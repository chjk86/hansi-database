<title>寰宇賦</title>,<text>佇中區而玄覽。收遠視於八紘。玄穹窿而四垂。黃陰濁而就平。厚德弘而載物。資始覆而至大。含萬品而光化。誰一隅之能會。蓋自上帝施斧。混沌不起。高明旣經。沈潛旣義。爰以一而分兩。爲二儀而作偶。於是。其性情爲乾坤。其形器爲寰宇。上以日月爲紀。下以四海爲綱。神州據於上流。荒裔帶於四方。積蘇一丸。六合一盆。峙以五嶽之巍峨。流以四瀆之大奫沄。分高下而旣凝。虛億里之倥侗。曠迢遰而冥濛。吸風雲而透通。帝乃命陰陽之二氣。司橐籥於玄中。鼓幽鍵而鎔成兮。蟺形氣之無窮。群動植之坱圠。浩發育之洋洋。惟小德之川流。物幷生而不傷。千千巨細。萬萬柔剛。三辰燭燿。五緯重光。鳥翺翔於大空。獸呼群於林莽。紛盈滿於兩間兮。羌難得而覼縷。於是也。內具五性。外無毛鱗。役物爲君。寔號我人。中有聖人兮秀出。經天造之草昧。放蛇龍於沮澤。驅虎豹於荒穢。闢芚蒙之朴略。滻洪瀾之凋瘵。遠險㠊之成災兮。消鳥獸之爲猰。萬害旣除。生民奠居。乃供衣食。乃作舟輿。病高樹之危顚。卽平土而宮室。沃土壤而攝生。重城郭而扃鐍。相呴 一作泃 濡於一宇兮。混八荒而同煙。碎街衢而綺分兮。鱗閭閻而幾千。於是。聖人又慮夫生生之道曠。物互用而相遷。伊炎上之作苦。與潤下之作鹹。曲直之作酸。稼穡之作甘。與從革之作辛。惠黎民而輔養。儀天地之能事。極裁 財通 成而輔相。懼暖衣而逸居。明五倫而俾貺。道則大其仁義。敎斯正其禮樂。資有常於左右。燦五品而不忒。世相傳而治生。唯遊豫而暇食。哀衆人之夢夢兮。誰復知斯宇再造於聖人之經築也。嗟夫。寥廓惚恍。歷觀列辟。五帝肇基。三王安宅。其澤如春。其明如日。盡容光而度地。通舟車而爲疆。散皇明而燭幽。大神化之汪洋。一尉侯於東西。合車書於南北。洋溢中國。施及蠻貊。樂諸物之霑被。盡同歸於自然。風雨順其晦暘。三光帙 次序也 其自纏。山髮蔓而不童。澤津潤而不涸。魚潛樂於江湖。獸伏眠於巖壑。幷乾坤而參神。何金甌之有缺。迨夫周轍旣東。道消運極。門頹於漢唐之衰。棟折於晉隋之亂。夷狄橫而禮樂崩。九法斁而三綱渙。兵纏紫微。塵蓋黃屋。殺氣薰於華岱。腥膻 音羶。羊臭也。 彌乎河洛。茫茫宇宙。上惔下瀆。當此之時。日月化爲豺虎。草木化爲宗族。雪霜爲之衣裘。風雨爲之邸宅。天地一斧鑕。乾坤百戰場。直視寰宇內。唯見白骨僵。莫不失之不仁。得之以仁。鸇獺敺其雀魚。湯武受其人民。聖帝明王。知此之義。常翹翹而危懼。若乘犇而無轡。何後世之昏庸。等大器於微物。祖貽之如弊帚。孫受之如拳石。主人藏之如挈甁。奸客窺之如隍鹿。竟使飢龍餓虎。爭窺瑕隙。朶頤礪吻。奮翼擇肉。以一區之寰宇。長糜亂其鋒鏑。然大器非爲增減。曾不足損其一髮。從前古而到今。幾千萬之傳葉。尙天高而海闊。但見紛紛英雄之草腐無迹也。惟棄實而務虛兮。豈不貽後人之一噱也哉。且夫寰宇之寥廓。萬物之衆夥。各自受形者。此猶外也。寰宇之大。人身之小。與之相同者。此其內也。自其外者而觀之。我所當厚。物所當薄。遠所當疏。近所當愛。自其內者而觀之。性情之微。自近而發。包括宇宙。酬酢事物。雖潛伏幽蟄之微物。而不毛不雪之蠻狄。其胸次度量之包容。雖有等而皆及。一室天地。天地一室。洞然八荒。皆在我闥。何者彼有。何者我有。孰非兄弟。孰非足手。然則寰宇之大。萬物之衆。固亦皆列於吾軒階之間。何必狹其心私其智耶。當一視同仁於一丸。吾致中和。天地可位。心和天和。曾無與二。立此大本。知此化育。亦自吾心中立而致。須莫有於倚著也。</text>
<title>踐形賦 入東文選</title>,<text>哀我人斯。稟天之氣。肖天之形。二五之凝。實道之精。敢不察我。欺我之生。理寓氣而爲天兮。彼圓穹兮是性。氣合理而爲心兮。著形色則是聖。余頭圓而余足方。爾背陰而爾腹陽。任自然而成象。具太極而乃藏。口鼻之嘔噓呼吸。手足之奔走把執。耳乃司乎聽聲。目乃司乎辨色。孰無施而空設。皆道德之準則。仰兮一天。俯兮一地。方圓兮具我。豈曰兮無爲。形載理兮有人。形離理則無人。身則是性。性則是身。未能知形。豈能識天。踐可非道。踐此自然。要規軌之自盡。何必形之是踐。苟自盡夫吾性。形自隨而乃顯。形顯在乎目翫。理妙隱乎心得。不於心而於形。亦未能夫盡德。踐之一字。義不走作。如責虛兮求有。若叩寂而得音。顧之在之。其意愈深。踐兮有我。不兮無我。步心上而管攝四肢。可右而可左。夫然後一毫一髮。渾莫拒於吾心。彼神魂之去魄者。心飄揚而放淫。唯形骸之獨留。兀若空山之枯木。雖耳目之見聞。人皆知其空殼。余悲此而惕厲。守斯訓而日察。</text>
<title>紀綱賦 入東文選</title>,<text>曠天地之遼闊兮。恍事物之流散。須總攝而齊整兮。使循理而不亂。固取象之有則兮。看絲網之紀綱。事隷綱而不紊。綱隨事而無常。斗居天而爲綱。海環地而爲紀。固無往而不在。微而物兮細而事。身運手兮根制枝。夫於妻兮父於子。彼大學之八目。亦云隷於明德。是紀綱之定名。誠儀則之有實。念人君之立治。有自然之格律。先紀綱以自持。制不勞於萬目。一苟擧於天下。千次第而自帙。彼三公之崇位。總百官而提察。自六卿而邑宰。皆有等而相關。高廉陛而尊堂。勢千仞之轉丸。欲扶植乎振厲。肆論相而爲職。惟褒善與貶惡。皆相手之宰割。吉眷眷於牛喘。平不答乎錢穀。正其表而責影。澄乎源而檢流。聿翦拂兮如春。時赫怒兮如秋。罪無貴而不誅。功無賤而不酬。賢同迎於板築。惡同放於三危。上自上而下自下。人服運用之不差。品式條理之章明。雨露風雲與霜雪。榮枯遰代。序不相奪。總號令而自我。管賞罰而無敵。無多門之弊政。有出一之脈絡。苟太阿之自執。何奸邪之能隔。沆焚立妃之詔。琦署空頭之勅。尊主勢於上帝。重朝廷於盤石。是曰中書之紀綱。乃百王之常法。苟紀綱之一立。何庶紛之足勞。亦若天動星廻。辰極不移。其所璇璣。輪轉衡軸。猶執其中。彼小事之得失。若無關於至公。潢流雖集。江海何洪。鰌鱔縱去。九罭何空。雖然。官豈徒爲在人之經綸。人豈徒爲在君之修身。君心苟失於公正。何照臨之得詳。悼後世之庸暗。惟取諛而去良。競趨利而承意。日將入於軟熟。綱陵夷而日移。非外戚則近習。紀綱已頹。群目相搏。賣官鬻獄。終至亡滅。赫當宁之文明。誠大東之千一。法周禮而建官。偉經邦而宰物。眷中書之署事。若筋胳 音各腋下也 之付脊。然日月之遄邁。民不知其治之大成。將疏賤之聾瞽。倘宰相之勢輕。永歷年而悠悠兮。寧不慨於有識。今將振紀綱而勵風俗。誠有望於皐夔之弼。</text>
<title>禹貢賦</title>,<text>惟文明之大帝兮。承華勳之精一。佇中區而俯仰兮。親乾坤而子物。契經緯於窅默兮。運兩儀於方寸。算天外而有餘兮。濟域內其何遜。際時災之痼瘵兮。洪濤瀾而懷襄。悼唐虞之袵席兮。復混沌之鴻荒。念我分之當責兮。奉帝命而荒度。乃隨山而刊木兮。順水理而施績。鏟龍門之岝𦾆 岝。音昨。𦾆。音𦾆。山高貌。 兮。墾阜陵之相錯。決九河之壅閼兮。疏江漢之衍溢。浩朝宗兮百川兮。沛騰傾兮萬穴。迨八年而斷手兮。門三過而不入。人黎民於魚鼈兮。室居處於巢窟。績旣成而歸來兮。奠九州而區別。觀星辰之分野兮。察風氣之限隔。總山川之要會兮。覈人物之虛實。乃開國而封鎭兮。粲星羅而棊布。因地理而考圖兮。爰數貢而制賦。彼禽獸之微細。與草木之瑣屑。橘柚筐篚之類兮。璆鐵銀鏤之屬。咸羅穿而不遺兮。孰遁情於品節。物受則而知供兮。人錫姓而辨族。惟五服之井井兮。德廣被於夷狄。譬階墀之有級兮。如膏澤之漸洽。天其天而地地兮。物萬物而總攝。道本同乎天心兮。卽運用於六合。當洪波之滔天兮。若不假於姒氏。想萬古之太虛兮。但魚龍之噴水。順天意而施手兮。故無礙於疏鑿。非私智之宰割兮。刃恢恢其莫逆。天大底之帝禹兮。禹有手之皇天。淡不伐而不矜兮。功莫與而爭先。極恭儉於菲惡兮。人亦無所間然。余沈潛於夏書兮。仰大道於千年。配唐虞而功隆兮。視殷周而德全。嘆求賴於胝腁兮。慕三壤之不偏。德與天而同大兮。天地存則不遷。萬代兮帝王兮。遵聖貢而不易。於以區分其山川兮。又以置州而辨邑。縱暴君與汚吏兮。莫能亂其法則。美當時之混一兮。列天下於一帙。若手足之運指兮。豈容人之鼾息。宜錫圭而告功兮。允元后之終陟。騁千載而上下兮。觀四海之興亡。紛治亂於朝暮兮。忽出羸而入強。一部禹貢之籍兮。見能全者幾曰。哀幅員之未兼兮。況能一乎風俗。惟豐功與盛德兮。慨永負於千春。客登高而一賦兮。向宇宙而獨傷神。</text>
<title>放麑賦</title>,<text>秉彝均賦。萬類同得。應機端見。何間於物。我感西巴。獵麑還母。方其林巒暮煙。宿鳥投藪。獠徒旋師。載麑斯首。哀哀兮有母。煢煢兮在後。臨山路兮號所生。心懸懸兮長如飢。叫三聲兮未絶。孰行路兮不悲。同蜀猿之泣子。腸寸寸兮應隳。聞聲則感。放之中逵。誠出不忍。君子與之。聖人垂範。聞鳴不食。矧見其生而忍敢殺。嗟乎。美虞則以咸若之化。尊湯則以祝網之情。放雖乖於君令。亦成君之仁名。獨惜乎。臣於僭竊。不恥食衣。一物雖恩。萬事已非。麟折足兮不顧。狗喪家兮靡依。竟使天縱之大聖。歌匪兕於曠野。放麑雖若有小惠。厄聖豈免其大罪也哉。</text>
<title>劍閣賦</title>,<text>邈惟西蜀。險地之極。剛悍生方。韰裸爲嫿。風謠尙武。地亦重阻。泰華西來。褒斜北去。有山橫絶。萬齒齟齬。崆嶱屹𡿖。岝峉嶇崟。走㟒嶙而纚聯。呀豁爾而中絶。上有藤束之崖。下有噴泉之壑。夐幽谷之深邃。夏猶含乎霜雪。是曰劍閣。蜀門之閌。一夫荷戟。萬夫莫向。噫。四塞之天險。雄來據而自壯。蠶叢始開乎萬八千。漢祖肇基乎四百創。述躍馬而稱帝。劉下輦而自王。玄西幸而避寇。郭反據而拒國。玆霸王之根柢。擅雄名於今昔。雖然。仁者無敵。大道無外。正位居體者。以中夏爲喉舌。不以邊陲爲襟帶。長世子氓者。以道德爲藩籬。不以襲險爲捍衛。興實在德。險亦難恃。劍閣雖嶚。無德則蹶。網蛛蝥之細絲。帶螳蜋之弱甲。雖信險而如此。監旣往之前轍。至今草根。髑髏夜泣。千燒萬戰。風雲無迹。土花猶帶乎纖腥。想是將軍之戰血。千一河淸。大混地絡。覆載無私。限何楗鑰。車行方軌。吏休擊柝。居民成市。廬井鱗錯。寧須記乎桃源。何必銘乎此閣。地不開乎要衝。俗已近乎淳朴。重曰萬古一門。爭一握兮。重門束扼。同鴝鵲兮。諸葛未興。公孫敗覆。喪亂之墟。顚沛之窟。安足置於齒牙。著王公之風烈。</text>
<title>黃鵠沖天賦</title>,<text>天王出震。振鷺之英。奮其翮。春霆發響。潛底之龍。龍龍音沓飛龍也 其翼。有排風戾天之翼者。終非守巢於枳棘。有凌雲御氣之羽者。不顧鯋鯢於斥澤。惟黃鵠之奇生兮。于蓬萊之綿邈。浮千尺之危瀾。臨萬丈之深淵。風雲一朝。六翮沖天。捲三千於玉淵。簸煙沙於長壖。光焰燭天庭。聲韻振海浦。躪烏兔於日月。窮上界而高舞。飮瑤池而弄影。戲雲漢而振羽。欻風去而雨還。翻黃金而雙昈。若乃雲師屯氣。羲和激明。飛廉簸瑞。豐隆振聲。日轉黃道。天開碧落。凝瑞景於紫微。登天光於閶閤。爾乃望北極而肅振。幷衆星而森列。斷淸響於瑤墀。展奇才於釦砌。擢聳連軒。宛轉周章。長揚緩舞。磊落蹌蹌。翔閶闔之庨豁。庨音哮。庨豁。宮殿形狀。 摶月桂之扶疏。樂整翰而得意。謾俯鶖鶬之汚瀦。惟彼蓬蒿斥鷃。棟宇燕雀。巢一枝而自多。哺母子而相樂。隨飄風而決起。曾不過於數仞。攝翩翾之陋質。笑雲間之騰迅。鵠方巢乎恍惚。杳遊絲兮相吹。俯靑雲而大笑。天彌高而地愈卑。方上下之大小之。二蟲又何知。亂曰矯矯黃鵠。戾蒼穹兮。逸翰變化。出菢中兮。虎有爪。牛有角兮。凡百君子。可搏觸兮。追鵠比翼。毋爭鶩兮。汗漫九萬。矯翮逐兮。</text>
<title>卷阿賦</title>,<text>姬德遠矣。文武深仁。舊邦惟新。王道遐均。駿發開其遠祥。定爾固其洪業。暢南箕之風化。豐離畢之雲澤。玄化沕穆。文物郁郁。讚禮辟雍。講德明堂。致四夷之來王。臻百祥之阜昌。功旣成而世旣貞。盍暇豫而一游。詠卷阿之遺篇。欽豈弟之渥優。旣泮奐而爾游。終閑暇而爾休。載懷芳林。乃眷曲阿。樂奏舜韶。詠動商歌。群黎百姓。便醉爾酒。上陳景福之詩。下獻南山之壽。信歡讌之在藻。咸和樂於食苹。微風起兮自南。白日揭兮中明。睇大陵之物色。拱冕旒之天光。乃有召公。相逢明良。一堂賡歌。唐虞吁咈。元首經略。股肱肆力。陳下情而通諷諭。策善心而不全安。慕此時之君臣。良可詠乎其間。於是。媚吉士之藹藹。聆鳴鳳之嗈嗈。分邑流勿翦之澤。來仕允克施之忠。庶雍煕之盛際。極王道之至隆。遂作頌曰。於皇姬周。時聖道淳。擧實爲秋。摛藻爲春。君子豈弟。純嘏爾常。來遊來歌。卷阿之方。有馮有翼。如珪如璋。至和滂沛。萬方沐浴。德音不忘。雲雨六合。</text>
<title>禮數困英雄賦</title>,<text>靑雲香土。紅塵紫陌。名利韁鎖。禮法繩墨。金章兮縲紲。軒冕兮桔梏。絡英雄而從事。飾名節於邊幅。裹章服而危坐。拳腰肘而首垂。視上帶而取怪。坐箕踞而群非。緩柔聲而和容。隨周旋以磬折。屈直木而爲輪。斲根柢而爲桷。囚天眞而未放。鬱靑霞於中情。何異鳳凰之棲翳薈。蛟龍之游汀濘。非豕而牢。非虎而柙。奔走慶弔。跪起朝謁。共規規於圈圍。如蜉蝣之擾擾。幽人高臥。啓齒一笑。嗟乎。巧智首亂。禮樂增矯。一區紅塵。三尺禮法。工以琱琢。驅人束縛。豈天理之節文。聊以免夫吏責。一爪天眞。顧眄已失。是故。巢許洗耳。而逃禪。嚴光橫足於帝腹。非肆蕩而亂倫。養人生之自直。吾將嘉遁龍蟠。越世高蹈。絶形迹於人間。呑音響於窮奧。或登山而抗節。或浮海而遊志。汨乘流而下降。或不知其所止。臨窮溟而遠逝。付心情於虛舟。人間兮不可托。些養浩然於林丘。</text>
<title>石髓賦</title>,<text>邈仙山之峻極兮。據天地之幽迥。戲神明於丹水兮。疊峯巒於千嶺。跨員嶠之縹緲兮。集遊蒙之灝灝。鶱祥鸞於瑞霞。語仙禽於瑤草。王喬頓履。應眞飛錫。寂神跱 或峙 而永康。合溟涬兮寥廓。聞靈驗之顯昌兮。程期運以流溢。嗟精英之罕出。五百年而一闢。峯巒合沓而連響。澗谷呼舞而呑吐。呀雲根兮天拆。湧千斛之靑乳。瀝流英於石縫。草猶冒乎餘鮮。陽赫赫兮發坤。陰肅肅兮躋乾。雲褰十二之樓。遙挹白玉之京。何道眞之純粹。去穢累而飄輕。欻神化而蟬蛻。朋精粹而爲徒。凌蒼天而飄揚。指仙山而整車。樂窮極而不厭。咀靈髓之精液。玉色頩而澤顏。質銷鑠而綽約。嘉精神之要妙。渾一氣之和德。歷淸都而優遊。開靑雲而徑涉。嘆赤松之淑郵。欽廣成之得一。金漿玉醴。洞天瓊籙。玉笙吹鳳。瑤裝駐鶴。往來汗漫。永謝凡骨。奇王烈之飄飄。亦獲忝於餘瀝。餐至和而脫穢。離世間而遁逸。嗟靈液之醇美兮。解三生之俗習。謇余心之永懷。情繾綣而馳思。閔人世之多累。仰斯山之餘輝。仍羽人而欲留兮。澄淟涊而爲淸。時冉冉而代序。悼日月之西征。瞻雲膏兮何許鳳。笙悠悠兮金壇寂。疑眞僞而徘徊。或指我之安宅。</text>
<title>却名姝賦</title>,<text>宋德旣微。運纏大過。洪飆扇海。二溟揚波。紫微兵纏。黃屋塵蒙。夏遘夷羿。周罹犬戎。神器流離。再辱荒域。英雄慷慨。欲回乾軸。奮一斗之忠膽。指山河而爲誓。效騁力於宗社。實未遑於啓處。將斬僞豫於康州。紲金虜於朔北。翦長鯨於四海。掃攙搶於八極。建精忠而爲旗。拂日月而揚光。上慰在天之靈。下釋傾首之望。寧消肉於髀裏。席何暇於一暖。彼吳生兮何知。復遺之以妖翫。整姱容之艷冶。被羅衣之璀璨。酡朱顏兮流睇。膏盛鬋兮曼睩。羌聲色兮娛人。孰觀者兮不惑。況天下之未復。余安忍而娛樂。談鋒激烈。忠勇內守。貫歲寒而勿改。濯江漢而無垢。目已拒兮可慾。心不變於外寇。嗚呼。天不悔禍。國步多艱。天子宵旰。公卿忘餐。干戈迭用。太平何時。嘗膽豈早。臥薪已遲。何況轅門。復用娛嬉。婦人在軍。自古兵衰。邈哉斯人。何識之妙。靈鑑洞照。精思探要。雖遇塵霧。猶振霜雪。忠存軌迹。義形風色。以此揭義。何難興宋。威風旣暢。遐方企踵。夫何奸臣誤國。邪議四起。一雄唱之。百雌和議。金字十二。已失四方。英雄何施。泣涕浪浪。崖山擡眸。千載悲傷。</text>
<title>雷電賦</title>,<text>惟二氣之流行。有主宰之玄功。理御氣而相感。散大化而無窮。得一本而推之。庶萬殊之可通。爰接心於一物。思翳翳而如矇。欲一究而得辨。時序射而倥偬。當炎夏之隆赫。祝融鞭其火龍。雨連月而不霽。雲陰陰而常濃。靑山霮䨴。萬景暝曚。驚電翻光。輕雷馮馮。影曄曄於雲際。吼闐闐於天中。宇宙明滅於䃸磹。䃸音祲。磹音簟。電光。 萬聲淪音於靊霳。振八軸於后土。薄白日於蒼穹。騈龍車之歙砉。建千仞之脩鋒。嘯盲風而涕淫雨。揮金蛇兮橫穹窿。陵谷汨沒。江湖洶洶。疾聲之發發。遞影之憧憧。耳未暇掩。目不暇容。烜赫乎蒼茫之間。塡咽乎多奇之峯。少焉。裂曠野之老巖。霹深山之怪松。大塊盲而閉氣。天地儵而爲聾。奄五嶽之潰裂。恍鍊石之墮空。乍若新安一坑。瞵項羽之重瞳。井陘鼓下。決淮陰之戰攻。掀簸連觀。反覆崇墉。掩兩耳於仲尼。眯雙眼於周公。小人顚沛。君子爲恫。精神變越。昧明閉聰。戰掉眩惑。憂心忡忡。將失度乎擧止。嚴衣冠而顧躬。究厥源於黃帝。問禍福於塞翁。信玄德之棄匕。偉倚柱之靡㤝。而已列缺緩轡。阿香墓封。鬼鼓寂寞。石斧無蹤。岳祇峨而安峙。川后靜而宅宮。雲橫委於天末。日曜景而曈曨。橫霽色兮融朗。射飮澗之長虹。天自然而流行。樹宛然而童童。當陰曀之聒亂。恐萬古之長蒙。及收迹而歸空。如激矢之去弓。浮箭未及移兮。變已極於奇豐。是何神怪之若此。暗變化之始終。蓋聞夢纏光於斗樞。應聖人而降衷。驚霹靂於漢陵。戒履霜之奸雄。碎螭頭於宣和。泄群賢之精忠。粉書絶利慾之心。移床重君子之洪。亦復恒晱暘於春秋。致陽氣之不融。格和鋤而落地。狀獼猴而眼靑銅。夜叩門而借車。躪千頃而生塵紅。繞墳傷孝子之心。折樹非醜惡之叢。謂昧賞罰之休咎。旣於彼而能從。若謂善惡之主宰。胡在此而頑慵。蓋夫雲霞風霧之變化。雷雨電霆之相逢。惟窮理而後可。說幻怪而焉工。紛紜天下之物。孰非陰陽之鎔。理散在於萬殊。遍一草與一蟲。要一本而究明。又何疑於異同。剛陽蟠鬱。抗陰之重。擺磨出火。軋軋奔衝。泄爲雷電。連鼓鼕鼕。氣雖運於神靈。形何有於頭胸。方風雨之憑快。或有順而有凶。及掃滅而旣已。咸返歸於其庸。雖賞罰之偶爾同異。亦不乖於春秋夏冬。造物無心。物職惟恭。理固若此。他又何崇。若乃其德則鞭山谷之潛蟄。令春心而回東。滌煩懣於鬱蒸。民氣夷而和沖。破頑陰於號令。鬼夜失其林叢。感天心之利興。付鼓潤於雷風。願人君兮體之。施雄斷於兵戎。其或値無辜而振擊。當冬嚴而橫縱。是皆緣法亂於下政。人罹迕於雰雺。民不知其自召。喘紛紛如竹筒。余嘗硏朱丹於碧牕。啜滴露之𩅽𩅽。點周易於朝暾。祇聖經之盛隆。雲雷沍而爲屯。凝憑憑而瞢瞢。君子以而經綸。才可臻於時雍。忽反觀於吾身。勉中心而爲忷。雖未知乎起處。欽聖言而爲宗。</text>
<title>鬪鷄賦</title>,<text>羊溝淸兮天明。鷄竦然而相待。窺殆安而驕揭。豐雄艷之姱彩。瞵悍目而旁睞。奮勁翰之喬桀。鬱丹頸之陪鰓。似毰毸 摛朱冠之飆豁。㨛逕進而交距。激趪趪而𣻧或作淰。音閃。淰躍涌逸也。 跂。頓長骹而獷猤。拗蠆芥而直髮。趐 音穴。進也。飛也。 雙怒而飆迅。勢贔屭而橫逸。呀金觜之颬颬。音煆。開口吐氣貌。 不肯吐其牙血。鶯被服之襂襹。灼羽毛之騷殺。憐錦墜而繡落。惜黼摧而衮裂。時濩落而鵠擧。欻聳擢而鴻驚。紛紛兮何時定。不捷兮未擬生。迫吳越之雙角。鬨鄒魯之戰聲。酣秦楚於荊南之戰。困劉項於榮陽之兵。當此之時。蘇秦何暇約其從。張儀何暇合其衡。仲連何暇却秦軍。公子何暇救趙急。孫吳却其勇。烏獲羞其力。田單無由間樂毅。曲逆無由吐六奇。舞鶴挾肩而振踊。鵝雁縮頸而莫窺。天老怪而未辨。少昊䳮 音脈。鳥驚視貌。 而多疑。胡窮明而盡日。吾不知其性情。自太極剖判。有沈濁浮淸。造物播物。坱圠無垠。巨細姸媸。道各存兮。彌天大鵬。激元氣兮。江天白鷗。任無畏兮。蒼鷹猛鷙快一飽。黃雀徇蒿樂秔稻。何玆鷄之稟性。每構怨而相齩。吾知膽氣粗於鬪猛。英心甘於戰智。颯爽萬死之氣。矯矯百戰之志。飽毒手於李陽。任神槌於朱亥。縱羨鷹於尙父。豈讓馬於郭隗。嗟夫由好勇而孔許。弇有志而光服。君看鬪鷄。可以爲式。若乃聞虛驕於紀渻。待三旬而縱視。外作荒於國忠。宰輔相而放恣。或芥羽而賭貨。或金距而競利。此則貪盤而貪得。君子之所甚愧。</text>
<title>洞開殿門賦</title>,<text>夾馬營中。屬猪降英。質稟上智。恢廓公明。屬周季之板渙。應黑日之騰輝。佇重淵而育鱗。撫慶雲而遐飛。心寅畏而夙夜。遵廣大而巍巍。立治之本。爰樹弘隆。方其北闕爓朗。玉漏響終。百僚列而群后立。究皇儀而展帝容。御正殿而端坐。欽上帝而對越。安神器而淸閒。靜意思而曠赫。道放遠而高朗。志蕩蕩而無阨。命諸門而大開。正軒豁而端直。輦路兮如矢。重廊兮如翼。重瞳所接。整整肅肅。云余心之如此。小有曲兮人知。舒磊落之大度。散幽陰之邪私。示我誠於洞開。來群諫於大闢。豁胸中其虛懷。湊群善而畢集。啓大眞之否隔。超遺物而度俗。惟虛靈之微妙。喩以門而著迹。彼中門之端一。寓我心之準則。非開闔之苟然。託萬世之心法。偉方寸之光明。符華勳之精一。豈挈甁之小器。眞天地之洪量。故微物之咸泳。一作詠 運天下於掌上。綱比漢而逾正。目視唐而無闕。掃五季之闇狹。啓關洛之正學。臻當時之嘉政。肇三百之命脈。獨惜乎拄斧攫地。燭影明滅。臣無人其排闥。弟獨在而離席。使正終之大義。終黯黮於閨闥。乖前後而異轍。啓群疑於千葉。然一點之微瑕。終難浼乎白璧。旣中心之得正。亦觀過而知德。遂游揚而作頌。冀後世之爲式。頌曰。赫矣宋祖。爲民父母。心廣體胖。恩滂施厚。開諸門兮道恢闊。遵皇衢兮申景鑠。同仁幷包無細巨。蕩蕩平平極攸敍。</text>
<title>義竹賦</title>,<text>於不已之天命。授秉彝之乾乾。一太極之動制。均懿德而純全。物於其間。自有其天。一以生萬。派由出泉。原鴒急難。棣萼貴親。物巨細之無間。理亦在於篠筠。慨憔悴於紫荊。欣翠條於唐園。惟義竹之誕栽。托皇恩於螭軒。繁仙掌之宵露。晞玉墀之朝暾。離中兮君子。艮節兮諒直。綺紈飜影。琅玕戰葉。一氣運而潛催。自生子而生孫。鬱蕭森而玉潤。密團欒而淸繁。旁羅列而交根。竟族茂而宗生。雨灑同沾。風來同聲。枝重枝兮互貫。影連影兮混靑。擢干霄之一本。攢蔭畝之千莖。祖嶰谷之紛披。兄梢雲之崢嶸。笣 音包。竹名。出荔蒲。其筍冬生。 筍是卑。篔簹是尊。煙滋霧鎖。自季自昆。余嘗式觀一理。妙覿道源。道惟萬殊。姓本一根。天自秩其五典。人務惇其五倫。由君臣而兄弟。要必歸於孝仁。聖人遜其五品。豈一端之可淪。試將友于以抽義。興我心之喟然。觀兄弟之一毫。莫非出於我先。嘔噓呼吸之運氣。行步坐臥之周旋。雖在我而二肉。歸吾父而爲一。厚莫大於同氣。義莫重於骨肉。信性命之不殊。豈同波而異瀾。斯天命之懿德。莫之爲而自安。感一理之散在。善萬物以一般。蜂蟻豺獺之君父。是亦物性之自得。理苟在於一塵。何獨慳於斯竹。昔帝舜之耕歷。化傲象於浚井。豈非心之生端。誠惠愛之元永。懿周公之才美。泣斧斨於東征。雖不悟其可悲。心彫焉而自零。舜豈有餘而周豈不足兮。情同出於至誠。悲光武之悼兄。夜倚枕而心摧。在昭昭而不敢。唯冥冥而寄哀。益見其所未見之情兮。感後人於方來。斯固虞帝之欲弟來之源源兮。先賢之分父財而欷歔。一書百忍。九世同居。旽旽 音畎。懇誠貌。 若人。鳴萬世兮長虛。我所以感義竹之密叢。其不在於斯歟。方其帶笣禁園。抽筍解籜。或幹成而倚空。或枝生而鮮碧。猗然月下之姿。蒼然煙中之色。千竿連叢。萬條倚節。枝枝相向。葉葉相傾。若敬若恭。如弟如兄。微風流於其間。宛塤箎之相迎。想此竹於千載。起余衷而興情。玆顧微物。乃動帝目。帝亦起余。萬善自足。長枕大衾。金帳夜樂。垂楊拂地。毬飜華萼。何此心之不繼。羞霜節之翠綠。金鞭斷絶於蜀道。王子白衣於荊棘。吁嗟哉。唐虞邈矣。殷周倏焉。一理在人。幾見不沒。尺布難縫。釜中豆泣。心旣昧於聲色。夫何知乎自賊。滅天倫兮墜義風。雖才美兮不可觀。諒此世之泯泯。竹應爲之泚顏。雖明皇之知此。多父子之慙德。指彼竹而喩義。吁亦晩於自飭。亂曰。率性爲道。有始有終。孝兮悌兮。百行之宗。元氣調和。道在於人。惟其在人。惟一惟純。世遠人亡。道在於物。惟其在物。草兮木兮。</text>
<title>用人如用醫賦</title>,<text>蓋夫蒼元不治兮。故立君而撫治。明君不獨理兮。乃爲臣而佐之。地有四海。事紛萬機。接於心而明於節。所非一人之才力。雖德業智謀足以自爲兮。在聖君猶博求而裨益。然揣分而後授兮。盍初審其厥術。韶武齊聲而異美。蘭荊同名而殊質。君看用醫。可比用人。先驗精粗。鍼砭可陳。遘七年疾。候問八紘。淹滯永久。忽逢療萌。想虛實於血脈。察靜躁於心情。見榮枯於顏色。知壽夭於外形。目定死生。心存取舍。人遇疾兮。猶釣之用泥。疾遇人兮。如金之在冶。然後進藥。可責成功。有若庸醫淺術。藥朽方窮。不察之脈。視乎肥瘠。進灸療其愈緩。治腠理而愈伏。湯熨無效。酒醪何及。藥石空煩。肌膚徒傷。釋疾何由。但促其亡。蓋事萬而理一。爰觸類而喩方。故枚叔陳太子。宗元賦辛桀。病已於孟子之持籌。作聖於伊周之輔弼。盍致其歸。惟皇之極。庶政膠輵。豈徒膏肓之難治。千人求用。何異妖狐之瘳疾。一毫之差。千里遼隔。論德授官。量能任職。須觀鴻術。倚之醫國。則所謂聰明之眩曜。悅怒之不平。精神之越渫。百病之咸生。皆澡漑灑練。頮瀉淟濁。分決狐疑。發皇耳目。猶將發瞽披聾而昭晢。況直煩懣酲醲之屬哉。紀綱大張。四海淸泠。萬事康哉。賞罰明哉。其或羊質不露。虎皮外蔚。試可乃已。政多姑息。竊名器而宴居。鼎折足而覆餗。徒能毀肌而病脈。何謂愈病而釋酲者乎。千載藻鑑。誰持其平。帝堯得舜於七十。堯之用人精。大舜擧禹於倦勤。舜之擧人詳。論擧當之天乙。道如砥之周王。求左右而皆戾。乃周流於畎畝渭濱。及其旣衰。監謗成陻。夫何秦政。戶塞心惑。棄蒙恬於朔北。任斯高而當軸。沙丘構禍。望夷覆沒。漢以王莽爲伊周。唐以羯奴爲忠直。彼其迫於事勢者。猶不足言。宴安蠱惑者。吾不知其自招傾覆。慨昏庸不足道兮。吾將爲當代之龜策。</text>
<title>務廣地者荒賦</title>,<text>太極旣判。天地權輿。列宿分野。山河區界。巖岡潭淵。限蠻隔夷者。帝王之京也。蠻陬夷落。譯道而通者。鳥獸之氓也。覆載無私。華夷自別。惟正位之居極兮。表中夏之有截。偉長世而字氓。明王道之無外。更何興兵而結冤。謾喜功而好大。隘九州之光宅。貪蠻狄之遼絶。惟利人之土地兮。鮮不違於顚覆。捨國家之切憂。求未得之封疆。一心遠役於顓臾。禍亂已起於蕭墻。遇泰山而不見兮。顧徙室而妻忘。秦疲民而築城兮。絶東西之地脈。百越南遁。匈奴北却。郡縣徒名乎務廣。天權假臣而寄坐。方拱視乎崤函之上。兵已擾於山東之野。漢六世之雄略。掃漠南之王庭。大宛西域之遣使。貳師衛李之授兵。歲屢閱於星霜。紛歲歲而徂征。率土日闢而爲廣兮。國政已蠹於趙虜。狐鬼生於左臂。搥肌膚而不顧。若未有輪臺之詔。幾上配於秦皇。英英唐宗。靈武外揚。威亮火烈。勢逾風掃。夫何棄易敷之文敎。反快難行之報千古。名天可汗。醜聲可已。杳如兒戲。不滿啓齒。噫。舜是躬稼之人。禹無十戶之聚。湯有七十。文但百里。然有德則有土。乃元后之終陟。上配三光。下有萬國。豈有天子。地小窮厄。兵非樂用。出於不獲。哂彼不仁。求逞辛螫。侈心未已。率土不足。心苟得於位育。茅茨寬於寥廓。</text>
<title>三槐堂賦</title>,<text>有王氏之嬋嫣兮。俶晉公之初牒。仕漢周之末葉兮。始啓宗而著烈。宋受命之始載兮。懿鴻漸而附翼。秉忠孝而登朝兮。履純潔而報國。秀風度於縉紳兮。集重望於四海。承九重之眷注兮。位將隆於冢宰。惟功名之難期兮。且直道之稀合。屈大器而蘊鬱兮。豈明聖之所乏。眷王城之東里兮。是夫公之攸宅。曾三槐之手種兮。敷晩翠於中庭。袖天香而退食兮。蔭枝柯之靑靑。樹擬位而有象。位顧樹而孚名。敢揭此而名堂兮。希陰報於子孫。果再世而有兒兮。思堂構而策勳。余觀生物之附地兮。皆一氣之亭毒。司榮枯於造化兮。人何預於培植。豈可先爲擬象兮。求後世之爵祿。旦之位兮我言念。亦偶然之幸獲。世已下而學厖兮。玷不免於良玉。聞古昔之君子兮。嘗寓意於草木。望南山之峻嶺兮。秀歲寒之松柏。睹淇水之幽澳兮。猗綠竹之如簀。是賢者之共翫兮。志或同於一節。然未足爲儘大兮。不種物而種德。榮與辱其俱忘兮。唯獨樂於天爵。云種槐而兆福兮。哂後儒之鄙惑。旣諂人於當時兮。又重誤夫後學。聆金風而讀罷兮。見門外之槐黃。聊乘興而綴賦兮。示兒曹之迷方。</text>
<title>荊樹賦</title>,<text>衆流同源。一本萬殊。原鴒悼難。天倫貴俱。詩歌耽樂。孔稱順父。長枕大衾。萬世之矩。痛倫亡而憔悴。感田嘗之紫荊。蒙主人之恩澤。暢族茂而宗生。托軒庭之幾日。接榮色之綢繆。密薇薇而淸寒。風漱枝而瀏瀏。當春日之載陽。華葳蕤而猗曄。承階上之萱草。慕常棣之和樂。忽靈根之乃殞。悼春草之已歇。云爾道之暮窮。遭兄弟之不淑。天未曉而憔悴。知流離之足惜。豈落葉之是愛。痛本根之乃分。物雖微而全性。知天理之皆存。況乎人爲最靈。可以遷慾而溺喪。昧本心而未覺。論厥初而盡戕。竊獨悲夫三田。寧不愧於庭樹。何不念吾考若妣。翫于庭戶。一條衆枝。手所親拊。尋平生之響像。欽前物而爲睹。使吾之季若昆子若孫。攬芳株而警勅。云胡不思。遽爲宰割。雖然。七情雖犇。一念猶丹。覽庭樹之枯槁。回天理於未殘。人昧心兮荊樹枯。樹已死兮人有悟。感相感兮兩至。嘉人樹之相遇。嗟乎。蒼梧雲斷。世漸不古。尺布未縫。然箕煮豆。未聞張公之九世。猶看推刃之殘賊。吾將持彼紫荊。以愧夫後世之偸薄也。</text>
<title>承露盤賦</title>,<text>文成振長孺替。柏梁起金盤揭。原夫續絃。至燕卵格。太液獻黃鵠之瑞。渥洼來追電之足。得東海之赤雁。獲甘泉之連葉。積嘉祥而方多。思騎龍於帝鄕。乃擢雙立之金莖。抗仙掌而高驤。屹峗巍而崔崒。邈鍔齴 音巚。露齒貌。齴齴。 而極長。燾奡枯而䡾䡾。磨玉繩與瑤光。集遊蒙之淸塵。消氛埃於中央。軼雲雨於太半。帶虹霓於重陽。據天地之體勢。俯以臨乎四方。邪睨崑閬。下睎溟渤。覽蓬萊之迢遰。臨瀛海之㘤 音彎。水勢廻旋之貌。 瀄 音櫛。水流貌。 都人士女。列肆遊俠。相與縱觀而街談。曰狹三皇之趢趗。趢音綠。趗音促。局山貌。 軼五帝之尋常。不前世之能有。恭獨偉於我皇。恍矣惚矣。皇哉唐哉。上帝高居兮天門。三仙畢集兮蓬瀛。願此生之未暮。幸一見乎光明。故覩光則以謂王喬。望彩則以謂仙靈。苟巷中之有議。必先攄而馳矜。彼不知而思矯兮。如夏蟲之疑水。若夫瑤階風淸。秋夜悠悠。露凝白玉之京。雲捲十二之樓。昇淸質之靄靄。騫澄煙之浮浮。吸沆瀣之精英。舒靈氣以飛液。於是金盤。冷和玉屑。一匕飮兩腋輕。凝心感庶長生。恍羨門之遙臨。疑王母之踟蹰。若神轡之揮攉。忽出有而入無。皇康樂方士躍。騁丕妄馳誕術。望飛龍於帝鄕。視天下於弊屣。情放朗而遠揚。暢超然之縱視。故乃手祀竈勒東嶽。啓土宇通西域。乘風舟望三神。庶幾遇安期倫。至若仙梯難攀。俗緣已重。茂陵荒涼。衰草秋風。雖銅莖之高擎。竟莫制於頹齡。悲雄才之蓋世。甘昏溺而不醒。至其赤伏瑞衰炎焰滅。老瞞淊天西京裂。黍離離於西周。穱漸漸於殷墟。建章夜永。未央晝虛。綠苔重封於釦砌。芙蓉委折於太液。隻影月冷。孤掌霜白。金盤兮可柰何。辭西京而向鄴。灑淸淚而離漢。渭水暮兮波嗚咽。龍顚虎倒於荊棘。怳山崩而天坼。揚搉當時之本末。以待觀者之詆訐。</text>
<title>哀紀信賦</title>,<text>有秦之亂。群雄掎角。龍戰大野。玄黃其血。主辱臣死。猶義之從兮。嗚呼先生之曷歸。後先生蓋千祀。哀鬱悒而增悲。慕義感德。心無古今。微管之歎。拊事彌深。柏秀歲寒。忠見危國。一赴丹焰。後生擊節。當滎陽之相持。紛劍戟之如雪。鼓無停響。旗不暫褰。攢鋒成林。鐵騎千群。三戶有楚。漢業如髮。太公飛魂於机上。蕭相遠謀於巴蜀。營開月近。戰苦雲垂。蛙黽彥竈。一矢誰飛。黃塵屢起。白羽時麾。曲逆計沮。留侯何施。而又何圖。誑楚脫帝。乘黃屋而左纛。驅女子而夜提。激忠義而引決。排東門而慷慨。竟橫噬於虎口。哀玉石之同碎。想先生之謇謇兮。死固前志之所事。毛輕一身。嶽重大義。處死何難。理存則易。伊先生之死節兮。豈非天懷之發中。倘中懷之自得。雖顚沛其何恫。旣齊於夫子之成仁。又何哀乎余之衷。嗚呼哀哉。死固所欲。死固其忠。爵非所期。爵何可浼。惟盟府之記名。是先生之所不待也。唯將一事。留萬古惜。龍顏英主。實天生德。宏遠弘長。胸懷太極。王佐有輔。堯舜可到。蕭曹業本刀筆。周陳學固未造。伊子房之飄然。敢托身於仙登。信越紛其渝盟。孰經綸之可憑。想先生之氣像。非噲等之爲朋。儻此時之在世。任贊揚於股肱。庶秦制之不習。幾王道之一興。掃珷玞而列玉。淸淟涊而爲澄。恨此道之不復。爲先生而重喟。惟千載之一遇。寔賢哲之嘉會。遇不能以無欣。喪何能以不慨。嘆先生之孔艱。哀此樂之未逢。紛紛千載之獻弔。孰爲陳此而哀公。務觀有碑。衡之有詩。橫騖功名。公之所非。</text>
<title>芝蘭在處芳賦</title>,<text>邈幽山之窮隩兮。徑無人之荒塗。驅余車兮谷之中。日已傾兮山之隅。暗香風之擁鼻。見芝蘭之蘼蕪。旣雜沓乎狐兔。又蕪沒乎荊棘。無王孫之見知兮。羌芳香其誰識。泫然爲君下淚兮。竊獨慕乎子之德。已不變於荒林兮。知無改於玉砌。恨未移於彤庭兮。揚天和之光榮。然繁華荒瘁之兩地。豈爾芳之能更。諒厥美之自中出。夫何往而不馨。貴不移於本性。方有儷於君子之度。惟君子之守一節。豈變於所遇。居九夷兮非陋。之蠻貊兮何懼。蓋物小而喩大。固前哲之所旌。孔傷谷中之猗猗。屈滋九畹之靑靑。假乃馨而喩我。庶更堅乎堅貞。亂曰。在處卽芳。蘭自異兮。秉德深固。一其志兮。淑離不淫。梗其理兮。朱欄玉階。君自若兮。斷岸荒溪。芳何易兮。香雖不聞。亦汝何傷。行譬仲尼。置以爲方兮。</text>
<title>哀尹氏賦</title>,<text>惟天命之穆穆兮。生秉彝之良知。情由中而發端兮。觸則感而應機。觀赤子之入井兮。我惻隱之自隨。惟以方之可欺兮。舜猶爲之低眉。毋衣蜂之願掇兮。孰省念於其微。惟中情之達外兮。卽發見於面目。當蜂蠆之在領兮。勢將危於肆毒。蒼黃駭遽而號呼兮。夫孰能無變色。彼本心之泉湧兮。乃趨進而一掇。惟忍蚊之在背兮。恐移親而不逐。矧衣蜂之一掇兮。寔惟恭於子職。何登高而遠觀兮。昧毀譽而不量。白日忽已移光。遂幽昧而欺誑。謗易成於依俙兮。罪已重於無狀。不能參伍而明辨兮。乃天下人心之同歸。有不疑於可疑兮。有眞疑於無疑。不揆理而揆以形。不迹實而迹其似。忽一機而不謹兮。致毫釐之千里。舜大孝之烝烝兮。幾不免於閉井。已一夜而五起兮。父信讒而不省。古固有此離間。知讒說之巧逞。我欲將此讒謗。投魑魅而遠屛。吉甫亦可謂明哲。終何爲乎逐兒。由殄行之鑠金兮。甘自蹈於搥肌。拊履霜之遺操兮。悲中野之寒飢。歎父子之天性。終至斯而極虧也。</text>
<title>詠慵自嘲</title>,<text>東方有一士。萬事無不慵。一一數爾愆。巧舌猶難攻。寢罷日已午。野坐零露𩅽。朝慵盥不奉。夜慵燈不供。有書慵不撿。塵土經年封。有弓慵不射。掛壁間弨彤。有奴不課役。日午鼾猶濃。有婢不誡織。機杼徒鳴蛬。廚人不問炊。晩鷄時始舂。有田慵不易。草中散穋穜。有庭慵不鋤。碧草織如㲨。音茸。草亂貌。一曰翠飾也。 有園慵不種。那得採菲葑。有山慵不禁。禿鬝兀杉松。有馬慵不飼。尻骨泰山峯。有花慵不養。孰云何彼穠。慵不護伏雌。慵不養蜜蜂。有具慵不獵。閣架腐罼罿。有罟慵不漁。遙望羨鰅 音顒。魚名。出樂浪東暆。 鱅。毛詩慵不讀。僅過邶與鄘。禹貢全不覽。未辨沮與灉。春秋與易禮。問則塞我胸。論孟猶未誦。況精學與庸。史記不勤讀。糢糊漢唐宗。作詩慵不叶。亂壓迷東冬。有帖慵不效。筆下無蛇龍。慵不學老莊。慵不學橫縱。聞樂慵不學。未分鼓與鐘。見寶慵不問。何知琥與琮。慵不諟人面。時亂融與邕。寸步慵不行。必策竹枝筇。有子慵不敎。玆以名曰農。有女慵不糚。雲裏韜芙蓉。嬌兒慵不鞠。開口魚噞喁。方圓慵不較。齟齬枘與銎。客來慵不待。剝啄紛䃔䃔。音穹。䃔䃧石落聲。一作𠹒𠹒。 有龜慵不卜。前路迷吉凶。佳兒慵不嬲。擬宦誚殺儂。朋友慵不交。誰爲駏與蛩。地誌慵不討。何郡水流浵。物名慵不覈。甚處木產樅。人勸慵不飮。塵掩琉璃鍾。月明不成三。孤光瀉溶溶。唯有蟣與蝨。晝夜來相從。外事然無害。身事亦未恭。有櫛慵不梳。短髮飄髼鬆。有鑑慵不把。誰云子之丰。冠帶慵不整。自知無肅雝。慵不學修鍊。疾病浸重重。臨飧慵不食。腹雷鳴嗈嗈。有裘慵不著。風頭利如鋒。席塵慵不掃。衣綻慵不縫。伊余慵有餘。未覺苦無悰。凡汝之所爲。亦不堪隣傭。若就於法吏。殺之誰貰容。雖然有一語。聖許改前蹤。朝若聞斯道。可死於夕烽。勉哉醫其懶。一生免永𨙦。音鍾馬不行貌。</text>
<title>聞德巖之勝。余欲一遊。先移此詩。以檄巖主栗齋。二首。巖主。每誇得魚之多。</title>,<text>長江來衮衮。匯爲湛湛淵。德巖據其上。正俯淵中天。淥淨涵萬族。美如槎頭鯿。我興理釣絲。投餌魚連連。洋洋更發發。興出濠梁前。微風淸嫋嫋。羅纊生漪漣。誰知磯上人。浩若登神仙。桓桓鷹揚公。昔垂綸渭邊。翫魚偶釣人。我則其敢然。無心魚與物。只愛江山姸。忘機罷釣去。江上飛雲煙。昨枉八十字。盛論江湖趣。共賞元不惡。朋息心常慕。乾坤掛眼目。風光繞杖屨。幽尋滌世慮。恣意忘朝暮。江山養豪俊。自古傳有素。懷哉身未詣。逸興飛先寓。語樂寄夜永。不須憂夕露。</text>
<title>叔平輓</title>,<text>嗟嗟我舊友。如今歸北邙。念昔初見君。年歲各靑陽。容貌秀而淸。語言少厖荒。開懷得所願。交域在相忘。綿聯日月多。夜寢或同床。葭莩幸又連。兩家垣接墻。幾年同地住。出入每相將。春風曲江暖。秋景龜亭涼。共賞花朝晩。同看月夜長。巾屨風惠暢。筵席杯翺翔。醉言多脫略。舞袖時飄揚。不殊同隊魚。如今十餘霜。前月別我謂。持笈歸山堂。稽古我常羨。念子時彷徨。胡爲未浹月。凶聞忽報喪。去時筆硯幷。歸來素帷張。怳然疑夢寐。怛愕紆中腸。君今年始立。又無兒在傍。戲膝親無孫。涉川妻無梁。浮生遽如此。萬事雲茫茫。溪邊楊柳綠。百草知時芳。覽物物如故。懷人人獨亡。懷哉永不見。哀淚垂淋浪。</text>
<title>次沈宜中 思順 病困</title>,<text>聞君步已健。我喜夜無睡。天敎折臂翁。諳盡人間事。桂回去年華。雁矯南飛翅。期君栗亭下。芳尊可一置。</text>
<title>戲謝宜之，行之兩兄惠酒材。</title>,<text>豐山有一士。龍鍾四十年。家貧原憲上。好飮劉伶前。妻嗔難繼釀。婢苦當壚煙。醉則頗跌宕。不恤身迍邅。賴有宜兄弟。時時與酒錢。</text>
<title>司馬所寒食日。設宴邀我。詩以謝之。</title>,<text>萬古憐介子。千年作冷節。君何忘若人。敢欲陳煖熱。非唯慕之推。正當上塚日。皁傭亦遍野。吾聞柳子說。</text>
<title>答公叔</title>,<text>昔我持魯論。乘桴浮于海。遍遊三山上。履險平不殆。丹丘遇群仙。對我顏甚彩。誨我長生訣。只在敦孝悌。商搉二十篇。不啻薰蘭茝。醉來只懷珠。遺櫃忘不載。緣斯未能還。非我癡不改。證在無是叟。吾言豈其紿。</text>
<title>辛卯十月八日夜。夢沈讓卿。思遜 覺而走筆。後十餘日。宜中之獄起。</title>,<text>浿水擧杯別。光陰今七霜。幽明隔幾歲。君墳草又荒。我落嶺南外。君埋漢水傍。胡爲入夢中。落月照屋樑。豐山是君土。遊魂儻來鄕。哀哉皎皎平生面。相對猶論戰伐場。語終怳若塞外別。促我更酌離筵觴。身旣死國事。敢恨名不揚。夢覺情惝怳。幽思何其長。宿草雖不哭。難禁涕沾裳。</text>
<title>西湖對月</title>,<text>山回錦繡屛。江湛銀漢渤。夕月來照之。對此實淸越。白露曖空虛。暮煙迷林樾。雲捲白石森。靑池琉璃滑。孤質不自憚。翫翫少休歇。方其白蓮聳。龍王宮恍惚。黃金萬斛動。銀盤浴而宊。他骨切。卒相見曰宊。 淸光淡無際。綠淨無纖𡋯。夜靜氛埃滅。爛爛光如發。瀲灎澄影濃。泛濫勢奔突。水精光沸湧。俯仰動毛髮。白帝整其轡。群臣執玉笏。長驅西琛車。旛旆風前揭。光明被四表。宇宙應其勃。老龍抱明珠。騰驤出貝闕。鮫人停機杼。魚鼈驚出沒。萬里滄江杳。光景接荒忽。海山露數點。隱然出顝顝。星河盡涵泳。上下渾如淈。如觀洪濛初。萬物迷壁厥。衣裳淸欲濕。浩爾徹神骨。魑魅泣中林。翬散心㥄 音陵。驚也。 愲。虎豹逃幽壑。駭愕遽如𣨛。夜深更吐明。玉兔怒而搰。大明暖未好。中宵遠勝昢。愛欲把懷抱。何勞賞矻矻。不可飛燭煙。又況爲竈堗。空明躍銀尺。高樹驚棲鶻。南樓據胡床。談詠何坦卒。牛渚聞誦聲。迎舟鶼得蟨。今人同古人。馳驅幷一钀。脫韁紅塵裏。鳴佩神仙窟。長安衆富兒。唯能醉門閥。安知淸意味。塵垓累顚蹶。我得一段妙。如筒飮救暍。雖未排陰雨。猶能撤榾柮。鵾鵬絶雲霓。不友野鸇鷢。白鷗波浩蕩。駿驥脫輗軏。水德本虛靜。水精是爲月。始見天眞性。相感用不竭。萬物皆有主。一毫不可捽。駟馬君與奪。非義取有罰。雖好盡如此。寧安茹藜蕨。唯餘此二物。固無韁與橛。相携山水中。誰復禁且訐。永結無情遊。終始莫相悖。</text>
<title>龍泉劍</title>,<text>二氣互變化。五行亦推遷。陽精鍾寶劍。純剛稟健乾。寒光閃宇宙。氛陰廓穹圓。憑陵紫電散。偃蹇白虹纏。霜鋒破鬼膽。氷鍔射日邊。薛燭勞瞻仰。風湖自迷顚。文章動流綺。明滅七星連。漢閣誅讒佞。高庭討不悛。奇靈元有度。非但翫眼前。姦凶魂已喪。君子氣增堅。湛盧卑入亂。荊水陋斬鱣。舒辟無方則。變化假威權。異氣雖千辟。神光豈更硏。天上排旬始。九州掃戈鋋。三鄕聲價貴。滿河珠玉旋。昔楚營三劍。此劍名龍泉。方其奮椎時。女媧飛廉煽。鐷 音葉。鋋也。 精百鍊鑠。鋒淬千灌湔。造化呼吸畢。秋水飛蜿蜒。巨闕驚含愧。豪曹縮如綿。鉤鐶鳴珊瑚。鞘韣更嬋娟。重重襲錦翠。靈光祕幽玄。興來龍吟壯。玉匣生寒煙。狂哉晉鄭君。神物欲輕傳。興師圍七里。螳蜋自紛然。三軍空白首。千里血色鮮。紛挐竟何有。益見大器全。投迹名因顯。飛光聞彌宣。干城功重岳。二老德後先。飄蕩雲天闊。沈埋屈千年。風雨飛靈獄。莓苔蝕鏤蓮。美人思未遇。否運柰爲愆。寶心昏以旣。奇鋩倘比鉛。冤氛衝北斗。龍氣已迍邅。若非張公子。紫氣竟誰卷。敬佩惟無斁。歸來亦有緣。隱晦空相感。故態曰以還。如今象緯少。孰知神器跧。奇氣亘雲霧。精英臥碧淵。驚風空薄浪。雪波拔危巓。爲君歌此曲。空負半壁天。</text>
<title>墮淚碑</title>,<text>峴山屯雲影。乾坤欲暮時。片石尋孤嶂。龜趺落蒺藜。遺民思舊德。俚俗豈眞知。叔子先有情。登臨悶興衰。宇宙千年古。沈埋日月馳。英雄登此望。湮滅已無披。念至愁如雨。淋漓涕泗垂。不覺當時歎。還爲後人悲。萬古投飛鳥。浮生摠可咨。賴倚流遺德。星星不可虧。我來懷古意。深叢見狐貍。往事唯沙月。孤燈但悲辭。</text>
<title>曳尾龜</title>,<text>富貴不可貪。貧賤不可咨。萬物於吾何。丈夫無所羈。江瀨水沮洳。綠龜曳尾泥。通韻可疑 得所亦爲樂。何用楚巾笥。去聲可疑 毀譽摠成空。榮辱逐雲移。東都冠蓋子。逐隊趨一時。繁華不滿眼。咎責塞兩儀。不知觸刑辟。汨沒紅塵馳。白首終未去。視龜亦可規。矯矯南華子。言辭信奇奇。鋪張曳尾龜。鍼砭庸夫脾。回首金闕下。素卵累累危。兔亡良犬烹。鳥盡弓何施。龜乎渠有靈。藏六我亦隨。自當養吾眞。寧使山空之。</text>
<title>讀元后傳</title>,<text>春秋沙麓崩。陰曀天地瀆。嗟嗟卯金刀。厄運蹈百六。渭陵秋草歇。群王勢薰灼。天譴尙昭昭。黃霧紛四塞。后豈不之悟。蓋亦怙寵祿。那知欲長貴。反是終自促。眷眷憐一兄。忍毀漢社稷。誰謂有仁德。王章死莫鞠。寢薪迷不悟。玉璽竟見迫。擲地雖慷慨。太阿已倒搦。堅氷由履霜。羸豕孚蹢躅。聖人昭鑑誡。後世不能易。悲哉守伏臘。黑貂終何益。九泉如有知。見帝無面目。因誡萬古奸。欺人豈終得。明朝南陽郡。英雄扶日角。</text>
<title>冬暖歎</title>,<text>歲暮蒼茫甲戌年。律調黃鐘冬正半。驕陽遽爾錯天序。潛回一脈春光爛。嚴風不興海生雲。累靄晻日氣愈暵。江氛嶺祲暗薰晝。流水聒聒喧堤垾。琉璃已翻春前葉。翡翠更發秋後燦。低昂紅白曜萬落。又見子成尤可歎。地泄群蟄長蠢蠢。日出衆氄矜春翰。炎風塕 音蓊。塵起貌。又風聲。 然起窮巷。萬人搖扇揮流汗。高樓爽氣無全功。氣像溷憞 音暾。惡亂也。 未可盥。千金狐貉脫如屣。細葛輕羅漸欲按。入脣誰肯沸濁醪。欲以氷漿繼炊爨。氷氏安得垂繒縵。沍谷不添銅鑪炭。玄冥顓頊讓維綱。收威蓄縮如奔竄。滕六閉藏但斂手。空聞蟻穴長鳴鸛。狂雷撩亂泄蒼穹。輕電睒 音閃。電光。 晱 音閃。晱電也。 翻汗漫。豈惟融却北溟氷。涸鄕石泉淸渙渙。蓬蒿斥鴳豈知此。且喜風光晷刻愞。驕兒浪走聚嬉戲。樂憂溫寒只昏旦。丈夫遠志異俗觀。盡日倚墻空扼腕。天分四德均四時。亨通貞固刊爻彖。暖氣居然奪玄律。號令不公官亦謾。皇天冥冥誠莫測。造化廢職那謂幹。一理夐默不可信。春秋亦宜相變換。戲耶眞耶且偶耶。我惑滋甚心瞀惋。禎祥妖蠥終何爲。世無至誠誰能判。梨花秋開唐變周。桃李冬華呂王漢。彼皆淫毐亂乾綱。其理固宜相乖亂。國家恩深德澤流。廟堂密勿無遺算。後庭宮省盡淸肅。讒佞孔壬皆已憚。庶政修理紀綱擧。賞罰自與乾坤斷。固知寒燠元不錯。天意有屬難逃逭。側身修行猶可及。敬在衣宵與食旰。書生狂妄但憂國。中夜起立魂四散。燮理陰陽豈余職。日日空佇待一看。請君無爲兒女態。我言豈在徒侃侃。</text>
<title>聽秋蛬</title>,<text>洞庭波寒木葉飛。碧天涼冷聽秋蛬。露隕草根鳴初急。夜深牀下韻方濃。漫將蕭颯凋物色。又使啁啾惱人衷。無情還有情相感。驚殺今年又秋風。孤妾戍衣裁復淚。三湘遷客睡還慵。架鷹空奮雲霄志。櫪驥長思萬里通。遊氛暗淡黃昏後。星河耿耿酒醒中。算得是誰爲戕賊。疚懷一切感微蟲。染翰點掇賦蕭瑟。秋聲滿宇玉屛空。</text>
<title>流民圖 二首</title>,<text>元后惟以民爲天。民以食爲天相需。若逢凶歲饑與饉。誰出粟米作盤盂。盤盂不作我天崩。社稷亦未保遷渝。社遷猶可民不輕。君恩豈但覺于于。望哺君恩誠已切。孰惜濡手拯泥塗。吾觀上門鄭公圖。乃是煕寧一丈夫。當時國事如兒戲。柄歸鍾山一豎儒。廟堂新法九牛毛。禍極靑苗毒如荼。呂范司馬不敢言。淸淚潛墮空長吁。千岐萬轍誤國甚。四海蹙蹙如毒痡。於皇上帝應不差。禍福如水隨其杅。當春民事不可緩。疆理須待霡霂腴。旱魃爲虐焦堪輿。山川滌滌炰龍貙。禾黍敢望積如京。翛翛日出赭九區。苗而且秀已無見。秀而又實疇使俱。坼田龜背千萬丈。寸根何處滋繁蕪。室如懸罄徒四壁。飢來誰救腸如屠。無可柰何散而之。溝壑枕藉老弱膚。累累飄飄流四方。落日嗷嗷散長途。遷移困頓海內空。公門賦稅無人輸。心腹手足旣相睽。況又俯仰全妻孥。夫攘雙臂扼妻托。婦反脣齒擠翁姑。哀哉大宋百萬姓。刳剔肝肺烹紅爐。王者之天已崩頹。赫赫邦本傾而枯。執拗之夫不知恤。反謂水旱無足㥚。堯湯神聖猶未免。陛下安席幸弛劬。天子傾心旣聾瞽。況以斬馬聲而誅。可憐滿朝群冠狗。虛費萬鍾尸匀樞。唯公一見天下事。痛如游魚中鉤拘。傾瀉天淵芳潤美。一一描寫流民圖。揮毫歷歷移髣髴。謇謇可攀七嗚呼。九重宮裏獻此圖。赤日一暴照氍毹。言辭矹硉多感激。氣槩與俗甘酸殊。上言南北各爭新。下言野外顚無辜。蒼茫萬里儻經眼。聖淚亦當衮衣濡。呱呱赤子父所育。肉糜饘粥理宜扶。懇懇勸諫言語切。激礪一代療瘡瘏。丹心耿耿昭白日。氣節慷慨天下無。豺狼林外見麒麟。鷙梟枝頭觀鳳雛。芝蘭燁燁秀荊蕀。女木細葉有棘 瑾瑜炯炯出珷玞。金風橫空霜氣烈。海天雲捲湧赤旴。明朝新法盡革除。庶幾元元徯其蘇。翰林詔書纔出門。海內民心大已愉。油然雲霓沛然雨。一幅尺素直漊漊。想當遠近霑洽時。伊尹傅說同一模。抵掌最感辨兩軸。至今使人悚其軀。堂堂耿氣凜如在。能使萬世威奸諛。痛恨當時終不用。嗚呼未見流民擊壤歌康衢。鍾山豎儒弄國柄。愚弄天子如匹夫。紛更新法似牛毛。四海嗷嗷困均輸。民怨天怒旱魃虐。大地生靈無復蘇。風沙霾曀暗東北。塞道羸疾驚相扶。茹糜買籸飢不療。開口望哺來京都。謂是水旱乃常數。況望德惠敷寰區。慷慨當時上門公。耳聞眼見繪作圖。爺孃妻子睽相離。慘惔傷心如剔刳。排雲獻圖叫閶闔。一片丹誠天下無。滿朝唯畫勝捷圖。爭新買寵群奔趨。唯公獨能陳大義。十日不雨臣甘誅。危辭旣感皇帝心。秋霜凜凜伏奸諛。立罷新法一十八。甘雨旋應降膏腴。圖功豈在商霖下。先生忠義橫天衢。生民塗炭半已拯。起哉更期追唐虞。柰何構扇奸復售。再使赤子顚紅爐。人間俯仰古與今。遷移困頓堪長吁。</text>
<title>西湖放鶴</title>,<text>洛陽冠蓋沒紅塵。西湖處士煙霞徒。石牀蘿逕遶翠微。藥泉茶竈別一區。平湖綠淨不可唾。碧山偃蹇橫琰瑜。淸幽佳景入膚腠。紫閣軒冕盡泥塗。仙禽胎化知幾年。嘉樹庭邊刷雪軀。有時放拂雙劍翎。飄颻九萬靑雲衢。霜毛砂頂歸何處。縹緲碧海迷蓬壺。主人忘形夙契重。靈禽還下臨西湖。淸猿幽鳥助淸絶。日日不厭朝復晡。先生野服戴黃冠。梵宮處處張快盱。招提香刹金碧重。靑嶂峭壁煙雲濡。窮探極覽不下樓。宅庭鳥雀隨風呼。客來剝啄門不開。雲山空鎖松千株。香風落葉滿山深。好放仙鳥代長鬚。寶坊飛去如寫刺。先生始知客立孤。滄江杳杳江水綠。湖煙相送十丈蒲。先生自甘顏原事。北闕十年忘吹竽。毀車殺馬忘機久。萬鍾不易秋香菰。吟詩不作封禪書。咳唾簸弄明月珠。放鶴一洗蓬之心。落落不羈眞丈夫。箕山莘野各有人。未可盡以簪笏拘。山林本是養高節。簪笏由來貴訏謨。勉強非分不知歸。歲晩所得孰有無。</text>
<title>草廬</title>,<text>漢日茫茫落西南。中原一星孤光舒。聯翩群盜伺昏黑。干戈爛熳暗鄕閭。龍臥摧藏南陽郡。草蓋蕭森三椽廬。抱膝長嘯標風流。梁父一篇吟罷初。世紛不掛心囂囂。碧眼視天天地虛。扶犁莘野同隱晦。千載氣味乃相如。隆中壟上春疇綠。帶月歸來便荷鋤。尋常事業奚足論。氣像須看此時於。許身管樂特寓意。大義本來迂若疏。當時若非三顧恩。直將枯死草廬居。客訪遺迹思先生。山光尙含駐龍輿。先生出處繫蒼生。時有帝胄何歸歟。一堂魚水永相歡。片言契合誠有餘。暉暉長庚照一方。勢起六龍東廻車。翊扶白日聲大義。老瞞窺鼎竟趑趄。高光舊物誓山河。出師渭濱奸魂沮。天高冥默妖星落。歲晩忠義終難攄。八陣長算已墮地。炎火不揚誰能噓。猶能餘策走強梁。陳壽譏評非狂且。唯傳兩表照人間。跪想精忠長欷歔。</text>
<title>函谷關</title>,<text>函谷峨峨天設險。森森劍戟天外環。一夫當關萬夫走。萬古百二扃重關。拱手坐扼天下吭。建瓴屋上誰敢干。祖龍振策笞天下。不費一簇業可安。如何延祚未再傳。奉春建策留侯嘆。吾知在德不在險。一片民嵒蜀道難。固國豈在山谿險。漢唐宮闕亦已殘。金城湯池都在人。東封此關泥一丸。</text>
<title>荊門</title>,<text>下料物土析地理。上圖星宿辨天文。衡山遠鎭荊門野。婺女寄曜翼軫分。扶輿旁礴鬱淸淑。神氣所感富轔殷。白金黃玉丹砂英。靑茅杶栝橘柚芬。獸皮鳥羽物產良。千年天府翼中原。天荒地老萬萬古。紛紛割據幾吐呑。軒皇曾此奏宮商。重華南巡迹猶存。山東慷慨大耳兒。起來適値炎祚屯。赤壁一夜擧義師。萬艘旌旗拂未詳似祲 氛。蒙衝若飛風似矢。北岸艛艫一擧焚。可笑橫槊賦詩豪。南飛烏鵲無攀援。如何忠義天不知。漢祚迍邅爲誰論。關張寥落翅羽斷。大星又向營中奔。至今悲風吹白帝。行人指點鳥道雲。當時擧義誰翊扶。尙感斫案江東孫。周瑜魯肅盡英才。又於孔明無閒言。我來正當秋之仲。湖平月上虛乾坤。地表氣霽遊氛褰。朔雁叫天哀江濆。娛嬉有之感亦來。古來賢達幾怨恩。君山晩碧逐客淚。洞庭水落騷人冤。賈傅長沙愁單閼。靈均澤畔詠湘沅。鵜鴂先鳴芳草零。滄江空老佩蘭蓀。身隨塵滅名風揚。萬古遺辭錯錦紋。作詩弔古成悲辛。月落三峽啼玄猿。</text>
<title>石鯨</title>,<text>茂陵鑠鑠自英雄。五葉天下屬豐亨。三王趢趗吹一吷。五帝跼束安足程。回首紅塵迷九州。一半浮生夢未驚。雄心生侈侈生慾。只欲駕虛觴東溟。施鞭驅石成一哂。騁我雄怪勞經營。海面茫茫移目前。波蘸天影動大瀛。鳥飛不到洲渚長。登高快觀天地宏。錭鎪萬象何恢詭。百種變怪誰不呈。嵯峨幻出立長鯨。兩眸明月懸雙熒。騰驤鬐鬣奮怒波。魚龍怳惚雷轟轟。天綱異境移於斯。直恐波外無天橫。牽牛織女森相向。光景呑吐聚一鯨。戕風振蕩輕雨灑。砉然鼓動聞腥獰。軒然鱗甲動颯爽。俶儻窮變飛英聲。若使帝王恣所欲。造化何以當毒亭。頑然片石何有心。是知侈慾役神靈。秋風茂陵衰草歇。百年頑物已飄零。貪翫怪異何有益。空令四海竭疲氓。堯舜禹湯豈好異。四夷來王無窮兵。</text>
<title>柳子厚送劉禹錫赴連州</title>,<text>哲人隨時貴行藏。獨愧吾徒任沈浮。愚心不足甯蘧道。直道何同士師優。君我慷慨憂天下。怪底今昔相異謀。欲回羲軒堯舜道。還補明時煥皇猷。獨醒固排群醉裏。一齊那容衆楚咻。朝辭玉筍淸班下。夕向南荒萬里州。生涯孑孑投嶺嶠。世業空將陷邊陬。永訣高堂年喜懼。相思親戚隔明幽。幸逢聖朝新孝理。更許連州奉君侯。得罪雷霆雖慘烈。全生天地德難酬。湘江今日分岐別。落木蕭蕭洞庭秋。桂嶺瘴雲飛墨色。深谷靑楓叫鉤輈。連州窮邑是蠻俗。鳥語夷面如猿猴。江氛嶺祲昏若凝。一蛇伺人有兩頭。怪鳥鳴喚蠱蟲飛。食中置藥如戈矛。湖波蒸天俗生梗。吏民忿恨言嘲啁。嗟君旣往宜爲戒。酸寒隨事生瘡疣。楚水凄涼靑蘋怨。秦臺惆悵白首囚。靑山難掩數行淚。滄海窮鱗獨含鉤。放逐遠棄傖人國。梁獄書疏上無由。可憐甲子泥塗混。豈獨家人兀杖憂。鵷鷺竟與蛟螭雜。燕雀寧無舌啾啾。未必造物窮吾輩。才名虛動結冤讐。天討鬼責昭羅列。莫將蠻荒振琅璆。殘陽欲落煙水暮。盡是人間古今愁。岐路西東信馬行。雙垂別淚兩不收。猶喜柳州連州隔。兩地相望縑繒修。</text>
<title>渭濱懷古</title>,<text>煙籠渭水咽下愴。月落五丈啼哀麕。傷心欲問承相事。沙鳥飛去山嶙嶙。東京黃屋走許洛。玉樓金殿生荊榛。南陽磊落人中龍。扶犁定是莘野倫。山東大耳眞帝胄。起來翊扶契君臣。仗義天下九九州。正氣掃地橫秋旻。山河盡入姦雄握。鞠躬盡悴寧顧身。慷慨敢許忠貞節。白日下照吾忠純。長驅萬騎出巴漢。案堵不驚煙火春。獨立天下聲大義。逆賊遞魄無處伸。仲達縮首受巾幗。風捲賊勢飛沙塵。間關幾年思興漢。手擎天柱事邅迍。老瞞未斬妖星落。天意冥冥就穸窀。空將兩表忠貫日。英淚浪浪血滿巾。君臣世世同祭祀。先主祠堂近爲隣。靑靑古柏二千尺。尙表先生氣槩淳。客來高歌弔江山。定有英靈潛悲辛。正氣掃地橫秋旻一句。可疑。恐有誤字。</text>
<title>獲麟</title>,<text>西周黍離王風降。無復鳳鳥鳴世淳。皇綱旒綴暴行作。亂臣賊子淄人倫。如何堯舜一角獸。魯人欲以同麋麕。哀哀玄聖志東周。托意魯史期彌綸。況復文王沒已久。斯文在玆余敢淪。正倫明道寓鈇鉞。假權二百四十春。天心有應錫夫子。寧知瑞世傷愚民。泫然爲汝下雙淚。反袂始識吾道屯。縱爲大人先天志。旋愁天命已終湮。黃唐定知不可廻。行藏托與爾卷申。伏羲畫卦起河圖。夫子筆削終獲麟。二聖異趣豈本志。蒼蒼此意竟誰陳。退之學荒道不篤。欲以文字誇彬彬。謾將牛馬辨角鬣。豈知聖人潛傷神。</text>
<title>愛月夜眠遲</title>,<text>我聞東方有明月。夜開東牕久盱目。涼風掃雲天之涯。俄而新鏡初磨出。玉兔擣藥淸輝發。如何胡僧畫虛極。若非上帝下玉盤。無柰天女粉面白。夜深因被寒光冷。坐對恰似仙山客。子規聲殘鐘多促。眼淸眠遲至明發。鷄鳴天欲曉。嘒然星五六。只今已是大明生。我恐月也失其色。</text>
<title>擬古</title>,<text>洪鐘豈無音。常忌煩叩擊。時來響震天。萬物聲皆寂。</text>
<title>張翰</title>,<text>白雲飛天遠。明月墮江深。槭槭鳴庭葉。悠悠動鄕心。</text>
<title>三柳二絶</title>,<text>近修吾三柳。千絲萬葉深。西山助爽氣。坐愛到夕陰。料理吾三柳。名爲植杖亭。名亭高枕臥。田草任靑靑。</text>
<title>有懷</title>,<text>秋風吹溺溺。淸洛共天長。獨把江邊酒。思君幾斷腸。自註。宜中餞我詩。不把重陽酒。黃花自作秋。閉門成遠別。疏雨暗添愁。</text>
<title>山僧來告有豺殺獐。戲題。</title>,<text>隍鹿得何喜。猶勝食善馬。婁公豈不云。大解事豺也。</text>
<title>壬辰七月。夢乘舟向漢。水淺舟閣。吟詩半成。夢已覺。遂不足之。</title>,<text>占此疑邊卜。沙鷗無定期。悠悠身世拙。泛泛日月遲。</text>
<title>聞沈宜中死日。醉書寄其魂。</title>,<text>自古皆有死。誰能永此世。遙知獄中作。定倍平時製。</text>
<title>冬至次人韻</title>,<text>世態何須歎。天心亦往來。擧杯今可慰。明日一陽廻。</text>
<title>贈沈宜中二絶</title>,<text>高閣連雲激反光。疏慵何幸廁仙郞。君看魚鳥思山海。計日東都醉綠楊。時參判公。尹東都。少年狂妄引杯長。其耐如今老作郞。昨日黃封天上降。筍蔬腸已怯三觴。</text>
<title>牟梁驛 覲親于東都。還朝時。至牟梁作。</title>,<text>東望幾回思白雲。北歸猶自念明君。情懷若涉漫漫水。岐路山川摠不分。</text>
<title>河東客館</title>,<text>醉折梅花揷水甁。燈開影落壁間橫。笑拈栗尾描疏影。殊勝龍眠作意成。</text>
<title>申舍人淸仲輓</title>,<text>悠悠人世年年改。夙好丹心依舊存。我亦從君知不遠。幽冥須待酒泉樽。</text>
<title>錦襪</title>,<text>籌筆峯前有馬嵬。太眞當日困胡埃。凄涼錦襪依然在。不似驪宮縵舞來。</text>
<title>詠栗</title>,<text>芿香春漲鬱蘭膏。入夏枝頭擁蝟毛。忽被西風開十字。新磨璜瑀散亭皐。</text>
<title>哭沈宜中五絶</title>,<text>雪向鬢邊今夜白。淚流襟上幾時乾。山陽他日聞鳴篴。忍見峯頭落照殘。悲憂窮悴兮廓獨潛。有美一人兮傷我心。夢中題輓兮不敢言。無語柰何兮涕沾襟。有朋有朋歸何處。光陰倏忽花落枝。花衰猶有重開日。君去更無相見期。有朋有朋年卅六。風飄根拔花剝枝。長歌一曲贈君別。別後更無相飮時。嵇康作幽憤。堅石賦臨終。自古皆有死。何獨怪於公。</text>
<title>謝金振卿 鐸 二絶</title>,<text>遨頭偸得片時閒。一席忘形伯仲間。白雪靑絲朝暮變。莫嫌翻酒我衣斑。酷憐鷹鶻俊姿閒。雨血風毛碧落間。麤氣不禁春野獵。解絛誰借錦毛斑。右乞鷹</text>
<title>無題 壬辰春。舅氏庶尹公。寄單衫於公曰。春風花影下。可作一婆娑。故有是詩。</title>,<text>密密裁縫寄暖繒。手中餘澤竟難承。婆娑花下雖無惡。其柰非時更喪朋。時宜中死</text>
<title>除夕</title>,<text>光陰隨水汨流年。世事推遷任自然。守歲頌椒還博塞。明朝尋雪鬢雙邊。</text>
<title>戲次栗齋韻三絶</title>,<text>氷肌玉貌動筵傍。許史金張看似墻。一曲微歌雲已遏。歌殘又詠在昭陽。菱花間把玉臺傍。屛擁瑠璃畫作墻。流眄寄情猶掩面。神光離合乍陰陽。低眉解佩侍君傍。月下花枝影過墻。粉汗枕邊香馥馥。襄王濃夢到巫陽。</text>
<title>戊戌至月二十三日。哭乳母。</title>,<text>鞠我辛勤四十霜。慙無榮報足悲傷。今宵忽失堂空在。更向阿誰喚乳孃。</text>
<title>在恩津。夢舍弟。順貞</title>,<text>爲問紅塵平市弟。邇來定省若何哉。湖西漢北山川隔。客夢中宵相見回。</text>
<title>靑煙散入五侯家</title>,<text>沙堤紫陌一望賖。金屋門前綠柳遮。聽罷夕鐘高處見。金蓮連闕柳邊斜。</text>
<title>王魏公</title>,<text>天書雖道從天降。不及天津杜宇音。可惜三槐傳世老。盡將名望買黃金。</text>
<title>中秋前。霖雨不止。</title>,<text>悶默空齋半檻凭。悄無來客味如僧。九秋堪恨今將半。天似漏巵雨似繩。</text>
<title>靈徹二絶</title>,<text>而而我我不相關。但覓吾心得自閒。世驚尊師余未識。何須饒舌駭人寰。山淸澗淨鳥關關。蒨樹童童影自閒。此處如逢辭爵客。四禪能得洗塵寰。</text>
<title>答李原吉 浚慶 簡 是年加賦</title>,<text>誰謂今年春興濃。我來無人挽衫袂。共歎居民皆懶農。傾甁僅得輸官稅。</text>
<title>禊中再會。講信于北松亭。繾綣邀我。我以病未赴。詩以致謝。</title>,<text>信義重盟笑語同。相持杯酒喜融融。北松亭畔絃歌咽。嫌欠龍鐘一病翁。</text>
<title>隣人爭田者。誤書我名。呈官。聞而戲作。</title>,<text>頹然林下日甘眠。何處爭辭引我連。地下應逢虞芮主。豈宜相訟鬼池田。鬼池田名</text>
<title>寄時翁</title>,<text>風怒時兼玉屑飛。雙魚遙遣問琴闈。野人不合投公案。夙契難忘舊紫薇。</text>
<title>答金壽翁 引齡 邀柬二絶 己亥</title>,<text>春寒冽冽倍前冬。路上征夫罕見蹤。我亦一旬藏六臥。爲君今日強扶筇。賀子新年百福增。花如四海酒如澠。歸來豀勃還成樂。絶勝孤眠有髮僧。翁誇花酒。故詩以戲之。</text>
<title>戲呈權省軒慶老 祺 四絶</title>,<text>剖割遨頭單字面。糊磨煙突淡龍光。客囱終日無餘事。亂寫閒談一兩章。空將閒話託于公。公可分傳意我同。同是閒言何厭劇。劇談相對摠成空。南軒前日暫傳杯。一別如何更不來。自古男兒專晝夜。不須相對眼相猜。右忠卿客懷何事更零丁。覆水無由返舊甁。月白洛江多少浪。美人何處弄輕舲。</text>
<title>戲次硡叔</title>,<text>澡豆十升足曉糚。想君禾稼始登場。若非故舊情珍重。誰卽封遺洗惡娘。</text>
<title>謝慶老惠紙墨</title>,<text>快翦溪藤三尺雪。爛磨松月數升香。麤書謝字虹蜺繞。何日重逢笑一場。</text>
<title>再柬大任 己亥</title>,<text>投書不遇戀尤多。惻惻春寒氣若何。四十四年吾已飽。鬢邊能免雪霜麽。</text>
<title>記夢</title>,<text>高樓傑閣據江上。下望江干見大熊。欲射不射書命字。還令侍僮卷爲封。</text>
<title>庚契軸</title>,<text>問命何其命最難。如何單閼獨多鰥。但知顱骨尊卑耳。莫問從他分外官。</text>
<title>謾興</title>,<text>老去始知人世改。愁來偏覺麴勳神。狂言似雪長飛野。懽意如花不改春。</text>
<title>復毅仲簡</title>,<text>見麾不進言何食。往復多端太未純。本欲乘涼成一話。何須煩起病中人。</text>
<title>問皇天</title>,<text>家國興亡縱有期。四字缺 卽高斯。從來未識皇天意。生此 二字缺 使國危。</text>
<title>擬皇天答</title>,<text>秋殺春生有定期。都無私意間於斯。聰明知戒餘 一作昏 無戒。非我危人自作危。</text>
<title>復問皇天</title>,<text>孔明因何惡而忤。曹瞞因何德而祚。皇天莫道無私意。義士忠臣摠不遇。</text>
<title>天答</title>,<text>風驅睢水擁劉季。氷合滹沱濟文叔。君知此日蒼黃變。世上何人搖手足。</text>
<title>謝皇天</title>,<text>天語諄諄只一誠。微臣俯伏若聞聲。從今以後從天命。成敗 一作生死 榮枯總不驚。</text>
<title>無題</title>,<text>無處宣哀敢作詩。題詩還復怕人知。悠悠此意誰能識。一擧書牕累十巵。</text>
<title>玉堂軸韻贈金厚之 麟厚</title>,<text>昔年曾廁玉堂臣。共許金蘭許國身。風雨無端中夜起。傷心存者兩三人。</text>
<title>二月念後。病起。始步園感春。</title>,<text>梅迎暖氣蕊先成。蒲動光風葉已生。禽鳥亦知春色至。病夫猶守歲寒情。</text>
<title>梅蕊遇雹雪盡落</title>,<text>三月看梅喜見新。猶嫌不綻數枝春。今朝雪雹摧繁蕊。唯有墻頭老樹身。</text>
<title>讀史三絶</title>,<text>數石鮑魚掩死龍。夜中謀事極雍容。如何園鹿能成馬。帝願黔黎反不從。二世海上橫橋梯碧天。此言唯逞德宗前。糞土得銀千萬兩。忠州別駕鑄戈鋋。德宗紛紛噏噏贊訏謨。幄裏謀臣問幾徒。管葛伊周容易出。未知勳業到唐虞。順宗</text>
<title>冬至記夢</title>,<text>乾坤回轉已生陽。委佩鏘鏘紫陌長。堪笑野臣忘己罪。夢中猶自謁明光。</text>
<title>萬事不求溫飽外</title>,<text>爭言衣食死生關。然盡聽天得失間。若道只謀溫飽內。世間誰肯慕西山。</text>
<title>弔侯昌業，孟昭圖二拾遺。常濬補闕。二絶。</title>,<text>靑史看名謾作哀。題詩向古告三台。莫言下士殺無害。殺諫之廷便草萊。龍遊溝瀆應傷角。鳳過荊榛必損翎。可惜當年三子志。爲誰猶戀小朝廷。</text>
<title>丙午除夕</title>,<text>臘月正當三十日。人爭守歲願長留。我言除夜須遄去。久在人間費我餱。</text>
<title>閒居謾興</title>,<text>墻外靑山聳碧層。數篇書展一欄凭。閒堂終日弔形影。分付蜻蜓來捕蠅。</text>
<title>元日。次忠甫韻。</title>,<text>待漏夔龍玉佩多。三朝頻問夜如何。舊臣白髮居林下。拭淚無由見禁儺。</text>
<title>題詠史詩後三絶</title>,<text>三千三百有餘年。治亂忠邪紀一篇。等閑是是非非議。慢惱閑人涕淚漣。三千三百夢中過。富貴榮華一落花。畢竟賢愚同作土。千秋名節是堪誇。荊公當日不量人。著頌美新責子雲。不識吳生還議己。挑燈夜讀學商君。</text>
<title>讀史</title>,<text>紛紛名字賄相求。大小何嘗有定籌。若使坳堂稱海水。便將鹿角號呑舟。</text>
<title>別友人二絶</title>,<text>金剛山在海天東。白玉芙蓉面面同。閱世蜉蝣何足戀。須除習氣御仙風。折桂戲同槐院日。司經職共玉堂年。江分萍散十餘載。邂逅重逢又別筵。</text>
<title>偶吟</title>,<text>投閣新朝揚子賤。墮樓金谷綠珠榮。蒼黃同是捐生事。論議全殊後世評。</text>
<title>仁宗大王挽詞 二首</title>,<text>曾侍春宮日。恩同國士知。讀音如響玉。得色看浮眉。問析微言盡。思深聖意煕。那知杞國變。無地鼎湖追。精一重光學。孜孜每自強。唐虞期接武。漢宋恥齊昌。五月諒闇棘。三壇禱祝忙。天心難得問。此日最茫茫。</text>
<title>李措大 勝 挽 二首</title>,<text>鐵城流慶遠。根大世生人。鳳穴雛元美。蘭芽葉更新。微疽俄作祟。萬事忽成塵。豈但傷瓜葛。堂留鶴髮親。多猜唯造物。憂喜幷相將。欲慶萱堂日。纏悲棣萼腸。蓮花慳映色。雁翼不成行。此夕幽明隔。終天恨獨長。</text>
<title>李草溪輓 二首○下一首代作</title>,<text>簡直心期淨。淸眞學業醇。晩揚何歎屈。遺愛亦誇伸。消歇濃頭桂。悲涼冒瑟塵。生芻俱是奠。情最一鄕人。幾歲逢靑眼。相酬各厚情。五男光後世。六籍發平生。聚散塵中起。悲歡夢裏驚。故鄕親舊盡。忍見碧山橫。</text>
<title>黃卷樓 架雜史。因名黃卷樓。</title>,<text>樓中治亂幾千番。上自羲軒下宋元。治見百年猶恨少。亂逢半日卽知繁。悠悠人世改前事。片片靑山依舊存。風景蒼茫天地老。英雄登眺酒翻盆。</text>
<title>黃畜翁叔貢 孝獻 輓 五首</title>,<text>昔日經筵侍御屛。公爲宰相我司經。嘉謨敷奏盈朝慶。玉佩歸來滿袖馨。盡戟當年公鎭府。石田今歲我耘坰。瞻光未幾看凶鵩。說與何人此恨聽。山河間氣稟於初。驥騁康莊肯顧驢。才傑登庸還易失。頑邪得壽每高居。蒼天到此眞冥漠。造物元來錯卷舒。福善禍淫空有說。從前世事任紛如。重如喬嶽廟廊姿。舟楫將期濟險危。經訓曾聞仁者壽。山頹柰見哲人萎。愁凝墓草年年葉。淚灑林烏夜夜枝。豈但州民舂不相。天心應有鑑亡悲。人望推黃閣。朝廷擬棟樑。桂香嗟已歇。棠澤獨留長。弔客門飛鶴。佳城牛臥岡。生芻愁絶葬。湖海士皆傷。才氣當時冠。風流兩漢傾。雄文追屈宋。正學祖朱程。白玉樓催記。黃粱夢已驚。龍亡鰌鱔舞。無福歎蒼生。</text>
<title>人借回眞人集而去。有感而作。集乃宜中書。</title>,<text>手書貪翫四五年。故友於玆不暫眠。身享浮名春有限。眼看奇禍海無邊。披來吾案猶難忍。轉去他家益可憐。一二孤兒思幹蠱。豈宜容易散遺篇。</text>
<title>記昨遊。呈彥卿諸兄及諸族。</title>,<text>優遊不管卯申忙。魚稻來尋父老鄕。笑話溪邊天宇闊。煎斟林下草煙香。苓通榮願隨江水。伯仲談諧發酒觴。免使此心移外物。肯將親愛片時忘。</text>
<title>李醴泉挽</title>,<text>忠孝元從孝靖傳。蟬姸閥閱世生賢。綺紈氣斂恒居後。韜略才高每出先。愛浹七州雖似展。官徒四品實爲邅。賤生不是雷同哭。瓜葛恩兼與二天。</text>
<title>權景信 輗 母氏挽</title>,<text>靑年兩鳳大占祥。晩歲三牲極寵光。享世永膺龜鶴算。生兒爭賀廟堂良。皐風撓樹思枝靜。莊夢迷春趁蝶忙。單閼昔叨參贊契。淚題哀輓不成章。</text>
<title>呈省軒 是日。慶老冒風。閱軍于細柳陣場。故詩以問之。時我省姊氏于商山。</title>,<text>爲報商山上刺史。數晨眠食問寒暄。金風淅瀝沙江磧。鐵馬飛騰細柳園。陋巷何堪容畫戟。過門非是憾鄕原。腐儒不可觀兵衛。旅邸悲吟似鎖猿。附次韻 省軒病客無堪日禦煩。曾虛旅況問寒暄。風沙暗暗塵汚面。鼓角雄雄響動園。士女共觀塡里巷。軍兵爭騖溢郊原。古稱刺史亦榮矣。猶勝孤舟友楚猿。</text>
<title>用前韻。續呈省軒。</title>,<text>無意無求又絶煩。客囱冬日等春暄。茶煙細細生前閤。樹葉蕭蕭點後園。帳縱不金低唱穩。詩雖失律使君原。巫山十二甘宵夢。誰似枝頭夜掛猿。來詩末句。含譏語。故復之。</text>
<title>次直之韻</title>,<text>夢斷榮華向帝城。訪親尋舊有餘情。詩含氣槩千年義。桂弄婆娑十分明。士不弋鳧還射雁。談非釣水卽農耕。他年儻卜菟裘地。何用金珂紫陌鳴。</text>
<title>昆陽城</title>,<text>東漢如何建水成。當年功烈問荒城。龍顏日角纔聲義。象隊貅群奄喪生。從古仁猶難事業。于今獸豈贊經營。奸邪英傑終爲土。慷慨傾樽不勝情。</text>
<title>呈金上舍約遊曲江</title>,<text>晨起閒梳雪一簪。喜聞繞屋鳥喃喃。雲開霽景淸如洗。雨過濃陰翠似藍。衣袷是時遊正好。酒香何處飮嫌酣。逍遙濠上觀魚樂。適意鵬飛海北南。</text>
<title>次梅軒夜坐偶吟</title>,<text>洶洶松濤夜撼空。獨持杯酒飮房中。書藏高閣誇無事。鏡照衰容詑有躬。只以望雲思白日。何勞擧扇避西風。此生自斷癡成絶。免使奴星送五窮。</text>
<title>奉酬省軒 二首</title>,<text>拈筆都緣愛越吟。枯顏非爲盡床金。雲泥雖異塵中迹。松柏難移雲裏心。埋劍豈無衝斗氣。焦琴曾絶捄灰音。肯將閒事空閒話。只把堅貞不改今。永嘉人幸解歌吟。君姓爲權我姓金。位爵末殊嫌隔等。襟懷本合愛同心。相逢不覺瞪靑眼。暫別猶憐阻玉音。佇待繁華三月暖。風流賴子擅當今。</text>
<title>擢英試後。戲寄李重吉 潤慶，原吉伯仲。</title>,<text>天張羅俊網如曇。二李良材擬梓枏。重氏手諳枝折一。原君拳老葉穿三。紅麻盡是他名姓。素計都非自愧慙。却恨靑州煩惱子。虛敎白雪使奴擔。</text>
<title>己卯秋。觀江漲。在寧海府作。時參判公。爲使于府。</title>,<text>八月觀江漲。雄樓屹石城。初看荒岸沒。漸笑急灘平。重霧同昏色。狂風共助聲。牧洲知浪翠。樵路見空橫。禹載乘何濟。張槎泛未行。勢衝嘉樹拔。威撼石屛輕。河伯應誇水。雲師孰可兵。金鴉韜烈照。白鳥棄深盟。猛𩸇音惡魚名 矜鱗逸。微魴困尾赬。林翻奇竝木。田破偶連耕。行子候深淺。漁翁較濁淸。室中聞婦歎。竈下厭蛙鳴。自謂從天落。誰知漸地傾。無心小子樂。有計老農情。只是終朝事。寧妨一歲成。我斟君子酒。坦坦志寬宏。</text>
<title>畫月</title>,<text>靡有羅公遠。如何到月邊。乘槎勞蜀客。掬水惜唐仙。園兔虛凝感。宮娥敢妒姸。閒雲愁作態。巧曆未推弦。坐久方知畫。看初動擬天。可憐毫末下。造化盡輸權。</text>
<title>愁</title>,<text>無形物惱我。鬱結萬尋強。非火能燒臆。靡刀解斷腸。似雲天際暗。如草雨中長。髮白那關老。心酲不爲觴。初逢疑泛海。細算若成狂。草草言忘緖。蕭蕭笑亦涼。謀猷皆失策。臨路盡迷方。進酒聊消縮。離人便陸梁。從前生永夜。多是伴斜陽。誰把靑州刃。攻城築醉鄕。附次韻 退溪世事多搖撼。人心苦未強。來時定何物。得處必銷腸。境逆偏知亂。情乖便自長。尋思羈枕夢。怊悵別筵觴。澤畔疏憂惑。閨中錯恨狂。二句缺 貧窮尤橫恣。富貴亦跳梁。與樂成堅敵。兼悲鬱太陽。寧從方外士。脫略白雲鄕。</text>
<title>高宗</title>,<text>高宗恭默過三年。群下咸憂竟思玄。誠夢自遊天帝側。良臣已在傳巖邊。幾回前席知賢聖。一任尊師導後先。培本端原謀便遠。興懷觸物委何專。磨生鈍刃鋒如雪。渡了歸人水影天。此事摠非人力到。爲霖旱歲豈虛旃。</text>
<title>申敎授 善甫 輓</title>,<text>鄕推耆碩丈人行。愷悌慈祥雅性良。壯志期同鵬擊海。雄心何異驥犇場。生涯自是忘窮達。交際深非較熱涼。科第未收雖恨屈。聲名不泯亦云長。誨嚴朔校成多士。養靜南莊化一鄕。長算川增春茂茂。紅顏花潤玉琅琅。葭莩昔歲連瓜葛。淪落當年接屋墻。必置杯盤娛戀闊。不扶筇策越巒岡。猥呈蕪筆荊榛句。侈惠深情委曲章。救病如援江海溺。周貧不計室家荒。一朝聞訃心如死。八袠之年意若殤。先世親交誇有一。殘生失恃慟無疆。西興空巷年年寂。稷谷啼烏夜夜忙。滿酌村醪從孰飮。輕飛花鶻任他揚。三春好事虛抛地。半世心期莫問蒼。洛水晴波愁咽咽。鶴岑花景暗茫茫。羈魂萬死今雖在。知己全無畢竟亡。不是羲娥輪似電。如何鬢髮斗加霜。可憐兒輩裳沾淚。豈但吾儕刃砭腸。一曲輓歌那泄恨。百年幽怨永堪傷。</text>
<title>春風辭 覲親還鄕時作</title>,<text>春風起兮零雨霏。鵝着柳兮雁北歸。蘭芽茁兮百草芳。思美人兮結中腸。澹孤燈兮棲洞房。明發曙兮渡漢江。白雲遠兮心難降。衝泥淖兮投古驛。南路永兮羲御落。回首長安兮山岳隔。附次韻 參判公作高談劇兮玉屑霏。觥籌亂兮客欲歸。杯盤空兮酒不芳。望嶺南兮幾回腸。春花萼兮將坼房。別恨多兮深如江。心緖亂兮無由降。計前程兮問幾驛。薄送畿兮嶺雲隔。</text>
<title>父子吟</title>,<text>農兒一日來。託凍足於褥下而煖之。因有感而作。兒始五歲。我已四十餘。唯父子塊然相對故云。子唯一子。父亦鰥居。父子相對。情意何如。</text>
<title>古意</title>,<text>我所思兮在何所。欲往從之。日車西翻。猿啼虎嘯林木深。美人贈我無絃琴。雖無高山流水。心傳膽照含至音。何以報之木瓜吟。開襟瀉憂。北風正勁愁難禁。</text>
<title>輓 東皐李浚慶</title>,<text>少日才華動士林。當時聲價重南金。靑錢歷選開雲路。丹地論思啓素心。豈料文章憎顯達。翻遭脣舌喜顚沈。子雲三世功名薄。玄晏平生疾病深。閉戶圖書還自樂。投閒杯酒且孤斟。積痾難救君終逝。沈慟如焚我不禁。賻贈豈堪當禮意。悲傷聊欲效微忱。翩翩丹旐穿雲嶠。揮淚天涯寄短吟。</text>
