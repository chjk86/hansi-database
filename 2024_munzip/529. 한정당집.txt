<title>月夜 丙午</title>,<text>雙槳漁郞蕩月輝。平湖十里去如飛。相呼早向蘆洲宿。水氣霏微夜濕衣。</text>
<title>送六兄 復欽景初 南歸。兼呈三兄 晉欽。德昭</title>,<text>三年卜室經營闊。八月歸人道路長。綺陌香煙多富貴。雲林散地足淸凉。田家暮爨霜秔白。漁子晨籃野蟹黃。遙憶小齋羣從會。芳尊時菊對重陽。</text>
<title>八月十七夜。江樓對月。懷伯氏西遊。丁未</title>,<text>明月中天夜。高樓兩地心。江湖一浩蕩。雲樹共蕭森。孤照闌干立。遙望關塞深。箕城今曉柝。秣馬更西臨。</text>
<title>伯氏旣西遊。余約於返轡時。先馳至松京。共賞朴淵諸勝。及期病且無騎。獨坐空齋。頗愁寂無聊。賦此遣懷。</title>,<text>弊廐無馬門無僕。出門茫茫迷所適。鴻飛在天風北吹。安得送我高麗國。借問西遊幾日還。怒瀑寒山壯心目。嵌空百尺垂霜雪。下有神龍蟠淵谷。遙知楓林此夜月。獨酌流霞淸潭曲。</text>
<title>陪伯氏聯句 沒韻</title>,<text>一氣運萬古。亹亹轉倚葢 晦可。昏星歘中定。習坎初承兌 士行。嚴霜結草木。征鳥厲其翽 晦可。蕭摵落葉響。寥廓天圍大 士行。西皥九十功。一收歸無外。晨起觀大野。萬物經創劊 晦可。神機戛窅冥。玅跡積廩廥 士行。從此日閉塞。厚陰何時泰 晦可。回風中怒號。天地絶淸籟 士行。嘗讀蒹葭說。隕霜非木害。殄殺亦天道。不獨時雨霈 晦可。因之悟至理。屈信皆適會。憂患是固有。福澤寧可丐 士行。辛苦我行遠。驅馭戒顚沛。淸晝事天君。中夜飭衣帶 晦可。𨓏聖有遺訓。昭昭合蓍蔡 士行。人心戰冰火。搖若風中旝 晦可。耳目之所接。引欲如奔瀨 士行。寒塘濬活水。寶鑑磨重壒。方寸囿萬化。所以人爲最。松栢只尋常。衆草共蔥薈。歲寒卓孤枝。枝下無蕭艾 晦可。君子貴如此。太素先畵繪。蚩蚩逐末人。鮮不中狼狽 士行。疇能介于石。養眞守畎澮。但使存吾寶。焉用彼球貝 晦可。朱門腐梁肉。志士甘糟𥢶。所求各殊塗。萬鍾安足忲。苟不守其分。章甫而駔儈 士行。吾生固晼晩。况復限竆濊。長嘯宇宙窄。白日凄晻𣋞。還思道不偏。畀人如炙膾。爲聖便在此。中國非所賴 晦可。文王及虞舜。生彼夷狄蕞。有爲亦乃爾。異域不須㿃。平塗正六轡。勿徐亦勿駾。千里雖云遙。進進終稅旆 士行。嗟哉去古遠。頹俗日狡獪。豺狼嚲金紫。麟鳳困鉗釱。平地五十載。汹湧起濤汏 晦可。邪谿車馬闐。正路榛茅茷。安得倚天劒。昆吾經百汰。揮手決雲衢。萬里掃氛靄 士行。已矣天實爲。縱言將何𩊭。生理本自直。衆口徒𧬨𧬨。吾駕從吾好。汨泥無已太 晦可。南州有茅屋。遶屋樹杉檜。歸卧保百年。且復免荷祋 士行。山囱對幽竹。林園垂丹柰 晦可。蘿月正暉暉。石湍鳴礚礚 士行。眞樂在此閒。世事目已眛。坎壈亦何傷。久矣吾禱禬。顔氏尙陋巷。伯牛有斯癩。浮生分已定。戚戚還無奈 晦可。豈願齊晉富。聊欲守滕鄶。曖曖丘壑輝。歲暮暎襟襘 士行。浸淫六籍內。俛仰身舒娧 晦可。宵坐燈火爛。曉起鷄鳴噦 士行。淸視絶靡曼。塞耳放濮沬。閑邪凜秋霜。擴仁噓春藹。歲月擲人去。勖哉無玩愒 晦可。幽蘭在空谷。發聞自馣馤。宣尼去已久。擧觴聊遠酹 士行。</text>
<title>息交聯句 沒韻</title>,<text>桂樹在山阿。亭亭獨秀聳 晦可。樲棘縱攀牽。馨香孰矜寵 士行。悲歌鹿鳴篇。逖矣古人踵 晦可。不復講麗澤。盡己歸斷隴 士行。論交動金蘭。對面甘玉蛹 晦可。昭昭吐肺肝。冥冥爲疣尰 士行。見善失告導。作惡必慫慂 晦可。磨礱愧山石。遷移同水䂬 士行。盃酒接殷勤。出入徒煩宂 晦可。違枯賤晉魚。逐勢貴趙珙。雲雨手飜覆。峩洋道堙壅 士行。言乖欲穴胷。意合便吮腫。管鮑後誰繼。陳張實作俑 晦可。滔滔世爭然。逐逐吾所恐 士行。無文與人會。有琴還獨擁 晦可。輪鞅絶竆巷。鳥雀啅崇甬 士行。明師羣聖在。寶訓雙手捧。秋旻煥星斗。廣廈森梁栱。斐然諸弟子。作昆季个冢 晦可。來朋在几席。賞心無傝䢇。凝神對聖賢。守靜謝紛氄 士行。盤危水難定。馬悍車易覂。須用自家力。難借佗人勇 晦可。况復値頹俗。只合事深拱。羣詡未足怡。衆咻寧爲悚 士行。詩書可翫樂。手足自舞踊。冥塗賴燭炤。神交託膠鞏 晦可。念彼羣居士。拂怒巽則悀。譬如孩提子。啼飢笑得湩。忍爲夏畦病。憂思檻泉涌 士行。慚愧德無隣。怵惕任更重。吾寧就沈淪。孰與競推奉 晦可。衣解楚山雪。劒掛徐君塚。高風不可攀。慷慨徒神竦 士行。歸來栗里翁。絶遊學耕種 晦可。</text>
<title>冬雨</title>,<text>寒雨滂沱久。深冬氣候殊。行人畏泥淖。樵子惜薪芻。宿霧全埋日。潢流亂入湖。如何慳此惠。不及夏苗枯。</text>
<title>丁未上元。余與洪養之 梓 步月於河梁橋上。養之誦詩。余酌酒以勸。相與甚樂。其秋養之歸西原。余亦出漢上。明年上元。步至江涘。時月方中天。四望閴如。惟暮潮齧冰。其聲窸窣。徘徊久之。興懷前昔。乃誦養之詩。分韻和之。遙寄今夜之思。戊申</title>,<text>冉冉穿雲上。遲遲度嶺來。星辰失光耀。河漢共昭回。何處偏相照。幽懷只獨開。欲竆良夜興。緩步下高臺。其二鳴履出衡扉。天風吹我衣。沙寒水禽起。月滿海潮肥。蹙蹙金波湧。娟娟桂影圍。故人今遠在。浩歌與誰歸。</text>
<title>觀射</title>,<text>控弦少年子。分偶列長楸。暖日布帿動。微風金鏑流。干城眞爾輩。幽朔豈君憂。卽有乘槎使。無聞破虜矦。</text>
<title>挹淸樓</title>,<text>芳洲移小棹。落日坐高樓。遠峀明如畵。春江澹不流。闌干掣危帆。咳唾起輕鷗。木末傳餘照。門前覓去舟。</text>
<title>琅城行</title>,<text>琅城三更門不閉。羣盜持劒來壀堄。夜縛睡虎虎咆哮。火焚戎垣無所衛。不惜一死答君恩。殺氣夜夜雲漢曳。蒲伏稽首彼何心。門前獨有彌明斃。龍泉零落馬悲鳴。公然埋沒風塵際。朝廷哀贈愍精靈。無復將軍武且藝。閒山海濤尙鬱怒。英名共向南斗繫。長身紫髯憶疇昔。日暮荒山獨流涕。木魅山鬼白日行。霹靂不飛天曀曀。將軍有神其爲厲。</text>
<title>楊州</title>,<text>十日楊州客。三年南國魂。王師方酣戰。盡室滯荒村。前路應多阻。歸期未敢論。冥冥聞野鳥。愁坐向黃昏。</text>
<title>偕李獻可 獻輔 訪水落山玉流洞</title>,<text>淸淺東來水。平鋪石上流。蜿蟺垂百尺。琮琤落一湫。倚杖終永夕。欲去還復留。古壁有大字。山月照千秋。</text>
<title>途中遇雨</title>,<text>朝濟銅雀渡。暮行一百里。陰雲結天衢。好雨從西至。田麥忽變色。細草亦生意。人煙尙渺然。我行殊未已。那敢惜衣濕。知有農夫喜。</text>
<title>陪伯氏及三兄。古劒聯句。二兄 思欽幼安 先歸。五兄 益欽時偕 後至。</title>,<text>丈夫一劒在。良工百鍊劼 德昭。騰燄赫若怒。韜光耿不瞎 幼安。六氣紛絪縕。五精互淸刮 德昭。閃爍龍文動。熒澤鵜膏滑 晦可。寒霜苔繡滅。隙月毫髮察 士行。金環光錯莫。勁氣吼吆戛 幼安。鮫鞘磨皮瑩。鐵𣠽挼絲紮。斑鏤羅星七。陸離亘尺八。價堆金踰阜。利斮玉輭磆 士行。精光動晉華。意氣傾吳札。時淸攝威儀。世亂防姦猾 晦可。決海戮鯨鯢。擘藪剸豺猰 幼安。庾窟星芒垂。班泉山谷捌。雲嬰抉維紀。毛吹劃塵刹 士行。常恐未淬礪。敢恃能剪擖 時偕。飛騰事雲龍。蟄屈豈冰獺 幼安。橫秋勢戌削。倚天氣坱圠 晦可。炤抱騁疑怪。激響肆輣軋。紫蜺駭夜按。赤土烱曉刷 士行。驅妖追掣電。截喧侔畫 晦可。處暗神有護。剖堅力無㔠 德昭。長懷決祲鑴。叵耐沈莽茁 晦可。斂鍔冬隣蛟。鳴匣秋應蚻 德昭。把來向心膽。提出擬狡黠。據位誅蔽壅。罔君斬恬恝 時偕。獰軀牉頭跗。狠口遏嚾哳 士行。佗傺市騈骸。咿呦塗叫刖 晦可。剝䘒釁祊鐘。刮膏脂戎轄。踊躍夷憝魗。揮霍屛祋鎩 士行。閃威藪喘魅。竄銳竇覻豽 晦可。碎奸同瓦礫。殲佞比榛榝 德昭。強梁竦搐縮。轇轕紛披揠 士行。慷慨事闢廓。蹴踏恣剋頡。周旋以忠義。排擊靡缺齾 德昭。芟夷宿茷盡。卓聳勁榦拔 晦可。功神賴宇淸。氛醨覩星撒 士行。四郊絶壘塵。萬䤋奏墠秸 時偕。溟渤濯鋩刃。乾坤霽肅殺。閟懷歲空遒。循壁時獨扎。澤珥珠斝罄。鍧鐔玉壺扴 晦可。長恐棄田舍。沈沒同鋤朳 時偕。</text>
<title>菊屛用杜韻</title>,<text>結構人工藉。巖巒地勢兼。交加翠轉密。的歷絳新添。樹戶巧相愛。齊簷故不嫌。淸芬孰能賞。及爾共幽潛。</text>
<title>秋嘗 時宗家在漠溪新舍。行時祭。</title>,<text>鷄鳴喔喔布筵長。束燎虛庭曉莽蒼。九月明羞薦芬苾。雙尊芳齊氣淸凉。曾孫垂老猶勤禮。吾祖至今有耿光。香飯吉盃降百福。祀成醉飽落新堂。</text>
<title>猛虎行 時虎入王城○己酉</title>,<text>猛虎斑文金作瞳。何不處爾深山松栢叢。公然白日入市中。金城粉堞徒巃嵸。白嶽之西弼雲東。霹靂咆哮萬人空。來如鬼物去如風。吉凶災祥誰能竆。吾聞虎豹與羆熊。古來稱與猛士同。明時寇盜起蒿蓬。天應爲國出元戎。渭川頗同卜太公。邦家將見定武功。嗟呼豈非此物自蒼穹。材官健兒莫彎弓。</text>
<title>首夏歸山</title>,<text>倦馬不受鞭。暮蟲遂已聞。坌然暝靄合。四山不可分。田叟負耟還。遇我洄溪原。卻略向我拜。念此行色單。山深多虎豹。昏黑恐有難。爇火照馬首。送我到衡門。感爾情已厚。酌酒謝慇懃。</text>
<title>閒居無事。觸興抒思。雖總雜寡緖。猶有臧否可論評者。意趣可酬和者。敢以煩洪養之。乞無孤。</title>,<text>蒼山與水奔。水回山亦峙。五峯秀氣聚。平江明灝起。太虛共沆滄。日與枕席邇。棲遲獲我所。破屋高阿倚。檐垂古石角。門閉深樹裏。涉險方見夷。宅深迺得美。其二朅來日已久。閒與懶相成。雲霞夜卧深。沆瀣曉餐淸。寥寥自合眞。忽忽難爲名。旣信甘蹇劣。那復與世爭。其三栽松十餘樹。于此巖巒脊。髼鬆數寸長。當囱露小碧。從今八十歲。見汝將百尺。我若彭祖壽。見汝九霄刺。脩柯鬱樛互。披拂蔭吾宅。時與小子語。撫此懷疇昔。此道寧可獲。消贏日相索。遙筭一何癡。仰天獨啞啞。其四雨後洪濤盛。孤舟不可蕩。殺湍搖四槳。傍岸牽百丈。水急易失勢。㴑洄故難上。羣山回棹改。孤岸逆船響。渺然積水內。坐致五湖想。回首見荒邨。雲林何塏爽。其五喈喈鳥鳴悅。決決溪流續。衆性欣有時。吾寧獨碌碌。荒徑披短草。芳洲展遙矚。薄靄曖天衢。輕風漾水曲。穉松及白沙。暎翳明復綠。所過各異境。物華何繁縟。玄暉不在玆。有興疇與屬。浮雲亦西歸。矯首獨彳亍。其六薄暮行陂上。陂水何盈盈。蒲葉出水短。菱荇覆渚淸。潛魚暗吹波。漉漉時有聲。誰爲垂綸者。因見江海情。</text>
<title>逸馬篇 途中有逸馬。人以爲官馬也。感而賦之。</title>,<text>大野草茫茫。淸溪流其中。蹀躞黃驃馬。西來搖綠鬉。軒然脫覊紲。驕嘶向晴空。俄頃聚驛卒。指點喧相索。兟兟四合圍。驅馬入澗曲。卻立歕珠沫。不肎受絲勒。竦身倐生風。千人皆倉卒。步驟頗神駿。岡陵已超忽。肩膊見官字。恐自內廐出。飛龍十二閑。磊落似爾少。琱輿鳳城春。繡鞍金門曉。寧無粟豆養。似厭鞭策繞。此意非偶然。川原遂跌宕。春深大澤 缺。日落南天曠。寄語逐馬人。且使樂天放。</text>
<title>餞李獻可歸楊州</title>,<text>東郊不到久。戎馬舊遊年。日暖花明驛。春深水滿川。至今頗有夢。送爾一悽然。未信人閒事。復能湖上筵。</text>
<title>暑飮三淸洞</title>,<text>怪來北山下。夏日冷陰陰。流水人聲細。靑松客坐深。苔潤新晴色。風淸太古音。九衢正炎火。怊悵出前林。</text>
<title>送外舅沈學士 聖希 謫萊州</title>,<text>千里萊州壯國藩。樓臺歌吹接戎垣。蠙珠月照島夷舘。橘柚秋香商戶園。謫路山川難駐馬。佗鄕賓客少開門。會知歲暮風霜苦。未厭南天瘴癘昏。</text>
<title>伯氏書言因觀釋氏書致眼疾。率爾奉規。</title>,<text>華嶽高岧嶤。歲暮風雪盛。巖谷邃且阻。中棲我家孟。厭玆室家累。不辭雲霞敻。蔬食隨法侶。息慮養眞性。前日寄書至。頗喜心神定。云讀貝葉書。復致輪廓病。色相信玄窅。了寤開玅徑。匪謂昭明志。愛此眞如淨。安車虞銜橜。平塗愼機穽。嘉木根未固。風雨易凌競。往哲或沈淪。遂失道義正。况復事攝養。諒宜收視聽。瞑目絶邪誘。靈源內涵泳。精力未可分。庶使素願竟。</text>
<title>新秋齋居 庚戌</title>,<text>微物知時節。蟋蟀依我堂。殘炎不能久。夕氣日以凉。煩襟一淸曠。初月亦莽蒼。林木散疎影。煙華凝暮光。消搖出前除。流颸披衣裳。疾苦幸疎散。藥餌謝扶將。閒軒宜息偃。徂夜未云長。開懷方在玆。感物聊可忘。</text>
<title>暮過扶瀛</title>,<text>馬行田路狹。瑟瑟動禾黍。但聞犬吠聲。不知人家處。</text>
<title>秋夜宿黔潭亭子</title>,<text>鬱鬱雙楓樹。先生手自栽。秋風中夜起。蕭瑟寄深哀。</text>
<title>重陽月夜。有懷漢上親友。</title>,<text>湖上高秋宿雨晴。中宵風月不勝淸。疎林葉落煙雲冷。叢菊花開霜露明。濁酒未當令節興。端居轉憶故人情。前江一夜通滄海。安得乘流到漢城。</text>
<title>春日憶山居。有作上伯氏。辛亥</title>,<text>離家明月五回圓。又見淸光欲上弦。遠道無書春已暮。虛齋卧病日如年。黃泥沙野愁來馬。綠樹陶山憶聞鵑。風雨何人問伏枕。憂端漠漠向南天。</text>
<title>贈沈而賢 士希 之綾州</title>,<text>靑春隨皁葢。千里下綾州。深竹風疑雨。高樓夏似秋。莽蒼仍月出。咫尺更溟流。君有男兒志。能爲太史遊。</text>
<title>送趙都憲 觀彬 謫耽羅</title>,<text>逐客天涯去。迢迢隔漢廷。孤舟望北斗。千里渡南溟。蠻國梅花早。瀛洲瘴氣冥。朱門享富貴。誰愛屈原醒。</text>
<title>花藏寺</title>,<text>上嶺干雲險。危棧到寺遙。棟梁麗代日。軒檻祖江潮。道入檀香寂。經分貝樹凋。斜陽理杖屨。西指更迢迢。</text>
<title>金浦途中</title>,<text>江急風寒孔巖渡。雲陰雨濕天登村。客行辛苦已如此。前路蒼茫難可論。種麥春田飢鶴下。歸舟晩浦遊鴻喧。逢人爲問沁州道。遙指冥冥海氣昏。</text>
<title>九月十一夜月泛舟</title>,<text>雨霽秋江水面開。汀洲渺渺小舟來。盈虛莫問天邊月。且醉今宵三兩盃。其二坐惜淸光隱嶺松。半江山影靜溶溶。輕舟解纜隨波去。賸帶餘輝下五峯。</text>
<title>詩山歌寄閔士從 克烈</title>,<text>詩山春酒聲價重。一壺遠蒙故人送。空林雪積薪槱少。白屋寒苦衣裳凍。正賴酒力開懷抱。細吸流霞叫絶倒。豈知數酌壺已乾。卻悔識味增煩惱。其二詩山竹園翠合沓。碧瓦紅闌林中立。主人風流貯綺羅。燈前鼓瑟淸歌合。沃州寒士那得羡。四山蕭瑟風雪捲。圖書冷落君應笑。閉門草玄無人見。</text>
<title>過梨灘口號 壬子</title>,<text>綠樹微風午日薰。小村門巷向田分。靑驢曲徑深千轉。黃鳥叢林時一聞。蠶女採桑開遠翠。山童收麥入高雲。裏經過最相愛。華谷熊淵未足羣。</text>
<title>七月十五夜。雨霽月明。書感。</title>,<text>林風霽宿雨。入夜月更淸。天空白雲滅。露微宵氣生。迢迢垂遐景。萬里無遺明。照此幽軒卧。孤懷徂深更。雲木廣陵山。詩酒漢陽城。喧寂各殊境。誰爲同此情。</text>
<title>正月五日夜會諸兄。送伯氏南遊省叔父於宣城。口占四十五韻。癸丑</title>,<text>開春始五日。朔風吹未止。微雪下中夜。張燈高堂裏。君子有行役。俶裝指南紀。南紀弟先到。山川皆舊履。爲兄歌遠遊。四座且側耳。迢迢四百里。出門明曉始。稍稍背離岳。袞袞踰黃峙。太白在東北。黃池下洛水。川廣多蘆荻。夕風沙塵起。煙火豐山野。鶴駕蒼然邇。永嘉一都會。風物信云美。平湖映朱樓。脩林浮淸泚。逖矣麗王廵。翠華嘗駐此。邑城麗萬井。桑麻鬱薿薿。桓桓都護府。樓閣左右跂。穹林擢海松。森如束萬矢。冞入地轉殊。岡巒互邐迤。叔父宰宣城。土俗淳可喜。公府依山阿。橡實落庭戺。淸溪抱縣流。小榭瞰遠沚。西山五畞松。荷池涵其趾。登眺宜斜陽。煙樹澹閭里。岧嶤愛日堂。鐵鏁巖畔掎。聾翁古賢子。山水侑甘旨。支撑幾百年。舊跡猶宛爾。陶山入窈窕。古院享李子。深深幽貞門。寥寥摳衣士。蒙泉堙草莽。虛齋留杖几。南臺更騁望。曠然達四視。民餘謹厚俗。學絶天淵指。魚鳥日悠悠。古人不我俟。彷徨撫遺勝。感慨方自是。忽忽復西邁。突兀竹嶺倚。回首眺雲水。悵然鞭累弭。丹砂泠泠。淸凉壁齒齒。六六饒奇絶。九曲淸無比。蒼茫小白下。樂土更在彼。不能竆所詣。夢想猶東軌。吾兄喜冥搜。爲我洗遺恥。雪積寒岑峭。雪消春潭瀰。登高散幽憂。宅深謀生理。裁詩謝朓樓。歸來歡與披。非爲離別恨。道遠諒難揣。年飢盜賊橫。病多風霧累。遲遲愼其驅。且莫念于耜。</text>
<title>遙聞外舅督運耽羅奉寄</title>,<text>耽羅春轉粟。督運出仙曹。聖主方深念。微臣敢憚勞。波濤繡衣整。煙霧福星高。許國身無累。安危意自豪。其二天吳欲淸道。御史不乘驄。萬斛浮滄海。孤帆候北風。山川朔雪外。煙火瘴雲中。卽與春俱發。行傳雨露功。其三遠聞馳傳出。昨日過公州。驅馬欲相送。嚴程不可留。書來期後約。麥熟候歸騶。還念期應晩。遺民競挽舟。其四萬里大宛種。長違苜蓿春。千羣依水草。一日待風塵。未聞蕃渭牧。猶多逐漢臣。朝天有駿馬。定不問涓人。</text>
<title>首夏入塗谷。述事上伯氏。</title>,<text>疊石崩崖下難住。超然卻在水中流。高雲不動深涵影。時雨欲來渾起漚。狙老避人飮自飽。燕輕拂柁語何愁。紛紛供玩虛舟外。爲笑爲吁總未休。</text>
<title>孤雲碁壇 風穴</title>,<text>崔子圍碁地。淸風滿石竅。高人饒奇致。遺跡遍嶺嶠。飛升未宜有。異俗喜神耀。當時主人媼。至今猶祠廟。</text>
<title>法泉㵎上。陪季父諸兄小飮。</title>,<text>難逢好天氣。得暇且來過。宿雨留寒重。餘花著樹多。歸雲遙避席。流水細和歌。笑語遂終夕。神靈意若何。</text>
<title>陪陶菴李先生。自塗谷乘舟。將下黃山泊華江。留別伯氏。與五兄，李大心 維，宋仁甫 堯濟 同舟。甲寅</title>,<text>東風吹靈雨。相送下灘船。雲樹五峯夕。煙波百濟天。久痾妨舟楫。獨去負山川。別岸回頭失。重巒立馬前。</text>
<title>夜飮六兄書齋作歌 丙辰</title>,<text>林風瀏瀏黑雲糾。密雪終晝打戶牖。孤齋獨卧誰遣問。百憂來纏不可剖。著來木屐穿泥濘。走醉兄家小麴酒。小麴酒香脯作肴。綠蟻湛湛不盈卣。難將一杯澆渴喉。卻有高談發蒙蔀。兄言近讀南漢事。悲憤不在金鄭後。掩卷欲哭乞降書。拔劒思斬奸臣首。丈夫恨不生此時。一死要當眼前取。發言忼慨仍奮臂。使我聞之嗟嘆久。卽今世人心腸壞。盡帝胡酋不知醜。吾兄此義出古人。覺是先祖遺敎厚。願兄讀書益自珍。人間萬變無不有。更欲下酒浮大白。莫辭傾甕出一斗。</text>
<title>入巖棲齋。伯氏與任弟仲思 聖周 方讀書於此。</title>,<text>華陽夫子舊巖棲。巖畔至今有小齋。峯秀天然出菡萏。潭明渾欲作玻瓈。淸晨濯面洞雲濕。永日讀書松韻齊。境絶那堪容滓穢。詩成不敢壁閒題。</text>
<title>李兄 顯益 故亭</title>,<text>仙遊潭上李公亭。亭在人亡空掩扃。先子分山期共隱。此溪流水幾同聽。巖阿濯濯松誰惜。㵎色寥寥花自零。搖落兩家百年事。悽然夕照倚雲屛。</text>
<title>泣弓巖</title>,<text>小碑苔蝕字依俙。泉咽松鳴遶石磯。幾歲竆山向天哭。當時五月正霜飛。貂裘零落嗟何用。龍馭飄颻望不歸。沈痛君師千古恨。報酬無策愧儒衣。</text>
<title>二帝廟</title>,<text>顯帝新祠巴水濱。深仁終古在鮮民。山河再造侔天地。棟宇長扶集鬼神。永夜軒墀明北極。有時雲氣想東廵。老臣垂死經營苦。感激風期知暗親。其二鸞車遠陟太淸家。赫赫英孫侍紫霞。敢卜皇靈臨咫尺。秖憑臣義效蟲沙。塵生戶牖蜘蛛下。風拆罘罳鳥雀譁。灑掃誰能長不缺。空庭佇立淚絲斜。</text>
<title>三月二十七日。奉板輿移家塗谷。伯氏乘舟迎候於星遷之下。長湖舟中。煮花鱠魚。戊午</title>,<text>荒屢升降。路竆淸江涘。仰愁鳥道厓。俯欣龍潛水。容與水中船。來候我伯氏。和風翼安輿。小舸沿芳沚。怡怡北堂樂。宛在江湖裏。中流卷靑幔。羣山移顧指。春深林巒靚。浪恬風日美。擧網遇漁子。設膾有庖婢。掇花煮糕香。卻略供甘旨。傳觴侍左右。一得慈顔喜。深深煙霞宅。鬱鬱桑麻里。奉歡以隱約。百年從玆始。</text>
<title>乘舟送客。暝還石溪。</title>,<text>牽纜上灘遲。春江水未肥。晩花迎客發。落日催人歸。角馬嘶逈。松陰路出微。相將斜月色。緩步到柴扉。</text>
<title>謹次伯氏買漁艇韻</title>,<text>門外安流淨綺羅。人間何處少風波。已添江上漁舟穩。遮莫山前歧路多。</text>
<title>八月十日。陪季父諸兄泛湖。</title>,<text>潭心柔櫓浪痕開。遙識釣船傍月廻。借問漁翁漁得否。壺中有酒待魚來。</text>
<title>戲作漁翁答</title>,<text>入夜江風轉作波。釣沉不食奈魚何。卻將漁艇添詩料。縱使無肴勳已多。</text>
<title>寄棗徐老敬居</title>,<text>素鬢紅頰善餐眠。每憶徐翁地上仙。欲引遐齡齊龜鶴。猶蒸元氣似雲煙。還丹卽是君身有。眞訣休慳向我傳。火棗緘囊添藥物。一核應須度一年。</text>
<title>朴僉知萬善輓</title>,<text>聞子臨終事。不孤學禮名。移床正南首。執領詔東榮。講習由平日。從容用此行。感歎題輓去。便覺死生輕。</text>
<title>六月初大雨 己未</title>,<text>漠漠同天黑。垂垂竟夕懸。已聞眢井溢。飜念池荷顚。三日霖何厭。頻年旱可憐。隣家晩唱好。似已樂豐年。</text>
<title>天稽亭經營十餘年。尙未能就。己未夏。二兄來臨。避暑樹下。深見誚責。其翌日遂集斧斤。下帳峴之木。搆小草亭。旣成酌酒相賀。賦詩志喜。時六月十二日。</title>,<text>不煩多屋宇。已足稱山家。縛木省人力。剪茅納嶺霞。貧仍成簡率。陋覺有光華。自笑由來拙。飜愁暮景斜。其二高樹炎天遠。滄江晩雨凉。陰晴領物色。偃仰送年光。惡木斬來好。穉松護遣長。西林會疏剔。更欲看荷塘。</text>
<title>出門</title>,<text>昨夜微霜九月交。欲看黃綠變林梢。心將世絶名何用。病與年深卧欲牢。底事出門還騎馬。可憐飛鳥亦安巢。篁間小屋幾時了。蒼翠當囱漫自高。</text>
<title>桂坊直夜。書懷上五兄。</title>,<text>向夕傳呼急。重門下鎖牢。煙生宮樹暗。天繞禁城高。粟豆歸穿絡。山林有羽毛。故園千里外。回首愧緋袍。</text>
<title>末伏日。五兄李元靈 麟祥 來會小飮。庚申</title>,<text>邇來久不賦新詩。惱殺詩成多苦辭。鄕書斷絶江湖漲。歸思飄颻日月遲。被簑冒雨賢兄至。送馬邀賓令節爲。芳尊縱遣佗時有。送卻君還欲對誰。</text>
<title>城西送五兄</title>,<text>小酒離筵不敵愁。斜陽已欲下山頭。南天馬首那禁熱。六月蟬聲未作秋。稽嶽城荒懷縣出。荊江水淨沃州流。新凉請暇歸休去。柿赤稻香得待不。</text>
<title>八月十五夜。與李元靈泛漢水。</title>,<text>晩照臨漢濟。涯涘牛馬盈。囂囂競渡際。貴賤各有情。孰以虛舟意。泛此秋潭淸。秋潭晩色淨。勢與遠天平。聊憑積水大。悟此一身輕。其二墅圓千峯秀。沙瑩萬頃湛。會之歸衿袍。曠然無缺陷。愁破映水村。興發當風帆。煙嵐浸晩畵。雁鶩隱空鑑。物色留餉我。尙有輕鷗泛。其三搖搖泝空明。落落昇素規。遙輝麗洲嶼。中流興初奇。浮雲忽點翳。重暈終相隨。望望貞明復。沈沈中夜期。晴陰何關我。遭値固有時。</text>
<title>送外舅觀察嶺南 辛酉</title>,<text>雕輿大纛古新羅。十五年前謫路過。人生乘除元自爾。世運回復竟如何。中天雨露黃楊長。向日龍蛇赤子多。持粱嚙肥非我事。終使滄海不揚波。</text>
<title>李元靈盆蒲</title>,<text>古石滋淸泉。靈根得所託。何時十二節。添作長生藥。</text>
<title>簡邀李元靈</title>,<text>越王殘膾銀花亂。南土長腰雪色香。更有玉妃和羹手。請將皛飯待君嘗。</text>
<title>僑居借梅凍不肯開。菊酒已熟而無與取醉。伏承伯氏下書。梅花已盛開。卻寄上一壺。有賦冀下和。</title>,<text>秋菊有餘餐。採將爲新釀。深房醱醅足。小甕芬芳漲。淸遣塵慮濯。薰欲太和盎。非直頹齡制。莫與幽馨尙。天然林下風。未許俗子向。誰爲對飮者。欲待梅花放。其二花開已匝樹。先生方閉門。淸姿映冰雪。白賁藏丘園。始識竆陰際。淑氣自淸溫。林卧觀天心。相對無一言。床頭掩大易。目擊應道存。無由覩玉貌。惆悵望山樊。</text>
<title>李元靈屋冷。梅樹凍殊死。寄藏於余。翌年正月十一日。始放數朶。適元靈寄小幅秋氣圖。書此爲謝。仍請來賞。壬戌</title>,<text>今朝喜事今年始。對著梅花展君畵。秋風卻恐侵花損。不向梅花傍近掛。</text>
<title>奉閱金孺文 純澤，李胤之 胤永 燕話凌壺觀之作。知元靈卜居東。措意頗切。述此奉寄。</title>,<text>李子懷高標。夙昔慕深遁。微祿遭縛束。黽勉趨塵坌。喧卑損志趣。詠歌發哀怨。近聞凌江洞。山水協嘉遯。淸切邃谷入。劈削奔峭建。怳惚神興馳。飛騰爽氣噴。欲賣南陽田。便謀名區販。經營事非易。鬱悒情多懣。隱見殊勞佚。苦樂諒相萬。徒以適意故。每興高人勸。遲遲爲親仕。怛怛歸山願。無能勝兩戰。詎由忘一飯。遐想縱云高。靈府久已慁。未獲一日適。枉被幾年困。深恐達士聞。大笑爲謀鈍。君子貴素位。風人戒思遠。連峯擁君廬。肯與方壺遜。煙雲赴奇麗。卉木呈鮮嫰。宴坐圖書寂。朋讌詩酒健。鞅掌固順應。息偃况排憫。襟冲寓皆安。意超物無溷。自適在尋常。吾樂得尺寸。憧憧去心咸。止止師背艮。乘流佇佗吉。遇坻守哲論。同病能無憐。有方聊奉獻。</text>
<title>扇上山居圖。與洪養之，李元靈聯句。癸亥</title>,<text>靈襟運妙境。雅意嚮幽人 梓。懷袖赴千嶂。樓臺起一塵 文欽。冥尋雲不隔。極涉海無濱 麟祥。仇穴傳非妄。桃源坐送神 梓。溪回知地異。峯逈訝天隣 文欽。野服應存古。蹊花別記春 麟祥。峒陰隱泠珮。庭綠薦芳茵 梓。石榻薰荷氣。茶罏近栢身 文欽。虛池開一鑑。空瀑拖雙紳 麟祥。樵遠勞歌夕。寺高韻磬晨 梓。岸霜貯楓槲。園籟鎖松筠 文欽。巖構屛衡木。煙橋少過輪 麟祥。泓崢輸獨樂。經濟未云貧 梓。舞罷林停鶴。騎餘草歇麕 文欽。頤神隨雉飮。潛德謝龍伸 麟祥。燕坐深茅棟。遐觀岸葛巾 梓。詩應聽山僕。酒爲迓溪賓 文欽。風卧堪號柳。雲眠豈姓陳 麟祥。嵐光看抱璞。川霓識藏珍 梓。有事惟牛牧。無心定鳥馴 文欽。冥觀吾喪我。玅諦幻歸眞 麟祥。福地神靈護。全功造化嗔 梓。淮南仍驅犬。華胥尙遺民 文欽。仙枕山河秘。神樓日月新 麟祥。未須遊汗漫。卽此保眞淳 梓。嘉樹思仍屋。虛舟欲問津 文欽。冥棲託情素。玄對學沈淪 麟祥。吳壁尋聲久。宗琴撫響頻 梓。寧勞秋再熱。但覺日相親 文欽。舒卷存丘壑。前期信大匀 麟祥。</text>
<title>翊衛司直廬雜詩上伯氏 乙丑</title>,<text>已看六月破。秋日又佗鄕。未卜歸期近。那禁客意傷。樓臺明晩霽。戶牖入宵凉。且就北囱卧。昏鍾滿建章。其二地切銅龍闕。官閒洗馬司。松聲出院細。花影下階遲。永日投壺熟。微風散帙宜。猶從逆旅裏。蕭灑送炎時。古官制桂坊。皆以洗馬爲主官。其三庭院無長物。心閒注目多。草花深映竹。桐葉淨連荷。自在宮鶯近。時來囿鹿過。未栽階畔菊。九日欲如何。其四華漢秋霖盛。江湖曉夢孤。龍遷依檻底。船進到庭隅。種豆餘荒草。無魚入冷廚。松洲更可念。漂蕩損多株。其五鶯語秋殊老。蟬鳴晩不稀。蹉跎三仕已。推轉四時歸。風雨懷茅屋。乾坤足布衣。驚心園杏葉。太早盡飜飛。其六晩眺高簷下。難分郭外峯。煙沈太僕柳。雲重閟宮松。礎潤那休滴。階苔欲遍封。秋香小妹酒。攜醉數盃濃。其七 鶴何年江海別。覊鎖入宸居。舞就丹墀近。飢霑玉食餘。雲霄憐鎩翮。雨露愧乘車。蕭瑟三更唳。能懷舊步虛。</text>
<title>病後試步上伯氏 丙寅</title>,<text>今朝蹩躠出重衾。緣壁扶屛故步尋。依俙覺似兒時學。欠卻中間赤子心。</text>
<title>惜花遣悶上伯氏</title>,<text>東庭新拓費人工。種木栽花計卻空。數株海棠能活否。獨將紅萼弄春風。其二北園桃樹最堪憐。萬竹叢中出色姸。想見蕭條木皮屋。低枝窺檻笑嫣然。其三舞仙峯下水如苔。山杏山桃定盡衰。景物飛騰能幾好。江山戲劇似相猜。其四何處桃花發艶多。祈龍壇側綠潭阿。皁葢不來孤艇繫。一任斜風與逝波。</text>
<title>謹次伯氏下示韻</title>,<text>元氣回時病勢孤。縱愁微恙不須虞。眼看天地敷生意。肯遣殘軀獨後蘇。</text>
<title>移次巖棲軒</title>,<text>一病兼旬始出門。園紅落盡綠陰繁。惟有碧桃花數朶。慇懃欲共主人言。</text>
<title>自笑</title>,<text>率府微官去卻回。漢城七度見花開。坐索月料耗倉米。空趨日講踏甎苔。</text>
<title>喜伯氏理髮</title>,<text>梳去三旬滿首蓬。忽如兩鬢生淸風。泥丸洞澈無塵穢。布濩精華日潤躳。</text>
<title>閏月二十八日始得雨</title>,<text>今朝甘雨卜豐年。一點何論直萬錢。本是吾心通物化。眼看生意自相憐。其二梧葉初生棗葉長。天機不息自知忙。卽看野色回靑翠。四月南風也始黃。其三得雨那徒隴畞好。滿庭塵坌淨如掃。園中佳氣生花藥。林外新光轉樹草。</text>
<title>五兄與余兄弟。同時經疾甚危。而久不聞消息。代簡寄上。</title>,<text>道遠無由聞起居。邇來寢食更何如。請將前後安危際。細倩傍人寄我書。其二小詩題去報平安。病後聲詞似舊難。但欲瓊琚和一一。憑將兩地照心肝。</text>
<title>謹次伯氏田家樂</title>,<text>四月五月日方長。打麥登蠶似火忙。麥飯飽來繰繭快。不論絲白與絲黃。其二絲多不換故藍縷。衣好那當把泥土。黃枲襱褌堪灸日。靑茅襏襫宜沾雨。其三閒來結網就明囱。不設前江卽後江。捕得魚歸妻作膾。濁醪共醉瓦甁雙。其四朝晡無事起還早。庭砌無塵淨猶掃。兒童知樂不知苦。出去擔柴眠細草。</text>
<title>雨霽疊前韻</title>,<text>阻旱來牟未甚長。畞閒春種候晴忙。荷鋤不厭沾朝露。錯落豆紅閒菽黃。其二遊蜂合沓燕覼縷。歷亂花鬚與泥土。知爾禽蟲劇喜晴。人生憂樂均暘雨。其三流鶯淸徹紫筠囱。知在松林映綠江。芳草虛亭慣往聽。秪今閒卻黃柑雙。其四日出晴空雲捲早。遙山翠黛眉新掃。憑闌遠眺開幽襟。勝數殘花與細草。</text>
<title>靜觀齋李先生延諡之日。李伯訥 敏輔 有感懷詩求和。謹次。</title>,<text>敢忘吾祖素交眞。恭聞易名感慨新。溪榭起居羲卦畫。溟槎涕泣漢冠紳。靈襟誰識靜觀意。苦節徒稱勇退人。石室佗時傳道學。終須合紀烈皇臣。</text>
<title>聞尹參判景孺 汲 歸到龍灣遙寄 丁卯</title>,<text>終古興亡事若何。惟餘淸聖廟嵯峨。絶知餓死賢千駟。莫把浮榮較少多。其二梧老籲天舊驅車。賢孫從此入穹廬。歸過湍山松栢下。不堪摩挲汪煇書。</text>
<title>洪養之宅。與李元靈共賦。</title>,<text>旅泊愁何賴。騎騾卽爾家。坐對南山近。行隨小㵎斜。晩雲深柳色。微雨落松花。留醉新醅好。頻來不用賖。</text>
<title>刑曹直廬。値駕幸蕩春臺。終日無事。</title>,<text>羽旄出閶闔。大小咸從邁。衣冠陪龍輿。吏隷翼䲶隊。操鞭謁道周。受符在官廨。晨興逮夕日。閴爾訟庭內。喧將辨訴絶。穢仍笞扑廢。自我縻職役。未有此懸解。從容開北檻。眄睞自眞界。林丹延晩色。岳翠來遠對。書卷不遑理。息偃正自愛。尋常足燕暇。未始作珍怪。不經執熱苦。詎識濯淸快。欣然悟物理。凡百信匱代。</text>
<title>秋入南山谷中。憶前秋與李元靈別李胤之於此。分韻未成。追賦寄懷。</title>,<text>菀菀堂前樹。宿昔敷芳榮。霜露已夕萃。柯葉忽殊形。旅人懷徂物。杖策起屛營。躡岡瞰遠蒼。循谷會幽泠。秋容正澄鮮。商飈彌夕淸。忽憶前歲秋。於焉別友生。相送亦有人。至今俱遠征。明荷大堤綠。霞標頭流靑。炎隅愁卑濕。晏景惜遺經。亦知聚散常。深悲歲月更。浮雲遙在望。飛蘀時自零。愀然睠天末。把杯不能傾。</text>
<title>險川途中書感</title>,<text>欲問寒泉路。蒼茫雲雪交。招魂非左轂。逆旅有荒茅。龍見元安土。麟亡竟在郊。經過仍此日。雙涕未堪拋。陶翁小祥前日。</text>
<title>冬至前二日夜大雷震電</title>,<text>冬溫乖氣序。鄙人多過計。飢饉將疫癘。謂言虞嗣歲。詎知驚震作。又在來復際。飄風驅急雨。燁電光暫曳。砉若中天裂。霍然雙耳閉。堂宇屢傾盪。戶牖互抽掣。喧呼闐里巷。忽聞征夫斃。天威逼咫尺。夜變敢憲泄。驚定收神魄。明燭念前契。重淵育天德。斂藏恐不逮。羣龍資變化。百神深拱衛。機緘忽破碎。化育迷根柢。違彼掩身齋。降此喪匕厲。微陽竟衰危。衆陰彌狂猘。異灾應罕聞。先見果孰制。莠言孔盈庭。正路日榛蔽。金陵傳邪辭。壺山獻矯說。誰憂燃眉急。總安積薪憇。恤緯無餘念。抱柱垂深涕。仰視方曀曀。何因訴上帝。</text>
<title>登樓 戊辰</title>,<text>作吏仍多病。登樓偶晩凉。烏門饒楚撻。黃卷有虞唐。薄祿多懷愧。斯民詎救傷。凭欄向明月。沈歎過三商。</text>
<title>無事</title>,<text>無事文山縣。蹉跎過二年。夜閒蓼島月。春暖柳洲煙。樂歲稀宵警。慵官得晝眠。應將悶悶政。留笑後人傳。</text>
<title>孱孫</title>,<text>吾祖曾爲宰。叫閽癸亥初。民蘇一亂後。澤斬百年餘。卽視秦人瘠。無陳賈傳書。孱孫蔑報國。慙愧望宸居。</text>
<title>宿保晩亭書感</title>,<text>百年吾祖宅。楓柏蔭深庭。天地同春意。江湖保晩亭。光明出處義。惻怛春秋經。流水歸南極。目竆雙涕零。</text>
<title>江上葺茅亭設棚書事 己巳</title>,<text>自足茅防雨。何煩畫作亭。縛成凉棧白。斬取數松靑。葉密垂重幄。沙平得廣庭。殷勤兩黃鳥。恰許坐來聽。其二日日江頭坐。閒情注綠波。流鶯穉子讀。飛鷺舟人歌。豆露沾筇重。林星照席多。淹留每終夕。此外欲如何。其三山雄多霧雨。水積有魚龍。拂席江光淨。開尊岳翠重。明虹升遠壑。晩露落寒松。送老知何處。難忘湖上峯。</text>
<title>除日之會。約開歲初五。更會溪上。忽憶晦翁曾以斜川故事。燕集賦詩。卽此日也。及日隣里老少咸至。羹蒿炙雉。飮酒甚樂。謂賢聖所行。卽爲憲章。今日亦一佳節。宜留作山中勝事。取晦翁詩中忽尋斜川句感此勝日逢爲韻。得句字。庚午</title>,<text>發歲纔宿昔。昕夕忽已屢。撫運劇代謝。視蔭多愁慕。尋常正月五。游戲未有故。柴桑俶高軌。考亭嗣逸步。原始知卒歲。得五俱生數。名節多陋俗。對時獨儒素。賢聖旣同調。賤子敢異趣。隣曲自響臻。父老屬良晤。高會俯巖流。和風披巾屨。輕冰映淸泉。淑氣遊遠樹。共欣斜川日。不愁西山雨。春事正伊始。細菜宜時具。食蒿詠鳴鹿。飛觴思泛羽。呼鷹更有人。逐禽前山度。離褷墮錦翼。捷如取園圃。四座屢稱快。盃酌紛交互。朋歡旣云洽。芳辰諒非偶。千載期相識。先師有遺句。珍重傳述意。庶幾朝夕遇。後來復爲誰。惆悵山日暮。</text>
<title>李元靈仕期未滿。代者已出。計不日戒歸。馳書奉邀。期九月旬望。共泛荊江。</title>,<text>歸裝何路出。霜露正蕭然。莫厭秋風惡。難逢江月圓。石梁魚笱發。雲壁佛樓懸。無定人間事。來遊恐有緣。</text>
<title>次李胤之贈李元靈韻</title>,<text>明月城南更鼓沈。梅香酒熟故人尋。向來京闕眞勝事。遠別江湖多苦心。不見書齋鼎彝古。空知山砌栢楓森。鍾岡五馬應難住。三徑蓬蒿恐更深。</text>
<title>歲首宿息影窩書懷 辛未</title>,<text>幽壑氣蕭瑟。哀湍鳴日夕。風寒倚杖樹。雪擁彈琴石。巖流境靡殊。悲歡意有易。林茂誰息影。水泠違洗鬲。存亡十載外。菀結尙宿昔。寧無戀淸賞。未忍踐遺跡。驅馬猶舊蹊。掩眄謝新覿。流泉竟罷聽。呼酒詎有適。鍾情實中歲。銜懷矧至戚。前悲耿未弭。後恤仍洊積。勞生諒無樂。零落堪衰白。虛齋偶寄宿。梅梧猶寂歷。遙夜不成眠。輾轉倚寒壁。季父擬作溪亭。文欽請取東坡石潨詩語。名以洗鬲。</text>
<title>冬羈宦京城。伏蒙伯氏寄示和同谷七歌之作。三復咏歎。感慨交切。輒敢依韻敍懷。卻以奉獻。其詞致之卑拙。固非可與論於古人。而至其干祿希利。所志之陋。則誠有愧於朱子不聞道之戒。重爲悼邑云。</title>,<text>有客有客眞下士。亦有聰明具眼耳。天時人事兩聾瞽。十年潦倒風塵裏。佗鄕歲莫白髮長。旅館宵寒靑燈死。嗚呼一歌兮歌已哀。故山明月樽前來。其二有屋有屋茅作頂。綠水丹厓與相命。門前蓬蒿長沒膝。牀上牙籤來無脛。憐汝失主方錯莫。冰雪合沓簾檻靜。嗚呼二歌兮歌始放。倦鳥歸雲俱怊悵。其三有母何堪遠遊方。衰年疾病無時彊。溪冰無魚竹未笋。反哺林烏心空長。今之能養信在天。胡爲晨昏久違傍。嗚呼三歌兮歌三發。長途雪積水成骨。其四有兄有兄悲遠離。自貽伊戚傷我癡。圖書冷落擁孤榻。花樹春酒醉何時。道屈丘壑有一瓢。眼暗燕雲橫八旗。嗚呼四歌兮歌四奏。魂歸故園眠白晝。旗韻一作木食㵎飮誰與伴。山阿之人結桂旗。用山鬼伴遊之意。其五有妻有妻寄荒。卅年靡勞燥與濕。與子負戴空成說。秖今衰白何所立。兒長婦歸眞樂事。且慰寒閨百憂集。嗚呼五歌兮歌正長。何處過雁鳴北鄕。其六南有虎兮在山幽。雲雪慘憺樹林樛。太白睒睒照當頭。有時城市來遨遊。我行畏此不敢前。割鞅斷轡思歸休。嗚呼六歌兮歌思遲。東園靑松有奇姿。其七男兒頭白齒豁精已老。可憐憂貧未憂道。山寒水凍龍蛇蟄。迷道稅駕誰能早。壁中書須孔氏藏。樓頭磬有師襄抱。嗚呼七歌兮悄終曲。今日更似昨日速。</text>
<title>除日桂坊直廬。憶己未冬鎖直有作。得五兄俯和。今已十三年。適與五兄爲僚。同抱旅懷。輒用前韻。奉寄求和。</title>,<text>歸夢猶難到。重關下鎖牢。天寒龍卧遠。春返雁飛高。塵眯十年眼。霜添一夜毛。無誰問羈恨。緘寄與同袍。其二古人能愛日。本不借三牢。花擁北堂鄂。星臨南極高。羹香披圃甲。飯軟剝田毛。一樂眞如此。判無恥縕袍。</text>
<title>四月。與室人乘舟泛前湖。戲用老杜晝引老妻乘小艇爲韻記事。寄李元靈。請與賢閤道此一笑。壬申</title>,<text>魚游戀深澤。雲歸依高峀。自有心賞愜。非直身安久。綦縞燕舊廬。提攜理荒囿。跫音斷墟里。禽聲閴淸晝。迢迢扁舟興。謀向室中就。其二山容翠如沐。江流淸不盡。對此共欣賞。誰復抱愁悶。薄雲曖畏景。微風憬徐引。談笑跨汗漫。指點詔嶾嶙。擧觴酹杜老。霑丐能無哂。其三中流始淸曠。溯洄彌絶倒。潭空衆山寫。地絶兩抱。舟楫有妙理。息偃竆幽討。老子興不淺。婦女亦稱好。天稽擬名亭。終焉送吾老。其四婦人無外事。閫閾限深棲。正有浮家計。分是野人妻。屛圍疊嶂高。幄張翠樹齊。窅然無人境。卽此準幽閨。平生負戴約。更指山上畦。其五輕舟載孤煙。繫纜靑楓仍。薔薇熬團粉。文鱖縷輕冰。園笋供幽香。松酎碧而澄。庖俎隨滄波。一醉風味增。永言苕霅游。何羡孔桴乘。其六圓湖明孤嶼。六六峯縹緲。開筵畫閣兀。鼓瑟桂櫂渺。孺人隨阿翁。游燕在幼少。倚舷說往跡。雲物如可了。聽此注仙想。欿然知自小。其七自爲湖上客。每擬製短艇。前篷載琴書。後艙具鑪鼎。浮游煙月裏。永與漁釣等。此樂負衰晩。今日且酩酊。惆悵與子歸。斜日已林頂。</text>
<title>荷池南岸。新作小閣。雜書荷事。</title>,<text>每倚雙楡植杖語。幾回指點置亭處。林陰未防中天雨。草坐那堪三伏暑。其二午日灸花漸擁鬚。斜陽一似未開初。此中驗取相根妙。便是當時太極圖。其三一片何曾落岸頭。風飄仍是逗芳洲。隨波泛泛閒來去。箇箇眞人太乙舟。其四儘敎秋水深幾尺。要見穿過水面碧。直上亭亭無寸曲。紛披百卉誰能敵。其五玲瓏穿穴入毫中。綠葉珠房在在通。若敎竆格眞如此。儘許靈明上智同。其六淸塘晩霽玻瓈色。窈窕空花倒深碧。孤雲歸鳥共徘徊。眼看分明不可覓。其七小雨斜陽魚出游。荷搖水暈近茅樓。樓下垂竿樓上卧。閒看綸動敎兒收。其八靑荷葉裏魚兒小。柳底雙童鬪多少。買作銀絲催喚酒。是中風味殊難了。其九塵埃倦跡忝阿兄。慚愧雙荷向我生。還同一味愛蓮意。堪向淸漣陪濯纓。其十黃蜂粉蝶不曾來。只有蜻蜓去復回。逐逐尋香那有意。悠悠點水自無猜。</text>
<title>和李元靈桴亭雜詠</title>,<text>閒美洞鷄犬猶疑與世隔。繞村秔秫春陰寂。雲潭無地著鋤犂。抱犢歸來堪食力。積素臺不記臺臨第幾隈。輕舟如箭下灘來。龜潭門外無凡土。蚤是瑤沙與錦苔。多白雲樓何處深山無白雲。英英出峀總氛氳。高樓爲護幽人卧。素質淸姿最十分。雲潭無數雲根浸綠波。尋常光氣覆仙槎。空中興滅潭何與。只許澄明照納多。天柱峯知子憂天漫獨深。何緣不壞到如今。鎔成積鐵安東極。對此應寬杞老心。龜潭眞源遙自五臺陰。積氣涵將萬壑深。不遇名山那盡變。須知流水本無心。爛柯臺聞說仙居日月遲。秋花錦石問津誰。佗年伐木相求處。許我支頤看奕棊。麥仙墟李子憐吾白髮長。久期卜築仙洲上。何時拔宅隣丹竈。相聞雲中鷄犬響。樂亭悲歌痛哭總閒愁。何與江干漁釣儔。從此靜看流水象。得尋眞樂百無憂。</text>
