<title>擬蟬賦</title>,<text>伊玆蟬之耿介兮。廓獨潛而高寄。屆朱明而動股兮。候蓐收而振翅。爰恬莫其無求兮。胡感厲而哀吟。聲抑揚而續斷兮。類騷人之寫心。葆天眞而順機兮。絶粒食而遠毒。蔭靑林而爲棲兮。吸白露而自沃。噫黃雀之惹禍兮。引螗蜋而伺余。飄高擧而遠逝兮。又蛛網之織如。欲抽身而卑竄兮。遇蜂蠆之來射。托名苑之茂邃兮。庶斂形而藏殼。彼狡童之陽陽兮。紛緩步而流眄。眛湯仁之解三兮。暴天物而自燕。枝罔葉而不搖兮。樹靡幹而不緣。竦輕軀而鸐立兮。若將飛而未旋。揮柔竿之裊裊兮。始微粘而終纏。匪翩翾之足矜兮。悟倚伏之相禪。亂曰貝廚之釣。式味滋兮。孔翠之羅。式儀賁兮。相爾蜩兮。于何戕兮。爾之辜兮。由聲揚兮。由聲揚兮寧不傷。</text>
<title>次歐陽子病暑賦</title>,<text>吾旣弭節乎朔野兮。陟凌霄之連峯。蔭脩林之翳翳。憩飛泉之瓏瓏。夫何虐魃之助炎兮。天地焰焰絶微風。莽前途之莓莓兮。目極乎燹餘蒿蓬。吾寧飛躡滄溟兮。遡銀濤於空外。覿三島於怳惚。奈鯨鵬之翼蔽。挹海若以遨嬉兮。庶窮百川之源流。肉翅焉能輕擧兮。竦余身而還墜。吾又欲升雲而上征兮。固無術於換骨。寧姑酌彼中山酒兮。一醉以千日。茲皆不可必獲兮。蓋陶然枕席神斂精聚。委四體於無何。求至人之攸處。伊溟涬之恬漠兮。信煩惱之可逃。顧念夫涼燠之迭運兮。豈藐余所獨遭。任天機之自然。成歲功而不勞。惟于役之罔少息兮。若逢灼而遇焦。矧蚊蜹之剝膚兮。羌意沮而氣縮。聊停駕於日夕。投下戶之斗屋。幸袖裏之有物。裁扁面以湘竹。激爽豁於一鼓兮。宜媲美以寒玉。嗟不裼而不袒。迺前修之高躅。苟淸明之在躬。抑奚怕於斯酷。</text>
<title>次陶淵明歸去來辭</title>,<text>乙酉仲冬。余有出宰光山之役。馬上忽憶淵明歸去來辭。感而和之。寔以寓懷。匪關效嚬云爾。歸去來兮。乘茲五馬將焉歸。如摘埴之無相。撫身名而堪悲。偭淳煕其旣逖。佩訓謨猶可追。憶稚齡之蛾術。矢寡過於知非。質菲薄其難化。慨未遂乎初衣。遵功令而隨衆。奈所學之日微。荏苒涼燠。星歲其奔。云余奏策。于彼金門。紆靑拖紫。榮利攸存。璞喪以制。木災而樽。羌束帶而立朝。幾跼影而靦顏。際風塵之多警。痛邦家之敉安。伊薛公之魁然。尙被拘於函關。矧事變之糾纏。孰先幾而大觀。嘻頹波之汩汩。繄東注以不還。抱麟經而沈思。宜聖筆之褒桓。歸去來兮。願輕擧而遠遊。玄圃漭以空闊。捨斯道而何求。期謇謇以匪躬。欲少紓乎主憂。衆皆競進而好朋。昧道王於箕疇。太行摧車。瞿塘覆舟。見險止之稱智。趾擬賁於林丘。時反顧而永懷。泫余涕之橫流。稽前修之逸迹。惟一行與一休。已矣乎。太上避世次避地。軌躅雖殊皆莫留。胡爲乎營營若失之。其去固靡追。其來有如期。伊天植之根我。宜日耘而日耔。旣允執之載書。亦毋邪之詠詩。寧不敏而可已。庶致工於無疑。</text>
<title>述往</title>,<text>余造固屯蹇。丁世胡不康。沈憂撥難除。述往增悲涼。憶余在孩提。家邦猶熾昌。胞胎已君祿。鞠撫期立揚。殷斯過庭誨。佇見開面墻。解語卽授書。困蒙苦迷方。遵序效蛾述。望實同蒔秧。逮齡十去一。群陰始剝陽。遭家厄無妄。遷次金陵莊。稚騃未有知。猶能色倀倀。況當火龍祀。倫斁而無匡。萋菲起讒慝。譴怒成昏狂。三冬鷺渚店。人日春州韁。新淵千疊浪。席嶺萬重岡。奉引縱晨暮。兄妹各參商。荏苒五六載。齒卽舞象強。疢疾是玉汝。舊業潛消詳。摛經溯洙泗。稽牒窺帝皇。願學匪曰能。此志殊未央。那知何恃痛。遽輟蓼莪章。春暉已難報。供奠虔承筐。祈斗敢比黔。扇枕恒媿黃。是時大聖出。墜緖還振綱。雷雨作而解。起廢登巖廊。余隨趨命行。洛師履三霜。悲纏風樹慕。學窳奔駟忙。大人格余戒。進修要日將。遂余返初服。佩飾皆琳琅。粤當四載秋。禮圍開詞場。野夫尙獻芹。陳忠寧有妨。眷眷祈天策。虛擬追虞唐。蛾眉纔入宮。衆女工疵謗。暗投逢按劍。明月愈煌煌。吁嗟難重陳。斯路劇瞿塘。得失儘塞馬。倚伏看穹蒼。云何降割偏。旋復遘巨創。藐焉處苫塊。周朞仍逮祥。遺訓耿在耳。遺篇又在箱。孤露幸視息。所懼忝前光。守拙斷將迎。安貧厭粃糠。寥寥下帷室。長對一書床。世情惡衰歇。蠖屈甘潛藏。顧惟匏瓜喩。實譏繫莫嘗。去歲游天庭。重折蟾桂香。聲譽似飛蠅。物態元捕螳。彤墀花欲簪。紫塞塵忽颺。鐵騎直擣虛。呼吸迷河梁。保障路已梗。孤城飜議防。余行隔仚仗。蓬轉到海鄕。更分兄弟影。如禽飛鎩翔。所靠宗社駐。陪從有冠裳。日徯南漢凱。坐臥枕戈槍。南朝素無人。天塹迎敵航。百年繕完地。片刻罹禍殃。哀哉彼子女。太半鋒刃戕。誰歟先應和。擁向孛干王。伊余草間活。幸不覩犬羊。茹茲膝下慘。痛若剖心腸。乘宵經雪麓。饑渴紛顚僵。指潯閔艤舟。泊嶼沈資糧。間關千萬狀。猶子與存亡。俄聞虜修好。大駕入東閶。尙道孔耿輩。方搜西泛艎。病羽怯虛彈。帆避唐城洋。百口寄一葉。心目何茫茫。繫纜尹公墅。十日淹行裝。徒步達京華。吾兄宛在堂。携持夢也非。穌豁如瘳痒。相與上丘墓。瓣香奠單觴。松楸帶兵燹。攀叫徒彷徨。息足過晦朔。捲家投炎荒。岳君見余還。傾喜曷稱量。愍余脫身跳。假館具衣粱。念昔迫虎口。生死路岐傍。團圓雖協願。至痛塡胸臟。正晝勉笑語。中夜涕滂滂。而復念王事。骨驚魂亦傷。堂堂千里域。詎無一蔽障。列鎭旣瓦解。司命隨觀望。曁彼江都臣。偸安羅酒漿。仚源數三公。獨恥拜羯羌。聖算欲效死。墨守疇使當。嘗胆沼全吳。越績曾流芳。沈竈水智伯。後繼稱趙襄。旣懲子卯禍。講武宜洸洸。臨危借前箸。奉表爲城隍。鶴駕杳何遷。廟貌嬰賊鋩。主辱蓋此極。臣罪迄靡彰。顧余蟻蝨微。奮臂思激昂。顚木尙㽕蘖。歇焰且噓煬。所冀宣光姿。王靈庶再張。包羞以湔羞。洗兵挽天潢。誠拱馳玉帛。德享陳羶薌。民生樂田里。天譴絶旱蝗。金甌罔或缺。玉曆綿而長。然後拭余目。賡歌明得良。還將一竿竹。江海恣徜徉。經濟付時彥。櫟全聊效莊。悲歡兩抛擲。榮悴自相忘。俛仰免愧怍。優游居芴芒。附次韻經亂後。舍弟汝萬。有述往詩古體百韻。其明年春。余捲歸淮上。遂亡其稿。久而得之故楮中。乃令最兒把筆用律法。倚韻和之。言志而已。不復瑕洗云。屛跡緣衰疾。論時詎迪康。辭家還躑躅。稅駕轉凄涼。拊己嗟徒漫。封章媿不昌。田園何寂寞。雲物自飛揚。處約宜矮室。防虛護短墻。生涯甘淡泊。出處失員方。去國猶糜祿。歸農未及秧。望年虞水旱。觀物辨陰陽。釣石思嚴瀨。郊居恥輞莊。所營頗綽綽。有道不倀倀。聃叟行逢尹。宣尼跡畏匡。寧爲龜尾曳。或作鳳歌狂。幾看車飜軸。疇能馬脫韁。大兒稱北海。高士守東岡。深恥踰吳越。重煕憶夏商。致治唯在德。惟弱亦勝強。載籍班班見。興衰歷歷詳。微臣逮宣考。諸夏宥神皇。拯濟恩無極。喣濡澤未央。風雲逬海若。日月煥天章。轍結遼燕界。庭盈玉帛筐。每攀宮繡紫。遙想赭袍黃。小大君臣義。乾坤父子綱。窮兵卑漢績。恭己儼虞廊。還我三千里。于今五十霜。滄桑容易變。機杼去來忙。昔者綸音降。先君儐事將。揮毫折鉤索。擲地耀球琅。縹緲神仚侶。聯翩翰墨場。賓筵共耽樂。禮數詎相妨。述作追風雅。威儀跨宋唐。宮車奄晏駕。市虎巧成謗。天網羅方密。原燎焰彌煌。席坡危似劍。鼎灘險如塘。譽命終歸旅。丹心正彼蒼。三機乃互發。大事又丁創。否泰升除理。昏明替代祥。夢符徵玉璽。帝賚錫金箱。靖社彝倫正。安民祖烈光。探珍剖隱璞。鑿粟播前糠。革陋埋銀廏。排奢壞寶床。雷霆盪群伏。巖穴起深藏。誕義威隣敵。精禋格禘嘗。經須明體用。治擬躋馨香。射日曾聞羿。當車更見螳。同仇關鍵閉。釋憾虜塵颺。陪邑依天塹。狂奴恣陸梁。棄親寧卽翟。如水決隄防。賴有梯航使。猶稱禮義邦。耆英盡凋落。新貴漸翶翔。無復憂披髮。行將覩毀裳。不虞三日馬。那試一支槍。溫堞移鑾蹕。江都斷海航。九重終莫悟。異議竟成殃。彥善方脩隙。陳歐合見戕。嗚呼繫言者。驅迫獻胡王。寵服披貂鼠。豐羞剝彘羊。舊臣皆謖足。烈士遽穿腸。正氣消還息。孤忠死不僵。兵驕敢擁陛。壁守匪無糧。三扈要終始。微生恤在亡。蒼黃廻北闕。赤白滿西閶。攻島徵林柳。開洋搜艦艎。羊驅徒慘慘。風擁劇洋洋。冠屨歸顚倒。綱常墜杳茫。深悲改曆統。爰理返山裝。聞說瀋陽役。來居天使堂。嗟哉視秦瘠。已矣隔靴痒。房薦梨園妓。筵稱相國觴。剛腸饒慷慨。中夜起彷徨。取適聊排悶。棲幽豈遯荒。非關耽衆妙。休說度無量。羞對陶生菊。炊殘呂子粱。門開二水畔。堂壓小溪傍。熊鳥頤神氣。參苓養腑臟。漁舠看兩兩。蓑雨聽滂滂。易奧宜觀變。詩哀不至傷。牛疇棋作局。龍岫畫開障。瀟灑堪雲臥。蒼然騁野望。劉琨具鷄栅。陸羽品茶漿。墳典經嬴焰。歌騷屬楚羌。朱顏知已損。白眼忍相當。鵷鷺先收迹。江潭晩擷芳。安危在耇造。剝復賴匡襄。循吏文無害。干城武有洸。周書戒覆轍。羲彖著深隍。勝算能和衆。佳兵祗晦鋩。殷憂應啓聖。明哲貴知章。納誨推貞潔。流風絶俯昂。飯思烹豆進。衣憶抱薪煬。忽報皇圖壯。懸知殺氣張。傷心瞻少海。極目望銀潢。序迅駒過隙。時當麥薦薌。帝威轟震霹。賊勢沸螟蝗。世運關衰旺。人謀見短長。寧無齊魯仲。誰是漢張良。皓首堪蕭散。靑山寄徜徉。憂天同杞婦。遺世羨蒙莊。微感因詩寫。乾愁借酒忘。巖巖泰山石。達識等毫芒。</text>
<title>贈李月如 之恒 出宰飛鴻</title>,<text>瑚璉制美玉。置之宜淸廟。蘭蕙託空谷。恥共群芳耀。至寶或委棄。幽馨終遠聞。英英霽月子。玉質而蘭芬。居業夙摛經。格君期犯顏。如何墨其綬。遽輟鸞坡班。直道儘寡諧。浮世元多故。高飛與卑棲。昔賢安所遇。君能甘吏隱。薄試牛刀用。坐令黑子邑。異績騰謠頌。念余徇微祿。轆轤風塵裏。臨岐欲有言。脈脈空睇視。</text>
<title>贈鄭持平赴瀋</title>,<text>伊余寡所諧。處世苦顚躓。峨峨人我山。對面藏媢忌。誰歟目擊契。胥敦金蘭義。惟君不累俗。秉正期無貳。嶷嶷鎭物姿。謇謇匡時志。學圃早擷英。騷壇仍豎幟。俄持董狐筆。淑慝分眞僞。況當戴豸日。白黑紛倒置。君能片言折。挺身嬰禍祟。駭機遂猝發。衆斥如葉墜。封章墨未乾。又充千里使。邈彼沙場路。行行幾日至。饕風釀虐雪。節序隆冬値。群陰雖剝陽。愷悌神所庇。苟得履忠信。蠻貊亦奚惴。勉旃安所遇。前修固素位。</text>
<title>題拙窩 幷小序</title>,<text>藥泉趙公。於庚辰春。輟論思班。出宰南原府。其秋。又投府印。卽閒湖西。僦屋以居。居隘甚不便周章。迺附搆小窩僦屋側。扁以拙記之。徵文於某。蓋識窩苟完之實。而喩寓之意。不止識其實而已。噫。夫拙之爲德。周夫子一賦。道之盡矣。今不容贅論。而顧世之知此意者絶尠。而役智巧僞之末者。日滔滔焉。則詎非志士所深慨而發省乎。此公所以生平自持。進退升沈。榮辱利害。壹於拙而不他慕者也。故于茲逆旅時月之居。亦必以拙爲扁。而至譬於鳩巢。則其視龍城子半夜纓弁乞巧天孫。爲如何。而其斂精藏蹤全眞杜機之美。有足以風勵斯世。某於是尤有所慨。則其可以不嫺於辭。不一言以副。謹系以詩曰。大朴旣云漓。小智爭騁巧。紛紛賁外飾。利欲盈中攪。誰歟安素履。杜機全天眞。吾兄謝群妄。卓立追古人。榮枯豈勸沮。譽毀唯孤直。翛然任所遇。淡爾適我適。去歲解篆歸。搆窩扁以拙。楣椽不加斸。編茅聊庇日。起立妨打頂。坐臥厪容膝。兄還忘儉陋。視猶巧匠就。几席排其內。圖書置諸右。旁人拍手笑。窩拙誠宜公。顯敞廣寒壯。淸切玉署崇。胡爲皆掉頭。樂此誅茅室。兄聞若不聞。幽意無人悉。大廈鬼窺瞰。高位多顚躓。從來拙爲德。俯仰奚所怍。嗟余縱顓蒙。拂衣可竝躅。行應脫世網。一丘矢薖軸。</text>
<title>次伯氏寄示題淮居</title>,<text>靑山在屋上。白雲當簷宿。嘉遯愜素尙。幽居此云足。機忘知已久。日狎江鷗浴。其二居參虛室白。行挹流霞赤。琴書日靜暇。谿壑資幽闃。有時發孤興。課僮理花石。其三夕陽半墟落。林禽欲歸棲。野色此時佳。蒼然四望齊。有酒獨細傾。陶陶醉眼迷。其四引流池已滿。疏畦菜堪摘。閑來無箇事。管城時拂拭。案上幾芸卷。會心唯老易。</text>
<title>別南文學明瑞 老星 入瀋</title>,<text>悠悠遠行邁。惻惻臨別情。此行何當已。此別偏可驚。摻袂欲少留。徂暉無餘晶。遼山接燕關。鴨水空自淸。視天徒茫茫。泯嘿渾如酲。其二去去背東峽。曼曼指沙磧。望雲子何堪。倚閭應朝夕。臨分數行疏。一字一淚滴。嚴程敢夷猶。卒卒旬日覿。行行且弛念。風塵亦羈靮。其三哲人有緖言。交情貴若水。從來疇庶幾。吾爾能相以。一城或阻面。襟期諒無二。今當萬里別。豈徒念行李。蘭芬被霜烈。玉攻經石美。勉旃安所遇。男兒固蓬累。</text>
<title>口呼示達兒</title>,<text>靑山半夕陽。白雲覆其頂。雨後物色異。羈心自孤迥。溪響左右至。淸風吹我衣。家鄕渺何許。倦鳥猶知歸。</text>
<title>游法巖</title>,<text>白波噴如雪。奇巖圍似城。渺渺萬里目。三山一髮明。飄然欲輕擧。羨門應笑迎。落日更奇觀。雲際鬪鵬鯨。手持金屈巵。獨傾無與酬。相隨有稚子。驚起汀沙鷗。漁舠出復沒。孤嶼遠疑浮。煩襟此焉滌。客愁安在哉。生平破浪願。今夕滄浪隈。沈吟忽南顧。欲賦仍徘徊。</text>
<title>趙伯承 胤錫 內挽</title>,<text>三紀尙韶齡。兩女稚莫識。其奚掌珠隕。又在棺未拭。母斂子繼襲。人間寧有此。夫子自膝下。抑哀強寬譬。收淚起飯含。里巷皆酸鼻。生平契闊願。到此眞泡影。晢晢擧案儀。琅琅雜佩警。蒼茫脩短理。造物忌成美。槿華固易謝。蕙芳嗟尠實。浮生劇夢幻。缺陷元多恤。流光迫遠期。丹旐風翻翻。千秋悼亡恨。執紼何所言。</text>
<title>沈德輝 煕世 挽</title>,<text>期君以耇頤。胡乃踰四紀。期君以廟朝。胡乃止掾史。仰焉七袠親。俯焉乳下子。君去幾時日。已致輓君紙。君輓我忍題。我涕何能止。念我初遇君。君心淡如水。訥訥未言契。眷眷相注視。豈無市道交。交情非苟爾。許與又嘉姻。夷險共悲喜。君於我奚取。踵門忘昏晷。逮君處苫堊。源源唯我耳。憶在歲黃兔。經旨魁多士。玉署窺寶書。薇垣冠獬豸。大器固晩成。柏悅良有以。世紛劇衣狗。離合元依倚。我時督邊郵。關塞三千里。輾轉入坎窞。遼河與瀋汜。君方困卯酉。委札訊生死。迨我脫羿彀。看君佐啓事。迎我露肝膈。要津思早避。我對亦唯唯。言罷各興喟。嗟君疾濱危。行譴抑奚亟。浮生囿氣機。跬步難任意。生平貞介操。乃竟貽禍祟。我滯春坊直。聞君連謗詈。投書替面剖。冀君善謀始。君能復我書。書倩人作字。死病仍奇禍。人間那有此。方憂嶺海謫。遽報君不起。自我阻君面。纔經日三四。君言猶在耳。我身若隕墜。痛哭入君室。塊然土委地。四大縱云假。天道宜無貳。茫茫此理忒。咄咄何所覬。流光苦易遄。遠期云在邇。祗役負執紼。空慙張范義。</text>
<title>觀競渡者有感</title>,<text>行到錦江上。爭渡指如束。不知緣底忙。渾忘危且覆。且置勿復道。要津人競逐。誰能在彼岸。任他虛舟觸。</text>
<title>觀燕人幻戲。效謝自然詩。</title>,<text>紅衣木偶人。嘯作優人戲。跳身倏上竿。回轉復下地。道士立旁呵。瞥然遽潛體。手運兩圓筒。無蓋亦無底。相襲頓之地。巾拂覆其上。瓜畫環四外。朱旂指天仰。仍持遶筒行。小錚和唸祝。俄頃鳩躍筒。振翼聲䎘䎘。揮刀斷頭頸。翅足俱異處。淋漓血瀉土。觀者慘無語。染指續其斷。還投筒裏置。巾開鳩戴頭。但無足與翅。取翅翅其翅。取足足其足。鳩鳴且能奮。離視難分續。盆盛黑埴墳。口噀盈勺水。安盆掩以筒。俯植一粒子。靑靑葉包實。絶勝東門種。將筒加足牀。正身有嘿誦。交手脫筒襲。揮翻示空無。畢竟復舊所。提出鑞爲壺。寶皿盛菜菓。小杯斟淸酤。菜新釅醋菹。菓美兼桃檎。何來秋露白。吸便醺人心。握石沈鉢水。五指紛摩撫。宛成活靑蛙。背振而頭頫。旋令還本質。小塊頑無轉。長繩恰數丈。六截繫錢扇。那料乍披拂。繩完錢扇落。黃袱結兩端。置掌三度拍。解散絶纖痕。亦足驚視矚。鐵針數十箇。箇箇百鍊銛。開口恣咀嚼。玩味如蔗甘。繼呑雪色絲。一一穿針吐。穿去各半寸。井井如懸脯。亡何指顧間。床上餘空筒。諸品泯無迹。尙復覓靑銅。靑銅七八文。撒掌藏牢堅。端倪叩無因。觀者成堵墻。鼓虛亂實際。蒙識皆顚僵。邈彼升雲人。猶云天地賊。矧伊偃師技。胡寧稱嘖嘖。我聞花潭翁。折伏娘幻虎。明哲晢物理。妖邪詎能蠱。嗟余坐童觀。尙復知非眞。仰慙勿視訓。韻文聊書紳。</text>
<title>感事</title>,<text>田侯昔讌會。灌夫偕魏其。歡意豈不足。屬之金屈巵。禍釁媒一言。趨死甘如飴。酒食必有訟。永爲高人嗤。其二張陳昔從遊。刎頸以爲期。攝使受吏笞。榮辱爭相隨。黶釋去不返。赤幟泜水涯。紛紛勢利交。不但古人悲。</text>
<title>次陶令擬古作</title>,<text>處世苦無悰。徒懷汗漫遊。朝昏認萬劫。戶庭知九州。鬚鬢颯已蒼。簪纓混凡流。羲農可復見。秦火灰索丘。賴此遺編在。微言衍孔周。湛湛自本體。營營奚所求。</text>
<title>贈最姪之任狼川</title>,<text>浮雲無定態。逝水不重廻。人生囿氣機。推敓元相催。悠悠送行邁。惘惘遵道隈。窮峽接峒蠻。古縣荒蘚苔。條風振林柯。時候春復來。去去尙愼旃。有淚休盈顋。</text>
<title>贈南參議 老星 出按北關</title>,<text>季俗忽世交。君我猶不渝。我病絶將迎。門徑久已蕪。有時君訪我。却忘西日徂。相逢亦何言。論舊輒興吁。離多會常少。凜凜俱白顱。昨接題目下。君佩按北符。恩誥紫泥煥。品章黃金紆。也知得君重。佇遣邊氓穌。時艱急才猷。中外元無拘。群公喜擢賢。流輩艶榮軀。顧我愴別懷。如何與人殊。郵亭接大荒。長白彌海隅。南鴻難度隴。消息動時逾。摻裾欲暫留。不獨惜離途。城南對岳北。先躅曾相于。樹靜風不止。君身我同孤。遷變任滄桑。此意應交孚。幙中阿咸在。君行亦日須。</text>
<title>菩提飛脫嶺行</title>,<text>菩提飛脫高復低。高卽升天低入地。四顧錯莫皆陰厓。陰厓怳惚藏魑魅。喬林翳日不可數。亂石露角如將墜。中有危橋跨急湍。夏潦或至須舟子。渡此直上又千仞。行人脅息顙有泚。吁嗟菩提飛脫固絶險。若比長安大道平如砥。</text>
<title>磨天嶺感吟</title>,<text>今年苦熱今日最。倦馬又上磨天嶺。磨天之嶺雖云高。南望不見京畿境。京洛游蹤夢幻如。朋知尺素從來斷。長亭到處是孤館。郵卒朝昏與爲伴。況我半年四到此。一草一木皆舊識。傾厓仄徑幾千盤。沈霧白日迷南北。逢着行人慰獨賢。欲語則長還嘿嘿。天敎絶險博余觀。琬琰羊皮孰失得。</text>
<title>度鐵嶺戲吟</title>,<text>風如驅雨如注。北塞行人鐵嶺上。沈霧冥冥迷尺咫。耳邊疾雷山溪漲。鳥道盤回而出沒。喬林翳空兮亂石槎牙。俯視無地幾千萬丈。嶺勢抑揚兮。虎躍而龍挐。南起淮陽北亘安邊。橫騖雄峙四五百里。寔東方太行劍閣兮。噫天之限隔南北非無以。繄我碌碌人。素少遠遊志。居不出戶庭。出不踰鄕遂。吾何爲乎此險。孑離群而去類。旣不是宣風布化鎭撫遐方。又不是危言敢諫受玦行色。徒然去時隆冬砭骨朔雪之沍。來時盛暑流金畏景之鑠。般紛紛不憚來去兮。木魅山靈應訝且訕。終成何事業。人云是馬官。乃知吾才百無能。唯能知馬如伯樂。吾將俾吾馹騎。皆麒麟騄耳兮。然後陟茲天險如履席。</text>
<title>差員行。徘體自嘲。</title>,<text>君不見北路賑救差使員。本職居山兼察訪。察訪元來褦襶人。生平不識升斗量。檄文星火自巡營。指授嚴明堪惴惴。南自洪原北明川。斜路甲山與三水。爾惟往同本邑宰。活盡餓莩之赤子。下官承檄敢少遲。促駕匆匆指官門。官門五里賑濟廳。縣監冷眼聊陽尊。二釜稀粥十束魚。菜色蓬頭數百口。差員剩設更何益。太守賑救曾已久。且聞厚峙與邁德。危棧千盤劇羊腸。喬林翳日石爲程。峭壁層厓磨上蒼。騎馬馬首仰如懸。雲天兩嶺奚足方。氷雪六月長嶙峋。朔吹吹帽如捲沙。傍人慰余惱行役。征駕纔回千里賖。余云叱馭是爲忠。王事內外無巨細。第今公私俱赤立。廩庾無儲而空閉。哀彼顚連竟無辜。醫國要須壽民丹。滓劣差員可奈何。拈毫漫吟還長嘆。</text>
<title>入長城感吟</title>,<text>少讀太史呂政記。云築長城亘萬里。萬里築城兼築怨。西自臨洮東遼水。當時本意備亡秦。劉項還非城外起。亡何素車軹道旁。億丈徒然蕩蕩美。剩作後代華夷限。却問秦家何賴此。城郞不時貶麟經。千載昭垂豈隨燬。周家赳赳卽干城。設險從知非所恃。粤自炎漢至今日。幾度兵戎生此裏。況復崇禎甲申夏。皇城亦沒紅眉壘。九王鐵騎抵此城。城門洞開平於砥。那知我行忽到此。欲說無言先涕泚。往者注神汗竹中。目擊今奚悲掩喜。憶在萬曆賀長至。使車入城必停止。城內雄關號山海。粉堞樓櫓迷遐邇。廛閭撲地歌吹沸。肆積金珠士經史。承天門啓萬國趨。袍笏彤庭耀靑紫。榮觀何異上匀天。聆樂知風追季子。矧今行李若拘絆。落日裝囊臨水汜。塵揚高鼻動成群。獵罷猶看弓飮矢。書生賦詩竟安用。慷慨空令髮上指。長城長城高復高。地老天荒爾徒耳。</text>
<title>起塚象陰山 課製</title>,<text>君不見漢代將軍霍驃驍。生前功著死後塚。數仞峯巒卽塋域。彷彿陰山接脩隴。陰山當日百戰功。泉壤猶紆主恩寵。如何佳賊亦效嚬。臨絶丁寧自詑勇。</text>
<title>競渡曲 課製</title>,<text>天中佳節沅湘曲。遺俗年年浮綵舲。揚枹鼓枻競渡急。楚些飯筒招英靈。亂波齊聲發棹謳。泓底魚龍如聳聽。襯水雲旂影搖蕩。步汀羅襪誇姈娉。地主臨流課水嬉。賈勇賭勝不暫停。蘋末輕風漾夕照。夕照餘暉半山靑。居人縱觀各奠神。荔丹蕉黃薦芬馨。盻蠁冥冥不可知。千載空敎稱獨醒。</text>
<title>端午</title>,<text>亂後端陽節。天涯褦襶身。鞦韆猶女伴。蒲酒少遊人。客寓今經月。音書已隔旬。悠悠那更說。關塞尙風塵。</text>
<title>天安路。次伯承寄韻。</title>,<text>飄泊兵戈際。蕭條天地秋。去來長作客。南北幾逢儔。落日吟偏苦。羸驂路更脩。遙知判袂後。空上仲宣樓。</text>
<title>贈徐汝吉 祥履 出佐北幕</title>,<text>星散吾儕士。夫君又北營。危言元藥石。世路豈夷庚。氷雪中冬令。風塵絶塞行。忽忽匹馬發。忍說望雲情。</text>
<title>送李承宣 厚源 出按湖西</title>,<text>傾蓋休言晩。襟期目擊親。幽蘭堪佩服。美玉絶碯磷。直道妨行世。高才屬濟屯。王尊叱蜀馭。臨發莫逡巡。</text>
<title>坡州道記見</title>,<text>去國已云遠。川原行漸迷。石危雙佛拱。店小幾人棲。落日征驂倦。深林怪鳥啼。平生弧矢志。西望却悽悽。</text>
<title>途中逢冬至</title>,<text>候屆陽生節。人驅塞北行。寒雲隨去馬。曉角起孤城。水轉臨津闊。山從坡驛橫。棲棲緣底事。欲說淚沾纓。</text>
<title>早發箕城感吟</title>,<text>數日箕城住。令人感慨多。樓臺空勝槩。煙月漫勞歌。一片殷仁墓。千秋麗代河。曾聞百萬卒。到此不能過。</text>
<title>安興館懷鄕</title>,<text>曉起安興館。羅帷篆縷盤。推衾孤枕冷。向壁小燈殘。暮歲途中盡。離懷夢裏寬。何當解羈束。蓬蓽得團欒。</text>
<title>渡鴨宿龍媒土窟</title>,<text>不見一村落。長從蘆葦深。悲風起脩隴。夕日半荒岑。搔短愁邊鬢。寒催馬上吟。行行更何許。土屋又移衾。</text>
<title>寄沈德輝</title>,<text>往跡還如夢。浮榮摠是空。風塵千里外。旅病一春中。岸柳拖深碧。江花殿晩紅。琴徽無俗韻。留與故人同。</text>
<title>自京城還水陰寓</title>,<text>歇馬依淸蔭。蒼官四五公。樵人山影裏。饁婦水田中。遷次還同隱。坎軻恥送窮。滄浪知漸近。白鳥起帆風。</text>
<title>感事 時西關傳報大明差官來傳帝綸云</title>,<text>聞道王都事。樓船奉帝綸。夜從沙浦口。潛喚地方人。雨露偏垂渥。風塵孰挺身。安危在廊廟。欲嘿轉沾巾。</text>
<title>挽姜橫城內助具氏</title>,<text>淑愼宜遐算。于歸更德門。少孤常抱慟。短造竟成冤。花謝春無迹。雲沈月有痕。凄涼悼亡日。應復念蘋蘩。</text>
<title>蓐食</title>,<text>夢着迷鄕國。形開旅枕單。傾裝隻劍古。伴影一燈殘。路澁危橋外。衣妨亂樹干。今晨又蓐食。行役幾時寬。</text>
<title>生昌驛亭少憩</title>,<text>古驛寒溪畔。蒼茫欲暮天。飢鴉集枯柳。羸馬放山田。墟落人煙斷。房櫳蛛網懸。悄然成獨坐。羈緖日如年。</text>
<title>鐵嶺</title>,<text>鐵嶺雄南北。羊腸百折摧。陰風生暗谷。積雪遍層臺。日隱巖欹處。溪從樹影廻。停鞭步絶頂。千里朔雲來。</text>
<title>除夜</title>,<text>舊歲今宵盡。羈懷更若何。濤聲窓外急。朔氣枕邊多。危鬢搔來短。官醪飮未酡。殘燈伴孤影。拈筆漫吟哦。</text>
<title>上元日登磨天嶺</title>,<text>佳節上元最。磨天嶺外行。擧頭雲際海。擁馬樹如城。百折羊腸險。千尋鳥道橫。平生壯游志。今日豈沾纓。</text>
<title>寓懷</title>,<text>羈緖驚時物。關河望不窮。人隨山影裏。蟬咽樹陰中。郵俗行行異。方言處處同。勞歌誰解聽。回首溯西風。</text>
<title>淮陽途中卽事</title>,<text>日夕猶行邁。蒼茫歸鳥邊。溪喧雜松韻。境僻隔人煙。歷落元吾事。飄零豈自憐。危途不足怕。叱馭有前賢。</text>
<title>滯雨題高山館</title>,<text>竟日淹孤館。羈懷鬢欲皤。溪流風外急。山色雨中多。吐網蛛懸壁。銜泥燕繞窠。悄然無與語。趺坐似維摩。</text>
<title>肅謁濬源殿</title>,<text>藝祖留遺像。明宮儼沛豐。神威讋日域。聖烈覆天東。怳覩堯眉彩。如回舜眼瞳。小臣生苦晩。危涕憶雄風。</text>
<title>贈端川宋使君</title>,<text>萍梗元無蔕。浮游却似家。秋期迫七夕。關路劇三巴。黯黯天垂雨。寥寥吏散衙。將迎有靑眼。俱惜鬢成華。</text>
<title>七夕北邁</title>,<text>七夕今朝是。行人倍斷魂。塞雲迷遠樹。隴水遶孤村。夢裏靑門近。愁邊白髮繁。勞勞問何事。倦馬又黃昏。</text>
<title>吉州道旁乍憩</title>,<text>籍草夕陽裏。依依山影移。小溪流復咽。幽鳥語多奇。引睡猶開卷。臨行且詠詩。勞勞長物役。心事鬢先知。</text>
<title>次黃子由留寄韻</title>,<text>紛紛榮與辱。擾擾古猶今。摠惱黃粱夢。誰知白雪吟。迹同萍梗轉。情似酒杯深。聞說將西笑。雙鳧幾日臨。</text>
<title>次端川宋使君寄贈韻</title>,<text>滄溟旣無際。雲嶺更崎嶇。絶塞同爲客。嚴程敢愛軀。已知風土別。寧怪語音殊。蜀馭王尊叱。忠君愧是夫。</text>
<title>八月初吉。以迎候道主。早發谷口本驛。</title>,<text>官況知何似。連旬策馬忙。秋風生去袂。雨氣壓遙檣。渺渺鷗波闊。悠悠雁塞長。南雲望不極。危鬢欲成霜。</text>
<title>本驛之東。有大口津絶岸。三面臨海。重陽獨登。觀鷹觀漁。苦無與晤語者。</title>,<text>絶岸浮滄海。遙空起白鷗。勝游還異地。佳節卽羈愁。獵雉飛新隼。罾魚棹小舟。一杯誰與酌。南望轉悠悠。</text>
<title>磨天嶺乍憩</title>,<text>旅食何時已。高秋路半千。亂山黃葉裏。遙嶼白鷗前。物色渾撩恨。竹裝却似禪。停鞭欲賦詠。把筆轉茫然。</text>
<title>次洪大而 命夏 韻</title>,<text>握手還疑夢。相逢萬死餘。容華俱已謝。意氣却如初。薄俗輕儒行。疏蹤合野居。男兒自有樂。休歎出無車。</text>
<title>次大而韻</title>,<text>迹寄風塵下。心遊雲水間。屛緣同白業。寫景卽靑山。幽興何時已。僑居盡日關。曾聞漢大隱。君我亦長閑。</text>
<title>贈別都蔚山</title>,<text>悄悄苔封逕。何來五馬賓。相驚夙昔面。俱是亂餘身。請急疏慵甚。分憂揀擢新。居然起遐想。葉令本仚眞。</text>
<title>洪豐寧 靌 挽</title>,<text>魁甲收厖碩。勳庸載鼎彝。謙沖將福履。忠藎際時危。位望三孤重。春秋六袠垂。家聲敬夫在。誰譔魏公碑。</text>
<title>嘲李別坐 旭 約遊蕩春未果</title>,<text>風色蕭蕭暮。齋居盡日愁。黃花空吐萼。白酒漫登篘。好事元多障。佳辰苦易遒。春臺脚底勝。還待夢中遊。</text>
<title>車嶺口占</title>,<text>倦客侵晨發。行行逐短蓬。秋生積雨後。路出亂山中。世味嘗荼了。榮名夢鹿同。稻粱看滿地。天外有冥鴻。</text>
<title>證心寺口占</title>,<text>勝地仍佳會。抽身簿領餘。水聲分洞府。秋色在籃輿。乍覺諸天近。還敎萬慮除。明朝登絶頂。滄海小杯如。</text>
<title>仙巖館夜吟</title>,<text>孤館仍無睡。篝燈坐度更。流光催鬢髮。游宦少心情。京國纔冠佩。中原尙甲兵。沈吟成謾詠。缺月透窓明。</text>
<title>次洪大而此君亭韻</title>,<text>晩望憑虛檻。山嵐雨後淸。歸雲壓霞色。倦鳥隔林聲。撫字寧嫌拙。飛沈不噉名。覽君池上作。三復更關情。</text>
<title>高吉州 用厚 輓</title>,<text>早歲金閨直。耆齡水竹居。詞華魁甲峻。詩興酒杯餘。前烈成陽似。遺孤石子如。傷心三萬軸。塵暗鄴侯書。</text>
<title>最姪登龍慶席。次錦城姪韻。求和諸公。幷小序</title>,<text>余之忝第。在崇禎丙子冬。伊時已抱風木之悲時伯氏無恙設小酌以慶之于今十有餘年。而阿姪又占巍科於永感下。其兄錦城君。於放榜後。速若干親知。具酒樂作慶。團欒之極。不堪酸慨。賦一律示座中。余悲阿姪釋褐不幸類余。次其韻寓懷。以求和於諸公。時戊子九月己卯云爾。得意還悲咤。吾身似汝時。開筵只兄弟。獻賀少朋知。咽耳笙歌響。盈眶涕淚垂。恩榮丹桂馥。戴此合傾巵。</text>
<title>靑白堂。次澤堂李公 植 韻。寓感。</title>,<text>絶岸高仍聳。登臨眺望通。霏霏來遠翠。颯颯過孤篷。往事渾成感。浮生奈竟空。何當脫塵網。卜築此江東。</text>
<title>早發嘉山。登曉星嶺。</title>,<text>佳節天中近。羸驂星嶺高。游蹤元汎梗。客恨已斑毛。京國邊雲隔。郵亭野獸嘷。平生漁釣計。此日任勞勞。</text>
<title>次上使元公 斗杓 韻</title>,<text>一識生平願。今同萬里程。忘年知契重。許國見身輕。嶺險人艱涉。風高馬易驚。行行仰朝旭。君我摠葵情。</text>
<title>高坪野。凄風捲野</title>,<text>此去終何極。逢人盡挾弓。凄風五月令。盛禮九王宮。野暗沙塵裏。城殘草棘中。經旬露宿處。桂魄又盈東。</text>
<title>到永平。不得少憩。至灤河口占。</title>,<text>路指灤河口。行催右北平。雄關踞虎勢。飛將射鵰聲。興廢千年事。華夷此日氓。冠簪問無處。觸目暗傷情。</text>
<title>次上使口占韻 二首</title>,<text>樗散那需世。葵傾只愛君。樵漁堪送日。軒冕本如雲。路入氈裘域。時丁旱焰焚。何當解羈束。南畝伴耕耘。其二倦僕遲晨發。胡歌到底聞。經來幾毳幕。驅去摠羊群。東作知無望。西郊奈密雲。乾坤空俛仰。愁緖渺難分。</text>
<title>次上使卽事韻</title>,<text>故國無來使。殊方對落暉。坐難消永日。歸定迫寒衣。倦僕呼遲應。羸驂秣不肥。悠悠書與劍。孤館壯心違。</text>
<title>次上使久留詠懷韻</title>,<text>歸夢滄浪闊。漁磯沒白鷗。覺來孤館鎖。心折異鄕留。節物將三伏。乾坤尙百憂。川原徒極目。長上仲宣樓。</text>
<title>去夜無眠。且患河魚痛。早起上樓。仍思參讌之事。聊步登樓韻。寓感。</title>,<text>燭燼宵無睡。蟲吟病客傷。彤庭成紫塞。白鬢負靑陽。冠佩還慙影。賓筵若割腸。登樓空騁望。雲日轉蒼涼。</text>
<title>七夕</title>,<text>銀漢雙星會。金風一葉凋。又看人乞巧。爭道鵲成橋。切切蛩音促。悠悠夜漏遙。佳辰伴孤燭。羈緖轉難聊。</text>
<title>到薊州。無眠寫懷。</title>,<text>秋雨薊門夜。殘燈坐數更。蛩音依礎咽。螢火透窓明。投店皆殊俗。回鞭尙旅情。勞勞那暇說。王事欲沾纓。</text>
<title>次上使沙嶺韻</title>,<text>浦口移舟望。黃流尙半城。風飡聊息足。水宿豈停行。絶境非吾土。淸秋況客情。遼河淼無極。候雁又酸聲。</text>
<title>己丑端陽。直宿銀臺。獲拜秋露扁面之賜。時聖候違豫而向康。且逢久旱之雨。欣抃有作。呈朴承宣仲久 長遠 求和。</title>,<text>令節揚薰箑。需雲湛露杯。擎看內史降。封到近臣開。拜手承殊渥。將身愧瑣才。吾王庶無疾。好雨望中催。</text>
<title>庚寅重九。奉審章陵。祖塋在不由旬地。悵望口占。蓋先人歸田時。住塋下五六年云。</title>,<text>舟泊投金浦。郵驂去若飛。夕風江色厲。秋野菊花稀。故里知非遠。游蹤想已微。嚴程阻省掃。感舊欲沾衣。</text>
<title>次晸兒韻</title>,<text>倦倚烏皮几。幽窓對土階。苔生人跡斷。睡覺鳥聲喈。且信貧非病。休嫌文似徘。興居此云足。吾亦舫名齋。</text>
<title>庚寅至日有懷。寄洪大而求和。</title>,<text>至日今朝是。微陽地底廻。天心明可見。春事暗相催。晝刻堪添線。風爐尙易灰。閉關存聖戒。須認一聲雷。</text>
<title>送李景升出宰遂安郡。陞秩也。</title>,<text>歲事殘宵在。春明立別忙。專城元爲養。製錦却惟良。地比關河近。榮紆郡紱黃。遙知下車日。滿路擁輝光。</text>
<title>擬拜花潭廟不果</title>,<text>花潭望何許。遺躅尙廉頑。道契先天易。貧師陋巷顏。澄源留活水。氣象仰高山。王事妨瞻拜。臨風爲一潸。</text>
<title>舟下淮中。次晸兒韻二首。時做松都留後。</title>,<text>往事渾如夢。遺蹤幾費哦。樓傾空有額。池廢已無波。顧影紅塵逼。搔頭白髮多。何當解羈束。杖屨此中過。其二積水行舟迅。淸風宿霧開。眼迷靑嶂過。坐狎白鷗來。陶令歸田里。嚴陵返釣臺。昔賢空耿耿。此去幾時廻。</text>
<title>辛卯七月。舟作省墓行。歸路。歷拜石室先生。卽先君石友也。時八十二歲。倦言語猶問先集事。臨別握手。殊若有所慨。辭退回舟。不覺中咽。聊賦短律書事。</title>,<text>石室先生宅。寥寥書掩扉。停舟拜床下。隱几出言微。節義將誰竝。文章此世稀。臨分握手意。不但惜離違。</text>
<title>松都秋日有懷</title>,<text>秋意已蕭索。天高潭水淸。蟬聲夕逾噪。螢火夜能明。偶管興亡地。仍忘寵辱情。悠悠千載下。誰似溺沮耕。</text>
<title>趁重九尋朴淵。有計不遂。</title>,<text>白髮從千丈。黃花又九秋。名區須約伴。新釀欲登篘。簿牒何當了。風光不少留。沈吟空騁望。夕鳥返林幽。</text>
<title>壬辰中春。舟下淮中。回棹至牛川關雨。</title>,<text>風雨停回棹。漁家借一眠。主人宵作飯。僮僕曉看天。幸脫千層浪。何妨百丈牽。晩來佳賞足。淹速任長年。</text>
<title>江行夕景</title>,<text>束峽隨洲轉。平沙隔樹微。落暉江灎灎。回棹鷺飛飛。物色空詩料。生涯負釣磯。百年雙鬢短。萬事一心違。</text>
<title>江居漫吟</title>,<text>旅泊依江口。柴荊掩綠苔。白看鷗鳥沒。紅蘸杏花開。復送淸明節。誰傳濁酒杯。斜陽空佇立。漁唱趁潮回。</text>
<title>川漲峽路馬上作</title>,<text>暴雨川渠漲。回鞭占上流。密林黃鳥囀。疊嶂白雲留。泥滑征驂蹶。途欹倦僕愁。頻年長遠役。寧禁雪盈頭。</text>
<title>途中感吟</title>,<text>遠役仍朱夏。勞生到白顱。愁難酒力解。病賴藥囊扶。倦馬臨流怯。歸禽趁夕呼。千秋彭澤令。一去爲鋤蕪。</text>
<title>夢作</title>,<text>身世何瀟灑。榮枯一任天。狎鷗驚浪外。挂席順風前。遣興抽新句。觀時撿古編。莊生詮物理。樗散自天年。</text>
<title>次暹兒題密陽圖韻</title>,<text>勝地百餘里。誰描一障留。草長黃犢野。波沒白鷗洲。栗樹森平楚。城闉聳快樓。胸呑不出戶。手撫足寬愁。</text>
<title>衙居卽事</title>,<text>虛閣烏皮几。微風竹影斜。俗厖稀訟牒。邑僻遠囂譁。山翠和煙重。荷香得雨加。沈吟騁晩矚。指點喜無遮。</text>
<title>初秋寄洪大而</title>,<text>秋生積雨後。雲日黯蕭蕭。菡萏銀塘老。梧桐金井凋。商颿拂汀樹。樵客止山椒。高閣添羈思。沈吟眺望遙。</text>
<title>靈山道有懷</title>,<text>京國浮雲外。秋空雁序齊。極知行已遠。仍遣眼俱迷。吏役身將老。詩吟響易悽。斜陽未稅駕。煙鳥欲投棲。</text>
<title>途中卽事</title>,<text>嘉實逢秋熟。游人涉夏歸。山高候雁隔。野迥暮煙微。去去石爲路。看看竹作扉。凄風吹短鬢。萬事宿心違。</text>
<title>鳥嶺有感</title>,<text>古堞何年代。經營此嶺陲。洞陰留宿雨。峯束礙初曦。地險應無敵。人和固有時。傷心黑龍歲。百萬陷蠻夷。</text>
<title>江村</title>,<text>雨雪江村暮。蒼茫客意迷。籬邊聞犬吠。窓畔見鷄棲。孤枕偏難睡。閑愁只漫題。悠悠十年事。萍梗走東西。</text>
<title>次洪大而示韻</title>,<text>久抱東陽病。誰斟北海樽。抽書課弱子。置膝弄諸孫。縱左尋山計。猶甘謝世喧。翛然亭午睡。夕照已籬樊。</text>
<title>滯直無憀。追副海西伯呂公 爾載 索別語。仍謝玄友之貺。</title>,<text>玉節辭朝日。怱怱指海西。終孤一面別。況暇數行題。積雪關河暮。連宵禁漏迷。相思隔良晤。尺素帶玄圭。</text>
<title>坡平館曉吟</title>,<text>秉燭坡平館。無眠坐度晨。將芻走郵卒。催汲喚廚人。落月低平楚。前亭接遠津。頻年此行役。玉事暗傷神。</text>
<title>長湍途中感吟</title>,<text>乍憩還催騎。斜陽路更迂。茲行敢云倦。往迹只堪吁。目月欺人邁。江湖孰我俱。秋空看㵳廓。候雁尙銜蘆。</text>
<title>贈尹麟蹄 建之 之任</title>,<text>君宰麟蹄縣。靑山白水間。民淳同太古。政簡占長閑。理屐堪游目。茹芝足住顏。塵中送仚吏。還媿鬢毛斑。</text>
<title>將事太廟有作。蓋自比年。差獻官甚數。聊用宗廟之中有事爲榮語自嘲。</title>,<text>淸廟肅雍地。南宮佐貳臣。長擎香祝降。幾閱豆籩陳。臚罷儀將闋。班回夜欲晨。爲榮誰與比。飮福卽吾身。</text>
<title>直廬秋日晝睡漫吟。</title>,<text>白露凄凄後。黃花燦燦開。秋期餘幾許。鬢色覺相催。徇祿身如絆。匡時志已灰。直廬唯午睡。歸夢水雲隈。</text>
<title>丙申重九。陪駕光陵。寄宿奉先寺。</title>,<text>喬陵祗祀事。息駕借禪宮。當戶菊花艶。滿山楓葉紅。飯鍾斜炤後。雲碓亂流中。形役逢幽境。佳辰愧遠公。</text>
<title>呂參判 爾徵 輓</title>,<text>尙憶郵丞日。公時按北邊。從容陪笑語。珍重慰迍邅。世故雲煙改。風儀夢想牽。先朝幾遺老。忍復送荒阡。</text>
<title>贈李野叟 𡐔 出宰襄陽</title>,<text>襄漢名區最。翩翩五馬馳。寺觀滄海日。亭揭石川詩。今古休成感。登臨且趁時。山翁曾倒載。頻醉習家池。</text>
<title>金進士 錫胄 內相輓</title>,<text>槿謝緣何急。珠枯不住珍。閨儀聞夙譽。門喜覩方臻。塵羃粧奩舊。衣抽嫁日新。安仁悼亡慟。行路亦沾巾。</text>
<title>閔參議 光勳 輓</title>,<text>舃業圭簪世。淸修卽典刑。名標群彥首。貧襲一氈靑。覃惠甘棠詠。承家寶樹馨。貞珉應紀媺。我誄亦當銘。</text>
<title>七夕禁直有懷</title>,<text>七夕騎曺直。虛簷驟雨過。報籤驚乍睡。披卷動微哦。漸覺冠簪懶。空傷鬢髮皤。又看凋一葉。秋意日應多。</text>
<title>送林承旨 墰 出按海西 十韻</title>,<text>挺世才無偶。逢屯奈獨賢。孤標元峻拔。逸翮藹騰騫。迹屈牛刀試。名高雁塔聯。回瀾力未暇。扶廈志猶堅。玉署論思切。銀臺出納專。纔旋塞北節。又按國西堧。直道夷庚少。離懷感慨偏。妖氛迷薊瀋。殺氣接幽燕。攬轡還餘事。治師要萬全。懸知趾先美。棠詠口碑傳。</text>
<title>李議政 聖求 輓 八韻</title>,<text>詩禮家聲遠。圭璋望實宜。風儀寧俗具。氣槩不人隨。落落知無蔕。舂舂亦有持。小官能道直。大拜爲時危。密勿紆籌切。憂勤注意誰。垂紳百辟整。盡瘁一身萎。贊化期休否。稽疑遽失蓍。脩名應炳史。哀誄敢諛辭。</text>
<title>仁祖大王輓詞 二十二韻</title>,<text>舊命維新會。祥開載誕辰。生知元有質。睿賞豈無因。肇錫承休義。潛符育物仁。扶顚遵弔伐。立紀奠神人。南面憂勤切。東朝志養純。咨猷登碩畫。典學引儒珍。儉著蠲恒貢。刑淸恤蠢民。德輝同日朗。治象佇風淳。奈際中原替。仍虞外侮臻。城危彌秉正。海竭忽飛塵。否泰時雖異。經權道固均。金甌罔少缺。玉曆詎終屯。貽厥渾堪述。傳心實待眞。元良孚國望。遐福自天申。況覩文孫聖。光膺寶冊陳。百僚環二極。四履祝千春。胥悅回亨運。誰言遽上賓。彤扉扃御路。黼座設紛茵。大孝形深墨。鴻圖勒厚珉。寢陵嚴虎衛。旐旆護龍輴。未效涓埃報。徒慙世祿身。攀髥靡逮及。泣血向蒼旻。</text>
<title>奉呈白軒李相國 六韻○方以嘖言栫棘白馬山城</title>,<text>大廈須隆棟。連城本少瑕。那知篤棐日。遽見嘖言加。絶塞山容峻。荒村棘影斜。神明應嘿佑。天道豈終差。値困顏無變。憂時鬢有華。行看赤舃返。民物囿亨嘉。</text>
<title>展拜夷齊廟 八韻</title>,<text>二老淸齊聖。千秋祀典新。凜然霜有肅。瑩若玉無磷。辭粟西山夕。逃封北海辰。從知立人紀。要自篤天倫。往牒心神注。遺祠拜跽伸。榜金標大字。碑石勒貞珉。日月光長在。乾坤道不淪。臨風一灑淚。興廢幾君臣。</text>
<title>永嘉府夫人輓 十韻</title>,<text>世德推名閥。徽音士行光。宜家元有自。毓慶固無疆。沙麓徵休眹。星暉協吉祥。從封貞敬爵。恩誥永嘉鄕。履滿遵謙儉。當榮戒熾昌。方期上壽賀。詎料輟朝忙。至慟纏椒掖。遙臨奠桂漿。東園出祕器。中使庀行喪。劍化津仍合。牛眠宅允臧。豐碑紀媲美。殊渥與俱長。</text>
<title>潛谷金相公 堉 輓 二十韻</title>,<text>慶毓儒賢系。人鍾間氣生。貞心存苦節。雅志服謙亨。夙慕東岡隱。能躬谷口耕。幽潛丁否塞。颺歷際休明。雲路纔鵬擧。朝陽卽鳳鳴。淸標型末俗。高議格宸情。掄士推衡鑑。平繇罄血誠。匪躬先百辟。加額聳群氓。憂世均夷險。含恩等瘁榮。掛颿超渤海。揚策蹴燕程。剩得神明佑。咸稱德業宏。大婚逑聖女。令器挺名卿。燀赫門闌盛。康寧步履輕。稀齡到望八。五福集持盈。遺表那虞遽。辰猷政仰成。輟朝遵舊典。賜葬賁佳城。木稼元關運。樑摧孰奠傾。追陪自髫齔。提誨起聾盲。象設看將罷。龍輴欲戒征。公私無限慟。題誄更沾纓。</text>
<title>孝宗大王輓詞 三十韻</title>,<text>大度天同覆。深仁物與春。龍潛元有象。龜瑞詎無因。異域艱難備。高穹眷命新。德升符濬哲。勇錫屬邅屯。代邸橫庚兆。周家季歷身。傳心精一在。繼志烈謨遵。密勿分經緯。謙虛接搢紳。防微先甲慮。字小振窮均。禹泣辜非枉。湯災禱必親。儉昭蠲玉饍。戒著絶芳醇。霜露隨時感。原陵展敬頻。春暉供志養。棣萼敍天倫。穆穆修齊化。乾乾惕厲辰。賁園勤束帛。前席引儒珍。講義微言晢。褒昌直道伸。萬機期反泰。八域佇回淳。華祝方騰頌。文齡遽減旬。蒼梧瞻不極。赤水浩無津。舜孝終身慕。滕廬式禮純。駿奔虔享祀。鴻績勒貞珉。吉宅三靈協。尊名百行臻。洪庥垂萬億。厖澤豈緇磷。若喪窮山痛。如流急節淪。珠丘完遂事。黼座輟紛茵。寒夜催宮漏。凄風拂路塵。天行嚴羽衛。星駕啓靈輴。鷺序渾依舊。龍顏若隔晨。低回疑是夢。驚顧怳非眞。未效涓埃報。徒慙世祿循。抱弓無限恨。雪涕謾盈巾。</text>
<title>丁丑元日。避兵江都。次堂兄春帖體韻。</title>,<text>驛使來從南漢山。傳呼玉輦已回鑾。天威迅掃眼中賊。王化將朝海外蠻。周烈定騰三捷頌。堯文曾舞兩階干。小臣未效涓埃補。唯喜含香侍聖顏。</text>
<title>舟中。次伯氏韻。</title>,<text>往迹悠悠波上船。山河無恙虜塵前。倦游底處安身地。明世何時灑恥年。事去孤忠諸葛在。古來高蹈魯連傳。乾坤俛仰堪危涕。況復吾生左海偏。</text>
<title>贈曺守而 漢英 佐關東幕</title>,<text>詔草丹墀筆有花。旋聞仚馭入煙霞。高才傾世知無偶。逸興探奇豈厭遐。象外定應抽玉笈。洞中元自長瓊華。功圓吾亦隨君去。分與刀圭莫浪誇。曺以詔詞纔占文魁</text>
<title>次伯氏新居 二首</title>,<text>新居選勝壓江潯。洞府還開松檜林。幽澗遶關無俗韻。閑雲出岫等禪心。良宵政好邀明月。盛夏偏宜納晩陰。已謝簪纓樂天放。可從浮世事浮沈。其二一帶長江兩峽圍。風颿隔水望依依。紫門幾伴漁人出。蘿逕時逢衲子歸。谷口雲來埋翠壁。池塘雨過擢紅衣。輞川未必能勝此。況復棲遲願不違。</text>
<title>奉送金學士 光赫 出牧光山</title>,<text>暮歲頻開送別筵。悠悠北塞與南天。人情閱去羊腸險。世故催來蝶夢圓。枳棘已敎棲鸑鷟。桂林無奈集烏鳶。乾坤蕭瑟終何極。回首花山淚自濺。花山。安東也。時淸陰方住此。金乃淸陰姪。</text>
<title>鳳山途中</title>,<text>風捲寒林葉盡呼。蕭蕭征馬倦還徂。一溪流水危橋外。數疊靑山古驛隅。離亂十年猶使价。岐途半世負江湖。長安回首千重隔。唯見斜陽鳥下蕪。</text>
<title>次金文叔 弘郁 寄韻 二首</title>,<text>從知薇蕨勝羊腔。休道虞公白璧雙。投紱已能棲海嶠。佩蘭還復傍湘江。謝徒端合長懸榻。寄傲何妨獨倚窓。唯是神交不隔遠。夢中樑月當聞跫。其二菟裘未占海山居。半世萍蹤任所如。客裏光陰催鬢髮。靜中緣業有琴書。君歸已是超塵臼。吾道唯須託釣漁。堪笑雨雲翻覆者。交情誰得保終初。</text>
<title>次冕姪韻</title>,<text>佩飾慙非澤畔原。倦游贏得似文園。過從已斷塵中客。棲息聊依郭外村。惜別還驚春滿眼。排愁誰遣酒盈樽。圖書四壁渾前債。一座蒲團獨掩門。其二雨後春光一倍饒。東風底處酒旗飄。江心水鳥蒼茫外。浦口檣烏次第遙。寂寂孤棲依古驛。迢迢歸夢在中宵。何來詩什摹淸賞。詠罷能令客恨消。</text>
<title>淮上舟中作</title>,<text>靑山歷歷水洋洋。沙際飛鷗轉渺茫。象外行裝浮一葉。客中佳節近端陽。松楸入望長垂淚。關塞回頭幾斷腸。唯幸鴒原頻會合。陶然至樂共聯床。</text>
<title>次洪察訪 命夏 韻 二首</title>,<text>亂離分袂各酸悽。靑眼從來喜共携。雅志豈堪供世用。倦游時復覓詩題。蝶周變幻元非二。鳧鶴參差竟孰齊。可笑東華名利客。欲將鼻息拂虹霓。其二當年意氣隘區寰。老大居然各鬢斑。事往追思眞一夢。亂來團會豈歡顏。秋風別袂遵長浦。落日征颿指遠山。此去定尋漁釣伴。遂初吾亦占長閑。</text>
<title>別趙司書 全素 赴瀋</title>,<text>鶴野茫茫薊樹秋。匆匆歸袂若爲留。十年浮世元饒感。千里危途此倦游。擧目幾揮江左淚。望雲寧禁大行愁。天涯不隔唯孤月。應遣淸光到漢洲。</text>
<title>送呂正郞 爾載 出宰康津</title>,<text>乘驄幾日綰銅符。行色遙遙漲海隅。浮世本來饒聚散。知君此去等榮枯。承顏贏得專城奉。覃惠偏敎下戶蘇。多暇也應頻拄笏。眼中雲物接蓬壺。</text>
<title>寫懷</title>,<text>多暇從來晝掩荊。科頭一枕傍簷楹。雲埋遠岫空濛色。雨過前林滴瀝聲。材散自知同社櫟。機忘還覺解天黥。端居莫道無過訪。三伏淸風是友生。</text>
<title>卽事寓感</title>,<text>雨歇城南生乍涼。披襟赤足臥繩床。嬌鶯選樹供新態。癡蝶尋花有底忙。物理面前堪一笑。浮榮身外合都忘。陶然却就羲皇夢。不覺窓櫺已夕陽。</text>
<title>贈別李都事 以存 佐嶺南幕</title>,<text>佐幕由來輟諫臣。君今又作嶺南賓。從知王事無中外。誰道時名有屈伸。陸走好尋羅代蹟。湖遊快汎洛東津。男兒安得長匏繫。瞻望征塵却損神。</text>
<title>道中書懷</title>,<text>暮歲羈懷正渺冥。關河迢遞接龍庭。衝寒幾度催征騎。候曉空敎占曙星。世事向來同夢幻。行裝此去任蓬萍。乾坤俛仰堪搔首。千載靈均也獨醒。</text>
<title>次金伯珍 重鎰 寄示韻</title>,<text>休言多病故人疏。末路知音尙爾余。千里宦游同偃蹇。百年身計任推除。梅殘古驛風和雪。春到邊庭雁帶書。無那相思隔雲樹。一樽須趁月升初。其二止足曾聞漢二疏。名繮半世幾欺余。殘燈孤館知宵永。絶塞長亭値歲除。顧影自驚天盡處。擧頭空望日邊書。羨君歸計同彭澤。安得相携賦遂初。其三南雲迢遞雁來疏。際海郵亭影伴余。欹枕苦難涼夜度。把杯寧得旅愁除。依依燈畔雙飛蝶。悄悄床頭數卷書。兀坐還同結夏釋。忘言聊欲證玄初。</text>
<title>孤館</title>,<text>孤館春還日抵年。更敎窓外海連天。圖書散帙愁難檢。簿牒成堆倦引眠。南麓尙留冬至雪。朔風偏自白頭巓。庭除衙罷跫音斷。趺坐如如類大禪。</text>
<title>三登菩提飛脫嶺</title>,<text>菩提飛脫入雲齊。三度攀登意轉迷。亂石高低如俯仰。回谿出沒失東西。驚湍勢急橫橋破。陰谷風多六月凄。世路羊腸吾已試。茲行寧復更含悽。</text>
<title>滯雨漫成</title>,<text>風雨連朝不肯休。客窓離思正悠悠。半生身計同蕉鹿。千里行裝秪蒯緱。鐵峽崢嶸橫遠勢。滄溟浩渺接荒陬。郵亭稅駕知何日。算却前程欲白頭。</text>
<title>登樂民樓寓感</title>,<text>樂民樓觀出雲霄。樓下川橫萬歲橋。畫楝朱欄開縹緲。白沙靑草望迢遙。繁華幾閱賓筵盛。登眺工敎旅鬢凋。況復先題增感慨。可堪垂淚獨長謠。</text>
<title>朝日軒</title>,<text>飛亭聳出海雲端。粉堞周遭映畫欄。俯見垂天鵬翼大。平臨浴日火輪團。微茫蜃氣朝昏變。淅瀝濤聲夏月寒。勝地却敎添客恨。仲宣先我涕汍瀾。</text>
<title>寄端川宋使君</title>,<text>郵亭羈緖日紛紛。悵望家山渺漢濆。半夜濤聲疑急雨。平朝朔氣雜頑雲。蚊雷過耳能成陣。蛛網當簷亦似紋。聞說郡齋多樂事。琴心長傍卓文君。</text>
<title>次白洲韻詠白雲樓</title>,<text>白雲樓對白雲山。樓下汀鷗日往還。無數商帆孤嶼外。有時禪磬斷崖間。持竿漁父幾來問。爭席野人相與閑。滿壁圖書亦不管。葛巾終日俯淸灣。</text>
<title>贈別興海朴使君 吉應 赴任</title>,<text>世故驅人鬢欲斑。問誰隨意占寬閑。多君隱吏飛鳧舃。媿我耽榮立鷺班。分照須看一片月。相思莫限萬重山。怱怱摻袂寧紓恨。爲贈新篇當別顏。</text>
<title>德淵。與金仲文 益煕 諸人觀漁。次伯氏韻。</title>,<text>惜春賭酒醉堪眠。況伴佳賓上釣船。浩蕩鷗波花影裏。呢喃鳥語柳陰邊。怡情聊復酬佳句。牽興渾忘到夕煙。眞箇塵機出郭少。賦歸枌社定何年。</text>
<title>重陽日。不見黃花。</title>,<text>一年佳節是重陽。風雨蕭蕭意亦涼。客斷已蕪門外徑。鬢衰還訝鏡中霜。時名堪笑同操瑟。世味誰知等夢粱。獨臥匡牀終日夕。登臨何處菊花芳。</text>
<title>途中逢大雪</title>,<text>春至南荒雪轉深。那知一夜勢摧林。旁瞻原隰渾成縞。遠挹巖巒亦列琛。敢道征人長路澁。偏憐戍卒苦寒侵。郵亭絶少煎茶興。吹律唯懷破涸陰。</text>
<title>法浦領稅</title>,<text>浦口風淸霽色開。憑高望海小如杯。漁人曝網初曦出。舟子乘潮短棹廻。異地春光行晼晩。頻年吏役幾徘徊。分憂未效涓埃補。鏡裏空敎白髮催。</text>
<title>次和順洪使君 命夏○四首</title>,<text>幾度鳴鑾直禁廬。一麾贏得臥仚居。遠游聊復供詩思。傲吏寧堪事簿書。簪組倘來心已左。風塵老去鬢全疏。何當共理尋山屐。瑞石晴光切太虛。其二巉巖瑞石似匡廬。面面祗林開士居。憶在去秋携好伴。每逢幽境閱禪書。籃輿乍憩傳杯細。花榻閑眠叩磬疏。適意向來聊自足。世間榮落摠成虛。其三一丘曾擬結幽廬。爲郡聊拚水竹居。乍有好懷仍簿牒。奈無良友共琴書。春回庭院梅顋拆。雲逗巖巒雨脚疏。荏苒風光催鬢髮。別來新月幾盈虛。其四愁來悄悄掩齋廬。官況還如定釋居。春事欲闌休覓句。午眠纔罷漫抽書。林皐雨霽禽聲滑。庭院風微竹影疏。陳迹片時留不得。昨拚良晤已成虛。</text>
<title>次洪使君次曺守而寄示韻 二首</title>,<text>營役多年媿素飡。一麾何似鵔鸃冠。經冬始覺陽和暖。度嶺方知坦道安。脩竹千竿雲外響。槎梅孤影月中看。公餘淸致無人共。尺地堪嗟會面難。其二浮生隨處且加飡。紫陌何須戴豸冠。萬事卽今元塞馬。百年從古等槐安。翻慙單父鳴琴化。漫效參軍拄笏看。儘是鷦棲一枝足。勞歌休唱路行難。</text>
<title>次昌平使君寄韻。贈景陽成督郵 時亮 求和。</title>,<text>一春佳節簿書過。玩水尋山付與他。試把酒杯難覓伴。強拈詩句不成哦。風回郡郭花如霰。日暖亭臺鳥似歌。從古達生唯適意。倘來軒冕看纖麽。</text>
<title>四月八日。邀成督郵觀燈。寄謝求和。</title>,<text>天涯同作宦游身。鈴閣郵亭更接隣。愁裏惜春詩送和。客中酬節坐侵晨。華燈得月光相射。急管催筵酒幾巡。人世儘難開口笑。暫時拚會足怡神。</text>
<title>風詠亭。次圭菴韻。呈本道亞使求和。</title>,<text>勞碌多年未卜休。登臨快閣迥添愁。雲岑隱約圍平野。煙水微茫露小洲。此日偸閑還宿債。昔賢題壁問誰留。浮生俛仰成陳迹。唯有雙淸自萬秋。</text>
<title>以慶基殿端午祭獻官。向完山。行抵長城。題客館。仍寄主守。</title>,<text>𦸡花殘燕影忙。雨餘天氣欲生涼。佳辰已迫端陽節。客路遙連豐沛鄕。孤館人稀塵不掃。行廚味淡筍堪嘗。憑欄佇立無誰語。唯見鞦韆繫綠楊。</text>
<title>度蘆嶺寓懷</title>,<text>長嶺登登翠欲浮。仰堪捫漢俯凌丘。回谿活水澄如練。絶頂常風爽似秋。雄峙剩爲南國鎭。重遮幾惹北人愁。年光晼晩催黃鳥。歸計差池負白鷗。</text>
<title>次尹涬溟 順之 寄韻</title>,<text>風塵勞碌未藏身。薖軸何當在澗濱。擾擾浮名渾得馬。駸駸危鬢剩欺人。簿書徒爾寧蘇瘵。花鳥居然又送春。千載見幾彭澤宰。賦歸賭得一瓢貧。</text>
<title>次李生滋登完山萬景臺韻</title>,<text>悠悠往迹劇萍浮。一十年前此裏遊。尙憶臺高窮大海。偏怜峯峭鎭雄州。登臨已是成今古。俯仰堪嗟等蜹蝣。勝地相逢不同賞。詠君詩什足寬愁。</text>
<title>次晸兒九日韻。贈楷甥。</title>,<text>居然秋老碧梧枝。衰白人驚鏡裏髭。佳節苦無登眺興。異鄕還有去留悲。鴻飛㵳泬迎霜厲。菊影蕭疏綻蕊遲。可耐明朝分袂後。一杯斟酌屬阿誰。</text>
<title>次李幼安 壽仁 寄韻</title>,<text>居然節物已經秋。晝日凄凄夜苦脩。危鬢暗隨霜霰改。羈愁長伴簿書留。砧催更雜蛩音鬧。木落仍看雁影浮。安得一筇尋月出。共君雲表俯三洲。</text>
<title>送林參判載叔 墰 入燕</title>,<text>嶺海三霜費夢思。相逢幾日又相離。從來身世渾無況。老去朋知更有誰。遼塞山川猶禹蹟。薊門刀斗摠胡兒。乘槎自是千年事。送子如何欲涕洟。</text>
<title>次洪大而寄韻</title>,<text>遙怜傲吏謝人群。小閣翛然對此君。公退岸巾仍拄笏。興來耽句欲窮曛。聯衾禪榻還春夢。判袂離亭只暮雲。何日挂冠尋舊約。卜居贏得一山分。</text>
<title>天安道上</title>,<text>春流渙渙草萋萋。遠客還家舊路迷。撩亂林花經雨艶。參差堤柳受風齊。從來節物渾成感。老去時名不厭低。初服且尋漁釣伴。水雲隨處足吾棲。</text>
<title>次李員外韻</title>,<text>冠簪顧影幾搔頭。避世多君欲漱流。老去浮名眞土梗。閑來高臥卽天遊。須同陶令開三逕。莫效張衡詠四愁。仍想菟裘足幽致。漁歌隨處起汀鷗。其二世故驅人雪遍頭。問津何處是安流。區中本少寬閑界。物外誰拚汗漫遊。拈筆只堪成小詠。把杯那得破新愁。釣磯東望還依舊。浩蕩春波自沒鷗。其三節物駸駸白盡頭。纔看花謝又螢流。書從散帙緣慵病。畫當尋幽足臥遊。營役半生堪發笑。討論千古亦生愁。會心唯有桐江隱。長傍煙波伴鷺鷗。</text>
<title>昇平府院君金公 瑬 挽</title>,<text>天爲吾東挺偉人。親扶日轂轉蒼旻。彝倫纔敍金墉後。殄瘁寧堪木稼辰。黼黻高文銘琬琰。肅淸遺像畫麒麟。無從此淚知難制。功在宗祊澤在民。</text>
<title>贈別洪萬初 命一 出按關東</title>,<text>坐讀黃庭歲幾徂。觀風贏得領仚區。三郞遊躅留今古。九點齊州看有無。象外煙霞應入詠。人間膏火豈堪吁。知君行滿交梨熟。瞻望芝輪媿白顱。</text>
<title>淮莊感吟 幷小引</title>,<text>己丑禁節。休暇省墓。墓下一里許。卽伯氏晩年菟裘也。搆小樓。扁以白雲。濱江選勝。立小亭曰蒼然。樓後數百步。有樂壽小菴。以爲逍遙之所。伯氏捐館。今纔六霜。而不唯雲樓欹側。不復舊觀蒼然茅蓋盡飛。而樂壽營創未完。只山僧數人守之。且伯氏往來京口。常從木道。以德淵爲水程。經宿地。誅茅數架。取山靑水白之義。號以靑白。每年穀雨節。理漁舠。必自蒼然到靑白觀漁。而靑白荒涼。又幾於蒼然。其漁舠半破。停泊岸上。觸目感舊。不覺涔淫涕下。旣以一絶詠白雲。又賦此抒懷云爾。來往淮莊二十年。中間人事劇雲煙。蒼然亭廢風飄蓋。靑白堂空蠹毀椽。一葉漁舠停岸側。數聲淸磬落峯前。從今忍誦鴒原什。踏却遺蹤淚自漣。</text>
<title>省中卽事。寄示姪甥直廬。</title>,<text>春雨濛濛細若絲。省中花發兩三枝。詩吟聊占趨朝作。晝刻仍愁報午遲。荏苒風光唯白鬢。差池身計尙丹墀。江湖回首饒歸興。何處漁磯綠漲漪。</text>
<title>贈南正字 龍翼 求和</title>,<text>御溝垂柳綠絲絲。雨後花光開遍枝。內史晨趨天語降。尙書朝退履聲遲。新篇剩得靑瑤字。散跡長慙白玉墀。聞說東湖魚隊上。釣船隨處劈漣漪。</text>
<title>庚寅四月念四。有赴燕之役。越三日己酉。過松都抵平山。鼻祖壯節公鐵像。在府山城。口占寓感。</title>,<text>迢遙關路接幽燕。十載重來思渺然。往代荒墟從古恨。宗臣遺像至今傳。風塵衮衮身難着。節物駸駸鬢易鮮。宇宙幾人超世網。危途偏覺鹿門賢。</text>
<title>到良策逢雨</title>,<text>天東路盡鴨江邊。此去燕臺更幾千。雨色微茫平楚外。川流回洑亂峯前。傷時可耐袁安淚。奉使還慙富弼賢。何日初衣歸舊隱。水雲深處伴鷗眠。</text>
<title>登會寧嶺。時日氣如秋。</title>,<text>異地蒼茫去去迷。向來雲日更凄凄。煙臺十里人居斷。嶺路千重虎跡齊。公主魚軒催薊北。單于氈帳出遼西。燕京當昔陽生節。皇極門前集五圭。</text>
<title>次上使元公到大凌河望毉無閭韻</title>,<text>芝綸當日下天東。文物欣瞻三五隆。關內人煙今有幾。邊頭烽櫓摠成空。悠悠往事孤吟裏。漠漠遺墟極目中。飛騎夕陽馳轉急。大凌河畔起腥風。</text>
<title>深河道上記見</title>,<text>遠遠靑山坦坦途。始看南畝有耕夫。花冠舊制猶存漢。土屋新居半雜胡。客久漸知容鬢換。行多稍辨語音殊。歸期屈指知何日。怕見秋風落一梧。</text>
<title>次上使到長城韻</title>,<text>暫休歸騎數前程。日覺山河近北京。鏡裏斑毛催老色。天涯畫角喚愁聲。誰知周競三千士。堪笑秦亡億丈城。吼匣龍泉光潑水。斜陽又逐毳廬行。</text>
<title>到豐潤縣</title>,<text>薊門煙樹望蒼蒼。此去燕京尙渺茫。留館正當三伏熱。還家應迫九秋涼。游蹤算去眞萍梗。短髮梳來半雪霜。盡日勞歌猶未息。羸驂長傍夕禽忙。</text>
<title>次上使燕京韻</title>,<text>半世驅馳蓬逐風。悠悠宿計入書空。歸來栗里元慙亮。奉使莎車亦謝馮。異地可堪風土異。同行唯喜寸心同。佳辰又値流頭日。愁見黃昏月滿東。</text>
<title>次上使書懷韻</title>,<text>世事悠悠不可常。自憐頭白但疏狂。登龍豈羨從元禮。畫虎猶慙效季良。水過千灘終就下。金經百鍊始爲剛。多公雅志存辭滿。漢代留侯亦葆光。</text>
<title>次上使詠事韻</title>,<text>夏曆重昌在一成。從知陰剝卽陽生。況聞洪武開基正。迅掃胡元積穢淸。往事從來渾夢幻。舊臣誰復保身名。茲行未奮南飛翼。湖廣乾坤尙大明。</text>
<title>次上使七夕詠懷韻</title>,<text>斗柄西回大火流。殊方節物更添愁。雙星河上相迎夕。七月人間幾度秋。鬢髮蕭疏身易老。風塵勞碌計難周。明年此日知何處。蓬轉唯堪羨土牛。</text>
<title>望海亭感舊</title>,<text>亭壓滄溟勢極天。平臨若木火輪懸。蜃樓光盪鷺鷗際。賈舶帆橫蛟鰐前。萬里旋車北塞役。數行灑淚神宗年。欲將短詠收雲物。倚遍危欄鬢欲鮮。</text>
<title>舟下淮中。次晸兒韻。</title>,<text>劈峽長江百里通。滔滔日夜浩難窮。派分二水猶如許。勢比三巴定孰雄。謾道千秋赤壁賦。堪誇六月白蘋風。江湖從古騷人興。肯數鳴珂入軟紅。</text>
<title>次炅姪寄示舊遊韻</title>,<text>悠悠二十七年蹤。憶共吾兄上絶峯。禪磬尋來迷薜荔。佛龕隨處護芙蓉。奇遊剩得詩篇富。佳境偏敎酒興濃。當日勝冠今白首。可堪重聽木蘭鍾。</text>
<title>重陽。擬携伴尋紫霞洞。大雨未果。</title>,<text>重陽佳節雨傾盆。亭午還敎日色昏。紫洞尋幽徒漫興。黃花汎酒亦空言。向來好事多違計。老去餘閑合閉門。一座蒲團時騁目。滿空煙靄失前村。</text>
<title>林洪州  輓</title>,<text>屈指朝端幾友生。得君肝膽剩相傾。謙沖尙抱匡時志。光寵恒存遯世情。伴直銀臺秋共宿。贈言湖邑歲纔更。傷心去日分携地。望却丹旌慟哭迎。</text>
<title>次晸兒韻</title>,<text>却掃江關斷客來。幽蹊日日長莓苔。風前乳燕知時至。雨後林花滿意開。傷老可堪搔短鬢。賞春誰與把深杯。翛然亭午支頤睡。游遍華胥到夕廻。</text>
<title>慶安驛書懷</title>,<text>倦游身世似萍浮。急節無端又麥秋。銜命已辭天北極。計程遙指嶺南樓。聊將藥物供多病。謾擬詩篇滌百憂。佇立郵亭無與語。孤懷此夕轉悠悠。</text>
<title>次暹兒客中卽事韻</title>,<text>積雨連旬不放晴。朝來庭院乍涼生。蟬吟已迫三秋候。人老那堪兩鬢明。瘦竹迎風無俗韻。時花耀日有微情。十年吏隱猶塵網。徒向鄕關作越聲。</text>
<title>衙居卽事。次暹兒凌波堂韻。</title>,<text>攬鏡愁看白髮生。鳴蟬樹裏已秋聲。陰雲乍合輕雷迅。急雨初收返照明。世故悠悠驅宦迹。時光苒苒惱羈情。庭除吏散渾無事。欲酌盈樽共孰傾。</text>
<title>少憩田家</title>,<text>霜落林皐葉盡黃。雁群天外已隨陽。凄風巧入征衣薄。急節如催客意忙。辭擬淵明猶郡紱。詩慙長吉只奚囊。生涯却羨田家樂。鷄犬閑閑禾滿場。</text>
<title>述舊。贈別金文叔出牧洪州。</title>,<text>游蹤追憶十年前。共入丹丘小洞天。燈火剩挑蕭寺夜。菊花偏照上湖船。從來聚散俱超忽。老去悲歡幾變遷。五馬翩翩駐節地。今朝離思亦茫然。</text>
<title>先朝實錄罷後。蕩春臺洗草宴。謹次白軒李相國韻。</title>,<text>宗工撰述等摸天。天覆深仁廿七年。草藁剩看湔白水。神謨渾已入靑編。仚腔咽耳春官押。法酒盈罍內史宣。善繼元來稱達孝。恩榮此日豈徒然。</text>
<title>贈別永安洪都尉 柱元 赴燕</title>,<text>薊樹遼河路幾千。驪歌三度此離筵。淸標久識眞長匹。專對還推彥國賢。秦代荒城迷雁塞。燕臺遺躅沒狼煙。關心今古興亡事。輸入瓊章莫浪傳。</text>
<title>次銀臺李承宣韻</title>,<text>蕭條風雨歲將殘。禁直靑綾透夜寒。試把深杯愁未滌。聊酬短律字難安。玄亭共道常多病。浪客如何漫做官。唯是心期託同舍。趨班趁日罄交歡。</text>
<title>贈別姜生游</title>,<text>學苦囊螢術視垣。林泉幾日謝囂喧。冶長荷絏終非罪。直子還金自白冤。接袂喜成傾蓋舊。臨岐媿乏贈行言。從知蠖屈須臾事。鵬擊它年佇一鶱。</text>
<title>次狼川姪寄韻</title>,<text>病裏寒威倍透衾。門關不省雪花深。瓮頭喜潑迎春酒。風外愁聞噪夕禽。詩卷向來還宿債。榮名老去已灰心。前宵夢着多閑事。對爾翻經祗樹林。</text>
<title>重陽日病吟</title>,<text>一年佳節又重陽。愁疾愔愔鬢髮蒼。白酒可堪供獨酌。黃花猶未吐孤芳。午眠憑几香留燼。晩望開窓雨送涼。落帽何人追勝事。乖慵徒惜隙駒忙。</text>
<title>留松都追往有作</title>,<text>昔銜王命守茲都。年紀踰強鬢色烏。喜向學宮課小子。穩從佳節訪名區。停驂那得追遺跡。攬鏡堪驚失故吾。世事悠悠元一夢。秋風空憶季鷹鱸。</text>
<title>松京懷古</title>,<text>興亡從古鳥空啼。此日羈游意轉迷。御苑剩看成牧藪。宮庭今復作樵蹊。駝橋暗水聲嗚咽。鳳嶺陰雲色慘悽。最是圃翁遺跡在。孤忠千載首陽齊。</text>
<title>別最姪出佐北幕</title>,<text>浮雲衣狗本无端。世故由來閱幾般。數載桑鄕甘屛迹。今朝蓮幕苦催鞍。咸關嶺斷連箐棧。元帥臺高俯海瀾。聞說王生叱蜀馭。茲行隨處莫盤桓。</text>
<title>奉審長陵寓感</title>,<text>鼎水攀髥歲幾遒。喬山弓劍夢悠悠。杉松枝老陰埋日。石獸霜凄節屆秋。世故滄桑那更說。天扶謨烈自難侔。孤臣祗役來瞻拜。未死餘生亦白頭。</text>
<title>武試卽事 終場講武經</title>,<text>連旬祗役射夫場。郊樹金飆颯已涼。兩兩分曹看滿月。人人支左慕穿楊。銅壺漏下飛騶急。畫鼓聲中擧幟忙。堪笑腐儒還忝座。強將韜略試洸洸。</text>
<title>丙申中秋。分司王大妃仁慶宮浴椒行幸。虎閣之直有作。</title>,<text>椒泉靈液出離宮。陪衛長秋八月中。公主樓臺開錦繡。女官珠翠擁香風。平明乍見齊班序。先導俄聞自聖躬。周代三朝稱至養。如今孝理與同隆。</text>
<title>賀伯承登第</title>,<text>金榜臚傳第二人。喜君名姓徹楓宸。一枝芬桂天香襲。萬壽萱堂彩舞新。珠混沙泥難掩耀。璞經磨琢始成珍。從知雅志輕溫飽。佇看明廷正色臣。</text>
<title>光陵陪駕</title>,<text>五更輿衛出靑門。周道如絃接兔原。百辟鵷行皆佩劍。千群虎士盡櫜鞬。鬱蔥佳氣浮仚寢。縹緲天香擁旆旛。樗散小臣還忝列。儀曹長得沐湛恩。</text>
<title>次晸兒游中興洞韻</title>,<text>半生遐想赤城霞。雙鬢還催落景斜。俛仰乾坤元逆旅。謬悠身世儘空花。隨陽雁陣遵江渚。咽草蛩吟雜露華。羨爾耽幽能結伴。趁辰飛錫梵王家。</text>
<title>李濟仲 杭 輓</title>,<text>君行別我未經旬。幽問來傳夢也眞。皁蓋纔迎新牧伯。靑蒲遽失舊臺臣。毛生捧檄專城養。漢吏分憂報主身。萬事風燈那更說。半枯荊樹獨傷春。</text>
<title>金仲文 益煕 輓</title>,<text>少日英聲迥邁倫。聖朝殊眷屬儒珍。文壇執耳還餘事。銓席掄材更幾人。共道台階如尺地。那知鷄夢閣長春。傷心去歲城南宅。伏枕憂時語益眞。</text>
<title>松都路次人韻</title>,<text>平蕪雨後綠迢迢。節近淸明春色饒。稅駕纔供亭午飯。催鞭又渡夕陽橋。霞留洞府仚何去。碑古花潭字未銷。一片荒臺餘毀礎。統三王業亦蕭條。</text>
<title>掌試示李校理 殷相</title>,<text>疏蹤掌試廁群公。快覩靑衿會泮宮。學士詞華傾後輩。文衡賞識激頹風。何論張鷟萬錢選。且拔仲舒三策中。昭代儒珍知有作。賓興盛典比周隆。</text>
<title>贈別尹參判 順之 入燕</title>,<text>星軺萬里指燕關。回望東頭月幾團。仍憶昔年行邁苦。偏知此別道途難。黃昏獵騎新城外。白日狼煙舊燧寒。從古明廷重專對。富公銜命亦催鞍。</text>
<title>禁直卽事</title>,<text>綠樹陰陰黃鳥鳴。掖垣南畔午風淸。臺臣封奏傳呼急。學士趨班步武輕。始識太平元有象。故敎群彥且危明。騎曹晝直唯欹枕。睡到窓櫺夕照橫。</text>
<title>贈別鄭吏部 知和 增秩按北</title>,<text>明時方面擢才良。却輟天官右侍郞。千里藩封豐邑沛。五公家世漢朝楊。白頭山迥春飛雪。靑海城孤晝臥槍。從此北民知聖澤。陽和隨處詠甘棠。</text>
<title>宋參議 國澤 輓</title>,<text>憶曾聯武上花甎。忝寀銀臺仁祖年。往事追來元一夢。浮生老去卽三眠。緦緦笑語猶森目。孑孑旟旌遽向阡。樓指朝端舊侍從。幾人如子得歸全。</text>
<title>徐豐德 貞履 室內輓</title>,<text>掌上珠均五箇珍。柔嘉儀協義方純。柳門業就和丸日。齡母祥凝夢羽辰。久識大家資內相。定看餘慶溢來人。貞珉紀媺須張筆。親懿題詞倍愴神。</text>
<title>經亂後。次人韻。</title>,<text>經亂團圓喜。渾忘旅客情。翻思孤島日。歸夢却南程。</text>
<title>斗津舟中。次伯氏韻。</title>,<text>峽路沿江細。春雲覆釣磯。衝泥緣底事。風雨滿蓑衣。</text>
<title>新禮院</title>,<text>院空聞雀噪。野迥見人稀。觸物還愁思。長安日下微。</text>
<title>卽事</title>,<text>樹陰當戶轉。燕翼帶風忙。一座蒲團靜。閑人睡味長。</text>
<title>己卯冬。奉命入瀋。少憩弘濟橋。敍別。</title>,<text>草草西郊別。悠悠去國情。斜陽立鞍馬。愁聽小溪聲。</text>
<title>駒峴遇雪</title>,<text>向晩度駒峴。漫空飄雪花。行人休笑我。叱馭等回車。</text>
<title>瀋館逢除夜</title>,<text>歲盡愁難盡。春還客未還。如何夜夜夢。合眼便龍灣。</text>
<title>晩望</title>,<text>汀樹蒼茫遠。漁歌隔岸聞。旅窓無與語。終日對歸雲。</text>
<title>夢作</title>,<text>落月低江樹。蒼茫曉色微。忘機吾已久。白鳥向人飛。</text>
<title>北路溪澗。冬猶不氷。</title>,<text>溪水冬猶駛。林風雪正飄。辛勤有郵吏。扶我過危橋。</text>
<title>途中卽事</title>,<text>殘雪淡如煙。寒溪流不歇。蕭蕭千里行。盡日踰林樾。</text>
<title>生昌驛</title>,<text>山影落澄潭。耕牛眠細草。孤煙起驛亭。知是生昌道。</text>
<title>詠溪水</title>,<text>長亭連短亭。此路何時已。却羨小涓流。猶通江漢水。</text>
<title>少憩深溪</title>,<text>客路危橋外。蟬聲古樹間。臨流乍歇馬。聊占片時閒。</text>
<title>午飯咸關嶺下</title>,<text>欲度雨中嶺。來休溪畔林。相隨有稚子。對飯慰羈心。</text>
<title>端川途中</title>,<text>秋聲在樹葉。峯影落人衣。漸覺吾行遠。途中徒侶稀。</text>
<title>磨雲嶺</title>,<text>別久還如夢。途長却似家。磨雲萬重嶺。今日又經過。又去天知不遠。雲物襲人衣。樹樹蟬聲咽。斜暉半翠微。</text>
<title>七夕</title>,<text>隴水鳴何咽。關雲黯不揚。佳辰又七夕。客意轉凄涼。</text>
<title>卽事</title>,<text>曾聞谷口驛。邈在海雲涯。今返明川駕。歸休却似家。</text>
<title>古意</title>,<text>皎皎連城質。寧隨沙礫移。雖逢和氏賞。恐被楚人疑。</text>
<title>戲題池上小舟颿席</title>,<text>裁紙作帆席。刳桐爲綵舟。那將此沼水。直接漢江流。</text>
<title>平浦途中</title>,<text>亂峯秋色裏。倦客夕陽中。四顧無村落。蟬聲響澗風。</text>
<title>高山驛舍夜吟</title>,<text>長程又風雪。孤店半殘燈。耿耿渾無寐。深更臥復興。</text>
<title>途中卽事</title>,<text>鴉啼雪上枝。人飯溪邊石。朝日半山頭。怱怱不得息。</text>
<title>少憩永淸寺</title>,<text>野寺殘僧住。猶持貝葉經。相看不得語。畫字問前亭。</text>
<title>次上使沙嶺韻 二首</title>,<text>漠漠高坪野。風沙盡日行。所經多戰壘。那箇是堅城。其二破浪宗生願。乘風列子行。何如萬里客。驅馬入長城。</text>
<title>次上使韻</title>,<text>烈士報君意。鴻毛一死輕。請看葵向日。草木有微情。</text>
<title>到虎狼窟</title>,<text>行過虎狼窟。淚灑犬羊天。聞道遼陽鶴。飄飄雲外僊。</text>
<title>晩望</title>,<text>節序三春暮。江天盡日風。漁村花影裏。賈舶水雲中。</text>
<title>鳥嶺 二首</title>,<text>鳥道千盤嶺。龍湫萬丈淵。宿雲衣帶下。朝旭頂巾前。其二好鳥鳴喬木。嘉魚躍大淵。浮沈皆得意。行邁落暉前。</text>
<title>金褊裨方占虎榜。將後余行入京。詩以別。余次其韻以贈。蓋慕班生投筆者也。</title>,<text>知君惜遠別。來送嶺南樓。得意長安日。重逢勝少留。</text>
<title>題畫鵲</title>,<text>寒枝壓雪倒。暝鵲避風安。錯莫山阿景。如何省壁看。</text>
<title>苑樹</title>,<text>苑樹蒼蒼覆禁墻。鬱蔥佳氣擁天閶。隴山鸚鵡遼西犬。底事揚揚上建章。</text>
<title>靑回店聞鷄</title>,<text>遠客愁多夢不成。攬衣中夜待明星。從來此地人煙斷。何得前村鷄亂鳴。</text>
<title>途中書事寄趙伯承</title>,<text>平蕪雨後綠迢迢。花盡前山水滿橋。匹馬垂鞭向何處。傍江茅店晩蕭條。</text>
<title>寄察訪洪大而</title>,<text>休暇從來不出門。朝晡一榻坐忘言。苔深庭院無人到。時聽春禽語小園。</text>
<title>次伯氏寄洪察訪韻</title>,<text>水落澄江雁印沙。苔磯隨處釣綸斜。箇中最是幽居致。床上丹經籬下花。</text>
<title>伯氏與李咸卿 一相 送之八槐亭分岐。賦得魂字。謹步其韻。</title>,<text>裝囊蕭瑟出東門。積雪都迷郭外村。此路分岐便作惡。豈須關塞始消魂。</text>
<title>生昌驛</title>,<text>路入生昌日未舒。行行十里少人居。箇中逢着多商旅。盡馱關東大口魚。</text>
<title>侍中臺</title>,<text>百丈松圍千仞臺。臺前銀海接蓬萊。長風一陣起鵬際。使我悠然心目開。</text>
<title>歸夢</title>,<text>歸夢分明太似眞。覺來猶謂行旋返。回頭欲向細君語。始省離家千里遠。</text>
<title>回過谷口本驛</title>,<text>春陰漠漠海冥冥。遠客歸程幾驛亭。波際白鷗應笑我。去來忙了水雲汀。</text>
<title>途中記見</title>,<text>靑山頂露白雲表。碧樹陰移黃鳥邊。晩來飛雨馬蹄沒。饁婦田頭稱有年。</text>
<title>新安驛</title>,<text>新安驛路接淮陽。亂樹交陰草正長。隴上涼風如九月。子規聲裏斷人腸。</text>
<title>卽事</title>,<text>晩來疏雨不沾衣。歸騎騑騑踏翠微。欲向前村稅行橐。短籬茅屋半開扉。</text>
<title>夕投磨谷驛</title>,<text>驛樓疏樹已秋聲。倦客停鞭夕照橫。却羨溪流自日夜。西南直指漢陽城。</text>
<title>朝日軒。得京信。</title>,<text>幾回南望故園書。書到離懷轉未舒。向晩獨登朝日閣。海波無際接空虛。</text>
<title>北靑途中</title>,<text>秋意凄凄日又斜。征車暫駐水西涯。長亭四顧人煙斷。唯見蜻蜓唼野花。</text>
<title>端川郡軒。次主倅示韻。</title>,<text>吏隱齋居等野村。疏池累砌劈雲根。從來爲政知何似。宓子鳴琴不出軒。</text>
<title>途中自嘲</title>,<text>雪霽沙汀海色明。客程今日又端城。十登峻嶺如平地。翻笑王生叱馭行。</text>
<title>久旱逢雨</title>,<text>甘霔今朝滌旱炎。滿天飛沫入簾簷。泠然已覺吾王賜。露頂憑欄不避霑。</text>
<title>伯氏自瀋還重尋淮上舊業。有作示余。余適束裝往會。謹步其韻記實。</title>,<text>異域經年携手歸。歸時正値百花飛。明朝好向東淮去。共把漁竿上釣磯。</text>
<title>卽事</title>,<text>圖書半壁任斜橫。頂岸烏紗倚短楹。庭院寂寥無箇事。綠陰深處有啼鶯。</text>
<title>次趙典翰 錫胤 詠菊韻</title>,<text>君看植物不凡姿。馨德眞堪託晩期。千載淵明同此意。故將寒蕊映疏籬。</text>
<title>題靑回店</title>,<text>斗屋蕭然行逕微。曉來飛雪半松扉。箇中亦自饒生趣。婦子嘻嘻黃犢肥。</text>
<title>海村記見</title>,<text>漁家籬落壓汀洲。海色朝昏作蜃樓。短棹輕橈趁潮去。白鷗飛盡水悠悠。</text>
<title>潭陽途中</title>,<text>春陽藹藹草新抽。溪水溶溶過郡樓。勝地卽今游已倦。故園回首自生愁。</text>
<title>途中記見</title>,<text>水滿春畦禽語喧。行人遲日政消魂。傾筐采采持鋤女。笑指儂家山下村。</text>
<title>奉別族兄 翊明 甫還仁川莊</title>,<text>天涯邂逅豈前期。握手相看夢也非。今日送君春又暮。辛夷花盡杏花飛。</text>
<title>卽事</title>,<text>三春花盡綠成陰。遲日蒲團臥聽琴。幽鳥近人跫響絶。避喧何用入山深。</text>
<title>入直銀臺</title>,<text>三年嶺外佩銅魚。此日靑綾直禁廬。滿眼新知頭半白。曉來歸夢落樵漁。</text>
<title>次李員外韻</title>,<text>禁林經雨欲花開。輦路天香滿袖廻。方朔自來稱大隱。西疇春事莫敎催。</text>
<title>白雲樓有感</title>,<text>雨破欄垣鳥宂窓。樓居寂寞對寒江。登臨半日無人到。唯見風颿過石矼。</text>
<title>感吟</title>,<text>禁煙佳節拜松楸。香火徒然血淚流。觸目遺蹤更多感。夕陽空掩白雲樓。</text>
<title>舟下牛川卽事</title>,<text>平湖解纜碧漫漫。雨後沙汀宿鷺寒。何處漁歌雜樵唱。一篷高枕下危灘。</text>
<title>奉別李學士 以存 出宰瑞山</title>,<text>節物蘼蕪欲殿芳。送君離思路俱長。王喬來去非凡吏。鳧舃誰知出尙方。</text>
<title>箕城宿閭店 二首</title>,<text>浮碧樓空江水流。腥塵滿目幾時休。寂寥孤館燈爲伴。萬里行人自白頭。其二浿江煙柳綠如絲。多少征人幾折枝。惆悵繁華問無處。練光亭廢草侵墀。</text>
<title>書事 二首</title>,<text>千載明妃玉塞行。覽來前史尙神驚。如今未見呼韓款。公主如何入北京。其二驅傳駸駸日日行。箇中飛報摠堪驚。百夫甲騎留灣上。三使旌麾指漢京。</text>
<title>所串路。追憶納淸亭。</title>,<text>百頃澄潭鏡樣平。朱欄幾閱使車行。如今汩汩緣何事。赤日驅馳未納淸。</text>
<title>次上使韻</title>,<text>游蹤追憶十年前。欲說悽然更惘然。當日使車投瀋去。燕京消息尙云全。己卯冬。以書狀赴瀋。故云。</text>
<title>次上使詠事韻 二首</title>,<text>金鞭橫拂繡韀紅。寶馬驕嘶玉塞風。贏得賢王稱善御。何如閨裏線針工。其二處處荒墟只短垣。行人說是舊朱門。遙看虜騎追飛兔。纔過平原更上原。</text>
<title>次上使到豐潤韻 二首</title>,<text>行催那得暫停輈。新息元來羨少游。汩沒腥塵君與我。首陽薇蕨摠堪羞。其二往事奔如路上輈。可堪冠蓋此來游。曾西未必能興霸。御者猶知詭遇羞。</text>
<title>攝政王以六月二十二日。入北京。三首。</title>,<text>單于旌旆入燕京。寶馬翩翩公主行。却到崇陽換金輦。盆香舊俗倣皇明。其二高山候道首齊紅。魚戰驂乘騎鬪風。箇裏押班誰氏子。明朝閣老姓曾馮。其三旌麾耀日揷龍渠。宮女如花擁殿廬。萬目同瞻可汗面。爭稱步步顧金輿。公主乘輦在後。故云。</text>
<title>次上使夢歸韻 二首</title>,<text>誰道幷州是故鄕。歸心日夜鳥飛忙。逢人箇箇皆馳突。長劍橫腰矢揷房。其二帝京那意作氈鄕。往事渾如一夢忙。落日飛塵盡胡騎。磬聲依舊落禪房。</text>
<title>每日夕陽時。上使必憩館宇簷下小甎上。七月一日竝坐。遇急雨故不避。各庇小傘以遣。蓋亦旅中無嫪一段事也。口占書事求和。</title>,<text>燕京急雨勢傾盆。持傘虛簷坐到昏。嘿算歸程腸欲斷。鴨江西畔幾川原。</text>
<title>拜夷齊廟。出臨灤河。望孤竹祠。</title>,<text>淸節祠前草樹荒。崇禎年後斷燒香。征人萬里來參拜。落日煙江意轉傷。</text>
<title>瓮北河。次上使韻。</title>,<text>秋意蕭蕭日色微。槲林深處怪禽飛。却憐瓮北河流急。似伴天東客子歸。</text>
<title>出栅門。次上使疊示韻。</title>,<text>踏盡遼西今到栅。恨無雙翅鳥先飛。胡兒莫怪忙如許。四月行人八月歸。</text>
<title>靑白堂。憶舊游。</title>,<text>春水微茫夕照中。一篷高枕溯西風。依然七八年前事。穀雨叉魚靑白東。</text>
<title>洛東江</title>,<text>洛東江水去悠悠。洲渚蘋風九月秋。今夕咸昌縣裏宿。明朝應復到龍湫。</text>
<title>郭南春日</title>,<text>南池雨後綠生漪。風送飛花撲柳絲。春色媚人人自老。可堪霜鬢映華滋。</text>
<title>詠路上石佛</title>,<text>昌陵南畔路漫漫。路上荒祠石佛安。眼底經過幾冠蓋。不曾開口只冥觀。</text>
<title>丁酉小雪後。日煖如春。雷雨乍收。草生陽坡。</title>,<text>天氣冬暄似早春。輕雷送響草芽新。從知白屋懸鶉者。翻感巖廊燮理人。</text>
<title>挽詞[領敦寧府事李景奭]</title>,<text>弊廬來過榻纔懸。幽問俄驚日夕傳。仚尉在時䨥白璧。相公遺後一靑氈。婚聯宮掖心逾小。位到金貂志益虔。寶樹交柯輝五玉。黃粱催夢失遐年。詞華墨妙傾諸彥。惠露仁風閉九泉。爲坐淸齋違送野。謾揮衰涕寄哀篇。</text>
<title>挽詞[議政府領議政鄭太和]</title>,<text>少日趨庭學禮詩。亞卿榮宦際明時。身名自保憂危地。恭謹終爲福祿基。駒隙忽踰知命歲。駟門今屬克家兒。瀛奎墨跡猶如昨。衰淚空隨字字垂。</text>
<title>挽詞[議政府左議政沈之源]</title>,<text>詩如沈謝筆如神。世愛公才孰愛眞。天不可諶仁未壽。吾將安放巷無人。淚邊蒼翠渾依舊。夢裏容音似隔晨。積德方知餘慶足。滿庭蘭玉迥超倫。</text>
<title>挽詞[原平府院君元斗杓]</title>,<text>燕山遠適至今驚。沙漠腥塵幾駐旌。旅館詩篇俱善價。異方忠信獨能行。靑雲喜得無雙士。白首歡深不挾情。豈意傳家鉛槧事。忽然埋沒隔佳城。相國之兒都尉弟。東陽家世盡賢臣。黑頭卿月優恩渥。丹穴奇毛見彩珍。一代文園收雅望。二蘇詩律更淸新。繐帷寂寞連書幌。黃卷惟看漲素塵。</text>
<title>挽詞[永安尉洪柱元]</title>,<text>堂堂淸議相門高。人道超宗是鳳毛。射策天庭看再第。揚名雲路亞諸曹。爭推筆法傳神妙。謾使詞壇屬望勞。長我一年先奄忽。白頭浮世歎滔滔。聞君新搆傍南山。常把玄經靜裏看。世尙浮華終守質。人皆馳逐獨耽閑。門聯禁掖心逾小。迹倦名途鬢已殘。憶得春初纔見訪。不堪淸淚滿衣斑。</text>
<title>挽詞[吏曹判書洪命夏]</title>,<text>玄翁之子樂翁弟。籍甚淸朝第一流。學有淵源常自勉。志存恬靜更何求。人間獨保靑氈業。淮上空留白雪樓。宇宙此生看萬變。哭君今日淚難收。弱冠迎婦相公門。叔姪交情卽弟昆。聯榻幾年恒慥慥。比隣當日又源源。偏怜憂患仍多病。每喜流風尙獨存。忽報峨洋絃已斷。屋樑殘月秪消魂。</text>
<title>挽詞[慶川君金南重]</title>,<text>儒雅風姿邁等倫。家聲令望聳簪紳。金蘭交契終猶始。瓜葛深情老更親。一室圖書知至樂。半生恬靜見天眞。休言壽爵俱違德。自有兒孫摠席珍。</text>
<title>挽詞[禮曹判書尹綘]</title>,<text>玄翁逢盛際。宿德冠朝廷。眉秀季兒白。氈傳舊物靑。聲華隨踐履。忠信見儀形。勁筆鐫金石。淸文竝鶺鴒。亞卿猶蹇滯。諸子摠寧馨。白首交期盡。難禁涕淚零。</text>
<title>挽詞[兵曹判書鄭致和]</title>,<text>昔日詞場早識名。幾年環佩共雲程。銀臺地迥星辰近。金帶班高雨露榮。靑眼過從還似夢。白頭摧痛若爲情。平生厚誼尋無處。唯見庭前寶樹明。</text>
<title>挽詞[刑曹判書洪重普]</title>,<text>相國經綸業。東淮節行名。幾多更世變。獨自保家聲。淸謹心無競。謙虛事不營。哀詞題數句。那得盡平生。</text>
<title>挽詞[前參判李敏求]</title>,<text>粤我先大夫。結友惟玄軒。斯文竝緯曜。迭唱篪與塤。高名照竹帛。炳烺垂乾坤。兩家各二子。繼好猶弟昆。波瀾一眇邈。不墜風誼存。辰年曁申歲。每共戚憂煩。孤露且提挈。相對拭淚痕。吾衰旅西塞。十載別脩門。及歸喜子壯。謂當招我魂。崑丘採良玉。至寶中粹溫。官聯邇赤霄。六翮藹騰鶱。仰看松柏茂。自嗟日月奔。停驂陋巷夕。宴款平生言。微情奉末眷。但訝顏色昏。悲嘑隔旬外。世事忽覆翻。憶昔初見時。遊走騎短垣。轉眄老得卒。苟活獨聲呑。夭壽固未齊。痛割復誰論。幽明旣異路。祖載出丘樊。遙怜洞陰葬。却阻廣陵原。鬱鬱相國阡。草蔓春雨繁。惻愴暮途間。永負知己恩。</text>
<title>挽詞[兵曹參判李正英]</title>,<text>終南新第擬相尋。人事誰知忽有今。中歲愁憂仍易老。亞卿榮貴亦無心。交情早托寮情好。年分元兼世分深。詞翰兩皆難再得。欲題哀挽淚沾襟。</text>
<title>挽詞[刑曹參判尹順之]</title>,<text>赫赫家聲屬少蘇。士林咸識佇時須。剛金躍火公還恥。美玉連城世不沽。漫把銀鉤留寶冊。遽聞明月潤黃壚。吾生緩急唯相恃。良友如今已矣無。</text>
<title>挽詞[大提學李一相]</title>,<text>往事追思夢亦驚。飭躬唯自保淸名。優游晩境供多病。恬默平生絶外營。詩禮業專空士望。鍾王筆妙卽家聲。凄涼相國城南宅。存沒如今涕淚幷。</text>
<title>挽詞[行護軍李時楳]</title>,<text>相國文章擅海東。季方詞學亞淮翁。風流肯落他人後。門戶何論阿大中。兩世斷金同臭味。每朝聯席接鵷鴻。五男兒孝諸孫慶。不爲私悲只爲公。</text>
<title>挽詞[京畿道觀察使趙珩]</title>,<text>詞場聲價跨長虹。當世論才輒數公。器局共推三代上。襟期偏托百年中。靑綾伴直黃粱夢。白雪高吟大雅風。身後王氈何處屬。眼前蘭玉慶無窮。</text>
<title>挽詞[同知中樞府事徐元履]</title>,<text>家聲奕奕動簪紳。共喜詞林有世臣。一室圖書存舊業。三朝魚笏際昌辰。卽今人事渾如夢。經歲離愁倍愴神。泉下可忘敦睦義。兩山從此作同隣。</text>
<title>挽詞[開城府留守南老星]</title>,<text>兩家交誼世彌敦。少小情親若弟昆。中歲憂愁仍抱病。暮年離索幾消魂。貳卿較德官非稱。諸玉承規慶尙繁。宿草晨星今日慟。白頭吟望淚河飜。</text>
<title>挽詞[承政院都承旨金壽恒]</title>,<text>相門遺業已蕭然。一片靑氈尙有傳。危跡幾經難處地。素心方見獨全天。功名信命元無競。詞翰兼人不自專。華屋纔成飛旐出。可堪揮涕向新阡。</text>
<title>挽詞[漢城府右尹鄭知和]</title>,<text>承訃燕山復路時。摧心雙淚隔江垂。那知數月相離恨。遽作重泉永訣辭。尙憶禁廬聯直被。忍看關塞贈行詩。百年敦睦今誰在。未死人間不盡悲。</text>
<title>挽詞[吏曹參議李慶徽]</title>,<text>先朝丞相大名垂。季嗣風流亦自奇。早把淸修光緖業。中經憂患絶磷緇。才華不盡明時用。悃愊應爲擧世思。媿荷平生知誼重。可堪揮淚寫哀詞。</text>
<title>挽詞[禮曹參議姜柏年]</title>,<text>淸標蘭馥玉溫如。詞翰超群亦緖餘。雅望早推名父子。閑情晩付古人書。龍門托訓諸男秀。鳳沼裁綸一夢虛。贈別詩篇猶在篋。不堪披展獨霑裾。</text>
<title>挽詞[兵曹參議李弘淵]</title>,<text>平生畏友幾人存。痛哭君今又九原。素稟醇愿寧復見。高才翰墨不須言。塵中夢幻饒軒冕。身後尊榮裕子孫。兩廢過從時一握。回思昔日暗銷魂。</text>
<title>挽詞[刑曹參議洪處尹]</title>,<text>相國流風在。文章見鳳雛。官崇猶謹約。性靜肯奔趨。妙筆心爲畫。群書腹作廚。存亡今日異。萬事一嗚呼。</text>
<title>挽詞[工曹參議李惟泰]</title>,<text>曾見玄翁相國家。琳琅觸目盛才華。誰知天道終難信。又使仁人壽未遐。契誼平生心莫逆。存亡此日痛無涯。病中雪涕題哀挽。哭望西門不敢過。</text>
<title>挽詞[弘文館副提學兪棨]</title>,<text>傳家詩禮卽靑氈。韋杜門高近尺天。詞翰非專常擅美。聲名若怯衆推賢。衝波不見虛舟覆。歷險方知素履堅。今世古人難再見。百年衰涕一潸然。</text>
<title>挽詞[司諫院大司諫李廷夔]</title>,<text>玄老兩朝山斗望。淮翁一代士論推。倘無夫子眞能葆。幾使名家業竟隳。仁壽本來神理舛。慶餘留見鳳毛奇。嗟嗟薄俗終難變。厚德如公更有誰。</text>
<title>挽詞[成均館大司成趙復陽]</title>,<text>相國高名世莫京。白眉爭道濟家聲。詞華自是靑氈舊。謹勅能全素履貞。晩景方看膺厚祿。脩期遽促閉佳城。可憐南麓過從地。無復他時倒屣迎。</text>
<title>挽詞[江原道觀察使朴長遠]</title>,<text>家傳一經緖。誰敵二蘇才。信道天垂佑。藏名世寡諧。得人吾榜最。哭友旅情哀。重憶靑門送。孤雲尙傍淮。我自寡朋儔。多君稀出游。幾同三署直。粗幸一言酬。萬事終黃壤。餘生已白頭。賢哉丈夫五。亦足繼箕裘。</text>
<title>挽詞[前承旨鄭斗卿]</title>,<text>瑞石山前剖虎符。更持節鉞鎭松都。宗伯亞卿官不賤。銀臺知事寵仍殊。家聲已繼先丞相。後事還傳五丈夫。同里故人曾弟畜。不堪垂涕送黃壚。</text>
<title>挽詞[義州府尹李時術]</title>,<text>相國文章德業全。我公詩禮得家傳。浮名一任身榮辱。雅操寧隨世變遷。已恨新居違舊閈。那知微恙隔重泉。餘生獨向龍灣去。存沒人間愴感偏。</text>
<title>挽詞[承政院左承旨李殷相]</title>,<text>乃父之兒樂有兄。明時獨保舊家聲。浮華淨盡看眞態。艱險嘗來識素情。文不自居猶屬望。書爲世法孰爭名。忍言割股攀呼慟。莫慰窮天孝子誠。</text>
<title>挽詞[承政院右承旨南龍翼]</title>,<text>眉宇天眞卽掇皮。綺紈豪習絶無爲。詩書早自趨庭得。志行方從處困知。誰道積憂催遠算。足看餘慶在佳兒。周旋禁直還如夢。題罷哀詞淚更滋。</text>
<title>挽詞[延安府使李萬雄]</title>,<text>相國高名仰斗山。玄成文采動朝班。家庭早歲聞詩禮。世路中年歷險艱。下筆鍾王傳妙法。玩心圖籍樂長閒。居然往事渾如夢。痛哭風儀莫再攀。</text>
<title>挽詞[司憲府執義李壽仁]</title>,<text>不謂經年闊。翻成死別悲。斯人那復見。世道只堪嘻。家事傳詩禮。高才邁等夷。文章山斗重。筆法墨池奇。標望先朝舊。行藏古道宜。官聯八座貳。名播小兒知。樗櫟皆能久。楩枏胡不耆。盈庭紛玉樹。頷首盡蘭芝。薄劣曾投分。生平最獲私。幾年阻會面。遠地結長思。憶入京師日。相驚齒髮衰。一宵偶共被。千里更傷離。纔報平安札。俄傳長逝辭。浮漚安足恃。悲號却還疑。丹旐北邙路。新阡薤露詩。傾河不盡淚。遙灑漢江湄。</text>
<title>挽詞[議政府舍人李端相]</title>,<text>龍津山色碧無言。依舊長江一脈存。餘事竝驅淮老筆。淸名獨保相公門。身兼寵辱終何與。味在詩書晩更敦。人代卽今渾寂寞。忍揮哀淚問乾坤。大郞交許百年情。結髮追遊視弟兄。每賀庭前蘭玉盛。幾承床下笑談淸。城南晩計纔華屋。夢裏浮榮已粉旌。閉戶經春仍抱病。都門執紼負平生。</text>
<title>挽詞[吏曹正郞金壽興]</title>,<text>風流儒雅故依然。斂盡英華只任天。憂患向來仍素履。詩書舊業獨靑氈。相門淸議當朝望。文苑遺芬太史編。小子通家三世契。愴深存沒淚傾泉。</text>
<title>挽詞[吏曹正郞南九萬]</title>,<text>相國風流遠。維公尙典刑。文章知學冶。詩禮自過庭。位顯家逾罄。身謙德益馨。人亡悲殄瘁。霑袂淚雙熒。</text>
<title>挽詞[弘文館校理李翊]</title>,<text>相國家聲世共推。唯公文雅冠當時。庭聯白璧才皆儁。腰帶黃金鬢未衰。浮世紛華都夢幻。暮年書史是心期。春初一拜成陳迹。揮涕空題相紼詞。</text>
<title>挽詞[吏曹佐郞李敏迪]</title>,<text>淑氣含台鼎。餘風卽古音。莊騷恣下逮。濂洛亦時斟。閱世三緘口。酬君一片心。完名元裕後。殄瘁更沾襟。</text>
<title>挽詞[工曹佐郞李翔]</title>,<text>沖襟澹若水。和氣藹春風。如玉兒郞儁。橫金祿位崇。仁人宜有壽。一疾遽長終。晩托葭莩義。題詞慟不窮。</text>
<title>挽詞[藝文館奉敎李翊相]</title>,<text>相國名高冠士林。二郞官又壓貂金。居家約己紛華少。接物推誠悃愊深。靜裏圖書常在眼。倘來榮辱不關心。仁人得壽終無驗。哭望新阡厚夜沈。三世交情托令兒。弱齡偏荷丈人知。名全遇坎驚憂日。戒切連姻恐懼時。文足煥猷猶自晦。筆能傳妙合爭推。從今忍過終南宅。無復親承款款辭。</text>
<title>遷墓時挽詞[永安尉洪柱元]</title>,<text>參判云亡世共悲。夫人纔後一朞隨。舊塋未必非眞宅。餘禍如何及數兒。遂使大郞恒怵惕。還從福地又遷移。立朝言行持家範。看取千秋墓道碑。</text>
<title>遷墓時挽詞[議政府右參贊朴長遠]</title>,<text>人言吾榜得人多。公似天球更琢磨。玄酒初登宜鼎鼐。朱絃不盡奏雲和。終虧六帙仁何有。連哭三兒理則那。十載佳城移峽內。交情猶覺淚傾河。</text>
<title>遷墓時挽詞[東州李敏求]</title>,<text>吾年八十寄人間。慣見佳城歲月還。丹旐新移䨥峽路。上江舟楫傍靑山。</text>
<title>遷墓時挽詞[承政院都承旨李殷相]</title>,<text>佳城一閉九年強。前後悲歡閱幾場。餘慶相門傳太史。慘喪人世哭三郞。妥靈可使無眞宅。擇兆終看改壽藏。想得雙旌歸峽路。上游秋舫月蒼蒼。</text>
<title>遷墓時挽詞[前參議金益炅]</title>,<text>溫溫厚德早書紳。往事追惟似隔晨。重看靑烏開宅兆。仍聞龍劍會精神。終敎大事無遺憾。自是佳城待吉人。丞相階庭元積慶。鳳毛今在鳳池濱。</text>
<title>遷墓時挽詞[弘文館副修撰李端夏]</title>,<text>參卿標望質兼文。內相徽音惠且溫。歲在庚辛俱下世。葬遷楊永竟中原。善仁未享遐齡壽。零落猶看後嗣繁。最是大郞方宦達。從知遺慶驗于門。</text>
<title>遷墓時挽詞[延安李有相]</title>,<text>蜚英爭數穆陵時。相國聲名走卒知。天必用休遺以後。公能趾美稱其兒。由來眞宅關前定。聞道新原叶吉基。秪是阿戎纔又夭。挽歌何慰二難悲。</text>
<title>遷墓時挽詞[侍講院司書洪萬衡]</title>,<text>大郞持挽索哀詞。先葬遷襄卜有期。文苑至今稱宿望。法門當日頌徽儀。同塋已見緣重續。擇地何妨窆屢移。休痛五常亡過半。兩兒扶櫬一驄隨。</text>
