<title>偶吟</title>,<text>船往山如動。雲歸月似馳。人心日應物。物去心何之。</text>
<title>和文聖汝 周憲 春江韻</title>,<text>一江春意足。明月暎波心。活潑千尋處。魚龍也自深。</text>
<title>敬次白雲洞景濂亭韻</title>,<text>踈雨白雲洞。川流不息聲。吟風無限意。獨上景濂亭。</text>
<title>墨竹</title>,<text>弱植飄蕭烈氣寒。挺然孤節與雲干。淸風颯爽神精動。半幅生綃點地寬。</text>
<title>偶閱篋笥。得族侄稚仁 來錫 聽鷄詩和之。</title>,<text>愧我人間醉夢沉。晦冥風雨又竆陰。忽看晩隱鷄鳴帖。向曙聲聲足喚心。</text>
<title>見石壁有菊</title>,<text>冷蘂羞爲桃李顔。孤根獨保一山閒。花心苟欲播香聞。何事深藏石壁間。</text>
<title>敬次先祖文穆公武屹九曲韻十絶 一曲鳳飛巖。二曲寒岡臺。三曲舞鶴亭。四曲立巖。五曲捨印巖。六曲玉流洞。七曲滿月潭。八曲卧龍巖。九曲龍湫。</title>,<text>新安秀色積元靈。絳帳遺芬一閣 棲雲菴 淸。管領武夷通九曲。雲牎猶聞玉流聲。一曲巖邊放小船。漁歌閒唱活源川。鳳翔千仞碧梧月。佳氣葱籠捲暮烟。二曲參天萬仞峰。蒼波隱暎渾元容。行人指點遺風菀。上有松琴韻幾重。三曲奇巖自作船 巖名船巖。梢工不待閱千年。松留鶴去雲生壑。遊客登臨揔自憐。四曲川邊削立巖。遙看岱色與天毶。化翁到此全工在。鋪白盤陀又碧潭。五曲緣溪路轉深。瓊花玉樹自成林。巖蹲疊疊奇如畫。脫略人間富貴心。六曲飛湍噴雪灣。洞天深鎖玉門關。虎溪龍瀑雙流合。誰送漁郞到此間。七曲澄潭接石灘。水成涵處靜中看。先生遺躅棲雲在 棲雲菴昔在潭上。霽月千秋照碧寒。八曲龍騰雨欲開。靑蘿深處水雲迴。人能識得神功化。普施乾坤有自來。九曲傾湫㶁㶁然。神仙臺下發源川。却嫌俗累侵靈境。吼作晴雷護洞天。</text>
<title>和寄姜聖愚 淵欽</title>,<text>迢迢心緖杳無端。梅屋春殘月影寒。鴈拖瓊凾淸逼骨。菖蒲塘外報平安。</text>
<title>得稚仁書感賦</title>,<text>各掩山扉抱膝吟。那人知得兩輸心。書來不問愁多少。論處方看學淺深。</text>
<title>次稚仁夙夜齋諸詠</title>,<text>氣積峰巒極細微。林端裊裊又成霏。虗堂曉起悠然對。這處方看動息機。鷲嶺朝嵐籠籠樹色暮朝林。纖戛凝光緣處深。也識前村能擧火。怡然獨抱和風琴。遠村烟光却怕寒風輒起波。且將淸影靜中多。纖塵淡靄元無累。萬古心情欸乃歌。寒溪月色隔水漁燈一點明。翁尋丙穴縱舟行。要將改祝微吟坐。何必深求網裏盈。梳潭漁火從古三登曰泰平。仁天大德是生生。民知粒粒皆辛苦。互唱農謳各自明。近郊農歌</text>
<title>贈別李雪堂 正煥</title>,<text>昔日長安面。今秋大嶺行。商山前去路。雲鵠幾回翔。</text>
<title>暗室</title>,<text>暗室無人處。淵居意自平。爐深收爝火。牎逈漏微明。主靜心猶活。循䂓足不輕。呼燈懸一點。倍爽我神精。</text>
<title>閒居</title>,<text>蕭然茅屋裏。天地一閒民。溪漲三峰雪。門生五柳春。披書引懶夢。揮麈謝囂塵。僻寂江山興。白鷗洗浴頻。</text>
<title>和金重擧 馨直 文燦 宗鼎</title>,<text>賞春兼得月。相對輒開懷。被酒臨丹塾。招朋上北厓。巖花經曉艶。林樾向闌佳。話細良宵短。偏憎亂聒蛙。</text>
<title>孟春連雪。用李東洲雪後韻。</title>,<text>天地銀河𤄃。山窓毛骨淸。渾明欺夜色。浮碧蘊春情。玉積寒簷重。氷輝俗慮輕。微醺深隱几。學邵誦無名。</text>
<title>與山北諸友。約會迎春。</title>,<text>春爲一年首。先王齊肅迎。乾元初啓鑰。民穡始敎耕。數月前期約。一團好會成。吾曹何所事。相戒體仁行。</text>
<title>次夫仁洞聾淵亭韻</title>,<text>鄠社今何在。公山一小亭。忠心碑篆赤。卓行竹含靑。灑落風生壑。依稀月到欞。煌煌傳世業。藏邃古門屛。</text>
<title>曾作許靜守 衱 字叙。其三加韻。以持服辭。人事遽變。其允贊以其王考默庵翁遺集。屬丁乙於余。其中見原韻詩。不覺傷感。遂追和。</title>,<text>冠之爲禮重。昔自宗周行。責以成人道。導夫君子程。降階賦字序。陳服勖家聲。嗚咽履氷語。追遊心撓旌。</text>
<title>謹次穌齋盧先生夜中卽事韻二首</title>,<text>溪柳方含雪。臘梅已近春。三更坐了月。七尺枵然身。蠅蟄寂無響。鷄歌強欲晨。靑燈殘夢罷。天逈倍精神。靜坐知心法。收人便道回。式欽虞帝執。最忌禪家灰。風月政光霽。天雲閒去來。澹虗眞本體。盍念在玆哉。</text>
<title>丹山社會</title>,<text>禀質殊淸駁。風流無古今。觴傳高士韻。山入鳳雛音。花老香聞遠。身閒意自沉。優游行樂處。未必盡山陰。</text>
<title>七月與姜聖愚同舟石田津。九月聖愚送詩道其情。和之。</title>,<text>世道浮沉等一舟。論交深處輒相愁。離懷每恨同衰暮。詩話多情及晩秋。潦雨新晴雲盡壑。江湖遙戀月生樓。重陽花信茱萸發。一朶何如共揷頭。</text>
<title>淸夜吟</title>,<text>星月蒼蒼夜氣虛。主人無事闢閑居。篁垂湛露寒生壁。草帶殘春碧滿裾。宿鳥當林棲寂寂。澹雲歸壑影踈踈。喧囂始息矮窓靜。獨坐微吟舊讀書。</text>
<title>光風樓</title>,<text>扁額光風近水樓。暮春歸客坐欄頭。川聾混混晴雷動。山勢重重別界幽。嫰柳浮金連十里。白鷗飜雪下雙洲。廬山吟弄千年後。始識河南興不休。</text>
<title>積雪凝寒遇雨而解</title>,<text>天地竆陰閉戶嚴。重重堆雪倍寒添。沃顔忽覺鬚懸玉。刮墨因看硯吐蟾。一夜淋漓春雨解。堅氷渙釋海山尖。始知君子尊陽義。霽後紅光繞屋簷。</text>
<title>次金陽叟 𡔎 槐巖韻</title>,<text>巖上白雲巖下槐。一身閒處數椽開。做成玄圃仙家夢。忘却華顚歲月催。山裏君藏知不市。世間我逸媿非才。踈蹤若過雲扉外。兼得黃岡九曲來。</text>
<title>新居</title>,<text>晩年鳩拙闢新居。結得先人舊宅墟。愴感梓桑餘歲月。寬閒琴几整衣裾。楣容遠墅頻來燕。門對淸溪自樂魚。澹泊生涯無所事。殘暉付與一床書。</text>
<title>看書自悼</title>,<text>老弊神精漏似簁。纔看一板輒難持。留心辨義渾成霧。拭目尋行勢若漪。可惜靑年虛浪過。空將黃卷與時移。到今繙閱知無益。猶勝閒談便解頤。</text>
<title>戊午七月旣望。數郡名勝。泛舟石津。歌詩而和之。風流文物。照耀江左。宋上舍公臯 天欽 其主盟也。聞而足成。二首</title>,<text>厖眉鶴髮揔休休。振古風流一帆收。織錦粧成天女漢。乘槎波𤄃博望秋。窺沙白鳥翻霜下。隔樹飛螢逐火流。始識人間登羽化。也應豪逸勝天遊。列仙飛下際淸休。碧落星踈淡靄收。瘦鶴翩𦒘將素月。寒蟬幽咽報新秋。落霞繞樹渾如畫。遠峀迎津勢若流。八百年前蘓學士。幻身滄海又玆遊。</text>
<title>次李一源 芝運 東都懷古韻</title>,<text>宇宙元來揖讓稀。唐虞風化大東歸。五陵樹色欹殘雪。半月烟光篆落暉。王子樓高遺響遠。麻姑海淺劫灰飛。㙮輪坐說還爲愧。歲與心欺白髮輝。</text>
<title>病中遇新年</title>,<text>念昔初年一樂全。那知今日乃㷀然。人間未作班衣舞。枕上無緣大被聯。婦攢深閨衰對兩。兒棲客館路脩千。逢新百感難消遣。况復沉痾與歲綿。</text>
<title>自嘲</title>,<text>家人嘲我一生踈。流水浮雲萬事虗。厨斷冷烟漫閉戶。案堆陳籍不治畬。靑年已見君平棄。白首猶同季子初。自笑人間成老蠧。儱侗依舊坐談書。</text>
<title>恠石</title>,<text>苔顔縛縛巧天工。不與人間積石同。古恠受形神禹篚。蒼玄帶色女媧穹。全身短小寧呼丈。頭角嵯峨却似童。靜裏默觀奇氣鬱。元靈何處不相通。</text>
<title>張景遐 福樞，張應七 時杓，宋肅顯 廷奭 及再從姪五錫。遊神光寺有詩。聞而和之。</title>,<text>天風飛下小溪澄。北斗祥光繞幾層 有胎封故云。淸詩可敵金盤露。渴飮何須玉井氷。宿霧歸簷寒潦盡。曇花滿砌紫霞凝。禪㙮相輪曾未造。坐談依舊老懷增。</text>
<title>次風泉齋韻 施都司遺墟</title>,<text>鄠社蒼茫屬海村。綱常百載爲誰存。勒兵遠䤋三韓賊。拜帝高壇一片魂。安得腥塵銀漢洗。空懸烈日尺天尊。斜陽淚灑風泉榭。會待紅羅復振孫。</text>
<title>武屹棲雲菴重修</title>,<text>雲藏別界道源眞。九曲淸流絶俗塵。精舍武夷殘燹後。新亭霽月古江濱。閣尊手澤書千卷。山護遺芬座一春。衿珮蹌蹌重感地。吾林從此復彬彬。</text>
<title>次宋敬時 天欽 贈韻</title>,<text>幽巷春生意欲寬。世間何事與渠干。積嵐拕雨歸長壑。紅日騰空耀碧巒。翁倦蠅侵當午枕。客踈鳥下近簷欄。朝來爽氣淸人骨。拭目矮牎幾度歡。</text>
<title>和養老會韻</title>,<text>華鶴神精白雪襟。一堂高會揔年深。銜盃踈態靑春去。落帽風情九月今。新旭暎窓追寓感。文穆公集。有新旭暎窓。聊以娛目之語。 黃花照眼共輸心。語到懸燈猶未盡。強將詩句和高吟。</text>
<title>張子順 仁爕 構小齋。其師柳叔彬 疇睦 命名曰克敬。子順請余爲詩。</title>,<text>上帝如臨對越居。誠心鞱晦不求譽。眞工主靜能涵動。至行由親以及踈。白首宜監年與老。靑春毋負日其除。知君一念尊師說。軆得堂楣三字書。</text>
<title>謹次聽天堂重建韻</title>,<text>興廢由來自有天。春回喬木古堂前。東城雨過迎新旭。虛牖月生憶退年。湖海牽情遺躅在。欐樑騰頌古歌傳。玉山一壑增顔色。墻慕如今倍惕然。</text>
<title>聞沁都失守。憤激有作。並小叙</title>,<text>沁濱。西海王城要衝之關防。八域漕運之咽喉。一日失沁。國不可以爲國也。是以羽林精兵。恒戍於是。列郡糧餉。輻湊於是。實東國之金城天府。而往在丙子。都元帥金慶徵恃此不恐。日淫樂不戒嚴。北虜跳梁。一朝陷沒。今丙寅留守李寅夔。見洋醜若干人蟻附而縋城。不敢發一弩放一砲。蒼黃騰逃。使天險雄府。積儲貨賄。縮首而資冦。嗚呼。王章三尺。罪不容貸。而尙此視息於棘籬之中。忠憤激烈之士。寧不噴血而膽掉哉。赫世鴻恩列鼎茵。大臣之子又宗親。民瞻泰岳方隆位。廵在江淮肯顧身。躳揔萬兵森戟鉞。纔看數醜褫魂神。嗟呼再失江都守。丙厄東瀛一體臣。</text>
<title>申侍郞左人 佐模 訪丹山寓中喜贈</title>,<text>鶴報山門客下毹。憶曾南省岐榮枯。同赴增廣會試。左人擢第壯元。 千里遙知同甲子。七旬那意訪江湖。春暮政宜風浴志。月明相照雪霜鬚。雋逸高才名一世。承鷄灑灑灌醍醐。</text>
<title>聞元子誕降喜吟</title>,<text>宗嗣已經八壬申。繩繩寶曆又昌辰。南山熊夢周綿籙。北斗祥光軒後身。擧賀元良同慶地。偏憐耄老莫趍紳。遙遙稽首祈天永。負嶽元靈壽萬春。</text>
<title>次烈婦羅氏旌閭韻 事實見閭記</title>,<text>學士閨門烈女情。三年塚傍一心貞。治喪無憾遵賢範。斷髮何嫌毁我生。奬節龍光千丈紫。垂名鰈域三綱明。南蠻野火燒難盡。依舊丹楹復樹聲。</text>
<title>重牽日志感</title>,<text>六十年前十七郞。屛間花燭復東床。芳緣月姥三生約。灰劫麻姑幾淺滄。老木風搖哀鴈旭。寶柯霜墜斷猿膓。千年古第初回巹。人曰佳期我最傷。</text>
<title>柳叔彬爲親設晬宴。書請慶壽韻。奉和。</title>,<text>海屋籌添慶壽巵。東都門外賀公私。臺臣矩步歡成舞。元老寒棲貴不移。發醞太和元氣處。懸弧佳節仲春時。殷勤書囑眞誠意。激振衰癃賦短詩。</text>
<title>與李丈 在純，許上舍 扆。泛舟金陵之南浦。始見江海之交。胷次蕩然。眞第一選勝也。</title>,<text>潮拕滄溟漲綠波。滿天秋色不勝多。蒼葭晩茁飜成雪。細蒨遙連不見沙。落照忽沉歸鳥翮。淸烟微動隔山家。少焉月柱千尋赤。遼鶴前身絶俗遐。</text>
<title>謹次石坡大院君斥和韻</title>,<text>五百年來道在東。衣冠文物大明同。春秋義理三韓後。大地綱常八域中。舊邦霜凜胡公劒。古渡波鳴魯士風。磊落詩聲南度嶺。稽天星斗寸心通。</text>
<title>敬次退溪先生四樂亭韻</title>,<text>迎勝村前屬晩春。農桑漁採不孤鄰。平川鷺睡閒成趣。深峽氓蚩自任眞。因老先生妻外宅。啓羣蒙士箇中人。檻邊林樾深深處。流水靑山不俗塵。</text>
<title>朱夫子曰悠悠於學者最有病。余讀至此。切中己病。故有感而作。</title>,<text>少失謾閒老不收。一生心病在悠悠。今年虛過明年待。那裏無成這裏遊。英氣直隨髓血揜。殘暉忽到鬂星流。悔心繫着還爲累。流水靑山也恁休。</text>
<title>遊鳴湖</title>,<text>天涵鉅海海涵島。水盡鳴湖不見湖。七十南州如鎖鑰。八千編戶自成郛。書生好讀承鷄曉。紅女迎潮採蛤珠。前對捍門雙嶼兀。始知吾嶺最名區。</text>
<title>讀退溪集有感</title>,<text>道德文章事業兼。天開東國繼關濂。海涵地負功成大。理發氣隨縷析纖。論道周詳醇酒味。糾愆剴切肅霜嚴。揔之不越參端兩。字字春風氣象瞻。</text>
<title>謹次排雲錄</title>,<text>天道盈禍福因。山樊揮淚感恩申。忠情斷斷霤三及。休命煌煌帖再伸。興喪斯文元有數。輝颺潛德豈無人。海天瑞日幽盆照。散作嶠南十分春。</text>
<title>謹述退陶先生八月十五日韻。以寓感懷。</title>,<text>痴人終古櫝還珠。纔着安排便失初。澹露踈篁能保㓗。淸秋佳月剩生虛。提敎精密皆賢者。昏憒分明莫我如。櫳靜意闌無所適。一天夜氣爽然餘。</text>
<title>和李可仁 興會○三首</title>,<text>遙向雲橋望子深。逢塲開說揔關心。遼天月逈遊仙鶴。渭樹春生喚友禽。柳絮初飛殘雪蹀。巖筇遠抱白雲尋。幽懷拈韻靑山屋。晩杏新濃逸興斟。大隱元非絶俗深。滄江十里白雲心。天晴細雨寒添瀑。林薄斜陽樂在禽。詩入羇牎渾是格。庭虗山月好相尋。知君鍊術衰猶健。元氣何須北斗斟。溪山寂寂小廬深。莫向人間道我心。花老香傳雙繞蝶。林淸陰密百般禽。孤棲不負閒來夢。浮世那期僻處尋。釀得桃花春意足。時時獨對月中斟。</text>
<title>甲寅三月十三日。自上恩侑于文元公李先生廟。士林畢至。攝祀孫能燮拈韻。以請同慶之意。甚盛事也。</title>,<text>鞱晦深深自著名。大東元氣盡靈英。隆恩列聖褒崇典。慰愜吾林景仰情。程厄涪陵然後闡。濂圖太極卓先惺。拜稽無忝堂前祝。奬勵雲孫世樹聲。</text>
<title>天中節月夜。憶沙川二友。</title>,<text>芳草佳林向夏萋。故人家在小山西。風傳衙角更初轉。月上梅梢影半低。淸夢無端歸鶴喚。幽懷不盡曉鷄啼。微吟老杜渝州帖。却向諸君字字題。</text>
<title>近思錄。四子之階梯。修己治人。辨異端正道統之大略。皆備於是。九十四篇六百二十二條。乃紫陽朱子於淳煕己未。與東萊呂成公會于寒泉精舍。旬日而裒集者也。其學也博而約。其工也精而敏。實出於繼往開來之意。嗚呼盛矣。遂感而述之。</title>,<text>六百餘條四子梯。言言切實逐段題。累高自下工多着。由顯防微聖可躋。爲己方能成物地。耘人何必飽吾臍。兩賢旬日成書敏。洞啓羣蒙自不迷。</text>
<title>新元曉起</title>,<text>衰顚白髮日侵加。孤露傷心歲又嘉。燈影殷勤雙牖照。雪花踜蹭五更斜。微醺椒酒登眉㬉。強把蠧編向眼遮。忽憶窓前梅樹植。三陽應自動寒査。一未成名歲又加。還羞歲禮少年嘉。寒侵曉燭輕輕動。雪壓踈篁處處斜。有爲爲仁皆實得。迎新新德孰能遮。枯楊猶有生華理。獨向前程眄古査。</text>
<title>謹步杜少陵春山無伴獨相求韻。贈許靜守。</title>,<text>溪山棲息本無求。春鳥嚶嚶草屋幽。海𤄃天長閒世界。花明柳軟古陵邱。壤虫蹇拙坯難振。雲鶴翩𦒘夢與遊。他日蓬萊探勝約。江湖白白擬同舟。</text>
<title>戱次匏子韻</title>,<text>結堅匏子最宜昆。參八希音和柱鵾。剖口分明佳女齒。刮頭疑是老僧髡。巹成嘉禮浮同鴈。吸引淸泉漲似豚。八月斷壺春酒介。家家獻壽壽如崑。</text>
<title>和宋敬時元朝韵</title>,<text>曉濯新盤媿日新。崢嶸心事負靑春。聲聲遒鐸方存警。切切良箴共協寅。違道遠人同走獸。體仁觀物盡祥麟。悄然白髮寒棲坐。漫醉屠穌餞迓辰。</text>
<title>和贈權君直 ▣▣ 歸安山</title>,<text>白髮相將脈脈情。虗堂剝啄故人淸。百年戚契成三世。七耋離懷隔幾城。踈柳古溪春已晩。蒼葭綠水露初橫。隱侯歸夢偏多感。忍聽山南鴈斷聲。</text>
<title>次李子善 秀億 晬甲韻</title>,<text>霞亭門逈壽茵開。懷噩重重強灌杯。華髮已催三載盡。劬勞應感六旬回。且湛大被聯床樂。况復高堂舞袖裁。聖世嵩呼餘慶在。錄勳遺澤百年來。</text>
<title>歎衰</title>,<text>壯歲自期老大尖。秋先蒲柳鬂霜添。齒零澁咀兒爭噱。眼瞀皺眉蟻動纖。善忘隨時題案帖。無眠纔曙捲窓簾。然吾志氣衰猶在。疆輔倘能施錘鈐。</text>
<title>冬夜卽事</title>,<text>歲暮竆山夜氣淸。滿天光霽倍生明。更深燭滅三餘歇。老去身閒萬念輕。鶴脛凌雲遺響遠。梅梢含雪蘊心貞。寒窓寂寂悄然坐。下下齋中下下生。</text>
<title>元朝述懷以寄敏兒 乙丑</title>,<text>五榜連登半在京。新年客館已三迎。功名事業難爲力。困苦工程乃有榮。千里睽離相係念。一牋消息各伸情。終知得失關於命。自愛金軀愼莫輕。</text>
<title>次九老洞韻</title>,<text>水聲松韻奏雲門。不染塵埃與世翻。白傅遙傳詩社會。碧苔難揜筆椽痕。春歸百樹陰成帟。興入千峰潮漲樽。寄語諸賢紹述意。芳名不墜各存存。</text>
<title>夏夜作</title>,<text>新雨初收宿霧晴。一天灝氣夜三更。光纖霽月巡簷影。源遠寒溪近戶鳴。隔樹流螢趁暮日。摩霄歸鶴好平生。却嫌俗累侵靈境。滿酌流霞獨自呈。</text>
<title>幽居感興</title>,<text>前臨溪磵後山厓。芳草深深闢小齋。家計淸閒貧不厭。䂓模迂拙世難諧。林踈自遠嚶嚶鳥。榛塞傍多處處豺。山窓日㬉爐烟細。誰識人間此老懷。</text>
<title>金士誠 在昊 結構於臨江之湄。作詩請和。</title>,<text>江天寥落紫霞流。殘夢沉坡 夢一老叟。贈題板沉坡二字。此江有驗云。 道士遊。沙鷺閒情踈樹外。漁翁逸趣籊竿頭。機心莫向營營道。世事渾忘泛泛舟。杜宇聲中君且去。幷州猶勝僻山休。</text>
<title>臘月風雪</title>,<text>白屋生涯老大尖。獰風驅雪曉來嚴。淸秋戛戛雲歸鶴。盛凍深深硯吐蟾。翠竹千竿能葆節。香梅一朶好廵簷。病翁龜縮詩思健。酒入洪爐㬉霧纖。</text>
<title>自憫</title>,<text>少事時文晩讀書。人譏此老慕名虛。守株枉費懷燕石。買櫝猶嫌還魯璵。若使眞心能見信。何憂浮議却吹噓。七尺枵然無所立。拊躳深怍自謀踈。</text>
<title>次烈婦星山都氏旌閭韻</title>,<text>閨月曈曨見義精。貞心直向所天傾。光爭烈日娟娟肚。寵溢丹綸奕奕楹。踈雨春山應有淚。殘花獨樹自分明。能令太史揮靑汗。扶植金陵百世名。</text>
<title>除夕贈諸少</title>,<text>八九加三値少年。自正月至除夕前日。卽少年。 春隨斗柄斡仁天。山南布詔恩如海。門外迎休雪滿川。酌盡屠蘇渾瑞醉。家傳爆竹繞祥烟。纔過今夕新元甲。勉爾諸君各造賢。</text>
<title>族弟支叔 𡐯 和除夕韻述懷。故次之。</title>,<text>高卧空山到盡年。一生虗負上蒼天。香醪淡泊提紅友。道軆分明活逝川。茅屋雪晴寒動燭。茶壚日午細生煙。吾衰已矣難爲力。古廈撑支孰是賢。</text>
<title>七十六。和放翁七十三吟。</title>,<text>加六稀齡黃髮新。淸風柳下葛天民。深藏別界寧虗老。自歎洪匀不是貧。開牖向陽閒送日。觀頤應物好生春。衡門莫恨恒涔寂。鶴報寒梅或到人。</text>
<title>次趙仲贊 彦育 贈詩</title>,<text>碧落寒天遠遠輿。靑眸相對淡然虛。懷添酒後愀先事。話到燈深盡古書。身世堪嗟三刖璞。頭鬚虗老一蘧廬。空山雪淨梅含蘂。政是騷人駐蹇驢。</text>
<title>和姜可初 始永 贈詩韻</title>,<text>韻入踈篁葉葉淸。琅𤨿遺響使人傾。參同神術今仙侶。石鼎高調古彌明。君子一言以爲智。佳編三復奈過情。牙頰生香寒雪白。臨風賸嗅小塘蘅。</text>
<title>雪後次東坡韻</title>,<text>碧落寒天碎玉纖。漫欺夜色大冬嚴。舟遊剡月偕王戴。粉餙粧奩渾施塩。溪柳絮疑飄撲戶。庭梅花似共廵簷。坐看滕六須臾積。突兀前山馬耳尖。</text>
<title>書感</title>,<text>跧伏年來偶小官。殘骸無力赴長安。平生徒讀取熊掌。畏死何能食馬肝。薄酒醺微心自慊。小梅花褪意先酸。居家未得修齊政。况復蒼生大庇歡。</text>
<title>次金觀瀾先生護聖韻</title>,<text>危如獸角保障孤。處患方看君子儒。鄒廟坦胷賢學士。魯城弦誦聖人徒。藤谷由是鳴於世。苽㥘何能犯此區。省啓榮褒辭不受。堂堂義理一夫夫。</text>
<title>少而顚狂老而寒愁</title>,<text>滿腹吐虹不盡愁。平沙日暮懶眠𩿨。寒螿𠷌𠷌寒生樹。老兎纖纖影倒鉤。莊叟寧摶九萬里。放翁一醉三千秋。麻姑幾見滄溟淺。歎佗光陰不少留。</text>
<title>偶吟</title>,<text>茅廬深掩絶塵緣。閒漢棲雲便是仙。一片孤城踈樹外。半天歸鶴夕陽邊。心消萬慮輕如葉。命迫殘年薄似牋。到老何嫌恒寂寞。古人猶得與稽編。</text>
<title>贈別內弟金季直 炯銖</title>,<text>庭槐秋薄客登廬。老眼生明七載餘。一劫飛灰相對語。兩衰如雪共增歔。懷奇刖足嗟君蹇。隱世盜名莫我如。三百長程難再會。遙揮殘淚倚窓虛。</text>
<title>裵晩學堂贈職焚黃韻</title>,<text>黃鶴山前九曲尋。關西夫子世傳心。丹衷貫日摩霄斡。白首竆經硏義深。辭和淵明羞斗祿。恩隆祭酒聳吾林。燃黃一卓香如霧。萬曆春秋獨葆今。</text>
<title>娥林金仁瑞 錫圭 委訪。頗沉雅有文識。能詩善書者也。出示見菴詩一首。和而贈之。</title>,<text>倻山削出上干星。拱揖羣峰孰弟兄。義相留名緣嶝屹。騷人奮筆以詩鳴。飛棧傍瀑穿雲去。古寺探春繞樹行。憶昔淸遊渾似夢。看君聲畫眼重明。</text>
<title>旱餘遇雨。偶見傅公謀賀雨詩和之。</title>,<text>鋪作奇紋滿地烟。寒聲灑灑又鳴泉。試看羃鬲蒸成液。會待霆鞭霈自天。晩種縱令穌一域。秋成那得米三錢。躳耕隴畒平生志。願與君民共活年。</text>
<title>奉謝呂景瞻 應奎 寄詩</title>,<text>山陰道士斷無他。意寄慇懃向我多。睡罷響傳雲裏鵠。詩來眼到草中蛇。神凝榧几千編策。寶茁庭柯兩朶花。病鶴難翔嘉樹下。客氊虛設奈余何。</text>
<title>次李淑汝 鍾祥 豹皮韻</title>,<text>黑白縱橫錦繡文。威生百獸揔驅羣。隱南幾日能成蔚。渡北當年輒息紛。高掛依依長負麓。遙看點點細屯雲。留皮並列留名美。之鞹何須與犬云。</text>
<title>次再從姪晉叔 三錫 丹山韻勉諸生</title>,<text>丹山堂下樹。剩借鳳凰枝。丹山堂後竹。硬塞琅玕籬。中有通經士。刮劘好自持。做工要趲到。律己要謙卑。努力守吾分。功名自有時。</text>
<title>此日不再得 並小叙</title>,<text>楊龜山以此日不再得詩示學者。緫二百五十言。再從姪建叔 五錫。與稚仁唱和而示之。余亦足之。少而幻醉夢。殘暉屬楡桑。抖擻欲繫影。將落遠山蒼。悔吝難昭晣。那得復韶光。髮短心猶活。策勵一線陽。朝聞夕亦可。敬直義以方。獨處雖幽暗。凜然垂光芒。是心苟如一。何用不得臧。須臾有間斷。衆慾如斧戕。徒然慕富貴。竆而厭糟糠。將此千金軀。不識君子藏。一念分舜跖。百世驗臭芳。愧我偏柔惡。恨未早克剛。平生無勇者。其患在徊徨。徐思不難辨。聖愚孰短長。中正皆孔孟。玄虗是老莊。讀書觀其道。眞僞甚章章。種樹深固本。築室展拓塲。子貢明言鞹。試看虎與羊。河南戒索照。定性在兩忘。怠勝則致㐫。莊敬日就強。維楫苟勿失。滄海猶可航。嘗聞諸格言。道在日用常。最忌吾黨士。若存復若亡。求之便在此。罔念最可傷。龜山雖隔世。要以裁斐狂。</text>
<title>敬次朱夫子仁術詩</title>,<text>昔與南軒氏。糾謬揭說仁。推我德與愛。天地萬物因。說覺亦近禪。性靈怕失眞。惻惕入井孺。充擴普濟民。私欲淨盡處。天理流行辰。不求漭蕩域。願求自家身。</text>
<title>雨中</title>,<text>踈雨前坪點蒻衣。白鷗翻雪飛。白鷗飛春已闌。綠柳堤邊草正肥。茶烟裊裊午鷄啁哳。宅近山掩雙扉。懶閱一床短簡。渾忘世外是非。</text>
<title>挽洛坡柳相國 厚祚</title>,<text>宴罷瓊林拜寢郞。歷敭五郡琴鶴裝。懸弧周甲登高第。釋褐八年入左相。修江七世三遺逸。文忠舊閭扉再黃。宦遊關東八景勝。路入燕京四牡彭。渾忘崇秩無驕吝。確守布衣舊肺膓。謙恭門賓嫌過禮。謹嚴家衆皆奔惶。孤帆遠海張翰去。祖道東門䟽廣行。悠然洛岸盟猿鶴。逖矣南山謠鳳凰。鯫生未得門庭掃。泮旅邂逅逢別忙。身絆虗聲感知遇。元老一言爲龍光。遙向乘箕痛公私。㓒室之淚徒滂滂。</text>
<title>挽李侍郞公理 能燮</title>,<text>文元孫子拜侍郞。又拜知申鳴玉𤨿。兒登國庠樂廣張。身宰梓鄕頌洋洋。遽驚臯霤六旬強。恨水兄江波汪汪。念公氣味溫而良。况公資性如桂薑。若假永年享寧康。盛譽豈但馳名韁。東泉亞卿同歲亡。雙鳧玉樓應翺翔。老夫彳亍遙相望。</text>
<title>挽權丈 昌遠</title>,<text>大耋憎殘俗。翩然御紫霞。百年修好地。九世錄勳家。處困心猶鐵。能詩筆吐花。秋風未訣恨。啼散暮山鴉。</text>
<title>挽李公 善祥○並叙</title>,<text>公少而軒卓不覊。壯而簡亢少許可。晩而含弘淳謹。有士君子之風。嘗語余曰吾微君之家。難乎爲人。吾於甥館。觀感實多。噫豈其然哉。公生長詩禮古家。神彩秀拔。見識迢邁。文之以讀書之力。而善變其氣質也。遂賦短什。以和虞殯之歌。碩人薖軸大江濆。談笑風儀自不羣。遼鶴前身應化羽。玉樓今日作修文。少任氣槩跨千古。到晩眞淳賴典墳。處士舊閭張素帟。海山聲斷日生曛。</text>
<title>挽鄭姊兄 民▼(千/口/衣)</title>,<text>蓮峰高厲洛波灣。大耋昇雲不可攀。推步乾文通至理。養閒林麓謝塵寰。靑氊舊業先賢宅。皓首偉冠處士顔。雨雪䨦䨦風弗弗。何如歸卧一山鬟。</text>
<title>挽鄭樂正幼善 允愚</title>,<text>愚翁之賢立爺睟。有若宗胄鄭判事。商顔自古士夫冀。老德於今魯靈巋。巍偉風骨眞善類。坦夷談笑不偏陂。脫去樊籠先業遂。退守東岡其趾賁。古家模楷無邊帔。故山松檜宜葛纍。蘭茁芝秀香吐穗。春噓秋容霜半墜。璀璨子姓皆寶器。蔭庇庭畔尙肥膩。如何雲舃翩然秘。終使瑚璉藏之櫃。先公豈弟今無二。後生憃愚眷不置。感佩當年我鑪錘。交遊盖自君童稚。非敢自謂聞道義。不覺微醺銜醇觶。老不向商執鞚轡。沒不臨竁奠蕉荔。胡然叔姪同泉隧。邈焉山河揮涕泗。北風雨雪天亦奰。如今送死且莫喟。</text>
<title>挽崔止軒 孝述○並叙</title>,<text>止軒先生崔公。與墧有八世道義之契。從遊之樂。非尋常知識之比。窃覸公未嘗赴公車。不言而躳行。孝於親儉於家。日必晨謁。退而讀書。不知日之將暮。尤致力於庸學。默識心融。八十年如一日。浮俗淆漓之風。不入於㓒溪一區。淳謹之化。孚尹於夫仁洞壑。條約嚴正。賞罰申明。儲蓄義庫。分俵周給。租稅常爲里先。公入山則山氓野叟。皆加額歡欣曰。吾先生來矣。惠化之行於一方。槩可覰得。晩而臯鶴聲聞。以慰輿望。而無以展布其輔世之德。吾道百六之歎。已矣無及。汾陽具全之福。壞却於四三年來。白首臨庭。蘭摧而芝焚。嗟呼。天之報閼。何至乃爾。墧猥蒙知遇。尺書短牘。有便輒惠。謙虛退讓。藹然諮訪之意。實出於涓爝之收。而實心學問之工。不可誣也。今於隧道之行。病不能引紼。遂以平日景仰之誠。略構短辭。以陳肺肝。頎然豊範古人風。甘白天資箭箭紅。表裏淵源皆得正。家庭孝敬實由衷。化行一室遵繩尺。仁協公山闢檻櫳。日落琴湖秋色遠。何年誨話復鱗鴻。</text>
<title>挽李德輿 彙載</title>,<text>嶠南宿德盡招榮。寥落寒天又哭兄。簡默應從牢脚地。眞淳多是古家聲。琴歸列郡渾遺愛。鶴唳鄕山不負盟。一曲峨洋今寂寂。白頭孤寄恨難平。</text>
<title>挽張省伯 錫愚</title>,<text>三世桂坊宅。六旬張木川。洗寃盆有照。紹學箕爲傳。材德驥程遠。功名鵩舍遷。慇懃重表誼。寒月吊荒阡。</text>
<title>挽張表兄乃初 錫孝○二首</title>,<text>擧世交遊半落邱。夏寒亭畔又虞謳。人間無復開靑眼。地下那期會白頭。十世居隣同建婺。百年修誼講莘周。江天寂寞歸鴻盡。遙向新阡淚不收。赫舃門闌作逸民。蕭然癯鶴老淸辰。溫溫笑語皆眞悃。皎皎心期不點塵。落子雲枰閑世界。邀朋山閣穩冬春。從今永秘琅𤨿響。何日相逢洛水濱。</text>
<title>挽朴維吉</title>,<text>幸得君子契。粤自弱冠初。公實匠苑梓。我類社中樗。琥珀猶拾芥。客榻容塵裾。淡如玄酒味。香如秋水蕖。簡重言笑罕。沉靜芝眉踈。居家行誼足。臨庭敎導舒。愛恤羣姪子。一視己出如。囂囂聲利海。蘧蘧視土苴。命宮値磨蝎。晩境缺璠璵。謝世南郭隱。失明西河欷。溫溫性不戕。八耋任居諸。何處更得來。從今萬事虛。畸人猶留世。倀倀老樵漁。空將黃壚感。愴望洛水瀦。病伏難爲力。不得餞朱旟。短章和蒿里。英靈倘記歟。</text>
<title>挽凝窩李尙書 源祚</title>,<text>百六吾林大老臯。身臨八座儉長袍。星山古宅功名最。倻瀑歸亭志業高。修契一鄕頻講義。聯官五郡輒陞褒。傳神繪閣靈應在。仙馭何天抃六鰲。</text>
<title>挽金乃錫 禹銖</title>,<text>骨入重泉氣入雲。海天明月愴無垠。彈琴嗚咽三年闋。鳴玉恬淡七耋殷。甥館讓財貧不失。朝端斂跡祿猶頒。偏憐卅載一宵話。桑劫人間也自紛。</text>
<title>挽宋敬時 二首</title>,<text>纔臯少逸又臯公。驚歎衰朋望碧空。霞落安山春餠煑。月纖丹塾社筵同。淸香逼骨詩千軸。情話傾心鴈幾翀。回顧人間無舊要。山牎塊坐淚雙瞳。皓髮童顔白玉姿。勝花回巹繡紅絲。遐福康寧兼富貴。閒情詩酒動仙碁。頍弁三加周禮設。官槐雙茁歷山奇。寥落寒天霜月白。如公今日復誰期。</text>
<title>挽愼益能 </title>,<text>黃扉兩世赫。靑眼百年深。逖矣小伽側。嗟哉巨室沉。鰲頭隱士跡。雲頂野人心。到老存亡恨。寒鴉哭柳陰。</text>
<title>挽老圃朴公 光錫 改葬</title>,<text>忠貞古宅洛江濱。皓鶴亭亭老退臣。䟽救相公扶義理。讐援叔向導要津。壽過八耋竦肩背。歷剔三司整笏紳。一夢蘧蘧經大紀。玄和復世感傷神。</text>
<title>挽黃進懋 源善</title>,<text>冷看塲屋謝塵媒。獅畫應從愚谷來。不識人間雲雨態。西樓終日向陽開。文章活絡波奔海。道義硏竆月到楹。獨抱幽琴悄悵意。峩洋無復向人傾。</text>
<title>挽姜可初 始永</title>,<text>悄坐孤廬拊白顚。故人心事爲誰詮。江湖萬里哀鴻隻。華表千年化鶴仙。酒煖黃壚何邈矣。絃空白雪倍潸然。悠悠晩契如灰冷。無限情懷霜落天。</text>
<title>挽李公輝 覽祥</title>,<text>吾年已過七九讖。君年未及六旬周。病者猶存強者歿。存歿之理窅難籌。死者覺也生者夢。夢覺關頭淚不收。白玉樓高陳恢去。侑樑之文君修不。惠郞金吾兩碩德。曁我警祖同交遊。龜湖柳塢頻來往。上下朱陳七十秋。不有叔牙焉知仲。淡淡交情寒水流。琥珀拾芥屈嗜芰。暗暗心期到白頭。朝暮隨時雲雨態。兩相無語顔髮羞。狷介皎㓗裁斐質。簡重寡默君子儔。方圓不侔聲氣應。佩弦佩韋各相酬。萍合絮分本無定。臨風續續報書郵。雙鳧何遽凌雲去。世事如今等浮漚。缺界橄欖蟬如蛻。赤城玄圃動霞斿。彳亍人間謾自悼。喪侶之鴻失羣麀。月明山下撫客榻。影子依依短梁留。余月聞病扶病診。君曰知君聲在喉。賤疾亦劇歸策遽。訃車跟到再燈篝。昏倒莫伸爲位哭。江天日暮風颼颼。野哉俗累何須聒。餘慶長發六璆瑠。上漏下濕原思宅。琴書在床貧不憂。金烏矗矗猿盟冷。楚臯居士今潰疣。病不臨竁恨不竆。短什聊和齊人謳。</text>
<title>挽李一源</title>,<text>林樊終老七旬餘。學士門庭處士裾。參謁朝朝歸對案。一生精力五車書。持己端嚴性桂薑。終朝無語肅門墻。兒孫秩秩遵繩尺。喬木春深也自香。老大心期異少時。討便情訊又淸詩。如今𤄃別幽明隔。遺墨摩挲淚似絲。</text>
<title>挽金孟庸 昊誠</title>,<text>檻外沼蓮滿馥葩。主翁蕭灑鶴髿斜。琴書自適寬閒界。襴幞相承吉慶家。楸下頻從麻月榻。山陽何遽㓒燈紗。原鴒並翮歸泉路。况也人間舊要嗟。</text>
<title>挽族孫秀卿 輔永</title>,<text>陵替吾宗事事非。園梅减却十分輝。如今又哭溫良老。謾向空山獨自唏。花樹交情兩最深。岡臺淵上好相尋。今年黃菊重陽會。忍使香醪少一斟。多樂山前處士家。方興林木滿園佳。風霜一過春生茁。好把孫枝屬望遐。</text>
<title>挽族兄虞侯 達</title>,<text>干城屹屹丈人頎。西塞南藩駐短旂。衛闕權奸猶叱退。出轅黎庶共遮歸。平生最疾媕婀態。暮境恒忡導迪違。湖海頌騰悲淚滴。滿山氷月使人輝。</text>
<title>挽李允章 羲永</title>,<text>三處士家道不漓。賢孫復得好心期。秋風忽到驚殘魄。搖落承湖第一枝。脂韋叔季獨天眞。醇酒醲醲古味淳。剛毅風栽兼木訥。如今方解近於仁。豊於奉接儉於躳。不是循名斷斷𣏮。脊脊鄕隣輿誦菀。炊餐釜鬲急人風。三捷鄕圍一捷京。那知報罷不成名。啞然高笑窺窬者。退遁江湖作逸氓。屈嗜偏深向我情。風生談笑月生楹。飛書扐夏心尩弱。始識人間促去程。高卧湖山八十年。蓬壺秋月自成仙。小庭馥馥芳蘭秀。忠信家庭又一氊。</text>
<title>挽崔景厚 雲昌</title>,<text>孤寄人間禿髮年。新秋葭露倍潸然。慈良豈弟如今尠。篤孝純誠孰子賢。慘矣三彭飛荐劫。胡然兩世並荒阡。覆巢雛鷇哀鳴樹。忍聽煩寃訴理玄。</text>
<title>挽內弟金器彦 昺銖</title>,<text>社樗天年得。澤蘭風霜摧。疇昔談笑地。傑氣酒數杯。外圓中果確。貌踈才奇瓌。俯睨夸毗子。逐逐誠可哀。羣鷄爭啁哳。瘦鶴獨徘徊。氣銳三皷可。擘巨一掬恢。低回泮水淺。退守東陂巍。落拓志未展。才鬼動輒猜。人事堪悲惻。天理何泬洄。蕭索龜溪上。茅屋餘燼煨。傴僂難強力。無由奠一罍。餘年堪可衋。揮淚遠山崔。</text>
<title>挽崔維天 永祿</title>,<text>獨對書床硬脊梁。行年八十整冠裳。靜中默識須涵養。妙處幾論兼用行。曠感山河知己少。憑瞻樑月爲誰傷。平沙白鷺閒成夢。不記人間閱劫桑。</text>
<title>挽柳羽吉 進鴻</title>,<text>壁立千尋下玉淵。蕭然鶴髮自成仙。嶄嶄世業靑氊舊。赫赫家聲寶樹前。落日寒愁波遠逝。晩年深契月如圓。咸平歸路連宵話。愴望遺芬未歇筵。</text>
<title>挽張侍郞公懋 仁遠</title>,<text>貌如溫玉髮如銀。勇退奔波卽返眞。七九人間何太遽。春山無伴獨傷神。歷剔華銜謹拙風。春濃江樹藹然𣏮。遙看遊鶴山光暮。海月何天復與同。摧玉庭前第一枝。老夫心事最先知。兒孫秩秩猶餘慶。榮寵瀛洲又鳳池。推恩三世孝思顒。况復紹成大小宗。事業平生如子少。東泉聲價水溶溶。十世交情洛水深。雲泥中斷幾年心。去年一面今年失。叵耐餘生淚滿衿。</text>
<title>挽柳叔斌</title>,<text>竆年志業洛厓顚。紹述江臯護舊氊。壁立千尋能折節。講求三禮浩成篇。襟期端合神交地。德義無隣運去邊。蕉御還鄕君簀易。幽明百世恨難塡。</text>
<title>挽姜德攸 彙錫</title>,<text>金陵高士古人心。罕默平生獨抱琴。淸晝鑪薰深閉戶。滿天風雨不相侵。妙年甥館老成人。未見嘲稽一費唇。揚扢古今多聞識。誰知斯世有祥麟。</text>
<title>挽宋天則 鴻翼</title>,<text>矍鑠斯翁聞忽呻。那知今日餞嶙峋。妙年才諝鄕隣擅。傡世聲名頖水振。千里行程同籲闔。一生交際共傾囷。山門綽楔停車式。埋却靑霞倍愴神。</text>
<title>挽李穉凝 鼎相</title>,<text>愁雨春林滴。響沉白玉𤨿。簡當恒寡默。孝悌克端詳。年亦七旬老。旌何一寢郞。台躔凄閃爍。無語嚮穹蒼。</text>
<title>挽金重擧</title>,<text>十世同居三百年。明沙綠柳好隨肩。坦夷襟抱無邊幅。軒豁風儀襲舊氊。屢涉羊膓天理閼。晩膺螟嗣孝思全。文貞故宅揮殘淚。曠感山河煑酒烟。</text>
<title>挽李汝必 在達</title>,<text>靈龜藏六海滄東。名祖之孫信士風。雲雨頻飜羞俗態。江湖蕭散保眞𣏮。歸阡同化延津劒。啓足偏憐當室童。萬事如今寒一夢。空將殘淚灑蒼穹。</text>
<title>挽李宗伯 璣秀</title>,<text>我在倻之北。君居洛之濱。源源兩家世。斷斷一室人。道義同建婺。姻契成朱陳。趍陪默軒老。粤自丙子春。儼然開後學。吾黨文質彬。趍庭三君子。俱是瑞世珍。世事同翻葉。桑海忽無津。我孤君亦孤。冲年各號旻。先思以勖君。相對兩忘身。我實燕之石。君視崑之㻞。携手同與子。往往濟勝頻。步月丹山社。尋眞武屹峋。及此同衰暮。情契一倍新。忽驚蘭報急。厚夜更無晨。蒼葭秋露白。揮淚憶前塵。欲哭衰無力。憑詩慟裂𦟘。</text>
<title>挽尹舜五 炳九</title>,<text>靑氊襲馥曲江蓮。宅近高陽聚德躔。陳榻風流欣客到。范舟高義賴君傳。晴牎近樾詩成社。碧峀乘霞老作仙。踏過茂陵橋上月。依稀顔色倍潸然。</text>
<title>挽宋子中 應時</title>,<text>先公隱德貌邃古。卓犖天質人尠知。張仲孝友侯誰矣。石奮家行不言而。爲子起第還授姪。姪則宗嗣吾子支。公生是庭又克世。紹述家風敦叙彜。愛日怡愉安老者。顯天情懷友白眉。賦性明慧通薑桂。寓諷嘲稽恥韋脂。聞人不善多慷慨。拊掌辦事出等夷。敎詔文學勤砥礪。庭戺玉樹珠離離。離離玉樹文華爛。遺安事業公優爲。福膺綿綿藟周葛。壽躋九九伴仙期。高山亭外飛雲舃。白玉樓畔駐霞旗。念昔先兄膠㓒誼。託以心期結以縭。原鴒亦能隨行鴈。十年以長兄事之。西阡雨灑悲杉拱。北山秋深嗅蘭猗。如何美疢三年久。多愧疲癃一問欺。嗟呼人事飜成夢。獨對殘釭淚如絲。</text>
<title>挽李應晦 以完</title>,<text>崎崛梅龍側。挺特人魁梧。少而不覊馽。跡弛泛駕駒。脫而循彀度。藐視小人儒。事兄友于篤。家政物我無。不憂室懸磬。祗歡同飯盂。慷慨殘俗缺。優游老江湖。樂與知己者。語語傾心郛。兩家陳荀誼。講古眼不渝。多荷君拾芥。不謂我守株。斯文近飛㥘。投書又長吁。續命賢器躡。意寄實膴膴。未及報書郵。詎識絶筆乎。揮淚山河感。黃壚爲誰㪺。綠水蒼葭遠。膓斷和歌虞。</text>
<title>挽李景立 修容</title>,<text>蟬鳴高樹想高風。忽悼飛仙遽岱崈。鄕井論交同甲子。江湖惜別又天中。蜚英當世嗟騰騫。奮筆騷壇善施礱。風送蛟龍寒雨灑。餘生殘淚白頭翁。</text>
<title>挽李監役敬一</title>,<text>十世淵源誼。百年賓主情。如何霜撲樹。寥落月生楹。壽淺功名薄。籙昌蘭芷榮。江湖歸夢遠。撓撓我心旌。</text>
<title>挽朴文實 奎鉉</title>,<text>亞卿家裏考工監。退守江湖掛一帆。嗟君孝友難容力。未了人間養老諴。初年當室室如懸。投手殘碁局復圓。如今經濟推於國。不喚梢工救漏船。夙與吾兒若弟兄。多君晜仲和簧笙。老洫如今膓欲斷。陽關三疊淚先橫。</text>
<title>挽呂明瑞</title>,<text>鑑湖遺範杜陵春。九曲山中豈弟人。文彬當世遺賢子。嘯詠名區作逸民。</text>
<title>挽崔彜性 聞翰</title>,<text>纔哭先兄又哭公。吾鄕耆老盡玄穹。歸泉應說平生契。留世那堪後死忡。玉雪軒中秋月冷。景濂樓外碧苔空。王琴忽秘虞歌繼。漸覺人間常棣恫。</text>
<title>挽朴祈叔</title>,<text>愛君交道任淳眞。談笑逢塲不設畛。暮篴山陽殘雪裏。屋樑寒月自精神。亞卿庭畔鳳毛奇。摶翼雲霄遠遠期。玄圃赤城仙夢遽。一庠司馬駕靈輀。</text>
<title>挽李景禹 秉緖</title>,<text>世事秋風落葉飜。如君先我去何天。太陽氣槩難趍俗。皓髮風儀遽秘阡。牙頰颺詩多標格。縹緗弆筆揔珍篇。霜霄鴈唳寒愁戛。一曲悲歌水浦邊。</text>
<title>挽張穉宏 浤</title>,<text>古人之貌古人心。白雪高調寡和音。只見峨洋人不見。蓬科何處玉埋深。</text>
<title>挽李德彦 懿秀</title>,<text>廣陵家閥耀華簪。四世銓郞又翰林。菀彼洛江江上墅。巖棲終日整衣衿。九世淵源又戚聯。兩家情契也能全。牙絃忽斷知音少。遙向荒山我淚濺。</text>
<title>挽李懿則 存永○二首</title>,<text>處世無邊幅。養親不解衣。南州賢士殞。殘月上虛幃。養拙邃林六十年。接人行己一任天。環星百里碑成口。誦說令名騘馬前。</text>
<title>挽李省汝 能愚</title>,<text>弱冠子遻江湖蘆。高談亢論聲氣爽。剛柔善惡本殊途。君鵠於雲我虫壤。文元之孫雪川翁。趍我岡祖道義仗。兩家世誼數百年。况又婭契仍戚黨。憶昔閼逢造子門。兄弟三人共聯廠。渥顔皓髮健且康。可質神明能遐享。洛水之上君去來。洛水長逝君長往。人間猶寄癃而尩。後死無隣獨悵惘。</text>
<title>挽許靜守 衱</title>,<text>立幟騷壇精且嫺。早年容易破崙關。如何世路終騰蹇。白雪高調老海山。金陵太守每傾車。先訪西城處士廬。處士不曾輕賁趾。山樊高卧夢蘧蘧。默稿當年散不收。也緣鞱晦任悠悠。君能博訪親朋處。懇懇誠心託校讐。白鷄聲斷夢黃粱。風雨前宵過短墻。周歲沉呻違一訣。憑添流恨海翻桑。</text>
<title>挽尹舜七 炳來</title>,<text>嵂嵂伽倻山。下有高陽里。六龍德芒熛。鸞鵠碧梧峙。早而業明經。一屈輒自委。怡然博蒐書。禽獮而草薙。詩成逼陶蘓。文足竪旖旎。旁通龜策兆。推測堪輿理。啞啞不自居。陶陶不自媺。不隨俗媕婀。不與世骩骳。不設畦與畛。庶乎君子以。相彼華陽阿。綿綿繆葛藟。吉人惟善爲。宜其膺福履。同牢五十年。瑟琴和以徵。多子又多孫。汾陽以頤指。琥珀拾芥微。不謂我窳啙。論文恒對樽。話古元不俚。前秋珍重書。那意遽訣此。言終淚不禁。憑添伽水瀰。</text>
<title>挽姜聖愚</title>,<text>寄翁父子落南藩。君子之鄕君子門。義理鞱蹤知者少。嘉謨遺集後生尊。獅孫落脉儂顓劣。螟嗣傳支公仲昆。洛水風飄霜葉下。癃筋無力誄香樽。</text>
<title>挽盧可潤 秀愚</title>,<text>愧我虗聲徹夏山。夏山三益欵柴門。忽見蘭書驚少一。菊花籬畔涕潸潸。院毁齋成會以文。追誠講義揔須君。嗟惜江林君去去。風飄霜葉獨留芬。舊契彌甥數百年。淵源况復世相傳。已矣吾生難再會。陽關三疊奈旌懸。</text>
<title>挽朴公會 基昌</title>,<text>頎然髭髮好風儀。淡淡交情洛水漪。勝友遊從今已矣。飛仙凌遽杳何之。心隨黃蘗薰生睫。影落空樑月到眉。歎息人間稀舊要。靑山何處送哀辭。</text>
<title>挽李景理 以爕</title>,<text>寒梅香未歇。淸洛逝無停。高榻謙恭志。名韁淡泊情。六旬誰與子。兩世又同庚。白首親朋在。多慙負巨卿。</text>
<title>再從姪三錫臨化。有夢作絶句。悼而追和。</title>,<text>謗海波飜也不收。羡他閒卧傍山湫。神龍應識雲河路。地下文郞太乙隨。</text>
