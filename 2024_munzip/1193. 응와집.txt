<title>自勉吟 庚午</title>,<text>俶余負大志。已自髫齔時。胷臆羅星宿。臟肺蘊珠琪。鳳毛餙衣裾。驪珠綴佩觿。十三學功令。爲文不搆思。薄恃翰墨技。妄與功名期。踴躍趨金闕。縱橫對丹墀。人皆爲我賀。折桂如摘髭。鵬程徙大海。鴻羽漸九逵。我獨爲我憂。愧懼先喜怡。園花太早發。虛譽爲身累。利囮耻沒足。公餗愧朶頤。素乏經濟策。徒爲擸掇資。外物來牽掣。中心易推移。雖然負材氣。磊落事不覊。發語任骯髒。制行好高奇。羞作俛仰態。屑屑而䂓䂓。羞作阿諛習。揚揚又訑訑。末路多險。世道日淆漓。蠅營與狗苟。長日無展眉。出沒膠漆盆。浮生堪可悲。我欲學遠遊。出門愼所之。北馭羊腸在。西征鳥道危。透得名關外。有路方如砥。王道何坦蕩。聖域無偏陂。昬衢星日耀。亡羊無二歧。六藝導珍駕。詩書餙車帷。誠關謹靶韁。義路範驅馳。前程有奇勝。步步審所宜。行者有程曆。日夕勤孶孶。堦級不可越。毋亟亦毋遲。</text>
<title>謁陶山廟</title>,<text>襟珮蹌蹌日夕趨。廟容嚴肅起頑愚。十圖聖學儀刑在。六帖宸章寵眷紆。山鎖風煙冠勝地。道如星日燭昬衢。遊人曲曲尋源去。溪水知應接泗洙。</text>
<title>效古意</title>,<text>語從閒處簡。詩向靜中多。傍人問所事。吟罷一長歌。</text>
<title>朝朝染翰侍君王 文臣製述</title>,<text>玉牒芸臺寶刻藏。詞臣歌頌聖功揚。三淸地接瓊樓近。五色天凝彩筆煌。昵侍經筵瞻鳳闕。屢回英眄荷龍光。千年有作河淸世。一介無他翰墨場。自愧虛名齊李杜。幸逢煕世軼虞唐。宮庭日暖移僊仗。冠冕春隨拜闔閶。特地香醪宣寵意。朝天銀燭動輝芒。一堂欵洽風雲會。九陛端凝日月裳。自古詞人多寵遇。卽今治化藹明良。簪毫太史鋪鈿軸。曳履僊官捧錦箱。密近淸班臨御座。葱籠瑞色擁文昌。前宵釰珮趨銅闕。今夜爐煙近玉床。一世文垣誰獨步。千官禁陛共周章。傳柑內侍金盤擎。奉硯宮娥玉珮𤨿。靑瑣承恩看柳綠。丹墀拜詔草麻黃。蓬萊日出祥雲近。太液花深瑞露瀼。猥擢筍班充末選。屢登文石襲天香。通明鵠立皇恩重。泰畤麟歌聖德彰。漢帝文治時幸際。長卿詞賦我何當。平生薄有雕蟲技。堪愧瀛洲十八行。</text>
<title>萬國衣冠拜冕旒</title>,<text>待漏千官數曉籌。建章花柳晩煙收。輿圖地濶通寰宇。閶闔天開近玉樓。雲聚車書歸域裏。春隨冠冕繞墀頭。聖人有作河千歲。邦籙無疆海四陬。統一山河歸大漢。兼三文物軼姬周。風聲訖海通遐服。雲陛如天穆寶旒。七德被絃歌聖化。羣蠻歸貢息邊憂。西通紫塞殲強圉。南拓黃沙服老酋。是日宮庭朝聖主。淸晨冠珮會羣侯。花移彩仗班容肅。雲近蓬萊瑞氣浮。朝禮端嚴趨釰珮。民心歡悅驗歌謳。一家天下今王聖。五等班中古禮修。丞相有思聞玉漏。將軍無事脫金兜。三千玉帛登前陛。十二緗簾捲上鉤。侯伯分封千里國。君王卽位二年秋。五更魚鑰開天閤。重譯蠙筐貢海舟。玉陛傳呼銀燭盡。侯邦寵錫角弓觩。岡陵祝聖三呼列。江漢朝王萬折流。曳履僊官鋪御座。簪毫學士上瀛洲。詞臣願撰昇平頌。至化洋洋溢九州。</text>
<title>夜坐</title>,<text>落月窺簷角。輕煙滿野臯。疎簾螢爍爍。老木風颾颾。草色逢秋細。天容到夜高。箇中無限趣。山菊與村醪。</text>
<title>觀學蔀通辨有感</title>,<text>禪家傳法是金谿。翠竹黃花早托柢。靜坐求中猶涉病。菩提無上豈云齊。莫將萬理歸空寂。謾被終身苦溺迷。從以篁墩諸學者。何心陰助又陽擠。</text>
<title>讀心經</title>,<text>憶昔髫年困學初。床頭看作等閒書。邇來熟複頗知味。却怕行時說不如。</text>
<title>銀臺次洪尙書 義浩 喜雨詩</title>,<text>陟降心香格。油雲起四邊。沃深均普土。槁潤識仁天。殷霈方千里。周豐卜屢年。近臣知喜色。鰲抃鳳樓前。</text>
<title>銀臺邀沈永孝 啓錫 共賦 二首</title>,<text>閶闔高開協氣迎。雨餘山色納虛明。香煙滿地薰晴柳。濕月沈河暈畵城。恰慰焦枯知澤普。快驅炎熇喜身輕。吟詩不覺衣霑盡。朝退公門信馬行。						僊僚日日幾逢迎。俱際春臺玉燭明。釰珮委蛇三夜漏。山河控護萬年城。虛樓受月緗簾淺。深閣招凉畵箑輕。千里在前騏習步。荷公珍重示周行。</text>
<title>呈李內翰 龍秀○辛未</title>,<text>朝罷公門斷送迎。夜來雲氣徹天明。靑綾睡穩風生院。紫籞更深月滿城。玉井分劑知暑退。彩毫登陛覺衣輕。詞壇近日虛盟位。約束諸僚並馬行。</text>
<title>讀書有感 二首</title>,<text>蒙衝解纜大江波。何處靑山綠水多。書到沉淫方是我。學須求放更無他。山門寂寂朋來少。經卷悠悠歲去何。所吾人先立志。志堅確處做工加。						活水當年凈不波。滿江風浪夜來多。理無大小皆由我。學不沉深謾役他。歲暮光陰嗟逝矣。日間課業問如何。須將書冊勤澆灌。階級分明次第加。</text>
<title>立春日次家大人韻</title>,<text>昨日年光盡。今朝春事始。旣盡還爲始。此間見至理。</text>
<title>王大妃周甲賀辰 癸酉</title>,<text>記昔慈闈誕日回。延英門外賀班開。宮綿疊雪頒恩賜。禁籞濃春釀壽杯。又是新籌添海屋。正知和氣滿𡉞垓。朝衣尙帶芸香色。此夜那堪倚斗懷。</text>
<title>登庵後絶頂</title>,<text>綠樹花飛盡。靑天鳥去長。佛音鑱石面。山色落蔬筐。高處雲生屐。歸時月滿裳。玆遊信不偶。贏得小奚囊。</text>
<title>詠畵 三絶</title>,<text>梅花嫌太白。太白近於野。我今淋水墨。臨紙一噴灑。													右梅												淵明獨愛菊。愛菊非愛花。三逕已云遠。悵望山日斜。													右菊												蒼江浩無際。層巖列左右。隱隱松下屋。中有幽人否。																				右山水亭</text>
<title>武屹遊呈鄭心源 大永</title>,<text>武屹山中雲矗矗。武屹山下水溶溶。雲水從來無定形。但見松柏鬱鬱摩蒼穹。匹馬來自龜城路。行行且憇逢樵童。樵童指我路崎嶇。石上鑿破蒼苔封。此去十里有雙溪。古稱名勝之梵宮。兒能歷歷向人道。曲曲風煙在眼中。林深捿鷲鶻。巖嶔蹲贙龍。甑峯去天不盈尺。登臨目數南飛鴻。最是白川之橋觀魚潭。却疑銀漢環瀛蓬。波聲噴薄碎白玉。石面滑膩磨靑銅。臺名愁送儘奇絶。微風扣浪相撞舂。庵中老釋聞客至。懶着袈裟步出長林風。爲言此寺多勝蹟。題詩半是紅紗籠。有木不知何代植。有簴不識何時鎔。徘徊凈界絶塵想。怳如獨立遺世超鴻濛。今行不獨爲山水。高風敻㴑寒岡翁。岡翁曾向此山裏。築室貯書勤磨礲。櫂歌靜聽九曲聲。日日中流閒揭篷。先生一去路生棘。惟有雲山千萬重。瑤琴絃斷不復續。空餘掛壁三尺之孤桐。幽禽啼古林。白鶴巢古松。牙籤揷古架。杖屨棲古櫳。我來探遺躅。登樓一洗胷。春風花落內院水。月夜僧撞靑巖鍾。玆遊堪喜亦堪悵。巧與故人違顔容。莫言脚澁倦於步。扶携賴有一枝烏竹筇。莫言天暵不合遊。澆腸尙有數斗僊露紅。天公於我太戱劇。遣我獨行懷冲冲。懷冲冲寄詩筒。它時倘有意。匹驢吾將從。</text>
<title>呈立齋鄭先生 二絶</title>,<text>自愧疎慵甚。巾箱半蝕苔。高門趨拜晩。愚蔽若爲開。						道心鳴古匣。和氣釀深杯。更有重來約。山花趁正開。</text>
<title>題施都司 文用 傳</title>,<text>將軍東出馬騑騑。老死殊方胡不歸。提督祠前春草茂。大明村裏落花飛。江山古宅名猶在。風雨中原事已非。寄語諸孫無忝爾。峩冠博帶尙華衣。</text>
<title>觀書有感</title>,<text>多病西河久索居。塵床兀兀古卷餘。一中造化羲文易。兩下工夫洛建書。學到有疑方是進。名如無實便成虛。須將義理勤澆灌。何用區區辨魯魚。</text>
<title>春日偶吟</title>,<text>多病詩書舊課刪。無心雲鳥故山還。斜陽細雨竹侵戶。半夜春風花滿山。東平最樂居家善。南郭誰知隱几閒。野老時開眞率會。不妨追逐助歡顔。</text>
<title>中日閣內操。以假史入侍。歸次家大人韻。</title>,<text>院隷傳呼日已晨。急穿朝服赴西宸。靑衫細濕宮林雨。丹纛徐移禁樹春。兩世簪裾渾造化。一時榮耀動臣隣。戎壇九級高如許。容易叨陪草野身。</text>
<title>和寄沈永孝，洪耆瑞 羲祖 示韻。二首</title>,<text>慇懃裁尺素。寄與意中人。末學還嫌淺。浮名半失眞。故園應有竹。明鏡本無塵。千載打乖子。猶能濟此身。						我愛林廬好。琴書更可人。山深多靜界。梅發自淸眞。有竹醫吾俗。無車躡子塵。何來一尺素。驚起病中身。</text>
<title>奉餞冬至正使洪公 義浩 赴燕</title>,<text>遼山雪嵯峨。鴨水波連天。遙遙雙玉節。幾日到幽燕。</text>
<title>和趙國寶 錫龜 僚兄</title>,<text>堪輿久孕毓。磅礴海之東。茫茫數千里。盡入元氣中。聖人有爐鞴。踵武生鉅公。肧胎降嶽靈。濟濟登王宮。去作九苞鳳。來爲羽儀鴻。嶠南古材府。百世有遺功。詩書業菑畬。後先鎚拂隆。三山鬱蒼翠。俛仰溯高風。瑤琴一以啞。繡苔棲匣桐。敦鞹轉淆汰。舊俗如氷融。幽幽澗上薖。苒苒荊棘叢。我有一寸璞。何由得細礱。緫縰讀水經。纂撈資刮蒙。緬懷朱夫子。消息悵橋虹。偶爾貢遼豕。非眞叶渭熊。况彼黔之驢。一擲技已竆。未試鉛刀割。讆言釰埋豐。苟無六材合。羿基亦拙弓。我且出而求。此懷疇與同。衣佩襲貞愨。帶紳辮敬忠。卻嫌度量窄。瑣瑣徧釜𩱛。邂逅素心人。霎覿犀先通。如何此逢塲。眉宇帶軟紅。倘意愼發軔。須標稅駕終。榮途雙𨂜倦。文垣隻眼空。好去守吾玄。灝氣枵殼充。從今拋髦屐。轉腦下實工。黃鵠迴搶楡。豪鷹脫鞲籠。嘐嘐古人志。耿耿抱孤衷。君家有墨帳。苕穎積斐躬。安得問奇字。胠篋噭奚僮。前宵泥橋月。夜色如鴻濛。亹亹僊閣話。日暮恨倥偬。爐薌拕滿袖。咫尺臨四聦。簪毫爲覲耿。偸暇更遞筒。詩成喜羾濯。寸筳鞭祝融。箕杼縱異見。鍾呂詎醫聾。贈言諒吾僭。荷君郛郭洪。徘徊歲已暮。早晩歸故蓬。相將一尺篙。活水試揭篷。</text>
<title>送李寢郞丈 秉遠 遊永平金水亭</title>,<text>永平山水好。我聞亦耳熟。畢竟東都門。飄飄公去獨。</text>
<title>過豐基郡 退陶先生嘗莅是郡。有所種竹。後人因謂先生竹。</title>,<text>瑟嶺嵯峨雪色圍。長風拂拂攬征衣。來時擬見先生竹。惟有官梅傍路飛。</text>
<title>浮石寺</title>,<text>人言浮石倚空浮。看到如浮定不浮。浮世浮名渾似是。嶺頭惟見白雲浮。</text>
<title>江上遇風</title>,<text>短棹輕風怕問津。臨流却羡已渡人。已渡猶曾經此險。何如平地自在身。</text>
<title>洪耆瑞遠寄五古七首。次韻卻寄。三首</title>,<text>新詩共秋至。趯趯動我胷。饑鳳啅翠筠。老鷲峙孤松。睠言素心人。遠在羣玉峯。臨風度一曲。錦瑟調羽宮。長歌轉激越。所懷千萬重。不有陽春譜。那爲衆樂宗。峨洋山水間。勝會難再逢。願君更努力。大雅振舂容。						多君錦綉肚。以我山水胷。堂深子猷竹。逕覆陶令松。虛欄枕書卧。微月墮西峯。悠悠望美思。夢入蓬萊宮。躊躇閶闔門。銀鑰鎖重重。回首紫閣山。崒兀衆嶽宗。髣髴舊遊地。故人如可逢。思君久不見。若爲記顔容。													曉起裁尺素。遠寄豁我胷。煌煌皓山芝。鬱鬱丹邱松。秋風一夕至。白雲生晩峯。琴書枕雨樓。虀鹽泮水宮。偶爾得佳句。絫絫珠璣重。隨風半幅帒。之子擅詞宗。爲言三十首。白雪忻相逢。捧心要一笑。恠底東施容。</text>
<title>瑜伽寺盤松 戊寅</title>,<text>度索蟠桃說近詼。人間奇木爾爲魁。高非有礙挺還屈。隙欲無空去復回。靈氣飛騰龍攫結。懶陰低散鶴徘徊。我來正値風霜夜。手撫蒼髯不覺迴。</text>
<title>識喜 己卯三月十一日。我世子邸下式遵古禮。齒于國學。庭賀在翌日十二。而未能趨參末班。故伊日與主倅約遊雙溪。所以志喜也。</title>,<text>我昔叨簪筆。夔廷聽戛球。光華重日月。岐嶷九春秋。國脉延周命。民心屬夏謳。芹宮初讓齒。雲嶠幾回頭。未效岡陵祝。聊爲山水遊。官民同此悃。杯酒好相醻。</text>
<title>白川橋</title>,<text>靑山方欲寺。白石更添奇。雲爲歌聲逗。花連舞袖欹。嵌中魚撥剌。空外樹參差。剝落巖頭字。今人半不知。</text>
<title>濟勝橋</title>,<text>花落玉流洞。僧歸濟勝橋。江山無限好。林雨晩蕭蕭。</text>
<title>聽琴</title>,<text>將尋海印寺。不可無此琴。孤雲今已遠。山水有遺音。</text>
<title>白川橋釣魚</title>,<text>山谿魚卵育。不識江湖大。啣蘚入深窪。掠花過前瀨。幸近慈悲敎。謂當遠禍害。偶耽竿頭餌。遽作盤上膾。</text>
<title>題權南谷 尙吉寧海人。有丙子名節。 遺事</title>,<text>觀魚臺下水東流。極目神州使我愁。海上乾坤明日月。山中花葉自春秋。遺文益驗淵源學。闕史誰圖闡發謀。解識丹㫌題處士。後來貤爵不須求。</text>
<title>和權內翰 敦仁，鄭學士 元容 圍碁韻。</title>,<text>坡翁鶴觀眞奇遇。不着方爲第一碁。流水古松思更遠。蘭臺學士晝眠時。</text>
<title>解直</title>,<text>解直歸來雪滿靴。客中心事問如何。殘經斷續工難就。世路崎嶇腳易蹉。長物護身惟一拙。虛名欺世愧三多。靈臺或恐塵機閙。試把朱書讀數過。</text>
<title>冬至夜禁直</title>,<text>一體君親戀結心。禁廬南望嶺雲深。歌罷水調仍獨坐。北堂今夜冷侵衾。</text>
<title>銀臺夜。與李直閣 光文 拈杜韻同賦。</title>,<text>曳履僊官侍絳都。獨收風物卧江湖。偶同禁直三宵話。可奈梅時一字無。搜籍乍開羣玉府。燃藜曾識卯金儒。經平史閙審輕重。合作人間士大夫。朱書曰讀孫劉楊李間數十卷。便有不作士大夫之意。</text>
<title>泝舟上神勒寺</title>,<text>黃驪城畔艤孤舟。古寺荒凉壓渡頭。匹馬斜陽來遠客。九龍何日有高樓。天雲漠漠神俱凈。島嶼依依境若浮。爲是牧翁遺躅地。留詩石㙮謝禪流。</text>
<title>松京懷古 陪家大人往殷栗任所。路由松京。</title>,<text>松京王氣久成虛。民物依然富井閭。滿月臺前多甲第。杜門村裏湊商車。忠臣血碧橋猶在。處士名高地已墟。此地雲孫偏感古。千年鍾上有丹書。我始祖司空公。以開國勳。銘於鍾上。故末句云。</text>
<title>海州途中</title>,<text>離京五日半。暮入海州城。驢背秋山逈。鷗邊夕照明。孤煙生結浦。殘角閙中營。世累驅人去。年年此遠征。</text>
<title>奉贐權景羲 敦仁 以書狀赴燕 七絶</title>,<text>明時專對屬材贒。內翰風流孰比肩。歸來一部山川史。千載重開石室篇。						曾讀春秋漢水濱。北壇東廟事還陳。猶存禮義驚殊俗。爲說三韓國有人。						陳王家裏繡鴛針。吾道年來轉陸沈。尙有紫陽門下士。崇文館外好相尋。						舊學商量只在余。莫謾歸槖貿奇書。曾觀復古先生集。盡是滄弇掇拾餘。						先天蝌蚪鍾王碑。金石圖書古色奇。記我舊遊同素癖。彜齋閒夜解分遺。						每夜心行宇一周。山河漠漠使人愁。長風不借扶搖翼。猶向江湖賦遠遊。						同聲千里亦相求。終古悲歌易水秋。到日如逢燕趙士。長亭立馬少踟躕。</text>
<title>題畵屛。四時各二絶。</title>,<text>臨溪種楊柳。夾岸有桃李。不必去尋芳。家在百花裏。						兩兩看花伴。出門相笑語。春光無處無。遊筇向何去。						我愛夏日凉。淸風江上屋。聞說杜工部。浣溪新卜築。						寄語褦襶子。能不苦炎夏。倘肯從我遊。淸風一任借。						赤壁蘓僊月。江東張翰舟。自從二子去。今人不知秋。						木脫山氣高。水落溪聲咽。對酒欲題詩。孤懷正愁絶。						驢背駄詩僊。正與梅雪遻。良工謾費神。畵境難畵句。						垂釣彼何翁。風雪不知去。去當入塵世。我愛無人處。</text>
<title>伏次家大人泮舍偶吟韻</title>,<text>久雨須晴日。蒸雲喜霎凉。悠悠此遠客。冉冉度流芳。有客憑鄕信。無官壞嶺防。緣愁每得句。不覺到張皇。</text>
<title>會李君睦 彙寧 舍。讀退溪先生集。</title>,<text>歧路連街倀失車。遠遊鞭倦守空廬。諸君有意相觀善。今世無人好讀書。竊慕行休惟一退。擬將歸去趁三餘。全編待了方容說。吾輩多從口耳踈。</text>
<title>次洪左尹 光一 華西書屋韻</title>,<text>有書人不讀。何地本無山。我欲問奇字。拜公花石間。</text>
<title>彼山之崱屴三章 悼失學</title>,<text>彼山之崱屴。山不加殖。彼人之蹣跚。人不自力。彼水之潑潏。由淺入深。彼人之滔滔。惟胥以沈。													陟山伊何。維屐維筇。涉水伊何。維棹維矼。雖有筇屐。不晉則搶。雖有棹矼。弗戒則亡。莫曰崎嶇。有夷之行。矧彼翫狎。不知其防。						匪亟匪舒。終造于極。如履如臨。終免于溺。維古先覺。至訓昭揭。曷不夙夜。以警昏愒。</text>
<title>梧月楊風軒</title>,<text>梧桐豈無風。楊柳豈無月。一入邵子詩。各自淸趣發。聊以名吾軒。良宵坐突兀。有風自南來。素魄寄高樾。愧無光霽襟。奈此塵土汩。</text>
<title>悶旱 三絶○辛巳</title>,<text>仁天久不雨。百嘉生意無。不患後無食。忍看目前枯。						有田茀不治。稂莠掩嘉禾。不患我無食。窮民當奈何。						天道至幽遠。召災應有由。不患野無食。奈此九重憂。</text>
<title>月峯亭落成 甲申</title>,<text>朱子寒泉額。濂翁霽月襟。當年此講道。曠世卽傳心。泗水淵源大。星山門戶深。亭名仍舊貫。墜緖倘重尋。</text>
<title>家有三盆。不花之梅。無實之梔。枯葉之蕉。皆被人笑侮。各賦一詩解嘲。</title>,<text>山人多恠事。種得不花梅。用智逃殘雪。虛心過復雷。無中見氣色。密處護根荄。此理驗於易。終爻喩未開。													人言梔以實。弗識葉宜冬。餙外羞同蠟。凌寒可配松。得水滋柔質。乘薰吐細茸。他年倘結子。終不媚春容。						芭蕉葉展拓。號作草中王。種我曾聞雨。憐渠不耐霜。猶能作氣勢。更欲吐芽芒。况復尺餘幹。亭亭束玉粧。</text>
<title>洛東觀水樓。次退陶板上韻。</title>,<text>危樓當客路。活水凈心君。落日荒荒下。秋山遠遠分。孤鴻來曳雨。匹馬去隨雲。得句悲吟壯。江神亦解文。</text>
<title>雨中燕坐</title>,<text>朝來林氣漾淸虛。積雨空濛燕坐餘。鶯靜柳陰時點滴。鷰高簾影亂蕭踈。支離正欲留春久。浹洽深知潤物徐。鄕客相逢譚穡事。依然身在野人廬。</text>
<title>丙戌五月赴結城。八月由還。十七日還衙。</title>,<text>秋風擬作季鷹行。何事重來又此城。殘廩猶深毛檄喜。歸裝倘愧鬱舟輕。楓顔欲醉朝生暈。竹意將寒夜有聲。偃室無人時獨坐。不須朱墨費營營。</text>
<title>永保亭</title>,<text>穹龜出曝背仍樓。遇海名城別作區。世界虛明看盡水。牕帷浮動坐疑舟。潮生白地神還竦。帆過靑天眼亦愁。借酒元戎快一醉。月明吹笛倚欄頭。</text>
<title>思家 鼎兒欲來覲而未果。十月二十日有擧男之報故云。</title>,<text>兒來何太晩。旅枕夢頻醒。松閤身如寄。萱幃體未寧。天時方復子。家信又添丁。憂喜俱難定。書來閱幾蓂。</text>
<title>贐洪耳伯 祐順 試士海西</title>,<text>碧瀾海口水如鑑。游魚躍躍欲上釣。車中學士坐如熊。靑襟夾路望顰笑。有誰不從此裏來。蠶蟻營營莫嘲誚。料得晶晶方寸心。倖竇百穿無遺炤。祇在丹鉛手俯昂。未信朱衣頭點掉。知君報答此爲兆。行矣龍樓有明詔。</text>
<title>奉和李正言丈 家淳 贈韻</title>,<text>丹鉛贏得髩絲明。淚憶先碑記友生。瀛島雲深遲一夢。越門雷動寂羣聲。江湖久歎風標遠。烟雨新看氣色晴。塵裏偶然成小集。一樽何以瀉中情。</text>
<title>次朴氏三世㫌貤韻 並序</title>,<text>朴友謙彦爲先事擊金輦路。得蒙三世㫌貤之典。夫以醉琴先生子若孫而有此卓行。至今數百年䵝晦不章。豈先生之大節有以掩之。而無所事於更褒歟。此家人而有此行。尤不可不褒。此謙彦之所以汲汲。而朝家之卽施而無靳也。况陶谷公立雪岡門。義秉春秋。褒贈之議。久鬱於儒紳公共之口。而畢竟使子孫私干。此吾輩士林責也。謙彦有詩識其事。要余和甚勤。余惟陶谷公卽我先祖月峯公同門友。而朴氏之爲公後者。又皆我之自出也。秉彜之好。事契之厚。俱不可無言。遂次其韻以贐其歸。						江上疑碑尙淚痕。當時苦節事難言。琴軒腳下能爲胤。陶老家中又是昆。忠孝自來均好懿。褒㫌元不係干恩。君歸益篤追先美。詩禮培基綽楔門。</text>
<title>簡寄韓大逌 鎭㦿○三首</title>,<text>君家紫閣在檐榮。我本山人愜素情。紅葉淺深林逕邃。白雲高下石床平。寒燈細簟朋來穩。澹墨名香燕坐淸。待到月明兼臘雪。新詩端不負梅兄。						三載虀䀋分亦榮。久遊能不愧高情。犇中駐足休憂蹶。澹裏棲心卻易平。舊草吟安詩轉險。寒花開近夢全淸。終南歲暮留深欵。封羯君家有弟兄。						歲暮靈芝采采榮。百年回憶古人情。潯園未賦陶歸去。洛社聊同邵太平。碁酒不如甘我寂。菊梅相傡艶君淸。莫言屢會無佳句。懶惰眞同魯衛兄。</text>
<title>疊前韻。兼寄社中諸友。四首</title>,<text>風流江表最循榮。洛社相逢况舊情。老去芳華猶未歇。別來懷緖定難平。僊樓昔共論文細。旅榻重成打話淸。近日詞壇叨末座。喜君旗皷屬庚兄。大逌與俺同庚。而近日詩令。自逌兄始故云。○右呈沈永孝						西遊匪爲慕浮榮。朋輩風流異俗情。乍喜宅邊山影近。卻看巖畔蘚痕平。探來一一牙籤富。分得三三竹逕淸。况復同庚新托契。我家家有子瞻兄。季搆與伯氏同庚故云。○右呈權季搆 大肯						竹瘦松寒護屋榮。一燈遙夜照衷情。莫言郢斲終難遇。未信臯鳴亦不平。玄中我自塵心凈。白下君能韻語淸。早晩颿風竆海隘。摩尼山上訪仁兄。曾有沁都一遊之約。耳伯尊府相公方爲留相。○右呈洪耳伯						歲暮蘭芝種不榮。君家封羯若爲情。交如淡水方能久。地近要津未易平。天上圖書羣玉富。社中詩酒十金淸。悄然呵凍城西屋。不解錢神喚作兄。聞康津太守送十金。爲詩社會。○右呈李洵甫 明迪</text>
<title>沈永孝和送前韻。更賦七首却寄。</title>,<text>孫山榜裏昔叨榮。裘馬翩翩異俗情。始日相逢人海閙。中年遙憶隴雲平。忠原雨夜論襟細。上苑秋風得句淸。南社重來驚歲晩。髩絲贏得十年兄。						同時宦跡等枯榮。山野何曾諳俗情。一代聲華多落拓。百年文物屬昇平。白頭休作秋蟲苦。靑眼聊凭玉麈淸。鮑謝齊名吾豈敢。盟壇執耳有年兄。						君看晦木發春榮。靜裏觀書驗物情。貌似菊梅元冷澹。心如衡鑑本公平。未將匣釰酬知遇。空使壺氷貯潔淸。鄕社書來有講話。老年司馬卽吾兄。						落落難期分外榮。休官十載澹忘情。詩書溫繹三冬足。碁酒優遊萬慮平。巖蘚冷侵茶井洌。野花寒繞竹籬淸。投閒守拙甘吾分。樂有人家贒父兄。						我家山近屋西榮。雲水烟霞養性情。攜酒聞鶯林逕遠。帶經驅犢野田平。祇要隨處身心攝。自是居貧契活淸。寂寂終嫌露地睡。此中豪士笑陳兄。						詞掖多年掌誥榮。要津閱歷見時情。新峨獬角官愈峻。久縶騏蹄路漸平。廩食歸來依舊瘦。客醪沽盡有餘淸。休文未慰相思苦。夢裏跨驢爲訪兄。						未論何辱與何榮。末路如君仗舊情。髩髮緣愁生種種。文章到老愧平平。已知碑字懸愚智。果覺滄浪自濁淸。永夜蟄蟲吟更澁。短髭撚盡和諸兄。</text>
<title>呈南社諸友</title>,<text>每向君邊懷暫開。醉於驢背得詩迴。秋濃似酒來依菊。人澹如禪坐倂梅。巖影倒蒼侵竹牖。蘚痕浮碧上松臺。碁琴雅集皆名勝。箇裏難容着一埃。</text>
<title>奉贐冬至使豐安柳公 相祚 赴燕</title>,<text>蹩埳井鼃。滀氣久未洩。坐聞遼薊路。年年走使節。嶠南始此行。廣輪生戶闑。謾將附驥心。請從方輿悉。灣柵有定界。長牆最愁絶。九連水如帶。葱秀嶺有雪。已過魚龍堆。鳳城亦天設。麻姑逾犖确。草溝頫汪潏。分水與孤家。山容馬首抉。額額舊遼城。壯麗舖肆綴。關廟稱巍煥。祖碑堪謮啜。莽莽太子河。因輳盛京轍。實相麻答字。詭恠不足說。䧺胡此肇基。中原遂流血。黃白道傍旗。十三野中嶭。行行大小凌。杏堡有遺垤。當年聖朝躅。至今海東折。秦時望夫祠。浩劫石不缺。峩峩山海關。坐邀神器竊。三桂有餘恨。徐王空壯烈。灤河孤竹廟。淸風吹不撤。暖烟生玉田。層雲起渤碣。云是古漁陽。極目楡柳列。壯觀天下無。悲歌眦欲裂。邦均針如芒。香庵松似纈。通州湊商舶。皇城壯扃鐍。沉淫南海子。天壽莫與埒。金湯旣䧺峙。丹碧更穹揭。周旋玉河舘。屈首拜綿蕝。皇華淚榛苓。感慨懷前哲。如何原隰勞。使我憂心惙。丈夫有遐想。壯遊差可悅。季子聘上國。馬遷探禹穴。相公古名家。位望尤有別。榮途遠若凂。臯唳聲自徹。努力愼行李。秉心碻如鐵。奸牟斂𩦱手。巧弄鉗衆舌。書槖掃奇稗。文林斥魔劣。爲言齊魯士。的的程朱訣。方譯雖異音。誠心猶注澈。憐余未離籓。志大步武拙。燕雲渺虹焰。夜夜光氣爇。憑公發狂言。行輈願一閱。</text>
<title>呈權別提丈 載大 掌苑直廬</title>,<text>君恩起白首。羸馬出雲山。梅竹遺墟在。掌苑署。是梅竹成公舊基。有手植松。 林園職事閒。鄕人存本色。朝貴盡生顔。郵筒倘記未。僮爲借書還。</text>
<title>玉連環。和金宗得。</title>,<text>寄語山南陶隱居。古人心事歲寒期。月臨梅閤春先漏。雨過林塘雪漸移。多愧虀䀋長作客。各憐竽瑟未諧時。寸心相詡仍相勖。力穡竆經定爾奇。</text>
<title>謹次太僕李丈 秉遠 韻。贈張省伯 錫愚。</title>,<text>吾輩多於洛下尋。悠悠徵逐費光陰。名場愧我回頭晩。實地期君着脚深。塵裏幸猶聞法語。夜中頻復撿初心。于今蔭道還優佚。祿仕休憂箒易金。</text>
<title>李德輿 彙載 直宣齋。和送梅花詩。更步以寄。</title>,<text>南國梅花自在枝。含英未吐待春時。瓊寒粉瘦休題品。歸對山牕始可詩。</text>
<title>閒中偶拈樊巖集中韻</title>,<text>習靜邇來定釋如。滿庭黃葉守竆閭。心無機事自怡悅。案有好書時卷舒。曖曖爐香牕日皦。輕輕手麈席塵虛。村童問字猶嫌閙。稗史圖經次第除。</text>
<title>簡寄東萊府伯洪耆瑞</title>,<text>睽離十載故人顔。旗纛南來讋悍蠻。晠代邊門勞鎖鑰。荒年民社試經綸。春雲暮樹迷金井。山城名。 細雨深燈記玉山。魚鴈尋常隨米舶。麥黃時節到江灣。</text>
<title>謹次申侯 常顯 梅花詩</title>,<text>凍蜂未窺和靜村。翠羽夜嘈招詩魂。京洛相逢不敢友。縞衣強拂緇塵昏。歸時買驢高數尺。行行踏雪傍山園。我家雷琴砰一作。紙閤護紗生春溫。粉瘦瓊寒且休說。素心宛若葵傾暾。使君讀書卧松桂。暇日尋花來敲門。氣條韻格誰得似。未信佳句終無言。咄咄且向軟紅去。却愁浮白對空樽。</text>
<title>壽本生大人晬辰 壬辰</title>,<text>春初兒自洛城歸。鶴髮悄然倚暮幃。斗祿遲霑毛氏檄。寸心難報老萊衣。旨甘願效耕漁養。仁壽惟祈道義肥。百百長年從此始。我家曾見此筵稀。</text>
<title>張省伯與黃文吉 麟老 有唱酬。白下黃丈 磻老及所庵李丈 秉遠 續而和之。省伯投詩要和。文吉居然作古人。不勝存沒之感。強步以呈。</title>,<text>靜愛松鶴眠。活喜淵魚淰。悠悠息塵機。永夜寒泉枕。邇來賦遂初。敢云潦霽審。山人有素癖。嗜書芻豢甚。徒然剿而贗。譬彼暍與㾕。皓首未聞道。緇涅易移稟。鼎器久已虧。朽木謝雕鋟。珍重聾川子。爲我頗傾廩。坐我水上亭。索我懷中錦。知君文字外。素絲柔木荏。翻成斂退懦。却使啾啁噤。餘子競詞華。况復事泄沁。峩峩緪子琴。知音江夏諗。吾輩未衰暮。前期已失沈。潸然出巨軸。不忍更評品。華翁與所庵。嵬然據堂寢。願襲蘭桂香。旋憂稊稗稔。組繪不足呈。舊學如可恁。之子倘不遐。日夕駕烏𤘣。爬梳絲縷棼。保守淵氷懔。謾將雷門皷。欲語還噤吟。</text>
<title>敬次權淸臺遺亭重修韻</title>,<text>江上園林閫域嵬。百年誰復問津來。至今樓揷千籤富。依舊堂臨一鑑開。勝地有人恣翫賞。法門無計起衰頹。一亭興替猶關運。家學先須展拓恢。</text>
<title>陶淵 二絶○陶淵卽金瓢隱遺墟。有瀑甚壯。</title>,<text>江上多名勝。陶淵山水奇。宇宙百年後。來讀處士碑。						蒼崕欲阻水。水性不容回。終然作氣勢。撞破石門開。</text>
<title>萬公壇 有萬將軍記功碑。剝落不堪讀。</title>,<text>龍蛇百世耻。熊虎萬將軍。何處祈連塚。吾東石皷文。春秋人不讀。科斗字難分。匣釰空如水。悲歌上海雲。</text>
<title>永嘉臺。與梁山守李季愚 淵祥 同賦。</title>,<text>釜山第一永嘉臺。城郭人烟拓地恢。浦日逈隨孤帆出。海雲遙共早潮來。危譙不意將身聳。空碧無端送眼迴。試上樓船賭一醉。宜春太守好顔開。</text>
<title>盆梅</title>,<text>瓦盆塵沒水稀澆。寂寞枯査伴客宵。猶有潛陽銷不得。一花開着最高條。</text>
<title>以實錄郞赴史局。次諸堂上餞秋詩。丁酉</title>,<text>記昔簪毫侍玉樓。芸編猶帶御香浮。虞書倂紀光堯緖。正宗實錄十五冊。年前因春秋舘失火被燼。今於開局日。命諸郞謄書塡入。 漢史新紬屬馬遊。樽菊未成酬節飮。眼花爭柰掃塵憂。微姿廁跡猶云幸。况復詩章接勝流。</text>
<title>史局。次趙提學 寅永，鄭判書 元容 韻。</title>,<text>卄載江湖跡。藜燈坐夜分。下塵依竹汗。餘淚尙梧雲。纂輯開新局。都兪怳舊聞。誰知郞白首。文陛昔隨羣。</text>
<title>趙公疊示餞秋韻更和</title>,<text>菊色芸香滿一樓。焰虹夜夜木天浮。周旋揔是丹鉛手。造次仍成翰墨遊。矩矱風神誰最勝。江湖廊廟士先憂。淋漓月露猶閒事。直溯烟波接上流。</text>
<title>照崖。與趙國寶，李洵甫 明迪 夜話。</title>,<text>寂寞眞宜我輩尋。蛤崖城市卽山林。主人冷玉懸秋髩。學士踈梅照古心。已喜微陽地底動。却憐孤燭座邊深。僊樓擊鉢渾如夢。詩社相逢卄載今。</text>
<title>李德輿送賦雪詩要和</title>,<text>蕭蕭凍鵲壓枝危。雪裏悄然阻友期。入夜還應多月色。先春終不負梅時。宸心久已穹蒼格。民事新從臘白知。更喜紅塵無處覔。小牕閒坐戱臨池。</text>
<title>題張省伯畵幅 四絶</title>,<text>層巖翳古木。此地宜茅屋。橫添一株柳。俯掩高樓角。						遠寺淸磬發。空林霜葉鳴。荒橋人獨立。滿耳盡秋聲。						兩庵相對閒。白雲生其間。試問客何向。靑山多處看。						茂樹多葱蒨。烟霞滿四隣。此中倘隱流。見屋不見人。</text>
<title>王大妃殿春帖子 四首</title>,<text>坤裳肅穆母儀尊。匝域祥光曉旭溫。民事方祈辛日糓。天心先闢子雷門。陰功庇覆簾幃靚。陽德昭回槖鑰存。十葉蓂庭騰賀語。微臣頂踵浹仁恩。						條風颺翠籞。瑞雪滿彤庭。睿學銘盤日。慈籌賀極星。藹藹新陽布。遲遲晝漏聽。宮林花未綻。至德本無形。						靈萱春遍上林條。慈惠還同暖律調。薄海黔蒼皆拭目。閶門瑞色亘䕺霄。						匝域歡雷動。慈天化日臨。春歸蘓萬物。仁孝藹宸心。</text>
<title>送史僚朴光五 承輝 通判鏡城</title>,<text>學士此官非得意。况復邊塞路踔遙。車夫出門凍梨色。親朋惜別魂黯銷。聞君讀書講民社。爲國蹔折五斗腰。近日六州大字面。勺水倘救竆蔀焦。不願能吏作良吏。政成惠究遄還朝。行矣男兒四方事。舊僚早晩歸漁樵。</text>
<title>太廟展謁日志喜</title>,<text>奉箒祠官引仗長。禜門曉色藹新陽。無疆曆服嗣王孝。有侐宗宮列祖皇。入室升薌追不匱。臨門詢瘼又如傷。冲年日表人皆仰。蹕路塵淸瑞雨霶。</text>
<title>與洪耳伯，李洵甫。訪趙國寶共賦。二首</title>,<text>出郭山嵐馬首流。春風多在錦華樓。目今生動皆新物。跬步登臨卽遠洲。向後仍成前夜會。此中眞似故園幽。白門鄕客添詩惱。歸去斜陽無限愁。						遠客西風漢水舲。今年容易餞玄冥。歸鴻得句愁看月。退溪詩玉堂坐待春宵月。鴻鴈聲中有所思。 磨蝎同宮悔問星。我輩自能安澹泊。此心終恐累虛靈。出門短僕知人意。好語多從白下聽。</text>
<title>文肅杖詩。次李進士 鼎煥 丈。並小序</title>,<text>昔人得一枯筇。以爲太王去邠時物。傾家貲貨之。人笑其愚。此好古而癖者也。然物不托於人。不足爲貴。聞此杖是蔡文肅公物。余生晩未及文肅之門。而常切山斗之思。今於是杖。猶知其可貴。非直如昔人好古之癖而已。遂次其韻。以塞李丈之請。													毗盧僊杖落人間。杖是楓岳萬壽木根云。 海氣山精體自斑。始訝瞿曇遺錫卓。終扶紳笏措磐安。蛟龍弗與風雷化。龜馬應爲宇宙慳。杖頭畫八卦故云。 寄語雪堂勤愛護。百年吾道自南還。</text>
<title>史局。和諸堂上餞春韻。</title>,<text>蘭臺羣彦萃儒珍。留滯周南晩躡塵。十朔敢言勞校役。兩年重許餞芳辰。恩霑漢露休憂渴。慕寓堯羹愴若新。早晩歸田誇野老。朝衣猶帶上林春。</text>
<title>次龍岡箕子書院重修韻</title>,<text>白馬何年渡海天。虔瞻遺像古祠前。三韓氏牒遙遙胄。百畝塍封井井田。長使文明臨析木。重新丹碧掃煤烟。試憑軒姓徵殷禮。永世豆籩秩秩筵。</text>
<title>史局撤罷日。示諸僚。</title>,<text>周旋一局度秋春。寮寀無如此會頻。天祿燃藜臨太乙。巖臺洗草屬芳辰。幾年纔撤編摩手。本分還他釣採身。日後相思詩替面。風檐展讀浣花濱。</text>
<title>遮日巖洗草宣醞日。次史局堂上趙公韻。</title>,<text>沒世於戱思。先王德合文。憲章雖有述。聲臭本無聞。洗墨臨淸水。疏絃僾白雲。恩醪兼法樂。是日猥隨羣。</text>
<title>淸凉山。次軸中韻。</title>,<text>久欲探奇勝。今纔躡洞天。吾東此武夷。別界倘靈僊。石老雲千古。僧空寺百年。巖阿太寂寞。遊客自來頻。</text>
<title>金生窟</title>,<text>金生邈若結繩前。石窟猶傳洗墨泉。書法亦從巖穴得。每逢奇處費留連。</text>
<title>御風臺</title>,<text>捫葛攀藤眼忽開。翻然身在御風臺。萬山丹葉靑驢路。却笑曾從地底來。</text>
<title>宿文殊庵</title>,<text>風籜幽泉下界聲。夜深神骨不勝淸。拓牕霜月猶餘白。山與宿雲相對生。</text>
<title>神光寺夜坐戱吟</title>,<text>山人近日不出戶。閒掃蠧魚寫墨葛。架頭三萬富鄴侯。洞微竆玄撠轇轕。生平猶坐不讀書。下與百家競分割。風塵浪走太無端。寸錦已盡藻思渴。邇來寂寞賦遂初。世味筌蹄付曠達。石田茅屋我家山。白雲夜夜生戶闥。逃空好與草木伍。塞兌休言薑桂辣。猶有朋徒不我遐。覔句時如魚祭獺。鄕隣盍簪襲芝蘭。簟几燒香淡藜糲。子雲玄草堪覆瓿。采采瑤花誰與捋。詞壇旗皷畧相當。麤拳巨踢爭錐末。吟安數字費撚髭。往往塗鵝任墨抹。梅花欲發灞橋枝。空對哦罇香易沫。不堪風雪夜來寒。閒把瑤琴理玉撥。何來赫蹄報友期。忙手開緘遊興潑。咫尺神光一伽藍。佛燈掩翳宵添跋。風鐸松濤寂天籟。雪椀氷茶凈僧鉢。况爾緇徒多舊顔。香蔬滿盤醇醪醱。草草齋厨起炊烟。不計荒年經旱魃。相逢盡是素心人。雜坐頭陀與菩薩。榾柮爐頭熾烏薪。檀越房中措木櫱。短策枯筇後先隨。幽興滔滔不可遏。有錢莫憂酒戶寬。有紙莫歎筆路閼。今來第一消遣方。一寫百篇捐刀攃。三宵戱劇太爛漫。不如殘經糟粕掇。初將鄕禮證豕亥。更抱曾傳校誤脫。烏頭重怕學力微。鴛針還憂佛祖喝。吾輩商量有本分。該洽徒勞役智曷。篇成一笑語同人。從此蟲雕可囊括。明朝分手各相思。望裏名山靑一撮。</text>
<title>往見張省伯由歸</title>,<text>我亦先歸日。南雲匹馬豪。何多別後語。重念返時勞。宦達聊隨分。詩書漸寡交。山林稀此樂。孤燭永今宵。</text>
<title>次聚遠樓板上韻 二首○己亥六察除軍資正。八月旣朢。入直本監。</title>,<text>山髻湖眉繚一樓。爲官幸得此優遊。九天城闕依依樹。三道颿檣簇簇洲。筦庫不關曹似馬。江湖相近客如鷗。藍田莫云無公事。竹塢荷塘爲暫留。						一官眞祿仕。朱墨愧衰翁。燕寢澄江碧。高樓返照紅。殘荷猶出水。卧柳自生風。國計關民隱。那回漢代隆。</text>
<title>邀鄭醇一 德和，睦致翼 仁培 拈韻。四首</title>,<text>江湖秋眺漭新晴。自是驢兒慣野行。少日鉗鎚拋實學。衰年袍笏絆虛名。未能歸去陶彭澤。不是猖狂阮步兵。詩到無言還脉脉。小燈隣病月西傾。						差差匣釰凜芒寒。歲暮逢君拭眼看。老去偏知爲客苦。朋來始覺得詩難。無端落木秋多夢。何事澄江夜亦瀾。每到奔中思歇脚。邇來志氣半摧殘。													江湖隨處世緣疎。未必還山始賦初。暝樹遙生漁火際。孤帆俄出鷺飛餘。秋霖一滴應催白。霜月三更轉入虛。風帽任君於座覓。細傾村酒下奇書。						半日逍遙大鳥遊。今年洛社始知秋。餘花待酒棲殘砌。過雨隨詩入遠樓。纔隔一城猶是別。閒揮萬念揔爲浮。歸時訪子南山下。取醉梅邊盍婦謀。</text>
<title>與李德輿，金乃錫 禹銖 賦懷。三絶</title>,<text>秋光誰遣木梢登。亂葉蕭條禿似僧。何來老鷲凌霄志。揀坐高高最上層。						客意如霜冷不禁。東城林樾更蕭森。我家家後藤蘿月。夢裏猶能記碧岑。						石髮荒庭雨洗淋。百回思量點燈深。卅年未覺東華夢。白首空懷道德心。</text>
<title>聚遠樓雨中卽事</title>,<text>午睡纔醒倒一杯。小傔隨意戶雙開。江湖此日初逢雨。天地秋風獨上臺。黃菊堪憐人共住。白鷗誰遣爾飛來。城塵咫尺甘寥寂。待客遲遲日已頹。</text>
<title>三浦風謠 七絶</title>,<text>我以官來不是遊。月明江上未登舟。居人那識風烟好。稠疊閭家盡背邱。													北苑牆邊古木層。每宵登望數漁燈。歸來寂寞攜書卷。兀兀牕前似定僧。						幾疊雲濤到稅船。白頭沙格面黧烟。斛中欠縮明朝事。愁坐篷牕夜弗眠。						龍山浦口富人多。積米如阜不糶何。賭得倍錢猶德色。百廛操縱在渠家。						柴商強半是貧氓。羸馬朝朝駄入城。一駄價錢纔滿握。每歸猶被濁醪酲。						銅雀江邊沙最長。行人絡屬趁斜陽。非商非宦緣何至。射利賭名自四方。													正稅年年火督收。太倉曾見幾包留。不知底處消耗盡。罪歲尤民州郡憂。</text>
<title>十月晦雪霽。約韓大逌，鄭醇一，鄭▣▣ 琦和 出江樓作詩社會。</title>,<text>江樓賞雪費留連。稍遠紅塵意爽然。獨夜悲鳴驢覔草。九秋搖落鴈橫天。一官鷄肋緣何事。三浦鷗盟已半年。賴有高朋來伴住。更無愁思到吟邊。</text>
<title>次雲岡鄭丈 鴻慶 見寄</title>,<text>幽襟欲把舊漁絲。趁赴江樓匪爲詩。雲亦無心鷳放後。月應多夢鴈來時。卽看浩渺波何極。不待牽留客自遲。擬拜龎床歸去路。小梅盆畔壓書龜。</text>
<title>參太廟春享。是日適値私忌。感懷有吟。庚子</title>,<text>蕭蕭顚髮雪紛霏。萬事如今始覺非。余今年四十九。 蓍策數符驚歲色。蓼莪詩廢泣朝暉。十年孤露身猶在。七廟升薌夜已晞。一體君親祠享日。故山歸夢更依依。</text>
<title>典祀驪陵。歸路聞除江陵。以下臨瀛錄</title>,<text>臨瀛難作吏。百弊亂如麻。努力思牽架。其如掣肘何。</text>
<title>出宿東門外 四月十七日辭陛</title>,<text>等是爲官此勝區。祇緣祿薄少人求。十三斗米軍資監。第一江山鏡浦洲。儉歲分憂思報效。齋宵占夢問行休。同來喜有東坡客。爲我歌頭唱玉樓。寧陵享夜。夢得一句詩。蒼波滿說鷗心事。碧落欣瞻鳳羽儀。</text>
<title>楊根途中</title>,<text>昨夜思鄕夢。今朝戀國愁。龍門逶北去。㺚水向西流。男子四方事。關山千里遊。平生叱馭志。塵刹若爲酬。</text>
<title>踰大關嶺</title>,<text>橫溪絶峽最高寒。民業蕭條嶺路艱。飢卒數三疲欲死。忍能顔面坐輿看。</text>
<title>嶺上望海</title>,<text>迢遞大關嶺。肩輿行且休。蓬瀛忽滿眼。天地始擡頭。雲水浩無際。烟嵐纔已收。今行悔作吏。五馬妨奇遊。</text>
<title>臨瀛八景。次板上韻。</title>,<text>爲吏東西每近洋。乘桴消息久迷茫。區區勺轍難爲水。願借溟神護穡桑。右萬里滄海						縹箱千笈鎖雲扃。伊昔蘭臺預汗靑。咫尺名山三十里。銅章白首愧僊靈。右五臺靈嶽						波精月魄最宜宵。鏡裏天雲影不搖。直到心淸身欲蛻。厭聞官舶閙笙簫。右鏡浦明月						境入明沙日亦晴。閃金鳴玉馬蹄平。寒松亭子知何處。醉裏忘鞭緩緩程。右寒松白沙						靑鶴何年去不還。空留僊跡落人間。早知林棷多凡鳥。應在雲霄不在山。右鶴洞尋眞						一道虹光透遠林。不高那得此幽深。荒年願乞神靈雨。潭底蛟龍識我心。右龍淵觀瀑						爲魚何不走濠梁。每夜官人獵滿筐。寄語臨瀛饞太守。可能心口兩相忘。右南川打魚						舊日名都百弊紛。使君無暇管烟雲。今年祝祝金穰兆。變得嚬呻作胥欣。右北坪觀稼</text>
<title>笑恨 二絶</title>,<text>人道溟州吏是僊。世間安有鶴兼錢。猶笑區區戀火食。百包官米未全捐。						臨瀛山水鏡中開。專爲名湖我且來。猶恨埋頭妨吏事。送君明月獨登臺。</text>
<title>鏡浦臺板揭 四絶○天雲一鑑四大字書揭。繼刻此詩。</title>,<text>星髮麻姑說海桑。名湖天賜古溟王。蓬瀛一帶剗鋪手。錯譬僊娥鏡面粧。						咫尺銀潢接素波。月明笙鶴夜聞多。三郞𨓏蹟終疑恠。縱欲求僊髮白何。						天雲一鑑影相涵。卽事憑欄道倚參。凈到纖塵容不着。向來埋沒始知慚。						數尺沙堤巨海當。中含澄靜外茫洋。觀心觀水元無二。細膩工夫大力量。</text>
<title>和贈鄭伯純 顯德</title>,<text>金瀨吟顚鏡浦杯。僊緣着處有樓臺。先於顔面知君久。弗以官民訪我來。簾几無塵堪靜坐。管絃邀月好吹開。翩翩兩友阿戎榻。卧聽新詩擊鉢催。從子震相隨衙。與伯純有唱酬。</text>
<title>金剛淵</title>,<text>玆山純是土。片石卽金剛。掃蘚看題字。今人果好名。</text>
<title>史閣</title>,<text>太守曾爲記注郞。半年天祿襲芸香。今來莫恨周南滯。猶幸題名石室藏。</text>
<title>旬題試畢。會諸生觴于海日軒。客舘東軒名。</title>,<text>臨瀛文物最關東。墨壘丹鉛起我慵。十試敢言公黜陟。三餘終恐欠磨礱。今年差早東坡月。老守猶存北海風。實地儒家功令外。更須努力進脩工。</text>
<title>除夜大雪。拈東溟集中韻。三絶</title>,<text>特地風雷吼夜濤。官樓逈與海波高。歌娥不惜紅裙濕。笑裛輕盈黏客袍。													垂老襟期歎歲殘。今年始識嶺東寒。終始愛君蘓學士。玉樓高處更回看。						吏退庭空道少人。使君無事岸烏巾。看來潔潔淸淸地。外累休侵內自新。</text>
<title>承耽羅除命後。示金叔昇 仲儒。○辛丑</title>,<text>十朔溟州愧俸錢。耽羅新命又胡然。故人憐我長吟病。不賀陞資吊左遷。</text>
<title>自府離發</title>,<text>彌綸弊局幾勞神。第一檀公入念頻。眞箇去時還係戀。馬頭羅拜吏兼民。</text>
<title>志愧 路傍多木碑。每站民人齊會進饌。</title>,<text>我莅臨瀛未一朞。何德能堪民口碑。聖恩特許稅因减。穡事幸値年不飢。長吏儱侗但坐食。畢竟勞拙無所爲。三政未救由來瘼。一戶無增初到時。自言捐廩捐何補。未免欺人還自欺。點檢歸裝數擔簏。一簟一爐皆官貲。其間毁譽俱失實。野民薄僿峽民蚩。鷄醪滿卓強擧箸。我愧我心人不知。人知不知且休道。爲民惜別還齎咨。</text>
<title>歸路歷謁方伯李公 光正。贈以絛帶扇香。兼賜贐章。多有不敢當之意。謹次鳴謝。</title>,<text>今時宦業最腴州。偏荷君恩此壯遊。三島遙隨徐舶去。二天欣戴召棠留。菲材素乏盤根器。過奬何堪失楫舟。袖裏淸風持贈意。歸帆搖颺海山秋。臘察殿最。褒以心必有濟。器方別利。民狀願留。題以本府事勢。果如中流之失楫。而公格所拘。不能請仍云云。故三聯及之。以示不敢當之意。末句因贈扇事。要以自勖。</text>
<title>辭陛 以下耽羅錄○辛丑正月初九日。在江陵承耽羅除命。二月卄五日肅謝。三月十五日辭陛。</title>,<text>外臣蒙記履。中使促登筵。鯨海波濤息。龍樓日月懸。弓椒優賜渥。符節忝戎權。怵惕辭朝意。歸輈願式遄。</text>
<title>舟行到扶餘</title>,<text>試江將駕海。舍馬快登舟。皁盖隨風穩。蒼崖帶雨愁。米䀋喧士女。笳角閙鳧鷗。捩柁休開捷。風情浩未收。</text>
<title>臯蘭寺</title>,<text>臯蘭何代寺。百濟有江山。花落巖猶在。樓空水自灣。緇徒乞米去。白叟釣魚還。弔古休題詠。前詩半已刪。</text>
<title>海月樓雨中 二首○伯氏自大芚寺來會</title>,<text>曉枕颼颼風撲頭。起看烟雨滿虛洲。魚龍蜿蜿方移窟。鸞鶴翩翩欲下樓。罨畵漁村多遠色。入雲商舶寄遐愁。南來安得東坡句。奇絶平生始此遊。													符節南來聖渥隆。敢將榮利說窮通。周流驛路三千里。閱歷花辰卄四風。地勝樓臺山海是。人情父子弟兄同。明朝掛席瀛洲去。百丈樓船倚碧空。</text>
<title>發船</title>,<text>積雨初晴鏡面開。平明津吏上船催。靈巖皷角依依聽。素島風烟冉冉來。天外時看孤鳥過。帆前不敢衆山嵬。心安睛定身如塑。履險平生試一回。</text>
<title>過素安島。漸入大洋。</title>,<text>一稊迷茫只恃天。元戎無事柁樓眠。東西不辨從來路。徐疾惟徵過去船。宇宙中間雙眼大。瀛洲咫尺片帆懸。長風借我扶搖翼。容易洪厓可拍肩。</text>
<title>下陸</title>,<text>半夜千重海。片舟七尺軀。危濤不敢視。滿座盡如愚。定力眞經驗。浮生忽有無。居然坐自大。平地倩人扶。</text>
<title>望京樓。次板上韻。</title>,<text>不涉重溟未始遊。飛仙來自鏡湖洲。滄桑莫問今千劫。山海都輸此一樓。細雨林端生遠峀。夕陽天末數歸舟。元戎自笑烟霞癖。紅橘林中大白浮。</text>
<title>瀛洲十景。題畵屛。</title>,<text>廣濶幽深境不齊。就中奇絶卽山溪。春風隨入飛仙窟。躑躅花前海鳥啼。右瀛邱賞花						鉅海元來集衆波。達觀無小亦無多。正房瀑布名玆土。夏雨轟雷已足詑。右正房瀑布						千橘林中一草堂。日生公事漸看黃。秋來箇箇輸丹悃。去作蓬萊殿裏香。右橘林霜顆						仙有仙無只此間。瀛洲天放使君閒。山下白雲山上雪。官樓咫尺對孱顔。右鹿潭雪景						天水迷茫夜向闌。眼看如窄又如寬。須臾蕩潏光難定。快露雲端赤玉盤。右城山出日						霞丹汞白淼無垠。一面紗羅夕照淪。人間謾惜滔滔景。明日明朝一㨾新。右紗峯落照						家畜山場本一羣。三州十所聚如雲。渠駑渠驥元無管。箠策加時柰細分。右大藪牧馬						浦浦槎船點點飛。風頭凹凸浪成圍。雖然釣得魚盈擔。爭柰身從險裏歸。右山浦釣魚						有佛中莊呀石門。深深窟宅晝猶昏。早知愈入愈無見。何似巖顚快倒樽。右山房窟寺						此地靈仙幻石形。長時雲霧鎖巖扃。山人嚇語多驚恠。步屧無聲衆樂停。右靈室奇巖</text>
<title>伯氏往都近川獵魚。有事不能偕。</title>,<text>觀魚莫問川與海。大釣細綸無不宜。乘船卽危坐磯穩。况値銀鱗欲上時。伯氏深得濠梁趣。暇日出遊要我隨。非我無心苦制縛。不免東坡浮白巵。且向從者寄一語。都近有蘭人不知。一榦一花是眞品。遠遠聞香迺爾奇。倘能移來秋後見。絶勝閒把釣魚絲。我國無蘭。獨此地有之云。而未詳眞假。</text>
<title>十五日行厲祭。驟雨乍霽。月星明槪。行祀後歸坐望京樓。覺神骨淸冷。喜而有吟。</title>,<text>齋宵蠲潔世緣銷。骨冷神淸睡亦休。積雨三旬初見月。長風萬里更登樓。方知浩氣人皆有。自是明誠鬼可酬。看取心中好境界。善端充擴此焉求。</text>
<title>將上漢挐山。早飯中山。</title>,<text>中嶽猶超絶。白雲履底生。耽羅全體露。大海一邊明。石上幽禽語。林間牧馬聲。無心烟火食。神骨不勝淸。</text>
<title>上峯</title>,<text>潭貯先天水。巖昇下界雲。仙人不必見。南極正秋分。</text>
<title>白鹿潭 二絶</title>,<text>玆山滿天下。傳說自古今。天心嫌太露。上面窪而深。						白鹿去不返。山日曖將夕。安知我非仙。長嘯坐巖石。</text>
<title>露宿山上</title>,<text>山間俄刻異朝曛。草宿依然麋鹿羣。古有仙人能化石。今來諸子盡棲雲。松濤沸壑風逾厲。竹露霑衣夜已分。酒力漸醒神骨冷。夢中疑自玉京還。</text>
<title>戀北亭。次李令 源達 板上韻。十九日發巡行。</title>,<text>海曲繁華第一村。朝天舘外駐行旙。長風客艤梨津櫂。細雨人耕善屹原。村名。 荒歲若爲拯涸轍。淸時猶自重邊門。重溟不隔長安月。夢拜瓊樓祝聖恩。</text>
<title>詠橘 二絶○耽羅錄下</title>,<text>嫰葉經秋不怕霜。問渠何處得微黃。金精偏得中央氣。天敎均圓不詡長。						孤島重溟擇地深。江南氣候異山林。待它黃熟輸芹曝。玉宇瓊樓夜夜心。</text>
<title>用鼎兒韻。示禮幕李仁觀。</title>,<text>萬慮沉吟戶不開。思家戀國夢頻回。欲醫侈病咬常菜。却寄禪心坐傡梅。地如庸蜀長時雨。官似冦萊昔日雷。龠合區區拯涸轍。民憂空遣髩霜催。</text>
<title>除夕</title>,<text>三載元朝客裏過。五旬添一意如何。莅民素乏盤根器。誡子新題警枕窩。縱欲策駑那報國。願將琴鶴早歸家。故山今歲春消息。牕竹新培數尺加。</text>
<title>生朝志感 二絶</title>,<text>今年五十一生朝。風樹餘哀白髮饒。此日何心聞妓樂。弟兄相對慰無聊。						南來不懾渡重洋。爲是桑蓬志四方。儉歲民憂方請粟。悔敎飣餖侈壺觴。</text>
<title>敬次桐溪鄭先生大靜謫廬韻</title>,<text>吾嶺光華某里廬。南來鵩舍訪幽居。橘林祠裏風猶在。花葉詩中歲幾除。漂舶尋常胡語閙。孤城寂寞講帷虛。謫廬遺墟。今爲書堂。 百年感慨經過路。瘦竹疎梅長尺餘。</text>
<title>十七夜喜雨</title>,<text>麥嶺迢迢未到秋。災民添却望雲憂。君賜粟時天賜雨。一宵和氣遍三州。</text>
<title>十年前鑷一白毛不復生。今秋對鏡。又見一莖白。</title>,<text>衰相新添一白毛。秋來倍覺簿書勞。瀛洲借道神仙窟。安得麻姑玉爪搔。</text>
<title>閱翁復古集 二絶○復古贊云綜理馬鄭。祖述程朱。</title>,<text>丹鉛枉費蠧魚䕺。變作明儒攷校工。非朱非陸功還倍。綜理區區辨異同。						馬鄭何窺洛閩藩。祇資淹博擅文垣。無端捏合程蘓室。不及眞禪反寡言。</text>
<title>得昌黎詩一冊於日本漂還人。紙多蠧食。褙而改粧。拈卷首韻賦其事。</title>,<text>天怒焚硎佑炎劉。航壁稍稍博士儔。徐福知幾泛海遊。逸書載去夷亶洲。歐陽公日本刀歌曰。徐福行時書未焚。逸書百篇今尙存。 文明獨擅我東陬。涅齒侏𠌯地闢幽。猶能沿襲古風留。𨓏𨓏購市通神州。乾文遙覷奎星浮。字挾風霜畫如虬。昌黎奮臂籍湜愁。直接先秦溯九流。外國聞名良有由。不數充棟與汗牛。商舶珊珂寶氣收。雕題聚首拭眯眸。繡棗爛纈刻鏤酬。旁譯方音字綢繆。耽羅太守爲防秋。槎艑點檢出港頭。漂民槖裝雜鯖侯。挾律先除胠篋羞。爲言黑衣貌似猴。館餼寢堗此書投。皮卉何知慕前修。拋棄無用家鋤耰。太守南來歲已周。㘿頭惟有簿墨稠。自從得此詩格優。口哦手繙不暫休。安得善本相對讎。</text>
<title>夜坐風雪 二絶</title>,<text>吏退更深雪滿除。翛然簾閣似禪居。今朝始識瀛洲趣。盡夜焚香讀道書。						蔀屋民艱歲暮加。績燈舂火幾人家。夜深風雪寒如許。起步彷徨睡帽斜。</text>
<title>挐山雲歌</title>,<text>挐山雲。從何起從何滅。出沒幻現眩晃殊詭。羌不可得以究詰。或晻靄而靑蒼。或靉而皜潔。或丹而髹。或黝而涅。或南自琉球暹羅。或北自斜鼠火脫。或西而登萊。或東而馬薩。或聚而若峯巒之攢蹙。或散而若波濤之激嚙。或橫若垂天之霓。或鋪若羃地之雪。或立立旂綴。或英英萼發。或如綺縠之褶曬。或如眉黛之淡抹。或陰曀而釀霖。或熀耀而爭昳。或姸而帶嵐。或頑而助颲。旣方色之殊異。又形態之不一。余曰處乎望京樓上。目寓之而怳惚。攬之若襯。摸之如失。絪縕其始。廣漠其卒。圖繪之所莫狀。筆舌之所難述。遂忘骸而蜩化。自無心而怡悅。掃朱墨之䕺委。御遊氛之轇轕。嘗聞山澤之氣上而爲雲。積饙餾而霾鬱。彼釜岳之䧺蟠。寔靈仙之攸窟。水莫鉅於南溟。極㙆埏而蕩潏。下而蛟螭蜃蚌珠貝珊珂之光恠。上而楩楠櫲樟木石花葉之芬馞。傍豁無涯之浩域。中呀太虛之曠室。於是焉日煦月泆。陰沁陽熨。翕坎艮之精英。彌覆幬之坱軋。集衆晶而受采。敞廣輪而爲闥。變化舒卷。往復倏忽。推而極其大則漫九霄而有餘。退而莊於密則窅形迹於抄末。乖沴掃廓浦瘴谷霿。靈華毓結朝霞暮霱。遂乃洞崑崙之端倪。溯本始之生出。眞宰把握其造化。助生成而澤物。風鼓雨潤。四序推。雷祥雹灾。露生霜殺。雲於其間。靡有定質。發揮開張。薰蒸貫徹。二五綜錯。功不可闕。迺列祀典。先于望秩。肆惟羲繇之贊行施。亦粤虞工之歌慶興。銷歇而不憂其沮。坌湧而不厭其增。猶神功之斂寂。待淵卧之時乘。莫遲留於膏澤之降。莫蔀蔽於太陽之昇。遁世者得之。足以忘是非之競。談道者得之。可以覺玄虛之勝。蕩胷三杯。祝融之巓可登。遊神八表。南郭之几宜凭。感造次之呈露。口不言而心譍。趁公庭之吏退。時登欄而獨憑。任衣狗之變遷。喜物累之消澄。彼羽人之荒誕。非有取於白日之飛騰。盍歸來乎故山。雲隨我而鬅鬙。偶彭澤之出峀。憫符綬之相仍。爰抽筆而抒懷。莫曰余之負丞。挐山雲挐山雲。出而有施。退而無矜。譬甌臾之止丸。庶此言之可徵。</text>
<title>絶海數載。世緣希濶。心界稍覺靜帖。近因歸思。夜輒失睡。始知操存之工未至。惕然有吟。</title>,<text>學問未收中晩效。聦明頓减少年時。非眞簿墨擾無暇。自是心田茀不治。彭澤歸來行已决。禪家流注夢先知。加工默默身如塑。忘助中間戒坐馳。</text>
<title>望京樓晩眺</title>,<text>積雪纔銷霽景開。小傔扶醉上樓臺。鴈拕孤帆長天去。牛戴寒鴉暮郭來。餘橘嚲黃棲宿葉。老菘淹綠出新荄。殊方物色翻如許。久滯南衙愧不材。</text>
<title>養老宴</title>,<text>老人星下老人多。別界民謠帝力何。少日力耕田不稅。暮年閒卧海無波。漢分帛肉恩應遍。虞養膠庠禮莫加。太守今來修廢典。須知德惠自朝家。</text>
<title>遊長兀龍湫。次韓退之南山詩百二韻。</title>,<text>瓊隖泛如葉。積水環四囿。天荒久未開。輿圖難盡究。燕齊士迂恠。誑嚇互受授。靈芝等玄圃。丹砂視句漏。荒唐秦漢後。無人不願覯。眼目旣阻礙。精神徒灌湊。靑邱小方域。山河如錯繡。羅麗已邃古。舟楫路自透。精英種必洩。財寶産亦茂。無端托仙詭。爲有瀛洲峀。培塿出九霄。牙頰所成就。奰屭巨鰲骨。谽谺大鵬咮。生來慣耳雷。對面不見秀。但喜勢蘊藉。趣味如飮酎。趾深輻外輳。臚圓釜上覆。指脚欠蜿蜒。肩胛少結搆。峯無方丈高。石讓金剛瘦。三神亦濫竽。玆山名宇宙。翻思造物理。不必樻雕鏤。靈室驗磅礴。鹿潭測廣袤。一陟不復遊。寒暑屢易候。譬從門牆窺。恨未堂奧簉。臨歸更理屐。日維五月戊。長兀最有名。絶頂忽嵌竇。南來蛻塵累。靈湫擬枕漱。諏辰每跌蹉。簿牒苦紛糅。况諗土人言。風雷起白晝。沮魔不足信。浮世唉泡漚。水可駕蛟螭。山可逐猿狖。蜀道難上天。金牛免僵仆。羽化雖云誕。蹩寧不陋。子長探禹穴。石室文章富。歎息登華旨。寓語砭狂走。平生破浪志。涉海天亦宥。至寶在幽深。始遇知者售。衡雲理應開。岳神庶冥祐。淸晨騎馬出。騶御暗訕詬。微月過毛壇。細路迤石甃。須臾日盪潏。衒晃神欲愗。行行山漸近。橫穿路失舊。蕭條無等里。林椒數屋又。皮衣護晨牧。不辨人與嘼。火畬麥初熟。結幕防偸冦。羸駒步彳亍。前躓賴後救。居然巖半腰。烏鵝競噪鷇。回顧乙那城。簫笳隱隱奏。路傍候馬監。衣冠太朴貿。庸汝作指南。蒐塲曾邂逅。兩兵斮䕺翳。短鎌揷在脰。停輿暫露坐。呷酒鎭眩瞀。擧目無盡藏。滄溟視涓溜。萬木忽如束。尋徑往而復。佝僂攬衣前。牽罣側弁右。巉嵁更樛轕。旂旙森釰冑。幽花照客襟。馨香時聞臭。周流想地步。挐山此爲副。秖緣人罕到。萬古藏鼯鼬。亭午始陟嵿。滿目生碧皺。沈霪鬼魅藏。渟泓雲雨闘。何來貢貢鳥。觜羽憐孤雊。恠底千仞岡。活水萬斛輳。聚蛤沙藪逈。漂杵牛島驟。無迺貯靈液。至人天亦佑。譬若䪿門血。百脉通艾灸。團圓鑿混竅。▼(齒+号)嚙痕似籀。先天一生氣。遇埳滀而逗。此理終渺茫。桑田幾耕耨。銅盤一勺露。尙費千金購。誰信龍在山。欲語還䛠譳。神鱗所窟宅。土人傳自幼。不燃牛渚犀。詎破神恠謬。坐久寒徹骨。行厨促飣餖。天台拾螺殼。武夷記古柩。冥搜多弔詭。試㪺傾一梪。安知非玉漿。從人盡飮獸。物性異而同。魚蟹伴鷹鷲。未論白山澤。不在黃池後。飛仙果能到。此間應宿留。躕躇不復路。竚望如有媾。冉冉雲嚲巾。翛翛風拂袖。獵夫帶數犬。何苦遠來狩。玄鹿樾爲巢。華蟲草沒首。西暉曖將夕。下界騰饙餾。懔然不可久。稍稍行李收。徘徊且歷覽。羣巒環似彀。有水斷漁釣。有山絶薪槱。靜思互根妙。閒吟艮兌繇。塹崖猶積雪。一陰生自姤。筇音響石逕。幽眇今始遘。處地何高絶。𡺚崒可摘宿。歸來到中山。歇馬石爲廐。離離彼琪樹。朱實綴瓊琇。危壁無杠梯。恠巖疑屋霤。堠卒縛草炬。待我于彼狃。探奇恃脚力。立志須先懋。不愁路繭足。不畏風逼腠。登登喜盪胷。亂以詩歌侑。逍遙大鳥遊。朱墨不能疚。非眞慕辟穀。况詎學神呪。南來好樓居。不似東坡僦。到底是恩造。瑤草已再嗅。他日風檐下。展讀村酒酘。</text>
<title>遞職移衙</title>,<text>朱墨勘新簿。丹鉛攛舊詩。歸裝數弊簏。愧重始來時。</text>
<title>挐山䕺竹。今年始結實。一莖十餘顆。穗如黍米如小麥。居民採以爲粻。殆累千石。詩以志異。</title>,<text>竹是鳳凰食。飢民採爲粻。莫歎鳳不至。不飢已稱祥。炊煙遍蔀屋。何似鳴高岡。神爵誣漢史。瑞麥愧漁陽。睠彼瘠土民。木食秖可傷。古人進烏昧。此意不可忘。</text>
<title>待船</title>,<text>無官猶竊廩。多病未歸山。新使舟何晩。炎天路漸艱。去來雖異勢。淹速每相關。自覺身如贅。朝朝望海還。</text>
<title>水北亭</title>,<text>落日扶餘國。凉風水北亭。停船徙倚久。白鷺滿空汀。</text>
<title>簡寄張省伯鵩舍 聞方在無愁洞僧寮。南歸擬歷晤。</title>,<text>今世難爲吏。夫君有此行。困衡知學力。論讞著廉聲。好去無愁洞。時登拱北城。南歸參玉版。丈室一燈明。</text>
<title>送李令季愚歸鄕</title>,<text>同來不共去。心緖悵難裁。雪夜銀臺漏。春風故國梅。名塲歸始穩。塵世笑難開。且寘悠悠事。都門把手迴。</text>
<title>恩賜曆書</title>,<text>君賜孰非珍。愛此新日月。從今至歲寒。願言報塵刹。</text>
<title>李令洵甫宅。與鄭醇一，申左人 佐模，許而老 傳拈韻。</title>,<text>飢駒覔草夜槽騰。我筑君琴較各能。剡曲正宜江有雪。香山寧可社無僧。久遊千里容顔改。不讀三年面目憎。獸炭燒紅爐煑肉。梅兄終恐耻爲朋。</text>
<title>與金宅中 相洛 夜話</title>,<text>蕭蕭顚髮弊紗烏。雪夜朋來不待呼。自愛家聲黃卷在。休言嶺色白衣拘。漁樵晩計從吾好。經史新詮與子俱。多病也應歸是藥。故山無恙鶴淸癯。</text>
<title>月淵巖 在安義</title>,<text>山光忽滿眼。秋水瀉寒玉。月淵曾有名。知是此巖谷。</text>
<title>落帽臺</title>,<text>異事重陽節。頻登落帽臺。桐溪遺墓在。山菊已先開。</text>
<title>籠山亭次原韻</title>,<text>百轉千迴繞碧巒。空敎流水出人間。孤雲不是無心者。籠得平生幾處山。</text>
<title>次金侯 鑅 訪陋居韻</title>,<text>解紱歸來晩。新廬起舊園。淸風藥下老。暇日瀼西村。皁盖穿杉逕。幽軒砑石門。古人薤水意。竹簟對瓠樽。</text>
<title>猪灘 以下浿西錄○丙午七月除慈山府使。八月七日辭陛。</title>,<text>猪灘江流急。西風露氣寒。當年朴忠壯。橫屍卽此間。</text>
<title>鳳山途中</title>,<text>野色來無盡。襜帷不敢障。時逢灣上撥。過去柵中商。近塞多楡柳。依山少稻粱。桑蓬有所事。隨處入思量。</text>
<title>黃州</title>,<text>西來多勝地。襟帶壯黃州。遠峽初開齶。層巒更壓頭。滄江圍粉堞。明月在高樓。過客題詩去。空汀柳欲愁。</text>
<title>月波樓</title>,<text>巷市東頭柳色連。一樓粧點萬家烟。安得當年王太守。子城西北竹爲椽。</text>
<title>練光亭</title>,<text>千年箕子國。百尺練光亭。天上銀河落。人間皓月明。樓臺眞壯麗。城郭共崢嶸。且寘繁華事。歸來夢亦淸。</text>
<title>浮碧樓</title>,<text>遊人先上練光亭。伯仲樓臺造次呈。自是天雲同一碧。如逢夜月卽三淸。萬錢難買綾羅島。千里初登乙密城。更喜石邊添箇寺。水聲山色共紆縈。</text>
<title>箕子宮</title>,<text>父師吾東國。依然魯仲尼。山河卽闕里。民物是倫彜。古俗仁贒遠。遺墟婦孺知。登坍更有感。夫子欲居夷。</text>
<title>九三院前。觀殷田遺址。</title>,<text>九三院裏逢儒士。什一田邊訪老氓。溝洫不隨陵谷變。川原長與稻秔平。殷周逖矣今何世。羅麗依然有舊形。助徹元來經制異。後人傳說未分明。</text>
<title>上衙 二絶○八月十九日</title>,<text>卄載三爲瀕海吏。今來峽邑始淸閒。閒忙到底皆恩造。不敢焚魚卧碧山。						翛然衙閣似禪院。朝暮烟嵐燕坐餘。早知簿墨閒如掃。恨不攜來舊讀書。</text>
<title>慈母山城</title>,<text>慈母城中萬子樓。古人於此費綢繆。垣墉自可容千衆。管轄兼能壯七州。倘使仁恩眞若保。縱銷兵甲亦無憂。書生自笑迂愚甚。祇把山名作勝籌。</text>
<title>奉餞洪方伯 在喆 還朝</title>,<text>西州管轄倚聲光。惱殺風萍劇一塲。朝議豈眞輕外闑。主恩聊許覲高堂。今年不飮重陽菊。去日應謠蔽芾棠。浿上樓臺增客抱。獨留鳧舃滯殊方。</text>
<title>送張公懋 仁遠 赴北幕。書寄鄙名。使刻于萬瀑洞石。</title>,<text>聞說北評事。翹英撤近班。威名一路重。軍務百年閒。擁妓銘渦戒。課儒化峒頑。凭君寄姓字。先入萬千巒。</text>
<title>贈冬至書狀宋學士英老 柱獻○八絶</title>,<text>吾儕生幸箕師國。民物倫彜自小華。一雙眼孔猶嫌窄。纔躡皇都已足誇。													遼燕侯服三千里。磨螘方羊海一隈。倘學文遊踵石室。不辭重譯漢槎迴。						羅璣金碧棼駭矚。佛宇梵宮遍里閭。不似當年路鐵觜。梗漂猶泊魯齊墟。鐵山觜。明時航海所經地名。						今行過古秦城下。謀國雖愚識慮長。不敢鞭驅廣林石。鱗介雊雛育一方。廣林石。方二百里。羣鳥卵育於此。在虜地。						孤竹之祠吏部縣。古今名蹟此間多。氣義動人遊俠甚。舖肆𨓏𨓏有悲歌。						自從禪陸分天下。莠紫憂深僻異書。石經門外逢儒士。證我鯫生老蠧魚。													不用奇衺灣上貨。耕桑自足蓄三年。紵縞何曾添越槖。漢人爲賦角弓篇。						天祿燃藜曾接武。闌跚墨綬候西州。惱殺風萍留別語。明年楊柳待歸輈。</text>
<title>百祥樓板揭</title>,<text>平生一隻眼。今日百祥樓。濶展羣山面。危臨萬柳頭。光氣來無盡。風情浩未收。奇遊逢雪夜。神骨透重裘。</text>
<title>宿嘉山郡 吾鄕鄭忠烈死事於此。曾有義妓。聞已物故。</title>,<text>當年鄭太守。父子此殉身。逢人說往事。訪妓已前塵。戰地經松壘。匈窩陋博津。吾鄕數間廟。蕉荔竟誰陳。</text>
<title>承察邊皇差勞問使之命。發向江界。</title>,<text>關塞多風雨。衰軀駄病驂。敺䕺禽復集。入穴虎能探。峒裏開金帳。軍前奉玉函。使啣慚備數。邊事未曾諳。</text>
<title>留煕川。柬寄泰川倅李令 源達。</title>,<text>海國懷前尹。蘭臺躡後塵。智愚奚翅別。出處每相因。再夜西州舘。三更北斗宸。今行亦寵命。陶汰愧吾人。</text>
<title>城干舘述歎</title>,<text>使行紛織路。幾日息厨傳。輿卒輸官物。船人償撥錢。津人訴撥軍索例錢。不堪其苦故云。 米鏹雖已斂。本府抄饒民貸錢。以備軍需云。 鷄豕未應蠲。鷄豕亦徵出於民間。 氓俗猶敦厚。休言我獨贒。</text>
<title>冒雨入江界</title>,<text>五涉危津日已曛。江州城郭暝難分。我行霑濕何須歎。陰雨穹廬卧戍軍。</text>
<title>仁風樓。次板上韻。</title>,<text>行穿萬峽到江州。百丈危欄壓水頭。三寨地竆蕃漢界。一樓天餉海山遊。晴雷隱隱龍吟窟。落日依依鷺立洲。邊報何遲來撥路。獨留空舘使人愁。</text>
<title>謁景贒書院。次晦齋先生韻。先生易簀于江界謫所。建祠校傍。</title>,<text>西州敦樸美風餘。襲德薰芳定不虛。此地絃歌追白鹿。衰年冠盖愧銀魚。玉溪寒月琴長在。鴨水腥烟柳未舒。王事驅馳猶暇日。鐵檠燈下訪儒居。</text>
<title>望美亭</title>,<text>長安不見古人愁。此地三山與二洲。細雨鵑花春正暮。天涯望美有高樓。</text>
<title>聽琴歌</title>,<text>南音妙麗北音豪。柳嶼花汀朔氣高。佳娥慣唱凉州曲。能使遊人白盡毛。</text>
<title>憶伯氏行李</title>,<text>今春白髮任頭生。關塞迢迢望遠情。空舘三旬賓作主。故山千里弟離兄。年來宦跡多邊徼。老去詩篇半客程。屈指行期懷。夜深江月照虛汀。</text>
<title>慈城江</title>,<text>長津西境古慈城。怒水滔滔日夜鳴。如何直向胡山去。猶自彎回故國情。</text>
<title>普贒寺</title>,<text>久客倦行邁。暫寄禪房宿。香蔬醒熱胃。捨却官厨肉。解衣欲就枕。僧來慰幽獨。禪語亦堪聽。可以度今夕。</text>
<title>藥山東臺</title>,<text>關塞迢迢遠客愁。香山名勝暫遲留。遙空忽出東臺石。瞥地驚開左海眸。北去岡巒連朔漠。西來江水過安州。遊塵野馬紛如許。一笑逌然占上頭。</text>
<title>降仙樓雪夜</title>,<text>十月重來赤壁舟。蘓仙恨未雪中遊。四眺璀璨光無盡。今日眞成白玉樓。</text>
<title>再呈由。被方伯趙公 鶴年 苦挽。</title>,<text>印文生綠篆烟銷。獨夜鄕懷白髮饒。官閒偃息雖無礙。歸去方伸舊折腰。</text>
<title>以監試官赴文川</title>,<text>衰暮多行李。今年又遠征。東風花滿路。西日柳連城。倦鳥愁絛縶。羸驂擁旆㫌。試乎眞備數。文字愧虛名。</text>
<title>贈韓魚川 鼎瑚</title>,<text>識君香嶽路。今日又龜城。欵欵三宵榻。依依四絶亭。藍松官落拓。羽竹氣崢嶸。岸上看蠻觸。開樽瀉兩情。</text>
<title>嘉平路中。贈試臺徐校理 堂輔 遊賞之行。</title>,<text>山水猶難副盛名。名區多處眼徧生。春光好向東臺餞。詩句須於上院成。沸流江上樓容壯。無盡亭前野色明。剛恨昨年遊賞地。石洲冠盖是兼程。</text>
<title>神光寺。與趙弘濟 述立 校梅隱集。二首</title>,<text>當日蒙衝艤水涯。法門衰敗奈今何。餘生浪走紅塵路。古道猶傳墨帳家。發篋怳如供灑掃。聯床未暇和詩歌。初心道德思塡補。更向源頭着眼過。						今行非是學禪虛。靜坐要看未發初。省事支林猶愛駿。放言蒙叟亦忘魚。經旨更尋梳洗後。人情多見別離餘。坡翁高處君知否。碁酒尋常讓不如。</text>
<title>發金剛行 二絶○以下金剛錄○己酉四月望。約宋敬時同行。</title>,<text>人間向子平。海上蓬萊窟。出門天始晴。前路有明月。						臨瀛有宿債。世務苦纏身。今行更快活。騾後兩三人。</text>
<title>宿龍宮。與主倅李淑汝 鍾祥 共賦。</title>,<text>龍衙訪故人。朱門似白屋。今來爲乞詩。賴爾遊楓嶽。</text>
<title>滯雨上仙菴</title>,<text>地底聞淸瀨。雲中露奇石。怳惚夢疑仙。寺樓烟雨夕。</text>
<title>曉起</title>,<text>朝起占陰晴。四山微露角。呼童催秣驢。小衲眠不覺。</text>
<title>中仙巖</title>,<text>三仙本無名。好事相甲乙。今來慣見石。中巖稱第一。光氣透林間。麤頑忽已失。削玉瀉淸流。磨銅衒白日。上看鶴盤迴。下俯龍盪潏。世界無一塵。坐我瓊瑤室。笑留三字啣。沉碑久不出。</text>
<title>舍人巖 二絶</title>,<text>蒼松蔭白石。綠水抱丹崖。居民那識趣。門盡向江開。						石氣排雲出。林容帶雨深。名亭今易主。山水自淸音。</text>
<title>登二樂樓 退陶先生莅郡時所命名</title>,<text>暫過丹邱縣。逶登二樂樓。俛仰懷先哲。山靑水自流。</text>
<title>抵堤川邑。見孫觀煕書。卄二日政。除東都尹。與古人除書到日丹鼎破相符。可發一笑。至原州復路。</title>,<text>寤寐名山三十秋。今行纔得到原州。衰年吏役非眞願。撲面黃塵去路愁。</text>
<title>重午日。拈東京誌中韻。以下月城錄</title>,<text>衰年吏役客東西。朱墨欺人鬢髮凄。到日佳辰重五過。來時驛路半千迷。鳳凰臺下鍾聲遠。鴈鴨池邊草色萋。一卧梅軒身似絆。仙山悵望隔雲泥。</text>
<title>洗襟堂。次板上韻。</title>,<text>瓊樓一夢水調頭。恩許山南第一州。汲子爲治長卧病。希文雖退每先憂。樽因玉笛新聲倒。驢爲金剛宿債留。簿牒今來無暇日。佳辰空負庾南樓。</text>
<title>題朝陽閣</title>,<text>林雨霏微晩始晴。永陽城外逗行旌。登樓忽見蒼崖色。倚枕時聞流水聲。野含夕照看愈遠。山與白雲時傡生。十載重來徙倚久。汀花岸柳揔關情。</text>
<title>題一勝亭</title>,<text>一勝其如衆瘼何。名樓絲管且休誇。興亡弔古山河在。凋瘵憂今賦稅加。玉笛聲中新日月。金剛卷裏舊烟霞。殊恩欲報身先老。雲鳥遲遲未返家。</text>
<title>次李敍九 晦慶 韻</title>,<text>蚤知今世難爲吏。恨不東岡一卧高。故人薤水時相訊。倘免陽城考拙勞。</text>
<title>謹次孫襄敏公家藏三寶韻 三絶</title>,<text>刻畵虯螭巧十分。硯池渟淥吐爲雲。瀛樓當日絲綸手。倚馬揮成九制文。右玉硯滴						珊瑚寶氣綴成斑。箇箇希珍出世間。麟閣龍光長不沫。至今留照寸心丹。右珊瑚纓						禁中頗牧古人如。寵錫腰刀壓袋魚。漠然山水兵塵後。帶礪遺盟寸鐵餘。右瑠璃刀</text>
<title>立巖書院二十八景 取十一</title>,<text>乾奇一畫象爲榷。畫前包在先天殼。高人命筮遇介石。不橫而直森出角。右卓立巖						西戎不講會盟禮。魯連之耻海難洗。寰區無地讀春秋。析木東臨日出氐。右避世臺													遠志羞爲小草芳。莫謾厲揭較人卬。立巖先生大力量。遊心天地不出房。右招隱洞						虛撈水月到溪潯。鷰蹴魚游每遣侵。禪家強覔無臺鏡。動靜元非兩㨾心。右鏡心臺						一行添入四大偶。乖翁發秘雷夜吼。在天爲星在地石。緯家謾說步罡斗。右象斗石						下流猶耻飮犢渚。山溪莫敎人間去。洗耳不如洗我心。道人無復夢玉女。右洗耳潭						一脚不到功便虧。仞九竿百是良規。慾海情坑在跬步。路頭燕郢卽微危。右戒懼臺													碧嶺岧岧削如圭。下趾浸水上雲齊。居人那識藍烟氣。騎鹿仙人夜覘奎。右含輝嶺						龜蒙不過小小岑。幸得千載聖一臨。徐伐江山古鄒魯。二樂中間道倚參。右小魯岑						折筩引水不費綆。水是動物止則靜。羲繇觀翫象勿羃。天一涓涓生古井。右勿羃井						行盡山椒與水側。分合融峙兩不息。心目須從古初來。動靜奇偶如輪翼。右合流臺</text>
<title>蓮桂堂。次軸中韻。傡小序</title>,<text>記昔數十年前。與東都諸名勝。會話于蓮桂所。今莅是府登是堂。愴然有存沒之感。敬覽卷中題詠。又有先君子唱酬詩一律。尤不禁風樹之慟。敬次原韻。以附卷末。						對酒汶亭感慨多。十年三見月城花。芳塵已冷芝蘭室。遺墨空傳軾轍家。猥把懸楣齊炳燭。炳燭。西軒名。舊揭也。蓮桂堂額。手書新揭故云。 旋謀築石護流沙。汶川流沙。八恠之一。水中舊有石壇。捐十金新築。故及之。 願言同社俱努力。縱我歸田地不遐。</text>
<title>次任是庵夢羲堂韻</title>,<text>今世無由古道回。淸風空遣北牕開。是庵亭子知何在。栗里田園歸去來。南社新躋蕉荔享。東籬宛對菊花杯。羲皇不入黃堂夢。偃室絃歌愧澹臺。</text>
<title>德洞祠。謹次軸中韻。</title>,<text>紫玉同源德洞流。一山分占兩名區。弟兄父子河南宅。草樹雲烟水北樓。風亭設食贒孫在。篔壁看詩遠客留。九曲前行先歇脚。漁郞覔路不須愁。</text>
<title>玉溪路傍。有石池甚奇。</title>,<text>洗頭玉女盆猶在。騎鹿仙人潭自成。偶然一歃天池水。正是無名勝有名。</text>
<title>壽伯氏回甲 庚戌</title>,<text>四美堂中雙棣華。瞻兄由弟二齡加。天時降聖生贒歲。世業竆經力穡家。古里春風寒浦柳。新年雨露月城花。餘生白首多遺憾。近日鄕邦壽耉多。</text>
<title>玉假山</title>,<text>筆架詩床擁墨香。山玄一朶鎭中黃。陶泓舊質推荊璞。䕺石前身閱海桑。時有斑文藏豹霧。長留槁骨戴鰲霜。蘓家轍軾今猶在。氣格形模細入量。</text>
<title>神光寺。與許敬翁 恁 拈韻。二首</title>,<text>風埃顚倒始今歸。暇日攜朋上翠微。爲禦臘寒尋燠室。却任禪寂掃塵機。齋厨積葉靑驢卧。佛宇深燈白蝠飛。三宿不離淸凈界。林間新月繼斜暉。													竹下松邊一逕斜。來人個個飫烟霞。同憐白髮頻成會。偏愛靑山不在家。初日晉贒修契事。歸時商皓和芝歌。年年添却新詩伴。到處名山得句多。</text>
<title>歲暮吟示學徒</title>,<text>志士感歲暮。流光劇逝水。悠悠百年間。人生詎止此。楩楠尺寸萌。培塿平地起。學業貴及時。文章亦徒爾。上蔡戒能言。龜山好靜坐。前路謾多歧。無人放老馬。苟能加鞭策。康莊在目前。蹣跚壽陵步。使我心悁悁。趨營悟昨非。善端檢始發。感歎爲賦詩。殘篇付餘日。</text>
<title>卜亭基於新村傍 辛亥○以下布川錄</title>,<text>牙田欠窄竹川深。葛谷前溪晩愜心。雙瀑分流三面石。四山環擁一邱林。莫言慳秘千年久。自是經營十載今。好去金剛遊債了。歸來閒卧水雲潯。</text>
<title>新村</title>,<text>數舍非云遠。肩輿幾度尋。溝塍白水滿。巖壁綠苔深。舊里猶新號。今人自古心。居然成聚落。爲我闢雲林。</text>
<title>晩歸亭</title>,<text>弗恨歸來晩。今年始六旬。非眞忘世念。聊可養閒身。處僻心神穩。開荒眼目新。山林是本分。造物莫余嗔。</text>
<title>踵雩軒</title>,<text>春風沂水瑟。明月玉溪琴。緬憶孔朱世。齋居千古心。</text>
<title>水調樓</title>,<text>子瞻終是愛。金馬與黃州。水調有遺曲。時歌明月樓。</text>
<title>萬山一瀑樓</title>,<text>萬山深復深。草草數間屋。靡渠太寂寥。對樓鳴一瀑。</text>
<title>古松流水觀</title>,<text>石間松自老。松下水仍流。定知天餉我。鶴觀續奇遊。</text>
<title>羽人石</title>,<text>太湖名過高。平泉事已昨。願借羽人號。山林永相託。</text>
<title>濠魚磯</title>,<text>人魚兩相樂。有磯臨水湄。濠叟亦多事。強解知不知。</text>
<title>分合瀑</title>,<text>有合必有分。萬理同一瀑。當時請下語。晦翁詩三復。</text>
<title>鎖煙橋</title>,<text>虹橋未應斷。翠煙空鎖路。寄語上來人。到頭日尙早。</text>
<title>洗心池</title>,<text>渟流本一水。動靜隨地異。君看半畝塘。只在方寸裏。</text>
<title>無極島</title>,<text>聚石中爲島。四環都是水。空洞尙有物。萬化從此起。</text>
<title>鐵笛臺</title>,<text>鐵笛彼何人。笙鶴去不返。永夜獨倚樓。灘聲近而遠。</text>
<title>凝窩</title>,<text>氣凝成萬形。道凝於至德。流峙動靜間。閉門守玄默。</text>
<title>布川九曲。次武夷櫂歌。</title>,<text>伽倻山上有仙靈。山自幽深水自淸。山外遊筇曾未到。月明笙鶴但聞聲。						一曲沙灘不用船。法林橋下始淸川。遊人自此尋源去。滿壑虹光拕夕烟。						二曲槽淵淵上峯。峯頭石立羽人容。洞門一逕纔如線。水複山回翠幾重。													三曲渟匯架石船。溪邊老木不知年。當時九老題名在。前輩風流後輩憐。						四曲亭亭出水巖。滿嵿花木倒鬖鬖。盤陀一面長如洗。瓊室瑤臺頫碧潭。						五曲鱗鱗石氣深。誰將綠布曬空林。人間織女空杼軸。明月機絲夜夜心。						六曲沙梁碧玉灣。數家臨水竹爲關。烟雲却鎖來時路。眠鹿棲禽自在閒。						七曲崎嶇上下灘。穹然石塔始迴看。到頭孤絶人誰識。風自伽倻滿袖寒。													八曲新村眼忽開。盤旋臺下水縈洄。居民那識烟霞趣。猶向松陰醉睡來。						九曲洪開洞廓然。百年慳秘此山川。新亭占得安身界。不是人間別有天。</text>
<title>刻洪開九曲四字於溪邊石上</title>,<text>開闢洪荒萬八餘。由今視後又今如。強名九曲還多事。桑海他年石上書。</text>
<title>送族弟景溫 源孝 讀書俗離寺</title>,<text>好去泉聲嶽色中。今行端費歲年功。蘓貂不弊烏能激。巡帙爭抽賴是聦。莫把工夫頻作輟。早知緣業有竆通。煩君更抑靑雲志。經義他時說異同。</text>
<title>次金孟庸 昊誠 甲日韻</title>,<text>藜布猶能發浩歌。太平生老詎堪嗟。梁鴻德耀流芳遠。謝鳳超宗匹美多。白首湛深玄草在。靑陽生動古梅斜。莪蒿百感詩中語。無樂弧辰最我家。</text>
<title>又作金剛行 二絶○以下續金剛錄○四月十二日歷公山。與宋敬時約行。</title>,<text>半途懲前失。三年又此行。白髮不知老。毗盧頂上情。						仙人倘笑我。塵慮未全淸。今行始快活。朝籍近無名。</text>
<title>鳥嶺</title>,<text>鳥道年年西去路。白頭愁殺入紅塵。今行始覺閒忙異。巖峀溪湍步步新。</text>
<title>兩大峙</title>,<text>白雲 山名 連雉嶽。中間兩大峙。巃嵸山色裏。往往水淸駛。崎嶇避石路。偶與林翁値。植杖問何之。白髮騎驢子。</text>
<title>哭鄭正言 鴻淳</title>,<text>今行擬乞水樓詩。萬二千峯領畧之。公已化仙仙不見。毗盧頂上倘相期。</text>
<title>蒼峯驛。伏次先稿韻。戊子季春。本生先考作金剛行。</title>,<text>氣候差殊數朔中。雙峯花事已殘紅。風樹卅年重此路。每憑行曆藉前功。先稿有峽裏幽花晩始紅之句。</text>
<title>昭陽亭</title>,<text>未到金剛亦勝遊。昭陽江上倚高樓。興亡貊國曾何世。佳麗東關最是州。百重纔過黃牛峽。二水如分白鷺洲。遠客飄然乘興去。夕陽山色滿虛舟。</text>
<title>金城途中</title>,<text>靑山帶綠水。百複又千迴。十里見一屋。白晝門不開。燒畬及茂樾。畊㹀掛巖隈。老媼向我言。今年穡又災。𪍷麥不成釀。行人罕接杯。積薪縱如阜。何以得錢財。尙不免租賦。峽民亦哀哉。</text>
<title>斷髮嶺</title>,<text>岧岧斷髮嶺。一上世緣踈。大海範圍外。仙山眼目初。奇形生半露。積氣在中虛。浣我來時袂。人間雨過餘。</text>
<title>長安寺</title>,<text>泠風旬日到長安。三載經營意始寬。伽葉峯頭斜日逈。神仙樓下晩花殘。鳥鳴澗響天機巧。粟飯蔬羹本色寒。爲是金剛初入界。來時臨水洗塵顔。</text>
<title>鳴淵</title>,<text>鳴淵石嵂崒而谽谺。鳴淵水漩洄而渦窪。上有千章木枿椏。下有枯藤根攫挐。有草碧鬖髿。有花紅袈裟。最是噴玉跳珠鳴笙笳。鋪錦褶羅衒雲霞。如釋坐趺跏。如姥髻橫衺。苔徑滑膩防跌蹉。圜竅杠板亂交加。伊昔金同事咄嗟。指空神呪術堪誇。我來秖愛水石佳。令人却憶句漏砂。夜歸禪房燭影丫。題詩不怕眼玄花。况値惺樓夕照斜。千古靈區香頰牙。</text>
<title>歇惺樓。敬次退陶韻。</title>,<text>紫陽有櫂歌。武夷天下出。玆山尙不遇。只作靈仙窟。三復退陶詩。寄懷空悵鬱。第一歇惺樓。使君能事畢。</text>
<title>將入靈源洞。阻雨而止。</title>,<text>焦臺白塔路依然。尙憶先君杖策年。此去靈源三十里。桃花開落武陵春。</text>
<title>圓通庵贈雲上人</title>,<text>蓬萊三宿杳仙蹤。倘有高僧隱此中。暝色千峯無一語。誰將庵號證圓通。</text>
<title>妙吉祥</title>,<text>金剛全體石。奇恠類天成。不幸與佛伍。蘚面斲而黥。寄向山靈語。何由洗此名。惜爾處荒僻。五嶽不相幷。</text>
<title>隱仙臺</title>,<text>隱仙招不至。蘿衣空濕雲。分流十二瀑。鵑花落紛紛。</text>
<title>船潭</title>,<text>武夷停櫂幾多年。消息虹橋欲問仙。蓬萊不隔滄洲路。收拾風烟滿一船。</text>
<title>楡店寺 寺有山映樓。年前已頹圮。</title>,<text>萬千峯下仙人宅。五十楡邊佛氏居。烏啄泉甘留古跡。龍移窟黑但空墟。指師貝葉苔生笈。盧倅祠堂草沒裾。山映樓前怊悵久。先人遺墨劫灰餘。</text>
<title>神溪寺。敬次先稿韻。</title>,<text>開落璇花歲月深。餘生無奈鬢霜侵。行程歷歷披前誌。巖壑依依記舊林。華表何年空返鶴。海山今日不成琴。玉流苔石摩挲久。三字重題剜我心。</text>
<title>九龍淵</title>,<text>洪崖中坼駕虹蜺。白日晴雷鬼魅啼。天上濕雲隨共下。人間流水去何低。鮫宮月掛編珠箔。牛渚星聯削玉梯。好事遊人評甲乙。誰將杠筆倚巖題。</text>
<title>和徐進士 有英 韻</title>,<text>一瀑萬山深復深。短驢千里客何心。䕺霄瑞氣蒼嵐積。滿壑飛湍白日陰。落處低臨雙鳳舞。犇中驚動九龍吟。跳珠散玉休題品。一道虹光出遠林。</text>
<title>金斕窟</title>,<text>六鰲槁骨後天霜。夢與麻姑說海桑。金斕窟裏金光草。無奈人間白髮長。</text>
<title>途中望百鼎峯</title>,<text>仙人辟穀在山阿。一鼎猶多百鼎何。願借竆民炊萬斛。荒年烟火遍家家。</text>
<title>三日浦</title>,<text>物理元來無小大。涓流拳石亦天形。試向四仙亭上坐。眼看天地是浮萍。</text>
<title>海山亭。敬次先君子板上韻。傡小序</title>,<text>歲戊子。先君子作海山遊留此詩。太守疎軒柳公刻于亭上。今於風樹卄四年之後。不肖復續前遊。敬覽舊題。不勝感愴。謹次其韻。托主人洪侯揭于下。						漠漠鰲頭風送舲。鸞驂一去海冥冥。雲烟依舊萬千峀。歲月于今卄四星。佳節朱櫻淹客榻。餘生白首倚空汀。九霞堂畔深松裏。琴韻碁聲宛復聽。</text>
<title>凌波臺途中</title>,<text>金沙終日馬蹄鳴。無數棠花照眼明。今夜凌波臺上月。愛金津外十分淸。</text>
<title>鏡浦臺。更用前韻。三絶</title>,<text>十載溟州似宿桑。千秋霞古滕王。靑螺白鳥如相笑。重對仙娥鏡裏粧。						天上黃河到海波。人間白髮更添多。今來萬二千峯路。仙有仙無竟若何。						鑑中萬象與心涵。老守當年政𧗱參。濠梁魚樂人知否。涸轍涓流我實慚。</text>
<title>竹西樓。次板上韻。</title>,<text>關東第一竹西樓。遠客來時麥已秋。朱欄臨水坐能大。翠渚籠烟凝不流。太守有時乘醉興。遊人無限起詩愁。䕺石四仙題品遍。名區甲乙問沙鷗。</text>
<title>六香臺</title>,<text>蕭條三陟鎭。迢遞六香臺。下馬看碑字。候船出海隈。官樽肴紫蟹。漁店席蒼苔。倦僕愁頻涉。長亭日已頹。</text>
<title>採藿女 東俗以海菜爲藿</title>,<text>採藿女。弊衣不掩肘。短髮纔覆肩。一手持鉤一手筐。終朝採採賭一錢。藿賤米貴可奈何。今年不到湖南船。每年湖南船人。載米貿藿。今年不到。 歸家擷蔬當朝飧。愛藿如金片片乾。前家乞麥後家䀋。海惡田荒俱可憐。</text>
<title>泣嶺</title>,<text>先子當年此路歸。妹阿迎笑語依依。今年忍向瓢溪曲。泣嶺迢迢對夕暉。</text>
<title>孫孝登 鍾泰 來訪</title>,<text>剝啄山扉午睡餘。喜君眉睫更淸疎。東山小草君休笑。北海高樽我不虛。牕外時聞和靖鶴。廐中閒秣浩然驢。今人不得文章力。大白澆君拄腹書。</text>
<title>甲日述懷 三首○壬子</title>,<text>風樹茹哀卅載強。每逢弧節倍心傷。童遊歷歷悲歡足。老去悠悠志業荒。三世典型留墨帳。一時叨竊付黃粱。人生六十非遐壽。猶恨吾家罕此觴。						積累基深待後昌。一生成就倖中卬。晩年松菊歸三逕。少日桑蓬志四方。未報主恩身已老。勔修先業意空長。子孫倘念虧盈戒。百勝流霞獻壽觥。						招邀耆碩遍鄰鄕。南國煌煌極宿光。轍軾弟兄磨蝎歲。陳荀賓主聚星堂。願言皓首期崇德。不必丹砂學秘方。洛社年年眞率會。人間此樂最無央。</text>
<title>晉州倅李公弼 寅亮 寄詩送曆和之 二絶</title>,<text>名樓過如夢。落葉滿歸輪。抱笈寒齋卧。攜筇老圃巡。						書來南至日。蓂曆記秋春。盆梅半已笑。更欲贈芳鄰。</text>
<title>漕倉 以下南遊錄○八月與辛司諫聖養偕行</title>,<text>龍驤萬斛藉倉艘。馬浦千家湊市曹。靑蚨白粲俱烏有。謾費前人拮据勞。</text>
<title>送李生肇運舟行</title>,<text>未破乘危戒。長程僕馬愁。輸君此一着。好去海山秋。</text>
<title>挽河亭</title>,<text>砲牙百丈磤層城。山氣巃嵸海氣淸。直以䧺蟠誇地勝。却憐華搆類天成。滕王艫舳烟千戶。庾子樓臺月一營。元帥同臨歸夜晩。卧聽更皷更分明。</text>
<title>鐵城途中</title>,<text>近海荒城落照多。停驢暫憇路傍家。漁村物色眞如畵。白板扉前紅蓼花。</text>
<title>次矗石樓板上韻</title>,<text>義巖月白水空流。城樹無風漾碧洲。伊昔圍中多烈士。至今江上有高樓。元戎倘念繭絲重。過客休爲花鳥愁。一醉官醪驢背去。淸秋又作錦山遊。</text>
<title>淸海樓。次板上韻。</title>,<text>行人稽首露梁潯。忠武祠前碧海深。閒島潮生猶戰氣。見洋星隕奈天心。丹靑古壁龍蛇動。蒼翠空山鸛鶴吟。遠客登樓紛掃葉。數三殘衲寄䕺林。</text>
<title>錦山途中</title>,<text>南州秋色馬頭生。淡碧深丹一抹橫。山自玻璃盤上聳。人從錦繡帳中行。時時石露金剛白。宛宛波開鏡浦淸。十步肩輿五步坐。人間烟火蝜忘情。</text>
<title>坐仙臺</title>,<text>洪崖百丈架層濤。漲海帆檣不敢高。徐福當年船上望。分明我輩是仙曹。</text>
<title>音聲窟</title>,<text>無筩之笛不絃琴。萬物形聲大塊吟。欲知鏜天機妙。只在山高與水深。</text>
<title>途中望方丈</title>,<text>未了前生債。蓬瀛數十秋。神仙猶不見。匹馬又頭流。</text>
<title>謁德川祠</title>,<text>山海高風夙所欽。巖巖方丈遠來尋。階前老檜干霄直。亭下寒潭印月深。百年寂寞藏修地。盡日徘徊道德林。祇拜遺祠增起感。士趨頑懦獨傷今。</text>
<title>到江陽。與辛聖養 志鼎 臨別贈言。</title>,<text>昔人有至訓。學力勝本質。人心緣境異。每被邪思汩。操持反爲害。莽蕩還易失。今行海上遊。聊以暢湮鬱。君歸發深省。緩緩氣海熨。陽藏火始降。體寂任起滅。考亭註參同。治心是丹訣。願言更努力。臨歧貢蕘說。</text>
<title>謹次雲圃十詠 取四</title>,<text>爾本出於山。山林是定處。苟能安澹泊。詎爲風引去。																				右出雲												兎蟾互出入。飛鳥亦知迴。氣機元不注。無恠爾還來。													右入雲												冉冉長空合。溶溶太嶽齊。非眞有蘊畜。四郊望一犂。													右濃雲												皓月從東來。碧空淡如水。無心時點綴。色態反爲累。													右淡雲</text>
<title>金南輝 箕應 與震姪來留山亭。共讀心經。</title>,<text>物外安閒任自如。印心池上夜牕虛。高山四起雲無盡。止水長明月有餘。課僕頻澆新種樹。邀朋細討舊看書。今來始覺巖居好。恨不從前賦遂初。</text>
<title>臘初攜兒輩入山亭讀書。黃從瑞源 奎鉉 適至。</title>,<text>逃空蓬藋倚巖阿。山裏來賓揔是嘉。量力每愁隨歲减。讀書較似在家多。閒揮墨葛臨前帖。試把枯桐演古歌。老去自能安澹泊。印潭新月鏡如磨。</text>
<title>借無絃琴於四而堂 二絶</title>,<text>不解彈琴尙愛琴。悠悠邃古寄遐心。淵明撫弄還多事。竹雨松風自在音。						掛壁塵煤撲素琴。今人那得古人心。桐在高山元不斲。自從絃後少知音。</text>
<title>族內諸長老。偕至山亭。甲寅○最高年七十九歲。下至六十。合十三人。</title>,<text>山中有奇勝。族內多高年。時維三月暮。天氣正暄姸。相攜訪我至。徒步陟巖巓。鵑花映白髮。素襟濯淸泉。村酤與山蔌。松下石爲筵。髣髴閬苑會。列坐諸老仙。</text>
<title>張震伯 錫龍 示泮舍詩軸却步</title>,<text>西來何苦自貽愁。每夜心懸一瀑樓。衰草驢尋前夏秣。滄江魚戀舊池遊。棄捐樗櫟風霜久。收拾桑楡歲月流。一出祇緣伸義分。隨身經卷在床頭。</text>
<title>拜大司諫</title>,<text>布川曾把釣魚竿。何事嚴陵諫議官。譚世有譏宜大白。壽民無計嘆靈丹。獨憐葵藿長傾日。自愛松篁久耐寒。頭上惠文妨出入。閉門玄嘿賴心安。</text>
<title>元朝述懷 乙卯</title>,<text>行年六十四。正符羲畫卦。人生在世間。到老堪可喟。詩書念舊業。山水足餘債。况聞衛武公。九十作懿戒。慾浪觴易濫。畏塗車或敗。古今贒達人。名節晩多壞。元朝坐揲蓍。靈氛爲我解。貞悔盡由己。誠敬願勿懈。公私理欲間。千謬在毫差。萬事分已定。外至安足介。芬華過如雲。鍾鼎視浮芥。吉慶生疢疾。瘡痏起愉快。此理驗於易。無心更脫灑。</text>
<title>三角山</title>,<text>漢都形勝卜周年。拔地巃嵸郟鄏天。鐵嶺分身千里霧。銅津極目萬家烟。直將寰海爲區域。更有蓬萊侍列仙。穆轍嬴鞭俱不到。金蓉獨立霱雲邊。</text>
<title>上元夜獨坐</title>,<text>長安三五夜。獨坐意如何。志氣隨年减。光陰計日加。春從鄕客至。月傍禁城多。前橋試步屧。歸卧耿燈斜。</text>
<title>景慕宮酌獻禮日。下華城行幸之令。</title>,<text>正廟恩言樹立嘉。當年吾祖北扉家。遺書尙濕庚申淚。舊甲重看乙卯花。肅肅閟宮香靄動。遲遲輦路暮雲斜。微忱𨃃蹶聊伸分。此日孱孫感慕多。</text>
<title>仲兒驥相，長孫觀煕。俱參蓮榜。慰悅之極。反有過分之懼。詩以示戒。</title>,<text>一榜雙蓮一室稀。基深積厚仰先徽。人云奇壯還添懼。分付僮驢草草歸。</text>
<title>道洞書院板揭 在知禮</title>,<text>太守同乘興。逶尋道院來。歌芝甪里伴。棲棘士元才。廟薌陞一炷。賓酒酢三杯。邂逅成眞率。玆遊亦樂哉。</text>
<title>山亭卽事</title>,<text>自我離亭已半年。今來景物倍澄鮮。山容隱現雲俄頃。林氣晴陰月少焉。溪鳥慣人頻入戶。村狵識主每隨田。閒居兀兀成眞趣。舊學商量案有篇。</text>
<title>浩然亭 陜川。次壁上韻。</title>,<text>雨過樓容凈。烟消鑑影開。浩然眞有氣。水月照人懷。</text>
<title>宿烟湖寺</title>,<text>每見愈奇涵碧樓。行人倦馬爲遲留。四圍靑嶂來相守。數曲淸江凝不流。傡立人鷗烟際野。同明沙水月中洲。無端喝道松間過。擾却禪房一夜幽。</text>
<title>和贈柳甥迺搆 肯鎬 登伽倻上峯韻 二絶</title>,<text>伽倻高揷霱雲間。努力前行始可攀。堪笑世人空蹩。未曾跬步出門看。						吾亭宛在水雲間。澗竹巖松手可攀。欲上上峯從此始。到頭高截莫低看。</text>
<title>海印寺。與方伯申聖汝 錫愚 拈韻。六首</title>,<text>空洞潭宜月。汀花底事繁。纖塵容不着。深夜靜無喧。宿霧懸巖竇。幽雲過石門。枯禪亦有意。拄杖立黃昏。																				右明月潭												積水多光氣。穿林到寺初。山深嫌眼窄。月出證心虛。大塊空呑吐。行雲自卷舒。無中生萬籟。此理問眞如。													右吟風瀨												鯨魚時一吼。劈破萬山紆。餘音歸寂寞。永夜佛燈孤。													右鍾閣												仙人遺玉笛。夜夜峯頭月。庵中老釋子。覆頂生玄髮。													右吹笛峯												暮入山門亦一奇。襜帷行拂碧蘿垂。雲歸鷲嶺容無盡。水到龍湫去故遲。黃葉靑松何世代。紅流白石是心期。溪聲未必聾人耳。羅隱詩中有所思。													右紅流洞												遍踏三山不見仙。歸來縛屋枕流泉。孤雲去後琴猶在。獨坐巖頭手撫絃。													右會仙臺</text>
<title>靈水楸齋。與姜彝仲 秉欽，用華 胄永。會校芝園集。</title>,<text>商園邈矣紫芝深。暇日肩輿訪碧岑。前輩典型追洛社。高朋信息自山陰。逢塲不盡莪蒿感。卷裏如聞韶頀音。滿目珠璣誰敢揀。䕺篠潑墨費沈吟。</text>
<title>敬奉本生贈誥。感涕有吟。丙辰十月。以副揔管陞資。</title>,<text>三世兩家誥。重階二品科。殊恩蒙記履。至慟廢吟莪。菲材涯分過。積慶庇庥多。稽古吾何力。靑氊示後柯。</text>
<title>禁廬卽事 十絶</title>,<text>罘罳晴出曉曦光。更卒周衣尙有霜。呵急凍膚仍爇火。掃來林葉舊遺黃。						鉅斷房薪爇半拋。水工呼喚吏聲交。夜深猶汲晨炊水。破席瓦爐寄土巢。						把門鄕卒怕鞭鳴。近仗軍頭太薄情。鎖鑰晨昏無事報。宣傳記注後先聲。													疲羸傳漏最堪傷。鉦皷銘心度夜長。三點五更聲獨大。街鍾罷後始眠房。						雪雨交加路不乾。巡更衛將步逾難。時童細唱聲如縷。兩兩篝燈月影寒。						靑坡驛馬半羸黃。郵卒傳呼列鴈行。備例一經申後點。終宵不管覓蒭粻。						天外孤峯落日邊。三方經過幾山川。每日陰晴傳驛報。寰區咫尺玉階前。						中旬射放舊規依。决拾鎗刀得雋稀。最是紅衣嫺武藝。轟雷百步每無違。													茶酒尋常日數杯。銀臺申牌莫相催。軍號纔能書兩可。周流兵揔愧非材。						朱冠貼裏繡花斑。黼座平明侍衛還。衰力終無陳就望。周廬夜夜夢鄕山。</text>
<title>和林侍郞稚搆 肯洙 山字韻 三絶</title>,<text>我愛閒雲本在山。爲靑爲白轉移間。淵明不是無心者。出峀如何鳥共還。						伽倻今屬我家山。烏石靈源卽此間。仙佛迷茫千古蹟。溪蒼水白待人還。						故人嗔我未歸山。世路羊腸步武間。儒家事業多中晩。載得朱書一擔還。</text>
<title>林稚搆和送山字韻更和 六絶</title>,<text>幽幽䕺桂在南山。古有贒人隱此間。來不待招誰更反。溪堂空自抱琴還。						羊公裘帶峴西山。勳業功名滿世間。男兒展布誰非願。元凱沉碑一笑還。						老我從前酷愛山。蹇驢遍踏水雲間。晩暮歸來空蹩。三神不見一仙還。						不愛城塵不愛山。江湖鳧鴈去來間。閉戶守玄終默默。夢中親見古人還。													䕺菊庭除護假山。更移楓嶽在屛間。金剛眞面君休說。我昔毗盧頂上還。						城闉相望意如山。伊昔芸臺步武間。行車每向高門逗。何似梅橋帶雪還。</text>
<title>林稚搆又送七律索和 二首</title>,<text>梅梢長與鶴身齊。閒立羸駒夜撲蹄。蕉葉一杯嘲我飮。蕤香三帖爲君題。詩筒陸續傳飛鴿。病枕彷徨待早鷄。更鼓聲中多感涕。一枝猶借上林棲。						嘐嘐往哲每思齊。馬走驢奔偶失蹄。溫造非眞涯北隱。許生何苦汝南題。三年諫議空峩豸。五郡絃歌愧割鷄。道德初心憐白首。聖朝恩重久棲棲。</text>
<title>述懷 二首</title>,<text>貞元互嬗復。日月亦邁征。太極乘氣機。瞬息無停行。玄冬閉萬物。翕聚資發生。羣動不知息。刦刦踵磨程。齊牛久已放。舜鷄時未鳴。惺惺喚我主。窣窣警人盲。最是名利念。大寐覺後驚。蹄輪門外寂。書史案頭橫。如何尙淹留。世累苦纏縈。反觀方寸竅。歸歟始衡平。						古人有懿戒。事業久迺成。行年六十六。半世騖虛名。悔不早剖判。非眞饕寵榮。悠悠到白紛。氷炭交中情。今來偶超資。蹌踉隨班行。裸浴詎敢譏。滄浪自濁淸。願言結蘭茝。初服返餘生。縱乏廣受金。庶耦沮溺耕。前山採紫芝。後圃茹黃精。殘編付餘日。佚史傳遺氓。</text>
<title>和宋敬時 天欽 甲日韻</title>,<text>行年先後四三春。生老烟花壽域民。解榻禪庵團會日。聯筇楓嶽遠遊辰。風流勝我衰猶健。福履多君晩益新。二子雙孫齊獻祝。梁鴻孟耀醉華茵。</text>
<title>續次三山錄中韻</title>,<text>蓬瀛人道海三山。千古求仙一笑還。獨有宜庵偏慕古。未曾遊屐學偸閒。詩文畵帖摸移際。晦退冥翁寤寐間。盥手遺編慚續尾。晩生當日亦承顔。</text>
<title>山亭箚近思錄疑義</title>,<text>省事還多事。無疑却有疑。悟解緣心靜。惺惺燕坐時。</text>
<title>晩愚亭。次諸君韻。呈定齋柳丈 致明。</title>,<text>有水礱白鑿。有山摩蒼旻。山水閒者主。晩愚獨淸眞。平生出處義。軒駟不染塵。雲月隨時見。詩書長地新。愛此桑楡景。養心兼養神。寘屋奧而曠。背巖面河漘。明月瑤琴夜。春風舞雩辰。寒泉未作雨。非眞慕篠晨。仙靈上頭在。奇絶竟誰臻。</text>
<title>道南書院 姜彝仲，柳載可。皆有約未至。</title>,<text>七贒尊道地。今日始陞薌。佳節重陽菊。淸風一貫堂。江村漁火細。水國鴈聲長。剡曲移舟晩。無人效戴王。</text>
<title>暎湖樓。次板上韻。</title>,<text>今行遊歷永嘉多。老覺江湖意轉加。郭外園林連野寺。渡頭蘆荻隱漁家。行人衣上黏楓葉。浣女門前有菊花。卄載重來黃鶴侶。斷橋東畔艤仙槎。</text>
<title>高山書堂。與諸名勝留話。二首</title>,<text>第一高山月。依然有道襟。晩生違丈席。餘日惜分陰。楓菊秋將盡。桑楡歲已深。滄洲有精舍。古禮講于今。座中發明春紙牌行事之議故云。						歷盡松林度石坡。巋然高閣蘸淸波。曾臨杖屨留餘馥。誰破藩籬見大家。沂水春風懷舊侶。玉溪明月有遺歌。今來倍切羹牆慕。九曲山前八卦沙。</text>
<title>次呈李質汝 秉殷。兼示李贒民 亨秀。</title>,<text>吾曹各衰境。此會未曾期。蒼葭人宛在。黃菊亦知時。古道日以遠。中心勤自持。願結綺黃伍。相隨不相思。</text>
<title>宿沙眞軒 金養楨軒號</title>,<text>遼鶴歸空逈絶塵。至今樑月尙依然。牙絃已斷洋洋曲。篔壁空悲鼎鼎年。玄草湛深應待後。靑氊紹述可光前。我來正値黃華節。悄坐虛堂欲暮天。</text>
<title>敬次壽靜齋柳公 鼎文 金剛玉峯詩 傡序○三絶</title>,<text>記昔戊子。吾本生先君子遊金剛。遍歷八景。歸路入瓢溪。壽靜齋柳公不在家。留贈一小玉峯。槪以氣類相感。托物而寓意也。公有詩三絶。當時或有和什。而不見於先稿。毋或詩成而未及寄。和贈而無留藳歟。今於風樹卅載之後。聲響寢邈。無由攷見其當日相與之盛。於乎恫矣。公之諸胤。要余題此詩於屛幛。盖以先君之思。以及不肖。余何敢辭。遂敬書原韻於前三幅。繼以拙詩步其韻。書于後三幅。畧識其顚末於下。俾兩家後承觀焉。													胷中邱壑案頭峯。壽靜山色入詩筇。獨有金剛一片石。帶來雲霞千萬重。						東海東頭碧巑岏。散爲萬千合一巒。外是奇峭中自確。閉門惟待靜者看。						仙鶴歸空不復來。遺塵拾得一瓊瑰。玉京縱也如人世。那復春光寸草回。</text>
<title>山亭雨中卽事 戊午</title>,<text>雨裏村容靜。花深路不分。始訝炊烟起。看來定是雲。</text>
<title>送客獨坐 二絶</title>,<text>多病年來靜坐宜。入山如赴出山遲。栽花種竹還多事。水月烟雲自四時。						緣境澄心獨處宜。臨流坐石起來遲。柴門晝掩無人喚。正是農家折草時。</text>
<title>張仲謙 祿遠 爲先稿校正來留</title>,<text>緬憶新齋老。當年無此亭。九原難復作。雙寺昔同經。忍淚看遺草。傷心對典型。昏花生兩眼。悄坐一燈靑。</text>
<title>贈趙而寬 駿九</title>,<text>老我終年獨掩關。遊心千古一床寬。聦明减後書知味。寵辱忘時境入安。春去堂堂猶有閏。花開續續莫愁殘。淸晨潑墨聊乘興。半岸烏紗倚曲欄。</text>
<title>次李都正 家發 陞資韻</title>,<text>未曾於世占行休。蔭籍藏名八十秋。聯棣久知儒望重。陞緋更賀聖恩優。橘中仙侶商山綺。竹下幽居蔣徑裘。明歲又添回榜老。人間榮祿復何求。</text>
<title>季兒龜相，從子雲相，張婿升遠。俱屈會圍。臨歸書示。以廣其意。</title>,<text>得失非殊塗。公私只一心。反躳工未至。濡足陷逾深。本分詩書在。前程命數任。歸歟各努力。舊學細推尋。</text>
<title>奉贐正使趙判書漢鏡 徽林</title>,<text>廣林石在秦城外。菩提樹出漢譯中。六堡三溟久接壤。往牒茫茫不可窮。如何天氣北而西。吾曹生晩鰈域東。屹南歸客頭如雪。已矣當年志桑蓬。行行熱河在處在。方寸萬里心遐通。</text>
<title>家伻回。負送紅梅盆。李淑汝有詩却和。</title>,<text>歸翁何遽出人間。回憶林亭晝掩關。蘭室與君同作客。梅盆先我早還山。歲暮松篁誰托契。春來桃李耻爲顔。憐渠尙帶紅塵色。玉蘂瓊條不許攀。</text>
<title>賀柳▣▣ 周祚 侍從父陞資韻</title>,<text>玉淵亭子畵中山。記昔同舟月夜灣。我輩幸生仁壽域。贒郞蚤綴侍從班。曾聞毛檄專城去。更喜萊衣奉誥還。均是稀年誰最健。他時相對兩韶顔。</text>
<title>四月自京歸入山。園林花木。倍覺茁茂。</title>,<text>粧點山家萬木圍。松能覆屋柳藏磯。樹漸長時人漸老。今行添得髩絲歸。</text>
<title>夏日卽事 二絶</title>,<text>溪水不暫止。白雲與同流。無言彼何老。獨坐溪上樓。						春花過如夢。夏葉已成陰。至理在接續。無心是有心。</text>
<title>寄長兒鼎相莊寢直廬 三絶○庚申</title>,<text>我已稀年乞退宜。承家簪笏答明時。祠官一肅聊伸分。饑飽寒溫爾自知。													書來滿說粤中奇。泠浦烟巖兩水湄。到日子規樓夜月。至今猶使後人悲。						仙寢陪香燕坐深。祇林咫尺寄禪心。平生不識朱門路。道味須從寂寞尋。</text>
<title>山亭別李聖深 煕赫</title>,<text>與君同作頭流行。知君素有烟霞癖。今來訪我萬山中。氣貌韻格猶夫昔。一瀑樓前送君歸。倚杖獨立溪邊石。</text>
<title>珽孫與族孫志憲。來山亭讀書。</title>,<text>澗瀑松濤滿壑淸。今來添却讀書聲。老夫無事閒欹枕。隔壁深燈耳細傾。</text>
<title>喜諸少友見訪 鄭昊錫，金台應，李剛秀，李以鍵，張婿升遠及驥兒偕來。</title>,<text>淸溪百折繞山回。每遇奇巖喚作臺。白鳥閒隨漁子到。黃牛倒駄市人來。村深績火如星出。樹暗方塘似月開。邂逅詩朋成小會。不妨門逕破蒼苔。</text>
<title>贈鄭表從來仲 遠韶</title>,<text>今年始識季鷹秋。歸鴈聲中萬慮收。尙有黃花媚客眼。誰敎白髮遍人頭。湧金門外三叉路。漱玉灘前一瀑樓。談水談山懷未已。明朝旋作別離愁。</text>
<title>壬戌春帖</title>,<text>百千萬事皆前定。七十一年豈素期。莫云下士晩聞道。餘日猶多懿戒時。</text>
<title>張婿邇可 升遠。與龜兒拈韻却和。</title>,<text>到老悠悠萬念除。只將雲物護田廬。尋常得句椎敲外。辛苦收心放逸餘。春草自生新築砌。冬梅黏在舊看書。從知久雨妨民穡。誰遣仁風四海噓。</text>
<title>次聾淵亭韻。贈崔穉善 孝述。</title>,<text>再宿先生宅。初登處士亭。水雲千載白。松檜四時靑。拔地巖巖石。臨溪屹屹欞。後生多感慨。當日未門屛。</text>
<title>謹次崔百弗庵先生臺字韻</title>,<text>百年遺躅一高臺。仁里公山次第開。九曲靈眞增展拓。月明誰復抱琴來。</text>
<title>次李妹婿文相 以伋 移居韻</title>,<text>江梅噓動井花陽。吾道山光入眼蒼。避地何曾忘世果。明農元不讀書妨。枌楡社裏村醪供。芋栗園中野債償。莫道僑居多貿俗。素心人是舊同鄕。</text>
<title>歲暮</title>,<text>歲暮悠悠百慮侵。民憂身計入沈吟。文章畢竟今人語。道德空慚少日心。恩批虛紆三政策。耄言猥托八屛箴。商量結局都無用。閒把床書閉戶深。</text>
<title>敬次武屹書堂落成韻</title>,<text>嘻鳥驚飛賀鷰新。白雲靑嶂憶前塵。梅花絳帳今淵院。夜月瑤琴古泗濱。不有武夷那九曲。終令吾道煥千春。贒孫撰進斯干頌。更願鄕邦禮俗彬。</text>
<title>擬古八首。贈張婿邇可。取四。</title>,<text>迢迢不知巖。洋洋彼逝水。理氣不離雜。道體無終始。箕杼各異見。經緯眞可擬。珍重要括帖。範圍疇得似。寸心宇宙滿。機緘在這裏。						嶷嶷新齋老。儒風起十世。詩禮好家庭。孝友兄及弟。堊斤遇郢質。蔦蘿猥托契。峨洋絃已斷。亡琴亦幾歲。東床有典型。鳳毛如可繼。						鄰家有老婦。却向小娘言。我昔事脂粉。掩面出市門。遊人贈芍藥。阿姆戒踰垣。歸家面流赭。折柳更樹藩。噫彼褦襶子。一生膠漆盆。						君家有家學。門戶賴維持。詩文戒勦贗。箋註厭支離。飢不煑一字。志業寧可卑。願言竪脊骨。進修及時。鑾和啓脩道。行矣愼所之。</text>
<title>贈柳甥迺宇 胥鎬○二首</title>,<text>菀彼鄧林。杞樟擢秀。蠖藏其膂。鳳礪其噣。脩榦上竦。寧枿毋揉。桮棬匏濩。鑿枘榘繆。風霜薄蝕。植立不踣。害不繩尺。歸之匠囿。良工睨視。亦不棄朽。厥始芽甲。土厚地茂。三株林立。葉不根覆。過者咨惜。材必有售。混彼蒙蒨。薪槱之詬。						亦有神駒。汗血超驤。龍文豹脊。其種驌驦。幼在車前。試于康莊。鑾鞅月題。金覊珠韁。廐人眼肉。牛皁同粻。瘦骨稜稜。孰辨驪黃。儇儇圉夫。執策徊徨。老戀棧豆。亦自罹殃。士也困衡。時命沈颺。長楸蹶足。太行䀋箱。其勿跼蹐。世有孫陽。</text>
<title>夜坐</title>,<text>春來客罕到。養得主人高。樹靜羣禽息。籬深一犬嘷。凉風生北牖。微月在東臯。夜氣淸如許。憂時謾自勞。</text>
<title>和寄李一源 芝運</title>,<text>病思湛深玄草䧺。何來璚什起疎慵。正我閒尋猿鳥社。聞君長在蠧魚䕺。鏡中積藥還爲累。鼎裏凝砂不費聦。蒼葭一望丹鉛藪。月夜孤舟欲往從。</text>
<title>芳草亭。與知禮倅鄭章▣夔和 共賦。</title>,<text>龜城一面碩人薖。喬木蒼松認古家。我行適共秋聲到。流水鳴蟬夕照斜。</text>
<title>調病入山 二絶</title>,<text>舞雩單袷暮春宜。掛壁孤琴燕坐時。風雪無端山外路。桃源不敎世人知。						峽俗荒厖敎導宜。藍田讀法每春時。小小經綸纔五洞。愚民猶自葆良知。</text>
<title>發三院 玄風尼陽，靈山道山，宜寧嵋淵。 行。</title>,<text>三院燒香計日程。出門天氣喜新晴。道東樓下秋江碧。率禮祠前夕照明。鷲城曾有故人約。鹿塾多慚洞主名。最是嵋淵遺像在。白雲長係後人情。</text>
<title>題寢屛 七首</title>,<text>俛仰懷千古。志業各自偏。素王不得位。此理欲問天。老佛旣同時。游夏失其傳。異說遂喧豗。世級相推遷。愚嬴自厝火。六藝書不全。漢儒未聞道。自以己意箋。斯文有顯晦。由來數千年。周程紹絶緖。晦翁得眞詮。中間幾作者。正學反蹄筌。文章與道二。嗜好不可捐。						人生貴適意。趢趚悼前猛。鯤鵬海波揚。驌驦雲衢騁。滔滔膠漆盆。飜然思息影。悔不早回頭。一生和戰傡。桑楡未收功。蒲柳已衰境。願言懷前脩。格語時自警。顔曾儼後先。四勿與三省。從今至死年。常目此短屛。						良士守巖穴。媲玉無玷累。一爲時世移。童習騖名利。科擧旣誤人。爵祿又役志。滔滔鍾漏場。終身不知愧。世有打乖翁。欹枕看兒戲。自笑譏裸者。晩暮思補劓。													賈生識時務。仲淹亦王佐。何不老其材。汲汲妄自大。周孔不可𨀣。漢帝亦柔懦。惟當職思居。甘爲安石卧。						溝中有朽斷。本是棟梁材。匠石睨不顧。棄置巖穴隈。斧斤事剪伐。風雪更傷摧。顚踣遂無用。中蠧外蝕苔。半爲沙石掩。幸免竈突灰。借問木之神。何似犧樽烖。						碧梧生高岡。幽蘭在空谷。一爲祥鳥棲。一爲玉人沐。翽𡄸竟不至。芳薌祇自獨。鷦鷯不出林。烏鵶不擇木。菉葹滋盈畦。茅葦空極目。所求緣所好。草樹異種族。逶迤入時樣。𦱒芍與梅菊。物性苦難齊。近人方見錄。						借問雲間月。何不長盈盈。天道忌盛滿。弦朔異晦明。君子識此理。事不求必成。成中已兆毁。乏餘終見贏。否泰消長理。損益升降情。隨遇而自足。愼莫費經營。</text>
<title>哲宗大王練祥親祭日。以騎參侍衛。乙丑</title>,<text>吾東億萬年基業。今日十三歲君王。草野微臣爲覲耿。擔輿𨃃蹶來遠方。聖朝爲念簪履舊。聯翩恩誥侈龍光。四載重入騎省直。腰膂傴僂步踉蹌。猶能自力佩櫜鍵。侍衛獲近鹵簿傍。咫尺始覩天日表。堯眉舜瞳符彩煌。臣拜稽首獻華祝。臣心寸丹臣髮黃。是時百僚弓釰淚。於乎前王不敢忘。殯殿躳禋藹孝思。爐薌藹藹昇雲鄕。瑞雪纔晴朝旭暖。龍樓勸講方就將。五朝遺臣過禮限。百年昇平七旬強。晝宵耿耿彝衷在。四要耄說封縣章。簾敎廟奏太隆重。僬僥擔夯不堪當。何由得免鍾漏戒。歲色飜飜歸意忙。將此身心報佛恩。退塡邱壑亦何傷。禁夜無寐坐待曙。引年不須問行藏。</text>
<title>崔禮卿 遇亨 伴直揔府。傳筒索和。</title>,<text>我輩相期在歲寒。長安難得片時歡。騏力已衰猶故步。馬曹重入是何官。枕邊梅影燈相對。牕外松髯雪未殘。健筆輸君鞭一着。華牋六六拭靑看。</text>
<title>陞資後志感 三絶</title>,<text>十世潛光積累仁。五朝遺老退休身。中批居然陞八座。餘生何以報埃塵。						天意分明記舊臣。仁陵己巳唱名辰。追惟怳若前生事。朝籍今居第二人。						震邸龍飛九五天。今年壬子我生年。周星一紀今添四。願效封人祝萬千。</text>
<title>贈李子糓 豐翼</title>,<text>步屧相從我最賖。逢場俱是髩毛華。何年詩作山門帶。今夜眠成井底花。戶外晴嵐侵手笏。匣中流水動眉霞。晩歸歸客休怊悵。歸趁春耕可藝麻。</text>
<title>贈牒祇受 三絶</title>,<text>當年人道北扉家。確節潛徽世共嗟。換得文資泉道感。遯齋喬木澗西涯。						摳衣當日荷鉗鎚。尙憶風儀靜坐時。再承恩誥緣餘慶。定有天翁孝義知。						家莊恩批荷宸知。舘閣成均煥墓碑。蒼梧一掬朱書淚。風樹餘生不洎悲。</text>
<title>靈壽閣肅拜 二絶</title>,<text>洛社耆英古事存。我朝靈閣體尤尊。君臣共嚮箕疇福。皓首尨眉亦聖恩。													挐山曾見老人星。駕海靈神出丙丁。三呼四殿千千歲。雙手瑤桃獻寶齡。</text>
<title>攜朱文入山亭。擬作旬日課。病裏拋却謾吟。</title>,<text>重重未了案。一生朱子書。義理多肯綮。名物費爬梳。在家被客擾。徒然獺祭魚。大全與箚補。提挈入山居。隨身兼藥褁。一病數朔餘。心目不相値。看看谷霧如。眩晃神忽瞀。欠伸氣不舒。已矣晩聞道。炳燭工奈疎。感歎詩言志。獨坐夜牕虛。</text>
<title>次丁氏家藏柳葉杯韻</title>,<text>壇名大報祭三皇。六葉王春海一方。太室天球周舊物。建章宮柳漢餘香。陪臣當日承恩賜。私廟千秋有寶藏。二卣何時同薦祼。神州重出柘衣黃。</text>
<title>贈朴輝道 時默○三絶</title>,<text>烟霞十褶武夷圖。泉石琴書與道俱。軸裏猶傳衡岳句。山靈記得晩翁無。						玉蘊終成器。蘭幽祇自香。心中起廣廈。寒士遍家鄕。						康節百原夜。山房公擇書。蘭亭亦勝事。剡曲望君居。</text>
<title>雙淸樓揭板</title>,<text>蹣跚病脚步虛楹。是日風淸月又明。曠野茫茫多水色。遙岑立立共秋聲。元來造物藏無盡。况復仙樓合有名。二老當年遺躅地。孔巖雲谷且前行。</text>
<title>石門</title>,<text>石門塢在武夷山。九曲櫂歌滿世間。路傍偶爾雙巖峙。猶有行人指點還。</text>
<title>落花巖</title>,<text>千古興亡事。芳魂酹一杯。男子能無愧。留名落花臺。</text>
<title>孔巖</title>,<text>鑽仰高堅山幾尋。風雩氣像古猶今。夫子家禽尙見愛。巖名端合後人欽。</text>
<title>寄題聾山亭</title>,<text>聞說聾山勝。亭中有玉人。耽書忘世累。頤性葆天眞。超然膠漆外。好與水雲鄰。蒼葭人宛在。可望不可親。</text>
<title>麗澤堂標題 十一</title>,<text>羣贒觴詠。修契蘭亭。風流好事。千載留芳。會稽山						普渡慈航。誑我衆生。漏屋思庇。莫曰虛名。大庇洞						物本於朴。淳古荒厖。風漓俗僿。緬思虞唐。朴谷村						先覺覺後。道在日用。如夢之醒。三德曰勇。覺大谷						靑蓮隱酒。獨以詩鳴。惜未聞道。捨彼康莊。靑蓮谷						詩人樂飢。考槃有吟。晦翁興感。水漾雲深。考槃臺						方寸有塘。止水如鏡。磨昏返明。是曰究竟。鏡水													非石曷奇。非淵曷淸。源深科滀。竟達于瀛。石淵						涓滴綿綿。積小成大。謹于微細。無遠不届。綿川						雲卧天行。是曰龍德。榜曰起庵。余懷雲谷。龍盤洞						山君咆哮。凜凜威容。壁獅遺意。警彼昏慵。虎踞峯</text>
<title>追和李聖晦 秉實 回甲韻</title>,<text>重陽翌日最良辰。九九籌添幾度春。黃華㶑灧流霞酌。寶樹旖蕤舞彩茵。好是祖先亭上會。適來靈壽閣中人。門戶賀君多福履。竆廬莫恨布韋身。</text>
<title>立春次族弟漢如 海宗 韻</title>,<text>冬溫老健合稱奇。白髮梅花相對垂。永日長爲結夏樣。今年又作立春詩。存心伏火丹田熨。炙背新陽黃道遲。始識仁端從此發。諸君珍重歲寒期。</text>
<title>奉贐右揆柳公 厚祚 奏請使之行</title>,<text>匝域謳歌運一初。周官制度應河雎。行看壼化先南國。更賀邦基奠北居。寶婺光生新誥命。台垣榮動舊門閭。使車珍重長牆路。耆社明年一座餘。</text>
<title>鷄雛</title>,<text>場畔呴呴鷄啄花。翩翩飛上樹枝斜。馴緣得食饞心在。嫰可觀仁生意多。學母登塒何太蚤。隨人出野不嫌賖。待佗喈喈風雨夜。一聲驚動萬千家。</text>
<title>南侯 羲元 送盆梅一本</title>,<text>東閣盆梅欲放花。使君移送野人家。白屋朱門殊冷暖。月中惟見枝橫斜。</text>
<title>贈李方伯 參鉉 還朝</title>,<text>有事需材諝。擾中始識顔。民擾時。以慰諭使至本州。 結交期耐久。剸劇喜安閒。講牘耄言採。題跋於講說後。 賓筵古禮嫺。嘗行鄕飮禮。要余作賓。 輿情猶願借。館閣待君還。以藝文提學遞代。</text>
<title>聞仲兒驥相除顯隆園參奉有感</title>,<text>當年吾祖隱於家。正廟恩言樹立嘉。先君子入侍時。自上有爾祖樹立可嘉之敎。 此地祠官知不偶。遲遲輦路舊時花。</text>
<title>次金判書 學性 甲日韻</title>,<text>雲石門牆識面初。通朝聲譽薛歐如。鳳毛承襲斑衣舞。犀帶煒煌化旭舒。春酒北堂三樂首。瑞星南極一周餘。詩成遠寄耆英社。曉起山房白髮梳。</text>
<title>題驥兒齋所詩軸</title>,<text>綿邈梧雲歲月移。童孩尙憶泣弓時。南來嶺樹三叉路。西出華闉萬歲池。此地祠官偏感舊。昔年旅舘強吟詩。寢園咫尺追遺意。篋裏朱書淚幾垂。</text>
<title>鼎兒回甲志喜</title>,<text>八十翁前六十兒。兒能忘病我忘衰。弧辰政値黃花飮。彩舞重添白髮奇。百年康健行窩老。一室湛和常棣詩。家國此時同慶會。東朝又獻介眉巵。</text>
<title>回榜日志感 三絶</title>,<text>金門射策際天申。三十三龍第九人。曲院少年今白髮。緱山笙鶴遽昇仙。						臚唱重來黼座前。頭花腰珮映華顚。七十八年今已已。如新受賜淚潸然。						明時堪作退休身。往事追惟似隔晨。經歷五朝無一效。罔功增秩愧臣鄰。</text>
<title>盆梅 辛未正月</title>,<text>枯梅似老人。數朶猶是春。此中有造化。今年又去年。</text>
<title>立齋鄭先生輓 二首</title>,<text>絶學茫茫溯退溪。淵源湖老早提撕。衣冠文物南州望。道德聲名北斗齊。雲月暫因明主出。日星重揭後人迷。年來太窄招贒路。卄載前啣墓道題。						十年差早了翁知。猶我登門已後時。易染紅塵存至戒。叨賡白雪愧蕪詞。今摧梁木將安仰。曾趁春花屢失期。晩學誠深違卒業。讀書空抱滿腔疑。</text>
<title>輓正翁黃公 巖老</title>,<text>南天歷落衆星寒。三棣堂中一樹殘。從古贒人多陋巷。卽今盟主御騷壇。非經不讀靑氈在。與世無求素履安。記昔登軒承誨語。九原難作後生嘆。</text>
<title>輓寢郞姜公 始煥</title>,<text>太白奎星降。鄕邦蚤有譽。規模顔氏訓。精力晦翁書。父子蘓明允。天人董仲舒。五旬仁嗇壽。題紼淚潸如。</text>
<title>輓進士張公 璹○二絶</title>,<text>淸如崑玉瘦如梅。幾度高軒覿德迴。滿壁凝塵仍不掃。亂山深處竹扉開。						舊客來尋甪里村。紫芝零落棣華門。留與贒郞論世好。至今詩禮典型存。</text>
<title>輓應敎皓隣姜公 世白○三絶</title>,<text>瀛洲東壁畵圖如。羣玉祥雲擁帝居。閣裏諸仙能識字。未聞兼讀聖贒書。						林翁社裏書盈軸。菊圃家中詩返魂。丹鉛月露渾閒事。言議尋常在本源。						先子交遊盡一時。公家伯仲有深知。詩中軾轍終無賴。孤負平生遠大期。</text>
<title>輓壺谷柳公 範休</title>,<text>劇恨吾生晩。湖門未及牆。當年詡寸鐵。末路倚靈光。雲月彈琴歲。烟霞枕石庄。斯文運欲訖。深爲後人惶。</text>
<title>輓族叔進士公 禧鎭</title>,<text>有玉弗琢淸廟璋。有珠不放甓社光。畢竟埋沒荒山側。役夫築石聲磅磅。同堂隣比五六家。四世吾宗獨不昌。猶能不墜墍茨業。各有先廬與薄庄。從以傳家一副規。子弟讀書且知方。先子當時設爐鞴。長德公居第二行。年年文酒族黨會。我家迭主堂中央。滄桑今距壬午歲。四載還如一瞥忙。餘生廓落抱悲緖。忍淚無語慰阿郞。楓荒菊老淸霜節。古里物色多悲傷。公於先子我於公。一紙哀辭千涕滂。</text>
<title>輓參判葛川金公 煕周○三絶</title>,<text>風雲晠際健陵朝。濟濟奎華士拔翹。偉器終推廊廟重。嶺人稀見鶴金腰。						德宇兼須學力醇。公餘經說及蕘詢。袍簪未易存儒味。前輩風流愴已陳。						收拾朝衣一卧牢。名場徵逐付流曹。葛川亭子知何處。蘿月松風晩節高。</text>
<title>輓鄭公 箕錫○二絶</title>,<text>寂寞吾林久失楷。晩生猶及見芝崖。家庭囑付詩兼禮。銘語曾題慕古齋。						幾度山行躡後塵。武夷書塾管雲烟。船巖擬有分山約。草樹禽魚跡已陳。</text>
<title>輓進士李公 在衡○三絶</title>,<text>吾鄕文獻最公家。蓮桂重添錦上花。耆德儒林嵬典則。百年猶使後人嗟。						綺黃帖裏思先契。元季車前憶舊遊。風樹十年公尙健。竹南何日爲遲留。						西遊曾與仲公偕。歸拜龎床計忽乖。鄕邦寂寞文星晦。江水東流月滿階。</text>
<title>輓黃文吉</title>,<text>布褐貌如野。文章手决河。古今多薄相。中晩幾成家。谷口藏玄草。人間淚白華。牙琴悽已斷。門柳噪寒鴉。</text>
<title>輓蒼廬李公 鼎基</title>,<text>茅屋琴書枕海濤。儒邊着脚久愈牢。文章不以衰年倦。韋布還於此世高。耉德七旬巍典則。風標一代頫流曹。半生纔免諸梁責。獲拜龎床歲幾遭。</text>
<title>輓沈承旨永孝 五絶</title>,<text>南州秋色滿鬚眉。落日行過漢水湄。何處靑山學士墓。也應埋骨不埋詩。						君起湖堧我嶺隈。荊州一面泮宮槐。當年紙貴三都賦。眇末同時射策迴。													睽離十載我樵漁。往歲重尋洛下廬。曲院少年今白髮。各將心事嘆居諸。						鸞凰遽作九霄遊。俯視人寰衆鳥啾。今年不飮重陽酒。赤葉黃花滿眼愁。						蟲魚磊落卷蛛絲。分付麟兒善護持。也識城西如斗屋。文虹夜夜羃天垂。</text>
<title>輓參判鶴棲柳公 台佐○五絶</title>,<text>泉道茫茫記友碑。泮魁奎選昔同時。蒼梧一掬朱書淚。宰樹烟霜泣舊辭。						靈源渟滀玉淵波。徙海鯤鵬九翮摩。發跡非眞先蔭藉。少年薺粥讀書多。						彤筆烏紗儲望奢。風雲雨露上林花。卄年纔撤瀛樓直。晩暮卿班世道嗟。						厓爺家學世裘箕。花樹門闌準尺持。和敬端爲忠孝本。暮年堂構後人遺。						往歲西遊滯洛城。旅燈草草拜行㫌。一疾經秋違問訊。餘生何以答先庚。</text>
<title>輓徐進士若先 成烈</title>,<text>記昔長安三日雨。與君同賦百篇詩。高人一入小白去。贒器重逢泮水湄。文章落拓古如此。君不出世名愈奇。那知渭樹江雲思。謾使空樑落月疑。臨風遠寄數行淚。縱我有詩君不知。</text>
<title>輓族祖掌令公 敏實</title>,<text>少小學功令。嗜好至白頭。精工斂絢麗。簡捷謝琱鎪。文名滿一國。隻字不容疣。蓮桂摘髭易。裙屐擁篲侔。猶嫌學時樣。骯髒傴而脩。一麾席未煖。拂衣颺輕舟。叔世少奇士。詞林颯已秋。公沒余奔視。訣語猶在喉。附身未稱禮。攀輀嶺路悠。金猿負宿約。一讄千古酬。</text>
<title>輓李表從 廷模○二首</title>,<text>殀壽理難諶。孰如君可惜。盎然露祥和。文華反粗迹。治家有條規。持身有幅尺。茫茫欲籲天。一哭髩一白。						君家聞易識。陽崖蔭竹林。悠悠理筇屐。早晩擬君尋。名樓秋正老。霜月滿江潯。吁嗟不可見。雖去欲何心。</text>
<title>輓豐安君柳公</title>,<text>文忠脚下遂吾南。重闡家聲領袖今。官到崇班猶布褐。進由科目亦山林。朝廷儲望須公輔。婦孺聞風起敬欽。厚德偉姿那復見。百年難慰後人心。</text>
<title>輓李高城 在正</title>,<text>紫玉迢迢瑟嶺幽。鵑花如燬柳如愁。海山仙窟聞遺愛。蓮桂淸罇憶舊遊。淹滯祇緣隨本分。繁衍終覺荷先庥。祥和藹藹收餘慶。長向庭前寶樹留。</text>
<title>輓錦西朴公 光輔</title>,<text>遍遊當世謁偉人。厚德高標孰比倫。縱譚千古纚纚語。嵬膝羣中犖犖身。文章不斲猶眞氣。榮利無求卽逸民。優可廟廊空草野。一登剡牘奈沉淪。</text>
<title>輓所庵李公 二首</title>,<text>湖老承溪緖。肖孫幸有公。淵源家學是。望實國言同。宦跡超時樣。儒盟振古風。今人不好學。吾輩奈倥侗。						楚山雲更遠。瓠嶺月還傾。零落烟霞色。蒼茫關塞情。別淚阿咸榻。緘辭太守程。鄕邦今寂寞。回首倍霑纓。</text>
<title>輓郡守柳公 喆祚</title>,<text>仰德欽風契誼加。名門型範最公家。詩題海榭傳剞劂。銘賜瀧阡動頰牙。倂世塤篪音已斷。百年風樹淚無涯。誓將方寸酬平素。末路傷心髩髮華。</text>
<title>輓鄭孟剛 堈</title>,<text>吾衰未白髮。君去已靑山。寂寞何翁緖。凄凉從氏顔。毛羽雛鵷細。風流客馬閒。頎容猶在目。掩淚月中還。</text>
<title>輓校理李公 東迪</title>,<text>絶海歸來髩髮華。先朋哭盡淚橫斜。功名澹泊登瀛晩。文學紆餘炳燭加。鄕里自多閒日月。行藏不負舊烟霞。簪纓外物何須問。長向儒邊覓古家。</text>
<title>輓正言李公 在嵩</title>,<text>髧毛慣看賁蓬廬。傑氣魁顔典則餘。吾輩後生今白髩。祝公耆德殿鄕閭。						烟嵐衰颯舊山阿。憶拜龎床歲已遐。漠然風樹無涯淚。此哭人間亦不多。</text>
<title>輓肯窩李公 勉運</title>,<text>閥閱廣陵氏。詩書肯構窩。一經金孰重。三刖玉猶磨。長憐儒味足。近哭碩人多。東風遙灑涕。此老又山阿。</text>
<title>輓張新齋省伯</title>,<text>名祖難爲後。醇儒罕見今。於人少可意。之子獨知音。昔歲經灰劫。童年籲血忱。國言寃始白。家學緖重尋。蚤了公車事。旋回道德心。修辭同菽粟。析理有牛蠶。守在常中確。文從質裏涵。權門無一迹。恩地詎多譚。薄試民如子。徑歸槖不金。行看墮淚石。聞說讀書庵。泮舍曾聯榻。經燈共對籤。難疑庸或問。紬繹敬齋箴。惜別嗟同暮。調疴欠小淹。傷心詩絶筆。回首路靑巖。洛院剞功訖。吳山讌會酣。悲風吹宿草。寒月照空林。西邑新縻紱。東郊曩赴廞。素車哀未洩。白首涕空淫。負負平生友。寥寥一尺緘。</text>
<title>輓李大諫季愚</title>,<text>得君魁器重吾嶠。泱泱之風邁俗調。我困蹇滯君翔颺。我病拙弱君峻峭。君無藉我我依君。洛社相逢憶眇少。是時聲名動朝端。蘭臺東壁頗輝耀。不嫌蔦蘿托高松。行休揭厲相號召。今年獨立緋玉班。出門彳亍無舊要。艶君長處斂而歸。晩暮不妨耕且釣。艶君寂寞守吾玄。炊烟𨓏𨓏待官糶。適聞君病我西行。望外墨綬來纏繚。轉眄人世隔重泉。塞月依然兩心炤。拓牕夜起步中庭。鼓角無聲霜鴈嘹。如君壽祿止於斯。吁嗟吾黨皆相吊。廊廟巍峩疇不如。鄕邦寥寥年德卲。長公白髮泣高堂。贒郞如玉忍扣叫。負負平生范巨卿。寢門一哭聲噭噭。</text>
<title>輓柳仁叔 宅鎭○二絶</title>,<text>三山秀碧碩人薖。積學鞱名示後柯。沈淪正覺今時貴。較絜文華本色多。						通家慣服內行孚。阿婦常言篤友于。炎程彳亍荒阡恨。忍淚重逢歲幾遒。</text>
<title>輓族兄敬隣 源植</title>,<text>來時淚別病中顔。爲有前期蚤返山。纔寄橘圓憑遞去。忽驚蘭報自家還。如公族黨無誰在。嗟我年行盡已刪。萬事傷心歸潁日。空庭月色對柴關。</text>
<title>輓李懿則 存永</title>,<text>今世疇能似古人。稔君聲譽自鄕隣。全無表襮朋輸欵。不較親疎各飽仁。蕭寺燈深懷𨓏歲。空樑月落淚前晨。素車未赴丹㫌路。倦鳥翔回五柳春。</text>
<title>輓都希道 鎭德</title>,<text>杞菊亭中三世交。傳家文雅一書巢。風流自可傾鄕井。志業堪憐老草茅。入峽構庵思晩隱。閉門調病厭今淆。那知尺札仍千古。不忍重過郭西郊。</text>
<title>輓府使李公 建基</title>,<text>息老家中代有人。簪纓世德又儒紳。風標峻整傾鄕黨。政績嚴明讋吏民。廊廟巍峩時未遇。山林經濟跡還陳。天雲亭上空樑月。他日題詩淚滿巾。</text>
<title>輓判書雲谷李公 羲發○六絶</title>,<text>風樹餘哀記友碑。白頭猶說健陵時。蒼梧一掬朱書淚。忍使遺孤讀讄詞。						奎華宿譽殿芳塵。過去升沈自在身。廊廟巍峩且休說。瀛樓罕見讀書人。						四科文政本之經。忠實誠勤是典型。薄試粃糠纔數郡。胄筵掄簡已衰齡。													同時滚滚幾彈冠。實際榮名久遠看。兩朝陞擢恩言重。不向時人覓好官。						靈壽堂前士女闐。韶顔鶴髮望如仙。虛啣優秩秋曹長。緬憶虞庠養老年。						林下安閒養德高。風埃顚倒愧流曹。贒郞蔭道非堪賀。詩禮諸孫有鳳毛。</text>
<title>輓參判芝園姜公 世綸○三絶</title>,<text>商社高風綺甪芝。奎瀛往跡泣弓詩。蘓家軾轍今華髮。痛哭荒阡記友碑。						館閣山林嶺大家。文垣炳燭晩逾加。三朝兩制絲綸手。壽秩空啣末路嗟。						南瀛爲吏路郊坰。暫向公門僕馬停。魚鴈纔隨商舶去。秋來不見老人星。</text>
<title>輓參判李公 同淳</title>,<text>少日經燈草屋明。金閨颺歷振家聲。百年種德門閭大。八耋承恩齒爵並。言行自來無表襮。功名元不費經營。東流洛水秋天遠。卿月沈芒壽曜傾。</text>
<title>輓李德能 以燾</title>,<text>鑑湖秋水明。緬懷人如玉。平生儒本色。布衣不染俗。種績爲箕裘。趯啄宜金石。螟兒殊鳳毛。墨帳欣有托。</text>
<title>輓李古溪君睦</title>,<text>得公爲友已堪誇。夫子之孫齒爵加。對討遺書曾泮榻。乞鐫心畫又瀧阿。六州政績盤根器。一代文名秉筆家。寥落山南存沒感。古溪亭畔月橫斜。</text>
<title>輓金進士濟彦 養楨</title>,<text>沙眞書閤晩逾深。布褐經綸古道尋。名理師門筍束在。風流家塾棣華臨。靑山已矣平生友。白首茫然少日心。猶幸鳳毛傳墨帳。更應塗雘飾園林。</text>
<title>輓金綾州聖觀 鎭華</title>,<text>西南鳧舃久分飛。生死那堪一路歸。才諝六州優製錦。恩榮三品荷陞緋。靑氊喜有牙籤付。黃甲爭傳棣萼輝。林下相逢期歲暮。百年心事轉頭非。</text>
<title>輓李德彥 懿秀</title>,<text>嘆息吾南俗漸訛。儒門一脉似頹波。衰年遲我塡黥劓。強輔如君賴切劘。科目外能知有事。聦明中自蘊無華。性經梳洗空還鴟。葉紙摩挲老淚斜。</text>
<title>輓李正言聖實 秉瑩</title>,<text>阡陌相從晩暮期。七旬人世轉頭悲。臺端我輩功名重。社裏羣公德望推。卅載軟紅猶本色。一官廉白少餘貲。碁前夢罷黃花句。淚續當年頖舍詩。</text>
<title>輓申欽汝 宅京</title>,<text>少日相逢意氣豪。風流文雅俯流曹。克齋家裏靑氊舊。斗滿山中白屋牢。吟詩肯作秋蟲苦。涉世猶如野鶴高。禪寺遺塵空掩涕。今年不飮菊花醪。</text>
<title>輓安聖應 碩朝○二絶</title>,<text>少日相知到白頭。人間七十歲如流。海山千疊南遊路。望裏傷心赤葉秋。						裘羊竹下好襟期。老去空吟伐木詩。多謝山亭留傑句。文章落拓少人知。</text>
<title>輓李正言子華 在立</title>,<text>華宗薇柏是何官。樸厚如君壽又單。偃室曾知中有守。稽棲益驗外能寬。嘗要余作居稽棲僂是塢記故云。 兒郞展拓儒門大。黨友咨嗟世道難。想像高軒經過地。兄江江水不勝寒。</text>
<title>輓文表兄 光瓚○二絶</title>,<text>三陽黔突筮歸藏。塵拂齊頭哄一堂。膜外棼棼聾聵耳。璞中懷玉自鏗鏘。						經稗淵深二酉撈。九流沿溯傅鱗毛。逢場謾說箕杼異。氣數源頭着眼牢。</text>
<title>輓李承旨魯伯 晉祥</title>,<text>同庚交契又同朝。氣味眞淳嶺色饒。偃室幾勤規秕政。名場共勉鎭浮囂。升沈任數聲華斂。貧病欺人鬢髮凋。白首舊遊今尙在。忍能重上月精橋。</text>
<title>輓柳公 泰睦</title>,<text>孤露思先執。稀年仰魯靈。眞淳是嶺色。訒默卽儒型。末路甘韋布。名門守典刑。緬懷高卧地。江月滿空亭。</text>
<title>輓金承旨公立 建銖</title>,<text>差差匣釰舊時題。歲暮行裝惜解攜。楓嶽瀛洲相上下。花山洛水各東西。平生口氣唐中晩。少日聲名孔大兒。何不少留歸潁後。黃池筇屐待君提。</text>
<title>輓張正言 鳳周</title>,<text>朱門儇俐聚如麻。嶺色嘲訶質不華。今人豈盡無公眼。及到柩歸始嘆嗟。</text>
<title>輓進士李公 老淳○二首</title>,<text>名德公家士望優。簪纓之外有箕裘。文華器識推先進。言議風裁邁俗流。廊廟巍峩疇不若。田園隱約晩無求。悠悠歲月長魂夢。遠遠山庄草樹秋。						自托蔦蘿仰德深。楮毫筍束每輸心。籝金有誡厨烟淡。櫝玉無光鬂雪侵。落落古人留典則。滔滔流俗說升沉。故山南望銀臺漏。極宿淪芒夕日陰。</text>
<title>輓許進士敬翁</title>,<text>東南賓主美風流。月朝名鄕士望優。材諝知應需世足。文華寧但上庠休。竚聞溫石登烏薦。秖遣裘羊作蔣儔。蕭寺遺塵空掩涕。自從公去不成遊。</text>
<title>輓張子仁 宅遠</title>,<text>儒學鄕邦久寂寥。得君今世喜能超。沈淫箋註多新悟。撈獵詞華洗舊澆。吾黨後生難復繼。名門遺緖未應銷。詩中宛對人如玉。獨坐山亭淚眼凋。</text>
<title>輓柳承旨景錫 進翰</title>,<text>先公脚下受知深。白首茫然檢素心。位著每瞻稀識面。典型相對獨論衿。風波羃嶺何時定。日月依山去意駸。嘆息玉淵臨別語。一竿垂老萬松陰。</text>
<title>輓李姊兄伯珍 希淳</title>,<text>憶昔公初賁東床。余時但覓棗與栗。猶自麏䴥喜同隊。塗鵝戲墨相提挈。是時吾家祖子孫。姊妹弟兄俱羅列。邇來五十七年間。風樹哀哀桑海瞥。曩歲哭送月城橋。姊墓楊花秋瑟瑟。今春一驢駄病軀。握手終宵語僁僁。靑城山下掩涕歸。洛水東流三夜咽。念公平生玉無瑕。生老泉林壽七耋。摘擗奔趍讓少輩。古家型範守儒拙。吁嗟順寧復何求。一子承家有美質。贒婦肖孫庶後昌。不恨蓬茅貧契活。緘辭一紙寄情素。獨留人世我白髮。</text>
<title>輓朴進士戚兄 箕寧</title>,<text>蓮社歸來閉戶深。喜公耆德殿儒林。沈淫名理多中晩。落拓文章自古今。玄草倘期來世遇。素梅無負昔贒心。公家有盆梅。傳自後凋堂故云。 白頭如夢金剛路。回首西雲涕泗淋。</text>
<title>輓李元夫 善祥</title>,<text>魁然公是古家人。德義風流邁俗倫。少日爭推廊廟器。明時虛老布韋身。薤水因緣曾北社。花車消息每東鄰。八旬觀化猶餘憾。不待贒郞折桂辰。</text>
<title>輓參判晶山權公 載大</title>,<text>成氏松邊幸接筵。窅然公似百年前。周旋徵逐同流地。質愨醇深自在天。先故兩家聲氣合。名門十世典型全。餘生未遂龎床拜。魚鴈空傳過海船。掌苑署有成梅竹手植松。公入直時有唱酬詩。</text>
<title>輓尹進士舜五 炳九</title>,<text>陞黜丹鉛翰墨場。規橅施設自仙鄕。本之文學兼優幹。惜爾聲名止上庠。黃瀑詩成衿似水。碧亭琴罷月如霜。吾衰尙過伊淵路。忍淚相看斷鴈行。</text>
<title>輓姜芸甫 稷○二首</title>,<text>古道於今世。多君布褐高。菁英中自啜。彪鞹外能鞱。氣脉傳獅畵。肧光有鳳毛。行看大展拓。登岸視滔滔。						篋弆金剛帖。亭登栗里辭。尊公論世好。阿姪托心期。黨友空相吊。天翁亦不知。那堪商郭路。落日掩書帷。</text>
<title>輓鄭子範 堣</title>,<text>饕風吹雪灑鴒原。落月何邊柳下村。今世非眞無古道。吾鄕况復重名門。沈潛獨葆儒家味。攷據時聞往牒言。重爲季方添老淚。琴亡人去共傷魂。</text>
<title>輓崔而聖 聞翰</title>,<text>耉德鄕邦盡化仙。哭兄餘淚又南阡。儒邊氣味傾心久。意內朋儔屈指先。每歲相隨文會席。今年獨坐老人筵。沒寧存順它何憾。滿說公家子姓贒。</text>
<title>輓李質如</title>,<text>高山一夜話。人世百年期。梅花遠未贈。落月空相思。塤篪鳴古道。布褐答明時。願得篋中草。烟霞共護持。曾有和送亭韻之約。而未及寄來。</text>
<title>輓李聖彥 能容○二絶</title>,<text>吾廬門戶阮咸贒。書帶傷心墨帳烟。巖穴幾多枯馘恨。馬家三世哭於焉。													脩短茫茫欲問天。江村寥落月如燃。白頭獨抱遺經卧。講會今年又檜淵。</text>
<title>輓柳京老 箕鎭</title>,<text>天敎瑰器賁巖臯。今世方知布褐高。昔歲槐黃秋醵酒。中年帳墨夜焚膏。文垣後輩推旗皷。贒路同時讓鐸鞀。秀色三峯靑未了。丹苞零落鳳凰毛。</text>
<title>輓鄭聖若 裕成○三絶</title>,<text>烏川諸子異今儒。褒博衣冠揔握瑜。涵溪一曲梅山碧。洞壑先看氣色殊。						公家伯仲最翹英。自托蔦蘿兩意傾。醇中有味常中確。亡友新齋有定評。						曾邀高駕賁巖扃。往事傷心一瀑亭。楓菊今年饒物色。鶴飛何處入空冥。</text>
<title>輓定齋先生柳公 五首</title>,<text>吾黨百年後。耆英八耋餘。行藏存古道。造詣有遺書。星斗晨天在。風波砥柱如。門牆遍一世。丈席遽空虛。						損老氷壺的。巖翁墨帳遺。淵源湖上自。義理嶺南知。海島纔經歲。滄洲惜後時。德星兼壽曜。西日望遲遲。						宦跡先恬退。儒林幸得師。春風戶外屨。雲月浿西碑。直道褒綸見。公心試席知。瑤琴絃未斷。留與後人期。													緬思陪杖屨。轉眄再經秋。愚谷琴書屋。高山水月樓。鬼神論理氣。常變示源流。黨友來相弔。餘生已白頭。						自慚鍾漏盡。前歲已懸車。未效塡黥志。長如汗背初。記亭思本分。銘墓感先徽。沁篋平生淚。杪秋絶筆書。</text>
<title>輓柳侍讀元用 宜貞</title>,<text>滔滔世味閱酸鹹。凡稿知君定不凡。丞相何曾湯一呷。時人空遣口三緘。平生寸鐵甘投穽。抵死羣鋒竟達函。暮道傷心林外篴。山南無愧講官啣。</text>
<title>輓柳寢郞濯叟 致皜</title>,<text>淡水幽蘭臭味同。如雲會合轉頭空。愚亭夢過懷樑月。浿館書留寄席風。德義自能安淡泊。文章元不費磨礲。祠官太窄招贒路。重歎吾林氣數竆。</text>
<title>輓族孫正言 民煕○二絶</title>,<text>童年承父訓。螢雪忍飢寒。衰門若有意。紅紙得無難。						功名繩祖武。友愛篤人倫。吁嗟三品爵。寂寞掩荒窀。</text>
<title>輓金承旨元若 大坤○四絶</title>,<text>擔囊負笈困初年。十載經燈志益堅。辛苦門闌同草刱。後先雙桂棣華聯。						花甎平步擢淸班。久替宜騫孰爾癏。君房莫道閒忙異。床下詩人自愛山。													材猷老宿實浮言。淘石𥳽糠次第掄。同時鬢玉相看笑。內外應隨地望論。						承庥積慶倍神勞。有子升庠是鳳毛。記曾信宿觀家政。猶恨門閭未盡高。</text>
<title>輓李進士宗伯 海祥○二絶</title>,<text>閱歷泡燈七十春。少時朋輩若前塵。公非不足人間壽。獨立那堪後死身。						公家伯仲兩心知。朝市雲林歲暮期。倦鳥歸時遼鶴遠。亡琴空抱百年悲。</text>
<title>輓族弟準卿 源準</title>,<text>膠庠三世後。場屋十年中。績學將需用。承家竚有終。聲名聞刺史。竆達付天公。獅壁傳三愛。螟房寄五宗。講說空遺草。書籤宛舊封。山阿一坏土。寂寞澗毛茸。</text>
<title>輓李一源</title>,<text>潭翁遺緖泗源深。歲暮相期古道尋。玉署家中儒本色。布川卷裏友知音。生平噤舌雌黃地。老去遊心翰墨林。耆社歸來公已逝。上枝寒月照空潯。</text>
<title>輓金進士孟庸</title>,<text>斗舞山前脩竹林。活源亭水繞溪深。披帷斯在人如玉。同社相從契斷金。父子蓮堂歆繼武。賓僎鄕塾喜聯衿。于今我獨人間世。樑月依俙千古心。</text>
<title>輓辛承旨聖養 四絶</title>,<text>鷲峀盤紆洛水深。一驢南下爲君尋。白首人間餘舊伴。少而知面老知心。						剛不依阿質不華。貌言斂約絶虛誇。詩中畧綽治心訣。聞說桑楡默默加。						匏寧無口喜團圓。手揭窩名寓意詮。知君涉世無機械。緋玉籝金餉自全。						平生得意海山遊。記昔同登上浦舟。夜雨聞巖留後約。那知此別便長休。</text>
<title>輓鄭樹卿 輔永</title>,<text>少小同鄕井。遊兄伯仲間。眞心無表襮。古意自安閒。世界紛如雪。親朋盡已山。他時行過路。落日掩柴關。</text>
<title>輓黃表從瑞源</title>,<text>挐山曾見老人星。渡海歸來閱幾蓂。與我同庚先我去。鹿潭仙子倘來迎。</text>
<title>輓崔應天 台鎭○三絶</title>,<text>晩愚門下士如雲。崒彼吾山定不羣。晩暮聲名噪洛下。諸人傳誦性齋文。						東遊日記數千言。邱壑園林雅志存。知子留心科目外。篋中筍束摠師門。						方丈山高據海漘。精英鍾毓士多贒。榮枯隱顯都休說。君去光黃有幾人。</text>
<title>輓族弟漢汝</title>,<text>知君氣味在儒邊。蓮社歸來閉戶堅。牙籤過眼耽成癖。玉筯留神妙得詮。三世師生兼比閈。一門兄弟又忘年。誰與共商身後事。家庭寂寞最堪憐。</text>
<title>輓李允章 羲永</title>,<text>儉而毋嗇坦而仁。一口鄕隣與族親。訒出三緘安事訥。嗟來百結未曾嚬。天姿不被彌文鑿。末路方知古道淳。讓我壹籌先九地。百年寥落淚霑巾。</text>
<title>三山先生柳公緬禮輓</title>,<text>三山秀碧百年前。間氣挺生不世贒。經幄如林瞠若後。法門竪拂孰能先。傳薪不絶斯文脉。繡棗爭看易解編。志業未究當日恨。玄和三出倍潸然。</text>
<title>輓李定軒淑汝</title>,<text>儒拂今歸習比翁。文章德業振家風。茅山栗里心無累。薤水蒲鞭道與通。對塔說輪多愧我。閉門讀易每輸公。汶亭舊會今如夢。座上諸人淚滿瞳。</text>
<title>輓趙弘濟</title>,<text>記昔拜梅師。金聲動墨帷。持躳合榘矱。講理析毫絲。函筵詩禮問。甥館起居隨。憐我嬰紳笏。欽君拈拂鎚。才豐命獨嗇。心困迹逾畸。言議竆冞確。文章老益奇。閒雲雖未出。朗月輒相思。屬我懸車晩。怪君命駕遲。秋風撼老木。落日翳疎籬。一哭不成聲。餘生寧久歧。無由白馬赴。抆涕寄哀辭。</text>
<title>輓金仲擧 馨直</title>,<text>名閥寥寥凡幾世。親朋歷歷數吾鄕。如公善信無多見。獨我衰癃暗自傷。螟孫後日門閭大。馬鬣新阡草樹荒。不入滔滔流俗套。布衣終老亦何妨。</text>
<title>輓崔都正穉善</title>,<text>孝敬山南世。傳芳又月城。臺巖萬古屹。漆水百年淸。不染塵埃色。長流道德聲。於維百弗老。並美三先生。南野評金玉。蘓湖許矩衡。高風敦薄鄙。至行貫神明。涑水儀文備。藍田約法成。遺徽永世篤。餘慶自天呈。獅帖曾傳氣。鳳毛早播名。秋潭澄桂魄。春谷藹蘭英。孝友作茶飯。溫恭襲珮㫌。紛華都刊去。名利肯趍營。慶善承先蔭。聲華達上京。雖緣臯鶴徹。寧使峽猿驚。八耋身康健。三平迹利亨。林泉眞樂在。庋閣美珍盈。乘化公無憾。巋靈我豈榮。絲藍早托契。湖海晩尋盟。猥被招邀禮。申勤訊遺伻。鵝湖講席秩。鹿洞禮規行。鶴髮交情重。烏頭學力輕。相期在懿戒。永矢葆幽貞。蒿里君歸永。漳濱我病嬰。德星墜古社。樑月照空庭。和淚寄虞些。神交愧巨卿。</text>
<title>輓崔海庵幼天 永祿</title>,<text>水下遺風漸覺輕。浦淸鷺白獨分明。衣冠每日存儒色。蔬糲多年遠俗情。經義異同躳自得。家規敦朴軆而行。八旬相對知心友。一宿歸來淚遽橫。</text>
<title>輓金羲瑞 河運</title>,<text>求璵於璞質生文。德美誠眞衆所忻。勝地江山能作主。大贒門戶尙留芬。先祠肯構材優幹。世業無加志服勤。纔哭亡琴公又逝。餘生吟病度朝曛。</text>
<title>輓張承旨顯可 錫駿○二首</title>,<text>當年先契兩心知。謂有贒郞遠大期。易識難忘玉山舍。少分多合泮橋巵。源源擬結平生誼。落落仍成後死悲。竆達五旬纔一瞥。我今於世覺支離。						史院瀛樓次第移。星軺纔返又陞資。新詩邂逅驚人句。傑氣崢嶸慨世辭。堪憐鳳穴雙雛在。剛恨牛刀一試遲。歸袖翩然差強意。故山山色照虛帷。</text>
<title>哭裵君致冕</title>,<text>傷心趯啄墨痕新。絃斷斤亡跡已陳。病裏曾尋山寺磬。閒中時拂瀑樓塵。刀筆字無飢可煑。箕裘業有後能伸。肩輿忍過東城隅。短髮蕭蕭不掩巾。</text>
<title>哭李君肇運</title>,<text>莽蒼相從有可人。東城楊柳殿餘春。留心典籍蟲魚裏。託跡闉闍鴈鄰。半野堂中貌似玉。三仙磴下字如銀。同庚莫道雌䧺甲。後死空悲老病身。</text>
<title>至夜賦 傡小序○次感春賦</title>,<text>寸陰何日非可惜。而古人多於至日有自警語。盖潛陽之復。有似乎善端之發。而體地雷之動。爲奮勵自新之機也。余少而志學。老大無成。近又簿墨滾汩。志頹氣肆。日用事爲之間。雖不敢全然放過。而動處多而靜時少。點檢方寸。悔吝山積。獠猾之與接。米䀋之爲課。書冊日遠。法語無聞。幾何而不漸染汚俗。全失故步耶。入冬以後。民牒稍罕。靜夜無睡。靜對床書。忻然有堯夫百原之意。芬華落而碩果懸。物候竆而天根露。尤於是夜有感。遂援筆而賦之。						撫初服余蘭茝。疇弊箒以易之。炳愚衷於塵刹。周兩邑而三期。駑雖殫而𨃃蹶。鉛纔割而鈍閟。悲流年之鼎鼎。拊桑弧之初志。班陸離而佩觹。競葩藻而媚春。忽反顧而屛營。思踵武於前人。窺詩書之樊奧。服父師之烱訓。終滲淡而糞朽。未躋攀於分寸。失邯鄲之故步。學子賤之鳴琴。早紳誡於近膩。尙鮑肆之愧心。對瀛嶽之嶙峋。倚橘林之葱蒨。敻絶海而孤寄。卷中人兮時見。日僾僾而南至。借炳燭之餘光。藹善幾於鷄夜。珍十襲之明璫。勉矣哉朝聞夕死。此日之誡那可忘。一貫約兮九流深。學積累兮道脩長。藍田哦兮漂陽吟。謂我效兮心竊傷。</text>
<title>歸去來賦 和陶辭。書晩歸亭屛。</title>,<text>歸去來兮。歲云暮矣胡不歸。將此身心爲物役。撫天衷而獨悲。苟桑楡之收功。庶往及而來追。孟善養而不動。蘧寡過而知非。念初服之脩姱。披繡裳與黻衣。駕驌驦而前路。笑騾犢之力微。千蹊適國。萬馬橫奔。遊騎出遠。闞兒窺門。返我室堂。天君猶存。明珠出水。玄酒在樽。執方策而嘐嘐。願克復之希顔。孰導我以迷復。遵軌轍於新安。矢黥劓之塡補。盍先透於名關。時反躳而省尤。或齊物而遐觀。况禮限之難越。媲宿鳥之知還。物亦夫自適。伊鷦棲與鯢桓。歸去來兮。已四方之倦遊。誡鍾漏之夜行。愧竽瑟之工求。彼江湖之鳧鴈。祇不忘乎退憂。縱有時贒之擸掇。詎老牛之服疇。滔滔急流。汎汎虛舟。遂自此而决意。營菟裘於一邱。對巉嵁而葱蒨。管雲烟而峙流。觀萬類之動靜。驗一生之行休。已矣乎。揭厲閒忙各有時。跬步羊腸不可留。老脚蹩將安之。俛焉日孶孶。古人以爲期。飽典訓而芻豢。播禮義而耘耔。社逍遙而濂圖。窩安樂而邵詩。聊優遊而卒歲。任分安命復奚疑。</text>
