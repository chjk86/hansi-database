<title>閒中書事 庚辰</title>,<text>園林寂寂草堂虛。數疊丌頭萬卷書。囱外日長人不到。閒抽素帙任蒐漁。</text>
<title>敬次師門平字韻二絶 癸未</title>,<text>道在吾身本坦平。實非高遠最難行。箚跟若得尋安地。步進竿頭自不傾。吾道瞭然一貫平。人生何日不由行。行行各有當行地。纔繆毫釐便側傾。</text>
<title>謹次寒暄堂金先生讀小學韻</title>,<text>灑掃分明是理機。斯須不敬便歸非。莫言蒙養工夫小。培得根來葉正肥。</text>
<title>乙酉八月二十二日夜夢。得須就丹田厭飫仁一句。遂補成一絶。</title>,<text>天賦吾人自不貧。豈曾虛了百年身。神明昨夜丁寧戒。須就丹田厭飫仁。</text>
<title>輓李敬仲 之燔○丁亥</title>,<text>君不見徐卿之子生絶奇。食牛豪氣天麟兒。又不見馬氏之兒稱其家。眉眼如畫春蘭芽。雖然有素蔑繪事。畢竟徒是繁華子。吾兄早生詩禮門。雪月襟抱波精神。有祖新安朱。有父籍溪胡。從來妙質自不揉。况又耳目薰陶久。雍容進退謹唯諾。蒙年已欲窺坏樸。入則孝出則恭。孜孜如不逮。而忠信篤敬。乃兄之肉菜。彼俗子兮紛紛乎羣居競葩藻。視之曾不如腐草。淸囪端坐恣舌耕。直將千古期平生。問君何所欲。碧海明珠崑山玉。前程萬里復萬里。人曰斯人傳世美。馨蘭猗猗得春麗。豈意中宵風折之。璋於癸亥纊丁亥。巫峽層峯才一倍。天生兄果何意乎。豈弟音容今也無。行人聞之且揮涕。矧我金蘭契。輪車旣載向九原。欲助紼謳將何言。君非學仙流。豈欲長存厭長休。子安身世夢寂寥。伯道墳草風蕭蕭。况是阿連更聯柩。忍看北堂號其右。吾兄死有知。也應泉下潛涕洟。噫吁戲古今寃魄。豈獨爾受之。端中皆夭死。積善餘慶更無憑。希夷巫陽。亦不得究其徵。已焉哉䪥露曲且莫揚。擧頭問天天蒼蒼。</text>
<title>花山紀行 戊子</title>,<text>黃鼠秋九月。吉日維庚辰。鄭子將遠遊。肇發永之濱。春庭拜告出。兩僕隨行塵。溪山媚淸秋。錦葉紅紛繽。踰嶺望橫溪。駐馬辭丈席。西踏新寧界。細穿巖穴隙。盧峴何太高。勢作靑鳧腋。徐驅止毛渠。靑山倐已夕。朝登花木路。晩過松蹄郵。重重聳羣岳。曲曲鳴淸流。家君昔停駕。作詩歌勝遊。何年起小築。抱書來優游。奇巖屹路畔。故人留妙墨。摩挲久竚立。怳若眞顔色。午憇墨溪傍。有社祀金玉。徽響足起懦。勝賞能奪目。日暮過錦水。攬涕空徊徨。葛翁棄臯比。懿範今茫茫。千載退陶敎。匪公幾荒唐。遺墟豈忍過。正學難可忘。黃昏到臨河。甥舘多舊要。殘燈半壁夜。靑眼聊相照。佳辰屬重陽。美景供詩料。陶花縱可餐。劉糕還堪笑。時時展淸眺。歷歷尋往躅。佔叟困六出。藥翁詠九曲。矧又瓢老風。隔世如新浴。浮圖古誰設。弊廨今猶宿。行軒更北指。落帽後三蓂。偶然入仙洲。傑閣干靑冥。昔年將軍宅。今時諫議亭。主人致禮貌。後期申丁寧。遯坡有蘭契。見我顚衣裳。投轄不能留。擧頭頻相望。路出道洞下。寂寂禹祠凉。易學吾豈忽。一式欽遺芳。西遵洛水墳。夜投桃木邨。邨有裵氏老。館余談愈溫。曰昔兩世祖。同聯鴈塔巾。亦或講戚誼。日午猶逡廵。行度夕陽橋。再亂淸江水。宣城忽入望。闕里知遠邇。遲威忘日暮。但覺山川美。暝暝浮羅樹。隱隱宜仁里。遙瞻谷口巖。飛割江中月。門牆鬱岧嶤。粉額楣間設。躊躇起敬慕。疑立河南雪。寒齋臥曲肱。畢宵孤夢潔。晨興振衣巾。祇謁尙德祠。先生坐北壁。月老侍巽楣。平生幾仰止。今日幸登斯。肅然炷鑪香。怳襲春風姿。哉性命秘。先生闡如日。遺言落人間。橫目免烏鶻。如何不百年。異說爭盪潏。願從几席下。一質四與七。嘉誨闃難承。舊蹟吾當尋。時有龜城客。爲我先登臨。書堂寂無人。節社烟空沈。簟杖獨宛爾。撫玩增霑襟。俄登隴雲舍。遂向天淵臺。崢嶸碧宇闊。澹湛明鏡開。欲究飛躍妙。須向此中來。風灮浩無極。俯仰長徘徊。遙瞻愛日堂。步步遵江澳。聾巖起萬丈。汾院在其足。皤皤雪鬢翁。凜然綃一幅。高風諒可畏。起拜聊致肅。川砂有姊家。姊歿兒猶在。驅驢更泝流。午渡廣瀨漼。姊夫握余手。喜氣加一倍。愀然念吾姊。嗚咽情難宰。諸朋更斤斤。挈我恣勝觀。北登有砂峽。南望有月瀾。誇余紫霞谷。指余淸凉山。歸來揭夜燈。談討仍瀾漫。翌曉理征鞭。馬首蒸霞絳。退溪接溫溪。總是顔之巷。遺宅至今存。淳風猶未降。緬懷古人心。尙可毉吾戇。龍嶺入雲際。上上愈飄灑。嶠南六十郡。眼底風斯下。登盡復漸低。磵谷自淸瀉。行行望一縣。云是乃城野。夜泊酉谷邨。朝謁荷塘老。荷塘氣高潔。望若商山皓。文章入蘇室。一唾人爭寶。我亦負家乘。願得高人草。庭蘭引我西。西有靑巖亭。淸池碧似環。石橋橫一莖。陶詩與眉篆。左右輝楣楹。斯地得斯人。造物若有情。蒼翁暮始歸。翦燭談徹夜。兩許實聯芳。地望無相亞。况又溪門錄。纖悉非疊架。欣然襲蘭臭。鄙吝都已化。晩出石泉洞。馳向三溪院。忠定公。萬古稱鐵面。淸風縱已遠。餘澤尙可見。懿範溢家庭。貞行在隷賤。回來里彥集。箇箇金玉士。談論劈千古。出入經若史。伐木樂雖深。望雲思未已。厥明告別語。歸路更邐迤。三宿至川前。靑老家聲大。庭前挺五常。鶴翁德業最。賢孫有大瓢。奇節終古馤。名俊一何多。人擬西山蔡。至今舊宅里。來雲襲餘芬。彬彬兩學士。皎皎一聘君。歷路暫一叩。禮遇頗慇懃。悤悤說未盡。來宿河之濆。朝起詣秋月。密庵於焉息。英資兼積力。家學淵源湜。洛朔互傾軋。圭璋委荊棘。身竆志不改。苦節良可式。兩日越川原。來泊古窩傍。塤篪共聯榻。𢂴編積滿牀。學子迭來從。晝夜絃誦洋。水聲山影裏。講討樂未央。大昕忽辭退。反面涵溪舍。雙闈幸康寧。渾室皆欣迓。僕夫乍息肩。征馬已稅駕。余亦入書室。對案頗淸暇。飜思遊歷富。頓覺心期遠。哲人名勝迹。都在雙眸宛。古蹊日塞茅。今人誰發鍵。俛仰空嘆息。天陰秋日晩。</text>
<title>高山書堂。次諸益韻。己丑</title>,<text>寂寞空山夜。悠然倚小亭。風多喧礀語。雲破露峯形。片月三更白。孤燈一點靑。數篇談共罷。高詠步中庭。</text>
<title>雨中杜鵑花一枝先開。崔兼之 達濟 吟一絶以示。遂次其韻。</title>,<text>一枝春色最先來。巖杏溪桃暗欲猜。自是山靈多好事。故催微雨向人開。</text>
<title>次國坦上人韻 坦云儒釋同道故云云</title>,<text>吾道明如日。瞿曇鼓異端。法從空影繫。心作死灰寒。冰炭何相並。薰蕕自不干。願君捐舊學。須向聖門攀。</text>
<title>烏川書院。展廟留宿。仍訪靑林舊址。徘徊感悵。伏次始祖知奏事公韻。以寓懷。</title>,<text>靑林曉日紅。來訪古墟中。露濕莓苔地。烟沈蓬藋䕺。肯堂知幾代。遺廟想高風。况又家聲大。賢孫有圃翁。</text>
<title>金山宗人家。得敎導先祖遺詩一絶。謹繼其韻。</title>,<text>雅望爭推通德門。緇帷闢處俊髦紛。當年寶唾都漫滅。何幸今朝見此文。簪纓十世舊名門。詩敎傳庭森桂紛。從此墨莊垂累世。孱孫猶解誦經文。</text>
<title>還歸里 庚寅</title>,<text>母裔雲孫互送迎。母子，雲住兩山之餘支相會而迎送。 平郊十里一川橫。紫陽縣屬廛無改。究理內古之紫陽縣。還㱕市乃縣市也。 丹穴祥傳寺有名。俗傳鳳鳥巢於梧坊。採竹實於郡南竹林。而㱕休于還㱕後山故名焉。古有寺。今爲里名。 坪楔尙知楊孝子。縣監楊公培居坪本邨。有孝行。朝家樹楔旌閭。 巷碑咸仰鄭先生。愚巷乃圃隱先生胎降之地。今有碑閣。 一區文行今猶盛。三百秊來幾箇英。</text>
<title>東都懷古</title>,<text>雞林搖落月城荒。徐伐繁華夢一場。國富千秊同楚郢。家官三姓效虞唐。悲風蕭瑟將軍墓。老草離披學士莊。山水卽今都似舊。欲尋陳迹更蒼茫。</text>
<title>春日偶吟</title>,<text>昨夜東風小雨零。千峯萬壑一時靑。龍眠不得摹眞面。始信乾坤造化靈。</text>
<title>輓李上舍以直 敬中</title>,<text>文星昨夜忽虧精。驚卻吾兄已九京。聲譽洛陽才子賈。典刑伊上舊家程。千秋玉樹眞朝暮。一朶蓮花豈重輕。有老無兒秊更短。雪川嗚咽下哀情。</text>
<title>輓崔善建 立基○戊戌</title>,<text>昔登六宜亭。緬懷詩翁躅。賢孫趾餘美。湖林風味足。跌宕文墨場。恢曠忘局束。石交多名勝。令節罇酒綠。回看末路輩。巧險徒碌碌。云胡司命薄。未老登鬼錄。遐邇共惜。况我婣誼篤。悲悰化寸鐵。割我腸一曲。</text>
<title>寓次有感 癸卯</title>,<text>吾祖何年入永川。思來疑自版圖先。圃翁及吾典工公兩派。皆居永川。疑自版圖公已來居矣。 工曹基業開錢野。小判書公遺基在郡南錢邨。 敎導家聲振大田。魯巷絃歌纔四葉。忠順公自大田移居魯巷。 仙源淸白又三傳。曾王父縣監公始卜仙源。 如今便作無巢客。何處江山更有緣。</text>
<title>先世墓道吟</title>,<text>八代墳塋遠莫詳。只今猶保永州鄕。工曹元墓曾孫右。李氏唐丘冢子傍。龜洞生員長水宅。龍山忠順五公藏。惟吾祖父分雙兆。上在雲峯下鎖坊。</text>
<title>輓姑夫李公 德祺</title>,<text>晦翁庭裏有高人。雅標淸襟迥出倫。文墨賸推潘陸友。規模要作洛閩臣。堪嗟美玉空三刖。那意遐籌只五旬。白鹿院中游衍地。唐卿餘範卻成塵。</text>
<title>梅谷寓舍</title>,<text>重巒環擁小溪回。有谷其間號是梅。丹穴巢空猶舊樹。谷中有梧坊。俗傳鳳鳥巢於梧樹云。 黃堂人去但荒臺。壬辰之亂。郡太守來寓此地。常坐石臺上布政。且築小城於邨中以衛之。今遺址尙存。 邨依巖藪長生靄。路絶輪蹄半掩苔。僦屋四經霜葉落。何如谷口子眞來。</text>
<title>閒中謾興 甲辰</title>,<text>溪邊矮屋小如缸。上對層巒下石矼。雲帶水聲晨滴硯。月搖林影夜窺囪。案中有友書千卷。門外無人鷺一雙。藥醥解敎閒客醉。時抽傑句付長杠。</text>
<title>伏次玉礀亭韻</title>,<text>光霽胷襟迥出塵。別區烟月有佳因。書中沿泝千餘世。身上提撕十二辰。跡似商山肥遯客。心如沂水詠歸人。少微昨夜祥輝動。來照荊花滿樹春。</text>
<title>輓申上舍士範 重模</title>,<text>江南人物最吾兄。不是尋常上舍生。風範已收章甫望。文華能主藝園盟。堪桂籍終無分。那意春闈遽失明。十許年前同日喜。追思今夕倍沾纓。</text>
<title>謹次龜邨族父 碩玄 五懷堂韻</title>,<text>至樂融融在孔懷。有時豪宕外形骸。一行鴈序秋空闊。五朶荊花晩景佳。南極老星前夜照。西園芳宴此堂偕。家猷克守三休敎。和氣盈門永不乖。</text>
<title>輓李丈 敏中○乙巳</title>,<text>海東咸仰體仁祠。闕里遺孫行亦奇。二酉芸編眞活計。三春蘭樹好風儀。金門未奏賢良策。野隧空題處士碑。先契如今那忍說。一聲鄰篴使人悲。</text>
<title>輓蒼雪權丈 斗經</title>,<text>徵士飜爲學士身。冲翁賢裔葛門人。天資賸得三灮粹。地望爭推五絶彬。百里撫摩遺愛在。兩朝規諫大疏陳。堪素蘊終無展。忍見蒼軒卻掩塵。</text>
<title>輓孫持平丈 德升</title>,<text>人品超然末路間。英豪氣槩好容顔。龍墀早獻中興賦。烏府旋登御史班。桑海風波千里闊。梅湖烟月半生閒。如今舊榭空寥落。長使親知涕淚潸。</text>
<title>春日謾吟 丙午</title>,<text>藜杖行休石逕斜。洞天佳景望中奢。溪邊影轉千年樹。岸上香浮三月花。浴水閒鷗明勝雪。繞林輕靄薄如紗。索居無與同芳踐。時遇田翁謾自誇。</text>
<title>艮巢 新構小屋負艮山。故名之。</title>,<text>洞天幽邃石溪淸。負艮開巖架數楹。黃鳥止來知擇善。內體。八卦之艮爲止。黃鳥知止。乃明善之事。 靑山兼處驗存誠。重艮。艮背爲閑邪存誠。存誠乃誠身之事。 物成終始功逾普。內體 時協行藏道乃明。重卦 古聖旣垂觀玩戒。棲遲要不墮斯名。</text>
<title>輓曺屛厓先生 善長</title>,<text>先子於公早許心。共修經學晦山林。高情屹若千尋壁。懿行精如百鍊金。根接紫芝靈馥遠。波連丹海的源深。從今後死將焉仰。回首屛厓涕滿襟。</text>
<title>夏泉齋舍。謹次進士族父 碩臨 韻。</title>,<text>曾火墳庵久再營。今朝幸見數楹成。松楸一壑樵蘇遠。霜露千秋鼎俎明。瞻護煩緇同婺舍。追思貽後等甄塋。長房勤孝堪爲則。惟願諸孫各盡誠。</text>
<title>永州七勝吟</title>,<text>母山南走二川回。天作名州傑閣開。峀聳千頭嵐翠映。田平十里稻香來。騷翁倚檻風驚筆。貴客當筵月滿杯。玉笛聲殘人不見。登臨斜日更遲徊。右明遠樓 用圃隱先生韻突兀高臺百尺餘。前臨鄕里後墳廬。數層磯伏宜投釣。一面潭淸可玩魚。蕨老首陽砥柱屹。奎明洛水鬼妖除。故山佳處今猶在。瞻仰仁祠覺起余。明道宰縣。石佛斂光。指圃翁斥佛之事。右釣翁臺 先生淮陰舟中詩。有故里多佳處之句。故用其韻。卜築非眈選勝遊。好攜墳典託藏修。奇巖卓立臨流屹。疊嶺重遮隔世幽。竹月松風供雅趣。淵魚雲鶴作閒儔。秖今休老壇前樹。長帶寒烟盡日愁。右日躋堂 用旅軒張先生無題詩韻棲峽要辭世累搖。輪蹏曾不過前橋。潭淸桃暎紅霞色。洞邃芝抽紫玉苗。逐水野鷗來忽去。隔林禪磬近還遙。櫂歌逸響如盈耳。猶想當年道味饒。右忘懷亭 用芝山曺先生題靈芝庵韻登登終日去忘還。地勢淸高眼界斑。千仞巉巖垂絶壁。萬重丘垤伏羣山。天低廣壑圍成幕。雲掩危矼鎖作關。廬阜壯觀寧勝此。泰翁藜杖不辭艱。右上聳庵 用柳泰齋登大王峯韻何年藏六此棲遲。勝界風灮哲士宜。巖麓磊嵬山盡處。溪流澄澈雨來時。煙洲好與沙禽狎。繡陌寧隨寶馬馳。幸見賢孫能肯構。壁間重揭鳳吟奇。右玩龜亭 用曺南冥寄題韻林臺蕭灑壓湖頭。杖屨逍遙閱幾秋。世泰早全頤性樂。國危終抱戀君愁。閒雲舒卷靑螺影。明月沈浮碧玉流。石老遺詩空三復。孱孫感慕未曾休。右紫湖精舍 用先祖湖叟公韻。李蒼石過此有詩。</text>
<title>將赴公車。行至漢江偶吟。丁未</title>,<text>山水重重馬首搖。郊原新綠漸看饒。西京道路餘千里。南客行裝滿十朝。華岳雲深佳氣鬱。漢江春晩碧波遙。元來得喪無非命。便覺胷中意像迢。</text>
<title>三江書院</title>,<text>洛水洋洋鏡面平。二川來會是爲名。江山萬古風烟美。祠屋三間俎豆明。正學淵源兩夫子。中興賢相一先生。登臨卻遣醫頑習。頓覺仙區分外淸。</text>
<title>榮歸之日。祇拜湖叟公。廟庭宗族畢集。塤叟先唱一律。篪叟和之。謹繼其韻。</title>,<text>先德純深積世滋。餘休幸發小孫兒。羞多楓陛頒花日。感切桑鄕拜廟時。致澤豈宜凡質辦。榮名不是素心期。鱣堂妙訓眞家學。願且終身敬守之。</text>
<title>季夏至橫溪。宗族儕友皆會。飮酒懽娛。塤篪丈席各賦一律。謹繼其韻。</title>,<text>我非經濟手。惟願作漁郞。聖主恢天網。恩葩到僻鄕。林間開族會。巖隙酌流觴。先祖湖翁澤。看來且未央。鳳闕新恩降。鱣堂喜氣呈。鈍鋩非射斗。麤璞愧連城。自識才調下。寧堪世路行。多慙不寐語。虛託遠期情。</text>
<title>與諸益遊陶淵 鳴于，直卿，敬伯，敬汝，沃汝，啓汝及諸少友來會。</title>,<text>松桂交陰覆鶴汀。名區伐木更丁丁。落河噴雪千層白。危壁摩雲萬仞靑。處士遺墟今栗里。仙翁芳躅古梅亭。梅福避世逃隱。其地有挹仙亭。 淸風颯颯來吹鬢。頓覺塵襟次第醒。</text>
<title>曲江書院</title>,<text>九曲淸江注海脣。丹靑祠屋幾經春。晦翁道學承濂洛。龍老文章逼漢秦。樓榭卽今扶敎化。山川終古倍精神。風灮已近重陽節。其奈身慙姓杜人。杜工部九日遊曲江。</text>
<title>浦項村</title>,<text>走馬兄江江水湄。平沙十里夕陽時。烏川形勝控徐伐。鰈海風濤漾島夷。漁屋近千紈被壁。商船餘百枲爲維。通衢西徹長安道。行旅如雲望酒旗。</text>
<title>入迎日縣。拜始祖祭壇。轉造烏川書院。謁廟宇。仍遇宗人。同宿大松邨舍。</title>,<text>曉渡兄江水。來尋桑梓鄕。壇前纔致肅。廟下更焚香。小堞碑文沒。靑林歲月荒。宗人偕我宿。終夜共沾裳。迎日城舊在古邑。移築時撤墓前石物。入于堞中云。而今無推見之路。極可痛心。書院東有靑林舊基。而先代幾世居住。無由詳知。是亦可慨耳。</text>
<title>登嶺南樓。次壁上韻二首。</title>,<text>危樓俯壓碧江橫。十里烟波鏡面平。城外紺園知不遠。晩風吹送小鐘聲。凝江高閣冠南天。閣起崖頭江在前。眼界蒼茫蠻海外。風光浩蕩鷺洲邊。淸流金碎孤輪月。遠藪紗橫一抹烟。漁子歌中鐘響至。卻勝絲竹動華筵。</text>
<title>輓金成汝 啓鎔</title>,<text>平生韻趣契牙期。早服高情不染時。孤老木鐘曾沐化。屛翁冰玉更交輝。十年荊水愁孤鴈。半夜巴山哭子規。茅宅荒凉遺嗣弱。忍看丹旐故原歸。</text>
<title>湖賊猝起。來據江右數邑。從塤篪兩叟入郡城。募義兵將討賊。忽聞廵討使領大軍勦滅。遂罷歸後數日。丈席吟示一絶。謹繼其韻。</title>,<text>二皓旗前戴羽冠。欲揮長劒掃兇頑。王師卽日先飛捷。空使書生倍汗顔。</text>
<title>自去冬已有腹脹之候。連服藥物。從倡義所㱕。頓覺添劇。遂灸中脘穴五百餘壯。且服丸藥。而今夏暑潦非常。沈綿益甚。伏枕昏眩。未得赴進賀會盟之時。惶懔不自安。作詩寓懷。</title>,<text>百年黎庶不知兵。那意今時逆竪橫。半月妖氛淸鼠窟。五雲佳氣鬱神京。龍庭拜手千官賀。麟閣圖形一席盟。獨有小臣罹重疾。遠違班列但霑纓。</text>
<title>仙源宗兄 重祿 強疾來訪。留敍兩晝夜而去。以詩𧬄之。</title>,<text>德義才華總是兄。奚論七歲已先庚。一般韻趣諧流水。半世心腸暎紫荊。還愧少陵虛竊祿。敢望雙許共聯名。况承庭訓嚴宗法。願守遺模永盡情。自我飄零會面疎。忽驚藜杖過蓬廬。三庚老暑方殘後。七月微凉乍起初。對榻共談新舍勝。懸燈仍講古人書。應知別後池塘夢。飛繞梅山煙樹虛。</text>
<title>輓谷川金處士 尙鼎○己酉</title>,<text>錦水淸波沐浴餘。谷川茅屋閉門居。撿身繩準九容目。玩理沈潛四子書。誰惜林間芳蕙老。忽驚天上少微虛。年來先友多淪謝。翹首南州淚滿裾。</text>
<title>鷗江書院。敬次塤叟韻。</title>,<text>大賢前後起。遺廟鶴城間。水似濂溪水。山疑雲谷山。淵源通一脈。風範格羣頑。末學偏多感。胷中百慮閒。</text>
<title>又次蒼雪權丈韻二首</title>,<text>遠峀重重四面回。仙區光景一望開。鷗邊二水環洲合。鰲背三山聳海來。俎豆馨香夫子廟。衿紳彬蔚俊英才。登樓盡日忘㱕去。頓覺風流未易裁。笙鶴何年去不回。仙區還見學堂開。十洲風露侵書潤。三島烟霞入硯來。天地別慳奇勝界。古今能產幾英才。武夷祠屋丹靑炳。須取餘模次第裁。</text>
<title>輓金蔚山休伯 始鑌</title>,<text>勿老家庭藹吉祥。天分奎宿放休灮。高名早占神童牓。直節俄封御史章。纔見文翁來蜀邑。豈料平仲死雷陽。應知淸白江中月。流照鷗江萬古長。</text>
<title>橫溪書舍諸生。共習鄕飮酒投壺兩禮。篪叟爲詠一律。謹繼其韻。</title>,<text>松桂陰陰玉磵垠。法門羣彥盛儀紜。席間投矢爭由禮。階下迎賓酢有文。綿縷肯敎通野並。草灮遙自密鄕分。堪善敎空埋沒。拋卻殘編屬隱君。</text>
<title>謹次宗兄立春韻 庚戌</title>,<text>冬去春來在片時。此間惟有化翁知。陽噓地面梅魂動。斗轉天心歲舍隨。靑菜登盤遵舊俗。素牋題祝揭新詞。昭蘇氣像從今始。漸看囪前日影遲。</text>
<title>輓塤叟先生</title>,<text>天資溫雅挺儒眞。師友相磨亦有因。始把文章思濟世。終明心學欲安身。招賢幣至操逾確。詔後書成業不貧。昨夜德星光忽薄。棣華虧卻半邊春。</text>
<title>赴洛將發。謹次上舍族父贈行韻。</title>,<text>憂國平生只寸忱。贈言今日警偏深。固知忠孝爲先業。卻怕行藏負素心。駑駕豈馳千仞坂。鷦棲堪託一枝林。才微位小眞吾分。不恨多年末僚沈。</text>
<title>輓密庵李丈 栽</title>,<text>九峯蒼翠出西山。松桂陰中日月閒。學術遠求閩洛際。文章高步漢秦間。纔聞杞葉從天隕。忽報荷衣入地還。先友年來淪𧬄盡。玉亭餘淚更潸潸。</text>
<title>送金鼎甫 夏九 之海南任所</title>,<text>殘雪初收歲暮天。使君行旆政翩翩。鵷趨北闕雲瞻五。鳧向南溟路隔千。刀大自能宰小肋。壺淸何畏酌貪泉。偏憐逆旅相隨地。十數人中少一賢。</text>
<title>槐院直中。謹步贈行前韻。呈上舍族父。</title>,<text>江湖猶自抱葵忱。禁直經旬戀更深。風引鑪香微惹袖。鐘傳宮漏暗醒心。蔥籠瑞日明深殿。藹蔚祥雲繞上林。此地周旋皆聖澤。宦津何復問升沈。</text>
<title>送李文輔 鎭周 之眞寶任所二絶</title>,<text>玉殿寒梅欲綻脣。淸香暗襲陛辭人。南行寄著軒中蘂。民草應成百里春。十室眞城縣。雙旌太守行。漢江冰正白。前路一般淸。</text>
<title>歲末受暇南歸。次鄭子成 玉 送別韻二首。</title>,<text>數朔攀淸袂。今朝返故居。關河經百舍。時序屬三餘。何必嬰華紱。惟堪理好書。升沈不足恨。萬事有乘除。蘭襟欣暗契。萍迹恨離居。金榜聯名後。槐園並步餘。何時一罇酒。無路數行書。肝肺遙相照。深情老未除。</text>
<title>奉命問禮。將向江都。至金浦阻雨留宿。次舘舍壁上韻二絶。辛亥</title>,<text>翠峀重環野。淸江半接天。南風一陣雨。驚起白鷗眠。聖主躳壇祀。純誠格上天。桑林靈雨下。終夜喜無眠。時大旱。上親禱南壇。臣重器以史官隨駕。仍受命出使。翼日大雨故云云。</text>
<title>江都鎭海樓有感</title>,<text>疑是金鰲背上浮。截然天險冠靑丘。層城雲聳留都府。畫角雷鳴鎭海樓。誰遣胡兒潛渡水。堪竪子不知謀。千秋志士無竆恨。倒盡滄溟洗未休。</text>
<title>自金灘乘舟至驪江偶吟 六月二十九日。乃敬徽殿小祥也。百官當變除。而二十六日至金灘鄭相家問議。從陸路難以復命於練前。遂乘舟還洛。</title>,<text>雨後滄江水沒涯。風前輕帆疾如馳。雙雙白鳥逢還失。點點靑山看忽移。寺古神僧曾住錫。樓淸圃老尙留詩。王京此去知無遠。庶趁魂宮釋服時。淸心樓有圃隱題詠。甓寺卽無學所占。</text>
<title>九日偶吟一絶。呈鄭道中 權 直廬。</title>,<text>淸秋零露冷如霜。楓帶微紅菊吐黃。半載洛城歸未得。故山虛負此重陽。</text>
<title>道中和示。更步前韻奉呈。</title>,<text>萬木凋零昨夜霜。獨憐瓊蕊滿枝黃。由來晩節眞堪貴。願保丹心共向陽。</text>
<title>次柳仲新 鼎茂 重陽韻二首</title>,<text>一朶霜天菊。正當百卉衰。孤香眞可愛。遲發未爲悲。留得餘春意。糚成九日期。揷花分韻興。知者在今誰。昨夜霜風急。前林半欲衰。壁隅蟲語澀。天外鴈聲悲。菊解重陽節。人忘一會期。旅囪空寂寞。罇酒送來誰。</text>
<title>次金守夫 啓白 韻</title>,<text>微官何與廟堂謀。中夏西來又度秋。未效陶牛眠草計。空懷越鳥戀枝愁。丹忱耿耿徒盈腹。素髮星星欲遍頭。西舍僚郞頻叩我。客中羇緖一般不。</text>
<title>次柳仲新冬至韻</title>,<text>純陰終未遏陽和。至理曾聞邵子歌。雷響重泉能起否。天心半夜正如何。灰飛葭管候先至。魂返梅梢香暗多。贊化神工知有道。閉關當日息行車。</text>
<title>又次柳仲新二首</title>,<text>永水遙遙漢水陰。班荊忘卻雪寒侵。高談丘索千年事。密契峨洋一片心。愧我鹵姿叨桂籍。多君芳譽聳莪林。人生會合誠難得。願把淸罇共一斟。歲色瓓珊日易陰。寒囪偏覺客愁侵。駑素乏靑冥足。鷗鷺難忘綠水心。三秀何時尋玉嶺。一枝無意借瓊林。分明飮水非由外。寒煖年來愧未斟。</text>
<title>次張天應 緯恒 韻</title>,<text>碧嶺千重隔。紅塵十丈高。淸霄明日月。宦海息風濤。正屬陶治會。其誰識務豪。榮名非我志。奚望鶴鳴臯。</text>
<title>次李平卿 權 韻二絶。示同遊諸益。</title>,<text>山澤中間一散人。偶霑微祿際昌辰。自知菅蒯終無用。鏡裏霜毛白似銀。客裏相逢總故人。十年靑眼卽今辰。追遊肯作閒酬酢。義理須分鐵與銀。</text>
<title>次金仲默 景沈 韻</title>,<text>伏炎化臘雪。烏兔走何忙。偶出田翁舍。來遊宦客場。衣霑九陌土。滿五更霜。夜夜南歸夢。尋梅到故鄕。</text>
<title>安生克孝袖示其先祖思齊堂詩。謹次其韻。思齊公。卽靜庵門徒。</title>,<text>漢山蒼翠暎湖山。元祐餘風海外還。堪惜黨碑多少士。幾人能得採漁閒。翠烟深鎖舊江山。仙鶴何年去不還。蕭灑一堂游詠地。竹風松月自如閒。</text>
<title>又次金河西題永思亭韻。永思公。卽思齊公之子。</title>,<text>孝子承賢父。登亭致四思。千秋山斗筆。重揭邵南詩。</text>
<title>除夕。金景初用杜少陵韻。詠懷投示。次韻卻寄。</title>,<text>此歲惟今夕。閒愁暗暗生。蓂殘一片葉。鐘促五更聲。煎燭憐成淚。看星怕啓明。無端添鬢雪。何事滯王城。</text>
<title>次金仲默元朝韻 壬子</title>,<text>三更殘臘去堂堂。驚起雞聲蹴臥牀。萬室篝燈灮炫燿。九門金鼓響鏗鏘。斗星暗逐東風轉。瑞旭仍含淑氣長。華祝今朝無別語。紫宸千歲儼垂裳。</text>
<title>李平卿贈以一黑絛。吟寄一絶。次韻卻寄。</title>,<text>鴉色華絛數尺猗。繞腰添得好風儀。故人情貺誠非偶。一遍摩挲一遍思。</text>
<title>送姜而直 杭 歸覲商山</title>,<text>槐院名僚盛。惟君獨妙年。幾宵同旅枕。今日戒歸鞭。晴雨荊花裏。春風寸草邊。舍人遺緖在。長路莫迍邅。</text>
<title>槐院香壇。與道中，平卿聯句。</title>,<text>嘉木堂前立。翁。 蒼陰庇小囪。中。 髥疎呈老態。平。 榦直蘊丹腔。翁。 陶柳還除二。中。 杜枏更賸雙。平。 拳攣蹲似虎。翁。 鬅鬙茂如狵。中。 馥烈隨風播。平。 聲寒得雨撞。翁。 根通九地蟄。平。 梢拂三辰扛。中。 隱隱垂靑幕。中。 童童峙碧幢。翁。 培封渾用石。中。 霑漑豈須缸。平。 苦節排霜凜。翁。 芳心遇火悾。中。 宋廷辢晏復。平。 夏陛抗龍逢。翁。 松竹弟兄廁。中。 檟梧臣妾降。翁。 幽宜栽閬苑。淸合傍湘江。翁。 胡把仙庭實。中。 卻投闤市哤。平。 聾聽迷缶磬。平。 肉眼混珉玒。中。 可惜棲鸞樹。翁。 飜爲繫馬樁。中。 蠧螬穿腹齧。平。 糞土沒鱗胮。翁。 顧我愁塵鬧。中。 看渠喜谷跫。平。 編樛張日葢。翁。 翦蔓漏星釭。中。 手把輕烟羃。平。 神惺爽籟淙。翁。 繞軒灮冄冄。中。 侵榻影摐摐。平。 嚼葉全疑柏。翁。 嗅香絶勝茳。中。 猿吟惹桂壑。平。 蟻夢蛻槐邦。翁。 偶爾襟期契。中。 居然氣味厖。平。 奚論麟閣魏。翁。 擬逐鹿門龐。中。 近熱炙誰手。平。 乘昏高幾肛。翁。 柳麾終適越。平。 韓棹亦浮瀧。中。 終古多貽戚。翁。 對君寧不𢥠。中。 何緣移野塢。平。 共與老溪矼。翁。 鼎坐相嘆息。中。 題詩筆若杠。平。</text>
<title>登望鄕臺</title>,<text>春到長安客未回。望鄕今日獨登臺。東風吹送淸明雨。起處應從二水來。</text>
<title>聖上躳行敬徽殿朔奠。百官陪祭。道中吟成一律。遂和其韻。</title>,<text>靈宮逢月朔。聖嗣奠殷菲。驚起三更鼓。催隨九路騑。鷺班庭外列。仙仗燭中依。祭罷歸來早。西天河漢巍。</text>
<title>次金守夫韻三首</title>,<text>玄圃煙霞暎短簷。晩天疎雨更纖纖。柴門有客詩朋半。柳巷無塵吏隱兼。迹似飛蓬風裏轉。心如止水月中恬。此間淸趣君知否。莫向人前過自謙。空庭寂寞雀啼簷。步月看雲恨未纖。常報客廚薪米絶。何如山味果魚兼。風塵謾抱奔馳苦。林壑還慙勇退恬。惟有一團葵悃在。此身於此未曾謙。官閒日日臥茅簷。十斗吾知祿不纖。位小未謀經國遠。才疎敢望濟時兼。過從無地身長逸。通塞隨天志卻恬。堪笑九街鳴玉處。謾張虛譽不曾謙。</text>
<title>次安典籍希中 聖時 韻</title>,<text>悠悠西海闊。渺渺洛江深。偶向淸班會。仍從旅舍尋。家傳汾水業。詩得杜陵心。皮面何曾貴。君須聽我琴。</text>
<title>三月晦日。次道中送春韻。</title>,<text>綠遍千山紅亂飛。淡風微雨送春㱕。莫言便向晨鐘斷。留得餘灮待晩菲。</text>
<title>追步鄭子成贈別韻二首。奉寄栗峯郵軒。</title>,<text>薄宦風埃走。飛仙山水居。傷心千里外。分手一年餘。塵掩龍脣匣。雲迷鴈足書。何時文酒會。消破積愁除。雅範遙相隔。羇蹤久索居。夢驚鐘斷後。神往鳥嚶餘。謾詠曾留句。時披舊講書。吳州見月處。離恨未應除。</text>
<title>次柳仲新八日觀燈韻</title>,<text>蔥嶺何年渡鴨水。揭燈瓌觀倣元宵。千尋脩竹當空立。萬點淸釭徹曉燒。錯落飛螢棲老樹。分明列宿暎層霄。太平盛事君休詑。邦禁宜先設玉條。</text>
<title>輓任正郞實兮 華世</title>,<text>蓮塘風露灑門闌。君擷餘芳紉作冠。名藉少年高第日。跡潛儀部上郞官。貳身縱有三珠美。五紀飜如一夢殘。徐伐他年東去路。忍聽斜日笛聲寒。</text>
<title>輓崔雲程 南斗</title>,<text>屈指東都士。公居一隊先。風儀梧峙鵠。詞翰玉生烟。累下劉蕡第。終慳管輅年。神逵猶不爽。雙璧耀靑氈。</text>
<title>送道中南㱕</title>,<text>銀臺槐院並裾遊。今日君㱕我獨留。莫作雲林長往計。聖王隆眷可無酬。</text>
<title>道中臨行留詩爲別。遂次其韻。</title>,<text>門黨衣冠一院蹮。多君冰操暖波堅。英聲珥筆都兪地。睿奬談經咫尺天。厭拖華紳趨闕下。好回初服向山前。還慙往日同來者。經歲遲徊繡陌邊。</text>
<title>送李平卿歸覲漆谷</title>,<text>託契于今十載過。知君材器世無多。高名早占黃金牓。雅致孤吟白雪歌。共院方欣聲臭似。分襟其奈去留何。石潭舊派須沿泝。泗水猶存不盡波。</text>
<title>柳仲新以七夕策製。居魁賜第。仍以御筆書雖露好氣像五字于試券。安希中作詩爲賀。遂次其韻二首。呈仲新。</title>,<text>鵬程暗與鵲橋通。紫氣遙遙䠶碧空。自是桂香登暮歲。何須桃萼笑春風。雄篇獨冠羣儒上。華衮交輝五字中。懷保良猷應見採。竚看仁后濟吾東。雲漢昭回璧沼通。廣寒蟾桂一枝空。蛩吟正竢新秋夜。鵬翮方摶北海風。懇懇丹衷傾腹裏。煌煌御墨耀篇。中風期偶屬雙星會。盛事千秋震大東。</text>
<title>輓權進士 龍燮</title>,<text>子安詞翰伯豐賢。璧沼光增一朶蓮。片石高山遙望處。忍看千里返啼鵑。</text>
<title>輓權丈 斗緯 二絶</title>,<text>冲翁庭裏萃羣英。人說藍田四弟兄。器度文華眞定價。莫將竆達斷平生。桂坊搖落又荷塘。尙喜孤根歲暮芳。七十七年非上壽。莪林爭惜善徵荒。</text>
<title>篪叟先生輓詞 三首</title>,<text>張谷雲相接。鄭鄕草復榮。的源承叔祖。麗澤有賢兄。肯作他歧誤。終看大道明。瑤琴絃斷絶。誰復理餘聲。手大巖廊器。身潛雲水扃。傷時懷蟻悃。𧬄幣任鴻冥。名入君王筆。灮增處士星。伯淳終不福。其奈濟生靈。先公曾託契。小子早登門。妙訓雖抽鍵。愚衷尙戴盆。鞭繩方數紀。梁木奄重原。後死將焉仰。西林獨斷魂。</text>
<title>輓金正字仲默</title>,<text>開老家中紱冕傳。愛君脩珮更翩翩。銀河沐粹非凡骨。金榜題名趁妙年。會看霜蹏將萬里。誰料玉樹遽重泉。偏傷鶴髮垂垂處。長抱孤孫泣暮天。</text>
<title>在堂后。酬權佐郞士恢 基彥 惠韻。士恢以兼春秋入直史室。</title>,<text>仙閣聯翩襲賸薰。鏘鏘環珮暗相聞。鷦枝敢望隨鵬路。鳧脛還慙廁鶴羣。簪筆攜從螭陛共。衣香惹自獸鑪分。丹忱一片公如我。只願同夤報聖君。</text>
<title>待漏院更步前韻</title>,<text>曉拂朝衣篋裏薰。禁門殘漏夢中聞。祥灮繞闕雲成五。玉珮盈庭鳳作羣。自卜鹵姿荒野棄。還慙小祿太倉分。卯申奔走無絲補。猶有微忱解戀君。</text>
<title>鄭直講思大來住鄰舍。會敍宗誼。仍步前韻。要和於余及道中。遂以奉酬。</title>,<text>懸榻前宵尙帶薰。今驚囱外履聲聞。羞吾冷跡長爲客。憐子淸詞卓不羣。韋族幸成千里會。蘇宗初自一人分。此來鼎坐誠非偶。便覺秋毫總我君。</text>
<title>自堂后申退私次。中夜忽蒙頒柑之命。道中，述初呼韻。卽席口占。仍示李注書 壽海，金內翰 漢喆，鄭注書 基安。</title>,<text>晡時退自四仙堂。恩賜中宵出上陽。玉顆團團遙渡海。金皮燦燦早經霜。倒衣擎處肌淪渥。正席啖來腹滿香。異數如今寧獨享。更分餘味及鄰郞。</text>
<title>除夜與德而，希中，道中聯句。</title>,<text>深更寂寂旅愁生。德而。 共酌淸尊瀉不平。道翁。 團會五人同嶺海。希中。 流行一氣換元貞。道中。 方知此夜眞堪惜。德而。 默數吾年卻目驚。道翁。 爆竹藏鉤俱俗戲。希中。 挑燈分韻到雞鳴。道中。</text>
<title>再疊</title>,<text>宇宙居然老此生。道中。 世間何限事難平。希中。 客中歲月跳丸走。道翁。 圖上元亨碩果貞。德而。 寶匣靑萍吟愈壯。道中。 明銅華髮覽還驚。希中。 一罇相對留今夜。道翁。 卻怕街樓曉鼓鳴。德而。</text>
<title>三疊</title>,<text>落盡江梅春欲生。中希。 皇天多意四時平。東西南北人同會。德而。 風雪乾坤志共貞。消長有時何足惜。道翁。 竆通關數不須驚。玉樓今夜寒多少。道中。 坐待晨班劒珮鳴。希中。</text>
<title>大殿春帖子 四首○癸丑</title>,<text>玄律將竆欲動春。忽看祥靄繞楓宸。和風藹藹噓羣物。聖德煕煕浹萬民。沴氣已隨殘雪盡。洪休暗與瑞暉新。應知東土三千里。咸囿吾王一箇仁。銅壺聲暗轉。葭管氣初分。晷永三竿日。祥騰五色雲。晝筵求道切。宵枕念民勤。千載華封祝。今朝獻我君。昨夜東風入紫宮。朝來喜氣滿城中。臘前瑞雪三盈尺。爭賀從今歲屢豐。鳳闕梅心動。龍池柳眼舒。講筵淸晝永。催進聖賢書。</text>
<title>謹次先祖湖叟先生焚黃時韻二首 幷小序</title>,<text>我五世祖進士府君當壬辰之亂。首揭義旗。有永慶全捷之功。使嶺左一路按堵耕作。以給江右軍餉。終至恢復全嶺。克贊中興之業。其鴻勳偉烈。爲如何哉。况於月城之役。府君以先鋒將。摧破勁賊。卒陷圍中。我高祖生員府君賈勇潰圍。脫府君而身死之。此莫非府君忠義之氣有以致之。而其忘生冒危。戮力討賊之實。亦可以想見矣。若論其忠勇功勞。則固可以畫煙閣銘彝鼎。而府君以山林耆德。斂迹晦養。其執戈從軍。專出於敵愾而非爲榮身計也。凡所斬獲。皆推之諸將。不以報聞于使臺。故爵賞不及焉。梧相所慰薦。不過一郵官。而歿後又無人建白。未蒙褒奬之典。識者之惜久矣。今上辛亥八月。行幸長陵。重器以槐院郞。籲于駕前。上下其事于銓部。使卽稟處。而伊時銓長久缺。越明年九月。始得回啓。請贈崇秩以樹風聲。上兪之。遂贈以大司馬。噫。百年幽鬱之跡。至今日始彰者。莫非我聖上崇烈顯忠之恩。則惶隕感祝之情。寧復有涯際耶。十月重器謁告奉命書南下。十二月祇行焚黃禮于蓮岳長房。內外孫將事者。凡幾十人。族父上舍公洎月城孫明甫。俱賦律詩各一篇。詠其事。繼而和之者。殆數十餘篇。長房叔父遂錄成一冊。以爲傳家之計。此誠美意也。重器以休暇有限。卽還仕次。未得駿奔於當日。俄蒙長房叔父寄示諸作。謹續貂寫呈。以寓感慕之忱云。列城橫潰日。吾祖刱奇勳。火烈船燒魏。兵精象走昆。露霑黃壤路。香動紫泥文。兩世蒙殊渥。榮灮震一門。右次上舍族父韻丹靑麟閣幾崇勳。疇若初頭撲燎原。二邑乍除荊祲惡。一方重覩漢儀存。堙沈久結儒林恨。褒奬今蒙聖主恩。自此幽光彌炳著。孱孫揮淚望天門。右次孫明甫韻</text>
<title>次堂后壁上韻</title>,<text>小寀屬喉院。芳鄰接史臺。鎖深宵獨宿。漏盡曉雙來。登陛恐虧體。秉毫要竭才。旨兼上下寫。條逐短長裁。政席邀恒去。候班罷始回。客顔看豈語。隷唱聽堪咍。苦被諫官迫。偏驚內侍催。挑燈眶輒拭。抱案首無擡。罰重收寒圄。榮多奉法杯。寧論眞假異。莫使神精頹。</text>
<title>大王大妃殿端午帖 四首</title>,<text>萱閤深深瑞日長。一年佳節屬端陽。梅霑好雨田疇潤。槐送薰風殿閣凉。問寢乍停調藥鼎。呼嵩仍進泛蒲觴。瓊粻百斛曾添賑。令德應傳壼史香。瑞蓂抽五葉。靈艾挂千扉。十載臨長樂。三朝惜寸暉。壽杯香酷烈。彩縷影依微。九閤懽聲動。遲遲晝漏稀。聖母雍容御法宮。陰功暗暗扇仁風。溫柔至德人咸仰。堯舜分明在女中。萱階回勝節。佳氣鬱紅霞。環珮盈庭賀。彤闈日未斜。</text>
<title>送柳令公允卿 升鉉 之咸安任所</title>,<text>雙旌晩出漢江津。風掃炎雲雨洗塵。丙枕特憂遐徼地。田廬重起舊臺臣。面前縱有三年旱。腳下將成百里春。䕺棘棲鸞還可惜。上林應借一枝新。</text>
<title>又次金振伯 聖鐸 送別允卿韻。並呈。</title>,<text>南民爭賀得賢矦。美政曾彰關北州。處野幾多憂國日。分符正屬報君秋。還同永叔投邊郡。不是羊公鎭上游。雞肋牛刀游刃足。竚看鴻績徹龍樓。</text>
<title>次姜令子淳 樸 贈別韻</title>,<text>簪盍今雖晩。神交昔已深。節追東漢軌。詩壓盛唐音。江渭千重路。雷陳一片心。臨分申致語。寶匣理瑤琴。</text>
<title>玄都觀。次壁上韻二絶。</title>,<text>空庭寂寞斷跫音。印匣長封塵掩深。盡日衙門無一事。只將黃卷且娛心。揮卻羅帬與管音。官軒還似釋家深。莫言使客風流少。兢戰平生只此心。</text>
<title>冬至後二十日。未見新曆。戲吟二絶。</title>,<text>洛下三經短至天。靑臺每見瑞蓂傳。幕賓卻似山中隱。寒律將竆不識年。來作玄都觀裏人。人間甲子聽無因。蟠桃庭下應無恙。會待花開始占春。</text>
<title>和徐參奉宗之 海朝</title>,<text>玄都空舘絶埃塵。千里蓬飄只此身。賴有城南眞殿下。時時相對意中人。</text>
<title>與道中約會松廣寺。再從弟季方自永同來會。用前韻詠一絶。示兩君。</title>,<text>偶然宗黨合三人。千里紺園若有因。翦燭談懷通夕盡。羇愁融作一堂春。</text>
<title>徐宗之聞吾輩會遊。欲爲並赴而無馬未果。歸後更步前韻。以示恨意。遂和呈。</title>,<text>偶入桃源脫世塵。渾疑軒冕是前身。白雲深處雙仙會。鸞背還嫌少一人。</text>
<title>自湖南謁告歸家。上舍族父寄示一律。謹以和呈。</title>,<text>北風吹雪凍雲沈。田里㱕來喜氣深。魚鳥不驚前度面。松篁如契暮年心。才疎敢望匡時策。位小猶懷戀闕忱。驛路奔馳非我願。誓將投紱臥煙林。</text>
<title>西赴完山。至金山鳳溪。訪上舍族叔 儁 會敍宗人席上。次上舍公韻二首。甲寅</title>,<text>疎竹當軒傍老梅。偶從原隰駐驂來。譜同張藝親情密。時屬蘭亭勝會開。句就唱酬馳健筆。興濃談笑倒深杯。驛程有限離懷苦。將發征轅更轉徊。森桂芳䕺蔚幾條。君承遺馥不寥寥。鳳生丹穴祥毛潤。劒晦豐城俊彩饒。可惜劉蕡乖上第。誰搜胥靡總羣僚。吾知無用還爲用。不必莊生剖大瓢。</text>
<title>次沃川喚仙樓壁上韻</title>,<text>一江風露滿高樓。玉舃遐蹤度幾秋。翠靄輕盈松桂壑。碧波微漾茝蘭洲。武陵尙有炊丹地。洛浦曾留駕鶴遊。此客便同𣞚上老。試從河渚問牽牛。</text>
<title>法浦分載後。與靈光倅鄭君 匡濟，咸平倅金君 五應 及安都事 后奭 同遊船上。吟成一律要和。</title>,<text>湖水澄淸碧峀圍。勝區芳會足忘機。六笳亂擁漕官節。雙綬交輝太守衣。海吐早潮帆共駛。烟籠疎雨鶩齊飛。羽觴傳處淸吟動。日晩前程未便歸。</text>
<title>次滌愁樓板上韻</title>,<text>驛程飛馹苦相催。今日高亭任轉徊。選勝卻忘鄕思鬧。憑虛能起客心摧。長堤柳線隨風舞。半沼荷錢點水開。愁去懽來哦詠久。登樓愧乏仲宣才。</text>
<title>自京南歸。至木川舘。次壁上張尙書雲翼韻。</title>,<text>二子當年不食周。羅時五姓更齊休。殷人莫詑西山蕨。木岳蒼松葉葉秋。</text>
<title>道中由歸。邂逅於永同。翼日並轡至金山界。道中於馬上。用姜子淳韻要和。遂倉卒口占。</title>,<text>參商分忽聚。客路喜逾深。萍水寧尋跡。霜鐘暗動音。奔川東注意。倦鳥暮㱕心。親戚須吾輩。開罇共抱琴。</text>
<title>夕至鳳溪邨。宗人齊會團圝。是日卽七夕也。上舍族叔詠一律志喜。遂續貂以呈。</title>,<text>聯駕同來訪水涯。偶然芳會趁佳期。罇前穩討傾丹愊。座上淸歡溢皓眉。爲問鵲橋雙宿喜。何如花樹一場奇。團圝不覺銀河落。醉把長杠共賦詩。</text>
<title>七月十一日到家。卽呈辭狀。八月十八日始聞遞職之報。遂作詩詠懷。</title>,<text>昨夜梧桐一葉秋。居然投紱返林丘。陳編滿架曾遮眼。雜菜登盤素慣喉。幾歲風塵長局束。半溪烟月足優游。庭邊松菊猶無恙。永託幽襟好作逑。</text>
<title>輓趙丈 瀣</title>,<text>黔翁遺澤久猶長。豈弟如公更襲芳。礪世高風蘭作珮。傳家懿範墨爲莊。纔看薦目登朝著。那意銘旌掩斧堂。他日洛江西畔路。不堪重叩舊廬荒。</text>
<title>高祖考贈左承旨府君焚黃日。謹次上舍族父韻。幷小序○乙卯</title>,<text>昔在執徐之變。我五代祖進士府君首倡義旅。我高王父生員府君實從之。慶州之役。進士府君爲先鋒。鏖賊大破之。俄而陷圍中甚急。府君遂奮勇潰圍。進士府君賴以得全。而府君爲賊所執。大罵不屈而死。時人謂之忠孝俱全。是歲十月。行朝因招諭使狀聞。贈戶曹正郞。葢一時例典也。物論頗以爲歉。今上辛亥幸長陵。重器以兩世事籲于駕前。上下該曹稟處。遂並贈隆秩。府君爲左承旨。誠異數也。孱孫感祝之懷。當如何哉。焚黃之節。當如禮亟擧。而宗孫遽歿。未能卽行。喪畢後序當祧遷。堂叔父十八公以長房主祀事。今擧焚黃儀如式。子孫宗族將事者。凡幾十人。是日也鄕黨來觀者。皆咨愴慕之不已。在我子孫之情。寧不爲之痛泣耶。族父上舍公爲賦律詩一篇。傳示席上。謹繼其韻。以抒感懷。當年殉義爲君親。忠孝雙全世孰倫。烈烈高名輝竹帛。堂堂奇節貫星辰。版郞更進銀臺秩。明主重推聖祖仁。宣誥凜然精爽在。常山堪作柏巖鄰。</text>
<title>輓李直長平卿</title>,<text>石潭之水本淸漪。更有餘波暎岸奇。香烈桂林春色早。珠明驪穴瑞光滋。方看鵷鷺將高翥。那意蜉蝣遽短期。望子山前秋夜月。隻鸞啼向杜鵑悲。</text>
<title>輓金參奉光甫 景溫</title>,<text>浮生草草一何忙。君齒於吾少七霜。韋曲家中傳紱冕。眉山筆下賸文章。荷香未徹金門籍。蘭珮飜爲玉寢郞。故宅空餘詩卷在。不堪回首白雲央。</text>
<title>臨臯書院。改摹圃隱先生遺像。卜日還安。士林畢集。上舍族父爲詠一律。遂次其韻。</title>,<text>載道其文貫日忠。重摹遺像揭祠中。眉疎可占胷襟大。面粹從看德義崇。茂叔精神輝霽月。西山正氣灑淸風。誰知一幅丹靑上。只寫儀形未寫衷。</text>
<title>輓李參奉 槾</title>,<text>籍溪家學自康矦。德義文章世罕儔。場屋和光忘得失。江臯頤性任優游。弓旌乍被明時奬。杖舃飜藏厚夜脩。近歲法門消敗盡。靑山幾處白雲愁。</text>
<title>送道中赴北幕 幷序○丙辰</title>,<text>古之任方面者。必有副貳以佐之。我朝素重是選。而於北路尤加重焉。吾族人員外君忽除北藩之佐。葢重之也。員外君與我居同郡。齒亦少我七歲。又同遊於塤篪兩先生之門。文學以相磨。德義以相勖。怡怡切切。殆若天倫。然豈亶玄衆輩同宗誼哉。頃年占司馬聯榜。旣而取大第。亦先後間一歲。以至槐院之直堂后之役。亦與之聯翩出入。及夫出而外也。君郵官我幕僚。而亦同出於湖南一路。吾兩人蹤跡。一何相隨哉。余之家食已數載。君亦乍進旋退。退輒相聚於山林靜散地。共討性理文字。仍校師門遺集。未嘗閱一月不相遇。其相與之樂。葢白首如一日也。今君辭騎郞㱕纔數月。而又有是命。君聞命而起。無逡廵顧望意。夫殫心盡瘁。不擇夷險。卽君之素志也。三庚酷暑。不足爲君慮。絶塞重關。不足爲君勞。數千里別離之情。不足爲君悲。而以余之所嘗期者則竊爲之慨然也。向君之未筮仕也。旣才氣敏充養厚。蔚蔚乎其文之富也。優優乎其識之廣也。耿耿乎其行之修也。兩先生每以經濟器稱之。逮其任記注也。雖繁辭劇語。鑿鑿無一字遺。於時事觸忤處。亦直書無畏忌。其應講試也。違威顔咫尺。沿經義大進規戒。自此廷臣聳歎。聖主嘉奬。特以稀世才歸之。余意蘭臺之選。玉署之薦。且當朝夕至矣。而今朝廷之所以待之者乃如是。何其與素相期者左歟。今夫楩枏之樹。擢千章蔽萬牛。可以任棟梁。而必先以霜雪摧剝之。然後乃成其材。莫邪之劒。含淸霜耀紫氣。可以剸蛟龍。而必先以硎錯磨淬之。然後乃發其鋩。意者朝廷將欲擢之。而姑以此先試之歟。聖明在上。喆輔布列。一脈公道。未必全泯於今日。吾且於君而占之矣。今於君之行。又何足以慨然爲哉。雖然程伯子嘗爲鄠縣主簿。初未見知於令。及決藏錢事。令大奇之。夫簿佐一縣者。而明道猶謹其職。况於佐大藩總一路者乎。許太博之入幕也。黃勉齋以格致誠敬等語贈之。士君子一去就間。何處非學耶。君其勉之哉。其別也。遂成一篇詩以贐。仍序其意。詩曰。關河重阻路迢迢。何事蒸炎遽北軺。螭陛談經天奬大。騎曹投笏地望遙。英才合置登瀛選。薄宦飜爲入幕僚。原隰周咨須盡分。竚看新命促還朝。</text>
<title>輓李進士季實 恒培</title>,<text>君家文采世斒斕。淑氣偏輸兩白山。錦綺佳篇騰藝苑。菁莪懿範振賢關。鳳毛成列庭雖潤。鵬翮無風鬢易斑。可惜重泉今永隔。卻驚梁月異眞顔。</text>
<title>次族弟明仲 昌陽 大田舊庄詠梅韻</title>,<text>暘老遺庭一朶梅。塤翁去後積塵堆。今君封植知多意。芳信應從月下回。</text>
<title>輓上舍申丈 濂○丁巳</title>,<text>堂翁瀛士盛名傳。餘範今看上舍賢。大鵠停梧英表秀。孤冰留壑雅操堅。丹墀未售三千字。白屋閒吟八十年。最是平生無限痛。一枝瑤樹隕庭前。</text>
<title>輓申進士達仲 孝源○幷小序○庚申</title>,<text>鵝洲申君達仲。吾表從姪也。頃在癸丑歲。始相遇於洛中。見其姿地英妙。識度宏遠。文詞尤蔚然贍麗。占漢城試高等。聲名播人口。吾心竊愛之。君亦傾心於我。源源迭往來不休也。後二歲魁嶺解。是年秋得司馬。又明年中廷試。旣坼號。旋以多取見拔。葢取三人。已有先朝故事。而是選取五人。故論者斥其多。然君之名實爲第三人。則照故事。固在數例之內。而幷君名黜之。只取二人。以此人皆惜之。然君之才。每選每捷。若使天假之年。其不爲蓬蒿人決矣。而今也一疾。無端溘然若朝露。天之降斯人。抑何意哉。况達仲上有七十萱闈。下焉二男兒俱弱。尤可悲已。今聞其屬纊之日。呼筆書所相愛數人。氣窒未了而止。雖未知其所欲言者何事。其耿耿不相忘之意。抵九死猶未已也。如不佞亦參其中。聞來寧不益爲之酸噎耶。其葬也。宜臨壙哭訣。而病惙不能起。哉。吾其負達仲矣夫。謹以數句語。和淚而題之。達仲有靈。其尙知之也否。詩曰。西山頹日影闌珊。何事斑衣不盡歡。妙質玲瓏凝粹璞。淸詞彬蔚壓騷壇。蜚英璧沼爭推袂。獻賦瑤墀竟褫鞶。聞道公車方大選。忍看秋峀獨懸棺。</text>
<title>朱子大全。有十二辰詩。謹效其體。</title>,<text>鼫鼠饕晉厲階由。不若芳郊眠草牛。身逃虎尾謝軒冕。手染兔毫點索丘。龍肉坐談愧知味。蛇足添畫怕成疣。柴門罕見馬喧鬧。菜畦豈夢羊蹴蹂。閒聽猴聲辨晷刻。更將雞骨占田疇。肥遯願追劉安犬。木石與處豬與遊。</text>
<title>謹次鳳溪上舍族叔韻五首 幷序</title>,<text>吾先祖吏部公三子。其仲又繼爲吏部。自暘谷西遷于金陵之鳳沙。上舍公卽其仍孫也。於吾爲八從叔姪焉。葢自我知奏公肇起于迎。珪組相繼。蔚然爲麗朝巨室。中間自迎而移于永。分爲兩派。圃隱先生家爲宗。居郡東愚巷。吾典工判書府君爲支。居郡南錢邨。典工公之嗣。仕本朝又爲正卿。至其孫敎導公。移卜暘谷。五子皆有文。登第者三。而冢嗣及次孫又捷重試。乃吏部公父子也。鳳沙一派。世襲詩禮。迄于今科第不絶。而上舍公尤穎拔不凡。爲山南大手。嘗遊泮齋。應旨獻賦居魁。故事齋儒魁者當賜第。命官取京華子弟。非齋儒者代之而反黜公。物論寃之。然公不以是介于懷。㱕臥故廬。取洛建書。沈潛以自娛。因以敎誨子姪。推而及之於門黨後進。由是鳳沙文學之盛。在吾門爲最云。公今年六十有六歲矣。慕先之誠。猶亹亹不衰。以瘦驢弱僮。衝風雪越川嶺。至永而展先壠尋舊基。轉而走迎邑。謁烏川之祠。訪靑林之墟。且於往返時。拜臨臯書院。賞橫溪遺跡。仍又歷叩東都宗人。及其歸也。會永中諸族于暘谷。留數日講睦。昭穆列坐。打酒敍懽。怡怡焉竟晷徹宵。所居雖異於張公藝同室。而其心則實百忍之遺也。酒半酣。公遂出律詩數篇。傳示于座中。其韻淸朗。其語溫柔。追遠反始之意。藹然溢於詞句。至於敦族也尙賢也。亦莫不從性情流出。噫。今之世。如吾公者。幾人哉。自世敎衰。士大夫不忘本者葢寡矣。往往不知其所自出。又或袒免未竆。而視之如路人。道學至純而斥之爲大禁。讀公之詩者。能不厲頑性而激頹習乎。吁可尙已。余自少時。早荷公容接。妄嘗續貂賭粲者數矣。今於是作。烏可無一言以應之乎。三百年前遠祖基。今公來訪意勤斯。學文詩在欽嘉訓。森桂坊高想令儀。穩步溪山閒倚杖。仍攜宗族細傾巵。衰遲此會知難再。臨別悠悠倍我思。敎導公始卜此基。有戒子詩曰衰微至此問何故。只在其人不學文。吏部公三昆季登第。故第二聯云云。右暘谷舊基松檟陰陰翳洞門。曾孫祔祖占雙原。尙書厚德淸朝老。吏部高文藝苑昆。幽竁未聞藏石誌。短碑終恐掩苔痕。唐峯龜麓遙相望。遍拜知公孝思敦。判書公始仕本朝。吏部公亦經館閣故云云。右元堂先塋靑林自是鄭公鄕。名祖賢孫並擅芳。四十字媒忠悃著。億千聾啓道源長。一家正氣遙傳脈。萬世靈宮永薦香。我昔展瞻尋舊跡。山阿寂寂海波洋。知奏公石竹花詩。佔畢翁謂之四十字媒。右烏川書院潭如洙泗岳尼丘。夫子當年此釣遊。大道日明昏夜裏。精忠柱屹巨波頭。仁祠眞影偏多感。故里靑山尙帶愁。我忝旁支兼外裔。羹牆遐慕老彌悠。先生朝天至淮陰。有詩曰臥思故里多佳處。怪底靑山獨負余。右臨臯書院圃老名家後。兩賢的派承。經明超厚鑑。德卲邁玄興。棣萼摧何日。林泉愴卻增。遠來穿複嶂。高義薄雲層。漢儒有鄭玄，鄭興。宋儒有鄭鑑。而鄭厚亦古之名流。右橫溪有感</text>
<title>騎省直中偶吟 辛酉</title>,<text>微霜昨夜冷穿衣。騎省堂前木葉飛。故壑蒼松無恙否。應留淸樾待人歸。</text>
<title>九日思家</title>,<text>京華旅食欲何爲。兄弟妻兒苦遠離。夢爲思悠踰嶺易。書緣天闊到家遲。山前紫葉知多樹。階上黃花問幾枝。回首江東秋已晩。季鷹仙帆也難追。</text>
<title>以兼春秋直藝文館。九月十三日大殿誕辰。伏蒙賜送酒肴。不勝惶感。吟成一律。奉呈玉堂直廬求和。</title>,<text>白首騎郞攝史臺。欣逢聖節此重回。鷺班共祝千年退。螭陛俄頒五味來。彩動珍肴堆廣案。香凝玉露透深杯。盛恩如海無絲補。惶隕終宵不自裁。</text>
<title>次鄭校理宅之 俊一 玉署直中韻</title>,<text>風裁遙壓漢當時。晩翠孤松豈恨遲。懿望特膺儒雅選。丹忱偏荷聖明知。書成諫草呈金閤。講罷經帷下玉墀。家學淵源今尙在。須思道義莫牽私。</text>
<title>送曹吏部季明 命敬 赴嶺營宣諡。仍向永州故鄕。</title>,<text>君今銜命向南州。雪嶺冰灘路正悠。形勝幷隨珂馬指。風烟盡入錦囊收。波長洛水眞源在。石聳烏山壯節留。此去便懷桑梓感。舊墟尋處更先丘。永州曾說兩家聲。中世高門振上京。雞社有盟追舊契。鷺班傾葢託新情。憐吾久困東華食。羨子今成晝錦行。某水某丘無恙否。㱕來向我語分明。</text>
<title>騎省直中。次吳佐郞敬叔 命脩 韻。</title>,<text>寒風淅瀝厚霜繁。暖室薰鑪亦聖恩。五色祥雲浮四殿。一輪明月耀千門。銅壺晝滴隨時報。金鼓宵鳴逐點喧。前席耿光頻入夢。也知微悃發精魂。</text>
<title>柳佐郞仲新與吳敬叔。命曹吏占韻賦詩。遂和以呈。</title>,<text>三僚鼎坐臂相交。談屑淋漓勝酒肴。環珮步遲朝後散。宮鐘響急日中敲。詩成朗詠新篇寫。文入嵬評古簡抄。浮世功名何足說。好將忠義莫虛拋。</text>
<title>次柳仲新藥房聯句韻</title>,<text>蘭臺叨攝日。藥院診參辰。提擧聯三席。醫官列十人。共聞丹鼎訣。疑作廣庭身。一出虹橋斷。蓬山隔世塵。</text>
<title>用鳳溪上舍族叔韻。寄道中茂松任所。二首</title>,<text>金蘭密契暎心肝。兩地分離繫小官。蝦海煙濤千里闊。漢城霜月五更寒。神交飛蝶穿湘樹。墨借㱕鴻度越山。一榻琴書眞可樂。故園何日與同還。微忱耿耿早銘肝。白首來潛騎省官。九陌塵多烏帽沒。三冬雪積紫袍寒。日催短景沈西谷。雲曳輕陰過後山。愁坐客囪無與語。愛他林鳥倦飛還。</text>
<title>以兼春秋下番。入直堂后。忽得鳳溪上舍族叔用前韻詠示。再和以呈。壬戌</title>,<text>栽花不欲向春陽。卻怕淸渠染汚潢。帶雪寒松寧改色。經秋殘菊尙含香。天長鳥道迷鄕信。月隱瓊林惱客腸。宮漏忽驚蘆渚夢。五更羞拂滿靴霜。</text>
<title>崔信仲 恁 遠寄二絶。次韻以謝。</title>,<text>一出雲林入帝州。逢春難遣望鄕愁。誦君佳句如相對。忘卻山南道路悠。半年江漢未歸人。臺曆居然又換新。皓首紅塵非我樂。逝將投紱趁花春。</text>
<title>二月十四日在堂后。忽蒙潔城之除。廿八日辭陛。翼日至果川望京師。馬上口占。</title>,<text>遽辭堂后職。遙向海濱來。華岳行行遠。回頭更轉徊。</text>
<title>寒食日在途中。次唐詩。</title>,<text>洛下半千里。湖西百五春。先塋辭幾日。經歲未歸人。</text>
<title>到結城偶吟</title>,<text>一麾南走是何緣。數雉孤城隱海邊。春晩小林花作霰。潮生極浦水連天。北瞻帝里雲迷五。東望家山路隔千。空舘寂寥無與語。使君風味淡如禪。</text>
<title>向廵營過靑陽。憶道中。</title>,<text>煙花三月過靑陽。昨歲吾宗宰是鄕。遺愛卽今猶不泯。仁風留與一春長。</text>
<title>歸路至錦江。船上偶吟。</title>,<text>晩出公山郭。聊乘片舸回。遠峯迷翠靄。奇石隱蒼苔。水滌軒裳累。風梳驛路埃。沙禽如會意。來去不相猜。</text>
<title>仙源再從兄仲悅 重學，再從弟明彥 重玉 寄示一絶一律。遂次其韻。</title>,<text>到老來監古潔州。濟民無術但搔頭。不如歸臥梅山下。昆季欣揩久別眸。簿牒紛紜絶少閒。重茵列戟卻非懽。謾將齊魯要臨蜀。誰識鷹鸇不若鸞。俗詐未除天水擾。吏奸難遏氂銖瞞。壽民妙訣施無地。袖裏空藏一片丹。</text>
<title>次金時卿 雨潤 韻</title>,<text>此來相聚事何奇。君在京師我嶺陲。自恨龜跗離水誤。休鵬翮遇風遲。升沈只合都隨分。俯仰寧須巧偶時。浮世功名眞可笑。綠苔埋沒峴山碑。</text>
<title>次潔城舘壁上韻</title>,<text>古州今作縣。孤舘倚山前。花發千林雨。鷗穿半浦煙。寒潮噓有節。滄海闊無邊。太守多閒趣。登臨眼豁然。</text>
<title>銅川道上偶吟</title>,<text>解綬西城匹馬歸。秋風蕭瑟謾吹衣。斜陽偶入江郊路。白鳥無心向我飛。</text>
<title>輓曺雲路 龍翰</title>,<text>昔在師門日。知君第罕肩。資如思叔雅。業效季隨專。感鳥空成賦。斟蛇遽嗇年。靈春堂上老。含淚入重泉。</text>
<title>輓李掌令 濰</title>,<text>驪江華閥耀東韓。淸苦如公美更完。政績再攻傳遞馬。風裁頻聳惠文冠。方野渡虛舟繫。忽見苴弧瑞宿殘。仁里昔年叨得御。不堪回首淚闌干。</text>
<title>夢中得秋字一聯。仍以補成。癸亥</title>,<text>小齋新築傍林丘。山水環圍物色幽。梧老古坊留鳳穴。瀑穿深壑作龍湫。地開窈窕梅花洞。天入蒼茫桂樹秋。魚鳥不猜氓俗厚。且將編𢂴任優游。</text>
<title>遊龍湫。占韻賦成。</title>,<text>兩岸奇巖鬼劈開。小潭深處激湍來。神龍飛去知何日。但見蒼煙鎖綠苔。</text>
<title>敬次退陶先生鳴玉臺韻二絶 幷小序</title>,<text>臺在鶴駕山。先生遊賞留詩。顯廟乙巳。拙齋柳公元之與諸士友作舍臺上。使僧守之。名曰蒼巖精舍。其後頹廢。今聞本府諸丈欲爲重建。發文求助於列邑。遂用遺韻。以寓艶慕之懷云。杖屨芳蹤問幾年。風灮蕭瑟舊臺前。灘頭自有眞源在。長注淸波萬古懸。蒼巖起舍事眞奇。蕪沒難堪後學悲。今幸諸公能肯構。也知興廢亦關時。</text>
<title>輓金鳴于 世鏞</title>,<text>昔我叨傾葢。惟公便忘年。錦翁型範在。葛老眼藏傳。蕙珮人誰玩。藜羹口有緣。衡門今寂寞。從此斷牙絃。</text>
<title>輓趙進士 後龍</title>,<text>漁翁風節卓。餘慶屬靑氈。早建騷壇𢂴。晩抽璧沼蓮。高文憎達命。雅質嗇遐年。况我聯花甲。題詩涕倍漣。</text>
<title>塤叟先生焚黃之日。族弟允文 重稷 吟呈一律於座上。謹次其韻。</title>,<text>焚黃盛禮占辰良。異典今逢聖代昌。玉礀亭空經學晦。霜臺秩煥士林灮。題新粉面靈如在。宣罷綸音墨有香。母岳蒼蒼川水闊。應知美跡與同長。</text>
<title>高山書堂。用朱子西林韻。以寓感懷。</title>,<text>曾隨杖屨幾裵回。梧月松風滿小臺。往事如今都寂寞。不堪揮淚上階來。</text>
<title>輓朴持平玉汝 成玉</title>,<text>槐垣仙侶子居尤。薇省家聲世趾休。器量海洲飄鴈鴨。文章波肆散瓊球。臺端會見呈金矢。天上飜催記玉樓。已矣牙絃今斷絶。淡雲何處共閒愁。</text>
<title>曉看一抹雲掩洞門。戲吟。</title>,<text>洞僻林深隔世喧。重巒環作別乾坤。山靈或恐塵蹤至。故遣閒雲鎖石門。</text>
<title>淸夜偶吟</title>,<text>虛堂秋夜向深更。竹月松風分外淸。飮罷罇前仍醉臥。滿腔塵累散輕輕。</text>
<title>輓李進士美甫 德祿</title>,<text>東都文獻耀祥奎。艶子靈源出紫溪。美質蔚如停鵠樹。雄詞健若駕風蹏。時竆未售公車選。望卲頻登吏部提。天理如今誰復詰。粉旌空帶上庠題。</text>
<title>再從弟明彥來訪贈詩。次韻以酬二首。</title>,<text>柴扉長掩不曾開。犬吠知君泝澗來。攜手共探三逕菊。淸香滿袖興難裁。重脩初服返林丘。卻悔年前繡陌留。誨幼只希資四益。斂蹤何敢學三休。風烟滿壑看無盡。蔬菜盈畦喫且優。若得惠連鄰我卜。願將餘日共淸遊。</text>
<title>次黃典籍仲晦 沈 贈鳳溪族叔彩竹杖歌 甲子</title>,<text>嶰谷遺種幾千歲。託根靑丘根不細。香筍滋長雨露潤。老節不受苔蘚翳。琅玕六尺直且勁。可把可倚協杖制。良工得之善糚點。丹黑靑黃耀襟裔。陸離殆若震鱗彩。璀璨無讓鮫人涕。至寶人間占第一。幽壑應爲神鬼睨。杜桃韓藤縱云美。若譬於此總廝隷。異物寧爲俗子有。付之金陵天所諦。金陵老人儘高潔。早服經訓通六藝。奇才抹摋不偶時。棐几淸編爲家計。此翁端合得此杖。閒去閒來隨意曳。或從幽礀采蘭芷。或陟高岡訪松桂。或拄花圃撿灌澆。或植禾畦看樹蓺。枌社槐市且不往。野鹿溪鷗同作儷。杞菊養精書養心。行年七十童顔麗。無乃太乙眞人幻靑藜。吹出煙灮豁無泥。抑亦蓬萊仙子借綠玉。分與刀圭耄益銳。若使此翁杖於朝。百萬蒼生庶拭瞖。我是同源講睦人。猥託心期暗相契。從今永謝風塵隨公去。一鼓滄浪烟水枻。</text>
<title>次賢臯書堂韻 乙丑</title>,<text>黨序新開花縣東。養蒙奚待我求童。會文洋溢絃歌響。觀善薰成禮讓風。化遠牛刀思錦老。祠高鹿院挹陶翁。衰遲久遯竆山下。卻喜芳鄰臭味同。</text>
<title>謹次申持平焚黃時申文叟 震龜 韻</title>,<text>明明我后樂崇賢。雨露遐垂及壤泉。封紫誥新同衮煥。爇黃儀古異茅纏。高風足令懦夫起。懿跡應輸太史傳。回首故閭雙棹楔。一家眞脈遠相聯。</text>
<title>次族弟允文韻</title>,<text>占得巖栖俯碧灣。去年何事遠離山。寧隨潦霽斟行止。謾逐風埃報往還。繡陌已成千里隔。雲林要做一生閒。羲經觀玩非無意。其奈愚蒙未易扳。</text>
<title>夢拜退溪先生</title>,<text>夢中親拜李先生。手把璿璣指玉衡。靈訓丁寧昭在耳。覺來危坐起微誠。</text>
<title>輓南舜會 國衡</title>,<text>異事曾聞八馬碑。今看玉樹有高枝。好將觚墨承先業。恥把籝金立後基。庭下乍膺丹桂喜。墳前遽鎖白楊悲。分明昨夜東遊夢。謾拖征鞭叩冷扉。</text>
<title>除夕。在高山精舍。再從兄仲悅與黃仲晦。歷叩橫溪書堂而來。仲晦用玉礀亭舊韻。以示感慕之懷。遂以奉和。</title>,<text>憶昔師門共掃塵。廿年重會杳無因。雖欣芝宇逢今夕。其奈鱣堂隔異辰。君作西州揮涕客。我爲林院愴心人。遺文藏在尼山下。一髮靑峯聳萬春。</text>
<title>高山精舍。與仲晦守歲。仲晦再疊前韻。又和之。</title>,<text>山齋寂寞掩苔塵。德旆南來有好因。守歲燈殘消永夜。催晨雞唱報元辰。深情話處雖開臆。往事追來易感人。滿篋遺編相對玩。卻疑同坐一堂春。</text>
<title>元日。仲晦用塤篪錄中己亥除夕韻以示余。遂以奉和。丙寅</title>,<text>篝燈明滅耿無眠。往事蒼茫一愴然。講學只須資勝友。省身何敢望前賢。多慙故步全迷路。但覺殘骸更得年。吾輩自新寧可緩。胷中猶有未昏天。</text>
<title>初二日道中亦來留。初四日仲晦將歸。又疊眠字見贈。卻次以寄。</title>,<text>四夜山囪並枕眠。別來懷緖更愀然。髦英蠖屈今皆命。竆餓玉成古有賢。須信密工收晩景。且攜陳𢂴送餘年。平生偲切非無意。其奈參商阻各天。</text>
<title>輓孫丈 漢機</title>,<text>聞說靈車向九原。吾鄕耆老更誰存。詞章美譽登文苑。忠信休風襲孝門。花甲七旬添八歲。蘭香二子又諸孫。平生遺恨知何在。寶璞荊山謾泣寃。</text>
<title>次族弟明仲見贈韻二首</title>,<text>偶出山扃驛路奔。㱕來閒臥水東邨。素心自喜陶牛草。浮念寧求衛鶴軒。種秫石田糾老僕。抽書塵案敎兒孫。淸囪晝永無人到。一任溪風掩啓門。才學平生我自知。愚忱無計答淸時。目前險路眞堪畏。身外浮榮豈足爲。靜處默探洙泗訓。興來閒詠洛閩詩。階邊梅竹非塵物。永把殘年結好期。</text>
<title>輓權平仲 後準○丁卯</title>,<text>早荷忘年誼。高風每起余。家傳名祖緖。丌積古人書。抱玉潛荒野。滋蘭占大閭。七旬寧稱德。回首淚霑裾。</text>
<title>輓權監察萬則 大規</title>,<text>弱歲相隨共結歡。服公胷海太夷寬。芙茄早襲春灮綠。桂萼仍聯棣樹丹。雅性恥爲墦裏客。浮名終止殿中官。停雲舊想今成謬。梁月驚來涕自汍。</text>
<title>輓張慈仁天應</title>,<text>憶曾攜入大明宮。法酒仙葩拜受同。詞翰可追名匠軌。典刑能繼故家風。菊畦疎影吟邊老。槐穴浮榮夢裏空。離闊十年成永隔。此生何處更論衷。</text>
<title>輓李處士 彥煥</title>,<text>仁山門路做翁知。家法傳來有白眉。口喫陳編芻豢悅。身嬰長珮茝蘭垂。懷材不入良工睨。守薄終悲季女飢。數十年前相好意。愧投塵網阻書帷。</text>
<title>輓金振伯 二首</title>,<text>瓢翁庭下有賢孫。錦水從遊泝的源。妙質天成金玉美。眞工日就準繩存。宸章特侈延瓊閤。丹筆胡遲解鬼門。衡岳柱峯今已折。士林相弔暗聲呑。弱歲傾心到晩暉。金蘭相契兩無違。方看馬帳開師座。那意鮑幡惹禍機。興國好期未遂。舂陵㱕旐遽先飛。僻居竟失江頭哭。梁月依然淚滿衣。</text>
<title>孫上舍賚予 命說 來住丹湖。元日寄詩來賀。次韻卻寄二首。戊辰</title>,<text>寂寥冰壑裏。寒盡春又生。柳色糚千線。梅香點數莖。佳辰逢易失。良友會難成。覽物寧無感。嚶嚶山鳥鳴。半月違靑眼。新元倐已生。星移躔一次。陽動管三莖。同老情逾綣。重尋計未成。詩來哦詠久。頓覺擲金鳴。</text>
<title>謹次趙相公題權孝子 穆 行錄韻</title>,<text>至行人誰識。天敎烈火彰。序逢寒食節。地埒會稽鄕。奉版誠如在。焚身鬼不亡。千秋華楔煥。應入汗靑揚。</text>
<title>李上舍會嘉 亨運 遠寄一律。奉和以呈。</title>,<text>早歲詞鋒若電奔。騷壇老將奏降旛。枯榮從古無非命。得失如今豈足論。愧我鹵資叨末契。荷君淸什慰羇魂。分攜六載關河隔。何日談文共一罇。</text>
<title>輓金佐郞源仲 景泌</title>,<text>開老家庭積慶綿。翠蓮丹桂影相連。行遵儒軌長垂珮。文壓騷壇早執鞭。那意騎衙持被客。遽爲蟾殿記樓仙。昔年槐院曾埋玉。餘淚重霑䪥露篇。</text>
<title>梧麓書堂書事 己巳</title>,<text>靈禽古樹尙留名。爲作書堂起數楹。峀露鬟尖千點翠。湖開鏡面十分淸。娟娟皓月窺簷入。藹藹浮嵐繞宅生。境僻林深塵事絶。願攜黃卷會羣英。</text>
<title>梧麓書堂雜詠 十八絶○幷記</title>,<text>母子山。永之望也。子山一枝南出而爲梅山。分爲東西兩峽。殘麓相向環抱四塞。其中頗幽邃寬曠。自成一洞壑。洞外梅谷聚僅二里。南距郡治三十五里。郡人稱之曰梧坊。葢以其山素多梧桐。古者飛鳳遊永州。栖此地梧樹。取竹實於郡南竹林。故有梧竹兩坊。事在輿地誌云。或曰堪輿家以郡基是鳳形。故置此坊名。未知其孰是也。兩坊俱有寺。乃所謂梧井，竹林者。而今竹存而梧廢。東西峽分開處。有一岡中出。浮霞栖其巓。朝暮紫翠交暎者。曰紫霞峯。峯趾有一頃平田。前有砌傍有井。卽梧寺舊址也。東來第一麓最高者曰吐月峯。峯之腳坼爲兩崖。級級低垂。遮擁南北。虛其中爲數畞荒堂。稍寬平可居。正與西麓向日峯者相對。北崖下有石泉從林薄瀉出。淸冽味甘。可汲而飮也。礀水自紫霞峯下。觸石穿礫。琮琤而鳴者。是爲北礀。野人塞其下爲陂塘。以漑水田。每春水至。漲溢澄泓。深可四五丈。廣可百餘步。名之曰桐湖。葢因坊號而推之也。余自入山之後。愛其林壑窈窕。湖水明澈。每與冠童數輩。逍遙哦咏。欲置數架茆屋。以爲讀書養病之所。而家貧無資財。久而未就。心竊恨之。子姪輩知余意。協謀捐貲。買人舊屋。遂就吐月峯下。誅茅結舍。經始於戊辰二月。其夏四月工乃訖。舍凡六間。南四間爲房。北二間爲廚。榜其楣曰梧麓書舍。舍後又立五間屋。使道釋輩數四人守之。舍旣成。遂探幽選勝。取其可玩者而命之名。北礀之北。林益茂壑益深者曰採芝洞。礀之東有巨巖依岸下臨淸流磐石者曰淸心臺也。舍西斷麓臨湖。水灮輝暎。北瞰芝洞。南頫原野。一壑羣巒。皆歷歷在眼。擬構小茅亭。名以枕湖。仍造小漁艇。泛月衝烟。客從湖外至。亦可載以迎送。而力屈姑未暇。湖之東崖。有山麓陡起十餘丈。高壓湖心。夏秋則淸淵漪漪。冬春則積冰皚皚。登臨令人心悸足累者。戰兢臺也。湖之西岸。有小磯臨水。旁有茂林淸樾。可坐而投絲竿者。大釣磯也。湖之南沿礀行百餘步。有兩岸蒼崖壁立如削。中有激湍落爲澄潭渟滀如方鏡者。俗所稱龍湫也。稍南有巖崖上平。可以休憇者。招隱臺也。其下礀流淸淺。石梁錯落者。尋眞橋也。橋外原野稍平廣。麥疇稻畞交錯如綺。有時農歌隱隱遠響於林藪間。及日至。黃雲滿野。亦粲然可賞也。余賦質虛脆。自少多病。且承父兄師友之敎。早知經學之爲可貴山林之爲可樂。固已澀懶於名利之途。而中歲爲宗族朋舊所迫。出入擧場。叨竊科第。顚倒浮沈於風埃間者。前後十許年矣。更歷世路。備嘗物情。自知才短無裨於國事。性迂不合於時㨾。解紱㱕鄕。寄分耕鑿。不欲求知於世。自此而山林之計益不得不深。遂更修梅谷草廬。奉祠廟挈家累入處。而顧此書舍之作閱七年。今始苟完矣。每於病間之日。抱書來住。見其雲烟掩藹。草樹蒙密。輪蹏斷絶。庭戶闃寂。明囪靜几。端坐開卷。熟複其辭句。沈潛其旨義。則昔之恍惚疑信者。益覺漸次融會。間有未透處。亦且虛心下氣。反復硏賾。以竢其怡然理順。而不敢挨排牽合。又或延朋友而講禮論文。撿童蒙而敎字課藝。閱月經時。久而忘歸。亦足以開病懷而滌世慮矣。至若礀花芬芳。山鳥嚶鳴。則泝流披襟。登臺御風。悠然若沂上之詠歸也。時物暢茂。綠樹交陰。則垂釣苔磯。漱口淸波。灑然若洛園之濯熱也。金風颯而水月凝輝。則喚侶劇飮。天湖之嘯發矣。凍雪霏而千巖同縞。則扶藜朗吟。灞橋之肩聳矣。隨時游衍。無時而不怡。隨處徜徉。無處而不適。今年如是。朙秊又如是。不知年齡之衰筋力之疲。而往來偃息於斯。將以沒齒爲期。點檢所學。不見其銖寸進益。而其所以休神氣養性情者。自別於城市閭井之喧鬧矣。雖於古人之樂。不敢窺見其藩籬。而亦何可謂之全然無所樂哉。遂作襍詠十八絶。識其處。仍又爲之記。留作山中故事云。己巳中元後三日。梅山小隱記。梧坊鳳鳥何年去。靑山有老梧。隨時隱復見。衆鴟豈嚇吾。書舍茆屋雲間靜。負山控碧波。藏書仍會友。於焉可琢磨。桐湖方湖鏡面開。深可負漁艇。俚號類嚴江。淸風覺喚醒。吐月峯石上素輪生。來照梧桐樹。邵子一般心。千載誰復遡。石泉岸底亂石多。涓涓滴靈液。挹取漱瓊瑤。頓覺風生腋。紫霞峯高峯逼霄漢。紫霞蒸不開。應有羽衣客。飄然駕鶴來。採芝洞采采入洞天。石罅多芝草。可笑安劉翁。卻非眞四皓。挹仙臺矯首望丹丘。松喬不可際。悄悄晦翁心。謾託參同契。北礀兩崖翳翠林。中有一道水。觸石落層湍。飛雪灑葛藟。淸心臺銀波注玉磐。巨石臨其沚。不待讀羲經。靈臺無點滓。枕湖亭小亭浮水面。飄若不繫篷。無限湖山勝。都輸一望中。漁艇瀲灧烟波闊。扁舟可泝洄。何年泛月夜。親唱棹歌回。向日峯曉旭出滄海。穹岑先受灮。誰知樵牧社。亦抱戀君腸。大釣磯日暖淸波靜。垂絲泛自如。忘機惟取適。非是爲求魚。戰兢臺臺下深淵碧。登臨若隕空。平生持此意。眞箇是英雄。龍湫 故老云曾爲深潭。今則沙覆水淺云。震鱗潭底伏。飛瀑吼成雷。一躍藏何地。鰌鱔舞鬐來。招隱臺 淮南小山作招隱士辭。首句云桂樹䕺生兮山之幽。偃蹇連蜷兮枝相繚。末句云扳援桂枝兮聊淹留。虎豹鬪兮熊羆咆。王孫兮歸來。山中兮不可以久留。此葢招隱出山。而亦不敢遽必其來矣。今則反其意以爲不當招也。山中䕺桂老。誰說不可留。熊虎慣已久。招招莫浪咻。尋眞橋白雲濃滿地。何處是仙家。虹橋猶未斷。不必泝流花。</text>
<title>𧬄李乃貞 晩松 來訪</title>,<text>洞僻雲長鎖。君何泝峽來。徹宵談舊誼。囪外月徘徊。</text>
<title>輓權梁山一甫 萬</title>,<text>冲翁德義盛。餘澤裕門牆。奐矣靑巖榭。蔚然森桂坊。箕裘襲往緖。奎璧孕奇祥。恢豁鼎鐘量。斒斕錦繡腸。儒楷敦習魯。詩格妙侵唐。射策取高第。喚名登九閶。蹤疎遇險路。手大困潛郞。晩擢耆英選。久居兼史廂。從容侍玉扆。咫尺襯龍灮。筵對有倫脊。衮褒極焜煌。俄腰南郡綬。細櫛黎民瘍。讒舌反交構。惠風終未張。方期應馹召。胡遽蛻蟬忙。無乃棣華痛。暗催楡景藏。惠文違漢府。粉黻缺虞裳。年位未充德。化機何戾常。顧余抱黑窣。交臂自靑陽。我每服君義。君能容我狂。皮中覵與奪。絃上契峨洋。敢望石攻玉。自慙雞伴凰。所居異建浙。相望阻參商。𢂴牘雖連續。風儀迥渺茫。凝川昨歲面。莊蝶片時場。皓髮悄相對。赤心談未遑。將分別繾綣。後會指淸凉。佳約尙留耳。訃聲胡在傍。西望發一慟。老淚瀉千行。睠彼白岡麓。飄然丹旐颺。還馬枕病。虛負穉綿觴。瀝肝寫蒿里。白雲天外長。</text>
<title>族弟子郁 重岐 取其兄子爲後。會宗族朋舊。設小酌相慶。吟一絶句。次韻奉賀。庚午</title>,<text>衆支誰不出吾先。互繼能敎一氣傳。况是兄兒同己子。竚看瓜瓞永緜緜。</text>
<title>李丈爾章 之𤌍 遷葬輓</title>,<text>鶴峀祥雲出一枝。東浮海上更葳蕤。佳孫岐嶷輝蘭玉。弱歲薰陶習禮詩。肯構方看傳往緖。修文胡遽嗇遐期。幸今賢器移眞宅。餘慶從知永世滋。</text>
<title>庭菊十月始開</title>,<text>問渠何事負重陽。苦待初冬始吐黃。萬卉千葩搖落後。獨持孤節戰風霜。誰說純陰盡剝陽。東籬猶有數枝黃。生生至理何曾息。一脈春藏滿地霜。</text>
<title>高山書舍。會諸友。修整師門禮稿。遂吟一絶以示。辛未</title>,<text>重尋山社感懷深。舊物惟存老樹陰。共抱遺篇勤校檢。多君先獲慕賢心。</text>
<title>有一衲進酒。遂用前韻。</title>,<text>疊嶂周遮玉洞深。千層綠葉已成陰。况今諸勝來相會。共酌仙醪細話心。</text>
<title>移會梧麓書舍。朴天壽 枰，鄭可升 梯，李朙叟 景曾，朴子準 標 皆來留。可升吟一律。遂次其韻。</title>,<text>三百三千只一欽。師門昔日已傳心。朱編乍就滄洲舍。魯嶽翻摧日觀岑。卻怕篋中蟲蝕爛。敢望胷裏學源深。掃塵微勩君休說。牖後弘功匪自今。</text>
<title>又和可升二絶</title>,<text>淸湖繞舍碧山遮。二老相逢喜氣多。羲易周儀同點檢。桑楡麗澤樂如何。時可升持啓蒙來講。靑山環繞去如迴。數畞澄湖鏡面開。活水源頭流不舍。任他灮影共浮來。</text>
<title>罷會將別。可升又吟一律。遂和以示。</title>,<text>鱣堂昔日比肩遊。倐忽流灮皓盡頭。耳畔尙留淸磬在。眉間未見瑞雲浮。遺篇埋沒塵埃架。往蹟荒凉烟水區。卻愧後生蒙陋甚。茫茫墜緖更誰收。</text>
<title>書堂歸路。見家僮揷秧偶吟。</title>,<text>宣尼斥圃農。勉老扶沮溺。閉戶與纓冠。隨時各異則。</text>
<title>山水亭</title>,<text>自是雲林有宿盟。層臺高處結茅楹。靑山屹立千年色。碧礀長奔萬里聲。觀象敢窺仁智妙。開軒偏愛峙流情。世間榮利非吾願。好把殘篇了此生。</text>
<title>正月四日。復會梧社。修整禮書。可升詠一律以示。遂次其韻。壬申</title>,<text>昨年游衍地。今日共重回。鳥弄前聲喚。湖呈舊面開。芸編今古並。天秩始終該。此事非私計。靑衿濟濟來。</text>
<title>可升與諸君遊龍湫。題名翠壁。仍書一絶。遂以奉和。</title>,<text>兩崖如削夾潭開。龍去無雲半掩苔。巖隙留名仍寫句。千秋應說老仙來。</text>
<title>龜溪族叔 碩憲 來遊梧社。詠示一絶。奉和以呈。</title>,<text>山水何曾有主人。詩豪來處舊顔新。登臨竟日同哦詠。管領風灮問孰眞。</text>
<title>次張上舍天輅 東載 蘿月精舍韻</title>,<text>江纏峯下宅。淸福厚如茨。綺葉圍成帳。金輝散漏篩。酒斟眠起後。詩詠興來時。蕭灑閒中意。世人知不知。</text>
<title>又次七灘韻二絶</title>,<text>羊裘當日臥江湖。閒弄脩竿獨自娛。今子亦知垂釣趣。俚稱宜襲美名呼。泮橋蹤落水雲間。都把閒情付釣竿。若使此心無外慕。今人灘亦古人灘。</text>
<title>次可升遊橫溪韻</title>,<text>聞君芳踐趁春華。溪上風灮十倍加。只恨病蹤違勝會。數重雲嶺望中遮。</text>
<title>山水亭雜詠 十二絶○幷記</title>,<text>梅之谷四面皆山。而一帶小溪水瀉其間。溪之西曲。有一岡麓低垂陡斷而爲層巖。巖上茅簷蕭然獨立。負山而臨水者。山水亭也。始余卜築於是谷。往來栖息者。殆二十年矣。庚申冬。乃移家奠居。愛其水石林巒之勝。擬構小窩於山溪間。以爲晩景休養之所。而家貧力屈。久而未成。辛未夏。買人舊屋。遂就第一層。鑿崖築基而營之。子姪添費董事。書社僧相其役。至翼年秋。工始訖。亭凡三間。中一間爲堂。左右兩夾爲室。前附一架。以廣堂之廡。扁其堂曰山水亭。右曰智及齋。左曰仁守齋。葢取魯論二樂之訓。總稱於堂。分排於兩夾也。亭後又結草屋數間。以居守者。亭下第二層曰聽琴臺。第三層曰詠歸臺。亭之西有石罅成坎。細涓自湧者曰渫泉。塞其下。種蓮爲沼者曰君子塘。亭之北拓崖側。種竹成行者曰高賢社。臺之南又有山麓回抱。兩岸相對如門。中有微徑自溪緣磴而上。可喚爲石門。石門之間。谷水落崖數丈爲飛瀑。每急雨至。聲琮琤可聽。中臺之上。雜植花卉。幽香散播。下臺之傍。老木環擁。綠葉成陰。溪邊磐石平鋪二十餘步。坦然如廣庭。水色山影交暎於其間。皆可以上下盤旋而助山水之趣矣。余素有山水癖。每遇雲嶺複疊烟水浩蕩。則未嘗不窈然而喜。豁然而舒。吟哦玩賞之不置。而中罹疾病。晩墮風塵。及夫投閒之後。筋力又已衰矣。無由扶藜杖理蠟屐。以恣選勝之樂。姑且隱伏於孱岑細流之中。隨分採釣。𧬄絶世事。日取古人書籍。俯而讀仰而思。沈潛反復。若有默會於中者。夫然後始覺小溪山。亦自有山水之理。何必竆名山歷大川。如子長遊而後可哉。於是乎依玆山傍玆水而爲之亭。居於斯寢於斯。讀書養性於斯。開囪而山面入目矣。倚檻而水聲在耳矣。觀乎山而求仁者之氣象。玩乎水而想智者之胷次。于以託幽情而娛暮景。是則山水之樂。不專在於山水而在於吾之心也。雖然於水徒見其澄澈。而不究乎周流無滯之用。則何以謂之樂水也。於山徒仰其嵬卓。而不體夫厚重不遷之德。則何以謂之樂山也。必須致力於格物之工。貫通該洽。專意於居敬之方。持守堅確。然後可以窺仁智之體而語山水之理矣。如吾鹵識淺學。老而無聞。何敢與議於仁智之妙。而自幼少時。從父兄師友之側。得聞至訓。竊有所感發而慕尙之者矣。及此衰朽之年。血益耗神益昏。而猶不敢自棄自畫。以負平日誘掖之意。方欲就此靜僻之地。習經傳會朋友。冀或絲毫有資於益智輔仁之力。朱夫子所謂我慙仁智心。偶自愛山水者。乃夫子自謙語。而在愚蒙。眞箇是著題矣。玆賦小詩十二篇。記其事以自省。水神山靈。其肯許我而佑我否。時維壬申重陽後二日。山水主人記。梅山北嶽分雙峽。東西互送迎。雍容藏淑氣。雲雨此間生。梅溪石礀淸波注。眞源在上頭。瀅然朙似玉。泥滓不曾留。山水亭屋上有崇山。屋下有流水。二樂吾何望。惟思探至理。智及齋智周萬事通。如水流無滯。竆格苟磾工。昭原庶可詣。仁守齋仁是吾安宅。如山峙不移。要須持敬久。造次恒於斯。聽琴臺堂上罷讀書。攜琴倚花樹。峨峨復洋洋。若會山水趣。詠歸臺浴水風於林。暮春和氣穰。如何點也心。卻契唐虞像。磐石大磐平若砥。萬古常堅完。誰使飛鴻漸。能措國勢安。高賢社賢者引而高。此君乃有似。嵬嵬託峻崖。氣凜風霜裏。君子塘號爾爲君子。濂翁豈我欺。淤泥終不染。惟有暗香奇。渫泉靈液穿巖出。性淸味更甘。處幽人不識。徒付野禽含。石門雲擁關長鎖。苔荒路亦疑。晨門雖昧聖。猶自善觀時。</text>
<title>輓朴天壽</title>,<text>如君資質本淸眞。何事蓬廬屈靡伸。詩格遠尋韓杜響。襟期頗似葛懷民。蘭香早殞餘三朶。絹弄終虧未七旬。梧社分攜成永訣。追思舊誼倍霑巾。</text>
<title>鄭愚伏先生嘗過松都。謁圃隱先生書院。後用圃隱完山壁上韻。以寓悲惋之懷。今年秋。道中令從西關歸。拜松都書院。權台仲台聞之。又用其韻。述二篇寄道中。仍要不佞共和。遂詠以呈。</title>,<text>澤宮當日說縱橫。理學師宗服衆情。才大豈無經國手。運終其奈復隍城。丹心曲裏纔言志。碧血橋頭已舍生。崧下遺祠眞像在。日星千古煥西京。</text>
<title>臘月廿日。被拿西行。至鳥嶺書事。</title>,<text>雪山冰路仰崢嶸。疲僕顚僵馬不行。白首奔馳緣底事。自慙科目誤平生。</text>
<title>在禁府。答安僉正希中以詩寄問。癸酉</title>,<text>萍蹤昔一散。不知存與否。書來疾開緘。乃是吾知舊。來莅太常署。攢眉仍縮首。憶曾傾葢日。罇酒互追後。惟玆一片心。耿耿無左右。涇渭泯淸濁。施嫫任姸醜。墜履復見收。聖恩非不厚。顧玆負版漢。奈乏補衮手。逝將出圓扉。㱕讀參同部。從此成永訣。哉兩畸叟。</text>
<title>輓安處士國華 命夏</title>,<text>佔老遺風在密州。如君志行出凡儔。摳衣錦水尋源早。撰屨橫溪講道優。可惜工師無大眼。竟抱杞梓隕荒丘。峨洋舊曲從今絶。回首南天涕自流。</text>
<title>四月二十二日。承召至屛山。道上偶吟。</title>,<text>塵土盈襟暑焰煽。驛程遙指漢師連。何如山水亭中月。細酌松醪半醉眠。</text>
<title>次孫戚兄夏叔 是梡 遊伽倻山韻二首</title>,<text>揷天神岳勢巉巖。泄霧晴朝便作𩁺。學士高風空寂寞。遊人淸致豈塵凡。仙筇不厭千林遍。道眼能周十勝咸。瓊什吟來豪興發。謾敎淸夢繞松杉。半世仙山夢。居然到老殘。羨君尋羽客。開鼎受金丹。</text>
<title>輓金美仲 世錂</title>,<text>禍酷焚蘭又折萱。那知君遽掩荒原。守身世襲瓢翁範。問路親薰密老門。二弄尙虧周甲子。千章堪惜老林園。葭莩舊誼今寥落。不忍重過河上邨。</text>
<title>輓朴同知 泰斗</title>,<text>曾遊丹海叩淸軒。柏府餘風在後昆。雅範整冠修素履。高名射策入金門。栖投枳棘才難施。光爛苴弧爵竟尊。可惜雙蘭俱短折。只將遺緖付兒孫。</text>
<title>輓權正郞 萬斗</title>,<text>昔歲京華始遇公。一瞻知有丈夫風。翠蓮香徹黃金牓。列宿光浮百里銅。夢受絹籌仙老在。杖捐楡社達尊空。卻偉器終埋圽。誰把玄機問化翁。</text>
<title>輓李進士會嘉</title>,<text>氣數人才互係關。如何天意在公慳。家聲迥出崔盧右。詞格優居李杜間。鶴髮蕭疎心益壯。鵬圖遼廓路終艱。宏談博識今無見。手把瑤琴淚自潸。</text>
<title>次月城任丈 之重 重牢韻 幷小序○甲戌</title>,<text>月城任丈以厚德享大年。設重牢宴于癸卯春。二子羣孫。舞斑衣迭獻壽。鄕之大夫士爭爲詩以賀之。此誠人間稀闊事。而不佞在鄰鄕。未參末席。常以是爲恨。今讀其詩卷。怳然若親覩盛儀。其艶慕喜幸何如也。遂用權台仲追和韻。書于卷末而㱕之。赤松王母一堂仙。重把巹杯兩不愆。灼灼桃華回令節。煌煌燭影倣初筵。休言綠髮爲黃髮。正是新緣續舊緣。當日衆賓呈賀語。至今人誦滿笥篇。</text>
<title>次可升韻 時有召命</title>,<text>病臥經年懶倚亭。滿階秋草掩幽扃。肯敎雲作太虛雨。非是山含不老靑。聖主胡爲垂誤眷。疲駑無望騁脩程。淸詩詠罷消塵想。頓覺昏眸一倍明。</text>
<title>輓李謙如 益中</title>,<text>東都髦俊盡吾游。晦老家中得子優。雅行惟持莊士範。淸詞更拔藝園儔。懷珍卻恨無奇眼。夢絹終悲缺兩籌。十載暌違今永隔。不堪揮淚望新丘。</text>
<title>輓權子厚 得重</title>,<text>紛紛澆俗總冥趨。君獨深藏守懿模。史欲博通非浙訣。儀常雅飭似湖儒。纔聞臯鶴聲嵬徹。忽見汀蘭葉暗枯。戚誼交情寧忍說。泣題悲闋餞幽都。</text>
<title>可升來寓梧社。余往訪留宿而㱕。可升以二絶寄來。遂次其韻。乙亥</title>,<text>鬟髻重重鏡面開。爲尋良友度雲來。淸囪講罷前賢語。松桂陰中共轉徊。昨承芝宇對牀開。今荷瓊詞滿握來。矯首若將乘興去。起扶藜杖也徘徊。</text>
<title>二月二十八日。詩塚立碣後。允文爲詠一律。遂次其韻。</title>,<text>壯節當年聳見聞。於君於父一心存。鶴翁啓目揚忠烈。梧老哀詞復孝魂。聖主加褒榮竹帛。文衡揭筆耀楸原。孱孫涕泣封斯石。匪爲私家墓貌尊。</text>
<title>可升再到梧舍。留滯數月。題詩壁上。次韻以呈。</title>,<text>勝地芳蹤續好因。今年春似去年春。花糚嫰色如相待。鳥弄淸音倍欲親。自是胷襟無俗累。方知哦詠得天眞。風灮處處皆公物。玩賞何曾有主人。</text>
<title>輓宋進士 命基</title>,<text>英才超卓世堪需。儒望南州似子無。啞老庭中承遠緖。陶翁書裏見眞腴。好將德義爲茶飯。羞把詞章問瑟竽。雅標淸襟何處去。只留明月照琴湖。</text>
<title>輓張進士天輅 二首○丙子</title>,<text>大賢垂懿範。名俊世繩休。麗藻傾儒苑。淸標蛻俗流。詠詩蘿月下。投釣洛灘頭。可惜神逵舛。莎雞未得秋。吾祖鄰巖社。提壺水石濱。世交來已久。姻好講還新。慕義方祈壽。修文遽促辰。高風何處見。回首淚霑巾。</text>
<title>輓李訥隱 光庭</title>,<text>巴音滿耳競啾嘈。幸見吾南白雪高。金石風流珠遠散。山林標致玉深韜。旌招沓至猶跟止。絹限纔周已復臯。未遂江齋相訪約。北瞻眞宅淚霑袍。</text>
<title>鄭承旨玉入侍時。命進其先祖藥圃相公遺像。仍親製八句銘。使玉書于幀上。許上舍衱爲詠律詩一篇。歌其事。遂次其韻。呈子成令公。</title>,<text>陶山時雨養衿紳。穆廟名臣出幾人。聖眷特優先正裔。彩眉懽對舊儀眞。英風宛接趨三晝。盛際還疑隔一晨。嵬倬天章垂片幅。南州草木煥增神。</text>
<title>玉礀亭重建後用舊韻。呈書社長貳諸君以賀之。丁丑</title>,<text>古亭遺址但灰塵。計屈重修廿載因。水石凄凉論道地。衿紳悵望執經辰。幸成棟宇恢前制。長使風聲聳後人。入戶肅瞻聯几處。僾然如襲一團春。</text>
<title>次霞溪書舍韻</title>,<text>霞翁書室境幽深。碧礀聲中翠峀陰。盛馥已收人艶慕。妖氛應被鬼訶禁。立巖烟月灮相照。軒老源流響豈沈。往迹百年今尙在。登臨竟日起余心。</text>
