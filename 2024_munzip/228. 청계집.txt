<title>次晚翠堂韻。上牛溪先生。</title>,<text>上有靑冥下有潭。鳶魚至樂靜中含。平生早識林泉勝。畢竟寧爲富貴酣。脩竹受風凉不廢。長松排雪翠相參。他年浪詠歸來賦。却把塵機付笑談。</text>
<title>上牛溪先生</title>,<text>平生行事鬼神證。坐臥存心天地知。天地鬼神無愧處。人間毁譽謾相隨。</text>
<title>與梧陰泛舟漢江 尹公斗壽</title>,<text>斜陽閑泛木蘭舟。堆雪蘆花兩岸秋。白鳥去邊天更闊。靑山斷處水橫流。塵埃暫解浮生苦。詩酒聊成此日遊。堪笑渡江南北客。謾將離恨倚高樓。</text>
<title>送眉巖歸江南 柳公希春</title>,<text>崇禮門前夕照斜。芙蓉塘畔晩風多。一塲靑眼心中友。數隊紅粧律外花。烟景澹濛迷古柳。秋聲蕭瑟雜淸歌。江南送客情多少。一半霜毛鬢上加。</text>
<title>送蓀谷客遊龍城 李君達此入於箕雅</title>,<text>春來無日不思家。家在龍城蓼水涯。松逕幾寒孤鶴夢。竹牕應坼早梅花。殊方作客別懷惡。歧路送君芳草多。從此橫岡遮遠眼。關河不盡暮雲賖。</text>
<title>首尾吟。奉呈松江相國。鄭公澈</title>,<text>南國親朋費夢思。關河迢遆得書遅。凉生井上梧桐老。秋到人間蟋蟀知。歸興可堪聽雨夕。客愁聊慰對山時。百年擾擾成何事。南國親朋費夢思。</text>
<title>靑溪。次苔軒韵。高公敬命霽峯初號苔軒</title>,<text>秋水精神海鶴姿。靑溪之會本無期。呼童換取山村酒。細話澄江暮雨時。</text>
<title>靑溪精舎。次思菴相韵。朴公淳</title>,<text>芙蓉東畔水西原。松作層簷竹作門。蘭逕細兮琪樹苑。桃花遙泛武陵源。春風捲霧山如畫。漁子廻舟浪起痕。方信天公多餉我。更教仙侶共窪尊。原韻 思菴移家新卜翠微原。路入靑溪古洞門。桂樹攀深成小隱。桃花栽遍當仙源。峯攢石骨雲千古。江動金波月一痕。想對風光相憶處。玉鱗登俎酒盈尊。</text>
<title>靑溪 天使朱之蕃香湯盥手後讀之</title>,<text>路入靑溪古洞天。短笻隨處碧蘿懸。一區雲物三淸地。萬壑風雷百道泉。山鬼夜窺金鼎火。水禽秋宿石堂烟。令人忽起凌空思。不踏丹梯不是仙。</text>
<title>奉呈松江相國 時松江安置江界。見此詩流涕云。</title>,<text>進退有餘裕。浮沈無定期。西歸劍閣在。北去太行危。行路至於此。風塵何以爲。不如來飮酒。醉臥月明時。次韻黃昏有佳月。吾與美人期。劍閣本來坦。太行何事危。誰能識上古。方欲問無爲。滿酌一杯酒。共歡堯舜時。</text>
<title>次寄燕京故人 滕季達滕達字季達。號北海。中朝能詩人。從韓天使到本國。旣還。賦藩京七子詩寄來。贈林塘，文峯諸公。而其一卽此原韵。</title>,<text>佳人在上國。寄以雲霞章。相望各天涯。歲月流堂堂。開緘宛神想。瞭然雙眸光。繄我不䕤畜。逸翮從摧傷。浮生貴藏輝。自珍如圭璋。奉別松嵒大人 松喦。先生初號。○北溪滕達拜昔聞荊山璞。三獻斯成章。一朝旣用世。采采登明堂。神句失其勢。隋珠掩其光。歲月旣云徂。寧爲刖者傷。所以君子德。潤澤比圭璋。</text>
<title>與月汀江榭對吟 尹公根壽</title>,<text>古砌花殘後。風欄睡起時。淸談宜啜茗。餘興可吟詩。野闊鳥飛倦。峯多雲出遲。開襟因坐久。芳樹夕陰移。</text>
<title>奉贈金潭陽 千鎰。號健齋。</title>,<text>氷蘖襟懷苦。鳶魚道眼寬。平生淸自守。晩歲起爲官。俗被鳴琴化。人知佩犢歡。從今入蘭室。不愧鬢毛斑。</text>
<title>敬次栗谷先生韵。題覺師軸。</title>,<text>煮茗玄談愜素心。看山得句暢塵襟。當時寶唾依然在。栗老風流卷裏尋。</text>
<title>改宗系賀筵 代鄭松江作</title>,<text>一炷香烟擁百靈。千官環珮響玲玲。金甌盛業如天地。玉檢新書炳日星。御氣蔥蘢雲繞榻。仙韶縹緲鳳來庭。微臣亦忝嵩呼列。更酌流霞祝萬齡。</text>
<title>將遊楓嶽。入淸平寺。壬申夏</title>,<text>雲關重處亂峯圍。杏閣踈鐘殷翠微。喦溜乍醒塵客耳。松風時拂定僧衣。聊尋凈界諧淸賞。欲把新詩絆落暉。暫借蒲團玄話足。隔林幽鳥謾催歸。</text>
<title>西川。贈高僧玄默。</title>,<text>僧言西有臺。臺下巖石好。奔川萬古洗。一壑凈如掃。飛輪去不返。石室餘丹竈。春深松桂香。寺古烟霞老。臺中一比丘。悟得無生道。安禪在觀心。不必修行苦。</text>
<title>登斷髮嶺</title>,<text>峩峩斷髮嶺。遙望金剛山。巉巉白玉峯。歷歷雲霄間。世人思斷髮。而我欲躋攀。山靈休謝客。客亦謝塵寰。我願平臨暘谷攀日馭。我欲穩駕雲輧朝帝關。獨立發孤嘯。天風吹我顔。</text>
<title>入長安寺</title>,<text>谷咽流泉激。烟沈夕照殘。客投松桂院。僧坐雨花壇。穿樹鳥聲巧。擁簷山影寒。何人橫鐵笛。斗覺洞天寬。</text>
<title>次表訓寺東廂室韵</title>,<text>玲瓏飛閣枕寒溪。古樹吟風月欲低。雲外鳳簫聲漸近。仙居隔在亂峯西。</text>
<title>萬瀑洞</title>,<text>蒼崖斷斷洞門開。一逕高低間綠苔。山勢拄天明似戟。泉流激石響成雷。逍遙轉撥烟霞興。摸寫慚非賦咏才。玉局他生曾有債。石橋今日踏天台。</text>
<title>普德窟</title>,<text>鐵柱倚層巚。瑤牕懸半空。人行圖畫裏。地入有無中。石帶千秋雪。山鳴萬壑風。飛車吾可馭。直上廣寒官。</text>
<title>次慧能詩軸韻</title>,<text>隨緣住處卽心休。斂却禪蹤福地幽。我亦仙區餘宿債。出山懷抱在回頭。</text>
<title>眞歇臺玩月</title>,<text>寺古臺能逈。宵殘月復輝。眞人來歇地。吾亦坐忘歸。</text>
<title>開心庵</title>,<text>一逕沿崖轉。遊人縱步來。花峯當佛殿。琪樹擁仙臺。恠鳥窺香火。高僧掃劫灰。淸都知不遠。鶴御望中廻。</text>
<title>獅子菴。飮甘露水。</title>,<text>傍石從衣破。尋源任履穿。烟霞秋仙洞。枸杞吠芝田。一勺曹溪水。三生雪竇禪。何須知冷暖。魚眼最堪煎。</text>
<title>火龍潭</title>,<text>千丈層喦萬丈山。碧潭深處毒龍閑。何人更捻風前笛。天際浮雲自往還。</text>
<title>摩訶衍</title>,<text>一入天花界。翛然丈室淸。庭前桂樹老。窓外石泉鳴。太士談空罷。新茶見客烹。山光晩尤好。斜月倚前楹。</text>
<title>歷盡內山。宿妙吉祥菴十四韻。</title>,<text>亭亭玉立瘦崢嶸。萬二千峯削不成。造化有權揮霹靂。太虛無閡恣縱橫。根盤表裏雄難敵。氣壓蒼溟勢欲傾。雲護石壇迷八正。樹含蓬闕祕三淸。乘流海上浮還定。高駕鼇頭鎭不驚。繞逕懸蘿疑霧暗。殷空飛瀑激雷鳴。仙葩挾岸瓊條重。蘭若依巖畫棟明。倦客携笻謀縱探。居僧乂手解相迎。朝攀翠壁窺丹洞。夕帶紅霞過赤城。勝踐寧辭陪妙躅。天遊端爲學無生。鸞驂未返停芝蓋。鶴馭將廻聽鳳笙。塵夢漸醒知俗遠。妄懷纔滅覺身輕。微吟玉笈三山句。聊記金箱五嶽名。安得逃空如惠遠。東林深處拾黃精。</text>
<title>次楡店山暎樓韻。贈慧禪。</title>,<text>風驚佛塔流鈴韻。山暎高樓活畫新。陰洞豈無逃世客。古壇時有問禪人。逢渠欲借靑藜杖。結社難忘白氈巾。惆悵溪頭三笑後。澗松蘿月隔紅塵。</text>
<title>茂松臺觀海</title>,<text>一朶芙蓉半入雲。鯨波千里浸天根。何當掛席破層浪。直到扶桑餐日魂。</text>
<title>鳴沙</title>,<text>滄溟東畔盡鳴沙。客子停鞭緩緩過。一抹斜陽天色遠。馬蹄撩亂海棠花。</text>
<title>次蒼峯驛板上韵</title>,<text>怯暑兼憂旱。停車坐綠陰。都將浮世事。兮付倦遊心。不憚仙區遠。寧辭峽路深。詩懷隨處好。亦足費長吟。</text>
<title>次使相林塘出城口號韻 壬申迎詔時。先生以從事官。隨林塘鄭惟吉向龍灣。此乃途中唱酬。</title>,<text>江海歸期已墮空。半生行止付天公。却隨使節遵長路。重憶鄕關立晩風。客裏悲秋吟落木。天邊極目送征鴻。無人解我心中事。山自蒼蒼水自東。</text>
<title>次使相憩蔥秀夜抵安城館韻</title>,<text>山勢周遭路欲窮。彤襜暫駐夕陽舂。雲生古峽拖輕綺。松老層崖起蟄龍。華使短碑令鬼守。舊仙遺迹認苔封。嚴程有力驅人去。回首層空數碧峯。</text>
<title>黃州曉發。謹呈使相。</title>,<text>纔登峻坂斷橋橫。王事寧嫌叱馭行。淸曉節旄隨月影。黃州皷角雜江聲。風塵驛路三秋盡。鞍馬他鄕百感生。遙憶故園鱸膾美。幾回歸夢繞龍城。</text>
<title>次西厓鍊光亭夜吟韻 西厓柳公成龍時爲從事官</title>,<text>前山吐月照空城。江水明樓夜四更。鄕國夢魂難可作。客窓風露不禁淸。沙頭鷗散櫓初過。渡口人喧潮自生。千里羇懷最無賴。倚欄吟嘯到天明。</text>
<title>次西厓登百祥樓韻</title>,<text>飛樓百尺上層梯。逐望秋空野外低。絶塞雲高山直北。華筵客散日平西。酣歌宇宙心猶壯。驅馬關河路不迷。身落天涯最蕭瑟。北鴻何事向南嘶。</text>
<title>次統軍亭聯句韻</title>,<text>故國三千里。關山一萬重。魂消向人月。䄂拂滿江風。宇宙孤吟裏。形骸遠客中。明朝牽世務。印跡歎冥鴻。</text>
<title>次文峯曲城登眺韻 文峯鄭惟一爲從事官</title>,<text>絶岸臨胡地。長江繞塞城。烟晴孤島出。風正片帆輕。未制思親渡。偏傷去國情。深杯迭相送。遮莫暮鍾聲。</text>
<title>次西厓雪夜登統軍亭韻</title>,<text>高亭把酒坐忘歸。脚下冷風動客衣。寒雪飄空柳絮亂。羣巒變色玉屛圍。長江日落孤帆暝。小店烟生遠樹微。抱病未能陪勝賞。人間好事巧相違。</text>
<title>登統軍亭</title>,<text>秋風叵耐客中思。徙倚高亭欲暮時。雄鎭千年壯形勢。長江一帶限華夷。雲烟有態來吟席。今古無端入酒卮。摠是凄凉眼前事。楚鄕回首使人悲。</text>
<title>病中謹呈使相</title>,<text>雪淨胡天江月流。枕邊羗笛亂鄕愁。千山朔吹掀窮塞。一夜寒聲滿戍樓。扶病苦吟添麝炷。思親不寐擁貂裘。燈前坐算平生事。曉把靑銅雪半頭。</text>
<title>次景嚴韻</title>,<text>五更殘夢爲誰驚。斗覺空庭夜雪晴。異國光陰將盡歲。故園音信最關情。塵緣未了容顔變。世味纔嘗鬢髮明。堪笑向人誇小技。謾敎心迹負平生。</text>
<title>江上別華使。到宣城。錄呈習齋。權擘時爲從事官</title>,<text>江頭一別二朱輪。飜作東西兩地人。絶域風烟空迸淚。離亭杯酒解傷神。燕雲杳杳搖征旆。遼野漫漫起暗塵。夢裡萍蓬那更討。他年消息渺無因。</text>
<title>使相及習齋俱有離思。戲呈。</title>,<text>歸路迷魂遠。愁眉入夢嚬。寒窓微有燭。虛幌悄無人。別思吟邊苦。餘香去後新。何年桂堂北。重講舊時因。</text>
<title>次正使渡江遇雪韻 此下七首。次正副使韵。</title>,<text>仙馭臨江鷁路通。天敎急雪舞回風。寒霑畫戟枝枝重。輕點麟袍片片紅。塞外妖氛今斷絶。日邊佳瑞正蘢蔥。從知宿麥連雲驗。更向新年慶屢豐。</text>
<title>次百祥樓韻</title>,<text>憑空綺閣枕層城。氷下長江潑眼明。絳節駐時澄沆瀣。丹梯高處近蓬瀛。寒天曉旭吟邊出。窮塞頑雲脚底平。聊爲煮茶留一餉。壯懷還欲馭風行。</text>
<title>次太虛樓韻</title>,<text>身馭冷然入表虛。曲欄徙倚暫躊躇。遙天雪齋千峯縞。大野風饕萬木疎。佳致可留仙子迹。淸遊何必化人居。名樓勝踐憑誰討。一紙瓊琚更起予。</text>
<title>次太平館用陳諫議韻</title>,<text>天涯行色苦棲棲。目斷燕雲西復西。剪燭未成鄕國夢。月明驚鵲更休啼。</text>
<title>次練光亭韻</title>,<text>誰將凈練比官津。謝眺詩情本出塵。席上狎鷗疑蘸鏡。盤中薦鲫亂堆銀。烟波極目身千里。文雅逢塲酒數巡。安得淸潭邀皓月。使華留與較風神。</text>
<title>次正使孤雁韻</title>,<text>反顧忽哀叫。相隨千里飛。天邊隻影苦。雲外舊羣稀。玉塞風霜重。金河飮啄徵。徘徊不得意。還傍上林歸。</text>
<title>次控江亭韻</title>,<text>憑風吟倚當仙遊。只見澄江不見愁。殘雪海山無過雁。夕陽烟渚有橫舟。天邊霽景供雙眼。壁裏新篇擅一頭。遙望帝鄕歸意切。客邊容易歲華流。</text>
<title>無題一首。寄筠窓。</title>,<text>回憶東巖載酒遊。峽中行樂兩情幽。雲沈別浦人何在。舟落寒江水自流。斜月照殘金鏡曉。凉風吹盡桂花秋。重簾欲捲情多少。遙望蓬山最上頭。</text>
<title>平丘途中喜晴</title>,<text>歸寧遙指北原鄕。匹馬西風路正長。山郭雨休雲葉亂。郊田霜晩稻花香。身纏末疾從微宦。堂有雙親滯遠方。今日秋懷最多感。眼前無物不凄凉。</text>
<title>題奉安驛。次林白湖韻。林公悌</title>,<text>一練澄江兩岸山。客行疑入畫圖間。秋深古道黃花亂。湍减圓沙白鳥閒。烟店日斜漁笛晩。風灘人語釣船還。東歸漸喜庭闈近。立馬郵亭試解顔。</text>
<title>在東陵寄蓀谷</title>,<text>君在丹崖取藥苗。客牕虛度可憐宵。蟾江水落魚龍靜。雉岳秋殘草木彫。兩地爲隣音信闊。一天明月夢魂勞。孤吟獨立愁無賴。碧海雲沈雁影遙。</text>
<title>代美人和艶曲</title>,<text>欲話相思話轉難。可憐憔悴鏡中顔。離懷暗結天王榭。幽夢重尋主屹山。䲶枕月斜粧淚濕。桂堂秋晩繡簾寒。佳期不與音書到。獨立西風夜向殘。</text>
<title>贈蓀谷 十韻</title>,<text>高人屛迹避塵喧。庭有蒼藤谷有蓀。滿架詩書消歲月。一生窮達任乾坤。曾從陋巷忘懸磬。肯向名途怨覆盆。心事可堪違鷺社。天年不必喪犧樽。雲間藥圃連松逕。江上漁舟近竹門。時遇好朋同醉夢。更携佳景役吟魂。未開丹鼎魔先伏。長讀黃庭道自尊。陰洞蘇肥行有跡。古壇人靜坐無言。龍鍾俗氣難消盡。玉笈眞詮廢討論。遙望林泉歸不得。百年空作檻中猿。</text>
<title>晩翠堂十詠</title>,<text>雲葉在山腹。夕陽生晩風。須更多變態。松檜有無中。右楓嶺晴雲翠竹江村外。明沙十里長。秋窓驚曉夢。雪色鬪蟾光。右平沙曉月亭逈晩凉透。翻驚蒼玉鳴。幽人步苔逕。得句有餘淸。右竹逕淸風半夜山鳴雨。陂塘翠盖傾。跳珠亦多事。幽枕夢難成。右蓮塘夜雨山暝暮雲合。風驕瓊屑飛。千林宿鳥斷。江上有簑衣。右西山暮雪雪後誇奇節。風前作怒濤。於焉樂相對。冷笑狄門桃。右澗邊蒼松隔岸小村在。黃昏風雨冥。林疎露燈火。竹外燦明星。右鐥淵村燈天淡雁橫塞。葉稀風滿林。孤村隔江水。月下送寒砧。右新店秋砧梵宇藏深峽。疎鐘趁曉催。隨風聲斷續。十里度溪來。右佛寺曉鐘自愛一竿竹。行尋垂柳磯。前溪足風雨。日暮坐忘歸。右棠溪垂釣</text>
<title>留別沙溪主人 房應賢</title>,<text>堂山草色易萋萋。把酒東風日欲西。行子有期催遠駕。主人無事聽寒溪。離懷脉脉春將晩。客路迢迢柳已齊。珍重后村如問我。爲言臨別未相携。</text>
<title>三月。到公山逢大雪。</title>,<text>人事乖來節候違。漫天白雪暮春時。昆蟲怯冷思藏蟄。客子愁程苦怨咨。玄帝有權能奪序。東君無力不勝威。試看官路經行處。花斂紅腮柳蹙眉。</text>
<title>贈蓀谷</title>,<text>茅屋碧山裏。柴門流水中。平生有吟癖。畢竟坐詩窮。歲月人將老。關河路不通。長歌紫芝曲。高枕聽松風。</text>
<title>次夜懷韻</title>,<text>池有荷香月有陰。暝禽相語競投林。樓中高會客多少。座上頻傳杯淺深。山郭夜闌明遠火。水村風便送淸砧。無人解了殘生事。謾把幽襟托素琴。</text>
<title>次夜興韻</title>,<text>樓前一曲小溪深。樓外千行柳作林。樓上佳人夜吹笛。碧雲凝處月成陰。</text>
<title>晩霽</title>,<text>雨後足佳景。騷人多苦吟。亂山明似戟。芳樹翠成林。風起動荷影。日斜生竹陰。隨君一塲話。把酒散幽襟。</text>
<title>荷沼</title>,<text>竹檻依花嶼。新荷護小池。風歸翠影亂。雨過晩香奇。未見凌波步。空吟折藕詩。江南有遺曲。越吹怨相思。</text>
<title>憑虛樓。用石川韻。</title>,<text>野闊迷烟樹。樓高近夕陽。雲開靑嶂色。風送綠荷香。捲箔邀佳景。憑欄愛晩凉。回頭落霞外。詩思入蒼茫。</text>
<title>喜雨</title>,<text>朝來山翠濕荷裳。向晩微陰逼水塘。風送亂雲遮畏日。天敎密雨破驕陽。郊原遠近移秧鬧。村巷東西拾麥忙。吟罷小齋無箇事。臥聞街路樂聲長。</text>
<title>神勒寺</title>,<text>雲遊將過鳳山陰。暫向空門聽梵音。樓下長江淸拭鏡。天邊列岫亂抽簪。蘿窓杏閣逢僧話。蒲薦松牀凈客心。試把茶甌更延賞。白鷗飛處暮烟深。</text>
<title>浮名。寄眉巖。</title>,<text>未遂平生志。翻成汨沒人。夢勞松磵月。衣化帝京塵。薄宦無多味。虛名誤一身。遙思故山下。猿鶴與誰隣。</text>
<title>見松溪情簡 權應仁</title>,<text>相思不見白盈梳。夢繞葚村水竹居。兩地情懷千里月。一年消息數行書。窮通有命身如寄。聚散無期跡易虛。却憶禪窓烹茗處。夜深山雨響蕭疎。</text>
<title>次蓀谷秋日漫書韻</title>,<text>頭流山下是吾居。筐拾烏椑網取魚。異地羇懷甘寂寞。故園歸計墮空虛。詩傳衆口爲名誤。身落窮途與世疎。南北十年成底事。可憐憔悴病相如。</text>
<title>廣寒樓。贈別錦漳學士巡撫沿邊。</title>,<text>征旆明朝傍海行。東風官道馬蹄輕。三春作客饒歸夢。千里思親易感情。暫向嚴程拚勝會。共携佳節醉深觥。登樓惜別愁如織。極目連堤芳草生。</text>
<title>次錦漳韻</title>,<text>花落平堤綠影生。登樓偏覺遠遊情。明朝却向江南路。處處山村已晩鶯。</text>
<title>共飮沙溪精舍。日暮移席方塘。</title>,<text>爲愛方塘好。夕陽席更遷。盃行花影裡。人臥竹陰邊。樂事酬佳節。纖歌撥妙絃。良宵宜待月。莎草正堪眠。</text>
<title>俛仰亭三十詠 潭陽宋大憲純別業</title>,<text>秋月翠壁削出千尋壁。遙看石勢懸。吟邊收晩靄。鳥外露層巓。秀色分高棟。奇標亘遠天。何人採芝去。樹杪聽飛泉。金城古跡往事茫茫古堞存。靑山依舊接荒原。當年草木經蠻觸。衰世干戈幾吐呑。雲老斷坡知縣廢。日斜孤店見鴉翻。頹垣寂寞無人弔。唯有寒泉晝自喧。山城早角樹裡孤城近。宵殘畫角鳴。風前來有信。月下聽多情。北麓松濤應。南天雁陣驚。秋窓幽夢破。曙色漸分明。竹谷淸風千竿如束翠相舂。谷口森森一逕通。蒼雪欲飛初解籜。粉香輕落乍迎風。凉生畫閣宜舒嘯。爽徹烏紗合倚筇。堪歎四方三伏熱。淸陰安得與人同。佛臺落照矗矗奇峯秀。亭亭落日低。殘霞斂墟市。瞑色入山谿。古寺踈鍾度。深枝宿鳥棲。流光繫無術。空望鄧林西。晴波跳魚晴川歷歷繞雲林。俯視游魚躍水深。惠子當年留妙語。濠梁餘興擬重尋。機關付物眞知樂。肝膽輸他正會心。誰把錙銖較同異。至人窮理古猶今。龍龜晩雲亂嶂濃如墨。殘雲晩欲飛。如何埋遠樹。復自掩斜暉。步壑綸巾濕。尋眞蕙逕微。須臾足翻覆。一雨暮霏霏。漆川歸雁平沙無際水蒼茫。秋晩江南雁字長。雲渚月明時叫侶。塞天霜落亂隨陽。斜斜整整寧違陣。弟弟兄兄自作行。菰浦稻郊應有繳。不如飛入荻花鄕。廣野黃稻野叟勤來訪。酣歌樂歲登。黃雲迷遠近。秋稼臥溝塍。秫酒何辭醉。風楹不厭憑。前年三尺雪。今日驗休徵。平郊霽雪一夜長郊湍雪飄。曉來寒氣挾風驕。連空大地氷河壯。入望羣山玉界遙。幽鳥失林愁飮啄。孤村迷路絶漁樵。江梅此夕傳消息。自起携童訪野橋。松林細逕一逕穿雲細。長松特地生。依陰尋藥畝。踏翠過山扃。紫府無多遠。靈溪始識行。耽閑任來往。高興在新亭。木山漁笛二水縱橫繞竹籬。籬邊晒綱竹陰移。烟沈夕照孤亭暮。人在長洲一笛吹。淸響有情和雨落。餘音不斷入空遲。憑欄客意悲凉處。最是蘆花蕭瑟時。沙頭眠鷺晩雨收前浦。春流亂水田。烟晴沙自暖。風定鷺閒眠振翮知行烱。忘機覺汝賢。江湖眞所樂。任性老雲邊。魚登暮雨山上頑雲潑不開。山前白雨度溪來。凉生夏簟吟魂爽。聲薄虛簷午夢回。寒濕釣簑知易重。晩隨詩興解相催。高亭落日看尤好。時捲踈簾把酒杯。心通脩竹古寺今無殿。寒烟護竹林。千竿鳴戞戞。一逕翠沈沈。嶰谷何煩問。洪園此可尋。應須對殘局。落日散幽襟。錦城杳靄回首亭南縹緲間。天邊出沒錦城山。層陰欲雨疑沾絮。夕靄如烟乍隱鬟。平野易知殘照薄。遙空難見暝禽還。開尊日日鉤簾看。料理何人苦未閒。大秋樵歌大野亭前闊。荒村脚底稠。居人任樵牧。斤斧入林丘。落日勞歌起。春山樂事幽。漁翁問不答。此意政悠悠。前溪小橋淸川一帶繞平蕪。斷崖荒橋勢轉孤。亭下小村通萬落。樹邊斜陽接長途。來牛渡處連歸騎。樵叟還時雜釣徒。須向暮天烟雨裡。倩人摸寫作新圖。後林幽鳥古樹成林處。幽禽自在飛。深枝爭未定。密葉翳相依。晩靄縈簷轉。輕風入座微。餘音最無賴。一一弄春暉。極浦平沙郊西芳草水濺濺。極浦晴沙望杳然。殘照下時征雁落。綺霞明處彩鳧眠。何人錯認雲鋪野。稚子驚看雪滿川。安得手携枯竹去。秋深閑步蓼花邊。湧珍奇峯列岫爭蟠屈。雙尖露半空。鋒鋩悅詩眼。奇絶費神功。碧落歸雲碍。仙山灝色通。何當拂袖去。白日倚天風。石佛疎鐘山庭緩步曳寒筇。古寺斜陽落暮鐘。雲陣解時穿猛省。玉簪搖處撼舂容。初隨爽籟傳幽壑。更逐微風度遠峯。披葛老僧無一事。待看新月倚長松。澗曲紅蓼曲渚蓼花叢。秋深恣意紅。和烟明夕照。含霞媚西風。弄影磯邊水。爭姸岸上楓。看渠誰最樂。淸興屬漁翁。瑞石晴嵐山勢逶迤送晩靑。孤嵐一抹弄新晴。嫦娥鏡裡銀河落。織女機中素練橫。隨意卷舒詩未狀。盡情濃淡畫難成。騷人步出松林外。時聽鷓鴣深樹鳴。夢仙蒼松亂峀高無對。長松不附林。寒濤殷靈籟。團蓋長淸陰。自守風霜節。誰知造化心。靑黃難染質。偃蹇古猶今。二川秋月二水縱橫淸且漪。一天霜月巧分輝。菱花蕩漾金波定。桂影虛明綺席依。寒罩岸沙秋閃鑠。冷侵鷗夢夜驚飛。西風萬里無雲處。螢火藏芒列宿稀。穴浦曉霧極浦春將曉。遙空霧氣昏。川原殊未辨。籬落更難分。重羃翻疑雨。輕籠欲學雲。騷人看不厭。拄杖倚松門。遠樹炊烟山村不斷野漫漫。一抹長烟着樹端。輕翠幾從朝暮見。淡痕疑向畫圖看。初連白屋遙歸浦。還拂靑帘半入闌。亭上有人斜點筆。夕陽吟罷整巾冠。罋巖孤標峻石欹將墮。奇標遠欲孤。深根盤地軸。高勢揷天衢。日出先知曉。烟橫巧展圖。鸞驂望中過。方信近蓬壺。七巒春花七點層巒傍郭斜。春來萬樹鬪繁華。人憐令節愁風雨。天遣神工剪綺羅。濃艶糾紛連竹逕。異香芬馥透仙家。煩君莫惜携壺往。明日紅殘可奈何。</text>
<title>贈琴師洪長瑾</title>,<text>人間嘲哳謾紛紜。指下高山勢絶羣。楚峽秋深猿嘯雨。湘江風緊雁呼雲。終南弊屋頻來見。浮碧仙樓幾度聞。千載杜陵詩語好。落花時節又逢君。</text>
<title>吳秀才 天賚 讀書四水庵。訪余靑溪精舍。</title>,<text>吾友讀書處。諸天重復重。平安憑短札。來往信寒筇。谷暗雲埋樹。山鳴雨打松。殘燈隔年思。一話到晨鐘。</text>
<title>宿公山旅館。夜逢風雨。</title>,<text>半夜逢雷雨。和愁倚石牀。敗荷偏有響。殘燭欲無光。人事堪搔首。天時已下霜。應知楚江岸。楓葉半凋傷。</text>
<title>題霽湖友人家</title>,<text>江上踈籬柳影斜。春風不醉奈愁何。花明小院蜂蒸蜜。沙暖長洲燕掠波。共把淸歡傳玉液。更敎朱袖拂雲和。從今始識南塘路。他日重尋不厭賒。</text>
<title>通判城主開酌鈴齋。招邀餞別。</title>,<text>人間巧手笑兒癡。對面從他灸兩眉。飜覆肯隨雲雨態。精誠不怕鬼神知。蓬門掩處頻相訊。鈴閣開時許一窺。今日把杯爲遠別。客亭踈雨有餘思。</text>
<title>送孤竹學士佐幕鏡城元帥十韻</title>,<text>人言才子極風流。快馬胡天試壯遊。絶塞烟塵期欲掃。早年弧矢志初酬。浮生寄迹元無着。王事令人別有愁。鄕國路長應斷夢。玉關烽警始防秋。頭邊日月頻更歲。客裡行藏獨倚樓。談罷壯圖摩赤土。草殘飛檄卷靑油。儀朝器業誰相竝。餘事文章世寡儔。千里嚴程開祖席。東門落日挽行輈。孤懷得酒終難遣。靡監關心苦不留。此去定聞宣室召。歸來莫待弊貂裘。</text>
<title>送嘯癡子歸覲嶺南兵營</title>,<text>峩峩主屹山。渺渺洛江水。庭闈隔暮雲。去路逾千里。客行秋影中。分明圖畫裏。霜寒盧橘甜。露重幽蘭死。吟邊富詩債。秀句驚人耳。轅門奉晨昏。所憂非甘旨。時携幕下士。但愛窮佳致。倚杖望蓬壺。登樓觀海市。宵殘畫角咽。月落寒潮至。驚破洛陽夢。此別倘能記。賤友托末契。自謂知音士。交情在耐久。聚散同弦矢。須將一寸心。莫惜千金字。極目南復南。思君殊未已。</text>
<title>門喦洞。訪梅月堂故居。</title>,<text>水落古仙洞。門喦飛瀑奇。山開葉盡後。客到雨晴時。舊隱今無處。幽居尙有基。雲中起遐想。落日費吟詩。</text>
<title>咸陽途中</title>,<text>東望庭闈隔。西歸山水長。鄕心促征騎。春雨濕行裝。野竹爲誰綠。江梅依舊香。風烟翻作祟。一一斷詩膓。</text>
<title>病裏偶吟。示堂兄。</title>,<text>三春虛度寂寥中。勝日杯樽放手空。池草有情時入夢。園花無賴亂隨風。流光不惜悤悤過。歡意何緣歲歲同。遙望鯉庭歸路遠。白雲愁結洛江東。</text>
<title>臥病。聞諸君遊諸佛庵。走草</title>,<text>蛟山無百步。自古有金地。穿林石逕懸。入谷禪扃邃。跫然雖可喜。俗迹安能至。吾聞出塵客。抖擻人間累。平生慕肥遯。一夕思佳致。行吟布襪輕。着屐蒼苔膩。古臺多淸風。倦來思枕臂。臺邊嘉木老。臺下千山翠。層雲拂欹帽。遠鳥投决眥。睡餘閑味足。玄談雜夢寐。歸甁汲氷雪。老僧眞解事。焦坑雨後芳。紫餠猶可試。疑逢武林春。更識中泠味。斜陽罷登覽。聯步入古寺。蘿窓出寒磬。佛殿裊烟穗。寫盡物外趣。因風須一寄。龍鍾無事人。末疾翻爲祟。悲吟火宅中。徒起雲山思。明朝雖會面。迹逐仙凡異。居然作逋客。不知誰所使。</text>
<title>題觀水亭 潭陽鄕校前</title>,<text>斷麓連芹泮。叢篁擁草亭。山呈過雨色。風送讀書聲。宇宙吟邊逈。川原脚底明。遙思水哉歎。獨立有餘情。</text>
<title>次宗禪軸中韻</title>,<text>憐渠飛錫返鄕山。路入伽倻水石間。已擺根塵心眼凈。不離文字鬢毛殘。東林舊侶今誰待。西嶺歸雲自在閑。垂老未成支許契。相逢雖喜別離難。</text>
<title>靑溪。別沈都事 友正。</title>,<text>西湖昔日忝仙舟。南國今朝辦勝遊。人事十年重握手。暮雲千里幾回頭。江山摠是尋詩債。魚鳥咸知惜別愁。誰遣道人橫鐵笛。碧霄寥廓洞天幽。</text>
<title>丑川亭。別尹城主 仁涵。</title>,<text>鶴與琴書共客裝。空留鳧舃付桐鄕。孤亭衰草祖筵冷。匹馬西風關路長。未遣蒼生得蘇息。誰言白日照容光。遙思漢浦鱸膾美。一夢應先到洛陽。</text>
<title>栢島精舍 二首</title>,<text>栢島隣蓬島。儒仙伴羽仙。丹竈留宿火。玉笈貯眞詮。暫結霜都夢。來尋小有天。溪花亦解事。容易引漁航。富巨靑溪勝。人言伯仲間。誰令二病叟。分占兩仙山。斂迹非貪趣。逃空只愛閑。知君隱几處。神物夜叩關。</text>
<title>洛下。贈鳴谷。李山甫</title>,<text>綺陌春深聽暖鴻。江天歸夢繞芙蓉。平生蕭瑟子知我。晩歲襟期山有松。謾把悲歌答長嘯。聊將薄酒換衰容。南塘異日堪乘興。綠樹名園重復重。</text>
<title>都門外。別林評事赴關西。白湖</title>,<text>驅馬關河試壯遊。天涯佳節一年秋。臺隍明滅浿江水。羅綺繽紛浮碧樓。舊里風烟無盡藏。浮生離合有餘愁。臨歧更奏送君曲。世事令人催白頭。</text>
<title>途中</title>,<text>行李眞吾累。飄零愧僕夫。身名一生賤。顔鬢半途枯。漢上雪猶在。江南梅欲無。今宵草堂夢。愁殺釣船孤。</text>
<title>黃昏有約不至</title>,<text>除却殘燈病與身。洛橋何處有佳人。無端坐失黃昏約。秋夜漫漫不肯晨。</text>
<title>完山。贈紅妓。</title>,<text>身與梅花共淡粧。秋波回處鬢雲香。紅樓一夜低帷話。樓下何人枉斷膓。</text>
<title>完山。別義原令北歸。</title>,<text>古驛臨溪曲。晴楊拂野橋。江南離思苦。郭外馬聲驕。芳草何時歇。王孫去路遙。長程更回首。落日在山椒。</text>
<title>燕谷東庵。憶觀師。</title>,<text>秋草禪庭訪古碑。東庵深處憶觀師。殘書剝落苔錢厚。舊迹荒凉石塔欹。蘿月照寒人去後。桂花飛盡客來時。無端解入三淸路。獨倚靑藜有所思。</text>
<title>雙溪石門</title>,<text>誰鑿層崖石作門。儒仙巨筆尙留痕。乾坤不老溪山在。樹木無情日月昏。百代光陰苔蘚合。千年風雨典刑存。遊人拄杖情多少。更向巖邊手自捫。</text>
<title>翫瀑臺</title>,<text>鐵壁橫千丈。銀潢掛半空。無雲作飛雨。不霽飮長虹。徐子詩篇惡。蘇仙語詭工。登臺發長嘯。天外起微風。</text>
<title>江南。別義原令上洛。</title>,<text>江梅一技折。贈以北歸人。雲樹萬重思。湖山千里春。荒詞意無賴。往事跡成陳。竚立望行色。風烟傷我神。</text>
<title>靑溪謾興</title>,<text>山翁病起淸明天。勝日騎驢鶉水邊。千樹紅亂杏花雨。一路靑深楊柳烟。蘭舟移處鷺驚散。玉斝飛時人醉眠。黃昏興罷欲歸去。白鶴峯頭新月姸。</text>
<title>棲霞堂。次板上韻。</title>,<text>天作萬松嶺。霞棲孤草亭。丹丘纔罷局。塵世幾移星。人靜水鳴檻。夜深山滿庭。多情有明月。獨自到巖扃。</text>
<title>訪寂房寺</title>,<text>缷馬停鷹嶺。捫蘿上寂房。氷泉穿石細。巖逕入雲長。蓮宇今投跡。匡山舊穴牀。他時三宿戀。斗覺夢魂狂。</text>
<title>贈雲峯李太守</title>,<text>山水雲峯縣。風流李使君。鈴齊琴韻暢。蔀屋頌聲聞。乳復寧論瑞。丹成不待薰。他時棄鳧舃。永與羽人羣。</text>
<title>蕩春臺。書示李汝仁。再榮</title>,<text>吾行不及蕩春時。出郭銷愁恨太遲。仙洞賞心驚白髮。故園歸思怯黃鸝。高臺謾有平生夢。佳節那無一夕期。好向松陰發長嘯。傍人莫道愛吟詩。</text>
<title>太乙眞人 姬名</title>,<text>金釵斜亞綠烟鬟。却月低懸白玉顔。朝暮爲雲兼作雨。往來天上與人間。寃家未了三生債。芳約還成十載歡。屢向芙蓉城下會。洞房瑤席不曾閒。</text>
<title>戲題紗窓 少時作</title>,<text>見說東隣婥妁身。多生曾是鍊形人。羅裙舞月蓮生步。繡舃凌波韈起塵。靑鳥誰言解傳信。靈犀尺道易通神。松嵒病夫多情思。夢入瓊樓錦帳春。</text>
<title>蓮堂。呈鵝溪松江二相國。兩閣老會話凝香閣。邀余賦詩。席上走草。</title>,<text>窮巷空佳節。仙樓忽勝筵。池鳴荷露瀉。天淨月輪圓。燭與星俱隱。人隨鶴不眠。瑤臺一夜夢。明日落誰邊。</text>
<title>泊舟水月亭</title>,<text>水月無人管。雲山自在靑。存亡驚一夢。涕泗上孤亭。逝者何由返。歸舟爲暫停。留詩弔鷗鷺。誰與共忘形。</text>
<title>南還。次李汝仁韻。以寶劍贈我</title>,<text>楚塞悲歌遊子歸。西風淚濕薜蘿衣。錦江烟雨鷗波闊。庚嶺梅花驛使稀。別路星霜催客鬢。故園松桂護荊扉。臨行斗覺行裝富。三尺靑蛇六首詩。</text>
<title>秣馬良才驛。將入洛逢月汀。</title>,<text>關河行盡路漫漫。古驛逢人一解鞍。遙見帆檣知漢水。暗聞歌吹記長安。東城嫩柳矜春態。西嶺孤松度歲寒。回首去年離別處。酒旗依舊颺江干。</text>
<title>丙戌七月旣望。期遊赤城。呈苔軒。高霽峯</title>,<text>新秋旣望合登船。白露橫空水接天。丙戌猶能繼壬戌。苔仙還足敵坡仙。詩情酒興當今日。月小山高似去年。思把洞簫從客後。莫辭搖棹入茫然。次韻 苔軒晩來高嘯掉觥船。興入江南赤壁天。天外未能攀絶境。夢中空復挾飛仙。雄辭擊節坡翁賦。勝事關心閹茂年。安得與君披鶴氅。風帆東掛御冷然。</text>
<title>咸陽途中</title>,<text>咸陽天作嶺。沙店水爲籬。百二秦關險。千重蜀棧危。雲霞君子寺。草樹白門祠。老我多詩興。吟鞭故故遲。</text>
<title>次贈照師</title>,<text>神交脉脉到如今。一見淸姿起道心。書室話殘春夜短。祗園人去洞天深。欲攀凈界成新隱。時向空門聽梵音。遙想吾師定脚處。碧溪嗚咽繞雲岑。</text>
<title>題思菴雙翠堂二十韻</title>,<text>對樹徂徠叟。新開窈窕堂。飛塵淸不染。直榦翠成行。旣得盤根大。寧辭聳壑長。乾坤多雨露。歲月幾風霜。勁節凌苔蘚。終心作棟樑。扶持賴眞宰。榮悴謝東皇。大匠能無顧。宏材竟播芳。有天容强項。自性信剛膓。落落千尋質。蒼蒼五鬣光。無心竟桃李。適意近篔簹。剪伐誰相送。栽培定有方。陰濃三逕碧。花落一庭黃。岸幘因朝退。披襟爲夕凉。風流同氣味。骨格異尋常。葉密宜藏鶴。枝高不怕羊。淸濤喧鬧枕。月影冷侵牀。改席留賓好。題詩引興忙。還將熱惱地。便作歲寒鄕。綠野非名社。平泉是俗庄。何如謝太傅。丘壑道難忘。</text>
<title>悼香人</title>,<text>地下汝爲鬼。世間吾獨人。金鈿已埋土。寶鏡自生塵。玉碎難重佩。花飛不復春。餘香最無賴。芳草爲誰新。</text>
<title>送別苔軒赴任東萊</title>,<text>巨浸漫漫日月開。彩雲多處是蓬萊。若敎羽化猶能度。除却飇輪不可來。冠盖遙通日本國。乾坤長繞海雲臺。憑君更起乘桴興。直到扶桑未擬廻。</text>
<title>挽房上舍</title>,<text>星垂南極老人精。嶽降東方盖世英。掉鞅文章一戰霸。放身雲壑十年耕。諸郎無恙擊鮮數。比舍有醪虛坐迎。百歲風流歸夢寐。世間長物若平生。</text>
<title>有所思 自洛南還途中作</title>,<text>前宵一夢最多情。飛過長安數十程。行到月川尋舊跡。錦屛花燭不分明。錦水東風三月時。樓邊楊柳颺輕絲。騎驢過客和烟立。手折長條有所思。天涯別恨海茫茫。客裡看花只斷膓。行到小橋催下馬。嗄愁芳草撲人香。跨岸危橋一半傾。寒溪嗚咽去年聲。臨流剩灑相思淚。付與潺湲達玉京。川上遙思一朶雲。嶺頭猶喜俯秦關。傍人不識停驂意。苦道斜陽易下山。去歲桃花玉貌同。今年花蘂未全紅。重來莫恨尋春早。賴有香風慰病翁。</text>
<title>百丈寺</title>,<text>白道千盤細。丹崖百丈高。蘿窓僧語軟。嚴竇瀑聲豪。燭暗宜迎月。茶香可屛醪。明朝携九節。玉扃問仙曹。</text>
<title>金臺</title>,<text>金臺眞寶刹。方丈是仙區。殘磬瑤壇夕。寒雲玉洞秋。庭空標雁塔。窓逈俯龍湫。一夜添奇絶。千峯雪半頭。</text>
<title>見星庵贈僧</title>,<text>誰見明星悟法源。瞿曇道力破玄關。師今寂照精明裏。須把安心坐雪山。</text>
<title>千人窟</title>,<text>巖底千尋窟。雙林不記年。窓臨湖嶺野。樹老古今烟。釋子超三界。遊人倚半天。何當成鶴骨。長臥上方眠。</text>
<title>贈孤石亭主人</title>,<text>遷喬當日好移家。雲水鄕中慣泛槎。山擁畫簷森萬戟。溪分蘭嶼學三叉。牢籠物色收功富。整理生涯得計多。我亦他年結隣社。荻花踈兩借漁簑。</text>
<title>呈張城主 義國時爲昌原</title>,<text>獒樹攀轅近十年。檜山窺閣艶陽天。至今遺澤人皆慕。當日洪私我獨偏。聚散無期雲海阻。星霜不貸鬢毛鮮。悠悠世事浮沈裏。須向東風一醉眠。</text>
<title>籠杮子。呈鵝溪相公。李公山海</title>,<text>霜落烏椑樹樹紅。園收虬卵滿筠籠。八稜半坼喉堪潤。百顆均圓訝許同。光照錦筵尊俎裏。名高藥果品題中。看渠忽憶鵞溪老。竝與新詩寄北風。</text>
<title>次覺師軸中韻</title>,<text>以我寂寥者。逢渠山水身。年來病抛筆。久厭索詩人。</text>
<title>懷德縣感舊 葵軒公昔宰此縣。余時童子。今三十有一年。</title>,<text>古木槎牙挾道周。小溪依舊懸前流。當時戱伴迎靑眼。昔日齠童半白頭。陳跡杳茫重掩涕。客懷蕭瑟强登樓。分明記得趨庭處。歲月悠悠三十秋。</text>
<title>過塲巖</title>,<text>鷄足山臧縣。塲巖路竝川。寧能不下馬。直欲更登船。客興今如許。童心尙宛然。斜陽望墟落。一一舊風烟。</text>
<title>達摩窟 此下三首。俗離山作。</title>,<text>菩提凈無累。傳法自瞿曇。誰嗄達摩窟。宜名初祖庵。多生鍊形苦。今世默言甘。可矣神完叟。巍然坐佛龕。</text>
<title>登文壯臺</title>,<text>山戴芙蓉尺五天。長風吹上斗牛邊。人間別峀知何限。摠爲低頭不敢肩。</text>
<title>空林寺</title>,<text>黃葉空林寺。殘雲落影峯。溪橋多白石。門逕盡蒼松。客倦缷征馬。僧閑鳴暮鍾。遙看學仙處。天外路重重。</text>
<title>引月途中 此下九首。遊頭流作。</title>,<text>仙山隣太乙。蘭逕有無中。安谷雲霞古。臺巖水石雄。亂峯高下碧。寒葉淺深紅。擬待王喬舃。秋風望遠空。</text>
<title>百丈寺南臺。贈巖師。</title>,<text>覺帝深宮百丈高。仙臺物色餉吾曹。暮天雲盡千峯出。遠壑風來萬木號。遊子逢辰興不淺。沙彌到老氣增豪。回看絶頂平如砥。須把靑藜莫厭勞。</text>
<title>次春澗頭毛潭韻 吳勳仲積時同遊</title>,<text>靈禽救霜葉。灝氣生淸風。激觸兩崖坼。泓渟千古同。縱橫女媧石。隱見馮夷宮。願乘毒龍睡。驪珠求此中。</text>
<title>君子寺圓通殿</title>,<text>君子知名寺。諸天古道塲。遠尋方丈路。三宿贊公房。桑下寧無戀。雲中久着狂。他時來問法。直欲上慈航。</text>
<title>次春澗龍遊潭韻</title>,<text>龍遊曾幾歲。龍去尙留痕。一壑雷霆鬪。千峯日月昏。風濤誰得致。鱗介爾猶尊。萬古蜿蜒跡。神功未易論。</text>
<title>邊山人隱居 邊士貞居桃灘。召爲參奉。</title>,<text>樹屋何年構。柴扉此日關。耕雲無限好。釣月有餘閑。避俗寧辭俗。耽山不在山。惟聞猿鶴怨。似待主人還。</text>
<title>實相寺廢基</title>,<text>興廢一彈指。光陰千劫塵。龍天亦消歇。金地已荊榛。石爛碑無字。山空佛有身。溪流多意緖。鳴咽送行人。</text>
<title>宿天王峯。曉起候日出。</title>,<text>瓊臺縹緲大羅天。不踏丹梯不是仙。坐睨鴻濛判淸濁。俯臨融結作山川。金輪夜轉鵬搏外。玉筍秋橫鳥度邊。高處直須晞我髮。山靈莫惜斂雲烟。</text>
<title>下山遇雨</title>,<text>昨夜峯頭看月暈。曉來天際揷長虹。無端浙瀝崇朝雨。落盡千喦萬壑楓。</text>
<title>題雪峯頭流錄後雙疊 元土宗</title>,<text>造物着手神而嚴。孕秀獨向天東南。扶輿之氣恣吐含。結爲螺髻瀜爲潭。天王騰擲入蔚藍。燕谷隱映埋雲嵐。三神仙窟貯彭聃。七佛古洞藏瞿曇。紅流橋對洗耳嚴。八詠樓壓雙溪庵。飛泉到地碧湛湛。獨鶴弄影靑毿毿。秋風琪苑興難堪。纈林錦繡迷楓楠。何人得意駐鸞驂。八萬四千將窮探。丹梯盡處更層龕。鐵柱缷來皆名藍。機鋒欲露打玄談。問禪不契疑前三。風烟入筆幾退尖。玉笈有訣頻開函。歸來蝸角戰方酣。回首靈區雲木參。嗟余蠟屐性之耽。一線蕙路平生諳。祗今老病令人慚。食蓼已作三眠蠶。他年洗髓尋喬剡。擧公藍輿吾所甘。</text>
<title>贈瀛洲歌妓</title>,<text>仙界從來近佛壇。瀛洲婥約到金山。中宵更唱玄雲曲。靑鶴巢邊落月寒。</text>
<title>贈玉梅</title>,<text>玉縕山增媚。梅開水亦香。藍田埋寶氣。庾嶺淡春粧。潤德眞堪近。淸標不可忘。未成緱氏種。消盡廣平膓。</text>
<title>咸陽別業有吟</title>,<text>湖嶺分鄕曲。松楸數往來。虛堂寂無睡。獨客費書灰。缺月三更隱。秋蟲四壁哀。世間多少事。華髮鏡中催。</text>
<title>西湖賞秋。沈高原先泊栗島。以詩投之。</title>,<text>返照明遙浦。靈簫沸遠天。舟行山影裡。鷗散櫓聲邊。可笑籠中客。難親海上仙。相望不相近。一半是塵緣。</text>
<title>偶吟</title>,<text>松嵒居士愛吟詩。吟到淸新自得時。對月携琴仍把酒。看花邀客乍開眉。</text>
<title>霜葉無風自落 十韻○禮部試居魁</title>,<text>鵜鴂悲鳴後。乾坤肅殺中。星河初淡淡。霜露定濛濛。萬葉俱含晩。千林竸帶紅。蕭蕭初有響。寂寂漸成空。落地何辭土。歸根不待風。寒聲來几枕。爽吹透窓櫳。時序頻遷改。榮枯有始終。天機雖默運。物化自流通。受質羣生異。流形品庶同。容華應有减。曉起攬靑銅。</text>
<title>淸樂堂詩。上牛溪先生。</title>,<text>淸樂堂深遽。偏宜淸樂人。探玄書滿架。養道德薰隣。得得携藜杖。閑閑戴葛巾。高懷雖蹔寫。夙志未曾伸。林下多淸趣。明時作逸民。空階留鳥篆。荒逕絶車塵。自喜交遊淡。深知意味眞。排簷山有素。入戶月相親。曲沼栽紅藕。前溪釣錦鱗。邀朋開白酒。爲樂趁芳辰。揮塵談鋒妙。題詩句法新。優遊鎖歲月。放適暢精神。磊落人中傑。風流席上珍。澄心一壺氷。和氣滿腔春。禮數能令醉。追陪若飮醇。無私對牀穩。非分遆筒頻。守靜慚眞隱。趨塵愧此身。窮愁猶寂寞。覉恨益酸辛。堪笑生涯薄。誰云造物仁。雲林有餘戀。歸夢伴松筠。</text>
<title>將遊金剛。次橫城板上韻。</title>,<text>橫巒直北水流東。摸寫令人更着功。庭樹晩風宜晝夢。不妨高臥聽黃公。</text>
<title>次洪川板上韻</title>,<text>吏隱眞堪托。漁樵卽比隣。溪山無事境。烟火太平民。紫府知相近。丹梯庶可親。歸程隔江水。客思雨中新。</text>
<title>謹用家大人韻</title>,<text>雨浥輕塵風滿衫。不愁鞭馬過雲巖。尋眞欲討無生話。浮世存亡付楚凡。</text>
<title>昭陽亭</title>,<text>遠客惜芳草。昭陽江上行。高亭臨古渡。喬木夾飛甍。列峀天邊淡。晴波檻外明。風流堪畫處。漁艇帶烟橫。</text>
<title>淸平瀑布</title>,<text>天池水落層層見。蘇子當年費妙思。摸畫何人更奇絶。松嵒居士愛吟詩。</text>
<title>松蘿菴</title>,<text>大小松蘿室。高低白玉峯。僧閑臥看偈。客倦坐聞鍾。金地雲千古。瑤臺路幾重。君瞻奇絶處。斜日畫山容。</text>
<title>登望高臺</title>,<text>一望高高處。蓬萊上上巓。排雲捫列宿。揮手喚羣仙。脚底三千界。頭邊咫尺天。何人甘局束。塵土學蠶眠。</text>
<title>正陽寺</title>,<text>層巒矗矗勢凌空。白道縈林是梵宮。臺下樹陰欺夏日。澗邊花蘂敵春風。曾聞弱水漫天外。方信蓬山在海東。回首半生迷羿彀。芝車遙望五雲中。</text>
<title>圓通寺玩月</title>,<text>初從石竇洗塵心。更向琱臺聽梵音。半榻松風山月白。三逕鶴唳洞雲深。天香冉冉飄金地。桂子紛紛落玉林。披氅倚笻吟興足。玄都羽客解相携。</text>
<title>次一見大禪詩</title>,<text>自笑桃包客。常從本色山。多生除妄想。不負此身閑。</text>
<title>登佛頂臺</title>,<text>天開地裂星文洞。玉立雲飛九井峯。誰遣金仙頂上坐。府看淸濁判鴻濛。</text>
<title>佛頂庵。觀日出。</title>,<text>絶頂中宵起。東方未曉明。扶桑彩影射。碧海火雲擎。宇宙初開豁。魚龍亦震驚。回頭鄧林遠。無路可追行。</text>
<title>林塘使相坡州疊前韻又次 壬申迎詔</title>,<text>寒窓不語費書空。浮世逃名愧德公。千里客懷驚夜雨。萬山林葉戰啇風。秋深關路嘶征馬。寒緊汀沙聽斷鴻。明日西行王事急。駕言無術我徂東。</text>
<title>次文峯碧蹄館偶吟韻 鄭惟一</title>,<text>客路秋山裡。秋山欲晩初。暗蟲鳴宿露。落葉走前墟。立馬懷偏惡。還鄕計已虛。沈吟覓佳句。景物反愁余。</text>
<title>次文峯臨津韻</title>,<text>渡口潮生欲暮天。層巒疊壁擁長川。驛邊沙白鷗行烱。雲外秋晴雁影連。已信萍蹤無住著。可堪人事易推遷。明朝躍馬金郊路。回首蘆花一葉船。</text>
<title>次使相金郊復疊韻</title>,<text>千里關河眼底空。壯懷非獨子長公。秋陰暗結千山雨。天氣初嚴一夜風。遙望故園勞遠眼。要傳尺素問歸鴻。匆匆秣馬緣何事。爭道鸞書下海東。</text>
<title>次西厓翠屛山復疊韻 柳成龍</title>,<text>層峯削出洞天空。疑入淸虛拜木公。塵夢乍醒鳴玉溜。客衫輕拂滿林風。人間勝會留佳句。秋後遐征似旅鴻。安得夜深携玉笛。共看凉月漸生東。</text>
<title>次文峰安城館韻</title>,<text>天書珍重出金龕。候迓封彊走卒諳。深樹宿禽驚烟火。曉天吟興屬烟嵐。難堪策馬征千里。未遂誅茅結一庵。當路好山忙裡遇。杖藜何日恣窮探。</text>
<title>次文峰劍水館二首韻</title>,<text>馹騎催行色。遙遙去國賖。鄕心望明月。客淚忍淸笳。生涯一何薄。事機今始多。悲吟遇三夜。霜雪鬢邊加。日暮西風急。寒聲起遠林。愁容山共瘦。別恨海同深。古驛吹殘角。荒城動晩砧。詩魂久已遁。遇景幾招尋。</text>
<title>次使相用許太史玉溜泉韻</title>,<text>靈峰摽異境。雲物秘壺天。削壁層層匝。危巖疊疊懸。飛泉淸不染。秋葉照添鮮。翠色新磨鏡。寒聲巧奏絃。歸心終學海。流派漸成川。欲覓初源出。須知一線涓。仇池誰鑿穴。方丈未窮巓。馬首低紅日。林梢起紫烟。留詩摸勝迹。還恐俗人傳。</text>
<title>次許太史廻瀾石韻</title>,<text>山根連絡古峽裏。山盡忽見層崖起。層崖壁立勢欲傾。下有玲瓏一溪水。澄涵雲物暎秋空。異境紛然塵眼中。狂瀾直走却廻去。橫截千年當勢雄。皇華太史捧詔東。一揮彩筆誇奇工。高吟肩聳信馬過。半邊落日低西峯。</text>
<title>次垂胡黃州道中韻</title>,<text>落照穿雲山自明。郵亭立馬數前程。悲凉卽物挑歸思。嗚咽溪流送遠行。西塞雪添秋客鬢。楚鄕霜折紫蘭莖。飄零身世偏多感。問舍求田計未成。</text>
<title>次西厓發肅寧館韻</title>,<text>平生蹤跡愧流年。獨倚危欄一慨然。遼海夕氣低度野。鴨江秋色遠連天。身投西塞欲窮處。目送南鄕無盡邊。憶舊孤吟因不寐。城頭殘月曉鍾傳。</text>
<title>次習齋百祥樓韻 權擘</title>,<text>客懷寥落强登樓。西望龍灣路轉悠。秋葉受雨飛曲渚暮潮驅浪沒長洲。何人有役空催老。倦鳥投林亦解休。靡醢關心不可住。夕陽乘醉放輕舟。</text>
<title>登納淸亭</title>,<text>蒼松團盖柳成林。中有高亭凈客心。紅葉摧殘九秋冷。白鷗飛散一溪深。風烟處處供詩酒。車馬紛紛閱古今。游子懷歸倍惆悵。天涯幾作越人吟。</text>
<title>次習齋新安館開宴韻</title>,<text>三行珠翠暎秋山。銀燭輝煌綺席間。稍喜風流繼前輩。不知身世客西關。官廚近海多兼味。樽酒逢場得暫閑。明日戴星還擾擾。龍灣要待璽書頒。</text>
<title>次習齋雲興館韻</title>,<text>寥落覉懷鬢欲皤。一燈明滅惱人多。世間歧路頻垂淚。客裡光陰赴逝波。鷗杜有期思把釣。騷壇無策敢橫戈。中宵祗作還家夢。飛過天南萬點螺。</text>
<title>次贈春卿</title>,<text>晩把高棲志。誅茅瘴海邊。禽魚樂幽趣。詩酒送餘年。千里偶逢處。一樽相對前。孤懷不可問。客淚墜瓊筵。</text>
<title>次使相觀海堂爲春卿叔題韻</title>,<text>忘機老作狎鷗翁。齒鬪蛇龜髮鬪蓬。滄海渺茫心共遠。仙山隱約路微通。閑居事業孤吟裡。浮世榮枯一夢中。看盡烟波無限景。晩來存計始堪終。</text>
<title>次文峯宿林畔館韻</title>,<text>高風透戶夜偏長。缺月依依照一牀。雲裏旅鴻依塞叫。枕邊枯葉使人傷。鄕園隔絶無消息。天地凄凉又雪霜。千里客愁裁不得。獨憑孤榻夢滄浪。</text>
<title>次使相龍灣雜興韻</title>,<text>層氷一夕閣長江。風勢翻帆又折杠。戍卒枕戈懷久役。羌兒橫笛弄新腔。鄕心杳杳空搔首。身計悠悠獨倚窓。無事欲謀良夜醉。綠醽安得試開缸。</text>
<title>次曲城聯句韻 病未參會。追和以謝。</title>,<text>脚底疑無地。天邊更有山。孤城臨絶塞。落日映重關。旅雁寒無賴。殘雲暮欲還。羣仙有此會。彩筆不曾閑。談笑杯觴裡。風烟几席間。羈懷緣客苦。詩鬢帶秋斑。覽物頻回首。逢場暫解顔。翻疑上界事。肯許俗人攀。勝地眞難遇。塵懷豈待删。波恬江拭鏡。氛洗月如環。試拔千年祕。誰藏一掬慳。黃昏扶醉散。宿鷺下長灣。</text>
<title>次使相奉呈景肅韻</title>,<text>無限覉愁鬢半蒼。安心何處覓新方。華譙曙角來寒枕。破壁殘燈照洞房。千里使軺登道路。一年秋序改星霜。天涯共酌蒲城釀。不數東坡蟹眼湯。</text>
<title>次西厓迎春堂韻</title>,<text>放適平生志。覉遊惜壯年。何嘗忘白帽。秪自信蒼天。客路衣將化。鄕關信不傳。孤懷殊鬱結。終夜耿無眠。</text>
<title>病裏聞三學士雪後登統軍亭</title>,<text>斜陽極目浩無邊。樹杪風生坐上傳。飛絮撒鹽追謝女。玉樓銀海憶蘇仙。湖山霽色能生粟。天地寒威欲折綿。臥病何緣得筍御。謾搔蓬髮想華筵。</text>
<title>次文峯東林廢城韻</title>,<text>東林空有舊時名。古堞荒原一樣平。衰世干戈幾蠻觸。聖朝民物樂蠶耕。嚴程渺渺天將暮。往事茫茫水自鳴。立馬風前更舒嘯。朔雲邊雪亂懷生。</text>
<title>謝文峯送佳人</title>,<text>桃盡寒燈夜苦長。詩仙能解客懷傷。令人做此花房夢。知是名園第一香。畫堂幽靜近紅樓。繡被鴛衾伴客留。一夜低帷春意重。楚雲深處夢悠悠。</text>
<title>鴨綠江上。別滕北海還餘杭。</title>,<text>北極來觀國。東韓試壯遊。鄕關隔千里。客路過三秋。塞外遼河遠。天邊薊樹浮。寬心頻把酒。乘興幾登樓。文彩今誰竝。才華世寡儔。題詩霏玉唾。揮筆爛銀鉤。賤品通仙籍。塵蹤躡勝流。相知元有債。佳贈最難酬。未盡臨江路。翻成惜別愁。他時遙憶處。雲樹共悠悠。</text>
<title>次張給事太平樓 六十韻</title>,<text>無偏聖化格層穹。玉帛梯航萬里通。聞道百川朝海國。從知列宿拱星宗。瑤圖崇慶均遐裔。玉檢新書出九重。黃帕蓋來趨士女。紅雲低處走羆熊。皇家始鑄千齡運。翰苑精掄一伐雄。紺幰錦袍輝鰈域。薊門遼塞歷堯封。名編紫誥懷金馬。目極丹墀拜袞龍。藏匣寶光橫射斗。據鞍豪氣足干虹。長途美景訓詩債。異地覉愁仗酒功。瀚海氛消閑斥堠。樓臺筵敞咽歌鐘。一家普率陶甄裡。萬國衣冠舞蹈中。鎔範洪爐要造化。劃開元氣賴神工。聽明日就宜端拱。英睿天成豈幼冲。遵憲守章期勿失。授精傳一耀無窮。旣頒寵命邦榮重。又遣詞臣帝渥隆。和氣自能寬禮數。仁聲亦足濟疲癃。淸談倚席驚殊俗。白戰橫戈禦八衡。荊璞照神誇粹美。孟槐隨後備妖凶。深嗟氣味難相似。自愧仙凡逈不同。客裡孤懷饒永夜。吟邊殘靄露層峰。螭頭玉珮纔鳴路。馬首風烟亦好容。秋盡鴨江征雁斷。天低薩水夕陽紅。猉獜窟古閑雲老。孝女碑殘蔓草豐。懷古幾添遊子恨。停車時訪昔人蹤。搖搖㫌旆凌寒雪。落落襟懷馭晩風。荒店早鷄聞咿喔。旅窓殘月愛朦朧。夢回燈下披靑簡。喉渴途中煮紫茸。欲把壯心超汗漫。擬將餘興跨瀛蓬。高吟信步舒長嘯。佳處耽歡策短笻。捧詔縱違靑瑣闥。飛魂應繞紫宸宮。節傾州郡觀風過。吏侯封彊負弩從。此夜文星當析木。他時雷劍倚崆峒。薰人雅量知蘭室。照座淸儀認玉叢。時序易遷征袖獘。關河不盡客心慵。都門綉幕迷原隰。街陌銀屛護彩絨。漢水晴烟來几席。終南濃翠透簾櫳。解裝行館奚囊富。開宴宮樓禮度崇。摸寫風光歸指點。嘲吟景色變冲融。人間日月垂殘歲。衣上氷霜屬仲冬。飇馭欲廻開碧宇。雲霄何處引靑童。曾知骨格仙曺秀。方信風標間氣鍾。筆法鍾王同鷇㝅。文章賈馬笑夫傭。頻尋學舍聞歌誦。懶向邊城閱甲戎。奉使不羞蘇武節。取財堪笑鄧通銅。歸鞭拂曉如星過。遊騎隨塵挾路充。閭井有儲輕賦稅。郊原無事息耕農。萍蓬自古愁江渭。離合令人怨燕鴻。鶴野音容終杳邈。燕山雲樹暗冥濛。難攀逸翮騰天外。猶播淸詞照海東。浮碧太虛思快爽。牧丹蔥秀想巃嵸。江山渺渺諧延賞。宇宙茫茫可盪胸。作意乘槎嗤搏望。放身垂釣陋任公。塵區斗覺樊籠窄。眼界難同氣宇弘。共惜分歧膓最苦。才聞別語耳猶聾。陽春未和篇中句。流水誰彈藤上桐。遙指玉京勞跋涉。定過山海喜穹窿。登高望遠心相送。獵景掀髥興轉濃。憶着陳蹤那更記。追惟樂事已成空。遐瞻漸隔丰姿妙。搔首偏驚白髮鬆。莫道華夷嚴菅鑰。八荒欣舞慶時雍。</text>
<title>過楓浦橋。望妙香山。</title>,<text>尋山一癖古人同。半世行裝寄短笻。雪裡偶行楓浦野。天邊遙見妙香峯。翻嗟局束難訓債。安得躋攀快盪胸。今日寘身官途上。碧壇無路訪仙蹤。</text>
<title>次渡江用鑑吾韻 此以下。代使相作。</title>,<text>殊邦作意一憑高。穩泛蘭舟截碧濤。三島彩雲低玉節。半天紅日耀宮袍。遙山帶雪寒侵骨。候吏鳴珂響振皐。多謝王人不遐棄。綺筵終夕醉陶陶。</text>
<title>次玉溜泉煮茶韻</title>,<text>新試山中雪竇泉。陸郞風韻政悠然。龍團沸鼎香初動。玉乳盈甌味更鮮。籠帽啜時將馭氣。據梧吟處欲登天。皇華此日留題品。名與中泠一樣傳。</text>
<title>次車輦館韻</title>,<text>偶被看松興。天涯倦問程。羣鴉號古戍。夕霧蔽荒城。馬色衝泥苦。川華帶雪明。夜深行未息。佳月闖雲生。</text>
<title>次雪中齊山亭韻</title>,<text>雪意寒多除曉晴。日華浮處照人明。松欹小檻蒼髥變。山擁飛簷玉壘平。千里殊方弭使節。五雲何處望神京。長天渺渺歸心切。更向遼西計遠程。</text>
<title>次吾助川韻</title>,<text>溪上縱橫有斷山。層巖壁立翠回環。秋風晩葉經霜赤。春日濃花滿目斑。勝地開筵宜嘯詠。夕陽弭節聽潺湲。他年對月相思處。魂夢長尋水石間。</text>
<title>次漢江樓韻</title>,<text>天涯駐節恣奇遊。徙倚江頭百尺樓。魚鳥咸迎玉人至。風烟都入錦囊收。仙區勝會今纔辦。塵世機心老可羞。要待月明開酒席。朔風無賴射重裘。</text>
<title>次謁箕子墓韻 四首</title>,<text>瓊室狡童言飾非。眼看殷道遂衰微。佯狂去國來東土。心跡平生兩不違。當年興敎盜爲奴。敎在人亡歲月徂。千古井田今不廢。浿江西畔是箕都。千里耕桑民樂居。一邦遺俗八條餘。松楸廟貌今如在。爲駐征驂吊舊墟。自知天命已歸周。王室無人訪禹疇。聞道九州多避地。駕言東邁復何求。</text>
<title>次副使義順館韻</title>,<text>鴨水東頭問去程。海山風日十分淸。長途擊悶詩爲伴。異地攻愁酒作兵。手棒黃麻頒寵命。人隨玉節荷恩榮。歡聲一夕均遐邇。遙向重霄望帝京。</text>
<title>次百祥樓韻</title>,<text>樓勢憑空灝氣通。碧城疑在有無中。層氷閣水寒聲壯。積雪渾山霽色同。長路倦時弭玉節。曲欄高處倚天風。鄕關極目遼天闊。千里羇愁仗酒功。</text>
<title>次開城府韻</title>,<text>問路愁雲暝。思歸白髮生。天涯歲將暮。塞外雁無情。鳳詔兼陽遍。獜袍映雪深。遺墟多古蹟。興廢使人驚。</text>
<title>蚤起</title>,<text>淸曉頻聞隔岸鷄。碧簷殘月漸西低。孤城畫角催征旆。雪裡寒雪路自迷。</text>
<title>次遇雪韻</title>,<text>逈野風聲緊。遙空朔氣浮。靑山入銀界。白屋變瓊樓。浩色迷歸路。寒威射獘裘。空將兔園興。翻作異鄕愁。</text>
<title>次淸虛樓韻</title>,<text>罨畫名樓枕碧山。入窓光景鬼應慳。楓明古岸溪千曲。人去長堤路一彎。觀妙欲知魚鳥樂。臨流還愧水雲閑。門前片石依然在。風雨年年綠蘚斑。</text>
<title>登程口號</title>,<text>雪後東風不肯和。餘威猶勤半開花。長途病客思春酒。囊裡無錢何處賖。</text>
<title>送元士晦之關北</title>,<text>途窮無處壯懷酬。謾向天涯倦旅遊。關路夕陽頻駐馬。驛亭芳草費登樓。看雲幾憶庭闈遠。作客偏驚歲月流。要試半生弧矢志。知君端不爲魚留。</text>
<title>題魚學官遊松都錄後 二十韻</title>,<text>磊落胸懷隘九州。平生常慕子長遊。應從物外探仙趣。肯向人間學楚囚。竹杖何年超遠邁。松都佳境盡窮搜。遺基隱隱城千雉。往事茫茫土一丘。始信天心歸有德。莫嗟王業問無由。靈通寺下雲霞古。滿月臺邊㧓兔留。樵牧亦知興廢迹。山川猶帶古今愁。孤烟落月聞橫笛。細雨西風獨登樓。圃隱芳名垂竹帛。稼亭雄筆刮人眸。留詩吊古携良友。理屐捫蘿趁暮秋。知足月明靑鶴唳。普賢霜老晩楓稠。東西郡邑依平野。西北滄溟接小溝。遊目自能觀物像。尋源不覺傍溪流。山開洞府壺天豁。僧在伽藍福地幽。絶壁攙空橫斷壑。飛流噴沫瀉靈湫。初疑木末欹氷柱。却訝雲中倒玉蚪。廬岳壯觀傳萬口。朴淵奇狀擅東陬。龍鍾昔日諧淸賞。披閱新篇記勝區。從此舊遊重入眼。至今追憶幾回頭。吟來盥手薔薇露。明月何曾暗裏投。</text>
<title>凝香堂。示蓀谷。</title>,<text>竹外幽花落。池邊夏木淸。逢君一塲話。握手異鄕情。坐久山仍暝。庭空月自明。風欄共吟句。水館夜凉生。</text>
<title>次蓀谷暮吟韻</title>,<text>高亭獨坐數樓鴉。雉岳山光郭外多。最是夕陽堪畫處。野橋烟柳兩三家。</text>
<title>晩霽</title>,<text>雨後足佳景。騷人多苦吟。亂山明似戟。芳樹翠成林。風起動荷影。日斜生竹陰。隨君一塲話。把酒散幽襟。</text>
<title>次晩眺韻</title>,<text>小店依山郭。淸溪抱槿籬。公堂自寂寂。夏日政遲遲。覓句吟拖竹。看雲步匝池。平生江海志。付與白鷗知。</text>
<title>蟾江道中。望蓀谷山居。</title>,<text>斜陽立馬望君家。竝水沿崖一逕賖。持此好懷無好友。獨携琴笛坐雲沙。</text>
<title>繫舟</title>,<text>長洲日暮小舟橫。水面沈沈夜氣生。各倚蓬窓淸不寐。喜聞孤鶴過江聲。</text>
<title>次夜吟韻</title>,<text>漁火熒熒照遠汀。空灘鬼語夜深聽。烟銷月落江如練。時見靑莎點水螢。</text>
<title>次松堂帖中韻</title>,<text>君承赫業此焉家。爰有華堂稱嘯歌。茶罷岸巾迎竹吹。睡餘扶杖踏松花。高標勁節元同趣。浪紫浮紅豈足誇。先世積功猶未艾。淸陰應向子孫多。</text>
<title>詠雪呼韻</title>,<text>興盡山陰道。光凝玉女扉。鶴歸華表逈。人去兔園非。牧豎迷前逕。漁翁失舊磯。遙知歸院處。應濕謝莊衣。</text>
<title>湖南途中</title>,<text>有客懷堙鬱。春來亦未開。三年走京洛。不見故園梅。</text>
<title>江南折梅。寄孤竹 徐益。</title>,<text>身落天涯病亦隨。春來無興廢尋詩。誰傳洛下千金字。遙寄江南萬玉妑。長路亂山遮遠夢。芳園綠草惹相思。良辰未免傷來往。方信人生足別離。</text>
<title>次錦漳韻</title>,<text>東風惜別鬢添絲。政是江樓把酒時。花柳海山春事足。亂隨吟興入新詩。</text>
<title>玉峯以假都事來本府。詩以投之。</title>,<text>驛路憐芳草。春園見落花。荒村客來少。孤館雨聲多。覓句吟肩聳。思君望眼賖。黃昏政愁絶。獨立數棲鵶。</text>
<title>謝半刺城主來訪</title>,<text>荒村一逕動輝光。皁盖翩翩映夕陽。佳會可堪違四事。纖歌亦足侑千觴。芳園綠漲靑春過。深卷人稀白日長。淸興未闌還繼燭。西山暮色自生凉。</text>
<title>與愼兼受約討水落山。出城口號。</title>,<text>不出城來秋已歸。病餘耽賞拂塵衣。嚴霜警歲山容瘦。寒雨連朝水面肥。浮世亂愁宜蹔遣。故人佳會肯相違。何當散策尋仙洞。松檜陰中欵石扉。</text>
<title>未到松山。秋日已沒。</title>,<text>山下橫雲不歸去。山頭孤月漸分明。荒村烟斷暮禽定。石路逶遲人獨行。</text>
<title>關東路上有懷</title>,<text>遙望長安不見雲。別來如昨鬱金裙。西湖有約因餘興。東嶺銷魂爲暫分。當路好山愁裏過。隔江橫笛客中聞。何妨借得春消息。忽到牕前疑是君。</text>
<title>陪家君將向嶺南。渡漢江宿奉恩寺。黃正字景輝隨行。</title>,<text>惜別一杯酒。遠遊千里程。亂雲低處黑。踈雨霽邊明。野寺誰相送。詩朋又伴行。黃昏山路暗。駐馬聽鍾聲。</text>
<title>到星山館。逢松溪。權應仁</title>,<text>隨緣南北信乾坤。駐馬星山是故園。會有情朋携酒到。依然客舍傍城存。重來未免憐鴻迹。往事翻嗟刻劍痕。明日相思又如昔。世間離合劇銷魂。不見松溪叟。頻年闕寄聲。相逢是難事。此會任浮生。一枕中宵話。孤燈遠客情。明朝星嶺外。風雪又南行。</text>
<title>嶺南樓。別沈上舍。</title>,<text>平楚望中遠。春江樓下長。離筵不隔日。哀管促飛觴。嶺嶠梅初落。汀洲草又芳。相逢復相送。聚散劇悲凉。</text>
<title>送黃山督郵自適軒還驛</title>,<text>嶺外相逢爲客日。天涯愁絶送君時。酒開桑落金樽灎。路繞梁山馹騎遲。未息機關寧自適。謾隨離合便成悲。從今各逐萍蹤散。江渭他年費夢思。他鄕均惱去留愁。欲把征衫不自由。明日黃山驛邊路。夕陽回首暮江流。</text>
<title>寄呈三學士</title>,<text>長對靑山不下樓。樓中冠盖摠仙流。良辰取樂憑談舌。餘事掄材運筆頭。誰把氷壺盛水月。更傾鮫室瀉琳球。紫泥封後靑衿散。銀燭輝邊錦席稠。五夜踈鍾窓欲曙。一簾微雨簟生秋。池塘墜粉荷花凈。庭院無人鶴夢幽。官舍聊同隱者室。遨頭翻作醉鄕侯。胡僧乞句頻開卷。楚女凝眸解唱謳。觸眼盡成今日興。當盃先洗異鄕愁。三旬勝事知難繼。客裡光陰近蓐收。</text>
<title>剛泉山。贈鳳巘。</title>,<text>平生飛夢每剛泉。逢着詩仙忽把鞭。嵒下細泉如昨日。峯頭赤葉勝前年。林僧解事迎蘿逕。暮磬因風出洞天。披霞初泛赤城舟。更向剛泉辦勝遊。歌咽碧雲孤鶴舞。笛轟深壑老龍愁。叢篁保節初迎雪。病葉因風苦送秋。聞道羽人棲隱地。藥爐丹鼎在山頭。</text>
<title>呈方伯</title>,<text>妙筭眞餘事。威名足鎭邊。倭奴敢出首。鯨海靜無烟。玉節巡城日。金風捲暑天。人傳廣寒上。今夕會神仙。</text>
<title>折脚呈方伯</title>,<text>果下秋來痩。殘橋雨後欹。平生幾踏梗。今日更登危。豈料翻身地。還成折脚時。傷心閉門臥。無路望旌旗。</text>
<title>再步步虛亭板上韻。呈思菴相國。</title>,<text>雲山十里繞川原。誰結茅廬更竹門。閑與道人澆藥圃。幾隨漁子問花源。鶴翻丹洞靈簫響。龍綰明公醉墨痕。誰道溪翁不愛酒。一生長物是窪尊。</text>
<title>次仁釋軸中韻</title>,<text>山友逢時醉夢回。芙蓉城晩洞雲開。臨別更約敲門日。須带江天好月來。</text>
<title>次圓釋韻</title>,<text>雨餘江日極天晴。鳥外山光潑眼靑。僧到此時無一語。落階寒澗上樓聽。</text>
<title>次詩山養眞堂板上韻 二首</title>,<text>別起華堂勢轉高。仙居何處卽仙皐。小窓紅濕花迎雨。遙渚靑深草妬袍。兩地相思川路逈。一天明月夢魂勞。他年爛醉鳴琴席。俯視元龍百尺豪。悵望詩山不見人。幾時披豁對吾眞。八窓雲物吟邊畫。百里絃歌化裡春。天借神功破慳祕。手栽花卉摠精神。客來投轄知多少。須記靑溪一病身。</text>
<title>詠歸亭。次板上韻。</title>,<text>天襯遙岑畫不成。風恬江面鏡逾明。浴沂更向淇園臥。十畝淸陰繞檻淸。竹裏鳴琴棟宇成。▣▣▣▣▣▣▣。誰將白苧裁春服。沂上遺風萬古淸。</text>
<title>贈奉恩寺僧</title>,<text>橋山古寺昔魯遊。蘋末西風雁影斜。南去北來人易老。白雲紅樹夢偏多。舟中宿客依寒葦。天外尖峯浸晩波。遙想閑遊謾回首。高樓獨立數棲鴉。</text>
<title>洛下吟</title>,<text>折得梅花揷滿顚。騎驢橫過斷橋邊。靑春勝事無多日。白首風情當少年。山郭酒旗如喚客。粧樓綉帳解莊仙。令人却憶靑溪勝。垂柳陰邊有釣船。</text>
<title>移舟向奉恩寺。次李汝仁韻。</title>,<text>山頭落日下汀洲。天外風生水國秋。蘆荻多邊問漁父。樓臺好處繋蘭舟。月因有約侵浮蟻。人爲忘機近没鷗。聞道金山宜結社。欲從元老借閑丘。</text>
<title>朴景壽有寶劍。欲換以他劍。</title>,<text>陸斷文犀水斷蛟。憑軒試拔見天高。精光夜作晴虹暈。寶氣秋生碧玉濤。霜刃定應羞鈍噐。鏌鎁誰肯換鉛刀。龍鍾早有徐君癖。末路難逢季子豪。</text>
<title>楊州途中</title>,<text>山氣濛濛欲斂昏。隔溪籬落暝禽喧。一條南北楊州路。三畝松篁水落村。春樹蒼茫遠天暮。夕陽明滅亂雲翻。登樓有客多鄕思。樓外風花苦斷魂。</text>
<title>蓮臺庵</title>,<text>蘭若深深處。蓮花上上臺。▣▣▣▣▣。▣▣▣▣▣。玉樹明秋壑。靈禽下夕苔。穿雲一聲笛。起我更尋盃。</text>
<title>蕩春臺醉吟。贈▣▣。四首。</title>,<text>登高瞪目又持頤。無限風光似赴期。洞爤紅霞千古祕。山如濃墨十分奇。鄕園入望思淮甸。風月逢君費楚辭。休道山翁偏愛酒。夕陽歸馬醉能騎。先生故里尙荒墟。溪上寒烟老木踈。華廟祗今來秬鬯。高名千載重堪輿。</text>
<title>天外旅人愁獨往。夕陽歸馬更班如。</title>,<text>前宵苦雨漲虹橋。晩倚高樓興益豪。山翠入簾銀管濕。▣▣▣▣▣▣▣。三淸界逈人誰到。九轉丹成骨欲飄。▣▣▣▣▣▣▣。碧城終日撚霜毫。水到亭前鏡㨾明。▣▣▣▣▣▣▣。連空縹氣隣靑鶴。映日霞光近赤城。誰把曠懷尋異境。天敎此老送餘生。無人問我垂綸興。穩泛蘭舟自在行。</text>
<title>次澄釋軸中韻</title>,<text>身與孤筇自要飛。天台仙蹤不依微。逢師更詠碧雲句。秋意滿空生夕霏。鄕山歸思入新年。杖錫飄然路杳然。遙想吾師行道處。一菴高在翠微巓。</text>
<title>次苔軒韻。題性釋軸。</title>,<text>詞華一代苔軒老。慧定多年性上人。話罷雲山相對處。東風落日小溪濱。</text>
<title>有所思</title>,<text>病裏逢春不當春。完山花柳只傷神。登樓底事頻擡眼。洛水橋邊有一人。人向南州怨未平。江流西去太無情。生憎華岳層層樹。不借征人望洛城。</text>
<title>引月驛。次安楓崖韻。</title>,<text>金戈揮處息狼烟。東海無波二百年。樹杪龜趺高百尺。路人遙拜斷山前。</text>
<title>碑殿</title>,<text>一戰荒山下。千秋壽域中。乾坤皆聖化。草木摠神功。往事川成血。遺蹤石作龍。登樓起遐想。天北有長風。</text>
<title>釜潭</title>,<text>石物沈沈神物蟠。蒼崖留得昔年痕。呂梁懸水生流沫。天遣馮夷裂厚坤。</text>
<title>龍遊潭</title>,<text>初驚地闢又天開。更瀉銀潢一派來。十里晴空散飛雹。千崖白日聽鳴雷。山靈怒碑崑岡璞。水伯驚掀灔澦堆。龍去千年餘舊迹。祗今雲雨鎻巖隅。</text>
<title>龍遊潭。次楓崖韻。</title>,<text>十年未赴幽棲約。潭底神龍定怒嗔。他日永辭蠻觸上。歸來獨作洞中人。</text>
<title>輓東陽申太守 雲峯倅</title>,<text>當年南行御板輿。今秋北去駕靈車。一家災禍古來少。滿眼兒孫今幾餘。關路草深迷遠近。楚天魂返杳鄕閭。世間存沒無非恨。說到東陽淚滿裾。</text>
<title>贈黃琴手</title>,<text>晩結燒丹約。相携住翠微。碁牕梅的的。琴幌月依依。鷦嶽雄南紀。鶉江截椘圻。慇懃謝俗子。雲裏手長揮。</text>
<title>次覺釋軸中韻</title>,<text>蘿月暮鍾寺。柴門流水村。春天遠相送。唯見嶺雲翻。</text>
<title>贈金秀士 象坤</title>,<text>一見丰姿若飮醇。更驚才調動如神。因風玉唾傳堪寶。落紙銀鉤買可貧。汗血天駒蹄踣鐵。凌雲海鶴翅如輪。他時禁掖靑綾直。倘記鶴山採藥人。</text>
<title>望雲詩</title>,<text>靑衫白首幷州椽。拙宦堪與承哉羣。河陽歸路隔桑乹。歲暮思親愁紏紛。空將遊子寸草心。陟彼崔嵬擡眼勤。鄕山何處入我望。天際微茫飛白雲。白雲飛處吾親舍。兩地音容千里分。萊衣半坼手中線。烏鳥私情誰與云。三年夢斷洗牏厠。萱草逢春憂尙殷。誰令一片戀親心。更向楓宸思聖君。覉懷蕭瑟不待秋。北來雁聲何由聞。望中無物不凄凉。最惜西山殘日曛。</text>
<title>戲次林子順 白湖 數枝殘柳不勝春</title>,<text>汴水依舊長堤邊。江草江花春意厚。瑤軒綺構餘破礎。此地經過費回首。堤邊有樹無長枝。記得紫泉宮中柳。殘條猶帶憔悴容。何似南山竹不朽。當年封植萬年計。碧縷輕颺河之口。晴承朝露拂龍舟。雪落東風浮法酒。筵前要騁舞姫腰。陌上未犯征人手。韶光移入晋陽李。夢裡繁華苦不久。江頭風怒錦帆亞。智者豈獨滄浪叟。蕪城未就玉壐歸。竟使他人有九有。于今腐草冷無火。但見鴉歸日暮後。誰將堤柳問玉樹。地下倘逢陳主否。</text>
<title>和林子順麒麟臥笑功名骨詩</title>,<text>出門遙見丘纍纍。纍纍盡是春蘿縈。何人來此骨已寒。世間華屋如平生。猉獜大臥丘之邊。往往依然聞笑聲。此骨曾是勞勞者。謾將一念輸功名。功名猶願竹帛垂。畫迹欲追雲臺榮。曳裾出入如天門。綺陌最好鳴珂行。朝趨丹陛獸袍解。夜直金鑾蓮燭明。墻南山園武庫有何補。千駟馬萬鍾粟殊未盈。金章醉人無醒期。一夢便逐南柯驚。東山綠竹白雞鳴。信陵舞榭田翁耕。繁華如昨水空流。滿岸宿草悲風鳴。無緣淚洒洛陽駞。石獜竟與狐狸爭。山林日月如許長。笑而不語知多情。千秋寂寞山廬空。縱有此趣無人評。</text>
<title>放柳枝</title>,<text>人間腐鼠久成嚇。鏡中嬴得頭邊絲。春心簫索日日减。無復醉眠花陰時。風淫十載舊痾纒。開閤始放紅袖姬。金釵在手不忍分。半生信誓嗟成虧。琴牕幾年共對月。玉顔至今猶未衰。餘生舊緣尙未磨。臨別玉筯垂雙頤。恩情泛此共春盡。舞閤寂寞楊枝詞。名花飄散落誰家。只有暗香留空枝。江州昔日歌舞地。綺席最愛靑蛾眉。如今衰病遞相催。玉鏡慘惔令人悲。回頭樂事墮空虛。別後懷抱餘新詩。東華已鬻沒塵馬。蹤跡不到楊朱岐。香山寺下結茅社。磵松蘿月交襟期。世緣終淺道根深。風流付與春夢知。靑樓朱翠杳無所。頭上葛巾隨意欹。</text>
<title>赤壁秋泛詩</title>,<text>眉山詩老蘇長公。風格脫落非凡儔。高才爲患不得意。幾年淪謫愁南州。南州處處足湖山。脫身簿領多奇遊。江空水落赤壁下。一任樂事移蘭舟。淸風徐起細鱗波。白露已下空明秋。長歌輟棹縱所如。不到蓬萊期不休。開尊相屬坐中客。一洗萬古塵籠愁。東山明月如赴期。最好夜闌橫斗牛。憑風誰捻王子簫。老蛟起舞歸雲留。回看滄海愧一粟。寄身天地悲蜉蝣。神州何處望美人。五雲北極頻回頭。天涯空費子牟戀。欲吐耿耿終難酬。期人去後華藻餘。美名孰如長江流。江流不盡斷岸高。客來長嘯登龍蚪。周郞戰艦已無蹤。江上羽衣今在不。山高月小更懷古。郢烟遮斷荊門樓。</text>
<title>次三畏齋韻 齋南對玉果雪山</title>,<text>華扁三爲畏。高名斗以南。霜槐好庭得。雪嶺政窓含。勝事宜留詠。佳賓竸駐驂。回看汨沒地。幾箇懶朝忝。</text>
<title>永思亭八詠</title>,<text>石作層峯黛七松。蒼髥不改歲寒容。虬枝政好月來掛。人在曲欄尋短筇。蒼松冷月誰遣龍鍾擁小亭。千竿如來拂雲靑。人間熱惱除無術。留得凉飇滿一庭。脩竹淸風江頭烟斂欲斜陽。山外歸雲雨脚長。風捲浪花驚不定。漁舟箇箇入蒼茫。鶉江暮雨一朶花峯聳半空。閑雲舒卷杳茫中。傍人莫作無心看。膚寸能成潤物功。方丈靑雲一葉輕舠野水濱。烟波隨處卽通津。沙汀盡日少來往。付與苔磯垂釣人。野渡孤舟紅樓如畫水東西。羽客曾同一鶴棲。千古遺蹤但雲物。秪今行旅汚丹梯。斷岸雙樓古壘荒凉雉堞欹。當年蠻觸尙依依。如今獨帶孱顔在。千古無言送落暉。廢城殘照一夜郊原銀界遙。曉來寒氣挾風驕。江梅度臘香魂返。催得淸愁訪野橋。長橋曉雪</text>
<title>鴨江上贈別松嵒 先生少號松嵒 [韓世能]</title>,<text>逢迎初自鴨江頭。兩月追隨使節遊。送我不堪離別恨。朔雲關樹共含愁。天使縹緲峯。韓世能。</text>
<title>題松嵒金剛山錄後 [林塘]</title>,<text>身後浮名夢裏身。相將羈伴沒紅塵。隨波苦海空傷老。紀迹仙山政値春。寒雨燒香非俗韻。碧嵒敲火是眞人。長懷叢桂無歸日。擊節高吟字字珍。</text>
<title>龍灣。次松嵒韻。[林塘]</title>,<text>元龍豪氣海翁流。强說多愁亦不愁。雅韻最看楓嶽紀。歸心常傍蓼川樓。臨江信宿潮驚枕。倚柱狂吟雪打裘。消得一千官道路。盡輸煙景入毫頭。</text>
<title>靑溪步虛亭懸板韻 思菴朴相公原韻在上</title>,<text>次韻 白麓竹輿伊軋過山原。路入靑溪古洞門。明月孤舟有餘興。落花流水擬窮源。空中不見仙遊跡。沙上時留鶴步痕。一宿依然毛骨換。呼兒且酌紫霞樽。次韻 萬竹洞合靑溪作一原。道人於此啓柴門。山從谷口初飛勢。水到亭前始發源。茶鼎月分孤鶴影。石床雲護老苔痕。移家整理生涯事。玉局瑤琴且小樽。次韻 西坰驅車不復强登原。看盡黃庭獨閉門。處世由來眞若夢。學仙誰是竟窮源。碧江漂出閑花片。丹鼎留殘宿火痕。遙想一春孤鶴怨。石堂晴月照空樽。主人在洛。落句及之。次韻 全山前年出使駐秋原。望指重巒蔽竹門。周易點來疑鶴洞。漁舟迷處是桃源。頭流山隱生雲氣。鶉子江深過雨痕。何日定尋峯壑去。小齋寒夜對靑樽。次韻 霽峯亭皐夷逈俯郊原。屛合千峯翠擁門。山酒熟時仍羽客。桃花開處泝靈源。嵒居漫結靑霞想。詩卷空留醉墨痕。投紱他年泛苕霎。一江煙雨對窪樽。次韻 自註。始以觀察使來遊是亭。以體察使重到。主人已歿。○梧陰山中信美少平原。捨馬撑船扣石門。已識鍊丹大茅洞。還疑避世小桃源。客行惜發留旌節。往事難尋刻劍痕。道士上天鶴飛去。寂寥終日對空樽。</text>
<title>次林塘韻。呈松嵒。[習齋]</title>,<text>浩浩詞源倒九江。膓如錦繡筆如杠。淸音廟瑟堪三歎。妙曲陽春第幾腔。絶域山川供翰墨。高秋風日對軒窓。降幡已覺吾先竪。敢把瓷甖較玉缸。</text>
<title>次西厓韻。奉呈松嵒詞伯。[垂胡]</title>,<text>風流故事百分空。只有仙才蘇長公。筆法看來開眼膜。詩章讀過愈頭風。奇奇莹莹璞中玉。正正斜斜天外鴻。有身亦解爲吾患。何恨蓬飄西復東。</text>
<title>次林塘韻。呈松嵒。[文峯]</title>,<text>靑山不斷水無窮。蹔駐靑溪日下春。樹色暗連斜度鳥。笛聲驚起獨眠龍。巖邊玉溜飄寒韻。洞裡丹霞鎖舊封。更遣前驅休叱馭。待看新月上東峯。</text>
<title>廣寒樓。奉酬靑溪。[錦漳]</title>,<text>桃花如錦柳如絲。烏鵲橋邊欲別時。海徼月明相憶處。連堤芳草詠君詩。</text>
<title>頭流峽。望見步虛亭。寄贈主人。[白麓]</title>,<text>翠峽澄溪十里餘。松間隱映道人居。遙知敎鶴庭前舞。恐抱瑤琴避俗車。</text>
<title>主人歿後。登步虛亭。用白麓韻。書示遺孤。[月汀]</title>,<text>橫江孤鶴夢魂餘。丹竈塵凝羽士居。凈掃瑤壇風露冷。碧空迢遞五雲車。月汀</text>
