<title>拜次御製新春祝三章 幷序</title>,<text>上之卽祚四紀以來。甞設大報壇。以示尊攘之義。而農桑一圖。親撰序說。重民惟食之意。溢於辭語之表。又於遇烖求言之敎。深戒黨伐之習。勉以寅協之美者。非止一再。不翅懇摯。由是義士之思奮。耕夫之安業。具僚之精白奉承。盖有間于玆矣。然而珠幣之事。水旱之灾。湯文之所不能免焉。而南北標榜。洛蜀門墻。根條已蔓。轉輾相激。則於斯三者。有未能以盡副我聖上夙霄之望者久矣。邇來浹月。聖候違豫。意必由於乙丙憂慮之勤。有以積累而致之也。豈不惜哉。一國臣庶。上之不能執殳前驅。以申臣死之義。次之不能力田理財。以助軍國之需。下之不能先公後私。以裨和平之治。則隕首糜身。尙有餘負。而越玆甲午元日。臣伏覩御製五言詩三章。大哉王言。雲漢同昭。而俯燭羣品。生意盎然。凡所以擔當宇宙。導達陽和之盛。卽詩書所稱車攻之什。七月之篇。勑天之章。何加焉。吁尊周大義也。有年上瑞也。臣隣輯和。仰淸朝之休風。而聖上以此三事。特發於新年之祝。天猶可格。况於人乎。此聖上一心虔禱。願欲四十年如一日。而三元伊始之日。萬化惟新之際。自不得不形于言志之章者也。臣有以知百年之運。殆將竆矣。兩湖之饑。不爲灾矣。而在廷之臣。尙忍爲不靖之態。以干平蕩之化乎。如臣不肖。同相如之縛鷄。力不足以從采芑之役。愧吉甫之淸風。才不足以撰屢豐之頌。寒鄕晩進。外庭踈跡。於所謂同異之論。非惟恥之。亦未敢與聞。則聖后三祝之敎。蔑有以仰效其萬一。而顧其區區之私。不勝抃躍之心。則妄謂不後於人者有之。迺者經筵撤侍。太膳減進。中外臣民。憂念多時。而天章一播。萬口傳誦。欣欣擧首。庶幾無疾。則天雷九五之喜。不待翌日而可卜也。臣於此彜衷自激。不容終默。忘其固陋。僭賡奎章。非敢有覬於徹聞也。聊付封人之故事云。我后新年祝。燕塵願一淸。從今尊攘義。日月再回明。我后新年祝。周年願屢豐。從今風雨若。耕八區同。我后新年祝。虞朝願共寅。從今風采變。和協動精神。</text>
<title>上尊號日。以入直官。不得參賀班。</title>,<text>鳳曆靈長玉燭明。千官稱慶上徽名。揄揚八字形容善。拜賀三宮次第行。仙仗日高催駕鶴。禁林春暖欲藏鶯。誰知鎖直微臣悃。猶似葵心自解傾。</text>
<title>八月初七日。太廟酌獻禮時。隨駕後作。</title>,<text>太平文物屬昌辰。肅事閟宮展謁親。八月行秋天氣爽。千官扈仗禮容新。臨唐玉趾周旋出。擁蹕仙韶次第陳。靜聽都人爭報說。儲君廣顙似高辛。</text>
<title>秋夕以宣陵典祀官。將事後作。</title>,<text>喬山松栢欝蒼茫。肅事中秋薦苾香。璧月欲斜霄厭厭。金飈不動露瀼瀼。蜿蟺淑氣千年在。誠孝明禋百世將。但恨夷陵羞未洗。祝辭告訖暗沾裳。</text>
<title>八月十九日。陵幸時祗送。</title>,<text>中秋酌獻薦原陵。街皷傳嚴大駕興。篝燭萬枝鞱月影。羽林千隊峭霜稜。門前法仗儀初整。雲際仙韶響已凝。危釰鐵冠隨扈列。小臣蹤跡本擔簦。</text>
<title>冬至又差宣陵典祀官</title>,<text>典祀宣陵下。一年再到來。曾當微露降。今屬少陽回。園卒能相認。齋郞亦不猜。深慚歸去晩。贏得鬂毛皚。</text>
<title>寒食以宗廟典祀官入齋</title>,<text>春事闌姍近冷辰。旅遊何處不傷魂。御溝看柳懷鄕澤。太室將籩憶隴墳。九陌香泥初滑滑。千村農務政紛紛。臣心自笑分爲二。一半京華半故園。</text>
<title>永禧殿入齋</title>,<text>永日淸齋坐似癡。閑愁容易上尖眉。身隨執豆諸郞後。節近懸燈萬戶時。依砌桃花私雨澤。滿園松翠護靈儀。微臣通籍今三載。獨恨君王面不知。</text>
<title>質明祇事後咏懷</title>,<text>將事南宮拜粹容。仰瞻三室感微衷。龍顔隆準同高祖。日角虬髯似太宗。敢恨螻臣生世後。想看鴻烈滿天東。璇霄靈馭坌連蜷。靜聽笙歌起古松。</text>
<title>五月初三日。以泰陵典祀官出東門。路上詠懷。</title>,<text>驅車晩出國東門。漸謝市朝近野村。水滿秧疇靑細細。風吹麥隴浪翻翻。耕餘帶犢牛閑臥。饁罷將兒婦笑喧。誰識倦遊千里客。思歸無處不傷魂。</text>
<title>泰陵齋所</title>,<text>暫因將事客楊州。棲息園陵事事幽。端午何心酬令節。夕陽無限惱閒愁。窓前老樹啼鵑近。垣外長林倦鳥投。明日東門驅馬入。軟紅千丈沒人頭。</text>
<title>梨峴宮入齋</title>,<text>宮樹陰濃白日長。脩廊窈窕自生凉。君王移御巡遊少。細草時侵輦路傍。</text>
<title>敬寧殿祗事</title>,<text>寥落虛宮奉象儀。中官將事啓靈帔。銅壺漏滴窓紗暗。猶想當年報曉時。</text>
<title>次長陵典祀廳壁上韻 二首</title>,<text>迎春殘臈剩排寒。未覺今行是冷官。園寢初來頻指點。神京漸遠幾回看。一年除日愁邊夕。雙鬂踈莖鏡裡顔。將事元朝無別祝。吾君唯願壽如山。靑袍羸馬走衝寒。行路知爲典祀官。萬事由人嗟已已。百年去我任看看。愁邊把酒難成醉。客裏逢春易感顔。明日坡州歸去路。白頭隨處愧靑山。</text>
<title>永昭殿齋宿</title>,<text>上元佳節昭陽殿。前度重來典祀郞。明月已多今夜色。寒梅先放去年香。一官爭慰身千里。萬事堪驚髮半黃。盥薦罷回欹枕乍。曉間歸夢繞江鄕。</text>
<title>寒食。以泰陵祭官往坡州。二首</title>,<text>春行到底揔風流。園祀將來亦勝遊。弘濟院前芳草細。昌陵橋外夕陽稠。溪新有響應譏我。花正含蕾欲笑疇。始覺白頭烏帽下。語言無味是歸休。強扶羸病出西門。春事闌姍已十分。小澗新聲愁外響。斜陽平楚望中村。誰能見信思歸語。更不須招欲去魂。馬上每逢寒食節。年年兒子上丘墳。</text>
<title>端午 去年泰陵。今年翼陵。俱以祭官。奔走道路。</title>,<text>剛說端陽是令辰。那如偏惱遠遊人。去年渼浦江邊客。今歲高陽路上身。不改故官淸似水。空添新髮白於銀。商量此日家中事。麥熟蚕眠未患貧。</text>
<title>秋夕 在順陵齋所</title>,<text>高陽行盡是坡州。有事園陵亦辦遊。月色分明多此夜。旅情容易㥘高秋。那堪照徹潘郞鬂。已覺寒生季子裘。千古登山臨水意。解令人自不禁愁。</text>
<title>蠶壇將事</title>,<text>東郭春晴日載陽。馬娘壇下薦芬香。女桑芽已抽靑粒。故紙胎初試浴方。蚕室鞫衣功自近。懿筐紅袖事應忙。成都八百儂猶有。遙想山妻念子裳。</text>
<title>歸自雩祀。馬上口占。</title>,<text>露祀雩壇下。歸來夜向殘。依微泰淵里。略彴終南巒。小炬明還滅。踈星曉更寒。漸聞車馬閙。知是近長安。</text>
<title>無題 以主掌官。在塲外依幕。</title>,<text>佳人知在小窓前。一點春心暗裡牽。笑語聞時膓欲斷。若敎相見未應然。</text>
<title>次陳去非荔枝歌七言古詩 月課</title>,<text>南州炎德饒嘉植。荔枝奇秀冠今昔。明璫剖出紫綃囊。三十二品夥名色。雲消日照六月天。燦如錦繡被原澤。懸星綴珠共瑩煌。絳霞綵霧同輝爀。人間百果盡奴僕。誰將龍眼妄相匹。瓊膏入口百疴痊。一身頓欲生羽翼。天生珍物極香脆。色味不許過三日。開元宣和俱侈心。萬里馳輸來帝側。人顚馬踣豈暇論。鬼運神傳飛紫陌。誰識甘滋變臭爛。可惜眞味留不得。空令輶車走嶺嶠。妙品多入權貴宅。富貴奢華亦一時。故都祗今悲風急。靑編謾起後人感。當時恨乏臨武客。我願明主賤異物。只軫田中勞汗滴。</text>
<title>和陳無己榴花六韻 月課</title>,<text>衆卉隨春謝。孤芳待暑燃。舒芬寧恨晩。揚艶恥爭憐。風暖吹還馥。日遲照更鮮。穠含梅塢雨。嬌帶柳塘烟。非乏瓊瑤實。猶輸鼎鼐權。要知博望意。辛苦域中傳。</text>
<title>次簡齋七律。題東家壁。月課</title>,<text>墻東香釀聞西家。縱是醨醩亦勝茶。沽至不須錢係杖。醉來渾覺眼生花。斜陽一秣天邊好。危髮千莖鬂上華。大叫高堂仍落筆。壁間風颯亂飛鴉。</text>
<title>次杜韻 月課</title>,<text>野老櫻桃滿意紅。寄來疑有絳紗籠。天涯此日嘗新早。門下當年受賜同。一飯何能忘玉食。片心空自戀金宮。相遺厚意知多少。叵奈孤臣鬂欲蓬。</text>
<title>課製七律五首</title>,<text>星分井絡蔭峨岷。杜宇山河與作隣。纔看聖經收悔麝。更敎天樂醉飛鶉。形名糟粕猶能鑄。仁義芻靈是已陳。趙賈千金輸冠玉。幾人虛度起誅秦。右嬴秦隆準公孫日角王。兩京基業最靈昌。沛宮歌曲從來伯。嚴瀨絲風賴許長。循吏猶存三代俗。黨人僅比九還方。臥龍遺表眞堪玩。前後興亡說較詳。右兩漢金刀舊物忽瓜分。少年僅歸大耳君。鄴下何人非食祿。吳中當日苦爭垠。英䧺成敗千年恨。魚水交懽四海聞。恠殺孔明差一着。不知漁子已旁狺。右三國仙李春風夢一塲。後來誇說近成康。猶然仁義終歸假。何况閨門未正綱。節越河湟夷用夏。淵源房魏僭爲王。詩家獨能追三百。李杜文芒萬丈長。右唐斯文一髮引匀千。奎壁回光再燭天。仁厚立基培已遠。文章黜華倡仍先。圖成太極相傳授。表出遺經更注箋。但恨規模厨下婦。做時未若說時然。右宋</text>
<title>春風吹又生 律課</title>,<text>原頭淨兀兀。淑氣逈分明。雨洗餘瘢在。風噓嫩綠生。燒來曾不盡。時至却還萌。對此偏多感。山溪奈塞荊。</text>
<title>潤物細無聲 律課</title>,<text>昨夜東風雨。千林靜不鳴。霏微沾處遍。飄灑下時輕。造化元無跡。玄功自謝名。盎然生意足。百鳥競春聲。</text>
<title>傍花隨柳過前川 律課</title>,<text>歎逝觀瀾趣味全。春來多半在前川。花迎暖日紅鬚亞。柳倚和風白絮顚。萬物只今皆自得。此身何處不悠然。傍人未解心中事。錯比偸閒一少年。</text>
<title>入直享官廳有感</title>,<text>詣闕陪香帶雨迴。直廬閑寂坐書灰。偶看屛裡溪山畫。惹着歸心不自裁。</text>
<title>久直養贒司</title>,<text>閑曹漫秩分宜安。宣務階啣奉事官。久直渾忘爲客處。孤眠任作髮僧看。心羞謁貴猶餘朴。性癖觀書尙舊酸。自笑元非靑紫相。連霄歸夢繞湖山。</text>
<title>四月十六日小雨</title>,<text>寂寥庭院長靑苔。厭見黃梅雨未開。無奈芳華容易歇。可堪衰老等閑回。十年壯志慵彈釰。千里覊愁快倒杯。遙想江湖隨處好。有誰挽住不歸來。</text>
<title>早起</title>,<text>淸晨鳷鵲下公齋。小吏猶眠閤未開。白首直郞無意緖。坐看花雨過墻來。</text>
<title>漫咏</title>,<text>官閑境僻養賢司。着我踈慵正兩宜。印合經旬丹篆蝕。庭空盡日碧苔滋。小僮尙解隨呼喚。殘俸猶堪免渴飢。自笑壯心降已盡。向陽携鏡鑷霜髭。</text>
<title>四月二十三日</title>,<text>四月輕寒凜九秋。遊人尙未解重裘。飛花呈舞如傷別。眠柳低眉似斂愁。晩眺城東芳草細。歸心山外夕陽稠。咸陽皓首靑袍客。想視江南獨倚樓。</text>
<title>自遣</title>,<text>僚員休沐苦遲旋。鎖直多時日似年。泮館境幽眞別界。夕郞官冷類枯禪。興來邀客登山望。醉後拋書倚席眠。寄語鑾波珥筆客。似吾閑適合稱仙。</text>
<title>四月晦日將出直</title>,<text>閒司久直苦無悰。塊守空廬斷過從。今日遷堦仍脫鎖。快如飛鳥謝雕籠。</text>
<title>重到養賢司 三首</title>,<text>主簿仍從奉事移。數年來往養贒司。靑雲步武緩如許。剛似磨驢踏跡時。養賢司僻傍靑山。但醉眠無一事關。頗信銓官知我懶。一番遷轉一番閒。嫩綠輕黃弄晩晴。空齋孤坐有餘淸。祗緣烏帽頭邊在。難說平生少䆠情。</text>
<title>參試陞補通讀科</title>,<text>濟濟蒼衿集泮庭。分行相揖禮先生。經書誦訖縱橫說。詩賦吟成次第呈。大義微辭工儘到。長篇快句語堪驚。踈迂忝在臯皮末。深愧頭顱太熱生。</text>
<title>咏懷</title>,<text>偶爲秋試錄名官。羣謗喧天膽骨寒。妄擬奉公懲㢢習。更期持法絶私干。人心苦與吾心異。做處兼將說處難。愧作摸稜時俗樣。只緣書史十年看。</text>
<title>以夏課試役。再到龍城。三首</title>,<text>去地爲天一尺論。名樓徙倚逈超氛。誰人道我黃庭誤。未信蟾宮別有存。烏鵲橋邊再問津。偶緣王事亦仙因。不難拾得支機石。恨殺時無賣卜人。天孫不識今年閏。錯認吾行役鵲來。癡拙平生欠賣處。擬先子厚乞哀迴。</text>
<title>往長城覆試試院</title>,<text>詩山不可我吟無。三日長城匹馬驅。莫是甄生曾隱否。靑嵓舘裏暫踟躕。</text>
<title>曉雨</title>,<text>禁林春曉亂鳴鴉。孤館覊愁一倍加。遙想故園今夜雨。江關無處不開花。</text>
<title>排悶</title>,<text>客舘孤捿日似年。亂風斜雨攬閒眠。如何借得凌風翰。飛去靑山白屋前。</text>
<title>無題</title>,<text>今日忘吾坐據梧。撥灰書字擁寒爐。誰憐倦客千金盡。自笑䧺心一釰孤。從古齊門多操瑟。未言滄海有遺珠。人生富貴時來取。寸舌何煩問在無。</text>
<title>述懷</title>,<text>倦遊京路歲華更。自笑徒勞此一行。縱得微官元外物。初無小技但虛聲。空餘一釰虹長吐。無奈千莖雪半明。惟有吟詩兼把酒。尙能寬我不平情。</text>
<title>漫咏</title>,<text>榰頤竟日斷吟髭。惻惻心懷似女兒。秋序却先鄕信到。世情還劇鬂絲危。淸詩只有蟬相答。歸思惟應夢獨知。數畒田園蕪穢久。不如早退學農師。</text>
<title>七月二十三日風雨</title>,<text>大火流天葉下桐。秋來閱月雨兼風。亂點縱橫沾敗壁。寒聲淅瀝入虗櫳。終霄滴了䧺心碎。盡日吹殘短髮髼。孤釰遠游歸計晩。漢陽城裡一衰翁。</text>
<title>八月初二日寫懷 二首</title>,<text>濛濛侵曉雨。漠漠滿空雲。客抱秋來惡。鄕書鴈後聞。百年驚半過。四序感平分。磊落靑萍釰。虹光拂斗文。客况魚千里。年華柳十圍。夢殘歸路遠。愁絶酒權微。素計蹉𧿶久。䧺心八九違。題詩聊信筆。爲與謝流暉。</text>
<title>漫咏</title>,<text>劉伶痛飮是吾師。高適平生晩說詩。鵬路初通年已老。鵷班始綴位全卑。敢言小技曾驚世。自笑寒蹤不合時。九陌軟塵千丈裏。強鞭瘦馬欲何之。</text>
<title>言志</title>,<text>淸朝羣彦摠時英。愧蔑絲毫補聖明。夢裡靑山胡不去。秋來黃髮已堪驚。晩科通籍猶非望。一命稱郞亦足榮。會待園陵旋蹕後。掛冠東出漢陽城。</text>
<title>無題</title>,<text>風塵歲月供磨消。客館秋來靚夜遙。蓬鬂滿簪頹白雪。梨顔借酒漲紅潮。吳鄕鱸膾空長憶。燕市貂裘已半凋。素志蹉𧿶歸計晩。坐看黃葉下庭條。</text>
<title>八月初六日</title>,<text>客舘孤棲寄泮林。秋來景物摠驚心。寒螿近砌終霄響。烟柳連村滿地陰。千里思家愁悄悄。半年關戶臥深深。歸期又在重陽後。白酒黃花負一斟。</text>
<title>以長僚意。分類大學成典。殆忘寢食。不覺今日爲二十七日。卽賤降日也。書寫吏退後。占燭寫感。</title>,<text>客館逢初度。流光屬歲陰。劬勞生我日。感愴憶親心。弧矢曾虛祝。蓼莪已廢吟。挑燈隣夜寂。不覺淚盈衿。</text>
<title>漫詠</title>,<text>日夜歸心折大刀。南鴻嘶斷北風豪。單衣㢢後奴眉蹙。百草枯來馬骨高。蔡澤形容人看醜。子山詞賦自歌勞。山中叢桂招吾隱。早晩懸車與共遨。</text>
<title>雪</title>,<text>十月寒威釀六花。隨風飄灑更橫斜。塡平街陌迷歸馬。壓重園林散暮鴉。凍硯偏嫌氷上筆。踈窓却訝月通紗。亦憎歲歲長安雪。留住頭邊久不磨。</text>
<title>曉</title>,<text>臥聽村鷄次第鳴。踈窓曙色漸分明。枕邊嚴皷來長樂。門外行歌唱渭城。幾處洞房猶晏起。何人旅店已催征。浮生多小閒忙事。轉輾沉吟自不平。</text>
<title>用陸韻咏懷 二首</title>,<text>蕭蕭白髮鬂邊明。自笑男兒無所成。官况淡然同嚼蠟。壯心消盡爲懲羹。禁城節序詩中課。澤國風煙夢裡評。孤榻日長酣午睡。手中書卷墮無聲。洛橋芳草正離離。遠客思歸苦未歸。雨意連雲濃似酒。山光帶郭淨如詩。誰知禁苑鶯遷日。已羡園林鳥倦飛。遙想江湖饒景物。白鷗應笑負前期。</text>
<title>戀子</title>,<text>長兒冠在首。稚子髮垂眉。次第門前別。依俙夢裡思。詩書舊虧課。眠食失前宜。汝母魂如在。應知老我悲。</text>
<title>思小女</title>,<text>婉孌音容玉雪香。眼中依黯最難忘。前便買寄金釵去。應向隣家誇小娘。</text>
<title>路上聯句 壬午冬。赴殿試不利。與郭萬初，申國叟同下鄕。</title>,<text>落日垂鞭出漢陽。客中心緖正茫茫。顯。 衝泥老馬催歸店。下第遊人懶返鄕。萬。 南國雪消春氣早。北宸雲鎖夢魂長。國。 他年此路高車過。誰識當時渡灞郞。顯。又西去一千里。南還五六人。萬。 壯心彈古釰。佳節屬新春。顯。 鵬摶知有日。蠖屈豈多辰。國。 處處溪山好。高吟足暢新。顯。</text>
<title>點韻卽事</title>,<text>斜日新晴漸近昏。烟光草色暗郊原。雲和客恨連天起。蟬試秋聲隔葉喧。兩鬂蕭蕭霜滿鏡。孤捿寂寂雀羅門。哦詩欲就還愁絶。默坐成癡似戒言。</text>
<title>臘月念日。受由下鄕。二首</title>,<text>冐雪披簑晩出城。板橋晨月更催征。恰如寒勒梨花雨。還訝身遊白玉京。却顧終南隨日遠。行看鳥道際雲橫。頻年此路勞行役。枉被浮名苦一生。歸思忙如赴壑川。出城三宿到忠原。計程何日方踰嶺。屈指明春始到門。殘臈不曾饒遠客。凍鷄如解促行轅。羡他歲暮田園興。燒榾瓦爐喚酒溫。</text>
<title>又</title>,<text>積雪延豐峽。行人曉發軺。山回開素幛。崖列掛明綃。衆壑森瓊樹。長塗亘玉橋。王猷興自淺。半夜便回舠。</text>
<title>二十五日 是日以坤殿痘患平復。百官陳賀。</title>,<text>鳥嶺參天雨雪濛。幸承君命許歸蓬。家鄕漸近還多恨。獨阻千官賀兩宮。</text>
<title>端陽日有感</title>,<text>去年端午咸陽客。今歲天中却在家。浮世流光能幾許。在家時少客時多。</text>
<title>次栢谷韻述懷 四首</title>,<text>流光辭我去。忙似壑蛇奔。岸柳搖新影。池苔漲舊痕。憐衰頻覽鏡。排悶每傾樽。漸覺餘年窄。翛然臥小園。謝事歸鄕國。身輕興轉悠。種蔬供一夏。蒔稻預三秋。人世誰非幻。榮名摠是浮。優遊聊卒歲。庶不負沙鷗。睡罷無心緖。頹然臥竹樓。雨從山外過。雲傍檻前浮。忽忽驚身老。看看感序遒。詩成誰與語。自寫小屛頭。久客歸家日。翻思旅食艱。鏡中生白髮。愁外見靑山。素業殘書蠧。䧺心古釰班。帝鄕誰道樂。眞箇不如還。</text>
<title>除夕</title>,<text>衰老逢除夕。無端意惘然。知非伯玉歲。識字德符年。促漏轉愁外。新春到暗邊。朝來明鏡裏。爭奈雪盈顚。</text>
<title>感時</title>,<text>滿天風雨近端陽。偏惱城東倦客膓。去歲此時猶在告。明年何處又思鄕。光陰苒苒供詩卷。身世悠悠付酒觴。遙想家山深樹裡。彩絨斜影競兒娘。</text>
<title>無題</title>,<text>覊懷寥落獨憑欄。陣陣微風剪剪寒。芳草隨緣齊喚㤪。少梅多意自含酸。鏡中颯爽千莖髮。身外蕭條七品官。孤館無人晴晝永。好將棲息養踈頑。</text>
<title>五月一日貿紵</title>,<text>客裡暄凉屢變移。烏貂㢢盡素衣緇。從人貿布傾行槖。倩手傭縫約日期。肌肉肥羸看濶狹。舊新長短任參差。歸時少婦如牽問。戱道情人贈我爲。</text>
<title>移寓</title>,<text>移寓方橋月再圓。淡然身世一枯禪。廣文官冷淸如水。潘岳居閒日抵年。闕下懸心天尺五。枕邊歸夢驛籤千。掩關深臥無人問。慣聽雙珂咽九阡。</text>
<title>五月初九日夜</title>,<text>凉霄風露寂塵喧。踈月窺簷影半軒。朝晝敲炎何處去。定隨褦襶在朱門。</text>
<title>閏五月迎勑時大雨</title>,<text>陰雨連旬苦不開。伴行官盖欲生苔。天心正爾憐東華。昭洗腥膻免汚來。</text>
<title>七月初一日曉</title>,<text>天時人事若相催。懷抱何由得好開。夕後炎威猶畏苦。曉來凉氣忽驚猜。只應孤客凄然處。未必三秋遽爾迴。無限思歸傷老恨。不須搖落已難裁。</text>
<title>借書 二首</title>,<text>螢窓宿債未全酬。看未看書興轉悠。幾歎鄕間難得見。今游洛下易爲求。從人假似還珠櫝。掩卷忘同鍥釰舟。收拾許多將底用。數癡緣我定添籌。文人淫癖是蘧篨。老死殘編似蠧魚。曾逐科闈耽抄記。近遊京洛見全書。借來黃卷消長日。忘却朱門曳短裾。此趣無人堪向說。時邀商老共披舒。商老指金粹彦</text>
<title>漫詠</title>,<text>破屛三疊畫元央。圍住孤燈伴夜長。忽起香閨千里念。男兒未信是剛膓。</text>
<title>戱筆</title>,<text>屛間雙孔雀。棲宿牧丹枝。却被佳人妬。相對不相離。</text>
<title>偶得</title>,<text>客館城西小似舟。孤燈相守恰藏囚。中霄轉輾眠難着。一半鄕愁半國憂。</text>
<title>占口</title>,<text>城西客夜睡初回。枕外鍾聲曳曳來。臥想九街車馬動。此時歸思十分催。</text>
<title>自遣</title>,<text>春來愁病鎭相隨。嫩柳寒梅自好枝。一頂烏紗拋不得。全無佳興到新詩。</text>
<title>偶得</title>,<text>雨後奇觀夕照斜。昔人枉恨近昏鴉。卽知萬事須臾耳。頃刻雲陰未足嗟。</text>
<title>傳寫放翁詩。仍自嘲。二首</title>,<text>明時本願補毫絲。况廩天倉月給支。官賸曹寒無個責。等閒抄寫放翁詩。邇來日索米長安。誰道先生獨冷官。日寫放翁詩課日。未應多愧在河干。</text>
<title>有感</title>,<text>長安百物利爭毫。雨雪薪蒭亦索高。唯是文章無長價。一官纔博棄如髦。</text>
<title>七月旣盡 呈由後止行故云</title>,<text>踈月虗窓照夜幽。臥聽街皷下更籌。居然張翰思鱸興。蹉過蘇仙夢鶴秋。祗爲明時難便訣。非緣薄官尙淹留。吾今識字輸崔老。岐路徘徊不自由。</text>
<title>漫題</title>,<text>旅館寒如水。虧風亦砭肌。小屛顚倒施。山水鏡中奇。</text>
<title>咏懷 除參郵後</title>,<text>䆠况輕蟬翼。官名似馬曹。鄕山靑漸近。歸興十分豪。</text>
<title>除夜前一日 二首</title>,<text>羸馬疲僮九陌塵。歲華將改客愁新。陰風淅瀝聲號木。朔氣凌兢冷偪人。嚴皷時驚遙夜夢。臈梅先報故園春。何當微分粗酬後。歸臥林泉乞此身。晩年叨第被恩輝。壯志摧殘素計違。九陌有時驅匹馬。朱門何處曳緇衣。盟深鷗鷺宜休去。分重君臣未訣歸。賴有中霄千里夢。片時飛繞舊漁磯。</text>
<title>偶成</title>,<text>踈竹環籬十數根。亂枝枯葉洗無人。從他野草相侵侮。直待氷霜始見眞。</text>
<title>戊戌除夕</title>,<text>閱了悲歡五十年。每當除夕自悽然。異時父母俱堂上。今日兒孫滿眼前。天運好環那可住。人生易老只堪憐。明朝佳興知多少。梅柳居然作意姸。</text>
<title>塘中小島。種竹與菊。</title>,<text>雪中渭上三竿竹。霜後籬東數朶花。誰遣提携來小島。天寒昌舍老人家。</text>
<title>詠槐</title>,<text>泮林西畔一株槐。枝似虬盤葉羽開。記取花黃忙裡去。喚回柯夢枕邊來。濃陰障日凉生簟。幽翠含滋冷蘸杯。久客仍成桑下戀。坐看時序換楡灰。</text>
<title>續題觀龍寺 寺在昌寧火旺山。卽余之少時磨杵處也。庚寅秋。以新恩重到。見舊題詩。有感而次焉。</title>,<text>蕭寺重尋火嶽東。老僧叉手賀登龍。山川雨後千嵒白。歲月頭邊卄載空。楣上題名存半沒。壁間留墨淡仍濃。曉來獨起開窓視。落木寒烟淡月籠。</text>
<title>夕次高陽</title>,<text>暮宿高陽縣。殘盃慰客厨。無端豪興發。欲問舊時徒。</text>
<title>甲午正月初一日雨雪。過坡州宿高陽。得五言四韻二首。</title>,<text>雨雪坡山路。長陵典祀迴。簑輕衣點汚。路滑馬虺頹。傳舍投如僦。官僮喚不來。况當元日夕。無處覔殘盃。除夜濛濛雨。元朝雪霏霏。爲緣將祀事。未敢說寒威。拙䆠思投紱。佳辰欲典衣。殘燈欺客夢。明滅不成歸。</text>
<title>咏畫梅官屛六言</title>,<text>梅花一枝亦好。安用八疊模爲。不是無端敗素。橫生種種奇姿。</text>
<title>晩春</title>,<text>習靜城西隔世塵。掩關深臥耳生輪。閒中不管芳華事。小杏壇頭也自春。</text>
<title>惜春 三首</title>,<text>好花能得幾時開。風雨無端一夜猜。但道殘英飄可惜。年光爭奈此相催。昨日開花春正宜。今朝零落已辭枝。東君有底怱怱事。不爲芳華住小時。纔見開花已落花。繞叢三嗅起長嗟。明年春到花應好。人到明年老若何。</text>
<title>月</title>,<text>故國心千里。新秋月一弦。思歸歸不得。孤枕夢難圓。</text>
<title>蟬</title>,<text>新秋晴景日依微。抱樹寒蟬咽晩暉。逸韻隨風來客枕。悽音警露入虗幃。聽來幽興添詩境。看過流光减帶圍。笑我䆠情如爾翼。韶顔換盡壯心違。</text>
<title>憎蚤</title>,<text>造物由來戱劇多。可憎如蚤沒如何。初因塵化繁徒侶。更向毛棲托穴窠。手欲下時旋躍去。夜將闌後便侵加。客中暫着還家夢。有底關渠苦作魔。</text>
<title>公山途中</title>,<text>薄官人從笑。歸便興未闌。草橋和雨過。鷄岳帶雲看。馬快忘途遠。醪香壓雪寒。家鄕行且到。回首望長安。</text>
<title>乙未春。在參館。絶無興緖。二月初八日。始得三絶。</title>,<text>南國梅花早放寒。驛亭終日獨憑欄。遙山平野寬如許。錯道參郵是薄官。矮屋低垣傍道周。行人數慢說參郵。誰知晴日憑欄處。眼底平看五十州。誰識䧺心欲吐霓。白頭來向驛亭捿。春晴曠野微烟斂。猶道豐山眼不迷。</text>
<title>兩兒經痘後。志喜而作。</title>,<text>老我平生無好緣。三兒晩得足靑氊。同輸終子捐繻日。冀過蘭成射策年。嶺外多時恒畏痘。湖中幷染忽收痊。君恩到底知難報。敢說參郵是左遷。</text>
<title>過板浦再從家。迴路馬上口占。</title>,<text>靑幢擎出亂松間。喝馬雙聲響海山。十里徐行成小睡。誰知忙裡亦偸閒。</text>
<title>乙未歲末。以陪箋官往還洛下。有得四首。</title>,<text>壺山酒薄曉霜嚴。客子征衫擁鼻尖。還羡店翁生事足。地爐燒榾負暄簷。此路擔簦二十年。每同商旅與摩肩。今來陪表還恩數。到底炊烟不索錢。丈佛恩州大道周。古今慣閱往來輈。如吾倦客曾過否。問了千回不點頭。半世覊遊滯洛城。逢人每道齒酸生。如今始覺前言失。遙望終南忽眼明。</text>
<title>又 二首</title>,<text>店舍鷄鳴早。行人促發程。凍蟾仍曉白。微霰趁風橫。晼晩年將改。崎嶇路不平。遲明渡錦水。猶喜近神京。嘉臘行將盡。玄威欲折脂。足寒堪諭㤪。眼冷似留期。度野難超海。依山勝入帷。千間思大庇。好笑杜陵癡。</text>
<title>偶成</title>,<text>出門春已晩。花柳自千村。匹馬淹荒驛。三年憶故園。韶光隨處感。心事與誰論。經醉壺山酒。沈吟到日昏。</text>
<title>歸洛途中</title>,<text>十年愁見漲塵沙。東洛歸來歲更華。花落蕪菁齊結子。春深楊柳已飛花。人生莫遣常爲客。樂事無如早返家。日暮牛羊同下括。晩風吹着帽簷斜。</text>
<title>度嶺</title>,<text>懲世曾如姓改溫。畏塗今上嶺頭分。孤懷自愛梅皺玉。壯志誰憐釰拂文。暗數歸程連桂水。遙瞻故國指秦雲。僕夫催去從他恠。林下停車坐到曛。</text>
<title>金山問答 二首○山在金溝縣南十里</title>,<text>來往金山下。金山應笑我。三年無一跡。何事不遑暇。山不自慳秘。東南大路間。日迎俗士駕。吾亦笑金山。</text>
<title>解官歸路。由萬馬洞。是夕宿任實李貞甫任所。</title>,<text>此路休官去。悠然信馬蹄。野花隨意發。山鳥盡情啼。嬴得千莖白。都無一物携。晩投雲水縣。踈雨滿前谿。</text>
<title>路上口占</title>,<text>少小西遊慣此程。晩年還作督郵行。途傍店舍皆新主。望裡山川摠舊情。自笑心期違宿昔。人言騎從異枯榮。那將紅白三牌去。換得靑春一介生。</text>
<title>續題金令公慶席唱酬錄後 幷序</title>,<text>余倦遊京師。與金君正龜甫比館而寓。一日袖一帙出示。卽君之王父進士公慶席詩若序也。屬余賡一言。余且跪且讀旣卒業。謖而拜曰於天以大東。克肖厥德。降顯休降吉祥。踰三百年于玆。而至我聖上朝尤隆。於是有赫曰明之監。思有以大寵綏大表異之。則不以威鳳總龜靈芝甘露已徵于往牒者。而必以人。然眷顧環海。爲路者八。而惟嶺外古稱君子之鄕。而仁孝忠謹之風存焉。嶺以外爲州者七十。而唯鶴柯之南。醴水洋洋。淸淑蜿蜒之氣。其鍾毓特久而菀。居是郡而法門世族。講詩禮躬行義。積善累德之家。比屋可封。盖自昔記之矣。而公家最。肆當宁三十有五年戊子。維公得年望期而登庠之歲匝。宜家偕老而合巹之日環。是年上用優老典。贈公秩二品。贈公之子陰城縣監。孫幽谷管郵。供牲醴羶薌之具。用張厥慶。而大郞以上舍生。三郞以前大夫侍傍。世所謂芬華喜慶。頌祝而願慕之不足。詠歌於詩書百家而間世僅有。萬無一得以兼之者。咸萃於是日。斯尙可以爲一郡一家之所得有而私焉者乎。一路之光寵。一世休隆之徵。宜無大於是者。而成之自上。公實膺焉。余將歸之誰而可乎。聖朝重煕億萬而今日晠際。天東一躋仁壽而吾嶺首先。嶺表曠而于醴。醴人夥而于公。則余不欲歸之太空。不可得也。余小子生際昌辰。籍忝嶠産。而不幸而未獲躬奉觴於致慶之日。幸而獲辱命於金君。金君卽贈公之孫。前稱幽谷管郵。今爲太常寺主簿。淳謹敦厚。稱其家云。詩曰。簪花舞彩影聯翩。鳳誥啣來自九天。鴈塔題名如昨日。鸞臺下鏡又今年。誰言地上無仙侶。應小人間此勝筵。壽富貴多男子祝。媿將閒語向樽前。</text>
<title>河進士應瑞 世應 新恩慶筵詩 幷序</title>,<text>吾友河君應瑞。中己卯增廣司馬。爲嚴尊設酌。闔座齊舌而稱快。余膝席而廉其繇曰。晉故名都。素稱紱冕之林。而近數十年。無論大小科。絶無得之者。頗爲邑人之羞。而應瑞適爲之。是足爲快耶。一出而甲鄕解登國庠。鄕儒之所希有。玆亦爲一快耶。僉曰唯。余獨以爲未也。夫夫也以衣冠世胄。詞翰䧺擘。坎軻半世。僅獲小成。自應瑞視之眇爾。非其快之至也。然則應瑞之獲是物。無足以爲快乎。曰否否。有眞快者在。而異乎曏之云也。夫所謂眞快者曷謂哉。槩人之一身。自匹夫至公卿。其貴賤榮辱。變換於前者相萬。而顧於己分上。初未嘗有毫分之增損矣。無毫分增損於己。而費許多勞攘忉怛。奚也。是不過爲閭里之畏愛耳。親舊之得我耳。中表姻婭之助喜而賣勢耳。而猶汲汲若不得已。而况得一分以奉之吾親。慰一日之心解一日之顔。則其爲快何如哉。其爲快何如哉。聖人曰爲人子止於孝。余謂今之孝止於科。科固不足以盡孝之道。而至於悅親之心則無有過於科者。雖謂之止於科。亦不爲夸矣。噫快哉應瑞。至乎是而始眞快矣。孤露餘生。頃忝是選。泣拜丘塋。悲割如新。觀者且爲之嗚咽。何快之足云。此余之所以獨知應瑞之快處。不在彼而在此也。左右始疑而終釋。敢提以爲獻于今日。而又有兩欵話。仰而賀顧而勉焉。嚴丈以詞林宿望。尙今汩沒塲屋。而出其緖餘。奬訓家庭。已見稍稍入彀。則異日後先科路。如巷山郭佐郞父子可也。拜而賀于嚴丈。應瑞自髫齕。以聰穎爲鄕隣所聳。而鄕科初試。連不得意。其孤親庭之望。盖不止一再。而今僅得此。此不是以繼家聲而愜親心也審矣。及嚴丈康寧之日。破浪天潢。以爲終快之道也宜矣。退而勉于應瑞。詩曰。早識吾君筆力䧺。春官小捷是探舂。猶然大獲親心悅。方信能爲子職供。百戱呈來哄滿谷。三觴稱後祝齊嵩。翻思永感添科日。獨倚華筵淚不竆。</text>
<title>觀海後。追和許老兄定遠韻。</title>,<text>南臨大海海連天。擬駕長風挾羽仙。任氏䧺心張六百。莊生弘說擊三千。扶桑縹緲浮望裡。馬島依微落鴈邊。聖代百年波浪帖。任敎吾輩賦詩編。</text>
<title>至獺灘。與金督郵士行分路。</title>,<text>國子官偏冷。郵郞馬似飛。告休尋白屋。之任謝丹闈。幾日聯歸轡。今朝把別衣。男兒當益壯。何必惜睽違。</text>
<title>悼亡</title>,<text>丹山無語碧溪流。舊客重來愴恨稠。汝善文章超我輩。丕卿風度不凡儔。人間存沒雙揮淚。別後光陰一轉頭。隣笛黃壚多少感。不堪斜日更夷猶。</text>
<title>無題</title>,<text>暇日出門去。淸遊放海隈。蜃樓空外見。蛟市望中開。氣散黃茅瘴。雲頹赤豆灰。桑田淸淺後。騎鶴擬重來。</text>
<title>登固城衙軒門樓</title>,<text>牢落襟懷自不平。倦遊江海獨登亭。炎天爽豁風長引。瘴霧騫開雨乍晴。一面關防遙指點。百年興廢漫追評。三杯興發仍彈釰。氣作虹霓萬丈橫。</text>
<title>觀海</title>,<text>穩駕龍驤萬斛舟。平生奇絶最玆遊。滄波不動看鮫窟。積雨初收見蜃樓。砲響碎掀諸島國。角聲淸破百年愁。此間若小昌翁句。桂海風烟未易酬。</text>
<title>行過猫峴</title>,<text>十里靑山和睡過。川聲咽咽夢中多。覺來說是新豐里。試向村童問酒家。</text>
<title>鐵城倅。邀余觀海矢魚。病不赴。</title>,<text>臥聽簫笳動海天。使君遊衍擁樓船。鯨波萬頃澄如洗。漁舶千檣簇似編。珠貝定開鮫客市。賦詞誰進木華篇。聞言珍錯充厨下。倘副前霄夢就圓。</text>
<title>路上記見</title>,<text>放浪江湖客。新秋七月天。薄雲看吐月。深樹聽鳴蟬。水滿漚麻井。香浮晩稻田。時從村老宿。共說樂豐年。</text>
<title>宿法泉寺</title>,<text>一別招提歲幾移。重來洞壑摠堪疑。居僧迎笑叉雙手。慰我功名較太遲。</text>
<title>苦雨</title>,<text>銀河倒瀉漏天端。后土何曾一日乾。杜屋兼無柳相傘。端憂不但爲民艱。</text>
<title>九月八日</title>,<text>梢秋搖落近重陽。菊有金英不放黃。新釀未濃初月小。一旬遲發儘無妨。</text>
<title>踰覽嶺</title>,<text>秋日宜春嶺。沉吟信馬行。江楓臨水映。山菊倣嵓明。節序懷欹帽。風塵愧汚纓。誰能勸我酒。聊與慰孤征。</text>
<title>登震峴</title>,<text>登臨震峴上。極目興悠哉。廣野楸紋散。長江乙字回。風飄人語去。雲惹馬蹄來。踏地翻身望。還疑向北迴。</text>
<title>遊大源庵</title>,<text>尋眞方丈洞。仍上大源菴。谷口重重束。源頭密密緘。桂翁猶未到。冥老此曾探。他日人間夢。惟應繞蔚藍。</text>
<title>再入大源庵。路上口號。</title>,<text>風輕雨細日光陰。信馬緣溪路轉深。借問山川能記否。遊人曾向上方尋。此行乘興似山陰。洞府川源步步深。聞說仙庵高處在。白雲鋪地若爲尋。</text>
<title>次大源庵板上韻。贈信鑑師。</title>,<text>禪宮迢遞隔塵寰。百曲溪流萬疊山。花雨晴時三界淨。雲梯危處一筇攀。鳥牽幽興和僧梵。風送飛淙上客顔。禁得桃花浮出水。未應消息到人間。</text>
<title>遇雨留三藏寺。次板上韻。</title>,<text>遙望林端出梵堂。白雲疑是放毫光。山猜俗客噓成雨。水洗塵蹤漲沒梁。萬壑林霏衣上濕。數聲禽語夢中凉。待晴欲向源庵去。僧報東邊漏夕陽。</text>
<title>印巖 在丹城赤壁路上</title>,<text>蒼嵓朱印宛濡砂。淋炙千年磨不磨。莫道江山閒者主。也應風月屬官家。</text>
<title>過昆陽城得三絶</title>,<text>昆丘滯雨近中秋。虗館覊懷太寂寥。賖酒一杯酣午睡。夢中歸路正迢迢。曾尋遷客到昆城。歲月中間幾變更。重來村郭依然是。正似遼東鶴姓丁。百有身閑聊自戱。當年盧老此分符。爭如作客漫遊處。身口俱閑一物無。盧玉溪爲昆倅。有詩曰百有三無地。身閑口不閑故云。</text>
<title>望鄕臺觀燈</title>,<text>長安花月觀燈夕。緩步登高快欲飛。萬戶九街平似海。忽翻蛟窟散珠璣。不然疑在玉京上。眼底星辰環紫微。淸夜將闌人漸散。歸來不覺露沾衣。</text>
<title>月</title>,<text>望月同千里。懷人各異鄕。他時相對處。應說此霄長。</text>
<title>與鄭夢弼同宿泮村口占</title>,<text>衰年名路着鞭慵。悵望江關獨倚筇。雙鬂鑷殘莖似雪。匹驢瘦盡骨如峰。歸期已負前春發。鄕信時看隔月封。默對寒燈眠不着。門前積雪自埋蹤。</text>
<title>贈鄭夢弼 時未付職。而鄭亦鱞居故云。</title>,<text>我是無官客。君如有髮僧。相逢千里外。挑盡一霄燈。</text>
<title>呼韻賦龜石硏滴</title>,<text>曾識玄郵甲族豪。塗中風致賞莊濠。休祥已闡人文朗。餘瀝仍沾藻思高。新契陶陳交比㓒。前身泉石病成膏。長卿久渴凌雲興。賴子重撑學海篙。</text>
<title>奉謝申生頊贈葡萄畫四幅</title>,<text>落筆高堂寫草龍。舊莖新葉亂丰葺。柔蔓絲吐縈還結。佳實珠懸淡更濃。未信毫端欺造化。儘從胷裡費陶鎔。臨分一笑持相贈。風露歸來滿袖中。</text>
<title>次牧伯韻。奉別盧同年丈 思賢。</title>,<text>臨歧惜別暫躕躇。歸路東風興有餘。商嶺芝生尋舊隱。孤山梅發護新廬。漁樵有約期相逐。酬唱非才愧不如。休訝字斜仍墨暈。他年看取醉中書。</text>
<title>與李丹城 龍徵 泛舟赤壁江</title>,<text>我訪丹丘令。仍同赤壁舟。天敎微雨過。人趁早春遊。渚柳浮金色。嵓花映玉流。偏憐蘇學士。吟賞只宜秋。</text>
<title>奉別李丹城罷官歸鄕</title>,<text>聞說休官去。携壺餞水濱。歸心鷴已放。遺惠𨾚猶馴。聚散元無定。升沉自有辰。祗應分手後。春物倍傷神。</text>
<title>題浣水亭 在昆陽</title>,<text>暇日登臨水上亭。飄然直欲駕風霆。溪疑越女曾紗浣。山是昆丘想鳳鳴。鷗鷺低飛沙岸濶。林巒逈抱綠蕪平。吾今乘興頻來往。倘許携琴一笑迎。</text>
<title>追次朴牧伯韻。題虎灘三虗亭。</title>,<text>高亭逈揖大江濱。領取風烟分外新。明遠先題今太守。金陵續唱摠詞人。千重岳色天邊畫。一帶林光鏡裡春。世上悠悠渾外事。此生閑處是通津。</text>
<title>題趙生聖萬草堂</title>,<text>大醉蟾津江上酒。蹇驢故故雨中還。主人自是忠贒後。景物由來山海間。霞起赤城方丈露。秋晴花縣洞庭寒。他年倘許分山半。終老漁樵與子閒。</text>
<title>次䨥淸堂主人韻</title>,<text>一春消息夢中闌。覺後無言獨倚欄。滯雨仍添梅骨瘦。頑雲不放月華團。詩緣廢久鋒全澁。酒爲愁多力未寬。多羡吾君淸趣足。風烟隨意繞毫端。</text>
<title>次陽村集中。詠德川卽事二首。</title>,<text>桃源方丈下。平地卽仙方。地僻農桑少。人閒日月長。山如千疊障。溪似九回膓。倘許參蓮社。從今至老蒼。人說桃源好。山名我愛方。耽春忘客久。牽興引杯長。恨是風塵面。兼非錦繡腸。沉吟詩不就。松梢月蒼蒼。</text>
<title>守愚松 崔守愚手種松。在德川院前溪南岸。爲風所折。近有新蕤尺許。</title>,<text>爲訪先生手種松。枯査半入碧苔封。精神向日排靑女。雷雨何年倒赤龍。秀木由來風必折。孤忠自是世難容。化工有意生新蘗。會見昂霄百卉宗。</text>
<title>追次安補天韻。寄晞陽謫所。</title>,<text>聞言門外度征輪。留寄書中苦語新。海曲炎蒸偏敲熟。湖南俗薄定噂喧。文章向日空驚世。談說如今謾觸人。士遇竆時方見義。擬鞭羸馬訪蟾津。</text>
<title>羅進士斗卿相過。夜飮占韻。</title>,<text>柴門終日雀羅張。何幸吾君自遠方。坐久偏憐燈背壁。夜闌還愛月窺廂。詩情脉脉終難就。別意茫茫摠不忘。叵耐明朝分散後。風光無限入春望。</text>
<title>漫興</title>,<text>曉起山齋冷似秋。幽人閉戶擁衾稠。短簷鳥語迎風碎。遠樹鶯歌隔葉流。此日稻疇須引渠。前霄麥隴不收牛。臥呼厨婢催朝飡。欲向江臯泛小舟。</text>
<title>和鄭掌令厚卿韻</title>,<text>半庭斜日欲沉西。門外垂楊拂地低。嶺海空勞千里夢。禁林誰借一枝棲。行裝自笑同蓬轉。時序翻驚過竹迷。賴與諸君萍水會。客中開抱暫相携。</text>
<title>送鄭厚卿以亞使赴關東</title>,<text>金剛見說是仙山。未見金剛眞面顔。送子擁麾山下去。天澄木落好登攀。覊人薄䆠苦不捨。恨未隨君討幽閑。直待歸來倒錦囊。翛然坐我萬二千峰水石間。</text>
<title>洪注書慶宴赴招</title>,<text>高軒勝日管絃催。壓坐長纓奉賀杯。酌爲大郞科慶設。讌因尊府晬辰開。珍滫遠自箕都至。彩服先從海幕回。爭道世間無此會。可輸圖畫詑方來。</text>
<title>次姜聖叟中秋韻</title>,<text>氷輪碾出火雲收。孤館愁看懶上鉤。千里相望同此夜。五年爲客又今秋。圓還缺自忙銀兎。高處寒誰愛玉樓。一墮便成經歲別。也應重見在吳州。</text>
<title>贈南果川箕瑞歸鄕 二首</title>,<text>休官行色賦歸歟。正是新秋七月初。試問倦遊留客邸。何如早退臥田廬。稱前縣監殊非惡。比老秀才尙有餘。外物倘來還倘去。白雲舒卷任蒼虗。逢秋客抱正難堪。况送君歸把別衫。鳥嶺攢靑遮望眼。鷄林染赤迓征驂。曾官太學猶酸齒。今做畿州只帶銜。推不去仍挽可住。世間誰信有奇男。</text>
<title>送許生衎南歸</title>,<text>羡子年方少。詩聲洛下喧。風塵俱是客。書釰細相論。別恨秋生月。歸程葉落村。臨分倍悵惘。吾亦憶田園。</text>
<title>至月八日。與金典籍 侃，韓直講 在厚，李典籍 㭲 同飮破悶。</title>,<text>偶儞萍逢會。同棲泮水林。官寒憐客久。愁積喜盃深。壯志千金盡。流光一歲陰。升沉分散後。須記此時心。</text>
<title>和寄金典籍</title>,<text>歲律行將盡。陰雲釀雪滂。梅封魂返臘。雷蟄氣回陽。別恨因寒緊。歸心幷夜長。緣何謀一醉。聊以沃煩膓。</text>
<title>再疊</title>,<text>玄冥憑朔氣。雨雪極棼滂。急景遒殘序。頑雲掩太陽。夢迷千里遠。眠减五更長。剛被隣筒促。慚君錦繡腸。</text>
<title>和金督郵韻 金以典籍遷授黃山督郵</title>,<text>久客憐同病。歸鞭羡着先。君腰羞束帶。我賦苦懷田。素髮渾成雪。丹心尙戀天。行看太史奏。奎璧耀南躔。</text>
<title>次竹洞韻 竹洞金粹彦寓邸</title>,<text>春來獨冷廣文官。釅醋多年鼻吸酸。千里客遊雙鬂改。五更歸夢一燈寒。久於除目心無損。近得鄕書字有安。可耐韶光看又晩。不妨賖酒賭淸歡。</text>
<title>春行次竹洞韻</title>,<text>郭外尋春晩。斜陽欲暮烏。紅塵咫尺地。此事未曾圖。</text>
<title>又次</title>,<text>偸閒忙裡亦翛然。恰是中春小盡天。柳巷門深初訪隱。緱岑樓逈乍登仙。澗消雪盡新添響。草喚愁生細闘姸。悵望江南歸不得。靑山却怕有啼鵑。</text>
<title>追次竹洞韻</title>,<text>秦京久作越人哦。又送春歸不奈何。剩有愁來侵雪髩。本無夢去到鑾坡。高歌酒後心猶壯。早發花前計已訛。此語君休容易答。功名意氣定誰多。</text>
<title>次竹洞，尾井兩大雅韻二首。尾井李來初</title>,<text>夢還殘錦久。塵入彩毫枯。二大巫來夾。今吾又喪吾。詩逐春殘興。癡成坐據枯。逢君話勝讀。能起甚衰吾。</text>
<title>走次金學諭行彦韵</title>,<text>漫興閑愁逐日新。碧松亭畔朅來頻。難將薄䆠聊衰境。剩有殘詩作令辰。望裡垂楊渾似帳。坐邊纖草自成茵。無端惹着歸心動。滿目年華摠惱人。</text>
<title>留贈金督郵粹彦 二首</title>,<text>晩出都門雪滿衣。離筵酒罷啓征騑。同作倦遊還作別。不堪回首思依依。昨日西門草草分。相看無語各傷神。洛陽城裏塵如海。解識君心有幾人。</text>
<title>次金粹彦，申周伯遠贈韻。却還四首。</title>,<text>何來一書札。飛落瘴江濱。几案光生恠。鬚眉喜旺神。許丞聾尙拜。小阮病非貧。肯向竆愁老。君詩自達人。右兼示金申兩地離懷月幷明。山川不隔故人情。誰敎幷管湖中驛。自笑曾齊嶺外名。別後鬂應侵雪盡。詩來氣尙吐虹生。南風借便相思夢。夜夜吹過錦水城。右專寄金蘿洞詩來眼忽明。嶺湖雲水隔年情。靑雲平地看隨步。白首微官愧負名。倘有寒梅傳信到。不堪芳草喚愁生。成歡館外靑靑柳。西出何人唱渭城。知君此去向承明。遙想長塗倦客情。志士傷時多慷慨。文人傲物薄功名。渭陽恨未遺乘馬。漢代寧無薦賈生。聞說湖山成什錄。後來傳誦動江城。右專寄申</text>
<title>贈李參奉 仁復</title>,<text>洛陽才調寢園郞。到處聞名此日逢。肝膽相傾忻附尾。文章有價敢爭鋒。半生笑我同操瑟。一第看君易取舂。聞說高軒隣寓舍。不妨經過更從容。</text>
<title>有懷 李來初仁復以金吾曹司卽在當直。直所隣寓邸。早夜相從。李友脫直後作。</title>,<text>數月團圓一夕離。雖非遠別亦長思。由來不待招邀往。此後無緣步屧隨。入夜每懷同聽雨。把杯仍憶對論詩。他時相見尋常事。只恐如前未易期。</text>
<title>送李都事來初往晉州 三首</title>,<text>紫闕門辭啣命去。靑山縣過覲親歸。長途快句風霜發。行見朱炎亦避威。風流一代李金吾。矗石東南自勝區。到日憑欄高詠處。邦人定道眼中無。方丈菁川某水丘。送君今日此間遊。秋來我欲休官去。肯許分留物色不。</text>
<title>次權直講 斗經 見寄四韻二首</title>,<text>懶向功名市。區區較顯微。多君能遠引。愧我尙遲歸。信斷魂方惱。書來色欲飛。遙知衡泌下。至樂可忘飢。洛邸寒如水。爐烟細篆微。人從千里到。書報半塗歸。子已鴻冥擧。吾方鳥倦飛。有君堯舜聖。寧見士長飢。</text>
<title>又疊前韻</title>,<text>直講師多士。官銜不是微。爲言當起謝。俄報便旋歸。阻雪驂難進。瞻天夢正飛。升沉休係念。紅紙未應飢。</text>
<title>次尹正字見贈韻 尹名東郊字命汝。卽寶城宗人之外孫。</title>,<text>羅代名家六部䧺。吾宗中表散西東。彌孫嶺隅門仍替。宅相湖鄕譽早隆。邂逅京華非夢到。後先科第亦恩蒙。從今携手靑雲路。淸白敦婣不墜風。</text>
<title>贈別黃使君輝卿歸覲湖西</title>,<text>送君歸覲指湖州。皁盖翩翩嶺路脩。雲峴卸鞍楓樹晩。錦江回棹夕陽稠。趍庭恰慰三朝養。封篆稍寬百里憂。寄語㫌麾須早返。秋來縣務正絲抽。</text>
<title>奉和具戚大見 龍徵 留贈韻却寄</title>,<text>閑來罷釣夕陽沙。好笑浮名等角蝸。多謝詩朋門外到。共看梅蘂竹邊斜。憐吾身世頭生雪。羡子文章筆夢花。萍水逢迎還勝事。一尊忘却在天涯。</text>
<title>又趁具戚贈使君韻兼寄</title>,<text>頭邊歲月各崢嶸。磊落襟懷撥不平。風雨塲中當日面。萍蓬海外此時情。藜床玉麈淸談轉。驛路驪駒別恨生。到底男兒須取樂。莫辭長夜倒深觥。</text>
<title>續成前詩。贈河光陽道卿。</title>,<text>眞將軍出大儒家。曾送防胡鴨水涯。當日贈行言若是。此時論抱意如何。湖中皁盖留風敎。關外靑油翫月華。自笑廣文官獨冷。䆠情寥落薄於紗。曾於赴防時。擬贈一詩。只發首句。未及圓篇而因忘之矣。十餘年後相會於洛邸。道卿記傳七字。怳然若前生事。因爲續吟以贈云。</text>
<title>贈崔令公 琥。崔以五衛將入直禁中。借去箕雅。而崔本善吟詩云。○二首。</title>,<text>禁苑烟花璧月姸。艶陽時節太平年。官啣五衛詩千首。君自風流獨兩全。烽火甘泉日報安。虎賁千隊臥雕干。鉤垣老將閑無事。詩帙從人借去看。</text>
<title>奉贈洪使君赴鐵城</title>,<text>鐵城元自是幷鄕。未到吾能說得詳。鮫客尋常來市郭。蜃樓朝暮對軒牀。崔盧文獻諸家在。杏灌風聲百世長。此去不須愁瘴癘。勉加淸愼好調將。</text>
<title>贈李徵叔赴關東棠幕</title>,<text>迢迢關路當炎令。君自風霜發頰牙。萬二千峰看落日。靑天亂揷玉蓮花。</text>
<title>追次李都事贈金督郵韻。轉示李都事。</title>,<text>我亦輕餘子。惟君自可人。風流山倒玉。醞藉氣團春。晩契仍忘歲。衿虗不見畛。呼仙故事在。狂客奈非眞。</text>
<title>奉贈申士輔赴海西棠幕</title>,<text>送君西望海連天。幕府風流正妙年。氣色蓉堂眞閣似。有詩多半獨吟篇。</text>
<title>酬和慶進士 千會 見贈四韻</title>,<text>曾從塲屋窃虛名。敢說文章似子荊。半日逢迎忻附驥。一言推許勝登瀛。酬篇久闕知多負。韻語粗成愧小程。傾盖忘年叨晩契。肯將雲雨到交情。</text>
<title>次慶進士汝一四韻</title>,<text>早聞聲價擅騷壇。幸托新交臭似蘭。暮虀朝塩山斗解。先生獨冷廣文官。萍逢偶爾同爲客。身世終然一樣寒。自笑床頭金已盡。無緣相對辦淸歡。</text>
<title>送淸安使君文子夏之任 幷序</title>,<text>子夏氏之爲淸安也。咸爲子夏賀。而淸安之得子夏也。余獨爲淸安幸也。以子夏氏之地之才。得是也誠有所不止於不足賀。而有可以稱屈者。卽公誦已然。而儕友之齊舌而賀者。盖以子夏氏奉偏慈在堂。而季君聖休甫前一歲出宰保寧。卽與淸安一路。而相距不甚遠。皁盖聯翩覲省以時。其爲榮養何如哉。爲子夏賀。固有說矣。而淸安在湖中爲十室縣。而介於西原常山畿湖之孔塗。邑剜民瘵。宜無待於耳目而後可知也。子夏爲之。其能撫摩喣濡。嬰保而乳哺之。余已逆決其然者。宰牛之刃。未始不以割鷄而不利且恢也審矣。淸安之幸。詎不大歟。近因自湖西來者。稔聞季君之政。赫赫有聲。而子夏氏繼而有是行。古所稱大孝顯親。非子夏氏兄弟。夫孰能擬之。淸安之人。與有幸焉。而嚮之爲子夏賀者。宜在此而不在彼也亦明甚矣。不然職不擧而曠。民罔惠而瘠。上而負九重之寄。下而斂齊戶之㤪。而榮養無幾。忝辱爲多。則連城接壤。尤爲譏罵之囮柄。而寧不如相先後之爲小愈也。余非爲子夏慮萬一似之。而朋友臨別。贈言相勉。乃古之道然爾。子夏氏以爲何如也。行且發。爲詩道別。而提其說以引之云。詩曰。儒化文翁是舊聲。小馮君更偶連城。萱堂晝永金魚幷。琴閣風晴乳翟鳴。草報春輝同節物。民安淸政稱州名。他年循吏恬侯傳。太史何人秉筆成。</text>
<title>送李天與出宰海南 幷序</title>,<text>李君天與將赴海南任所。儕友就別者凡若干人。中有執爵而言者曰。以天與之資地。所宜處者奚所不可。而無故補外。所得邑又極南海之濱。非善地也。豈淸朝待學士道耶。愾然有稱屈意。有一人抗聲而起曰。是不然。天與有二親在堂。板輿之奉。鼎牲之養。昔人之所榮。則天官此除。意甚不偶。而况境接瀛洲。産饒魚蠏。天與之不宜薄海南也明矣。余方在座。徐進而解之曰。諸君之言。未始不是。而亦未爲盡是也。夫士之小少治詩書。出而立本朝也。其有不以致澤尊庇而爲期者乎。挽斯世一躋煕雍。誠非造次可議。亦係乎遭遇之隆汚。有非盡由於吾者存焉。而至於牧民之寄。乃爲邦之積也。有民人焉。有社稷焉。卹隱蘇瘼。敷惠覃恩。而摩撫剖撥於弛張捭闔之間者。與治國而平天下者。無二𧗱焉。但所及有偏咸耳。較諸守一官辦一職而自以爲能者。其勞績大小當不論也。自中世重內輕外。視州縣如束濕。望臺署若登雲。是浮浪進取輩爲然耳。識士初不爾也。天與以省郞試南州。遽以屈稱。奚可乎哉。若夫乞郡便養者。世率以筍輿牲養榮之。是直誇詑世俗之說耳。顧人子之養。其至在於志。滫瀡之旨甘。儀衛之光盛。便適於一時之口體。抑其次而小者也。聞之湖外傅海之邑。昨歲大侵。今夏又失雨。秧種諐期。晩澇無節。殆無歲成望。而海南爲尤云。天與視篆日。當推孝爲忠。念分憂之重。視民如子。軫猶飢之思。方便調賑。還集流丐。儘從家政上做來。而歡謠溢境。令譽載塗。政聲上澈。褒綸下降。則遊譚之士。稱誦於天與者。將皆曰夫夫之辦是績也。乃得於過庭之餘也。玆非所稱養之在於志者乎。苟戾乎是。斂㤪下戶。蒙責上司。以玷累世烈家風。則雖彩服肩輿。一日三牲。吾未見夫養之得其至也。此不待升堂拜問而後可。必知其願此而不願彼。今乃以瀛海之瓌觀。魚蠏之滋味。而欲佐天與養具亦値矣。語未究。天與捧手而謝曰此親志也。此不佞雅槩也。遂次其言。以爲送李天與出宰海南詩序。詩曰。男兒五馬亦云榮。何况君今乞養行。三載不須愁瘴癘。一麾猶得近蓬瀛。賓僚恨失靑雲士。父老驚看白面生。聞說海蠕仍失稔。勉施仁政慰孤惸。</text>
<title>步井邑倅韻。贈詩山使君柳思叔 近。</title>,<text>閑齋永日玉東西。春事闌珊百鳥啼。傲吏詩情方倒峽。聾丞欲和愧涔蹄。</text>
<title>奉別完山通判徐公宗愈 師孟○三首</title>,<text>休官行色一鞭揮。不待秋風便決歸。無限遺民惜去意。化爲陰雨輓征騑。萍蓬聚散劇悠悠。來倚飛飛水上樓。樓下長波無意緖。共君西去不停流。平郊漠漠水悠悠。節岸高臨上有樓。馹騎慇懃來送別。離懷黯黯水同流。</text>
<title>送申扶安潤卿赴官 幷序</title>,<text>吾儕䆠業。譬之猶譚龍嘗猪。如不佞喚做學錄官。似是何曹。而兄之前稱正言。縱一出。其不能正言兄之所欲言。以毋負其職可知已。泯嘿頫昂。呼唱廩祿而止。詎不爲少歉於雅槩歟。今之作官者。除宰補外。郞署僚司。大都類是。而唯字牧一路。稍可以略展施吾才力之所可及。間有文法之拘攣。造謁之旁午。官司之譴責。時從而掣後肘者。每每不盡免焉。而程伯子存心愛物。必有所濟數句語。尙足爲隨分自勉地矣。不佞恒爲儕友道如是。而第不佞未在其位。今爲吾潤卿。更作此無味語。兄以爲何如也。爲親而屈。便養之慰。所不敢隨衆窴喙者。使兄仕負學治病官。斂㤪於民而隤聲於家。則雖一日三牲。彩服肩輿。其可乎哉。不趐不可而已。而能逭於忝辱之歸者希焉。則不佞之所貢于行者。辭甚樸陋。而意猶有可取。幸少遲覆瓿。持以遍告于一路中諸使君。如李都黃若而人。與兄我素者。朱墨之暇。時一展看。而爲嫵媚資可也。詩曰。出宰湖中半我儕。今君又去惜分携。端緣聖代憂傷錦。暫輟淸班試割鷄。浦外珠還添故事。笏邊山聳富新題。偏憐白首覊遊客。洛邸寒燈夢舊棲。</text>
<title>高山歸路。訪具注書 益亨 山齋。</title>,<text>緣山線路細紆縈。洞窄纔容一馬行。欲問主人何處去。靑松影裡小僧迎。</text>
<title>酬李咸平相輔韻</title>,<text>東南湖海晩過逢。俱是風塵落拓蹤。一甲雌䧺如有數。半生憂喜略相同。從他指點驪黃外。拔置形骸氣槩中。強把拙詩酬贈意。欲將交義示無竆。</text>
<title>吟呈鄭使君棄官行軒</title>,<text>嶺路迢迢歲欲更。使君明發出東城。懸知棠伯堅相挽。又說元戎釋不平。四境攀轅那忍去。九重借冦或還行。羣情化作連天雪。遮却長亭更短亭。</text>
<title>吟呈丹城柳丈重牢宴席</title>,<text>麻姑獨宿赤松鱞。簫玉乘鸞亦等閑。勝事丹丘千古少。鏡臺重下子孫環。又前霄微雨浥香塵。三月江城爛熳春。聖代再回花甲日。主家重合玉臺辰。酒因獻壽流連飮。筵爲留賓次第陳。勝會丹丘須記取。葛洪還是一竆民。</text>
<title>與李元亮諸人。同登碧松亭。</title>,<text>帝里韶華又一年。碧松庭畔強登先。東郊芳草深如海。上苑垂楊淡似烟。歸思飄揚懸嶺外。壯心磊落倚樽邊。觀棋縱飮聊爲樂。不覺斜陽已半天。</text>
<title>送李汝中入京求官</title>,<text>九月杪秋天氣寒。送君西笑入長安。異時丹詔除羅網。今日靑雲整羽翰。晩節須看霜菊艶。後來應起積薪嘆。臨分爲把推賢意。讓與前塗博士官。</text>
<title>送琴同年九成。赴平陵任所二絶。</title>,<text>鶴髮猩袍道氣濃。度關行李政秋風。翩翩馹馬踏空去。勝似君家騎鯉翁。紛紛褦襶紅塵裡。但願腰錢鶴上州。君似馬曹還勝地。月明滄海倚西樓。</text>
<title>寄題永思亭 亭主龜城李察訪震葉</title>,<text>京華旅食欲何求。聞說林亭卜境幽。夜網銀鱗窓壓水。春盤粉蕨檻連丘。也知高枕他年臥。應悔長裾此日遊。昨夢碧山無恙在。秋風吾亦理歸舟。</text>
<title>飛飛亭。次李注書聖天韻。</title>,<text>多君風度不凡流。邀我登亭爲餞愁。愧殺才非孫綽賦。從他望若李膺舟。一春湖外仍成晩。萬事人間漸覺浮。南浦明朝生別恨。可堪西送帝城遊。</text>
<title>飛飛亭。與成歡督郵嚴子鼎。同醉聯句。</title>,<text>炎天爽氣在高樓。飛馹江關兩督郵。鼎。 大野茫茫通遠眺。長流滚滚滌閑愁。顯。 杯樽引客惟玆會。亭榭留人獨此遊。鼎。 向晩斜陽更奇絶。行㫌欲發重夷猶。顯。</text>
<title>重疊</title>,<text>湖海東南此高樓。等風期月勒烟郵。胷次自能呑野色。眉尖肯許受塵愁。官醪傾盡生離恨。詩句題留記勝遊。浮世逢迎非易事。不妨征旆暫夷猶。</text>
<title>吟贈成歡督郵滌愁樓主人嚴子鼎 二首</title>,<text>酒薄郵殘醉不歡。強登樓處亦愁顔。千年賴子詩兼酒。驛號樓名正好看。成歡館下滌愁樓。常訝名將實不侔。何幸主人風度足。驛人懽喜客忘愁。</text>
<title>次挹淸亭板上柳尙書韻</title>,<text>高亭逈挹小塘淸。倒影流光特地成。舊使有詩曾解道。今來無與可相評。百年時事紛千變。萬古行人此一程。賴有官尊澆感慨。醉鄕何處覔愁城。</text>
<title>與大光同登封州小閣</title>,<text>君我行休各已知。滯程三日未爲遲。亂山送翠爭留客。危閣臨空自供詩。千里中州遙望處。一春斜日薄暮時。梅花有意難傳語。對坐含盃只似癡。</text>
<title>追步亦樂亭壁上韻</title>,<text>鑑水澄虛玉鏡淪。稽山精彩雪中新。其間卜築誰爭所。亦樂名亭自可人。我已休官眞太拙。君能有酒未全貧。從今入社如相許。早晩携家掛角巾。</text>
<title>次觀愛亭韻</title>,<text>池上開亭是肯堂。識君方寸有澄塘。放生非要淸閑福。植淨偏憐晩節香。兼把身名逃麯蘗。未應魂夢到軒裳。從今倘許參蓮社。不復垂魚向洛陽。</text>
<title>玉澗亭十景韻 永川鄭處士皆春亭子</title>,<text>裁桃夾路自成叢。遠近蒸霞一望同。天病東南文太盛。不妨飛落任狂風。右兩岸桃花盛開○春三兩聲來曉枕邊。暗驚時序忽推遷。幽林喬木須商量。恐殺金丸在後權。右綠陰如海。黃鳥上下。○夏霜染靑林錦一圍。臨流映日色鮮輝。主翁憂國衷如許。叵耐君門不曳衣。右楓林處處。堆錦疊繡。○秋萬木凋零獨也春。饕陰虐雪長精神。看君猶帶蒼官號。爭似無名寂寞濱。右寒松欝欝含翠○冬林靄留簷晩作雲。高舂不放轉芬氳。此中只在無尋處。安用烟郵爲勒文。右日晏宿霧未捲○朝半邊斜日在西枝。靜坐工夫占景移。剛道輕陰天際是。牛山枉殺淚長垂。右花山落照晻靄○暮長竿獨釣花荻陰。幽抱時時話短琴。除是皷琴垂釣外。不將餘事負山林。右客少人閑。把釣携琴。○晝凉夜寒蟾醮小潭。淸光亭北更橋南。元來本地澄如許。左右逢原上下涵。右月照澄潭。浮光躍金。○夜溪雨聲肥得好觀。磯流喧豗自生瀾。閑人無事還多事。遇境吟詩字費安。右山雨初過。溪響吼怒。○雨一夜茅齋幻玉堂。梨花千樹欲生香。瓊樓高處寒多少。願爲君王見太陽。右瓊林琪樹。玲瓏可愛。○雪</text>
<title>次李進士鳳佐韻。兼示半月亭主人。</title>,<text>倦客覊懷苦憶秋。一亭高會偶風流。君看浩蕩前湖水。妬殺難馴是白鷗。</text>
<title>追寄鐵城倅</title>,<text>寒家丘墓寄城西。遙憶松楸思轉凄。聞說祭田橫被占。遂敎山戶不安棲。纔因舊尹還侵地。惟待新秋更正畦。此語良非關節比。肯伸眉蹙暫留睇。</text>
<title>贈山人世俊</title>,<text>海僧尋我再過門。自說元來俗姓孫。臘雪纔看蟾水月。春風又聽茂山猿。吾猶坐負同宗會。爾尙行探一派源。寄語終完侵譜事。便勝空業作緇髡。</text>
<title>咏山寺懸皷 九歲作</title>,<text>皮面圓如月。銀釘列似星。虗心藏霹靂。白日動雷霆。</text>
<title>輓九台軒河 楙</title>,<text>南來叨接臥樓評。更與賢郞逐隊行。久仰騷壇推匠伯。忽驚儒苑失儀刑。一年春送遺芳歇。三尺墳連舊宅營。卽事眼前成萬古。可堪揮淚灑丹㫌。</text>
<title>輓柳陽村 之和</title>,<text>丹溪深處着仙村。曾訪先生五柳門。自是風塵雙玉樹。居然天地一荒原。兒孫身後留餘慶。流水墻東帶舊痕。白首元方今獨在。半庭梧月暗銷魂。</text>
<title>挽郭 希賢</title>,<text>先人執友半凋零。磊落餘生恨不平。纔說輞川開別業。忽聞華鶴返遼城。堪嗟積善遲遲報。未及諸郞衮衮榮。一幅憑添雙涕去。不知何日灑孤塋。</text>
<title>挽尹固城 東魯○三首</title>,<text>結髮從遊鬂已星。未言中道隔幽明。㐫音晩至疑將信。挽紙俄傳夢若驚。何處可當承欵曲。此生無復接儀形。年纔週甲官通籍。長使親朋恨不平。世間那復有斯人。小子低頭獨愴神。慷慨論文襟玉雪。激仰傷俗膽輪囷。當年記注稱良吏。早歲文章擅國賓。泰運遲回齡筭促。合將時命㤪蒼旻。晉館一霄燈下話。前年六月簡中言。傷心便作重泉訣。回首惟餘兩涕痕。獨恨公如中道驥。誰憐我尙北溟鯤。交情戚誼今三世。爲與諸郞擬更論。</text>
<title>輓東城鄭內兄 璐</title>,<text>恭戴公家是渭陽。尙看文彩未全亡。詩書不替專門學。忠信猶存十室鄕。萬事只今風轉燭。泗濱何處夜連床。一聲薤露良山下。忍送靈輀向北邙。</text>
<title>輓權河東 緝</title>,<text>天人好惡巧相違。此理悠悠未易推。潘岳空留無限樹。姮娥曾借最高枝。海山如夢雙鳧沒。嶺路連雲別鶴悲。立馬沙頭分手處。只今和淚寫哀詞。</text>
<title>挽李處士 世茂</title>,<text>雙淸堂下一條梅。依舊東風爛漫開。惆悵主人何處去。空餘雪月影徘徊。</text>
<title>挽河徵瑞 世徵</title>,<text>親朋存沒日蕭然。惆悵吾君更竗年。開口文章方獨詣。潛心性理幾竆硏。池邊已斷阿連夢。閨裡空傳小學編。忍想高堂千掬淚。白頭無語灑新阡。</text>
<title>挽郭進士 壽星</title>,<text>寒門宅相有公存。逮世交親久更新。台第受書曾浹月。寒亭承誨幾多辰。晩年雅望儒林老。早世淸名璧水賓。唯有螟孫隨紼後。想應行路亦沾巾。</text>
<title>挽崔德甫 尙謙</title>,<text>憶昨東城醉。連床到夜明。如何成異物。况復是同庚。悵望黃壚遠。愁聞隣笛聲。新春無限好。誰與泗濱行。</text>
<title>挽趙進士 嶨</title>,<text>竗歲才名擅倚樓。傷心今作土饅頭。追懷往事鷄林試。虛負前期鶴洞遊。一命未曾添典午。諸郞見說摠窺牛。公山烟雨琴湖月。無限詩材散不收。</text>
<title>輓郭鳴世</title>,<text>戴尼山下禮爲村。棹楔曾㫌孝子門。雙璧向來騰舊價。九原從此閟餘言。追懷托契今三世。何處論文更一樽。遙想北邙歸去路。寒鴉西日滿林喧。</text>
<title>輓鄭秀士 相吉</title>,<text>壑舟風燭讓流曛。三十年如夢一番。卷裡留題看手澤。篋中遺草見餘論。人間半世文章伯。地下千秋孝子魂。衰草荒原殘日冷。不堪含淚送靈旛。</text>
<title>輓梁生士榮 顯世</title>,<text>尋常鎌柄被人催。今爲吾君手自裁。美酒新豐當日飮。靑山玉棺幾時開。生男遺腹珠添顆。將伯堪家鬂半皚。縱識孤墳猶醉臥。未應親友勸深盃。</text>
<title>輓朴處士 後文</title>,<text>江渭相分卄載前。人琴今又隔重泉。藏名不遣騶鳴谷。營窆應須鶴換錢。閔老淵源誰更續。倻溪雲月自無邊。承家一子非爲少。擬把心期不計年。</text>
<title>挽禮圃郭佐郞 壽龜</title>,<text>痛哭諸孤告訃書。禮村尼嶽望如虗。馮郞䆠業雙眉皓。陳父科名一口噓。淸白家聲新院宇。子孫餘慶大門閭。祗今獨拜床前客。題罷哀牋涕滿裾。</text>
<title>挽鄭察訪 煕章○居咸陽。卽一蠧先生之承祀孫。</title>,<text>闕下相隨霜滿鞾。秋風先送綰郵緺。行逢征客聞㐫訃。歸對佳郞起歎嗟。不信天敎仁者壽。更無人繼大賢家。咸陽正是西門路。那忍他年醉後過。</text>
<title>挽鄭殷伯 夢相</title>,<text>曾將意氣許相投。元白風流屬我徒。向日升沉聊一笑。卽今存沒便長吁。高談經濟人猶有。解讀春秋世更無。勤苦十年貧不救。寒天破屋餒妻孥。</text>
<title>挽鄭魚川 時淑○五絶</title>,<text>仙尉當年棄妻子。高風緬邈事依微。君今委蛻靈山下。應伴丁威化鶴歸。去時黃氣西關日。歸路丹㫌錦水船。惆悵身名太蕭瑟。詩編留與岳僧傳。終南寡婦哭崩城。湖外雙親淚喪明。生死猶將疑信半。挽歌虛想喝騶聲。羲馭西飛不待鞭。枉將刀釰比嬋姸。憑君試看影臺衲。獨宿何曾皆百年。春慵俗累苦相縻。坐失城西哭送輀。非不自知悲亦妄。有生難免是情癡。</text>
<title>輓姜仲容 寬厚○二首</title>,<text>文章餘事玉其中。巨擘江西說仲容。憎達已知言屢驗。壽仁還訝理難竆。何心門外虗經過。未信人間是缺空。倘識顯承來此否。評文尙有舊談鋒。憶曾塲屋共揚鞭。多士喧傳一斗篇。少日聲華羞玉側。晩年科第愧糠前。君今已矣終成土。吾亦歸歟欲賦田。寒笛斜陽天嶺路。一樽抵掌向誰邊。</text>
<title>輓李古阜大叔 四絶</title>,<text>羽盖瀛洲白日還。海天空濶水潺湲。麻姑却向虛壇住。爬盡江南望子山。一飮千朝亦等閑。浮生短世醉醒間。憑君莫要深深掩。會見靑山出玉棺。聲華竗歲文章伯。望實淸朝第一人。只遣銘㫌題郡守。可將何語慰元賓。遺惠荒年寄一州。名城便養更三秋。餘生斗米終何有。猶勝支離老督郵。</text>
<title>挽李學諭 聖弼○五首</title>,<text>男兒六十未稱衰。射策天門不恨遲。萬事秪今都定了。淸朝何限着朱兒。長吉前身香案吏。廣寒元傍玉京樓。羣仙作記推高手。路出烏橋却被留。何處浮生非過客。到頭歸盡亦朝昏。諸孤寡婦無竆恫。難把玆言慰一分。端識緣吾作此行。咸關西出是龍城。還敎蜀櫬尋來路。臨發應須范巨卿。湖中節物近淸明。春事闌姍客抱驚。自笑獨來還獨去。只關揮淚灑銘㫌。</text>
<title>挽申別檢 弼成</title>,<text>鳥岑崚崱洛波淸。往往其間得俊英。曾過別庄遙指點。或逢小阮問安平。驚看挽紙從何處。懶寫哀詞似不情。多愧諸孤能記我。尙爲先子榜中生。</text>
<title>輓姜來卿 必泰</title>,<text>一別風塵動十年。那堪此日隔重泉。金陵往路惟新燕。耆洞名家只舊氊。記取槐圍門外話。森然芝宇眼中懸。江山小使三霜匝。追寄哀詞涕自漣。</text>
<title>挽柳僉使自三 五絶</title>,<text>次第科名大小俱。君家兄弟世應無。虎頭投筆西征日。班掾詞華賦兩都。將軍有釰倚天明。將軍有志斬長鯨。聖代百年江海晏。却遣要津浪不平。歸臥甄城二十秋。白頭誰數老僉樞。慣看節鉞東南過。債帥如林氣自麤。城西弊屋冷蕭條。白羽飄零臥綠雕。別是傷心身後事。暮雲孤鶴㤪春霄。前年戱綵映萱堂。鴈序春來忽斷行。池草喚愁山望子。挽歌非是只哀亡。</text>
<title>輓朴進士 明迪○七絶</title>,<text>陜下有公眞可喜。江西着我不妨奇。君今已矣吾仍老。欲向何人賣此癡。一洗丁橋更隱侯。寒沙以後此其尤。恨無奇語題君挽。賺取喧傳得幷留。太學館中曾選士。少陵詩上古稀年。世間何恨操觚子。名不先人壽又前。詩禮名家專學術。淸明聖代長兒孫。且於八月初前逝。時事憂疑摠不聞。皎皎風塵雙玉樹。至今凋落半枝荊。看他蒿里尋常唱。只解哀亡不問生。昔從湖外尋鄕路。有底忙於過隙駒。短札留成長訣語。不敎飛馹暫時迂。無那靑山強有力。收將白骨欲何如。倻岑洛水自今古。閱世無情爭似渠。</text>
<title>輓文僉知斗衡</title>,<text>功名謂可等呼盧。一見知非小丈夫。棠下幕歸江上宅。髩邊獅化隙中駒。人間逋債皆唐帥。局外忘年有魯儒。脫贈朝衣珍重意。祗今垂涕愧全孤。</text>
<title>輓嚴進士 翼廈</title>,<text>訪道崆峒偶一時。三傳變虎摠堪疑。君平與世交相棄。簾下遺書欲托誰。</text>
<title>挽郭建初 啓玄</title>,<text>聞君長逝失驚呼。曾挽先公筆未枯。兩世文章終底用。百年存沒只堪吁。齊閭鶴髮千莖雪。謝室蚌胎一箇珠。借去書還留案在。忍看塗抹費工夫。</text>
<title>挽姜佐郞聖叟 載後</title>,<text>妙年才調拔羣姿。平步雲衢萬里期。官止禮曹郞可惜。壽終四十一堪悲。妻兒各地難爲命。兄弟何言欲慰慈。帝里覊遊成感憶。只應親友誦遺詩。</text>
<title>挽柳大材</title>,<text>竹林虗館走驚鼯。詩稿床頭問有無。惆悵春來人不見。山禽依舊勸提壺。</text>
<title>輓河大卿 己亥七月</title>,<text>秋風雌樹獨悲傷。先跨晴虹有底忙。弩影變時仍屬纊。鸞絃續後忽墮璋。儒宗白鹿孤多士。家學靑箱付一郞。差新阡連舊宅。尙敎孤寡日相望。</text>
<title>輓呂陰城天卿 命擧</title>,<text>少小塲圍共筆硏。晩來遊䆠更隨肩。後先科第登龍日。潦倒功名記馬年。已識竆通關運命。可將脩短㤪蒼玄。有生一死應難免。幸不雙親在世前。</text>
<title>挽妻叔梁處士</title>,<text>南烹卄載接芳隣。姻婭情同骨肉親。卽事忽成千古跡。倦遊今作獨歸人。秋風斧屋占沙洞。曉月薤歌出廣津。倘見細君傳道否。孫郞已老抵前貧。</text>
<title>挽尹元老 商衡</title>,<text>新塘氷雪塞。鮮月冷荷馨。晩慽靑猿叫。遐齡紫氣迎。鄕曾深坐敬。樽尙湛餘淸。北去他年路。羊曇醉後情。</text>
<title>輓橫城金君 聱徹</title>,<text>一片丹㫌千里歸。菁江如夢鳳岑疑。那知嶺海遨遊日。便作妻孥訣別時。偶向尊間論晩契。却於泉下付前期。使君懷緖何須問。我是新交亦淚垂。</text>
<title>輓尹監察任卿 遇甲</title>,<text>一代吾鄕兩尹幷。爭推器業屬任卿。時乎不遇官宜庳。天亦何心疾又嬰。宿草二年千掬淚。舊遊三柱八人名。如今後死無竆恨。幾個闡科有底成。</text>
<title>挽河澤仲 潤溥</title>,<text>妙年儼若老成人。溫玉剛金性質純。見說顔淵仁不壽。未聞柴也毁其身。一家兩殯凄凉地。寡婦孤兒哭擗辰。靑谷寒鍾梧桐月。舊遊回首倍傷神。</text>
<title>挽鄭汝明 相亮</title>,<text>恨入高堂滿。悲添夢草多。君強猶莫恃。吾老只堪嗟。晼晩春華盡。蒼凉月影斜。靈車催曉發。惆悵欲如何。</text>
<title>輓趙生英寀 主牧之子</title>,<text>萬事居然足愴神。出城含淚送靈輴。一聲長笛留題處。千里嚴庭奉對辰。官柳靑疑前夜夢。閣梅花似去年春。潘郞尙可延吳勉。見說兒生未七旬。</text>
<title>挽 代人</title>,<text>淸時嶺士際雲龍。望實雙全少似公。治郡何慚循吏傳。代言優有大臣風。曾從白鹿陪凾丈。永使靑襟感發蒙。惆悵一餞成萬古。不堪東望淚無從。</text>
<title>不求方伯賦 幷序</title>,<text>丹城地有武陵村。去官路不遠。山水絶佳。桃樹臨流。姓柳人爲主人。朴野無文。有監司春行縣。過丹聞其勝。暫入玩賞。將旋欲贈詩。問主人有所求乎。柳遽對曰冀得塩碩。監司憮然而去。是說在丹縣誌。丹倅不記某。拈是事爲題。勸縣生製之。余寓晉與丹接。故聞而戱筆。聊附于解嘲之義云。江城故郡。武陵新村。淸溪一曲。碧桃三春。客有倚棹而過者。聆故記於樵歌。訪山居於荒原。想㫌棨之曾過。悵詩編之無聞。傍有父老揖余而言者曰。昔有幽人於焉佳客。地偏境僻。離塵絶俗。臨溪種桃。跡似避世之人。落花流水。時引漁子之舟。玆其所以肇錫乎嘉名兮。擅佳賞於名區。爾迺韶華欲晩。晴日方遲。竹關乍開。棠陰忽移。丹車塞巷。但看山鳥之恠。碧苔掃經。出獻野人之拜。憺賓主兮從容。日已斜於嵓扃。戒玉節以且竢。羌有意乎吟贈。佳篇默成於胷中。期永賁乎山庄。試問主人之何求。要旣索而後言。吁嗟乎主人之所求。初不在乎詩編。方伯不怡。歎息而旋。疊穎帶羞。芳杜厚顔。至今覔鹺之說。滓一區之風烟。言未究。客逌爾而笑曰。江山信美。安用俗子之詩。隱者無名。不求聞達於時。賣藥不貳。堪笑伯休之計踈。請田自汗。足見秦將之智高。噫此老之深意。宜世人之不識。而况盤中水晶。何妨樂貧之趣。不是聞韶。自含譏世之志。子無恨乎却詩。余獨愛其求塩。若以武陵之塩。擬諸鏡浦之餠。無亦近乎山稱枉人。嗚呼。桃源之說荒唐。謾惹譏嘲。武陵之守好事。輸入輿圖。獨惜乎秉筆之不信兮。記不求而諱永。吾將作高士之傳。摭其事而張大。父老捧手欲謝。客傳晉姓名而去。但見綠陰頹邊。紅霞蒸處。山若增而高。水若增而麗。</text>
<title>銅塔賦 幷叙</title>,<text>麗朝林西河字大年。一字耆之。以文章鳴。詩篇間見於東文選詩話諸書。而世無傳其全集者。十許年前。嶺外淸道郡雲門山寺僧晝夢。有老人指寺樓前溪潯曰。掘此當有獲。溪卽若耶溪也。寺名雲門。溪號若耶。盖倣古云。覺而如夢中指。果得銅塔高尺餘。發其盖。中有缸。缸中有一卷書。卽林西河集也。留其塔而歸書於郡上舍李夏耉。申賢良維翰。與李熟嘗繙閱。嘖不已。後在京。與西河遠孫再茂。遇於客邸。道其事。茂武人也。方以討捕帥赴洪州。抵營卽專使於李索其書。命梓移刊而請序于明谷崔相趙侍郞平泉。已行于世。林令欲張大其事。徵詩若賦于素所親而有文者。余於金督郵重兼座上。徧看新刊集及詩賦若干編。有感而作。且於未傳刻時。目其舊本于趙平泉家。經今六百餘載。而楮煤宛如昨。其面紙有李上舍貼錄小記。記其發出事顚末如右。而塔刻僧印淡封字。感夢者名淡印云。尤異事也。粤馮翼之肇剖兮。檀降后而玄造。箕玉馬而行遯兮。衍龜疇而敷敎。悲歌㤪以麥秀兮。臚左海之聲律。渢餘響而逖聞兮。宏雅繽其鱗躍。洎鵠嶺之中葉兮。林氏踔其鴻藝。伊詩詞箋奏之各臻而兼工兮。䧺一代而獨詣。綴遐韻於孤雲兮。風益眉而瞠後。欸才命之寡耦兮。世孰云而珍汝。懷脩能而弗售兮。汩下流而終翳。文星隕而閟彩兮。散人間兮珠璣。苟非六丁之收拾兮。疇義士而竊携。餘殘編而隱暎兮。齎永嘅於詞垣。道不可以長否兮。天未欲乎喪文。奎精委於析木兮。際聖朝之煕運。皇猷煥而累冾兮。文敎粲其丕闡。叶三靈而呈效兮。章百家而闤闠。理有欝而必伸兮。物何隱而終晦。邈海嶠之南陬兮。詢古記而多贒。雲門屹而疊嶂兮。流若耶之潺湲。境幽遠而荒絶兮。梵宇騫而千年。歲柔兆之維夏兮。貞晝寐於丈室。覿幽人之髣髴兮。眷溪湄曰勿失。承靈訊而遄徂兮。寶不愛於坤祗。鏗銅塔而建標兮。啓金缸之緘識。獲一部之緗䌙兮。迺西河之遺書。簡不爛其楮素兮。字未䵝於亥魚。裒平生之撰述兮。完一家之成言。驚羣緇而驗异兮。留不敢於山門。仍太學之選士兮。授湖臬之將軍。將軍先生之子孫兮。有古家之遺烈。盾磨墨而賦詩兮。蛻縵纓而雅飭。追芳澤而尙曖兮。起遐慕於羹墻。謀剞劂而壽傳兮。徵弁文於鉅公。侈上台之鋪張兮。申吏部之賞評。亮信後而無疑兮。儘朝暮之其遇。咨先生不遇於當時兮。奚卒顯於異代。天回沍而理泬兮。莾難預其終始。原人文之昉宣兮。驪躍河而卑昊。歷姬孔而演翼兮。咸忤發而詔永。漸竅於情性兮。風雅菀其葩正。偕時化而迭運兮。或逌阨而終彰。屬百儀之泯夏兮。燔六籍而灰揚。彼聖謨之炳若兮。將日星以齊曜。尙陽九之載罹兮。棲壁航而潛葆。綿歷禩而晩出兮。信顯晦之難覈。繄發夢而掘瘞兮。若穡夫之種穫。羌身否而道賁兮。仰羣龍而同軌。孰諉文爲技小兮。認天同而神比。維文人之好夸兮。競不朽以爲期。紛嘔心而鏤胃兮。騖藝圃而英蜚。俄金火之倐遞兮。渺蠧壤以隨滅。藏名山而亦陊兮。刻金石而猶泐。顝命阨而文垂兮。謇有待而斯暢。煩神物之呵護兮。閱浩㥘而無𧏮。摎唐帖而事異兮。侶汲冢而增奇。嚮吉光之零羽兮。今返璧於叢臺。播文苑而快覩兮。昭聖化之覃幽。矧前後之藏發兮。寔誘衷於禪笁。剔苔鑱以徵名兮。契龕扉之開闔。事吊詭而有證兮。言若誕而可質。想石鍾之在地兮。寃釰氣以橫空。歸鴻寶於世間兮。谿嶽黯以收精。台倦遊於書肆兮。繙古本而駭眡。豈直豔乎昌辭兮。重有感於冥諏。佇短世而長嘻兮。唯盛業爲可久。雖文藻其足恃兮。况太上之攸樹。與揚眉於百年兮。寧亢譽於竆宙。吷蚩子之淺知兮。繽不謀乎晁夕。逐眼底之浮榮兮。空萬古兮丘貉。覽天道之好還兮。抑公議之後定。達人晣於理命兮。安所遇而自靖。列玆言而傳奇兮。聊永愬而寄警。</text>
<title>赤兎馬賦 月課</title>,<text>粤天駟之委精兮。降雋相而徵異。或躍河而啓宓兮。有饗臺而卑姒。先齊氷而智專兮。㑋楚羽而歌悲。攀神謨而邃遠兮。憐伯圖之成虧。閱黃縹而馹懷兮。緬赤兎而增慨。方朱火之欲熸兮。皇路囏而轡委。靑蛇垂而告沴兮。灞螢熠而拯迷。天悢悢而右漢兮。孕月窟之奇姿。渾四體而沬血兮。曾七日而超母。歷董呂而郵替兮。更受紲而閹贅。誠未遇夫其主兮。幾嚮風而悲鳴。時桃園之矢義兮。人奮跡於解良。明春秋之大義兮。振熊虎之威聲。䧺圖馽於暫蹶兮。辱相府之虗禮。催廝漢之右牽兮。動將軍之驚謝。物爲時而間出兮。天有意於相遇。回踶齧之曩趫兮。變婉柔於新衛。人中虎兮馬中龍。諒兩美之必遘。馬戀主兮臣爲君。期一心而成功。軒蚕眉而駄背兮。龍釰揭而低仰。空千羣於上陣兮。起四蹄之驚雷。馘二帥而疇惠兮。躙五關而歸朝。軍聲疊於鄴狐兮。寧比數於吳鼠。庶展力於高衢兮。收馬上之舊緖。欸赤精之杪歇兮。竟草豕之售狙。蹴四顧而靡騁兮。邅麥城而班如。英䧺逝而事去兮。踠餘足於中塗。懷棧豆之舊戀兮。肯貼耳於庸皁。蔌雪涕於電瞳兮。羌絶食而自斃。噫斯馬之斯臧兮。足千古而鮮媲。匪絶足之是稱兮。匪異質之徒媺。侶壽侯之壯烈兮。光漢季之禎圖。想玉泉之顯靈兮。焱遠馭兮雲中。金鑣兮玉勒。共明月而輝光。神無往而不在兮。憺壽宮兮天東。屹泥塑之權奇兮。宛霧鬣與風騣。像當時之馳驟兮。撫往事而憑吊。挹遐風於天末兮。摛蕪辭而永愬。</text>
<title>安樂窩賦 月課</title>,<text>溘埃風余曾擧兮。頫常閭之鱗櫛。有渠渠而連雲兮。招鬼揶於閾鐵。抑蝸蔀之撲地兮。㑋寢牛而泣啜。汩內訌而外潰兮。羌婦勃而姑豀。厭囂阨而復路兮。詢上仁之所廬。詹安宅而久曠兮。指廣居而跂予。逖孔里之絃響兮。遡顔巷之春風。悲𨓏聖之不住兮。眇莽莽其靡從。㫚臨睨夫洛社兮。爰得邵氏之攸芋。窩雖小而易安兮。問所樂之何事。嘉善名之在玆兮。緬經畫之伊始。奎晶委而測圭兮。胥厥宇於天根。奠兩儀而拓址兮。列四象而爲門。繚風花而葺盖兮。䟽雪月於窓櫳。窄僅容於陶膝兮。卑有甚於禹宮。伊先生入此室處兮。人不堪而自怡。玩萬化之迭嬗兮。看四序之相推。梧之月兮柳之風。盎六宮之皆春。冬不爐兮夏不扇。靖四紀而罔淪。足眞趣於一窩兮。傲大廈之千間。識住此之非夫兮。微若人其疇依。撫棟宇而長想兮。眞一世之人豪。登羲文而上下兮。賾玄象於無極。襟懷豁而放曠兮。屹空中之樓閣。亮所學之安成兮。宜不改乎其樂。彼小窩之湫矮兮。曾焉足而局余。相衆兆之溺喪兮。紛摘埴而寄籬。叢憂慽而百集兮。恒未安而旣危。縱攘題之數尺兮。庸不恧乎爾漏。慨末造之隳倒兮。懷曩喆之善居。綴玆言而永愬兮。佇告箴於靈臺。</text>
<title>物不得其平則鳴賦 月課</title>,<text>希余耳以內聽兮。溯萬吹之靡同。寤動靜之互根兮。摎寂感之相通。摭曩脩之竗詮兮。認不平而斯鳴。亮大塊之本閴兮。顧匪激而焉噫。粤羣品之播形兮。凾一理而受氣。流洪纖以各具兮。付鑪錘而匀與。初無事於作爲兮。儘自在而消息。恩何謝於鑿混兮。氣不漓於載藥。沕靜默而無睽兮。窅聲臭之泯跡。維機緘之自動兮。固變化之相薄。或有戾乎其恒兮。隨所感而乃發。紛鳴號而不止兮。摠被他之激惱。木遇風而生籟兮。虫應候而動喙。洪鍾響於待撞兮。逝水咽於磯湍。聒萬竅而齊怒兮。羌異情而同貫。槩乎其不平而爲者兮。夫豈物之性哉。爰反隅而觸伸兮。齊物我而一科。葆衷靈而虗明兮。如止水之不波。湛哀樂之未發兮。恬不大其聲色。逮遭遇之緯繣兮。懷有菀而難抑。憑文章而自抒兮。結徵言而臚臆。孔老行而操蘭兮。姬在幽而演易。聿神聖猶忤發兮。矧末造之希耦。原方遷而㤪騷兮。令旣腐而紬史。長沙傅之志士兮。杜少陵之平生。豈得已而不已兮。咸不平而求平。抽方寸之磊砢兮。愬來世而有明。留餘㤪於宇宙兮。尙使人而於悒。絜人物而同調兮。信評曏之靡忒。慶今天之命哲兮。煕至化於拱默。人千里而自得兮。無一物之不獲。臣抱皷於雷門兮。庶振雅而鳴國。</text>
<title>公卿十輩。不敵黃鶴樓一首賦。幷叙</title>,<text>棠伯試士于晉。余時方營亡室窆事。心緖不妥貼。夕間隣有從試塲來者傳是題。尙有宿癢。不禁燭下走草。雖不能究竟題意。而猶不專沒本色。庶爲後輩之前導耳。博陵之崔。其聞已久。赫舃冕裳。蟬聯圭組。七貴加三。五侯增倍。惟榮華氣爓烜。曜于一時兮。而今安在哉。軒天地輕宇宙。日月幷懸。山岳共峙。而菀然聲施于後者。唯有國輔詩一首。想夫蒼然楚望。天下名區。鶴飛何年。樓勝千秋。事異乎曠曆。境絶乎寰㝢。盖今古騷翁墨客。紛幾人之過此。自夫人之一題。前無偶兮後無繼。黃鶴之句。於文甚婉。白雲之詞。於義甚遠。夫以李供奉之三唐鉅匠。萬古獨手。猶沮思而輟毫。至金陵始得鳳凰臺一聯。僅同東施效嚬。紛餘子之不論。更千古兮無詩。于時光揜三精。香播萬口。聲振騷林。譽傾文囿。榮慕一代之詞人。名垂百世之簡編。顧當時一門富貴十輩公卿。安敢與之相䧺。然則丈組峨冠。華則華矣。孰與藻章麗詞。輝暎乾坤。萬鍾千駟。侈則侈矣。曷若淸調逸韻。踔厲前後。浮榮短世。過眼成空。盛事文章。傳久不朽。若提此而絜彼。果孰劣而孰優。方其江湖自放。歷落可笑。冷淡一生。雕鎪萬類。顧乃家諸父羣弟。驅轂而彯組兮。何乃自伏孱劣。及夫宇宙流水。衣冠聚貉。光沉響殘。薰歇燼滅。使天下至今有崔氏者。賴有此一詩爾。嗚呼。言之不過數句。攬之不盈半握。望之不見威人。懷之不可療飢。然而空譚而傲上卿。至藝天得。十輩而媿一首。倘來外物。惟彼輕萬戶以千首。何以多爲。與洞庭而爭䧺。豈不少耶。雖然自從刪後。大雅不作。聲律屢變。衆鳥啾哳。風臺月榭。短什長篇。竟闘姸而爭奇兮。感懲之義終蔑。崔氏子之所以大噪於世者。只足以自多於其族。吾將上訴天公。槌碎鶴樓。一破浪說。詩於何有。</text>
<title>輓詞[申命耉]</title>,<text>大嶺之南江以右。騷壇䧺擘數吾公。雙蓮早折詞華富。一第纔登世路窮。瑤陛懸忱頭幾白。玉樓催記夢還空。舊遊回首成塵迹。淚灑人間醉隱翁。余嘗自號醉隱翁。甞以語公。公謂是善名。吾與君一笑。故末句及之。</text>
<title>輓詞[鄭萬陽]</title>,<text>半月城中始識顔。別來三十七星環。廣微少日魁天下。古佛長年卧草間。交道不因時態變。好音頻寄驛亭還。祗今詩軸山家在。把玩朝朝哭老頑。</text>
<title>輓詞[權斗經]</title>,<text>庚寅龍榜憶同年。獨掃千軍筆似椽。老抱奇才堪世用。生無媚骨受人憐。寒郵記馬微官遠。野壑藏舟大限遄。臺閣未容投一足。窮途落拓竟重泉。</text>
<title>輓詞[河世應]</title>,<text>文章高視百年來。末葉頹波力挽回。氣格猶傳韓柳骨。精華能脫陸潘胎。手中蓮桂蜚英譽。湖外郵官困逸才。不及淸班先盖棺。悠悠天地恨難裁。平生知己獨吾公。幾把文章共細評。惆悵昔年談笑地。梧桐凉月照懷明。</text>
<title>輓詞[韓箕錫]</title>,<text>天遣文豪挺嶠南。谿淳澤悍可同參。雲根月斧平生事。員外承郞半世銜。晩歲冷官今鄭老。早時風槩舊羊曇。楊䧺門下侯芭在。遺藻吟來涕滿衫。</text>
<title>輓詞[鄭相周]</title>,<text>同時諸子莫能先。久握騷壇大將權。筆下長風天象動。都中學語姓名傳。香生蟾窟千年桂。秋早龍池二朶蓮。事業一生能盡我。功名於世奈關天。王曹寧記沙圈馬。陶令長懷栗里田。朱紱投來宜野服。靑山望處聳詩肩。還從丘壑甘踈放。却向時人恥乞憐。酒席頻留投轄客。雲扉時叩乞詩禪。人言文子皆親己。我識峨洋別有絃。筈谷同吟看雪興。山岐共着賞春鞭。雲山間濶心猶往。江樹微茫眼欲穿。浮世偶成三歲別。淸儀奄隔九重泉。長思灑落風流動。輒見從容笑語邊。篇帙有聲留豹炳。文章不作晦奎躔。閻王大闢修文館。紫府新添玉籍仙。鄰笛一聲山外斷。屋樑殘月夢中懸。西州客灑看花淚。鏡水人回載酒船。萬事傷心棺已盖。新阡回首草仍芊。臨詞掩淚悲今日。把酒論文記昔年。猶慰謝庭森寶樹。可堪王氏托靑氊。今人交態羞翻手。昔士高風負漬綿。他年驛亭南畔路。忍回鞭轡過門前。</text>
<title>輓詞[安鍊石]</title>,<text>氣槩相親自少時。中間隔濶幾勞思。波濤筆力人爭慕。鐵石心膓我最知。蓮桂名成題鴈塔。詩書業繼有麟兒。從今吾黨無奇士。白首窮途涕獨垂。</text>
<title>輓詞[梁命世]</title>,<text>嗚呼。公之於我。派連渭陽。我之於公。門連東床。粤自坦腹之年。無慳逐臭之步。作我芳隣。任我良朋。夙夜相隨。動靜不離。自我移第之後。相勞雲樹之思。春日看花。幾興少一之歎。秋宵對月。久失成三之樂。南雲入望。而北鴈挑懷。形留眼中。音在耳邊。那意轉頭之頃。奄作千古之迹。尋常睽違。猶且惻惻。矧今此別。永隔幽明。回看故園。物色凄冷。時托馬首。不忍擧目。始識古人避路之心矣。今當遣日。不堪死後之痛。聊吟卄八薤詞。以附生蒭之義云爾。詩曰。生以所能鳴一代。肯將悲喜較窮通。吾東更擅天人策。藍邑休云樹二松。</text>
<title>輓詞[郭在一]</title>,<text>屈壘文鋒幾箇䧺。騷壇主幟獨推公。鵬程萬里才看濶。鶴夢中霄奄覺空。樽酒細論無與共。暮年相倚有誰同。盈箱筆札時開見。哀淚淫淫自滿瞳。臺山燕谷已俱亡。先進鄕鄰爾獨當。官止馬官才未稱。壽愆鮐壽理何忙。吾儕不幸埋良友。擧子無從失大方。新化如今爭拭目。九原難起益悲傷。</text>
<title>輓詞[河世溥]</title>,<text>山河間氣毓英才。獨步文園幾占魁。鴈塔手携蓮萼幷。月窟頭戴桂花開。身騰雲路鴻將漸。首屈郵官鳥倦回。聖代卽今多雨露。九原遺恨想難裁。</text>
<title>輓詞[權壽齊]</title>,<text>文章才藝擅南州。人道玄成美價優。豐嶽空藏橫斗氣。洛江還閣濟川舟。任他欣奬推宗匠。隨分功名寄督郵。世事凄凉那足說。題封哀輓淚先流。昔我東床共贅賓。年來情誼倍相親。儀形此日歸何地。官未稱才壽未仁。</text>
<title>輓詞[孫仁後]</title>,<text>世德淸芬繼我公。睦宗厚誼感人衷。靑蓮二朶輝靈沼。紅桂一枝暎月宮。華國將期垂竹帛。忤時牢志任天翁。堪嗟風燭光陰忽。楚誄強題淚滿瞳。</text>
<title>輓詞[郭翼之]</title>,<text>吁。兩家交道。其來久而愈篤者。豈無以乎。玄昌界相接。故連世講好義。而公與我能繼之。客寓同一鄕。故披襟邁凡舊而遠與近必隨之。盖公長於吾一年。而又其所懷者不異矣。中年以來。公䆠遊。雖不得源源如昔。見其厚誼。至老益深。其與邂逅。相與盃酒強歡者。是槩於一量。况公以今之遊夏名。爲利賓者指南。聞其聲者惝怳而艶歎。則吾儕中以期於公者又如何也。而惜乎淵者不陸。但止於一廣文。公旣沒矣。誰能鳴一代之盛歟。古人以不朽之實遺贏者。遠公有是矣。又何感焉。嗚呼悲哉。誄曰。玉樓初成日。詞宗永歸辰。牙琴已失山水和。覊懷與誰伸。謾將無限意。屬公三蘭又吾兒。世累關我違臨穴。矯首倍堪悲。</text>
<title>輓詞[朴明澈]</title>,<text>天命不純。文章憎達。百年坎軻。萬口嗟惜。旣逢泰運。云何永沒。文星晦彩。騷林寂寞。擧世宜趍。不知埏埴。回首東天。慟哭非私。情同戀土。越鳥南枝。知心末路。牙琴山水。白首他鄕。別多會小。存亡永訣。地下人間。儀形宛轉。眼中其人。咳音在耳。驚呼無答。琴瑟義重。共閉新穴。孔懷情深。棣華同阡。薤露聲中。丹旐翩翩。晉陽城頭。曉月蒼蒼。命有脩短。時有屯亨。鬼神莫要。聖智不豫。君子安受。復何嗟慨。</text>
<title>輓詞[趙槢]</title>,<text>燀赫文章在。英名振八垓。白蓮雙朶耀。丹桂一枝開。華國期屛翰。幹時擬鼎梅。堪嗟光景促。題誄淚沾腮。</text>
<title>輓詞[李基命]</title>,<text>高名嶺外擅文聲。望蔚詞塲莫與爭。半世知音復知己。向來同榜又同庚。晩登科第官仍薄。今隔幽明夢亦驚。白首人間餘舊反。欲題哀誄淚先橫。</text>
<title>輓詞[鄭夢海]</title>,<text>早托金蘭契。從遊歲幾春。英華多雋逸。標格自淸新。鍊玉同鄕序。觀光共國賓。宏詞推屈賈。長策擬經綸。蓮吐雙莖萼。龍登九級鱗。大才當晩就。屈蠖果終伸。佇見聲名蔚。將期寵渥頻。文章憎命達。時運奈邅迍。操瑟非今樂。哦松等昔人。三年湖上草。千丈鬂邊銀。參館投簪日。仁軒解綬辰。回看俱白髮。堪笑久紅塵。更作香山社。相隨晉水濱。省齋春酒熟。昌舍雪梅嚬。兩地淸塘夢。三更素月輪。那知君有疾。遽哭夜難晨。琴匣瑤徽斷。文星瑞彩淪。風儀嗟已遠。淸範接無因。點檢悲埴臆。尋思淚滿巾。王槐應後慶。庭下葉蓁蓁。</text>
<title>輓詞[尹宗宇]</title>,<text>奎彩當時耀海東。文章一代孰如公。龍墀已射天人策。魚水將看際會融。百里牛刀嗟未試。千秋鶴馭去何怱。三槐菀菀庭前翠。王氏靑氊舊業隆。</text>
<title>輓詞[尹之三]</title>,<text>如玉其人色可餐。文章况復擅騷壇。月宮仙桂靑年折。滄海鵬程萬里寬。佇見明時將大用。豈知名位止郵官。靑氊舊業今何托。餘慶綿綿謝氏蘭。</text>
<title>輓詞[梁準世]</title>,<text>地下修文日。奎躔晦彩辰。珠璣傳一代。奬勵幾千人。已重師宗義。何論戚懿親。餘生無所仰。題輓淚沾巾。</text>
<title>輓詞[鄭楫]</title>,<text>自是南宮花下仙。致身雲路正非難。可憐百戰屠龍手。只博三年記馬官。彭澤歸來仍寂寞。茂陵貧病更辛酸。鵬霄尙有前塗在。天奪如何不少寬。無限悲歡已飽更。鬂絲贏得萬莖霜。誰知垂死皇坡老。又哭平生盛孝章。夙昔神交連父子。向來高義見存亡。君歸地下逢阿吉。爲說而翁病帖床。</text>
<title>輓詞[梁鐩]</title>,<text>薤歌凄咽北風鳴。丹旐翩翩啓遠程。妙歲聲名題鴈塔。晩年恩渥阻瑤京。官寒一馬才何試。庭茁三蘭後必榮。姻婭從來情義重。欲封哀輓涕沾纓。</text>
<title>輓詞[梁夏世]</title>,<text>誄子何須陳世德。申私不覺涕先流。披衿說抱今無處。對榻論文更有疇。早遇靑年同白首。纔成一訣便千秋。泉臺如見吾兒子。傳與人間未死憂。</text>
<title>輓詞[成師世]</title>,<text>千秋羅國孝鍾鳴。彪炳華珍育子荊。通漢瑤波班董友。幻騷奇骨玉差兄。摛文魯閣惟公事。養馬周汧㑋世程。可惜風塵褒友逝。孑餘文擧涕盈盈。</text>
<title>輓詞[柳完瑞]</title>,<text>邇來才府半傾藏。南國文星又晦光。妙歲名高蓮桂榜。晩年身卧水雲鄕。人間鳳去丹山穴。天上樓成白玉樑。可惜詞文失宗匠。後生何據叩疑方。二十年前世誼親。今來回首已成陳。餘生此日無窮慟。哭向諸孤淚盈巾。</text>
<title>輓詞[尹之復]</title>,<text>誤讀黃庭謫下郞。文章華譽擅騷塲。兩枝蓮萼能專掇。萬里鵬程快展翔。位小馬官時不遇。班陻鵷路衆偏傷。揮淚題輓還堪慰。有美三蘭摠茁長。</text>
<title>輓詞[柳復起]</title>,<text>文章藉藉動京華。早採雙蓮桂又花。一䆠蕭條參馹舘。人生斯世若朝霞。</text>
<title>輓詞[趙時琠]</title>,<text>立幟騷壇秉翰衡。風檣學海孰能爭。靈池春碧荷雙朶。月殿秋丹桂一英。尙德偉文千載照。臭蘭道契百年情。殷梅夏鼎終郵政。爲我良朋淚滿晴。</text>
<title>輓詞[梁鈺]</title>,<text>文星昨夜晶光晦。俯仰乾坤痛不窮。共逐諸郞曾負笈。偏承良誨喜開蒙。情深戚懿知派近。誼重姻親更井同。小子從今何所托。欲題哀輓淚添胷。</text>
<title>輓詞[成麟世]</title>,<text>方對玄夫哭拜時。更聞東北喪朋知。靑氊已矣墜前業。白雪如何絶古絲。湖海郵官槐一夢。星辰高策月千期。莫如泉下修文會。寥落殘生願死隨。</text>
<title>輓詞[梁鍒]</title>,<text>自我髫齡承警誨。更兼姻婭得相依。文章事業功能畢。名位卑微世共悲。聖世將看茅有吉。年光反促壽無稀。前塘月白霜風冷。丹旐翩翩底處歸。</text>
