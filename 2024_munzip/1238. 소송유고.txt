<title>謹次從兄百愚堂原韻</title>,<text>一不愚中有百愚。以愚扁額是夫夫。移山未必由乎力。灌水何曾類也湖。早折蓮花千里送。晩成柯則一家謨。願言更起耕犂手。爲向明時屋廈扶。</text>
<title>寄題小梧堂</title>,<text>芝眉豪邁像魁梧。何事留心最小株。韻抱瑟琴山水聽。材需棟樑屋榱扶。西山鳳去時猶晩。北海鵬移勢遠圖。淸宵試看懷中月。志邵所志亦邵徒。</text>
<title>送人之京</title>,<text>半簷踈屋數頃田。獨閉柴門坐暮年。有客慇懃來北里。謂余跋涉向南天。離亭風擺峯頭雪。去路冰呑石下泉。寒歲此行良亦苦。臨分回首意悠然。</text>
<title>雜詠</title>,<text>數間蝸屋小城隅。天命於吾果樂夫。山到千層方是嶽。溪添百道便成湖。生涯淡泊三盃足。身世淸閑萬事無。客去須臾燈見跋。窓頭明月片輪孤。</text>
<title>野人載酒</title>,<text>郭外斜陽送客歸。席門深處坐茫微。孤村面面靑烟鎖。古木頭頭白雪飛。慇懃多謝三盃醉。忘却今來萬事違。農談未了君先去。或恐濕雲上野衣。</text>
<title>徐小梧，梁晩齋共話。</title>,<text>紅塵以外白雲林。中有閒儂老碧岑。百歲相懷千歲樂。三更便到五更深。徐君寶劒緣知己。梁甫新詩獨愛吟。誰識寒潭今夜月。慇懃來照一天心。</text>
<title>逢茂朱客同拈</title>,<text>塊坐芹窓舊友思。溪聲迎客故遲遲。赤裳山下歸來日。白雪江南歲暮時。纔了寒暄先醑酒。欲舒情話更酬詩。聊知明曉臨分席。嫩柳稺花問後期。</text>
<title>白蓮堂</title>,<text>人中桃李物中蓮。趣味平生淡淡邊。精神宛在芙蓉水。氣像如看風月年。一千卷揷懸牙軸。四十翁來老石泉。靑者已歸餘白者。無端雕飾愧天然。</text>
<title>次晩齋韻</title>,<text>以今看古古猶今。料得主人今古心。圃菊垂黃秋色暮。澗松遲翠歲華深。軒常近水寒生枕。簫或忘憂月滿林。纔到齋中名已好。晩而喜易豈徒吟。</text>
<title>仙谷</title>,<text>從古人才貴晩成。區區豈必老書生。峯因仙住常留約。地逐贒居始著名。物外烟霞耕鑿處。閒中日月古今情。尋眞且莫華陽去。山水南鄕子獨淸。</text>
<title>次從弟 汶容 翠竹軒韻</title>,<text>竹裏踈簾竹外籬。淸陰不改滿庭垂。離離鳳啄風前聽。節節龍蹲歲後知。俗客只言等千戶。主人偏愛貫四時。子由卽是吾賢弟。肯使筠軒獨有詩。</text>
<title>立春日。用杜工部韻。</title>,<text>無曆山中歲莫知。一年春氣此何時。隣家雨立竿千柱。那處香傳菜萬絲。太史及期先入告。杜陵是日不堪悲。心灰正與葭灰動。強拋硏冗賦短詩。</text>
<title>五人對坐</title>,<text>江南微雨動微春。瀟灑衣冠揔不塵。萬事都忘無一事。二人或倚臥三人。溪山圓濶文章目。天地虛生慷慨身。所語云何知所樂。強題玉律幅中新。</text>
<title>次杜少陵白鷹韻</title>,<text>鷹性嗜寒早下秋。憑凌萬里任渠遊。世人豈識雲霄志。獵者徒煩網繳求。心膽淸高寧縶架。羽毛表異遠超韝。不隨飢飽分颺附。雉在山梁且莫憂。</text>
<title>玉坪任友見訪</title>,<text>晏坐心灰冷。無人勸我盃。地非金谷會。客自玉坪來。歲色江南暮。詩情硯北開。不知春到早。起問小窓梅。</text>
<title>臘梅</title>,<text>臘裏先鋒昨夜回。百花頭上爾曾開。山河影動黃昏約。天地心寒白雪來。標實女歌南漢俗。調羹人乏濟時才。良宵索共廵簷笑。樹下亶宜醉一盃。</text>
<title>山村卽事</title>,<text>孤村近臘動寒砧。落日猶殘歲暮林。宇宙無竆人易老。山居甚僻洞常陰。情盃在手休嫌薄。詩思關心到夜深。此地亦非燕趙市。胡爲君筑我歌吟。</text>
<title>逢海上人。聞東海消息。</title>,<text>山居寥落臥窓寒。客帶扶桑日影還。天地中間爲物巨。風濤上下過船難。平生願見精衛海。消息今聞度索山。到處瞿塘知在在。勉君千里渡平安。</text>
<title>漫題</title>,<text>殘暉冉冉暮山蒼。詩思費吟每瀝腸。白雪歌終迷郢樹。靑雲路阻臥南鄕。立春方届花心動。冬至已過日影長。萬事如今都幻夢。餘生且付彼滄浪。</text>
<title>除夜</title>,<text>一歲佳辰㝡此辰。天時人事更傷神。千村燭送家家臘。半夜門迎鼎鼎春。孤露餘生嗟獨我。殊方何處未歸人。固知今夕兼悲喜。添得數莖白髮新。</text>
<title>雨中遣懷 二首</title>,<text>年來抱病絶人交。洞裏歸雲掩屋茅。遇事審詳看虎市。擇居棲息任鷦巢。處竆吾亦蟠泥蠖。乘勢誰同借雨蛟。老去詩篇餘日在。聞花消息下東郊。流光電邁復悤悤。鏡裏還驚舊日容。門處三年難見末。山加一簣乃成功。入簾偏愛峯千疊。臨歧堪歎路萬重。聞道西園春色早。強扶藜杖笑東風。</text>
<title>三月初吉</title>,<text>草閣從容少客尋。主人慵起聽春禽。開花艶艶詩中畫。流水聲聲譜外琴。勝日風流黃鳥友。暮年身世白鷗心。一觴一詠相酬地。牙頰生香玉爾音。</text>
<title>少一歎 二首</title>,<text>啼鳥聲沉午漏稀。春風昨夜送征衣。王孫草綠人何去。帝子花紅客未歸。簷影漸移知日昃。簾陰不動覺風微。嗟君所過桐臺路。旅鴈相分一行飛。楊柳溪邊倚小樓。詩能竆處每生愁。稺花軟草時三月。麗水明山此一州。滿勺葡萄前歲釀。登盤芋栗去年秋。濡毫弄墨皆餘事。且向南淮學壯遊。</text>
<title>春雨</title>,<text>塊坐山窓有所思。廉纖小雨降無遲。微沾巷柳連三夜。細着庭花發一時。白鷺飛過西塞樹。黃鸝愁濕草堂枝。朝來試聽前溪水。添得春波多少知。</text>
<title>答翠竹</title>,<text>鄕家何似在京家。門對靑山翠柳斜。千里歸思多夜月。十年奇氣暎層霞。自吾不見餘三日。尺地居然各一涯。問爾翩翩西笑路。漢江無限白鷗沙。</text>
<title>春日雨後多風</title>,<text>一氣昭蘇自震宮。惜春白髮老英雄。芳草江南先過雨。妬花時節又多風。萬樹輕揚禽語亂。一沙平鋪鷺心空。無邊花柳前川路。剩得東君造化功。</text>
<title>酬趙鰲齋</title>,<text>野水漾溶也自波。無人可渡小舟斜。鶯兒喚樹春風滑。燕子入簾夕照多。蘭若僧歸緣說果。竹溪客到筆生花。病餘近沒登臨趣。回首雩壇一放歌。</text>
<title>和崔斯文</title>,<text>靑山之下碧溪潯。中有茅廬納晩陰。紅榴時節家家雨。黃鳥風流處處音。縱然明月淸宵好。其奈寒霜兩鬢侵。一醉一吟遺萬事。後來楊子復伊今。</text>
<title>春日對客</title>,<text>二月江城百草芳。東風吹客下山陽。目魚或混泥中璞。相馬今逢策下良。世事奔忙歸夢境。生涯淡泊獵詩塲。看君雅範還超俗。鳴佩何時繞建章。</text>
<title>辛酉春待榜</title>,<text>吾門珍寶數君先。歲値王家禮士贒。一筆題呈寒食柳。三場采得曲江蓮。風流早許靑雲客。榮耀還同白日仙。近夜村人來獻夢。此云然矣彼云然。</text>
<title>牧丹</title>,<text>環百花中一草堂。憐渠獨也帶天香。根托淨園垂紫帕。位尊土陛負丹裳。一笑嫣然誇富貴。數䕺沃若供盃觴。從知此愛宜乎衆。爭打黑牛盡日傍。</text>
<title>登山</title>,<text>山自東馳水北分。飄花芳草襲人裙。新春已晩褪紅雨。坐處極高掃白雲。試向石溪淸玉漱。却尋仙寺暮鍾聞。玆遊未了西暉退。林影森森夕鳥還。</text>
<title>別故人</title>,<text>世皆白眼我眸靑。與子從容步月庭。幽谷帶陰常雨雨。瑤絃催別語星星。歸家試對門前柳。久客還同水上萍。怊悵伊人何處去。無聊獨倚夕陽亭。</text>
<title>閒居卽事 二首</title>,<text>晩卜幽庄結一廬。窓前修竹案邊書。生涯恬靜留空谷。世事紛紜傍峽居。綠水靑山中作主。狂歌豪酒上無余。秋巖還問秋巖叟。樂不樂歟果樂歟。海東淑氣㝡湖南。鍾出其間許大男。濟濟靑衿才倚馬。家家紅女績治蚕。風餘莊嶽民具五。地隔眉陽俗近三。釣水採山眞箇樂。隨分飮啄是吾甘。</text>
<title>島竹</title>,<text>幽居十載一茅廬。竹所行裝賈島驢。韻抱虞箾來舞鳳。聲含柯笛出聽魚。始抽森立軍中戟。編出宜摸案上書。勁節於吾曾有分。願使淸陰不變初。</text>
<title>雪景</title>,<text>小屋寒生坐雪晨。乾坤一色望中新。輕輕柳亂千莖絮。片片梨粧萬樹春。世界胡爲開白地。湖山故不染紅塵。灞橋詩思剡溪興。驢背歸來又水濱。</text>
<title>洞簫</title>,<text>百年身世一簫閒。從古仙人老此間。明月高樓人坐夜。秋風落木客登山。尖唇開闔商聲發。纖手高低楚竹攀。獨抱遺音知者少。不知何處喜開顔。</text>
<title>乘暮客到 二首</title>,<text>山宵客扣二更扉。正是孤燈未寐時。袖裏平安雙鯉至。林間棲息一鷦期。人情閱去黃金盡。世味嘗來白髮知。重到君行良有意。發於咳唾摠爲詩。味如啖蔗臭如蘭。却老良方賴有丹。世路險夷三笑可。生涯淡泊一身安。甁花送酒春風暖。籬竹當窓夜色寒。從此詩情歸漫興。說時雖易做時難。</text>
<title>山亭會話 二首</title>,<text>山南茅屋水西橋。苦海多年泛一橈。琴友俄過詩士至。林暉初出野霞消。風驚滿座君疑孟。宅置竆垣我學蕭。浮世經營多少事。主人高臥聽春潮。匝坐高亭勝會團。山心水意對霞飡。葡萄酒熟三盃足。楊柳風輕二月寒。亂鳥聲中春日暮。杜鵑枝上野花闌。幽居恐或塵人到。石路逶迤鎖碧巒。</text>
<title>乙丑冬。丹霞族兄 日容 氏見訪。日與酬唱 十四首。</title>,<text>西京歸客又南州。爲是靑山暫逗留。司馬浮名渾似夢。屠龍巨手此高遊。世人那識幽人趣。詩者還逢俠者流。臘近家家春信早。寒梅已占百花頭。歲暮江南天氣淸。連宵詩會坐江城。一千里外丹霞客。五十年來白髮生。樹色平安風乍定。山容漸瘦雪初晴。晩來剩得西湖約。不向要津學釣名。生也無涯質彼穹。少年氣習最豪雄。間以農談從野老。外於形骸學仙翁。萬戶寒衣明月杵。三秋幽桂小山叢。那知曲曲桃源水。流向人間一路通。韓子二三已送竆。歐陽四十自稱翁。騎驢客到梅花外。打雉人歸竹樹中。坐對爐香千佛靜。淨思明月一心公。亂山殘雪天涯夜。底意嗈嗈獨去鴻。天涯迢遞各雲端。幾歲經營是日顔。志士相逢悲白髮。主人高臥繞靑山。貞操松立寒風後。春信梅傳凍雪閒。詩話酒情餘興在。是非少處便爲閒。稜風吹戶雪封原。行李飄然到石門。千里相從當此夜。萬流分放亦同源。淸篇不負江山債。明月長留宇宙痕。自笑主人誠禮薄。有情還是愧無樽。凍雪初消臘雨晴。輕陰重駁繞層城。琴書以外無餘事。山水之間老此生。俗俚紛紜看鳥語。眞心活潑見魚情。槐安得失渾如夢。望日峯前大隱名。疲思曲臥癢思搔。寄世消愁賴濁醪。讀聖贒書看五子。學山人事踵三高。身如倦馬長途就。志似秋鷹逸氣豪。糲飯麤蔬於分足。食魚何必慕江鰲。秋風客自漢陽都。數朔相酬契合符。守夜孤燈生短壁。經冬微雪散平蕪。詩要消日頻題軸。病欲忘憂強近酤。達不移心竆不墜。男兒到此是夫夫。我屋靑山臥白雲。人間萬事揔棋翻。蛛封篋笥塵生案。鷗夢江湖月有痕。吾且芒鞋從野老。誰持瑤燭照衢昏。村如僧舍心如洗。分付奚童掩石門。晩計蹉跎學小山。味於叢桂臭於蘭。詩腸解酒逢春暖。病眼緣愁覺夜漫。千里求聲黃鳥至。一生多夢白鷗寒。笑他要海紛紛者。何似秋風釣石灘。西京千里又南州。壯志平生此一遊。客子光陰梅發夜。故人詩酒月明樓。依山起屋閒如寺。臨水爲軒小似舟。負手彷徨回首望。夕陽山色摠愁愁。一是人間又一非。如君獨立古來稀。異時雲路彈朱綬。此日風流愧白衣。竹韻當窓聲共應。柏陰鋪地影相依。詩情不覺支離久。臥數前村夜火歸。南土玄冥節。北風遠客程。俗同千里國。詩破五言城。對月人相醉。嘶霜鴈獨征。連宵塵累滌。頓覺一身輕。</text>
<title>送橄窩</title>,<text>羣山北走水東來。此地相分幾日迴。一橄南州高士去。䕺梅小屋爲誰開。春風滿室斑衣舞。殘雪留徑凍屐催。歲暮天涯多舊感。也應歸夢繞三台。</text>
<title>立春日。用杜工部韻。</title>,<text>一年春氣自今始。天理循環太早時。暖律噓葭添弱線。輕風拂柳弄柔絲。懸楣大揭靑陽帖。迓歲偏多白髮悲。麴味雲安新熟否。可川遙和錦江詩。</text>
<title>竹林眺雨</title>,<text>雨脚江城破雪顔。天時人事不曾閒。霏霏添倍池塘水。濯濯新粧窈窕山。細霧輕烟紛上下。古槐踈柳自中間。泥濘野渡無人掃。回首斜陽客意環。</text>
<title>夜題</title>,<text>日氣輕寒歲向新。山亭率會㝡爲眞。江南細雨愁中客。硯北孤燈夜半人。從古黃金多誤事。至今白玉淨無塵。村狵謾吠歸風雪。嘖舌西隣老婦嗔。</text>
<title>無題</title>,<text>雪後晴扃向晩開。入簾山色倍崔嵬。金華歲暮詩朋去。玉野烟生遠客回。宇宙悲歌餘一筑。古今多事付三盃。最憐昨夜東城雨。數朶梅花也自催。</text>
<title>立春日遇雪</title>,<text>土膏乍動麥芽催。此夜中分兩歲開。竹外斜陽微雪裏。却疑身踏白花來。</text>
<title>賡陸放翁賞梅韻</title>,<text>遠自羅浮山上來。盟人區別始傳梅。寒開天地渾疑雪。累閱風霜半掩苔。醉月佳娥嚲玉佩。簪花仙子立瓊臺。千秋澤畔離騷怨。聞道靈均骨已灰。</text>
<title>幽居</title>,<text>往事三韓夢裏論。古槐踈柳至今村。梅燈歲暮蒼山色。花社詩留後日痕。里塾規成皆魯俗。居人地僻摠朱婚。平生意內栽培計。稺竹吾家子若孫。</text>
<title>偶拈</title>,<text>人世光陰歲轉加。雪中白屋兩三家。求方賴有仙經字。門掩梅花月影斜。</text>
<title>酬丹霞</title>,<text>千里南來客。三日席留香。有心歌楚闋。無計補虞裳。交情知仲叔。詩格許蘇黃。何如梅屋下。隨月對書床。</text>
<title>送蓮農歸赤壁</title>,<text>雪滿空山星滿霄。燈心別意兩相挑。仙人抱鶴歸何處。客子騎驢過小橋。渭樹江雲今去後。詩愁酒病與誰消。明年春到君應至。莫說東風道路迢。</text>
<title>酬崖石</title>,<text>村墟寥落碧苔荒。遠客歸筇近夕陽。天地彷徨惟我在。光陰倐忽爲誰忙。盈郊嫩麥經三雪。矮壑孤松飽萬霜。山鳥不知年已暮。飛來啼去弄晴光。</text>
<title>臘日餘二宵。送小梧。</title>,<text>白扉西畔碧梧垂。初意經營佇鳳儀。余謂蘭香猶可恃。誰言竹色也無移。但將舊歲迎新歲。要使先知覺後知。羡子乘風南徙路。拂雲高翼出天池。</text>
<title>除夕</title>,<text>餘生孤露至今存。每遇佳辰欲不言。未到曉鍾猶是舊。纔傾一盞卽微溫。百年閱歷今年幾。去夜支離此夜翻。野老村童歌舞地。更深惟不閉柴門。</text>
<title>雪夜</title>,<text>一色乾坤四望遙。隆冬寒氣未全消。盈郊亂灑鹽千斛。着樹錚鳴玉萬條。暗夜虛明非月月。平林常曙不朝朝。忽然一夜滄桑變。疑是銀河落絳霄。</text>
<title>與丹霞復酬 四首</title>,<text>冬日如春久不風。今宵高會去宵同。詩情未必求三上。人物須要在二中。梅友來時香吐白。燭奴呼處影挑紅。塵間富貴休相問。流水浮雲揔是空。沉沉夜海浩無邊。相對孤燈耿不眠。老者至今悲白髮。人生記昔盡靑年。鳴椎子是詩中傑。遺俗吾能世外仙。笑矣主翁何事業。滿阡烟雨暮耕田。竹外蒼嵐竹下亭。仙人呼我誦黃庭。琴心流水聲聲譜。畫意層巒疊疊屛。天借今宵千里客。地圍佳境一區靈。何當更聚弛禁夜。白酒相傾共醉醒。風滿空林雪滿簾。夜來山色倍生尖。花箋晩帶丹霞濕。消却胷中世累纖。</text>
<title>與高華隱 濟弘 共酬 四首</title>,<text>草屋淸遊勝錦筵。主人與客聽冷泉。羣巒突兀森千戟。苦海迷茫任一船。歲色盡歸寒雪裏。梅花只在小橋邊。知君早負元龍氣。却艶高名北斗懸。合日常思後日離。南來先問北歸期。巖溪聾峽冰千腹。梅萼粧春月一眉。要謝囂塵深閉屋。爲聽流水曲疏池。心灰夜與孤燈冷。睡起寒窓強寫詩。村人去後客來初。古木蕭森晝影踈。歲暮輕寒生屋角。事閒幽鳥啄庭除。東邊殘雪西邊日。壁上孤琴案上書。四十餘年何事業。至今猶愧白紛如。華山橄樹帶晴霞。誰識良金在礫沙。凭几燒香心似水。挑燈對冊眼生花。迷離夜色雲千壑。擾亂砧聲月萬家。聖廟諱辰餘一日。臣民普痛奈無涯。</text>
<title>酬朴東阿 四首</title>,<text>遊筇不廢遠登臨。那意蓬門此日尋。滿軸藻華驚俗眼。經宵梅雨動春心。江山浪跡從前古。詩酒風流始覩今。相對娓娓談笑席。夕陽俄去坐燈陰。何年雲屐出書帷。流水高山盡是師。周遊百里難休足。齊會中堂始接眉。遠客歸來春適矣。幽花將發雨先之。知君早抱江湖氣。明月樓臺着處詩。新春和晷少年長。萬物回蘇喜自狂。昨日東風今日雨。十分花事一分香。矯松發籟鳴全瑟。籬竹成行補缺墻。吾輩相逢談笑可。胡爲落筆意還忙。東城二月故人盃。天亦陰晴久不開。簷鈴亂落千溪送。園樹幽深一鳥來。鴨綠江流何日帆。鶯黃時節仲春臺。枯腸有響詩情溢。漫把塵編四五回。</text>
<title>甲子暮春</title>,<text>門掩桃花小洞深。山禽盡日哢春音。月届二三惟暮景。年過四十尙童心。倦把牛集床頭倚。時有蝶魂夢裏侵。多少關心塵臼債。一盃料得萬慮斟。</text>
<title>次兒輩望日峯韻</title>,<text>山開面面水頭頭。領略春風共索幽。第一高峯登上處。環三皆海坐中流。倚空雲起輕輕襪。聘遠烟浮點點州。老脚未能參少會。聊將短律續玆遊。</text>
<title>酬朴魯巖 重憲</title>,<text>幽禽啼罷復啼來。詩酒相逢喜眼開。林居靜閴皆山也。川閣崔嵬取水哉。江南細雨愁芳草。二月東風怨落梅。可惜春光挽不得。君行此去幾時回。</text>
<title>逢族姪逍遙翁 敎昇○四首</title>,<text>逍翁於世不炎凉。百里山陽步履長。二老因成花樹會。主人忙掃石苔蒼。况今春去無餘日。恨未年來共一常。誰送峨眉今夜月。樽前對酌弄淸光。芳草如烟雨意微。此時此會一年稀。落花滿地家家畫。亂鳥鳴春物物機。暇日相尋鷗鷺約。明朝莫作鷰鴻飛。請君爲解逍遙意。鵬背前程萬里依。江南三月雨初開。遠客筇鞋鷰共來。桃李園中佳子弟。芙蓉塘上好樓臺。處世希夷愚者柳。生香詩句浩然梅。一觴一詠相酬地。簾外斜陽不滿盃。天地一回首。新月夜夜梳。白髮君猶壯。黃嬭我未除。病多常近藥。愁破或看書。晩計南山下。春風吹自如。</text>
<title>雨中與逍遙翁同拈 二首</title>,<text>川上歸雲白晝陰。朝來添得小溪深。𩁺𩁺帶霧連平樹。細細隨風着古林。一夜廉纖生麥氣。三農慰滿見天心。最憐樑上飛來鷰。自是當年舊主尋。君能詩酒我能歌。能使高談動九河。二老慇懃山外至。三春容易夢中過。計添鶴料常嫌小。判斷鸎花剩獨多。可惜一番前夜雨。殘紅落盡杜鵑何。</text>
<title>別逍遙翁</title>,<text>靑春渾如夢。黃石亦有心。杜宇爾何者。催歸啼古林。</text>
<title>杜鵑</title>,<text>西禽何事又吾東。聽豈無心占歲豐。啼罷靑山殘月白。淚添紅雨落花空。鳥道間關千里外。蚕叢故國一聲中。孤身憐爾歸何處。天地恢恢且莫容。</text>
<title>逢宅村安友</title>,<text>東城微雨洗塵顔。忽漫相逢做得閒。懷葛羲農人以上。松槐梅竹我其間。天地統論皆積水。屐巾到處盡名山。孤燈耿耿春宵短。杜宇聲中明月還。</text>
<title>牛峯江上口拈 二首</title>,<text>緩把歸筇替小驢。靑衫學士出山初。行裝正似春來鷰。臨水孤村訪主廬。路險山重疊。江平水穩流。如此無限地。昔人未有樓。</text>
<title>戊辰秋。與石田李兄 最善 會于川上。</title>,<text>淸秋秋色點楓林。客子登臨路不深。十載相逢驚髮鶴。一樽高會聽壺禽。溪聲添得人聲亂。酒意微醒睡意尋。眞率玆遊餘興在。隣家舂婦又歌砧。</text>
<title>春日有客同拈 三首</title>,<text>斜陽客到畫中樓。又是相逢在歲頭。南國寒梅春信早。西園踈竹雨聲收。佳辰百五東風節。諸子二三暇日遊。適意從今詩有酒。人間至樂更何求。入春日氣苦無齊。太古山深似子西。芳草離顔添客恨。鮮花揷鬢護兒啼。魚行水裏新荷動。鳥坐林端弱抄低。道士千年今進士。謾招歸鶴度淸溪。春風送客坐頭頭。一席團圓會二州。酒裏有鄕能記醉。人間無地可埋憂。陰雲擁樹行翻雨。曲水臨門臥聽流。我欲尋盟鷗鷺去。江湖何處月明舟。</text>
<title>得衣字</title>,<text>睡起東窓強拂衣。不期相會更如期。病餘筋力多時酒。愁裏光陰着處詩。對客論心人亦我。敎兒登學父兼師。白頭未挽靑春色。羞向菱花歎髮衰。</text>
<title>與沈元春守歲</title>,<text>年梭冉冉忽更新。天理循環㝡是神。老去偏憐當此夜。適來還有遠方人。寒梅古屋先驅臘。爆竹隣家共得春。只恨前村猶未火。誰將玆意訴楓宸。</text>
<title>逢菊軒</title>,<text>亭臯草色雨中馡。門巷寥寥晝掩扉。五月深林黃鳥囀。一川烟浪白鷗飛。通溪竹館幽人臥。滿地松陰棋友歸。忽覺今來年已晩。山花落盡野芳稀。</text>
<title>上元</title>,<text>通夕山家不閉門。紅燈高掛失黃昏。正當佳節難成睡。空把春醪暗鑠魂。天下幾人同此夜。一年明月在孤村。別神祭罷歌聲歇。古老相傳遺俗論。</text>
<title>夏日吟 二首</title>,<text>白扉伊軋掃蒼苔。禿柳松傍短梅。鷰子聲中微雨過。石榴花下小窓開。假眠每患羣蠅亂。處僻時看獨鳥來。陋巷簞瓢於分足。高名千載慕賢回。人間萬事淡無求。偏愛靑山買小邱。二士同心其利斷。百年苦海此生浮。楊花拍地輕如雪。草閣臨江小似舟。今歲登豐從可卜。前溪秧雨漲新流。</text>
<title>酬雲溪 二首</title>,<text>高低石卵路盤回。步轉移時意轉催。黃蝶生涯春菜老。白魚消息夜船來。情親禿樹欹書屋。僥倖飛花落酒盃。唱到新詩傍擊節。君家童子亦奇才。幫坐衣冠會墨池。詩追李白筆追芝。人緣有定前生果。春意偏全獨秀枝。布糓聲中三日雨。白鷗飛下一江湄。幽情漸與琴心會。不覺艶陽午砌遲。</text>
<title>次尹侯 性善 晬宴韻</title>,<text>有星比地耀南天。偏照山陽太守邊。百里烟花春似睡。一堂盃酒日如年。亳州舊宴今賡後。絳縣遐籌更續前。壽斝傾來歌飽德。賓朋秩秩共初筵。</text>
<title>與崔雨峯 羽奭 遊竹原寺靑蓮堂 二首</title>,<text>招招白衲問靑蓮。叉手從容古事傳。山益危乎逢則石。庵雖僻矣未遮烟。園林路熟非生客。法界身登揔是仙。一去風流千載後。來人應說戊辰年。拋却塵冗更覓眞。十方來作一閒人。喬松繞壁開仙境。老石當庵現佛身。詩酒相逢皆勝友。京鄕匝坐摠芳隣。終宵轉輾省心發。雲外踈鍾催報晨。</text>
<title>雨峯請秋史筆帖松竹軒三字。因作詩送之 三首。</title>,<text>亭亭孤節歲寒天。栽置吾家近十年。崔嵬自有干霄意。笑殺春風桃李邊。憐渠貞節㝡相親。却把慇懃遠送春。他日赤裳山下屋。此君應識舊時人。竹在淇園松在徠。秋翁椽筆善模來。却憐今夜峯頭雨。沾得雙根一色栽。</text>
<title>答和雨峯</title>,<text>小巷山深暖日垂。秧鍼軟綠草芳時。東方有士騰蛟手。南國無人壓鳳詩。素契謾違花柳約。碧紗斷與木蘭期。連峯去作人間注。不問滄洲是雨師。</text>
<title>有客求詩</title>,<text>羣巒陡立壓虛汀。地是葛川去後庭。風月主人今寂寞。江山歸客任居停。楣間題字來要海。軒外烟光控渤溟。於耳雖親於目未。巖花澗鳥自形形。</text>
<title>贈晩齋</title>,<text>十年虛伴一孤燈。事事平生學未能。詞格人無卿末至。奇功吾乏穎先登。處竆莫歎蟠泥蠖。有志將圖渡海鵬。佇待盤根思別利。誰知豐劒暗輝騰。</text>
<title>讀石洲集有感</title>,<text>人說石洲集。文章一代名。少時雷耳慣。開卷霧眼明。筆力回千弩。詞鋒赴萬兵。若逢周盛世。宜補廟歌淸。</text>
<title>夜坐</title>,<text>山齋風雪冷。孤坐小燈前。意匠經營久。心秤輕重懸。一年云暮矣。萬事揔蘧然。外騖非中道。無妨閱古篇。</text>
<title>次永慕齋韻</title>,<text>松檜颼颼綠滿陰。經營小屋寓微忱。主人非取烟霞。君子那堪雨露心。孝哉昆季無間語。庶幾精靈在上臨。永言維則終身慕。詩到蓼莪並廢吟。</text>
<title>題遊山軸</title>,<text>春晩山中卜此遊。一堂詩酒會三州。蘭香入室論金契。竹筧分泉漱玉流。鷰子歸來芳草暖。杜鵑啼罷落花憂。却把韶光年少付。自愧鬂霜五十秋。</text>
<title>謹次松梅亭主人 安瑩洙 壽宴韻</title>,<text>松梅春色上亭筵。中有仙人不老年。始信皇天仁必壽。曾從福地世生贒。亳州盛宴今如昨。絳縣遐籌後續前。病臥未能參末席。強將短律步瓊篇。</text>
<title>壬申正月。茸山林老回婚日題。</title>,<text>長壽非難偕老難。回婚然後福稱完。㝡喜庭前孫若子。爭着斑衣供笑歡。</text>
<title>與安溪隱 廷洙 共拈 三首</title>,<text>此老隣居舊要也。平生工於詩。一日廢吟哦。不能耐爬癢。暑雨初收。理屐扣門。願與切劘。吾素不閒此。一唱一酬。爲消遣法。長霖忽退又蒸炎。欲受微風故捲簾。園樹當窓雲氣暗。筧流分瀑雨聲添。俗情漸與仙情近。詩意還從酒意沾。收拾烟霞高臥笑。主人淸福信無廉。一居川上一居山。臭味平生可許蘭。白首相逢心眷眷。黃梅初落雨漫漫。爐頭酒沸三盃暖。扇面風生六月寒。此日歸程君莫問。終宵新漲阻前溪。經旬苦雨每看雲。黃鳥聲中夢忽翻。有意峨洋君且抱。無情歲月我何痕。林霏擁樹晴猶濕。竹葉當窓晝亦昏。盡日虛堂客不到。主人獨閉靑山門。</text>
<title>奉和鄭校理 㵙 自嘲詩 二首</title>,<text>人情天理亦難知。恭挹書香起我思。可惜潛郞然有故。豈曾神物會無期。蓬萊縱遠心常戀。松竹愈堅意不移。後世子雲今世又。病餘賡賦解嘲詩。百爲叢縛一無當。塵界奇緣愧子平。蓬蓽端宜竆者色。梅花遠寄故人情。牙琴世邈知音少。瓊律春噓樂意傾。自笑柴門風雪夜。且將詩酒慰餘生。</text>
<title>奉和諸益遊竹原寺詩軸 五首</title>,<text>一入深山萬慮空。塵衿飄灑濯寒風。盃盤用鉢儒兼釋。楓葉交松翠暎紅。使我翛然遊物外。諸君幸爾會庵中。遇溪曲水流猶在。遺躅分明仰二公。遇溪安牛山，朴蘭溪曾遊處故云。深秋秋氣㝡淸空。携友尋眞不俗風。數歲相逢驚髮白。三盃連倒借顔紅。靑蓮逈出諸天外。黃菊時當九月中。老釋能知文暢否。浮屠一序愧韓公。右靑蓮堂庵在高峯縹緲間。遊人脅息也難攀。一坐蒲團忘世慮。松風蘿月不須還。右隱寂庵鳳兮天降出人間。高壓千峯俯抱灣。從古文明君子國。西岡鳴後又南關。右天鳳山地非鶴林寺。時値龍山秋。座上元無俗。酒中豈有愁。筧分流水在。庵古夕陽留。他夜西峯月。懷君下石洲。</text>
<title>輓尹侯 性善</title>,<text>巷老呑聲競說悲。賢侯舍此又何之。梅花東閣春風靜。桃李南州野色垂。子舍堪憐千里哭。琴堂虛負百年期。休言鳧舃從玆遠。永世山陽口是碑。</text>
<title>輓族孫進士 鍾器○二首</title>,<text>丹旐翩翩白雪飛。人間了債似公稀。五福元來全有備。一門從此更無依。天馬峯前靈雨過。峨眉山下暮雲歸。薤歌數曲溪南路。病伏餘生發大唏。聞道靈輀過店前。行人點指是神仙。靑山難得如公葬。爲作賀辭送九泉。</text>
<title>輓梁兄 憲默</title>,<text>仁壽相違未必天。人間萬事摠於焉。庭蘭雙帶猗猗馥。渭樹孤生杳杳烟。出世優爲名下士。乘雲遐擧月中仙。牙絃已斷無消息。流水高山意漠然。</text>
<title>本倅李靑田 鶴來 移守永川。丙子上元也。要余踏橋翫月。</title>,<text>南國元宵爛。東橋新月圓。今宵又今月。來歲兩鄕天。</text>
<title>贈玄風郭五悔 孝根</title>,<text>人皆無一悔。翁獨有五悔。無心豈萌悔。有意便生悔。先藁未刊悔。思傳晩讀悔。於悔知所悔。吾必謂之悔。</text>
<title>川上齋原韻</title>,<text>日峯之下可川洲。學舍翼然三十秋。講樹春風飛習鳥。方塘夜月伴寒鷗。經營累積先君德。成就將期後進謀。寄語堂中孫若子。克遵遺業永無休。</text>
<title>川上齋八景原韻</title>,<text>日峯陡立海之東。羲馭寅賓極道通。從古鳳鳴君子國。碧梧棲老扶桑紅。右日峯朝陽幽谷長時煙雨濛。霽天如洗一輪空。如此淸光畫不得。許君親見濂溪翁。右月谷霽景三盃痛飮發爲歌。縣號猶存堞在何。蒼茫往蹟無人問。流水浮雲過劫多。右古縣頹堞廢寺荒凉鎖暮烟。鍾聲無有莽蒼邊。林端老石如僧立。嘿嘿想他一萬年。右舊寺寒鍾龍去千年窟宅深。長時雲雨鎖平林。銀鈴倒掛飛來瀑。願作人間歲旱霖。右龍巖飛湍指山問馬豈無眞。汗血嘶風若有神。潯陽非獨羲皇世。高臥北窓自謂人。右馬岡淸風參天高鳳降爲山。山在白雲縹緲間。不是無心而出岫。卷舒閒影一任還。右天鳳歸雲瑞石高峯天半飛。桑暉從此復西歸。野老向人東首語。斑斑紅影上簑衣。右瑞石落照</text>
<title>丙子七月。金楚江 商雨 歷訪。因以唱和 三首。</title>,<text>門柳陰陰帶暮烟。可川來係楚江船。赤裳山下何時發。白酒筵前舊日緣。拙手遇強難下筆。踈才棄選愧中錢。玆堂不是旗亭會。同樂風流老少年。輕陰屋角漸生微。詩話馳騁也似飛。簾箔結踈山影近。桔槹力盡水聲稀。㝡憎白髮多魔障。誰識丹泉老布衣。杜宇未詳人會樂。隔林啼送不如歸。憫農詩罷更揩靑。客子光陰演漾萍。暑氣時兼醺氣惱。水聲看作雨聲聽。旱民方在乾封世。太守無端志喜亭。薇露蕤香酬酌地。騷家今見大門庭。</text>
<title>送楚江還鄕</title>,<text>別意秋心恨莫裁。鴻如其去鷰如來。壯觀湖海囊中括。遠旅詩樽席上開。西望冠山爲日久。東流渭水幾時回。無情最是江邊樹。人立斜陽送客隈。</text>
<title>酬相客李君</title>,<text>經畬久廢硯田荒。綠柳門深半遮陽。楚地逢秋詩士老。豳郊築圃野人忙。黃花時節家家雨。白髮光陰歲歲霜。往古來今仍坐致。金篦刮目使人明。</text>
<title>送崔老赴京</title>,<text>睡起東窓日欲西。滿山微雨綠初齊。波沉廢沼蛙生吠。泥滑前程馬沒蹄。遠客俄從芳草岸。主人自在浣花溪。洛城千里君歸路。到處風流幾大堤。</text>
<title>丁丑重陽日花樹會</title>,<text>無邊苦海始生秋。丁丑年隨逝者流。免乎溝壑浮黃面。閱了凶荒已白頭。韋家樹會今吾室。龍岫花樽又此樓。自笑主人何德有。諸君多事以遨遊。</text>
<title>與老石鄭丈 海龍 共拈</title>,<text>君子雅言擅五城。陽春高調動分明。詩非有意然然作。酒欲忘憂細細傾。地僻新鸎歌後院。廳閒幽鳥入前楹。硯田從古無荒歲。墨暈書香坐處橫。</text>
<title>題老石遊山軸</title>,<text>瑞石山前路。可川席上人。觴詠酬酌地。冰月靜無塵。</text>
<title>文進士 敬憲 以其大人六十壽席韻求和</title>,<text>南極老人前夜歸。滿堂和氣動庭幃。黃花佳釀重陽節。綠柏長春五色衣。種福亶宜仁者壽。潔身爲筮遯而肥。鰲山知在靈鰲背。莫道人間仙子稀。</text>
<title>次老石卜居詩</title>,<text>一入林林百不憂。東邊日出又西陬。弄環居士盤桓處。瑞石名嵐淑氣留。翫世還同鶯出谷。論詩先許鳳添樓。仙源知在玆山裏。或恐漁舟再到求。</text>
<title>長雨塊坐 二首</title>,<text>茅屋數椽溪上村。主翁呆了坐無言。江聲滿地風雷作。樹色參天日月昏。良苦竹銀三日降。那堪桂玉萬家飡。極無極備誠難測。天意茫茫欲斷魂。麥穗黃委地。葡陰綠滿庭。浹旬常雨雨。近夜或星星。有友傾樽白。無人拭眼靑。世間多少事。吾自聽心靈。</text>
<title>葡萄</title>,<text>酷愛葡萄臭味同。一棚春色草堂中。臨窓密葉能遮日。着樹稺根可耐風。漢水微波醅鴨綠。西湖冷月落猩紅。兒孫持竹爭來摘。堪笑吾家覓栗通。</text>
<title>籬間松火</title>,<text>竹籬松火映。一樹巧當遮。半吐雲間月。微粧葉裏花。歌袴廉范郡。穿壁漢衡家。願作昏衢燭。明光夜夜加。</text>
<title>又七絶</title>,<text>明從何處暗從那。此夜難分夜色多。浹朔長霖良亦苦。舊波未落又新波。</text>
<title>田舍 二首</title>,<text>田家百事暫難分。樵牧儒農自一羣。野麥委壠還怕雨。山黍立畒又耕雲。晨炊村落烟光濕。暮帶犂鋤月影紛。息作盻盻勤苦業。隣翁占歲大登言。農侯先占月令篇。撲地居民摠食天。座上元無遊白手。盤中時有進黃拳。千辛萬蓼生涯薄。五糓二絲公納塡。誰識山窓淸一境。主翁閒坐抱書眠。</text>
<title>次朴楚亭 齊家 輪回梅韻 五首</title>,<text>釀花爲蠟蠟盈龕。五味之中性屬甘。認得人工能奪化。一身回互轉成三。天地循環造化兒。蠟腮本質是花皮。誰識漢宮傳燭後。西湖落月影相資。蜂時只見摘花時。秉燭歸來花滿枝。細思釋氏輪回說。而我前身亦是誰。來何斯也去何斯。來去之間揔不知。黃昏暗做前生夢。正是參橫月落時。夢裏巫山揔可疑。爲雲爲雨暮朝之。羅浮爾亦荒臺女。變態無常幻化時。</text>
<title>苦雨</title>,<text>三旬統計雨三分。水裏行人鴨鷺羣。小砌花重紅墜粉。微徑苔滑綠生文。沉沉夜色蒼茫海。駁駁天光變化雲。野麥生芽廚槱濕。前村惟有怨聲聞。</text>
<title>次石見樓白髮詩</title>,<text>攬鏡高堂上。我看我亦疑。如何雲一髮。化作雪千絲。公道雖難免。童心獨自知。最憎稠坐席。年少老呼之。</text>
<title>聞星洞訃</title>,<text>石檠松火夜深明。心事胡爲轉不平。星里凶音來夢外。其奈孤蹤客土情。</text>
<title>老石以二十律迷懷送之。故因以奉和。</title>,<text>苦海無邊櫂歌返。入秋懸仰正悠悠。秦水懷人蒹葭蒼。小山招隱叢桂幽。若有人兮山之阿。瑞石名嵐天半浮。四壁圖書偏所嗜。半世功名自不求。贒胤入門贒抱又。善門鸞鵠同不謀。二十驪珠忽入手。快滌胷中多少憂。冲淡精神施宋儷。蕭散調格陶謝儔。西林明月東林菊。盡入文章汗漫遊。前後二枉遲一謝。不較盛意無相猶。如何未及中年質。四大萎薾每難收。有髮堪憐霜後鶴。無角還同水中虯。自顧生平何事業。中夜彷徨抱百羞。有便每荷珍重意。掌摑頂針字字留。黃花白酒風流句。恨未登筵一唱酬。五老峯頭白石庵。先生有地起書樓。經史子集列左右。禮樂詩書講春秋。有賜不可無答語。所愧俚音等巴謳。六世宗基移建事。式至今日永言休。忠孝傳家趨庭鯉。耕讀爲業飯野牛。羅致五百靑蚨子。助擧兒郞善恕不。</text>
<title>有所思</title>,<text>有所思。晝短夜長何支離。無翼未追雲邊鴈。有珠難摘水中驪。湘江昨夜春風起。美人如花隔水湄。切雲之冠明月佩。好之愛之何錫之。煌煌靈芝薄采采。爲誦篔簹歲暮詩。</text>
<title>無所思</title>,<text>無所思。如醉如狂又如痴。此身如在混沌界。今世復見羲皇時。樂琴書宜嘯宜詠。處貴賤不淫不移。世上榮辱都忘了。人間是非揔不知。君不見金人三緘口。聾亦爲宜啞亦宜。</text>
<title>猛虎行</title>,<text>君不見猛虎怒咆勃。負嵎長嘯生獰風。百獸畏威皆慴伏。深居簡出山谷中。暮帶山影下山村。羣犬吠聲爭走藏。老翁揭竿相喧譁。稺子入門相劻勷。吾聞苛政猛於虎。鞭扑浪籍爭爪牙。猛虎之行猶可避。猛虎之政難可遮。寄語世間執政者。莫作猛虎磨牙吮血殺人如麻。</text>
<title>酬趙司果 昌益</title>,<text>茶烟初歇柳風微。詩友相逢坐四圍。鷰喜新晴芳草暖。鵑愁曉月落花飛。梧枝百里遊人杖。槲葉十年寒士衣。滿軸瓊琚珍重意。足令光色動山扉。</text>
<title>夜題</title>,<text>霜侵敗絮睡難成。坐聽村雞四五鳴。夜海蒼茫風雨晦。心船出沒夢魂驚。隣家砧杵晨舂急。小屋書燈曉色輕。嘿數曾經甚事業。鬂邊惟有雪莖生。</text>
<title>偶拈</title>,<text>槐陰報夏麥秋登。半世功名衰老稱。家事付兒身是客。孤庵處僻髮猶僧。百擾每自愁中過。千古常於夢裏憑。睡罷聽雞仍獨坐。晨星落落小如燈。</text>
<title>次悅話亭韻 二首</title>,<text>溪山寂寞幾何年。刱起名亭有昔賢。同樂琴書追栗里。中分花石倣平泉。無關此地靑雲客。不必昇天白日仙。日暮江東秋思晩。聊將短律續貂篇。一邊林壑一邊湖。色色分排造化爐。此地恨無工畫者。新詩權作輞川圖。</text>
<title>夜起</title>,<text>終宵風雨動西林。雞語江聲夜海深。假睡還醒凝獨坐。前山默契自家心。</text>
<title>怪石</title>,<text>呼兄呼丈我呼君。怪怪奇奇出凡羣。若是塑人同一樣。天然金佛想三分。磨以風霜磷不泐。被之苔蘚自成文。縱有王公難力致。留在山家護根雲。</text>
<title>與老石會話 五首</title>,<text>停雲在望幾回頭。杖屨光臨倚小樓。詩律正如行廵酒。君須滿酌我能酬。山開面面水頭頭。畫裏經營一小樓。多謝先生林外至。半簾梅雨共相酬。桑楡冉冉惜殘暉。忽漫相逢意轉微。文山策裏鳶魚躍。鄭谷詩中鷓鴣飛。一宵風雨黃梅落。半世功名白髮違。瑞石峯前君去路。也應藥草滿庭肥。一石三蓮臭味同。連宵相對雨聲中。從知此會元非偶。追躡當年四皓風。茅屋添新色。蓽門杖屨斜。臭蘭文上舍。春樹雨中家。買酒微微醉。粧詩句句奢。曉看風宿處。無恙石榴花。</text>
<title>鶴松贊</title>,<text>鶴非我。松誰儔。癯容月一隻。孤節霜萬秋。合以名之鶴松子。題吾扁額懸楣頭。</text>
<title>鳳竹贊</title>,<text>鳳兮竹。屬之子。羞顔難爲桃。今日喜御李。飢來每啄琅玕實。主翁心事淸於水。</text>
<title>別老石</title>,<text>明月樽中照。書香座上留。翔鱗他日字。庶解此時憂。</text>
<title>古木</title>,<text>蕭條古木不成林。閱歷風霜歲月深。禿葉難遮白日影。病枝猶帶靑春心。椏杈老幹餘三兩。盤屈全身過十尋。暑節行人來憩息。可歎無路庇淸陰。</text>
<title>烏竹</title>,<text>深墨殘叢以鳥看。啞啞瑟瑟色分難。瑤池黃竹歌聲咽。湘浦斑篁血淚寒。風前枝葉含猗綠。秋後琅玕點箇丹。月落江天霜滿夜。小砌幽根得所安。</text>
<title>題吳少年 台善 詩軸 十首</title>,<text>塊坐寒窓萬慮緘。江城秋氣動輕衫。四山黃葉霜餘樹。一夜靑苔雨後巖。閱盡人情分冷暖。嘗來世味覺酸醎。主翁自有幽居勝。不向要津放短帆。楓脂菊露兩相兼。淸債山家也不廉。烟帶濕雲歸遠樹。風驅踈雨拍寒簾。終宵假寐人聲息。和月論懷客語纖。世路紅塵須莫說。怕他猿鶴意猶嫌。蒲團寂寂與無談。几格書香滴翠嵐。情友到來心便醉。鄕山幽閴夢猶甘。菊黃佳節時當九。李白淸樽影對三。逢人若問新秋興。吾家只在此江南。倐忽年光六十秋。細思旣往費心籌。風塵以外乾坤大。耕讀之間歲月留。遠客登堂添料鶴。樵童歸巷倒騎牛。如何一顆泥中玉。不衒其光暗自投。靜處還同入定僧。秋思寥廓轉多凝。東榮漏滴微微雨。遠樹星懸點點燈。蝸角光陰吾易老。羊腸險路世皆應。諸君每惠慇懃字。滿軸琳琅如錫朋。輕蒼濃翠自成屛。醉把煙臺笑拍螢。夜久寒虫喧四壁。秋深落葉滿虛亭。山如遠客慇懃立。天不爲人歲月停。高臥書窓惟意適。塵寰萬事揔零零。榾柮殘烟夜久橫。西隣劇飮引匏觥。征鴻嘶月秋聲落。遠客登筵菊氣盈。白雨家家瞻北極。黃雲處處樂西成。默思六十年間事。莫若深林晦姓名。如痴如簡又如狂。擧世皆醒獨醉鄕。院樹無風雞一唱。籬篁多葉鳥深藏。塵宂每自愁中去。歲月留從卷裏忘。滿眼秋光那忍遣。朝來把筆硯田荒。淡黃濃翠色色加。遊絲又復弄輕紗。風前落葉回旋樹。雨後欹禾亂吐芽。氣力每須筇力健。眼光專恃鏡光遮。芋栗滿園霜果熟。秋興吾家也自誇。詩中狂客酒中豪。意氣崢嶸秋色高。老去看花頻拭眼。閒來伸紙強揮毛。遯世還同盤谷李。幽居不讓武陵桃。一代奔忙多少事。呼兒且進菊花醪。</text>
<title>自題</title>,<text>居山興味勝居官。衣是荷衣冠槲冠。時向海棠花下立。稺孫啼笑供吾歡。</text>
<title>詠菊</title>,<text>去歲重陽快見菊。今年十月始看花。造翁故爾慳秋色。獨餉寒天處士家。</text>
<title>烏</title>,<text>莫黑非烏屋上來。一名爲竹一名梅。渠雖微物能知孝。人子固當如是哉。</text>
<title>卽事</title>,<text>臨溪茆屋小如蝸。寒士麻衣遠綺羅。楊柳枝纖風力健。葡萄葉密雨聲多。三更苦語虫生壁。一夜寒霜鴈度河。㝡愛英英霜下傑。有時持酒主人過。</text>
<title>己卯春。從弟雲喬奔哭後作。</title>,<text>痛哭靑山白竹扉。憐君行色衣衰衣。驅馳千里晨星見。攀擗三時血淚揮。南土前年曾有是。北堂今日更無依。登臨每與堪輿說。不是尋常踏翠微。</text>
<title>送百愚從兄之冠山 二首</title>,<text>拋却塵冗一出關。征驢嘶拂暮雲間。所經旅館非生面。何處逢場開喜顔。暑雨三宵驚客枕。南風幾日到冠山。源源欲見常常憶。杜宇聲中趁早還。十年長抱膝。今日始出頭。風烟須盡取。着處有高樓。</text>
<title>山亭遣興</title>,<text>殘年剩得兩鬂秋。衰老人生意轉悠。春晩雙鸝吟谷口。沙晴一鷺立江頭。睡魔偏惱看書枕。詩興端宜翫月樓。却恐武陵源下水。淙淙寄向世間流。</text>
<title>瑞石澄心寺僧善一求詩</title>,<text>瑞石山中白衲僧。從前來往熟知曾。雲遊四海家何處。月印千江道有澄。指端造化傳三昧。定裏工夫悟上乘。耳飫名嵐猶未目。明春贈約一攀登。</text>
<title>喜晴</title>,<text>乾坤旣雨亦佳晴。一洗塵埃萬樹明。鳥語虫聲開別譜。山光水色露眞情。三盃志喜心猶快。五月登高意更淸。乘凉緩步斜陽外。野謳村唱奏昇平。</text>
<title>次西林弄環原韻 三首</title>,<text>不識環中意。那知弄環名。西林高士在。南極老人明。絳籌遐推甲。軒建昏在丁。卽看星隕石。三泰一平生。常以秋分每放光。轉環遍照弄環昌。南郊瑞彩西林夜。天上人間壽考長。志則志伊道樂堯。胡爲不出聖明朝。千年瑞石烟霞地。好作山中宰相陶。</text>
<title>見京留長兒書。有感。</title>,<text>京華爲旅半年餘。千里平安賴有書。瞻望幾時登岵屺。相思多日倚門閭。生涯我樂簞瓢矣。眼目汝應山水於。佇待西風歸鴈路。願言無恙到吾廬。</text>
<title>雨中作</title>,<text>旱時常思雨。旣雨又願晴。縱天無私覆。其奈世俗情。</text>
<title>暑雨獨坐 二首</title>,<text>天地洪爐六月頭。快心何日見凉秋。兒常避去淸風閣。翁獨沉吟盛暑樓。入夜蚊蠅良亦苦。繞床髧髮共爲儔。斜陽細雨澄江曲。安得忘機如白鷗。初見人間一月霖。紅榴花落綠苔侵。鷰喜含泥嬌墮地。鸎愁濕雨避投林。隣娥乞火廚烟重。遠客滯南江水深。身簑足屐無時脫。一曲狂歌發浩吟。</text>
<title>本倅吳小竹 道泳 自完過前。冐雨暫憩。</title>,<text>太守先聲動四隣。山間老叟望行塵。完山風雨半千里。野店官民三兩人。纔了寒暄還惜別。欲言衷曲更傷神。歸衙願試金丹術。能使竆崖布脚春。</text>
<title>聞倭人入京</title>,<text>島夷生梗太無端。蕭艾焉能汚蕙蘭。箕聖以來周日月。大明之際漢衣冠。謀臣袖手無良策。壯士揚眉願揭竿。起折扶桑看旭處。朝暉而已夕暉殘。</text>
<title>次石見樓木屐韻</title>,<text>乘屐如乘檋。常宜雨之日。折齒門外至。擧趾泥中出。觸石翻雙雙。踏沙痕一一。豈曰無皮鞋。與奢寧尙質。</text>
<title>雲喬還洛。有哀辭見寄 二首。</title>,<text>今春行色異前秋。哀淚多於漢水流。在道那堪深墨面。歸家共戴白𢄼頭。停雲惜別生離榻。孤月含悲入小樓。稍慰棲棲千里地。吾兒何幸作西遊。北風吹君到。南風送君行。我南君又北。那堪別離情。</text>
<title>夢拜蘆沙奇先生</title>,<text>晝思夜爲夢。夢裏拜先生。枕邊蝴蝶散。村外野雞鳴。陰雲聚復合。孤月晦還明。一塲記未得。獨坐倚前楹。</text>
<title>霖雨中遣懷</title>,<text>一雨流無正。水色連平陸。雲霧長翳昏。暑濕何重複。束帶欲發狂。強起流遐矚。寒廚乏槱薪。田原散禾糓。人自愁陰晴。天豈有私曲。莫揠宋人苗。常美齊山木。我心惟未洗。我身徒受沐。懸崖生急灘。平林掛長瀑。欲消千古愁。痛飮三盃醁。時搖明月扇。忻迎淸風穆。靜寂川上齋。有誰慰我獨。招呼江上鷗。追逐林間鹿。活計萬卷餘。生涯數椽足。行止同霽潦。姓名混樵牧。所懷彼高人。宛在山之麓。</text>
<title>聞倭擾。中夜起坐。</title>,<text>河淸世界海氛侵。漆室隱憂深復深。枕下江聲終夜動。令人激起鐵衣心。</text>
<title>憶留京兒</title>,<text>兒滯京中苦未歸。妻吟髮際正沉微。萬思千慮難排遣。幾度回頭欲奮飛。</text>
<title>秋夜遣悶</title>,<text>潦收凉露滴。病骨先驚秋。四壁虫聲亂。遠天鶉火流。萬念轉徘徊。默然坐長夜。人歸溪南路。雞唱水北舍。室憂朝夕慮。兒行道路長。缺界固如此。苦樂未嘗忘。節物相推敓。人心胡相殊。平生忠孝字。果是護身符。耽酒醉或可。看書意則未。巨細又洪纖。有誰辨經緯。所懷忽在遠。蒼葭秦水央。膏吾秣吾馬。從子山之陽。</text>
<title>與百愚從兄，石田姊兄。往省興陽親山。路上口號。</title>,<text>一出山門外。寒風九月初。省楸子婿姪。行李馬轎驢。石路依山僻。村氓近海居。吾生嗟已晩。終不負漁樵。下二句石田足。</text>
<title>次蘆沙先生瑞石韻</title>,<text>湖南雄鎭此爲宗。氣結雲蒸體勢隆。若使移來中國土。可參五嶽視三公。</text>
<title>京居朴進士 太陽 歷訪</title>,<text>村巷邃深到者稀。靑藜今夕幸臨扉。萬丈高臺得見否。二年孤客未言歸。酒席詩成山日落。石鐺茶沸篆烟微。願君千里還鄕路。只怕前程風雪飛。</text>
<title>李友 容圭 回甲。請余以詩。替呈。</title>,<text>憶昔奇厖丱。今爲一老人。遐籌絳甲子。初度屈庚寅。村容逢樂歲。壽斝帶長春。繼以康寧字。祝君五福新。</text>
<title>又追次原韻</title>,<text>俱昔童稺此老翁。相居近在水西東。蓬桑吉日重來喜。龜鶴遐齡祝願同。狼藉盃盤醒醉裏。短長詩律唱酬中。家肥國泰昇平樂。壽域春風吹不竆。</text>
<title>星州宗人 敎烈，世郁，在圭。 以安峯影堂重建事。持通文委訪。以詩相酬 二首。</title>,<text>一門宗會此何遲。不謂相逢歲暮時。窓外梅楂初吐萼。燈前花樹細論枝。翬飛廟貌新增制。鳩乞通章繼以詩。涯角嶺湖幾百里。奉審無路但留期。陰慘天氣又陽舒。人事悤悤百不如。芙蓉此夜初逢雪。花樹情談勝讀書。半千里外嶠南客。己卯年間水北廬。問君行李歸家日。倘記山陽措大余。</text>
<title>次菊圃原韻</title>,<text>黃花饒笑小階東。採採幽香問幾叢。移來此地經多歲。獨秀寒天可耐風。重名始有潯陽士。晩節須看老圃翁。酷愛難忘因以號。許君臭味乃相同。</text>
<title>雪夜吟</title>,<text>月掛西岑日出東。晨光微纈上梅叢。蹲蹲鹽虎千峯雪。喔喔金雞一夜風。塵世老吾今學士。靈臺臨汝主人翁。生平愼默爲眞寶。不必嘵嘵說異同。</text>
<title>曉坐</title>,<text>積雪留陰氣。無人夜共來。舊面惟是月。新詩又逢梅。砧聲一年暮。燈影五更開。多少塵間事。不必累靈臺。</text>
<title>立春</title>,<text>光陰如水去何之。催老浮生意轉移。楊柳春生新歲葉。梅花香動去年枝。靑雲洛北人歸日。白雪江南鴈度時。更向書中尋古迹。聖賢遺訓盡吾師。</text>
<title>除夕前有感</title>,<text>竆廬悲白髮。前路問紅塵。此歲餘三日。主人坐六旬。江山依舊樣。梅柳孕新春。遲暮篔簹歎。擊節更愴神。</text>
<title>除夕與李友 鎭九 相酬 二首</title>,<text>逢塲談笑爽精神。超俗衣冠自不塵。竹爆隣家同餞臘。梅含宿雨茁噓春。纔過今夕明年客。相對衰翁舊歲人。慙愧平生何事業。居然坐我六旬身。年來年去速如神。微雨從東一洗塵。處處點燈皆守歲。家家有酒喜迎春。無奈光陰如過客。况復今宵見故人。村老相傳何所祝。康寧壽福一閒身。</text>
<title>曉夢拜蘆沙先生。娓娓酬酌。朝來說夢。言猶未已。凶音忽到。</title>,<text>夢陪杖屨若平時。覺後餘論歷歷知。才說黃粱猶未了。凶音忽到此何斯。</text>
<title>挽趙友貫道 秉俊</title>,<text>嗚呼貫道去何之。尙友含哀強遣辭。書辦身言兼備士。生長老大泰平時。牙絃已斷知音少。漆夢初醒後死悲。零雨悽風丹旐路。行人指點共歎嗟。</text>
<title>贈雲喬</title>,<text>二月日寒天又風。憐君行色度溪東。衰鬂閱世霜全白。瘦面逢春酒借紅。家室蒼茫千里外。弟兄團聚一堂中。合時先說別時苦。去後山窓誰與同。</text>
<title>德恩搬移後作</title>,<text>人語馬嘶塞道喧。去留情事兩難言。半千里外山陽宅。正二月間金谷村。遠路平安三母女。老懷繾眷一兒孫。湖西風氣今如昔。昌大他時我李門。</text>
<title>憶三孫</title>,<text>我似春原老舐犢。渠如幽谷出遷鶯。含飴倍切弄孫念。每飯未聞呼祖聲。病後衰腸知不武。別來人事㝡關情。髧髦犀角常於目。一夢初醒坐五更。</text>
<title>輓蘆沙先生</title>,<text>天旣生公又奪公。回看一世若虛空。文章道德今難見。鍾鼎山林各不同。奠夢偏深多士恨。斥邪自任聖人功。鳳崗草色春將鎖。千古令名留此中。</text>
<title>寄贈雲喬</title>,<text>無春無夏亦無秋。行色年年路上流。間關千里繭生足。攀擗三時布戴頭。兄兄弟弟相分處。水水山山揔是愁。安得還鄕如昔日。李園花月做淸遊。</text>
<title>監試罷榜後。雲喬爲兒輩撥悶而作故次之。</title>,<text>局外旁觀似奕秋。風浪翻覆小安流。榜聲幸爾參三額。人事居然讓一頭。馮翅始終應有奮。塞駒得失更何愁。向陽桃李餘芳在。爲送家兒又遠遊。</text>
<title>庚辰八月。作金谷行。路中口號 十五首。</title>,<text>今來人是昔來人。默記曾經度十春。羡彼泱泱橋下水。幾時流得到天津。右宿洛水驛廣川依舊在。董子去何之。今來尋往迹。如見下帷時。右過廣川八月高風吹客程。湖南石室素稱名。欲招凌波仙子語。東流江水去無情。右午憩石室秋風不雨峙。夜月通明山。蹔借郵亭宿。客夢未蹔閒。右宿亭子村五鳳山前覽德村。佳姬壓酒笑迎門。薄言秣馬旋仍發。颯亭秋色入眸昏。右朝飯覽德村淳南山水畫中來。城郭依然舊面開。畫舫齋下凝香閣。恨未乘閒一擧盃。右午飯淳昌山頭孤店兩三家。籬竹扶踈老柳斜。旅枕忽驚秋夕至。一年明月客宵奢。右宿蘆嶺宿霧初消江水流。人聲馬跡雜沙頭。招招津吏競先渡。驛路孤烟生遠舟。右朝飯可湍驛山暗雲猶濕。地名果是眞。急灘鳴觸石。愁殺濟川人。右過雲暗江水複山重疊。緣崖一路長。三盃鍮店酒。豪氣曠然生。右午憩鍮店夜投鹽巖宿。山高月上遲。一聲驚客夢。風擺曉鵑枝。右宿塩巖罘罳紅日映山眉。行人臨發意遲遲。此去完城無幾里。肩夫不趣趣西爲。右朝過盤松亭豐西門外酒初罷。拱北樓前日欲斜。遙望德恩來入矚。野雲閒處是吾家。右午過完府暮當參禮水。水濶人聲稀。沙禽驚客至。波上一時飛。右暮宿參禮十五年前過此路。主人太半舊時非。從此吾行頻數在。明春佳節杏花飛。右通井道中</text>
<title>恩津歸路。宿伐亭。</title>,<text>伐木丁丁山更幽。高人棲息此中求。聞說林間洪貫道。人稱善士於玆州。</text>
<title>中州院道中</title>,<text>到處壚頭逢則盃。非爲取醉客懷開。去時子婿同隨後。獨杖歸來意莫裁。</text>
<title>自金谷歸路。見鳳兒寄詩。因以和送。</title>,<text>晩策殘驢度水涯。西風吹送撲征紗。一家分兩湖南北。半路中千地邇遐。旅窓見月心猶苦。客土逢秋意益加。行到間關今稅駕。稺孫繞膝供喧譁。</text>
<title>別江東李友美仲</title>,<text>懷人葭露暫徊徨。一夜西風送客堂。病後昏眸全似霧。別來雙鬢忽驚霜。九秋餉我重陽節。三日留君坐處香。後會丁寧蕭寺約。莫將此說置虛荒。</text>
<title>雲喬以貧病二字裁律付來。故次送。</title>,<text>丈夫不必怕淸貧。聖世優遊老此身。得志非難居鼎鼐。固竆何妨負樵薪。最憐華髮秋先至。况復殘骸病與隣。千里平安書到日。莫將苦語費心神。</text>
<title>丙子正月東橋翫月時。靑田以盛會難再。有悵然之懷。故余指月曰。天道回還。安知無重來之期耶。後果守長興。此言雖偶中。心之靈固有在矣。玆擧福寶永長四郡事。構一絶句以呈。</title>,<text>東橋明月送人來。永夜長天一色裁。赤壁江頭舊時影。慇懃更照貝城盃。</text>
<title>詠雪 二首</title>,<text>雪意漫空斜復斜。輕於蝶翅細於霞。紛紛着樹翻疑絮。密密封條可假花。西舍東隣皆白屋。絶巓深壑盡明沙。衾中天下幾寒者。起向爐邊雙手叉。斜斜整整復悤悤。滿地銀河一色空。亂落梨花千萬樹。玄冬無日不春風。</text>
<title>庚辰除夕</title>,<text>衰老逢除夕。那無迎送詩。忽做梅花夢。春光也不知。</text>
<title>上元</title>,<text>一年明月上元宵。老脚無端去踏橋。跳板觀燈遺俗在。隔隣女伴夜招招。</text>
<title>酬雲峯朴春塘 世鎭</title>,<text>新春顔面喜相對。何幸遊筇到㢢廬。自在雲山甘筮遯。肯隨流俗索名譽。郢門曲裏翁心雪。長鋏歌中客意輿。世路多端無可往。欲將醒醉問三閭。</text>
<title>次長興倅李靑田莅任時韻</title>,<text>沿邑異巖邑。官門近海門。南湖緣業在。東土頌聲喧。明月曾留約。陽春又發溫。恢恢游刃手。簿牒不憚煩。</text>
<title>淸明</title>,<text>一連三月雨霏霏。桑眼初生柳眼微。㝡恨淸明無限節。十分花事九分違。</text>
<title>讀嶺南斥和疏</title>,<text>嶺南士子氣如雲。瀝血刳肝著作文。日月綱常明大義。洋倭俄美掃妖氛。伊川被髮人爭歎。東海高蹈我欲云。滿腹琅玕叫閤日。翻然庶改望吾君。</text>
<title>族弟君弼自號曰夢翠。詩以志之。</title>,<text>夢裏靑山似太古。一松挺立小巖中。托根不待栽培力。守操偏全造化功。歲月風霜經已久。孤高卓犖乃相同。偶來其下盤桓立。蒼翠君家也不空。</text>
<title>暮春春望</title>,<text>三春日氣十分晴。每値乘興散步行。雨後蘇醒園草綠。風前狼藉野花明。鷰尋舊主如期至。牛臥新阡盡力耕。牧笛樵歌山北路。自然之樂奏昇平。</text>
<title>挽老石鄭公 海龍○二首</title>,<text>環碧主人白玉樓。塵寰萬事夢悠悠。靑氈舊業詩書在。皓首眞工道學謀。陋巷簞瓢聊自樂。安豐山水與爲儔。可憐瑞石峯頭月。宛是傳神去後留。生長瑞石山。老死瑞石山。主人歸何處。獨立瑞石山。</text>
<title>和雲喬見贈韻</title>,<text>吾生不得每靑春。鏡裏頻驚白髮新。旱後初逢三日雨。阻餘欣對二年人。伊來懶散緣多病。老去詩篇久埋塵。數朔城闉歸未遂。山陽何似漢陽身。</text>
<title>送子與孫之錦陽新舍</title>,<text>父在山陽子錦陽。半千里外一心長。異時家計惟望汝。此日恩情喜見孃。况復湖山當淑氣。從來師友接隣芳。若知衰境分離苦。看取巴猿九曲腸。</text>
<title>夜坐憶星山兩孫 二首</title>,<text>簾外曉天近。見星如見星。當勉供爲子。所懼不識丁。本姿後繪素。工業望藍靑。乃祖區區語。汝曹宜敬聽。曉枕驚殘夢。呼山不見山。汝年今總角。客土揔新顔。學業須三徙。奇觀在一攀。伊來舐犢戀。茵匙未曾閒。</text>
<title>寄夢翠</title>,<text>百世一家谷寶城。贒如夢翠最知名。與君輔德兼師友。送子分居樂弟兄。馬山石立千年色。龍岫花明九日情。願言僦得西隣屋。文酒殘年共此生。</text>
<title>夢翠與家兒輩逐日詩會。一軸付來故次送。</title>,<text>吾家排置好江山。遠謝塵冗買得閒。二字平安來入手。九流消息喜開顔。當年久客應勞苦。近日詩朋幾往還。第待新凉微動後。佇看行李渡前灣。</text>
<title>寄長兒</title>,<text>經營新舍攝提初。離索深懷數朔餘。此世宜循今世套。山人還作野人居。治家有範當思忍。接物爲難戒在踈。乃父平生何所業。鬂邊惟有白紛如。</text>
<title>觀燭石佛</title>,<text>黃公消息杳如年。觀燭糓城相後前。磅礴由來從白地。魁梧特立揷靑天。若論體大儔無二。默數前生歲過千。功國澤民惟侊在。慈悲一念豈徒然。</text>
<title>尼邱山</title>,<text>聖去千年只有山。乾坤元氣在其間。鎭土爲雄尖一髮。開門常對得堂顔。齊魯遺風斯莫盛。唐虞舊物此爲閑。蓄停靈異何時發。佇待河淸好運還。</text>
<title>河東花開面具 淵模，泰仁宗人 東莢 並到。</title>,<text>蒼狵吠客小階東。行李蕭蕭擧子風。起向黃槐消息問。願君無恙到京中。</text>
<title>馬山</title>,<text>一過高山馬不空。崚𡾓颯踏乃相同。蹲如薄兎形容怪。走若驚龍體勢雄。細鬣垂時常帶霧。良蹄展處每追風。草間沙汰流離處。有似斑斑汗血紅。</text>
<title>梅花峯</title>,<text>新居卜築錦江西。上有梅花亂落堤。數朶却疑春色漢。一枝橫出竹林齊。孤山處士倘來否。南國詩人歌曰兮。玉女猶知宮樣法。亭亭臨水渡淸溪。</text>
<title>錦陽雜詠 三首</title>,<text>一身奔走兩湖邊。夢裏分明憶可川。逖矣全羅幾百里。寓玆公錦數三年。兒能解得殊方語。翁獨沈吟白日眠。起向南天消息問。數聲旅鴈在霜前。一天家室遠。兩地道塗長。明月錦陽里。秋風李上庠。鄕思隨旅鴈。世事付亡羊。願汝稺孫輩。早期門戶光。纖纖屋上雨。駁駁天邊陰。文章悲宋玉。時序屬商金。山長千里夢。人坐九秋心。靜居無所事。至樂卷中尋。</text>
<title>與諸益相和 五首</title>,<text>仲秋秋色㝡淸高。昨夜寒聲吹八臯。故老三逢悲禿髮。先生一至近穎毛。病軀自爾緣詩瘦。騷氣常於借酒豪。幸接芳鄰消受在。新居棲屑不言勞。睡起從容步曲欄。良朋來處我懷寬。佳禾滿壠黃雲熟。華髮逢秋白雪寒。閱世炎凉知處世。居家靜閴勝居官。千金賴有家書至。蕭瑟江山客夢殘。一場談笑兩心傾。交道由來勝袒荊。山外歸雲遊客意。筵前白酒故人情。世皆坐井窺天小。君似良金擲地聲。詩社芳隣須藥圃。且將雅律付餘生。蝸屋生涯着處安。病餘衣帶自然寬。家居近海無餐素。楓葉迎秋點漆丹。壁際羅帷虫語亂。霜前故國鴈聲寒。良朋賴有同隣士。詩酒逢塲供一歡。一別可川峯上雲。道塗轇轕兩涯分。湖西風氣今如昔。硯北詩人會以文。此世難逢揚得意。高門誰是孟嘗君。新移棲屑休嫌苦。蠖屈龜藏有待云。</text>
<title>遊雙溪寺</title>,<text>世外雲山深復深。暮鍾起處却來尋。羣贒滿坐輸肝肺。金佛同參見性心。倚杖偏看霜後樹。沾衣急出雨餘林。臨分莫恨仙緣薄。勝事明秋更續今。</text>
<title>待榜</title>,<text>兒觀漢試去。翁曰榜聲遲。白酒三盃後。黃花九月時。溪山如舊識。基址有前期。夢翠眞知己。一生與共之。</text>
<title>次海士金判書 聲根 麥浪韻</title>,<text>水盡南天不見沙。前郊漲溢綠浪花。十里平漫分鷰尾。千層蹴躍噴鯨牙。八月昔觀今四月。山家近隔等漁家。兒童慣是田邊住。濟涉無難視飯茶。</text>
<title>別錦陽諸君</title>,<text>情到通心語到微。回看此世似君稀。一年佳節重陽日。九月行人單袷衣。本欲詩樽同取醉。那知別路忽相違。湖水西南家在在。自笑身歸意未歸。</text>
<title>到蘆嶺。見會雲寄夢翠。</title>,<text>別意悽然恨莫收。含情未吐便回頭。十宵九夢思親淚。萬度千慮戀子憂。縱與家兒論素抱。盍觀羲易滌塵愁。近日令咸依到否。歸來一念未嘗休。</text>
<title>參禮途中</title>,<text>北客南歸路。舍轎緩踏沙。此生憐白髮。今日是黃花。野曠天無際。楓濃葉欲奢。九秋多少景。收拾好還家。</text>
<title>可湍壁上韻</title>,<text>每年八月時。幾作湖西客。嶮巇經過路。轎夫戒石惡。</text>
<title>人有以搬移事反若譏嘲。故次答。</title>,<text>杈枒古木飽英華。藏在深山歲月賖。如今移置平閑土。無限東風自一家。</text>
<title>送伻錦陽後作</title>,<text>白髮無端送歲華。由中百感轉生多。壯士輪囷餘劒筑。暮年薖軸在山阿。甚矣其衰今上舍。道之云遠錦陽家。天應知我相思苦。莫使歸雲望眼遮。</text>
<title>次江東李友美仲 基善 周甲韻 二首</title>,<text>九月六日。卽其重甲。而是日又其先府晬辰也。主人以其子若孫稱壽之斝。奠告先隴。退定重陽日。速賓擧觴。感愴之意。溢於詩中。古人聞蓼莪詩而有並廢者。吾於此亦云。九月蓮堂秋氣淸。一辭遙寄故人情。中天極宿分明色。滿室斑衣頌禱聲。巧値花辰同父子。退涓菊日速賓生。人間壽福康寧字。羡子兼全老太平。今年花發昔年枝。滿室春風舞彩時。主翁跨坐楊州鶴。五福君家送賀辭。</text>
<title>次長田李友甁梅韻</title>,<text>人工奪得化工煩。不待花風吹卄番。弱植自持盆上土。踈枝橫揷雪中村。橋邊何必騎驢過。樹下依俙夢蝶痕。偏愛淸香時暗動。窓間無日不黃昏。</text>
<title>壬午除夜</title>,<text>挑盡殘燈耿未眠。自然心事轉凄然。弱妻病子家千里。眼霧鬂霜歲一年。從古人生今夜老。至今民俗舊時傳。雞聲喜報春消息。起傍寒梅小砌邊。</text>
<title>癸未初吉。聞雲喬遺腹之生。悲喜而作。</title>,<text>雲喬何以死。情景可憐哉。北洛親朋遠。南湖舊舍回。有誰珊電眼。無處報熊胎。一笑家聲在。從玆慶運開。</text>
<title>望日天陰雨。未見月。</title>,<text>天陰未見上元月。虛負新春十五宵。何當去取吳剛斧。快决浮雲片片消。</text>
<title>敬次先祖文烈公百花軒韻</title>,<text>先生高節孰能加。萬紫千紅百不過。非但種花兼種德。遺芬餘馥至今多。</text>
<title>戲梅</title>,<text>人與梅花頭共白。枝間一入詎相知。晩來幸托同心契。月落參橫夜靜時。</text>
<title>次錦陽雅集</title>,<text>莫道西風道路長。錦陽詩律又山陽。主人倚几茶烟濕。遠客登筵菊氣香。日月乾坤閒世界。風雲鳥獸揔文章。殘生宇宙人空老。自笑優遊翰墨塲。</text>
<title>淨土朝陽</title>,<text>淨土高山立海東。蒼凉朝旭四望同。快破人間昏世界。一輪飛出五雲紅。</text>
<title>尼邱落照 二首</title>,<text>淸晨日出少年時。晷刻東西有速遲。玆山不是牛山比。謾使齊公淚欲垂。澹對尼岑坐夕時。葵花一朶向陽遲。初疑日出玆山頂。及看東天暮色垂。</text>
<title>馬岑淸風</title>,<text>故人騎馬過前岑。滿載淸風下水潯。驅去洪爐天地外。何須避暑向泉林。</text>
<title>龍山宿雲</title>,<text>天降飛龍見在山。常乘雲氣此中還。佇待他時逢歲旱。好將甘雨送人間。</text>
<title>竹林踈雨 二首</title>,<text>竹林春雨過山歸。路上行人怨濕衣。節近淸明鵑欲哭。花事家家煮糕肥。竹林山下竹林開。踈雨從東復北來。猗猗影裏蕭蕭響。宛似眞珠落酒盃。</text>
<title>梅花新月</title>,<text>星台一榦轉迤遲。落地梅花點點奇。賴有冰輪懸似鏡。玉人粧出小蛾眉。</text>
<title>鏡湖歸鴈</title>,<text>靑天一字鴈南飛。何事嗈嗈帶月歸。鏡浦荷花三百里。風光倘或舊時非。</text>
<title>皇華征驂</title>,<text>征車如水路如流。此地經過問幾州。從古皇華大都會。來何陸陸去悠悠。</text>
<title>卽景</title>,<text>前宵春雨動微波。霽色江天野鳥歌。况是淸明佳節日。錦陽歸客踏靑坡。</text>
<title>湖山筆塚</title>,<text>中山家世不孤隣。多歲文房得主人。蝌蚪體裁能纂古。樓臺額字妙傳神。莫將眞帖昭陵納。留埋書甕退塚因。墨侯楮生來會葬。爲君題誄硯池濱。</text>
<title>次夢翠與兒輩惜別韻 二首</title>,<text>君居仙住北。我居錦水陽。族誼兼友道。恨未同一鄕。遲遲澗畔翠。寒門賴生光。聊將韋樹會。喜接孟隣芳。三孫始就傅。緇帷掛中堂。講規傳鹿洞。制度倣虞庠。濁世掃糠粃。之子善簸揚。經訓爲菑畬。排置美田庄。智略鴻一擧。身計龜六藏。爐金恥自躍。晩保精彩良。臨風登後麓。乘月步長廊。成就蓬麻益。薰襲芝蘭香。朝夕講磨處。至樂不可量。如何參商別。各在天一方。塊坐溪南屋。硯田日就荒。未挽陳井轄。宛在秦水央。情意何繾眷。山川何脩長。遠望欲穿眼。臨詩每搜腸。梅月竹林雨。有誰勸我觴。時惠中心畫。爲我報安康。今春如夢昨秋遊。秖挹淸芬坐處留。明月相思心眷眷。停雲在望路悠悠。逢場世態皆靑眼。末路功名奈白頭。無限湖西山水郡。登臨至樂倘知不。</text>
<title>偶吟</title>,<text>酒如獨酌難成醉。詩遇雙吟可與酬。如此淸遊何處好。一年明月菊花秋。</text>
<title>過廣川 辛巳</title>,<text>四月離家九月歸。其間景物舊時非。廣店三盃新稻酒。肩夫醉脚疾如飛。</text>
<title>石室曉發</title>,<text>晨雞三唱已開東。宿霧漫天混蔽空。或恐轎夫虛失足。一心相戒在途中。</text>
<title>越松峴</title>,<text>石廉烏失喙。路曲羊輸腸。蹄輪來去迹。紛沓爲誰忙。</text>
<title>宿淳化館</title>,<text>客路秋風起。羣巒入望靑。擅名淳化郡。以有歸來亭。</text>
<title>過栗峙</title>,<text>松峙蘆峙栗峙間。水水瞿塘面面山。如此地形東國險。當時何不設重關。</text>
<title>過盤松亭</title>,<text>萬事人間等刹塵。郵亭燈火送行人。轎中合眼不成睡。山外見僧尤覺神。白髮秋風千里客。黃華時節兩湖身。所經舊館無生面。到處逢迎若比隣。</text>
<title>渡洛水 壬午</title>,<text>前秋行李又今春。客子臨風笑問津。夕炊朝飯經過地。揔是當年北道人。</text>
<title>玉果途中</title>,<text>楚岳非生面。雪山盡白頭。險夷前路大。宇宙此生浮。落日騎驢客。春風五鳳樓。景烟來入矚。快滌自家愁。</text>
<title>鍮店</title>,<text>桃花零落雨紛紛。鍮店歸人欲斷魂。油具周圍遮四面。帳中白日坐黃昏。</text>
<title>滯雨貞楮里 二首</title>,<text>轎中終日坐無言。電過靑山瞥過原。三月行人貞楮里。一天微雨杏花村。溪聲撩亂刁州夢。蝶影依迷漆叟魂。到處胡姬呼客地。今行多愧負金樽。江南三月氣猶寒。伴得靑春更好還。俗子巧令行世易。聖贒事業着心難。持身願似無瑕玉。立志當如不動山。漆室深憂人莫測。忍看腥穢滿長安。</text>
<title>十老詩</title>,<text>堯舜君民致我皇。三朝白髮坐高堂。每聞喝道經過處。追憶昔年靴滿霜。右老宰邊塞風塵動地來。將軍到處劒光開。如何萬里封侯相。寥落竆廬掩蘚苔。右老將槐花如夢昔年秋。山外行裝掩卷愁。白首縱然餘伎倆。心心幾渡漢江舟。右老儒秋風吹送短後衣。白首屠門惜殘暉。寥寥漸筑千年後。宇宙高音識者稀。右老俠三世爲良妙入神。神農遺業得來眞。平生誇道延年術。何不移施自己身。右老醫童年落髮入深山。身在白雲流水間。試看靑松年紀大。此生脩道後生還。右老僧七月豳風熟讀知。天時早晩驗人時。農談日夕里中社。力穡田功細說之。右老農春風二月綠楊斜。粉壁紗窓是妾家。紛紛過去探香蝶。讓與東隣未老花。右老妓年年虛送旭朝鴻。身世堪憐卽一竆。縱有蒼髥垂過膝。人呼總角不呼翁。右老角兒時學得義從三。吉士胡爲滯周南。西隣抱子同年伴。譏我未笄使我慙。右老處子</text>
<title>臘月十四夜</title>,<text>砧杵一年暮。星河萬里遙。誰知臘月月。猶勝仲秋宵。</text>
<title>慨世</title>,<text>末路多危險。蜀山到處斜。契券爲詩券。文華尙浮華。衣冠京洛體。斑閥某誰家。自稱行世者。所讀何書耶。</text>
<title>曉坐</title>,<text>掃雪常開逕。忌風每閉門。夢罷雞三唱。孤月在山村。</text>
<title>癸未二月初吉。作興陽省墳行。轉向八影山。上萬景庵。有高僧雪庵以茶果款接。景與意會。仍成二絶以贈之 二首。</title>,<text>心事淸高白雪寒。幾年落髮棲靑山。武陵不必求他處。莫敎桃花出世間。春風客上喚仙樓。碧海茫茫眼下流。此身迢出塵寰外。消却浮生萬古愁。</text>
<title>道中作</title>,<text>山號石去石無去。路云馬轉馬不轉。格致工夫須勉旃。世間名實本相眩。</text>
<title>鄰家婚日</title>,<text>夭桃春色上醮盃。兒少靑紅濟濟來。自笑童心猶未祛。隔墻偸看數三回。</text>
<title>南原趙雅與兒輩酬唱。聞而次之 二首。</title>,<text>新春花雨洗纖埃。客自龍城得得來。趙氏倚樓於子見。陳蕃懸榻爲君開。彷徨宇宙人誰筑。埋沒男兒劒欲苔。所愧平生無一技。更從何處展良才。前宵一雨送微波。門柳籬花護自家。日暮牛羊歸斷巷。水淸鷗鷺下平沙。胡風滿眼黃塵暗。世事關心白髮多。漆室深憂排不得。莫如乘醉臥無何。</text>
<title>三吉</title>,<text>三月江城始見梅。南枝半吐北枝開。誰知驅臘先鋒質。肯與鵑紅並發胎。</text>
<title>癸未十月。安友致老 直洙 周甲也。邀請甚切。一往醉飽。兼次其韻。 </title>,<text>昔年初度又今年。三世君家設此筵。遐籌重値蓬桑日。餘感偏多蓼莪天。佳朋滿座微無酒。諸子稱觥樂有贒。盛事欲模圖畫看。聊將神筆借龍眠。</text>
<title>癸未除夕</title>,<text>酒罷屠蘇坐不言。亂山殘雪已黃昏。一宵纔過春王正。三世同居祖子孫。鼎鼎流光催歲鑰。村村欝壘揭柴門。慙愧平生無所業。鬂邊華髮只留痕。</text>
<title>和從兄除夜韻</title>,<text>今宵夢裏遻仙翁。度世長生果不空。願使吾兄依此樣。四時和氣帶春風。</text>
<title>甲申上元</title>,<text>佳辰正値上元宵。殘雪江南尙未消。百家燈亂花千樹。萬里雲空月一霄。棋爭黑白推枰坐。兒着靑紅上板跳。緩踏街塵遺俗在。從容亍彳步前橋。</text>
<title>次安溪隱金石絲竹匏土革木韻</title>,<text>金利吾心庸玉汝。石門朝日客來時。絲身糓腹伊誰力。竹塢松簷是分隨。匏係每歎知己少。土肥亶合卜居宜。革除舊染逢新歲。木旺東天瑞色垂。</text>
<title>次慨世</title>,<text>半畒方塘屋數椽。主人高臥送殘年。匹夫何罪緣懷璧。好爵不過多得錢。狗苟蠅營誰世界。猿吟鶴笑我林泉。幸玆皮裏春秋義。秉筆那無黜陟權。</text>
<title>次張進士 錫愚 聞喜宴韻</title>,<text>璞中誰識有奇珍。始遇良工價倍新。瑞石山前英雋士。慈恩塔下少年賓。箕裘世業承先武。襴幞新榮趁小春。一路風流聞喜席。師生不問可知人。</text>
<title>次尹 玄東 贈童敎焚黃韻</title>,<text>終身思慕出於天。已自髫齡至暮年。感致鳶魚眞孝子。壽躋龜鶴是神仙。黃麻一紙童蒙敎。白首三霜大小連。百世不泯公議在。賀君今日設斯筵。</text>
<title>次百愚從兄回甲韻</title>,<text>昔文潞公爲同甲會於洛社。時人傳爲盛事。此則取其同年而設焉者耳。今日之甲會異於是。在干爲六十甲子。在人爲六十一年初度之日也。吾兄素是多疾之身。安過了無底坑。逢此甲年之甲日。不是尋常甲會之比也。孫提相隨。白首相依。坐臥必相須。起居必相接。此日此會。相對兩衰翁。其懽忻交接之心。何錫予之。以三爵酒獻壽。繼以七律詩祝嘏。稱酒洋洋溯亳風。又逢初度喜無竆。少年多病還爲壽。上舍題名小報功。棣萼芳華兄我在。榠欞春色古今同。仙人不必求蓬海。誰識喬松臥此中。</text>
<title>甲申除夕 二首</title>,<text>平生此夕送年年。白髮光陰曉燭前。纔過雞鳴重甲是。臥看極宿一周天。前年除夕日。四子共侍筵。三來一不到。遺恨問蒼天。</text>
<title>楊柳怨 三首</title>,<text>楊子江頭楊柳樹。臨風嫋娜萬千絲。折來繡出相思字。盡是情人別離時。長條嫩葉飽春色。得意東風滿地垂。恨客離人分手處。無端爭取㝡高枝。願君莫唱楊柳曲。願君莫吟楊柳詞。移根欲托銀河渚。其奈天孫又別離。</text>
<title>次尹庸庵 心鉉 贈童敎焚黃韻</title>,<text>一部中庸千古心。竆年不廢暮朝吟。早登函席鶯遷木。晩處邱園鳥樂林。百世無泯公議在。九重宣敎聖恩深。肖孫最是繩先武。脚下淵冰若履臨。</text>
<title>可隱四詠</title>,<text>古湫神龍去。此地窟宅空。銀鈴噴成雨。留待歲旱功。右龍湫籠樣千仞石。偃蹇臥江湄。長鞭此不及。獨漏始皇時。右籠巖憑几看山好。蒼嵐翠入樓。夸娥亦公道。臨水梳白頭。右白頭山東麓當村北。佳名傳宿鳩。喚雨何心性。其上雲常浮。右宿鳩峯</text>
<title>淸秋曲 三首</title>,<text>秋尙早。新凉隨處好。葉飄井上梧。露滴園中草。溯洄葭洲歌一曲。思君不見我心惱。秋已晩。烟凝暮山遠。鴈回邊塞天。蟬咽上林苑。家家砧杵關山月。盡是良人去後恨。秋已去。年光竟何所。與爾共悲傷。無物不凄楚。搖落千山萬山中。郢門歸客問無處。</text>
<title>落葉</title>,<text>寒霜昨夜動嚴威。萬木蕭條葉者稀。杏邊路出黃鋪地。楓下人行紫繡衣。隨風散亂回旋舞。遶樹彷徨錯落飛。欲問椒山尋道迹。迷眞孤客憺忘歸。</text>
<title>丹楓</title>,<text>楓。楓。欇欇。叢叢。背霜日。鳴秋風。回九江靑。勝二月紅。處處丹山穴。樹樹絳紗籠。棄械初生軒野。繞陛多植唐宮。纖纖織出仙娥繡。色色分排造化功。白雲石逕坐愛遊客。落月何江夜泊漁翁。蕭條斷岸後萬木凋落。寥廓寒天與黃菊始終。渥然丹者木方讀秋聲賦。嶽以楓爲名復在左海東。</text>
<title>門前種雙杏。一爲連抱。一爲憔悴故戲作。</title>,<text>門前雙杏樹。一材一不用。上上膏腴土。同年日時種。天旣均雨露。地豈異西東。俱是宜土物。大小胡不同。亭亭榦入雲。濯濯條不風。應是好生德。造化未全功。吾聞養樹法。乃得養人術。盖此兄弟身。皆從父母出。同根又連枝。理宜春長茁。榮悴分二道。稟受或非一。幾多蘭玉䕺。半是樗櫟質。消長卽天理。今來覿彷彿。</text>
<title>次盲瞽韻</title>,<text>五官闕一一任筇。擿埴冥行到處逢。有聰每自抽蓍草。無眼何曾辨柏松。明眡無寧爲老兎。點睛恨未學飛龍。可惜堂堂張也者。浙東何日見蟠容。</text>
<title>次安溪隱呈百愚韻</title>,<text>人曰不愚我曰愚。以愚同智有如無。上舍芳名已題塔。傳家懿範早貽謨。水中涇渭誰能辨。皮裏春秋可反隅。遊酒沈淪非本志。方圓勿欲世情殊。</text>
<title>九月望夜</title>,<text>砧杵來遠洞。蟋蟀鳴踈帷。明月許多夜。秋風晩暮時。瘦色山容老。寒威病骨知。㝡憐霜下傑。與我共心期。</text>
<title>客到</title>,<text>尋眞漸入峽中途。色色林巒列畫圖。故友相從同白社。佳賓取醉似黃壚。詩筒來往頻酬唱。盃榼醑沽正有無。近日田家秋事熟。一般興味子知夫。</text>
<title>用前韻。慨世而作 三首。</title>,<text>讀書鮮不廢中途。看作尋常畫餠圖。妄意功名趍利竇。遊心豪放醉花壚。縱云口裏千言在。與語胷中一策無。達亦不移竆不失。男兒到此是夫夫。夫君氣骨最魁梧。潦倒文章到老孤。貧賤終能庸玉汝。功名差晩執金吾。催寒古壁時鳴蟋。憶遠誰家夜聽烏。懶睡書窓驚大夢。雞聲處處亂相呼。我有山陽一弊廬。隨分占取更無餘。茅簷處僻開幽逕。竹筧分泉引小渠。數口生涯添料鶴。兩忘身世伴湖魚。時乘曉露看花去。菊氣玲瓏香襲裾。</text>
<title>鄭進士 孝源，崔進士 煥文 委訪。</title>,<text>峽付雙笛貴雙南。我有神交已熟諳。上舍芳名人對四。靈山羽調闋成三。詠鴣佳客來芝室。碎鶴文章到草庵。幫坐娓娓酬酌地。十年雲樹夢相酣。</text>
<title>哀亡孫</title>,<text>昨年冬至日。來作吾家孫。生年未滿朞。去作誰家昆。姿質珠媚澤。形容玉出崑。抱置膝上語。此必大吾門。五常幼㝡良。以手每頂捫。見我頻含笑。向我如欲言。世界多缺隙。人事無全完。家翁福甚薄。送汝之荒原。襁袱出門外。日色正慘昏。何時更對面。只期入夢魂。</text>
<title>遣懷 三首</title>,<text>山宵寂寞雨聲微。斗起呼兒掩竹扉。伏驥心長恢地步。鳴驢意快悟天機。蒼葭古渡伊人在。黃葉深村遠客歸。白首莫歎時不遇。書生何必老麻衣。髼鬆脆弱一稺松。歲暮天寒也自容。我有淮南幽桂趣。小山之小扁楣供。廉纖小雨洗輕塵。霽後田園菜色新。秋風白髮思歸客。落日丹楓坐愛人。病骨納凉逢聖藥。衰顔借酒帶長春。畫中林壑詩中景。境與吾心却會神。</text>
<title>呈溪隱</title>,<text>東溪有高士。沈默隱於書。鬚髮千莖雪。生涯一草廬。開籠時放鶴。臨水或觀魚。咫尺來相守。詩筒每起余。</text>
<title>冬至。次溪隱韻。</title>,<text>斗杓旋斡向東回。萬戶千門次第開。一氣蓓蕾梅下見。三陽消息管中來。南山赤豆家家粥。北社紅爐處處盃。坐歎書帷年已晩。月光燈影共徘徊。</text>
<title>次孫兒輩在錦陽詩軸 五首</title>,<text>湖左士友日相雅集。勉與琢磨。自此庶幾有進步處。拭翳披玩。如啖蔗漸入佳境。可愛也。雖然詩者言其志。自家胷中。苟能格致。則發於詩者。亦足以觀。不然而徒尙浮華。無實地工夫。詩云乎哉。卜築還同謝眺山。自家境界似琅環。萬事都忘惟夢裏。功名無意此人間。尙友詩書千古近。付奴耕穫一身閒。奇觀正在登臨處。百丈巖頭努力攀。西山日落惜殘暉。自笑平生與世違。七月凉風驅暑節。幾家明月擣寒衣。東隣黃犢雨中出。客子靑驢山外歸。坐數窓前螢影度。爲誰絡繹去還飛。遠道茫茫幾壑林。來時人事去時臨。與君携手長爲客。萬里殊方一片心。晩來却恨老雲林。欲識韓荊遠道臨。世路還多艱險處。更尋自好昔時心。凉意快生霽後天。秋風人坐小樓前。衣冠文物此天下。英美倭洋何處邊。野色田疇當白露。夕炊籬落起靑烟。關心多小無竆事。一醉相忘對客筵。</text>
<title>丹楓</title>,<text>停車緩踏小橋西。九月秋容盡入睇。處處披開紅錦繡。山山濃飾赤城蹊。枝間猿坐還成染。葉底鴉翻欲借棲。如此風光模未得。吳江冷後更誰題。</text>
<title>十月始見菊</title>,<text>東籬消息數叢寒。已過重陽尙未完。無乃天公違節序。小春還作九秋看。</text>
<title>追次石泉安進士 策 回巹韻</title>,<text>佳期重卜石泉堂。二月夭桃再吐芳。白髮新人誰不艶。靑衫嬌客世難常。兒爲贊引持籠燭。婦替丫鬟奉巹觴。此事家家曾未覩。村娥爭走𨀣詹光。</text>
<title>偶吟</title>,<text>柴門臨大道。茅屋近靑山。世事三盃裏。生涯四友閒。天遙征鳥疾。林密暮鴉還。笑殺夷門者。七旬尙抱關。</text>
<title>呈溪隱</title>,<text>松燈深夜靜。閒坐聽溪聲。文章恢地步。調格自天成。如何瘦鶴喘。寤寐到雞鳴。幾處炎凉客。惟君不世情。</text>
<title>贈溪隱赴擧之行</title>,<text>十載徜徉處僻鄕。手栽花果已成行。詩因廢久還爲澁。酒到微醺喜欲狂。分後難忘情眷戀。逢時何必說張皇。仄聞優老天恩重。莫作尋常擧子忙。</text>
<title>復呈溪隱 二首</title>,<text>峽居無事送春秋。歲月於人不暫留。文辭愧我三冬朔。才藝許君百尺樓。只緣俗臼塵冗惱。未做騷壇汗漫遊。自笑身如春社鷰。洞門斜日去還來。溪邊䕺石石邊臺。繞以松篁間雜梅。山影入簾懸畫幛。曲流通筧引行盃。老逢親友情愈感。句到驚人眼忽開。白首吟哦猶未廢。得無他日少年羞。</text>
<title>送夢翠</title>,<text>羣陰剝盡漸回陽。柳眼梅腮始放光。崢嶸歲色一年暮。敦睦倫情百世芳。逢時每喜同連榻。去後那堪獨擧觴。凍路崎嶇多險石。願君跋涉到安康。</text>
<title>次朱夫子十梅韻</title>,<text>淸淺水邊樹。開花寂寞濱。尋香何處客。先得雪中春。右江梅嶺上何所有。冰姿冷於雪。獨立山之阿。一身塵冗絶。右嶺梅西湖何迢遞。東閣何脩絶。謀野則獲梅。攀條問委折。右野梅蕭條百世邊。搖落千山裏。消息問先鋒。披香供一喜。右早梅參橫月未落。香雪尙留殘。纔向花邊去。此身已逼寒。右寒梅冷蘂何彼穠。瘦枝胡爲小。主人最淸高。臭味相似了。右小梅葉密意還俗。枝稠趣反淺。孤高影扶踈。可近不可遠。右踈梅枯榦飽風霜。踈枝含玉雪。春心寄一邊。戒爾莫相折。右枯梅花開香馥馥。花落香寂寂。多事周南娥。謾詠三七實。右落梅痛飮梅花酒。爲題梅花賦。梅花復梅花。與爾同出處。右賦梅</text>
<title>和孫兒在錦陽新第 二首</title>,<text>人於天地不虛生。各具四端與七情。體認身心守勿失。聖贒遺訓㝡分明。錦陽山水戀頭生。何日何時不此情。所望吾家元季在。一紙新詩老眼明。</text>
<title>乙酉回甲</title>,<text>是歲七月之卄一。卽余初度也。兒輩速賓擧觴。以永今夕。本非吾志。而亦渠輩事也。何須問也。第念風樹餘生。煢煢孑立。以羸弱之質。又抱漳河之疾。不料有今日。而竟有今日。實望外也。但霜威之餘。神精銷鑠。風波之餘。怖畏成祟。從今以往。杜門深山。鍊道修精。以畢餘年。是所區區之望。孤露餘生感昊天。又逢初度意無邊。靑邱烟月三千里。皓首光陰六十年。壽福康寧非我願。髮膚身體有誰全。㝡憐諸子稱觴席。不見吾家叔也贒。</text>
<title>月夜訪溪隱</title>,<text>中宵步月似昇天。子是張君亦不眠。興去興來吾自取。滄浪一曲釣魚船。</text>
<title>別溪隱</title>,<text>至老相從氣味淸。一無畛域於心枰。燈前課業蛾勤述。雲外歸裝鴈獨行。隨柳看花他日約。饕風虐雪去時程。離筵莫奏陽關曲。淡若無情是有情。</text>
<title>輓安友致老</title>,<text>初秋欣握病餘身。自謂吾年擬八旬。磊落其言猶在耳。薤歌一曲此何人。</text>
<title>乙酉除夕</title>,<text>泥醉屠蘇耿不眠。自然心事轉凄然。爆竹數聲將發後。凍梅一朶未開前。守歲聊爲分舊歲。增年還是減吾年。生平痴獃今宵賣。荊楚遺風盛事傳。</text>
<title>丙戌上元 二首</title>,<text>淸晨起飮上元觥。聾廢衰翁耳忽明。隣雞夜哭如前日。歷歷三聲四五聲。爆竹汗靑叢桂丹。新年新月上巑岏。畏寒不敢挺身出。笑倩傍人仔細看。</text>
<title>次趙進士 章浩 壽宴韻</title>,<text>六旬已過許多年。百歲從今又在前。嚮福莫如攸德好。長生獨自秘方傳。靑衫白髮上庠宴。明月淸風佳客筵。爲賀君家餘慶遠。桐江山水浩無邊。</text>
<title>別溪隱 二首</title>,<text>洞天爽氣照心淸。碁置溪山穩一枰。鄕思悠悠千萬緖。餞盃故故再三行。歲色如紗纖隔戶。雪痕爲濘半埋程。家人莫問歸來晩。說到諸君惜別情。今宵何夕自無眠。百感悠悠坐兀然。古庭丹莢將萌際。遠寺寒鍾未到前。深更有限方三鼓。短髮無端又一年。待曉先斟耳明酒。爲聽卬友詠詩傳。</text>
<title>次任潭庵 思文 周甲韻</title>,<text>年丁亥再又丁辰。鐵樹花開一色純。籌添絳老生朝歲。盤浴如來間日身。菊葵舊業靑氈在。莪蔚今愴白髮新。多賀叢蘭稱壽席。滿堂和氣屬賓親。</text>
<title>次任受卿 彩鉉 韻</title>,<text>身似殘暉已迫西。老來心事轉多迷。世路堪憐秦視越。人情無奈楚咻齊。聾耳頻供流水啞。昏眸更拭遠山低。諸君每惠瓊琚字。欲報慇懃試一題。</text>
<title>春日戲題 二首</title>,<text>一壑幽深兩岸嵬。飄然广室出塵埃。村容不俗多栽竹。春氣尙寒未放梅。軒敞歸雲當戶宿。洞虛羣嶂入簾來。扶藜緩踏溪南路。布糓聲中春雨催。粧點烟霞晩卜居。林禽啼罷又溪魚。一歲佳辰春到後。百花消息雨過初。每欲醒神頻醉酒。常思破寂或看書。誰知聖世天山跡。白首平生長老於。</text>
<title>有人只有一根髥。更無餘鬚。有戲作故因次 二首。</title>,<text>高堂對鏡忽驚呵。輔頰孤根數寸過。狀貌初疑如好女。丈夫表得免維摩。兩莖博士一其足。三角雲長二反多。飰後乍掀憑几坐。捫之有捉將無斜。纖尖一箇晩初生。公道人間亦世情。口保任呑寧礙滯。頤容太露見分明。平生每恨無髥死。今日方稱有髮名。待到笠纓交結處。何曾散亂敢來縈。</text>
<title>次孫兒詩軸 八首</title>,<text>水水山山剩處多。數三籬落野人家。筧溜滴滴聲和雨。林月紛紛色散花。飮且無量期必醉。吟猶不足繼爲歌。兒行尙滯周南路。消息今來果若何。碧水潺湲繞砌流。主人亭子小如舟。溪邊老石久相守。舂洗煩胷千古愁。淸凉水舍立亭亭。白首無聊閱汗靑。漢江千里平安字。忙手開封耳忽醒。置家竆僻處。本欲姓名潛。畏暑頻移簟。納凉每捲簾。是非吾一半。福祿爾雙兼。知足都無事。於人且莫嫌。萬事人間苦不齊。心隨流水任東西。掀髥翁或無時笑。索乳兒能復夜啼。幽谷谽谺平地小。羣巒突兀遠天低。蒼凉月亦知人意。入我簾櫳到石溪。庭篁籬竹影扶踈。中有幽人一草廬。老去忘憂頻對酒。閒來尙友喜看書。藥苗初熟歌鶯粟。榴蘂方綻引鳳車。歸視山家何事業。讀耕之外更無餘。屈指淸秋秋氣遙。朱炎無計可堪消。忍能耐過金三伏。恨未堆來冰一條。枕下寒泉鳴夜夜。天邊杲日出朝朝。那知今世桑林野。自責其言上格霄。詩思憐島瘦。功名惜郞潛。久懸陳家榻。獨閉蜀肆簾。衛烏人曰聖。楊鶴世難兼。行路多奇險。愼旃瓜李嫌。</text>
<title>興德赴任時作</title>,<text>三神山裏一太守。太守欲學神仙來。仙人細酌流霞酒。勸我慇懃復一盃。</text>
<title>次琴鶴軒板上韻</title>,<text>緩踏輕塵午角聲。翩然皁盖入興城。十日爲官良可笑。三神留客最多情。富貴坡翁春夜夢。熹微彭澤去時程。今來靠負溪山約。俗累絆身愧子平。</text>
<title>賦歸路口號 三首</title>,<text>烏川雪雨過長洲。踏盡泥濘到此州。鬂上光陰雙白髮。行中僕御一蒼頭。家山遠隔頻成夢。世事無竆更喚愁。獨夜孤燈聞曉角。官人臨發又登樓。曠邈金溝野。星峙高復高。路狹僅容幰。石廉利似刀。涉險頻移足。臨危更竦毛。一出山門外。征驂意氣豪。寒雨聯珠院。秋風興德守。擾擾南北還。宦味我何有。</text>
<title>石城除夜 二首</title>,<text>殊方此夕又逢新。百感弸中萃一身。阿鯉趍庭同守歲。貼雞祈福共迎春。殘年白首風塵客。獨夜紅燈汗漫人。賴有官梅能解意。雪中留着好精神。身在石城意貝城。印文鈴索揔無情。愁來欲做還鄕夢。驚起震孫呼祖聲。</text>
<title>次二松亭板上韻</title>,<text>臨塘起屋泛如舟。同志相傳每葺修。墨綬霜鬂千里客。琪花瑤草一仙區。江山以外天惟大。城市之間境轉幽。如此名亭文未述。使人慙愧醉翁歐。</text>
<title>贈座首金東振</title>,<text>亂山殘雪石陽樓。太守偏驚兩鬢秋。百藝精通贒座首。三時隨陪小平頭。梅香醞藉春先動。歲色垂竆客轉愁。獨夜孤燈眠復坐。翁年七耋果何求。</text>
<title>己丑正月望日。作靑陽檢獄之行。過扶餘 三首。</title>,<text>萬事傷心百濟城。寒烟衰草揔無情。今來爲問將軍跡。惟有釣龍臺上名。朱紱竟違素志初。城南虛負讀書廬。此行不是私行也。今日其非望日歟。大野中間流白馬。孤舟側畔立靑驢。湖山有約歸期晩。恨未移家一奠居。靑陽時節入靑陽。霾雨饕風拂面生。公文有限難遲滯。世事無竆且備嘗。桁楊押送山深處。狴犴猶存獄舍傍。吏筆能持生活柄。聊將欽恤戒多方。</text>
<title>次論湖李  大夫人六十壽宴韻</title>,<text>昔年初度又今年。仁者方能可必天。壽福康寧歸頌禱。鄕隣盃酒會團圓。鵠鸞並峙諸孫舞。龜鶴同籌是母贒。餘慶君家獨未艾。人間歷數幾斯筵。</text>
<title>題石城將廳壁上</title>,<text>一出公堂坐私處。冷窓盡日寂無人。誰知廷尉門前雀。飛去飛來今古春。</text>
<title>水原道中</title>,<text>隋城宮闕甲吾東。出自先王永孝中。緬憶葵翁當日事。至今爭說諫諍風。</text>
<title>三月。上京居泥洞館舍。</title>,<text>纔離西塞復南關。墨綬霜鬢老此間。爲客支離三月暮。逢人稀濶一身閒。歸心日夜秦川水。世路崎嶇蜀道山。洛下留連良亦苦。靑春作伴與之還。</text>
<title>禁府。與麟蹄郡守李犀園 文鉉 同苦相酬 三首。</title>,<text>生平幾渡漢江流。虛送光陰七十秋。失職微臣方俟罪。掌刑府事對揚休。親朋見訪開靑眼。歲月無情奈白頭。喫盡風霜須莫歎。然然過了更何憂。眼霧曚曨兩鬂霜。又當此地倍思鄕。殊方未作靑春伴。爲客偏愁白日長。顧我行裝眉莫展。聞君詩律頰生香。倘蒙沛澤如時雨。感祝微臣喜欲狂。虎頭門外月如霜。久客京中亦故鄕。柳嚲微風千絮亂。蔬經甘雨一宵長。深春醞藉山容出。詩話淋漓口氣香。恭俟天恩臣職分。何須日夜發心狂。</text>
<title>恩津六谷道中</title>,<text>去年九月此經過。今年四月又復路。嬌容玉女峯上雲。舊面淨土山上樹。髀消骨疼猶餘事。只恨老眼花如霧。阿嬌出門喜相迎。羈愁洗滌淸溪渡。</text>
<title>己丑五月二十日登程宿石室</title>,<text>君不見行路難。谷南順北長長路。崩崖險石相交錯。山幾越兮水幾渡。擔夫兩肩俱生赤。夕陽在山愁日暮。夜投石室店中宿。飢蚊亂蠅如得意。穿我衣裳沿我眶。吮我肌膚聲我耳。終宵轉輾仍達朝。滯雨行人未成睡。南征北還百年事。自笑生涯不暫閒。他人心中山海險。行路非難行世難。</text>
<title>二十五日。到山淸縣。</title>,<text>江雨霏霏江草春。沿江覓路若尋眞。換鵝亭畔孤舟客。吟鵩舍中佩玦人。笑矣殘生添白髮。胡爲老物染紅塵。高朋每每來相問。新面還同舊面親。</text>
<title>換鵝亭 五首</title>,<text>嶠南何限好樓臺。及到鵝亭眼忽開。聖主深恩天共大。名鄕山水放臣來。鑑湖春水綠如苔。瀟灑眞人去不回。試看楣端一鵝字。夜深明月或飛來。一蹴換鵝亭上遊。壁間題詠盡名流。漁唱菱謠人去後。更乘明月下孤舟。陡立名亭起半天。塵間亦有好樓仙。山光水色斜陽外。墨暈書香洗硯邊。畫角三聲人倚檻。櫂歌一曲客登船。暫時難忘淸凉界。收拾行裝帶夕烟。瀟灑人千古。登臨客一時。江山如此好。不可我無詩。</text>
<title>次郭五悔見贈韻</title>,<text>吾膠君漆兩相過。昔在湖南會見多。此地欣逢傾舊盖。仁天非久降恩波。淸風引我亭中去。犂雨催人野外歌。事至須令宜順受。竆通有命奈如何。</text>
<title>深寂庵</title>,<text>雲深深山寂寂。肇錫庵以嘉名。歸僧夜聽梵語。山客曉踏鍾聲。</text>
<title>述懷</title>,<text>炎風吹送火雲開。中熱孤臣恨莫裁。我欲忘憂安得草。世皆止渴見欺梅。殊方日月愁邊過。故國山川夢裏來。數朔家音因阻絶。一層更上望鄕臺。</text>
<title>六月初八日。送長兒之京。</title>,<text>汝則慮我多老病。我則念汝趲炎程。是父是子同喫苦。此地此別難爲情。事逢急處常思緩。水到滿時每戒盈。久負溪山魚鳥樂。平生憂患是功名。</text>
<title>次咸陽鄭孝子兩世旌閭韻</title>,<text>養體便身報老孃。其心元不在名揚。先生宅裏遺風遠。孝子家中愛日長。鼎有紅鱗非擧網。飯登晶米別貯囊。兩世俱蒙棹楔典。南國恩榮萬丈光。</text>
<title>次山淸倅吳秋園 榮錫 見贈韻 二首</title>,<text>政淸如水注方塘。偶到萍鄕喜接芳。契重盍簪猶恨晩。愁來排日㝡爲長。江山留客風光好。詩律驚人口氣香。採採當歸歸未得。吾家只在貝州陽。一天𩁺雨過林塘。野草汀花競吐芳。故國山川天際遠。殊方日月客中長。南沙藻格三昧逼。東閣梅花百里香。多謝諸公詩以寄。此身忘却在稽陽。</text>
<title>次換鵝亭權 用正 板上韻 二首</title>,<text>瀟灑亭前訪曲池。右軍去後已多時。無限名區無限景。盡輸先輩壁間詩。一碧平湖鏡裏天。藁人解纜早開船。良宵景物虛難送。又是風淸明月圓。</text>
<title>酬秋園 三首</title>,<text>椽筆淋漓也似飛。詩相贈處意相依。使君拄笏迎朝氣。村老荷鋤帶夕暉。臺榭秖今誰不愛。江湖捨此我安歸。霜鬢黑綬春如夢。自笑城南舊布衣。好江山有好樓臺。天爲遊筇勝地開。蘭契漸緊頻合席。蓮香浮動共傳盃。神明太守來何暮。瀟灑眞人去不回。滁岫斜陽稽岫在。且將餘日更期來。江潭綠草喚愁長。豈意吾行在剡陽。情孚新面皆親面。俗慣殊鄕亦故鄕。每思消夏頻開硯。欲忘幽憂細焫香。始識浮生天分定。優閒自適更何忙。</text>
<title>深寂庵。慧峯僧送馬價木杖。</title>,<text>老人年紀杖鄕時。世言馬木痛腰宜。山僧亦解吾心事。折送峯頭第一枝。</text>
<title>與秋園撥悶 四首</title>,<text>雙鬂如雪眼生花。老骸衰症日漸加。遠客胡爲來此地。主人適爾坐前衙。門臨孔路家家酒。縣似農村處處麻。未死孤臣方俟罪。恩波何日降京華。鑑湖百里洗塵衿。太守風稜拄笏簪。遠客適當潦暑節。何人不起故園心。菜來方丈登靑玉。地接衡阿產白金。今世鍾期眞子是。高山流水摠知音。起臥無常几格前。京耗鄕信兩茫然。安能鬱鬱炎蒸地。所恃蒼蒼雨露天。病裏形容猶望走。愁中日月度如年。今行不是耽佳景。鏡水稽山屬箇邊。百里烟花春自如。民間痼瘼盡消除。印文生綠庭趨騖。菽葉浮靑野采魚。鏡裏衰翁非復我。澤邊漁父豈欺余。今來倍切竆途感。梅閣仁風吹襲裾。</text>
<title>答星孫</title>,<text>望裏書來喜欲狂。路三百里何茫茫。勉哉爾等須勤學。已矣吾年近夕陽。歲月偏長爲客地。金丹㝡是活人方。待他恩宥歸家日。第見阿翁氣力康。</text>
<title>與本倅川獵</title>,<text>爐韛熏天醬汗流。綠陰深處坐幽幽。漁人泅水丁寧鴨。白石橫波隱映鷗。勤政羡君淸似鏡。釣名愧我本無鉤。江潭來作江湖客。快洗胷中萬斛愁。</text>
<title>自嘲</title>,<text>生平愚拙等朝三。喫盡風霜備苦甘。計活還同添料鶴。經綸未學吐絲蚕。堪羞移檄來山北。豈意行裝在嶺南。安得寬閒無限地。一竿明月釣寒潭。</text>
<title>贈諸君</title>,<text>稽山何似太華陽。下有新荷十丈長。臨水爲容君子淡。隔花相語故人芳。蒸霞帶雨紅開繡。凉露翻汞翠滴床。世界蓮花知在此。自然俗累盡亡羊。</text>
<title>夢見亡室。詩以記之。</title>,<text>一別君顔閱四霜。慇懃入夢夜何長。嶠南瘴癘炎蒸地。慰此衰翁久旅情。</text>
<title>與秋園遊鵝亭</title>,<text>蓮塘秋水洗塵襟。嚶鳥間關送友音。盡日淸風扇客面。滿川明月印江心。三旬臥過身常病。千里望來眼欲森。此地偏多聲氣感。相招不待或相尋。</text>
<title>和冊室諸君</title>,<text>求仙何必入蓬壺。方丈高山一畫圖。才子文章皆了了。故人風彩是夫夫。竆蹤可惜投林鳥。壯志猶餘伏櫪駒。多謝諸君時惠字。三旬忘却此身孤。</text>
<title>秋園在山寺見贈。故賡和 二首。</title>,<text>詩社主盟屬使君。淸高藻格每驚羣。如何朋友芝蘭契。暫作東西鷰鷺分。庵寂通宵常見月。山深無日不遮雲。十方世界三生樂。願向筵前仔細聞。江潭遷客久低徊。幸際明時愧不才。太守無端捨我去。詩朋有意送人來。烟霞取適雖云痼。簾几莅聽亦可裁。松水涓涓猶未寐。西峯月色向誰開。</text>
<title>望月行</title>,<text>新月揚秋色。萬里淨無雲。度有遲速別。照豈彼此分。吾鄕亦天下。同得今夜光。徘徊龍門室。玲瓏可隱堂。遠客當此夜。望望摧心腸。殊方歲月久。家山道路長。招招姮娥語。余有何罪名。李猶夜郞去。賈亦長沙行。古人先已獲。千載共流芳。金雞何日放。玉兎今宵情。嗟嗟小松子。愼勿徒悲傷。</text>
<title>白踵</title>,<text>野老僊僊行且歌。樹陰深處也相過。四隣酒重人間世。七月魚肥湖上家。蕉骨漸長靑覆葉。稻胎初孕白流花。太平有象春無跡。牝牡中天夜夜斜。</text>
<title>和秋園遊寺韻</title>,<text>山不甚高路甚低。慇懃寺在小溪西。身閒每逐雲間鶴。洞僻難聞野外雞。苦海多年塵着肚。迷津何日筏登堤。空空色色玄玄味。恨未今行會一齊。</text>
<title>鵝亭試士席。各賦一律 二首。</title>,<text>太守長於下士風。名亭高處會遊同。盈箱試紙詩兼賦。合席儒生冠者童。歌舞呼中來妙妓。笙鏞以間奏師工。黃樓三百餘年後。此樂喧傳也不竆。第一名區第一樓。庭前梧葉已驚秋。暇日登臨今太守。曲楣題詠古贒流。才子衣冠來面面。伶人簫鼓坐頭頭。蘭亭修禊春如夢。逸少遺塵更躡求。</text>
<title>觀市</title>,<text>前臨城市動囂塵。觀者如墻秋復春。朝暮孟嘗門下客。貿遷炎帝日中人。登龍擧世皆罔利。屠狗有誰訪隱淪。有有無無交易地。沙樽白酒幾回廵。</text>
<title>次眼鏡韻</title>,<text>玉作雙輪金作城。腰間長佩帶衣耕。披來細字看成大。論以千金價不輕。老少通宜還有色。風塵暗起過無聲。常常着眼明如晝。何必昏衢以燭行。</text>
<title>秋園作營行。參聖節之會。以送思待逢四字。各賦二律 八首。</title>,<text>蒼葭秋水露初橫。心緖悠揚轉不平。多謝主人眞北道。無端遠客在西城。送君莫誦登山賦。方夜初聞赴敵兵。久旅殊方生面少。黃童白首盡知名。山何重複路何長。回首行塵極莽蒼。但使停雲須早發。喜看初日始生凉。旣爲臣子參佳會。幸値聖辰近耿光。暑雨炎風三百里。願君無恙到宣堂。右送松風一曲夜鳴濤。秋色嶠南處處高。嚶鳥懷音求翠柳。嬌鸚能語送紅桃。梅閣空虛春有跡。茗腸沽渴紙生毛。論文此席歸期晩。渭樹江雲夢裏勞。蝸角光陰瞥眼過。長繩難繫奈如何。早知離合元無定。借問閒忙較孰多。世事千般皆苦海。孤舟一泊少風波。思君不見羈窓下。坐對前山放浩歌。右思殊鄕屬意在君邊。倘或其然或不然。香社淸遊推白傅。夜郞今日臥靑蓮。交情每切芝蘭契。阻悵偏深草木年。南友東朋同此席。梅堂幾日會團圓。於山始見會稽山。太守風流住此間。畫角鳴耶頻側耳。舃鳧邇止喜開顔。蒼黃楸局棋聲落。紅白稻畦野色斑。暑節于征良亦苦。淸秋作伴好相還。右待山水名鄕得得心。風烟盡入使君吟。靑年壯志如雲過。紅燭淸遊到夜深。歲月居然流水逝。霜華偏若老人侵。休言天下知音少。只在其人不在琴。遠路歸來始卸鞍。滿心慰喜若羾寒。輿情可見碑竪木。香氣渾如室入蘭。拱北芹忱歌請祝。召南棠蔽報平安。如何今日湘潭客。獨坐空彈楚客冠。右逢</text>
<title>蓮</title>,<text>千根萬蔕發層層。模倣何人做燭燈。花露墜風紅似粉。藕絲妬雪白於冰。秋江明月丰茸女。世界西方祝願僧。此有蓮東因以號。濂翁愛說學而能。</text>
<title>答晩齋 二首</title>,<text>熱界玉音似濯淸。慇懃慰我去留情。茫茫天意人難測。乍雨乾坤又乍晴。山淸是何地。小松此何人。嶺湖遠相隔。愚拙更無倫。斯人也斯土。是歲之暮春。稽山何嵂嵂。鏡水何粼粼。名亭非不好。其奈放逐臣。秋風凝香閣。寂寞好鵝賓。殊方爲日久。面目日以親。險路皆是蜀。謠俗近於豳。天地漂泊客。生來備苦辛。故園三百里。衰翁七十旬。一雨驅暑去。郊墟凉意新。塞馬看得失。尺蠖有屈伸。家山何處是。東望淚沾巾。</text>
<title>草牛</title>,<text>牛前秋草綠如天。或降于阿或在船。漢相當年春問喘。齊城何日夜衝烟。蹄間花落紅翻玉。額下星垂白印錢。一色平蕪都吃了。時時登壠飽閒眠。</text>
<title>申友 台永 號曰南沙。詩以記之。</title>,<text>鏡之水兮鑿鑿石。數盡明沙沙復沙。魯邦所瞻巖巖石。東有仁聖西被沙。求材必使要匠石。爲相何須夢風沙。處世混混同燕石。逢人每每怕䱛沙。可語寒山惟片石。堪憐賈傅在長沙。君不見十二聯峯重重石。南有高人號曰沙。</text>
<title>我夢之夜。南沙亦夢。有喜報故記夢。</title>,<text>睡意夢夢暎睫眉。平生我覺我安知。黃粱枕上蘧蘧夜。漆叟園中栩栩時。縱或南沙懸鏡照。如何北洛賜環遲。待他秋倅歸來日。收拾行裝倘返旗。</text>
<title>李處士棹楔旣成。落之以白塲。因賦一韻。</title>,<text>山有雉兮江有魚。雪餘入幕又冰初。邵南昔出文公序。涯北曾傳處士廬。才子會文來白日。行人抆淚吊丹閭。遺昆能繼承先業。長使家風世世噓。</text>
<title>新凉</title>,<text>初秋秋氣日淸新。病叟憂翁倍爽神。古壁吟虫還助我。南天翔鴈見如賓。寒聲在樹鳴金鐵。湛露零荷轉水銀。負笈行裝時適値。城南亦有讀書人。</text>
<title>次吳德溪 健 板上韻</title>,<text>招招羽客問前遊。往事秖今鏡水流。惟有湖邊舊時月。滿江秋色載孤舟。</text>
<title>自慰</title>,<text>當歸草綠雨聲長。獨我苦吟在鏡陽。秋興八章朝士老。離騷全部屈原芳。黃山客到燈三夜。白露人從水一方。總把幽憂還付笑。風波宦海反平常。</text>
<title>答星孫</title>,<text>望月月初出。偏照兩鄕天。見月未見汝。而我獨留連。鏡水波千古。稽山霧一邊。名亭與侈閣。歲久猶不遷。謫此山水縣。天餉似厚全。欲憑還鄕夢。幾日到可川。枕雞喔喔耳。園蝶栩栩然。蒼茫問家室。欲眠未成眠。此心去益壯。此身還可憐。淸流月谷下。名花日峯前。待他歸去日。居然我林泉。</text>
<title>送吳素荷 致億 歸故庄</title>,<text>別離常惜別離前。豈意君行在我先。白蓮山下東歸路。倘記鵝亭舊日緣。</text>
<title>別南沙</title>,<text>莫採當歸草。厭見將離花。征鞭挽不得。山日渡頭斜。</text>
<title>送人</title>,<text>金火相交歲月違。逢場乍好去還非。不知過虎三傳笑。未伴征鴻一字飛。憔悴形容惟我在。風流儒雅似君稀。蕭蕭行李須旃勉。複水重岑路轉微。</text>
<title>亡室忌夕有感</title>,<text>秋雨廉纖斜復斜。終宵悲感也謾多。精靈倘恕吾心事。每遇忌辰不在家。</text>
<title>有所思</title>,<text>有所思。此時何時。登臨潘岳賦。蕭瑟庾信詞。蒼茫家室遠問。消息京華此遲。憂愁每於文字發。小松非是愛吟詩。</text>
<title>無所思</title>,<text>無所思。似聾似痴。見唾俟乾面。遇事寧皺眉。分內已有定了。人間不必營爲。幸有多情今夜月。一般意味少人知。</text>
<title>別友人</title>,<text>萍水良朋會不期。逢場自許以心知。有意無言還脉脉。欲行未發故遲遲。慣面湖山猶惜別。鳴秋鵜鴂已多時。臨岐莫向靑門去。禿柳惟餘一兩枝。</text>
<title>秋懷</title>,<text>落日山陰郭。秋風湖上村。斑斕兒女袖。淸濁野人樽。隴稻黃雲熟。江鱗白雪翻。名鄕名節遇。譴謫亦天恩。</text>
<title>秋夕。聞街兒唱梅花曲。</title>,<text>銀河如洗漏丁東。天地虛明見色空。曲裏梅花歌四面。山陰一夜起春風。</text>
<title>與諸友述懷</title>,<text>鑑湖秋水漾寒波。節序流光奈若何。來自全羅同是客。遇令月日倍思家。翁掀白髮風前立。兒拂靑帘郭外斜。穰穰里社昇平像。統計一年此莫加。</text>
<title>答黃庇仁硏藻 宇玄○三首</title>,<text>一軸瓊琚十數回。自然心醉似傾盃。換鵝亭畔秋風起。歸鴈聲中客意催。才子文章眞可艶。主人詩榻爲誰開。那知明月山陰夜。剡棹無常興去來。星絡雲垂暎晩霞。毫端造化俗難涯。物於所好惟常聚。虹月非徒在米家。城市雲林硏藻開。主人高臥獨徘徊。常思尙友披黃卷。每爲迎賓掃綠苔。詩格初看山谷後。風流學得右軍來。自憐澤畔悲秋客。淚向南天恨莫裁。</text>
<title>送南沙</title>,<text>萍鄕蕉骨不禁秋。幸接芳隣每掃憂。默想一鞭歸去路。應憐措大此遲留。</text>
<title>秋夜述懷</title>,<text>磨蝎平生動輒非。連天湖水未言歸。晨雞倘伴金雞唱。困鳥時兼鵩鳥飛。明月一年今夜最。便風百里故人稀。滄浪漁父歸何處。每向江頭訪石磯。</text>
<title>答大浦閔夢沙 致淳 見贈韻</title>,<text>緣何遠客此經過。夢老風稜下士多。誰識箇中仁智樂。亭前無限白鷗波。</text>
<title>次宿鷺亭韻</title>,<text>碧翁何事縞衣過。主老心期與共多。暮向山前西塞去。夢嚴臺下宿淸波。</text>
<title>送秋園遊方丈山歌引</title>,<text>方丈山兮高復高。縹緲乎千丈萬丈。孑不羣而獨立。秦皇漢武足跡之所未到兮。徐巿方士之言亦非荒唐說。古傳靑鶴洞仙人。往往來相遊。琅月璇風閒世界。琪花瑤草兮春復秋。使君非食烟火人。偶然爲吏落山淸。塵緣漸薄道緣重。一日忽起尋眞行。肩輿兮遠向雲間去。兩腋習習風袂香。鳧舃遐擧烏帽欹。簫鼓發兮猶疑笙鶴淸都鳴。連峯去天不盈尺。俯視塵寰何茫茫。紅塵蹤跡白雲心。仙凡之間一平生。願言采采不老草。歸來兮仙味倘分俗客嘗。</text>
<title>九月九日。丹城諸宗及知舊見訪。</title>,<text>靑靑衿佩淨無塵。見或知之不見親。花樹會兼雲樹會。湖南人與嶺南人。無情白髮催衰老。底意黃花笑逐臣。爲學工夫休放過。卷中滋味自生新。</text>
<title>秋懷</title>,<text>四明村下一茅簷。霧後稽山倍覺尖。鴈背斜陽秋色遠。鷗前流水雨聲添。人從硯北書香濕。客抱華東韻語拈。缺界浮生空自老。旅窓盡日下踈簾。</text>
<title>次五峯庵韻</title>,<text>緣溪石凹自成塘。逐水林花又吐芳。大地龍行山勢峻。懸崖鷺立瀑流長。仙鄕杳杳頻移舃。佛宇深深細焫香。此去絶巓餘幾里。計應明日在山陽。</text>
<title>中峯艾田峙</title>,<text>淸流曲曲不絃琴。何必成連此地尋。五步貫行三步立。萬山簇立一山深。重巖菊吐新秋色。絶壑松含太古心。滿目風烟都拾取。壯遊無愧子平禽。</text>
<title>頭流上峯</title>,<text>山淸太守步三淸。別界難聞世外聲。寰中客到雲中坐。地上人如天上行。逈超烟火三千界。雄壓嶺湖百二城。節届秋分時正値。招招極老喜相迎。</text>
<title>次閔正言 致亮 大人壽宴韻</title>,<text>走在家時。已聞山淸有琴石老人重甲韻。搢紳章甫之唱和者甚多。欲一奉玩而恨無其梯。是年夏。適被恩譴。來留玆土。嘗乘暇一造。細細披覽。則眞盛擧也。傳家寶藏也。况曾與胤子有同門之契。聲氣之應。則今日此行。亦云晩矣。聲病本非所長。而置名其間。與有榮焉。雖已後時。敢次如右。仙有喬松山有蓬。求之必也海之東。靈均初度惟寅降。絳老生朝古甲同。難弟難兄文蔭士。宜家宜室主人翁。高堂永日春長在。鐵樹花開無恙紅。</text>
<title>詠菊 三首</title>,<text>芳根得所小籬東。縱有幽蘭摠下風。竟日相看無厭態。黃花不負白頭翁。東籬花發北窓前。誰手移來種市邊。縱欲芳根爰得所。蒔人其奈采相傳。紅鶴翎邊黃鶴翎。形形排置主人庭。幾回謀得淵明酒。與爾慇懃共醉醒。</text>
<title>丹楓</title>,<text>嚴霜夜來重。怳惚楓林繁。葉底鸚唇吐。枝間鶴頂翻。赤城非別界。紅國卽山村。評品停車客。謾將二月論。</text>
<title>送人歸晉州</title>,<text>晉陽雄府。矗石名樓。登覽之際。想不禁千古不平之氣。果能招美人於巖下。問壯士於水濱。以一盃酒一幅書。酹焉而吊焉乎否。男兒壯遊。亦足快意。此呈拙構。古所謂聞者勝而未能形容其萬一。可愧可愧。西風送客晉陽遊。萬事傷心着處愁。壯士詩中千古酒。美人巖下一芳洲。堂堂大義朝鮮國。藉藉高名矗石樓。也是忠魂應不死。至今江水使安流。</text>
<title>次矗石樓韻</title>,<text>晉陽城外路如流。往事東南問水洲。美人花落千尋石。壯士芳名百尺樓。竈烟寂寞沉蛙冷。塞月蒼茫畫角愁。吊古傷今登覽地。平生奇絶有玆遊。</text>
<title>遣懷</title>,<text>星星華髮日生新。異域光陰又小春。黃菊逢時如舊友。蒼葭何處不懷人。山川間隔家千里。天地中虛我一身。最恨尋行看字席。玄花纈霧眼生塵。</text>
<title>次如見齋韻</title>,<text>靑山宅近效丹誠。繼述有人歌落成。每逢霜露添新感。忍對松楸帶晩晴。遂令齋室兼書室。反使稱觥替侑觥。不匱德門餘慶在。佇看來許大家聲。</text>
<title>秋懷</title>,<text>世我相違莫我知。衰頹豈是遠遊時。西南漂泊支離客。風月江山汗漫詩。細草縈原微有路。老槐臨巷半無枝。有誰回轉仁天意。歸對家人共說私。</text>
<title>答星孫 三首</title>,<text>慵懶拙迂少攝威。寒餘猶着舊時衣。人從故曲魚雙至。客立中宵鴈獨歸。九月寒花心事笑。一生強木世情違。吾家千里有誰者。他日佇看人馬輝。昨夜霜風特地寒。南柯鳥夢未全安。識銀之氣由貪慾。庸玉于成在涉難。未詳紙面平安報。更拭昏眸仔細看。身言書辦男兒事。願使汝曹行世團。藏書我有百千篇。虹月誰家滿載船。儲此足爲門戶計。敎之可使子孫贒。始知眞寶元無上。莫向笆籬屬箇邊。聞道震兒能解讀。更加鞭策戒流年。</text>
<title>次夢沙見贈韻</title>,<text>黃花一笑逐臣愚。與爾爲隣隣不孤。方思遠客悠然久。忽對奚僮愕爾娛。紅塵汩沒非眞士。白首康寧是丈夫。也識靑藜亭下路。滿山蒼翠自成圖。</text>
<title>十月旣望</title>,<text>屈子當年賦遠遊。歸來異代我同愁。時回赤壁今宵望。節晩黃花去月秋。從古英雄那裏去。百年人事此中浮。官門咫尺夜相會。畫角一聲人倚樓。</text>
<title>夢見亡室</title>,<text>六夢我何夢。夢亦旋隨忘。人言晝所思。宵寐發精誠。嶺湖三百里。屢入黑甛鄕。居處依舊樣。談笑若平常。子孫婚嫁事。其說夜共長。隣雞鳴不已。蝴蝶忽飛揚。此身此何地。對君增感傷。</text>
<title>秋園三胤冠禮</title>,<text>月日告令吉。阼階列東西。嘉賓來黃鳥。主人帶黑犀。棄爾宜順爾。丱兮復弁兮。刱看三加禮。蚩俗庶覺迷。</text>
<title>夜坐述懷 二首</title>,<text>長夜漫漫苦不朝。寒窓睡起坐無聊。夢懸孤燭還明滅。心似寒灰共寂寥。地僻山皆千萬疊。林踈葉或兩三枝。雞鳴月色今如昨。張也何年吹玉簫。莫言蜀道巇危哉。到處波瀾灧澦堆。臥久支離旋起坐。夜深寂寞待朝來。殘山剩水吟邊瘦。弱子稺孫夢裏回。缺界人生圓滿小。且將餘日付三盃。</text>
<title>升屋</title>,<text>白藁堅緻間黃茅。備預家家未雨包。畏風數結簷端竹。祛蔓先除屋上匏。嫌穿雀角要縝密。取次魚鱗共錯交。大樸日離人巧作。綢繆何必學橧巢。</text>
<title>述懷</title>,<text>冬暖如圭璧。小春十月時。老猶偏愛酒。竆不廢哦詩。枕畔絃三尺。丌頭筆一枝。湘江遙憶夜。空負美人期。</text>
<title>次丹城水月臺宗人 道復 照寒齋韻</title>,<text>仁爲基址德爲隈。大抵其間築室來。半畒方塘流活水。八窓高戶闢靈臺。遊仙洞僻眞緣重。明月山深道氣開。寄語照寒齋裏士。晦翁遺訓豈欺哉。</text>
<title>夜坐拈韻</title>,<text>冬宜密雪雨還來。遠客愁人亦苦哉。兼有寒風終夜射。蓬門曉日未曾開。</text>
<title>酬崔鎭九</title>,<text>人不我愚我實愚。長沙千里一身孤。別餘尤悵逢時快。書已多情面處娛。富貴無常皆命也。竆通有數倘知夫。晩交幸托衰耗境。此是平生夢未圖。</text>
<title>喜山孫來侍</title>,<text>祖孫不見過三秋。異域光陰鏡水流。仔細聞知家內事。迺翁自此百無憂。</text>
<title>送長兒歸家</title>,<text>山孫來侍長兒歸。觱發寒風吹客衣。自歎長沙千里鵩。未隨華鶴一時飛。</text>
<title>丹城崔友 濟謙 送黃香靑梨。故感而作。</title>,<text>一包靑色一包黃。此物胡爲遠客嘗。咀嚼齒間輸意快。摩挲手裏動秋香。平生自信心如鐵。今日偏驚鬂得霜。多謝故人珍重問。慇懃此誼果難忘。</text>
<title>任司果 昌鎬 送生栗一斗</title>,<text>爲旅殊方病日哦。徘徊萬念矢靡他。惟公不用狙公術。一斗栗籠謾致多。</text>
<title>述懷</title>,<text>千金難買一生閒。萬事浮沉苦海間。白衲俄歸興國寺。靑烟忽起會稽山。奇巖閱劫全頑骨。古木經霜守舊顔。近夜中天明月可。剡溪棹又鏡湖灣。</text>
<title>答裴夢士 紋鉉○二首</title>,<text>秀者其山滀者川。嶠南毓出輩羣賢。今來始見詩中畫。不覺衰翁起蹶然。丹忱未報髮先皤。一曲滄浪可奈何。萬死南來依北望。玉樓高處五雲多。</text>
<title>夢士時在黃庇仁山齋。因寄。</title>,<text>徒思無益反傷懷。何術殊方可遣排。綠野堂前贒相緖。黃山谷後主人齋。衰鬢剩雪千莖亂。僻縣多山四面皆。塵世憂愁都拾取。永令地下一時埋。</text>
<title>贈吳素荷</title>,<text>江潭衰草夢相牽。一日如秋况一年。尺地參商心獨苦。滿天風雨夜無眠。竆通在我何求外。旅宦欺人屬箇邊。苦海扁舟宜早泊。悠悠萬事摠然然。</text>
<title>贈安義宗人 敎斗</title>,<text>閱世紛忙我不閒。西征未幾又南還。積年久阻他鄕面。此地重開舊日顔。過去紅塵如夢裏。至今白髮在人間。殊方倍切竆途感。花樹春風色色斑。</text>
<title>次宗人 敎斗 與 鍾昊 見贈韻 二首</title>,<text>君心如石我鬢霜。屈指中間歲月長。遠涉山川良已感。新詩况慰逐臣情。殘年白首愧專城。要海險津前路橫。雨露風霜皆是敎。江潭暮日有斯行。</text>
<title>呈夢沙</title>,<text>山齋淸晝靜。所事主人何。鶴警三更露。鷗洄十里波。世言耳外聽。至樂卷中過。自我南來後。餘論得最多。</text>
<title>步虛詞</title>,<text>皎如霜月縣齋東。萬籟寥寥一色空。愁人未罷曚曨睡。去核機聲落夢中。</text>
<title>酬沙月宗人 道默</title>,<text>行李不憚遠涉堠。慇懃慰此久淹留。名區勝賞皆天賜。眼下何曾有一愁。</text>
<title>夜坐</title>,<text>江潭歸客入稽峯。長樂謾聽漏盡鍾。缺月過山呼燭至。罅風侵骨擁衾重。困禽借此林間宿。癯鶴無何鏡裏容。行止不須詹尹卜。平生做事愧踈慵。</text>
<title>贈李南坡 顔泰</title>,<text>南坡爲號效東坡。如玉其人見未多。滿軸瓊琚能大放。竆途筇屐每相過。復陽動線添紋繡。寒事折綿怨咤波。莫道殊方知者少。會稽山色曲中峨。</text>
<title>聞家信</title>,<text>蒼茫家事亂如麻。當此更張意益加。數畒菑畬經訓在。原貧顔樂視恒茶。</text>
<title>慧峯僧送乾柿</title>,<text>七絶味甛甘。遠來深寂庵。飢腸好頓喫。箇箇深情含。</text>
<title>贈宗人 敎斗</title>,<text>嶠南風氣古來淳。族誼還兼友道親。安義山中行義客。剡川曲裏可川人。良材受變方成器。古木經冬乃發春。無術殊鄕醫我病。方文莫若保安神。</text>
<title>贈崔鎭九</title>,<text>山何重複水何深。瀟灑遊筇再度尋。千里棲遑悲獨樹。七旬康健臥生林。竆猶不墜靑雲志。老亦常存赤子心。江左風流名勝地。衰翁相對喜題襟。</text>
<title>酬裴夢士</title>,<text>朝辭閶闔門。夕佩江潭蓀。遠地多朋友。竆途守祖孫。思家千里遠。憂國一心存。酬唱如干字。孤臣豈欲言。</text>
<title>次冬松韻</title>,<text>冬天逈絶埃。松者立崔嵬。棲鶴寒嫌雪。榦龍吼送雷。古高能守節。卓犖可堪材。陶令秀孤句。惟君識得來。</text>
<title>贈崔鉉湜</title>,<text>古有崔羣者。本是淸河人。今有崔君者。又是山淸民。姓字乃相似。地名巧相因。竆途情人少。有誰垂我憐。雀羅廷尉門。鵩吟長沙濱。缺界人生老。幾度飽苦辛。惟君時見訪。慰此抱疴身。聽言利於藥。每掃胷中塵。可惜如許質。胡爲在竆貧。世情歸汗漫。心事尙淸眞。知人貴知心。不在面目親。</text>
<title>南至夜</title>,<text>旅客頭邊已滿霜。復雷夜半始生陽。窓梅消息何須問。不久吾行在故鄕。</text>
<title>述懷</title>,<text>萬事人間孰使爲。經時不若未經時。行裝每帶蘆沙集。身世堪憐漁父辭。雪後山容催歲律。臘前春色在梅枝。泉甘土沃盤旋地。耕亦宜之讀亦宜。</text>
<title>湖上詞 八首</title>,<text>湖上人家十數家。滿江春水落層沙。舟人早理漁艇出。竿月絲風斜復斜。右漁父欹斜石面鏡光磨。半入水中半靠阿。洴澼諸鬟爭席坐。一雙初月上眉蛾。右漂母八月秋江花似山。蘭檣桂棹此中間。丰茸美態爭嬌笑。各挽回舟鏡面看。右蓮娥湖水無風斂夕烟。平沙盡入白鷗前。俄從波底翻成浴。更向江頭自作眠。右睡鷗栗烈寒風動石坡。深江一夜變滹沱。坐看冰下魚鱗動。世乏王祥可奈何。右合冰何龍不雨臥長波。木道行人利涉多。休說瞿塘天下險。擧斯加彼豈憚過。右木橋好鵝客子換鵝歸。惟有名亭此地巍。千古興亡流水逝。會稽山色正依依。右換鵝亭四明山下有千秋。狂客風流去後留。勅賜當年臺沼侈。至今恩澤鏡湖流。右四明村</text>
<title>酬沙月宗人 道默○二首</title>,<text>處處瞿塘涉險流。有誰挽轉下孤舟。萬死南來餘一縷。長安北望使人愁。一派同源萬派流。多年苦海運心舟。逢場先說分時苦。嶺月湖雲面面愁。</text>
<title>述懷</title>,<text>半年殊土客。七耋抱疴翁。債渴心俱渴。人竆道亦竆。烟生山下趾。霧纈眼中瞳。惟有窓梅樹。歲寒氣味同。</text>
<title>有感懷作</title>,<text>淚添淸渭水。夢到洛陽城。梅吐新春色。松含歲暮情。朔風吹客恨。孤月向人明。晩計日峯下。苟全我姓名。</text>
<title>夜坐</title>,<text>竆通榮辱聽於天。獨夜寒燈耿未眠。此歲只餘三七日。異鄕如過一千年。悤忙砧杵家家月。錯落村墟處處煙。莫道詩腸從此渴。心中自有日豐田。</text>
<title>丹城宗人四老見訪</title>,<text>四老年皆六七餘。慇懃來訪逐臣居。衣冠不俗鬚眉皓。商雒高風倘子歟。</text>
<title>步秋園深寂庵韻</title>,<text>堂堂歲月擲梭飛。水色山容帶暮暉。太守偸閒深寂去。逐臣多病問聞稀。香煙裊裊參禪窟。脩竹森森傍石扉。堆垜簿書排不得。自然皁盖又東歸。</text>
<title>偶吟</title>,<text>冬暖如春日。不知歲色深。山陰無雪月。何處戴公尋。</text>
<title>酬裴夢士 二首</title>,<text>自恨平生不自謀。空餘白髮滿垂頭。在家守分元無辱。遇事寬心豈有愁。逖矣殊鄕人衆楚。蘧然午枕我莊周。詩評箇箇中深病。快許騷壇第一籌。僻處孤城深復深。飄然筇屐每相尋。交情漸熟新如舊。贈約丁寧後續今。可語寒山惟片石。何慚流水遇知音。南來喜見新翻曲。楚色靑靑上子襟。</text>
<title>步吳素荷臨別見贈韻</title>,<text>歲暮嶠南又送贒。一心分在兩鄕天。殘年愧我腰間紱。遠地和君匣裏絃。綠樹道中雲乍起。白蓮山下月孤懸。臨分惠軸情相契。更待新春續舊緣。</text>
<title>臘雪</title>,<text>山陰初見雪。冬煖可推知。臘前先一白。來歲用康期。</text>
<title>待兒不至</title>,<text>臘前歲色苦無多。坐歎流年逝若波。風雪柴門狵夜吠。心頭錯認幾人過。</text>
<title>酬崔鉉湜</title>,<text>稽岑從古擅名區。誰識其間老伏駒。慰此竆愁來五日。習於世事反三隅。吟邊詩骨君何瘦。澤畔形容我且癯。第待新春恩雨降。思沾枯渴一時蘇。</text>
<title>除夜</title>,<text>孤客當此夜。旅懷有誰知。欲說心中事。無詩勝有詩。</text>
<title>酬丹城宗人 二首</title>,<text>那意竆途有此行。春風桃李㝡多情。可憐千仞丹山鳳。飛下山陰夜雪明。數舍丹山地。初春白雪天。二君來見訪。病眼喜無眠。</text>
<title>立春夜坐</title>,<text>一氣無私到旅窓。枯槁朽物藹春腔。心懸北極元無二。身似南金愧比雙。異域逢人多舊面。竆途有客喜聞跫。病餘弱腕渾無力。揮筆重於九鼎扛。</text>
<title>喜星孫來覲</title>,<text>貝城人坐會稽城。情事凄然轉不平。遠地相思心獨苦。臨門忽到意還明。梅腮忽綻春生色。冰腹全消水始聲。又是任君同見訪。竆途感極果難名。</text>
<title>贈任受卿</title>,<text>前塵如夢錦陽居。君獨隨吾喜看書。况是嶠南三百里。慇懃又訪逐臣廬。</text>
<title>送馬價木。贈任潭庵。</title>,<text>古怪輪囷一老枝。神仙窟裏長多時。如今采送人間世。潭叟扶持任所之。</text>
<title>送星孫歸家</title>,<text>年來衰落我聰明。對汝無言久阻情。才宿三宵因發去。計程今日過龍城。</text>
<title>偶吟</title>,<text>平生自笑一顚狂。無計人間掃百忙。歲後靑陽新日月。鬂邊白髮舊風霜。盃傳竹葉心先醉。屛展梅花眼欲香。聞道邦家頒赦典。吾行不必久殊方。</text>
<title>次諸友軸上韻 二首</title>,<text>客夜深深剪燭燈。情隨詩話漸生層。自慚盲廢衰頹質。文字猶難軸面登。溪南一雨洗輕塵。春意微生又日新。諸公不棄竆途跡。然後方能見故人。</text>
<title>贈崔溪南 琡民，鄭日新 義林。</title>,<text>崔嵬寫經閣。鄭重會稽山。何幸諸名勝。再逢於此間。</text>
<title>贈李甥子和</title>,<text>去春石陽館。訪我專城居。今春山陰縣。又訪逐臣廬。榮悴前後異。一心固自如。困跡投林鳥。竆蹤處涸魚。此行良亦苦。感歎情有餘。乍逢旋又別。無予又何予。忠孝君家事。歸讀聖贒書。</text>
<title>偶吟 二首</title>,<text>萬品昭蘇淑氣濃。江天百態露形容。稺梅弱柳溪南路。煖翠浮嵐雨後峯。永夜踈星悲畫角。官樓暮日聽寒鍾。支離澤畔孤吟客。願伴靑春杜老從。蓬戶深深掩竹扉。夢中時有蝶魂飛。浪仙耽句緣詩瘦。子路多強以義肥。憔悴枯槁惟我在。風流儒雅似君稀。嶠南不是生長地。到處逢人太半非。</text>
<title>咸陽愚洞河同知 錫文 輓</title>,<text>維南極宿降嶠南。鍾出高門一好男。旣享人間完福五。又兼天下達尊三。親朋會葬哀詞挽。行路齎咨涕淚含。試看菊溪溪下水。長留明月照寒潭。</text>
<title>憎蠅</title>,<text>蠅若於吾有所親。營營日夜共爲隣。侵虐老人無顧忌。歐翁憎賦寫情眞。</text>
<title>庚寅二月。將發山淸縣。</title>,<text>一物猶能不廢哦。逐臣詩料到今多。溪山盡入文章筆。繼此來人可奈何。</text>
<title>賡和閔正言 致亮 贐行見贈韻 四首</title>,<text>人必曝租須見陽。世皆交友借他觴。惟公不用炎凉態。此意慇懃俾可忘。一身憂喜去今年。始識竆通摠是天。雨陽寒暑無非敎。鏡水無風利涉川。世無衛象誰同醉。詩到山陰未益工。還鄕好作靑春伴。身在仁天雨露中。悤悤別路過仙扃。心事胡爲轉不寧。請君試看消長理。非久行裝出海溟。</text>
<title>還故鄕</title>,<text>好伴靑春故曲尋。恩波浩大漢江潯。起居髭髮還非昔。親戚琴書覺是今。病眼看人難辨色。稚孫呼祖易知音。生平過境渾如夢。不以竆通改本心。</text>
<title>題孫兒輩遊山軸 三首</title>,<text>讀書餘暇又登山。五七冠童左右環。俯隴緣崖頻上下。高天逈地坐中間。花心雨褪鵑聲歇。松杪風微鶴夢閒。爲學工夫須努力。奇觀惟在一躋攀。歷數曾經事事非。布衣何故染朝衣。田間細雨耕牛出。天外斜陽獨鳥歸。芳草芊綿流綠漲。殘花零落見紅稀。親朋每每來相過。分付奚僮不掩扉。結得茅椽物累迢。分明詩令每相招。桐孫葉大圓成盖。榴子房重擎弱條。遠客俄從山北路。夕陽忽在水西橋。不量病眼因成廢。謾使淸篇上月朝。</text>
<title>述懷</title>,<text>色色形形萬不同。雖然一理自相通。莫言隱士遊方外。誰識高人在此中。大海孤帆風有力。良宵明月爝無功。秉燭賞殘何處客。出墻花發小階東。</text>
<title>送三孫委禽于高門。悲喜而作。</title>,<text>高門瓜葛等朱陳。楣誼還從舊誼新。迺父方留千里地。阿孃已作九原人。始加冠服兼悲喜。收得粧奩備苦辛。主婚有此家翁在。撫古傷今倍愴神。</text>
<title>歎</title>,<text>此山卽支遁。今世孰鍾期。往事經夷險。前程有速遲。琴書明月夜。耕讀暮年時。心懷住難得。不已發於詩。</text>
<title>申南沙歷訪</title>,<text>不謂南沙老。叩門病蟄中。歸路須愼涉。冬日每多風。</text>
<title>夢拜外祖</title>,<text>依然風彩若常時。談笑之間夜色遲。阿孃消息從而問。泉路茫茫恨不知。</text>
<title>秋風辭</title>,<text>有秋生者名曰風。其容嚴肅。其意蕭條。呼號憤發。草木振動。乃抒其不平之懷。作淸商曲一闋歌曰。天平分於四時兮。春與秋其代序。招蓐收而按節兮。詔蜚廉使先導。假爽籟於巽竅兮。戒寒威於兌維。寂寥兮潦收而水淸。泬㵳兮日晶而天高。噓天地之義氣兮。乃發之以爲聲。二毛霜於潘郞兮。百憂感於歐公。庾何爲兮蕭瑟。宋何爲兮搖落。人生秋於一世兮。物揫斂兮成熟。其爲氣也屬金。乃主音於西方。望美人於天涯兮。宛在水之中央。攬蒹葭而爲衣兮。采榛苓而爲裳。遵白露而爲霜兮。歎佳期之遲暮。悲莫悲兮生別離。登山臨水送將歸。亂曰。櫪驥已老。韝鷹多情。聆朔風而心動。有騰踏萬里之意。悟天籟而神駕。有奮揚九秋之思。人與物而同然。亦何恨乎秋聲之悲哉。</text>
<title>花樹會詩軸[安廷洙]</title>,<text>一塲勝事耀千秋。種德高風警俗流。團聚非徒親骨肉。深恩銘在各心頭。良辰黃菊新醅酒。客子靑藜共倚樓。平生每喜成人美。到處爲君說此遊。溪隱安廷洙</text>
<title>[花樹會詩軸○李容圭]</title>,<text>花樹春光爛菊秋。重陽佳會好風流。相逢玆地皆靑眼。纔過今年已白頭。勝事宜銘三尺石。主人高臥百層樓。分明酒令兼詩話。飽德諸賓竟日遊。李容圭</text>
<title>[花樹會詩軸○高濟弘]</title>,<text>黃菊丹楓暎九秋。源源福履可川流。逢場樂意皆靑眼。盡日情談共白頭。惠澤有時銘小石。賢聲無地起高樓。嘉賓滿座爭欽慕。敦睦餘風卜此遊。華隱高濟弘</text>
<title>[花樹會詩軸○李最善]</title>,<text>山陽活佛去年秋。好事須知種福流。幾處恩深銘骨髓。一門情洽在心頭。賀君風義新開釀。愧我沈吟獨倚樓。從古何多重九會。川齋花樹最初遊。進士李最善</text>
<title>[花樹會詩軸○李駿善]</title>,<text>一刦經荒歲又秋。韋園故事劇風流。喜看滯穗橫棲畒。醉詫黃花揷滿頭。親戚琴書同入室。鄕隣盃酒此登樓。賀君德義還慚愧。余獨胡爲賦遠遊。正言李駿善</text>
<title>[花樹會詩軸○徐光彥]</title>,<text>𨓏年誰意見今秋。賀語喧騰惠澤流。一省雅望皆銘口。九月黃華共揷頭。活佛千家君子德。淸風百世主翁樓。後人若問重陽會。勝事爭傳此日遊。進士徐光彥</text>
<title>[花樹會詩軸○李敎寅]</title>,<text>南國庚呼往歲秋。可川一曲路如流。竆鄕賑貸承先趾。活佛恩功點上頭。靑草野空人免壑。黃花酒熟客盈樓。生逢佳節聊同樂。不是尋常選勝遊。參判族姪敎寅</text>
<title>[花樹會詩軸○尹泰興]</title>,<text>桑柘鄕園接素秋。可川之水抱村流。去年紅腐皆糊口。今日黃華共揷頭。幾處淸樽同結社。一天明月與登樓。詩人自有龍眠手。却向君家畫勝遊。進士尹泰興</text>
<title>[花樹會詩軸○金聲根]</title>,<text>閱劫侵荒樂有秋。華筵譚笑足風流。藉此壺罇咸祝手。賴誰溝壑共回頭。活佛千家今上舍。贒人百尺是高樓。黃花滿朶籌無盡。且待年年辦勝遊。左承旨金聲根</text>
<title>[花樹會詩軸○沈有澤]</title>,<text>荒年周賉憶前秋。仗義如君第一流。厚德能推三遂外。令聞可壓入廚頭。揚名蓮榜才鳴世。毓慶蘭庭撞破樓。遣說剡章登繡啓。趣裝何日作西遊。縣令沈有澤</text>
<title>[花樹會詩軸○尹命燮]</title>,<text>傾囷周賑往年秋。不愛靑錢名士流。御史薦材丹闕下。居民立石古城頭。詩書經濟從先世。章甫修藏有小樓。花樹會成多樂事。南湖藉藉重陽遊。直閣尹命燮</text>
<title>[花樹會詩軸○申箕善]</title>,<text>儉歲纔經樂有秋。湖鄕復見范張流。千家烟火歡騰口。一念慈悲白盡頭。赤野荒村人晏堵。黃花明月酒盈樓。聞君種德追先志。更許雲仍續此遊。校理申箕善</text>
<title>[花樹會詩軸○徐載龍]</title>,<text>有誰周恤丙年秋。人臥可川㝡上流。宿學才參司馬榜。仁聲留在伏龜頭。繡褒鄭重登天陛。社會團圓闢酒樓。寄語世間守錢者。請看今日此中遊。橘坡徐載龍</text>
<title>[花樹會詩軸○金炳億]</title>,<text>生能復見此登秋。語輒歸恩喜氣流。百里牛車闐衖口。四鄰雞酒出墻頭。主人繼世傾坻庾。御史知名聞玉樓。誰道湖南山水勝。可川黃菊冠玆遊。進士金炳億</text>
<title>[花樹會詩軸○尹秉鼎]</title>,<text>片剡飛騰𨓏歲秋。南州誰識有名流。人圜花樹春三節。家在湖山地一頭。何處爲開延士閤。暮年猶築貯書樓。滿庭蘭馥心相契。翰墨之間屬晩遊。參判尹秉鼎</text>
<title>[花樹會詩軸○沈東臣]</title>,<text>竆春賑惠及新秋。上舍賢聲一境流。人忘飢荒蘇鵠貌。村騰謠誦屹龜頭。紅稻野登逢樂歲。黃花酒熟上名樓。剡牘惟循公議在。匪吾平日有交遊。直指使沈東臣</text>
<title>[花樹會詩軸○朴晉燮]</title>,<text>桑落初醅菊始秋。大侵憂與可川流。八珍轎具趨方面。六行林評置上頭。宗戚喜歡圍四座。主人謙退倚西樓。千家生佛惟君在。古罕今無此日遊。密城朴晉燮</text>
<title>[花樹會詩軸○吳道泳]</title>,<text>環東八域大荒秋。日旱當年石欲流。咬菜猶難充滿腹。乞粮空自立搔頭。敦宗惠澤均分廩。比屋炊烟擁觸樓。一尊花樹無人減。豈意重陽有此遊。知郡吳道泳</text>
<title>[花樹會詩軸○李鶴來]</title>,<text>義庄經濟曠千秋。荒歲君家作一流。菜色何煩抄賑口。菊花爭喜揷盈頭。無私剡牘湖南繡。昔我題詩川上樓。綵筆倩誰圖此會。使人慚愧浪遨遊。靑田李鶴來</text>
<title>[花樹會詩軸○高濟鉉]</title>,<text>天行丙子大飢秋。漏舵人如入險流。廣濟幸逢扁鵲手。活波周及涸魚頭。菊花佳節同歡宴。李樹榮春獨滿樓。員外家聲今後寂。玆遊一有更無遊。述峯高濟鉉</text>
<title>[花樹會詩軸○李道樞]</title>,<text>雲霄初志杳高秋。溟漲無涯亦淺流。小試生來經濟手。當行義處不回頭。靑齊擧火論今世。白石藏書有古樓。花樹芳園眞樂事。人間一日可川遊。宗下生道樞</text>
<title>[花樹會詩軸○李宅煥]</title>,<text>儉歲貧門俾有秋。溯洄人在可川流。急地漏船須副手。長年神柁輒開頭。一堂花樹春如畫。四面茶啖客上樓。世間薄鄙知多少。試看重陽此日遊。宗下生正言宅煥</text>
<title>[花樹會詩軸○趙性宙]</title>,<text>李氏園中丁丑秋。歌成花樹好風流。佳辰綠酒兼黃菊。樂事靑衿共白頭。貧富何曾分兩巷。主賓自是有高樓。敦宗且寓賙竆意。二美誰如此一遊。月山趙性宙</text>
<title>[花樹會詩軸○鄭圭錫]</title>,<text>古家花樹復今秋。百世相承景福流。几案深藏書萬卷。園林自有橘千頭。慈航濟衆爭登岸。賀酌無廵共醉樓。見說南州傳盛事。黃華不盡記玆遊。流石鄭圭錫</text>
<title>[花樹會詩軸○李基善]</title>,<text>麥夏支離到菊秋。福源方至可川流。豐碑欲壽騰千口。洪佛無量讓一頭。舊誼皆從星貫系。新情更話月明樓。義庄人說姑蘇郭。劫後山陽第一遊。蓮亭李基善</text>
<title>[花樹會詩軸○李奎永]</title>,<text>經荒嘉會有今秋。言外情深和氣流。免使竆閻空活計。知將陰德作源頭。黃花白酒重陽節。好主佳賓此日樓。况又唱酬多雅詠。南鄕勝事說玆遊。都事李奎永</text>
<title>[花樹會詩軸○李承赫]</title>,<text>一門拯濟有今秋。僅涉危灘抵穩流。共說陰功自先世。且看景福在前頭。桑麻烟月里中社。花樹春風川上樓。竊聽山陽耆老語。平生奇絶得玆遊。菊圃李承赫</text>
<title>[花樹會詩軸○鄭海龍]</title>,<text>李園花會卽今秋。云是山陽第一流。情話團欒出面面。鄕鄰迎送點頭頭。懸知司馬雙蓮榜。却擬元龍百尺樓。二樂堂中同老少。尤翁大筆不虛遊。老石鄭海龍</text>
