<title>次歸去來辭</title>,<text>歸去來兮。世不我知可以歸。自古不遇者非一。吾何爲乎傷悲。仰孤雲之高標。邈淸風之難追。瞻頭流之幽邃。絶人間之是非。催潘岳之秋興。拂張翰之征衣。涉漢水之浩溔。辭終南之翠微。浩然而歸。策馬南奔。朝發京華。夕至衡門。玉堂金馬。匪我思存。可以供老。樂我瓢尊。念誰昔之嬰禍。羌魄悸而汗顏。食同魚而滅耳。豈人心之所安。饕薄祿而營生。縱軀命之所關。較得失於平生。盍遐擧而大觀。矧年老而多病。可卷懷而求還。世雖棄乎君平。道卽存於蜺桓。歸去來兮。聊卒歲而優游。臥一壑之煙霞。竟何慕而何求。當粱肉於晩食。替榮華於無憂。古人先我而實獲。欽往迹而爲疇。顏闔鑿坏。管寧浮舟。或潛身於滄海。或絶響於林丘。雖出處之異路。蓋明哲之同流。顧余志之異是。但有意於歸休。已矣乎。人生富貴在何時。歲月如流不可留。吁嗟乎。舍此將安之。唐虞不復見。巢，許非所期。甘終身而倘佯。趁春耕而夏耔。遡長風而放歌。迎素月而哦詩。旣得所而定居。肯從詹尹決所疑。</text>
<title>挽仙源金相國 尙容 夫人遷葬辭</title>,<text>噫夫人生纔三十三兮。慘花落兮無言些。時當甲午大亂之後兮。權窆江都權氏之原些。後値丁丑凡幾年兮。北軍飛渡兮金湯陷沒些。噫相公承命亦來于此兮。不忍見宗社之顚覆些。安能屈膝而強偸生兮。遂自焚身而殉大節些。忠魂義魄無處尋兮。直與日月爭光而山河動色些。孝子號擗招魂歸兮。旋葬遺衣於故山麓些。噫夫人生旣不得與相公偕老兮。死豈可與相公遠相隔些。玆涓吉而返葬兮。乃合祔於相公之塋域些。豈眷顧於私親兮。從大義於同穴些。魂兮歸來。江都不可以久托些。佳城鬱鬱斧屋纍纍兮。寔先世之兆宅些。魂兮歸來。有祖有宗有舅有姑些。安神妥靈惟永寧兮。樂哉斯丘協靑烏些。亂曰。丹旌黼翣兮賁泉途。道路掩泣兮咸嗟吁。寒波嗚咽兮若哀訴。毀堞慘惔兮猶憤怒。悲風颯颯兮起別浦。愁雲漠漠兮低江樹。靈轝過此兮情何極。天地爲之兮助悽惻。回首摩尼兮一點孤。魂兮歸來哀江都。</text>
<title>河圖賦</title>,<text>厥初伏羲。繼天立極。至化坱圠。神功不測。乾坤定位。坎離對峙。衆妙無門。斯文未備。于時縈河日稷。彩霧祥雲。龍駒躍波。背負星文。山川獻瑞。神物效靈。是曰河圖。厥數縱橫。一三爲奇。二四爲偶。陰成六八。陽著七九。森布列而不錯。儼相對於十五。近取爲法。天俄可度。極其數而測天。達其變而析理。日月有遲速而道分赤黃。星辰有經緯而不失躔次。二儀扶輿兮雨暘時若。六氣調和兮風雷順軌。人文煥然大彰。天道昭乎可紀。夫豈獨觀乎天文。以化成天下。亦可以見天地之心矣。然則是圖也。體天地協陰陽。具衆理統萬方。受符於上帝。爲瑞於聖王。覆載以之平成。昏明以之有常。物得其宜。人得其道。爲綱常於萬古。作棟梁於宇宙。由是推衍四象。創畫八卦。參奇偶而表裏。合陰陽而終始。其理則甚微甚妙。其象則至簡至易。幽而爲鬼神。大而爲天地。近而民彝物則。遠而千世之日至。莫不炳炳焯焯。昭布羅列於方寸之中。直與洛書竝美匹休。同作指南於群蒙。是知聖人御世。與天爲徒。天不愛寶。地不祕靈。產祥錫瑞。拔蔀開冥。輸乾坤於數點。該萬象於一畫。主宰於兩儀之橐鑰。元氣於空中之細物。雖復洪水滔天而不能溺。大旱流金而不能鑠。后羿之藝而不能射。共工之力而不能觸。女媧鍊石而不能補其數。蚩尤干紀而不能亂其度。生天而生地。終古而不老。帝得之而爲帝。王得之而爲王。高辛氏，堯舜氏，大禹氏，殷湯氏。咸得之而不倍。作傳受之心法。猗歟休哉。靈莫測兮。雖然。道不常亨。一治一亂。否泰迭承。汚隆相間。一自姬轅不西。文運告訖。綱壞紀轢。大業潰裂。拋疇範於草莽。磔象數於戰伐。皇靈晦蝕。蕪沒於豺虎之場。帝象流離。消沈於風雨之域。以其時考之。天未欲乎平治。誕生宣尼。文不在玆。接百王之統。繼千聖之緖。構乾坤而樹正氣。廓屯蒙而掃荒穢。修春秋制禮樂而與天下更始。其爲事功。與庖羲以竝駕。將見圖出而鳳至。應玄聖之神化。天何爲而惜此。發浩歎於夫子。我知之矣。天之生大聖。豈偶然而已哉。天旣生庖羲於大道未顯之前。而使彝倫肇修於元始。天又生尼父於大道旣熄之後。而使彝倫復明於叔季。則前聖也後聖也。易地則皆然。惟彼圖之出不出。無益損乎上天之載。嗚呼。聖人旣出。雖無此圖何害。聖人不出。雖有此圖何貴。圖則爲聖人出。聖人非有意於符瑞。然其有有聖人而圖不出之時。未有無聖人而圖虛出之世。此圖之所以只見於庖羲之御天下之日。而摠皇王兮冠六經者也。厥今黃河淸泰階平。調玉燭穆璿衡。登萬姓於春臺。囿一世於壽域。黃龍紫鳳赤雁白雉之屬。騈進而迭興。景貺殊徵。肸蠁而畢集。所未致者惟圖也。蓋有之矣。我未之見耶。遂作頌曰。於穆皇道。隱於沕芒。微莫顯兮。握乾酌元。探玄賾黃。帝所眷兮。有矯風驪。超波跳沫。背負圖兮。受而爲則。象天圖物。至德符兮。</text>
<title>海大魚賦</title>,<text>余讀雋永。癖於齊策。至於海大魚之說。未嘗不掩卷而太息曰。夫君之有過。臣必諫之。諫而能改。是謂善諫。雖豚魚木石之皆可感。況人心之不昧。肆引君而當道。貴轉禍而爲福。故規諷之非一。在連類而引物。言罷。潛心蠹簡。揣摩今古。沈吟不足援筆成賦。其辭曰。昔齊宣王有弟曰嬰。翩翩濁世蓋世豪英。茅分於薛。寵莫與京。勢逼諸侯。權傾列國。是宜殫竭心膂。夾輔公室。詘縱橫之辯士。贊仁義之鄒軻。席九合之餘威。紹營丘之遺化。奈何爭名涇陽。擬富魏冉。瘠公肥私。不奪不厭。忘君王之孤立。置國事於度外。阽宗社於朝露。孰根本之庇衛。尾將難掉。肢大於脛。將欲圖鞏基於湯沐。作金湯於一境。鳩土石而築斯。疲萬姓於奔命。謂我薛之世有。庶圖存於永久。於是謳呈皤腹。戒深讎保。雖孱滕之甚恐。奈強秦之伺釁。人皆莫欲。公遂拒諫。爾乃左執鬼中。右持殤宮。戒門以絶。勿使之通。謀臣卷舌。策士緘口。客有請進三言。益一則烹。公和顏色。虛坐而迎。客入而拜曰。海大魚。遂趨而出。公甚怪之。請畢其說。客曰。敬諾。若有巨魚。縱於大壑。目若日月。鬐如山嶽。掀鬣則風雷霍忽。掉尾則天地晦塞。鯨龍奔走而莫抗。鱣鮪倒側而潛伏。豫且安敢施其網。任公不能投其犗。時從容而出遊。孰有患於銜索。及夫隨波游戲。蹴浪出沒。忘洪濤之深淺。忽蕩漾而失水。橫長身於平陸。隔波濤於尺咫。將無救於蟻侵。遑有羞於蚖肆。雖厭食於浙童。顧何補於魚樂。物雖分於彼此。理無間於得失。噫公子之有齊。若此魚之處海。何忘本而思末。乃遺內而居外。況築城而動民。致靑齊之顚覆。蕞一隅之彈丸。徒見擒於大敵。毛安傅於無皮。城造天而何益。盍思夫強幹而弱枝。反役志於大其都。倘隣寇之大膊。竝七十而夷屠。豈此城之尙保。君獨存兮焉恃。誠不可以脫淵。與大魚而奚異。言未卒。公瞿然駭之。灑然異之曰。余不敏。自恃強圉。意崇墉之設險。若固有於永世。彼門下之諓諓。豈深思乎大計。咸拂辭而擊排。故余聽之邈邈。今聞至論。霍然氷釋。微子之言。吾其魚矣。乃命輟之。祛其儲胥。歡騰一域。慶浹全齊。竟使策獻五管。謀甚七珥。封鄒忌而克魏。隘楚儲而得地。擧子文而樹後。善貌辯而復位。利說道而管齊。與宗社而俱血。由當日之善喩。保後裔於三窟。嗚呼。人誰無過。能改者善。改過之道。必資於諫。雖盈庭之有言。鮮有倫而有脊。徒謇諤而逆耳。祗招殃而沽直。必也法莊遊藩。師墨抵巇。與天爲徒。掩其忌諱。懿荀息之警語。多晏嬰之規箴。此齊客之所以得其旨而入則鳴。能繩愆而弼違。俱得其歡心者也。獨惜乎言貴得正。辭必忌諱。淳于滑稽。聖人斥之。朔皐詼諧。君子羞之。彼客言之三字。得不幾於徘優。雖善道而廓迷。豈知乎陳善閉邪之道歟。我固知靖郭之聚客。儘權謀而術數。垂餘敎而肯構。蓋貽厥之有故。玆孟嘗之魚客。僅一人於鷄狗。雖然。世無史魚。圖有鸞徼。般紛紛諛佞之盛習。孰迨往而無詔。偉若人之魚諫。泝往牒而罕覿。顧何論其言之正不正乎。深有取於薛公之弗咈也。</text>
<title>逸者人君之大戒賦 增廣會試</title>,<text>嗚呼。人蹶於垤。不蹶於山。舟覆於潭。不覆於灘。禍伏於豫。患生所忽。樂不可縱。安不可佚。凡人傲怠。尙有佚罰。矧爾人主。其敢于逸。宴安懷鴆。盤遊產害。興亡判玆。理亂若契。所欲者細。所係者大。世之人辟。奈何不戒。嗚呼。一日萬機。厥位艱哉。俯臨元元。高寄巍巍。負宗社重。佩安危責。夷狄旁狺。何以却之。奸邪競進。何以斥之。一念之差。千里之謬。蕩逸則亡。勤勞則久。其機若此。盍自猛省。罔念克念。作狂作聖。世之人辟。奈何不警。嗚呼。彼昏不知。惟逸是耽。荒樂無度。愆十風三。目厭華奢。心窮侈忲。淫于原獸。蠱于蛾黛。浮雲邦政。越視國事。蕩情極欲。蠹心肆志。國其殆而。身安得保。鼎魚之游。堂燕之呴。往轍孔昭。來軌可探。世之人辟。奈何不監。嗚呼。酒池牛飮。夏祿告訖。長夜忘日。商宗不血。阿房高枕。一炬焦土。金掌撑空。海內虛耗。羊車纔稅。錦帆迷津。蓮枯齊步。草沒臨春。滔滔皆是。惟逸之故。歷考往牒。班班可譜。與其逸亡。孰若勤興。世之人辟。奈何不繩。嗚呼。殷憂啓聖。勤篤資洽。堯瘦而瘁。舜墨而羸。唐虞卓乎。俗臻雍熙。夏基四百。禹脛無胈。殷創七百。湯敬慄慄。中宗寅畏。武丁舊勞。文心翼翼。武德日昭。勤家儉邦。罔敢或豫。玆惟享年。多歷年所。世之人辟。奈何不法。嗚呼。立王生逸。不知稼穡。周公告王。戒以乃諺。宋璟進圖。俾知勞勤。知民疾苦。所其無逸。誰能引逸。自就滅德。天道周流。自強不息。陰陽屈伸。日月往復。流水不腐。戶樞不蠹。惟其日運。是以悠久。世之人辟。奈何不悟。嗚呼。盤盂有銘。几扆有刻。念切丙枕。心存夕惕。舜鷄是孜。禹陰當惜。兢兢宴閑。業業幽獨。如持盤水。若御朽索。縱逸之心。何從而闖。驕忲之欲。何緣而侵。三王可四。五帝可六。乃知逸者。治化螟𧐧。世之人辟。奈何不勖。</text>
<title>除夕吟寄東岳李子敏 安訥 二首</title>,<text>城西一草屋。天寒更蕭瑟。徒立相如壁。僅容淵明膝。詎紆長者轍。但臥袁生雪。連旬或不炊。卒歲亦無褐。瘦妻着犢鼻。謫我偏嗔喝。稚女索飯啼。叫怒劇哤聒。流年屬歲時。國俗作佳節。東隣與西舍。酒肉爛餐啜。愧我舍靈龜。顑頷坐明發。無以慰寂寞。彈琴效百結。古來有貧士。子來飢十日。雖貧有至樂。不羨朱門熱。我今思古人。浩歌聲激烈。其二不言亦不笑。凝思獨掩瑟。何人會我意。悄然手撫膝。喞喞長歎息。淫淫涕頻雪。所歎非口腹。亦豈營裘褐。禍福且安排。非人所恐喝。擾擾人間世。是非雜亂聒。不如閉門臥。默默守孤節。君子貴行道。豈可徒哺啜。平生三尺劍。匣裏龍光發。壯心耿未已。鬱鬱腸如結。益堅丘壑志。已迫桑楡日。萬鍾於我何。倘來顏應熱。遠揖首陽山。淸風猶凜烈。附次韻 東岳客抱瑚璉器。符彩煥且瑟。日夕望停雲。何由促我膝。丹鵲忽飛來。逸韻賡白雪。上歎草屋空。下言甘短褐。飢寒信外鑠。造物敢虛喝。擾擾狂馳子。聲利漫薰聒。九十行帶索。固窮樹高節。城東崖谷幽。石泉淸堪啜。蔥籠衆木梢。疊嶂頗秀發。子能來卜隣。茅棟吾已結。殘生寄漁樵。琴醞陶永日。古來縣簿下。幾人死內熱。美哉君子鄕。至今稱王烈。吾黨趙氏子。久操齊門瑟。長吟古梁甫。日暮獨抱膝。由來越中犬。狂走爭吠雪。何恨握明月。歲晏尙被褐。壯憤時內激。霹靂摧叱喝。誰將孤鳳鳴。一洗群蛙聒。蕭曺昔未遇。刀筆無奇節。漁父濯滄浪。衆醉醨可啜。從知千鈞弩。不爲鼷鼠發。方圓苟齟齬。智士舌亦結。鵾鵬會變化。九萬在一日。南隣雀羅張。北里炙手熱。君見仲尼門。羞道夷吾烈。</text>
<title>監刈自嘲。寄東皐崔令公 岦。仍示石洲權汝章 韠。</title>,<text>祗役出鴨島。監刈秋已盡。蕭蕭蘆葦晩。烈烈風霜緊。侵晨驅役徒。魚貫排行陣。利鎌似新月。一揮驚電迅。斬伐竝蘭蘅。蒿荻何曾吝。平原忽已赭。大澤無餘燼。鳧雁任斯擧。狐兔失所隱。須臾積如山。課功若得雋。事業止於斯。功名聊自哂。安得芟群小。一使王靈振。附次韻 東皐聊然試一官。豈謂能事盡。自譽而自嘲。詩成字字緊。萬里鯨波風。千檣虎翼陣。纔堪狀齊整。不足諭騰迅。天予大雅手。用之何獨吝。人才逐書亡。亂後安受燼。僅有失所盛。玉堂否皆隱。我非悉公有。一臠味其雋。先享大魁名。只應資一哂。重惜當此際。未借檄筆振。附次韻 石洲君侯盛壯時。諸少氣欲盡。居然屈壯圖。但有毛骨緊。胸中萬甲兵。聊復試筆陣。昨日君家騶。揷翅爭奮迅。騰馳凡幾輩。造次生悔吝。富貴何足論。今古一灰燼。何如積薪底。白首甘吏隱。來詩語不多。味永方覺雋。古人豈難到。世俗那妨哂。擲地已金聲。期君終玉振。</text>
<title>鴨島述懷</title>,<text>孟冬草木凋。北風雨雪霏。郊原敻蕭索。鳥雀且不飛。萬物各藏蟄。客子胡不歸。留連五十日。蟣蝨生弊衣。家書告絶糧。開緘淚痕晞。可憐官甚薄。不得救汝饑。昔我約于心。富貴非所希。摧折困執鞭。壯志已乖違。蔡澤亦何人。自能期齧肥。雖然有命焉。豈可逃範圍。禦寇力命篇。亦足徵是非。安排且聽天。不必歎卑微。</text>
<title>哭芝川黃相公 廷彧</title>,<text>有生孰無死。夫子死最冤。七十壽非夭。封君爵亦尊。何事有遺恨。痛哭不敢言。金軀脫虎口。譜系改璿源。文章乃緖餘。事業輝乾坤。功高返嫁孼。孰謂禍無門。桁楊逮橋梓。不死荷天恩。餘生許歸田。屛息來江村。白髮映衰淚。咫尺限掖垣。一疾竟不起。旅舍招孤魂。終南此永訣。去去向九原。寒潮咽不流。曉雨濕丹旛。輸將無限恨。埋却蒼山根。萬事遽如許。忠佞更誰論。但見白楊枝。時有啼孤猿。</text>
<title>次鳴皐任寬甫 錪 古劍篇韻</title>,<text>我有一雙劍。精光古所稀。蛟龍縮鱗甲。白日風雲圍。世人不知善。彈鋏可以歸。秋塵蔽星斗。古匣落珠璣。棄置將焉用。歲暮逾騰輝。常恐學變化。白首失相依。</text>
<title>送人尹義州</title>,<text>客有資章甫。行行適幽燕。雖非文身俗。不可易毳氈。我服無所用。我行甚迍邅。所處諒非宜。受侮理亦然。上帝遣巫陽。招來出居延。飆輪動朔野。爽氣生金天。少暭爲前導。太白揚其鞭。行塵邈難追。路指崑崙巓。去矣莫須歎。歲暮同蹁躚。</text>
<title>次舍弟善述用山谷韻贈梁子漸 慶遇</title>,<text>九秋已云徂。寒衣淸霜重。數月滯京國。旅食絶糧用。奈何受此苦。浮生眞一夢。世無匠石人。誰能識梁棟。自笑落塵土。智下才不中。願分山一半。奇遊與子共。雲山攢脩眉。美景來相供。蓑笠理輕棹。煙波聊可弄。</text>
<title>待漏院。夢舊居。月課</title>,<text>遙夜殊未央。銅壺漏聲餘。宮門鎖千重。落月隱周廬。趨班時尙早。正笏垂金魚。待朝坐省院。忽然思舊居。神疲魂暫交。曲肱憑綺疏。栩栩蝴蝶飛。仿像尋井閭。東阡蔭綠柳。南澗披紅蕖。重携磯上竿。更把圃中鋤。園翁與溪友。杖屨來相於。人生貴適意。畢命隨樵漁。春雷動玉瑣。一夢驚蘧蘧。欠伸境忽移。起立還趑趄。何須待秋風。明日賦歸歟。</text>
<title>哭任寬甫</title>,<text>我愛鳴皐子。賦命一何奇。小少學文章。傳神漢魏詩。高評少陵疵。況論蘇黃卑。世無賀季眞。誰貴謫仙姿。閉門南郭外。颯然雙鬢衰。功名日以疏。貧病轉支離。卒歲無完褐。終朝或不炊。怡然不改樂。我道至於斯。彼頑貴而富。壽亦到期頤。今子賢且才。年位胡不貲。報施竟參差。此理難可知。自古皆如此。吾何爲子悲。</text>
<title>遊雙溪寺</title>,<text>自余落南後。縮坐如瓢繫。嗒然一室內。無由暢憤懘。賴有方丈山。浮空入遐睇。日望天王峯。遷延未能詣。常恐衰病甚。未遂平生計。何幸卯君來。玉節巡南裔。天涯逢骨肉。喜倒歌常棣。乘興可行樂。少壯悔不逮。庶倣子長遊。欲上靑螺髻。遂與二三友。趣裝思甚銳。時維四月夏。江湖雨初霽。鶉江漲碧浪。孤舟薄暮濟。夕投浴川宿。朝從鴨綠逝。峽路脩且敻。雲棧迥迢遰。靑山劃中分。古渡波聲厲。纖歌倚玉笛。搖蕩木蘭枻。行到鳳城縣。廢堞殘日翳。遙看石柱峽。蟠屈亘天際。何辭馬蹄穿。不憚衣裳敝。仙山忽爾近。但喜愜心契。秣馬花開峽。淸溪轉淫㵝。緣崖鋪錦石。夾谷生蘭蕙。陰陰洞天邃。靄靄雲木蔽。纔渡武陵橋。始覺非人世。石門高巉巖。有刻傳千歲。宛然四大字。森如長戟彗。摩挲起遐想。高躅誰能繼。是時嶺南帥。建纛遠來憩。逢場試一醉。歌篴雲間嘒。向晩入沙門。琳宮隱松桂。飛樓在半天。縹緲無等儷。夜深山月高。輕風來細細。爽氣侵几席。天香襲巾帨。怳在瑤臺上。塵寰却蟬蛻。厭他衆樂喧。愛聽高僧偈。明朝有得失。迎送忽相遞。將軍纔出山。沈君亦旣戾。僧言佛日好。尙有新羅制。窮探期絶頂。側足行蹶蹶。登登躡雲磴。腹陘援薜荔。擧頭礙九天。虔心拜上帝。香爐與鶴峯。左右羅次第。東南大瀑垂。天紳見高揭。殷殷萬雷閧。滔滔銀漢掣。昔人翫不足。刻石窮睥睨。凜然塵慮醒。胸中無芥蔕。下臨玉簫菴。簷棟最明麗。靈臺與佛出。燦若明星暳。登陟力已疲。淸賞猶未替。更入神興洞。洞深煙霞閉。金沙與玉地。灑落絶氛沴。巖谷極瑰奇。水石助形勢。有師名覺性。知識頗聰慧。觀心斷根塵。不是布袋例。弟子二百人。英妙儘才藝。一見聞大道。從渠髮欲剃。談經日已夕。暝色生堂砌。愧余俗緣重。不得久淹滯。淸遊殊未洽。林端動歸袂。靈境一回首。悵望空揮涕。秋來更相訪。庶不負心誓。</text>
<title>醉贈浴川崔使君 暭</title>,<text>鶉江淸且深。鷦岳高嶔巉。設縣兩峽間。險阻如崤函。崔君我所愛。一麾來作監。讀書松桂林。與世殊酸鹹。淸高學孫登。曠達似阮咸。蕭然但坐嘯。意想出塵凡。方知吏而隱。列邑多貪饞。老我托知音。芳約指松杉。峨洋奏鍾期。瓦礫悟香嵒。放浪形骸外。快若馬脫銜。況與籍湜遊。攸久應無讒。他年賦歸來。掛冠拂塵衫。從此蟾江上。共把白木鑱。</text>
<title>次邊子餘韻</title>,<text>垂老作羈旅。萍蹤無定處。江山旣有分。與世漸齟齬。寰中謝俗子。物外懷仙侶。參尋雲水窟。不憚涉重阻。去歲入金剛。煙霞迷處所。巖間隨老衲。白石飢來煮。群仙喜我來。祕訣潛相與。一萬二千峯。歷歷胸中貯。自然世念灰。與道無違拒。頭流擅雄壯。夙昔每景仰。今年始諧願。芒鞋恣來往。悲吟翫瀑臺。獨上香爐上。磅礴造化權。奰屭夸娥掌。老脚不暇計。登陟吾所長。玆遊窮壯觀。收攬踰疇曩。況此白巖山。少時曾掉鞅。攢峯與天齊。列岫橫萬丈。山中誰所住。邊君本骯髒。名山與高人。相得是謂兩。一別經幾年。相思意悽愴。今來摠爲此。與子願遊宕。昨見贈我篇。知子有技癢。擊節置案上。側頭苦吟賞。欲報愧匪才。瓊玖徒蒙枉。光價比南金。聲名動蓋壤。我欲從君遊。願君辱推奬。誓從今日後。共携桃竹杖。</text>
<title>閱子漸詩帖。見畸菴鄭子容 弘溟 詩。以計拙無衣食。途窮仗友生爲韻。蓋效山谷體也。辭極悽惋。令人淚出。卽以故舊誰憐我。平生鄭與蘇爲韻。寄子容十首。</title>,<text>相國在先朝。際會非不遇。直道竟難容。摧折乃其故。丹衷天不照。遺恨離騷賦。平生仰孤月。白首猶追慕。其二嶷然大賢後。神骨淸而秀。荀龍旣騰翥。謝樹方蒨茂。堂堂四才子。夙成如耆舊。有子考無咎。家聲樹宇宙。其三君家禍未艾。二難遽長辭。零落鴻雁序。哀傷脊令詩。惟餘兩人在。各處天一涯。伶仃不自保。知音竟是誰。其四我與白眉交。相從三十年。心期托死生。意氣同蹁躚。失志俱落拓。性命各自憐。邇來不相見。梁月空依然。其五君是故人弟。稠中最知我。每見禮貌之。久敬未嘗惰。自愧放曠甚。何以蒙許可。知音古所難。相愛亦因果。其六皇天賦下民。通塞何不平。跖富享遐年。回貧又促生。栽培傾覆理。窈冥不分明。咄哉吾與子。何日出泥坑。其七愛子瑚璉器。藉藉擅才名。一鳴登大科。世人莫與京。如何賦命薄。落魄江湖行。貧病日相侵。未老白髮生。其八海內誰憐汝。嗟嗟吾友鄭。旣無食肉相。徒有過人行。家貧道猶直。身屈語則勁。可憐子桑歌。安排知是命。其九聞君喪配耦。何病遽如許。中年大不幸。玄德有至語。莊周是何人。扣盆若不與。我亦曾折肱。遠想傷心處。其十今我來南土。非但爲江湖。本欲近子居。杖屨相招呼。奈何歲將盡。一見尙未圖。悵望瑞石山。雲樹如蒲蘇。</text>
<title>擬古飮馬長城窟行 月課○續稿</title>,<text>夕烽傳甌脫。胡兵寇邊城。都尉夜翻營。將軍朝出征。壯士如雲屯。鐵馬馳且鳴。椎鋒斬名王。積屍相拄撑。歸來長城下。萬馬渴不行。縱轡飮窟中。壑貧塵欲生。意氣賈餘勇。義重身則輕。長年征戰苦。天子不知名。</text>
<title>次宋珍山子深 淵 見寄韻</title>,<text>太守厭黃堂。茅齋開竹林。蕭灑一塵無。寂寂伴幽禽。虛明自生白。澄澈太古心。政淸淡如水。俗累焉能侵。白雲宿簷間。明月來相尋。誰知吏而隱。與世浮且沈。醉哦五字詩。爽氣生西岑。附元韻 芚菴小吏十餘家。散在松柏林。靑春到深峽。戶外聞山禽。溪流決決鳴。啓我幽曠心。離索已經歲。只添霜鬢侵。徒煩簿牒至。未見親愛尋。開樽欲寫懷。獨酌還鬱沈。強醉臥東閣。白雲度山岑。</text>
<title>挽李之茂</title>,<text>四十未爲壽。奉事官亦小。雙親俱白髮。二兒皆稚少。如何一夜間。不病遽折夭。昨日乘馬馳。今朝已屬纊。閭里共驚慟。行路亦悽愴。老父聞訃來。披衰倚苴杖。隣翁不忍見。挽歌以送葬。</text>
<title>次芚菴韻</title>,<text>萬物苦不齊。有非亦有是。塞馬互得失。昭琴有成毀。孰云蛇無足。方知魚有耳。爲報宋榮子。莫學士成綺。附元韻 芚菴鴻荒世已邈。叔季有非是。如其不同調。仲尼猶可毀。營營媚俗徒。古來皆妄耳。安得見達人。一聽莊語綺。</text>
<title>龍梭 月課</title>,<text>吾聞雷澤神且異。靈源浩浩連天河。其中水族無不有。大而蛟鰐小黿鼉。桓王少時頗好奇。爲把任犗投盤渦。其釣維何忽有得。匪鯉匪鮪還匪鮀。更無鱗介與鬐鬣。看來認是機中梭。若非織女睡所遺。無乃鮫人戲擲麽。不然幼輿怒折齒。持歸投却滄江波。細推物理杳莫測。沈吟竟晷空摩挲。休徵竊比渭濱璜。掛在窓壁時自詑。一夕騰躍作神龍。咫尺風雲起頃俄。回翔宛轉倏飛去。餘雷隱隱生堂阿。劍躍延津安可方。竹化葛陂不足多。世無劉累可擾狎。豈與凡介同條科。是知神物能變化。出入人鬼理非他。他年八翼飛上天。梭之爲瑞猗歟那。人生隱見會有時。丈夫終莫傷蹉跎。</text>
<title>憶昔行。贈別吳肅羽 䎘。</title>,<text>我昔從遊任與權。指鳴皐石洲 落魄江海同蹁躚。論交幾入黃公壚。一生浩蕩長留連。中歲悲歌過都市。世人視我不直錢。悠悠時事入危涕。寂莫郊扉負心計。舊遊零落遽如許。嚴霜淅淅摧丹桂。獨立蒼茫誰與友。西城落日空回首。人亡誰鼓膝上琴。病久忍斷杯中酒。幸賴東家有鳳雛。後生可畏眞吾徒。托交何論一日長。吾衰更喜德不孤。兼携子玉相推挽。傾蓋自歎相知晩。南土流離門久閉。蕭蕭蓬藋身常偃。山中此日眼忽靑。樂莫樂兮朋自遠。大酒肥肉慰離索。幕席闌跚轟衆樂。白髮衰顏且起舞。山童野老皆歎唶。淸遊移設龍頭亭。龍頭形勝天所作。我欲秋來成小築。君能從我老丘壑。是日聯鑣渡鶉江。孤舟薄暮催殘角。傍人莫笑託末契。老馬爲駒亦不惡。琴樽酬唱視伯仲。此間不作紅塵夢。淹留十日恣遊賞。芒鞋又着淸溪洞。淸談歡謔似疇昔。二君可繼二友跡。拔劍高哦氣如虹。感舊傷今還戚戚。時危行樂亦一幸。乘興何辭官燭秉。人生百年能幾何。富貴倘來如畫餠。吾今老矣負罪深。憂國一念猶耿耿。年少致澤付諸君。策名淸時期立勳。丈夫行身不可苟。君看世上多翻雲。吾言不誣愼不忘。且將爲君揮風斤。高歌數曲意不盡。一杯更酌輸慇懃。</text>
<title>挽權汝明 韐○續稿</title>,<text>草樓子一生骯髒不羈士。少年曾學莊周氏。文章驚世不用意。壯夫羞爲一小技。沈冥醉鄕醉復醉。俯仰乾坤白眼視。論文論史論禮義。高談雄辯皆當理。小弟石洲不敢較同異。老將體素俯首承顧指。肆然抵掌無顧忌。面折卿相如螻蟻。垂老貧窮酒頻匱。暫屈壯志爲祿仕。際此朝家有二議。抗章棄官脫弊屣。甘心餓死不嫵媚。行年七十無愧恥。嗚呼草樓子今死矣。世間知己唯有弔詭耳。</text>
<title>挽李贊成 貴</title>,<text>我公栗谷之門人。栗谷道學傳其眞。栗谷爲世所擯攻。我公上章斥奸臣。嶺南老賊盜名字。擧世仰之如峨岷。我公傳檄數其惡。搢紳股慄心膽落。群兇滿朝日月昏。天地閉塞倫紀蝕。禍慘金墉不忍言。誰能撥亂救焚溺。我公忘生奮大義。廓掃凶徒正坤位。前伊後霍將無同。忠莫與京功莫比。時當國家大論議。老師宿儒岐而二。我公慷慨扶綱常。連篇累牘殫心腸。千言萬語皆當理。時論譏刺爲愚狂。我公不撓如砥柱。遂使彝倫終不亡。此乃我公之大節。餘外淸白不足說。談兵論政憤所切。憂國一念仍成疾。臨亡眷眷戀君語。未滅凶奴齎志歿。軒天震地事業巍。獨立人間七十七。至尊慟悼贈上公。寵極幽明恩義隆。諸孫纍纍五十餘。三子赫赫皆英雄。鯫生託交自齠齡。半世知己隨雲龍。嗚呼我公今死矣。九原他日期相從。</text>
<title>哭東岳李子敏</title>,<text>岳老文章古無敵。岳老精忠今也獨。富則薰天貴卿月。厭棄紛華崇儉約。歷試州牧鳳棲棘。淸標凜凜如氷玉。奉使西關中蜮弩。北海羈囚奇禍迫。皇天洞照玉無瑕。巡宣奏使俄寵擢。歉然辭退大宗伯。望屬文衡亦不欲。經年抱病杜門臥。萬事人間皆脫落。寇深國破萬官竄。力疾奔趨執羈靮。孤城一髮勢朝露。飮血登陴忠憤激。壯志怏怏已摧折。宿痾奄奄轉危劇。廟算循文月暈解。故國生返屠羊說。我從海島奔竄歸。握手悲啼腸盡裂。沈綿伏枕喘喘然。只恐兪扁竟無術。留連十日不忍別。豈知此別爲永訣。平生莫逆吾四人。情義不啻如鶼鷢。大受 卽具公容 先亡汝章繼。世上惟餘雙白髮。公今死矣我焉托。孑孑窮途悲影隻。相知終始五十年。樽酒論文已陳迹。臨分一語竟歸虛。幽明負此千金諾。病滯南涯阻執紼。題詩慙愧田橫客。</text>
<title>挽石洲內子</title>,<text>處士之妻處士女。一生貞操超凡庶。王適侯翁意相得。嚴光梅福心莫逆。東床一自結䄜後。百年琴瑟期永久。兩美終知兩全難。中年奇禍摧琅玕。靑燈泣血廿六載。天塹江都竟陷敗。雖免凶鋒凍餒迫。可憐香魂何處托。一子山城扈春宮。歸來抱屍深山中。皇天有涯地有極。此子哀痛無終極。乃翁於吾死生友。聞來不覺摧腸肚。丹旌今向故山去。世事今朝遽如許。呼嫂稱觴如昨日。已矣九原安可作。</text>
<title>挽韓三嘉 璞</title>,<text>我年丁卯君戊辰。自少同窓情義親。論交幾多入酒壚。乘興或過靑樓春。中年喪亂各飄散。杳杳雲樹相思苦。君佩銅魚出南州。我縈斗祿爲水部。朋知落落盡凋零。吾二人餘俱白首。八十之年忽焉到。君今先逝吾何久。嗚呼此生長已矣。九原更作他生友。</text>
<title>悼亡</title>,<text>斬草開玄宅。浮舟憶細君。桂枯哀不實。花落竟無言。契闊三生計。荒涼四尺墳。關心秋夜永。入夢有孤魂。</text>
<title>哀亡女</title>,<text>可念阿任死。思來淚逬河。使年推六甲。學毋畫雙鴉。坎路哀潘岳。層峯哭女挐。至今爲父愧。白骨露山坡。</text>
<title>哀宅俊 姪倎子</title>,<text>南阮生奇子。吾家千里駒。詩能趨伯鯉。玄欲與童烏。幹父知無咎。貽孫庶有謨。韓滂天殺也。叔祖最嗚嗚。</text>
<title>憶任寬甫</title>,<text>世有鳴皐子。平生坐數奇。雙垂楚國淚。已失美人期。強記前朝事。偏工五字詩。知音相別久。匣裏斷朱絲。</text>
<title>憶權汝章</title>,<text>倜儻永嘉子。翩翩間世雄。浮沈從俗罵。蕭瑟坐詩窮。籍眼人憎白。伶樽酒不空。平生然諾意。落拓亂離中。</text>
<title>憶梁子漸</title>,<text>自余落南後。始與伯鸞遊。草土同三歲。干戈阻一秋。靑溪藏曉月。金岸鎖孤舟。卜築頭流約。分明負白鷗。</text>
<title>憶林子定 㤞</title>,<text>卜築會津頭。茅齋花竹幽。彈琴同栗里。吹笛慕丹丘。棋閣秋燈暗。詩壇夜月浮。乘槎滄海事。回首更悠悠。</text>
<title>題牛溪先生寄札</title>,<text>兩世坡山下。傳家德業尊。呻吟裘氏學。探賾仲尼言。出處行藏適。君臣道義存。平治天未欲。寂寞老衡門。</text>
<title>哀趙重峯 憲</title>,<text>封章囚北海。擧義答君恩。大節同孤竹。精忠邁屈原。靑蠅爲弔客。白羽未招魂。經濟平生志。銷沈付鶴猿。</text>
<title>哀高霽峯 敬命</title>,<text>南斗聲名重。文章動帝城。鳩兵嘗海盜。立長請陳嬰。丈檄群雄泣。孤忠擧國驚。哀哀二子死。忠孝莫之京。</text>
<title>哀宋東萊 象賢</title>,<text>朝衣拜北辰。題扇寄雙親。大海戈船闇。孤城月暈新。兵殘無傅燮。力盡有張巡。狗羯猶知義。旌書宋大人。</text>
<title>哀金倡義 千鎰</title>,<text>倡義收南土。江都建大功。軍聲千里壯。國脈兩湖通。逐北移咸壘。嬰城陷晉中。全家哀倂命。子孝父爲忠。</text>
<title>哀金義州 汝岉</title>,<text>貸死從戎幕。軍聲動海濱。弸腸韜略壯。出匣劍花新。主將還輕敵。英雄浪殺身。吾謀適不用。莫謂國無人。</text>
<title>哀金將軍 德齡</title>,<text>壯士力如虎。登壇擧義兵。飮頭功未樹。滅耳禍先成。怒血三年碧。冤霜五月零。長城終自毀。此賊幾時平。</text>
<title>哀劉僉樞 克良</title>,<text>平生好劍術。自少讀兵書。天塹終無柰。人謀亦末如。張拳校白刃。蹲甲射穹廬。埋沒隨猿鶴。誰知李左車。</text>
<title>哀黃兵使 進</title>,<text>自從遵海國。夷虜亦知名。梨峴能摧敵。湖南不被兵。心存龐德勇。力盡晉陽城。壯志無由洩。長虹半夜明。</text>
<title>哀申巡邊 砬</title>,<text>白馬蹴重圍。胡稱李廣飛。君恩傾一世。兵略運三機。鳥嶺關防罷。忠州事業違。甘心投水死。無面渡江歸。</text>
<title>哀靈圭</title>,<text>杖錫出西湖。提戈聚義徒。同聲千里應。揮劍萬人呼。進戰爲榮鬼。逃生愧怯夫。無君能死國。肉食忍全軀。</text>
<title>在楊浦。天朝杜相公來訪。以詩謝之。</title>,<text>寂寞楊江岸。蕭然一草堂。門前春水闊。郭外暮山蒼。睡足思諸葛。丹成學伯陽。殷勤杜陵老。尺素問存亡。</text>
<title>與汝章阻雨玄石村。聞牛溪訃音。</title>,<text>京洛逢君日。牛溪有訃音。歡情纔忽忽。哀淚遽淫淫。天地霖霾積。山河道路沈。留連三夜話。莫慰亂離心。</text>
<title>與天朝吳相公明濟會龍山</title>,<text>家在蘭亭下。身遊漢水頭。殘春修稧節。落日仲宣樓。異地開靑眼。忘機近白鷗。相將肝膽照。不必語言求。</text>
<title>同汝章，子漸舟遊龍湖。</title>,<text>故國經兵火。春來不見花。扁舟行玉鏡。落日動金波。此夕逢詩友。通宵放醉歌。山陰王子興。得失較如何。</text>
<title>次善述韻。贈鄭時望。</title>,<text>夜色迷天闕。星河動象文。煙沈孤島沒。月出大江分。舊跡揩靑眼。新詩悼紫雲。悲涼十年事。携手更云云。</text>
<title>龍湖舟中。聞秋香唱思美人曲。有感。</title>,<text>一曲美人辭。孤舟紅粉兒。響隨潮共咽。聲與夜將遲。哀怨江山老。衷情日月知。誰能編樂譜。欲繼國風詩。</text>
<title>與子敏飮。還家見汝章書。志喜。</title>,<text>日落柴門靜。江村晩色虛。纔醒東谷酒。旋見永嘉書。離別經年久。相思二月初。佳期在春暮。乘興訪吾廬。附次韻 石洲年年湖海約。幾度墮空虛。夢裏開靑眼。春來見素書。禁城寒食後。微雨杏花初。他日理舟楫。問君江上廬。</text>
<title>早春晏起</title>,<text>醉眠起常晏。窓角射朝暉。解凍春風嫩。催花夜雨微。林禽聲已變。堤柳影初圍。臥想柴門外。潮痕上釣磯。</text>
<title>余寓居龍山。與善述，汝章，子敏，寬甫。留連十餘日。有文酒之會。將散。以五言近體。別汝章。</title>,<text>五月麥秋至。江樓積雨淫。鴒飛南海遠。鵬蟄北溟深。此夜杯常滿。他年夢獨尋。靑溪終老約。莫負歲寒心。附次韻聚散元常理。逢場偶滯淫。山如詩骨聳。江與酒杯深。萍水此爲別。鴻泥何處尋。唯餘白頭計。耿耿在中心。</text>
<title>與天翁，子敏。夜醉秋娘家。因往兩宜堂墟。二首。</title>,<text>亂後風流在。尊前意氣多。人間南國色。琴上後庭花。落月西江遠。春城北斗斜。百年今夕會。分付一聲歌。其二雪盡江村路。携琴過酒壚。臺虛山木偃。沙靜渚禽呼。拂面春風細。隨人夜月孤。隣鷄三五叫。歸興在西湖。</text>
<title>與子敏諸人。會飮商山亭。</title>,<text>龍山千古地。詞客更招邀。漢水氷初泮。靑溪雪未銷。漁村煙漠漠。沙岸樹迢迢。大醉忘歸去。前蹊已夕樵。</text>
<title>送梁子漸接伴往義州 進退格</title>,<text>二載逐行閭。弓刀儐漢官。戎車連鴨水。離別在龍山。枕席無歡意。門閭有苦顏。春風日將歇。莫待杏花殘。</text>
<title>題挾仙樓 二首</title>,<text>古縣小如斗。名樓擅一方。窓臨朱雀迥。簾拂玉繩涼。細竹生虛籟。枯荷送晩香。巍然兵燼後。不獨魯靈光。其二古館靑燈翳。秋宵耿未分。愁連南去雁。夢逐北歸雲。樓角吹霜盡。村砧帶月聞。知心惟有劍。匣裏動星文。</text>
<title>題薛道士溪亭</title>,<text>小逕臨溪水。秋山繞錦屛。寒煙籠古木。落葉聚荒庭。見客開蓬蓽。懸燈講道經。從玆傳妙用。服食制頹齡。</text>
<title>題滄浪亭</title>,<text>爲問滄浪水。淸斯濯我纓。如何懷耿介。不得保幽貞。曲渚紅蕖老。頹墻翠竹生。荒臺人不見。西日下秋城。</text>
<title>寓南原。次子漸韻。三首。</title>,<text>羨子投簪紱。歸休作散人。溪山成痼疾。世路異甘辛。竹影乘秋碎。灘聲得雨新。未應廊廟器。終與白鷗親。其二入夜風威厲。終朝雪意嚴。侵窓憐紙濕。灑硯怯氷添。摧折千林盡。沈霾萬象兼。惟餘松柏樹。獨也凜蒼髥。其三勞勞爲物役。作客遍西東。事業同飛鷁。行裝任累蓬。山河風雪積。天地歲年窮。牢落平生志。居然一禿翁。</text>
<title>贈子漸</title>,<text>落日在山外。茅簷隱竹間。灘聲氷底咽。梅影雪邊寒。廢里飢烏集。荒城暮角殘。悲吟亦何事。回首望鄕關。</text>
<title>次子漸韻</title>,<text>寂寞梁鴻宅。柴門傍竹林。深山催急景。殘臘屬窮陰。夢斷靑雲路。絃高白雪琴。黃昏無限意。看取擇棲禽。</text>
<title>在西湖</title>,<text>白露下庭草。金風吹井梧。蛩音冷欲斷。雁影杳如無。落月低沙岸。殘星拱斗樞。村砧撼孤夢。不得到城隅。</text>
<title>客心寄石洲 是夜夢見汝章。故第六句及之。</title>,<text>客心何忽忽。向夕望江城。過雨山全暗。斜陽潮欲生。題詩瀉幽憤。托夢薦精誠。爲此知音少。孤琴掩不鳴。</text>
<title>鴨島卽事。寄東皐。三首。</title>,<text>嗒然倚烏几。孤抱寫無憑。靜念平生事。頻挑半夜燈。緖風颸鴨島。殘月瞰鷦陵。薄宦聊餬口。丞哉不負丞。其二算了人間事。吾生亦可矜。少年期樂毅。末路愧孫登。壯志誰相與。微官衆所陵。中宵驚起坐。匣裏劍光騰。其三日暮黃雲合。平原草樹迷。疏籬孤犢出。喬木老鴉啼。漠漠村墟迥。戎戎暝色低。樵童猶未返。拄杖望山蹊。附次韻 東皐好憎從迭制。名實果安憑。故業空千卷。餘生伴一燈。家人猶不理。世道況相陵。豈必監官鄙。還同拜起丞。末以許丞自況君進自難量。我衰惟捨矜。黃編推後畏。桂籍愧先登。歲晩期三徑。時平會五陵。槍楡聊一戲。猶自道飛騰。黃編事。據君自謂。五陵。指高陽也。大雅淵源塞。彙材徑路迷。王非忘世位。錢謝止兒啼。但怕功名晩。誰嫌事業低。衰翁殊不果。匹馬訪荒蹊。</text>
<title>哭習靜林子中 懽 ○二首</title>,<text>慟哭林文化。平生托契深。文章乃餘事。經濟是初心。瓠落乖時用。衰遲竟陸沈。流年未五十。天意亦難諶。其二錦水一千里。故人書信稀。俄傳東野報。永斷廣陵徽。易簀言誰托。憑棺計亦違。音容從此隔。淚盡血沾衣。</text>
<title>次鳴皐韻贈人</title>,<text>一病嬰衰骨。三秋掩竹扉。詩情已無賴。藥力暫相依。永夜蟲催織。高梧月漏輝。因思隴西子。閑對省中薇。</text>
<title>次子漸韻</title>,<text>世乏賞音者。孤懷難可開。年華琴上閱。山翠夢中來。天或勤時用。人將擯爾才。未應歸去意。明日又遲回。</text>
<title>波撼岳陽城 月課</title>,<text>湖水與天平。湖光澄不淸。長風吹萬里。高浪蹵孤城。勢壯乾輪隘。聲狂地軸傾。身如在舟楫。怵惕夢魂驚。</text>
<title>宿碧蹄。留別舍弟。進退格○朝天錄</title>,<text>脈脈暫相隨。官橋露未晞。形分萬里路。情在五言詩。斷雁啼還去。孤雲靜不飛。臨岐幾行淚。偏爲卯君垂。</text>
<title>渡臨津</title>,<text>片雨過官津。微風生白蘋。停橈問前路。擧目惜芳辰。落渚丹霞嫩。排巖紫菊新。丁寧語舟子。歸約趁江春。</text>
<title>廣遠樓。監司慶退甫 暹，兵使朴叔夜 燁。爲設餞宴。醉後席上口號。</title>,<text>畫閣流金碧。風煙八月淸。層陰垂大野。落日下孤城。搖扇歌聲咽。當筵舞袖輕。浮生一場樂。莫說遠遊情。</text>
<title>納淸亭</title>,<text>溪水成潭處。靑山作錦屛。停車忘役役。終日聽泠泠。翠蓋長松偃。靈芬杜若馨。經過多勝槩。誰似納淸亭。</text>
<title>海州衛</title>,<text>暮入海州衛。獨登威遠樓。寒煙浮井落。秋水滿渠溝。野曠雲千里。天空月一鉤。太平知有象。終夜沸歌謳。</text>
<title>渡三叉河。是日大風。</title>,<text>大野迷窮際。長天接海涯。獰飆驅萬里。疊浪走三叉。結舳通津路。披紗謢岸沙。無端雙鬢雪。今日一分加。</text>
<title>大凌河</title>,<text>落日隱長坂。層氷塞大河。陰凝玄漠漠。威積白峨峨。灘缺纔容鴨。津堅可渡騾。歸期迨未泮。不使冒風波。</text>
<title>小凌河</title>,<text>勞勞倦行役。向晩度層坡。已厭高低路。何嫌大小河。飢烏啼曠野。嫩鴨浴寒波。觸物皆詩思。皺眉費一哦。</text>
<title>過寧遠衛</title>,<text>曉發連山驛。朝經寧遠城。騰凌軍馬鎭。節度摠兵營。控扼當區脫。關防衛帝京。聖朝多勝算。邊境賀升平。</text>
<title>謁夷齊廟</title>,<text>落日低江樹。西風捲岸沙。路迷孤竹國。氷塞大灤河。古廟寒煙積。荒城衰草多。精靈應不散。何處首陽阿。</text>
<title>夷齊廟。次上使 李時彥 韻。</title>,<text>有廟灤河上。朱門掩廢城。空庭唯鳥跡。古路少人行。讓國求仁得。非周揭義明。淸風吹宇宙。千載死猶生。</text>
<title>辭朝出宿通州</title>,<text>八月乘槎客。經年今始還。朝辭皇極下。夕次潞河邊。作伴靑春好。浮天喜氣綿。還悲隔丹陛。回首更依然。</text>
<title>途中</title>,<text>朝越七家嶺。暮投右北平。悲風號曠野。落日下長城。力盡休鞭馬。心忙數問程。人生在家好。題柱亦何情。</text>
<title>馬上</title>,<text>鞍馬經年客。悠悠道路遙。勤勞臣職盡。行役國恩饒。未怯征衣化。從他髀肉銷。最憐明鏡裏。霜髮日飄蕭。</text>
<title>三河</title>,<text>遠遠三河路。遲遲歎此行。新蒲逬深澤。短柳夾長程。處處農功始。家家春服成。風光漸駘蕩。觸物感懷生。</text>
<title>題北靑鎭南樓</title>,<text>好在鎭南樓。經營實我謀。平臨靑海闊。高對雪山浮。半刺身名賤。將軍禮數優。東風一回首。離思更悠悠。</text>
<title>次善述閒居韻</title>,<text>柴門當晝關。蠹簡對床看。睡重忘翻卷。慵多任倒冠。硯乾蠅繞筆。簾靜鳥窺盤。領略閑中味。無官勝有官。附元韻 玄洲俗情閒處會。物理靜時看。謝客何煩榻。耽眠不用冠。飢蚊朝透壁。驕鼠晝翻盤。少女工爬癢。呼來勝得官。</text>
<title>送宋察訪永叔 邦祚 赴高山 三首</title>,<text>鐵嶺新郵吏。金郊舊驛官。頻年事行役。到處飽酸寒。可笑功名薄。還悲世道艱。誰知廊廟器。潦倒馬蹄間。其二驛丞一之甚。再屈寧非勞。道直身頻黜。官卑志益高。相知皆反眼。末俗競吹毛。去矣時難遇。休嫌守馬曹。其三迢遞楚原驛。君今作遠行。嚴程連北陸。孤館際東溟。草草身將老。悽悽志不平。何須論得失。人世一郵亭。</text>
<title>萬瀑洞 遊楓岳時</title>,<text>蓬山幾萬疊。玉洞轉嶔崎。俯聽千雷閧。回看萬瀑垂。壇空桂子落。巖古鶴巢危。倘遇安期子。飛驂庶可追。</text>
<title>摩訶衍</title>,<text>琢玉爲巖洞。鎔金作佛家。山深無一鳥。芝秀見三花。鏡裏迷靑靄。壺中映紫霞。何緣脫塵累。傍此托生涯。</text>
<title>妙吉祥</title>,<text>暮宿吉祥寺。雲山深復深。飛湍豗大壑。落月隱西岑。萬死孤臣淚。千峯獨夜心。無端憶君夢。驚斷曉鍾音。</text>
<title>山陽驛</title>,<text>晩發生昌驛。崎嶇上翠岑。入林穿暝靄。尋壑散棲禽。怪石逢疑虎。幽泉聽似琴。山陽何處是。霜露濕衣襟。</text>
<title>挽奇同福 孝曾</title>,<text>吾見大賢後。無如廣谷翁。棲遲巖壑裏。感慨亂離中。爲國知臣節。承家有父風。行年六十七。觀化任薪窮。</text>
<title>挽鄭監司夢與 賜湖</title>,<text>天道遽如許。人生也有涯。士林方隱痛。朝野共咨嗟。交契仍三世。心期本一家。丁寧前夜語。追憶淚橫斜。</text>
<title>次梁子漸 二首</title>,<text>寂寞淸江上。茅茨不設扉。庭空禽語樂。地僻客來稀。細草縈沙嫩。閑花渡水飛。可憐春已盡。衰病臥牛衣。其二日落金波動。蒼茫海國遙。檣陰疑漢掌。島影似秦橋。狂渚迷靑靄。橫塘沒晩潮。生涯何所恃。終日緯靑蕭。</text>
<title>挽金永興 立信</title>,<text>宿望登壇久。雄藩更試才。龍韜終未展。鷄夢遽成災。急雨長城毀。嚴風大樹摧。屬玆邊有警。非但爲君哀。</text>
<title>余於重陽往江都。愼正字 天翊 在焉。時主人李子敏亦以兄喪不飮。三人各有同氣之戚。相對涕泣。至鷄鳴。子敏遂題五言近體。以贈正字。余亦次之。</title>,<text>此日三人語。俱爲哭弟兄。居然綿歲月。尙爾隔幽明。古壁殘燈暈。窮秋遠客情。相看各垂淚。直到曉鷄鳴。</text>
<title>寒食日。在梁子漸家。逢吳夢得 天賚。二首。</title>,<text>令節逢佳友。他鄕眼忽靑。可憐臨老日。無復少年形。艶艶花開岸。霏霏雨滿庭。隨緣作好會。何必促歸輧。其二萬里南來日。三春欲暮時。家家杏花發。處處柳絲垂。客裏仍寒食。樽前且好詩。無緣拜先墓。衰淚自交頤。</text>
<title>別舍弟日。得梁子發 亨遇 詩。仍次其韻。</title>,<text>寂寂孤村裏。蒼蒼落日時。纔分士龍袂。旋見伯鸞詩。肺病杯常斥。髀銷馬不騎。悄然心事惡。獨坐撫瓊詞。</text>
<title>鴨綠峽。次玄洲韻。游頭流山時</title>,<text>翠壁千尋直。淸江萬里流。春歸花不盡。日落景還幽。促棹尋源水。逢人問伯休。生涯如可卜。須向此中求。</text>
<title>投鳳城。次玄洲韻。</title>,<text>江雨暮霏霏。山風吹我衣。深春爲客遠。落日見人稀。廢井芹芽嫩。低枝杏子肥。憑欄試矯首。暝色漸熹微。</text>
<title>入峽。次子發韻。</title>,<text>世事劇煎熬。人生何太勞。誰能超色相。不得見英豪。象外乾坤靜。壺中日月高。窮探眞樂事。吾黨豈凡曹。</text>
<title>石門。次玄洲韻。二首。</title>,<text>爲訪雙溪寺。藍輿入洞門。翳林輕靄合。出谷怪禽喧。澗咽傳琴曲。碑殘記墨痕。眞仙如或見。心事可相論。其二盡日沿江岸。披霞入洞天。千峯群玉削。一壑萬雷闐。遠瀑疑廬岳。高僧見太顚。孤雲無處問。石刻但森然。</text>
<title>佛日</title>,<text>千載新羅寺。三韓方丈山。仙蹤傳海外。異事播人間。寂寞伽倻曲。荒涼學士壇。惟餘靑鶴在。飛去獨飛還。</text>
<title>靑鶴洞。次玄洲韻。</title>,<text>大壑深無底。遐觀目力勞。名因靑鶴重。勢與赤城高。警夜聞淸唳。乘風看獨翺。飜思疇昔夢。彷彿過臨皐。</text>
<title>玉簫菴</title>,<text>處士逃塵世。專心好釋曇。出家耽佛日。傾產創名藍。跨壑排高棟。憑虛啓小龕。頭流數百寺。奇勝獨玆菴。</text>
<title>玉簫菴。次玄洲韻。</title>,<text>盡日窮探詩。穿雲上翠巓。身遊兜率界。足躡大羅天。不是求參佛。唯須要學仙。淸簫無復聽。獨立客愁纏。</text>
<title>玉簫菴。次子發韻。</title>,<text>暗樹圍靑幔。連峯揷錦屛。窓臨蓬海日。簷映老人星。虎伏猶看藥。龍馴可敎經。有時朝上帝。笙鶴擁飛輧。</text>
<title>神興洞。次子發韻。</title>,<text>淸都隔三界。紫洞閟長春。有意尋金佛。無由問谷神。崖懸琪樹老。峯吐瑞雲新。晃朗開明鏡。何曾有點塵。</text>
<title>次子發韻。贈覺性上人。</title>,<text>大道本無象。眞禪安有門。羨渠心似月。憐我跡如雲。握手慙知晩。談經惜日昏。相逢卽相別。回首更殷勤。</text>
<title>題崔正郞孺長 葕 幽居</title>,<text>羨子辭塵累。閑居傍小溪。煙霞藏洞府。花竹繞山蹊。水駛飜雲碓。岩深啓石閨。何當分一半。終老共幽棲。</text>
<title>次韻贈崔孺長 二首</title>,<text>夙昔投簪紱。生涯寄老農。身閑丹早鍊。睡穩日高舂。活畫開蒼壁。晴濤散碧松。東厓有古寺。時復送寒鍾。其二知君多道氣。白首臥林泉。日醉杯三百。時看字五千。因成壺裏趣。已斷世間緣。不必探芳遠。溪花自在姸。</text>
<title>靑溪洞。次肅羽韻。</title>,<text>長卿故倦遊。多病更風流。強逐少年友。聊爲半日留。停杯看怒瀑。近席得淸秋。已足溪山興。長貧不是愁。</text>
<title>次邊子餘壁上韻</title>,<text>擾擾人間世。吾今已解紛。居然來澤畔。那更入脩門。霜髮垂千丈。風期減十分。天涯無限意。一一與君論。</text>
<title>阻雨東厓感懷 二首</title>,<text>何事不歸去。孤亭坐悄然。雲煙埋大野。風雨滿前川。客燕依茅棟。私蛙鬧水田。傷心帶方國。興廢幾千年。其二不愛林亭好。勤來爲得朋。聯衾雙白髮。照壁一靑燈。雨過灘聲急。更深夜氣增。留連三日話。太半說神興。</text>
<title>次舍弟韻贈倎姪</title>,<text>南阮幽棲地。扶餘古迹存。岩花弔宮女。江草怨王孫。羨爾能專壑。慙吾久戴盆。何當分一半。終老共琴尊。</text>
<title>挽松湖白善鳴 振南 ○二首</title>,<text>邂逅輝陽館。論詩共醉眠。他鄕逢故友。一別隔重泉。忍見鍾王字。休彈山水絃。平生珍重意。痛哭望南天。其二進士聲名重。翩翩濁世賢。人間傳草聖。天上返詩仙。高義層雲薄。淸標玉鏡懸。從今詞翰絶。寂寞此朝鮮。</text>
<title>次竹陰趙怡叔 希逸 寄示韻</title>,<text>豈意瓊琚句。來傳蓼水潯。蒼皇纔閱手。嗚咽不成吟。獲戾丹心苦。全生聖澤深。相憐同病在。莫歎少知音。附元韻 竹陰日日蓼川水。東流滄海潯。夢尋靑草句。悲誦白頭吟。世故雖窮達。交情豈淺深。千金但自保。不必嗣徽音。</text>
<title>次子漸贈梁士亨韻</title>,<text>君家伊彥北。匹馬每相尋。末路交游少。平生道義深。江湖留物色。雲雨見人心。最愛峨洋曲。泠泠太古音。</text>
<title>次子發贈士亨韻</title>,<text>羨子幽棲地。茅齋水竹間。床書便養性。庭樹足怡顏。苔逕朝來掃。松門晝亦關。人皆有富貴。難得此江山。</text>
<title>次士亨贈子漸韻</title>,<text>京洛離違後。相思各異鄕。浮沈阻鱗羽。荏苒閱炎涼。邂逅龍城外。飄蕭鶴髮長。悲歡十年事。終日坐溪堂。</text>
<title>過金韶家。次老杜客睡何曾着韻。留題壁上。</title>,<text>愛子端居久。非關負聖明。農桑爲世業。忠信樹家聲。境僻塵緣斷。心閑道氣生。況吾同甲子。相對討深情。</text>
<title>花開道中。次孺長韻。再游頭流時</title>,<text>靑山如織錦。綠水勝挼藍。映壁馨魂醉。零巢翠羽毿。苔錢迷毀塔。霞綺鎖靈龕。貪翫驪龍睡。沈吟坐石潭。</text>
<title>雙溪洞口。次孺長韻。</title>,<text>百里沿江路。鳴沙響馬蹄。霜楓圍側岸。錦石爛雙溪。衆壑煙霞變。群峯氣象齊。隨緣拚勝賞。聞健上雲梯。</text>
<title>神興洞。次龍灘韻。</title>,<text>與子尋方丈。從前有此心。今朝秣征馬。盡日趁棲禽。小雨雙溪夕。層雲萬壑陰。玆遊興不淺。堪喜入山深。</text>
<title>神興寺。次畸庵韻。</title>,<text>洞裏龍天祕。雲間佛殿嵬。裝林霜葉䵫。轉壑雪濤堆。觸境皆淸債。題詩愧不材。多情巖上鶴。應解客重來。</text>
<title>雙溪寺。次畸庵韻。</title>,<text>倦馬投孤寺。登登峽路遲。山僧認前度。谷鳥似相知。石刻森長戟。碑文動色絲。悲吟久延佇。終日費深思。</text>
<title>玉簫庵。次龍灘韻。</title>,<text>靈龕小如磬。縹緲近諸天。絶境人蹤斷。依雲鳥道懸。捲簾迎海月。欹枕聽風泉。夜久銷塵念。飄飄我欲仙。</text>
<title>龍頭亭。次畸庵韻。</title>,<text>淸江盤屈處。翠壁矗千尋。風月荒臺晩。煙霞古木深。幾年勞夢想。今日洗塵襟。倚石忘歸路。汀洲已夕陰。</text>
<title>過韓錄事舊基</title>,<text>錄事今安在。無人繼故蹤。芳名傳汗竹。往事問寒松。洞壑何年閉。煙霞萬古封。丹梯如可躡。雲路定相逢。</text>
<title>聚散次子容韻</title>,<text>離合元相代。悲歡遞感情。勞勞隨世故。草草愧身名。岐路容顏改。雲山別恨生。惟應星散後。獨有寸心明。</text>
<title>君子寺。次性訔上人韻。</title>,<text>杖錫入三淸。居僧見我驚。開經談色相。誦偈證通明。已識仙爲佛。何論實與名。憑渠發深省。坐到曉鍾鳴。</text>
<title>龍湫</title>,<text>一壑哀鳴處。千峯削立開。何年龍起陸。此日客登臺。半壁藏風雨。層厓激震雷。俯臨魂骨爽。塵慮十分灰。</text>
<title>羽溪。次曾祖父韻。二首。峴山錄</title>,<text>洞深春寂寂。沙白路迢迢。傍海花圍縣。尋溪草沒橋。長亭羸馬倦。短髮此身遙。何日南山下。携鋤理豆苗。其二落日隱西嶺。孤煙生遠林。竹欹搖碧玉。薇謝散黃金。古壁蝸涎屈。空梁燕壘深。仰看先祖句。終夕獨長吟。附元韻秋風吹淅淅。客路亦迢迢。曉月緣危棧。斜陽渡遠橋。此身鞍馬苦。歸夢海山遙。萬事宜無苟。何論效揠苗。古縣臨溪水。幽軒隱竹林。岸楓將卷錦。野菊已舒金。身與東溟遠。尊猶北海深。次公多酌處。時復一狂吟。</text>
<title>次李江陵昌期 命俊 韻。贈堅上人。</title>,<text>我識堅師久。相從四十春。已分空與色。誰問妄耶眞。向壁非爲道。降龍不是神。自然觀化處。明月倘來親。</text>
<title>次玄悟詩軸韻 續稿</title>,<text>軸裏多名作。僧來問是非。雄沈東岳句。玄妙五峯詩。鶴老吾無間。畸翁且不違。早知谿谷子。過目有長眉。</text>
<title>送李思彥赴端川</title>,<text>俱是霜臺吏。同爲放逐臣。南州摧逸翮。東海縮窮鱗。天意今方悔。人心久更新。端川幾千里。相送淚沾巾。</text>
<title>送張判書持國 維 貶羅州</title>,<text>不意聖明世。仁賢有此行。無論事非是。但覺涕縱橫。錯莫君臣契。分離母子情。素知多疾病。珍重愼嚴程。</text>
<title>詠燈花 月課</title>,<text>古壁銀缸翳。幢幢見吐花。誰云當夜合。不必向春華。蛾撲憐香遠。風欺怯影斜。明朝應有喜。何待鵲査査。</text>
<title>挽竹西沈士敬 宗直</title>,<text>草草人間世。浮生亦可憐。江湖存晩計。風月送餘年。事業詩千首。功名郡七遷。居然一夢覺。只有火空傳。</text>
<title>送鄭子容赴金堤</title>,<text>朝辭副提學。夕授大司成。時論方推重。天心亦以寧。如何求郡邑。似欲避尊榮。只爲身多病。偸閒養性靈。</text>
<title>挽晉昌君姜仁卿 絪</title>,<text>相國多餘慶。金貂四子賢。公能脫科臼。早歲學儒先。勳業封巍秩。期頤享大年。平生談古史。遺訓更無傳。</text>
<title>挽元同知 鐸 夫人</title>,<text>昔與先君子。從遊若弟兄。已知宜壼則。還喜樹家聲。三子皆冠冕。諸孫有寧馨。況聯瓜葛義。題挽淚縱橫。</text>
<title>挽遲川崔相國 鳴吉 夫人</title>,<text>三十春光盡。榮華能幾時。纔封貞敬爵。遽見悼亡詩。掩面辭丞相。呑聲別弱兒。哀哀泉下恨。無復案齊眉。</text>
<title>次子深投示韻</title>,<text>吾年近八十。衰颯一馮唐。壯志憐銷鑠。殘骸惜老蒼。危言君莫道。過許我何當。寂寞空齋裏。塊然已坐忘。附元韻 芚菴孝友稱鄕里。文章逼漢唐。朝無尊大老。吾不信穹蒼。戲劇皆通理。賢豪孰敢當。已欽高義久。秋月最難忘。</text>
<title>權僉知敬由 若 壽席。次澤堂李汝固 植 韻。六首。</title>,<text>上客多金紫。皆親不是疏。擊鮮魚出丙。浮蟻杓來舒。已厭禁中臠。何論鼠壤蔬。年年今日會。莫使墜空虛。其二此日群賢集。坡州獻壽觴。名家聯璩㻛。詞伯竝班揚。京尹持風裁。畿旄偃寵光。多慙老工部。末至忝升堂。其三狼藉杯盤倒。喧呼禮法疏。休嫌燭跋見。還喜月波舒。按酒辭廚膩。催醒薦野蔬。逢場須極樂。人事有盈虛。其四今年七十四。初度爲開觴。羨子身差健。慙吾貌不揚。俱爲臨暮境。相對惜流光。多謝坡州牧。淹留客滿堂。其五吾衰更懶拙。自與世相疏。共草隨榮悴。如雲任卷舒。携鋤蒔砌藥。抱瓮灌園蔬。楊意終難遇。誰能誦子虛。其六我縱身多病。何辭畢此觴。逢君情款款。得酒意揚揚。雖欲投車轄。無由繫日光。須拚長夜飮。歲月去堂堂。</text>
<title>挽李都事 耇俊</title>,<text>早占林泉勝。優游自不羈。男榮垂縣印。女貴作門楣。遽棄專城養。終成隔世悲。人間七十載。哀樂盡於斯。</text>
<title>送李評事子敏赴關北</title>,<text>北虜乘秋入。憑陵過雁堆。元戎無上策。幕府少奇才。孤怯須強佐。朝廷借大材。雄圖探虎穴。草檄剖珠胎。鵬背靑天闊。鼇頭赤日開。名高吳郡從。勢重孟嘉陪。直北鍾城遠。浮空鐵嶺嵬。男兒重意氣。少技恥敲推。▒墨功名壯。弓刀事業恢。旌旗翻朔雪。鼓角動乾雷。畫戟轅門闢。層氷瀚海摧。烽煙燒碧落。殺氣雜黃埃。塞月低殘桂。胡笳怨落梅。飢貂懸木末。鳴柝出城隈。歸夢秋能作。鄕愁夜未裁。翻營窮北陸。陟岵望南陔。客路三千盡。親年七十纔。從軍雖樂事。游子早歸來。此別連窮髮。相逢幾管灰。交遊終未保。造物亦多猜。鴻海淸狂滯。龍山老景頹。知音俱落拓。晩節獨徘徊。宇宙風霜厲。山河草樹哀。朱絃從此斷。一曲待君廻。</text>
<title>贈別象村申尙書 欽 朝天</title>,<text>翠羽下蒼穹。明珠出貝宮。虧盈隨海月。德牧翥天風。瑞世人爭睹。連城價益隆。休祥非獨物。位望屬吾公。隋櫝方居貨。陳倉實得雄。玄機輸象外。至道處圜中。擧世推王佐。惟天眷海東。熙仁當主鬯。軒慶夙流虹。海潤瞻波碧。星輝仰彩紅。請封膺上价。銜命罄精衷。未白景仁髮。行收園綺功。謳歌千載盛。懽抃八方同。鴨水年華盡。燕山雪意融。猶應別後面。只許夢中通。</text>
<title>萬柳莊 朝天錄</title>,<text>有美閨中秀。餘生怨未亡。分宗上黨系。來配隴西郞。每戒聞鷄女。常思擧案光。如何未百歲。遽此作孤孀。命薄無從子。形單有弔凰。孤燈照幾夜。弱質耐三霜。更篤終身慕。誰云沒世忘。揭虔開廟宇。追遠切羹墻。塑像仍三世。籩鉶共一堂。西陵秋柏實。南澗晩蘋香。哭盡雙眸血。燒乾一寸腸。忍聽鶯囀樹。羞對燕棲梁。池靜荷香遠。樓高月彩揚。風光渾寂莫。人事劇悲涼。香火三時奠。精誠百鍊剛。偕亡慙舜婦。之死矢恭姜。節比孤松勁。名傳萬柳芳。光生劉向傳。蹟軼馬遷藏。冠蓋來瞻拜。朝廷表里鄕。米霜如許潔。萬古照綱常。</text>
<title>次東坡韻。答宋子深。</title>,<text>我愛宋榮子。沈冥一世豪。衙官視正始。奴僕命離騷。雅望人稱壁。英聲國有髦。精神玄圃雪。胸次廣陵濤。佹製陳成相。閑愁賦畔牢。氷壺元皎潔。雲月更孤高。健筆當場馬。雄詞駕海艘。飄飄思物表。往往愛禪逃。壯志慙題柱。初心未斷鼇。調高聞似郢。色絶艶於褒。典雅推蘇李。徘諧擯朔皐。鯫生幸接閈。蕭寺舊同袍。得酒邀山簡。吟詩和水曹。時危甘落拓。歲暮共遊遨。托契彈流水。知音付孟勞。無心嚴韅靷。有計戢干旄。莫道才難展。從來士不遭。鵬遊誰問棘。魚樂我知濠。見贈坡仙韻。如含郢水醪。長松安敢倚。自愧企靑蒿。附元韻 芚菴大唐文雅盛。老杜擅詩豪。早服儒家法。長吟屈子騷。勃興稱獨步。磊落拔群髦。夸氏移山嶽。鯨魚擺海濤。行身雖坦率。蓄志頗堅牢。見許聞崔魏。論交得李高。明揚未施策。湖海欲浮艘。梁宋曾遊眺。夔荊屢竄逃。心微隨野雀。計斷釣靈鼇。往者稱三賦。中間偶一褒。竟知千里馬。未遇九方皐。虎穴連茅棟。鶉居衣縕袍。篇章傳後輩。誦習在吾曹。健筆將安用。餘年秪以遨。遺蹤邈不嗣。晩節覺徒勞。賤子難誇觜。諸公名擁旄。羊何要共和。莊惠幸同遭。泛鷁時登嶠。觀魚更適濠。覩天披宿霧。終日把香醪。只願長松下。平生自比蒿。</text>
<title>用前韻。答鄭子容。</title>,<text>鄭公瑚璉器。張子實英豪。竝世稱聯璧。同聲賦廣騷。翩翩輝濁世。藹藹冠時髦。氣岸嵬喬岳。文章捲怒濤。詞場嚴部曲。藝苑恣搜牢。建纛軍容肅。登壇氣勢高。欒書誇固壘。王濬擁飛艘。宿將皆摧折。強兵盡遁逃。昆陽騰豹象。溟渤鬪鯨鼇。哀怨超原玉。平和過誼褒。瑰才違郢匠。薄命問巫皐。共悼罹丹籍。誰知避白袍。絃中抛激楚。匣裏老豪曹。呴沫聊相樂。輸肝得以遨。塤箎仍迭奏。酬酢不辭勞。愧我持鉛槧。逢場怯節旄。平生忻莫逆。末路幸相遭。失馬同悲塞。知魚共樂濠。向來萌鄙吝。無復飮醇醪。寂寞誰相問。空吟食野蒿。附元韻 畸菴人生重意氣。達士本狂豪。老子眞雄長。兒童固屑騷。名推晉時傑。德嫓盛周髦。辯口離堅白。詞華閱錦濤。功名唾猶滓。寵利避如牢。道與年俱邁。心將眼竝高。討玄參祕訣。遺物訪仙艘。偶被山公辟。寧煩孔父逃。官同王子馬。迹斷李生鼇。雜佩佳芬潔。儒衣緩大褒。每悲猿在檻。虛慕鶴鳴皐。妙藝曾穿葉。新榮竟奪袍。驚心失徒侶。垂老困郞曹。譴謫俄爲吏。風流日作遨。思宣十室化。肯歎獨賢勞。官罷携書籍。民來擁旆旄。厄窮誰不有。讒謗古來遭。賤子慙觀海。相知類適濠。昔蒙分壁照。時復過墻醪。公若重來訪。開門早斬蒿。</text>
<title>復用前韻答張持國</title>,<text>杜老文章伯。爲詩若箇豪。能令繼雅頌。非但冠風騷。糟粕傳來世。伊吾走俊髦。映窓憑夜雪。開卷賞秋濤。爽氣生雙頰。藜羹當七牢。沈潛覺玄妙。鑽仰益堅高。宇帖流孤月。溟跳沸萬艘。虞衡物無累。禹鼎鬼何逃。餘子徒吹劍。蘇仙欲掣鼇。眞同朝暮遇。不啻語言褒。健筆追▣蜀。華篇邁朔皐。如開文錦肆。似聽鬱輪袍。光焰推先輩。嘲評屬我曹。依歸得諸子。投老庶同遨。逸韻安能和。疲神但覺勞。窮龐收纛節。怯括倒旌旄。巧拙何須說。姸媸各有遭。自慙空守井。倘許共遊濠。寂莫無佳句。艱難醉白醪。誰憐張仲蔚。頭白隱蓬蒿。附元韻 默所佹丈饒奇氣。螟蛉視二豪。壯夫羞篆刻。名士讀離騷。事業期千古。襟懷託衆髦。猖狂同阮籍。度量蔑山濤。辯囿機鋒利。詞壇約束牢。知希行最獨。和寡調偏高。大手班楊筆。仙標郭李艘。微言抽鍵鑰。神怪怕騰逃。行險寧編虎。擎頹擬斷鼇。穿楊空絶藝。攀桂晩榮褒。通塞安時命。三淸屬九皐。一麾曾墨綬。幾載尙靑袍。喜士傾當世。論交及我曹。風塵同潦倒。詩酒且嬉遨。抱拙身還佚。懷賢夢已勞。唱酬承節制。牽帥仰旌旄。倚伏元無妄。雲泥任所遭。憤時休任石。適興共游濠。且可酬佳節。何論厭濁醪。更憐詩老逝。斯道日蓬蒿。</text>
<title>謝肅羽設宴弊居</title>,<text>芳隣曾接屋。外系亦同源。每講詩書禮。仍交祖子孫。死生將欲託。榮辱更堪論。世故紛相迫。生涯不自存。無端千里別。銷却幾年魂。寂莫愁誰語。音容久不諼。柴門迎玉節。竹裏對金樽。小築期終老。窮居憶故園。雲龍非敢逐。霧豹自孤蹲。珍重江湖約。君無有後言。</text>
<title>挽吳監司肅羽</title>,<text>昔子從吾學。齠齡得道樞。聲名追二陸。詞賦敵三都。敭歷登臺省。巡宣擁節符。才高仍穎悟。志切濟艱虞。出儐浮遼海。回驂止半途。陰陽爲禍患。性命在須臾。去日星軺儼。來時黼翣孤。薤歌經舊宅。雨泣滿康衢。永負倚閭望。終乖上殿趨。宸情嗟悼劇。褒贈渥恩殊。存沒關時了。哀榮曠世無。年纔強仕後。迹與古人俱。麗什空留篋。癡孩不絶呱。老夫頑不死。殘命更何須。骨肉皆凋喪。親朋盡落殂。寥寥掩窮巷。踽踽絶門徒。幸賴侯芭在。相期末路扶。君今亦已矣。誰復護吾愚。</text>
<title>挽李判書尙古</title>,<text>與子同司馬。芳隣幸接籬。何論一日長。永託百年期。蕭寺聯衾夜。箕都共醉時。琴歌淹歲月。花柳送生涯。勝事終蕭索。交游有盛衰。石洲無復見。東岳每相思。暮境親朋盡。窮年涕淚垂。寂寥門久掩。飄颯鬢如絲。幸賴知音在。何辭杖屨隨。朝朝陪語笑。日日接容儀。晩節情逾篤。窮途義不虧。陶陶如管鮑。款款若塤箎。豈意江都別。終成隔世悲。訃傳眞似夢。書到信還疑。命矣嗟何及。天乎竟至斯。誰能循國事。非但哭吾私。滄海飄丹旐。邙山掩繐帷。老夫心已折。題挽不成詩。</text>
<title>在鳳山。次李伴琴 砥 韻。二首。</title>,<text>避世君如斷尾鷄。琴書來卜海邊棲。山連九月秋霜早。江接三支夜雨迷。栗里未逢携酒伴。草堂閑對畫棊妻。白頭門掩干戈裏。窮巷蕭條繞蒺藜。其二流落延津江水南。柴門朝暮鎖煙嵐。生涯算了頭全白。時事聞來淚幾含。腹裏龍韜無處試。枕中鴻寶尙窮探。可憐甲子泥塗混。未得燕臺抵掌談。</text>
<title>悼亡</title>,<text>人間花落尺波東。偕老盟寒世事終。異鵲新歌哀趙澤。結腸遺操怨空同。玉琴絃絶秋塵積。金鴨香銷夜帳空。一十三年如夢覺。共誰辛苦亂離中。</text>
<title>憶權汝章</title>,<text>有智權公見事遲。如何萬里久南爲。干戈阻絶無消息。骨肉東西怨別離。滄海孤舟經幾日。荒山飢走亦多時。居然六載違鷄黍。江渭迢迢費夢思。</text>
<title>喜得梁子漸書</title>,<text>一別江南梁伯鸞。干戈消息阻秦關。心疑塡壑長垂淚。書到爲人始破顏。想見殘生辭水竹。便携慈母入松山。知音唯我離違久。旅食何堪桂玉艱。</text>
<title>南中名姝秋香。善琴歌。逃亂徒步。梁友子發。路中相遇。遂得一日之懽。及來龍山。秋娘以國色擅京城。有王子方寵幸。子發不敢窺其門。乃作神女夢中之句。其友有戲題一律于秋娘壁上者。余次其韻。竝命東岳，鳴皐和焉。</title>,<text>風塵南國舊盟寒。旅泊西江翠黛殘。琴上落梅彈更罷。枕邊行雨夢初闌。緱山此夜迎王子。海曲三春怨伯鸞。唯有篋中神女句。避人和淚就燈看。</text>
<title>往同福舟遊赤壁</title>,<text>千尺瓊崖錦繡堆。赤城霞氣遠崔嵬。若非快斧龍門鑿。定是神鞭碣石開。下有滄江翻雪浪。回看白日變風雷。山高月小渾依舊。只欠蘇仙作賦才。</text>
<title>次芝川相公寄示韻</title>,<text>相國堂堂天挺豪。恥將功業比蕭曹。文章在古誰能抗。見識於今獨自高。世上是非何足辨。人生憂患苦無逃。靈臺豫兌存吾樂。榮辱升沈等一毛。附元韻 芝川一一之民若介豪。生今思古混凡曹。風霆歷覽無窮際。王伯論才更着高。萬事傷心皆脫落。一官餬口寔藏逃。何人好借吹噓氣。天上靑雲送羽毛。</text>
<title>訪芝川公於鷺梁。芝川以詩爲謝。因次其韻。</title>,<text>人間萬事一浮埃。天或虛生濟世才。素節雖堅時不利。奇功未策禍方來。忍看衆呴丘山沒。誰抉重雲日月開。竟使冤氛干斗極。可憐千載更無雷。附元韻 芝川柴門寥落謝塵埃。見子方知有大才。天下奇男王適至。人間仙客李膺來。一言的破梟盧慣。萬事疏通決水開。常調小官非可處。蛟龍終必作雲雷。</text>
<title>次正陽臺韻</title>,<text>累土經營築小臺。正當南陸六龍回。非關就暖賓新雁。只爲求陽熟大梅。鉛汞不須方外覓。鼎爐端可此中開。從知至道人皆笑。世上誰能貴老萊。</text>
<title>次梁子漸韻</title>,<text>秋雨蕭蕭夜色涼。帶方歸思轉茫茫。愁看菊蕊依墻角。忍聽歌聲繞屋梁。亂後身名猶落拓。醉中詩興任顚狂。無因起汝文園病。腸斷靑燈照竹床。</text>
<title>滿月臺 朝天錄</title>,<text>千載神都半月城。龍爭虎戰幾經營。當時寶曆靑松在。今日荒臺碧草生。宮燭替爲螢火出。蛾眉留作遠山橫。興亡從古皆如此。何必登臨淚濕纓。</text>
<title>平山山城 朴叔夜所築</title>,<text>江上靑山斷復橫。周遭十里荷天成。前朝古跡餘殘壘。叔夜新功創曲城。粉堞跨空光照耀。麗醮臨壑勢峥嶸。金湯從古難爲力。辛苦當年謾役氓。</text>
<title>蔥秀山</title>,<text>翠壁千尋劃地開。淸川曲曲勢縈回。泉從石竇琮琤響。葉着崖顚錦繡堆。自古華人留賞翫。幾多詞客費敲推。朱欄獨倚忘歸去。一陣松風萬壑哀。</text>
<title>夜宴樓舡醉歸</title>,<text>街頭列炬匝縱橫。宴罷樓舡欲二更。秋夜月明箕子國。霜天雁叫衛王城。不嫌長袖僛僛舞。任使蛾眉緩緩行。明日普通門外路。誰憐孤客遠遊情。</text>
<title>登浮碧樓遺址</title>,<text>高樓百尺勢崔嵬。曾見危甍壓水隈。兵火不饒留勝槩。登臨空惜藉蒿萊。東明古跡麒麟窟。王儉遺基乙密臺。惆悵仙蹤問無處。日斜風磴獨徘徊。</text>
<title>箕城有一老妓。曾於己卯西游時相見。到今三十年。重過此地。白髮已種種矣。遂戲題一律以贈。</title>,<text>湖州曾見艶陽花。三十年光劇鳥過。芳約已隨人事變。衰容漸逐歲華加。含羞欲護雙鬟雪。獻態猶呈一笑瑳。可惜徐娘今老矣。此生無復畫雙蛾。</text>
<title>夜渡控江亭</title>,<text>津頭列炬如列星。畫舡簫鼓艤名亭。黃帽鳴榔夜江白。緋衣吹角秋山靑。棲鴉叫散楓樹峽。宿鷺驚起蘆花汀。始投嘉山斗欲轉。客醉昏昏猶未醒。</text>
<title>龍灣館</title>,<text>扶桑西極鴨江東。夷夏連疆地勢窮。一路風寒方面重。三韓形勝霸圖雄。樓臺處處笙歌咽。紅粉行行意態同。因憶翠華來駐日。不堪揮淚過行宮。</text>
<title>聚勝亭</title>,<text>龍灣佳麗擅吾東。樓館笙歌沸翠空。自是靑丘都護府。便成紅粉綺羅叢。月臨萬井煙光碧。秋晩千村樹葉紅。聚勝亭前容醉舞。錦筵華燭動香風。</text>
<title>統軍亭</title>,<text>紅亭如翼跨城頭。俯送長江入海流。目斷胡山連北陸。心馳周道指中州。乾坤始覺浮生晩。人世方知萬事休。回首扶桑天一極。杳然何處是靑丘。</text>
<title>重九日。兵使柳子溫 珩 令公。設宴于統軍亭。是日風雨大作。</title>,<text>將軍高會作重陽。龍伯揚威助一場。雨脚柱天滄海立。雷車蹴地不周僵。分行樂府歌聲振。列隊紅粧舞袖長。大醉通宵窮樂事。書生豪氣亦差強。</text>
<title>九龍祠</title>,<text>下有靈潭上有祠。九龍游息兩相宜。玄壇帖妥神容與。閟殿幽深鬼護持。翠柏蒼松如列侍。祥雲瑞霧自離披。芳蘭奠罷忘歸路。日暮汀洲有所思。</text>
<title>觀兵使習陣</title>,<text>將軍結束擁豼貅。曉闢轅門彗劍矛。萬馬騰空飛電讓。千車輾地疾雷休。陣成雲鳥驚毛髮。凱奏天鵝捷老酋。從此關西嚴鎖鑰。九重無復軫邊憂。</text>
<title>龍灣。喜逢宋點馬永叔。</title>,<text>童稚情親四十年。幾多京國共蹁蹮。兵戈遠阻心常瘁。關塞相逢喜欲顚。滿酌深杯須大醉。高歌一曲暢幽悁。明朝又作天涯別。君向香山我向燕。</text>
<title>宿九連城</title>,<text>平沙浩浩敻無垠。三渡官津日已曛。長路豈論雙鬢白。佳期聊惜寸腸焚。孤城寒柝鳴關月。遠戍殘烽照塞雲。回首龍灣煙樹杳。隔江歌吹夜深聞。</text>
<title>過松鶻山</title>,<text>雄蟠千古作名山。鎭壓東涯聳翠鬟。日月蔽虧分壁面。雲煙呑吐祕孱顏。定知淸賞多奇勝。爲在遐荒少陟攀。安得扶筇登絶頂。擧頭千里望鄕關。</text>
<title>金石山。往在庚子。妖賊金得時聚黨雄據。官軍討滅之。</title>,<text>妖酋當日擁戈鋋。蟻結蜂屯得藪淵。術妙公超能作霧。強踰張角敢干天。靈山不許凶徒據。亂領終爲兩觀懸。壑怒巖嗔有餘憤。西風吹雨洗腥羶。</text>
<title>鳳凰城。或曰安市城。或曰莒州城。安市則楊萬春之所守。莒州則盍蘇文所據也。</title>,<text>幾疊靑山古戰場。周遭十里擁金湯。連墻冠岫干星漢。列堞嬰巒束劍鋩。行客謾疑安市蹟。居民猶說盍蘇強。悠悠往事憑誰問。一抹螺鬟帶夕陽。</text>
<title>鎭東堡</title>,<text>平明驅馬向中原。玉節翩翩過塞垣。入境便能遵夏制。逢人猶未變夷言。女兒纏足經何據。男子無鞶禮不援。三代遺風豈如此。始知流俗染胡元。</text>
<title>八渡河</title>,<text>長川曲曲勢縈回。一日辛勤八渡來。斟酌淺深衣揭厲。備嘗夷險馬隤頹。粼粼白石尖能嚙。潑潑嘉魚去復廻。欲採芳蘭無處寄。西風殘照自生哀。</text>
<title>將軍廟</title>,<text>古廟荒涼帶夕曛。行人來拜女將軍。靈壇寂寂臨蒼壁。石塔亭亭上白雲。一境災祥瞻肸蠁。四時香火薦菲芬。慇懃更把㺽珓擲。報道前途好十分。</text>
<title>駐蹕山</title>,<text>文皇當日志驕盈。兵壓高麗枉自行。大戰孤城神力盡。玄花白羽悔心萌。箕邦素是恭侯度。天子何爲遠出征。可惜魏徵今不在。荒碑三尺毀還成。</text>
<title>入遼陽城 二首</title>,<text>雲布星羅列陣雄。臺隍隨處擁羆熊。關防最是遼陽鎭。恢拓方知聖祖功。鐵馬騰槽餘踠足。健兒披甲帶雕弓。邊疆自此安耕鑿。歌吹喧喧樂未窮。其二遼陽都會冠諸營。複柵重關莫與京。日落亭臺收纛節。塵迷闤闠沸歌笙。將軍號令風霆肅。天子仁恩雨露成。共說單于遠遁走。今秋防戍不添兵。</text>
<title>華表柱 二首</title>,<text>千年華表古城邊。粉堵朱門鎖斷煙。塵世祗今傳異事。淸都何處覓眞仙。死生縱有盈虛理。變幻潛移造化權。獨立荒庭多感慨。月明疑見羽衣翩。其二城郭依然世事非。傷心目下塚纍纍。辭家化鶴方千歲。變海成田亦一時。叫罷殘宵誰更和。飛來孤柱竟無依。令威也有人間戀。始識神仙道不奇。</text>
<title>白塔寺 二首</title>,<text>千尋石塔直崇崇。戍削神功壯且雄。特立空中經幾劫。遠超埃壒柱層穹。還如龍掛銀鱗動。又似河傾玉液通。好是人間日落後。每從高處見殘紅。其二驅車來朅梵王宮。一路金沙法界通。花雨滿空香淑郁。慧雲環塔氣沖融。一身千手何靈怪。三界諸天各異同。叱喝妖氛勤衛護。邊疆終始荷神功。</text>
<title>到廣寧府 都御史楊鎬。摠兵麻貴。</title>,<text>煙塵雜還廣寧城。蹄轍訇訇不絶聲。朝旭射輝開錦繡。春雷殷地沸歌笙。將軍號令風霜肅。御史威稜草木驚。當日征東勳業在。小邦偏說二公名。</text>
<title>過李提督 如松 祠</title>,<text>虎父方知有虎子。傳家兵略冠諸公。當時平壤摧強寇。此日藩邦荷大功。許國已堅裹革志。追胡終效死綏忠。廣寧城外遺祠在。長使行人恨不窮。</text>
<title>醫巫閭山</title>,<text>名山蟠屈峙東藩。隔閡羌胡拔厚坤。含澤萬峯爲國望。封王何代致崇恩。至今祠廟神靈在。依舊朝廷禮數尊。仍憶古人嘉遯處。欲將詩句弔英魂。賀給事欽曾隱此</text>
<title>長城</title>,<text>矗矗陰山問幾重。東來列郭跨連峯。縱橫粉堞銀成雉。繚繞金墉玉作龍。死憶蒙恬摧地脈。威思秦帝塞要衝。至今扞蔽防胡羯。永使邊氓奠九農。</text>
<title>姜女墳</title>,<text>芳洲日落浦雲迷。洲上孤墳碧草齊。夜久怳聞環佩響。月明疑見翠眉低。重泉倘會良人面。東海應無怨鳥啼。千載貞魂猶未洩。城崩不獨杞梁妻。</text>
<title>望夫臺</title>,<text>有石巉巖碧海隈。行人指點望夫臺。秦皇築怨城猶在。姜女懷貞節尙巍。身化武昌心不轉。淚添湘渚恨難裁。滄波極目無尋處。長使孤魂首幾擡。</text>
<title>山海關</title>,<text>長城盡處海連山。爲設要衝第一關。聖祖神功因地利。謀臣壯略覷天慳。雄臨渤澥藩諸夏。險敵崤函控百蠻。日出門開行旅集。半從東去半西還。</text>
<title>望海樓</title>,<text>長城東走入滄溟。上有飛樓耀極汀。境接扶桑賓出日。勢窮埃壒俯流星。鯨鵬倒側波常擊。儵倏過從道幾經。安得長風破萬里。泠然自善向靑冥。</text>
<title>秦皇島</title>,<text>滄波浩渺與天平。望裏螺鬟一點橫。鞭石未成看日計。燒金空費鍊丹誠。童男不返佳期誤。方士無功大命傾。爲問秦皇何事業。至今人笑海山名。</text>
<title>登永平府城門樓</title>,<text>楡柳陰陰掩古城。旗亭處處夕煙生。河流直截盧龍縣。山勢斜連右北平。跡記夏王開碣石。威思漢將築神營。書生弔古增悲感。倚劍秋天一嘯橫。</text>
<title>漁陽橋</title>,<text>煙樹微茫客路遲。薊州城外石橋危。因思鼙鼓驚霓舞。却怪金錢洗祿兒。自是明皇遺虎患。非緣胡羯朶羊頤。當時若聽九齡計。天寶何曾有亂離。</text>
<title>崆峒山</title>,<text>靈山合作廣成宮。黃帝曾遊拜下風。至道玄微難可問。寓言荒怪孰能窮。仙蹤今古傳疑信。地理東西較異同。我有防身一長劍。倚來無愧杜陵翁。</text>
<title>入朝陽門</title>,<text>九陌黃塵漲碧空。滿城歌管綺羅叢。觚稜掩映祥雲裏。金闕玲瓏落照中。鍾鼎萬家開繡戶。軒車十里擁香風。盱衡快覩皇居壯。欲賦燕都句未工。</text>
<title>過柴市</title>,<text>宇漲黃塵汗雨霏。九衢蹄轍匝如圍。明知此地文山死。不覺今朝老淚揮。謠俗尙傳衣帶贊。精神應托日星輝。年年風雨雷霆夜。時見長虹萬丈飛。</text>
<title>黃金臺</title>,<text>昭王當日築金臺。厚禮招賢不愛財。非爲經營耽樂地。只緣延訪濟時才。圖齊要雪長城辱。自魏終看樂毅來。千載無人傳盛事。遺墟寂寞夕陽哀。</text>
<title>玉河館</title>,<text>長安街上玉河濱。邸館蕭條接遠人。萬里艱難方到此。孤懷寂寞又逢春。重門深鎖誰相問。缺月高懸獨可親。莫道觀周爲樂事。始知行役最酸辛。</text>
<title>早朝五鳳樓</title>,<text>漏盡端門下蹕聲。千官隨入佩環鳴。觚稜拂斗雙龍翥。扇影迎煇五鳳明。鴉散禁林天欲曙。象移丹陛禮初成。外臣偏感皇恩重。特賜宮醪示寵榮。</text>
<title>禁川橋</title>,<text>築石開渠導碧波。皇恩洋溢牣鮫鼉。源從太液環宸極。派出宮城入潞河。斜倚玉欄虹欲吐。俯臨銀漢鏡新磨。可憐一去無廻日。更到天池奈爾何。</text>
<title>國子監</title>,<text>靈宮奕赫煥金丹。殿宇高開璧水寒。列侍誾誾班位儼。諸生濟濟禮容端。深嚴古巷槐成市。肅穆空庭杏繞壇。千載無人傳一貫。可憐吾道屬艱難。</text>
<title>天壇</title>,<text>南郊爽塏瑞光飛。上帝靈宮倣紫微。白玉爲階蒼玉砌。黃金作屋赤金扉。氣連河漢雲常逗。勢逼句陳露未晞。天子慇懃來獻璧。虔誠太乙禮無違。</text>
<title>朝天宮</title>,<text>瓊宮瑤闕鬱參差。曉入三淸講禮儀。瑞霧映簷時掩惹。祥雲覆屋自離披。霞冠道士談鉛汞。玉佩眞人畫坎离。何幸此身遊上界。分明學得蕊珠詩。</text>
<title>臘日</title>,<text>頊帝成功臘向殘。皇都風日覺闌珊。三冬已盡渾無雪。一歲將窮尙不寒。堤柳漾金晴影直。墻梅綻玉暗香團。光陰如許相催迫。客子歸期久未拚。</text>
<title>立春</title>,<text>歲紀王春斗欲寅。一年佳節屬玆辰。盤中細菜靑絲嫩。鏡裏衰容白髮新。門帖已違癡女祝。家書空憶老妻貧。窮愁旅館渾無賴。覓紙題詩獨自呻。</text>
<title>聽于樂師彈琴 樂師作寒梅，白雪二調。最淸絶可愛。</title>,<text>玉軫泠泠韻七絃。龍脣鳳尾象方圓。徽長更覺留餘響。調古還應斷俗緣。白貢亂飄吟別鶴。寒梅欲謝咽幽泉。可憐夷夏聲音異。法曲新詞不可傳。</text>
<title>有賣造花者。紅藥白梅共一紙盆。其巧逼眞。置諸案上而賦之。</title>,<text>巧匠能偸造化工。裁花白白間紅紅。非緣鄒子吹噓力。豈借韓湘頃刻功。案上相親當臘日。園中却笑向東風。明皇羯鼓還多事。未及書生對一叢。</text>
<title>琉璃甁貯水。養紫魚數箇。寘案上。澄澈若空。一魚之影。或有大小。或成五六。殊爲異觀。</title>,<text>琉璃甁樣似胡盧。貯水觀魚秖自娛。紫鬣游空成五六。紅鱗懸鏡幻纖麤。悠然波底潛雖伏。其柰壺心有若無。豈必濠梁知爾樂。相忘亦似在江湖。</text>
<title>鸚鵡</title>,<text>一入雕籠歲已深。舊巢空寄隴西林。逢人每道思家恨。見月頻傷憶子心。翠羽凋零還自惜。緗衿憔悴苦悲吟。鯫生未解中華語。此日相看愧爾禽。</text>
<title>除夜</title>,<text>家家爆竹送殘年。旅館空傷節序遷。縱有屠蘇應後飮。誰將柏葉屬先傳。愁看孤燭空燒跋。暗數寒更獨不眠。遙想弟兄相對處。可堪中夜涕潸然。</text>
<title>賀元正</title>,<text>問夜何其夜向晨。復隨冠冕入楓宸。臚聲雷動千官拜。羽衛雲屯六象陳。頌獻椒花添聖壽。思頒醽酒樂新春。若敎此日談經義。亦有朝鮮奪席臣。</text>
<title>人日</title>,<text>瑞旭暉暉映紫宸。條風習習起紅塵。雪消上苑宮渠漲。煙繞長堤御柳顰。一歲休災占此日。三春憂樂屬玆辰。漢陽歸客偏多感。憶着墻梅幾許新。</text>
<title>客夜</title>,<text>虛幌沈沈捲北風。禁城更鼓饗鼕鼕。夢廻鄕國三千里。心絶雲山一萬重。蠻館寂寥人已定。紙窓蕭瑟雪初封。誰知半夜高麗客。獨擁寒衾數曉鐘。</text>
<title>久客</title>,<text>孤臣銜命遠朝天。使節淹留又一年。炊桂幾多愁季子。乘槎猶未返張騫。腰間賴有防身劍。橐裏慙無使鬼錢。屈指歸期春又暮。寒簷獨坐意茫然。</text>
<title>夜坐</title>,<text>中宵默默坐如齋。閉目深思遣客懷。萬事乘除無好計。一生憂樂可安排。任他鷁與功名退。遮莫魔敎志願乖。百歲三分吾有二。從今只合養殘骸。</text>
<title>次韓提督 萬象 韻 二首○幷敍</title>,<text>足下不以僕爲互鄕。評批拙句。多有照火擿埴之意。惶感銘骨。奚啻一字之褒。況賜以溫言慰誨。勤勤懇懇。不圖此生膺此殊遇。汗流竟趾。無以爲謝。向所云云拘縶等語。非敢以厭苦職事。嫌介防禁而說道也。言語之間。不覺其文字之大露。以致盛敎之丁寧。尤爲惶灼。僕雖遐裔之人。早學詩書。粗知靡監之義。寧憚飮氷之勞乎。足下引喩延陵。警責迷惑。是則我過矣。我過矣。第未知季子觀樂之日。亦在於封鎖閉鑰之中耶。呵呵。送來二詩。雄沈雅健。高出建安以上。正所謂崑山之片。丹穴之噦。讀之令人颯颯然牙頰生風。恨不得薔薇露以盥手也。今將持歸海外。誇示一世之榮。藏之十襲。永作傳家之寶。則僕之此行。可謂侈矣。行旅之苦。有不暇論矣。固知荒僻之文。鄙俚庸陋。不敢步和玉韻。而盛意不可孤。重恩亦不可不報。敢將唐突於大巫之前。是何異吹竹筒而效羆鳴。持布鼓而過雷門。多見其不知量也。佳篇綺麗艶春華。始識詞源極聖涯。潤色不資東里產。汪洋自作大方家。高吟快似當風鶻。欲和茫如泛海槎。棐几焚香三歎息。傍人密若且無譁。其二春盡皇都歲自華。風光淡蕩玉河涯。有時見月愁蠻館。無路尋春問酒家。映戶獨占蛛閃閃。啼簷虛卜鵲槎槎。淹留更値元宵節。隔里那堪笑語譁。其三文章手障百州東。符彩鸞棲翠竹叢。職重夕郞參宿應。官高春省管車同。夷懷安國仁聲播。帝愛君平句語工。何幸此身擎麗什。披來一讀愈頭風。其四客裏驚看斗柄東。寒梅已坼去年叢。春臺氣象熙熙遍。帝里笙歌處處同。愧我苦吟無鬼助。多君揮筆奪天工。延陵觀樂何須羨。得此新詩當國風。附元韻 幷敍○太原韓萬象貴邦肇自箕封。人文澤於大雅。琳琅佳什。可比絃歌。乃篇中類多牢騷不平之嘅。藉令延陵可起。宜作如何觀。夫以本朝赤子故。重費馳驅。一體之誼。天子憪然念之。奬賚有加焉。第當殘臘初春。禁例森肅。信宿暫淹。計非得已。在使臣祗奉王事。何當告勞。在有司供億勤渠。未嘗致薄。至於門禁鎖鑰之嚴。用防市井窺伺之竇。此從來故事。非自今始。若云拘縶幽囚待之夷禮。毋論非本朝字小之仁。亦於貴邦體面未雅。不佞未嫺詩體。第就來篇。僭加題品。幷俚語二章奉答。惟下執事裁之。帝里春和徧物華。謾勞嘉客悵天涯。西雝信宿綏三恪。東海冠裳本一家。捧日迢遙揆上國。乘風咫尺傍仙槎。皇仁自是同高厚。寄語波臣莫浪譁。故國聲華振海東。客囊猶自挾詩叢。一從雅調賽歌後。贏得風傳唱和同。不信羈愁抽句巧。還乘淸晏度思工。箇中退虜饒長策。肯慮狂倭破浪風。</text>
<title>偶吟</title>,<text>風塵役役任沈浮。蓬累東西不自由。末路功名如蜀道。百年身世已鴻溝。輸將壯志供霜髮。散了窮愁賴酒篘。看取檀公無上策。莫如歸去伴沙鷗。</text>
<title>憶女兒</title>,<text>今歲渠生已七年。不宜遊戲出門前。瞻鴉每想塗窓墨。對蕨翻思覓栗拳。學毋曉粧應未慣。呼爺夜哭竟誰憐。唯當老子還家日。未脫征衣抱爾先。</text>
<title>夢見少女</title>,<text>少女新年恰二齡。可憐稚弱冀盈成。呼爺未辨喃喃語。學步纔移寸寸行。泡沫浮漚長係念。明珠芳玉最關情。只憑夢裏須提抱。覺後無因問死生。</text>
<title>憶伯兄</title>,<text>失怙年來仰伯兄。相依爲命送餘生。從前會合衾常共。垂老分離涕自橫。家食久拚三載苦。朝衣倘得一官榮。唯將夜夜燈花卜。暗祝哥哥五馬行。</text>
<title>憶仲兄</title>,<text>南州一邑小如盤。不合吾兄莅此官。哭大難容從蠖屈。時乖無命先鵬搏。只緣過飮嬰多病。每念傷生戒萬端。千里相思猶有恨。況今行役在長安。</text>
<title>憶舍弟</title>,<text>少日同登翰墨壇。人稱聯璧共追攀。機雲盛譽吾難忝。璩瑒芳名爾可班。借勢每憑鶼鶼助。知音自許弟兄間。衰年作別還經歲。關塞茫茫隔萬山。</text>
<title>上元觀燈</title>,<text>西漢欽禋太乙神。張燈遺俗作佳辰。銀花鬪巧魚龍眩。火樹爭奇鬼怪陳。萬落通宵騰鼓吹。九衢如晝織車輪。遐蹤怳入廣陵界。目倒魂翻坐到晨。</text>
<title>耗磨日</title>,<text>客裏頻驚歲律增。元宵纔過耗磨仍。落階始惜今朝莢。懸壁還憎昨夜燈。流俗縱傳須痛飮。他鄕無計得如澠。悄然終日空佳節。獨倚寒窓看月昇。</text>
<title>憶權汝章</title>,<text>苦憶花山權石洲。平生自謂得天遊。百年身付一杯酒。千首詩輕萬戶侯。局趣塵埃非素性。婆娑江海尙風流。可憐豪傑終何用。天地無情易白頭。</text>
<title>憶李子敏</title>,<text>東岳魁梧氣象峨。文章元不數陰何。雄沈直與馬卿敵。俊逸羞同明遠科。江海一麾淹歲月。名場十載坐蹉跎。早知吾黨皆無命。悔不從前學衛鮀。</text>
<title>憶車復元 天輅</title>,<text>詩名誰似五山老。獨步騷壇氣勢高。艶似玄暉開錦肆。快如曺植卷風濤。幸同文墨交遊款。無柰違離夢想勞。賴有篇章來橐裏。思時披讀紙生毛。</text>
<title>社日</title>,<text>客來秋社還春社。身在他鄕憶故鄕。新燕入簾窺舊壘。癡蜂繞樹覓寒香。日長南畝初耕麥。風暖東皐始見鶬。處處賽神歌舞罷。一年豐稔祝句芒。</text>
<title>寒食日。留懷遠館。</title>,<text>客裏頻驚節序遷。又逢寒食意悽然。家家禁火埋鷄羽。處處登山掛紙錢。地近胡沙花事晩。天連麗界日光鮮。可憐空館愁誰語。憶着城南涕自漣。</text>
<title>楊經理 鎬 畫像</title>,<text>征東韜略冠諸公。羽扇從容摠六戎。再奠鯷岑開化日。深探虎穴振威風。傾心共戴生成惠。摹像還憑繪素功。瞻拜廟庭欣孔邇。定知香火到無窮。</text>
<title>次洪群玉 千璟 韻</title>,<text>子與揚雄果孰優。平生俱有畔牢愁。玄經幽妙傳無繼。貧鬼揶揄逐亦留。自以光塵隨濁俗。庶將身世學虛舟。何人載酒來相問。寂寞柴門掩九秋。</text>
<title>長安寺 游楓岳時</title>,<text>一入壺天世念灰。煙霞仿像畫屛開。風湍轉壑雷霆鬪。霜葉漫山錦繡堆。玉殿玲瓏生瑞靄。金沙靜散絶浮埃。如何學得眞如法。終老松雲更不廻。</text>
<title>普德窟</title>,<text>嵌巖玄牝黑無底。紫蘿靉靆凝作霏。鐵壁倚天危若墜。銅柱懸空勢欲飛。厭觀萬二千峯盡。方知四十九年非。時年四十九歲 胸次磊碨今始盪。眼界汗漫迷所歸。</text>
<title>次梁子發東崖韻 二首</title>,<text>沙村日落夕煙生。松竹叢中有草亭。匹馬遠來當歲暮。孤燈細話到天明。橋橫烏鵲臨官渡。山繞蛟龍見古城。安得與君終老此。白頭垂釣蓼花汀。其二梁氏斑斑好弟兄。蜚英當代擅才名。平生意氣論交道。末路浮沈見世情。爲問曳裾懷滅字。何如垂釣坐班荊。靑山不改年前色。惟有氷灘減舊聲。</text>
<title>次房氏沙溪精舍韻 二首</title>,<text>形勝龍城冠海東。房君精舍擅南中。繞溪翠幔圍新竹。撼屋晴濤散古松。灰煖藥鑢香冉惹。月明琴榻響玲瓏。詩書舊業傳三世。貽厥孫謀永不窮。其二高山流水屋西東。琴瑟圖書老此中。靜界知音唯白鳥。衰年托契有靑松。入簾花影春光嫩。繞枕灘聲玉韻瓏。一室蕭然存至樂。笑他狂籍哭途窮。</text>
<title>次張氏光霽亭韻</title>,<text>閑中風月是知音。光霽名亭取義深。最愛吹花來水面。尤憐經雨到天心。廢興縱有關時運。景色應無變古今。欲策驪駒輸勝賞。携君一辦共登臨。</text>
<title>過達川 申巡邊砬戰場</title>,<text>悲風颯颯古城頭。慘目雲煙摠是愁。鳥嶺有知天亦老。琴臺無語水空流。刀槍斷折沈沙底。蟲鶴啁啾怨道周。勝敗縱然由國運。將軍可謂拙於謀。</text>
<title>丹陽峽</title>,<text>淸江一帶幾廻縈。兩岸靑山活畫明。造化有心能戌削。夸娥着手謾經營。驅來不是秦鞭叱。疏鑿應從禹斧成。盡日行吟輸勝賞。移家便欲送餘生。</text>
<title>遊太白山</title>,<text>曾聞太白絶殊尤。作意今登最上頭。秋色近連浮石寺。夕陽高掛覺華樓。世間萬事同吹累。物外千峯好遠遊。從此欲成終老約。山靈倘許俗人留。</text>
<title>送許都事子賀 𥛚二首</title>,<text>榮辱升沈孰主張。嶔崎世路劇羊腸。蓬間原憲飢無賴。花底秦宮樂未央。豈獨文章憎命達。須知孤直致身殃。吾儕事業還如此。出佐巡宣且不妨。其二憐君遠赴咸山幕。溟海黏天嶺路長。自古詞人渾落拓。匪今淸論詘文章。乖時未展經綸志。負氣終堅鐵石腸。三渡龍江頭盡白。往來猶得富詩囊。</text>
<title>送柳少尹由正 塗 赴平壤</title>,<text>昔我西京故倦遊。笙歌幾醉大同樓。三行紅粉皆回首。十里珠簾半上鉤。少日留連眞薄倖。當時傳道最風流。送君作尹成追憶。萬事如今只白頭。</text>
<title>次梁子漸韻 三首</title>,<text>江湖浩渺隔風塵。一室蕭然臥此身。鷗鷺有心何用狎。琴書多事不須親。形骸寂寞同枯木。意想虛無卽至人。花落鳥啼俱不管。豈知門外過三春。其二湖上危峯聳翠巒。中藏斗屋碩人寬。耦耕南畝非游食。學釣西磯豈素餐。風浪殷床驚夜聽。雲煙當戶媚朝看。居閑始覺身無事。怳入華胥一夢團。其三徙倚江樓春日長。一杯村酒緩愁腸。沙邊獨鶴迷歸路。天際群鴉趁夕陽。風怒不禁茅屋捲。雨乾無奈石田荒。君平與世終相棄。誰識吾今已括囊。</text>
<title>挽金參判 玏</title>,<text>淑氣扶輿太白山。鍾生豪傑闡儒關。早登廊廟功名震。老臥江湖歲月閑。吾道已窮天不憖。斯文將喪國方艱。曾叨龜鶴亭前醉。瞻望南雲涕淚潸。</text>
<title>送李尙古 景稷 入日本 二首</title>,<text>扶桑東極海連天。徐福遺墟日出邊。自古蜂屯千聖化。從今鴞變謝前愆。巴氓要待相如論。漢詔終須陸賈宣。此去定知馴獷俗。佇看圖畫在凌煙。其二茫茫滄海接瀛蓬。萬里扶桑東復東。採藥秦童猶不返。乘槎漢使詎能窮。鯨鵬倒側長空外。日月升沈積水中。持節此行眞快意。往來惟信一帆風。</text>
<title>釋悶。寄子敏怡叔。</title>,<text>不死元知荷聖明。歸來林下保餘生。恩山欲負摧蚊力。冤海難塡罄鳥誠。一枕槐安粱已熟。三年楮葉技無成。天涯戀闕丹心破。老淚淫淫幾日晴。附次韻 東岳臨書不敢語分明。暫別經春太瘦生。千里各垂憂國淚。百年俱抱愛君誠。大臣廊廟誰更化。元帥戎庭謾請成。麥壟又如龜兆拆。卽驚梅雨却催晴。附次韻 竹陰別後全知兩鬢明。倘能頤靜養殘生。身謀子亦抛長策。交道吾猶保拙誠。憑几自諳齊得喪。鼓琴那可免虧成。他時會訪無名處。蓼水煙波接海晴。</text>
<title>鴨綠峽。次玄洲韻。游頭流山時</title>,<text>峽裏春陰雨乍晴。孤舟搖曳渡頭橫。潛蛟欲舞迎帆影。怪鳥如歌倚篴聲。塵土幾年悲世道。江湖隨處樂吾生。從今俗念都銷了。未到仙山骨已淸。</text>
<title>石柱峽</title>,<text>澹澹長江矗矗山。蒼松白石畫圖間。遊人探勝忘身老。倦馬臨危覺力孱。谷鳥遷林還自語。巖花倒水似低顏。婆娑物外因成趣。回首塵寰一夢寒。</text>
<title>投鳳城。次玄洲韻。</title>,<text>倦馬遲遲適莽蒼。晩投江縣宿公堂。虛簷燕掠飛花白。古堞鴉啼落日黃。亂後十年人未集。春來四野地多荒。明朝欲向雙溪寺。說與征夫早促裝。</text>
<title>花開峽。次子發韻。</title>,<text>尋眞幽興此時多。不憚淸溪道路賖。乾沒幾年沈苦海。浪遊今日入恒沙。蒼崖爛熳開雲錦。紫府冥濛鬧雨花。三十六天看已盡。從玆免笑大方家。</text>
<title>雙溪寺。次玄洲韻。</title>,<text>洞天深處畫樓危。客子登臨落日時。學士不來留古石。鑑禪何在有殘碑。千年陳迹水雲散。一夜淸遊山月遲。愛聽風泉仍坐久。滿庭花雨更神奇。</text>
<title>翫瀑臺</title>,<text>學士當年避俗氛。愛看飛瀑坐朝曛。直垂丹壁強千仞。界割靑山恰半分。俯聽地中雷殷殷。回瞻天際雪紛紛。摩挲石刻成怊悵。彷彿笙簫下白雲。</text>
<title>靑鶴洞</title>,<text>攀蘿捫磴歷嶔崎。上有伽藍特地危。玄牝萬尋坤軸陷。蒼崖千疊日輪虧。垂天飛瀑銀河落。轉壑跳波鐵馬馳。此地孤雲如可見。願驂鸞馭共追隨。</text>
<title>凌波閣</title>,<text>藍輿盡日在山中。行到神興路始窮。造化有心陶異境。夸娥着手做奇功。三神洞邃琪花老。七佛臺高瑞霧籠。不必吾身生羽翰。泠然猶可御長風。</text>
<title>別吳肅羽</title>,<text>高樓悄悄動悲歌。遠別知音意若何。千載尙如朝暮遇。竝時誰較歲年差。關門紫氣行將隱。弟子玄經不至阿。人事無端離又合。更垂衰淚獨還家。</text>
<title>復贈肅羽</title>,<text>迢遞南涯舊識稀。郊原寂歷掩柴扉。世無知我身將隱。時復談經道自肥。萬事違心眞可笑。殘年多病更何希。感君千里來相慰。步出溪亭坐落暉。</text>
<title>次肅羽韻</title>,<text>一出人間賦遠遊。行裝獨倚仲宣樓。回瞻故國身千里。長憶仙山夢九秋。世務多端吾計拙。乾坤無限此生浮。高歌落日悲塵劫。欲向黃龍學大修。</text>
<title>醉和肅羽</title>,<text>留連十日盡淸歡。拔劍高歌出肺肝。方丈晴光侵几席。蓼江鮮味入杯盤。百年塵世催殘夢。千里萍蹤偶一團。人事不常交得失。天涯此別摠無端。</text>
<title>次肅羽韻</title>,<text>年來多事厭人寰。顚倒携家隱碧山。阮籍琴樽依竹裏。劉安鷄犬在雲間。高瞻遠瀑時回首。偶得村醪一破顏。物外已堅終老約。夢魂全不到朝班。</text>
<title>和贈肅羽 二首</title>,<text>南天昨夜使星明。窮巷今朝畫角鳴。却取一年相別恨。盡輸千里遠來情。幽居計活靑山在。浮世悲歡白髮生。懴悔從前成底事。可憐塵土謾經營。其二庭梧颯颯動秋聲。遠客中宵一夢驚。回首秦京千里隔。繫舟夔峽寸心明。乘除世事分眞妄。斟酌身名較重輕。塵土向來何所得。可憐華髮滿頭生。</text>
<title>宿鼇山衙軒。贈主守梁子漸。三首。</title>,<text>落魄年來感二毛。羞將壯志隱蓬蒿。虞卿去趙身仍賤。司馬遊梁氣益豪。千世不宜求自試。乞憐何忍向人號。幸逢知己開懷抱。休道晴虹萬丈高。其二君家兄弟互難爲。筆法詞華妙一時。何幸弱齡同臭味。相將末路付心期。自慙老拙無三樂。多羨詩篇邁五噫。歲暮靑溪鷗鷺社。莫敎初計竟差池。其三主人詩律是長城。墨綬來臨實副名。吏散草庭琴有語。月明簾閣句還成。老梅雙樹當簷立。脩竹千竿繞砌生。露冕高哦無箇事。使君襟韻十分淸。</text>
<title>初度日。示主人子漸。</title>,<text>縣齋淸曉雨蕭蕭。獨起開窓坐寂寥。井落炊煙浮欲漲。岩崖宿霧淡將銷。鄕愁黯黯迷鼇峴。客路迢迢近鵲橋。況是今朝初度日。悄然孤抱倍無聊。</text>
<title>鼇山見秋娘詩帖。感舊以贈。</title>,<text>一別龍山二十年。舊遊回首夢依然。臺中雨散思神女。天上樓成弔鬼仙。浮世悲歡元有數。餘生邂逅豈無緣。紅顏翠袖渾如昨。更與殷勤弄七絃。曾在己亥。與石洲，鳴皐。逢秋娘於龍山。娘時携其伴荷秋。今二公皆爲泉下之人。荷娘亦病死。故詩內及焉。</text>
<title>夜飮。示子漸，肅羽。</title>,<text>抄秋遙夜靜沈沈。畫燭微明縣閣深。豈意重逢千里面。相看共說百年心。我今不飮無多酌。君自能詩試一吟。世故紛紛皆外事。深情都付伯牙琴。</text>
<title>夜坐</title>,<text>新秋縣閣思悽然。獨擁孤衾耿不眠。竟夜蟲聲亦何意。入簾蟾影最堪憐。人生草草元如寄。世故紛紛苦自牽。摧折壯心歸寂寞。此身無復死灰燃。</text>
<title>鼇山。別肅羽。</title>,<text>天時世事劇悠悠。鞍馬頻年作遠遊。官燭有情啼永夜。塞鴻如客怯新秋。不嫌關外逢何遜。且喜樽前對莫愁。怊悵明朝君去後。幽期還與白鷗謀。</text>
<title>送肅羽。翌日欲向帶方。阻雨贈主人。</title>,<text>知己如君實寡儔。南來行色豈無由。強扶杜老多年疾。聊作平原十日遊。秋雨滿簾驚客夢。候蟲啼壁攪鄕愁。連宵款款論心事。欲別依然更少留。</text>
<title>與友人有約。因霧雨不果。</title>,<text>朝來宿霧細霏霏。全掩南山隱翠微。濃處却愁埋大野。淡時還喜漏初暉。若令薈蔚因成雨。雖欲參尋奈濕衣。坐誤佳期日已晩。可憐人事又相違。</text>
<title>與海峯洪樂夫 命元時爲光州牧 約相訪。以妻病不得行。却寄二首。</title>,<text>尋君夙計已差池。多戲元因造物兒。遠客行裝何太促。病妻消息忽相隨。途窮不淺依劉計。世故仍乖御李期。匹馬重來吾肯負。趁看明月未全虧。其二宦遊陳迹已亡羊。流落江南地一方。供世備嘗三折臂。傷時只覺九回腸。心懸魏闕霜添鬢。夢罷秋堂月滿梁。好事從來魔有戲。又令芳約墮茫茫。</text>
<title>風詠亭。次壁上韻。</title>,<text>淸區蕭灑俗氛休。客子登臨萬里愁。漠漠層陰生遠野。依依落日下長洲。樓中黃鶴幾時返。江上白雲空自留。倚柱沈吟不歸去。晩林寒葉動高秋。</text>
<title>俛仰亭。次子漸韻。</title>,<text>筠輿伊軋上林皐。乘興登探未覺勞。松竹陰中荒逕小。巖厓矗處彩甍高。天邊落照晶光瘦。雲外層峯氣象豪。多少詩仙壁間語。詠來猶足當風騷。</text>
<title>次舍弟韻</title>,<text>千里辛勤下省村。一身羸悴病昏昏。他鄕見爾纔開眼。此日分携更斷魂。風擺紫荊春已老。雨荒靑草夢無痕。悄然空谷愁誰語。蓬藋蕭蕭晝掩門。</text>
<title>光陽縣。醉贈主人。</title>,<text>江路迢迢軟翠連。輝陽縣裏駐征鞭。孤城竝海朝浮蜃。古館依山夜聽鵑。照眼榴花濃似錦。出墻篁筍脆於綿。淹留二日忘歸路。始覺尊前太守賢。</text>
<title>矗石樓</title>,<text>高樓一上意悽悽。便憶孤城動鼓鼙。六萬義兵同日死。幾多冤鬼至今啼。卽看新構仍形勝。誰遣遊人更品題。從此晉陽爲保障。將軍雄略古無齊。</text>
<title>夢見石洲有感</title>,<text>泉路茫茫不可攀。每憑梁月見容顏。追思往日從遊慣。何忍窮年涕淚潸。無復淸談驚座上。空留佳句滿人間。寥寥宇宙知音斷。警策誰能激我頑。</text>
<title>題友人幽居</title>,<text>幽人新卜海邊山。更有淸江四面環。湖嶺漁鹽尃地利。東南奇勝發天慳。路迷京國三千里。門對扶桑咫尺間。我欲從君分一半。巖厓桂樹儻能攀。</text>
<title>睡起</title>,<text>披衣露髮醉醺醺。睡起溪亭日欲曛。深樹病蟬經久雨。亂山孤鳥趁歸雲。浮生有限吾當老。一氣無停物自芸。心想窈然如混沌。看朱成碧摠難分。</text>
<title>憶亡友權汝章</title>,<text>此日無端憶永嘉。悲歌一曲淚橫斜。卽看世路多雲雨。誰識人心似鏌鎁。萬事終傷難自保。一身衰病更何誇。山河寂寂斜陽盡。獨倚衡門數暮鴉。</text>
<title>哭白沙李相國 恒福 ○二首</title>,<text>楊州一別隔泉原。忍記丁寧半夜言。想待巨卿來執紼。終孤宋玉去招魂。遙瞻關塞楓林黑。痛哭秋山日色昏。已見云亡邦國瘁。蒼生無祿更何論。其二相國承恩遷北海。白頭相送到河橋。敢辭騎馬追三日。何幸聯衾度二宵。誰識此行爲永訣。可憐吾道已無聊。向來豪氣軒天地。一木舁歸太寂寥。</text>
<title>寄李尙古</title>,<text>令原新慟已難裁。繼有沙翁就夜臺。視垠幾悲秋柏實。聞歌安仰泰山頹。空留弟子玄經在。無復關門紫氣回。病滯南涯不能去。憑君一瀉滿腔哀。</text>
<title>聞宋永叔訃</title>,<text>交情至老倍相親。自少從遊幸接隣。在世雲龍逐東野。生年月日後張巡。我來南土方嬰疢。君向西關遽返眞。痛哭河山千里隔。一杯無路莫靈輴。</text>
<title>謾成</title>,<text>年來多病掩蓬廬。頭白虞卿懶著書。壯志已抛題柱日。虛名終愧倚樓初。將身久作山中客。爲國誰言海大魚。時事悠悠那更說。手携長劍謾唏歔。</text>
<title>除夕在舍弟家</title>,<text>二年流落帶方城。匹馬辛勤又北行。千里歸家還作客。一身垂老更添齡。不愁湖外留妻子。且喜樽前會弟兄。斷送舊年惟此夕。惜看殘燭照靑熒。</text>
<title>次東岳韻。寄月沙李尙書 廷龜。三首。</title>,<text>行行不盡重行行。岐路空傷遠客情。負罪明時慳一死。托交先輩慕平生。百年供世無長策。半夜知心有短檠。鍾鼎山林俱未得。可憐吾計竟何成。其二甚矣吾衰道不行。窮途隨處見人情。功名自是非初願。困厄元從有此生。客夜漫漫傳禁漏。寒齋悄悄對長檠。雪銷南浦春應及。只恐歸田計未成。其三北去南來行復行。年年長管別離情。窮途戀闕丹心破。故國逢春白髮生。病骨支離宜几席。紙窓明滅翳燈檠。我今世事都忘了。不鼓何曾有毀成。</text>
<title>阻雨友人家。用徐天目中行韻。三首。</title>,<text>負罪明時別故鄕。長河欲濟恨無梁。懷沙有賦哀湘纍。歌鳳無心學楚狂。誰識龍光天上射。自將鴻寶枕中藏。分明昨夜孤臣夢。飛入三淸玉帝傍。其二落魄江南水竹鄕。跡如司馬暫遊梁。溪山滿目皆詩料。歌管逢場作醉狂。罪大明時宜久廢。名浮末路欲深藏。怡神賴有頭流色。蒼翠冥濛入座傍。其三悲歌一別白雲鄕。行路難行劇呂梁。意氣向來誰敢侮。摧殘雖甚自非狂。名編丹籍難推挽。身在靑山合退藏。世事卽今頭已掉。不如沈醉酒壚傍。</text>
<title>扶餘。贈姪倎。</title>,<text>倦馬遲遲行路脩。扶蘇城下暫淹留。春生古國花猶懶。日落寒江客自愁。往事欲尋龍釣處。遺墟但見鹿來遊。湖山信美吾將老。試向阿咸借一丘。</text>
<title>白馬江</title>,<text>遠客逢春恨未裁。孤舟又泊釣龍臺。義慈伯業巖花落。郉國功名石塔嵬。廢寺荒涼留古跡。寒波幽咽送餘哀。興亡有數吾何弔。且爲長沙酹一杯。指李正言存吾</text>
<title>皐蘭寺。次石洲韻。</title>,<text>滄波浩渺夕陽斜。醉後停橈步晩沙。最恨神龍呑白馬。卽看遺雉集昏鴉。煙沈古國迷喬木。雨過層巖有落花。怊悵豪華何處問。秪今風月屬漁家。</text>
<title>登自溫臺</title>,<text>扶蘇山下古名都。花柳村村似畫圖。毀塔宛然懷素字。神龍其奈義慈愚。山河百戰英雄去。城闕千年雁鶩呼。回首石灘明月在。令人苦憶李存吾。</text>
<title>寒食日完山途中</title>,<text>支離行役動經旬。昨過恩津又問津。處處花開寒食節。年年馬上遠遊人。羞將華髮逢春日。強賦新詩慰病身。回望松楸千里隔。不堪岐路獨沾巾。</text>
<title>次李士仰雙松亭韻</title>,<text>羨君高臥一生慵。不下虞時石戶農。深閉洞天長寂寂。回看塵土幾重重。多慙岐路漂孤梗。爭似幽居伴二松。愛聽晴濤成坐久。山靈應怪俗人蹤。</text>
<title>挽房同知 德驂</title>,<text>林下幽貞七十春。一生於世不緇磷。豪華冠代身猶儉。心計超倫語甚眞。拖紫非關縻好爵。揮金只好燕佳賓。月波亭上花開落。不見風流舊主人。</text>
<title>舟游生涯洞</title>,<text>靑山如畫白雲籠。路入虛無縹渺中。十里煙波宜落日。數村花柳自春風。明沙錦石看看好。曲渚長洲處處同。萬一穰侯容客子。不妨分占瀼西東。</text>
<title>題梁子漸亭</title>,<text>扁舟來訪霽湖翁。湖上寥寥草閣空。爲問折腰于五斗。何如垂釣傲三公。鷗嗔鶴怨渾無賴。岸草汀花豈有終。興盡歸時山日暮。笛聲淸轉響江中。</text>
<title>題原川洞龍湫</title>,<text>峽坼山開一壑幽。飛湍懸瀑劃爭流。千層亂石森長戟。百尺靈湫隱老蚪。神物養珠應有待。愚氓祈雨謾相求。他時若感風雲會。潤涸蘇枯豈足憂。</text>
<title>次韻贈東岳，月沙。六首。</title>,<text>氷壺霜鏡合淸明。寵擢先朝位月卿。豈但兒童能誦字。終令草木亦知名。承綸上國頻持節。建纛騷壇久掌兵。禍福倘來心自在。暫時屯蹇豈關情。其二一別江都月幾明。春來偏憶隴西卿。曾遊蘭室薰餘馥。每羨詞場擅大名。早識紛華猶是幻。自將仁義以爲兵。窮途故舊誰憐我。子獨殷勤不世情。其三兀兀端居恥聖明。夢魂元不到公卿。平生困厄經三刖。垂老艱難得一名。世路多機深語穽。干將爲下慘心兵。孤衷莫白身將死。天地茫茫豈有情。其四淸時負罪出春明。一病支離學馬卿。憂患早知緣識字。摧殘無意欲成名。窮途寂寞圍愁陣。衰境侵尋罷墨兵。遙想故人南郭外。嗒然憑几若爲情。其五孤臣垂死寸心明。十載悲歌效慶卿。漫浪江湖非傲物。沈冥詩酒寔藏名。州家近日逾催賦。關塞經年未解兵。白首不知休駕處。眼看時事獨含情。其六由來鬼物闞高明。幾歎牛衣臥仲卿。雲路已摧陶侃翼。人間誰借季心名。疏慵干世無長策。詩酒逢場接短兵。寂寞南涯門久掩。白頭無意賦閒情。</text>
<title>贈林孟堅 垍</title>,<text>君家諸父摠豪英。託契平生若弟兄。存歿十年悲宿草。江湖晩節負深盟。今逢仙鶴如中散。更喜童烏已老成。握手殷勤論舊事。不堪終日涕交橫。</text>
<title>挽李大中</title>,<text>危機一觸禍難憑。十二年來罪亦懲。西塞風霜形已槁。南荒炎瘴病還增。關盆未得看天日。就穸那堪對漆燈。無限煩冤何處洩。海門風盪怒潮興。</text>
<title>自嘲</title>,<text>孤臣抱屈敢求伸。引咎歸來蓼水濱。吾道卽今甘寂寞。世情從古厭窮貧。尋山喜共詩僧話。行路頻遭醉尉嗔。物外婆娑聊卒歲。聖朝猶貸不貲身。</text>
<title>四月八日</title>,<text>曾遊中國賞元宵。爛熳華燈接霄。東土遺風傳四月。西方餘敎自前朝。魚龍萬隊闐街巷。火樹千層雜鬼妖。遙想靑坡馳俠少。白頭門掩坐寥寥。</text>
<title>途中卽事</title>,<text>棠花如錦草萋萋。倦馬遲遲傍小溪。水滿陂塘雙鷺映。柳深沙岸一鶯啼。悲吟宇宙浮生晩。擧目山河落日低。何處江湖無樂土。此身岐路謾棲棲。</text>
<title>醉題在澗堂</title>,<text>落魄龍城困滯濡。琴書飄轉混泥塗。久聞在澗名南國。幾欲移家共一區。萬事田光年老矣。百年公叔病悲乎。偶然此日遊岩洞。快意猶勝大嚼屠。</text>
<title>送趙怡叔還鄕</title>,<text>昨夜鷄竿下紫宸。鴻恩特許放纍臣。却收瘴海摧沮氣。歸作桑鄕自在身。通籍縱無朝魏闕。舞斑惟喜拜慈親。從今歲月皆君賜。只合浮觴祝萬春。</text>
<title>次畸庵苦雨韻 四首</title>,<text>病臥窮村十日霖。壺飧誰慰子桑心。愁看簷燕全身濕。厭聽池蛙一部音。荒菊滿庭誰理穢。靑苔入座漸看深。西隣賴有康成在。欲和新詩抱膝吟。其二連旬苦雨作淫霖。留滯周南萬里心。丘壟久荒空涕淚。弟兄相阻斷徽音。孤城向夜村舂急。古驛無人野渡深。多謝鄭莊能愛客。隔隣時寄短長吟。其三孤村連夜雨霖霖。愁寂難寬病客心。誰惜鬢邊添雪色。倦聽樓外響雷音。穿墻惡竹千竿長。卷野狂潦百尺深。無計披雲覩白日。謾將初志付閑吟。其四少時期子作商霖。不意摧沮負夙心。溟闊未搏千里翼。天高難徹九皐音。經旬苦雨陰霾積。長夏窮村草樹深。算了此生嗟已矣。獨憑烏几謾悲吟。</text>
<title>雨不絶。益無聊。復示畸翁。三首。</title>,<text>南州病客値炎霖。頭重那堪懊惱心。破榻頻移難避漏。孤琴帶濕欲無音。新篁解籜當簷密。狂漲漂沙沒逕深。剛厭老妻愁桂玉。作詩聊和子桑吟。其二多君作意賦愁霖。珍重新詩慰我心。三絶早知稱國手。一篇猶可敵唐音。平看籍湜麾幢盛。不怕曺劉壁壘深。學步邯鄲雖已晩。欲從裘氏效呻吟。其三一雨支離久作霖。長歌聊自寫羈心。風斤未見能揮堊。雪曲無人更賞音。干世每慙聞道淺。識君偏喜托交深。起予商也挑詩興。病裏辛勤試越吟。</text>
<title>述懷贈子容 三首</title>,<text>自歎身命與人畸。君亦何爲號以斯。藺馬追思猶曠代。雲龍願逐幸同時。半生氣味眞相似。一世嘲評分所宜。共落南涯非偶爾。庶將心事托鍾期。其二携家重到古龍城。草草琴書了此生。身世杳如華表鶴。夢魂長傍建章鶯。誰憐病後心猶壯。自愧詩成語不驚。萬事悠悠已黃髮。獨憑雄釰淚交橫。其三聞說南方有漏天。我今親見豈虛傳。頑雲未解䨪三伏。苦雨長懸灌百川。幾處行人淹不發。孤村病客惱無眠。蕭蘭敗沒渾閑事。只恐松沈柏亦顚。</text>
<title>喜晴。寄畸庵。</title>,<text>長風捲宇廓氛昏。積沴新晴旭日暾。竹院鶯歌嬌欲滑。芹池蛙鼓靜無喧。開籠曬藥臨花塢。把釣觀魚過水村。亭午驕陽助庚熱。還思微雨一涼恩。</text>
<title>自嘲。贈畸庵。</title>,<text>男兒生世重橫行。枯死蓬蒿豈我情。勒石天山功未就。斬鯨雲海志無成。春深栗里歸元亮。月滿琴臺臥長卿。堪笑一生何事業。犢褌布襪貴無名。</text>
<title>復贈畸庵 二首</title>,<text>身無裘褐頂無巾。自謂羲皇以上人。床上素琴爲老伴。竹邊孤月是心親。漁梁水淺馴烏鬼。松塢年深長伏神。軒冕倘來何與我。閉門高臥養吾眞。其二沙村寂寂少人行。一巷幽深斷俗情。山雨過時詩欲就。林鶯啼罷睡初成。平生託契唯紅友。末路知音有墨卿。物外優游聊卒歲。世間誰識伯休名。</text>
<title>子漸少弟林亭夜話。贈子容。</title>,<text>梁氏林亭傍水湄。淸幽不下習家池。泉聲決決侵琴韻。竹影猗猗蘸酒巵。坐到更深孤月照。歸時野闊衆星垂。莫辭連日拚佳會。勝事由來未易期。</text>
<title>留宿梁子漸家</title>,<text>君家簾閣最淸幽。逃暑來遊二日留。花發稻田香入座。葉深篁塢爽如秋。蛇升庭樹欺喧雀。蟻結床書學鬪牛。相對嗒然欹枕臥。靜中心賞共悠悠。</text>
<title>戲成</title>,<text>世情大抵嫌衰老。老我猶欣作老身。金鼓在聽何用樂。煙花着眼不須春。華顚已禿抛梳好。午睡常稀得句新。臥看兒孫供戲謔。全勝托契少年人。</text>
<title>哭黃存畏 奭</title>,<text>君家凶禍口難言。騈首桁楊祖子孫。世篤忠貞人謂逆。天乖報施物多冤。牢囚北海焉知福。移配南涯亦是恩。荊棘十年魂竟斷。瘴雲如墨送丹旛。</text>
<title>次畸庵韻</title>,<text>夜來秋氣一分加。朝起愁看鬢髮華。露冷井闌蛩語切。月高江嶂雁行斜。事難如意悲陳迹。詩或驚人學大家。堪恨此生生苦晩。獨憑長釰謾咨嗟。</text>
<title>挽金英振</title>,<text>憶曾騎竹伴諸羅。君始髫兒在外家。少我十年如伯仲。分形千里阻山河。中間幾載心長戀。半夜聯衾意轉加。一見遽成泉壤隔。病違攀紼淚橫斜。</text>
<title>哭石溪崔處士汝允 命龍</title>,<text>春來匹馬叩吾扉。白髮衰顏頓瘠羸。因與霽翁 衆子漸號霽湖 相歎惜。共尋江舍卜生涯。誰知三夜聯衾話。遽作重泉隔世悲。從此南方更蕭索。可堪吾道日趨漓。</text>
<title>次五山韻。贈房上舍 元震。二首。</title>,<text>年來卜築臥松雲。身隱吾將不用文。萬事忘懷銷日子。一心無累養天君。香沈蘭杜經秋雨。景迫桑楡翳夕曛。多謝故人時見訪。坐看蘿月白紛紛。其二脩短榮枯等死身。何爲役役老風塵。不知獻賦長楊日。那似銜杯五柳春。卜築幸隣同社子。求田喜得耦耕人。鶉居鷇食終餘歲。共作熙熙太古民。</text>
<title>次李上舍尙輔 景奭 見寄韻</title>,<text>脚下黃塵閱幾州。飄飄身世似沙鷗。年來城市吟雙鳥。老去林泉畫二牛。岳色迥分方丈月。灘聲偏動武陵秋。羨君已着登山屐。獨對孱顏作臥遊。</text>
<title>游寒碧堂。謝巡相柳子有 穡 令公。</title>,<text>留滯周南歲屢更。萍蹤隨處愧身名。偶登寒閣開愁眼。多謝明公慰客情。爛熳笙歌雲欲逗。參差江檻月初生。淸歡此地應須罄。陳迹他年夢一驚。</text>
<title>次子漸韻。酬贈諸公。五首。</title>,<text>年年歸計墮虛空。留滯還如太史公。郢客徒勞吟白雪。天駒不復遇寒風。誰憐釰氣干星象。自笑萍蹤遍海東。萬事人間今已矣。與君同泛釣魚篷。右梁子漸其二移家新卜碧溪涯。茅屋蕭然白板扉。契托沙鷗機已息。歌高郢曲和逾稀。風煙寂寞孤村暮。花竹參差一逕微。箇裏不妨成小隱。向來軒冕與心違。右房而省其三鄭三於命太崎嶇。爲此酸鹹與世殊。富貴有時那可待。人生多苦不如無。他鄕偶住仍同社。百歲中分已半途。塵土紛紛何足說。閉門高臥是良圖。右鄭子容其四懶驅羸馬入沙村。重到張公竹裏軒。追憶琴歌爲樂處。忍看花石至今存。當時下榻多賓客。此日承家有子孫。回首舊遊增感慨。半池殘照雨昏昏。右張孝先其五千里湖山信使稀。幾年雲樹夢依依。危絃寡和知音少。直道難容與世違。客裏杯觴拚勝會。天涯風雪送將歸。春來倘赴湖村約。共賞庭梅得雨肥。右吳得原</text>
<title>次盤桓洪群玉韻</title>,<text>周南一臥四經春。故舊誰憐寂寞人。安分不辭貧到骨。難醫惟覺病纏身。羨君垂老詩無敵。喜我從前德有隣。游戲斯文爲至樂。功名何歎後來薪。</text>
<title>與趙叔溫 璞，鄭子容。會于梁子漸家。見詔使劉鴻訓詩。因次其韻。時子漸以製述官召。病不能赴焉。</title>,<text>疏慵何處着生涯。漂泊還如泛海槎。無意爭名忘世事。有時乘興到君家。況逢遠客開愁眼。爲把深杯對落花。取醉不知山日暝。晩林孤鶩帶殘霞。</text>
<title>次子發韻贈肅羽</title>,<text>係頸單于計已差。只將山水向人誇。江湖廊廟宜隨分。得失成虧較孰多。不願姓名傳汗竹。早知塵世似風花。逢君但喜開樽酒。時事悠悠奈我何。</text>
<title>挽巡相柳子有</title>,<text>甄韓舊壤號難治。兩世威風草木知。汚吏循墻皆破膽。蒼生按堵欲伸眉。俄看讒謗終無奈。誰意憂勞遽至斯。最是白頭恩遇在。浣花溪畔淚如絲。</text>
<title>次洪群玉韻。呈體相李仲集 慶全。</title>,<text>釰外風霜老杜陵。生涯蕭瑟似枯僧。已還夢錦才全退。久惑杯蛇病轉增。誰謂貴人能枉問。自慙良覿未吾曾。從今願作龍門客。雲路無梯杳莫登。</text>
<title>謝巡相黃一之 謹中 枉臨</title>,<text>少年知己託初平。時月相違鄙吝萌。人事悲歡經遠別。天涯流落負深情。今逢玉節臨蓬戶。爲遣山妻洗酒觥。從此窮途吾有仗。浣花何患送餘生。</text>
<title>贈別崔明府仲望 山立 還朝</title>,<text>一落南鄕歲五周。幸逢知己作遨頭。不緣蟹夢憐吾道。那使蝸廬傍故丘。細數秋毫皆有賴。欲留春脚更何由。從今十口憑誰累。岐路攀轅涕自流。</text>
<title>次體使韻</title>,<text>偶得新詩仔細看。羨君高會劇團欒。識韓自是平生願。御李那知此日難。華蓋迢迢踰嶺表。荊扉寂寂掩江干。他年儻記楓林客。不讓淮南作小山。</text>
<title>用前韻。復贈崔明府。</title>,<text>親舊誰人暖眼看。與君端合作團欒。琴堂四載懽情洽。祖席今朝別意難。久把心期欣有托。幾將生事苦相干。枯榮聚散何須恨。輕重方知在雪山。</text>
<title>挽許伯懼</title>,<text>無年無位且無兒。薄命如君世所稀。金玉英姿終落拓。江湖芳約亦乖違。窮途寂寞吾誰仗。泉路冥茫子獨歸。一疾未能攀素紼。臥題哀挽淚盈衣。</text>
<title>醉呈體使 四首</title>,<text>感君高義薄秋旻。一見憐吾處涸鱗。負愧幾年悲不遇。窮懽此日樂相親。生同花甲應非偶。契合蘭金亦有因。白首幸紆知己念。從今幽谷儻回春。其二承家奕業盛於斯。兩世文章動九夷。每誦烏絲丁卯句。自慙蒲質甲辰雌。可憐蟻性平生慕。始得龍城一會期。心膽已從傾蓋照。論交何必舊相知。其三相國南來樂事多。登臨暇日領繁華。沙村漠漠煙初斂。江檻層層月欲斜。簫鼓滿空移彩鷁。旌旗拂樹起昏鴉。窮途勝迹知難再。摸寫風光手一叉。其四遠客忘歸歇馬蹄。偶隨軒蓋上雲梯。甄萱古國寒煙積。箕準荒城落日低。玉管泠泠鳴翠壁。蘭舟泛泛轉淸溪。向來憂惱都銷盡。錦石秋花醉後題。</text>
<title>寄方伯乞蓋草</title>,<text>誅茅縛竹浣花傍。摠爲嚴公鎭蜀疆。計拙未能防雨雪。力綿無復蓋鴛鴦。誰令蟹夢孚王吉。自愧魚歌溷孟嘗。何必寄詩嗔錄事。不妨張傘度炎涼。</text>
<title>星院。次竹陰韻。</title>,<text>秋日悽悽下石樓。樓前溪水咽還流。層巒縹緲琪花老。幽逕巉巖錦葉稠。方外學仙眞幻妄。此間修道可淹留。三杯大醉淸歡足。浮世虛名本不求。</text>
<title>神興洞。留別居僧大湖。再游頭流時</title>,<text>曉來巖壑宿雲興。歸路聊憑一赤藤。三入洞庭誰識我。再登廬嶽爲尋僧。初心已負黃龍訣。換骨難期白日升。半世蹉跎吾老矣。可憐離別又相仍。</text>
<title>雙溪寺。次崔孺長韻。</title>,<text>秋月娟娟照石壇。數聲淸磬出林端。瓊潭雨過龍腥起。琪樹風多鶴夢寒。遇景不妨詩膽大。逢場肯厭酒杯寬。從今已決棲山計。浮海何須學幼安。</text>
<title>靈臺庵。次龍灘韻。</title>,<text>年來好讀五千言。餘事紛紛且莫論。零髮不須師釋帝。虔心只欲奉天尊。根塵未斷多生累。濟度難開擧世昏。癡坐石壇吾喪我。眼空三界若無存。</text>
<title>十月六日。聞伯氏訃。初旬發行入京。善述亦自商山來會。至月十六。偕善述同向商山。至陰竹途中。次善述韻。是日乃冬至也。</title>,<text>窮年悲慟已傷情。稍慰天涯雁序成。忍見柏從秋後實。寬心草入夢中生。四年遠別音書阻。千里相逢鬢髮明。聚散有期難久合。悲懷慘慘不能平。附元韻 玄洲死喪懷出自然情。作伴還鄕計始成。愁盡客行三宿後。悔萌天意一陽生。群陰訖可休邪沴。萬國猶宜賀聖明。從此煙花應滿眼。幾回談笑辦昇平。</text>
<title>宿鳳笙亭</title>,<text>卯君來牧右商山。暇日淸遊歷險艱。爲卜名區超世累。始知高見破天慳。千峯戌削圍金碧。二水縈回若玦環。吾老不堪離爾去。欲將棲息共雲關。</text>
<title>商州衙軒。贈具士愼。</title>,<text>童稚情親到白頭。中間離合劇悠悠。梨花共醉靑坡月。細雨同登銅雀樓。君返俗離成鷺社。我來方丈築菟裘。今逢嶺外誠非偶。莫厭團欒數日留。</text>
<title>次全上舍 克恒 韻</title>,<text>來到商顏憶四公。夫君猶可繼高風。蟠胸韜略天機妙。滿紙龍蛇筆勢雄。昭氏自知琴有毀。齊門其奈瑟雖工。泥塗寂寞渾如我。更與慇懃酒一中。</text>
<title>留別舍弟。兼示蒼石李叔平 埈，愚伏鄭景任 經世。</title>,<text>葬兄隨弟到商州。寒盡春來歲又周。自幸新知方有樂。何期遠別遽生愁。禮隆寘驛雖多感。跡阻登龍奈末由。風雪滿天泥更滑。不堪垂淚九回頭。</text>
<title>挽龍溪李處士子善 榮元</title>,<text>憶昔同師佛頂翁。卽洪老人至誠 靑松白雪萬山中。襟期灑落無纖芥。詩韻淸高有古風。傲視世間輕冕紱。退藏林下老英雄。河淸政待調元手。其奈箕精掩海東。</text>
<title>挽洪監司樂夫</title>,<text>十年流落帶方城。重入脩門鬢雪明。屈指親朋多棄世。回頭人事易傷情。招尋幸賴君無恙。致澤何憂道不行。數日相違遽如許。吾私不哭哭蒼生。</text>
<title>宿平丘驛 峴山錄</title>,<text>朝辭禁掖出都門。夕次平丘日已昏。白首遠從孤鳥去。丹心還向大江奔。深知所識無方便。不是玆行坐直言。紫綬銅章榮已足。微臣何計答殊恩。</text>
<title>渡龍津</title>,<text>遠樹蒼蒼落日紅。孤舟行色政悤悤。功名莫問亡羊穀。身世還如失馬翁。淸磬響殘蕭寺暮。寒鴉啼散戍樓空。回頭故國知何處。一點終南杳靄中。</text>
<title>月溪峽</title>,<text>江流峽束路纔通。疏鑿應因禹斧功。多羨飛波歸漢北。自憐行色向關東。岩崖棧缺難容馬。洲際沙暄見睡鴻。不必賈生悲失意。全勝阮籍哭途窮。</text>
<title>宿洪川縣</title>,<text>湛湛長江遶縣東。官居隱映白雲中。何年石塔嵬華表。落日橫橋臥彩虹。入峽漸看多異境。逢人偏喜有淳風。功名已覺邯鄲枕。榮辱還從問呂翁。</text>
<title>麟蹄縣</title>,<text>征驂日日上峥山。行到官津路轉艱。一境蕭條人事少。數村煙火縣居孱。荒臺寂寞麟何去。喬木蒼涼鳥獨還。寄語寒溪飛瀑道。明年花發倘來攀。</text>
<title>彌水坡</title>,<text>怪石奇岩似釰鋩。重關複嶺逼穹蒼。陰陰嵌竇龍棲祕。窅窅巓崖鳥道長。脚揷東溟朝蹵日。髻連楓岳夏留霜。縱然未遂愚公計。欲斷靈蛇鏟疊岡。</text>
<title>洛山寺</title>,<text>鯨濤拍岸殷雷聲。路入金沙步步鳴。一佛披襟當殿坐。諸僧合掌出門迎。樓高未改新羅制臺古猶傳義相名。共喜今宵雲雨霽。好看來曉日初生。</text>
<title>入府</title>,<text>古城崩落路橫斜。村境蕭條八九家。水鳥飛鳴巢客舍。木皮參錯覆官衙。鄕音未慣初難解。氓俗猶淳是可嘉。何況乘轎啖鰒膾。功名於此亦云奢。</text>
<title>伏次客館壁上曾祖父韻 幷小引係後</title>,<text>棠陰不改峴山前。吾祖留詩已百年。因想先公來隱遯。欲尋陳迹杳人煙。心懸北闕雲橫嶺。愁滿東溟浪接天。報國承家俱未效。獨憑危檻淚如泉。余罪廢十年。分死丘園。幸遭聖明。久叨匪據。言事謬妄。一麾出守。仰見壁上曾祖遺稿。因識八代祖龍原府院君。以麗朝勳舊入我朝。來隱于此地。不勝追遠感舊之懷。敬次其韻。書諸板末。天啓癸亥臘月。曾孫緯韓。附元韻少時豪宕出人前。豈料衰遲入暮年。嶺海間關迷日夜。東西奔騖冒風煙。是身遠在數千里。歸興遙懸尺五天。此地欲尋先祖業。不知何處舊林泉。玄祖龍原府院君仁璧。在麗季寓居于此。但未知舊宅所在。追想不已。末句及之。嘉靖甲申孟夏觀察使。趙邦彥贇之。</text>
<title>大平樓</title>,<text>危樓奕敞半天央。落日登臨客恨長。大塊勞生元草草。虛名傳世更茫茫。東溟若變爲春酒。北斗還將作羽觴。浩浩放歌歌激烈。回看塵土一悲傷。</text>
<title>東海廟</title>,<text>奕奕靈宮傍水頭。阿明攸宇奠靑丘。俯臨暘谷金烏出。長伴歸墟海若遊。想見鴻濛歡我款。應知肸蠁解民憂。庶令此土除災沴。降福呈祥歲有秋。</text>
<title>衙軒</title>,<text>十年丹籍罪難明。幸遇淸朝得一名。身似黃楊還厄閆。官同欹器不宜盈。府烏已與靈烏別。驄馬何如五馬榮。隨處君恩山未答。自憐埋沒負平生。</text>
<title>郡齋閑詠。寄稚川尹相國 昉。</title>,<text>古館蕭條竝尾閭。狂飆駭浪盪城居。民憂國計慙無益。酒債詩材喜有餘。孤寺獨臨賓日馭。壯遊誰共膾鯨魚。回瞻雪嶺連天極。老淚難堪濕滿裾。</text>
<title>寄象村申相國 二首</title>,<text>負罪淸朝借一麾。東來行色甚孤危。寒鷄失次留何用。老馬先鳴斥亦宜。不恨故人書斷絶。只憐衰骨病支離。扶桑幾度看初日。猶接龍顏賜語時。其二明良相遇鑄虞唐。千載河淸世道昌。起廢人皆朝玉署。遭評吾獨出襄陽。黃金擲牝猶堪笑。白髮潛郞亦不妨。誰憶昔時濡沫日。江湖浩蕩好相忘。</text>
<title>寄西坰柳相公 根 ○二首</title>,<text>相國文章世所宗。我從門下聽洪鍾。未傳餘響寒蟬怯。欲吐長絲老蠋慵。技小敢論憎命達。途窮終使失時雍。平生每笑朱伻惑。浪費千金不見龍。其二一出東溟歲已周。飽看奇勝釋閑愁。深秋月色籠沙岸。半夜濤聲撼寺樓。老蜃吐氛朝市幻。長鯨蹴海雪山浮。玆行已遂平生願。欲向塵中說壯遊。附和作 西埛襄陽太守昔相從。尙記塵埃有病容。八帶猶能替雙鯉。洪音眞是發黃鍾。洛山曉日金鴉翥。沙路煙花錦障重。欲問前遊如一夢。侍中臺下幾株松。靑衫刺史最風流。白首孤懷冀日休。杜預沈碑江不變。文翁化俗士皆修。公能游刃知虛實。我未忘懷惜去留。遙想盛山應有作。暫時淪落不須愁。右公以亞長論事失當。左遷拜襄陽。暗用江州司馬及韋郞事。惜之也。</text>
<title>寄柳川韓相公 浚謙 ○二首</title>,<text>魏公曾鑰北門時。我判維靑受顧知。竝逮桁楊罹巨禍。獨尋郊墅敍深悲。終然大德登元舅。亦幸微臣得一麾。此日江湖魚已樂。相忘休說在艱危。其二襄陽形勝擅東邊。洛寺奇蹤世所傳。境接扶桑朝儵帝。波連蓬島降群仙。鯨鵬出沒渾閑事。日月昇騰亦但然。最是雨中堪畫處。海棠花下白鷗眠。附和作 柳川靑海城中製錦時。白頭傾蓋見新知。唯將極浦沈碑樂。盡洗平沙折戟悲。細柳營深喧鼓笛。甘棠樹密擁旌麾。無端一被涪州役。江渭長憑處處危。</text>
<title>寄月沙李尙書</title>,<text>故國音書雁不傳。孤臣歸思政茫然。備嘗世路肱三折。重入脩門夢一圓。初旭上桑紅漲海。怒鵬擊水雪漫天。願留禁闥誠雖切。出宰仙區亦有緣。附和作 月沙遙想山公白接離。雪中燃燭坐題詩。爭如白髮老宗伯。待漏五更氷滿髭。</text>
<title>寄藥峯徐尙書 渻</title>,<text>垂柳陰陰護大堤。紅樓粉閣映東西。千重錦萼連宮道。十里鳴沙響馬蹄。太守醉歸山日暮。銅鞮爭唱海雲低。誰能墮淚羊公石。欲問龐君舊隱棲。</text>
<title>寄仙源金景擇</title>,<text>年來翰墨久灰心。今爲知音試一吟。草諫本非沽直計。葵傾徒切向君忱。天連滄海鵬程闊。秋晩仙山桂樹陰。領略風光雖可樂。只緣憂國病侵尋。</text>
<title>寄守夢鄭時晦 曄</title>,<text>恭惟餘澤酌遺氓。一境謳吟頌政聲。老拙欲將遵軌式。愚迂難可繼嚴明。鳴沙雨過憐花濕。滄海雲開看日生。佳句每敎紅袖拂。讀來猶得慰離情。</text>
<title>寄楸灘吳汝益 允謙</title>,<text>呑乾積水杳難憑。大塊浮空一氣凝。儵帝將朝群怪集。鯤魚欲化百靈承。雲開蓬島金鼇抃。浪蹵扶桑赤日昇。安得長生久不死。直看溟渤變丘陵。</text>
<title>寄芝峯李潤卿 睟光</title>,<text>孤城日落夕烽傳。故國歸心已惘然。蓬島欲窮迷道路。玉京何處杳雲天。身如六鷁飛還退。舃有雙鳧去不前。坐對雪山空悵望。數聲殘角起寒煙。</text>
<title>寄愚伏鄭景任</title>,<text>五色驚看日下雲。遙知金榜唱郞君。朝登王佐爭相賀。世樹家聲不足云。快翮已搏鵬路遠。輕蹄初展驥途分。身羈嶺海空瞻悵。坐對寒山送夕曛。</text>
<title>寄蒼石李叔平</title>,<text>自笑平生昧事機。酸鹹本與世相違。欲知物外探奇勝。何似塵中困是非。滄海浪翻紅日躍。扶桑枝亞怒鵬飛。爽然胸次無纖芥。羽化登仙亦庶幾。</text>
<title>寄北渚金冠玉 瑬</title>,<text>東溟無際雪山嵬。中有孤城小似杯。日月分明生砌下。鯨鵬出沒戲庭隈。盲風振野丘陵走。疊浪掀空宇宙摧。時復公餘探勝槩。笙歌留醉永郞臺。</text>
<title>寄東岳李子敏</title>,<text>初聞岳老竄窮荒。驚起寒窓涕淚滂。誰識此人多直氣。可憐平日有剛腸。滄海遠接三千里。書信難傳一二行。榮落在天非所慽。從今吾亦括吾囊。附和作 東岳逸氣曾輕萬戶侯。誰知一跌困縲囚。窮冬積雪連胡地。盛夏蒸嵐擁峽州。霈澤徒聞雷雨作。冤氛未向斗牛收。方嗟素髮稀疏久。碧樹寒蟬又報秋。</text>
<title>寄鶴谷洪輝世 瑞鳳</title>,<text>分憂一自出襄陽。補闕初心只獨傷。身世已隨滄海日。衣冠猶帶御爐香。殘碑墮淚埋何處。舊曲銅鞮唱道傍。陳迹宛然留勝槩。風流惟欠謫仙郞。</text>
<title>寄淸陰金叔度 尙憲</title>,<text>自慙愚拙似黔驢。猥擢中丞寵莫如。論事只知言不佞。資身誰道智有餘。鳴因立仗何辭斥。生適當門合見鋤。高臥洛山看日出。向來心計未全疏。</text>
<title>寄白沙尹次野 暄</title>,<text>杳杳雲端隔美人。相思不見度三春。佳期已失黃昏暮。薄命空傷白髮新。心逐夕陽歸故國。身隨滄海滯東垠。匡衡抗疏終爲累。斷斷誰憐一介臣。</text>
<title>寄九畹李立之 春元</title>,<text>幸際河淸遇坦途。儕流騰翥鑄唐虞。可憐君疾何時喜。堪笑吾愚向老朱。但憶朝家登一鶚。誰論江漢失雙鳧。窮通有命難容力。虛願無成只自吁。</text>
<title>寄舍弟玄洲</title>,<text>我在霜臺君在尙。君爲秋部我來襄。燕鴻相代違離久。鱗羽無傳道路長。慨此弟足俱抑塞。羨他儕類任騰驤。千金悔學屠龍技。白首無成只自傷。</text>
<title>寄谿谷 默所一號 張持國</title>,<text>城烏啼散曉寒多。擊拆聲殘月欲斜。霜壓緯蕭深似雪。風欺羅幕動生波。漸看映戶舒初旭。剛厭鳴螺報早衙。睡到飯時呼不起。村閭應喜懶催科。</text>
<title>寄遲川崔子謙 鳴吉</title>,<text>自從恩譴下天扉。二載黃堂萬事違。雪岳先秋粧黛色。滄溟將曉放朝暉。詩成未見江山助。酒後偏傷伴侶稀。堪笑此生逢此境。方知五十九年非。</text>
<title>寄鄭畸菴子容</title>,<text>懶拙相仍老不除。年來百計摠成虛。猥持白簡言猶妄。叨宰黃堂政亦疏。肘柳俄生妨隱几。眼花長在怯看書。郡齋閑坐營何事。養得霜毛已颯如。</text>
<title>寄白洲李天章 明漢</title>,<text>猥廁霜臺失一鳴。乘時群議極峥嶸。人皆下石推深井。子獨持壺慰遠行。誰謂親朋無好意。方知患難見交情。可憐終始窮途仗。心契丁寧託後生。附和作 白洲風海兼天雪嶺危。謫官消息雁來遲。纔乘桓子新驄馬。漫着山翁舊接離。歲晏羈愁懸闕夢。月明佳興倚樓詩。徵書會趁薇花發。直送仙郞到鳳池。</text>
<title>義相臺</title>,<text>亭亭突起寺東南。俯視扶桑手可探。一色微茫天海接。三精倒燭日星涵。神蹤仿佛餘龍象。異事流傳記釋曇。何處飛來雙白鶴。長鳴似欲挽歸驂。</text>
<title>河趙臺 河崙，趙浚所遊處。</title>,<text>仙臺縹緲接蓬壺。二子遐蹤問釣徒。落日獨登招海若。臨風長嘯響山都。東南無際迷封域。上下皆空沒宇區。憐我杳然如一粟。不知何處着微軀。</text>
<title>天吼山</title>,<text>橫空蒼壁列長屛。內外纔分尺一經。草木也無留影迹。禽蟲那得着毛翎。獰姿屭贔撑高掌。壯勢森嚴怒巨靈。產雨興風神怪驗。有時雷吼震巖扄。</text>
<title>繼祖窟</title>,<text>天吼山前繼祖菴。天然有窟自成龕。陂陀盤石爲壇墠。磅礴奇巖似匭函。壁擁防風圍左右。簷呀納日坼東南。始知造物多機巧。爲設神功貯釋曇。</text>
<title>雪岳山</title>,<text>萬古峥嶸鎭海陬。玆山雄壯擅東丘。雪從太始留深竇。雲爲恒陰覆上頭。愁色慘悽擎落日。癯容寂寞送殘秋。此間知有幽棲處。桂樹攀援欲少留。</text>
<title>洞山館</title>,<text>行盡長亭又短亭。鳴沙如玉接寒汀。馬蹄穩踏棠花嫩。客恨新封海草靑。孤館寂寥宵未艾。殘燈明滅夢初醒。可憐身世同顏尉。萬事蹉跎迫暮齡。</text>
<title>鏡浦臺</title>,<text>一望靑松四面圍。海棠如錦襲芳菲。輕舟歷歷移橫浦。長笛嗚嗚怨落暉。鏡詫新磨無點綴。羅堪初展霽陰霏。仙蹤杳杳歸何處。惟見波心白鳥飛。</text>
<title>靑草湖</title>,<text>平湖極目杳無涯。河伯媕婀不自多。持比洞庭宜見小。竝名靑草未爲過。倒涵雪岳千峯影。旁接滄溟萬里波。時有女郞隨伴侶。芳洲爭唱采菱歌。</text>
<title>祕仙亭</title>,<text>有石盤陀枕海頭。層崖絶壁勢如浮。亭臺縹緲仙蹤祕。天水蒼茫物色留。落日半銜靑草岸。微風乍起白鷗洲。一聲長笛來何處。徙倚寒松獨自愁。</text>
<title>禾巖寺</title>,<text>古寺荒涼樹影疏。殘僧牢落兩三居。地連楓岳蟠根遠。天造禾巖邃古初。陛塔縱橫經劫燼。煙霞仿像會眞如。坐看明月涵潭底。始覺人間萬事虛。</text>
<title>聖人巖</title>,<text>藍輿伊戛白雲間。盡日捫蘿到髻鬟。嵽嵲近連彌水嶺。巉巖相對達摩山。府臨瀛海如杯小。指點行人若蟻環。怳忽身疑天上坐。無心更欲向塵寰。</text>
<title>永郞湖</title>,<text>鳴沙如雪海棠紅。百里蒼松一路通。草沒臺堪眠白鳥。雲開潭自拭靑銅。湖山有待郞何去。笙鶴無蹤月滿空。搖蕩蘭舟久延佇。汀洲颯颯起悲風。</text>
<title>鑑湖亭</title>,<text>方湖萬頃靜如油。湖畔巑岏石釰脩。右壓滄溟紅日湧。斜瞻楓岳翠鬟浮。人間有此眞仙界。天上何求白玉樓。竟晷沈吟不歸去。杖藜三匝海棠洲。</text>
<title>海山亭</title>,<text>孤舟催泊小江隈。驅馬荒城日欲頹。聞說名亭天下最。登臨滄海眼中開。身輕便欲泠風御。魂爽方知俗念灰。咫尺蓬山煙霧裏。怳然笙鶴月邊來。</text>
<title>百川橋</title>,<text>瓊峯玉巘遠相連。百谷奔流匯一川。亂石舂撞豗霹靂。驚湍飛灑暗雲煙。長橋架壑晴虹直。華表撑空白鶴翩。仙俗路分由彼岸。此身何幸到諸天。</text>
<title>山映樓</title>,<text>踰谿越谷度雲林。壺裏乾坤世界深。玉殿嵬峨專一壑。金樓輝奕映千岑。鳴川玦玦當危檻。瑞靄霏霏翳夕陰。身到淨時心亦淨。分明吾是作觀音。</text>
<title>雲水菴。贈應祥師。</title>,<text>肩輿昔上正陽樓。韻釋相逢半日留。塵土十年還役役。雲山千里更悠悠。誰期此夜開靑眼。始覺眞緣在白頭。語到死生堪屈膝。任他身世若浮休。</text>
<title>萬景臺</title>,<text>嵬峨絶頂接層穹。望極滄溟目力窮。殿刹在巒如列宿。雲煙滿壑若鴻蒙。悔狂已咋韓公指。越險難憑禦寇風。安得鄧師傳妙法。欲將飛錫擲空中。</text>
<title>新溪寺</title>,<text>衆岳參差展畫屛。崆㟅岞嵱揷靑冥。東西南北競來眼。一萬二千無遁形。始見名山眞面目。方知造物最神靈。不勞登陟窮探討。垂戒誰能刻悔銘。</text>
<title>三日浦</title>,<text>瓊崖璇壁勢庚庚。中有橫塘錦浪輕。試泛蘭舟行玉鏡。怳如身世入蓬瀛。述郞陳迹丹書在。麗釋埋香短碣傾。三日留連未爲足。我將於此老平生。</text>
<title>四仙亭</title>,<text>芙蓉揷在鏡中天。臺上孤亭鳥翼然。飆馭影空雲杳杳。鳳簫聲斷月娟娟。乃知淸淨元非俗。不必丹砂可學仙。倚柱沈吟如有待。巖間玄鶴舞翩翩。</text>
<title>淸虛堂</title>,<text>華堂迢遞壓層城。遠客登臨俗慮醒。楓岳春晴雲靄靄。楸池日黑雨冥冥。遙看蜃氣金幱窟。厭聽鯨濤叢石亭。領略風光魂骨爽。若爲模寫繪丹靑。</text>
<title>金幱窟</title>,<text>靈峯崷崒浸歸墟。有窟穹窿似殿廬。天爲馮夷憐水宿。地令黃媪刱巖居。鯨鵬卵育恒於此。蜃蛤樓臺本是虛。多少金幱化爲石。亂懸蒼壁作儲胥。</text>
<title>叢石亭</title>,<text>叢巖積石滿汀洲。造物經營杳莫求。玉柱撑空皆六出。蒼龍偃海幾千頭。輸來豈是秦鞭着。刻劚元非禹斧修。不念邦家乏樑棟。屹然何事立中流。</text>
<title>養老宴。次盧正 景福 韻。</title>,<text>爲政雖慙北海融。禮賢頗慕宇文風。招呼父老初筵秩。爛熳歌鍾落日紅。雪膾堆盤來丙穴。霞醪凸斝釀新豐。山公先醉長松倒。虛負團團月出東。</text>
<title>謝竹陰扇墨</title>,<text>都門一別已經年。湖嶺迢迢限各天。子致靑雲金耀帶。吾猶黑綬雪盈顚。上林鴻雁書難寄。春草池塘夢幾圓。多謝故人珍重意。墨卿淸箑遠來傳。</text>
<title>上巡使趙守初 存性</title>,<text>國家榮寵在耆英。壽到稀期位月卿。從古經綸須老熟。況公耳目尙聰明。承綸出按關東節。宣化先拚海上行。自幸二天容醉簡。大堤斜日遠相迎。</text>
<title>寄畸菴</title>,<text>東來分竹久支離。再入修門未有期。膝下忍看新寡婦。眼中長憶已亡兒。光陰荏苒催身老。勳業蹉跎坐數奇。海上六年毛羽落。可憐誰借鳳凰池。</text>
<title>次谿谷見寄韻</title>,<text>一出東溟歲月深。天涯長切戀君心。衰年哭子精魂散。窮海逢秋疾病侵。龍劍自憐埋古獄。霜鍾無路發希音。黃金擲牝雖堪笑。點鐵淘沙亦在今。附元韻 谿谷疊嶺橫天朔雪深。素書珍重故人心。高才本與靑雲闊。薄宦空敎白髮侵。道是吹噓慙瑣力。敢將榮落負知音。羊山勝蹟君應繼。峴首風流自古今。</text>
<title>寄北渚相</title>,<text>出守襄陽已六朞。美人西望淚長垂。自憐黃閣知音在。不恨靑雲得路遲。榮落有時難用力。賢愚隨分豈容私。莫笑伏波誇钁鑠。至今銅柱鎭南陲。</text>
<title>寄象村相</title>,<text>高樓獨倚動悲歌。世事其如白髮何。永夜夢魂飛鳳闕。窮年涕淚洒鯨波。仲文生意都銷盡。殷浩初心已跌蹉。東閤近聞多貴客。故人誰記困催科。</text>
<title>寄玄洲</title>,<text>哭子年來又哭郞。精魂頓覺已銷亡。白頭自愧虞飜老。靑眼誰憐阮籍狂。歲暮難堪思魏闕。身微何敢薄淮陽。趨朝未趁雙鳧去。雲路迢迢萬里長。</text>
<title>寄月沙</title>,<text>坐嘯黃堂未解龜。霜毛養得白於絲。馮唐已老時難遇。方朔雖徘語亦奇。萬里雙垂憂國淚。六年長賦戀君詩。那堪政拙民多怨。慙愧羊公一片碑。</text>
<title>寄淸陰</title>,<text>禁闥論思始願空。彤襜出守荷恩隆。楊雄識字知何用。劉向傳經計已窮。知效一官譏數數。才非百里考中中。螺鬟政對窓前岫。日夕孤吟向北風。</text>
<title>偶吟</title>,<text>嶺邑支離老一官。悲歡閱盡齒生酸。鬢因憂國繁霜白。心爲思君寸血丹。戎馬生郊雖有恥。皇天悔禍豈無端。廟堂賴有匡時策。終使金甌缺又完。</text>
<title>自歎</title>,<text>憶曾論事觸危機。恩譴猶能借一麾。心戀掖垣留不得。器非廊廟出還宜。朝看爽氣窓中岫。夕弄徽音膝上絲。爲政又逢官謗集。此身端合死茅茨。</text>
<title>寄谿谷</title>,<text>疏慵於世最崎嶔。荒郡多年任陸沈。寄社自憐無用木。躍鑪寧作不祥金。平生悔學屠龍術。今日還思附驥心。但恐揚雄長寂寞。不愁鍾子不知音。</text>
<title>寄李尙古</title>,<text>我來東海試烹鮮。露冕行春已六年。北省諫書藏舊草。南樓明月詠新篇。民皆厭訟庭常靜。俗自無偸犬夜眠。縱有龔黃無用武。一琴長撫武城絃。</text>
<title>次李淮陽尙中 忔 韻</title>,<text>與君相別似晨星。出守關東各暮齡。失偶幾年悲孑孑。開緘此日詠丁丁。雲龍未遂早生願。梁月空輸半夜誠。爲問茂陵多病後。更能隨意賦閒情。</text>
<title>玄谷寺。次巡使吳肅羽韻。三首。</title>,<text>海上孤吟望國門。誰敎宋玉與招魂。春來肯詑花如錦。老去偏傷鬢已銀。未拂荷衣歸栗里。強隨金節入桃源。懸燈盡夜聞新語。塵慮都無一點存。其一靈巒奰屭鎭雷門。鎖紐支祈萬古魂。壑走萬龍聲鬪震。峯攢千劍色勝銀。重開寶殿參禪敎。幸遇明公問道源。儒釋早知皆幻妄。世間凡楚幾亡存。其三誰知觀察出吾門。太守郊迎已奪魂。豈啻行仁及禽獸。猶能望氣識金銀。眞儒事業應無敵。間世文章亦有源。共賞仙山非偶爾。若爲留跡永長存。</text>
<title>臨瀛館。次曾祖父韻。二首。</title>,<text>吾祖觀風問幾年。至今遺化在東天。江山未改巡宣後。詩句長留棟宇邊。春盡大堤飛亂絮。日沈殘郭起孤煙。誰能久視滄溟上。追逐安祥四老仙。其二畫閣如翬傍古城。客來偏感遠遊情。官池瀲瀲荷錢大。別院陰陰杏珥成。濊國山河輸領略。臨屯風土厭經行。千年往事憑誰問。唯見樓頭片月明。附元韻嶺路奔馳已半年。客中又値立春天。寒威暗解韶陽裏。生意潛滋積雪邊。大野微茫連海色。深村隱映見人煙。淸樽醉罷高吟處。一笑安知我亦仙。古國千秋一片城。登臨此日可堪情。池臺已盡空遺跡。棫樸如今見作成。湖海風流身萬里。東南賓主酒三行。長懸魏北思君夢。更向祥雲五色明。</text>
<title>竹西樓。次壁上韻。</title>,<text>不意人間有此樓。登臨四月爽如秋。頭陀遠岫窓中列。五十晴川檻外流。長笛誰敎催落日。深杯無賴緩羈愁。悲吟轉覺浮生苦。多羨沙頭雙白鷗。</text>
<title>寄李江陵昌期 二首</title>,<text>少時俱學太丘門。垂老分符幸接隣。三世通家欽道義。百年知己托雷陳。恩添璧水參蓮榜。禍慘金吾泣鬼薪。憂樂向來同出處。一生心事豈緇磷。其二飆馭泠然過習池。仙蹤迢忽杳難追。眼窮無渴登臨外。脚踏天龍窟宅危。羨子壯遊眞快意。慙吾衰病負佳期。三杯未挽逃禪去。瞻望空吟贈釋詩。</text>
<title>巡使肅羽遊楓岳還營。寄送山中所作及三陟凌波㙜詩。次韻以答。三首。</title>,<text>萬古奇觀萬瀑川。形容今幸賴詩仙。奔雷走電迷三界。急雨剛風沸九天。眞境有靈難繪寫。何人多事強鑱鐫。曾呑雲夢胸中九。一讀瓊章倍爽然。右萬瀑洞其二絶頂窮探五載曾。至今魂魄尙兢兢。脚垂玄牝剛千仞。頭去靑冥僅一層。赴壑飛湍雷怒吼。掛天長瀑雪崩騰。平生壯觀知難再。欲和來詩愧不能。右隱仙臺其三瑤臺突兀欲飛褰。勢似芙蓉揷海邊。壯觀已令諧宿願。淸遊寧覺爛吟鞭。鯨濤淼淼銜初日。石劍森森柱九天。恨不同遊共淸賞。夢魂長向使車懸。右凌波臺</text>
<title>挽玄軒 象村一號 申相國 三首</title>,<text>昨夜妖星犯上台。蒼生無祿泰山頹。斯文已喪吾安放。時事方艱孰使恢。天不憖遺邦國瘁。道之將廢士林哀。却將朝野無窮慟。都付佳城若斧堆。其二早將狂賤托知音。四十年來分義深。白首圜扉同日繫。靑燈孤店二宵衾。縱緣榮落暌簪盍。每荷精誠呴陸沈。痛哭終南山下宅。此生無復細論心。</text>
<title>挽趙知事守初</title>,<text>出按關東屈貳公。二天吾獨荷優容。追隨飆馭窮三界。探討仙山勒萬峯。一別經年遽如許。此生何日更相從。西瞻雪嶺違攀紼。痛哭哀詞手自封。</text>
<title>藍校。留別崔，李兩生。</title>,<text>夢罷南柯宦念空。習池行樂已成空。身歸故國如遼鶴。心戀幷州似塞鴻。遺澤縱無沾衆庶。深文應不負諸公。他時玄谷懸燈夜。倘記龍鍾一禿翁。</text>
<title>挽具都事 仁重○續稿</title>,<text>鍾期死後孰知音。慘慘終身不鼓琴。有子寧馨能幹蠱。老夫從此可開襟。相逢每喜儀形似。一別那知舞豎侵。始信人生在世苦。哭君三世到如今。</text>
<title>送洪景望 霶 按嶺南</title>,<text>海上纔回八月槎。巡宣又出古新羅。乘危制猾人皆避。專對觀風子所多。只爲嶺南凋瘵甚。其如廊廟寂寥何。六年東海相思苦。相見還離淚似河。</text>
<title>送舍弟赴善山</title>,<text>君將六十吾望七。俱以衰年各異鄕。一姊二兄皆已故。阿兒伊壻又隨亡。六朞嶺邑長垂淚。今夕河橋倍斷腸。餘日不多頻遠別。此生能得幾連床。</text>
<title>挽芝峯 代人作</title>,<text>玉立淸班四十齡。英聲藹蔚冠諸卿。詩傳卉域翻重譯。望係蒼生頌盛名。時論有歸期鼎軸。聖心方注寄銓衡。每慙駑劣妨賢路。誰意音容隔九原。</text>
<title>在玉堂。次東岳見寄韻。</title>,<text>頻承賜醞醉騰騰。白首鑾坡感愧增。時論幾多嘲語掾。朝評遮莫笑聾丞。故人何幸投長句。厚意還同得百朋。早晩文衡歸老匠。行看聳壑一條氷。附元韻 東岳故人天路極飛騰。馳譽明時價倍增。錦襖玉堂新內相。鐵冠烏府奮中丞。早年序齒呼兄弟。平日忘形結友朋。須念一州如斗大。白頭官況冷於氷。</text>
<title>穆陵遷葬挽詞 二首</title>,<text>聖德如天不可摸。巍巍功業配唐虞。疑誣快辨昭宗系。屯厄重恢奠宇區。奄棄群臣經幾歲。將移福地改冥途。欲知四紀無爲化。看取憑宵築壟珠。其二臣實生於卽位年。涵仁浴德荷恩偏。纔強遽見宮車晏。垂老重逢玉匣遷。灓齧張朝眞幸耳。雨霑攀駕豈徒然。從前未效涓埃報。直欲將身試九泉。</text>
<title>挽李同知尙中</title>,<text>與君相識自齠齡。六十年來若弟兄。每惜高才還補外。何期垂老且朝京。二年辛若孤忠在。一疾沈綿大命傾。看取定卿魚腹葬。何如歸骨故山塋。</text>
<title>送閔士尙 聖徵 按關西</title>,<text>平安不得保平安。百二金湯已破殘。往日巡宣皆齪齪。我公文武尙桓桓。是知天下無雙士。非直軍中有一韓。爲此西關嚴鎖鑰。暫令儀鳳離朝端。</text>
<title>春帖子 居魁賜弓</title>,<text>淑氣氤氳滿禁林。陽和隨處五雲深。神功默運乾坤化。聖德潛參造物心。南服怛威爭蟻慕。北奴懷義變鴞音。太平有象還無象。至治馨香繼自今。</text>
<title>次梧窓朴子龍 東亮 見贈韻</title>,<text>傷心莫說丙寅年。說到當年意斬然。每恨平生貽阻闊。不圖今日作團圓。猿腸鳳曲均吾慟。鵩賦離騷誦子篇。握手相看雙下淚。欲將哀怨訴蒼天。附元韻 梧窓一別音容隔十年。中間人事足潸然。靑猿哭子腸先斷。丹鳳將雛曲未圓。鵩舍續成遷客賦。柏舟重廢衛風篇。山花野草渾愁思。相對無言敢怨天。</text>
<title>端午帖子</title>,<text>一年佳節屬天中。和氣微微楊柳風。瑞色已分長信殿。祥雲初映上陽宮。深恩暗與庭蓂翠。至澤旁流陛藥紅。看取太平何事業。一時歡抃八方同。</text>
<title>挽藥峯徐判書</title>,<text>年垂八袠位崇政。身歷安危幾辱榮。朝有元龜群議定。國依喬木四方寧。已知黃閣勞虛佇。誰意蒼天奪老成。餘慶多男宜幹蠱。諸孫衮衮更豪英。</text>
<title>送李文伯 楘 赴公山</title>,<text>分符元不出東銓。簡在宸心異數偏。欲使淮陽徒臥重。休云汲直以言遷。從玆江海孤忠遠。夙昔論思聖意專。佇待宣綸置諸左。快看鵰鶚上秋天。</text>
<title>再入玉堂書懷</title>,<text>霜臺一自觸時嗔。置散投間度二春。何意聖恩垂眷顧。再令衰賤掌絲綸。羞將素髮隨年少。猥荷和顏賜老臣。講罷歸來眠玉署。爐香冉冉滿衣巾。</text>
<title>挽宋監司聖求 象仁</title>,<text>六友髫年學太丘。共登蓮榜喜同遊。新溪死後知音少。大諫亡來託契休。纔哭弟喪腸盡裂。又題君挽淚橫流。獨携大載留人世。不識餘生有幾秋。</text>
<title>玉堂直夜。夢見亡弟玄洲有感。</title>,<text>夜直西淸夢卯君。遙知積雪掩新墳。儀形彷彿連衾臥。笑語丁寧在耳聞。靑草獨吟靈運句。白楊空泣謫仙文。對床舊約尋無處。猶羨睢陽七載分。子由有對床之約。而遷次睢陽七年之久。</text>
<title>次崔子謙韻</title>,<text>莫道今朝歲又新。吾年六十六回春。鏡中自笑昂藏影。薪底誰憐潦倒人。猥荷鵷班容樗散。豈宜魚目混珠珍。違顏咫尺含鷄舌。慙愧皚皚兩鬢銀。</text>
<title>挽申留守明遠 鑑</title>,<text>與兄相住一牛鳴。同學康成自妙齡。少時同學於鄭司評士雄 少日親朋如比翼。中年游宦似晨星。每憐衰疾違參訪。誰意音容隔杳冥。新哭士龍魂已喪。又攀君紼涕交零。</text>
<title>送尹德曜 煌 赴全州</title>,<text>年前奉使出南州。行到完山爛熳遊。十部笙歌紅粉列。千村桃杏綘霞浮。倂呑海邑來魚蟹。控引耽羅食橘榴。今日送君爲府尹。不堪攀袂口涎流。</text>
<title>挽李尙古大夫人</title>,<text>媲德娠賢婦道全。遐齡封爵貴無肩。兒升卿月聯雙璧。壻作門楣選萬錢。曾與伯難同進士。還從季子忝承宣。北堂忍聽莊盆叩。哭送靈輀淚逬泉。</text>
<title>送羅遜夫還南中</title>,<text>君家兄弟重橫行。都市爭傳郭解名。獨有白眉腸作鐵。自持黃卷舌爲耕。漂淪南土成衰老。辛苦西來問死生。七十更難拚後會。不堪携手涕沾纓。</text>
<title>次朴君彥 弘美 韻</title>,<text>草草圖書掩小軒。經旬臥病不窺園。簷花夜落香侵几。溪雨朝晴漲及門。奉旨已休司出納。含飴秪合弄兒孫。平生與物無相競。何事詩評到檜根。</text>
<title>送子深赴珍山</title>,<text>洲翁亡後古詩亡。大雅寥寥路久荒。幸賴玄經傳不泯。須知吾黨斐然狂。官同子美調工部。老似安仁厭夕郞。此去珍山爲傲吏。騷人從古信行藏。</text>
<title>送洪康津 處厚</title>,<text>翰苑薇垣厭歷敭。爲親求郡自春坊。雲天錯莫星辰遠。湖海蒼茫道路長。魚稻滿盤僮僕飫。柚柑園寢夢魂香。乍聞風味心飛動。慙愧衰翁縶一韁。</text>
<title>挽李同知 惟侃</title>,<text>行年八十五春秋。位至腰金寵渥優。一壻遺榮辭近密。二兒嘉善冠名流。曾臨郡邑居高第。及會耆英占上頭。壽貴多男惟欠富。家傳淸白是貽謀。</text>
<title>挽五峯李相公 好閔</title>,<text>雁塔題名第一人。妙齡聲價冠朝紳。文章絶代持衡久。勳業光前檢玉新。年過期頤仁必壽。班封府院貴無倫。人間五福如公少。嗣子垂金亦宰臣。</text>
<title>挽吳校理敬甫 竱</title>,<text>我及先公受顧知。從游三子摠英姿。每憐伯仲俱黃壤。深喜吾君有白眉。共直玉堂薰德義。同登經席忝論思。文章筆跡今誰繼。一疾沈綿竟不醫。</text>
<title>挽錦溪君朴子龍 二首</title>,<text>昨日尋君盡醉歸。纔經一夜遽如斯。扁舟永訣拚佳會。次韻寧知當挽辭。不但條蔥深分義。更緣瓜葛托心期。我今後死終何待。忍見孀兒哭擗時。其二淸江一曲淨無塵。分占東西老此身。夢罷槐安粱未熟。神凝姑射境猶眞。沙鷗動白欺殘雪。汀草抽靑漏早春。日夕扁舟相訪處。不須驅策費蹄輪。此則次壁上春帖韻。翌日書送。已屬纊矣。恨其不及見。幷錄挽詩之下。</text>
<title>挽月沙李相國</title>,<text>箕疇五福古來稀。相國於今忽有之。載道文章追灝咢。經邦事業擬皐夔。縱然聖渥方紆眷。其奈皇天不憖遺。世路嶔崎失知己。暮年何處託心期。</text>
<title>挽梨川李相國 弘胄</title>,<text>相國聲名逼斗魁。年垂八袠位三台。威風已振元戎府。直氣曾推御史臺。多荷荃心方倚重。那知喬木遽先摧。人亡國瘁嗟何及。哭送靈輀老淚催。</text>
<title>挽鄭左尹浩而 雲湖</title>,<text>鳩杖相從自竹馬。幸同仁里義常惇。傳家學業詩書禮。連世交遊祖子孫。位左漢城卿月耀。齡虧八袠壽星昏。箕裘賴有潛夫在。餘慶應須到後昆。</text>
<title>送李大載 厚基 赴潭陽</title>,<text>髫齡同學太丘門。李氏三兒最拔群。雁塔聯名眞幸耳。鵷班竝峙豈徒云。士衡已逝誰知己。南阮先亡獨有君。工部潭陽俱七十。不堪離思亂如雲。</text>
<title>送權高城 𢢜</title>,<text>平生睡足海山亭。無路重尋已十齡。多羨詩翁爲地主。欲攀仙袂御雲輧。九龍靈井涵瑤鏡。三日明湖映翠屛。萬二千峯胸不芥。至今螺髻眼中靑。</text>
<title>送李文伯 楘 赴鍾城</title>,<text>回首鍾城地盡頭。路經窮髮鬼門幽。城臨五國冤氛積。山接祈連殺氣浮。從古關防須武士。卽今除拜特名流。君將七十兼多病。其奈嚴程雨雪稠。</text>
<title>挽朴參贊子粹 東善</title>,<text>靑雲高步路恢恢。敭歷多年德望巍。寵冠耆英纔八袠。位崇參贊逼三台。佇看名姓金甌覆。何意音容玉樹摧。一子先亡孫又繼。忍將家督託嬰孩。</text>
<title>送白軒李貳師尙輔入瀋陽</title>,<text>征驂欲發淚交頤。路指遼陽九月時。振壑獰飆掀靺鞨。漫天虐雪擁燕支。殊邦景象多憂懼。行殿孤危愼護持。無限別懷惟默識。一生忠信在於斯。</text>
<title>寄淸陰 時淸陰在北館</title>,<text>西郊慘別淚漼漼。北窖經年雁不來。萬古綱常昭白日。一身生死等浮埃。無論骨肉情朋痛。永使千秋百世哀。正氣堂堂神祗感。定知天道有環回。</text>
<title>自嘲 三首</title>,<text>行年七十又加五。自笑平生齟齬窮。夸父漫勞追日步。愚公虛負鑿山功。道傳姑射心徒切。銘勒燕然計已空。岐路彷徨成底事。一官司果作衰翁。其二吾生賦命苦嶔崎。萬事無成只自悲。壯志欲呑滄海渴。雄圖期拔太行移。衰遲竟被鵰鳩笑。老罷多逢獱㺚欺。瓠落初心銷鑠盡。年今八十竟何爲。其三家在江南蓼水邊。淹留何事不歸田。平生志願希顏氏。少日文章學馬遷。窘步祇園參佛祖。加功丹鼎慕神仙。爲儒爲釋俱無效。虛老塵間八十年。</text>
<title>挽東岳少婦</title>,<text>侍櫛尙書五十年。豪華富貴世無肩。雄都巨邑專房寵。養志承顏荷主賢。纔闋大喪餘弱質。遽纏微恙入重泉。生男況有潛夫在。東岳文章庶可傳。</text>
<title>詠菊 六首</title>,<text>家家爭尙種黃花。幾處黃花似我家。繞砌瓊葩堆積雪。盈籬嫩色爛蒸霞。枝高數尺圍靑幔。萼疊千重綴綘紗。若以黃花論富貴。季倫何獨擅豪華。其二愛爾孤芳異茝蘭。風霜雖鬧尙團團。肯隨桃李爭春色。欲與松筠保歲寒。栗里幾經元亮採。湘潭只許屈原餐。吾今已託知心友。長對淸香日日看。其三叢菊經營盡意裁。成行前後繞亭臺。飜風映日金錢積。倒眼迷魂錦障堆。影落池心魚畏避。色連墻角鳥驚回。誰憐獨保嚴霜裏。秀出千林自在開。其四平生酷愛傲霜花。封植栽培一倍加。遠在籬邊妨撚嗅。移來盆上好摩挲。回看桃李皆蕭索。坐對芳菲每咄嗟。千載誰知元亮趣。北窓高臥翫金葩。其五鋤荒灌水課園丁。養菊東籬數百莖。禁苑只要耽正色。楊妃不獨取虛名。禁園黃，醉楊妃。竝菊名。 瓊葩受日金杯凸。雪萼因風寶靨傾。閉戶迷花成獨酌。臥看明月照繁英。其六庭前甘菊最知名。湘岸陶籬莫與京。萬朶玲瓏畫猶活。千叢燭耀夜還明。淸香滿院群仙下。嫩色薰天彩暈生。富貴倘來吾亦得。此間眞樂果誰爭。</text>
<title>送梁靑松 克選</title>,<text>聞道靑松東海頭。名區形勝絶殊尤。山連蓬島群仙集。境接扶桑瑞旭浮。自嘆無分一麾借。每過屠門大嚼休。今日送君爲吏去。不堪攀袂口涎流。</text>
<title>挽睦參判禹卿 長欽</title>,<text>爭說君家聚德星。滿堂金玉摠名卿。雲開玄圃祥鸞翥。日㬈丹丘彩鳳鳴。朝野想望台漸近。士林方喜道將行。如何一疾成長夜。雅量英姿掩九京。</text>
<title>特旨超授工曹參判。北渚相以詩送賀。仍次其韻。二首。</title>,<text>行年七十莫吾知。每歎功名與世違。豈意聖心憐老物。特令幽谷發春輝。一身金紫何須說。三代恩榮實所稀。欲報洪私餘日少。不堪雙淚濕朝衣。其二平生落魄到華顚。撫閱初心只自憐。勳業已隨鷁勢退。文章不使狗監傳。少時豪氣將傾海。老去聲名不直錢。薪底僂行何所益。朋知爭笑未歸田。附元韻 北渚白首偏承聖主知。功名不恨早年違。新看紫誥從天下。忽覺黃金照鬢輝。許國身輕生可取。傾朝事絶古猶稀。朱輪得意春風陌。花送恩光上錦衣。傲骨摧頹雪滿顚。少年豪氣老堪憐。凌雲傑句今能否。脫塵高談謾自傳。弱脚試春須鐵柱。枯腸索酒乏銅錢。南宮講禮還無事。手理東園種藥田。此則久有得。而因病未果奉似。今竝錄呈。幸一笑見敎。附次韻 幷引○鶴谷吾友弔詭趙公。行年七十六。上特擧優老之典。自春曹右侍郞。進秩拜水部左侍郞。同朝搢紳之士。莫不感歎而歆艶之。況在童丱之舊乎。北渚金相國首製慶詞以侈之。謹▒元韻。用抒區區喜賀之懷。休言天意杳難知。壽耇無遺理不違。夙夜幾多紆睿想。昕庭卽此捧恩輝。異時展布從今始。大耋登庸曠古稀。國事可爲精力在。寧須感淚浪沾衣。附次韻 淸陰素翁年七十六。尙能勤職。上念之。特拜工曹參判。北渚，鶴谷二相公以詩賀之。翁又遠徵拙句。余憂患之餘。廢棄筆硏。而久別思戀。情不可已。次韻錄奉。用代面目。白首勤勞聖主知。命途方信物無違。靑雲動色同朝喜。赤紱垂光滿路輝。共說恩榮今日少。豈惟年壽古來稀。想應拜手彤墀下。感淚紛紛一濕衣。少年豪俊挾詩顚。歷落風塵不受憐。氣槩見多前輩重。聲名聽慣後生傳。高談老去猶揮塵。阿堵貧來尙廢錢。今日天涯傷遠別。白頭人世感桑田。書懷二首。復用前韻。倂寄。博粲。我有愚心子所知。老來逾覺與時違。山林正繫庖廚命。螢爝叨增日月輝。絶域三年歸夢遠。故人千里寄書稀。邊沙又見秋風起。落木淸霜滿客衣。擧世揶揄笑我顚。一行投北竟誰憐。南音切切心空斷。白雁冥冥信不傳。天意竟歸和氏璧。橐裝留補水衡錢。有事實 餘生倘見長安日。終擬求仙不問田。附次韻 幷引○畸菴素翁丈七十。特蒙超資之恩。有詩志喜。嘗所知舊。相和騰賀。僕亦忘拙續貂。竊以托名卷末爲榮耀焉。自信淸狂不見知。行藏於世恥依違。衰遲幸値昭明代。拔擢偏承雨露輝。豪氣尙餘談舌在。兒童休笑鬢毛稀。從他萬事浮雲似。蒼狗須臾變白衣。當今時世太危顚。晩暮身名絶可憐。紫誥恩榮分外事。靑氈家業舊來傳。空悲志士思塡壑。未見文臣不愛錢。料得疏慵無所補。只欲歸去老耕田。</text>
<title>次李師聖韻</title>,<text>紫誥無端出匭函。新恩特許換朝衫。何期垂死承超擢。不恨平生困謗讒。愧我今參卿月亞。悲君未免點軍監。榮枯早晩皆關數。休羨江東張翰帆。</text>
<title>挽閔慶州子善 機</title>,<text>聲華煥赫宦途夷。州府銀臺令望宜。幹蠱有男爲國器。乘龍伊壻作門楣。家傳淸白氷霜潔。世篤忠貞福履綏。同里故人吾獨在。不堪垂淚望靈輀。</text>
<title>挽綾城府院君具公 宏</title>,<text>恭惟訓鍊大將軍。職是綾城府院君。議讞金吾經必據。提調太僕馬如雲。位崇勳戚家逾窘。身際艱虞志益勤。素強無疾期鮐耋。何遽今朝厭世紛。</text>
<title>挽李承旨罄甫 俔</title>,<text>日昃觚稜夕漏傳。朝廻衣帶御鑪煙。歸途歷醉南隣酒。入室仍成厚夜眠。壽到從心年亦至。官居司舌寵猶偏。荀龍謝樹門闌炳。餘慶行看瓜瓞綿。</text>
<title>挽韓平君李仲集</title>,<text>相公華聞動詞林。御李眞如得萬金。不恨雲泥違會面。只憑山水託知音。箕裘事業文章炳。橋梓功名寵渥深。我是同庚猶未死。九原他日更相尋。</text>
<title>次韻題叉溪堂</title>,<text>可笑吾生八十年。一生憂樂聽諸天。功名似鷁飛還退。事業如蠶老不眠。家在禁城丹鳳外。夢尋滄海白鷗邊。幽居羨爾淸潭上。雨笠煙蓑理石田。</text>
<title>挽趙靑松 希進</title>,<text>逖矣靑松地一方。山嵐海瘴接扶桑。衰年作宰計非得。勸子毋行策甚良。初見考中心咄咄。又傳凶計淚汪汪。參天嶺路玄冬逼。忍見靈輀冒雪霜。</text>
<title>朴思菴迎諡宴和李尙輔</title>,<text>聲名赫赫動乾坤。黃閣經綸事業存。晩節明夷蒙厚辱。聖朝渙汗霈洪恩。天官引仗初傳諡。遺像垂堂欲吐言。盛禮經營由宅相。榮光洋溢照泉原。</text>
<title>昭顯世子挽詞</title>,<text>明离曾齒胄筵開。矯迹崇賢得暫陪。萬里兵塵纏幼海。十年沙漠滯重雷。秦庭烏白天心悔。函谷鷄鳴鶴馭廻。問寢龍樓纔閱月。臣民攀哭少微頹。</text>
<title>挽成君則</title>,<text>八十相從有幾人。暮年交道不緇磷。生同花甲天非偶。居近高門里亦仁。杯酒招邀窮歲月。琴棋歡謔度昏晨。君今逝矣吾誰友。泉下重逢倘有因。</text>
<title>入耆社後。寄示淸陰老兄。</title>,<text>登年八十迫頹齡。土木形骸半死生。誰料聖恩垂異數。亦令衰朽忝耆英。三人蹜蹐知銘感。一世咨嗟賀寵榮。澤及泉臺何以報。不堪雙淚瀉如傾。附次韻 幷小引○淸陰趙參判持世，尹參判美中，韓右尹勖哉。皆以壽登八耋。特陞資憲。同日下批。俱入耆老社。一時無不艶稱。持世公作感恩詩一律。寄余要和。余亦忝社末。而後公三年生。旣美其曠代盛事。仍用戲語爲繼。可謂不知足也。世上何人不喜生。喜君淸弱耐遐齡。鬚眉白勝商山老。珪組光浮洛社英。齊到八旬眞罕事。同升一日最恩榮。殘生臥病叨虛席。擬待他年賀醆傾。</text>
<title>送金仲虛 鑑 赴燕京</title>,<text>浴川遠在朝鮮裔。得覩王京或不能。何況皇居天下壯。須知帝里古來稱。文明莫若熙朝盛。禮樂應由積德興。宮闕九重雲靉靆。臺隍千疊雪崩騰。車塵漲宇喧相接。汗雨揮空氣欲蒸。俠窟香飄馳郭劇。侯家雷動燕嘗陵。曼姬鄭女神爭麗。越吹吳吟妙自矜。列肆旁流堆錦繡。長亭周匝爛金繒。金陵佳麗知難敵。宛洛繁華果孰勝。節迫一陽修賀典。方來萬國讋威稜。鍾鳴長樂千門闢。蹕下彤庭六象登。羽衛煌煌聯紫籞。威儀穆穆擁靑繩。祥烏影裏非煙聚。彩鳳前頭瑞旭昇。蹈舞萬官瑤佩響。攀瞻尺地玉音承。金鑪火煖香煙上。寶座春融至道凝。何幸外臣參禮猥。依然陳迹記吾曾。心魂蕩佚移時定。胸次恢弘百倍增。奇賞不殊胥國夢。壯遊何異廣陵燈。子虛詑漢猶堪笑。季札觀周亦足徵。男子此行眞樂事。不須離別淚垂膺。</text>
<title>大風暴雨。拔屋折木。終朝至暮。天地晦冥。左右惶怖瑟縮。余嵬然獨坐。援筆命酒。擊案高哦。遂成長律十二韻。以助龍伯之聲勢云爾。戊午六月二十六日</title>,<text>南州六月病涔涔。蒸鬱身如坐釜鬵。白日韜輝天泱漭。玄雲羃宙晝沈陰。俄驚風伯驅山岳。忽有龍公殿羽林。萬里蒼茫銀海立。孤城淅瀝玉麻森。獰聲遠壓帶方國。猛勢先圍智異岑。咫尺不分鍾鼓響。須臾旋見邑居沈。窮山虎豹顚皆慄。滿海魚龍偃不吟。天軸已摧難可柱。地維將絶更何尋。杉松檜柏渾傾倒。阡陌郊原盡沒侵。豈但農夫傷黍稷。卽看黔首化魚鱘。曾聞破塊非熙世。誰意襄陵見卽今。遠客淹留歸未得。窮簷呼酒對君斟。</text>
<title>仁穆王后挽詞 續稿</title>,<text>思子臺成淚幾垂。金墉幽閉斁倫彝。不緣我后扶坤極。那使東朝復母儀。鶴髮遠從滄海返。冤魂新雪九原悲。奉觴長樂窮歡慶。問寢龍樓盡孝思。永擬千秋長獻祝。安知末疾竟難醫。臣民遽失宣仁化。痛哭橋山掩繐帷。</text>
<title>挽李監司立之</title>,<text>一氣人間聚散之。適來何喜去何悲。惟公時順天弢解。與道安排大福綏。齒向從心年亦至。官高方面爵還宜。早紆朝野三孤望。終見沈綿二豎欺。幹蠱四男爲國器。乘龍二壻作門楣。已知尻脊元常理。其奈親朋此永離。暮境凄涼餘白髮。孤琴寂寞斷朱絃。從君此路應非遠。交契重泉託後期。</text>
<title>挽谿谷張相國</title>,<text>相國堂堂間世人。子張 運籌當日慶攀鱗。良 文章不待江山助。說 義理先求訂砭醇。橫渠 謙抑心存思結襪。釋之 澄淸志切欲埋輪。綱 四愁曾秉文衡久。衡 十策終爲宰相眞。齊賢 何意台階星忽坼。華 空留金鏡語猶新。九齡 可憐身後名空在。翰 鷄黍無由得更陳。文伯</text>
<title>訪子漸城東寓舍。與汝章次主人韻。</title>,<text>寂莫東城外。秋風晝掩關。閑吟無俗事。終日對雲山。附元韻 霽湖萬戶煙光紫。初陽已滿關。爲憐淸景早。欹枕看秋山。附次韻 石洲背郭村墟小。深秋獨掩關。休論在城市。簾外是靑山。</text>
<title>還鄕河 朝天錄</title>,<text>爲羨還鄕水。滔滔還故鄕。行人不如水。歲暮尙他方。</text>
<title>次浴川崔侯韻</title>,<text>曉氣涼如秋。林霏作小雨。孤舟何處尋。不辨江頭樹。</text>
<title>黃嶺寺。次戒翼上人韻。峴山錄</title>,<text>羨爾超塵累。來棲百尺樓。相逢一大笑。落日萬山秋。</text>
<title>送金叔度浮海朝天</title>,<text>鯨海三千里。交情四十年。扁舟遠相送。握手意茫然。</text>
<title>次李昌期韻。贈堅上人。</title>,<text>爾我元非二。身名本是虛。我今隨爾去。擧臂莫辭盧。</text>
<title>端午帖 續稿</title>,<text>節屆天中日。薰風殿閣深。淸陰分率土。是我聖君心。</text>
<title>迎祥詩</title>,<text>紫極韶光轉。蓂階瑞日遲。陽和感發處。獨與聖心知。</text>
<title>次梁子漸韻 二首</title>,<text>江上浩蕩白鳥。城頭畢逋昏鴉。一般春景堪畫。更有飛花點沙。其二春風吹綠江草。江水一去不歸。終日醉臥沙上。任敎落花滿衣。</text>
<title>次諸公韻贈俊上人 二首○續稿</title>,<text>岳老詩如李白。谿翁句似比紅。捧心欲效西子。移山何異愚公。其二爾莫言參同契。且莫誦法華經。吾方遺棄三敎。欲學洪工大庭。</text>
<title>次汝章韻。題僧軸。</title>,<text>自是無人能拾得。此月何曾有來去。山林皐壤孰主賓。我與老僧同出處。</text>
<title>寄石田成重任 輅 乞畫</title>,<text>愛畫平生一癖深。看君寶帖抵千金。可憐世上知音少。誰會徐君好劍心。</text>
<title>宿碧蹄館。留別伯氏。朝天錄</title>,<text>虛館寥寥月影淸。弟兄相對淚縱橫。終宵惜別悄無語。直到東峯朝日明。</text>
<title>宿鞍山站有感</title>,<text>我家何在住鞍山。朝暮煙霞對翠巒。今日忽逢眞面目。却疑身倚北窓看。</text>
<title>宿沙嶺</title>,<text>五里煙臺十里城。斜陽處處酒旗明。停鞭試問當壚女。此去高平有幾程。</text>
<title>盤山途中</title>,<text>繚繞周墻二百里。隔遮胡騎恣橫行。登臨試向龍堆望。時有羌童送篴聲。</text>
<title>閭陽途中</title>,<text>巫閭山下北風寒。滿面塵沙日欲殘。回望鴨江魂已▒。白雲千里海漫漫。</text>
<title>早發十三山</title>,<text>征驂曉發十三山。幾日當過百二關。數月辛勤鞍馬上。不堪衰颯鬢毛斑。</text>
<title>過昌黎縣</title>,<text>平生心服退之人。忠義文章絶等倫。今日昌黎縣裏過。始知山水孕精神。</text>
<title>虎石</title>,<text>古石當途怒虎蹲。將軍遺跡至今存。行人不信當時事。請看苔間沒羽痕。</text>
<title>宿豐潤縣</title>,<text>黃昏驅馬范陽城。燈火千村夜二更。行客欲聞天寶亂。居人猶說蒯通名。</text>
<title>過玉田縣</title>,<text>孝子居憂禮不愆。天將寶玉錫仁賢。年年種得崑山片。豈獨藍關有此田。</text>
<title>金化驛館。懷竹窓具大受。</title>,<text>孤館寥寥夜色寒。篴聲如怨動秋山。無端忽憶綾原子。回首黃堂涕淚潸。大受曾爲金化邑宰</text>
<title>送金仲虛還浴川</title>,<text>笛罷高堂夜二更。故人明日下龍城。莫嫌歸路今蕭瑟。猶勝年前落第行。</text>
<title>山壇。次五峯韻。贈別白沙相國。時白沙將謫北靑</title>,<text>山頭殘日已依微。立馬長亭淚滿衣。關塞極天氷雪積。不知行色幾時歸。附次韻 白沙雲日蕭蕭晝晦微。北風吹裂遠征衣。遼東城郭應依舊。只恐令威去不歸。</text>
<title>雨後登費眼亭</title>,<text>芳洲雨歇水聲多。步出林亭對落花。寂寂孤村無客到。隔溪時聽浣紗歌。</text>
<title>東厓夜坐</title>,<text>煙沈古寺暝鍾殘。夜久虛堂水氣寒。何事不眠心悄悄。坐看新月墮江干。</text>
<title>投鳳城。次玄洲韻。游頭流山時</title>,<text>日落荒城生白煙。望中花竹數家連。渡頭人斷孤舟在。惟見沙鷗帶雨眠。</text>
<title>宿完山。次李士仰壁上韻。</title>,<text>信馬歸來落日低。柴門寂寂掩花階。懸燈細話春宵盡。時有山禽竹裏啼。</text>
<title>寒食日完山途中 二首</title>,<text>蒲葉初生艾葉肥。桃花未綻杏花飛。誰家寡婦携童稚。祭罷新阡哭不歸。其二今年寒食無風雨。處處丘原祭罷歸。無數白楊還寂寂。烏鳶爭啄紙錢飛。</text>
<title>次柳子有在澗堂韻</title>,<text>曾躡仙區水石幽。想來魂骨爽如秋。至今未赴重尋約。長向雲山夢裏遊。</text>
<title>次畸庵鄭子容韻 三首</title>,<text>巖上蕭然一草廬。靜中生事有贏餘。溪山半面多閑地。試欲平分借子居。其二溪水縈回似玦環。到來亭下作深灣。寒松孤竹渾無恙。風月多年自在閑。其三溪山無主幾千年。新結幽居小似舡。安得與君同卜築。白頭靑眼共陶然。</text>
<title>自霽湖還過靑溪馬上。次子漸韻。</title>,<text>江樹蕭蕭江水空。緣江石路一何永。美人西去我東還。落日荒涼照孤影。</text>
<title>贈信誾上人</title>,<text>五夜幢幢半壁燈。淡然相對少年僧。春來已結尋眞約。明月雙溪會共登。</text>
<title>九月晦日。與子漸昆弟。宿萬行寺。</title>,<text>西日依依下碧峯。一鞭羸馬載山公。蕭然丈室無塵事。愛聽泉聲入夢中。</text>
<title>山曉。次畸菴韻 再游頭流時</title>,<text>空山風露曉凄淸。寶殿玲瓏落月明。倚壁老僧猶未睡。暗中時聽數珠聲。</text>
<title>翫瀑臺。次畸庵韻。</title>,<text>靑山中坼劃平分。湧出飛波到海門。孤鶴不來雲杳杳。荒臺何處弔英魂。</text>
<title>道中。次舍弟玄洲韻。</title>,<text>薄雲如霧曉冥冥。行旅相呼宿鳥驚。客裏又逢南至日。喜看初旭馬頭明。附元韻 玄洲衝泥終日雨冥冥。怪底玄功造次驚。西北垂雲徐卷脚。半空還有雪峯明。</text>
<title>次李侍郞 尙古 寄示韻 四首○峴山錄</title>,<text>口厭南烹不可嘗。殊形詭狀白而黃。紫蝦石首長相憶。幾日投簪去此襄。其二文魚大口豈堪嘗。比目王餘色又黃。斫鯪鱠鯨眞快意。玉堂金馬不如襄。其三海錯腥羶已備嘗。懷愁對案馘全黃。君今擇肉魚何用。不貴嘉魚去自襄。其四高潔夫君似孟嘗。每臨多事不蒼黃。如今闊步靑雲上。誰念故人老一襄。附元韻 石門團圓須大小何嘗。味好無鹽色必黃。來佐酒家爲第一。須看美惡占治襄。魚腹臟如玉可嘗。不宜乾貼不宜黃。竹箱包葉堅封寄。致遠無傷況近襄。魚有中腸亦可嘗。登盤最厭細而黃。大須如腕肥須厚。把酒堪誇至自襄。人言赬尾不堪嘗。吾嗜臍邊膩且黃。暫餒多鹽醉不好。儻非鮮味且嗔襄。</text>
<title>次李淮陽尙中韻</title>,<text>日日西山看夕陽。玄陰已盡逼靑陽。遙知萬二千峯裏。靜夜燒香坐伯陽。</text>
<title>端午帖子 續稿</title>,<text>金鷄夾日向東升。紫籞蔥籠瑞色騰。聖德却侔時雨化。一年佳節頌豐登。</text>
<title>送羅禮安 茂松</title>,<text>名區國色擅風流。人道相如故倦遊。得意今朝驅五馬。全勝騎鶴上楊州。</text>
<title>送鄭順天德基 維城</title>,<text>平生睡足小江南。煙雨樓臺問幾探。今日送君爲吏去。不堪歸思逐征驂。</text>
<title>送尹淳昌 坦</title>,<text>剛泉水石似蓬壺。赤壁煙花活畫圖。擬及秋風歸卜築。可能來訪霽湖無。</text>
<title>玉堂。次羅學士夢賚 萬甲 韻。二首。</title>,<text>憂患窮年口不開。逢春無賴百花催。惟將藥餌供朝暮。遮莫韶華去又來。其二睡罷晴窓日午開。禁園桃李一時催。經年鎖直不歸去。羞見簷前燕子來。</text>
<title>次子容韻</title>,<text>春來衰病十分加。驛路傷心戀物華。堪恨此生長作客。今年又負故園花。</text>
<title>次俊上人詩軸韻</title>,<text>柴門今始爲僧開。白足鳧趨破碧苔。我已忘機投筆臥。汝何多事乞詩來。</text>
<title>挽李尙古從兄 前龍岡景夏及其子培英。同死於丙子之亂。培英以身蔽其父。先被害。</title>,<text>長江失險廟謨非。一片孤城血雨飛。父子從容同日死。英魂應託月星輝。</text>
<title>挽李文伯妻母</title>,<text>靑春泣血守空幃。八十年來萬事違。賴有郞君賢宅相。一身生死永相依。</text>
<title>挽崔誠元</title>,<text>昭陽江上昔相從。往事如鴻不見蹤。慙負分山終老約。送君先返若堂封。</text>
<title>挽曺僉知 浩</title>,<text>符彩堂堂八尺身。少年豪氣邁群倫。平生未施韜鈐術。虛過人間七十春。</text>
<title>次李僉知 志定 韻</title>,<text>園花落盡已深秋。更向東籬興轉幽。賴有君家金色菊。年年移種助淸遊。</text>
<title>九月初八日。請見洪正字 處大。書贈。是日舍弟諱辰</title>,<text>花殘荊樹十經春。每到玆辰倍愴神。平日東床君最愛。請來猶可替元賓。</text>
<title>九日</title>,<text>黃花白酒作重陽。處處登高引興長。堪笑一杯貧不辦。悄然孤坐嗅淸香。</text>
<title>詠菊 三首</title>,<text>江城花映禁園黃。繚繞東籬與北墻。更有勝桃紅白在。一時開遍兩三行。其二階前爛熳醉楊妃。沐雨梳風舞綠衣。寶靨微酡欹不正。昭陽眞態看依俙。其三種菊千叢又百叢。黃黃白白間紅紅。庭前庭後花如海。怳若身居錦繡中。</text>
<title>送鄭執義德基擢守東萊</title>,<text>雄州劇府幾分憂。玉署霜臺寵渥優。特賜緋衣綏日域。威風已動海東頭。</text>
<title>題上林賦圖</title>,<text>相如詞賦雄天下。武帝旌旗在眼中。千載縱觀阿堵裏。文書仇筆妙難窮。司馬相如賦。文徵明八分書。仇英畫三絶。天下至寶。</text>
<title>挽光山令</title>,<text>年年春草綠萋萋。每望南天淚眼迷。今日旅魂歸故國。忍看丹旐過城西。</text>
<title>次淸陰寄示韻 二首</title>,<text>八十年來見世情。雨雲翻覆海山傾。感君不棄溝中斷。時復題詩問死生。其二柴門寥落晝常關。更有何人問老鰥。珍重淸陰投絶句。開緘三復當容顏。附元韻 淸陰南宮白馬故人情。夢裏相逢不盡傾。明月滿窓秋夜永。幾時重對話平生。</text>
<title>挽黃生員 僩</title>,<text>德津堂下洛河濱。耕釣生涯六十春。聞道藏舟移夜壑。江山從此管無人。</text>
<title>演雅體長律二十韻。寄梁，鄭二友。幷引</title>,<text>演雅者。演出爾雅也。爾雅。記蟲魚禽獸之名。而猶有闕失。故古人作詩。以遺落蟲鳥之名。綴以爲辭。命之曰演雅體。而古今詩人。多以牛馬龜龍字。苟充成篇。此則屋上架屋也。安在演出之義乎。余考山海經及他書。提出不載爾雅之名目若不似蟲鳥者。遂成一篇。以繼山谷焉。半生奔走厭塵囂。囂似猴 小築谿邊 谿邊。獸名。 管寂寥。地僻斷無親客 親客。小蜘蛛。 到。山深寧有十朋 十朋。龜。 招。心灰王爵 王爵。桃蟲。 宜休野。政昧蒲蘆 蒲蘆。蠮螉。 恥入朝。斲木 斲木。鴷。 爲農學炎帝。淘河 淘河。鳥名。 作器避唐堯。材如樗櫟 櫟。鳥名。 難爲用。節似夷由 夷由。鼯。 詎見調。酒特 特。牛。 忘憂非取醉。琴猶 猶似犬 解慍不關韶。晨風 晨風。鸇。 乍起金梧隕。宵燭 宵燭。螢 微明翠幕搖。墻菊繼英 繼英。鳥名。 當晩節。隣姬促織 促織。沙鷄。 坐通宵。連錢 連錢。脊令。 滿壁蒼苔厚。玉珧 玉珧。脣。 穿階錦籜驕。燈爲竊脂 竊脂。布穀。 資夜讀。腹將搏黍 搏黍。鶯。 免朝枵。雄圖落落誰能 能。獸名。 會。羈恨綿綿久未 未。羔。 銷。宦味飽更酸與 酸與。似蛇。 苦。危機蹈盡竦斯 竦斯。雉屬。 翹。詩篇漸似夔 夔。一足獸。 州後。世路難於蜀 蜀。蟲名。 道嶢。喜子 喜子。靑蛛。 襟期多韻格。窮奇 窮奇似牛 山水共招邀。狂 狂。猩屬。 歌寡和人誰愛。蠻 蠻比翼 俗難諧路轉遙。左海文章推巨擘。巨擘。蚓。 臨邛宵夢感招潮。招潮。蟹。 孤村晩雨森長脚。長脚。蛛。 別浦垂楊舞細腰。細腰。蜂屬。 剖葦 剖葦。鵬𪄁。 庶從河上恃。守瓜 守瓜。蠸。 將學故侯饒。時聞朱厭 朱厭。猿。 臨風嘯。每愛離留 離留。鶯。 向曉嬌。金紫雖 雖。蟲名。 榮吾不願。端居非爲 爲。獸名。 事漁樵。</text>
<title>數詩</title>,<text>一病已作痼。支離久不快。二豎入膏肓。沈綿漸成瘵。三秋瘧厲作。精神頓昏聵。四體委床席。爬搔又添疥。五內劇如焚。何由飮沆瀣。六脈俱委薾。銷鑠壯心憊。七尺堂堂身。未老已衰敗。八斗才未試。仰屋獨長喟。九牛亡一毛。吾死亦何怪。十洲如可到。安期庶當拜。</text>
<title>建除體。贈畸菴。</title>,<text>建安旣已遠。誰復繼諸公。除却齊梁習。咸稱李杜功。滿海鯨鵬鬪。專場角距雄。平生仰末照。抵死服餘風。定力雖云固。爲文愧未工。執書徒吃吃。濡翰更蒙蒙。破釜趨秦壘。專心得楚弓。危途難闊展。末路未興隆。成毀從昭氏。存亡聽塞翁。收功慙兔窟。多技致鼯窮。開豁逢君後。騰凌見馬空。閉門三日汗。無路拔心蓬。</text>
<title>八音體。贈畸菴。</title>,<text>金鑾非我願。拂袖返山林。石室生涯適。雲窓道氣深。絲桐遣幽興。鉛槧寓孤心。竹影風中碎。花香雨後侵。匏尊成獨酌。蛙鼓伴閑吟。土瘠無秋稼。山高易夕陰。革鞶腰日緩。烏几睡方沈。木雁皆從分。榮華我不欽。</text>
<title>建除，八音。古今詩人。皆有古詩。余嫌其不工。強作排律。自以爲能畸庵次韻二篇。逾出逾奇。可謂工乎工者也。玆敢效嚬。再用其韻以答。二首。</title>,<text>建號騷壇將。何人得似公。除苛同廣略。多辦樹韓功。滿紙珠璣燦。揮毫岳瀆雄。平看蘇李句。高挹邶鄘風。定是經綸手。應非篆刻工。執言師往哲。垂訓豁群蒙。破膽驚沙蜮。臨杯怯壁弓。危衷徒激烈。壯志漫穹隆。成敗皆由命。摧殘作老翁。收身返丘壑。至老困貧窮。開卷談周孔。逢僧辨色空。閉藏淹歲月。門外長蒿蓬。其二金氣生梧葉。寒聲動遠林。石間蟲語苦。雲外雁飛深。絲亂縈羈恨。鋒銛斷客心。竹疏新月漏。荷老暗香侵。匏大終安用。龍藏漫獨吟。土苴法莊叟。絃誦笑汾陰。革去詩書累。新從麴孼沈。木瓢成獨酌。眞率使人欽。</text>
<title>五行體 古無作此詩者。余始創之。</title>,<text>金流苦熱不關儂。木枕高撑午睡濃。水氣入簾寒滴滴。山光當戶翠重重。火雲熾勢燒群物。盾日張威駕六龍。土爛泉枯猶細事。全勝破襖過嚴冬。</text>
<title>十二辰詩</title>,<text>倉鼠餘糧盡天年。耕牛無草逢屠殺。世事危如編虎鬚。見幾誰能營兔窟。龍潛勿用亦何害。蛇叫于野徒自割。匹馬歸來到南土。羊裘夜釣桐江月。閑中長伴白猿啼。鷄肋功名非所恤。柴門犬吠誰更過。時有野豕窺林樾。</text>
<title>和畸庵二十八宿歌</title>,<text>少年角逐翰墨場。藝亢屠龍竟何益。雄圖無計服氐胡。齟齬終乖房杜績。壯心牢落成禿翁。瑣尾多年任飄泊。箕裘事業只鉛槧。斗筲微才人共斥。牛衣涕泣貧到此。季女斯飢甘厄塞。逃虛寂莫畏人知。危鬢蕭蕭霜雪積。他鄕一室生事微。四面徒立相如壁。國家道泰奎運亨。獨此黔婁久無食。搯腸擢胃坐獨謠。蝕昴誰能卞忠赤。松楸畢命是吾分。可憐鳳觜人莫識。參橫月落鍾漏盡。井渫徒爲我心惻。羨君詩句泣鬼神。綺語瓊詞陶柳敵。龍光冤屈動星象。不遇張華誰更惜。回溪垂翼古亦然。輇憂何爲長慽慽。</text>
<title>點鬼簿體</title>,<text>文章曾學月汀 尹公根壽 老。典雅常師簡易 崔公岦 公。每與長溪 黃公廷彧 論正始。相隨蓀谷 李達 辨汚隆。長篇誰似五山 車公天輅 子。絶句無如古玉 鄭公碏 翁。最是石洲 權公韠 名不朽。應同體素 李公春英 擅吾東。</text>
<title>算博士體</title>,<text>頭流八萬四千峯。五十衰翁一短筇。九曲雙溪鳴玉玦。百尋垂瀑掛銀龍。頻招七佛庵前鶴。幾訪三神洞裏松。忽別名山經二歲。耳邊長繞六時鍾。</text>
<title>次子漸回文韻</title>,<text>形容瘦盡染塵緇。歲暮傷懷別舊知。情性寫詩成語妙。酒杯耽興撥年衰。靑霞夕映高欄曲。白雨秋連遠嶼欹。名實較來齊得喪。世間人似一圍棋。</text>
<title>戲作回文。寄子漸。三首。</title>,<text>林花映帶一川流。落日西峯晩興幽。心壯辱知空老至。夢殘驚覺此生浮。吟悲謾倚孤欄夜。望遠頻臨迥閣秋。琴曲數聲淸裊裊。深山入定永歸休。其二林疏映點數螢流。永夜寒牕客夢幽。心苦戀君如月皎。跡孤憐我似雲浮。吟長獨起驚殘歲。淚下偏傷感暮秋。琴鼓一聲傳古調。深情托爾任休休。其三林長繞壑一溪流。懶拙宜居卜地幽。心片碎時聞笛遠。路岐多處轉萍浮。吟蟬亂樹江煙暮。度雁孤城海月秋。琴匣鎖來稀伴侶。深山臥病老將休。</text>
<title>玉連環</title>,<text>火殘金鴨篆煙收。又有雕籠翠羽愁。心逐玉琴絃欲絶。色凋菱鏡怨何稠。周南留滯人誰惜。昔日經行夢亦休。木落虛堂無與伴。半簾寒月海山秋。</text>
<title>次谿谷見寄玉連體韻 守峴山時</title>,<text>林雨蕭蕭洒客襟。禁城回望隔雲岑。今吾失志經三曆。日子投詩抵萬金。一讀已深知己感。心藏何止此生欽。欠猶殞首酬無策。束手徒慙白髮森。</text>
<title>坼字詩</title>,<text>小郡臨湖上。危樓近太淸。濃煙迷大野。片雨入荒城。遠岫斜陽盡。橫塘細草平。空齋無一事。長嘯倚前楹。郡湖樓淸煙野雨城岫陽塘草齋事嘯楹</text>
<title>土泉同宿聯句 玄洲趙善述，玄谷趙持世，石洲權汝章</title>,<text>歲鑰陰峥嶸。述 天衢霰凌亂。章 大風山木號。窮巷人蹤斷。世 夕戶驚剝啄。章 昏狵鬧閭閈。呼兒點燈燭。入室鋪牀案。述 開尊拈琥珀。章 展縑摛璀璨。硬語拔耵聹。述 怪談窮汗漫。群笑口雙呀。章 相視目皆爛。袒肩踞如箕。述 露髮頭不冠。燈腰蠖屈伸。章 鐘臂塹拒捍。述 鬪觴走羽。世 開匣琴揮縵。默哂丱跽隅。述 嬌羞叉闖幔。世 踦長絲報喜。章 句奇音有歎。述 縹團酸戛牙。章 䵝潤煤染翰。炰夏甘嚼六。述 酌春任殘半。章 楚老咿窓間。世 吳儂酩壚畔。述 籖懸軸橫架。章 桁盈襞被墁。述 玄壺戴缸坐。世 蒼鼠拱粒竄。池窪石面滑。章 匣霜鐵鼻貫。述 照壁杯呑蛇。章 嘆室垤鳴鸛。述 伏隙蟲有婦。章 墜枝禽失伴。世 運毫奴頭尖。章 拂楮孫顏粲。述 茹醢悶由鬪。章 呑饅思瀘祼。觸屛睡若舂。裂枕鼾如鍛。世 鼎坐焉能炊。章 弓臥不成彈。地深山擁門。章 江迥沙圍岸。塊噫始蓬蓬。述 浪豗方渙渙。章 贙凍蹲怪巖。世 龍朽臥奇幹。章 乳滴暾射簷。述 煙寒雪埋館。章 氷莝蝟罷齕。述 霜塒木失旦。世 簇盤圍早飣。章 頮水促朝盥。世 華蟲弔體解。述 腥鬣憐肚判。鎪物文生奸。章 獻怪語成謾。世 詩神驚䆕䆷。述 舌電怯輝煥。章 辦信釘赤杠。窮涓溜素汗。世 剖萍甜可喊。割璞瑩宜玩。丘言刮聃經。章 風畫產昌彖。世 脫馽旣免攻。樂曳寧受鑽。述 角縮偕蝸蟠。章 枝腫依櫟散。世 賓名趨耳巢。夢利背翼侃。述 但保今朝嬉。餘外不須算。章</text>
<title>土泉再會聯句 沒韻</title>,<text>山夜闃三籟。述 村醪破孤憤。牝䫜林榲𪒶。章 閻桚藩柴𦄐。世 碧深江涆涆。述 翠重峯嶾嶾。章 瞫睛䀣山夔。世 跧蹠跼土鼢。羃地雲可篲。章 被陵氷作䌥。世 怒巖距角獰。章 亂卉髥鬣忿。世 竹啼飆揳玉。章 松舞雪篩粉。述 蘁坐燭劍膽。世 謖進衒玉韞。述 語怪喙屢鳴。世 詩捷管頻扮。章 顏臭蝨繚絮。述 稽倒蟻沸醞。章 刴乙軒魚腹。世 蘸甲呀鯨吻。章 獨跪執若鬯。述 雙醻看似巹。吟喁肩聳浩。章 歌嗚耳熱惲。世 縷解鍔發硎。述 的壞笴得檃。嬭黃魂附枕。章 脣靑婦吹蘊。斧桂煮曉粥。述 鑱藥劚春堇。世 自暮脫穿絡。述 長往越埃坋。呪霧銅額狺。世 匿刀蜜口听。述 肔丁獻時祥。世 趫石報世忞。章 美破周川沸。世 艶煽晉地墳。述 鮑乾謇誰弔。世 誼涕紛獨抆。章 聆鷄唾祖狂。述 畫馬禮石謹。喘耎憐夏蟲。世 醷噫惜朝槿。章 田園胡不歸。述 蜘蛛斯可隱。無營心更遠。世 弗違道自近。述 詩書猶白紛。章 項馘已黃䫟。穴樹揖桃餓。世 袒荊仰藺刎。述 詞源瀉水駛。世 筆勢奔雷磤。章 燭盤虹長吐。述 茶鼎車常。世 人生如此足。章 畢命保愨慬。世</text>
<title>述懷聯句</title>,<text>二儀判鴻濛。章 三精耀混茫。世 平成萬事出。述 闔闢群品張。章 林林惷橫目。世 昧昧淆封疆。述 靈檀降仙聖。章 寶曆偕伊唐。世 爲之君臣民。述 敎以士農商。章 至化幎左海。世 素朴甄東方。述 躡武有殷仁。章 建國稱箕王。世 八條革夷面。述 億代昭鴻光。章 燕盜逐孱裔。世 韓業俄隆昌。述 瓜分地橫裂。章 角立邦興亡。世 跨虛翠麟飛。述 墮地紫纓長。章 神鷄喔金櫝。世 古龍掣牙檣。述 紛紛蠻觸戰。章 擾擾豺虎場。世 天人歸靑木。述 玉帛開明堂。章 統三垂五百。世 拓土恢城隍。述 薰腴藹周洽。章 文治赫明敭。世 季葉德漸否。述 末流謀不臧。章 妖狐壞金甌。世 陰祲干朱陽。述 尺夢兆乾符。章日角提天綱。世 應順滅辛癸。述 敉寧紹武湯。章 樹立規略宏。世 設施謀猷皇。述 匹休啓奧區。章 相宅占華岡。世 周匝壯闠廛。述 洞達交康莊。章 隆甍㨖斗極。世 華堞照扶桑。述 沼靈涵德鏡。章 林禁巢儀凰。世 疏漢通八漕。述 望岳邀百祥。章 雜貨湧列隧。世 甲第羅諸坊。述 媌娙颯綺組。章 軒蓋擁簫簧。世 絃黌集圓冠。述 鷺陛趨玄裳。章 汗雨霖九衢。世 轂雷轟萬箱。述 壤產發瑰蘊。章 土貢充寶藏。世 苞實渡海橘。述 廚珍出河魴。章 北漠獻鼠貂。世 南溟來驌驦。述 織絲霞彩爛。章 彈花雪色揚。世 金銀銅鐵錫。述 瑤碧璆琳琅。章 楓枏杉檜檉。世 蔘𦬸芝蕉薑。述 豹豽犀兕熊。章 鴇鷖鵠鵾鶬。世 民殷物亦夥。述 道泰時自康。章重光繼神聖。世 協恭登俊良。述 聲明溢蓋壤。章 功烈超炎黃。世 文質旣弸彪。述 秩禮何煒煌。章 詞苑翥燕許。世 俠窟馳原嘗。述 馬苴握韜鈐。章 皐陶持憲章。世 師錫盡碩言。述 共理無奸贓。章 馨香入無象。世 裘褐各有常。述 恩熙囿䎀狘。章 威布庭戎羌。世 穡登春酒盈。述 畦茂秋蔬香。章 桑麻敷隴陌。世 水草茁牛羊。述 生身忝聖氓。章 失學頗淸狂。世 朝隨鬪鷄兒。述 夕問當壚娘。章 金鞭走槐街。世 玉斝飛柳塘。述 誂艶覘繡戶。章 按曲據象牀。世 馬細金騕褭。述 衾暖紫鴛鴦。章 䠞繩墮花鈿。世 蹋板搖玉璫。述 戲鞠足鬪趫。章 弄丸手誇忙。世 飄搖送紙鳶。述 祓除登石梁。章 祳儺呈譎詭。世 角觝校倔強。述 魚龍九華變。章 繪綵千門粧。世 新羹摘句艾。述 香餠擷嬌薔。章 椀粽氷蜜寒。世 甑粘薇果芳。述 步郊靑染綦。章 陟丘黃泛觴。世 憎蟲撒松葉。述 擯鼠燒草芒。章 曉喧競賣暍。世 朝讙爭棄忘。述 傳葩醉神巫。章 拋毬舞妖娼。世 海神效婆娑。述 仙禽象翺翔。章 葩蒸萬重霞。世 葉擁千林霜。述 韻鶯嘉樹蒨。章 燖鵠瓊花颺。世 流連逐光景。述 倏忽費炎涼。章 酣奭恣落拓。世 褦襶長披猖。述 中年乃覺悟。章 晩節還悲傷。世 剔蔀刮舊習。述 策駕期月將。章 專精尋蠹簡。世 索微探螢囊。述 羲經鉤隱奧。章 鄒傳窺汪洋。世 魯史究謹嚴。述 周頌歌鏗鏘。章 杜癖痼浮誇。世 蘇向投雄剛。述 詩工排小山。章 賦健期長楊。世 旁搜到玄門。述 餘力浮慈航。章 略傳圯下奇。世 方窮肘後詳。述 天衡測度躔。章 地維分昧暘。世 冥觀志益壯。述 弘濟願難償。章 身名坐抹摋。世 塵土勞劻勷。述 卞璧誰剖璞。章 豐劍空埋鋩。世 群鴟得鼠嚇。述 孤鳳失巢蹌。章 噬人溺井狵。世 鬪食當途狼。述 奸睛䀣睗睒。章 獰髮披䰃鬤。世 白屋陷塗炭。述 朱門飫膏粱。章 乾文彗孛動。世 時候雨雪雱。述 鯨鬣振溟渤。章 虎拆失關防。世 擣虛松漢夷。述 肆毒湖嶺瘡。章 翠華效去邠。世 法駕異遊襄。述 帥奔解鎖甲。章 卿竄投圭璋。世 垢面步王孫。述 蓬首啼宮嬙。章 嬰城爨宋骸。世 復矢髽魯孀。述 偸生走荒谷。章 庇身伏林篁。世 波道愕漂杵。述 䶪野慄鳴槍。章 宵征怯鬼燐。世 陣亡哀國殤。述 跧隙縮跟尻。章 偵竇煼腎腸。世 津渴齶欲焚。述 喘劇瀋如漿。章 懷䙀掩赤呱。世 結帶牽暝倀。述 藉蕪成夜茵。章 拾茅備晨糧。世 獨跳萬鬼窟。述 遠遊千里鄕。章 斗屋翳柴荊。世 瓢飮噍秕糠。述 襏襫勤畝功。章 汚邪祈歲穰。世 鼎藜元不糝。述 澗毛甘自湘。章 鶉居拙生理。世 犢禈餘行裝。述 離群殊壹鬱。章 感舊徒彷徨。世 金玉邈爾音。述 雲樹遙相望。章 不謂此盍簪。世 快意當爬痒。述 各憐肌肉瘦。章 共歎鬚鬢蒼。世 入門促燈燭。述 掃榻呼茶鐺。章 握手暢幽悁。世 開胸增激昂。述 百年足悲吒。章 萬事終棲遑。世 頹綱尙陵遲。述 亂領猶巖廊。章 狐媚豕更塗。世 能嫉賢又妨。述 齚齒但韜舌。章 抆淚還盈眶。世 無心走城市。述 有興歸滄浪。章 願言修初服。世 相將脫名韁。述 圍棊亂竹間。章 投釣靑溪傍。世 一室共圖書。述 三徑連門墻。章 與君卽嘉客。終吾以徜徉。述 風期固難剋。世紛殊未央。章 聊將鬱律懷。撫劍歌慨慷。世附權石洲跋語去年冬。僕南行至鼇山。聞趙君善述新築于珍原之土泉。卽冒雪往扣。而持世在焉。二公得我。敷腴之色可掬。翦燭聯句。天明別去。後數日。善述過僕於黃溪。更値雪夜。續土泉故事。祗以欠持世爲歎。又數日。二公同到黃溪。宿一夜。還往土泉。僕從之。留連五晝夜。文酒之樂頗洽。所聯詩僅千五百餘言。二公藻思甚壯。如水湧山出。以僕之蹇劣。仰追逸軌。得無僭耶。一別俄頃。已復隔年。雪窓風燭。徒入夢想間耳。錄前後四篇。時時閱覽。用破鬱陶。辛丑初春。歸到江都識之。</text>
<title>聯句</title>,<text>勝集逢佳節。淸歡近玉琴。子容 此時詩興足。萬事酒杯深。子漸 亂樹煙華暝。虛簷月色侵。子發 喧呼永今夕。聚散百年心。持世</text>
<title>集歸去來辭字 二首○守峴山時</title>,<text>懷歸三載願無成。欲往衡門不得行。已向南柯悲世路。獨瞻西日感人生。孤雲出壑亦何事。倦鳥入松還有情。去就關心吾老矣。自將琴酒樂時淸。其二東西役役欲何爲。有路鄕關可以歸。萬壑無風雲自出。荒園盡日鳥孤飛。心將形化吾今老。命與時違事已非。獨撫淸琴還獨酌。不求榮貴是知幾。</text>
<title>集唐人詩句 三首</title>,<text>風塵不覺化緇衣。崔峒 歎息人間萬事非。杜甫 霜嶺自添紅葉恨。羅𨞊 鄕關朝望白雲歸。許渾 日斜官樹聞蟬滿。錢起 花暗山城見吏稀。劉長卿 病後身心俱寂莫。曇域 不如巖下偃荊扉。岑參其二海上靑山隔暮雲。李白 白頭憔悴更離群。詐渾 殘春孤館人愁坐。韓偓 靜夜名香手自焚。皇甫曾 望闕未承丹鳳詔。戴叔倫 何時重謁聖明君。沈佺期 誰堪遠作秦吳別。李嘉祐 雁叫汀洲不可聞。皇甫冉其三可憐五馬風流地。劉禹錫 共說羊公在鎭年。司空曙 東閣官梅動詩興。杜甫 野莊喬木帶新煙。郞士元 舟從故里難移棹。劉長卿 邑有流亡愧俸錢。韋應物 官拙自悲頭白盡。岑參 把詩吟向泬寥天。趙嘏</text>
