<title>飛來水閣。敬次先祖韻。辛丑</title>,<text>不老高山色。雲霞滿舊臺。松留攲翠壁。鶴去長蒼苔。雪擁空中閣。泉殷地底雷。無情東嶺月。曾照古人來。</text>
<title>夜飮得醒字</title>,<text>逝水浮雲一古亭。共將斜日到虛庭。襟懷月照千峯雪。物色天回幾度星。世道秖今流不返。悲歌中夜醉還醒。須知歲暮招邀意。斷壁寒松百丈靑。</text>
<title>雨中憶從兄 壬寅</title>,<text>東風驅雨急傾盆。驚起癡狵盡日喧。悵望連枝何處是。法泉洞裏有孤村。</text>
<title>讀書大圓菴。次慧僧韻。</title>,<text>客來何處坐。僧掃最高樓。山帶慧雲寂。溪添法雨流。人間渾大夢。物外獨淸遊。俯仰乾坤闊。聊排萬古愁。</text>
<title>小雨</title>,<text>小雨霏微過。光風吹又新。草花添色態。松柏倍精神。興劇傳杯亂。談高拂麈頻。知音百世曠。誰與和陽春。</text>
<title>南樓詠月</title>,<text>夜久中天片月高。南樓撤燭興逾豪。疎簾影亂微香聞。知是東風撼小桃。</text>
<title>偶吟</title>,<text>臨水花千樹。倚山屋數椽。春來有別味。新蕨小兒拳。</text>
<title>山火</title>,<text>火烈春山霹靂動。騰空赤焰暵銀河。千林枳棘焚猶可。最惜孤松百歲柯。</text>
<title>惜春</title>,<text>經宵一雨樹林深。千里湖園遍綠陰。可惜春光餘幾日。海棠花下獨微吟。</text>
<title>獨坐</title>,<text>瞑目獨危坐。非要學老黃。搜來三統理。銷盡半鑪香。夜氣凝深井。春光靄小塘。欲知心法玅。精一在陶唐。</text>
<title>海棠</title>,<text>微芳喜自負。不趁艶陽天。草沒人何識。花開衆乃憐。搖風嬌欲醉。含露濕如眠。桃李春歸盡。誰能妬爾姸。</text>
<title>夏夜聞鵑</title>,<text>厭聞春後杜鵑聲。長帶南方地氣鳴。緬憶天津橋上月。邵公觀變最分明。</text>
<title>喜雨</title>,<text>凱風自南來。回飆動前林。村翁夜索綯。乘屋驚棲禽。借問欲何爲。但指天將陰。三日果大雨。沛然浹民心。炊煙濕不飛。繚繞一村深。脩林倐變色。幽澗初成音。農人競相賀。挈壺壟頭斟。壟頭麥靑靑。餘滴霑人襟。襟霑莫謾惜。一霈當千金。但恐霪雨至。溝澮遂淪沈。</text>
<title>雨晴</title>,<text>天際流雲聳絶巒。樹間餘靄釀微寒。梅棠花落飄紅雨。郊麥穗翻捲碧瀾。兩部鳴蛙喧鼓吹。一羣飛鳥舞簾欄。夕陽欲盡茶煙歇。東嶺還迎白玉盤。</text>
<title>登七松亭</title>,<text>壁立江回處。孤亭望翼然。主人誇上木。遊客愛山川。網擧層灘口。杯傳曲檻邊。偶來渾忘返。惝怳欲登仙。</text>
<title>訪龍塘幽居</title>,<text>不知靈境近。但覺意悠然。壁絶疑無地。洞開別有天。樹間分鳥道。灘外點漁船。幽客時相問。龍塘何處邊。</text>
<title>午睡</title>,<text>數杯村酒醉陶陶。一榻淸風午睡牢。窻外何聲頻攪夢。黃鶯啼在綠楊高。</text>
<title>自同安移寓</title>,<text>白雲深處築幽居。先運詩書載數車。有酒豈憂肴核乏。前宵擧網得沙魚。</text>
<title>泛舟</title>,<text>一葉中流放。千林夾岸明。雲濕山容靜。風微水面平。魚隨鳶影躍。鷗拂客衣鳴。時扣漁郞枻。浩歌濯我纓。</text>
<title>過江村</title>,<text>巖路何時盡。靑騾倦不行。江村日欲暮。處處聞鷄聲。</text>
<title>卽事</title>,<text>南風五月麥秋闌。三兩蟬聲古木端。水闊山深人不到。竹窻茅屋一身安。</text>
<title>醉後臨江</title>,<text>水碧沙明處。風淸月白時。飄飄人獨立。灑落照襟期。</text>
<title>奉親敎。次宋仁甫 堯濟 韻。</title>,<text>千里長江日夜流。我家江上占淸幽。陶公杖策觀歸鳥。海客忘機伴浴鷗。洗硯池臺魚戲墨。捲簾書閤月懸鉤。時叨鯉也趨庭對。詩禮遺篇退更求。</text>
<title>將入洛。留別舍弟士行 文欽。</title>,<text>我離爾去幾何歸。不必臨歧淚濕衣。黃菊吐花楓葉赤。提壺預拂白雲磯。</text>
<title>追次金季潤 道澤 韻</title>,<text>若爲千里寄他鄕。湖外雲林太半霜。山向沃州峯嶂出。水分淸漢道途長。思歸已惹秋聲促。惜別還嫌夜漏忙。此去更期何日見。勞歌一曲淚雙行。</text>
<title>次金文甫 聖梓 韻</title>,<text>寒天雪落鴈來遅。遙憶故人憶我時。共對三旬無別語。及分千里有長思。浮生已願從黃葛。衰俗猶欣識紫芝。城市羡君能大隱。一般淸意貴相知。</text>
<title>夜雨</title>,<text>寒雨蕭蕭入夢中。初疑落木更疑風。朝來試向江頭望。隔汭殘灘一夜通。</text>
<title>無爲歌</title>,<text>我識無爲勝有爲。爲難爲事謾勞爲。無爲亦必無爲致。強欲無爲便有爲。</text>
<title>陪二兄 思欽幼安 三兄 晉欽德昭。與五弟 益欽時偕 舍弟古劒聯句。二兄先歸。五弟後至。</title>,<text>丈夫一劒在。良工百鍊劼 德昭。騰燄赫若怒。韜光耿不瞎 幼安。六氣紛絪縕。五精互淸刮 昭。閃爍龍文動。熒澤鵜膏滑 晦可。寒霜苔繡滅。隙月毫髮察 士行。金環光錯莫。勁氣吼吆戛 安。鮫鞘磨皮瑩。鐵𣠽捼絲紮。斑鏤羅星七。陸離亘尺八。價堆金踰阜。利斮玉輭磆 行。精光動晉華。意氣傾吳札。時淸攝威儀。世亂防姦猾 晦。決海戮鯨鯢。擘藪剸豺䝟 安。庾窟星芒垂。班泉山谷捌。雲嬰抉維紀。毛吹劃塵刹 行。常恐未淬礪。敢恃能剪擖 時偕。飛騰爭雲龍。蟄屈豈冰獺 安。橫秋勢戌削。倚天氣坱圠 晦。炤抱騁疑怪。激響肆輣軋。紫蜺駭夜按。赤土炯曉刷 行。驅妖追掣電。截喧侔畫𥴭 晦。處暗神有護。剖堅力無㔠 昭。長懷決祲鑴。叵耐沈莽茁 晦。斂鍔冬隣蛟。鳴匣秋應蚻 昭。把來向心膽。提出擬狡黠。據位誅蔽壅。罔君斬恬恝 偕。獰軀牉頭跗。狠口遏嚾哳 行。侘傺市騈骸。咿呦塗叫刖 晦。剝䘒釁祊鐘。刮膏脂戎轄。踊躍夷憝魗。揮霍屛祋鎩 行。閃威藪喘魅。竄銳竇覷豽 晦。碎奸同瓦礫。殲佞比榛榝 昭。強梁竦搐縮。轇轕紛披揠 行。慷慨事闢廓。蹴踏恣剋頡。周旋以忠義。排擊靡缺齾 昭。芟夷宿莽盡。卓聳勁榦拔 晦。功神賴宇淸。氛醨睹星撒 行。四郊絶壘塵。丂馘奏墠秸 偕。溟渤濯鋩刃。乾坤霽肅殺。閟懷歲空遒。循壁時獨扎。澤珥珠斝罄。鍧鐔玉壺扴 晦。長恐棄田舍。沈沒同鋤朳 偕。</text>
<title>惜別聯句</title>,<text>會合能幾日。道別愁殺俺 晦可。詒詞不愧拙。敷忱寧憚訉 士行。鬱鬱離懷苦。靡靡客驂䭵 德昭。暫時恣遊賞。一夢劇伸欠 行。鳥道響樵謌。龍宮哄唄梵 昭。果拆常添籃。酒壓不乾𤮭。棲安鷽搶楡。意愜鼃趠臽 晦。芒鞋穿雲蹋。蘭柁泝月汎 昭。烹鮮迭染鼎。扣舷聯影鑑。岸繡楓雕葉。川星魚呴歉 行。追遊憺忘返。江湖樂非𧸖 晦。芝谷擬分宅。稻田可共釤。柰我憂病纏。空憐山水蘸 昭。宵永恒無寐。歲暮轉多懺。齋慮對墳典。養眞息鞅䪌。方連講榻靜。遽分征袂裺 晦。摛什意激越。摻手愁濫氾 昭。嘹唳鴻助愴。繚轉劍難𠚹。莫學竆途哭。會愼中流帆 行。束心宜入毫。勵膽須同㽉 晦。鏟却兒女戀。惕若神鬼監 行。夙宵勉無怠。淵谷戒莫陷 昭。</text>
<title>向錦山途中口號</title>,<text>孟冬郊祀月。北風凄以冽。晨起秣我駒。間關踏寒雪。前登山逕狹。戛戛磨鐙鐵。幽澗凍不流。石橋鳴嗚咽。逶迤轉山腰。危棧十二折。𥒜崖壓無地。瀑流中蕩潏。回潭水深黑。慘憺蛟龍穴。惝怳不敢騎。步步輕筇挈。層巖角齒齒。一脚兩三蹶。客行預期程。那能憇綿蕝。回頭見茅屋。倚山三間結。林深鳥喃喃。水淸魚瞥瞥。蒼松與翠竹。左右自羅列。中有萬卷書。一榻塵緣滅。胡爲捨此去。道途長棲屑。馬蹄曾幾穿。鐵勒今三絶。造翁固多猜。猜我甘守拙。無心嶺上雲。到此堪怡悅。隨人渡水飛。卷舒不相別。吾將與爾歸。坐讀煙霞訣。</text>
<title>感懷 丁未</title>,<text>秋風來幾日。中夜吹冽冽。愁人不能寐。看劒向西月。傾壺引大白。醉後擊壺裂。長嘯步廣庭。淸露濕衣襪。蟲聲四面起。流螢自明滅。幽懷莫余知。有言爲誰說。歸來掩戶卧。慷慨懷前哲。</text>
<title>次士行韻。懷金兄伯春 元行。</title>,<text>曳踵歌商歌。凉飆來遠天。登高一以望。所懷何處邊。迢迢隔秋水。使我心悁悁。雄談動四筵。可愛不可見。浮雲暮南征。素月通宵轉。那堪兩地照。怊悵夢中面。</text>
<title>七月十五夜。約金文甫會宿金士亮 聖采 傾陽軒。是夕驟雨。余謂文甫過保嗇。必不來。已而雨霽。文甫竟不來。悵然書此。翌朝。走呈求和。</title>,<text>吾友有金子。質朴古無對。生平託古劒。片言照肝肺。新秋十五夜。月入傾軒內。相期移寢席。一樽談千載。是夕忽驟雨。天地昏靉靆。回首慘不樂。良會恐相背。俄頃風聲息。萬戶起砧碓。彷徨繞前榻。夕鐘震闤闠。望望竟不來。使我增感慨。南冥佛宇會。至今傳畫繢。嘗謂彼未奇。有志則可逮。從玆當結舌。不敢慢前輩。曾氏省以三。仲尼思貴再。願君勤令德。率此永服佩。</text>
<title>將遊關西。別士行。</title>,<text>我生性疎愚。少小耽淸幽。一丘一壑美。不見誓不休。聞說鴨水頭。有山名太白。三百六十菴。終古擅奇蹟。秋風動遐想。匹馬路一千。臨歧忽怊悵。未攜吾惠連。三浿往來間。羞登兄弟山。君留且惜陰。我行豈偸閒。歸來滿囊詩。尊酒共細論。關山杳無極。莫謾勞夢魂。</text>
<title>水門。次士行韻。</title>,<text>躊躇城隅別。朝日出已晩。千里自此始。男兒不辭遠。揮手再勞勞。遲遲下疊巘。期君朴淵月。匹馬候我返。</text>
<title>途中。又和前韻。</title>,<text>客子懷遠役。聽鷄候早晩。辭家出門去。馬首秋天遠。依然弘濟院。明沙抱碧巘。石佛經千刦。行人自往返。</text>
<title>暮宿坡州。懷士行。</title>,<text>辭家卽長路。今日八十里。誦君北門篇。別懷殊未已。爲君且加餐。况復朋儔足。午炊碧蹄驛。夕投坡山宿。</text>
<title>過花石亭。次佔畢齋韻。</title>,<text>寰海之東栗谷賢。陶山以後遯巖先。百年敬讀遺文字。今日欣瞻舊磵泉。耕鑿剩占閒曠地。風雲猶感聖明天。堪憐來裔凋零盡。花石凄凉愧古氊。</text>
<title>崧陽書院。次板上七絶韻。足成一律。</title>,<text>徘徊丞相故祠庭。一體衣冠異代靈。樓閣空中觀造化 花潭。節旄海外煥丹靑 淸陰。經綸主倚艱虞日 浦渚。致澤民瞻福祿星 潛谷。欽仰楹間華衮語。忠魂萬古不飄零。</text>
<title>映水屛</title>,<text>遠客停驂坐縣亭。明沙十里繞山靑。金川太守閒無事。盡日唯看映水屛。</text>
<title>映水樓。次板上韻。</title>,<text>西京行盡復西州。一曲金川最可留。暮靄含山收翠滴。秋光入澗瀉淸流。廻瀾石帶皇華筆。映水屛環郡守樓。咏罷新詩騎馬去。無人送酒慰離憂。</text>
<title>洞仙嶺戲吟</title>,<text>山行路幾重。數里入深松。借問此何境。云是洞仙嶺。其上葢有洞仙女。苔壁煙鎖石扇關。靈花琪草日葳蕤。左右山楂結子斑。我欲從之問寶訣。桂樹蕭森不可攀。迢迢香嶽引去路。渺渺歸期九秋間。期君紫簫待我來。洞天霜月駕靑鸞。</text>
<title>浮碧樓</title>,<text>野闊脩林迥。島橫二水分。樓臺浮晩靄。歌管咽秋雲。古郭雉千尺。平沙鷺幾羣。歸舟宜泛月。杯酒坐竆曛。</text>
<title>愛蓮堂。次板上韻。</title>,<text>八面開淸沼。六楹聳畫堂。客來秋已晩。花落水猶香。月照琉璃瑩。風侵簟席凉。飄飄塵不到。酣詠倒瓊漿。</text>
<title>乙密臺</title>,<text>仙人一去空古臺。暇日登臨亦快哉。山似翠鬟齊拱揖。水如縞帶細縈廻。天高野濶鳥飛沒。沙白渚淸鴈下來。歸屧直從松樹末。女垣秋月鼓笳哀。</text>
<title>西山書院。用金季潤韻。</title>,<text>長歌視宇宙。阸阸悲此生。何處非昏夜。玆山獨大明。千年松樹色。萬折浿河聲。寥落祠堂在。蕭條遠客情。</text>
<title>愛蓮堂中秋玩月</title>,<text>向晩招攜下粉城。異鄕音樂動悲情。百年幾日人爲樂。萬里今宵月最明。橋頭妓對紅粧舞。水面魚驚畫鼓聲。醉罷杯盤何狼藉。起看星漢已西橫。</text>
<title>月夜泛舟 二</title>,<text>水國風煙望裏淸。晩來潮打古箕城。白雲明月人歸去。靑翰舟中篴一聲。浿水秋波百丈淸。月中歸棹度孤城。一天長笛風飄盡。光影樓頭遠遠聲。</text>
<title>肅寧館蓮亭</title>,<text>客心懷遠役。早發肅寧村。林雨秋光濕。山霞曉氣昏。野農臨水飯。行侶度橋喧。長道攜良友。新詩細共論。</text>
<title>曉發天柱寺。次洪雲章 象漢 韻。</title>,<text>山行衣帶濕。驅馬出重城。曉日村容合。秋風塞氣生。流泉環逕細。鳴磬隔林淸。香嶽催高興。不辭趲遠程。</text>
<title>香山洞口 二</title>,<text>兩岸霜楓一道川。雲峯八萬復四千。崎嶇石逕無時盡。何處叢林是普賢。凄凄秋日已西頹。谷口暝生路幾回。隔樹忽聞人語響。寺僧齊把步輿來。</text>
<title>上院 探密師尋香至此。虎引而上。上院。卽元順帝願堂云。</title>,<text>菴在雲深處。微風送磬音。採香僧有跡。祝果帝何心。鐵索臺千尺。珠簾瀑萬尋。上人方宴坐。相對篆煙沉。</text>
<title>宿賓鉢菴</title>,<text>皎然山月滿霜天。禪榻淸凉客未眠。五夜松聲窻下起。却疑身在白雲邊。</text>
<title>拈韻賦檀君臺 二</title>,<text>香嶽山名天下聞。連峯八萬白頭分。氣蒸東海雄荒服。運應中州降聖君。檀木尙留千古月。梵宮惟見六時雲。登臨曠世還多感。况復吾行自浿濆。鴻荒異事古來聞。聞說神堯一氣分。八萬香峯呈瑞彩。億千卉服戴眞君。檀臺舊跡空秋樹。浿國遺風但暮雲。華夏聖人今不作。願傾東海洗河濆。</text>
<title>龍門村阻雨</title>,<text>客行鐵瓮道。塵沙吹獵獵。寒雨忽西來。雷電轟且燁。我馬縮不前。我僕凍如縶。何幸龍門村。依依眼中入。重茅僅蔽風。破椽不盈十。催鞭款荊扉。主人出相揖。郞行問何事。値此風雨急。歎我周遊遠。念我衣裳濕。延我於圭牖。沽酒已滿榼。同行有二人。觴酌自錯雜。相對鷄黍熟。種種慰旅榻。夜闌更長話。但道桑麻業。今年南畞枯。無以卒歲臘。田夫但勤苦。官家日催納。我聞將何補。歎息不能答。詩成秉明燭。蕭蕭風打葉。</text>
<title>無盡臺板上韻 二</title>,<text>故國千餘里。他鄕一小臺。登臨秋色遠。指點暮雲回。帆影無邊去。江流不盡來。丹丘僊已去。擧手酹金杯。丹丘遠行子。秋雨滯高臺。斷雲隨日下。寒棹逐潮回。山向西州坼。江從北地來。憑檻仍成醉。霜楓照客杯。</text>
<title>次曺芝山無盡臺韻</title>,<text>平楚蒼蒼山四圍。江風吹雨濕人衣。偶然繫馬高臺下。坐玩淸漪却忘歸。</text>
<title>夜宿中和。次申季深 有源 韻。</title>,<text>西遊幾日復東遊。浩蕩歸心落木洲。古郭樓臺廻晩照。別筵簫鼓動淸秋。分離有數何須恨。山水無竆只欲搜。夜宿生陽還憶浿。夢中鷗鷺自浮浮。</text>
<title>月波樓。次板上韻。</title>,<text>地號黃岡更有樓。月波從古似中州。蕭條獨上危欄望。海國煙雲萬里秋。</text>
<title>旅燈感懷。次陶靖節韻。二</title>,<text>頹波日漂流。東海行復塵。人生知幾何。眇然稊米身。前聖去已久。六籍誰得親。江海獨歸鳥。浩蕩無與隣。中宵旣永歎。擁衾聽司晨。歲月如走馬。悲此遠途人。少小有痼疾。匹馬事遠遊。懷悲觀三都。松都箕都成都。 跌宕十六州。北登太白巓。俯瞰西海流。淸浿細如帶。長白一小丘。嚴霜下萬木。晨風淸道周。天摩引歸興。此外何所求。</text>
<title>再到蔥秀山</title>,<text>前度遊人今又歸。眼中蔥秀尙依依。多情最是霜楓樹。留得殘紅照我衣。</text>
<title>朴淵。次文谷韻。</title>,<text>泠風何處不吹來。鈷鉧淵中更濯埃。古壁千年垂素練。寒潭九月吼晴雷。珠湍拍地龍鱗碎。翠嶽摩天鶴翼廻。一曲峩洋誰與和。朗吟飛上朴生臺。</text>
<title>滿月臺 二</title>,<text>滿月臺邊落日時。方花古砌草離離。遺民莫恨高麗國。五百年前更是誰。花園日暮客心悲。善竹橋頭讀古碑。何處角聲寒月下。却思威化馬前吹。</text>
<title>月夜。吳伯玉 瑗，金季潤來會。共拈正學集韻。</title>,<text>淸游江海客初歸。霜晩東籬菊已稀。萬里月華垂素練。千家砧響擣寒衣。風前落木驚秋盡。雨後來鴻獨夜飛。尊酒相逢須就醉。人間八九事多違。</text>
<title>季秋乙亥。往話金文甫所。竊有所感惕於中者。輒書拙語。以丐卒敎兼求俯和。</title>,<text>人生合理氣。一身參天地。理微氣易放。所以情欲熾。維耳目手足。總爲厥心患。苟不制外誘。天行遂間斷。㷀余晩自悟。黽勉事敬義。衆口日喧騰。吾心亦累墜。知君愛余至。洞豁無崖岸。每於杯酒間。奬與兼憂歎。開懷藹春噓。發言使人醉。䂓爭靡鉅細。痛懇絶譏戲。能令固滯性。惻惕顙有汗。風竹感無心。此理吾竊玩。浮譽每過實。納謗必有自。幽獨信有功。俛仰斯無愧。冀君益善導。勿謂我言謾。吾志固介介。吾心自坦坦。操舍在毫忽。聖狂分造次。願讀鄒聖書。共君觀義理。</text>
<title>聯句</title>,<text>一氣運萬古。亹亹轉倚蓋 晦可。昏星歘中定。習坎初承兌 士行。嚴霜結草木。征鳥厲其翽 晦。蕭摵落葉響。寥廓天圍大 行。西皞九十功。一收歸無外。晨起觀大野。萬物經創劊 晦。神機戛窅冥。妙迹積廩廥 行。從此日閉塞。厚陰何時泰 晦。回風中怒號。天地絶淸籟 行。嘗讀蒹葭說。隕霜非木害。殄殺亦天道。不獨時雨霈 晦。因之悟至理。屈信皆適會。憂患是固有。福澤寧可丏 行。辛苦我行遠。驅馭戒顚沛。淸晝事天君。中夜飭衣帶 晦。𨓏聖有遺訓。昭昭合蓍蔡 行。人心戰冰火。搖若風中旝 晦。耳目之所接。引欲如犇瀨 行。寒塘濬活水。寶鑑磨重壒。方寸囿萬化。所以人爲最。松柏只尋常。衆草共蔥薈。歲寒卓孤枝。枝下無蕭艾 晦。君子貴如此。太素先畫繪。蚩蚩逐末人。鮮不中狼狽 行。疇能介于石。養眞守畎澮。但使存吾寶。焉用彼球貝 晦。朱門腐粱肉。志士甘糟𥢶。所求各殊塗。萬鍾安足忲。苟不守其分。章甫而駔儈 行。吾生苦晼晩。况復限竆濊。長嘯宇宙窄。白日凄晻𣋞。還思道不偏。畀人如炙膾。爲聖便在此。中國非所賴 晦。文王及虞舜。生彼夷狄蕞。有爲亦乃爾。異域不須㿃。平塗正六轡。勿徐亦勿駾。千里雖云遙。進進終稅旆 行。嗟哉去古遠。頹俗日狡獪。豺狼嚲金紫。麟鳳困鉗釱。平地五十載。汹湧起濤汏 晦。邪谿車馬闐。正路榛茅茷。安得倚天劒。昆吾經百汰。揮手決雲衢。萬里掃氛靄 行。已矣天實爲。縱言將何𩊭。生理本自直。衆口徒𧬨𧬨。吾駕從吾好。汨泥無已太 晦。南州有茅屋。遶屋樹杉檜。歸卧保百年。且復免荷祋 行。山窻對幽竹。林園垂丹柰 晦。蘿月靜暉暉。石湍鳴磕磕 行。眞樂在此間。世事目已眛。坎壈亦何傷。久矣吾禱禬。顔氏尙陋巷。伯牛有斯癩。浮生分已定。戚戚還無奈 晦。豈願齊晉富。聊欲守滕鄶。曖曖丘壑輝。歲暮映襟襘 行。浸淫六籍內。俛仰身舒娧 晦。宵坐燈火爛。曉起鷄鳴噦 行。淸視絶靡曼。塞耳放濮沬。閑邪凜秋霜。擴仁噓春藹。歲月擲人去。勖哉無玩愒 晦。幽蘭在空谷。發聞自馣馤。宣尼去已久。擧觴聊遠酹 行。</text>
<title>息交聯句</title>,<text>桂樹在山阿。亭亭獨秀聳 晦。樲棘縱攀牽。馨香孰矜寵 行。悲歌鹿鳴篇。逖矣古人踵 晦。不復講麗澤。盡已歸斷隴 行。論交動金蘭。對面甘玉蛹 晦。昭昭吐肺肝。冥冥爲疣尰 行。見善失告導。作惡必慫慂 晦。磨礱媿山石。遷移同水䂬 行。杯酒接慇懃。出入徒煩宂 晦。違枯賤晉魚。逐勢貴趙珙。雲雨手翻覆。峩洋道堙壅 行。言乖欲穴胷。意合便吮腫。管鮑後誰繼。陳張實作俑 晦。滔滔世爭然。逐逐吾所恐 行。無文與人會。有琴還獨擁 晦。輪鞅絶竆巷。鳥雀啅崇甬 行。明師羣聖在。寶訓雙手捧。秋旻煥星斗。廣廈森梁栱。斐然諸弟子。作昆季介冢 晦。來朋在几席。賞心無傝䢇。凝神對聖賢。守靜謝紛氄 行。盤危水難定。馬悍車易覂。須用自家力。難借他人勇 晦。况復値頹俗。只合事深拱。羣詡未足怡。衆咻寧爲悚 行。詩書可翫樂。手足自舞踊。冥塗賴燭炤。神交託膠鞏 晦。念彼羣居士。拂怒巽則悀。譬如孩提子。啼飢笑得湩。忍爲夏畦病。憂思檻泉涌 行。慚愧德無隣。怵惕任更重。吾寧就沈淪。孰與競推奉 晦。衣解楚山雪。劒掛徐君塚。高風不可攀。慷慨徒神竦 行。歸來栗里翁。絶游學耕種 晦。</text>
<title>孟冬十三日夜。夢侍先考。談笑奬諭如平日。不得此夢久矣。覺後。泣誦先考年字韻。謹續成五疊。朝起抆涕而書。一別嚴顔五閱年。猶能夜夜侍床前。如何數日還無夢。自痛精誠有斷連。右先考壬寅冬。病中所作。</title>,<text>一別嚴顔五閱年。年來夢不似年前。依然今夜陪談笑。驚起晨窻涕淚連。一別嚴顔五閱年。頑然視息尙依前。那堪歲歲逢斯月。自痛哀誠媿小連。一別嚴顔五閱年。早冬風雪宛如前。殊方歲暮增悽感。哭向南天草樹連。夢裏嚴顔似昔年。凄凉詩禮更趨前。丁寧誨語心猶記。點檢工夫斷復連。漂泊殊鄕欲暮年。移家山北復山前。中宵一夢雙垂淚。落月寒窻樹影連。</text>
<title>十月二十二日雨</title>,<text>冬天無日不沈陰。寒雨霏霏到夜深。擧目渾迷山嶽處。時聽風打老箘林。</text>
<title>次金文甫韻</title>,<text>靜處方看萬理微。更兼山水供淸輝。篳門陋巷人高卧。曠野空天鳥自飛。雪擁松梢寒節苦。香薰棐几世紛稀。逢君儘有千般話。話未竆時未放歸。</text>
<title>雪後寄黔湖 時尹兄聖直在此○二</title>,<text>寒窻寥落一牀書。雪後懷人更惄如。塵海浮沈都幻夢。滄江南北共幽居。淸宵恨負山陰棹。盡日孤吟灞上驢。津路冰凘那可越。題詩聊寄逆波魚。數日離違更阻書。而來寒事問何如。一江風浪難相訪。兩地雲林只對居。嘅彼年光同隙駟。愧余功課似磨驢。秖今有味河南語。天地中間作蠧魚。</text>
<title>次士行閒居韻</title>,<text>白屋滄江上。無人晝寂寥。南窻時矯首。淸嶽雪中遙。</text>
<title>復月哉生明。尹兄聖直 得敬 來宿。共拈晦翁韻。</title>,<text>不嫌眞率會。村酒間蔬盤。天地悲歌起。江湖夕照殘。直須千日醉。贏得百憂寬。試倚虛亭望。煙雲滿目寒。</text>
<title>次尹兄韻</title>,<text>寒鵲噪庭樹。柴扉暮掩遅。客來無世語。陽長見天時。壯志鹽騏倦。閒情海鶴知。杞憂君莫笑。吾道異牟尼。</text>
<title>至日閉關</title>,<text>閉關幽居絶外事。聞道今日日南至。北風夜合漢津口。行人踏水如踏地。浮雲黯慘欲飛雪。虎嘯狐鳴劇愁絶。靑山在眼白日暮。擊劒悲歌聲欲裂。漫漫長夜何時朝。百川東流不復返。天地有心不可見。獨抱羲經更細翫。</text>
<title>雪後。訪黔湖。至鷺梁。阻風而歸。</title>,<text>湖園昨夜雪。皎然天地白。高樓興不極。忽憶江南客。遙知玉樹下。浩歌望江北。願言從之遊。尊酒永今夕。歸時夜應深。好將明月色。騎驢夜漫漫。出沒踰荒磧。冰江動我前。洶湧驚寒汐。篙師擁舟楫。問我將安適。仰指雲色改。旁看風勢逆。臨流不得渡。翹首徒脉脉。竟回山陰棹。悵望剡溪宅。</text>
<title>黔湖月夜。與尹氏兄弟會話。用滄溟韻 。二</title>,<text>老木蒼藤石逕斜。曲欄虛牖漢津涯。風埃馳逐今無處。江海歸來舊有家。遐計百年雲滿壑。幽襟千里雪籠沙。淸尊半夜悲歌起。古壁孤燈落碎華。茅屋寒窻燭影斜。暮年心事各天涯。庭留白雪懷袁子。樓壓靑山似謝家。天際月生明遠野。海門潮落漲寒沙。但敎國有唐虞治。不厭漁樵到髮華。</text>
<title>金文甫來宿聯句</title>,<text>日落寒江後 文。虛亭客意豪。山圍平野闊 晦。雲擁遠城高。戶牖生嵐色 行。汀洲繫雪舠。隔林明滅火 文。隨酌淺深醪。有客歡今夕 晦。無人競我曹。講書抽亂帙 行。論道煎寒膏。壯歲宜努力 文。長途敢告勞。鑑虛寒照膽 晦。秤正細分毫。策勵親朋事 行。淸修直士操。慇勤相勉意 文。牢脚涉風濤 晦。</text>
<title>江上晩步</title>,<text>坐久寒洲月影移。水雲明滅暮潮時。只從沙鳥閒來往。咫尺風濤摠不知。</text>
<title>涒灘 昔晦菴先生於己未歲。追憶韋齋發歎者。而有明年太歲又涒灘之詩。皇明與我國。亦受命涒灘。故尤翁戊申疏。反復韋，晦事。今恰復一周矣。慨念今古。謹次是韻。</title>,<text>江南海左共龍盤。二祖肇基化澤寬。幾歲晦明殷日月。百年塗炭漢衣冠。陰藏碩果終須復。陽拔茹茅倘更安。天運好還今可見。明年太歲又涒灘。</text>
<title>天安途中 戊申</title>,<text>風雪交時別洛城。杏花飛後尙南程。庭闈計日思應切。辛苦長途冐雨行。</text>
<title>哀李將軍</title>,<text>有賊跳梁劒爲羣。夜刦湖西李將軍。將軍罵賊如罵狗。自云忠武之子孫。閑山大名動九宇。至今兒童識忠武。公繼家聲位貳卿。一死報國公則榮。東南凶逆叛未已。歎息君王失長城。都護從軍不謀葬。搤賊剖肝一何壯。我滯畿甸歸未得。聞此三日不能食。悽凉疇昔更堪論。泣寫新詩向南雲。</text>
<title>登太極亭。次靜觀齋韻。</title>,<text>虛亭逈出白雲間。潭影天光日夜閒。極目風花人不見。乾坤依舊醉中丸。</text>
<title>李獻可 獻輔 要余作流觴飮</title>,<text>靈芝深處舊衡門。怪石幽林近小軒。好是主人留客飮。淸泉九曲對芳尊。</text>
<title>暮春小晦。與任可遠 近，李獻可。作曲水流觴飮。酒盡。使客浮韻于觴。五遞而成。</title>,<text>寂寞蘭亭千載前。楊州重設暮春筵。巖花翠樹圍屛障。谷鳥鳴湍奏管絃。亂酌隨流無少長。新詩滿紙雜雲煙。醉中忘却愁來路。欲向人間謝萬緣。</text>
<title>玉流洞 二</title>,<text>振衣山上雲。濯足山下水。水流與我懷。一日共千里。下山何處之。日暮玉流水。依然古壁書。緬憶華陽子。</text>
<title>龍湖夜飮。同任可遠，李獻可作。二</title>,<text>鬱鬱多幽抱。高亭試一臨。鳥飛平野闊。魚戲曲潭深。天地頻舒歗。江湖漫苦吟。歸時宜帶月。樽酒醉猶斟。江流日滚滚。高閣翼然臨。前輩風流遠。名區歲月深。天晴孤鳥沒。波闊老龍吟。坐久煙霏起。芳樽對月斟。</text>
<title>又拈韻</title>,<text>靑楓樹下白雲磯。萬事人間夢亦微。醉後不知家近遠。滿天明月朗吟歸。</text>
<title>聞官軍破賊。次寤翁韻。</title>,<text>王網疎恢罪有無。蒼天共戴丑寅徒。妖腰久逭東輸市。奸計潛成北誘胡。連帥殉身雙節苦。元戎受命六師趨。乾坤一夜風兼雨。破膽羣凶次第誅。</text>
<title>避暑會林亭圍棊</title>,<text>爀爀炎雲晝景遅。蒲團屢逐樹陰移。賴逢隣老同幽意。盡日支頤看下棊。</text>
<title>舟游長湖。羣從畢會。二</title>,<text>秋水無煙天有霜。夜深孤月轉淸光。醉客扣舷聲激越。紅楓樹下倚蘭槳。星斗昭回孤鴈翔。月明天水共微茫。浩蕩輕舟隨近遠。夜深霜露不勝凉。</text>
<title>時偕先歸</title>,<text>移棹泊寒洲。擧杯聊躑躅。逕微月已斜。念爾穿林木。</text>
<title>九秋旣生魄。余作甁泉離嶽之游。士行恨不能從。令索驢追至。夜宿元巖。爲作游鴻詩。却寄。</title>,<text>遊鴻違侶叫秋雲。斷續寒聲到處聞。待得淸江明月夜。參差飛下却同羣。</text>
<title>三山途中 二</title>,<text>不省路深淺。垂鞭盡日行。沙潭何處是。和睡聞溪聲。行尋石路細。山鳥自淸音。澄澈寒潭水。偏能照客心。</text>
<title>黃鶴洞口</title>,<text>丹崖廻合水喧流。驢背豪吟路轉幽。可惜淸遊時晼晩。楓林减却半山秋。</text>
<title>涒灘季秋下浣。書于硯雨菴。寄士行。</title>,<text>未死人間已六年。何心今日對甁泉。歸雲洞蔽新凋葉。寶鑑塘虛舊植蓮。天地無情留皓月。山川有恨結悽煙。寒溪咽咽流長夜。獨抱遺經血涕連。</text>
<title>宿巖棲軒。與二兄三兄。拈杜韻。共賦。</title>,<text>偃蹇靑霞久。人間夢亦迷。風霜驚暮歲。書劒樂幽棲。石逕穿雲細。巖花帶雨低。淸樽自適意。况復共君攜。</text>
<title>時偕士行先歸</title>,<text>上方鐘磬動。夕照返林丘。風送雙鴻逝。松棲獨鶴幽。豈無明日會。叵耐此時愁。猶愛經行處。屐痕雪上留。</text>
<title>與士行泛舟長湖。拈韻共賦。二○己酉</title>,<text>天風吹捲暮雲開。星漢徘徊好月來。滄波萬頃孤舟上。一曲淸簫一擧杯。蕩漾輕舟夜已分。中秋素月凈無雲。寒沙四面江千里。無限襟懷與數君。</text>
<title>與洪養之 梓 會吳伯玉宅。賞梅小飮。拈李頎韻。共賦。</title>,<text>新梅滿院小蹊微。學士休官車馬稀。可是迷花辭聖主。秖應傍樹覔玄機。月明淸艶藏須早。風急輕香闘易飛。遠客久忘塵世慮。爲君把酒一依依。</text>
<title>赴會溪堂。時偕挐舟相迎。而余適由陸。故不遇。甚無聊。飮罷。復邀時偕舟下龍湖。以紓前恨。二</title>,<text>孤舟伊軋度靑山。躑躅花邊倚棹閒。隔水好看家在處。柴門半掩綠陰間。澹澹晴湖漾碧山。汀洲鷺立共人閒。輕舟向晩隨流去。恰到桃花細草間。</text>
<title>舟送時偕</title>,<text>五峯花落欲殘春。送客煙江暮色新。正値虛舟橫北渚。松陰坐待渡來人。</text>
<title>種竹</title>,<text>疎篁三尺雨中移。會有靑靑遶屋時。盡日山窻看不厭。憐渠猶帶歲寒枝。</text>
<title>次士行思家之作</title>,<text>遶屋淸陰午夢圓。綠樽無酒琴無絃。此時念爾猶千里。十月離家已一年。花晩摠疑遅遠客。愁深何處又啼鵑。明朝獨向華山去。回首白雲空在天。</text>
<title>葡萄新熟。憶士行。</title>,<text>七月葡萄熟。團團碧玉垂。無人共幽賞。惆悵憶連枝。</text>
<title>次諸秀燈火韻</title>,<text>江天風露動微凉。搖落林棲夜對床。有志不愁膏火乏。荒庭無限水螢光。</text>
<title>次諸秀古鏡韻</title>,<text>寶鑑曾無一點塵。如今埋沒只由人。人能努力何嘗遠。磨出空明不是新。</text>
<title>用諸秀詠雪韻。戲作話頭。</title>,<text>靜聽颼颼下九天。忽看拍拍舞窻前。問渠何處藏如許。孰使飛來年復年。</text>
<title>月夜坐廻瀾石</title>,<text>良夜命懽友。散步幽磵石。幽磵石如玉。山月與之白。窪隆鬼神鑿。閃鑠蛟龍跡。洲沙雜冰雪。皎然成一色。川流逝不息。煙雲自朝夕。悽然感物化。攬涕懷疇昔。</text>
<title>復月二十六日夜。夢先考肩輿至甁泉。笑語甚樂。顧明欽。寫論學書及五律一篇。覺皆不記。攬涕驚起。寺鐘報四更矣。論學書凡二紙。上樂靜先生。朝日閱簏中書。適得文正公與老峯兄弟書。論樂靜公操履事。</title>,<text>靡靡景易頹。忽忽歲將竟。孤居三十日。華嶽最高頂。寒松韻夕飆。淸梵雜晨磬。因之觀妙化。衆生各盡命。奈何獨徊徨。有志尙未立。詩書挹遺芬。石室藏十襲。丁寧此夜夢。勖余勤收拾。齋心冀微效。拊膺中宵泣。</text>
<title>示靑蓮菴主察上人</title>,<text>說法靈山二十年。如今趺坐小靑蓮。六時不絶銅鐘響。亭午方看石竈煙。化妙千溪孤月印。心明浩刦一燈燃。相逢泣誦輪廻偈。三世吾家有宿緣。</text>
<title>甁泉夜雨。書寄士行。</title>,<text>三日南風霧不開。山山樹稼皎如梅。孤齋竟夜聽天雨。萬壑奔流動地䨓。華嶽巉嵒人未到。龍湖空闊夢難廻。遙知竹牖靑燈下。獨擁殘鑪懶擧杯。</text>
<title>晨夕晝夜吟。寄示士行。四</title>,<text>頭髮梳來百二十。前堂禪誦法鐘催。凝神坐待東窻白。靜讀心經八九回。雪山松桂歲寒期。寥落虛齋獨下帷。盡日無人來問訊。林烏謾啄紙窻窺。疊巖峭壁遶菴寒。倦鳥閒雲相與還。飯罷高齋無一事。燒香坐對俗離山。和月敲冰漱石泉。西菴獨坐一燈懸。空山夜久寒霜下。松樹無風自颯然。</text>
<title>和士行寄示韻 二</title>,<text>閱盡蓮華眼障生。誰言一讀六根淸。况復新詩來諷刺。從今收視護元精。右答戒觀禪旨肅肅晨興最見功。收神潛喚主人翁。可惜阿連猶醉夢。任敎朝日滿窻紅。右答自言晏起</text>
<title>偶閱文谷集。丙辰臘月夢。與同春，尤齋二老相會。春翁若將有遠謫。酒後。春翁作詩贈我。覺來只記其二句云。回首夕陽歸路遠。此心耿耿水東流。仍衍其詩意。口占一絶。今適府君諱日。獨坐山齋。三復斯篇。懷不自勝。謹次其韻。原韻。詩酒從容夢裏遊。寸心元不隔明幽。忠君衛道平生志。長共江河萬古流。</title>,<text>誰遣巫陽招遠遊。秖今天地日幽幽。淸晨泣上雲臺望。江漢無情入海流。</text>
<title>聞王子生志喜</title>,<text>聞道前星暗動輝。西來驛使萬人圍。雲臺病客懽無寐。海域生靈慶有歸。天意分明存寶運。王心庶幾塞危機。稱觴遠祝南山壽。千歲東方瑞日暉。</text>
<title>沙潭</title>,<text>孤亭百尺俯空潭。對面蒼巖倒影涵。世事消沈人已遠。林花猶護舊書龕。</text>
<title>效玉連環體</title>,<text>靑山遶屋一燈明。月滿前溪古道橫。黃卷齋心凝澹泊。白雲低峀露崢嶸。榮名漁父歌撓枻。世事樵翁默看枰。平生有疾逃塵俗。谷口松聲竟夜淸。</text>
<title>春帖 二</title>,<text>蟠桃結子祝遐壽。萱草抽萌散百憂。更願穉蘭生滿室。馨香交舞桂花秋。右北堂物極終須返。今朝斗建寅。涵虛方寸地。先驗自家春。右巖棲軒</text>
<title>佳山途中 庚戌</title>,<text>蒼茫戒晨駕。出沒荒山隈。晴靄飄空雨。廻溪沸暗䨓。閒居心已癖。幽處眼還開。遠憶三山子。靑霞候我來。</text>
<title>謁象賢書院 院享冲菴，大谷，東洲，重峯，尤菴。</title>,<text>蒼然絶壁下。寥落象賢祠。石咽幽谿水。風寒古柏枝。昔人已無處。今日更何時。感慨此間意。唯應百世知。</text>
<title>三衢</title>,<text>三衢昔經過。重來更幽阻。千峯際天起。一水西流去。潛魚自出入。灌木無寒暑。耕犂多稅外。居民有餘貯。煙籬垂瓜果。風壑動禾黍。樹密不見人。數處鳴機杼。客來鷄犬喧。柴門出婦女。吾行信悠悠。不須問何許。歇馬飮淸流。坐看雲深處。</text>
<title>駕項</title>,<text>飮馬三衢水。欲問靈泉路。忽逢騎牛者。依依出林莽。欣然向余揖。問子來何暮。昨見咸林客。已聞君來故。靈泉卽我家。數里隔雲樹。君但躡我去。便從前溪渡。歷險彌淸曠。衡扉閉幽圃。有弟更淳雅。逢迎如舊故。自言浦縣人。避喧此來寓。永懷保眞性。十載守貧窶。相對山月上。夜飯烹匏芋。</text>
<title>次金兄伯春過余先墓之作</title>,<text>孤生亦已久。未死只增悲。我獨胡罪戾。人皆有父師。江山餘故宅。松柏長新枝。知爾同玆意。那堪說舊時。</text>
<title>文義途中。逢士行西行。</title>,<text>君馬南我馬北。去年此時相逢朗州宿。君馬北我馬南。今日文山路上立馬談。年年行役長如此。况今分攜遂千里。寒冬十月風氣厲。念爾前途多凝滯。那堪獨歸龍湖夜。卧聽離鴻月明下。</text>
<title>和士行留壁詩意</title>,<text>忽忽途中面。依依壁上詩。哀哉孟冬月。豈爾遠離時。萬事難從意。孤生易覺悲。巖棲歲已暮。但恐歸來遲。</text>
<title>泛月。次士行前韻。寄示。二○辛亥</title>,<text>春江澹澹月盈舠。臨風吹弄紫簫高。三兩沙禽如有意。夜深猶在水雲號。水面微風漾月輝。泊舟煙渚近柴扉。思君不見乘流去。却似剡溪雪夜歸。</text>
<title>甁泉偶吟</title>,<text>淸遊浩蕩不期程。流水浮雲到處情。萬感春從幽鳥喚。一樽夜對故人傾。高松月上參差影。暗瀑風來近遠聲。坐惜遺亭零落盡。悽然無寐聽深更。</text>
<title>華山聞鵑。憶士行。</title>,<text>淸遊聞在舊東京。幾日歸來發漢城。嶺外不堪多杜宇。欲敎飛去向君鳴。</text>
<title>甁泉漫吟</title>,<text>百鳥啼窻曉。西峯片月斜。山童汲寒水。石竈煑香茶。味向苦中得。氣從靜處和。怡然心會境。遂與世塵遐。</text>
<title>和寄士行韻。兼示同學諸秀才。</title>,<text>廓落誅茅計。辛勤觸熱行。世緣雲外盡。眞意酒中生。山木深仍壽。石潭靜更淸。寄言同志子。了此幽居情。</text>
<title>重陽日書懷 二</title>,<text>擬登南嶽最高臺。遙望鄕關一擧杯。盡日無端風雨惡。閉門孤坐百憂來。故園黃菊著花未。搖落羇愁此日新。所賴今秋霜節晩。知應留待未歸人。</text>
<title>沁島途中</title>,<text>雙橈伊軋釣魚閒。曾著官舟此往還。日月幾何秋色盡。煙波無限夕陽寒。臨江衰柳陽川縣。際海孤霞沁島山。爲向篙師問前路。廣成潮急甲津寬。</text>
<title>次贈申季深 三</title>,<text>亭亭孤月上晴霞。今夜淸光照幾家。千里一身隨落葉。三年九日負寒花。愁中對酒心先醉。病裏逢秋髮欲華。每有良朋同永歎。卧看歸鴈數行斜。我有衡茅在紫霞。多君疎宕更無家。憂時倚遍庭前樹。話夜銷低燭上花。天地生人爲一世。風塵走馬底繁華。相看不語渾相識。明日孤帆入海斜。何事悠悠何事忙。漢陽爲客憶華陽。風簷度鴈三秋晩。露菊催人一夜香。對面論交隨地樂。歸心和夢過湖長。幽懷向爾何辭醉。况復今宵月下霜。</text>
<title>敬次丹巖閔相國 鎭遠 華陽講會韻 九○壬子</title>,<text>萬仞高山九曲泉。華陽夫子舊盤旋。請公試坐西樓下。病柏經霜尙挺然。巴溪水接武夷泉。萬古東流不復旋。白髮蒼顔當日恨。一瞻遺像一潸然。十載君臣講冽泉。中途仙馭痛難旋。何時一體閟宮祭。宇宙昭如蜀地然。聲上徹天淚徹泉。南瀛一去遂無旋。姦黨向來人殺盡。秖今大義日星然。萬里皇靈地底泉。一間茅屋五雲旋。蒼崖舊刻留心畫。儼若龍飛鳳翥然。淸齋肅穆薦寒泉。玉珮玲瓏響折旋。可憐祠廟長隣近。悽愴靈風久颯然。煕政堂中淚瀉泉。老峯當日與周旋。春秋大義今誰識。更爲諸生說洒然。無復高山起九泉。頹波滿眼竟誰旋。丹巖恰是龍門口。獨立中流望屹然。濯髮華陽洞裏泉。昔年孤往欲忘旋。如今多病違高會。九疊歌成寄黯然。</text>
<title>送士行。憶李獻可。</title>,<text>欲作輓歌哭獻可。忽疑獻可死非眞。君過漢上逢親友。應道吾言涕滿巾。</text>
<title>輓戚兄李南平 顯應○二</title>,<text>銀潢喬木廣陵門。孝友敦仁世所尊。相國母隆吾祖妣。承家兄若我親昆。沈冥下位懷憂樂。白晳長身善笑言。未見六年今已矣。緘辭痛哭寄荒原。尙憶重逢湖上春。中間存沒各霑巾。傳家正有封丘宅。守法還從宗諤身。百里優優方布政。長途蹙蹙遽摧輪。那堪孤寡扶歸櫬。猶聞南州俎豆新。</text>
<title>輓尹聖範 得叙○二</title>,<text>二十一年子始終。心期相賞自孩童。翛然翠竹祥鸞下。炯若黃流玉瓚中。落月依俙顔色改。秋風浩蕩古今同。龍山漢水渾如夢。感歎玄琴從此竆。文章衮衮出吾儕。每誦新詩日夕佳。磊落少年遂異物。蕭條多病轉孤懷。幾人白馬素車哭。何處靑山玉樹埋。行矣與君從此別。槐陰忍復過虛齋。幾人。一作永違。</text>
<title>有懷金君道澈。追次其與人韻。癸丑</title>,<text>春山深處復深林。晝掩荊扉百鳥吟。牛下高歌羞白石。人間交道盡黃金。不愁更隔十年面。每願無忘今日心。怊悵歸轅相背去。回頭千里竚佳音。</text>
<title>敬次三忠閭舊韻</title>,<text>滄溟蹈穩魯連濤。柴市眼無羯虜臊。左海千秋人極立。一家三節聖言褒。輜輧尙走遼河遠。棹楔空瞻舊宅高。吾祖當年有絶筆。至今餘涕重霑袍。</text>
<title>紫雲書院。次韓生韻。甲寅</title>,<text>祠臨蒼檜古。山擁紫雲悲。中道明良失。東方曆運衰。朋淫至今日。禍亂亦多時。生後先生晩。攝衣空仰思。</text>
<title>上溜閣宋士能 能相 不歸。追次前韻。</title>,<text>倚遍闌干客不來。鶴峯新月照蒼苔。依俙石逕楓林外。遙認歸人錯幾回。</text>
<title>舟下華江。奉別陶庵李先生 縡。二</title>,<text>春江正渺渺。竚立送仙舟。久抱煙霞疾。空違汗漫遊。滄洲今日始。風雨一時休。未了鳶魚旨。彌深歲月憂。大道本如水。先生善喩舟。輕橈任溪曲。春服共人遊。自在中流去。直應到海休。還慚詠歸日。狂簡尙貽憂。</text>
<title>次羅老再倫韻</title>,<text>巖棲木食且偸安。溜閣淸風六月寒。山北老翁何日至。共臨晴翠小窻閒。</text>
<title>七月十五。坐天稽亭。與冠童。共拈風雅韻。乙卯</title>,<text>茅亭小若一漁舟。脚下滄波滿地流。軒檻新添仍樸素。琴書靜坐更淸幽。晩晴嵐靄渾如畫。秋水林巒盡欲浮。頗恨移家捨此去。良辰無事且來游。</text>
<title>謁冶隱影堂。敬次御製韻。丙辰</title>,<text>綱常四百載。扶樹自明陵。宸翰鎭遺廟。長敎懦者興。</text>
<title>冶隱遺墟</title>,<text>烏山落日時。披竹讀殘碑。捧飮堦前水。無人知我悲。</text>
<title>梅鶴亭。別權弟亨叔 震應。</title>,<text>雨歇孤山花樹稠。高樓獨上水悠悠。那堪寒食望鄕處。更屬煙波送客愁。</text>
<title>三烈廟</title>,<text>貞女祠前江水靑。孤舟晩泊雨冥冥。凄凉杜宇楓林外。似聞湘筠哭二靈。</text>
<title>再到鸕鷀亭。追次李先生韻。</title>,<text>洛口花如雪。孤亭悵望時。汀煙結楊柳。巖雨下鸕鷀。邵子豪吟過。劉郞再到遲。仙舟杳難及。極目暮雲垂。</text>
<title>藍山舟中。待李先生。不至。</title>,<text>雨餘淸洛極望平。遙憶仙舟一葉輕。花暖行窩春酒滿。家家方待邵先生。</text>
<title>觀水樓。次退翁韻。</title>,<text>淸洛紀南國。滔滔護聖君。衆山仍北拱。䧺鎭與中分。沙淨當晴日。樓高出火雲。坐觀波浪起。滿眼作龜文。</text>
<title>巖棲齋。次士行韻。</title>,<text>前溪小雨晩來晴。悄倚虛窻雲氣生。水碓無人猶自響。簷松得月不勝淸。巴溪萬古歸東海。蜀魄通宵哭大明。寂寞泣弓巖上廟。男兒意氣幾時平。</text>
<title>四月五日。與士行，任弟仲思 聖周。遍尋仙遊巴谷之勝。歸坐巖齋。纖月生輝。列坐石庭松下。飮酒甚樂。士行目仲思而歎曰。吾兩人明將歸矣。恨未見此月之圓。將使伯氏。獨餉淸光耳。仲思曰。將奈有月無客何。相與一笑。十二日三日連雨。溪流頓肥。四日天氣晴爽。是夜月色甚快。獨坐松陰。忽思二弟之言。難以爲懷。念仲思方馳走道路。士行困於藥餌。頗能想我今日光景。爲之傾羨否乎。</title>,<text>不意今宵月。山中雨歇初。溪流方浩浩。松影自踈踈。忽覺羣喧息。還疑萬象虛。此懷證無處。朗誦汝南書。</text>
<title>次李大心 維 寄示韻 二</title>,<text>苦思心裏友。未渡夢中溪。負此桃花節。仙源路恐迷。老木連竆巷。仙花滿洞林。亂山千疊外。相照舊肝心。</text>
<title>飛來庵。次金副學 鎭商 韻。原韻。庵在飛來洞裏深。黃昏騎馬入寒林。空山寂歷淸泉響。緬想先生靜坐心。</title>,<text>會意溪山不在深。籃輿晩過舊叢林。書樓恰是竆源處。感歎先人去後心。</text>
<title>重陽前五日。會巖棲軒。拈韻各賦。</title>,<text>風雨重陽近。挑燈掩石扃。乾坤留勝地。山水擁華屛。萬事渾如夢。百年不願醒。詩成擊壺口。朗詠冀君聽。</text>
<title>晩蠶 丁巳</title>,<text>三旬猶恐飼來遲。飼罷還愁上簇時。到此藏身藏不得。被人抽作機頭絲。</text>
<title>月夜。坐象賢祠前潭。</title>,<text>不見水來去。堂前靜作塘。天心鳥度影。鏡面月流光。廟栢凌風直。巖花過雨香。古人今寂寂。山靄夜蒼蒼。</text>
<title>山行口號</title>,<text>四月深山躑躅花。緣溪何處不停車。朝暾忽上東林外。萬壑千巖結紫霞。</text>
<title>用白鹿洞賦。抱遺經而來集。分韻。與諸生共賦。</title>,<text>端居感物華。鬱鬱多幽抱。多謝好事人。載酒來講討。解惑固慚丁。舊聞聊傾倒。羲文垂圖象。思聖揭性道。詩蔽思無邪。孟發直養浩。聖賢千萬言。只要此心保。其要在戒謹。其用自灑掃。下功貴有序。立志須及早。灼灼桃李園。霜雪忽已皓。君今各少年。幾何似我老。堯舜與桀蹠。任君安所好。勉哉莫優游。分陰誠可寶。</text>
<title>戊午暮春。金文甫與金兄伯春，洪養之。約會華陽。送書相招。與士行。幷騎赴期。路中聯句紀事。</title>,<text>負痾久未出。門前春草長。良朋有幽期。悠然起遐想 伯。晨興理行裝。未到神先往。淸江披霧渡。疊巘干雲上 季。蒼蒼佳山口。巖溜淸可賞。高興自玆始。捨馬時曳杖 伯。溪花蔭晩馥。谷鳥流新響。窈窕數家村。荒樊依林莽 季。重峯棲遁地。丘壑有餘爽。吾道固已竆。後人迷稅鞅 伯。荒壟多曠土。空林足芧橡。緬懷躳耕事。回首一愴怳 季。稍稍出三山。川原鬱以曠 伯。陰霏晩作雨。泱漭殊氣象 季。漸濕衣裳重。已添川溝廣 伯。那敢憚艱險。佳約不可枉。天意及遊衍。雲日開夕朗 季。離嶽遠見腰。榮野平如掌。惆悵過玉洞。寂寞掩書幌 伯。主人去西遊。漢水浮五兩 季。妻子寄荒山。戶牖垂塵網 伯。良辰負同歸。勝事失吾黨 季。</text>
<title>次金文甫韻</title>,<text>祠門松檜晝陰陰。幽咽寒溪萬古心。可耐此間先送客。賴君壺酒滌煩襟。時伯春，養之。有故先歸。</text>
<title>八月十日夜。泛舟卧龍潭 。二</title>,<text>秋風扣枻水增波。得月淸宵奈樂何。遙喚釣船催作膾。胡盧尙有酒餘多。空山會合病懷開。皓月澄湖放棹來。回憶前遊今十載。愁中偏覺歲華催。</text>
<title>雪後。與金士祥 聖休。聯騎向瑞石。</title>,<text>鼇山終夜北風號。朝起虛窻雪意豪。騎馬出門淸興發。迢迢瑞石望中高。</text>
<title>立石</title>,<text>玉立圭剡斧鑿奇。冰花雪溜護長時。天作東南千萬柱。杞人當日枉愁眉。</text>
<title>登天王峯</title>,<text>蒼然山海一望奇。瑞石峯頭倚杖時。堪歎東區不盈視。滄溟遠嶼翠如眉。</text>
<title>謹用晦翁祝融峯韻</title>,<text>昨登笠巖頂。獨仰玆山高。欲往無羽翰。塵累諒難逃。雲端忽自致。雪裏更奇遭。心香徹嶽祇。長風破雲濤。欲辨吳門馬。俯指瀛海鼇。寒穹只一握。衆山察纖毫。冰筠響琳琅。石巒攢槊刀。敲火暖我酒。向晩風逾饕。竆高意已厲。躋攀不辭勞。竦身窺絶壑。懔然竪髮毛。感彼西日馳。歎此東流滔。嬉遊無已荒。徘徊首頻搔。</text>
<title>筆巖書院。次淸陰先生韻。三</title>,<text>詩酒沈冥百代師。人倫至處不爲奇。當年亦有松江老。衆未知時忒早知。斯民長恨失宗師。盛德寧論一節奇。崇義齋前聊痛飮。此心應有鬼神知。苦節純誠君父師。從容潦霽亦非奇。天心不欲平治我。却恨當年結主知。</text>
<title>次金大諫韻。示李謫客德游 聖海。</title>,<text>淸朝李御史。罪黜由忠言。聖主靡容直。孤臣豈不寃。危衷同折檻。苦節異沈沅。千里庭闈隔。北望幾斷魂。</text>
<title>次李德游韻 二</title>,<text>逐客逢秋秋正悲。天涯斜日詠江蘺。莫歎身世濱竆阨。否泰從來自有時。異鄕良夜集羣賢。明月淸歌又管絃。浮生此會誠難得。莫惜通宵醉不眠。</text>
<title>月夜。與李德游。登鎭南樓。</title>,<text>長林鬱鬱繞城門。縹緲南樓半入雲。西海日涵秋杵急。東峯月上夜鐘聞。淸談亹亹蟻浮爵。落木蕭蕭鴈叫羣。酬了佳辰餘興在。團欒不覺到宵分。</text>
<title>次李德游韻 二</title>,<text>明滅寒燈獨可親。南州千里未歸人。羇懷悄悄愁無伴。詩牘源源喜作鄰。日轉窻櫳竆歲臘。花含梅杪報陽春。吾君莫歎投荒久。佇見仁天雨露新。明時何事放湘濱。戀闕思親入夢頻。隻影伴燈悲暮歲。孤忠憂國歎無人。長沙不久留才子。聖代惟期共協寅。墜露飮來愈自潔。羨君鵩舍任淸貧。</text>
<title>宿川原有懷金士祥</title>,<text>不寐候天色。聞雞出驛林。畏途寧忘戒。歸思故難禁。山雨寒成雪。村煙濕作陰。忽疑郡齋夜。風竹聽蕭森。</text>
<title>季冬。與安士仁 宅光。會于佳山之僧舍。周生元寧及閔童子亦來。相守僅十有六日而罷。雖甚忙迫。不足以副諸友遠來之意。然其間所講質。不出於孔訓朱謨。則亦豈無一二相警發者哉。苟能不相忘背。凡有疑難。輒不鄙而相反復。其有闕失。又不憚於相箴警。則異日麗澤之盛。實是會爲之兆也。亦何恨於是會之不長哉。臨別。謹拈晦翁詩韻。以識相勖之意。</title>,<text>巖棲知幾日。歲晏各辭歸。聚散愁無柰。心期貴不違。學先愛精力。道在正冠衣。敢謂吾能此。贈言汗屢揮。</text>
<title>和諸生韻</title>,<text>空濛山月共人回。入戶窺帷兩不猜。歲暮還丹餘敗鼎。夜深虛白出荒臺。難成寂寂無紛起。多愧憧憧屢往來。賴爾明燈講玄理。滿襟冰炭一爲開。</text>
<title>輓吉老協龜</title>,<text>逐逐澆漓世。吾知吉老深。沒身無白眼。開口見丹心。念祖依眞幀。尊賢愧士林。壽庵燈下語。追憶每霑襟。</text>
<title>春帖 三</title>,<text>一夜春光遍海東。農桑萬里盡和風。樂存顔巷甘瓢飮。瑞溢周邦頌屢豐。萬理皆融方寸裏。四時長在不言中。浩然物我渾同體。俯仰鳶魚意不竆。化工消息不曾停。今日陽春又發生。此中識得求仁術。善擴吾心惻隱萌。春風有脚到柴門。睡足東窻絶世喧。四壁圖書一罇酒。此間眞意欲忘言。</text>
<title>買漁艇</title>,<text>還山賣馬買漁舟。繫在淸江煙雨洲。可笑四方心已倦。釣竿料理弄沙鷗。</text>
<title>失題</title>,<text>市橋如畫蘸長渠。曠野秋連小堞孤。蘆岸橫戈行郭索。菰塘拳足下舂鉏。但看潮放沙洲出。不覺雲藏島嶼無。西望妖氛迷海岱。高風誰繼魯連餘。</text>
<title>臘夜偶論心性。戲用前韻。作偈。</title>,<text>性心非合又非分。靈處那曾可睹聞。物物靜觀皆此理。爐中煙作萬山雲。</text>
<title>甁泉 己未</title>,<text>路入花源處處疑。悠然拄策觀淸漪。高山不老雲霞積。流水無停歲月移。磵道莓苔春寂寂。石門松檜日遲遲。平生懶作垂綸客。洞裏游魚摠舊知。</text>
<title>暮春。挐舟溯流。上卧龍潭。舟中。煑花烹魚。仍炊晩飯。晡時放棹。下龜灘。</title>,<text>山下澄江澹不流。風花萬點使人愁。隣翁八十能行樂。敢惜殘春載酒游。</text>
<title>甁泉。敬次李先生壁上留題韻。二</title>,<text>尙想暮春會。雲林絃誦淸。如何獨後至。不得侍先生。靜卧觀千變。安眠息百營。聊憑半幅札。細報一宵情。久病常罕出。此行曾不期。從玆稍快活。豈復歎衰遲。撼壑泉聲大。參天壁勢攲。孤筇恣游歷。領取許多奇。</text>
<title>至鶴泉。用前韻。憶李大心。二</title>,<text>胡爲君不在。獨宿此堂淸。氣韻餘山水。風流寄友生。幽明徒感慨。夙昔謾經營。偕隱幾相約。玆遊空復情。宿草懷良友。雲林踐夙期。君何一死早。我獨此來遲。病後靑藜倦。吟邊白石攲。施爲憐濩落。結構歎淸奇。</text>
<title>敬次從伯父壽席韻</title>,<text>壽殿薰風樂聖人。仁推八路慶聲新。鶴峯山下耆英讌。醉向重宸祝萬春。</text>
<title>舟上沙湖。訪李老興佐。二</title>,<text>孤舟刺上幾重灘。落日長沙水氣寒。遙指仙扉知不遠。靑煙一抹隔林端。楓岸蕭蕭落葉飛。泊舟煙渚款衡扉。知君菊下開三逕。肯學山陰興盡歸。</text>
<title>誦書</title>,<text>書不誦時不讀同。須臾掩卷摠成空。莫將記性爭長短。試著迂翁百倍功。</text>
<title>甁泉。次蟾村閔叔 遇洙 韻。三○原韻。泠泠風澗漠漠雪嶺。所懷伊人。心期耿耿。期逝不至。路阻且永。有時延佇。于彼松逕。泉響璆然。雪色縞如。於焉靜坐。有圖有書。冰淸之室。寔維我居。保此至淸。超乎太初。瓊瑤以居。沆瀣以餐。盡蛻溷濁。獨保淸寒。玲瓏之亭。俯臨寒湍。挹彼淸澈。洗我心肝。</title>,<text>泠泠南澗。漠漠商嶺。戶帷寂寂。燈火耿耿。誰爲主賓。此意眞永。將我玄琴。候我蘿逕。未見君子。我心惄如。旣見君子。示我圖書。豈無他好。樂是幽居。雪月冰壺。曠然太初。維澗可飮。維木可餐。木蔥以悄。澗紺而寒。先人之築。愛此巖湍。我抱遺經。痛徹心肝。</text>
<title>又次閔叔韻 原韻。松檜深深晝掩扉。滿庭風雪客全稀。試看身世超然處。太華山中兩布衣。</title>,<text>寒棲寂寂掩玄扉。丹竈經龕笑語稀。誰識行窩安樂叟。百原深處整冠衣。己未之冬。與蟾翁。讀書于亭中。蟾翁作此詩。使余和之。甚相樂也。別後。翁病作。不能復來。而丙子遂棄世。每至亭中。輒摩挲壁詩。以寓山陽之感。守僧不善看護。並四言三章而見佚。余懼舊蹟遂將湮滅。追憶寫此。還揭舊處云。辛巳九月六日書。</text>
<title>與閔叔遊離嶽。會宿中獅子。</title>,<text>風馭飄颻不可期。仙山三日望遲遲。今宵會宿中獅子。共指東峯月上時。</text>
<title>自西方甲。至福泉東臺。</title>,<text>月窟天根歸一丸。好將斯理與看山。福泉東畔爛銀色。早是玲瓏亭上看。</text>
<title>雲藏臺 四</title>,<text>籃輿搖軋若升天。崖路依俙十載前。百尺巖臺進一步。今來推與少年先。危梯攀上試窺臨。絶頂泠風一披襟。山僧敲火和壺煖。醉下雲臺千萬尋。巖著圓峯最上頭。晴空一朶白雲浮。登臨太息山河小。欲駕長風汗漫遊。洛山東北見忠州。江向黃驪隱約流。遊子未歸寒日暮。浮雲極目使人愁。</text>
<title>謹和閔叔。用朱先生祝融峯韻。原韻。醉上高臺若御風。遙遙天半快心胷。中含雲夢八九澤。下撫兒孫千萬峯。</title>,<text>倚杖雲臺萬里風。欲傾滄海一澆胷。山川滿地波濤勢。笑指東南若箇峯。</text>
<title>自離嶽送閔叔。至籠巖。更用前韻。贈行。二</title>,<text>千尺龍塘渡。百折不老嶺。懷人不能寐。曉起星河耿。豈敢憚艱險。前路正脩永。寥朗象院月。悄然望崖逕。右追賦象院奉候時事雲雪千峯上。籃輿縱所如。朗吟祝融句。細講濂溪書。觸目泓崢理。隨身昭曠居。禪堂暮鐘裏。深省動幾初。右述山行</text>
<title>宿儉洞 洞有尤翁舊屋</title>,<text>未蹈東海水。且食西山薇。大義有伸屈。宵人枉是非。淸溪餘舊屋。寒月照荒扉。欲問當時事。村中古老稀。</text>
<title>上元前二日夜。會飮法泉。拈韻共賦。庚申</title>,<text>不識春消息。尋梅澗道來。踈香經雪好。淸月與樽開。菜入辛盤細。酒因醉墨催。歡呼遂竟夜。柏葉有餘醅。</text>
<title>送閔子仰 景烈 入京</title>,<text>不早授君孟氏書。胷中多是攪熊魚。今行一聽龍門講。肯慕河南五馬車。</text>
<title>謹次從季父息影窩韻 二</title>,<text>靑山當戶影。綠樹滿庭陰。新屋標嘉號。古人同我心。醉來眞意足。靜處道機深。宛轉北窻下。羞爲抱膝吟。林居經濟富。花木結繁陰。茅屋強容膝。華扁更愜心。蓬蒿通徑細。楡柳揜門深。非我誰知我。詩成且自吟。</text>
<title>題從季父幽居</title>,<text>雞犬柴門靜。林居事事幽。累石仍規榭。穿籬爲聽流。杞菊生涯闊。琴書興寄悠。何日成茅棟。長陪晩景遊。</text>
<title>歸沃北。陪三兄。濯足長湖。仍酌酒待月。</title>,<text>醉看月上石峯頭。垂足船舷漾碧流。嶺路歸來初濯熱。肯敎脚下一塵留。</text>
<title>坐林亭。和三兄韻。二</title>,<text>不見我兄久。林亭悵望多。廻車有佳約。對酒動悲歌。春物空啼鳥。年光劇逝波。三時成一會。能得幾回過。倚杖新晴色。連峯嵐翠多。良辰留客醉。遲日聽鶯歌。正席松移影。行舟水不波。相看俱老大。閒暇數來過。</text>
<title>乘漁舟。下磻湖。又和三兄韻。二</title>,<text>鳴瀨濺濺七里餘。一聲款乃放舟初。空鉤收了扣舷去。誰識吾心不在魚。雨後林園佳有餘。籜龍三尺出胞初。烹來一醉當歸酒。不恨盤中乏鱖魚。</text>
<title>本生王母生朝。會從季父宅。拈韻共賦。</title>,<text>此日寧無樂。堂中布席長。春 木傍 陰方掩翳。彩服自輝光。玉酒雲霞訣。金丹紫翠房。微誠歸善禱。花底笑歌香。</text>
<title>謹次從季父觀漲韻 二</title>,<text>涓涓忽作沛然流。臨壑何曾一息留。但識考亭當日意。還應扶杖亟遨遊。朱子晩居考亭。雨後溪漲。扶病往觀曰。君子於大水必觀焉。伏見來詩。有少俟他時平浪後之句。故以是解之。雨後江添千尺流。江邊茅屋凜然留。風濤渺入天河際。便欲乘槎汗漫遊。右記此間卽事</text>
<title>用諸秀夜雨韻。上從季父請和。</title>,<text>農家事交急。雨落麥收前。野暗荒煙合。溝喧亂溜懸。通宵理耒耜。及曉赴園田。稍稍林霏外。依依爭渡船。</text>
<title>同諸少觀漲</title>,<text>激盪洪波萬壑攲。須看源盛逝如斯。任渠漂我亭材去。亦是天公會事時。</text>
<title>二兄來臨。示以一絶。謹和。</title>,<text>蒼崖匼匝水縈回。茅屋柴門竹裏開。窻下淸風會心處。欣然更得我兄來。</text>
<title>前冬。與閔叔臨別。約以孟夏或秋中。更會此亭矣。今日至此。此約邈不可尋。而壁上詩篇。令人依依。三復詠歎。懷不自勝。三疊原韻。續題下方。庶幾他日盍簪。以此印證云。</title>,<text>靑銅古鎖白雲扉。迢遞驪湖信使稀。謾說前期分手日。如今何處扳蘿衣。晴晝曬書掩石扉。晩風翻動蠧魚稀。參同疑義無人析。歲暮還丹淚濕衣。誰斬澗木洞重扉。幽意從前識者稀。坐憐潭上孤雲影。似照當時老布衣。</text>
<title>次板山李兄日如 世璘 韻</title>,<text>種豆南山豆苗稀。朝朝抱甕且忘機。冥鴻儀鳳渾非我。頗似鷄鶋聞鼓飛。來詩。有如何厭作虞庭鳳。只學秦鴻不盡飛之句。故戲答之。</text>
<title>送成擇之 錫智。以登山臨水送將歸。分韻各賦。</title>,<text>學須至善止。功貴自卑登。灑掃存沖漠。英䧺在戰兢。深慚拙修士。多誤遠來朋。臨別將何贈。歸家且夙興。</text>
<title>次成擇之韻</title>,<text>聖賢方策在。何異親摳衣。廣大同觀海。從容想浴沂。小車寧無軏。雛鳥不忘飛。聊誦書中語。慇懃送爾歸。</text>
<title>曳尾窩</title>,<text>龜嶺嵯峨龜瀨波。龜回巖下靑泥多。里名塗谷寧無意。合著幽人曳尾窩。</text>
<title>卧龍潭</title>,<text>南有龍湫湫有龍。沈沈窟宅秘靈蹤。莫隨雷雨飛騰去。且就禪窻聽法鐘。</text>
<title>淸州途中</title>,<text>雨歇北風厲。秋天更廓寥。朝陽先鴈翅。宿霧止山腰。歷險人相警。行泥馬不驕。期程多阻滯。何處度今宵。</text>
<title>登狐嶺望行在</title>,<text>聞道翠華今日發。碧瀾渡外拜先陵。西方欲雨陰雲壅。欲進瓦衣遠莫能。</text>
<title>出東門。向道峯。</title>,<text>今日何人不向西。城門亭午咽輪蹄。蹇驢獨訪東峯去。田父還疑我路迷。明日。卽試期。</text>
<title>道峯書院。敬次尤翁韻。</title>,<text>萬丈峯前一路開。祠門肅肅古廊廻。明良再會終如許。無復遊人向上來。</text>
<title>登舞雩堂遺址</title>,<text>平生仰止高山。此日來登舞壇。霽月光風夜宿。淸泉白石朝還。</text>
<title>始約同行者。皆以秋不如春辭。戲答之。</title>,<text>人解愛春不愛秋。如今誰與我同遊。行看滿壑皆紅葉。絶勝桃花萬樹稠。</text>
<title>宿新院。却寄士行。</title>,<text>孤帆懶掛近殘陽。淸漢悠悠客思長。一去離親更離弟。故鄕從此便他鄕。</text>
<title>過金兄伯春。臨別。奉贈。</title>,<text>幾歲西河離索憂。燈前款款屢添油。對山還愧談時事。臨別催將大白浮。</text>
<title>隣居楊丈。年今八十二。舁疾返淸州之故里。余奉諱齋居。不克拚別。追念不勝其悽愴。口占三絶。略述情緖。</title>,<text>巖軒當日滿庭苔。獨許西隣一逕開。喪亂相隨二十載。那堪今日送君回。春江小棹夏亭棊。不道今朝遽別離。縱有前期難似舊。芳罇新熟更誰釃。殘年道別思依依。况屬齋居未送歸。準擬明春西去路。會看扶杖立柴扉。</text>
<title>月夜。與諸少步江臯。以煙籠寒水月籠沙。分韻共賦。</title>,<text>愁人感淸夜。志士惜徂年。彷徨不能寐。月色到床邊。漫漫積雪內。四望何皎然。余懷在天涯。空咏招隱篇。負痾久閉戶。偶爲淸興牽。冠童從我後。壺觴導我前。上愛蒼峯霽。下喜玄冰堅。忽遇江心舟。凍著如石船。圍罏兀成醉。醉歌齊扣舷。皛皛連川陸。澄澄絶雲煙。晃朗泛銀海。璀璨臨玉田。胷襟一蕩滌。神魂屢變遷。泯泯歸太素。飄飄挾飛仙。賢愚各由己。貴賤本在天。胡舍淸涼界。長爲膏火煎。勖哉同心人。莫謂我言偏。終當抱明月。一瓢樂寒泉。</text>
<title>復用竹房春帖韻。憶士行。</title>,<text>獨憐幽竹護房櫳。不改淸陰霜雪中。遊子未歸春又至。坐歎芳歲去悤悤。</text>
<title>次閔子仰夜雪韻</title>,<text>已訝無風竹有聲。旋驚未曉室生明。起看萬樹梅花發。不掃堦庭更覺淸。</text>
<title>次李進士 馨最 韻</title>,<text>靑衫白面映冰壺。茅屋淸潭燭影孤。喜子求仁有意氣。須看萬物備於吾。</text>
<title>雪</title>,<text>雪壓千峯凍不飛。明光中夜洞重扉。天敎獨卧瓊瑤界。一曲高歌和者稀。</text>
<title>除夜。同閔子仰效農巖。次蘇，陳，陸，錢韻。四</title>,<text>枉送今年宿願違。寒齋愁坐一燈微。神精老馬鞭難起。歲月奔川逝不歸。松梓荒凉霜霰集。堂闈迢遞鴈魚稀。年衰漸覺身孤苦。不有遺經我孰依。右東坡韻咿喔隣雞報曉更。衰遲意氣故難平。工夫間斷中腸熱。憂患侵尋兩鬢明。身作塗龜行自樂。謗如風竹不須驚。年來漸欲從先進。今夜言詩愧後生。右簡齋韻閒燒榾柮地鑪紅。羅列壺觴竹牖東。痛飮幾回百年內。柔腸九轉一宵中。殘功鼎底壞龍虎。別思天涯送鴈鴻。遙憶阿連燈燭下。彩衣歌舞樂無竆。右放翁韻除夕山家亦不閒。喧喧儺鼓遶柴關。盛衰氣得幾時子。新故年爭此夜間。自笑嘉名符地火。更兼竆命遇天山。春還但祝同吾弟。携手歸來弄碧灣。右牧齋韻</text>
<title>贈陳聲伯 潝○辛酉</title>,<text>巖棲寂寞似逃空。永夜端居聽竹風。賴有同人來問字。山蹊茅塞自玆通。</text>
<title>過珍山</title>,<text>珍山郡小似荒村。槐柳蕭條白板門。料得訟庭無一事。午雞鳴盡不聞喧。</text>
<title>宿山後村。復用前韻。</title>,<text>夾澗桃花小作村。家家臨水掩柴門。山民不慣逢迎客。婦女驚猜雞犬喧。</text>
<title>乍憇拱辰樓。用板上韻。留別閔子仰。</title>,<text>遠客一流憇。高樓山四圍。異鄕成別路。衰涕滿征衣。極目雲東去。傷心鴈北歸。川原轉杳杳。魂夢定依俙。</text>
<title>次閔叔韻 二</title>,<text>深慚師友未誠求。離索居然又一秋。卧雪先生應不出。春來倘復會龍遊。嚶嚶幽鳥尙知求。嗟我懷人已幾秋。虛擬暮春花外路。芳罇坐待小車遊。</text>
<title>夜坐。次農巖集中韻。</title>,<text>寒夜命懽友。絃歌樂此堂。酒行梅意醉。人靜竹聲長。嶽雪偏宜月。林霏半化霜。豈無幽事悅。歲暮轉堪傷。</text>
<title>復月二十五日夜。賞梅小飮。書寄士行。</title>,<text>燈前酌酒酹寒梅。誰遣陽春雪谷來。子月中宵雷一響。南枝先見數花開。冬至翌朝。見兩朶忽綻開。其夜適雷。故云。</text>
<title>古今賞梅者。雜論其色相香味。然以目愛者。常多於以口鼻者。豈不以標格絶異凡卉也。吾弟以爲梅若無香。卽凡卉者。非篤論也。今冬。偶得白崖小梅。綠萼冰英。眞尤物也。余適病寒鼻齆。絶不聞香氣。而愛之愈甚。益覺其言之偏漫。寄一絶。要亟和來以謝此梅云。</title>,<text>孤標揭玉雪。羞向艶陽天。縱使無香氣。猶爲姑射仙。</text>
<title>對梅。次李兄君宅 顯揆 韻。</title>,<text>槽壓壺春漲綠醅。梅知人意一時催。同心有約來何晩。攀折聊憑驛使回。</text>
<title>觀叉魚 壬戌</title>,<text>寒冬十月江湖合。叉魚之子相逢揖。老翁激石把長鋤。少者椎冰理輕楫。漁父無所爲。兀然擁叉船頭立。齊呼魚出游。漁父半攲靑篛笠。叉不輕發發不虛。爾曹知在湖邊習。大魚如尺小如刀。蒲柳掛頷猶戢戢。同是天地化中物。問爾相戹何太急。昨夜官家下飛帖。明朝上客華筵集。鱠炙皆從此江出。鱨鯊鱖鯉無不輯。一月又有四五供。一供動盈二三十。不足還買市頭鮮。有餘賣作盤中粒。日日江干手凍裂。隻鱗未嘗寒廚給。我欲魚生恐爾饑。將爲爾謀悲魚泣。古聞數罟不入池。漁父幸勿魚兒襲。叉魚復叉魚。水中之魚愼出入。一登俎机悔何及。</text>
<title>舟渡龍塘觀射雉</title>,<text>麻溪少年健且才。三尺鳥砲百獸摧。昨搏豪豬獻天門。歸來狙伏寒巖隈。寒巖冰雪雉朝下。雄雊雌啄無疑猜。危機誰識在咫尺。白日蒼崖一聲雷。金丸逬處繡帔碎。不死不活何奇哉。驚飛直上百千尺。力盡空中鳴聲哀。平湖靜綠見底淸。上下飛潛影倒回。須臾五色墮離披。又疑深淵躍出來。閃如流星隕溟波。燁若風花撲鏡面。篙師大笑弄輕橈。揭起波心光纈絢。我住湖上常閉門。不識佃家有此喜。今日遇此心目快。忽欲從汝學射雉。却恐機心隨處動。歸訂濂翁太極旨。</text>
<title>嘲李兄君宅賞梅太晩 癸亥</title>,<text>來何晼晩去何速。我有新梅若有神。冷蘂踈香都過了。虛枝迎拂世間人。</text>
<title>次金仲陟 相戊 韻 甲子</title>,<text>聽君山水曲。三歎有遺音。鐵壁臨千仞。冰壺照片心。招邀期歲暮。樽俎坐更深。明日相思處。依依雪後岑。次聯一本。作回頭恐路錯。到手樂盃深。</text>
<title>輓尹聖求 得敏○二</title>,<text>哭盡君家三弟兄。從今誰爲惜餘生。丰神玉樹臨風皎。氣味瓦罇有水明。周歲再冠多士選。高名贏得小人驚。未成事主身先死。應化長虹護紫京。人自哭公我哭私。我兄孤寡更依誰。蘭芝每切先焚歎。杞菊終違晩景期。萬事悠悠兒子好。一科忽忽鬼神欺。時危却羨靑山葬。只是倀倀後死悲。</text>
<title>山中花事政好。明府有約來賞。適以公故。不果。是日意甚無聊。挐舟上沙湖吊人。舟中懷仰益深。忽有少年抱琴而至。繫一詩其上云。是明府所遺。其興寄之遠。風流之長。殆若龍門故事。雖以不歌之義。不能聆其新聲。而披復詩篇。不勝欽歎。謹步韻求敎。兼申前期。時金公聖梓。爲沃川守。○乙丑。</title>,<text>無數桃花岸岸開。瑤琴有約此高臺。梅湖鶴誤司門響。蓮社僧淸解榻埃。五馬行春何日至。孤舟薄暮與風來。峩洋欲彈敎誰賞。一讀新詩一擧杯。</text>
<title>四月二十六日。金仲陟，時偕來訪信宿。約地主爲佳山之遊。越三日。地主乘舟而來。與時偕，仲陟，士行。共載。沿洄於仙人峯下。踰幔嶺。少憇於內院。訪重峯游賞所及舊宅，書堂遺墟。遇雨霑濕。煑蕨魚爲夕飯。冒夜而還。閔景烈及地主之二子守默，安默。仲陟之子寧隨。二</title>,<text>空騎簇脩渚。傳餐渡小航。招呼意已愜。遊陟興仍長。澗樹交淸籟。林花動暗香。禪房半日話。未足較閒忙。峯老幽棲地。萋萋茂草生。巷傳瓢飮樂。田憶布衣耕。宇宙龍蛇恨。雲山猿鶴情。新亭何日就。太守好留名。</text>
<title>黔潭之游。雨未泛月。歸後。時偕以詩嘲之。步韻却寄。四</title>,<text>豈是中流亡楫維。只因圓月出雲遲。淸晨再拜遺祠下。光霽依然却不虧。右解嘲留君永夕白駒維。來願其驅去願遲。有約扁舟何日就。坐憐江月再盈虧。右申約守靜君將山四維。陟遐吾似蟻行遲。成功則一都須勇。半道廢同九仞虧。右自警竹高蕉長撤藩維。文几踈簾白日遲。但使植蓮階下水。閒居事事更無虧。右勸鑿池</text>
<title>夜坐喜晴。拈晦翁韻。贈任弟穉共 靖周。</title>,<text>陰雨十旬混太陽。光風一夕動新凉。好看造化潛移轉。無極元來無體方。穉共才講太極說。故及之。</text>
<title>和金伯衡 相甲 韻。送任弟穉共。</title>,<text>空山送別思悽然。萬木寒蟬雨後天。牢落從今更誰與。連床講說對床眠。</text>
<title>追和重陽韻。上李先生。</title>,<text>沈疴不改樂。先生善養剛。陽月値初九。名日義有當。細推卦配月。坤未嘗無陽。愛彼晩節花。托根絃誦場。幽香裛几杖。淸標傲雪霜。懽言命吾黨。泛酒掇餘芳。心期有如此。勉學天不忘。</text>
<title>寺樓。送金弟叔平 坦行。丙寅</title>,<text>戚戚十年別。那期此夜同。懸燈茅屋下。看劒酒杯中。鬢髮驚霜雪。詩歌答雨風。明朝相憶處。山水杳何竆。</text>
<title>大病得甦。見士行詩章。不覺眼醒而神昏。猝和不得。且逐日送來。作課爲好。</title>,<text>昏昏不識春消息。數日棃桃開滿園。荊花枉被狂風妬。憔悴如今各掩門。</text>
<title>次士行試步韻</title>,<text>旬餘波吒擁重衾。春意蕭然無處尋。數日方知臍腹煖。此間還好見天心。</text>
<title>移次東房和士行韻</title>,<text>醒倚晴窻睡倚牀。頤神且賴室寬凉。日啗數合那嫌少。老婦纔言罄米囊。</text>
<title>次士行穴牖貼雲母望遠山韻</title>,<text>穴窻試望天東隅。撩亂玄花倏有無。病眼只堪尋丈內。庭抽紅藥與靑蘇。</text>
<title>次士行見室婦噉山菜韻</title>,<text>柔薇香朮憶前年。朋酒酣呼栗里前。今日菜生人盡病。從他喫飽漫流涎。夕飯。見室人喫木頭菜。甚欲一嘗而不許。政欲以一詩寫憤。來詩正得其趣。極好笑。</text>
<title>夜聞貍搏雞</title>,<text>貍搏雞號酸且辛。或言飼貍等飼人。終嗟有用歸無用。此理伊川語最眞。</text>
<title>次士行惜花韻 三</title>,<text>滿院棃花山月白。子規聲苦夜何長。夢隨漁艇江南北。無奈身淹八尺床。兩樹碧桃墻下栽。花時常望竹君來。山童忽報離披盡。坐負今春看半開。牧丹枝結緋珠顆。芍藥根抽紫玉莖。小庭一任風和雨。含艶不開似有情。</text>
<title>次士行喜我見臨韻 二</title>,<text>同病同瘳我差先。蹣跚扶杖出房門。一旬不見容顔改。相遌相驚兩忘言。病患從頭說更詳。刀圭康濟共斟量。敢忘樂正憂三月。朝夕須看古藥方。</text>
<title>士行自昨病加。朝書此以問。</title>,<text>每念慈闈旅泊孤。心存少愈劇憂虞。阿連夜寢能安否。須爾全穌我乃穌。</text>
<title>余復欲往見士行。以詩挽止。次其韻。</title>,<text>飢食飽眠似乳嬰。病餘衰懦更堪傷。但敎日聞平安信。未見三旬却不妨。</text>
<title>次士行病中。憶慈親寓所韻。</title>,<text>菽水何能慰母慈。年來鶴髮已絲絲。竆山疾病深貽慽。卧念旅闈淚暗滋。竆山。一作仍兼。</text>
<title>金仲陟携醫遠訪。將救視士行。而適才少愈。余固拒不許其入。相愛之深。不免俗忌。而病懷甚黯惘。漫奉詩以代一晤。</title>,<text>携醫涉險見深情。兄弟還難似友生。此日病中驚起坐。隔窻忽復聽鶯聲。今日始聞鶯。忽憶前春共賦鶯韻。</text>
<title>和士行移。次巖棲韻。二</title>,<text>巖棲一月鎖重門。寂寂欄干蛛網繁。今日喜君來隱几。林禽亦似向余言。碧桃花映小窻明。新月來窺枕席淸。不復身邊屛障礙。灑然應覺一身輕。</text>
<title>次士行喜余日日臨見韻 二</title>,<text>自賴春暄杖屨輕。茅齋對卧兩心平。勸君習步踰房闥。準擬芳洲携手行。世間何者不營營。自笑超然兩弟兄。懶與拙幷仍卧病。杜門無復聞人聲。</text>
<title>伏聞從叔父奉板輿。赴平壤。不得拜辭。次士行書懷韻。二</title>,<text>潘輿遠自嶺南回。故里鶯花爛漫纔。病卧荒山違定省。西行千里莽風埃。畫船簫鼓咽中洲。樓上百年卧戟矛。從古憂虞生宴樂。河湟誰復獻奇謀。</text>
<title>和士行韻。寄再從弟士重 鼎欽。二</title>,<text>相見忘言別更思。癃衰非復遠離時。西游須學沙翁孝。愼莫欺人又自欺。春冰虎尾晦翁言。努力透過人鬼門。勸爾讀書君子閤。留心醫藥奉晨昏。</text>
<title>數日風惡。士行請余勿出。余書問不許。吾出獨卧。有何趣味。士行以詩答之。却和其韻。</title>,<text>兩日養痾深避風。相思鬱鬱北窻中。遣問阿連何所事。答云習靜有新功。</text>
<title>聞虎入石溪寓所。搏犬窻外。驚駭之極。題此以安慈懷。</title>,<text>虎入溪廬疾若飛。窻前搏犬驚萱闈。却將占得來寅喜。吉日平朝可奉歸。昌黎與張御史同竄。路中虎取𩦺去。張謂來寅。其徵其明年是寅。而適蒙赦還。盖寅爲虎故也。來月初吉。適是丙寅。而親意欲以是日還家。日出又寅正。故引用故事。</text>
<title>士行試步來見。和韻志喜。三</title>,<text>毛帽羊皮半臂衣。手扶藜杖步遲遲。從今日履平安地。莫忘當初再涉危。春光一去幾時回。紅牧丹衰芍藥開。久病起來空悵望。綠陰深處步蒼苔。林花飄盡一春香。愁卧難消白日長。何幸卯君新起疾。霏霏談屑襲人芳。</text>
<title>和士行四疊志感 二</title>,<text>矮簷只許燕飛回。寂寂衡扉晝不開。靜極何妨無客到。坐看斜日照莓苔。頑愚不克繼書香。髮短年來心更長。一疾豈徒憂老母。春丁遂闕薦芬芳。</text>
<title>次士行悶旱韻</title>,<text>擬將靑麰不待鎌。和蒸楡葉菜蒿兼。前年苦雨今年旱。無麥無禾將盡殲。</text>
<title>六疊述朋情 三</title>,<text>難得交情久不衰。心閒靖處氣舒遲。試看逐逐呢呢者。對面相傾機穽危。文甫書來看百回。溫如醇酒積懷開。何時皁盖歸相過。踏破今春三逕苔。成甫書銜龍麝香。辭連數紙慮深長。死生疾患眞誠見。應同張范久流芳。</text>
<title>和士行七疊述自笑 三</title>,<text>知爾宦情忒早衰。八年不調未言遲。還笑賈生太多事。弱齡流涕說安危。歲歲南來復北回。頗如雲月隱還開。告盈百日猶縻祿。再去應憐宿趼苔。三年空惹講筵香。睿學今能幾許長。聖世自應多羽翼。不如歸採紫芝芳。</text>
<title>和士行八疊。戲作家人對。二</title>,<text>聰明覺較病前衰。事過微茫記起遲。徙宅縱能無大忘。安來還怕漸忘危。士行病後移巖棲。以家人隨。杞羹爭似粥糜香。服食尙餘來歲長。且信醫言斷生菜。嘗新爲煑桔梗芳。二兄謂桔梗熟菜最無害</text>
<title>次士行喜余理髮韻</title>,<text>蕭蕭蓬髮不勝繁。梳去仍治兩眼昏。霜雪年來拋未得。如今添却幾多根。</text>
<title>明府自西歸稅來。臨問疾。士行作詩上謝。聊次其韻。三</title>,<text>竆巷沈疴客復稀。江山寂寂鎖淸暉。忽聞林鳥驚飛起。皁盖何從下翠微。病時不見苦相思。相見恰當病起時。簡札幾多勞問訊。不如對面自心知。公去公來山重輕。病心今日亦穌淸。扁舟欲往那由得。江樹江雲空復情。</text>
<title>閏月小晦。始雨。用悶旱韻。志喜。三</title>,<text>秋麥根深尙可鎌。春麰出地旱蝗兼。前秋苦雨多春種。秋麥盡時民盡殲。病慵睡起倚東窻。耽看冥濛雨拖江。萬物欣欣俄變色。階前新笋亦雙雙。雨中無客掩門早。一室蕭然更淨掃。欲認自家眞意思。從今好看窻前草。</text>
<title>更疊前韻。作田家樂。六</title>,<text>尼父特書大有年。明王貴穀賤金錢。唐虞世遠多游食。農者長勤誰更憐。四隣人出盡腰鎌。云是條桑斲草兼。螟螣不愁恣田野。前宵雷雨定應殲。雨足桑林葉始長。新蠶眠起婦兒忙。何時皓皓周萑箔。繅出冰絲染綠黃。織得千絲與萬縷。荒年賣去賤如土。民生衣食無餘念。久雨望暘暘望雨。矮作茅簷小作窻。前山樵採浴前江。年豐不羡公矦樂。繞膝兒孫更幾雙。歸來侵夜出常早。土屋經春不灑掃。猶念耕牛無豆飼。叮嚀穉子放肥草。</text>
<title>四疊 六</title>,<text>元朝精飯禱豐年。巫女賽神燒紙錢。二日飜耕仍送饁。婦兒嫵媚更看憐。夫執連耞婦執鎌。麥秋常恐雨風兼。癡兒飯飽還思肉。故逐田頭獾兎殲。麥熟。必有獾兎。來伏田中。麥根耕罷稻苗長。把火家家曉夜忙。移盡晩秧糧欲絶。高田粱豆已紅黃。漚麻五月績成縷。絡得纚纚壓細土。爲與農夫縫夏衣。旋催夜織不須雨。織麻。必須陰雨。七月新凉入破窻。稻綿鉏罷洗淸江。剖瓜殺狗中元夜。醉舞狂歌也自雙。七月鉏罷會飮。謂之洗鉏。鴻鳴野外北風早。場圃霜繁曉起掃。九穀收多常夜分。惰農種豆委荒草。</text>
<title>讀金遠之 寧 詩。次韻却寄。</title>,<text>能移謹厚化凶狂。聖戒從來在豆觴。待爾學如尼父日。不妨多飮至無量。</text>
<title>五疊前韻。作漁家詞。六</title>,<text>節物今年似去年。東陂三月點荷錢。釣絲嫋嫋和微雨。出戲魚兒近更憐。西江新月似磨鎌。穀雨新晴丑日兼。此夜一漁當百夜。還嫌天物太殄殲。紵麻大網截江長。小艇如飛水手忙。風靜沙明深見底。鱖魚如錦鯉魚黃。慣是漁家能膾縷。近江蔥蒜亦宜土。醉和蓑笠卧舟中。一任斜風兼細雨。隔誰家火照窻。相將沽酒夜過江。仍從石瀨移標網。宿鷺驚飛鳴一雙。九月梁成霜降早。長洲落木驚飆掃。魚來滿笱夜忘寒。貰酒人歸甁塞草。</text>
<title>答士行止作詩</title>,<text>目癢端由病肺脾。只宜損食斷憂思。不曾嘔血撚髭得。君莫止吾遣興詩。</text>
<title>海僧致離嶽當歸菜一束。仍憶甁泉賦懷。示士行。二</title>,<text>不入華山四載餘。亭前花藥近何如。贈我文無僧有意。應敎歸讀舊藏書。東山不見見山蔬。忽憶寥寥山下廬。喫罷當歸聽杜宇。益敎吾弟宦情踈。</text>
<title>和士行韻。寄時偕。七</title>,<text>相關戹運我三人。共是今年値不辰。方識古人分灸意。此身痛處念君身。銅山栗室理無差。三病同時妙若何。近日纔行庭戶內。料君神氣亦安和。寂寞荒山閉戶居。懷人鬱鬱更何如。無從細聞眞消息。昨日纔看五嫂書。不謂經過乃許危。醫和袖手况多時。何當快覩君書翰。或恐婦人有誤辭。我輩居然早朽頹。君今三十九年纔。平時尙患消羸甚。料得陽和難亟回。孤山雨過水連洲。三月煙花好放舟。擬共竹君跨汗漫。誰知喪病劇交愁。風花落盡駐無緣。病起彷徨一悵然。却望前春行樂處。秖今憔悴遠相憐。</text>
<title>四月三日。郭季綏 慶福 袖致時偕書。審已無虞。士行喜甚寄詩。次其韻。二</title>,<text>有客來過寂寞濱。袖中書自意中人。病餘筆晝能如許。怒石枯藤故態眞。無端頹卧一春强。素志蹉跎只自傷。四十年非今更覺。須君歸日細商量。</text>
<title>離嶽送別。懷緖益悄悄。歸路得數詩。錄奉淸風使君案下。三</title>,<text>請君三復隱矦詩。衰暮何堪遠別時。龜島幷舟知有日。只愁人事每多違。右贈別臨水登山遠送行。暮雲深處獨歸情。那堪放棹龍湖月。卧聽離鴻叫侶聲。右舟中述懷四年儒化入人深。髫白攀鐙涕不禁。直道行時便三代。誰言今古異民心。右路中記所見</text>
<title>寄贈金文甫</title>,<text>悠悠萬變世情微。樵採荒山識者稀。多君半世同蘭契。匹馬頻年款竹扉。數畞桑麻評活計。一江花鳥驗天機。煙霞不惜平分與。倘早休官向此歸。</text>
<title>甁泉遇雨。再疊金文甫沃北留別韻。奉贈乞更和。</title>,<text>葩溪太著仙游微。淸曠瓌奇似此稀。華嶽幾年留小屋。洞雲斜日鎖寒扉。花飛鳥語多幽感。崖靜泉喧摠妙機。邂逅良朋成信宿。解襟盤礴却忘歸。</text>
<title>瞻星臺</title>,<text>子規哀怨爲阿誰。古壁丹書落日悲。巴溪萬折先生意。不管人間知不知。</text>
<title>除夜。同閔子。仰拈重峯集中韻。</title>,<text>莫放塒雞報曉更。挑燈守歲到天明。縱然捉得今年住。無柰㲯毿白髮生。</text>
<title>金文甫見訪。信宿而去。送別江樓。丁卯</title>,<text>落日風波極目愁。危欄徙倚送行舟。如今不恨分離苦。只恨當時起此樓。</text>
<title>和李君範 龜祥 江樓感懷之作。錄奉碧樓淸几。</title>,<text>每遇良辰戀舊遊。別來不上此高樓。謾言一日如三歲。誰遣經春復歷秋。落木空洲歸鴈遠。寒潭小築卧龍幽。當時料理渾閒事。唯有長江滚滚流。</text>
<title>甁泉途中</title>,<text>無數桃花臨水開。慇懃似待主人來。吾廬只在雲深處。多少遊人失路回。</text>
<title>太極亭 二</title>,<text>太極亭邊花發時。松根宴坐有僧隨。披襟好印空潭影。更許光風盡意吹。緩步歸來落日時。一溪魚鳥與相隨。山高水闊知音少。橫篴何人遠遠吹。</text>
<title>宿三衢有懷。時偕追步舊韻。</title>,<text>肩輿落水嶺。飄若御風仙。路出三衢里。門當兩壑泉。林巒明夕照。花島媚春天。遇境懷人切。前遊已幾年。</text>
<title>過象賢。有懷金文甫。</title>,<text>依然去歲別離時。石上傳杯松影移。兩地相思今夜月。那堪獨過象賢祠。</text>
<title>將發淸風。次士行韻。</title>,<text>慣是從君聞。東來如再遊。賞心有知府。多病與登樓。不盡竆源樂。旋驚泣路愁。前期猶可卜。秋月木蘭舟。</text>
<title>丹陽舟中遇雨。與士行共賦。</title>,<text>薄暮斜風雨滿江。船中枕藉酒雙缸。且倩篙師頻眺望。龜潭欲近擧篷窻。</text>
<title>次林柏茂觀漲韻。寄士行。</title>,<text>淫雨霏霏三月連。狂瀾幾度沒園田。欲知江水添多少。籬外尋常來繫船。</text>
<title>輓吳上舍 東胄</title>,<text>不見夫公十載強。孰如多聞又端良。晩登國學同吾季。曾立江門在上行。白首下帷人問字。丹心衛道歲封章。扁舟枉擬今春會。欲寫哀詩感涕長。</text>
<title>李伯訥 敏輔 寄示其先曾祖文貞先生延諡時感懷之作。要余附和。余自以事契之厚。景慕之深。不敢以不能辭。謹續貂如左。二</title>,<text>公議終須百歲眞。恩綸宣下大名新。文章幾代專旗鼓。風節當時冠搢紳。學似溪門遺後嗣。言侔栗老發前人。哀榮極處偏多感。吾祖同爲孝廟臣。翰苑金華雨露滋。胡然中歲謝明時。頗疑孔世甘顔陋。莫是陶情兼邵思。曠絶今朝申紫誥。依俙秋月尙虛池。詩來忽憶曾遊處。玉樹如今長幾枝。余不解作詩。尤不能書。伯訥必令余自寫此二詩。將欲何用。晨起盥手。寫成。欲係年月。忽記明年是崇禎紀元之再周。深有感於晦翁涒灘之詩。欲改下篇末句云。明年又値雍徐歲。石室誰吟病柏枝。</text>
<title>除夜。次李君範用澤翁韻。三</title>,<text>志業都隨逝景頹。更兼憂病老相催。終年大地無冰雪。昨日南天又震雷。早是條風放芽甲。何煩煖律候葭灰。傳聞三木摧鳴鳳。中夜彷徨遶壁回。避癘荒村歲聿除。一年憂樂夢蘧蘧。令節何人不上墓。靑春作伴且還居。新杯試酌卯時酒。弊網留伺丑日魚。蒔稼欲隨吾所好。拋書還恐負簪裾。太歲涒灘泣晦翁。天心未悔百年中。爭先遼野輸皮幣。無復深山掩蓽蓬。鐵柱凄凉誰繼志。錦祠寥落竟齎忠。每慚紅豆詩人語。牛耳何曾屬海東。</text>
<title>奉贈金進士 德運○戊辰</title>,<text>拘拘材與不材間。著意安排亦未閒。山出孤雲雨天下。收來猶好洗靑山。</text>
<title>玉溜閣。示法泉兩弟。</title>,<text>篝燈四座講曾書。往事居然十載餘。少壯幾何如我老。老婆眞切惜居諸。</text>
<title>贈金仲晦 光默</title>,<text>衰世饒憂患。浮生苦別離。香留講道席。煤重讀書帷。放處同虧簣。收來易折枝。幾微都在我。歸去更尋思。</text>
<title>憶肎堂</title>,<text>梅發巖棲早。因之憶肎堂。朋來皆古意。詩到有餘香。夜氣羣喧寂。寒威百卉傷。燈前聊索笑。天地不無陽。</text>
<title>次金遠之韻 己巳</title>,<text>擬向溪邊著小軒。泉傾峽束表山門。移花不按名花譜。種木先除惡木根。好見今春紅浪漲。還愁幾日綠陰繁。莫言疏鑿成佳境。自是從來活水源。</text>
<title>除日。蒙諸公枉訪田舍。設小酌。以南山之中秋風雲冥濛分韻。得山字。</title>,<text>衰遅意轉拙。縛屋在人間。稻畞連雲水。荊扉對雪山。依依沮溺志。落落綺黃顔。吾道有如此。酣歌君莫還。</text>
<title>除日之會。約開歲初五。更會溪上。忽憶晦翁曾以斜川故事。燕集賦詩。卽此日也。及日隣里老少咸至。羹蒿炙雉。飮酒甚樂。謂賢聖所行。卽爲憲章。今日亦一佳節。宜留作山中勝事。取晦翁詩中忽尋斜川句。感此勝日逢。爲韻各賦。庚午</title>,<text>亹亹惜頹景。忽忽歎逝水。開歲已五日。何以娛餘齒。慇懃隣曲會。澹蕩風日美。幽禽語叢薄。潛魚戲芳沚。盤礴圍壺榼。歡呼錯舃履。跂石烹澗毛。斫柴燔山雉。邂逅成佳遊。前哲垂遺軌。石馬異斜川。櫟溪非栗里。取趣自有適。異代還同指。卽事懷往跡。感慨勞仰止。淵明豈不高。所願學夫子。流光不我與。勖哉坐中士。未知千載下。亦如今日視。題詩述故事。歲歲長若此。</text>
<title>謝老宗兄 聖鐸。徒步來訪。</title>,<text>家鄕何處不荒凉。十載相逢白髮長。先世敦風猶及見。吾兄便是我同堂。</text>
<title>輓成知禮 爾鴻</title>,<text>江門羣飮早。名盛八賢間。圖象西山啓。絃歌下邑閒。悽凉寒水意。零落紫芝顔。興院誰升座。南望涕自潸。</text>
<title>和士行贈別韻。以申耦耕之意。辛未</title>,<text>一念悟時息百營。石田春及好歸耕。鹿車暮稅靑山雨。怊悵池塘草已生。</text>
<title>余於竆病愁寂之中。讀杜子同谷七歌。愛其豪宕沈鬱。而又感晦翁不學道之評。三復詠歎。依韻述懷。寄士行求和。</title>,<text>有客有客櫟泉子。學古頗不事口耳。生逢百罹老更竆。至今飄泊荒山裏。山氓力穡盡輸倉。今歲無麥多餓死。嗚呼一歌兮歌已哀。樂土胡不早歸來。有書有書棐几淨。中函天人與性命。已知堯性卽桀性。更訝鶴脛非鳧脛。義理難竆歲月遒。有時默坐晴窻靜。嗚呼二歌兮歌始放。我思古人空怊悵。有弟有弟在遠方。鬚鬢蒼蒼四十強。慈母年深甘毳空。奉檄西馳冰路長。時危漸覺仕宦輕。不如含菽長侍傍。嗚呼三歌兮歌三發。宛轉孤枕寒切骨。有妹有妹長別離。前歲來覲作嬌癡。良人早歿無兒嗣。百年開口知幾時。姊氏隻影更苦貧。我思搖搖若懸旗。嗚呼四歌兮歌四奏。孤鶴爲我號晴晝。有子有子在南邑。使我孤棲淚每濕。十齡隨母常驕惰。何時見汝至成立。舅書頗道孝且謹。我心還祈百善集。嗚呼五歌兮歌正長。春風吹汝好還鄕。若有人兮在山幽。攀援桂樹枝相樛。天際輕陰日慘慘。我欲長年學遠遊。還丹不成歲已暮。身無羽翰空復休。嗚呼六歌兮歌思遅。嘆我初非冰雪姿。男兒少不努力悲已老。夕死還須朝聞道。生雄鐘鼎死山丘。形滅名堙無晩早。四十五十末如何。念我同人傷我抱。嗚呼七歌兮悄終曲。哀壑寒流逝可速。</text>
<title>和韻。寄濠想樓。</title>,<text>知君丘壑意。茅屋一身宜。簾爽仍移竹。谷幽懶揷籬。虛池當月上。垂柳與風吹。水檻看魚樂。欣然起每遅。</text>
<title>謝士行。寄小鯽。</title>,<text>鮮鯽釣來雙頰紅。催成鱠縷晩飧中。縱然細小無腴味。絶勝酸葅與老蔥。</text>
<title>夏日病卧櫟舍。忽憶沃州江居。戲用晦翁懷潭溪詩改易數字。正寫我心。書示士行。</title>,<text>憶住龍湖三十年。五峯蒼翠列窻前。眞成水抱山環地。更是冬溫夏冷天。遶舍扶疎千箇竹。傍菴寒冽一泓泉。誰敎失計西遷繆。憊卧南窻聽逝川。</text>
<title>全用先生詩句。懼於僭汰。別爲一篇。要和。</title>,<text>夏木陰陰日似年。荷風梧雨草堂前。孤雲野鶴誰知處。流水桃花別有天。送客時時過竹院。騎驢歲歲向甁泉。石田就食饒憂患。牽興欲歸每阻川。</text>
<title>追次士行。寄水樓韻。聊寫別意。</title>,<text>送罷空山思悄然。孤燈不寐夜如年。殘冬白屋誰同趣。十載靑宮有宿緣。麟角鳳觜奇莫見。鼠肝蟲臂化難圓。終期乞宰丹砂地。鳧舃東飛作吏仙。觜有平音可無害否。欲改作膠。而亦無味矣。</text>
<title>和金仲陟首尾韻</title>,<text>櫟翁非是愛吟詩。詩是櫟翁自在時。修悖吉凶誰主理。避趨休咎亦稽疑。立巖牆下非知命。愼戰疾中有定期。多少英雄臨履得。櫟翁非是愛吟詩。</text>
<title>江亭。與士行。拈淵翁韻。壬申</title>,<text>田居困炎熱。歸峽喜幽深。林雨疑秋氣。江雲結晝陰。禽聲交樹杪。峯影蘸湖心。盤礴仍成醉。新詩共爾吟。</text>
<title>輓鄭承旨 匡濟○癸酉</title>,<text>憶昔錦還過燕歧。先人勉語寓深期。當時已識風流厚。卅載更隣松檟悲。孝友慈良鄕黨服。淸忠坦直搢紳推。如今未暇爲公慟。只羡壎箎地下隨。</text>
<title>己卯初夏。會金文甫于華陽。旣別由仙遊洞。入甁泉。金在心 簡材，金伯愚 尙默 來自竺山。信宿甚歡。用淵翁再遊甁泉韻。共賦。</title>,<text>夜雨朝晴溪水生。天翁有意濟吾行。玲瓏亭古松杉大。躑躅花開澗壑明。往跡荒凉增善感。同人邂逅慰幽情。賞心樂事今來最。只恨窪罇難復傾。</text>
<title>長溪碧溪亭。次松江韻。贈主人韓生孟曾。</title>,<text>當時大陸起龍蛇。不燼臨溪處士家。更有賢孫能肎構。寒流依舊漾晴沙。</text>
<title>月淵巖。次贈全斯文 胤錫。</title>,<text>羡爾階庭下。月淵與日巖。丁寧分華約。莫謂我常談。</text>
<title>松臺</title>,<text>縹緲雲臺帝座通。銀潢寫入玉壺中。但敎此地留三日。勝作人間百歲翁。</text>
<title>月城遺墟。書示景祖 載淸 宗人。</title>,<text>吾祖幽棲地。荒凉難復尋。胡爲下城後。又此入山深。想像採薇跡。分明蹈海心。誰移雲谷廟。大義揭碑陰。</text>
<title>搜勝臺。次退溪韻。贈愼敎官 守彝。</title>,<text>搜勝臺邊水。水淸山更佳。石樓明月得。磵道白雲埋。前輩留芳躅。主翁有好懷。臨歸忽怊悵。回首老松崖。</text>
<title>病裏忽思江樓之勝。與從子致淵。由鈷鉧小路。暮抵藏一庵中。是夜月色甚佳。拈韻共賦。三</title>,<text>戚戚無悰逼歲除。沈沈多病卧竆廬。白蓮山下湖心寺。牽興來憑水月虛。右坐水月樓。坐來山月照階除。悵望幽人未返廬。獨宿禪窻無夢寐。心將夜氣共冲虛。右待沈大仲不至。沃州深處綠江涯。松菊蕭然一小齋。兩忘主賓今五載。鹿門千古與同懷。</text>
<title>泛舟龍淵。使孫大昌呼韻。屬海僧。</title>,<text>翠壁澄江萬木秋。蕭蕭風雨一孤舟。扣舷更屬詩僧詠。疑是香山二老遊。</text>
<title>梅</title>,<text>忽忽歲云暮。沈沈病在床。寒花索孤笑。雪屋動微香。藹若天心悔。潛回地底陽。玄機此可見。末學愧迷方。</text>
<title>過仙遊洞。感懷。謹次先考韻。示同遊諸友。原韻。淸華南吾北是君。一山中半許平分。異時攜手同歸約。白石淸泉爾實聞。○庚辰</title>,<text>華山南北屬先君。一半曾爲正老分。物換人非流水在。琮琤滿壑與誰聞。</text>
<title>華陽洞。別成生汝良 最烈，敬叟 兢烈。二</title>,<text>興巖院裏講朱編。歸到華陽更惕然。吾道從來在下學。兩賢遺緖有誰傳。興院紗籠御墨香。華陽金牓更煌煌。先王衛道尊賢意。沒世於戲詎敢忘。</text>
<title>與權亨叔金伯愚。遊自天臺。舟下合江亭。辛巳</title>,<text>前舟渺渺水如天。扣枻乘流落照邊。萍水逢迎憂國淚。琵琶聲裏各愀然。</text>
<title>寄安集使尹弟德升 東暹○壬午</title>,<text>遙聞使華發漢廷。十行哀詔下丁寧。天敎赤子回慈母。一路欣欣仰福星。尹台以舊伯。承命安集飢民。</text>
<title>次寄再從弟子敬 德欽 溪廬韻</title>,<text>每喜驚人句。新篇又發緘。知君成小築。從古有斯巖。山靜無多客。窻明閱百函。更須溫大學。妙在玉相銜。</text>
<title>入甁泉和黃士溥 仁燾 韻 二</title>,<text>入山好是二人同。靜處心靈或自通。堯舜眞詮思聖訓。玲瓏亭裏坐看中。登山觀水聖賢同。至理還須善會通。過則猖狂違卽愞。從容眞樂是爲中。</text>
<title>飛庵講會。次巍巖集韻。</title>,<text>誦說洋洋坐夜深。衿紳秩秩盡同心。莫嫌下學功卑近。一簣終成九仞岑。</text>
<title>崇賢講會後。與諸生。登詠歸樓。拈韻共賦。</title>,<text>百年多病且登樓。霽月輕風爽似秋。濟濟絃歌遂永夕。詠歸豪興孰能優。</text>
<title>謁陶翁墓及遺像。用昔年拜我先人墓韻。癸未春赴召時</title>,<text>遺芬空向七分求。寥落荒原十八秋。當日慣聞潦霽義。白頭何事浪西遊。</text>
<title>栗峴途中 二</title>,<text>鐘鳴不息雨猶行。垂老栖栖是底名。小草出山先自敗。誰言不起奈蒼生。自意平生誦忮求。衡茅偃仰幾春秋。綺黃亦是儒冠誤。悔不初從沮溺遊。</text>
<title>渡廣津。遇大風。</title>,<text>聖主求賢却誤求。那堪蟪蛄語春秋。風濤滿地問津去。誰信吾行非宦遊。</text>
<title>出城三日。宿板橋。又用前韻。示同志。二</title>,<text>莫以遅遅笑我行。昔賢三宿豈無名。還嗟袖手歸來處。羞對畿湖億萬生。去國何須竆日行。留章非爲一身名。孤忠不被皇穹照。却把浮囂累友生。時嚴敎以浮囂衝動爲疑。故末句及之。</text>
<title>甁泉拈韻。與黃士溥共賦。</title>,<text>故園歸夢日迢迢。松籟泉聲夜枕高。令人忽憶蟾江老。山月娟娟滿玉簫。東峯名玉簫。卽蟾翁所命。</text>
<title>送別黃士溥</title>,<text>豈不挽君住。其如塵事何。應知客路夢。還繞此山多。</text>
<title>月夜。與諸少友。坐石上呼韻。</title>,<text>前山收積雨。萬木忽秋聲。石瑩連雲白。潭空與月明。氣移觀物化。歲去感吾生。此夜同人話。悠然千古情。</text>
<title>賦鶴泉舊韻。送時淵。與諸友。尋二仙洞。二</title>,<text>西仙奇而曲。東仙直且淸。中有鶴泉幽。緬憶李先生。先生與大心。徒勞此經營。廿載不復過。惻愴西州情。削立曦陽峯。拔地萬仞石。奔湍下激盪。壯哉五丁力。窈窕夜遊巖。想像孤雲跡。至今勞夢魂。送爾恣遊歷。</text>
<title>與諸生。和遂翁舊韻。</title>,<text>窈窅丹砂界。玲瓏玉洞天。盤陀開太素。噴薄瀉寒泉。詭跡神龍秘。奇功造化專。林居晩點易。庶幾假餘年。</text>
<title>失題 二</title>,<text>憶昨趨登螭石紋。朝衣共惹御爐薰。狂愚咫尺俄榮辱。慚愧從前闕見聞。去國敢言追孔孟。杜門聊復誦羲文。荷君枉宿增危涕。非爲同衰惜別羣。冠衣黲素席無紋。拜跪謙恭請炙薰。睿質一瞻知異表。離筵三接愧多聞。終違宋邸推朱范。無賴鄒書講舜文。歸卧茅廬猶夢想。歎我初非麋鹿羣。伊時請敦召在外儒臣。授朴聖源輔德。專任輔導。旣準許而還收。書筵講孟子。憂之如何。如舜而已章。奉問邸下亦有此等憂否。答以豈無其志。仍陳文王我師等語。請立志卓然。故頷聯及之。</text>
<title>除夜。用農巖所次四集韻。與諸生共賦。四</title>,<text>種豆南山願亦違。殘冬煙火日看微。幽憂每與新年至。壯志都隨舊臘歸。欲徙龍門謀更拙。思行周道夢全稀。有誰憂樂先天下。歎息斯人永與依。右東坡韻。寵辱榮枯已飽更。西江風浪幾時平。天高莫照孤忠赤。霜重偏侵兩鬢明。學闕誠身心豈格。罪浮訕上寢猶驚。愚狂六十終難化。悲歎徒然負一生。右簡齋韻。火烈神京三月紅。蕭條周禮在吾東。深恩敢忘龍蛇際。大義長留夷夏中。太歲涒灘天運復。皇壇牲醴聖謨鴻。萬東祠下巴溪水。日夜西流恨不竆。右放翁韻。垂老栖栖故不閒。一年華嶽卧雲關。歸來厭坐村墟裏。遐擧長懷水石間。飮啄分宜安澗木。身名早已筮天山。親朋莫謾憂離索。且擬同舟溯碧灣。右牧齋韻。</text>
<title>甁泉。次諸生韻。二○甲申</title>,<text>天命原初善。人心本體明。偏全不是性。善惡摠由情。理固無同異。氣應有濁淸。局通與離雜。吾聞李先生。濩落儒冠誤。蕭條鬢髮明。殘篇猶宿好。竆道見朋情。寂寞跫音喜。沖虛夜氣淸。淹留山月上。罇酒話平生。</text>
<title>又次諸生韻 二</title>,<text>相對忘言又忘形。靜聽松籟與泉聲。此間有意無人問。山月姸姸照我庭。世外雲山深復深。孤亭况復在重林。夜闌明月掛西嶺。印著寒潭向我心。</text>
<title>次贈箕潁上人</title>,<text>病暍頹慵不勝衣。徒然五十九年非。潁公遠訪知何意。至道難言本自微。芥子納山眞體在。燈光照室慧根稀。歸來會有餘師否。月印千溪底處歸。</text>
<title>水晶峯。次任幼輔 相周 韻。屬金兄伯春。</title>,<text>今來非復少年遊。猶喜吾兄在上頭。勝讀塵編消十歲。况當霜葉爛三秋。草深光廟聽經地。灰冷尤翁講易樓。落日晶峯搔首問。天時遷謝竟何由。</text>
<title>重遊猿鶴洞。次李生宅銓所藏三淵韻。</title>,<text>搜勝老松石。重來似故人。映溪羞白髮。樹屋負靑春。佳約疑神助。淸談味道眞。何時茅棟就。絃誦百年新。</text>
<title>和朱溪使君 李翼鎭 韻。謝助月城草堂貲。</title>,<text>鶴洞深深處。煙霞鬱未開。百年遺躅秘。七日有朋來。捨貲營棟宇。買山剪草萊。感君行古義。歎息久徘徊。</text>
<title>和諸友月菴韻 二</title>,<text>下學達天德。聖功孰後先。太極圖中意。濂翁未盡言。明誠與敬義。白鹿誨靑衿。山水猶虛樂。百原且整襟。</text>
<title>劉子精 彦一 追至智異山後。爲誦其送友詩。求和。戲作禪語以答之。</title>,<text>最怕沙蒸飯。難防壁隙風。禪家語亦切。好作密察功。</text>
<title>輓竹軒金學士 民澤 遷葬 乙酉</title>,<text>我生亦何幸。猶及肅考世。我生何不幸。又當辛壬歲。辛壬尙忍說。忠良騈首斃。沈沈北寺獄。慘慘陰雲蔽。貳極泣辭位。宗社危旒綴。公死竟何辜。市人皆爲涕。當昔全盛日。善類有根柢。八龍正矯矯。公又晩擢第。巖巖廊廟器。餘事富文藝。天笑亦爲新。曰嘉乃昆弟。感激矢報效。竭誠思獻替。斯文盛衰日。國家危疑際。讜言凜雪霜。正色立殿陛。羣邪久側目。運去方乘勢。嗚呼北門禍。綢繆有閹嬖。建儲爲逆案。公實贊大計。木索備五毒。氣壯辭益厲。凶黨方愕眙。賊臣又深嚌。陂陀化碧血。慷慨留書袂。骨肉視鯨鯢。闔門投海裔。邦國一殄瘁。士林氣凋瘵。余時未弱冠。痛哭入沃汭。杜門斷西轍。沒齒甘自廢。聖主旣御極。廷議尙泄泄。哀贈何蕭條。忠貞俱掩翳。五臣寘丹書。君誣將何洗。曩余赴恩召。一言心則誓。積誠覬格天。黽勉且濡滯。俄然遭廝壞。蒼黃理歸枻。此義遂埋沒。世道日已弊。忽聞公墓移。孤櫬返迢遰。停車一長慟。公私淚難制。九原若可作。玄扃嗟更閉。微公誰與歸。瞻望空裂眥。哀歌授挽者。日慘靈雨曳。</text>
<title>約沈大仲 鏞 與諸少友會松亭。泛月下塗湖。拈韻共賦。</title>,<text>夜氣澄虛月滿洲。扁舟何事水中留。滄波浩渺誰回棹。星斗昭森客下樓。楓樹秋聲驚斷鴈。江湖宿計付眠鷗。乘流指點仙峯近。坐穩風檣不解愁。</text>
<title>與再從姪在淵。作觀海行。眞寶宰金性汝 善材 來會英陽。示以一絶。和韻奉贈。丙戌</title>,<text>急峽重關冐雨行。旅燈靑眼喜逢迎。此去便當東入海。君能解印訪蓬瀛。</text>
<title>平海郡守田見龍出見。自言其六代祖應楊。卽皇明兵部尙書。五代祖好謙。丁丑年。適在椵島。島陷被擄。虜人奇其狀貌。解其縛。遂東來。隷訓局。子孫世居楊州。累蒙國恩。不絶祿食。仍以家乘一冊出示。次其卷中韻以贈。</title>,<text>畫裏依然舊井閭。神州消息問何如。浮榮左海今知郡。世德皇明故尙書。壯志思酬危急際。遺乘忍說亂離初。萍蓬傾葢懷高義。便欲移家向此居。</text>
<title>望洋亭。奉和肅廟御製韻。</title>,<text>亭壓滄溟畫棟開。紗籠朝日五雲來。欣瞻聖度侔天地。欲把東洋作酒杯。</text>
<title>甁泉和諸生韻</title>,<text>小雨初收日欲西。蟬鳴如沸鳥飛低。此間尙有寒棲趣。靜坐松陰俯玉溪。</text>
<title>和金兄伯春心說辨詩韻 四</title>,<text>非理非氣卽是神。漢儒論性或云神。若言氣質爲心體。淸濁昏明豈足神。虛明一氣妙精眞。天畀良能是曰神。若將淸濁爲明德。要尋本體竟何因。右二首。辨屛溪謂氣質爲心。形生氣聚有此身。形氣精英卽是神。若謂精英神氣異。心源二本孰爲眞。朱子曰。氣之精英爲神。孔子曰。其氣發揚。爲昭明薰蒿悽愴。此百物之精神之著也。未發何曾有善惡。須從發處辨公私。若將精氣分情意。將看二歧互出來。右二首。辨楊公應秀說心有二氣。</text>
<title>和寄商山使君李伯訥</title>,<text>道在行違語默間。遯翁遺軌邈難攀。誰言空谷干旄好。終訝東門匹馬還。當昔癡心夢三古。秖今囚舌竄荒山。故人莫問吾生死。憔悴殊非舊日顔。</text>
<title>次金士達 相進 坐水聲詩以送別</title>,<text>三月悄然坐水聲。參同疑義待君明。臨分莫說前期易。山徑多歧虎豹橫。</text>
<title>次諸秀韻</title>,<text>道在平常不是奇。存存且莫去須斯。但從灑掃眞功積。一簣終能九仞期。</text>
<title>和寄金性汝</title>,<text>自笑當時浮海行。歸來猿鶴慣相迎。從今磵壑難爲水。夢棹扁舟向大瀛。</text>
<title>又和五律</title>,<text>難得良朋會。况當衰暮時。孤亭留此約。千里赴如期。儒化山爲重。玄談席屢移。知君思潁久。一棹且相隨。</text>
<title>和贈蔡生景獻 二</title>,<text>傳家舊物有靑山。數畞荒田屋數間。病卧厭聞談俗事。更敎流水隔人寰。疊嶂穹林獨掩扉。苔蹊寂寂到人稀。親朋莫謾勞相唁。聖主恩深許放歸。</text>
<title>和寄金士達</title>,<text>學如學射反求身。處謗方看學僞眞。千萬人中知有己。須將此語更書紳。</text>
<title>送子敬遊離嶽甁泉 二</title>,<text>去後西山蕨。來先南澗楓。去來何所得。三月坐松風。白露下庭綠。雲林想已秋。千崖錦繡裏。怊悵送君遊。</text>
<title>將入月城。滯雨江村。和李景修 基普 韻。丁亥</title>,<text>信馬悠悠去。不知路險夷。嶺湖成邂逅。山水喜追隨。雨宿龍潭界。雲遙鶴澗湄。淹留叢桂客。應怪我行遲。</text>
<title>舟下白馬江 丁亥</title>,<text>出峽猶塵事。登舟始覺閒。雨晴垂柳岸。日暖釣魚灣。天闊孤雲遠。江空宿鷺還。卧聽柔櫓響。已過萬重山。</text>
<title>甁泉。次諸生韻。</title>,<text>漸近靈源策馬行。華山晴翠不勝淸。秋來萬木渾楓葉。雨後千溪盡瀑聲。黃卷蠧魚悲古道。白頭筇屐伏諸生。寒棲秉燭仍無寐。寂歷松篁歲暮情。</text>
<title>滄丘九日。拈韻共賦。</title>,<text>落日登臨江水長。暮年佳節倍堪傷。風飄短髮蕭蕭白。酒泛寒花細細黃。感慨前脩堯舜志。凄凉遺跡鹿麋場。龍山落帽渾閒事。此日逢迎愼莫忘。</text>
<title>次蔡五峯 以恒 贈官日志喜韻</title>,<text>五峯山色薄秋旻。哀贈煌煌下鳳綸。天地長留三上疏。華夷皆誦六爭臣。平城大耻悲回甲。北海精忠感此辰。石室齊名公則幸。草間求活彼何人。</text>
<title>和贈河舜諧 廷益 南歸</title>,<text>程朱退栗捨安歸。千聖相傳在不欺。日月西馳不我與。請君努力惜春暉。</text>
