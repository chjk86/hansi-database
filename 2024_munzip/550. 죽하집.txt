<title>始皇鏡 丁巳</title>,<text>秦帝得明鏡。照人心曲深。明光猶有限。未照自家心。</text>
<title>陟園賞花</title>,<text>忽聞春已半。携策強登山。鵑花開爛熳。手折數枝還。</text>
<title>燕來</title>,<text>不厭主人茅屋深。年年春至舊巢尋。可笑世間趍勢子。以人不若彼微禽。其二年年必趁社前還。飛入茅簷竹戶間。窶窶向人說何事。若云艱苦渡江山。</text>
<title>卽景</title>,<text>空山秋氣早。木葉已蕭騷。半夜月光出。千山暝色逃。烟深叢樹靜。雲捲碧天高。臨澗招隣友。詩情剩欲豪。</text>
<title>聞鶯 戊午</title>,<text>綠柳烟深曉露濕。黃金毛羽映朝昕。數聲啼後仍飛去。恐被情人着意聞。</text>
<title>韓信</title>,<text>漢之爲漢皆君力。鳥盡弓藏正可悲。只恨臨終一悔字。千秋難免後人疑。</text>
<title>六月初十日冠席韵</title>,<text>童志迷如醉夢然。一心常戒失吾天。先生此日勤三祝。良感魯資責以賢。</text>
<title>古詩</title>,<text>午睡初罷北窓下。柳陰亭亭入窓前。一杯冷茶更怡顔。千樹萬樹皆淸蟬。</text>
<title>謾興</title>,<text>一枕黑甜三杯酒。靑山影裏樂陶然。向晩徙倚北窓下。暖風深樹有新蟬。</text>
<title>醉吟</title>,<text>東國有狂士。平生自謂豪。胷襟同月白。意氣與雲高。倚醉看吳劒。挑燈讀楚騷。何妨俗客笑。渠輩捴兒曺。</text>
<title>卽事</title>,<text>月落風生谷。沉沉夜色蒼。村兒誇健力。逐虎過前崗。</text>
<title>明月</title>,<text>新月出東洋。明光照大地。人心當若斯。玲瓏無點累。</text>
<title>陶唐山</title>,<text>山號陶唐卧逸民。種花移竹養天眞。白石晴川騎牛去。自笑巢由非別人。舍北小園。稱以陶唐山。</text>
<title>登後臯賞秋</title>,<text>繁霜一夜萬林空。極目天邊逈未窮。遠水聲低歸鳥外。寒山影薄夕陽中。人衰物老知俄頃。春去秋來無始終。獨自登高多感慨。新詩咏罷倚丹楓。</text>
<title>偶吟</title>,<text>石榻臨幽澗。柴扉對碧山。夜分魂夢冷。殘月落林間。</text>
<title>謾興 己未</title>,<text>年芳洞裏姸新粧。玉綴庭梅綠着楊。始覺東君能不俗。窮山要路共春光。</text>
<title>春老</title>,<text>背人節序去如馳。十日春光忽盛衰。最是多情惟有病。嬰身三載未曾離。</text>
<title>感懷</title>,<text>淫雨雱雱不解晴。昏昏日色未能明。頑雲黑霧連天合。妖鵲飢鳶得意鳴。風打山臯勁草折。波翻江海白鷗驚。焚香默坐吾何祝。從古一陰有一陽。</text>
<title>醉吟</title>,<text>世間從古不平事。勃欝輪囷着在胷。瓜蒂散無引越效。大黃湯失利驅功。狂心惱激空捫劒。火氣炎升謾作虹。却欲散之毛孔出。靈茶發汗憶盧仝。</text>
<title>遣懷</title>,<text>杖策東臯上。蕭蕭萬木聲。天時何迫逐。秋氣已崢嶸。掇菊悲陶子。搴蘭憶楚平。臨風多曠感。悵望暮雲生。</text>
<title>秋雨</title>,<text>寂寂空山夜。騷騷小雨時。天機蛩自語。節候鴈先知。病積相如感。秋深宋玉悲。孤吟題落葉。微月隔雲窺。</text>
<title>月桂</title>,<text>天香自是月中葩。笑殺東皇管百花。却逐蟾光開又落。一年春事幾番華。</text>
<title>四桂</title>,<text>春不增榮雪不摧。韶華長逐四時回。蟾宮流落千年恨。自在荒林艶艶開。</text>
<title>碧梧</title>,<text>栽梧十載已成材。要待春風鳳鳥來。鳳鳥不來歲云暮。北風寒雪漫交摧。其二手種梧桐碧澗潯。劚成千古伯牙琴。一彈白雪陽春曲。山自峩峩水自深。</text>
<title>臘月入倻寺留數旬。得二律五絶。</title>,<text>禪房自寂寞。凍雪又封扉。暮磬僧參佛。孤燈客忘機。林虗山鳥入。月上洞雲歸。十載無玆樂。今宵悟昨非。其二月落星沉萬相空。沙門心法靜中通。洪鍾半夜客驚夢。金偈三時僧鍊工。茶熟香烟籠古院。松寒幽鳥下深叢。白雲流水平生志。更覺今宵興欲融。其三斷磬殘鍾夜色分。佛爐灰冷有餘薰。縫衣老釋禪機靜。雪打虗窓也不聞。其四月滿長空雪滿蹊。空林風打鳥驚棲。枯僧喜誦觀音偈。坐到西峯月已低。其五蠶宮著得百篇書。游俠傳中奇氣噓。自有文章留萬古。當時何必㤪刑餘。入寺讀太史書。十餘篇而歸。其六擊鍾念偈釋伽前。風雪三更獨不眠。自苦平生長若此。縱能成佛也何賢。其七自笑人間俗事催。愛僧閑靜訪僧來。却憐僧亦閑無奈。朝入公庭半夜回。僧徒疲弊奔忙於紙稅之徵斂。殆不能一日閑安故及之。</text>
<title>麻谷寺 庚申</title>,<text>昔聞湖之西。巨刹稱麻谷。緇徒數千餘。宮宇迷一麓。久病懷難適。深雪遂理屐。飛書期葛仙。揮策登絶嶽。巉巉山重疊。深深水紆複。山僧笑而迎。欵欵如舊識。茶罷暮雲歸。登樓流遠矚。地勢儘魁壯。象設亦無敵。人言誠不誣。目擊還可惜。禪家屬暮運。形勢漸凋落。稅重僧多亡。殿閣空廢鞠。盛衰自常理。氣會紛往復。春早猶凜沍。風雪正肅肅。待人人不來。石逕跫音寂。靈丹何由得。呻吟留數宿。</text>
<title>夜闌雪月可賞。獨出留題溪頭盤石。</title>,<text>雪後千峯霽色晴。禪門寂寂夜三更。參差一曲溪頭坐。凍瀑無聲月自明。</text>
<title>詠春</title>,<text>山逕雨過不起塵。滿林花意已含春。無邊草木文章動。變態江山氣色新。霜雪向時成物義。陽和今日好生仁。氤氳一氣普天下。萬象韶明處處均。</text>
<title>春感</title>,<text>萬里烟花舒日新。淸明氣象普天均。吾王盛德如天大。民物煕煕亦一春。</text>
<title>幽興</title>,<text>靑梧花落柳陰垂。睡起山窓欲暮時。數句吟成無一事。幽懷淡淡聽黃鸝。</text>
<title>謾吟</title>,<text>飛絮遅遅野色昏。鴉歸日落掩柴門。病愁日進詩情退。孤負春風又一番。</text>
<title>偶吟</title>,<text>半夜雷霆百鬼驚。淫雲掃盡北辰明。朝來聞道京師報。龍起鯨亡洛水淸。</text>
<title>山路暮景</title>,<text>羸馬出山山路難。石門峯上暮雲寒。平川帶日明沙濶。老樹含霜醉葉殘。點點牛羊歸巷外。迢迢鳴吠隔林端。懸崖晩菊無春色。折取衰房獨自看。</text>
<title>秋懷</title>,<text>破屋秋生早。虗窓夢不成。風高韵松警。月上遠沙明。鴈最愁人感。寒先病客驚。夜深星斗轉。林氣不勝淸。</text>
<title>琴江</title>,<text>秋空錯莫暮雲生。四野蕭蕭木葉鳴。落日長程行不盡。靑山缺處大江橫。其二秋江月聳遠山蒼。蘋末微風波自揚。舟子已歸行客少。數三漁艇繫垂楊。其三江心風動月婆娑。白露凄淸山影多。一葉孤舟秋色裏。行人齊唱白蘋歌。</text>
<title>秋風</title>,<text>秋風淸且凄。八月百草黃。明月皎如晝。白露滴叢篁。節序頻代謝。人生此中忙。昨日顔如花。今朝髮已霜。幽人感氣運。歎息憶春陽。君子悲老大。所悲名不揚。虗名復何益。古聖不可忘。大禹惜寸陰。吾輩敢自荒。流螢度虗窓。讀書淸味長。夜深林氣冷。蟋蟀鳴我床。</text>
<title>秋月</title>,<text>明月出溟渤。高照八荒表。天中孤自懸。浩劫光未了。秋風吹浮雲。素輝愈皎皎。寒晶掩星斗。淸影分細篠。洞庭波如鏡。君山碧杳杳。乾坤一色素。四顧目渺渺。踈林氣凄淸。夜半驚棲鳥。長夜復何歎。明光若榮紹。耿耿漸西頹。林風時嫋嫋。兒童莫驚起。月光非天曉。</text>
<title>冬夜偶吟</title>,<text>雪壓長安千萬家。御溝氷壯北風斜。獨對寒燈悲歲暮。陽春消息問梅花。</text>
<title>題受塵紙 壬戌</title>,<text>卷懷陳室堆塵日。得意燕昭擁篲時。深交最向儒門托。朝暮相隨小學兒。</text>
<title>東行到金城披襟亭 甲子</title>,<text>臨堤下馬便登臨。陣陣風來散熱襟。俯壓川流衣履潤。勾連山影檻櫳陰。枝頭細瑣供淸味。洞口潺湲奏爽音。理屐更尋楓嶽去。白雲多處是瑤岑。</text>
<title>行中偶吟</title>,<text>笑別詩朋便出洞。永郞消息訪天涯。雲凝征袂攀崖樹。香濕游筇穿野花。曉入蒼郵烟鎖樹。夜過松浦月籠沙。山明水麗看看好。知有仙鄕隔不遐。</text>
<title>過唐也嶺 嶺在淮陽邑南</title>,<text>一過唐也嶺。逖矣漢之陽。十里行人絶。千山病葉荒。路艱攀石磴。地僻接金剛。秪有仙區近。覊愁也自忘。</text>
<title>秋思</title>,<text>欲說幽愁無所似。孤琴彈罷海天長。城頭畫角悲山郡。樓外鳴波撼客床。一夜寒光千里月。萬林秋色五更霜。人生此地頭堪白。况復年華逝水忙。</text>
<title>題李月沙詩板 詩在淮陽客舘。會大雨水溢。懸扁墊沒。流泊於沁島。久之取以重揭于舊舘。</title>,<text>逐水詩篇忽隱顯。紗籠依舊耀碧山。驪珠色動龍將攫。寶玉光沉帝亦慳。渤海神童驚復失。蓬萊仙子賀重還。人寰得失還如許。却笑滄桑轉眄間。其二海若商羊故作戱。相公詩句落滄洲。龍迎寶彩波心舞。鬼愛金聲地上收。入水不埋冥坎裏。還山宛在舊樓頭。却將奇跡誇元凱。漢水沉碑問幾秋。其三先生秀句落滄海。千里洪波鬼護持。劒入平津人共惜。珠還合浦跡堪奇。高名已播華人耳。異事留傳墨客詞。東國至今稱二老。白沙忠義月沙詩。</text>
<title>甲子之秋九月。自交州入楓嶽。路中次唐絶韵。</title>,<text>度盡危岑有急流。一筇朽榷不須舟。行行竟日渾忘倦。興入仙山不自由。交州淮陽別號</text>
<title>曉行登磨暉嶺</title>,<text>尋眞行色占淸晨。不待靑天上日輪。十二塵緣驅去盡。碧霞紅葉望中新。</text>
<title>暮行謾吟</title>,<text>秋山落日捴新顔。到處霜楓醉葉斑。莫道前程村店遠。不妨携月宿林間。</text>
<title>楓嶽洞口口占</title>,<text>遙岑生色宿雲還。霜後楓林葉葉斑。一夢平生龍窟在。此行明日鶴臺攀。溪頭立馬聞流水。洞口逢僧話碧山。忽覺翩翩仙興動。百年塵念十分刪。</text>
<title>長安寺</title>,<text>十里松林雨氣收。參雲金碧眩人眸。飛虹無跡仙橋斷。疊峀多陰彗月幽。古殿鍾鳴僧禮佛。空堦木落客登樓。徘徊半夜還惆悵。歲暮天壇起遠愁。</text>
<title>歇惺樓</title>,<text>到此金剛眞面露。一樓平對衆城香。寧將五嶽同拳土。却笑千山盡髮蒼。玉骨秋來無點滓。霜眉日照動寒芒。長安表訓猶凡界。所以遊人必正陽。</text>
<title>萬瀑洞 萬瀑洞盤石。有楊蓬萊大字。</title>,<text>巨壑生風雨。羣流幷瀉爭。奮騰龍欲走。淵靜鏡同明。紅倒霜楓影。白涵玉峀晶。蓬仙留健筆。奇壯孰輸贏。其二緘洞山如玉。承流石似璃。源深龍睡穩。湍激鶴巢危。此地風雷壯。千年氣象奇。翺翔遅半日。回策更餘思。</text>
<title>普德窟</title>,<text>架石孤簷兀。憑虗一柱危。撑持應幻力。經始豈人爲。鳥跂如無倚。蓬搖恠不欹。攀躋已駭矚。步步自生疑。其二無地排宮宇。乘雲着檻櫳。瑣連幾州鐵。柱費九重銅。遠望如看畫。攀登若躡空。難尋結搆跡。幻詭蜃樓同。</text>
<title>摩訶衍夜坐偶吟</title>,<text>滿山紅葉閉禪扉。客伴孤僧話入微。長嘯一聲山月白。永郞岾上彩雲飛。</text>
<title>凌波樓夜坐口占</title>,<text>客恨高樓夜。天時桂樹秋。參差吾喚鶴。冥漠孰驂虬。明月惟長在。寒溪不暫留。眞仙何日見。風露歲將遒。</text>
<title>白雲㙜</title>,<text>斜陽獨上白雲㙜。玉峀銀巒面面開。莫道仙區人未到。淵翁去後又吾來。</text>
<title>夜望永郞岾</title>,<text>帝子驂鸞已上天。獨留荒岾鎖寒烟。明月滿空山寂寂。卧聽流水謾潺湲。</text>
<title>宿表訓。白華釋守瓊袖詩來見。次寄。</title>,<text>披雲錫杖叩昏眠。半夜談玄托凈緣。借問師心何處驗。一天明月浩無邊。其二十界花香動。三天月色空。禪果勝仙液。一餐欲御風。饋以山果及之</text>
<title>到白華菴。贈守瓊上人。</title>,<text>度壑穿雲訪遠公。五更寒月滿踈松。山僧莫道生涯薄。卧占珠潭與玉峯。</text>
<title>獨坐偶吟</title>,<text>烟盡香爐燭影微。五更霜氣入虗帷。仙山別後長相憶。明月瑤岑夢裏疑。</text>
<title>九日登翠屛㙜 屛㙜一名翠釜潭。諺傳古有小龍在潭中。</title>,<text>雲壁環如衛。沙淨淸絶塵。釜空龍徙窟。波冷魚矜鱗。醉去風吹面。坐來石作茵。悠然半日興。不覺落吾巾。其二登高隨杖屨。此日樂湛湛。酒熟黃花節。詩成翠釜潭。高情生水石。醉興入雲嵐。北望忽惆悵。塤箎隔漢南。</text>
<title>謾興</title>,<text>寂寂重門閉。堂堂日月奔。高歌白雪曲。大酌碧霞樽。荏苒人將老。啁啾世自喧。忽然發一笑。水落石生痕。時有庭科。下第而歸。</text>
<title>交州</title>,<text>洛陽遠幾許。此地卽天涯。三月猶飛雪。千山不見花。民風同野鹿。土産但飢鴉。遙憶藥峯上。春光已自嘉。</text>
<title>登起色亭酌酒。亭下有小津。漁子擧網得魚可喜。亭在交州邑西</title>,<text>縹緲孤亭眼界遐。卧看江水凈如紗。嫰楊芳草春將暮。大醉高歌日欲斜。半世長閑知不易。百年一笑亦堪誇。晩來更有欣然處。潑潑金鱗上釣叉。</text>
<title>夜登門樓</title>,<text>遊人生遠愁。夜上百層樓。山吐三更月。江奔萬古流。天空看遠火。笳急動高秋。故友難相見。新詩自唱酬。</text>
<title>題天寶菴</title>,<text>岸斷磎深地勢窮。誰曾是處占禪宮。山深和尙眠廊下。堂廢如來坐坎中。雲裏樵歌生遠峭。雨餘禽語出幽叢。山蹊寂寞無人到。不遣烟霞與世通。其二夜雨消殘雪。春光入嫰楊。却携靈運屐。還訪遠公堂。綠澗環堦聒。淸茶滿口香。吾心猶有累。詩興管年芳。</text>
<title>甲秋之入楓岳宿三日。有故不得窮探而歸。乙丑再擧。大擬遍踏內外諸山。追償宿債。時則五月上浣。而尹兄與之同行。</title>,<text>仙山如故人。久別勞我思。况復前年別。已留今春期。人間百憂纏。坐見花已衰。自嗟仙緣薄。悵望白雲馳。山僧報以書。笑我行太遅。五月猶未晩。綠葉敵花時。欣然一笑起。却携靑藜枝。有朋自遠來。理屐亦相隨。朝發淮之陽。暮宿花川湄。川流自楓嶽。淙淙響最奇。綠樹蔭兩堤。淸風灑灑吹。一上摩暉嶺。高興不自持。宿雲猶不散。雪峯露半眉。須臾白日出。璨璨愈奇姿。再來若刱覩。氣狂而心癡。叱馬更進步。日晩不知飢。</text>
<title>長安寺</title>,<text>渡盡七曲水。一路轉入幽。長安漸不遠。石峯稠復稠。松林暫流憇。白足候歧頭。捨我鞍馬勞。輕輿涉淸流。杉檜蔽赤日。五月疑淸秋。飛橋何年頹。古扁至今留。彩殿參雲高。金碧眩人眸。嶢嶢泛鍾閣。爽塏山映樓。崢嶸釋伽峯。佛氣天半浮。觀音與地藏。縹緲兩相侔。長敬最居頭。對爾吾有羞。狀如兩君子。鞠躬相諮酬。反隅發深省。吾儕宜加修。長嘯望積翠。四山風颼飀。幾年勞夢思。今日辦再遊。香城隔何處。碧雲去悠悠。便欲跨游蒙。直與喬松儔。茶罷更理屐。一筇恣冥搜。</text>
<title>歇惺樓</title>,<text>余生才學語。已聞有金剛。又聞歇惺樓。奇勝獨無方。自入長安口。神馳不禁當。泠風吹兩袂。層搆天半翔。瓊峯萬二千。面面森開張。尖嶠見須彌。竦躍峙穴望。香城最可樂。璀璨生光芒。白白如抽玉。閃閃如含霜。縹緲如芙蓉。刻削如劒鋩。磅礴鍾元氣。寥朗涵天光。奇巧畢呈露。一山無盡藏。輕雲自中峯。萬象忽蒼蒼。木末聞飛雨。人衣生微凉。光景遆明晦。林氣雜夕陽。久之月上壁。皎然遙相望。金波被叢玉。光氣相輝煌。拍手便叫奇。山僧笑我狂。三山此其一。五嶽誰相王。倚筇一高嘯。天風吹余裳。遐想不可駐。遺蹤問永郞。</text>
<title>夜宿正陽寺。聞雨草成。</title>,<text>佛榻凉生客夢驚。卧聽叢桂有微聲。剩知一夜溪流漲。正好明朝看瀑行。</text>
<title>自正陽寺入玉鏡㙜。溪聲雨後益奇。</title>,<text>緩携筇屐看新晴。濕翠踈霞活色明。白石靑蕪俱可坐。隔林閑聽小溪聲。</text>
<title>過鳴淵</title>,<text>香城欲生白。遠鍾驚客眠。蹴起同遊子。山行趁曉天。飯罷齊理屐。一路緣溪邊。夜雨芳草濕。蘿衣半自褰。宿雲漏日光。峯影倒淸漣。十步九倚筇。舒嘯聽潺湲。俯視忽魂悸。脚下有深淵。黛綠不見底。波勢蕩潏然。疑是毒龍藏。欲狎步不前。凜乎不可駐。斜棧易蹉顚。呼僧問前逕。遊興在百川。</text>
<title>玉鏡㙜</title>,<text>夜雨添溪水。波急石路危。笑謝山僧言。飄然一筇持。洞邃初無路。徘徊迷所之。山回境忽闢。水石俱淸奇。巨巖開局面。潭色似黃璃。碧蘚正可藉。登臨坐頻移。又有明鏡㙜。壁立水之涯。烱然若新磨。孤絶勢欲欹。誰將頑然物。琢礲巧如斯。搔首欲一問。化翁眞小兒。靑烟起巖竇。白足具午炊。滿目皆幽靜。塔然心自怡。此地猶堪棲。靈源正可知。振衣便長嘯。秘境欲一窺。</text>
<title>新羅太子故城</title>,<text>伯業鷄林運已傾。王孫何事築斯城。一山寧接三軍衆。數堞虗傳萬里名。弱力縱難恢漢業。壯心那忍學秦嬰。靈溪常帶興亡跡。嗚咽鳴波若有情。其二蓬山誰道列仙鄕。曾入王孫割據塲。匝地烟霞留恨意。埋塵花卉减靈香。築城已劚千峯玉。導水空成十襲湯。一曲靈溪無限恥。永郞何事此翺翔。其三王孫遺跡正依俙。城郭千年亦已非。剛㙜倘使胎仙返。應有鄕愁甚令威。</text>
<title>靈源洞</title>,<text>一入地獄門。忽若升天堂。澄潭勝萬瀑。素峯埒衆香。曲曲愈淸絶。溪路十里長。洞外猶凡界。此中卽仙鄕。白雲迷一壑。輕風拂巾裳。怳惚疑非我。遊興忽欲翔。靈源若一窮。此生足可償。</text>
<title>宿靈源菴文川僧法明。示其師釋送金剛行詩。步其韵贈之。</title>,<text>萬二千峯靜不動。佛心那獨有金剛。却知禪敎無精粗。流水高山捴法王。</text>
<title>自靈源菴向百塔洞。路過顯佛菴舊址。</title>,<text>如來現像問何年。異事空門訪老禪。隱顯從來猶粗跡。精神元自滿三天。</text>
<title>百塔洞</title>,<text>仙山多絶境。百塔最云奇。飄然動遐想。一遊不可遅。禪窓占曉色。理屐神先馳。山逕極邃夐。一筇漸逶迤。升嶺步如懸。降壑勢將墮。隨步境轉遞。興狂忘積疲。澄潭如拭面。翠嶂迭聳眉。寺遠遊人稀。路絶迷所之。恠鳥向人啼。瑤花弄奇姿。熹微如隔世。怳惚却生疑。證明趁人高。窮源始可知。積玉成多寶。名實正相宜。證明多寶皆塔名。 回頭便叫奇。懸瀑半天垂。坐石弄玉溜。輕風拂面吹。精神混沆瀣。淡泊無一思。盤徊興不闌。欲去更躕踟。倚策忽一笑。道窮將何爲。梯斷松根滑。崖缺石角欹。一蹉判生死。攀躋步步危。借問神仙窟。設險胡如斯。應知眞宰意。不許世人窺。小勞何足憚。勝賞無所遺。藉草暫流憇。舒嘯心自怡。歸卧松蘿菴。白日已半䂓。</text>
<title>松蘿菴</title>,<text>塔洞冥探盡。松菴半日淹。景繁方興蕩。地僻却神恬。泉冽凉生肺。蘿垂影拂簷。低回便忘返。寒拾莫相嫌。</text>
<title>松蘿泉 泉傍有鶴巢㙜</title>,<text>石底靈泉一眼開。胎仙哺子洗蒼苔。冥蹤今日歸何處。躑躅泉邊仰舊㙜。其二淸甜氣味鶴先知。石髓瓊漿亦不奇。一吸已敎塵念凈。三杯應看換霜髭。</text>
<title>鶴巢㙜 在松蘿菴</title>,<text>參昊石㙜萬丈高。仙禽何日此騫翺。松風蘿月揚淸唳。皓露明霞刷玉毛。千古奇談憑老釋。一山遺跡仰雲臯。却歎隱顯人難測。悵望三淸夢亦勞。</text>
<title>表訓寺</title>,<text>壓水危欄傍翠屛。波聲山影遶窓欞。龍湫白日晴雷吼。鶴穴淸朝宿霧冥。地隔塵寰仙有宅。寺經劫火佛無靈。却知勝賞三樓最。遊屐前秋亦此停。</text>
<title>白華菴夜坐口占</title>,<text>碧樹烟莎路不開。空菴寂寞客初回。蒼蒼月色林端上。隱隱泉聲壑底來。游興暗隨蓮界靜。世緣半入佛燈灰。蕭然竟夜惟山話。僧把松茶勸一杯。</text>
<title>圓通菴</title>,<text>林杪生曉色。遊屐入山蹊。地絶千潭遠。菴孤萬峀低。蕭閑多靜味。空寂合冥棲。彌塔留餘賞。沉吟還杖藜。</text>
<title>眞佛菴洞口口占</title>,<text>落葉埋殘逕。空山斷客蹤。此中僧在否。寺近不聞鍾。</text>
<title>眞佛菴</title>,<text>淸晨入洞府。一逕縈雲幽。時逢採藥僧。倚筇問所由。路窮眼忽開。素峯環簷稠。瓌奇皆物象。蹲躍形不侔。彌㙜露眞面。奇巧獨無儔。閃若淸氷削。尖如瑞圭抽。朝暾助光晶。璀璨眩人眸。寶彩莫自露。恐作壑底舟。澤藏尙負走。有力應欲偸。眞是無雙界。灝氣神與謀。空菴寂無人。客來誰相留。塵龕坐老佛。浩劫雲悠悠。夐絶無俗韵。空寂閴鳥啾。石氣侵肌冷。天風滿林秋。長嘯望白雲。幽興散不收。沉吟還自笑。晩矣今日遊。</text>
<title>須彌㙜歌</title>,<text>蓬萊山中多妙境。我欲窮探無盡際。靈源塔洞已歷覽。又聞彌㙜之奇最無儷。彌㙜之奇果何似。朝登眞佛望秀色。氤氳一逕入窮林。風蘿拂衣白露滴。靑靄披拂爛錦章。幽泉寂歷鳴玉佩。手拂琅玕掃紫氛。千尋石㙜入雲內。淸曠洞府二十里。亭亭白塔空中起。嶙峋三萬級。獨立無所倚。永郞之岾香城麓。灝氣坱圠積千䙫。靈風湛蕩送天聲。異香芬馥金光草。金光草。十年一回綠。一餐可以長不老。空明寥朗復怳惚。疑上瑤宮第一層。紫烟香爐浮片白。香爐峯名。 忽有一鳥從天來。玄裳縞衣鳴戛戛。仙翁消息應帶廻。俯視人間世。塵埃極茫茫。流光若逝川。北邙寒風動白楊。一入元和不欲起。直欲驂螭吸景駐光彩。可憐世事何滚滚。催人歸去不暫貸。不暫貸。難久駐。歸去來兮使心曖。</text>
<title>須彌塔</title>,<text>擎天高漸漸。附地起層層。始覺化工妙。元非幻力能。孤危碁九累。瓌富玉千稜。合號仙㙜柱。誰曾佛塔稱。</text>
<title>萬瀑洞</title>,<text>百道飛泉一壑喧。橫騰勢若萬蛟奔。急湍震疊天容蕩。怒瀑舂撞地軸掀。白日雪雲方快目。晴空霹靂欲驚魂。臨流竦杖凝神宇。不覺香爐暮色昏。天容地軸。一作龍淵鶴峀。</text>
<title>楊蓬萊大字</title>,<text>大字盤巖鑱入深。通神筆法直千金。勢侵龍窟獰蛟伏。氣鎭獅峯怒獸瘖。拳屈尙含將動意。矯䧺遠挹不磨心。臨流落日攀奇韵。遐躅千年起我欽。</text>
<title>八潭</title>,<text>曉入仙山逐水行。氷簾 碧霞潭 不捲石船 舡潭 橫。龍吟三窟雷聲急。靑龍黑龍火龍三潭。 龜伏中淵鏡面平。龜潭。 雪落晴空噴氣勢。噴雪潭。 珠垂玄壁爛光晶。眞珠潭。 徘徊八曲心無限。悵望高雲入紫淸。</text>
<title>摩訶衍</title>,<text>白日欲西傾。林端已晻翳。遠客尋古寺。水窮境新遞。暮靄侵衣濕。天香生老桂。空寮寂無人。獨立暫流憇。香城色如玉。幽興入雲際。黃昏遊僧集。叉手誦佛偈。無言默相對。湛然托眞契。借問曇無竭。趺坐幾千歲。雲月帶佛氣。淸泉寂寞逝。山影此時多。長嘯步虗砌。高風送天聲。一鶴雲間唳。同行莫催眠。遐想正迢遰。便欲出寥廓。揮手謝人世。其二皓露踈松客夢凉。烟霞深處一菴藏。瓊峯照夜林生白。桂樹臨溪水染香。月入虗簷僧語靜。雲棲空院佛龕荒。玆山本是神仙窟。誰道曇無坐主張。其三老桂霜前已自香。客心蕭灑卧禪房。蒼林碧靄生凉意。玉兎瓊巒競皓光。半夜山談同白衲。百年仙跡訪玄裳。剪燈欲述今宵景。却恨踈才愧駱王。其四一聲淸磬閉禪房。獨立虗庭仰衆香。松古枝踈看鶴立。桂枯葉落漏蟾光。身隨老釋方歸定。興逐高雲忽欲翔。永夜徘徊情不倦。天風吹袖遍身凉。其五古寺深深遠客回。松陰月影共徘徊。千年石佛靈光放。半夜瓊巒灝氣來。喧溜隔林神宇靜。宿雲籠院梵門開。燃香一老跏趺坐。笑問塵心倘盡灰。</text>
<title>佛地菴</title>,<text>佛地空明界。蒼蒼曉氣凄。地交山內外。路接水東西。玉井承甘露。縠烟遶翠堤。香城漸覺遠。欲去累回睇。</text>
<title>內水岾路上口占</title>,<text>瓊巒秀色隔林明。欲去依依更有情。却羡正陽寺裏釋。四時長對衆香城。其二十日金剛宿。心㙜未一遊。斜陽鴈岾上。獨立更回頭。開心㙜基址邃逈。眼界敞塏。平挹萬二千峯。衆香城尤開張呈露。擺羅於几案之前。可與歇惺樓相上下。而軒豁則過之。此所以名之爲開心㙜也。兩者入山。未得一遊。是爲東遊未了債矣。詩以志之。聊俟後日云。</text>
<title>七寶㙜</title>,<text>短檜蟠紆一路微。朝暾初上海雲飛。遠峯森聳如屛匝。巨壑環連若帶圍。動石千年猶不轉。孤㙜四面獨無依。須彌以外俱非敵。卧吸流霞久不歸。</text>
<title>隱身㙜</title>,<text>半畒高㙜一局平。卧聽杉籟酒初醒。山開仙老藏身地。路接秦童採藥溟。十二瀑懸垂雪練。萬千峯立繚雲屛。翩躚半日精神淡。消盡三幡入窈冥。</text>
<title>佛頂㙜</title>,<text>涉盡曺溪上佛頂。圓光寥廓白雲寒。一筇朽榷輕身過。千里滄溟極目看。海霧濛濛迷巨壑。天風淅淅撼孤壇。乘流直欲三洲遍。安得喬松腋下翰。</text>
<title>楡岾寺</title>,<text>金剛三大寺。楡岾最云傑。雲山四面圍。洞府中間濶。殿閣擬王居。金碧耀白日。溪樓跨水屹。少歇煩襟豁。象設迷一壑。窮林氣欝欝。僧言五十佛。石舡渡溟渤。白楡靈光現。夜半龍移窟。佛心尙淸淨。底事事攘奪。禪家語不經。往跡劇怳惚。檀峯像蓮㙜。奇巧獨無匹。靈烏去不還。古井猶活活。禪窓寶氣動。珠玉來九闕。聖德自賤寶。睿學豈尊佛。薄暮山色遠。碧靄生林樾。天光正寥廓。佛氣籠雲月。靜觀渾色相。孤燈時明滅。其二山䧺洞濶水流長。宮殿參差迷十方。閔漬盧春渾寂寞。龍都佛宅忽滄桑。檀峯不讓蓮㙜屹。烏井常含柳露香。渤海至今留石舫。白楡樹下訪靈光。</text>
<title>奉玩仁穆御筆</title>,<text>仁穆龍章落梵門。百年心畫尙斑然。全家被枉伸何地。樂界歸魂祝後天。睿志豈崇曇竭法。至寃惟冀鬼神憐。微臣亦是延興裔。雙擎奎鉤血涕漣。仁穆御筆。在於楡岾寺。以銀字書佛經一帖。下書父兄弟妹名氏。祝魂歸樂界。又有墨字一帖。爲宮人寃死者祝也。佛珠玉寶貝。下之寺中。以聖后睿聖之知。豈崇信佛法而然也。特其西宮之難棘矣。闔門之禍酷矣。血寃至痛。伸灑無日。絞迫之情。付之於此。以冀神天之降鑑而已。寺僧世傳而寶藏之。游客至輒出示之。余一玩不覺涕汪汪也。遂吟一詩以記之云。</text>
<title>中內源</title>,<text>十里初窮三內源。宿雲飛盡一菴尊。境淸山帶烟霞氣。洞邃苔無杖屨痕。楣頭彌勒如人立。簾外滄溟滿地翻。合使羣仙丹竈設。誰將此地屬秪園。其二一袂泠風上翠屛。三源盡處叩禪扃。菴高俯見雲生峀。地逈平臨日湧溟。恠鳥枯松靈籟發。淡霞幽澗道心惺。何時擺棄人間累。歸卧松壇煑茯苓。</text>
<title>風穴</title>,<text>石竅穹然闢。泠泠風自生。聲無蘋末蕩。氣有蘭㙜淸。遠客能蘓暍。醉仙可折醒。披襟當數陣。一快愜高情。</text>
<title>訪圓通菴 內外山俱有圓通菴</title>,<text>淡霧深林盡日行。山鳩時送兩三聲。酒醒始到圓通寺。一抹遙岑夕照明。</text>
<title>圓通菴</title>,<text>禪家大道三杯通。却向高僧話六通。玆寺寓名僧解否。如來心法自圓通。</text>
<title>鉢淵觀馳瀑</title>,<text>昔逢東遊子。慣聞馳瀑奇。今來鉢淵下。目擊馳瀑嬉。山僧誇妙技。見客便一馳。裸體坐湍瀑。瀑馳人亦隨。倚策一笑倒。爲嬉止於玆。不足供淸賞。俗客多我欺。所以三淵老。吟咏不及斯。</text>
<title>自鉢淵寺向新溪寺</title>,<text>不盡看山興。旋催尋瀑行。幽溪芳草濕。遠樹淡霞明。望海天無限。踏沙路漸平。招提知已近。風送暮鍾聲。</text>
<title>入九龍淵。未到玉流洞。巨石塞路。有小竅。免冠膝行而入。戱吟一絶。</title>,<text>石竅爲門却反關。褰裳匍匐始能攀。壯觀無若龍淵瀑。君子何嫌一免冠。</text>
<title>玉流洞</title>,<text>未看龍瀑壯。先得玉流奇。凈若明珠轉。濶如練帶垂。臨湍收灝氣。弄溜托幽期。更欲歸時憇。留僧具午炊。</text>
<title>九龍淵</title>,<text>懸天飛溜眩人眸。廬瀑奇觀也未優。除却靑蓮難下語。不如相對與神謀。</text>
<title>自三日浦向叢石亭</title>,<text>高歌一上四仙亭。蘋露江風醉欲醒。片帆更尋叢石去。碧天無限海雲輕。</text>
<title>丁卯冬南行。道見人馬絡續。街路闐咽。或負盤盂釜錡之具。或載簾幕管簟及凡百厨傳之需。是爲通信使支供也。呼邪㤪咨。民不堪苦。而官吏又執鞭而督其後。通好讎夷。已爲弱國之羞。又以是重痡吾民。亦獨何哉。古者王人之行。亦有是乎。因以一絶記所見。</title>,<text>車湊馬闐十里中。行人喧聒晝宵通。傳言信使明朝過。九郡來輸一日供。</text>
<title>淸風道中望江流</title>,<text>莫道金剛好。猶然無此流。筍峯又奇絶。勝似香城秋。</text>
<title>基川衙中。送許靜叔還家。</title>,<text>見雪初踰嶺。看花始返家。玆行非失意。衣屨帶烟霞。其二處世元如客。寄身便是家。征鞭宜暫住。今夜醉流霞。</text>
<title>夜坐酌酒口占</title>,<text>寒窓寂寂萬緣虗。小酒看山月上初。老竹孤松渾不俗。一簷殘雪影扶踈。</text>
<title>李上舍 民秀 適至贈一律。次寄。</title>,<text>自有烟霞癖。不嬰塵世情。三杯靑眼拭。一唱黃鍾鳴。袖帶淸風颯。篇模錦峀橫。游筇但詩壘。幾處笑相迎。來時過淸風觀錦繡峯云。五六及之。</text>
<title>見人山寺別妓詩。戱占。</title>,<text>今朝何必淚垂垂。昨日已知今日離。夜到禪房旋曉發。羅衫濕盡果誰思。</text>
<title>宗人君剛來留數月。告歸贈之。</title>,<text>雪泮松庭花欲嬌。聯床三月客憂消。風流淡泊君如我。樽酒蕭閑夜又朝。韓子文奇看蠧紙。羲皇畫在玩龍繇。却憐此去無人挽。不見長堤减柳條。</text>
<title>次金丈 硬 草堂詩韻 金丈新搆小屋。以勝無扁之。盖取昔無今有之義也。仍揭二詩。洞中諸長老皆和之。余亦與聞命矣。不敢辭。草成奉簡。</title>,<text>船居猶替屋。蝸寄亦云家。莫作低湫歎。然能風雨遮。山光侵戶近。溪路隔林賖。卄載今初見。宜乎客語奢。其二莫言結搆陋。猶是十年無。二字楣題好。顧名實不殊。</text>
<title>謾興</title>,<text>我髮居然欲半華。任敎流景若奔河。春醪花下謾高詠。古劒燈前時浩歌。一語驚人猶不易。通才鳴世此何多。看書十載還無用。祗合浮生醉裏過。右感興其二一世啁啾闘藻華。洪溟不見敢誇河。吾今絶俗同禪定。人不知心謂我歌。右歎世其三庭蕪初報一年華。更有樽中酒若河。醉後沙堤乘興出。樓頭斜日倚雲歌。逢春古木精神在。得雨靑山氣意多。聞道▣▣浮寺最。鵑花時節我當過。右登齊雲樓其四春早南方杏已華。氤氳淑氣滿山河。長堤細草綠如染。遠樹幽禽啼似歌。詩縱到圓元技小。酒能排悶覺功多。陶然一醉仍欹枕。耳外風簷鳥語過。右卽景</text>
<title>齊雲樓 樓在基川郡西</title>,<text>高樓表獨立。面面皆靑山。俗客應嫌寂。幽人自愛閑。雲齊簷影去。風拂樹陰還。一枕淸凉夢。蒼松碧瀨間。其二獨自登樓去。悠然對碧山。氛埃簾外遠。身世坐中閑。幽想看雲起。遐期待月還。機心吾已忘。野鳥入簷間。其三環樓無俗物。入眼但雲山。林邃溪聲遠。人稀野色閑。孤吟吾自樂。小酒客忘還。向晩仍欹枕。鳴蟬在樹間。</text>
<title>客愁</title>,<text>古郭殘笳遠客愁。卽看人事暮雲浮。年光荏苒將三十。木葉蕭蕭又一秋。晩歲溪山情淡淡。向來書劒夢悠悠。置之不復功名志。明日淸凉一屐遊。</text>
<title>秋懷</title>,<text>小燭殘書一榻深。半庭松竹已秋陰。天時滚滚催來往。世事怱怱怱古今。對月易生千里恨。搴蘭聊托暮年心。窓間獨酌難成醉。卧看星河更浩吟。其二竹影幽幽小院深。一簾寒露歲將陰。江山不老月猶古。節序交催秋又今。醉裏都忘斯世事。卷中遙識昔人心。覊愁病思渾無賴。永夜虗窓獨自吟。其三逢秋歸思與秋深。時又高樓雨氣陰。山水知音誰慕古。烟霞無主足悲今。荒原幾處詩人骨。寶劒千年志士心。落木蕭蕭寒瀨急。孤懷都付一篇吟。其四短綆從來未汲深。古人猶自惜分陰。屠龍浪計難追往。馴象眞工可及今。落木千山悲暮歲。殘書幾卷引初心。詩家謾興還無用。莫學寒蛩永夜吟。</text>
<title>路中早景 戊辰之秋。發浮石行。白雲洞靑巖亭。皆入筇屐下料理。李弁始大與之同行。李君武人而好與詩人遊。基川人也。</title>,<text>浮石烟霞地。山蹊十里通。深叢凉露濕。遠峀宿雲空。曠野禾如霧。流湍水自風。吾行知尙早。霜薄滿林楓。</text>
<title>登景濂亭。次板上韻。亭在白雲洞。而白雲洞在順興。</title>,<text>壓水靑山色。侵欄碧瀨聲。烟霞千古意。天地一孤亭。其二 更疊前韻山帶三秋色。溪含萬古聲。平生仁知樂。落日景濂亭。</text>
<title>瞻拜白雲洞書院</title>,<text>白雲洞裏白雲深。暮峀寒溪萬古心。愼老何年修盛制。文成當日倡孤音。松蹊寂寂秋容凈。澗戶幽幽木影森。後學平生山仰意。景濂亭上整衣襟。</text>
<title>道中暮景</title>,<text>老木先黃葉。秋山易夕陽。松林行不盡。古郭遠蒼蒼。</text>
<title>浮石寺翠遠樓</title>,<text>霽月高雲八月秋。遙山簇簇望中收。竹簾以外三千里。太白之南第一樓。呼吸應通銀漢水。封疆逈接摩洲。楣頭老石靈機在。也逐空花長自浮。其二七十南州拱一樓。迢迢山影上簾鉤。緇徒遮莫誇浮石。大界三千本自浮。</text>
<title>浮石寺</title>,<text>沙門法力換滄桑。千古龍宮化佛坊。萬疊山臯環簇簇。十方金碧耀煌煌。池涵禪性生虗白。井畜神鱗漾黛蒼。一嘯欄頭看色界。滿林紅葉炫朝霜。其二寺闢千年古。山深萬疊圍。眼窮東海濶。坐近北辰巍。潭凈通禪性。石浮悟佛機。靈隱君休說。奇觀此庶幾。</text>
<title>禪枇花 花在義相菴簷底。菴在浮石寺後。</title>,<text>義釋西歸問幾時。空留枯杖化靑枝。秋天不怕風霜重。春色寧須雨露滋。盤砌孤根依佛近。拂簷踈影共雲垂。山僧見客誇奇跡。自是乾坤化外姿。其二拂砌依欄着數枝。靑華千載不曾衰。却知雨露透簷入。誰道禪家法力奇。</text>
<title>靑巖亭 亭卽權冲菴別業而在榮川</title>,<text>環巖小淑碧溶溶。巖上孤亭兀若篷。簾轉輕陰方暮景。荷留殘馥已秋風。遶堤深樹羣蟬集。跨水扁杠一屐通。却歎冲翁今不見。名區無主客登櫳。</text>
<title>倣李義山錦瑟詩體。得詠梅一首。</title>,<text>小溪淸淺月昏黃。淡淡姿含黯黯香。雀啄芳心方午夜。燈搖艶恨已晨霜。光含珠露征人發。影蹙遙山驛路長。一夢江南懷渺渺。參商落落幾銷膓。</text>
<title>庚午冬。與安孝伯 錫胤 在三峴讀書。夜中小酒步月。</title>,<text>夜色林梢逈。灘聲坐處來。詩情聊坐葉。幽興不須盃。雪盡遙岑出。雲歸小洞開。高吟淸徹骨。棲鶴一聲催。</text>
<title>李汝搏 海圖，汝文 海敷 寄一韻兩詩。步和。</title>,<text>山荒溪凍月如霜。古木踈村夜色長。好事都輸聞喜友。客懷無賴破愁觴。一鳴已壯應新味。雙擧爲榮况舊甞。辟雍同遊吾老矣。風檣難擬水中央。搏文昆季爲泮科滯洛。而迭相嵬中。第二聯及之。其二深巷門扉閉雪霜。破窓殘燭客懷長。千言惓惓憂時策。一醉遅遅沃渴觴。書劒十年情已倦。風雲九闕夢何甞。蕭蕭半夜沉吟坐。浪闘西江月已央。右自道</text>
<title>搏文以爲詩語帶嘲。以一詩反嘲。復之。</title>,<text>李子詞鋒武庫霜。光芒上徹斗墟長。月籠壇杏揮椽筆。風送橋香引大觴。旅食三冬何足歎。闘塲一伯也初甞。山窓擊節仍無寐。起看終南夜色央。</text>
<title>余在三峴。涔寂靡聊。金友正甫 顥淳 適來其婦家。與之源源。其喜可知。夜扣其客榻。示以一詩三疊。次韻以寄。</title>,<text>薄薄村烟合。稍稍山月生。何嫌三日雨。猶喜一宵晴。逆旅成奇遇。踈燈話客情。歸期知不遠。留約洛西迎。其二薄暮西隣至。踈村淡靄生。今宵知可惜。新月也應晴。林雪蕭蕭色。峯雲遠遠情。何須無酒歎。詩語好相迎。其三爲客三旬久。窮年百感生。隣家新酒熟。溪路宿雲晴。盤出多山味。詩成少俗情。此遊知可樂。松月好招迎。</text>
<title>次正甫韻</title>,<text>自在高人志。覊愁也不纏。壇松靑未了。山雪皓無邊。世事看千變。塵緣悟十年。詩情猶有累。候月步凉天。其二小戶依山頂。雲蘿一路纏。村燈踈樹外。人語古橋邊。耿耿將衰夜。陰陰欲暮年。招提期一醉。遙指雨花天。</text>
<title>夜坐拈韻賦詩。不擇強易。隨拈卽押。孝伯詩令也。得四律二絶。</title>,<text>良宵憶讖笑唐裵。高標剡溪片帆擡。松逕霏微寒影薄。荒林散落淺根培。人歸半夜疑無地。鳥絶千峯不印苔。欲向龍眠成一畫。月中山色玉崔嵬。其二滿園飛絮占春陽。剩借蘓郞北窖糧。夜藪歸禽迷舊樹。暮街離客失靑楊。詩人古渡方知興。公子華筵未覺凉。野老相逢齊賀語。蝗深三尺稼無痒。右賦雪其三憂時一歎凍毫呵。消息南來倘不訛。疆域百年無戰伐。朝廷近日有干戈。腸金半世難精鍊。舌劒平生未盡磨。愚叟移山知計妄。可憐愁鬢欲皤皤。右感興其四獨抱殘書出世囂。吾廬蕭灑掛山腰。烟霞洞裏携雙屐。風雨枝頭去一瓢。數點鴈歸雲外野。孤燈客過澗邊橋。卽看節序陽初復。分付兒童種藥苗。右謾興其五有氣浩然過孟賁。朝廷蠻觸笑嬰蚡。一篇大策三千語。欲效唐家直舌蕡。右述意其六梅花何處返春魂。淺水黃昏雪掩門。杉籟竹箏多古韻。玉人何必奏梧孫。右寫景</text>
<title>叩汝搏客榻。拈唐律韻共賦。</title>,<text>百年元不易。一笑亦堪歡。細酌猶成醉。大炰好辟寒。嶽雲晴入座。宮樹影侵欄。且喜謙翁畫。溪臯眼界寬。</text>
<title>汝搏又疊二首送示。次寄。</title>,<text>浮世難常聚。逢塲且盡歡。斜暉連雪白。歸鳥帶雲寒。有酒方投轄。看山徙倚欄。覊愁休復說。身界此中寬。其二窘步伸猶辱。高才屈亦歡。世皆同楚盲。誰復識郊寒。活計書侵座。覊愁月照欄。鴉棲那足羡。鵬路有時寬。汝搏今年爲觀泮科留洛。而多屈。及之。</text>
<title>汝搏又以一詩送示。復之。</title>,<text>騎驢山下至。酒態未全除。此世靑眸少。相看綠鬢踈。休言三北恥。宜讀十年書。一笑高歌發。林風吹我裾。</text>
<title>汝文用除字韻寄一律。復之。</title>,<text>未老心先老。年除病未除。花深文苑閉。地僻故人踈。倦夢時彈劒。閑愁懶著書。春城非可樂。風雨恐沾裾。來詩有春城拂裾之語。末句及之。</text>
<title>拈唐詩韻</title>,<text>墟烟籠院夕陽空。獨自吟詩誰與同。遠峀陰晴雲影裏。百花開落雨聲中。黃鸝啼懶依深樹。乳鷰飛低怯晩風。汀洲更有傷心處。草色連天逝水東。</text>
<title>暮雨</title>,<text>墟烟羃䍥澗霞生。樹暗山迷畫裏情。簷鳥不鳴花寂寂。薔薇架外有溪聲。其二漠漠花將動。霏霏雨亦佳。溪雲涵一洞。林氣擁虗齋。鶯濕深依樹。狵閑懶守階。陶然眞意味。罇酒與誰偕。</text>
<title>雨後陟後園</title>,<text>淡霞明澗道。夜雨洗春陰。山媚遙生態。鳥啼却有心。郊光迷遠樹。泉語瀉孤琴。滿眼晴暉逼。氤氳愜我襟。</text>
<title>嘲病梅</title>,<text>春至無花笑爾梅。前宵虗負雨相催。滿園桃李皆新態。得意東風灼灼開。</text>
<title>病梅答</title>,<text>瘦影寒香自是梅。夭夭肯與百花催。空林積雪先春色。桃李前頭一點開。雨後百花爛熳。獨階前病梅花意索然。是何先春之姿。獨後於百花之春耶。廵簷一歎。仍成二詩。</text>
<title>遣興</title>,<text>林風初夢罷。晴日靜遅遅。藹藹山容近。朧朧柳色疑。僧來評古畫。鳥下聽殘碁。竟夕無塵事。悠然只自怡。</text>
<title>謾吟</title>,<text>林園晩寂寂。晴翠裊輕陰。草沒溪流暗。槐繁鳥語深。幽居無世事。閑處悟禪心。盡日松扃鎖。看山也獨吟。</text>
<title>次李商隱詠古五詩韻</title>,<text>烟鎖芝田月在松。超塵歸作卧雲翁。秦亡楚敗渾無聞。誰許劉家羽翼功。右四皓其二避秦曾已世緣遺。雲御朝天又幾時。古廟依山山寂寂。春風吹拂九莖芝。右四皓廟其三謫去何須㤪大臣。漢廷諸子捴非倫。治安一策傷時意。尙見丹忱可泣神。右賈生其四何日眞仙降世間。神明㙜上六龍閑。謔言無讓戇言直。時使君心若轉環。右曼倩辭其五毛公畫裏誤傳神。只恨嬌容不㤪人。留得靑墳千古在。却敎驕虜識王春。右王昭君</text>
<title>疊前韻。成昭君㤪。</title>,<text>笑迎驕虜暗摧神。誰道朝廷足武人。一點明花飄塞外。可憐零落不成春。其二繁愁暗恨减精神。羞把胡粧見漢人。苦憶歸時還掩淚。花容非復紫㙜春。</text>
<title>次杜牧之赤壁詩</title>,<text>千里銜艫一炬銷。山河鼎峙屬今朝。孫郞慣用餌魚術。不用香豚用二喬。其二一夜東風氣欲銷。橫江詩酒未終朝。銅㙜歸卧魂猶悸。無復春宵夢二喬。</text>
<title>次杜牧之桃花夫人詩</title>,<text>章㙜柳色共愁新。楚國春光非我春。悄對君王無一語。偸生猶是可憐人。其二柳㤪花愁日日新。春來遙憶故宮春。君王遮莫催言語。歌笑章㙜多美人。其三莫道殘花雨露新。可憐飛落楚宮春。三年不語無窮恨。猶作人間未死人。其四玉殿瑤床恩寵新。鶯花故國幾番春。偶來池上看魚戱。河鳥高飛不向人。其五館娃宮裏百花新。花氣朧朧紫禁春。日暮西樓開御宴。君王催召息夫人。</text>
<title>貞聖王后挽詞 代述○丁丑</title>,<text>京室凝休慶。軒精鍾淑姿。潛藩昭內則。中壼儼尊儀。揀德先朝眷。資元聖主毗。猗歟坤配極。允矣姒承姬。懷簡緘遺慕。瞻眞寓孝思。晨昏長樂殿。甘旨萬年巵。至行儀刑在。純誠化理基。艱虞當日事。福履晩來綏。文子方居震。神孫已就師。重宸明壽曜。三聖享頤期。八域躋亨運。羣工頌景禧。天心元莾蒼。人事劇邅移。丹扆懷良佐。靑闈失至慈。樛陰春寂寞。蘩沼月迷離。篋有裁裙練。機餘補衮絲。鷄晨虗寢外。象設二陵支。紀實奎章煥。揚徽顯謨宜。靈辰嗟已届。仙御邈難追。素奈宮娥淚。公桑命婦悲。新詞添社飯。南內又廞輀。</text>
<title>北靑路中</title>,<text>緣溪柳色暝烟濃。謫路蒼茫直北通。黃鳥一聲如有警。隔林啼送谷歸農。</text>
<title>曉發濟仁舘</title>,<text>塞樹花開照眼新。流鶯喚夢驛亭晨。濟仁舘外韶光好。王化同流海上春。</text>
<title>夜雨無睡。客愁錯莫。用子順韻成一律却寄子順。</title>,<text>客窓生遠思。悄然坐黃昏。落羽飄荒磧。歸魂遶禁門。花遅連塞樹。風急近江村。漸覺形容槁。渾無世念存。</text>
<title>緱嶺路上。士晦賦萬年松一絶要和。步成却寄。</title>,<text>非桂非杉別是松。蒼蒼閱盡萬年風。須看色態無凋換。何似吾人一寸衷。</text>
<title>赤松亭路上 亭在洪原</title>,<text>驅馬松亭路。全忘行路難。踈陰漾海色。斷靄見天端。遐想憑雲樹。幽期問谷蘭。向晩聞漁唱。扁舟世界寬。</text>
<title>觀稼亭別席。口占奉岳丈。亭在醴泉郡西</title>,<text>官道晴陰客馬遅。斷橋垂柳囀黃鸝。三旬甥舘嫌猶短。五里溪頭又一巵。</text>
<title>酒泉道上。用稼亭別席事。成艶體二絶。寄上松桂軒。以供一哂。松桂軒。醴泉官閣扁額。</title>,<text>隨例橋頭送客歸。纖歌作意唱離詞。觀風亭下垂垂柳。誰爲征人折一枝。右問歌妓其二送客天涯自斷膓。何須雲雨夢高唐。一飜隨例傷離曲。道是無情也有情。右歌妓答</text>
<title>黃溪道中</title>,<text>地分湖嶺界。路入水雲邊。柳影靑含席。村容逈帶烟。藏修宜此地。杖屨憶前賢。吾道滄洲在。沉吟記百年。</text>
<title>奉和岳丈寄示二絶</title>,<text>樹裏鈴齋麗景遅。使君閒誦紫芝詞。訟庭鳥下花陰轉。盡日蒲鞭掛柳枝。其二年來囚舌負剛腸。未體君心陋漢唐。獨有精誠成一夢。南征昨夜拜虞皇。</text>
<title>登勝戰峯賞楓。璉兒得一律。君憲 徐校理有寧 步其韻示之。次寄君憲。</title>,<text>擎天一嶂出囂塵。行坐林梢數爵頻。元帥奇功須地理。騷人佳會屬秋新。筵圍樹石林中趣。歌入漁樵物外身。夜久松陰相顧起。西風吹髮不勝巾。</text>
<title>燈下拈農巖集。口呼示兒輩。</title>,<text>病裏無塵事。閑來且看書。短檠依壁冷。殘雪入窓虗。已覺餘年逼。無如舊學踈。是爲兒輩戒。努力莫躕躇。</text>
<title>又拈農巖集韵</title>,<text>稍稍年華逼。幽懷殊未禁。山川渾暮色。天地正窮陰。風簷孤鳥冷。雪屋一燈深。陳編存晩契。妙用共誰尋。妙用一作義理</text>
<title>述懷抽三淵集韻</title>,<text>炎凉無那促。大化不停行。閒了盈虗義。靜觀天地情。玄宵遅月出。雪壑待春生。悄坐未成寐。鼕鼕曉皷鳴。</text>
<title>又拈三淵集韵</title>,<text>雪滿虗庭月滿關。幽懷淡淡古松間。街鍾禁漏猶嫌俗。淸夢時時更入山。</text>
<title>閑居雜詠十絶。用淵翁葛驛雜詠韻。</title>,<text>靑蘿補屋竹爲扉。雪滿虗庭斷鳥飛。獨有新梅消息好。淸香暗暗上人衣。童童如盖澗邊松。冷影扶踈月上峯。或恐文章來匠石。倒垂髥角學蟠龍。右詠盤松松窓虗寂卧看雲。白白英英不染氛。宜向蓬萊添一色。思將膚寸獻吾君。右詠雲屯雲翠盖影齊山。最好淸陰對白間。得地何妨朝市近。孤高不許世人攀。右詠庭槐渭瀉涇奔較孰淸。有時欹枕斷吾纓。祗緣駭浪頻驚耳。悄倚寒窓夢未成。林外西光漸欲昏。荒村鷄犬靜無喧。却嫌一宦猶爲累。爛報時時夜叩門。金華三載侍龍樓。歸夢時時落遠洲。聞說江干羅網遍。更無餘地着沙鷗。宿火陳編養道心。却愁蠶縷細難尋。書生拙業秋蛩似。雪屋寒燈永夜吟。凍竹含風時自鳴。危枝寒鵲夢頻驚。誰知地底微陽動。看取天心靜處明。儒門事業讀書宜。雪屋明燈最好時。義理難推年易邁。工夫且莫暫遅遅。右寓感</text>
<title>朴奉事姑丈示客中述懷要和。謹次以呈。</title>,<text>塵世飛沉等塞翁。年來至理講參同。小屋寒山仙分在。芙蓉顔色太和融。</text>
<title>正月之晦夜屬䟽草。口占述懷。</title>,<text>爐香藹藹小燈明。更整衣巾諫草成。獨抱琅凾頻問夜。寸心輸向玉宸傾。</text>
<title>二月三日。百官庭請妄言之罪。栫棘濟州。聞命卽發。時已昏黑。</title>,<text>謫行中夜發。星轉月橫津。仗馬宜逢斥。矢人豈不仁。濟州非死地。聖德倂陽春。秪恨忱誠薄。回天愧漢臣。</text>
<title>馳到銅雀津。聞金吾郞已先渡。</title>,<text>耽羅千里險瓊雷。從古南遷有幾廻。拚命吾行宜樂赴。問君何事又相催。</text>
<title>二月之二十七。自康津向梨津。歷宿萬德寺。尤翁謫耽羅時留待風信。卽此地也。徘徊俯仰。悲惋交之。𥠧膺占一絶示之。次寄。金校理履禧字𥠧膺。時又以言事謫大靜。因與偕行。</title>,<text>吾道滄洲外。先生此候風。百年遺躅在。皓月出溟中。</text>
<title>又以一律簡𥠧膺</title>,<text>魯叟乘桴意。涪翁掛帆秋。蘋風何日至。蓮社薄言遊。遺躅滄桑界。斯文百六憂。先生猶此路。吾輩敢言愁。蘋一作天。蓮社一作山寺。</text>
<title>出萬德洞口口占</title>,<text>別界淸泠接漢挐。山房一宿出塵譁。始來拍拍滄洲夢。欲去依依冬栢花。寺庭冬栢一樹。老大蒼蔚。紅萼爛熳輝映。眞一殊絶之觀。</text>
<title>至火巢門。乘舟口呼。門距萬德數里</title>,<text>滄溟一道際天橫。謫路三旬不盡行。恩譴却知仙分在。明朝掛帆上蓬瀛。</text>
<title>舟行口占</title>,<text>蒼茫謫路入滄洲。無限烟波片葉浮。山鳥聲來風帆靜。島花明處海雲收。櫂歌漸近梨津樹。漁唱時逢楸子舟。半日奇遊恣跌宕。乘流洗盡逐臣愁。</text>
<title>繫纜梨津登海月樓。用退漁子板上韻。</title>,<text>壓水危欄勢欲浮。歸潮拍拍盡東流。中宵客枕楓宸夢。海月相將更上樓。</text>
<title>疊前韻</title>,<text>逆旅吾生本自浮。孤臣片帆水同流。南征十日登臨興。古島之西海月樓。梨津卽古達島也</text>
<title>梨津倉吏文達五求見䟽本。致意頗勤。笑占梨津吏問答。</title>,<text>渡口相迎舟泊初。問君何事謫蠻墟。蚩蚩瀧吏堪羞殺。不識韓公斥佛書。右津吏問其二隻手回瀾計亦迂。聖朝恩貸妄言誅。孤臣今古誰相與。瀧吏非愚爾更愚。右答津吏</text>
<title>寒食日在梨津述懷</title>,<text>寒食東風暮雨霏。松楸北望海雲飛。島氓亦自知時節。粟酒松餻祭墓歸。其二二月淸明節。荒洲草色齊。家山不可望。目盡海雲西。</text>
<title>三十日向蘓安島</title>,<text>梨花津上遠潮生。春水連空片帆輕。一曲櫂謳齊擊汰。終南回首暮雲橫。</text>
<title>待風蘓安島。夜坐口占。</title>,<text>小島臨滄海。客愁生遠天。波連日本路。岸逗濟州船。春序已三月。家書祗一傳。牢騷不成寐。風雨又凄然。</text>
<title>風雨</title>,<text>汀洲月落起回飈。浪勢掀空雨勢挑。遙憶阿兄千里夢。愁風愁水最今宵。</text>
<title>三日</title>,<text>天涯客路暮春回。芳草靑楊節物催。沽酒煑花依古俗。竹間斜日小筵開。</text>
<title>初九日聞蒙宥</title>,<text>海國春風一夜回。汀花寂歷照人開。孤蓬未盡南溟濶。恩霈先從北極來。始信靈均終有激。空敎湘水漫流哀。依依尙有瀛洲夢。遙向靑眉勸一盃。</text>
<title>蘓島候風凡十日。蒙恩西歸。主人乞留一詩。以爲千金易求。一字難得。其意可嘉。遂書此以贈。朴守善其姓名也。年方七十云。</title>,<text>三宿依依戀。歸舟掛帆時。主人能愛字。書贈卄言詩。</text>
<title>歸舟將發。坐石上待解纜。𥠧膺呼一律。次寄。</title>,<text>跨海奇遊宿債留。仙岑春色隔滄流。候風幾日看雲氣。恩霈今朝渙客愁。花影霏微來遠嶼。棹歌伊軋動歸舟。却知世事元無定。早晩前期語白鷗。</text>
<title>下舟柚子島 島是梨津前。以柚子樹最多。錫名云。</title>,<text>好伴春風去復來。小舟還泊掛帆㙜。㙜前冬栢花猶在。爲待詩人續續開。</text>
<title>美黃寺枕上𥠧膺誦二絶。用其韻口呼。</title>,<text>海外天方大。人間路轉迷。秦京歸夢懶。蜀魄不須啼。其二石航金人渡。瓊凾玉字傳。靑牛去不返。春草自年年。僧徒以爲達摩持佛經乘石船泊。靑㹀牛駄經至寺前而卧。卽是而開梵宇。出示金銀字經文二帖。指階下一草云是牛吃之餘。獨生於此寺階下。</text>
<title>登兜率菴。次退漁子板上韻。菴在美黃上十里許</title>,<text>擎天石嶂水中浮。菴在嶂頭勢欲流。笑語應通銀漢渚。孤高宜作喚仙樓。</text>
<title>菴東絶巓。望漢挐山。高低蒼翠。隱約可見。</title>,<text>般若峯頭日暮時。海天無際海雲遅。瀛洲仙子如相待。斂却烟霞露半眉。</text>
<title>向大芚寺。路過梨津。文達五携酒迎拜路左。</title>,<text>古渡春風已夕暉。梨花如雪杏花飛。勞勞津吏三盃酒。十里溪頭送客歸。</text>
<title>大芚寺</title>,<text>疊巘穹林洞府崇。飛甍齊翼夕陽紅。祗園隔海風花靜。古塔凌空佛氣通。始來石逕鍾鳴殿。徙倚溪樓月上櫳。莫道眼前無異境。南州寺刹大芚䧺。</text>
<title>出大芚洞口口占</title>,<text>宿酒初醒兩袂輕。九龍山色漸分明。朝暾欲上林烟歇。冬栢花中十里行。方向道岬寺。道岬在月出山。而九龍卽月出之最高峰。一名九井云。</text>
<title>庚寅之正月。再違宮啣召牌。坐黜沙斤郵。馬上口占。</title>,<text>去年二月上潮樓。正月今年八嶺頭。瀛海孤篷窮遠勢。江潭匹馬轉荒陬。晨光不解嚴程急。夜雨偏添謫路愁。北邁南征猶未歇。年華銷盡鬢邊秋。</text>
<title>登八嶺</title>,<text>踏盡雲峯路。更登八嶺隈。秦京日下遠。楚水眼前來。束峽昏如雨。懸湍噴作雷。行行猶未駐。暮雪又相催。其二去去成千里。登登八嶺橫。山含楚塞意。水作隴頭聲。官道懸峯轉。郵驂隔樹鳴。長沙知不遠。暮角自咸城。</text>
<title>踰嶺郵吏來待</title>,<text>沙斤驛吏渡頭迎。却望郵亭更計程。風雨山村容一宿。隔林燈火數家明。</text>
<title>山店夜吟</title>,<text>霖霖山雨滯嚴程。坐待晨鷄鷄不鳴。一夜燈前雙鬢白。長沙東望水雲橫。</text>
<title>沙郵路上</title>,<text>南國山川幾十程。日邊回首嶺雲橫。長沙十里江楓暗。立馬斜陽吊賈生。</text>
<title>到郵有感</title>,<text>郵驂非血脚。丞舘寄逋蹤。春色生千嶂。詩情對二松。莫言官是謫。多愧罪還容。却憐宸闕夢。每趁未央鐘。</text>
<title>夜坐</title>,<text>殘燈悄坐計遊程。北謫南遷歲月盈。匹馬關河甲山府。片帆滄海濟州城。殊非直道逢三黜。莫向明時㤪再勍。又是天涯成久旅。郵亭夜雨故鄕情。</text>
<title>龍湖亭 在山淸</title>,<text>踏盡明沙更上㙜。淸流白石畫中開。松壇寂寂閑花落。鳴吠時聞隔水來。</text>
<title>登樓</title>,<text>登樓不禁望鄕情。樓外長沙極目平。靑草斜陽湖上寺。白雲何處漢南城。山花寂寂依烟靜。驛路綿綿帶水橫。節物天涯添客思。春來贏得鬢邊明。</text>
<title>閱馬</title>,<text>目送天涯鴈北歸。松壇坐嘯息心機。南來漫飽沙斤飯。攻馬三旬馬不肥。</text>
<title>月明斜 月明古之郵女名。嫁與江南人。死於相思。葬於郵舘西花長山上。</title>,<text>古墓香魂閉。玄宵不復晨。情看朝日皦。恨入嫩楊新。雲雨歸何處。鶯花又一春。偏憐芳草色。猶似憶歸人。其二古木荒原月欲斜。子䂓啼歇楚雲賖。東風一夜棠梨發。疑是香魂着野花。</text>
<title>漫興</title>,<text>春生驛國見春華。鄕思迢迢對落霞。古木烟愁元帥壘。梨花雨暗月明斜。山禽每喚松間夢。村犬時聞竹裏家。祗喜邊荒猶有酒。醉中忘却在長沙。郵舘北有古堞。麗朝三元帥死戰之地。</text>
<title>樹下築小壇。壇上種花。</title>,<text>樹下爲壇壇上花。郵丞經濟亦云奢。移罇盡日哦詩坐。滿地輕陰滴翠霞。其二方壇一面樹交花。花覆詩筵樹影挐。閱馬庭中那有此。宜將物色屬騷家。</text>
<title>述懷</title>,<text>一遭恩譴落天涯。劫夢金華冷舊葭。浮世不須驚鵩鳥。閑緣已欲托鷗沙。碧山久負三珠約。玄觀新栽幾樹花。更喜仙區方丈近。驛樓高處擁烟霞。</text>
<title>卽事 郵厨有二婢皆告病。倩隣寺僧供朝晡炊飯。</title>,<text>官齋靜寂似禪家。丞在其間誦法華。粥飯却嫌須二婢。邀來白足換靑蛾。其二山郵厨供倩緇衣。曉折瓊粻活水炊。登盤剩帶筍蔬氣。漸覺淸和上鬢眉。</text>
<title>雨中栽花</title>,<text>巖阿采采杜鵑紅。千樹移栽細雨中。一夜東風開爛熳。滿庭花影夕陽籠。</text>
<title>三日</title>,<text>天涯春滿古咸州。三日烟花上驛樓。百謫邊荒常作客。每逢佳節却生愁。霏微斷靄連平楚。的歷斜陽見遠洲。北望京華悄獨坐。山禽飛下曲欄頭。</text>
<title>蒙宥</title>,<text>夢裏趍文陛。君王訪逐臣。朝來有喜報。天末降恩綸。汀柳晴搖日。山花媚向人。行將歸故里。瞻闕祝千春。</text>
<title>入伽倻。路上口占。</title>,<text>沙明草碧凈無塵。驛路烟花雨後新。謫宦拋來無一累。遊仙興入武陵春。</text>
<title>紅流洞。用孤雲韻口占。</title>,<text>九曲淸川鎖疊巒。靈區物色隔人間。春來處處添奇賞。鏡裡瑤花畫裏山。</text>
<title>紅流九曲</title>,<text>筍岑瑤瀑武陵源。空翠霏微夕景曛。仙圃烟花迷九曲。不知何處吊孤雲。</text>
<title>武陵橋</title>,<text>翠壁淸灣九曲回。洞門西畔古橋開。千年漁子維舟處。猶有桃花自泛來。</text>
<title>七星㙜</title>,<text>香㙜高入白雲寒。老釋參星石作壇。半夜月沉移斗柄。一聲孤磬出林端。其二百磴緣崖上石壇。靑山回合洞天寬。千年師朗參星地。師去㙜空雲自閒。</text>
<title>藏經殿</title>,<text>鷲國書來八萬經。盈樑玉軸法王靈。千年古殿曇雲護。烏雀高飛不下庭。</text>
<title>發京行</title>,<text>恩霈前宵大嶺東。川原霽色曉雲空。來時難路歸時易。十里穹林度睡中。</text>
<title>謹次岳丈夏日韻</title>,<text>杞畦葡架一園淸。退士經綸取次成。瘦竹爭炎啣爽韻。老葵依日喜新晴。衡門竟夕無車跡。欹枕斜陽聽鳥聲。獨有吟筇時出洞。綠猗堂裏拜先生。</text>
<title>岳丈又示四詩次呈</title>,<text>夏木鶯踈節物新。林間高卧百年身。迎風竹籟淸留客。帶雨榴花媚向人。窈窕溪山深一洞。蕭閒鷄犬閴三隣。陶然盡日饒眞趣。滿架詩書未是貧。其二繽紛世事奕棋新。一醉吾將換告身。珂馬三更聞漏客。江潭幾處泣歧人。林泉自古多佳境。城市從來少好隣。却笑文園愁病渴。罇空無奈馬卿貧。其三柳巷深深閉。孤懷殊未開。歲華驚白髮。時雨過黃梅。鳥下欺人靜。狵閑斷客來。踈慵惟適性。庭戶上靑苔。其四晴陰生水竹。山下小庄開。楚澤遙憐屈。吳門可隱梅。晩凉侵夢過。殘醉觸愁來。悄坐成幽寂。松霞滴軟苔。</text>
<title>岳丈又示二詩次呈</title>,<text>溶溶林末夕雲歸。時與溪朋話翠微。小屋琴罇容獨卧。滿天風雨見羣飛。催人白髮何相苦。惠我靑山不與違。舊伴承明無恙否。年來吾已賣朝衣。其二林齋收積雨。半嶺夕陽遅。客去棋殘後。禽啼酒醒時。花前閑待月。松下獨留詩。幽事堪怡悅。白雲與有期。</text>
<title>八月之初。承雉城通判斥補之命。肅謝後仍辭陛出東門。</title>,<text>朝辭閶闔五雲遙。昨夜微霜鴈陣飄。三命寧忘前哲訓。一麾猶感聖恩饒。荒郊衰柳鴉初定。謫路寒星馬不驕。想得邊山秋色早。鬼門關外雪蕭蕭。</text>
<title>抱川道中聞初鴈</title>,<text>馬首山川直北長。靑門一路走龍城。荒郊日落邊愁起。塞鴈初傳第一聲。</text>
<title>沿松浦</title>,<text>連峰積峽水橫綃。百折緣崖萬里遙。日夜滔滔東赴海。游魚應上漢江潮。</text>
<title>南山驛路中聞鴈有感</title>,<text>朝從靑瑣暮黃雲。雙袂猶啣御座薰。自恨孤臣不如鴈。隨陽飛度漢之濆。</text>
<title>安邊遇廵使南廵之行。介冑延命。</title>,<text>廵察使前拜命趨。鐵衣金冑帶雕弧。桓桓却是將軍㨾。直欲爲君西擊胡。</text>
<title>永興路中</title>,<text>連天淋雨且孤征。接塞寒飈鴈陣驚。積水平沉永興樹。崩橋難越楚原城。關河漠漠將安適。道路悠悠不盡行。猶喜前村容一宿。數家籬落暮烟生。</text>
<title>咸關嶺</title>,<text>十年再上咸關嶺。接塞風雲八月時。橫鎭一方環北極。前開大野壯邊維。隣雲疊嶂鴻飛礙。傍壑穹林鳥道危。高處直窮千里目。始知天以截華夷。</text>
<title>甲申之謫赤松亭。道上與李士晦並鑣賦詩。重度此地。悢悢有感。</title>,<text>緱岑謫路故人同。往事傷心十載中。傍海松陰留舊句。何山草色起悲風。林間翳日蕭騷雨。雲末嘶霜斷續鴻。却歎孤征生遠感。羡君冥漠已無聦。</text>
<title>北靑道中</title>,<text>山阿古郭動悲笳。靑海西頭夕景斜。謫路三千何日盡。龍城北望更天涯。</text>
<title>摩雲嶺</title>,<text>層梯獨立夕風吹。上有濛濛雲四垂。疊嶂烟迷歸鳥際。遙溟天拍化鵬池。來時定自何峯至。坐處方驚一逕危。飛屧飄然生傲嘯。六州殘郭小如棊。</text>
<title>侍中臺</title>,<text>老碣穹然立。公名與不磷。車書二嶺界。冠冕六州民。秋肅留㫌地。波明洗劒津。新盟埋舊約。遺恨在先春。</text>
<title>利城道中</title>,<text>嗚咽川聲似隴河。崩橋殘月冷婆娑。胡山漸近邊風急。駐馬悲吟出塞歌。</text>
<title>摩天嶺</title>,<text>百磴迢迢最上頭。圓光寥廓動高秋。星河低峀淸都近。風雨迷空下界愁。俯挹鴻程連朔氣。斜臨鵬翼淼滄流。凌虛自有徘徊感。目盡關山二十州。</text>
<title>摩天亭上口占</title>,<text>峭壁頂開半畒寬。東臨滄海碧漫漫。冥濛一氣天交嶺。拍拍孤亭不耐寒。</text>
<title>城津道中</title>,<text>浦思雲哀客路長。關楡葉落海波揚。黃沙百里行人絶。惟有征鴻趁夕陽。</text>
<title>道中暮景</title>,<text>關塞秋高鴈陣明。瘦驂暮過古雄城。嚴程已慣行兼夜。不怕殘暉下大瀛。</text>
<title>望刀山口占</title>,<text>謫路三千入塞長。朔風關雪劇蒼茫。馬前矗矗刀山色。割盡愁人九曲膓。</text>
<title>吉州城外。望見長白山雪色。</title>,<text>吉州未落葉。長白雪嵯峨。節候邊方早。寒威特地多。城陰斜照日。鴈影冷翻河。始覺關山遠。覊愁可奈何。</text>
<title>道中早景</title>,<text>滿磧晨暉客路難。塞風吹面覺衣單。郵僮驚報夜來雪。馬首寒光長白山。</text>
<title>明川道中</title>,<text>荒原百里冷無烟。亂磧黃沙馬不前。落日山阿來遠角。城陰羃羃見明川。</text>
<title>鬼門關</title>,<text>雙壁谽谺狹路回。凄風淅瀝夕陽催。沉沉却似墻間度。窣窣如從地底來。苦霧半霑行客淚。鳴瀧幾作逐臣哀。森陰萬象非人世。魅嘯魈烟慘不開。</text>
<title>又成二絶</title>,<text>鬼門斜日漲黃埃。劒樹刀山欝未開。一入重關魂欲斷。行人南望盡沾腮。其二鬼門關裏已斜陽。獰壁奔川十里長。一去無還那足怕。逐臣頭上有穹蒼。</text>
<title>朱村舘。用陶菴板上韵。</title>,<text>平蕪際海雪迷離。關塞天長故國思。客枕欲成宸闕夢。夜深星月下垂垂。</text>
<title>入鏡城</title>,<text>關塞三旬了客程。長楡葉脫暮雲平。風旗獵獵將軍壘。雲堞依依肅愼城。野戍歸鴉連楚盡。海門孤日倒波明。逐臣猶帶邊門任。五里官街列校迎。</text>
<title>赴富寧東堂試所。道中遇雪。</title>,<text>謫宦邊荒兩鬢明。鬼門關外且孤征。斜陽倒海歸鴻急。風雪蒼茫六鎭城。</text>
<title>兄弟巖</title>,<text>老石穹然列鴈行。雙標對峙㢠蒼蒼。巖前駐馬還怊悵。三復棠花第一章。</text>
<title>試院</title>,<text>試院秋宵遠角哀。雪中衰菊傍人開。謫來聾耳已千里。客思寧山又一催。漢月蒼茫橫鴈塞。胡山錯落見龍堆。秦城舊要逢塲在。話到殘燈更進盃。鏡城一名聾耳</text>
<title>重陽</title>,<text>寧州客舍起悲笳。滿眼風沙接塞賖。強澆覊愁須白酒。却羞衰髮照黃花。遙山暮雪啼孤鴈。古郭殘暉見數家。令節殊方悄不樂。登高何處望京華。見數家。一作起數鴉。</text>
<title>夜設小酒。送沈督郵還京。悄坐口占。</title>,<text>淸瑟離絃動。晨星稍欲稀。關山爲客久。京洛送人歸。路逐遙山轉。月臨古郭微。酒醒虗舘靜。覊思更依依。</text>
<title>八絶題雉城短屛</title>,<text>豆水截夷夏。白頭鎭北維。中開十大府。形勢壯邊郵。其二雉城大都會。控帶六州山。爲是邊門重。戍樓薄海環。其三粉堞元戎壘。丹樓通判營。邊城無夜警。笙管樂昇平。其四千古看羊島。昭昭漢日垂。胡風吹白雪。猶似餐旃時。其五謫宦三秋盡。鄕愁萬里遙。高樓臨瀚海。窓外浪聲挑。其六亦樂終何樂。披襟未解襟。關山歲已暮。古木生寒陰。亦樂披襟皆軒名其七對酒難成醉。登樓只自驚。歸雲迷五嶺。何處是秦京。其八去國三千里。關山落木時。佳人歌出塞。獵獵胡風吹。</text>
<title>關北</title>,<text>關北三秋老客情。雉城何樂久淹程。晨鴻每攪朝天夢。暮角頻驚出塞聲。雲擁遙山連大漠。霜含秋月泛滄瀛。危譙更灑孤臣淚。夜色迢迢北斗明。</text>
<title>與評事登元帥臺</title>,<text>元帥留㫌地。荒臺夕照前。波明秋洗海。木落野連天。雲日涵杯酌。魚龍聽管絃。茫茫汾晉感。更誦出師篇。</text>
<title>漫吟</title>,<text>秋風動塞磧。旅舘自凄凉。落葉悲遊子。寒笳憶故鄕。城陰雲際海。庭白月凝霜。家信來何日。嶺天萬里長。凝一作和</text>
<title>十一月之十三夜。伏聞上候平復。賀儀將擧。不勝忭慶。用一詩志喜。</title>,<text>玉闕候班撤。金門賀禮張。邦休方有喜。天眷政無疆。匝域神人悅。呼嵩劒佩鏘。孤臣猶滯塞。蹈舞向西方。</text>
<title>觀雉城妓劒舞</title>,<text>春回錦袖劒花明。來若含情去若驚。汗透香腮鳴珮歇。歌筵一笑楚雲橫。</text>
<title>蒙宥將歸。夜坐口占。</title>,<text>斗轉晨鍾促。征驂亦一鳴。歸程春欲動。謫限歲俱盈。落月遙低峀。邊雲㢠壓城。東明吾且發。別曲莫停聲。</text>
<title>發鏡城</title>,<text>謫路楓猶早。歸程歲且分。離盃民擁道。別浦妓聯裙。返照斜連雪。郊陰晩接雲。秦京遙在目。幾日禁鍾聞。</text>
<title>過鬼門關</title>,<text>恩霈前宵暖律還。逐臣生入鬼門關。奔川側峽渾開面。不似來時道路艱。</text>
<title>除夜</title>,<text>儺皷聲殘燭向晨。年華催入客愁新。自憐明日咸山路。馬上光陰又一春。其二旅窓守歲小燈依。百謫歸來猶未歸。不識明年三百日。飄零行色又何之。</text>
<title>正月之四日。卽劬勞日也。關外孤征。目盡家山。馬上口占一絶紓悲。</title>,<text>謫路流光了歲時。松楸目盡涕交頤。今朝又値懸弧日。馬上悲吟蓼蓼詩。</text>
<title>永興客舘。聽文川妓洞明月唱歌。年方十二。遍能諸調。</title>,<text>鳴板三聲月上茵。新翻淸切起樑塵。雛鶯嫩語花心動。占得關山第一春。</text>
<title>釋王寺</title>,<text>十里祗園洞府雄。龍飛樓屹瑞雲籠。孚天聖德終多助。佐命禪徒亦效忠。松老梨香留御澤。星壇佛殿騐神功。風欞向夕蒼茫坐。鍾度踈林月在空。</text>
<title>雷淵丈 南公有容 夢中得六言一詩。續補上一句。寄示塞謫二千里之外。屬意鄭重。非特記眷厚也。擎誦感激。謹用原韵成四疊。復呈雷淵案下。</title>,<text>篆烟晴入瑤琴。窓梅香滴床易。我見東里先生。脩然古人心目。其二歲云暮歸來早。安素履無所易。指點畫裏江東。半壁孤棹極目。其三我落關河千里。已見年華流易。漢月蒼蒼入夢。胡風淅淅射目。其四一札翩翩塞外。珍重百朋不易。我所思天一方。書在手雲在目。原韵謫客送盡南鴻。床頭惟有古易。續作。 請看數枝靑松。好作一山眉目。夢作。</text>
<title>兒輩夜拈恕菴集。用其韵口占。</title>,<text>晩籟松杉澗戶深。滿庭空翠自成林。湖光欲漲前宵雨。花事差遅半日陰。羃䍥村容寒靄合。蒼凉簾影遠山侵。城塵未到琴書靜。人在其間已息心。</text>
<title>次瓚兒送璉兒遊淸潭詩韵。</title>,<text>一曲春潭上。木蓮開未開。淸泠生枕席。空翠在亭臺。閑者方能往。主人曾不回。奎禪知有約。應向月中來。</text>
<title>賀南奉朝賀致仕</title>,<text>雷淵丈年至遽致政。大夫士以詩賀者若干人。聯成一軸。詔余曰子亦盍留一語。長者有命矣。不敢以拙辭。謹以二律題軸末。樂原西日欲生秋。抽却金簪下玉樓。已覺危竿難着步。且從層浪早回舟。文章獨袖笙鏞手。湖海空深進退憂。簾戶寥寥排硯墨。諫林書裏歲華遒。其二冠佩逌逌辭帝庭。駱峰烟月掩孤亭。何年碧落捫奎宿。從古滄江有客星。白社春深三友約。九窩花覆一床經。明時便訣應餘戀。長樂鍾聲夢裏聽。</text>
<title>湖行</title>,<text>阿姊分張歲幾回。石門山色杳雲隈。今朝驅馬西湖路。夢入鴒原更欲催。</text>
<title>新昌道中</title>,<text>蕎麥花開豆葉黃。隔林山店隱西光。堠人瞑立如相語。棲鳥風翻還欲翔。樹外牛鳴輸遠稼。草間蛩響引新凉。歸雲漏雨郊陰黑。石逕羸驂傍夜忙。</text>
<title>溫陽暮行</title>,<text>遠楚蒼然鴈叫霜。一年秋色九分強。空洲𪆽立依沙白。別逕僧歸帶月凉。杵唱微分溫井樹。行歌相應貢津商。獨驅瘦馬穿林去。烟起幽人隔水庄。</text>
<title>白石村早景</title>,<text>朝暾生馬首。天遠海門開。漁舶乘潮上。菱歌隔岸來。雨過雲有態。秋肅野無埃。稍覺幽襟愜。歸車莫謾催。</text>
<title>哭族姪載德</title>,<text>吾宗傳世美。孝睦以爲德。諸姪曰士壽。事親能以色。提携仲與季。怡愉萱堂側。妻子有飢色。親厨滋味極。閉戶無外事。兀兀窮書籍。貫穿數十家。腹篋多充積。發之爲文章。手高世無敵。傲視笑八極。衰俗意不適。其姿有如美。神勞宜無斁。茫茫存歿感。彼蒼不可繹。其二嗟君四十年。有才何所成。螢窓作因緣。白屋乃生平。負米良亦勞。環堵百憂幷。奇氣欝未伸。詩句空有聲。低徊寢郞職。晼晩上舍生。瑤林歲已暮。櫲樟秋不榮。浮生劇逝川。風馬倐太淸。昌谷有老母。劉蕡負高名。門闌托孤兒。踉蹡始能行。死生都是窮。天乎誰與爭。其三君家在南崗。我家在北陌。二家近可呼。鷄犬通籬落。日夕來相隨。意氣兩無逆。松燈共硯墨。雪屋聯盃酌。三盃奇氣聳。譚論互錯落。上言皇王謨。下逮風騷格。俯仰千百代。亹亹意不極。有時忘言坐。簾月照襟臆。已矣十年事。世故紛回易。存歿不可想。峩洋遂寂寞。其四黃驪雨初歇。湖光漲數州。啼鳥二陵樹。芳草一江樓。君以齋官往。仲兒同其舟。風物接首夏。十日恣冥搜。歸槖得君詩。一一山水遊。雲烟聚紙上。我夢生遠洲。伊今亦已焉。此事一悠悠。卧念難爲意。况復當暮秋。寒窓閱舊帙。零落數字留。我衰無心力。幽吟淚長流。</text>
<title>將赴洪州。舟渡銅江。壬辰</title>,<text>逝矣洪都城。蒼茫湖海情。一麾無得失。雙髩任衰榮。夕景終南暮。春流月島平。遅遅且莫笑。酒醒吾當行。</text>
<title>早發臯蘭之行。道中口占。</title>,<text>平疇漠漠曉烟迷。池水淸漪浸柳堤。却笑雙鳧猶俗累。獨騎羸馬上招提。是行屛去皁隷烏幰</text>
<title>白馬江舟中</title>,<text>湖上春光動客愁。平蕪雨過碧悠悠。孤舟夜泊扶餘國。惟有寒江寂寞流。</text>
<title>睡裏舟行至臯蘭寺</title>,<text>烟波十里信孤帆。曉氣霏微冷着衫。霧罷江空醒醉夢。臯蘭寺畔落花巖。</text>
<title>臯蘭寺</title>,<text>扶蘓山色夕陽多。江水東流時自波。盡日荒臺人不見。樵兒閑唱臯蘭歌。</text>
<title>舟過落花巖下</title>,<text>往事豪華不復回。荒烟寂寞舊歌臺。巖花往往風前落。猶似紅顔墮水來。</text>
<title>恩卧樓。用東岳近民軒板上韵。</title>,<text>恩樓遙對八峰嵬。野色蒼然面面開。城樹晴連平楚際。海雲低出遠山隈。烟涵池影泠泠轉。風動花香暗暗來。盡日松間幽興足。煩君休問理民才。</text>
<title>近民軒疊前韵</title>,<text>烏棲山色白雲嵬。官閣斜陽積翠開。雨過池塘通澗曲。村深鳴吠隔林隈。使君欲化漁樵夢。老釋時從水石來。閙處猶能成吏隱。不妨朱墨屬踈才。</text>
<title>廵營延命之行</title>,<text>楡陰策馬錦官城。烏帽斜陽白鬢明。街上小兒爭指點。洪州牧使入廵營。</text>
<title>入廵營</title>,<text>濯錦江流抱郭廻。平郊十里大營開。丹樓粉堞楡陰內。朝日初昇氣色來。</text>
<title>公州道中疊前韵</title>,<text>緣崖石磴逐流廻。江靄初收疊嶂開。林氣朧朧山滴滴。幽鳩時送數聲來。</text>
<title>燕岐道中</title>,<text>層雲生疊嶂。微雨動高林。峽路春芳歇。遙村夕景沉。空多湖海跡。虗負薜蘿心。怊悵臨歧意。停車聽澗音。</text>
<title>路上謾吟</title>,<text>粟飯花開麥葉齊。秧車咿軋夕陽低。峽田春事今將暮。林氣霏微水滿溪。</text>
<title>近民軒步東岳韵</title>,<text>雨過花影重。天遠鳥飛遅。官閣平蕪內。田謳薄暮時。催科知太拙。鞭撻愧非慈。秪喜松醪熟。孤懷寄白隳。其二爲郡非吾性。言歸愧太遅。酒醒踈雨內。夢懶落花時。慵似弘農嘯。政慚杜母慈。哦詩松裏坐。纖月欲西隳。其三鈴閣衙初罷。槐陰夕景遅。孤吟聊遣日。歸夢已多時。半世從吾拙。一麾荷聖慈。憑欄林氣合。空翠滿簾隳。</text>
<title>恩卧樓。用鄭湖陰韵。</title>,<text>古塘涵月照人心。林氣淸泠夜識金。徙倚危欄看北斗。流雲點綴已微陰。其二風埃馳逐已非心。一卧恩樓不換金。午枕泠泠殘醉歇。曲欄斜日轉松陰。</text>
<title>夜坐又疊前韵</title>,<text>蒼凉夕氣泛池心。明月邀將不用金。空翠滿庭生遠夢。夜深徙倚老槐陰。</text>
<title>自洪還京。取路營下。留麟兒於洪衙。俾之後二日作程。期會於素沙。抵營滯雨。江漲不可涉。念兒行輕發。夜睡未穩。</title>,<text>三宵滯水錦城官。念爾行期睡未安。誰或尼之今日發。亦云殆矣素沙難。淋淋轉作翻盆勢。滚滚應添倒峽瀾。休說洪都差少雨。憂心夜色與漫漫。</text>
<title>次南生 公轍 冠席韵。奉雷淵丈。</title>,<text>深衣華髮強扶衰。賓就西階揖引巵。三祝成人今突爾。七旬生子乃如斯。香山退士神仙骨。謝氏佳兒蘭玉姿。少待明朝圓喜事。低眉𥠧婦入門時。</text>
<title>原州宗兄 魯 輓</title>,<text>西京篤厚見天眞。衰世惟公得氣淳。花樹年年三九會。吾宗幸有老成人。其二銅章白首任棲遅。擊水鵬程負素期。只使名留循吏傳。遺民雨泣送靈輀。其三華堂春日賀筵開。兒子題名鴈塔回。歌哭中間還倐爾。今來吾作寢門哀。</text>
<title>鄭生 元綏 輓</title>,<text>踈眉秀骨見寧馨。三十年光一夢醒。風露高江丹旐發。乃翁隨紼鬢星星。</text>
<title>閑居閱白香山詩。得一絶云名惟公器無多取。利是身灾合少求。惟異匏瓜難不食。大都只足便宜休。意雖美語未盡善。遂改數字曰。名惟公器寧容取。利是身謀不合求。何害匏瓜終不食。義當休處便宜休。非曰點化。盖補其未了義耳。仍用是韵成二疊。以申餘意。</title>,<text>名利寧將智力取。惟知義耳更無求。榮途待足何時足。吾道由來舍則休。其二烈士剛膓惟義取。儒門眞訣在仁求。一生自有安身地。莫歎榮途已判休。</text>
<title>寒居之室東北數武種二松。十年已成林。排作翠屛。下置盆梅梔榴。晴陰滴滴。有山居幽致。此間不可無詩。用一律志之。</title>,<text>二松深護屋三間。柯葉裁排翠作關。戍削眞同雲際壁。蒼凉時見畫中山。淸陰肯許昏鴉集。靈籟惟宜警鶴還。盤結匏瓜高不食。主人相對最怡顔。</text>
<title>又賦</title>,<text>自是寒居出世間。雙松排作半庭關。盤枝錯似龍珠帳。疊葉淸優木假山。滿院輕陰孤月上。隔窓凉氣九秋還。翛然政合幽人宅。晩翠不爲桃李顔。</text>
<title>甲午之上元。在高陽楸下。時有諫長除命。</title>,<text>流水寒雲小洞天。孤棲十日寄閑緣。峰陰古樾猶殘雪。月色通橋又一年。梓樹新春悲孺子。薇垣華秩愧眞仙。逋蹤謝盡人間事。夢和沙洲獨鶴翩。</text>
<title>村廬索居。悄悄無悰。拈淵翁集。</title>,<text>山阿寒日下亭亭。樹氣蒼然滿小庭。身計悠悠將暮景。親朋落落似晨星。邇來素志渾如夢。靜裏時憂已見形。稚子書來還一笑。男兒有口豈如甁。</text>
<title>步庭口占</title>,<text>古木寒烟信槁藤。偶來溪上話歸僧。春回會待桃花發。雇得漁舟入武陵。</text>
<title>黃鶴樓</title>,<text>高樓迢遆俯江灣。平楚晴川一色閑。度檻帆風平壤舶。入簾峯翠遂安山。猶疑玉笛梅花落。遙憶瑤臺羽客還。村火漁謳秋思遠。空欄徙倚月如彎。</text>
<title>鸚鵡洲</title>,<text>霽色川原鴈陣流。輕橈晩向禰衡洲。寒江水落黿鼉伏。古木霜淸鸛鶴愁。客路悲生黃菊酒。時憂淚灑白蘋秋。蒹葭一曲悄然坐。縣郭孤烟暝色浮。五六一作帆曳峯陰隨水轉。鴈挐秋色向陽流。</text>
<title>聞瓚兒榜聲</title>,<text>朝來消息喜憂仍。聞爾鵬程一蹴升。出世已知三不幸。事君其奈百無能。乃爺拙法宜加勉。先子徽音恐未承。義理惟從黃卷得。閉門端合讀書增。</text>
<title>九月之六日。仲固入地日也。遠滯關外。不能臨壙一慟。已矣已矣。愴涕久之。</title>,<text>衰草西風雨色昏。聞君此日已荒原。關山病枕垂雙涕。虛負城南白馬奔。其二獨抱牙琴欲向誰。廣陵山色夢中疑。時憂不到泉臺下。倘憶親朋後死悲。</text>
<title>九日登南山</title>,<text>亭臯葉下大江流。佳節關河又客愁。山翠生衣方暮景。林風吹帽不勝秋。佳人細步通危逕。漁子輕帆落遠洲。泛菊陶然還悵望。更將笙管上蘭舟。</text>
<title>靑雲舘。步兪杞溪板上韵。</title>,<text>一邦淸凈界。百堵欲蘓殘。烟火人無擾。桑麻歲不艱。珠還今見易。虎渡昔云難。衙罷蕭閑坐。榴花稍上顔。屬伯氏其二客路三秋久。霜光欲上頭。臨風悲落葉。入夜聽寒流。山水孤絃斷。蒹葭遠夢幽。時憂與覊思。共向月中愁。自屬其三蘋歌一曲和村舂。雲水閑情羡釣翁。一夢江湖成活計。端居不復問窮通。自屬其四鵬路摶風正妙年。老夫於此一瞠然。名塲進處宜思退。爲爾林間築數椽。屬瓚兒其五黃卷靑燈仲季同。降才於爾亦云豊。春耕始可成秋穫。此理吾曾聞老農。屬璉琬兩兒其六孤琴彈罷惹悽悰。逝水滔滔東復東。雲樹終南成一夢。客窓風雨夜濛濛。憶仲固其七江樓月色上歌筵。夕氣泠泠泛雪顚。北垞歸燈明數點。村娃爭下木綿田。卽事其八石屋松籬自在氓。四隣農語聚中庭。山蹊夜火通江白。樹抄歸人隔水行。卽事</text>
<title>降仙樓</title>,<text>十二朱欄接素空。江霏峯翠與濛濛。神仙最喜樓居好。笙鶴三更下月中。</text>
<title>仙樓雜詠</title>,<text>東明舘裏躡仙遊。三峽神雲接素秋。淸絶判非烟火界。夢魂應入廣寒樓。通仙舘其二丹霞流影畫樑浮。上應瑤空十二樓。虗舘朧朧人不見。簫聲祗在曲欄頭。留仙舘其三十二欄頭最上樓。簾鉤影拂桂花秋。剛風吹散淸泠夢。仙佩玎璫過枕頭。玄虗閣其四秋晴畫閣漲寒洲。丹碧溶溶水共流。斜日搖光生細浪。粼粼散作百仙樓。倒影軒其五鰲背三山自在浮。彤霞深覆畫中樓。瑤琴欲和遊仙操。却悔塵寰五十秋。蓬萊閣其六澄江如練數峯尖。天水空明落月纖。夜靜虛樓生灝氣。銀河淸澈水晶簾。玲瓏閣其七泠風輕鐸玉欄東。雲御繽紛下碧空。瑞色叢霄鳴月佩。遙看疑是蘂珠宮。集仙觀其八臨風一曲玉參差。江上神雲曉夢疑。人間甲子休相問。爲伴仙遊半日遅。伴仙觀其九烟江澹綠畫欄深。遅日琪園漲翠陰。眠鶴無聲春晝靜。瑤花風動滴玄琴。淸和閣其十汗漫淸遊近玉京。風埃不到畫欄明。莊生不識仙家樂。枉向鵬溟寄遠情。逍遙軒其十一簾角天風雙袂輕。銀橋一路上三淸。丹經玉字留餘跡。環佩時聞月下鳴。昇眞閣</text>
<title>伽瑞窟 祥原有兩窟。皆以伽瑞名焉。</title>,<text>大竅穹然十里恢。中涵萬象別天開。石田留貯先天水。玉柱高撑太極臺。洞黑踈燈明不夜。巖虛偶語響成雷。冥探却忘遅遅出。歸路西陽已欲催。其二嵌空一洞等仙壺。冥裏棲神造化俱。日月何嫌光未到。卽今人世盡昏衢。</text>
<title>東林寺少憇</title>,<text>古寺深深對晩山。滿庭黃葉鎖虛關。客來暫試參禪夢。偸得浮生半日閑。</text>
<title>戱題</title>,<text>窄窄弓鞋步步開。東林朝日踏雲來。却嫌老釋當裙拜。少啓櫻唇首自回。</text>
<title>慈洞墓廬守歲</title>,<text>去年今夜迎新歲。今年今夜歲又遆。一氣飛騰無停時。年光與之滔滔逝。二十四節須臾改。中間哀樂紛無際。每年今夜來先墓。攀援松栢孺子慕。孺子鬢邊今已皓。回憶幼時淚如雨。却上高丘望浿西。阿兄鶴樓應思余。關雲浩渺能江濶。欲往從之增欝紆。村村土缶嗚嗚鳴。村老聚庭傾屠蘓。正知城南竹下宅。兒輩守歲爭呼盧。仰看天光轉星河。可憐今夜無奈何。歸對松火耿無寐。更成一篇迎新歌。</text>
<title>元日述懷</title>,<text>朝登先壠祭新正。竟日孤懷耿未平。四節香芬隨氣序。百年松栢閉封塋。寒莎雪壓遅春意。古木風悲遞澗聲。已自令辰生百感。懸弧日近若爲情。</text>
<title>在楸下聞祭官稱頉諸臣。幷命中道投畀。曉發赴謫之行。</title>,<text>時節先山有至情。園陵虛負駿奔誠。晨光漠漠嚴程急。坐待村鷄第一聲。</text>
<title>入京聞定配鐵原。出東城。</title>,<text>嚴程曉出上東門。馬首孤峯見鐵原。三釜烟霞行且遍。謫居猶得近仙源。</text>
<title>漣川道中。金吾舊卒宋道成迎拜馬前。是甲山謫行押去者也。自言舊役時不可爲。自退歸農於楊之樵村有年。余曰汝能自退而我未能自退。又有此行。相視一笑。</title>,<text>金吾舊卒馬前拜。爲問嚴程幾日還。欵欵中林三致語。依依北路十年顔。名留朝籍知余懦。身退巖耕羡爾閑。莫道歸時投一宿。追愆端合葬湘灣。</text>
<title>鐵原</title>,<text>落日啣山夕烟明。我行已到東州城。東州城裏雪未消。雲木扶踈風亂鳴。行塵上面衣裳冷。主人勸我流霞觥。樹沒鳥窮來時路。長亭短亭雲冥冥。忽見危甍出林端。高高知是北寬亭。松江歌曲至今悲。我欲登之望王京。松江關東別曲。有東州夜纔過。北寬亭登臨。三角山第一峯。庶幾乎可見之辭。</text>
<title>獨夜有吟</title>,<text>謫舍孤淸意。殘燈寂寂明。城陰月欲隱。天色夜何更。籬犬亦深睡。雲鴻不已鳴。悠然出門望。但見星河橫。五六一作籬犬深皆睡。園松寒自鳴。</text>
<title>次李校理 養鼎 東寄韵</title>,<text>孤棲無與話幽情。謫舍終朝斷送迎。東里一盃知世好。桑溟却憶北關行。其二去鳥歸雲惹遠情。小窓孤坐月華迎。相看莫問星星髮。消盡年光是謫行。</text>
<title>上元夜小雪。雪止始見月。</title>,<text>虗庭雪罷暮鴉回。野氣生明山四開。遙憶長安今夜月。通橋幾處踏歌來。其二松巓滴雪㢠含淸。迎月亭臯月未生。夜久圓光橫碧落。却敎遷客髩添明。</text>
<title>次李校理雪夜寄示韵</title>,<text>雪翻如旆浩央央。萬木梨花積素房。一夢凄淸通夜氣。寸心虗白透天光。弓墟落月啣空濶。鶴野歸鴻入渺茫。眞境泠泠幽賞愜。高吟瀉盡客愁長。</text>
<title>酒後支頤。覺來意思閑適。用前韵有賦。</title>,<text>南郭閑情睡未央。始知仙窟不離房。冥棲夢入軒懷世。靜處天回日月光。醉向遙雲吟浩蕩。閑依古木立蒼茫。寥寥寂寂羣喧息。惟有松聲度壑長。康節詩有仙鄕不離房之句</text>
<title>雪後又用前韵</title>,<text>漏雲月色夜中央。風度踈籬滴雪房。窓對西林迎遠韵。書從東里借餘光。屈平詞賦悲將奈。莊氏逍遙興杳茫。寂寂詩成還自詠。閑愁漫入百年長。</text>
<title>夜裁京書憶仲固。用一絶抒感。</title>,<text>曾在南瀛北塞。距京師數千里。逢便輒寄仲固書。仲固亦必有書。謫居百凡。家冗時耗。諧笑歎咜。皆以書往復。長札短幅。至今盈篋。依依如隔夜事。而今不可復得矣。愴然欲涕。情見于詞。天末孤懷月上初。終南雲樹夢中虛。謫來每送西歸使。無復親朋可寄書。</text>
<title>李校理以一律答南草之贈。用其韵却寄。</title>,<text>屈氏終嫌醉。子桑不怨饑。松雲迎蕙佩。山翠上蘿幃。雨雪時將暮。風埃事已非。贈君寧草草。淡泊是眞機。</text>
<title>感興</title>,<text>東州山水地。謫居近蓬壺。巖棲養孤淸。起居白雲俱。三釜與高石。丹桂紆澗途。遐想入寥廓。塵機淡欲無。其二四山環如衛。深樾白雲浮。中開大衙門。防禦三十州。春城閴無譁。皷角百年休。北望弓王墟。遠楚莾生愁。其三古亭依山頂。翼然靑嵐外。前臨鶴野長。莾蒼天遠大。城陰隱西光。踈欞泛松籟。三角不可見。浮雲暮晻藹。其四巨野漭無際。諸山遠抱回。形勝千年壯。弓王安在哉。井蛙妄自尊。不識松京巍。日暮平蕪裏。羣鴉啼古臺。其五桓桓金將軍。炳靈長不死。東國永有辭。倫綱賴不圮。志士悲深河。行人拜古里。可憐飛將孫。至今隴西恥。其六日中人如海。喧喧復穰穰。錐刀競死生。逐臭如皇皇。賦與豈不均。良心都已亡。何處非此市。歎息欲相忘。其七日出羣動作。日入萬象沉。一氣有往復。此理無古今。冥觀入太初。靈機森我心。先民不可見。大運日駸駸。其八梅福三上書。世人笑其狂。天階隔萬里。玉女多帝傍。北山不可移。滄溟不可梁。空令千載下。志士淚盈眶。其九素琴張秋月。遙與美人期。美人不我顧。希音空自奇。瑤徽遂寂寥。此曲和者誰。知音寄千古。汨羅揚素漪。其十峽樹春陽回。鶬鶊鳴條桑。蠶女警時節。採桑理懿筐。採桑復採桑。將爲我朱陽。公子裳欲弊。女心空自傷。</text>
<title>二月之十日。蒙宥將還。李學士用十絶贈行。步其韵留別。</title>,<text>謫舍生春陽。黃鍾已退律。東隣有佳約。分照一山月。其二洛陌平如天。蹄輪爭逐逐。何如靜散地。別墅壺中闢。其三宿債挐岑在。滄洲夢裏濶。逶迤隨我緣。不復問窮達。其四白首方知尤。十年玷講幄。踈蹤已逖違。終自負恩渥。其五誼利終難幷。吾儒有素業。須看化翁妙。與角不與鬣。其六北謫曾何年。東原又此夕。萍逢前後事。桑海已非昔。其七詩罇淸入夜。松火耿幽室。庭樹生踈韵。騷騷知下雪。其八歸興泠泠動。遐期在雪瀑。昇眞人已去。雲月見遺躅。其九危亭生遠思。踈樾翳寒日。別酒寧嫌醉。歸筇待夕月。其十夕氣凄幽峽。離罇當遠別。承綸知有期。學士豈林樾。</text>
<title>送李副价子涵 海重 赴燕</title>,<text>門對荷花荷滿塘。起居花內遍身香。亭亭不染花相似。拭玉明朝暫出疆。其二紅兜皮服殿中央。奉幣行人入正陽。胡史年年隨例記。東王遣使貢天皇。</text>
<title>舟行暮還</title>,<text>歸舟暮趁縣門鍾。月隱蘆花夜色空。知有人家深樹內。牛鳴犬吠水聲中。</text>
<title>能城豪士歌二疊。贈閔老人。以答三律一絶之贐。閔老年方七十有二。能倚醉登樓。放歌作商聲。</title>,<text>能城豪士最風流。白首高歌黃鶴樓。響入寒江生急浪。渚禽飛盡老龍愁。其二商聲一曲動危樓。霜鬢西風接素秋。唱盡陽關三五闋。寒江落木捴離愁。</text>
<title>能城妓秦彩鳳名同雲夢仙娥。戱成艶軆一絶。</title>,<text>垂柳章㙜結後期。秦樓一夢又差池。離筵莫歎佳緣薄。留待春風彩鵲詩。</text>
<title>細柳店遇雪</title>,<text>細柳西光隱。三山暮雪飛。聯雲渾漠漠。映日更霏霏。凍石羸驂倦。寒崖小店依。遊程關外濶。客夢正迷歸。</text>
<title>臨津</title>,<text>臨津江上雪風急。臨津江水氷已合。中間一路通小舟。渡頭落日行人集。人多舟小爭先渡。前者欲渡後者怒。穰穰沓沓不少俟。手擠足排如狂酗。舟子拱手不敢呼。但視行人氣力麁。強之先渡弱之後。畢竟渡來無差殊。君看渡後元一般。先何驕人後何歎。要津萬事皆如此。獨坐漁磯心自閑。</text>
<title>一笛</title>,<text>一笛林飈月滿樓。蒼蒼夜色對城頭。客心暗逐東流水。晴雪寒江歲色遒。</text>
<title>鶴樓雪後口占</title>,<text>積素凝華夕景遒。淡烟踈木俯長洲。携將李子三登興。來上胎仙百尺樓。芳草已違前後度。白雲空惹古今愁。萍蹤欲學龍蛇蟄。氷底寒江寂寞流。</text>
<title>拈淵翁集</title>,<text>客路關河隔世囂。危樓一笛夢迢迢。雲端鶴老聞孤韵。雪裏松寒見後凋。渚樹明霞投遠。氷江斜照度歸樵。幽期歲暮生惆悵。凍瀑香山望眼遙。</text>
<title>除夜</title>,<text>屋角孤光斗柄橫。歲華來去一宵爭。流年雪逐黃鍾退。向曉燈添白鬢明。傍榻殘梅猶臘色。棲林宿鳥已春聲。時憂客恨紛無際。強把椒樽細細傾。</text>
<title>謾吟</title>,<text>入歲寒江畢景微。回風擊水浪翻磯。洲邊睡𪆽驚飛去。定怕餘波染縞衣。其二朝暮桑溟轉化機。風埃百事與心違。惟從許史論時世。誰爲金張定是非。</text>
<title>關河</title>,<text>關河夜色逈含淸。消息西來夢自驚。暮海朝桑悲世事。翻雲覆雨見人情。風濤巫峽孤舟遠。烟月吳門獨鶴明。滚滚憂端催白髮。危欄目盡漢陽城。</text>
<title>贈閔老人</title>,<text>雨歇春山柳欲舒。星樓一曲酒醒初。新翻尙帶聲聲楚。莫歎衰顔鬢髮踈。</text>
<title>小雨用淵翁韵</title>,<text>韶華聯雨至。春氣接玄冬。嫰意將舒柳。貞心自在松。氷池生活態。霞渚媚新容。一氣催人老。斑毛已作翁。</text>
<title>夜雨朝收。春氣欲動。明日將發練光之行。</title>,<text>霏微夕氣滴虗窓。霽色汀洲白鳥雙。柳嫰沙明前夜雨。春光流漲大同江。</text>
<title>艶體</title>,<text>三疊嬌歌送客歸。燈前唱罷淚垂垂。傷離莫遣柔膓斷。柳綠鶯啼是後期。其二鵝江斜日倒明波。客馬催行奈爾何。乍拜橋頭還掩袂。似羞花臉淚痕多。</text>
<title>大同江舟中</title>,<text>長江抱郭遠山低。楡柳晴陰十里齊。日暮蘭舟催棹曲。乘風直上練光西。</text>
<title>大同江舟中。用廵使軸中韵。</title>,<text>緩帶輕舟下碧潯。中流笳皷動高吟。新秋杯酌行蘋末。晴日冠衿傍柳陰。箕井徽䂓三代古。召棠餘頌二天今。脩門舊路公先返。倍覺孤樓望美心。廵使修復箕井舊制。時方遆歸。試士舟中。四五句及之。廵使徐尙書命膺。箕井在平壤外城。</text>
<title>更疊前韵。以申別意。</title>,<text>雨過長江不見潯。樓船繫柳聽蟬吟。橫流㫌棨明秋靄。壓水樽筵轉午陰。聚散何論朝復暮。江山元自古猶今。聊知此去東湖上。閑與沙鷗晩托心。</text>
<title>和廵使三穗詩題軸中</title>,<text>嘉穀垂垂瑞麥同。一莖三穗幾田中。村翁勝似康衢老。擊壤咸知聖主功。</text>
<title>詠歎不足更申餘意</title>,<text>稌黍油油雨露同。三歧五穗一莖中。元年上瑞問誰力。刺史受之歸聖功。</text>
<title>聞蓮幕諸君集芙蓉堂張樂觀妓。送歌兒酒壺。以助其歡。</title>,<text>蓉堂淸月裊笙歌。蓮幕風流也自多。老子聞之神欲動。爲將樽酒送佳娥。</text>
<title>境上出待。暮渡錢浦。</title>,<text>錢浦潮生浪欲高。葦花風動水禽號。帆前夜色通林氣。不禁秋霜上客袍。</text>
<title>與亞使通判舟遊結城。歸登牛島。入夜而還。玆遊跌宕可喜。用家兒寄亞使韵。簡亞使詞案。</title>,<text>舷外空明水際天。坐來呼吸欲通仙。元戎倚劒秋生海。從事哦詩月上筵。帆度寒沙驚鴈陣。潮鳴遠浦罷鷗眠。笙簫盡日迷離興。松島移樽更爽然。</text>
<title>象山道中。用金郊丞軸中韵。</title>,<text>峽田時雨勸春耕。擁路山花曉靄晴。馬首羣山來數郡。㫌前一水自伊城。村容倂入韶光靜。王化同浮淑氣明。更喜郊丞髭欲盡。游程猶是日哦情。</text>
<title>歲辛丑先朝實錄成。上下御製五言律詩于纂輯廳。命繤輯諸臣賡進。仍揭板于藝文館。</title>,<text>堯德終難述。文謨俾也忘。蘭㙜工已訖。寶牒語惟詳。尙泣軒轅鼎。彌尊孔聖墻。神孫監法地。邦籙啓靈長。</text>
<title>老去謝却聲病。不作行人贐語久矣。洪叔章 文泳 赴燕之行。明將發矣。惘然有登山臨水之意。徘徊悵詠。情見于詞。詞旣成。簡寄叔章行軒。</title>,<text>天濶穹廬歲欲遒。北征冠盖向幽州。雖非上國觀風世。猶得書生出塞遊。其二遼河風雪送行車。弘濟橋頭萬里初。聞道烏蠻無好釀。驪歌唱罷更新釃。其三東國從來策士踈。金繒北走百年餘。高筑燕南遺韵在。憑君欲購晩村書。</text>
<title>送李右相 福源 赴瀋陽</title>,<text>端揆李公膺瀋陽上使之命。辭陛之日。至尊親製詩贈之。雲漢昭回。眷意隆摯。同朝大夫士莫不與爲之榮感。仍命凡在大官之列者。亦皆用御韵以贐其行。時有重慽。未遑聲律之詠。閱幾朔。今纔劣成。憑抒別意。走簡使軒將命者。瓊凾雙捧御香幽。奎彩昭回相國輈。千里北征憑軾感。五雲東望戀君愁。去時潦雨邊鴻盡。歸路燕霜牧馬啾。黃閣諸公相賀日。仙槎穩涉鴨江流。</text>
<title>歲癸卯十二月二十六日。上將親行太廟臘享。二十五日次于望廟樓。御製五言近軆一篇。遣史官敎于亞終獻官曰。將行臘日大享。齋宿于望廟樓。是夜拈禋字韵。吟示在筵諸臣。仍許步此。下方書韵字。命卽賡進。</title>,<text>聖謨惟孝悌。時節必躬禋。殷廟徽音在。堯墻永慕新。天星方届臘。宮樹已含春。侵曉祼將訖。睿誠庶一伸。</text>
<title>賓廳聯句詩</title>,<text>甲辰之月正十五日。元子行輔養官相見禮。原任大臣領府事金 尙喆，判府事徐 命善，鄭 弘淳，李 徽之，奉朝賀金 致仁 亦與焉。上旨也。禮訖退出賓廳。聯韵成近軆一詩。以志慶忭之忱。臣福源，臣熤以左右相兼輔養官。日吉辰良大禮成。無疆華祝愜羣情。臣命善。 四重歌起春敷苑。臣致仁。 三五節回月滿城。臣尙喆。 仰覩天顔知有喜。臣弘淳。 幸參邦慶與同榮。臣徽之。 萬年祥籙從玆始。臣福源。 自顧官名愧懼幷。臣熤。</text>
<title>用聯句韵各成一篇。書之稧屛。</title>,<text>朱芾臨筵儼若成。滿庭冠珮識宸情。新謠八域騰星海。佳節千門遶火城。養德知應勤聖誨。不才還愧忝殊榮。春來擬進銅樓冊。祈祝羣心大小幷。</text>
<title>健元陵上有修補之役。上親臨監董回鑾。次齋室板上先朝御韵。命伊日陵上入侍諸臣賡進。先朝甲戌亦有親臨董役之擧。御製七言絶句一首揭板齋室。</title>,<text>仙陵有事行春謁。親董宸誠藹述先。聖祖神庥如水在。階前靈沼尙淸漣。</text>
<title>與徐判府 命善，李判府 徽之，李判府 福源。承命奉審永祐園局內補土處。少憇齋室。聯句記行。</title>,<text>聯翩車盖郭東行。繼仲。 路入仙園樹影淸。踈幕臨溪成少憇。美卿。 短筇循麓效微誠。君恩更許乘凉返。綏之。 朋酒何妨盡日傾。十里松杉籠瑞氣。光仲。 萬年邦運占昇平。繼仲。訓將禁將以監董堂上同來。分設朝午之供。六句及之。</text>
<title>徐判府回甲晬日。上賜七言三韵詩以寵榮之。龍光輝暎。同朝咸聳。謹依宸韵。用伸賀儀。</title>,<text>太平生老見完臣。周甲居然又晬辰。夜夜終南應有氣。宸章留作大家珍。</text>
<title>乙巳之九月九日。東宮初行召對講孝經。卽肅廟初開書筵之年月日也。上以七絶一首志喜。命在筵諸臣賡進。</title>,<text>皇祖初筵憶舊齡。春宮開講叶新蓂。爲堯爲舜從今日。邦籙吾東在此經。</text>
<title>寓感</title>,<text>處世元如客。那敎客恨纏。▣▣▣▣▣。詩酒水雲邊。衮衮無窮事。忙忙有限年。超然發孤嘯。一理悟人天。</text>
<title>秋八月十五日。明陵誕辰也。上以是日祗謁明陵。翌日自高陽郡歷拜昭寧園。還次高陽郡。御製七言近軆一篇七言絶句一篇。命大臣閣臣文苑諸臣賡進。</title>,<text>追先孝思上陵園。慶運今年又一元。靈雨新晴原野濶。祥風微轉羽旄尊。春回輦路數三郡。秋熟喬山十里村。舜殿賡歌叨盛會。羣工相告詑殊恩。其二孝思推來望有年。小亭臨野寢園前。奎章攀和羹墻慕。仰認宸心倍愀然。昭寧園有小閣。扁以祈稔。先朝所錫名。而御製中有祈稔閣觀刈詩。至是上歷臨于閣。奉御詩揭板閣中。奉和御韵。又命諸臣賡進。</text>
<title>趙判府事 曔 輓</title>,<text>事親以事君。孝乃忠之本。問誰歿吾寧。知公全以返。請看宸誄在。應詔百世遠。其二素守固難奪。萬人吾必往。寧爲貳君死。不以軒冕枉。大處觀成就。確乎人莫尙。其三道直本寡與。行方易多躓。得喪無所動。棼華是外至。位到中書尊。窮阨以終始。其四百事少可意。一生都是憂。言下袁安涕。眉間杜陵愁。聖主識苦心。諸子莫咻咻。其五深山猛虎在。百獸知所恐。君子得于位。宗國賴爲重。存歿關時運。天胡竟嗇用。其六英考親簡士。與公同射策。禁闥幾接武。台府今聯席。而我後死悲。倀倀靡所適。</text>
<title>徐判書 有慶 輓</title>,<text>如此人今正眇然。踈襟軒宇絶機權。風流滚滚三杯後。世態紜紜半枕邊。皮裏陽秋知素性。眼前行止信吾天。一辭題品同恩㤪。生死如君始謂全。其二城西吊死衆皆驚。哭罷悠然不自名。此義何曾衰世有。高風堪與古人爭。尋常急難猶餘事。慷慨成仁有定評。已矣深知誰似我。昏衢獨立淚如傾。其三冲襟薄俗與相違。環堵蕭然已息機。草屨滿堦喧晩飯。花籌堆席典朝衣。優遊自樂朱門隱。歌嘯渾忘擧室饑。漢上秋風埋傑氣。㫌車明發定何歸。其四心期歲暮兩無磷。契誼何間百代親。駱洞雲烟君有酒。藥山松菊我爲隣。依依已隔前塵事。踽踽那堪後死人。明日豊州千古訣。空留樑月更精神。</text>
<title>金判書 用謙 輓</title>,<text>文忠型範有孫賢。黃髮韶容若地仙。八座功名由白面。百年詩禮是靑氊。言論士友皆傾席。才學君王屢借筵。長德如今公又逝。風流北麓永蕭然。</text>
<title>甲辰之七月。忝膺奏請正使之命。初九日辭陛登道。</title>,<text>一出春明意渺然。星軺西指薊門煙。踈才未誦詩三百。斑髩猶堪路六千。逝矣方看梧落葉。歸歟應待雪盈天。觀風上國非今事。欲向齊溟吊魯連。</text>
<title>月波樓</title>,<text>泠泠夕氣曲欄頭。月色波光共一樓。平楚迷濛聯野濶。長川寂歷抱城流。懷人遠思生遙夜。侑客淸絃入素秋。風露滿天相顧起。明朝可耐出關愁。</text>
<title>百祥樓</title>,<text>元帥營前百尺樓。登臨夕氣望中收。長江月上流雲逈。大野風高去鴈愁。地閱兵塵悲過劫。城隣邊塞覺先秋。晴虹夜掣星槎路。南八雄魂尙在不。</text>
<title>倚劒亭夜飮</title>,<text>宣城雨過塞鴻流。書劒迢迢驛路脩。官閣淸樽排朔氣。海門殘月惹邊愁。秦娥錦瑟方娛夕。漢客星槎已近秋。北斗闌干銀浦轉。更憑危檻望瓊樓。第五句屬副使令公</text>
<title>七月之二十九日渡鴨綠江。江之西。卽彼疆也。舟中口占。</title>,<text>龍灣舘外鴨江流。西望京華夢亦愁。一渡鴨江非我土。龍灣回首是幷州。其二西風蕭皷畫船輕。鴨水揚波夕照明。一帶劃爲夷夏界。陰山暮色帆前橫。</text>
<title>渡江就路。路入蘆葦叢中。時有胡雛成羣來覘。胡是沿江把守軍也。</title>,<text>鴨流西盡已天涯。征馬蕭蕭不暫遅。蘆葦叢間紅抹額。獵胡來覘漢官儀。</text>
<title>八月初二日。自柵門前進西入。是日王世子冊禮日也。東望忭慶。不勝攢祝。謹以一律。用志微忱。</title>,<text>是日日重輪。銅樓冊禮新。歡聲均八域。景籙永千春。趨班咸祝華。啣命獨淹秦。身遠心逾切。謳吟向玉宸。</text>
<title>過安市城舊墟 在柵門內北數里</title>,<text>三邊峭壁一邊城。城將能垂竹帛名。解使虬髥驚一箭。回兵不是悔心萌。</text>
<title>王祥墓</title>,<text>王祥嶺上路委互。數尺荒墳縈草樹。短碑苔蝕無一字。路人猶識王祥墓。民之秉彜均夷夏。過者必式起遐慕。</text>
<title>華表柱</title>,<text>我馬悠悠日西征。我行忽到遼陽城。遼陽城外漭空濶。亭亭白塔直入雲間三千程。仰看迢迢不見際。大鵬高飛猶未逮。浩劫剛風吹不仆。閱盡人間滄桑世。遼人傳說尙如古。云是令威華表柱。令威羽化問何年。薄言仙飈柱上度。俯視故鄕思依依。可憐城郭是人民非。人民非奈爾何。飛入寒空爲一欷。東海老人柱下過。停車徘徊淚如瀉。卽今山河亦已變。城郭人民嗟無奈。令威不復來。腥埃滿四空。柱乎柱乎。胡爲乎此中。我欲與爾同之東海東。</text>
<title>朝鮮舘 在瀋陽城中。孝廟在瀋陽。次于此云。</title>,<text>忍過瀋陽舘。朝鮮扁尙懸。無忘當日恨。猶戴百年天。越膽方深痛。軒弓又遽捐。悲歌誰與語。中夜泣龍泉。</text>
<title>遼野</title>,<text>山停水亦斷。忽見四天低。浩渺風沙暗。鴻濛日月迷。滄波應互界。坤軸若無倪。踏去方知大。行行只向西。</text>
<title>中秋 是夜宿十三山。卽中秋望日也。</title>,<text>十五中秋望。三千異國程。但愁行役久。未覺歲華傾。星漢光逾㓗。山河影轉淸。應知今夜月。偏向玉宸明。</text>
<title>烟㙜 皇朝時戚將軍繼光築十二烟㙜。以報虜警。</title>,<text>遼關千里近強胡。追憶皇朝北顧虞。十二烟㙜傳遠警。戚公當日費奇謨。其二皇朝往事使人哀。虗築邊烽十二㙜。狼火纔從遼野報。鴈氛先入薊門來。禦戎終古無長計。固國當時乏俊才。已矣夢夢天醉久。至今中夏漲腥埃。</text>
<title>十三山曉發</title>,<text>征衣霜落早寒驚。風急天高鴈陣鳴。從古征人靡盬義。石山晨月聽鷄行。十三。石三之聲訛也。</text>
<title>寧遠衛</title>,<text>埤堄秋高四望悠。陣雲猶結百年愁。連天畫堞驚神策。捲地烟雷哭老酋。漢運有終猶可斡。越金無脛更誰尤。屬鏤一夜忠魂泣。白馬潮聲㤪暮秋。第八句一作從此神州事已休。</text>
<title>祖大壽壩樓 在寧遠衛城內</title>,<text>玉塞長城四世承。勳名高倂壩樓層。隴西門戶留深耻。飛將家中有李陵。</text>
<title>中前所早行</title>,<text>晨雨初收野色分。沙洲十里不飛塵。海涵遠宇迎朝日。樹帶長城罷宿雲。客路漸看征馬倦。鄕愁偏入塞鴻聞。朝天往事成陳轍。欲問滄桑未敢云。</text>
<title>望夫石 在山海關外。云是秦時人。赴長城之役。其妻姜至海上望夫。仍化爲石。年前淸帝過此。立祠以祀姜女塑像。又建行宮於其側。題詩石面以奬之。</title>,<text>穹巖特立絶崗頭。遼海秦城一望收。異蹟何須人化石。奇觀合遣客登樓。地荒易惹千年感。天遠難窮萬里眸。却恨盤陀迷殿宇。反敎淸境失靈幽。樓一作丘</text>
<title>將㙜 在山海關外。或云汗伊㙜。淸汗入山海關。築㙜登臨。以覘關內動靜。或稱吳王㙜。吳三桂所築云。</title>,<text>落日可汗㙜。秋風東海客。登臨膽欲裂。腰間劒自躍。築斯問何意。虜氣殊驕惡。㙜高五百尺。屹入雲間直。俯臨山海關。虗實看歷歷。將軍坐失策。墮城引勍敵。中州遂陸沉。百年爲戎狄。此㙜尙不摧。至恥均八域。安得力士椎。一搥如霆擊。寧陵白雲杳。大義垂千億。</text>
<title>山海關</title>,<text>自古幽燕是大都。憶曾高帝禦戎謨。盤空畫雉聯秦堞。截水飛虹據海隅。介士關中惟鼾睡。鴈臣城外漫睢盱。祗今已作滄桑界。遺恨吳三計太迂。鴈臣一作虜酋</text>
<title>入山海關宿紅花店。璉兒取別逕往望海亭。亭在山海關下海口上。</title>,<text>秋風吹客路。白露濕襜襦。王事惟靡盬。公程豈緩驅。昔聞望海亭。壯觀天下無。東臨渤海遠。浩浩渺鵬圖。日月互呑吐。天地迷楚吳。剛風吹其上。舟楫不敢途。腥埃所不到。怳惚見蓬壺。一賞眞快意。欲與兒曺俱。嗟我飮氷行。猶嫌路稍迂。旅舘悄獨坐。落日下城烏。</text>
<title>永平城 漢之右北平</title>,<text>李廣城邊塞草衰。天低四野暮雲垂。遙林日落西風急。尙憶將軍射虎時。其二驅馬北平路。西風水自波。山荒留虎石。壕漲引龍河。樹外飛鵰下。城隅獵騎多。千秋飛將恨。今日更如何。</text>
<title>榛子店舊有季文蘭壁上詩。今則無矣。爲之一誦。殊令人悲咜。</title>,<text>紅粧白貌染黃塵。壁上哀詞㤪恨新。天若有情天亦老。世間誰是有心人。其二明妃哀㤪上琵琶。樂譜留傳泣綺羅。千古蛾眉一般恨。驛亭詩句又蘭娥。</text>
<title>高麗村 在豊潤縣界。丙丁之亂。東民被俘者聚居于此。名其居曰高麗村云。</title>,<text>薊北三千客路遅。數家籬落柳垂垂。荒村不改高麗號。遺恨應傳故國思。地閱海桑千古感。人同淮橘百年悲。可憐東俗今猶在。白水耕田墓有碑。自柵外至燕城無水田無墳墓之制。獨高麗村有水田種禾。且或有竪石之墓。</text>
<title>玉田縣曉發</title>,<text>錯落踈星樹影開。行人將發遠鷄催。商車十里轔轔過。盡道山東買錦來。</text>
<title>白榦松 在白澗店香花菴前</title>,<text>貞松自是雪中春。白榦靑柯孰假眞。最有夜來奇絶處。月中寒影玉龍鱗。其二粉榦人稱玉樹宜。靑靑其葉後凋姿。臨風却喜凌霜操。蒼白何論色相奇。</text>
<title>滹沱河</title>,<text>半夜氷成助漢功。絶流何待一帆通。雲㙜未畫河神像。當日論勳却不公。</text>
<title>入燕城。時八月二十八日也。</title>,<text>幽薊山河氣勢雄。天開大野帝居隆。聯壕綠樹人烟匝。繞堞高雲鳥道窮。耀日樓㙜三市接。闘風車馬五門通。皇王百代煌煌業。王覇遺基昔此中。</text>
<title>詣禮部呈表咨奏文</title>,<text>歷盡幽燕道路脩。玉河橋畔稅行輈。春官催進三通奏。隨例殊庭九叩頭。</text>
<title>九日烏蠻舘。與副使書狀小酌。</title>,<text>孤舘三旬節序遒。霜飛葉落塞鴻流。佳辰強醉殊方酒。黃菊還添故國愁。千里客遊當暮景。百年人事又高秋。携樽莫笑登臨懶。塵漲河梁欲閉眸。</text>
<title>重陽後一日。對菊偶吟。</title>,<text>千里西遊欲換裘。河梁風急已高秋。重陽節後霜鴻急。黃菊花前雪髩愁。目盡歸程迷楚望。夢殘孤舘動吳謳。近聞燕市多奇士。應有龍光射斗牛。</text>
<title>夜來風霜陡緊。有懷伯氏寒居。</title>,<text>鄕園千里鴈南飛。夜夜鴒原夢獨歸。霜意朝來催歲暮。寒暄誰問伯康衣。</text>
<title>謾吟</title>,<text>烏蠻舘裏已三秋。默數游程客夢悠。無奈金繒趨熟路。非關書劒辦奇遊。城楡葉落秋容薄。野菊花殘歲色道。盡日覊窓懷兀兀。觀風𨓏事憶前脩。</text>
<title>入闕詣午門前領賞 午門。闕門之第四門也。</title>,<text>曉日初昇敞九閽。大明宮闕帝居尊。徘徊欲問前塵事。翁仲無言淚有痕。端門內有二玉柱偶立。名以擎天柱。翁仲指此云。端門午門外也。使事旣竣。使行將旋。進三使臣於闕內頒賞物。又禮官設宴於禮部。名以下馬宴。三使還舘所。備送上馬宴。宴以下馬上馬名者。迎來餞還之意也。頒賞設宴皆禮也。</text>
<title>九月之十七日。東還出燕城。</title>,<text>銀海流槎返有期。夢魂先向鴨江飛。秦關曉月聞鷄唱。漢客秋風伴鴈歸。塞草來時靑未老。城楡去日葉全稀。征衫或恐燕塵汙。欲上河橋更拂衣。河橋指玉河橋</text>
<title>沙河驛路中。逢赴燕皇曆賫咨官。見家書。是九月二十二日也。</title>,<text>故園隔天外。家信落雲端。駐馬忙忙閱。挑燈細細看。寒暄室中穩。消息日邊安。稍覺沉憂釋。覊愁也自寬。五六。一作室家無恙喜。宸闕太平歡。</text>
<title>夷齊廟</title>,<text>遺廟千年俎豆儀。灤河羞洗首陽薇。山川信美無乾凈。雲御應歸海上祠。我東海州有首陽山淸聖廟。落句云。</text>
<title>射虎石 在永平府南山麓。石前有短碑。鐫以漢飛將軍射虎處。淸康煕時所立。</title>,<text>老石蒼崖露半眉。將軍獵罷暮歸時。風毛雨血猶餘怒。一箭孱顔白額疑。其二馬首穹林若有蹲。角弓鳴處月黃昏。將軍去後三千歲。石面猶看沒羽痕。</text>
<title>角山寺 在山海關北十里</title>,<text>上盡千盤積氣收。秋烟的歷辨齊州。雲開萬里天無際。海濶三邊地欲浮。秦帝荒城依石角。大明遺碣枕山頭。當風逈立還惆悵。更向中原起遠愁。秦皇萬里長城止於角山之後山巓。寺內有皇朝人碑。其二絶頂剛風古寺秋。丹梯一嘯漭生愁。坐高應見天連處。目斷難窮海盡頭。遼野烟沙迷似雨。薊門城郭小如盃。方知槎路三千里。今日登臨始壯遊。其三千仞㙜高老石頭。太虗扶我倚淸秋。雲烟浩渺齊州錯。天水鴻濛一氣浮。野馬隨風迷下界。關鴻搖日度危樓。却知桑海須臾事。且對枯僧永夕留。</text>
<title>與副使，書狀上角山。至息步亭。副使步倦經還。甚恨其孤負壯觀。口占一絶。爲副使解悶。</title>,<text>息步亭前了海山。欲窮危頂路逾難。却知知止方爲上。莫歎衰齡負大觀。</text>
<title>望海店路中</title>,<text>望海店前海靄收。東還車馬日悠悠。數聲雲末獨歸鴈。千里潮頭何處舟。夕氣吹衣將欲雪。鄕愁上髩不勝秋。三盃虜酒難成醉。落木黃沙路更脩。</text>
<title>暮次十三山</title>,<text>遼薊繁霜道路艱。我車重過十三山。長楡落葉棲鴉絶。遠楚斜陽牧馬還。祗喜行人王事竣。敢言衰鬢客愁斑。東流鴨水猶千里。夜夜瓊樓夢裏攀。</text>
<title>廣寧城之北十里有桃花洞。卽毉巫閭西支之內。云是甲申後皇朝遺民避世之地也。自新廣寧曉發。迤路歷訪。入其洞。窈窕空。水石淸奇。徘徊俯仰。有吊古之感。得七絶。</title>,<text>谷口雲深隔世塵。一山猶保大明春。春薇采采桃花裏。更向淸溪洗我巾。其二古广空明洞府新。數家棲泊避秦人。桃花流水通齊海。莫遣漁郞更問津。其三巖阿流水凈粼粼。漢代衣冠不染塵。桑海卽今成浩劫。溪花又入別家春。淸帝曾一過此。架石爲宮。劚巖通逕。一洞面目。頓失隔世幽夐之意。結句微及之。其四荒崖息影百年身。故國興亡訴碧旻。謝世從來同捨命。漁樵豈是獨成仁。皇朝甲申之變。漁父樵子亦死難。結句及之。其五爲訪桃花洞裏人。星槎流入武陵春。仙源依舊春無跡。欲向麻姑問海塵。</text>
<title>桃花洞之行。副使病未之俱焉。以二絶見寄。步其韵謝之。</title>,<text>山外狂塵奈爾何。武陵深鎖白雲多。吾行不是偸閑興。恨未携君共訪花。其二何必桃花訪暮春。徑秋山骨更精神。淸溪落葉歸怊悵。不欲逢人說漢秦。</text>
<title>遼野暮行</title>,<text>遼野一千里。行行不盡行。暮天低遠楚。落日下滄瀛。馬首風沙黑。鴻程雪霰明。黃楡猶辨路。暝色且孤征。</text>
<title>周流河路中</title>,<text>遠樹西光匿。寒程入夜天。孤燈纔辨路。瘦馬不勝鞭。人語來林外。狵嘷隔水邊。覊愁堪白首。歧路轉茫然。</text>
<title>死馬行 使行之入燕。以兩西馹騎作行例也。回還至周流河路上。大同郵一鬣病斃。殊甚惻然。遂作死馬行以志之。</title>,<text>飮馬長城窟。水寒馬不食。驅馬白龍堆。路惡馬蹄拆。馬鳴不能通其意。廝人但知加鞭箠。飢不食倦不休。力盡幽燕三千里。來自鴨水東。死委紫塞傍。牽來未牽歸。人馬不相將。死委猶可憐。斷耳截尾胡乃爾。馬乎馬乎雖微物。自是朝鮮郵官騎。詎使朝鮮馬。棄作胡人胾。天寒白雪周流河。以弊韉埋之土。君子爲爾心悽惻。路傍停車吟數句。郵馬致斃。郵卒截其騘耳。歸納本郵。以證其致斃云。</text>
<title>瀋陽路中</title>,<text>關山一夜雪嵯峨。瀋水遼河凍不波。日落征車難更進。貂裘弊盡北風多。</text>
<title>太子河 在遼東城西。燕太子丹爲秦兵所逐。至此見虜。河以太子名云。</title>,<text>幽薊猶傳易水歌。荊卿不返奈燕何。荊卿不返秦戈至。哀㤪千年太子河。</text>
<title>遼陽暮行</title>,<text>遼城一出馬蹄輕。嘶向東天似有情。此去三宵應到柵。石門斜日數歸程。石門嶺名。赴燕使行之回還至東八站。玄黃之馬。亦能善步催歸云。自瀋陽至柵門。謂之東八站。站是宿所之謂也。</text>
<title>三流河路中</title>,<text>三河涉盡夕烟沉。目送南鴻動遠吟。山出遼陽呈馬首。樹從分水有松陰。征車漸近灣江路。暮渡還催故國心。暝色生衣霜氣重。沽來村酒數盃斟。幽薊之山。松樹絶稀。遼野數百里。四面無山。至遼陽以東。始見峯巒。山頂或有松。</text>
<title>文孝世子輓</title>,<text>冲齡受冊儼承家。天錫溫文景命加。已識奇徵符漢柳。佇看綿籙頌周瓜。含飴每供長秋樂。主鬯應知列祖嘉。甲觀何年叨輔養。白頭今日哭瑤華。其二兩朝聖節降神孫。三歲承儲御一元。未語酖書文在是。良知根性孝爲源。初筵雷肆先休襲。潛德春闈國勢尊。寶慶盛儀如昨日。忍將哀冊納靈園。其三上征雲馭杳難回。天旣篤生曷又催。庭賀明朝將告慶。候班中夜遽頒哀。策時霽旭應爲瑞。薨日陰埃也是灾。稍慰新阡東近闕。觚稜入望五雲開。其四未化心存感夢來。重宸問寢更遅徊。盈腮尙帶傷離淚。遶膝如含告訣哀。半枕愉聲難再得。五更殘皷又相催。幽明一遌迷眞幻。字字奎章恨未裁。其五曉色銅龍引繐菆。靈輴咿戛漏聲殘。神遊豈欲辭金闕。仙賞知應侍玉欄。雲擁玄宮隣二墓。烟涵素衛泣千官。孝經十傳屛風字。虗負微臣效寸丹。</text>
<title>短歌</title>,<text>白日은를넘고黃河는바다로든다千里目다오려一層樓올나가니님겨신九重金闕이어듸멘고노라壽星樓달발근밤에去國愁도도샤思美人曲調를눈믈섯거일워두고塞鴈이向南飛제님겨신듸부치고져右雉城作瀟湘江나린믈이瀛洲바다되닷말가屈三閭忠魂이어듸메노니니舟子ㅣ야밧비저어라一盃相吊오리라滄波이업고구룸조차머흐런孤臣一葉舟를定處업시여두고밤즁만北斗星바라고눈물계워노라右酖羅作春明門下直고赤壁江나려오니紅蓼花깁흔곳의흰빗치이이白鷗야날본쳬말아世上알가노라右能城作山窓이寂寞니夕陽거의로다松杉깁흔골의伐木聲이丁丁니이곳의隱君子잇야볼가노라右東州作</text>
