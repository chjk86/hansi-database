<title>孫家庄 甲戌</title>,<text>雨後出東城。晴莎十里路。蒼蒼孫氏庄。隔樹多鳴鳥。</text>
<title>和諸益廣陵韻</title>,<text>西塘悵回首。城郭淡雲浮。歎我塵中在。多君物外遊。寒鐘孤寺夕。疎雨廣陵秋。何以慰幽獨。楓林暎石樓。</text>
<title>文殊寺</title>,<text>蕭寺淸遊薄暮尋。忽看初月上東林。寒山木落秋容凈。古窟苔生佛座深。靜誦香燈僧獨在。不眠遙夜客同吟。松窻石榻無塵事。短榼新醪細細斟。</text>
<title>山映樓</title>,<text>西風倦策晩來休。水石蒼凉一澗頭。不盡黃花連遠寺。無邊紅葉入虗樓。鐘聲逈報齋僧夕。雨色寒飛海鴈秋。勝地如今難可負。更將詩句賦淸遊。</text>
<title>太古寺</title>,<text>洞府深深石逕廻。三峰秀色政崔嵬。秋空月冷征鴻夜。古寺鐘高禮佛臺。憑檻却看楓樹晩。移尊相對菊花開。襟期自此多蕭散。一宿禪房意未裁。</text>
<title>槽巖 乙亥</title>,<text>輕筇步步出塵寰。路指晴沙十里間。柳氣不分烟際岸。花心先暖雨餘山。層城落照長橋逈。別浦春雲短棹閒。醉後長歌矯首立。一林啼鳥盡飛還。</text>
<title>雨後小集。用巷東韻。</title>,<text>圖書景物勝江亭。澗道依依入小庭。山帶午雲陰復白。草經朝雨潤還靑。盈樽濁酒宜深酌。傍樹幽禽慣獨聽。昨送故人東峽去。寒松叢石幾時停。</text>
<title>春江詞 二首</title>,<text>長洲雨歇草萋萋。人在朱樓日未低。遊女折花歌一曲。商船移泊大江西。龍湖春浪碧於苔。兩岸煙晴山杏開。前浦喧喧人語出。靑魚船逐晩潮來。</text>
<title>秋日</title>,<text>淸霜昨夜重。砧杵亂鳴秋。浩蕩尋詩興。蕭騷覽物愁。水聲寒抱石。山色淡生樓。籬底有黃菊。摘來宜揷頭。</text>
<title>秋夕東郊有作</title>,<text>出門山月在。晨露冷沾衣。流水蓬蒿逕。幾年人事非。</text>
<title>輔國寺</title>,<text>寺門空翠重。山色已深秋。磬落諸天靜。雲生一壑幽。淸泉僧洗衲。紅樹客登樓。望極東臺上。蒼然昔日遊。</text>
<title>送外堂叔之錦營 丙子</title>,<text>燈下別懷共一床。疎星殘月政蒼茫。春天立馬遲遲語。他日相思路更長。</text>
<title>春日次唐人韻</title>,<text>一園暝色鳥深棲。無數晴峰繞屋西。尙憶白門騎馬路。落花芳草散輕蹄。</text>
<title>古意</title>,<text>淡淡長江水。滔滔去幾年。平沙人不見。雲木共凄然。</text>
<title>巴陵曉行</title>,<text>野樹蒼蒼月落。江天漠漠潮生。巴陵客舍何處。岸火雲間獨明。</text>
<title>與諸益次唐人韻</title>,<text>床書看有味。足以散餘憂。柳港春風暖。花臺午日流。簾承山翠潤。簷送鳥鳴幽。知是初年計。田園百畒丘。</text>
<title>送客楊州</title>,<text>煙晴草暗燕新還。春望悠悠道路間。送子維揚寒食後。東風花發馬前山。</text>
<title>謾吟</title>,<text>山棠落盡海棠開。中夏庭臺映綠苔。晩計田園徒遠夢。曾遊詩社秪空杯。流鶯乍聽微風轉。叢菊新移細雨來。可惜十年成底事。床書稍梢意悠哉。</text>
<title>擬古</title>,<text>春江日日望。江水渺何之。江上桃花發。儂心惜別離。</text>
<title>北原晩眺</title>,<text>坐聞流水意俱長。雲物晴餘尙渺茫。游女浣紗初薄暮。將軍洗馬又新凉。重城遠抱高江白。森木深盤老石蒼。詩律至今難可廢。任他身外事奔忙。</text>
<title>秋夜登挹淸樓 二首</title>,<text>百尺危欄枕小坡。天高雲盡望無何。沙頭遠火靑楓暗。浪際寒聲白鴈多。舟子待潮晨欲發。田翁灌畒夜相過。悠悠更憶年前事。一幅淸詩繼以歌。漏永官樓夜。秋天映短袍。舟燈人語細。江月鴈聲高。潮帶寒沙落。風幷亂葉號。今來兼信宿。詩事屬吾曹。</text>
<title>芳谷歲暮。與外堂叔共賦。九首</title>,<text>床書堆積坐相侵。披閱悠悠道意深。明月秪應當五夜。靑山那可易雙金。多鳴竹葉風何阨。浪泄梅花雪不禁。時已仲冬天氣肅。寒泉咽咽送淸音。寥寥谷口閉疎扃。村客來時出數星。短竹風前聲不定。寒泉氷下勢無停。已能酬節題新句。且復寬心閱古經。最愛闌干通秀色。終南如畫繞軒屛。凉夜迢迢氣色淸。長天如水遠河橫。新詩每看高山得。小屋仍營僻地成。誰是鹿門存宿計。我今鷗渚久寒盟。塵世喧紛何足道。安閒端不易虗名。團會頻頻繼夜長。煩襟從此也相忘。淸談却與成三宿。佳句仍同賦數章。村遠微煙生夕郭。庭空幽鳥度寒塘。自憐明月能無寐。復有松聲喧滿堂。仰視遙空數墮冠。一園岑寂曉河殘。疎燈隔屋杵鳴遠。瘦栢當簷雪意寒。窮似韓公難送鬼。貧從陶老欲休官。終來靜處方知樂。歧路紛紛更百端。名節殘年次第催。閒愁滚滚不禁廻。溪含瑩澈層氷合。山帶蕭條暮雪堆。籬短疎燈遙岸屋。巢深閒鵲半庭槐。西林望極無人見。簷角蒼然夜色來。南谷尋常每共携。蓬廬淡卧已深棲。黃昏繫馬星初動。中夜題詩月未低。瘦影古梅纔度臘。寒聲喬木近臨溪。淸遊却憶蓮燈宿。太古寺中露積西。天機政是歲殘時。對卷頻驚節序移。寒暖獨憐松不改。坐行惟喜月相隨。漸分人語來遙市。恒入山光有短籬。倘若出城塵事少。卜居何必峽中期。人歸緩緩隱村狵。不盡氷泉繞遠矼。煙氣稍生鳴杵屋。燈花半落讀書牕。雲樓曉色星三四。松塢寒聲鶴一雙。何處尙孤遊覽約。虗舟今繫廣陵江。</text>
<title>月 丁丑</title>,<text>廣漢秋登早。氷輪桂葉淸。魚龍透不睡。星宿耿還生。入隙容光細。懸空散影明。謾添征婦恨。休照交河營。</text>
<title>梅</title>,<text>臘前何脉脉。春後竟飛飛。放萼氷先拆。尋香蝶更稀。橫枝憐傍案。淸影喜生衣。結子東風裏。辛酸日漸肥。</text>
<title>古木</title>,<text>兀兀孤査立。長年意頗空。影分山斷處。聲和澗鳴中。不識催花雨。非關落葉風。餘根尙逬地。終擬有榮通。</text>
<title>又賦</title>,<text>已矣崢嶸廓落顔。年深歲久守空山。無逢剪伐材難用。不怕風霜骨亦頑。寒鵲每隣高處宿。暮雲時補缺邊還。自敎藤蘚成花葉。終是春心一視間。</text>
<title>喜全而善 致慶 來次唐人韻</title>,<text>今歲酒觴未更飛。行人况復廣陵歸。溪含獨樹聲全逈。石抱幽松勢共依。一二流鴉翻郭雪。後先啼鳥下庭暉。秪憐世道多疎濶。詩事從來太半非。</text>
<title>同朴仁甫 志完 次月谷韻</title>,<text>獨卧幽思亦不稀。時時散步澹忘歸。叢梅江上故人遠。森木園中春鳥飛。機息詩書唯自在。身閑丘壑豈曾違。更憐簷角看山處。落景蒼然漸入衣。</text>
<title>效白香山竹枝詞 二首</title>,<text>楊花渡口水煙平。兩岸靑靑芳草生。唱到月明聲咽處。思鄕賈客幾回驚。千般滴血子規啼。怨入東風苦竹低。膓欲斷時聲亦斷。空山靜夜月凄凄。</text>
<title>卽事</title>,<text>家住長安第二橋。朝朝梨峴市聲囂。靜中默會天機動。數鳥啼來澗柳條。</text>
<title>過仁甫</title>,<text>憑欄吟眺却忘歸。暮色蒼蒼已落暉。澗草欲姸春自在。庭松添潤雪仍稀。居人地僻恒高卧。啼鳥巢成不遠飛。早晩西臺遊事好。東風花發莫相違。</text>
<title>雨中宿淸泠村</title>,<text>陂塘細雨亂蛙聲。隔樹隣舂片火明。蓑翁夜摘甜瓜去。罷漏終頭入漢城。</text>
<title>閨意送人</title>,<text>丹陽南去水連天。銅雀津頭送別船。別後相思無限意。爲敎明月照君邊。</text>
<title>北漢途中</title>,<text>秋來漢北每經過。遠眺高吟可奈何。笑入寒山殘照裏。紛紛紅葉向人多。</text>
<title>山暎樓感舊</title>,<text>山暎樓前落日時。重興寺裏磬聲遲。回首暮雲紅樹際。故人詩句不勝悲。</text>
<title>重興寺</title>,<text>移席悠然坐石苔。霜風金鐸故相催。僧翻夜火松間出。鴈帶秋聲月裏來。洞府遂令諸佛管。城池惟使摠戎開。應須竗句臨溪得。暗水泠泠一道回。</text>
<title>祥雲寺</title>,<text>乾坤牢落此登臨。蕭颯西風復一吟。林杪鐘鳴僧院靜。巖間松老鶴巢深。孤雲細作他山影。寒澗偏生晩壑音。佇待今宵新月上。蒲團聽梵好開襟。</text>
<title>盧常仲 恒曄 園次柳下韻 二首</title>,<text>黃花似亦待人開。南澗餘情向晩廻。逕逐淺深仍作巷。園分高下各爲臺。山容悄默寒霜落。時序侵尋數鴈來。矯首斜陽還佇立。淸詩易學楚聲哀。砧杵亂高城。淸霜下原野。秋思政不堪。時有登樓者。</text>
<title>晩集南溪</title>,<text>橋南黃葉雨。相憶意難分。林短寒生澗。城高不落雲。深秋征鴈急。幾處擣衣聞。君有佳詩句。飄然獨出羣。</text>
<title>小林菴</title>,<text>菴號小林是。留禪纔二三。法心圓覺處。淸月照澄潭。</text>
<title>棲雲寺</title>,<text>法宇何寥寂。僧棲古洞雲。爽然山籟發。松子落紛紛。</text>
<title>睦政菴</title>,<text>曙雲開佛殿。流水繞星壇。客至僧初飯。千松一磬寒。</text>
<title>普成菴</title>,<text>石佛何年刻。松菴又普成。鐘鳴慧月出。千界一般明。</text>
<title>南溪次東岳韻</title>,<text>明滅開寒空。千山政落照。樵童自知歸。遠遠出林杪。</text>
<title>同友人次后山韻</title>,<text>一川橫帶橋西流。頗喜君居地轉幽。抱卷悠悠方繼夜。看山寂寂已殘秋。高城日仄寒歸鳥。喬木雲晴遠有樓。堪笑此身奔走事。田園猶未遂初求。</text>
<title>送友人之喬桐水營</title>,<text>亂山天際自縱橫。何處登臨送子行。黃葉無端客裏墜。寒潮忽已帆前生。汀雲鴈下巴陵郭。海日旗飜統禦營。未後新梅須早返。詩篇他夜摠離情。</text>
<title>十月望日。作雙林之遊。</title>,<text>一出石門朝日生。寒空搖落又新晴。林煙遠帶樵兒散。人語難分水碓鳴。黃菊慳秋渾不瘦。靑山隨我却多情。坐來詩思看如許。樓勢高高對北城。</text>
<title>盧氏園次柳下韻</title>,<text>西園慣面若相期。每有高雲下谷遲。遠出樓臺分落木。晴看鸛鶴立虗池。天多雪意山還暝。人有詩情席屢移。塵世身閑兼跌宕。玆遊日夕復奚疑。</text>
<title>贐盧亨叔 復曄 南州之行</title>,<text>歲暮念長道。詩篇一悵然。相分梅發後。留待燕歸前。征袂吹寒雪。鄕山漸遠天。聊知爲客處。南國足風煙。</text>
<title>立春日。盧氏園拈韻。二首</title>,<text>虗杉老石倚雙扉。稍看溪山寒雪稀。節物關心人遠別。樓臺近夕鳥爭歸。西園漸欲生芳草。南國秪應換舊衣。未到新年梅下會。相思空遣夢魂飛。寒雪前宵滿小扉。郢中歌曲和應稀。一山煙火新年及。滿地樓臺淑景歸。明月幾圓孤客枕。平書又寄故園衣。思君日日何曾已。更待東風燕子飛。</text>
<title>上元夕同鯉谷丈賦 戊寅</title>,<text>梅落猶存窈窕身。相逢却是上元春。一詩迢遞江南客。便服留連洛下人。禁樹疎鐘寒帶雪。市街歸馬夜無塵。踏來十二橋頭月。澗曲虗樓坐更新。</text>
<title>次鄭士元 錫柱 韻</title>,<text>鄭生不見梅花稀。其奈東風白社違。漲岸春渠空自響。出林幽鳥更高飛。他年共有藤蘿約。此日翻成歧路歸。百尺寒松難雨雪。秪宜交契也相依。</text>
<title>西園次三淵韻</title>,<text>看雲不覺葛巾斜。自愛幽居管物華。石澗泠泉深入井。杏林春雨細滋花。啼來比日何山鳥。翻向無時近郭鴉。前路蒼茫煙氣重。柴門隱約數人家。</text>
<title>三月初二日集西園</title>,<text>白社淸遊已有期。歸來西郭未參差。池塘晴草逢人處。樓閣春山下馬時。微雨幾催花信度。東風偏着柳絲吹。詩篇向晩還多賴。落照蒼蒼又一奇。</text>
<title>晩過西隣</title>,<text>橋西仄石小柴關。燕子飛飛舊壘還。遊女春粧明遠水。少年𩣭馬駐前山。花開數日陰晴際。柳拂孤村窈窕間。更欲題詩倚靑竹。名園况是再逢顔。</text>
<title>東湖書堂</title>,<text>松間一路細高低。落日長江帆影迷。惆悵翰林何處去。岸桃花發鳥空啼。</text>
<title>懷北隣</title>,<text>寒食前頭期一過。杏花開後意如何。思君寤寐春山裏。芳草閑門啼鳥多。</text>
<title>江南曲</title>,<text>高樓酒幔遠相望。堤下多停蜀客檣。盡日江橋煙水綠。鷓鴣飛處橘林香。</text>
<title>同崔淸之 湜。和李益春夜聞篴韻。</title>,<text>長笛聲聲帶月歸。靑樓新着越羅衣。無端吹到關山曲。簾外楊花盡欲飛。</text>
<title>同淸之餞朴士廉 處儉 移家海西</title>,<text>塵世曾多隘。悲歌路向西。馬頭秋草沒。帆外夕陽低。忍與親知別。堪從海嶠棲。凄凄有蟋蟀。應似此懷啼。</text>
<title>秋夜會芳谷 二首</title>,<text>橋上驢鳴流水昏。歸來松石不關門。宮城擊柝初傳夜。秋杵懸燈遠有村。孤鶴乍驚林雨響。淸詩易學楚人言。西風却憶前年事。紅葉看山故祗園。天高白露下。凉意草蟲知。忽爾今秋感。依然昔日期。靑山自遠夜。明月復新詩。樓閣身常暇。江湖夢亦宜。</text>
<title>曉行漢北門。得星字。</title>,<text>石門行路細。微雨翳晨星。水色新秋白。天光遠嶂靑。鳴蟬猶不已。森木宛如停。鐘磬來何寺。依依洞裏聽。</text>
<title>玉瀑洞賞秋。赴會者甚盛。次杜詩韻。</title>,<text>太乙橋前風滿林。古壇雲物秪蕭森。人家自映松杉色。官道空生薜荔陰。白菊移筵終夕會。丹崖回首共秋心。寒聲處處凌霜急。歸鴈蒼茫又遠砧。</text>
<title>香泉亭。同盧常仲賦。</title>,<text>寒葉前宵雨。相思第二橋。隣舂殊不已。塞鴈自相遙。一笑故人至。微吟黃菊凋。今秋倍蕭瑟。襟抱多寂寥。</text>
<title>香谷雜咏 三首</title>,<text>香谷深深市色空。始從金氏讀書同。交加白菊偏垂露。淅瀝虗杉自起風。黃葉千家催晩杵。亂山明月動哀鴻。誰憐已負登高日。謾有茱萸映駱東。徘徊池館自多時。節物悠揚秋欲移。籬淺澗聲通竹細。夜深人語出林遲。殘星鴈翳蒼蒼色。老石松盤短短枝。東郭淸遊諸子隔。西風吟眺不相宜。小閣泠泠澗籟疎。此中棲息更何如。看書人靜門關後。落木山高鴈盡餘。遙火耿分槐市細。寒星透照竹簾虗。他時橋北還相憶。一路分明慣爾居。</text>
<title>十月初吉會香谷。以空峽夜多聞分韻。</title>,<text>寒山已落木。秋色一樓空。小話憑梧几。淸詩對菊叢。星高人到後。天濶鴈歸中。鳴杵自相急。疎籬多夜風。</text>
<title>又賦 二首</title>,<text>市陌喧空一萬家。故人來自白門下。樓頭列宿霜天高。落木孤砧到半夜。霜天寥濶數鴻過。落後殘聲奈爾何。入夜語從孤燭細。逢秋詩說亂山多。樓虗暗水鳴松檜。墻缺寒星帶薜蘿。秪有崔生今不見。應須歸夢駱東坡。</text>
<title>十日夜</title>,<text>歸田之夢上巾車。牛峽經秋想澹如。綸綍自能通達道。溪山猶未厭貧居。霜深短菊三叢許。歲久盤松數尺餘。洛下金生頗好古。市南寒月誦詩書。</text>
<title>芳谷丈回甲晬日。作賀詩謹呈。</title>,<text>回甲人間積德期。小堂淸讌是親知。上旬明月懸弧夕。三子斑衣獻壽時。自有冥靈終不老。已看南斗永相垂。賓筵稍稍街鐘動。彩幅淋漓摠賀詩。</text>
<title>外堂叔蔚山之行。作詩奉贐。</title>,<text>長路行裝侵早霞。靑門一出便離家。親知京洛幾翻夢。梅樹官窻倘着花。炎海傳書愁瘴氣。寒山送目悵年華。何時共作南隣會。殘雪樓前看月斜。</text>
<title>復齋排韻 己卯</title>,<text>天橋騎馬遠山靑。復有西隣金氏亭。梅下留人春漏細。竹間移席午雲停。幾回歸夢思牛峽。依舊寒盟宿鷺汀。融雪柴門前路漲。流澌一半入階庭。</text>
<title>西谷小集。次劉隨州韻。</title>,<text>林木游絲互不齊。春樓眺望限東西。洛中寒食人多病。江上新花鳥自啼。近日詩篇堪跌宕。向來行路足高低。彈琴偶到庭臺晩。餘韻泠泠和小溪。</text>
<title>集西谷用唐人韻</title>,<text>松橋西北望還賖。憶昔吟詩流水斜。永日旗閒司馬閣。深春燕語貴人家。空憐信宿初團月。何幸玆遊未晩花。同學少年登第早。遙知上冢滯雲沙。</text>
<title>集文子蘊園林</title>,<text>蒼崖數字有丹書。里巷經過可一居。燕翅參差糓雨後。人家隱約夕煙初。游絲惹入花園細。暗水鳴從竹逕虗。還憶去年登望處。壇西巖石近何如。</text>
<title>春盡日。過金大一 大成 家。</title>,<text>節序元難住。送春吟更多。黃鸝囀無賴。碧草愁奈何。思客幾番夢。登樓一樹花。駱山纔數里。風雨未相過。</text>
<title>六崗晴望</title>,<text>路回迢遞斂山霞。橋下泠泠澗水賖。巷陌軒軺遙向夕。墻頭羅綺盡攀花。丹靑獨映王孫廟。松栢微分相國家。到處風光添別恨。西州明月幾番斜。</text>
<title>同淸之，張彥龍 雲翼 出郭。步穎尾洞。二首</title>,<text>出郭閑吟穎尾天。高低樵逕入雲邊。山橋寂寞春歸盡。巖上殘花正可憐。三日入山中。逍遙泉石上。山空絶塵喧。日夕松風響。</text>
<title>駱山同淸之賦</title>,<text>東山登陟幾回頭。林下同君又一遊。梁苑暮蟬如昨日。漢宮煙樹入新秋。可憐行役無時了。其奈詩篇遇境愁。往昔繁華流水去。丹靑搖落夕陽樓。</text>
<title>貞陵溪上。同淸之，安聖文 明欽 賦。</title>,<text>出城懷抱好相將。草際行行路轉荒。孫氏庄邊秋樹合。藥師堂外遠山長。崖田斂夕牛羊返。野樹翻晴鸛凉。畢竟老農眞可學。百年丘壑謝塵忙。</text>
<title>重九夕。文子蘊携琴而來。次唐人韻。</title>,<text>不用登臨此共携。堪嗟吾輩路東西。已看虗閣靑山近。况復佳辰黃菊低。過雨重城驚落鴈。彈琴遙夜駐寒溪。隣砧自是催刀尺。晩響尋常到曉雞。</text>
<title>蒼谷夜集同淸之賦</title>,<text>鳴砧歸鴈暮秋間。故舊相逢几席閒。瘦馬二橋邀上舍。黃花一夜話東山。喬林未雨猶寒籟。羣木頻霜異昨顔。市陌鐘休樓閣靜。板扉唯自月中關。</text>
<title>外堂叔燕行奉別 二首</title>,<text>悲歌落日恨如何。客路經過太子河。五鳳門前回首望。八陵松栢已無多。憶昔和戎計亦勞。年年使价弊征袍。吾東獨有尊周義。苑北祀壇九級高。</text>
<title>關王廟</title>,<text>生於衰漢力扶之。大義高明史冊垂。赤驥龍刀秋殿裏。亂山寒雨濕靈旗。</text>
<title>芳谷夜。次杜韻。</title>,<text>白雪橋寒村路橫。玄査梅暖燭花明。一山人隔煙沉樹。雙闕鐘鳴月出城。閉戶寂寥仍暮歲。感時衰晩此浮生。詩篇洛社渾如昨。遙話鄕園薜荔情。</text>
<title>臘後夜集北隣 二首</title>,<text>白石溪橋掩小廬。棲禽喧定數星初。京師臘盡梅花落。關塞人分音信疎。前夜獨吟盈巷雪。十年猶檢滿床書。朱門細菜春心淺。簾外靑山意淡如。同城相憶幾多時。始覺年來一會遲。街鼓數傳深巷雪。牕梅初落立春枝。郢中白雪誰同調。洛下新聲獨爾詩。歧路明朝還有感。巴江釣艇遠留期。</text>
<title>嶽下夜集次杜韻 庚辰</title>,<text>陌上過寒食。城中楊柳斜。光陰不饒客。風雨只催花。霽沼天星滿。春橋夜火賖。洞深車馬斷。雲木似山家。</text>
<title>觀漲</title>,<text>秋雨連三夜。禾糓妨結實。我來城南嶽。試看江水溢。平陸水幾尋。凡麓容易失。波濤正浩蕩。船筏衝人室。豈意牛羊逕。蛟龍恣放逸。橫亘數三郡。水與天光一。騁望漸開懷。危坐更撫膝。此江源目峽。久聞水勢疾。却自江漲後。東西道路窒。父老盡咨嗟。誰有濟川術。朗吟秋水篇。却想杜陵筆。時序星轉西。草澗鳴蟋蟀。如此大橫潦。農家兆未吉。瀰漫沉田疇。目前空蕭瑟。安得神禹力。導流一時畢。秋風吹不已。回首歎落日。</text>
<title>病起秋晩有懷。效唐人雜體。</title>,<text>黃菊籬前晩照。破蕉池上西風。一秋病起心苦。愁聽寒砧旅鴻。</text>
<title>重陽夕宴集</title>,<text>疎星殘月半天垂。林末西風淅瀝吹。無賴菊花吟病裏。可憐鴻鴈感秋時。砧聲不斷千家巷。霜氣凄生一澗籬。令節故人能有暇。中宵合席語遲遲。</text>
<title>仲冬夜宴集</title>,<text>新梅消息意常關。未到花闌卜夜還。近覺光陰唯迅速。倍憐諧笑阻中間。棲鴉自動衝寒郭。虧月方昇欲曙山。歧路紛忙衣食計。故人强半少閑閑。</text>
<title>駱山。同淸之，常仲，子山賦。辛巳</title>,<text>連空漢闕對西東。抱郭梁園一面通。黃柳悠揚幾度雨。春山窈窕靜無風。吟過澗水盤松下。題盡詩篇落照中。却憶去年携手處。浮雲啼鳥思難窮。</text>
<title>效白居易楊柳枝詞</title>,<text>亂飄彭澤門前路。繁入關山笛裏吹。多事遊人爭繫馬。臨風謾折兩三枝。知是多情楊柳樹。拂牕垂地短長條。夜來微雨添新色。搖蕩西京十二橋。輕絲弱線不勝靑。嫋娜引風無限情。牕裏美人初起夢。晩晴枝上有啼鶯。芙蓉闕下靜春旗。馳道行人日晩時。最是淸明寒食後。萬家門巷綠絲垂。風流此樹正堪誇。名滿吳王舊館娃。雨歇江橋塵不起。悠揚金縷映人家。長安陌上久傳名。處處成陰別有情。攀折贈人頻作別。渭城歌曲悵餘聲。王孫樓下高低樹。學得輕風舞細腰。簾幕無人春晝靜。枝枝元是斷膓條。翠樓春色傷蛾眉。映日鵝黃不定絲。間在百花開滿處。五陵年少蕩襟期。</text>
<title>初冬夜宴集</title>,<text>送秋懷抱自無邊。况復煙霜積遠天。靜聽空園寒葉下。稍看虗閣數星懸。疎燈繫馬仍深夜。殘菊留人似去年。南館東城相憶否。曉鐘時度紙牕前。</text>
<title>次崔丈 尙楫 氏見寄韻 壬午</title>,<text>節序侵尋已暮春。陰晴不一閉門頻。籌邊宰相論思地。絆直朋知簿牒辰。院閣鳴鳩風處急。禁川垂柳雨餘新。衣冠比日誰相問。好古西隣有丈人。</text>
<title>在澗亭得靑字 徐相公亭子</title>,<text>華嶽凌雲萬丈靑。考槃獨有澗邊亭。啼鳥落花春去後。餘香不斷繞林扃。</text>
<title>芳谷次唐人韻</title>,<text>一面終南對閣分。小溪能助靜中聞。菖蒲葉長靑蛙亂。蘿葍花開白蝶羣。暝色漸忙人與馬。晴光全捲雨兼雲。詩書受用知無價。今世工夫誰似君。</text>
<title>初秋過三淸洞</title>,<text>西城遙望隱譙樓。松下歸來暑氣收。喬木衆蟬如昨日。亂山疎雨及新秋。仙家事跡壇空在。村戶人煙地更幽。文墨逢君俱邂逅。他年吾欲問林丘。</text>
<title>秋意 次池塘春意韻○七首</title>,<text>往歲題詩漢北城。滿山楓葉寺門晴。三峰曉映雲霞色。列壘秋聞鐘磬聲。可使奇遊能更續。不須吾輩謾勞情。長安萬戶凉風起。遐想從今無限生。雲木蒼蒼繞禁城。樓頭眺望際微明。新詩欲就塞鴻過。故友空懷隣笛聲。南郭閉門隱几處。東籬採菊見山情。佳辰已過雙星會。天上河橋別恨生。蒼茫煙起百層城。村客衣巾庭院晴。喬木樓前棲鵲影。秋槐庭畔汲泉聲。學文則以行餘力。詩句元來發本情。從此篝燈身可近。郊墟何况晩凉生。百尺崢嶸雨捲城。九街鐘鼓報新晴。墻間耿結寒蟲語。風裏蕭疎側栢聲。萬古無停川水意。片時多翳岫雲情。攲斜短幘沉吟地。欄角蒼然細月生。西風凉氣動王城。新菊移筵夜轉晴。樓逈剩容新月影。竹深微出細泉聲。奇書近讀南華論。遯跡初聞北客情。旱後里中柴米貴。盤餐焉得飽儒生。華嶽嶒崚竦接城。一天星斗二更晴。樓燈遞照人家夜。街鼓相傳鳳闕聲。文物百年逢聖世。江湖萬古動遐情。庭梧院菊榮還瘁。澗杵園砧斷復生。前夏奇遊東出城。廣陵疎雨卽旋晴。斜陽遠渡迷人影。靑草長堤散馬聲。寓目湖山無俗慮。側身天地有悲情。秋風此日還搔首。新菊寒蛩次第生。</text>
<title>秋懷次崔君五 潤福 廣陵韻 四首</title>,<text>流水無停去似年。書樓况在小溪前。雲鴻不負稻粱節。社燕初知霜露天。秋色棗隨朱實細。人功松作翠屛圓。授衣何處砧聲起。吟斷豳風七月篇。南隣留宿憶童年。叔姪言懷筆硏前。玩繹書開寒几夜。品題山近小樓天。風從老木聲逾急。月過澄潭影轉圓。自笑布衣縻道路。床頭時閱舊時篇。收穫龜山已數年。羲皇夢在北牕前。蠏叉洑水新霜夜。雞散塲籬旭日天。落葉鋪庭堪席穩。枯松燃火替燈圓。秋來倍憶田家樂。京洛重題野老篇。文會重開始此年。南山依舊一樓前。牕蕉已破題詩日。庭菊唯新送鴈天。橋上客歸空澗靜。樹間燈在數家圓。林園物色秋將半。强寫閒愁滿紙篇。</text>
<title>蠶嶽觀漲</title>,<text>雲白山靑縱目初。西風蠶嶽雨晴餘。江湖日晩孤舟去。天地秋來萬木疎。觀漲政論莊叟筆。題詩聊攬故人裾。可憐漁屋隣魚鱉。沙岸蒼然海島如。</text>
<title>詠鴈</title>,<text>春秋知南北。雲外數行長。影過佳人夢。聲深衆木霜。傳書楡塞遠。謀食稻畦香。萬戶擣衣急。分明送爾忙。</text>
<title>喜盧常仲來。拈柳下韻。</title>,<text>九月淸霜下。天時已授衣。樓高山易見。林薄葉初稀。叢菊重携手。孤城政落暉。風塵形役苦。泉石未同歸。</text>
<title>秋園雜咏 三十一首。存二十一。</title>,<text>鴻鴈蕭蕭度遠空。稻粱天濶四郊風。朝來小雨梧牕冷。無限新思倚几中。望盡歸鴻不記雙。看雲偶到樹西矼。家僮出郭來相報。霜落龜山葉滿牕。丹漆秋園晩果垂。與君巾屐日相隨。黃花可愛霜前對。冒雨新開映小池。經雨楓泉響不微。林樓日晩鳥烏飛。主人無事忘巾櫛。書几偏憐歲月歸。來無蹄轍是幽居。藥圃松園計太疎。峭出寒山微雨後。歸雲倦鳥夕陽餘。落日秋山乍有無。斷雲喬木勢相扶。橋頭更有騎驢客。政是林塘一幅圖。黃菊新叢近戶低。故人秋墨靜相携。前宵細月淸無寐。何限泉聲滿一溪。天地秋深草木衰。霜籬唯有菊花開。此時對客幽懷亂。砧杵聲高返照來。霜後山容瘦更新。登樓詩思寂寥濱。秋風有力吹黃葉。落日無心愁殺人。樓上西風送鴈羣。數行明滅遠天分。蒼茫去路無晨夕。斷續寒聲落暮雲。暝意蒼煙起遠村。歸鴉一二帶黃昏。故人不見靑門道。遙夜相思落木園。石井霜飛秋水寒。轆轤聲在曉雲端。美人纖手初無力。半落銀甁井上欄。城市年來未買山。秪勞歸夢薜蘿間。自憐形役浮生事。不似漁樵身世閒。詩篇强半惜流年。風物凄凄眺望邊。暝色遠連秋水岸。餘暉隱映滿山煙。墻槐庭栢枝相交。上有烏鴉各定巢。月細重陽人對菊。草亭蕭洒似寒郊。淸秋木葉下園臯。天畔羣山勢更高。騎馬不妨微雨濕。西風容易晒靑袍。柴門地僻少相過。秋暖南溪風日和。散步偶登高處望。數家砧杵夕陽多。疎星人語杵鳴家。樹杪懸燈望裏斜。響徹喬林風力緊。晨光歷亂起棲鴉。黃菊花前駐夕陽。疎籬多出亂山長。瘦驢纔過西林路。人影平分雨洗塘。明月流光滿太淸。九街如水夜鐘鳴。蒼蒼院瓦霜華重。庭木西風響不平。霜華凄動一庭杉。夜坐疎星照短衫。却似往年遊漢北。曉鐘斜月過西巖。</text>
<title>晩秋卽事</title>,<text>草閣淸秋簟席寒。黃花朝日上簾端。初停藥身輕健。閑抱詩書晒竹欄。</text>
<title>春日次明人韻 癸未</title>,<text>鳥語通隣舍。幽泉帶小亭。午雲千雉白。春樹四山靑。閑閱栽花譜。時開訓子經。同君且可往。江閣草生庭。</text>
<title>春過文子蘊園</title>,<text>隣舍皆花樹。鳥聲常不離。崖靑餘穀雨。城白帶游絲。書抱身閒日。琴停客到時。芳華難可住。初月更留期。</text>
<title>掌苑署。與諸人排韻。</title>,<text>直北華山眺望長。晩風官閣數人凉。庭松不死忠臣砌。壇石空餘太乙墻。雨氣籠城林靄重。水聲喧谷澗流忙。吟邊歎息葵花老。開落無心滿地香。</text>
<title>掌苑署再遊 二首</title>,<text>再遊官閣亦知難。地近煙霞古石壇。日午峰陰微轉檻。洞晴雲影數侵冠。莓苔澗道驢蹄滑。松栢宮墻鸛羽寒。簷外終南靑不了。半邊詩思遠相看。四山宜遠眺。輸在一樓前。園果無風落。巖湍得雨懸。庭陰初下鵲。松翠靜和煙。官吏身常暇。閒眠到夕天。</text>
<title>次金天瑞 光翼 卽事韻</title>,<text>床書强半蠧魚侵。曝晒堪憐歲月深。詞翰已知吾輩事。炎凉終見路人心。樓高落照初停硯。牕靜幽泉暗和琴。階竹蒼蒼看不厭。此君元是異凡林。</text>
<title>宿舟中</title>,<text>獨倚篷牕爽似秋。舊盟還欲伴沙鷗。漕軍語集湖南舶。江客燈明岸上樓。夜久帆檣依浦宿。天晴星斗映波流。蒼然望及無何地。落月諸山遠遠浮。</text>
<title>次學橋夜集韻</title>,<text>池邊夕草露華澄。小閣乘凉靜几憑。北闕風微傳漏鼓。中庠雨歇讀書燈。交情在洛東西社。詩格窺唐盛晩層。卧病刺桐花落後。相思吾阻盍簪朋。</text>
<title>同金天瑞過西隣</title>,<text>靑竹庭深日欲西。白沙園路淨無泥。煙林鳥下諸山晩。風院蟬鳴衆木低。信宿幾憐弦後月。幽期遙度雨餘溪。城南霽色江樓濶。更擬同君此地携。</text>
<title>初秋夜。宿圓通寺。</title>,<text>萬松山路細縈廻。絶頂風牕倚壁開。終古禪林圓一相。至今銘石照三台。諸天自靜泉空響。下界微明月欲來。香燭何人勤禮佛。夜深淸偈出蓮臺。</text>
<title>渼阿里途中</title>,<text>遠水晨光斂。微明露石門。谷嵐迷半壑。郊雨宿平原。歲月荒墳盡。漁樵近郭存。傍人同植杖。煙處見遙村。</text>
<title>夜深歸。與趙深遠 志浩 同賦。甲申</title>,<text>幾處笙歌動。遊人絡繹時。落梅餘舊曲。名節有新詩。月色春樓滿。雞聲曉陌遲。每年逢此夕。娛樂以朋知。</text>
<title>北隣夜集次尹都事韻</title>,<text>歲換梅花更欲凋。橫龕還數可憐條。雞聲向曙相連起。松影含晴漸不遙。月昃星辰垂半郭。春生雨露在中宵。君居窈窕山長近。早晩圖書伴寂寥。</text>
<title>同塔谷丈次杜韻</title>,<text>山靄遊春氣。晴光共有無。樓陰栖鳥下。城遠夕陽孤。叙話歸泉石。論詩及畫圖。板門隣大路。蹄轍每相呼。</text>
<title>過北隣</title>,<text>芳草閒園高復低。天機近有百禽啼。游絲翳日春山靜。黃柳濃煙夕岸迷。照眼花應寒食後。過肩墻與翠屛齊。滄江小舸同携手。將辦奇遊葛嶺西。</text>
<title>西園春日。同諸人賦。</title>,<text>西園春暮鳥聲中。却喜玆辰眺望同。垂岸柳條煙裏暗。滿城花氣日邊紅。山光相照才經雨。燕子低飛細逐風。爲惜芳菲寒食過。暫時文墨思無窮。</text>
<title>西園春日。同花谷韓丈暉之 旭 次前韻。</title>,<text>詩句等閒行處隨。萋萋新葉始生時。雲將日晩頻移樹。鳥亦花多不擇枝。芳草坐同幽澗靜。春城望與遠山遲。悠揚百物歸風雨。易去年光我已知。</text>
<title>艶體</title>,<text>美人花下思嬋娟。三五枝頭春可憐。儂亦看花心不已。休言郞獨愛花眠。</text>
<title>春題小林菴</title>,<text>隔林菴影小。松繞上房頭。花落禪扉靜。雲停佛座幽。秪緣城闕近。每有管絃遊。斜日齋鐘起。春山晩響浮。</text>
<title>晩春西臺排韻</title>,<text>登臨隨處秪憑遙。暇日風光又霽霄。白嶽城連時御所。靑門樹接五間橋。草花引蝶香猶在。堤柳候鶯影自搖。最是深春添一色。萬家新綠夕烟銷。</text>
<title>嘯臯途中</title>,<text>千林行趁落花時。樂事郊原並舊知。牛力在田方播種。雞聲沉樹不分籬。何多午饁沙邊集。遙度齋鐘谷口遲。非特道峰渾在眼。半天華嶽望逾奇。</text>
<title>圓通寺早起</title>,<text>莊嚴百劫道心齊。諸佛皆從天竺西。元氣抗衡爭列岫。靈源廻合遠鋪溪。巖霏似雨陰偏重。野樹如煙翠自低。邂逅蓮臺成一宿。出門鳥亦向人啼。</text>
<title>玉泉菴午飯</title>,<text>寺開萬丈下。千山藹如黛。中通半畒庭。嘉木菀以對。駕言振我衣。淸嘯山外內。茫茫一宇宙。古人今不在。潄飯仍玉泉。名區屬僧輩。</text>
<title>望月寺途中</title>,<text>暗逐鐘聲去。樵風滿耳聞。石危纔有逕。林邃自停雲。寺近浮屠在。天低列嶂分。更攀松桂坐。多日喜成羣。</text>
<title>回龍寺途中</title>,<text>躑躅花明兩岸。煙霞洞濕平朝。下山惆悵歸去。送客鶯聲漸遙。</text>
<title>回龍寺 懶翁所建</title>,<text>古石牛如卧。回峰龍似交。林生樵子逕。寺憶懶翁巢。滿壑風泉瀉。鳴樓午磬敲。捨之不忍去。高處見靑郊。</text>
<title>晦雲菴途中</title>,<text>且向齋宮路。遠從溪上過。鶯聲遷谷緩。人語出林多。古墓碑沉字。新亭樹拂柯。遲遲日未晏。芳草坐如何。</text>
<title>晦雲菴</title>,<text>遍以經行鐘梵家。滿山新綠映餘霞。藥泉遺迹詩篇在。樓院晴光店路斜。庵釋飯松眉似雪。宮娥禮佛鬢如鴉。天時政是淸和日。墻外木蓮方欲花。</text>
<title>石林寺早起</title>,<text>蒲團方曙色。風鐸動虗欞。亂石多年白。危峰一帶靑。水喧兼雨落。松潤以雲停。三復定齋筆。高風後輩聽。</text>
<title>淸風亭</title>,<text>一間亭古高聳。百丈潭回亂流。梅月石林勝地。淸風名節同區。</text>
<title>水雲亭</title>,<text>洞深鶯語滑。溪靜水雲纖。可識主人意。千峰盡入簷。</text>
<title>向南漢出郭拈韻</title>,<text>樹色環高岸。江聲出遠帆。城闉時暫隔。郊日照秋衫。</text>
<title>西將臺</title>,<text>環擁江山繞似屛。金湯空設百重形。先王警蹕行宮在。三士風聲古廟停。遺恨未窮松渡白。餘羞難改汗峰靑。西臺落木徘徊處。况復斜陽畫角聽。</text>
<title>渡廣津</title>,<text>汀樹風高天欲霜。柴門不正浦村荒。沙明獨鳥雲邊下。日隱遙山浪外長。漁子晩收鋪岸網。舟人秋語過江檣。渡頭指點葦塲近。歸路鐘聲野寺忙。</text>
<title>初冬南殿拈韻</title>,<text>官窻無事對南崗。紫閣峰高夜下霜。園僕掃庭飛落葉。山鴉避雨傍殘陽。塗灰殿影雲霄近。鐵松枝歲月長。却爲故人酬寂寞。倚墻寒菊數枝黃。</text>
<title>東鄰同聖文賦 二首</title>,<text>八門明月一庭閒。近市鐘傳九陌還。落木風霜凄獨夜。故人詩句說咸山。依俙往事疎燈下。跌宕奇遊六鎭間。短髮憐君違世路。布衣無改十年顔。邂逅靑門下。寒宵偶一過。鬢毛驚歲易。詩句感秋多。送客黃花病。逢君白雪歌。仰看明月晩。其奈聽雞何。</text>
<title>德水川慈氏橋</title>,<text>田原何莾蕩。歸鳥際寒霄。野豁昌陵店。沙崩德水橋。短碑行客駐。長磴夕陽遙。秋後村家事。兒童半入樵。</text>
<title>高陽祠堂谷夜坐</title>,<text>十月高陽落葉寒。松牕無寐壁燈殘。空山畏虎關門早。古郭聞雞坐夜闌。親戚情言仍信宿。田疇餘力作淸歡。墓田三世治桑梓。娛樂明時不換官。</text>
<title>哭長兒痘夭</title>,<text>人命若論氣。脩短在虗實。善惡如云報。禍福無盈溢。胡爲我之兒。一朝遽然失。默檢經行事。倘有欺暗室。年齒纔回四。敎數能記一。髧彼齊眉髮。斑衣初繞膝。惻惻復凄凄。不幸嬰斯疾。千載商也傷。黯黯心氣窒。事有仇謀命。醫豈乏良術。自家寔迷塗。窮阨非文筆。形容宛如覿。老淚何時畢。穉魂守空山。黃土昭白日。</text>
<title>臘月夜會北部直廬</title>,<text>紙牕燈細北風寒。初夜相逢脉脉看。殘署簿書翻枕上。舊宮松柏覆城端。月中山影渾疑曙。氷底泉鳴宛似灘。去歲玆辰多雅咏。故人梅下劇淸歡。</text>
<title>省外家墓 乙酉</title>,<text>土城莎草半頹崩。霜露空山歲月增。全氏當年那料此。外孫多在摠無能。</text>
<title>哭兒墓</title>,<text>爾若生時欣我迎。死而難起隔幽明。至今哀淚膓堪斷。悲痛如無父子情。</text>
<title>元朝雜體 丙戌○六首</title>,<text>晦日以前人齷齪。新年三日多淳風。德談歲拜謙恭意。肉食茶盤處處同。工商吏卒各紛忙。買賣經營來四方。富者無憂歡笑日。貧人冷落愁歎長。繁華子弟艶衣服。貂皮揮項白苧袍。純色唐鞋沈香帶。長安陌上意氣豪。三司歲末無公座。各自椎牛爲宴樂。大小民人四萬家。懸房卄處惟膽落。燃燈油似漢江水。做飯米同三角山。此外銀錢無數入。摠爲新舊送迎間。晦初之際須紛閙。打餠聲歇跳板聲。齋米山僧相繼至。聲聲盡是樂昇平。</text>
<title>元夕雜體 三首</title>,<text>橋上樓前人望月。如期而會古今然。去年明朗今年晦。畢竟陰晴都在天。新年佳節好相邀。明月遊人十二橋。處處占豐傳古事。萬家禾桿影春宵。來人還躡去人蹤。鞍馬如雲又似龍。此夜金吾元不問。一時同聽鳳城鐘。</text>
<title>早春移居卽事</title>,<text>臨溪有井四鄰閑。煙火相通一陌間。茅屋地寬宜散步。牙籤案潔可怡顔。門前細草霑春水。城上浮雲隱晩山。飮啄自來隨本性。看他禽鳥以時還。</text>
<title>干支體。敬次趙參判韻。</title>,<text>倚石高松生赤甲。茅簷還庇雨來辰。陂塘水暖魚知丙。天地春分日就寅。卷裏年光悲客子。盤中時物薦甘辛。秪聞耕讀吾全未。聖訓三嘆孝悌申。</text>
<title>八音體</title>,<text>松石書樓興不衰。籝金日賣貴疏知。人工細密餌頭竹。神韻徘徊桐上絲。土堗粗安須自適。匏樽難得敢言悲。木蓮社裏曾留約。革履布衣行夏時。</text>
<title>玉連環體</title>,<text>無邊風月想先儒。需學工夫噵下愚。心在辨明思與問。口傳吁咈夏因虞。吳蠶節近春林樾。越劒時防壯士軀。區別農資多種麥。夕陽猶自墾平蕪。</text>
<title>建除體</title>,<text>建寅斗柄向東回。爭泄韶光爰有梅。除厄門前裁歲畫。賀新堂上進椒杯。滿城簫鼓春同永。遶郭風煙雨半催。平圃通渠沙已暖。短墻盈尺石仍堆。定看萬品從時遂。卽自吾王布澤來。執燭欲謀良夜讌。凌雲終憶馬卿才。破琴流水歌翻雪。古匣衝星劒吼雷。危着岸松還庇屋。薰餘爐火不歸灰。成丹誰免彭殤論。垂白渾知鬢髮哀。收得羣書須靜玩。動移嘉木盡宜栽。開簾翠黛浮疎嶂。延砌靑錢長細苔。閉戶殘碁兼藥。庭陰候客且徘徊。</text>
<title>佛光里途中</title>,<text>客語新林中。人耕古墓下。平田糓雨過。峭壁風泉瀉。柳影橫山橋。花枝照野舍。感春意政深。問昔懷難捨。須臾浮世事。終是百年假。</text>
<title>津寬寺 二首</title>,<text>平郊漠漠寺門逈。苔逕澹澹前宵雨。瀑布靑山渾宿面。四載遊跡依梵宇。仰看天時三月半。細葉丰茸祗園樹。萬壑雲煙常在下。誦經高僧不出戶。砌石元來重修新。伽藍却是麗朝古。香積厨中引流泉。鐘磬樓虗松以補。欲種善根宜福田。遠公敎我淸凈圃。浮生百年如大夢。衣食之際摠辛苦。可學禪家無上乘。浩劫逍遙極樂土。連峰繞閣浸紅霞。杏花影重蓮臺午。閑庭草色映袈裟。講席翩翩馴鴿羽。漱飯純用薇蕨菜。行歌坐詩送春煦。靑鴿巢邊紫燕隨。寺門新翠雨晴時。連峰日晩初涵影。峭壁花濃不見枝。過客探春詩句細。老僧參講磬聲遲。前朝舊跡餘樓石。人世滄桑未可知。</text>
<title>曉起</title>,<text>欲曙寒山逈。疎星漸欲無。梵淸秋澗轉。樵起早鴉俱。窈窕環楓壁。虗明對杏湖。重城以下路。何用短筇扶。</text>
<title>又賦</title>,<text>城郭撫時序。鴻鴈邁西日。緬懷蓮燈宿。瞻聆政蕭瑟。始入華山去。山深境幽絶。霜露日以積。秋菓垂丹漆。回首楓林岸。霞光遠明滅。散步渡石橋。裁詩坐蘿月。崢嶸三角峰。眞面良可悅。淙淙巖泉瀉。隱隱鐘磬發。夜深無夢寐。星斗漸欲沒。蒲團對遠公。事事多眞率。結廬爰入定。淸癯化鶴骨。感玆浮生意。今古誠倐忽。夙抱名山期。靑年易華髮。玆遊須跌宕。長歌莫嗚咽。怊悵松桂路。明朝有一別。</text>
<title>十月二十日出郭。阿峴途中。</title>,<text>風雨前宵惡。朝來餘葉喧。宿雲迷野樹。羣嶂擁江門。出浦漁歌近。衝泥馬跡飜。帆檣晴滿眼。寥濶白沙村。</text>
<title>挹淸樓 二首</title>,<text>懸崖積勢一樓長。欄挹澄波㶑㶑光。漁戶晩煙迷返照。鷺沙晴羽集寒霜。湖中稅入營門重。畿內秋收舟楫忙。十月黔陽通眺望。六臣祠外遠山蒼。樓閣終年靜。滄洲盡日閑。柳疎沙市出。苔老釣磯斑。浦白前宵雨。江明兩岸山。漁歌自遠適。眞率共怡顔。</text>
<title>朴榮叔寄詩和之 丁亥</title>,<text>澤國春生一倍愁。吾人思甚去年秋。何當合席西園草。花鳥樓臺鎭日遊。</text>
<title>棣谷園。次風謠韻。</title>,<text>玆遊宛似浴沂歸。山閣風來曉雨微。鳥語不離花下逕。雲陰時覆樹間扉。詩篇邂逅情方逸。田畒經營計豈非。坐久却忘遲日晩。滿庭春草有晴輝。</text>
<title>在澗亭拈韻</title>,<text>城市稍相隔。雲霞行處賖。悠然過嶽寺。忽已到山家。詩句憐春草。衣巾映晩花。水聲近吾耳。亭下短橋斜。</text>
<title>趙明遠 志淵 園林。次西巖。</title>,<text>西園吟望屢過溪。坐對靑山憶舊題。客子遊春如昨日。主人無事卽深棲。雨花枝重墻頭亞。風柳條長戶外低。滿郭雲煙添遠思。寺樓何處與君携。</text>
<title>北隣小集次浣巖韻</title>,<text>庭花開且落。牕外任風翻。自愛簿書裏。每爲山水言。磵煙涵夕氣。谿草長春痕。却喜同隣住。幽情君所存。</text>
<title>夜又集次杜韻</title>,<text>厨人已具餞春盤。僮僕初停速客鞍。鐘漏催詩今夜晏。星河垂樹一城寬。天機不已雞聲起。仙骨蒼然鶴唳寒。花片倍憐紛此席。離懷隨處盡交懽。</text>
<title>四月初二日。與金天瑞，趙深遠出郭。</title>,<text>朝暾映粉堞。樵汲各相分。駙馬亭邊樹。貞陵洞口雲。村煙行處起。溪水坐來聞。塵事亦云少。將尋麋鹿羣。</text>
<title>在澗亭途中</title>,<text>萋萋新綠引筇長。出郭閑尋水石鄕。不息川流朝海去。無名花發滿林香。寺門隔岸松爲逕。村戶依山樹作墻。相見野人田畔立。西疇農事十分忙。</text>
<title>歸路過佛川 迴文</title>,<text>微雨山桃紅。細蕪平野綠。歸僧帶遠雲。晩磬鳴深谷。</text>
<title>又賦</title>,<text>入城歧路多。出城山水淸。邂逅二三子。倚杖聽澗聲。白雲在中谷。益愜松桂情。安得松桂間。結廬與友生。林鶯不已囀。山日欲西橫。</text>
<title>夜集蒼軒</title>,<text>蒼蒼星月滿天時。禁裏疎鐘度陌遲。相對丁香花落夜。一樓歌曲故人期。</text>
<title>趙明遠園林。拈韻共賦。</title>,<text>趙氏巖泉志。城西逈有園。四鄰茅覆屋。初夏草延門。宮鸛晴翻羽。崖松老錯根。親朋多醉墨。蒼壁掃雲痕。</text>
<title>郭外</title>,<text>谷轉流鶯語。溪添昨雨聲。石門新翠滿。松磴晩雲平。眼慣名亭近。詩晴太華明。親朋還少一。佳境不勝情。</text>
<title>歸路</title>,<text>暝踏溪聲去。明星生岸樹。樵歌有古腔。遠下牛羊道。</text>
<title>還家途中</title>,<text>乍別澗西寺。還歸山下家。但看煙起樹。不辨樹梢鴉。</text>
<title>九曲精舍。與主人及明遠諸益賦。</title>,<text>薔薇開且落。長夏雨晴餘。草綠庭何掃。山明詩可書。墻陰雲過處。棋響客來初。眞率主人在。淸茶具飯蔬。</text>
<title>彰義門途中</title>,<text>朝日入山中。披雲度石上。巖泉淸滿懷。復有松風響。</text>
<title>苑署同金汝心 得恒 諸人拈韻</title>,<text>蛺蝶弄晴暉。翩翩園上草。千章綠樹深。百囀黃鸝好。墻接仙人壇。洞回樵子道。天中佳節過。幽澗蒲花老。</text>
<title>舍人司拈韻</title>,<text>出水嬌荷映畫堂。曲欄斜日晩風凉。淸遊却憶舍人興。翰墨光輝此政長。</text>
<title>苑署仲夏。與嚴叔一 啓興 諸人賦。</title>,<text>受風松有韻。遮日栗垂陰。此處炎蒸少。移時坐卧深。官閒無事吏。山近自來禽。北磵蒼煙起。乘凉可一尋。</text>
<title>集蒼軒次東人韻</title>,<text>忘暑圍碁際。銷愁置酒中。暝光栖鳥返。凉意早蟬通。爽耳臨樓澗。淸懷過樹風。相將有眞率。諧笑故人同。</text>
<title>初秋旣望集蒼軒。次東人韻。二首</title>,<text>朱槿花香細入衣。綠槐門巷轉秋暉。新凉客已登樓卧。旣望杯將對月飛。泉石有心恒日夢。風塵干祿十年非。相看故舊留連久。濡筆蠻牋且莫歸。鐘動天街暝色遙。西樓候月澗煙銷。銀河點綴雲間影。碧樹蒼凉雨後條。荷葉酒携投轄夜。絺衣節晩聽蟬朝。徘徊渠獨悠然意。院鶴聲聲徹九霄。</text>
<title>閏月旣望集蒼軒。拈韻同賦。</title>,<text>華堂筆硯盡淸娛。景物秋園漸看殊。階凈却憐嘉菊長。樓高唯愛遠山輸。淸光在郭樹如整。酒數宜人詩不無。知是幽期難放忽。釣絲料理又玄湖。</text>
<title>蒼軒秋日卽景</title>,<text>歸雲映夕塘。落照飜秋木。開戶對靑山。悠然太古色。</text>
<title>秋日書懷十韻</title>,<text>秋溪雨洗白。幽思捲簾前。忽已稻粱節。幾何鴻鴈天。城西卜築靜。事外主人賢。藥憐隨枕。茅墻愛過肩。愧余有拙性。出郭無良田。雪案空銷夜。朱門謾費年。老蒼鬢髮感。疎放酒杯眠。霽沼虗明日。深篁翠滴煙。隔隣來遠杵。依樹聽寒泉。歸夢滄洲上。扁舟蘆月圓。</text>
<title>秋日集叔一宅拈唐詩韻</title>,<text>老木自生響。秋天空作陰。黃花九日過。蒼石一軒深。遠度驚霜鴈。寒鳴及暮砧。携樽如昨日。斟酌且寬心。</text>
<title>至後八日。集蒼軒。</title>,<text>西北蒼山繞此軒。寒溪橋靜少街喧。今余不樂歲云暮。零雪其滂山欲昏。閉戶嚴冬多好句。圍爐終夕煖深樽。虗明池上層氷合。月到圓時梅亦繁。</text>
<title>蒼麓金同知 時模 挽</title>,<text>樞府榮銜二品加。暮年遊賞水雲涯。詞垣波接滄浪學。壽域歌長棠棣華。座上醇風敦薄俗。庭前玉樹潤其家。嗟公衣履今難覿。霜月空山古道斜。</text>
<title>香泉金同知 時綱 挽</title>,<text>委巷人稱德巋然。受天之報子孫綿。重朞心制逾看孝。平日躬行已著賢。壽域恩波官二品。華堂歡樂老雙全。那知此夜靈車啓。淚落千秋薤露篇。</text>
<title>仲春十一。同洪彥章 穉圭，李汝章 景聃 出郭。戊子</title>,<text>二月都門天氣淸。春風緩步道峰行。莫言山柳村花早。也喜傍人歌嘯聲。</text>
<title>過在澗亭</title>,<text>尋眞去路復緣溪。丞相門深蕭寺西。村近每遮桑柘翳。亭虗偏受霧雲低。天如不遠羣峰屹。春自多聞好鳥啼。曾是十年留宿處。一庭新草慣提携。</text>
<title>轉向望月寺</title>,<text>流水桃谿寂歷村。隔籬山犬吠人喧。松間石錯迷樵逕。雲際鍾鳴秘洞門。載酒頻臨佳處酌。題詩易到落暉翻。來時碧嶂渾當面。入寺逾知境不昏。</text>
<title>與天瑞金君猷 鎭泰 叔一出郭</title>,<text>緩步隨流水。雲霞滿郭東。草霑寒食雨。衣拂晩郊風。却喜市塵外。能謀蓮寺中。翛然坐長嘯。此意與君同。</text>
<title>暮春西臺。同金進士 基長 叔一諸人賦。</title>,<text>不愁風雨至。聊喜酒樽逢。落照翻高樹。行雲度遠松。草平堪作席。山逈自爲峰。更覺玆臺勝。全城夕靄濃。</text>
<title>暮春集彥章軒。堂叔及安章五 尙德 汝章同賦。</title>,<text>桃花如錦杏花稀。三月無端看欲歸。佳釀滿樽人盡醉。晴泥沾棟燕新飛。嗜書誰謂明時用。多病從知卽事違。滚滚淸言猶未已。短墻斜日照苔衣。</text>
<title>三淸洞。同金進士諸人賦。</title>,<text>春杯頻酌晩山霞。杯盡何妨酒復賖。八判洞深黃鳥語。三淸壇古碧桃花。光陰不住浮生老。林壑多情去路斜。慣到高驢幽澗齕。隔崗煙火近吾家。</text>
<title>彦章宅送春</title>,<text>王孫樹下减淸遊。志士樽前歎白頭。簷燕數飛空自訴。林花閒發似相留。鉤簾霽沼明虗檻。開硯靑山入小樓。政是一般惆悵處。明年此日又新愁。</text>
<title>初夏積翠臺</title>,<text>山下人家盡蔭茅。樽前詩句競推敲。重城夕氣煙初起。芳草晴光夏始交。庭木垂團花結實。宮松翻白鸛歸巢。名園自古專形勝。肯數高亭在遠郊。</text>
<title>金壽慶 善餘 挽</title>,<text>往歲三淸把酒巵。酒酣歌曲使人悲。君何預度生非久。吾已頻聞惻在玆。不墜家聲身後胤。長留人世篋中詩。傷心淚落蘼蕪草。冥漠重泉有孰知。</text>
<title>彦章宅。同章五，汝章及堂叔賦。</title>,<text>尺牘遙相速。欣逢故舊顔。林花初落地。城日晩晴山。事簡簿書裏。心存江海間。上旬明月在。握手醉柴關。</text>
<title>菊九絶句</title>,<text>嘉菊稱黃錦。其餘皆下流。故人贈數本。知是多情投。盡日出門歸。未看嘉菊色。移燈照菊盆。淸露方流滴。日日勤灌水。置盆擇凈土。不知花草人。嘲我太辛苦。妨雨又妨暘。過中則有傷。不乾而不濕。便是保生方。陶令愛寒操。不然那好栽。繁霜九十月。澹澹籬邊開。廵簷不計數。愛此凌霜花。秋雨書燈下。疎枝側側斜。儉巖山下室。酒熟去年秋。一吸喉間馥。寒英似蟻浮。數叢墻下在。霜落始爲開。巫峽淸秋夜。杜陵愁未裁。霜深花不變。柯葉復靑靑。明月引疎影。離披動一庭。</text>
<title>月季四絶句</title>,<text>此花開最久。自夏至秋節。不枉宋人詩。風流稱第一。紅白最嬋娟。枝枝好顔色。未知百花中。有玆開陸續。莫誇桃李好。不過一旬花。若道繁華久。應無此樹加。南中風土暖。大者過於籬。厥土無知貴。京師始擅奇。</text>
<title>初夏杏谷。拈韻共賦。</title>,<text>樽前何事說閒忙。醉後渾忘夏日長。一曲高歌將進酒。林花亂落繞筵香。</text>
<title>杏谷初秋集</title>,<text>書軒東畔古松盤。池上西風生薄寒。却喜朱炎隨雨退。更憐靑嶂入樓看。殘蟬抱葉斜陽靜。匹馬嘶林一院寬。對月今宵眠不得。綠荷零露曉應團。</text>
<title>仲秋夜。集審哉溪亭。</title>,<text>西隣步屧捨驂鞍。留語溪牕稍覺寒。樽酒有情堪秉燭。床書無競勝居官。槿香斷續風前細。荷露輕盈葉上團。莫道明星垂半郭。良宵可以盡淸歡。</text>
<title>閤梅 四首</title>,<text>移得西林手護栽。任他風雪日相催。身同逸士宜深處。待似高賓數問廻。滋蘂遶枝珠錯絡。盤楂橫幔月徘徊。商量盡是題詩料。嗅馥含杯可盛開。賦未開煖水深龕花意催。化工於此莫相猜。通宵不寐香微動。竟日頻窺句欲裁。瓣有高低同本植。枝分南北候時開。西湖昔稱忘形士。今古一般戀戀回。賦半開花前淸賞笑頻開。信宿斯樓輒把杯。遍體珠英魂欲幻。滿枝香雪霽還來。蝶難尋到天寒緊。人自留題歲律催。庭有靑靑松栢樹。襟期相托一窻隈。賦盛開疎粧淡薄减芳腮。月在嘉平春色催。雖費人功知性早。倘論花首始君開。懸楂耿似晨星動。落地翻如點雪來。起向紗窻惆悵立。餘香猶襲小軒隈。賦落花</text>
<title>小陵。同金汝貞 義恒 諸人賦。</title>,<text>風聲入夜滿西園。耿耿篝燈照不昏。繞院松高凌雪色。隔窻梅暖洩春痕。自然難捨比隣釀。便欲相忘浮世言。却憶華山前歲宿。上方幽靜堗深溫。</text>
<title>石池 己丑</title>,<text>磨琢山之石。方圓貯水靑。貞期千劫久。淸可萬形停。波動知魚泳。科盈覺雨經。當軒供玩賞。題品到看星。</text>
<title>端午</title>,<text>榴花紅日檻前闌。蒲葉淸風池上寒。艾虎相傳荊土俗。櫻桃新薦漢宮盤。幾隨形勝登樓賞。倍惜天時對酒歡。處處朱門團扇至。頒來應自五雲端。</text>
<title>三月西臺賞花 二首○甲午</title>,<text>陟彼雲崖眺望賖。白山芳草夕陽斜。春風本是多情緖。一夜通紅千樹花。今年同賞苑西花。芳草多生隔岸家。春樹渾沾前夜雨。夕煙仍作滿山霞。臨高坐已城雲近。細酌歸應磵月斜。淸境宜人俱邂逅。題詩莫道返棲鴉。</text>
<title>沁都之行。次陽川。</title>,<text>停帆楊子江。秣馬巴陵郭。西望海天開。浮雲同一色。</text>
<title>射虎石 庚子</title>,<text>山巓老石虎如蹲。石背長留飮羽痕。威武至今空悵望。隴頭流水咽黃昏。</text>
<title>燕舘除夕。次高蜀州韻。</title>,<text>人情難作此宵眠。南舘寒燈倍悵然。家國天涯消息遠。不堪明日又新年。</text>
<title>夷齊廟 辛丑</title>,<text>忠臣孝子兩全軀。不盡淸風竹與孤。登彼西山何所適。成周世亦遠唐虞。</text>
<title>望海亭</title>,<text>萬里長城地盡頭。登樓此日恨悠悠。欲將遼海千頃水。一洗吾東丙子羞。</text>
<title>東關驛遇雪。拈韻夜賦。</title>,<text>客愁擾亂向誰寬。惟有塵沙滿弊冠。鞍馬勞心雙鬢白。關河遇雪一春寒。故園梅竹那無想。異域杯樽强作歡。此地尋常眠不得。驛樓鳴鐸夜將闌。</text>
<title>洞仙嶺 癸卯</title>,<text>迢迢嶺路入松間。咫尺丹崖亦可攀。笙鶴千年何處去。雲霞依舊洞仙關。</text>
<title>月波樓</title>,<text>粉堞依崗勢。蒼煙捲野秋。江淸環赤壁。樓逈俯黃州。題詠元多勝。登臨易散愁。波心月出夕。幽興泛舟遊。</text>
<title>咏山丹花 丙午</title>,<text>金蘂紅葩色最奇。始開春盡夏交時。此花何事林間在。逸士如斯世莫知。</text>
<title>燕 代兒輩課作○癸丑</title>,<text>春社年年每不違。畫樑深處語還飛。昭陽殿上何堪別。盧橘寒江與鴈歸。</text>
<title>睡僧 丙辰</title>,<text>趺坐蒼苔古壁陰。水雲蹤跡摠無心。低頭不語疑禪定。闔眼凝思似道深。閒夢幾勞西域去。片時渾忘上方尋。升沉世事醒何益。任爾斜陽下遠岑。</text>
<title>老驥次弘谷韻</title>,<text>伏櫪徒存千里名。衰疲無復四蹄輕。當年不怕天山遠。此日猶思月窟橫。疎雨暗廊空自齕。朔風遙夜却悲鳴。時時紫陌香街夢。節度金鞭耀鳳城。</text>
<title>咏瓜</title>,<text>擇置良田又早耕。及時培灌好經營。無難吐蔓叢蕃茁。未了開花子老成。沉綠可肴紅露酒。劈黃宜煮葦魚羹。東陵去後知音少。秋圃銘心莫遽輕。</text>
<title>穉熊次山谷韻</title>,<text>毛骨幼時不甚頑。相隨犬豕戶庭間。當厨爇火如人意。緣木爲樵學狖攀。馴久詎期無後患。肥來尤可放深山。冥冥野性終難改。怪底峒氓視等閒。</text>
<title>木枕</title>,<text>一尺松根刺繡强。閒來無日不匡床。黃粱已熟春眠晏。莊蝶初迷午夢長。薄醉旋從攲後去。煩愁多自卧時忘。老夫與爾同消遣。山月林風滿草堂。</text>
<title>怪石</title>,<text>査枒蟬骨峙堦庭。苔面强爲數尺零。浸臼廻波生鴨綠。當軒秀色拂螺靑。中峰欲吐雲霞氣。全體翻成砥柱形。異品元來登禹貢。靜觀聊自養心靈。</text>
<title>硯滴</title>,<text>磁器光如白玉奇。書生筆硯每相隨。方圓參得三才象。孔竇旁通兩曜儀。中貯水泉無盡日。內噓潮汐不違時。靈心爾獨藏玄理。唯許人間達者知。</text>
<title>次安和堂 馬景羲堂號 述懷韻</title>,<text>瀟洒圍庭半畒寬。薜蘿門巷一身安。閒聽細澗頻移席。仰視高雲或墮冠。蝶夢有時迷午榻。鷗盟多日在江干。知君筆繼鍾王後。因以詩兼盛晩看。</text>
<title>六月旬日。集中書堂拈韻。二首</title>,<text>暇日登臨此畫堂。重欄迢遞遶荷塘。菌生磵屋頻經雨。柳蔭官庭自送凉。兒趁快晴新浴喜。吏緣無事晝眠長。歌謠聖世吾儕會。十紙詩成酒滿觴。不盡流年感。林蟬奈近秋。三庚知幾日。諸子更登樓。樹氣空階靜。荷香霽沼幽。緬思凉夜月。松石續奇遊。</text>
<title>千眼厨</title>,<text>燕製倭粧擧世誇。富人堂上競豪奢。香皮體金絲亂。螺殼生紋瑞靄斜。開闔外成雙箇戶。收藏中設幾層家。從知妙器爭爲用。彩樻綾箱不得加。</text>
<title>靉靆</title>,<text>琢玉雕氷一㨾淸。平分日月自然精。雙輪已有含光遠。老眠偏多藉力明。喜是高樓纖芥見。快於殘燭細書成。看他百物皆無隱。至寶人間鏡以名。</text>
<title>夢</title>,<text>今古人生逆旅同。蝶迷粱熟一般空。晝思盡入朦朧裏。春睡纔成輾轉中。大塊文章猶假我。流年華髮獨餘公。北牕剩得淸凉卧。粧點羲皇以上風。</text>
<title>射糖盤</title>,<text>當年何以射糖名。兩石交磨大麥精。送夏農家飛糓雨。快晴村戶隱雷鳴。斡旋已得璇璣象。輪轉深將日月行。器用許多皆聖作。二儀元是濁而淸。</text>
<title>齇鼻</title>,<text>沈酒如令面發烘。伯倫當日滿身紅。雞冠病血纍纍聚。鶴頂傷痕在在通。一隻高梁橫崒嵂。雙星流彩碍西東。兒童亦是多驚怪。逐隊喧騰市陌風</text>
<title>醉眼</title>,<text>狂歌癡笑事堪頑。此漢醒時意甚閒。坦道高低行步際。昏花絢爛立談間。元無泣別空含淚。縱有回眸不見山。欲語未成還咄咄。公然熟視可憎顔。</text>
<title>轆轤</title>,<text>村女蓬頭亂似麻。銅釵無色鬢邊斜。空欄柳影籠殘月。古甃蛩音隱片霞。露井引甁揚玉液。晨泉橫綆㨾金蛇。紛紛汲得爭來往。多少厨煙百姓家。</text>
<title>蜂衙</title>,<text>木筒隨處萬衙成。造密爲生最好營。採蕋每從花際去。拾芳時自草間行。工程不輟無虗日。紀律申嚴有角聲。及到秋冬深入室。微蟲之智却分明。</text>
<title>柳</title>,<text>鶯啼燕語暮春時。簾幕無風午影遲。陶令門前靑幾縷。亞夫營裏綠千絲。長條折短行人贈。羗笛聲悲怨別詞。最是渭城微雨後。高樓酒幔互參差。</text>
<title>菊花</title>,<text>自掇寒英酒滿觴。山家留得幾重陽。林間獨保幽香在。霜後偏多晩節芳。松竹幷淸堪作伴。芝蘭同操不勝凉。中庭皓月天如水。愛爾籬邊一色黃。</text>
<title>松</title>,<text>赤甲虬蟠歲月因。山中日夕復相親。淵明獨撫凌霜節。秦帝徒封避雨身。直氣干雲千尺逈。淸陰遶壁四時新。莫云材大難爲用。廊廟棟樑有主人。</text>
<title>琵琶</title>,<text>古譜流傳樂府辭。何人彈得百般奇。邊聲掩抑思鄕淚。中曲徘徊出塞悲。湓浦秋燈添酒夜。連昌花月拂絃時。餘音散入東風遠。樓上凝雲半欲垂。</text>
<title>竹</title>,<text>裊裊猗猗滿院陰。此君淸操出凡林。湘川不盡英靈恨。淇澳恒存儆戒心。每憶琅玕鳴鳳至。或聽風雨老龍吟。晉時七子多疎放。荷鍤携壺每日尋。</text>
<title>月</title>,<text>太陰精聚一輪淸。照得山河大地明。桂殿姮娥憐獨睡。蟾宮玉兎學長生。天涯幾入行人望。閨裏頻霑少婦情。萬戶笙歌多夜宴。高樓歡笑樂昇平。</text>
<title>梧桐</title>,<text>嶧陽云有鳳來鳴。無乃斯言浪得名。圓葉滿枝如許大。碧紋籠體不勝淸。勤培自取生凉氣。愛植初爲聽雨聲。日夕西風井上起。秋懷奚但楚人驚。</text>
<title>麥浪</title>,<text>秧靑稻壠水成河。葚紫桑林草滿坡。曉霧籠原千頃海。午風吹野萬疇波。蒼茫鷺下洲邊疾。絡繹人歸浦外多。疑是農家臨浦口。夕陽籬落賣魚過。</text>
<title>蜻蜓</title>,<text>海燕成巢梅子肥。簾前款款午風微。荷塘水綠高低影。芹壠波晴上下飛。幾伴佳人闘草去。或隨芳蝶拾花歸。若逢蛛網能先避。微物猶然早見機。</text>
<title>鴈</title>,<text>零露頻繁天氣淸。雲端時見數三行。樓頭夜雨驚寒陣。木末西風落遠聲。遊子鄕心空悵望。佳人錦字更多情。春秋去路分南北。水國黃粱滿目橫。</text>
<title>牛</title>,<text>老子咸關更不逢。長陂草綠午陰濃。齊城夜穴爭奔勇。周野秋林放散蹤。圃墾軟柔經遠陌。峽耕堅硬抵高峰。主人何事無寬貸。努力行時尙叱慵。</text>
<title>燕</title>,<text>三月如期返舊棲。百花將發草萋萋。雕樑語盡千般巧。高閣風開兩翼齊。頡頏每含宮柳絮。參差爭掠水芹泥。生雛已長秋飛去。南國如春路不迷。</text>
<title>鶯</title>,<text>怳愡翎毛久傳名。禽中美麗合傾城。花帷巧滑千般語。柳幕偏濃百囀聲。洛浦遊仙疑稅駕。秦樓王子謾吹笙。綿蠻能得丘隅止。一讀葩經倍感情。</text>
<title>蓮</title>,<text>淸風吹送滿池香。翠盖團圓水面凉。不染淤泥多秀色。全無雕飾異羣芳。高標端合稱君子。艶態何心比六郞。半畒澄明花影動。中宵月色合飛觴。</text>
<title>蛾眉</title>,<text>秋水星眸畫更難。晨粧徐拂百花闌。銀鉤影落澄江裏。弦月痕生碧樹端。歡處翻開傾國笑。愁時頻蹙遠山寒。沉香亭畔人如玉。却憶當時帶醉看。</text>
<title>雲鬢</title>,<text>雙眉巧畫遠山蒼。粉白鉛紅翠袖長。日照榴裙明六幅。雲橫螺髻侈全粧。嬌容綠水秋蓮秀。艶態藍田美玉香。何事漢宮高一尺。不施髢也亦云芳。</text>
<title>角觝</title>,<text>此有奇謀彼不知。相機應變力兼隨。交頭幷脚逞能處。覆雨翻雲决勝時。初則爭持掎角勢。忽然驚倒出人思。少年豪氣眞堪羡。來歲朱明又好期。</text>
<title>丹楓</title>,<text>閒來隨處駐行車。風拂烏巾一任斜。滿谷紅霞明石逕。半山丹壁暎人家。淸霜染盡千林葉。寒日粧成萬樹花。當歲赤城如是否。九秋幽賞更淸華。</text>
<title>龜</title>,<text>從用明堂每稽疑。卜于邦國及于私。體兼玄武先天象。形備純文太極姿。獨脉延年能耳息。靈心不老幾頤期。如何琢石三分肖。峴首穹碑墮淚宜。</text>
<title>蠅</title>,<text>蟋蟀吟秋却有能。爾羣當夏最淫朋。長時黑白從何競。盡日營求此可憎。止棘詩多諷世遠。匪雞聲或警晨興。其雖困我牕前睡。將奈寒天十月氷。</text>
<title>霜</title>,<text>淅瀝西風撼樹端。秋園物色政凋殘。初飛屋上餘痕白。數下林間萬葉丹。禾陌收藏連日急。蓬牕紡績徹宵寒。靑燈又讀歐陽賦。歲暮幽懷此際難。</text>
<title>鷹</title>,<text>行獵秋原放遠飛。將軍意氣醉方歸。寒霄雪片飄颻影。絶壑風聲攫取威。雉兎屛蹤如許疾。弓刀無色爲誰圍。錦毛皎潔身輕快。閃爍雙眸耀日暉。</text>
<title>次千君善 壽慶 草堂韻 二首</title>,<text>白山之下一茅廬。明月淸風樂有餘。好學千君眞可愛。家貧猶不賣詩書。蕭酒衡門上下廬。塤箎相和奉親餘。顔回陋巷樂無改。謝眺靑山詩可書。</text>
<title>白時晦 景炫 晬日小集。次唐人韻。</title>,<text>人間耳順過。何必道長生。遶閣南山秀。當簷老檜聲。黃花開晬酌。華髮感時情。親友留詩賀。爭思報聖明。</text>
<title>十月旬九。集涵翠園。次唐人韻。</title>,<text>老菊猶餘色。前秋幾展眉。林寒生雨後。梅信入冬時。病不詩情倦。衰多步屧遲。一牕樽酒會。城日暫看移。</text>
<title>春盡日。獨酌餞春。</title>,<text>落日如將別意忙。倚欄惆悵獨斟觴。春風本是多情緖。留着殘紅樹底香。</text>
<title>次山谷主人立廛觀燈韻</title>,<text>奇巧能成七曜開。母燈胸抱子燈恢。靑玄赤白隨方出。南北東西逐隊來。高並竹藤臨紫陌。彩連星月照瑤臺。分門立戶終歸一。環索相牽替往廻。</text>
<title>官齋夜宿 宣惠平倉</title>,<text>却喜今辰會。蒼顔盡舊朋。官樓初卜夜。暝戶稍懸燈。細路穿林遠。疎星帶水澄。寺鐘來不已。應起上方僧。</text>
<title>洗劒亭口呼</title>,<text>倚杖翛然望遠空。水亭人語夕陽中。千章綠樹溪邊寺。鐘磬聲來谷口風。</text>
<title>贈次兒沁都之行</title>,<text>王事靡盬肯說艱。有書猶可慰離顔。帆過楊子澄江裏。路指三郞古堞間。浩渺煙波迷白日。蒼茫雲靄滿靑山。依依不捨倚門待。魂夢中宵幾往還。</text>
<title>次涵翠園。咏葡萄韻。</title>,<text>張騫星槎辛苦移。甘泉細瀉武皇池。蒼龍宛轉長枝遶。碧玉團圓老顆垂。架下定無三伏熱。樓頭能作半簷帷。嘗來異味宜消渴。瑤海蟠桃更後期。</text>
<title>唐谷崔同知晦之 潤昌 挽</title>,<text>傳家孝友著名人。玉樹雙枝並照鄰。散秩曾躋樞府貴。瓊華旋入續篇新。沉潛德業詩書裏。沐浴恩波七十春。九老會中今少一。空山梅月倍傷神。</text>
<title>馬同知景羲 成麟 挽</title>,<text>太息吾儕已白頭。今年又哭老朋儔。花開洛社春如昨。日暮眉山水自流。地下深憐塵骨朽。人間惟有筆名留。安和堂裏諸君帖。盡道平生所學優。</text>
<title>春盡日小雨。奉呈山谷。戊午</title>,<text>南山秀色遶牕欞。風入疎簾酒易醒。今日餞春春不住。滿庭芳草雨零零。</text>
<title>燈夕後三日。小集拈韻。</title>,<text>閒來無事憇藤床。病後猶嫌四月凉。髮白倍憐吾輩老。樓高剩受遠山長。尋香晩蝶穿芳樹。暎水新荷點小塘。散步不妨西日下。微吟思入篆煙蒼。</text>
<title>仲夏集涵翠園</title>,<text>庭園物色日相催。照眼榴花蝶又媒。松笋酒從隣舍買。杏洲魚上午盤來。潺湲小澗通籬細。點綴流雲度郭回。社裏諸君同避暑。凉風多在洗心臺。</text>
<title>回甲晬日有感强題</title>,<text>父母劬勞日。餘生感淚垂。無窮卯歲痛。難抑甲筵悲。至德何由報。萊衣不復期。膝前諸子祝。山壽獻吾巵。</text>
<title>回甲晬日有感。强賦長律一首。敬呈香社諸公座下。</title>,<text>人間周甲不曾期。今日興懷倍有思。生及崇禎重戊歲。躬瞻英廟太平時。六男獻酌斑衣舞。九老參筵皓髮垂。先世德音綿遠報。華堂多受十篇詩。</text>
<title>黃僉知士正 德諄 挽</title>,<text>儒雅風儀世所稱。翠園諸老有良朋。君恩祖子孫偏荷。家訓詩書禮以承。秋水傷心徒極目。空山揮淚已沾膺。重泉一訣奄千古。落月虗樓獨夜澄。</text>
<title>涵翠園。別東厓金晦章。</title>,<text>茱萸紅實滿墻頭。嗟我微官昨已休。亭午薄陰生雨意。山園細酌送君愁。尋常一會頻相憶。五百長程幾上樓。耿耿臨分還不語。白雲蓮社阻同遊。</text>
<title>出郭 九月初三日漢北之遊</title>,<text>蕩滌塵間慮。遙尋郭外遊。新霜征鴈背。寒露野蟲秋。九寺楓應好。前宵雨已收。蓮燈今夜會。茶熟上方頭。</text>
<title>山映樓</title>,<text>樓閣新成勢翼然。流泉百道畫欄前。將軍敗堞空山裏。圓證穹碑古寺巓。白髮携樽黃葉路。秋城聽鴈暮雲天。東林細月如期上。今夜論文亦勝緣。</text>
<title>重興寺 昔稱華巖寺</title>,<text>禪扉終夜靜。諸老共論心。流水無冬夏。靑山閱古今。洞虗雲起塔。天曙露收林。誰識華巖裏。來遊興轉深。</text>
<title>夜夢忽作金剛之遊。歷覽萬二千峰。覺來燈光未滅。天色欲曙。盖有宿願故也。聊賦長律。以叙其事。</title>,<text>望眼森森老未能。蓬壺一念夢中登。爐香石榻開眞界。梵語繩床悟大乘。高下塔光雲共聚。萬千峰色月俱澄。覺來偃卧書軒上。牕外葉聲吹曉燈。</text>
<title>送人赴燕 代人作○五首</title>,<text>京洛尋常酒席同。送君今日意無窮。燕南渺濶三千里。驛路逶迤古塞中。長亭斜日照徘徊。別語離情共把杯。驛樹寒梅開早晩。開時能寄數枝來。統軍亭上暮雲凝。一帶灣河始合氷。此地送君歌出塞。朔風寒雪別愁增。松杏堡荒古戰塲。黃沙白草月如霜。年年使節經過處。吊古行人幾斷膓。淸聖遺祠倣首山。煌煌圭冕宋朝頒。庭前翠竹凌霜雪。歲暮寒天不變顔。</text>
<title>山谷主人晬日小集。得尋字。</title>,<text>巷陌疎砧不斷音。歸雲城上故多陰。林風憀慄秋高意。籬菊離披歲暮心。老子登樓山日晩。主人開席酒杯深。弧辰况是逢佳節。吾輩何辭自遠尋。</text>
<title>白同知時晦挽</title>,<text>襟期冲澹美風姿。如水交情滚滚隨。少日銀臺賢別駕。晩年樞府老同知。天恩浹洽終身感。詩韻淸新各體奇。香社凋零君又逝。白頭哀淚不禁垂。</text>
<title>五月八日小集。得霞字同賦。己未</title>,<text>容易塵間鬢髮華。長生無術餐瓊霞。朱櫻爽口時新果。紅蘂明眸月季花。堦靜草香侵酒席。園深鳥語似山家。主人剩有逍遙興。摩詰輞川豈獨誇。</text>
<title>送喜姪之楊州郡齋</title>,<text>維楊客路靑山裏。遊子吟鞭綠樹間。行到郡齋何所事。投壺散帙有餘閒。</text>
<title>一碧亭得陽字</title>,<text>駙馬名亭湖水陽。山光輸入一樓長。沙鷗晩集汀洲白。秋樹晴搖島嶼蒼。焉得眼前瀟灑地。能超身外是非塲。吾今老矣無他事。對酒偏憐野菊香。</text>
<title>夜</title>,<text>黃菊元非笑白頭。花前端合酒杯酬。寒潮夜落臨江戶。霜月秋高抱石樓。我欲題詩無夢寐。君今多暇足風流。從知信宿塵緣少。明日相思亦勝遊。</text>
<title>又題贈主人</title>,<text>圖書景物可怡顔。從此塵機也不關。魚蠏多生麻浦市。雲霞常起果州山。江湖滿地樓臺好。松菊盈庭杖屨閒。愛爾主人淸福在。百年身老水雲間。</text>
<title>三月卄九日。會西園得花字。庚申</title>,<text>憶昔登臨園路斜。重來留戀此山家。韶光屈指春無幾。樂事掀髯酒更賖。輕靄漸生深巷柳。夕陽偏照滿城花。諸公莫忘玆辰會。俱是浮生鬢髮華。</text>
