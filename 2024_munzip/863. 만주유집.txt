<title>病中聞喜報。口呼七百五十字。</title>,<text>時聞吳三桂與孫將軍延齡，鄭將軍之舍。各據廣西福建諸省。迎立朱氏。起兵討虜。帝王迭興亡。天下如奕棊。前後凡幾閏。萬古吾一噫。盖從三代來。仁得暴失之。戰國何紛紛。兵戈無已時。天子下明堂。七王爭雄䧳。狂秦肆然帝。魯連耻爲夷。金刀剪鶉首。赫業四百朞。海內鼎三分。火井炎已衰。馬運亦云迄。宋齊梁晉隋。仙李春已暮。五胡還猖被。大宋啓休明。日月光中逵。旄頭蔑金文。崖海龍舟悲。天地厭腥穢。聖與河淸期。尺劒掃風塵。丹極堯衣垂。賢君世承承。再見唐虞治。豺狼撫而馴。玉帛來相隨。金甌完不决。瑤鏡全無。吾東小事大。偏荷皇天私。祖宗所北面。侯度何曾隳。逮昔萬曆年。洪惟神武姿。威德鎭遠邇。四夷受鞭笞。往在壬辰歲。黑齒敢西窺。毒祲天東來。壓海驅蛟螭。先王涕去邠。宗社朝暮危。殺戮血千里。生靈靡有遺。皇帝按劒怒。詔出十萬師。天聲震日本。掛弓扶桑枝。旣魚餘不肉。欲報身可糜。所以東國民。戴若父母慈。至今社不屋。謂非天也誰。崇禎不忍說。古豈無亂離。逆竪先射日。神器歸胡兒。慘甚景陽井。溝瀆見彩眉。亡由高用事。睿明曾不知。惜哉皇極殿。氊裘非爾宜。琮璜寄荊棘。邈彼東南郵。蜂君與蟻臣。何處成朝儀。久矣崇德初。天星多換移。華人泣辮髮。對鏡空嗟咨。彤廷周衮冕。幾多臣僕爲。金宮漢嬪嬙。反是頳王姬。皇明尙不𣸵。始信還復疑。漢民不忘漢。王師來已遅。忽有西風報。失喜淚漣洏。朱氏有一龍。日角神扶持。周啓是元始。絶域猶王基。吳鄭二將軍。韜靲天所資。誓心淸中原。張籌陳出奇。孫豈孫子後。衛霍爲偏裨。耿疑耿弇裔。頗牧才還卑。其威若雷霆。其勇如熊羆。長驅百萬兵。後駁前猛虎。虹蜺耀劒戟。雲霧翻㫌旗。水而駕海若。陸可役地祗。時秋馬正健。天雨士不飢。刮蜀誇吳楚。羽檄星電馳。變化在號令。鬼神趍指揮。關應躍赤兎。羽亦鳴烏騅。風起岳王廟。石勒羊公碑。忠義有所感。人從物莫睽。天亦助殺伐。氣肅金飈吹。沙塲舊白骨。讐怨多孤婺。婦孺欲操戈。跛躄可登陴。頑鈍喜聞鼓。跋踉思死綏。以我直而壯。制彼老而疲。鯨鯢未爲橫。詎敢安龍池。犬羊不復恣。從此遁燕支。竿懸可汗首。足踏賢王屍。更掃黃金㙜。衣冠朝玉。燕山藹佳氣。象闕明瑞曦。煌煌太祖業。百世傳鴻規。東臣雖白首。請賦中興詩。回首南漢山。會稽無參差。忍恥非此心。豈我今無辭。三歎鴨江水。日夜西逶迤。</text>
<title>吳將軍</title>,<text>將軍立天下。䧺勇無與匹。忠孝與俱生。寸赤神可質。海外聞亦早。始終吾且述。皇明大都督。三十已仗鉞。逆竪殺其父。禍 缺 那忍說。志在夫差報。事異李陵屈。宋心而金身。胷中有漢節。所以待天時。良弓不虗發。雲南豈胡土。蓄憤多歲月。一皷義氣飛。三軍皆沬血。崇禎百世耻。可挽天河雪。諸葛誓恢復。岳飛死王室。雷霆在號令。熊兕爲士卒。羣雄隨叱咜。猛虎休咆哱。長驅指燕薊。雲鳥蔽吳越。初聞戰荊楚。復道渡江浙。時雨所過地。周啓年月日。婦兒爭蹈舞。遠邇擧欣悅。可哀帝王都。久爲狐兎窟。不但淸中原。餘威震遼碣。忽有西來語。云亡緣一疾。傳之豈其眞。天亦感忠烈。忍令神州大。又任鯨海沒。况天生李郭。意在平胡羯。閏運不宜長。明祚非易訖。將星詎先落。旄頭庶幾滅。三嘆疑不疑。西風吹瑟瑟。</text>
<title>喜報</title>,<text>中原消息久無聞。忽報秋風掃虜氛。天下寧無一男子。江南亦有四將軍。長鯨北遁猶驚浪。八馬東來已彩雲。周啓年從今日始。衣冠免化犬羊羣。肅氣行秋助北征。威聲先已震燕京。蔽天㫌旆東南路。駕海樓船百萬兵。峴首風高羊祜殿。浙江濤怒伍胥迎。中原婦孺猶思漢。早晩金㙜一掃淸。</text>
<title>聞吳將軍大擧渡江。有飛動之意。吟成一律。</title>,<text>大明天下有英䧺。破竹長驅壁壘空。柒齒七千皆惡虎。蒼頭百萬亦咆熊。旗㫌影暈燕山月。劒戟光飛楚野風。若在北朝身便死。吳王初豈岳王忠。</text>
<title>聞鄭將軍率舟師到江都。疑信之間。占此一律。俄知其虗傳。而文旣成矣。存而不棄。是亦助順之意歟。</title>,<text>報道樓船十萬兵。駕風驅電到江城。北飛殺氣衝胡塞。西送威聲振帝京。運不百年亡有日。理無長夜晦還明。腐儒亦欲操長戟。四海腥塵一掃淸。</text>
<title>西報不吉。必是浪傳。口占一律以自遣。</title>,<text>吳老精忠婦孺知。豈天終使夏爲夷。岳王已誓中原志。葛相方驅北伐師。皇極擬瞻周日月。都人思見漢㫌旗。云亡若是眞消息。萬古山河不盡悲。</text>
<title>煥章庵行 並序</title>,<text>余在丹丘。得見尤菴在蓬山書別紙。有云昔老峯閔台奉使於燕。求得崇禎皇帝御筆。以爲如有貨者。雖萬金無愛也。有一明人來示非禮勿動四大字。將以金償之。則不受而却走。盖感閔台之誠心也。曾與閔台謀其久遠之圖。摸刻於華陽之石崖。上覆傍遮。可庇風雨矣。始欲結屋於其側。守以山僧。名曰煥章。盖取論語煥乎文章之語也。事未就而罹此禍罟。勢將朝夕就盡矣。念昔孝宗大王念此虜之不可共天。痛憤怨疾。期伸大義。上天不仁。遽爾上賓。閔台聿追其志。略寓葵忱於此事。其情可謂慽矣。屋旣不就。則抑恐此志又成埋沒。遂移其名於東邊僧舍。此不可無發揮之詞。願執事之先之也。昔朱奉使孤囚冷山。而拚龍莫及之句。發於道君之祭文。至今流傳天下。誰在今日。亦或有喜聞者矣。勿外勿外。噫。崇禎以後無天地也。無日月也。非萬曆父母之恩。則東社不血矣。東民無孑遺矣。無吾父祖矣。無此身矣。崇禎皇帝。乃神宗之神孫也。皇明不亡於四字之傳。老峰之意。尤齋之志。與終始矣。尤齋不以余卑鄙。至勤發揮之敎。不敢以短拙辭焉。因作五言長篇七百一十字。天下昔同文。皇朱有九有。吾鮮小事大。列帝世父母。洪惟我神皇。聖明配高厚。東社幸不屋。洪造詎可負。神孫率乃祖。萬邦戴明后。逆竪逼丹極。陟方非舜狩。火井寒未焰。嗚呼天不佑。崇禎豈忍說。血淚看愚婦。老峰閔尙書。歲寒孤松秀。西行吊首陽。灑涕東渡後。金㙜哭昭王。物色已非舊。玉璽竟何歸。瑤圖誰所取。龍顔不復覩。王氣尙在否。軒弓覔無處。天筆在可購。煌煌四大字。得之何人授。至寶不論價。非愛金至斗。酬之欲傾囊。掉頭辭不受。無乃悲歌士。不知名姓某。漢民宜思漢。匹夫有所守。魯連若同時。何曾獨東走。亦知尙書公。誠意感貿貿。胷中有西山。奈今時大謬。東歸十襲藏。畏狙向誰售。尤菴老先生。有志空白首。怳若近天香。流涕拜以手。大明在遺墨。日月如再晝。字字重白璧。何以傳永久。華山山之陽。歸馬想誅紂。高崖立千丈。白石暎玉峀。礱磨摸且鐫。可與石俱壽。輝如動圭璧。煥若含瑩琇。莓苔不敢蝕。何用金繩紐。鬼護神亦秘。山靈豈洩漏。我亦未死臣。撫書沾衣袖。戴天還愧天。臣心但未剖。臣拜舊天子。咨嗟心語口。錦帳久或弊。石刻長不朽。明亡猶未亡。在天靈必祐。雲根縱頑然。得此異衆阜。因念御宇時。堯德非不懋。鹿馬敢用事。羣兇蔑天覆。豈有動非禮。胡爲禍生肘。靑鯨吸黃河。白鳥失靈囿。文明入長夜。天地慘黯黝。崖山未覆舟。恐無隻手捄。衡門亦寂寞。蠻海風濤吼。卿月辭丹。聖朝迷去就。一爲魑魅鄰。一爲猿鶴友。寧陵更一叫。銳意曾未究。九嶷鳳凰飛。中原龍虎闘。可哀溪上石。空遣湍波漱。不見五彩隨。寒雲爲之逗。欝欝老龍蛇。餘光照宇宙。賴有二君子。在易貞無咎。葵忱寄銀鉤。那得返陽九。尊之且盖覆。欲無風雨透。又思架崖广。守豈逃役誘。瞻如皇極殿。擬見雲邊搆。牧童與樵夫。預備若禦冦。此計落淸湘。天門邈難叩。栫棘對蛟𧍞。巖扉付猿狖。義氣聳天笁。何但斯道牖。鄰僧知愛護。儒釋無異趣。在物必有感。鹿豕避不蹂。庵名爲煥草。佛雖夷不陋。北面寓於斯。天表如在覯。摩挲更咄咄。世無隆中叟。玉座灰已寒。喬山草自茂。石帶會稽色。幽泉咽巖竇。我悲相公志。東韓豈禽獸。欲成相公志。鳩功議老宿。願以身代工。敢恨不酬僦。早晩赤舃歸。蘿逕先吾侯。</text>
<title>旣成言長篇。猶有未盡。又繼以三律。</title>,<text>皇朱神器屬誰家。字字千金不用賖。故國山河悲犬豕。華陽風雨泣龍蛇。巖頭御氣雲猶色。玉手餘香墨自花。是處豈非歸馬地。歲寒孤節亦天涯。磨崖刻石是誰摸。臣拜天章涕泗俱。燕市何人傳御筆。虜廷無處叫蒼梧。杜鵑啼血悲皇帝。漁父譏醒問大夫。墨跡縱存羞未雪。華山空屹老峯孤。此時誰是大明忠。聖帝傳心幛子中。書以爲箴惟四字。動無違禮豈三風。殂非舜陟悲天下。秘亦堯光照海東。山鳥似啼興廢事。彩霞猶學瑞雲籠。次韻 尤菴生民有此身。仁義卽固有。兼玆塞與帥。天地大父母。匪懈無所忝。可肖其高厚。禮樂自宣朗。不待龍圖負。恭惟精一傳。昔自聖三后。大經大法明。盖自魯西狩。中庸踵以作。繼開天實佑。首明道不遠。鳶魚曁夫婦。因叙帝王統。盖皆秀之秀。大哉哀公問。接之文武後。達道與達德。憲章率由舊。是皆天所敍。誰捨復誰取。非如覇者道。假借雜臧否。滅不隨秦焚。出豈俟漢購。惟茲九經目。千聖所受授。宏綱大昭揭。衆星如有斗。這中修身說。最可拜手受。惟身何道修。曾以告顔某。非禮不動云。捨此將何守。外物雖牽分。此志不馳走。衆欲縱汩亂。此心不眩貿。動靜與云爲。豈復少差謬。千奸與百邪。窺伺終莫售。所以子思子。表爲九之首。惟昔我毅皇。何處先下手。手舃此一語。對越無夜晝。聖學日日新。表裏皆悠久。每於敬肆間。卽辨堯與紂。旣出舊科臼。脫若登崇峀。道純治亦升。四海祝萬壽。奈何在廷臣。珷玞混瓊琇。肆欲無忌憚。皇網遂解紐。祥刑且非陶。大憝亦網漏。亂棘致葛縈。厲階非鄭袖。甲申三月事。思之心欲剖。國亡君死之。古今徒騰口。吾皇獨辦此。天壤壞不朽。萬邦遽喪考。猶自稱天祐。秀夫保崖海。晦父哭永阜。苟或動非禮。聖德那此懋。有美老峯公。逮被恩偏覆。雖有慷慨心。事勢空掣肘。嵬嵬我寧考。常獨在靈囿。招之謂汝來。堂宇深而黝。都兪罄所懷。如渴飮水救。敎謂世陸沉。鯨鯢恣號吼。予思明大義。此志誰與就。文湯百七十。常愧於尙友。究闘二韻見遺失 今人畏不語。膠㓒呑不漱。予心中欝結。日夕如雲逗。老峰稽首謝。此義亘宇宙。聖志又不酬。臣下之罪咎。出曰我聖度。不翅雲夢九。精神亦旣到。金石將可透。九土豺狼心。上天庶或誘。從此魚水契。密勿深結搆。聖心旣卓然。外人懼致寇。俄然龍御忙。血泣心胷叩。頃嘗入燕都。犬羊雜猴狖。腥氊九衢上。寶章糊戶牖。幸遇悲歌人。眉宇得心趣。謂此先皇筆。曾被戎馬蹂。爾須懷此去。爾邦孔不陋。煌煌四大字。不敢狎而覯。何况至要訓。出自魯中叟。欲償掉其金。其義亦峻茂。歸來托幽人。刻之蒼巖竇。亦述寧考志。仁義警心獸。華陽一洞天。萬古明星宿。丹溪有一士。於世身如僦。作詩歌其事。老峯同脉候。</text>
<title>疊韻寄呈尤菴。兼謝辱次。</title>,<text>大哉四海內。王者之所有。配天爲民父。配地爲民母。其視無遠邇。其仁無薄厚。天地不可違。父母不可負。皇朱昔南面。世承明明后。忍言甲甲春。賓天異遠狩。繼述固無愆。祖宗胡不佑。當時將相臣。多見巾幗婦。黃河待聖人。白水望劉秀。回首崇禎前。流涕崇禎後。欽惟四字書。御墨新猶舊。至寶鬼所秘。非爾奴可取。欲問老峰公。得之燕市否。義以千金却。義以千金購。金輕宜必辭。義重宜必授。字字應天象。光不掩星斗。老峰泣舊帝。奉若稽首受。左衽有明人。欲褒知誰某。歸槖爲之重。漢節殉以守。鐫之華山陽。石上老龍走。虜塵非敢汚。天章豈貨貿。撫石爲歎息。天下事已謬。嗚呼我寧王。有志曾未售。隱忍牛後恥。推䯻爲元首。金戈誰誓心。玉帛猶在手。狐兎穴華夏。鴟梟舞白晝。胡運無百年。鳩居亦已久。大明何無人。驅民彼亦付。吳孫未渡河。烽火燒燕峀。聖宋天奪曆。胡元祚得壽。禹貢輸巨壑。海珠而山琇。太祖立皇綱。一墜誰再紐。蜂蠆縱自螫。鯨鯢詎終漏。石刻似有待。臣拜拂以袖。精神入山骨。心血可以剖。感慨此時事。欲語還畏口。字與石俱傳。石在字不朽。石字神亦護。明社天或祐。蒼茫地一角。崷崒山一阜。筆蹟見氣像。仍想帝德懋。未報雨露私。小邦偏所覆。先后莫攀髥。孤臣誰挽肘。黑祲滿中原。豺狼在鄰囿。誰提百萬兵。一掃開昏黝。馬或化爲龍。崖舟尙可救。壯心老未已。靑萍時一吼。龍顔願夢見。虎口非樂就。蹈海魯仲連。千載尙可友。陰陽互飜覆。此理未易究。天翰天必惜。却恐雷電闘。石泣雨淋漓。山哀風攪漱。鳥疑淸蹕下。雲如紫盖逗。銀鉤與鐵索。照宇而炳宙。聖無動非禮。亡國是誰咎。直欲叫虞舜。何處山疑九。湘纍悲戴盆。白日光不透。犬羊自歸窟。奈何天不誘。王氣如不絶。明堂重肯搆。燕山可勒石。更無雲中冦。欲訴十五帝。天關血面叩。老峯亦何罪。淸時伴鼯狖。嗟余守蓬茅。豈敢死甕牖。思附大君子。雖忝亦同趣。一檄倘西飛。遼薊入大蹂。堯裳耀紫極。無復氊裘陋。國如此磐石。中興試目覯。不然被髮去。乘桴從魯叟。爲謝老先生。松栢寒更茂。何辜去巖廊。暮途容棘竇。大義在綱常。噫嘻人豈獸。石尊山爲高。北辰於衆宿。嵬乎煥章菴。造化不論僦。皇極在於斯。盍歸吾且候。</text>
<title>煥章庵歌</title>,<text>大明大祖龍御天。垂衣南面開明堂。聖神相承十五帝。四夷八蠻爭梯航。東藩事大三百年。執壤自我康獻王。恭惟宣廟値百六。涅齒豕突何猖狂。神宗皇帝按劒怒。出師十萬驅豺狼。宗枋再血社不屋。天地父母吾神皇。神皇三世逮崇禎。逆竪逼宮圍明光。甲申之春不忍說。呼天痛哭天蒼蒼。辮髮來登皇極殿。中原奈爲狐兎塲。西山之志閔老峰。在宋豈讓朱少章。蹈海不得西拭玉。欲向九嶷追鳳凰。不惜千金求御筆。有四大字書煌煌。孰謂燕市無義人。却之不受傾囊償。老峰得之如帝賜。十襲不啻懷圭璋。東歸奉示老先生。手磨袖拂沾衣裳。謀傳萬古永不朽。摹刻華山山之陽。石崖千丈帶銀鉤。雲霞似欲吐天香。龍蛇欝若撥厚坤。巨靈奔走夸娥忙。却恐造化愛天翰。電母雷公來取將。莫以亡國譏聖帝。國亡與亡猶乾綱。况吾未報再造恩。欲言萬曆摧心腸。天下同文已昔時。偏覆東韓那可忘。神孫繼述豈忝祖。運否坐失威弧張。吾知是書秘有神。虜燹焚天誰得藏。終歸老峰必華山。華山屹欲扶綱常。動無違禮帝所箴。非帝召戎惟天亡。石刻有待須愛護。東南馬化王氣翔。煥章庵高近北辰。谿禽谷鳥疑鵷行。空山杜鵑啼夜月。故國何處塵茫茫。寧陵彩雲亦飛來。雪耻曾欲傾天潢。義旗如可西渡江。華陽石劒磨霜鋩。字字墮淚臣拜手。悲風慘憺增惋傷。次韻 尤菴撿丹之山欝嵯峩。後雲句律何堂堂。齊梁諸子氣卑弱。怳見古文於大航。况玆前後累百韻。一一皆是尊周王。記昔胡元盜乾符。帝王禮樂還泉狂。高皇按劒起草萊。掃淸九有無豺狼。聲名文武大鋪舒。黎民拭目覩軒皇。聖繼神承十五世。宇宙淸夷日月光。本朝執壤儘役志。渥洼龍種兼水蒼。車書旣同雨露均。但見耕鑿無爲塲。如何萬曆壬辰歲。海冦妖氛來建章。廟社塵昏萬姓肉。玉輦西狩指鳳凰。神祖赫怒亟持危。百萬㫌甲何輝煌。存亡死生指顧間。大德如天誰能償。表曰臣某昧保邦。仰勤武帳分牙璋。野處初如衛布衣。海晏今同周越裳。臣身元自星拱北。臣誠奚止葵向陽。表至屢頷皇帝頤。爾治已久聞馨香。今茲再造亦爾賢。奬詔慇懃落紙忙。宣宗從此益虔恭。咫尺天威常肅將。漂淪五十六年間。大朝羣陰剝陽剛。甲申三月皇帝陟。賊遁虜入屠心腸。我東偏深恩渥被。一天讐耻何能忘。孝宗大王矧天縱。天理人彝常主張。老峯最有魚水契。大義未伸弓履藏。老峰欲死猶未死。兩眼血淚流尋常。頃年奉使至燕都。慘憺何心吊興亡。幸得先皇遺筆蹟。天香猶襲鸞鳳翔。歸來刻石華陽洞。揮呵付與三乘行。孝考於玆想陟降。勿謂幽明都渺茫。嗚呼此義知者誰。世人心志昏如潢。後雲作詩歌此義。詞鋒上與星飜鋩。願將此詩贈老峰。讀來西望心轉傷。</text>
<title>次金文公煥章庵歌</title>,<text>時龍失御何嗟及。西望燕山撫膺泣。宸章傳與天地老。臣欲揄揚乏文藻。歌詠猶堪播同軌。皇朱不亡惟四字。筆灋無乃造化成。奎光欲奪蚩尤星。想得金牋揮翰時。龍驚風雨騰墨池。聞有神孫志恢復。中興不待赤符卜。往者喪亂豈忍說。乾坤翻覆在一瞥。否運雖無百年禍。恨未去逐軒轅駕。痛哭呼天天更邈。大明何處殘暉落。挽河洗甲不可得。空使陪臣拜遺墨。不見文山死柴市。老峯西行遇義士。投之豈論萬金直。有若帝賜來東域。感慨誰與老峰同。晦菴之志尤齋翁。蟠虬變化入穹石。磅礴不受夸娥劈。歸馬之山豈無待。崖間似有龍文在。兩相詩篇可鐫壁。華岳增高幾千尺。煌煌珠貝照溪澳。况復山庵得美號。雲根怳帶天子氣。跪向崇禎拭淚視。巖頭噴泉如怒觸。千古莓苔不敢蝕。五彩疑從字字吐。雲霧掩暎雷電護。杜鵑夜叫山欲裂。葩水爲之聲嗚咽。左衽今非舊巾屨。北朝何多庾開府。天下文明猶在斯。上有列帝精靈知。嗚呼甲申之三月。山龍衣無侍中血。</text>
<title>更步</title>,<text>帝崩非陟嗟莫及。燕山雨暗萬邦泣。南渡無歸龍亦老。朝周不復歌魚藻。書昔同文豈異軌。天遣東來四大字。字字龍蛇變化成。宸章上照文明星。洪武以來全盛時。恒岱爲城海爲池。禹績聞有一旅復。再掃金㙜龜可卜。興亡請以終始說。二百五十五年瞥。今日皇天宜悔禍。幾時南紀回龍駕。孤舟社稷縱云邈。崖海殘暉猶未落。將如田單不易得。誰守孤城保卽墨。御筆何曾貨於市。不受千金天下士。荊璧隋珠未爲直。鐫崖可鎭三韓域。老峰志與尤齋同。好事起我丹丘翁。華山之陽開闢石。鐵削如經禹斧劈。傳之千古何所待。滄海成田字猶在。壯哉嵬嵬千丈壁。休道明無地寸尺。天子餘光在澗澳。是庵合以崇禎號。拜手摩挲挹眞氣。敬若至尊南面視。森如兵衛石可觸。斑似錦文苔豈蝕。紅雲彩霞半呑吐。九嶷珠鳳應來護。回首中原地維裂。黃河蕩潏渭水咽。坤以爲冠乾作屨。佐漢疇能一宮府。北辰之居如在斯。二臣忠義天應知。菴前杜鵑啼夜月。甲申遺恨聲聲血。</text>
<title>太平行</title>,<text>我欲騎華表鶴西去。一覿大明新聖君。我欲跨渤海鯨西蜚。一見大明吳將軍。將軍仗義虎有風。聖君御天龍得雲。黃河已渡百萬師。北庭愁殺豺狼羣。劒戟飛霜㫌旆騰。虹飜電掣雷霆奔。天下蒼生待時雨。春風爲之吹妖氛。太白八月旄頭落。長江更無南北分。凌雲丹靑誰第一。茅土豈得酬奇勳。文山不死岳飛在。亂臣賊子徒紛紛。太平天子萬萬世。臣拜祝之如華勛。</text>
<title>哀江都</title>,<text>大海高浪爲城池。惟天設險人失之。江都有守南漢固。江都不守南漢危。社稷之臣金相國。獨上南樓寸心赤。烈火飛天天爲悲。忠義不隨烟焰熄。化爲星辰猶未滅。文山柴市非壯節。摩尼之山色慘憺。甲津之水聲嗚咽。我昔題詩太古亭。故宅寂寞三槐亭。君不見石室山。至今松栢連枝靑。</text>
<title>哀石室</title>,<text>先生東國之文山。南漢未死西河還。未死西河死石室。石室山高誰可攀。臣節高於石室高。大明不亡擎天鰲。綱常屹立宇宙間。上與日月爭昭昭。文章炳不掩忠義。石室山光暎靑史。不悲石室悲大明。嗚呼先生今已矣。先生昔從異域歸。我始摳衣瞻德輝。南漢猶是北極非。萬古石室何嵬嵬。</text>
<title>航海朝天 排律</title>,<text>三韓猶是大明天。王李皇朱創後先。海不波濤曾戴舜。道無豺狼直通燕。包茅豈遠三千里。執壤嘗期億萬年。使者去來遼碣裏。皇華迎送亂離前。帝恩旣至誠彌切。侯度愈勤恪不愆。况昔彩眉臨北極。伊時㓒齒蹴東堧。王師出塞雷威震。島賊回舟日御旋。地得再完惟聖德。天無偏覆獨吾鮮。鳳珠不待蛟珠報。鸞駕翻催鶴駕傳。山海關前生虎焰。祖龍城下起狼烟。胡塵已近灤河外。使節那由薊樹邊。拭玉若爲吳季札。泛槎還憶漢張騫。長蛇縱阻梯山道。白雉猶輸跨海船。欲說崇禎言已咽。因思萬曆涕俱漣。圍同白馬㙜城逼。悲甚烏號鼎水捐。帝室欲尋何處宋。周王難作此時宣。狐何假虎先移窟。馬或爲龍盍返淵。北伐未聞諸葛表。中原不見祖生鞭。心傳木道俄無地。血灑桑溟未有緣。投壑詎能供玉帛。挽河安得洗腥氊。滄海恨斷靑龍影。華表愁看白鶴仙。避不必遼須似管。蹈非無海却慚連。可哀黃屋鄰朱鳥。誰向金㙜拜杜鵑。擊楫無人 缺 社稷。彩雲何在地南偏。</text>
<title>自聞吳孫兩將起兵。不勝飛動。雖在海外。志則孰芟。氣則登陴。前後詩篇。皆出悲憤之意。又成一律以寓懷。</title>,<text>風鶴爲威草木兵。山驅豺虎海搜鯨。㫌旗影外無天地。鼓角聲中有死生。聖帝北尊皇極殿。偏師東搗建州城。誰知白首書生在。筆若長戈助大明。</text>
<title>感題</title>,<text>龍泉欲動壯心驚。聞道吳王未洗兵。鬼嘯虎咆風雨夜。大明天地一燈明。周啓二年春二月。晩洲居士獨題詩。題詩欲寄東風去。直拂吳王忠義旗。周啓二年春二月。晩洲居士酒三盃。三盃三祝新天子。重埽昭王去後㙜。周啓二年春二月。晩洲居士倚西樓。西樓西望中原遠。欲見新皇未有由。</text>
<title>贈別老峰閔 鼎重 尙書再赴燕</title>,<text>山河蕭瑟不堪悲。文物衣冠非昔時。浿北定過箕子廟。首陽須問伯夷祠。十年前後重持節。四海周秦一賭棊。相送莫嫌無贈物。東籬獨有菊花枝。</text>
<title>有感</title>,<text>欲說丙丁事。潸然沾我衣。棲同會稽恥。危甚白登圍。不免虎前役。非甘牛後譏。皇明如未復。吾與魯連歸。</text>
<title>有客誦李中書孺能一絶句。感歎垂淚。次其韻以自遣。中國南方人漂到耽羅。說大明事。朝議將押解于北虜。李中書有詩云。</title>,<text>孤舟人自日邊來。天地東南玉座開。一首新詩千古義。幾時銀漢漢槎迴。</text>
<title>丹丘夜月</title>,<text>萬籟收聲鳥定枝。步蟾高詠草堂詩。大明天下吾心事。惟有丹山老鶴知。</text>
<title>夢見尤齋有感</title>,<text>痛哭三朝欲奈何。登庸猶有俊賢多。獨憐嶺外孤臣淚。半爲喬山半汨羅。</text>
<title>辛酉四月四日。過後雲亭感舊。[尤菴]</title>,<text>海外飄搖歸苦遅。今來空詠舊題詩。可憐荊楚軍前檄。留作千秋志士悲。公甞隱於撿丹山下。卽崔孤雲舊遊處也。因結茅居之。扁曰後雲。以後世孤雲自况之意也。庚申。公下世。尤翁過舊亭。作此詩以叙感。平日以尊周見許者。葢如比。</text>
<title>春夜直騎省晩起口占</title>,<text>曉睡正昏昏。不知日丈五。覺來春鳥聲。一樹杏花雨。</text>
<title>恩波亭夜飮。呼韻留別濟伯子喬。</title>,<text>月出江雲散。滄波十里津。寧辭一杯酒。明日獨歸人。</text>
<title>秋曹池閣。題李侍郞扇。</title>,<text>水面風生纈。荷心雨瀉珠。携樽池閣晩。夏熱十分無。</text>
<title>送客</title>,<text>橋頭一樽酒。送客江南歸。落日照溪水。風吹花撲衣。</text>
<title>贈潭上人</title>,<text>岳色晴雲外。鍾聲曉夢中。歸時石門路。一錫帶秋風。</text>
<title>鄭東溟 斗卿 來訪留詩。次其韻。</title>,<text>有客來衝雨。長安卧病時。多吾一盃酒。得子五言詩。</text>
<title>山村</title>,<text>山村暝色沈。行客各投宿。田婦汲泉歸。炊烟散花竹。</text>
<title>漢江泛舟</title>,<text>落照一帆影。春江三月波。太平如昨日。風物入漁歌。</text>
<title>月羅川馬上口占</title>,<text>馬上春眠罷。山花入眼明。鳴鳩知客恨。故作故園聲。</text>
<title>詠柳畫師雨竹圖</title>,<text>苦竹帶踈雨。如聞淸籟生。雖云絶代筆。不盡蕭蕭聲。</text>
<title>留別兪武仲 棨</title>,<text>湖外人千里。天涯酒一樽。那堪相別後。風雪又黃昏。</text>
<title>夜歸一絶</title>,<text>蘭棹月中去。藍轝花外歸。漁村白沙路。一笛柳依依。</text>
<title>寄宇兒</title>,<text>岸赤霜楓晩。庭黃露菊香。佳辰倍惆悵。汝不在吾傍。</text>
<title>移衙</title>,<text>作吏專丹壑。移衙近碧山。眼中皆水石。吟哢不曾閒。</text>
<title>戱題</title>,<text>釀酒梅花下。花開酒又熟。看花日飮酒。酒盡花亦落。</text>
<title>大殿迎祥詩</title>,<text>天地玄陰散。春風不再冬。吾王千歲壽。佳氣五雲濃。</text>
<title>晩步</title>,<text>落日照芳草。輕風吹落花。出門尋野路。柳外有人家。</text>
<title>次韻送別金亞使西行</title>,<text>日下短長亭。黃鸝啼送行。可憐樓上望。天盡草連埛。</text>
<title>池閣夜飮</title>,<text>翠柳春塘畔。靑燈夜雨中。此時無限興。惟恐酒樽穿。</text>
<title>丹溪馬上</title>,<text>一水開明鏡。千峰入畫屛。始知前路近。先見後雲亭。</text>
<title>醉題南肅川戚叔扇面</title>,<text>醉亦不知醉。醒亦不知醒。祗是愛君意。終南入眼靑。</text>
<title>空林洞</title>,<text>洞暗雲籠樹。溪寒雪滿矼。山村近蕭寺。犬吠夜歸僧。</text>
<title>留別具景耀。約爲端陽月月滿時丹溪之會。</title>,<text>笑指天中節。丹溪月滿時。沙頭舟一葉。邀子泛淸漪。</text>
<title>曙色</title>,<text>曙色入東窓。寒雞鳴不已。東風昨夜雨。盡入溪聲裏。</text>
<title>溪居樂</title>,<text>奴畊溪上田。婦汲溪中水。還將溪灌園。况有溪魚美。</text>
<title>老松兩株在石假山。余甚愛之。去年余病卧。園丁不勤護。枝葉稍枯。然其榦尙有生意。漸覺向春。若有所感。題此一絶。</title>,<text>孤根爾可憐。枯槁眞吾友。猶將不死春。作意風霜後。</text>
<title>詠石假山</title>,<text>有路僧歸寺。尋巢鶴向松。前峰生暝色。何事不聞鍾。</text>
<title>無香蘭</title>,<text>爾苟存幽操。何須播遠香。從來貴無臭。衆草忌孤芳。</text>
<title>梅雪月</title>,<text>月色多於雪。梅花雪不如。得兼梅雪月。天亦寵吾廬。</text>
<title>獨卧</title>,<text>獨卧盆梅下。花枝一枕香。中宵入窓白。山月送淸光。</text>
<title>書雪</title>,<text>雪中書雪字。雪盡字應消。物理乃如此。乾坤還一朝。</text>
<title>花下嘆</title>,<text>看花須飮酒。無酒奈花何。若待新醪熟。花殘落更多。</text>
<title>春祝</title>,<text>細君解人事。花下不言飢。但使一樽酒。酌之無竭時。</text>
<title>望南漢城</title>,<text>粉堞立千雉。嵯峩雲霧間。誰言南漢是。但見會稽山。</text>
<title>讀易 二首</title>,<text>閉門讀周易。吾今知聖人。人間多變易。吾不易吾眞。人或讀周易。但知易爲易。平生方寸心。不易亦吾易。</text>
<title>屛間睡雀</title>,<text>雙雀棲古槎。蒼崖風色暮。安枝睡正甘。夢在何山樹。</text>
<title>有一賣匙者。過高陽士人家。以十匙買酒一盆。欲與士人輩同飮。士人曰。汝賣匙爲生。何其浪費云。則賣匙者曰。浮生若夢。爲歡幾何。與子一飮。何愛匙爲。士人曰汝能文乎。曰不解文則何知李靑蓮桃李園序。士人卽令賦詩。呼韻則四韻及絶句。應口輒對。其文可賞。異哉此何許人。隱於匙賈。疑歎不已。因次其韻。賣匙者自言其姓名曰玉樑哥。無乃不得於世而變姓名者耶。</title>,<text>高歌復大笑。世路萬岐分。去去不回首。好爲猿鶴羣。</text>
<title>對酒口占一絶。示子姓輩。勉以相敦。</title>,<text>骨肉宜相愛。千枝本一根。年年花樹會。白首共淸樽。</text>
<title>春夜 二絶</title>,<text>春夜倚山閣。月明溪水流。呼妻笑而問。新釀熟耶不。春夜對罇酒。雪晴山月明。吾家貧亦好。澗水復松聲。</text>
<title>復用贈美仲韻</title>,<text>酒向月邊携。詩從梅下得。恒春醉且吟。吾鬢何曾白。</text>
<title>感犢</title>,<text>黃犢買於市。牽來鳴甚悲。物有懷母舐。况我念天慈。</text>
<title>題萬景庵</title>,<text>一菴專萬景。高棟壓層崖。儒釋不須卞。水淸山亦佳。</text>
<title>題久翁小窩</title>,<text>亭下江通海。春潮欲沒扉。桃花三月暮。留醉不知歸。</text>
<title>雨中久堂 朴公諱長遠號 寄詩。次其韻以謝。二首</title>,<text>獨有尙書老。時時枉蓽門。誰知吾隱市。閒似卧山雲。盡日無人客。陶潛枉設門。夜來知好雨。新菜滿西園。</text>
<title>聽新鸎</title>,<text>我欲賦新鶯。一聲詩一絶。吾詩不可盡。爾啼無時歇。</text>
<title>將赴白馬江之期。夜坐松亭。</title>,<text>松影滿池塘。月來自何處。歸舟白馬江。可載淸光去。</text>
<title>留別石城李使君子明</title>,<text>去住此江頭。停盃不忍別。西林獨歸時。猶帶蘇山月。</text>
<title>白門外鄭東溟宅。送桂林守。次久堂，東溟聯句韻。</title>,<text>日暮霏霏雪。城西送客時。溟翁勸我酒。爛醉欲無詩。</text>
<title>與洪于海 萬宗 携酒訪鄭東溟</title>,<text>忽憶東溟老。携壺出白門。莫愁春日暮。歸且待黃昏。</text>
<title>宿白馬津</title>,<text>水宿伴沙鳥。扶蘇山下津。鄰船聞夜語。知是漢陽人。</text>
<title>贈僧伽寺釋</title>,<text>爾知我是誰。携紙乞題詩。覔句聽流水。雲閒春日遅。</text>
<title>送春</title>,<text>年年送春去。春去不關人。人老春無盡。逢春每惜春。</text>
<title>睡罷</title>,<text>睡罷有何聲。初疑風入樹。夢裏到家山。不知上林雨。</text>
<title>直廬</title>,<text>直廬在何處。苑北松林西。終日閴無事。但聞山鳥啼。</text>
<title>阻水憶丹溪</title>,<text>積水無歸路。丹溪不可舟。今宵想何似。晴月滿虗樓。</text>
<title>上黨歸路</title>,<text>客散南橋路。雲深上黨城。西風吹落葉。歸馬踏秋聲。</text>
<title>戱題 四首</title>,<text>我已聾於世。是非那得知。猶能聽流水。獨立倚松時。我已𥌒於世。姸媸都不分。猶能見丹嶽。日夕對松雲。我已躄於世。紅塵不可行。猶能步石逕。藜杖踏溪聲。我已啞於世。欲言還自忘。猶能說閒事。山水復農桑。</text>
<title>睡罷</title>,<text>睡起南窓下。悠然對白雲。間關簾外鳥。啼欲盡慇慇。</text>
<title>贈僧</title>,<text>凈掃松間逕。晴開水上堂。身閒對丹岳。僧至說金剛。</text>
<title>溪夜倚檻</title>,<text>倚檻臨潭水。星辰咫尺看。世人誰可及。吾在白雲端。</text>
<title>溪語</title>,<text>我愛溪邊柳。絲絲拂綠波。客來休繫馬。呼酒聽鸎歌。</text>
<title>戒蝶</title>,<text>白蝶翩翩去。欲尋何處花。能飛又善捕。黃鳥口方呀。</text>
<title>溪夜</title>,<text>慈母何投杼。曾參不殺人。歸來溪上夜。松月更淸新。</text>
<title>從孫胄亨來訪丹丘。題數絶。以勉敦睦之意。三首</title>,<text>白首吾三從。餘生只此身。家風在爾輩。荊樹尙留春。九世張家樂。千秋不二人。同牢看百犬。吾意在親親。有孫兄是祖。吾亦視吾孫。莫遣家聲墜。南陽積德門。</text>
<title>次東岳李公 安訥 喚僊樓</title>,<text>避世桃源是。居民莫種花。春來但流水。誰識有人家。</text>
<title>夕</title>,<text>靑山鳥已歸。吾亦掩柴扉。不是無明日。何須惜落暉。</text>
<title>書謝栢谷 金公得臣號 題之書</title>,<text>我欲採芳華。蘭凋菊亦老。獨有亭上松。歲寒好相保。</text>
<title>對馬吟 二首</title>,<text>爾與吾行止。吾閒爾亦閒。何須戀天廐。春草滿丹山。莫憶長安道。休嗟石路艱。我知千丈險。多在市朝間。</text>
<title>夜深</title>,<text>輾轉不成睡。夜深寒月明。山犹吠非盜。樹影復溪聲。</text>
<title>除夜</title>,<text>舊歲人皆守。今宵我獨眠。三彭非不畏。只欲夢匀天。</text>
<title>宋斯文叙九 疇錫 有眼病。棲在山菴。聞有求詩之語。口占一絶。</title>,<text>吾老欲無眼。世間風雨昏。君今才且少。明目視乾坤。</text>
<title>日暮</title>,<text>日暮倚松立。松風吹我衣。羣鵝已滿樹。孤鶴欲何歸。</text>
<title>秋雨歎</title>,<text>春雨連秋雨。朝陰復夕陰。何時雲霧散。白日在天心。</text>
<title>無題</title>,<text>金鴉含曙色。出海上扶桑。天下皆人事。啾啾各自忙。</text>
<title>感物</title>,<text>人何喜殺人。我則欲濟蟻。蟻亦樂生生。請君推以己。</text>
<title>得失 四首</title>,<text>處世無非失。歸山得撿峰。新晴雲霧散。夜月照靑松。處世無非失。歸山得石田。春來多釀秫。醉對白雲眠。處世無非失。歸來得此身。閒閒任行止。不敢恨沉淪。處世無非失。歸來得此心。黃冠猶可正。吾不願華簪。</text>
<title>望中</title>,<text>鍾聲不隔樹。一逕入巖扉。雨過靑山夕。僧歸鳥亦歸。</text>
<title>筽山雨夕。贈和順使君趙宗之。</title>,<text>日下長亭短亭。天涯今夕何夕。筽山春雨留君。况是梅花柳色。</text>
<title>張家壁上。有芝湖 李參判選號 詩。感而次之。</title>,<text>東望嘉陵杳杳。春天落日歸來。可惜靑湖學士。風流無復深盃。</text>
<title>暮歸</title>,<text>塩井靑烟處處。漁歌翠竹村村。西風落木蕭瑟。日暮山城閉門。</text>
<title>雨中卽事 回文</title>,<text>春深密柳濃花。日永啼鶯語燕。新添碧草前階。雨灑簾風濕硯。</text>
<title>新峙西望有懷</title>,<text>嶺路難如世路。登登我馬玄黃。長安西望何處。漢水終南杳茫。</text>
<title>鄭東溟君平宅。留飮口呼。</title>,<text>無數落來何處花。偶然乘興到君家。爐頭自有如繩酒。莫惜靑錢爲我賖。</text>
<title>津頭發船。口占一絶。留別諸反。</title>,<text>雨後江村起白烟。樓㙜猶記太平年。沙頭立馬笑相別。何處吾家山萬千。</text>
<title>醉贈</title>,<text>莫遣離愁上翠眉。新詩題處寄相思。金陵罇酒天涯夜。畫角聲殘月落時。</text>
<title>留別洪大而 命夏</title>,<text>烏城邂逅是天涯。瑞石山西日欲斜。逆旅又成千里別。美人消息寄梅花。次韻 洪大而遠客來遊天一涯。淸樽傾盡夕陽斜。江南物色分留少。到處題詩筆有花。</text>
<title>寄贈張靜之</title>,<text>酒詩梅月不相猜。明月滿時梅正開。我有新詩君有酒。看梅對月把深盃。</text>
<title>醉席口占</title>,<text>攀折梅枝滿袖香。揷花還愧鬢如霜。佳人錦瑟春心在。爲向東風勸一觴。</text>
<title>枕海堂夜酌</title>,<text>春天風雨對淸樽。半夜潮聲滿海門。南國美人携錦瑟。彈來一曲感君恩。</text>
<title>口號 四絶</title>,<text>春燈點點是漁家。一望湖波蕩月華。步出梅花花外路。急移罇酒喚琵琶。西湖月色入簾明。歌送春風縹緲聲。錦瑟佳人呼不起。本來花柳最無情。催花雨後妬花風。節序看看三月中。客裏春光留不得。樽前偏惜落來紅。第一梨園老樂師。牙湖相見豈前期。數聲楊柳春風笛。正是江天月落時。</text>
<title>江村春夜</title>,<text>漁父歸來月未斜。江風吹落隔籬花。應敎婦子開春釀。夜火分明竹裏家。</text>
<title>思歸</title>,<text>溪上茅廬白竹扉。故園春夢月依依。家人定把金錢卜。花落江南客未歸。</text>
<title>題孤雲寺</title>,<text>千峰簇簇一溪賖。客子登臨日欲斜。莫道道人無主管。滿山瑤草滿山花。</text>
<title>丹溪</title>,<text>孤雲㙜古憶孤雲。雲去㙜空不見君。獨有黔丹山上月。淸光吾與古人分。</text>
<title>丹溪吟</title>,<text>十年頭白走塵埃。丹峽烟霞夢獨催。𩿨鷺似嗔歸太晩。近人來去故徘徊。</text>
<title>夢謁先王有感</title>,<text>分明夜夢見先王。玉座紅雲黼黻香。白首小臣空血淚。長陵松栢已蒼蒼。</text>
<title>夜坐呼韻</title>,<text>松影婆娑竹影交。鶴枝風定見深巢。海棠花落柴門掩。時有山僧月下敲。</text>
<title>次徐秀夫韻</title>,<text>衰顔相視酒潮紅。客舘靑燈此夜同。早晩楓川經過地。釣磯烟雨一簑翁。</text>
<title>鄭君平宅醉題</title>,<text>有酒誰家可典衣。白門秋色又斜暉。停盃爲語東溟老。不得君詩吾不歸。</text>
<title>綿城雪後贈兪使仲武</title>,<text>二十年來鬢已華。一樽相對卽天涯。南行千里始開眼。白雪滿山冬栢花。</text>
<title>振威縣一絶</title>,<text>漢水之南數百州。湖山隨處幾題樓。獨於此地曾無語。今日還將一絶留。</text>
<title>次李侍郞韻。題後𤃡亭。</title>,<text>學士偸閒地最深。聖恩寧許卧雲林。何人洗耳亭前水。萬壑千峰不可尋。</text>
<title>月夜</title>,<text>月明無限倚窓時。蟋蟀悲吟寒夜遅。靜聽蕭踈簾外樹。秋聲多在最高枝。</text>
<title>買驪</title>,<text>買得靑驪不惜錢。且將書劒信歸鞭。橋邊白雪吟詩興。不獨當時孟浩然。</text>
<title>月夜有懷</title>,<text>淸風吹送玉蟾蜍。萬里秋雲散太虗。若使世人爭此景。月光那得到吾廬。</text>
<title>口呼</title>,<text>花外靑烟映綠楊。水村晴月夜蒼唐。春來物色皆詩料。况復新醪滿甕香。</text>
<title>嘲晩梅</title>,<text>梅於衆卉獨奇絶。貴在臘前先着花。嗟爾始開春晩後。不如桃李盛繁華。</text>
<title>示堂弟天興</title>,<text>我無兄弟爾惟親。一半山分咫尺鄰。松下柴門花裏逕。莫嫌風雨往來頻。</text>
<title>題李靖叔扇面。時右相尙書老爺送別於漢江船上。</title>,<text>離愁黯黯晩雲多。醉倚船頭聽棹歌。太守有行丞相送。漢江春水畫恩波。</text>
<title>送李靖叔於江上。延陽李相國 時白 占首句。使余繼之。又末句使余起之。</title>,<text>流澌凈盡水無波。二月春光野外多。五馬驛亭歸去路。雞龍山碧想嵯峩。</text>
<title>以祭官往廣城道中口占</title>,<text>朝出都門馹若飛。此行那得故園歸。思家暗紀丹溪夢。落盡江梅未換衣。癸巳正月二十六日。宿丹溪草堂。夢中有詩曰一春花鳥客京華云云。故第三句及之。</text>
<title>余判海時。得盆梅於湖南。船致于京。置之南麓精舍。余罷南歸。仲久令公輦梅而去。余落南六年。始反舊宅。梅亦宜還舊主。率成一絶以警仲久。</title>,<text>曾是江南雪裏春。恐敎淸操染紅塵。慇懃爲向花邊道。莫負孤山舊主人。</text>
<title>寄贈趙員外仲初</title>,<text>笑別終南匹馬歸。武陵花竹有枈扉。一床書史一罇酒。綠水靑山無是非。</text>
<title>夏夜</title>,<text>夏夜凉於八月天。溪花含露月和烟。歸來城市還如夢。自笑風塵二十年。露壓棠花月色新。柴門犬吠夜歸人。可憐蜀魄聲何苦。啼送空山不盡春。</text>
<title>次金子公 得臣 題壺韻</title>,<text>我願有錢千萬億。日沽美酒盡還沽。百年痛飮與君醉。死作酒家爐上壺。</text>
<title>登城西樓望春</title>,<text>偶然登眺始開眸。京國風光盡入樓。花事一般春欲暮。幾家歡樂幾家愁。</text>
<title>南樓雨中對酒聽琴</title>,<text>醉聽佳人膝上琴。曲中春興在盃心。山河物色南樓雨。空費詞人盡日吟。</text>
<title>贈十歲琴兒梅仙</title>,<text>五六年過二八年。我今衰白爾嬋姸。粉腮自與梅相似。無乃羅浮月下仙。</text>
<title>坡山途中有感懷。奉呈畿伯案下。</title>,<text>欲說先朝淚滿巾。長陵松栢九回春。白頭往來坡山道。誰識當時侍從臣。</text>
<title>過眞娥故墟</title>,<text>欲問眞娥已斷魂。可憐何處去爲雲。紅粧猶有花相似。但見遺墟不見君。蘇小門前細細柳。驊騮去後少春光。桃花一樹當時色。猶帶佳人錦繡香。</text>
<title>過善竹橋</title>,<text>故都何處不生悲。最是綱常一片碑。善竹橋頭無限淚。春風立馬落花時。</text>
<title>陪洛洲 具公鳳瑞號 夫人返魂之行。道中無出迎者。人事可悲。馬上口占一絶。</title>,<text>罷官吾始見人情。榮落猶然况死生。嗟爾當時門下客。問誰今日馬前迎。</text>
<title>戱題</title>,<text>蒼松左右竹西東。草屋蕭蕭四壁空。祗願一樽無盡酒。餘生好送醉醒中。</text>
<title>喜金子公至</title>,<text>不見吾君思見君。見君還恐卽相分。催花雨亦留人意。更看前峰一片雲。</text>
<title>懷舊</title>,<text>父老咨嗟婦孺悲。去思猶寄數行詞。至今不獨龜頭在。銘在人心口是碑。具洛洲淸德碑在舒川。余過題此一絶。</text>
<title>聽李仲鶴吹笛有感</title>,<text>聽說先朝在邸時。曾將一曲被恩私。餘聲不逐雲韶斷。落盡樓花無限悲。</text>
<title>夜坐守申。有懷洛中諸友。</title>,<text>如何戀闕每沾巾。白首田廬二十春。報國若隨恩厚薄。滿朝靑紫盡忠臣。</text>
<title>呈華陽道案</title>,<text>河南道德漢文章。石室依然似廟堂。周馬不歸春草綠。白頭流涕華山陽。</text>
<title>金使相 澄 大夫人壽宴</title>,<text>綵服翩翩舞夕暉。湖南大府奉慈闈。佳人莫唱將雛曲。白首孤生淚滿衣。</text>
<title>法浦</title>,<text>島嶼微茫蜃有無。竹村沙渚路縈紆。浦人莫報珠生浦。但取湖山不取珠。</text>
<title>衙罷</title>,<text>山城日暮雨霏霏。畫角聲殘宿鳥歸。纔撤簿書還覔句。使君多事吏民譏。</text>
<title>法浦夜泛。望山火戱題。</title>,<text>白𩿨秋水漾平沙。祗恨湖村欠月華。野火亦知今夕興。一時爭發滿山花。</text>
<title>川源驛。醉贈錦城諸妓。</title>,<text>天晴官路騁驊騮。錦樹黃花爛熳秋。紅妓十行環左右。筽城老守亦風流。</text>
<title>姜博士大老有盆梅。輦來愛玩。戱次其韻。</title>,<text>梅影籠窓月暎紗。爲開罇酒對寒槎。使山亦有孤山興。分得春光博士家。</text>
<title>贈琴娘</title>,<text>夢裏紅樓三五年。白頭那得再嬋姸。可憐一曲江南弄。猶寄春心十二絃。</text>
<title>送張道士歸山</title>,<text>獨留丹訣謝人間。擬訪三茅永不還。雞犬亦隨猿鶴去。白雲何處夢中山。</text>
<title>題天上人詩軸。次東溟韻。</title>,<text>千嶂高低一水回。廣陵春雨泛舟來。題詩爲謝乞詩意。更把海棠花下盃。</text>
<title>舟行</title>,<text>丹江解纜水溶溶。三月桃花雨色濃。醉枕藥囊春睡穩。不知舟過彩雲峯。</text>
<title>自淸風泝流東歸</title>,<text>左右靑山匝萬重。此行宜與羽人逢。篙師報道丹丘近。隱几先看玉笋峰。</text>
<title>臨民有感</title>,<text>愛以吾王若保誠。不然何面對蒼生。知時好雨催春事。喜聽林間布糓聲。</text>
<title>永安都尉 洪公柱元 寄余二詩。次其韻以謝。兼詑丹丘勝致。</title>,<text>老去耽詩癖未除。赤城山水畫難如。永安公子吾知已。遠寄三篇再度書。古書千卷已心刊。東國諸家亦徧看。求我月汀詩一秩。酷耽文字似公難。</text>
<title>留別丹丘父老</title>,<text>笑別丹丘出峽門。重來恐失武陵源。桐鄕父老如相憶。三島烟霞有夢魂。</text>
<title>漁艇始成 二首</title>,<text>我從丹峽歸丹峽。爲向丹溪理小舟。誰識滄波萬里意。一灣明月荻花秋。整頓漁舟泛碧波。且從沙渚傍蒹葭。沂宜落日沿宜月。添得丹溪一事多。</text>
<title>次朴斯文韻</title>,<text>孤雲㙜上憶仙流。雲帶孤雲去後愁。誰道世務容我地。一灣明月有漁舟。</text>
<title>追感</title>,<text>未死三年血泣餘。綵衣猶在舊堂虗。可憐白首悲羊棗。嗟爾慈烏我不如。</text>
<title>將築溪堂。意欲引泉爲流觴曲水。</title>,<text>爲栽梅菊與松篁。欲向溪邊築小堂。花下一樽傾復滿。碧流回處泛金觴。</text>
<title>詠鷰</title>,<text>何處飛來趁暮春。去年巢在已生塵。樑頭盡日呢哺語。似是慇懃訴主人。</text>
<title>口占</title>,<text>俗塵那得到柴門。山護藩籬水抱村。莫道老夫無事業。春來花草滿西園。</text>
<title>閒居雜咏 六首</title>,<text>滿室圖書四壁同。此間容得晩洲翁。詩成不可無盃酒。一樹桃花細雨中。山村春物屬淸明。日暖林鳩盡意鳴。黃犢正肥奴飽飯。石田須待晩晴耕。山蕨抽芽雨後新。摘來贏得一筐春。家貧不道乏生理。好是百年無事人。野蔬溪菜軟堪甞。春色登盤露有香。更喜西園今夜雨。滿畦無數綠芽長。官罷歸來一布衣。故山松竹掩荊扉。梨花樹下滿罇酒。不向世間言是非。堂北堂東松萬株。歲寒貞操不曾孤。若支巨廈爲樑棟。肯待秦皇作大夫。</text>
<title>詠樽</title>,<text>洲翁愛爾爾隨翁。用舍頃將賢聖同。春暮溪山花爛熳。但宜恒滿不宜空。</text>
<title>咏杖</title>,<text>行必相須止亦俱。病夫何用使人扶。落花山逕蒼苔岸。隨意東西爾與吾。</text>
<title>詠枕</title>,<text>北窓高卧此身閒。衰病年來爾獨親。不用曲肱春睡穩。肯敎魂夢到紅塵。</text>
<title>咏屛風</title>,<text>蒼崖翠壁互紆縈。似聽松濤與水聲。簾外碧山顔色少。閉門猶得對蓬瀛。</text>
<title>種秫</title>,<text>秋來釀酒莫言貧。種秫溪田趁暮春。可笑陶潛不解事。錯爲彭澤折腰人。</text>
<title>種竹</title>,<text>帶雨移栽碧玉叢。梅花園北藥欄東。此君不獨凌霜節。滿地淸陰葉葉風。</text>
<title>種松</title>,<text>䵧色來從檻外峰。數枝猶有歲寒容。慇懃許爾庭前地。佇看盤根學老龍。</text>
<title>種杜鵑花</title>,<text>枝上誰敎錦繡栽。年年花待暮春開。移來爲向窓前種。却恐啼鵑夜夜來。</text>
<title>種櫻桃</title>,<text>種得春根有幾叢。佇看朱實滿枝紅。山園自此饒風味。何必金盤出漢宮。</text>
<title>無題 二首</title>,<text>好是春風不世情。落花啼鳥掩柴荊。雲山無限最深處。悔使人間知姓名。寵辱榮枯不可逃。夜珠光燿最難韜。山林若是藏名地。人世何曾識許巢。</text>
<title>暮歸</title>,<text>馬前無數落來花。楊柳陰陰一逕斜。水北水南村遠近。白烟生處是誰家。</text>
<title>山家</title>,<text>架上詩書膝上桐。掩門山色水聲中。四時風景爭多少。三月烟花九月楓。</text>
<title>杜鵑</title>,<text>草堂東畔樹林間。終夜悲啼未暫閒。何事區區不飛去。錦城花月萬重山。</text>
<title>戱占</title>,<text>新詩須酒酒須詩。詩酒休時睡亦宜。睡罷可無詩與酒。梨花影外日遅遅。</text>
<title>題壁</title>,<text>靑山左右水西東。我有茅茨一畒宮。病不出門春欲盡。落花多少雨聲中。</text>
<title>逢春</title>,<text>白髮今年復幾莖。逢春猶有少時情。東風吹地消餘凍。磵雪溪氷入水聲。</text>
<title>採女詞</title>,<text>犢傍踈籬犬守扉。携筐不怕雨霑衣。溪南溪北靑山在。採得春光滿意歸。</text>
<title>閉門</title>,<text>閉門龜縮出門難。深室重屛亦怕寒。十有八旬長伏枕。隔窓山是去年看。</text>
<title>午睡方穩。山僧來贈一囊白朮。</title>,<text>風落庭花雨洗苔。好禽相近不相猜。溪堂日午春眠穩。報道山僧採藥來。</text>
<title>望新川</title>,<text>春風立馬小橋邊。載疾東來憶去年。田叟輟耕遙指點。白烟生處是新川。</text>
<title>訪西菴</title>,<text>藍輿尋寺得新晴。白衲胡僧出洞迎。前路且須高語問。滿山松籟雜泉聲。</text>
<title>家孥告飢。送奴糶米官倉。戱題此絶以自遣。</title>,<text>吾覺吾癡一笑之。草堂無事晝眠宜。讀書四十年來事。辦得妻孥白日飢。</text>
<title>夏日</title>,<text>遅遅白日照靑桑。五月溪堂一枕凉。睡睫始開黃鳥囀。好風吹送海棠香。</text>
<title>先王再朞諱日。悲痛有詩。</title>,<text>喬山月出漢衣冠。松栢三年白露寒。今日周南無限淚。小臣曾是忝㙜官。</text>
<title>促趙巨卿來訪</title>,<text>琴樽書史竹松梅。溪上柴扉晝不開。傳語細君須釀酒。春風許我故人來。</text>
<title>愛君歌</title>,<text>天高誰徹愛君歌。未報涓埃欲奈何。祗喜綵衣隨鶴髮。一樽春酒聖恩多。</text>
<title>言志</title>,<text>紛紛世事欲無聞。一室圖書晝掩門。妻子但言遊宦樂。不知間卧是君恩。</text>
<title>讀書有懷 二首</title>,<text>衡門須閉不須開。秋雨空庭長碧苔。端坐讀書眞意昧。白頭方悔晩歸來。東西南北坐茫然。空戴儒冠四十年。自笑二毛今始悔。閉門還讀近思篇。</text>
<title>醉題</title>,<text>不得於君决意歸。黃花赤葉掩枈扉。悠然笑對一樽酒。入眼秋山無是非。</text>
<title>辛丑秋辭京。甲辰夏始入脩門。尋舊宅於西巷。因有感懷。口占一絶。</title>,<text>不但鵷行太半新。四鄰非復昔年親。蒼松一樹猶無恙。似護頹垣待主人。</text>
<title>次使相 十絶</title>,<text>玉帳春閒罷晝眠。首陽山影落罇前。西民莫恠煩章疏。秪是葵心在日邊。石田吾欲趁春鋤。白首如何困簿書。千里故山長在夢。不成歸計謾躊躇。雨晴花氣暖氤氳。睡罷黃簾一炷薰。遙想故園春欲晩。隔窓山鳥語堪聞。民無粒米國無財。白屋蕭然赤子哀。自愧使君徒飽飯。不如投笏賦歸來。靑山東北海西南。九曲名區更何探。悄悵石潭人去後。道源猶有月光涵。首陽城壓首陽山。影落滄溟島嶼間。聞說先王曾駐輦。翠華初自鴨江還。轅門豼虎盡桓桓。半夜妖星倚劒看。那得斬鯨靑海赤。邊烽無復照長安。玉節西臨海上城。山河千里送威聲。自慚老守催科拙。莫道陽春有脚行。暮途相遇敢言遅。一許知音不復疑。禮法縱踈容亦可。此心看取歲寒時。我有玄琴太古音。世間誰知白頭吟。新詩十二篇中語。如送長風爽滿衿。</text>
<title>過靑楓溪憶舊題。因懷淸陰金先生 尙憲。</title>,<text>靑楓溪上昔題詩。太古亭空石室悲。丞相是兄丞相弟。歲寒松栢亦連枝。</text>
<title>天安道中。憶金子公。</title>,<text>天安官路落花飛。白首奔忙未賦歸。遙羡槐江老屋士。釣㙜春雨一簑衣。</text>
<title>臯蘭寺西樓聽笛</title>,<text>錦水西流接海濤。釣龍㙜下喚漁舠。秋風落照臯蘭寺。百濟興亡一笛高。</text>
<title>贈權襄陽</title>,<text>關東仙府是襄陽。湖外長沙亦寵光。欲奉板轝何處向。一時兄弟兩銅章。</text>
<title>戱示西林長老</title>,<text>西林長老欲留余。錯比龔黃我不如。自愧政無馴雉化。莫敎烏鵲擁行車。</text>
<title>東溟宅咏梅</title>,<text>春來多病不徵盃。正月寒梅故未開。忽有鄭君携酒到。似傳花信十分催。</text>
<title>酒席次永安尉韻</title>,<text>靈光太守醉昏昏。笑別秦樓出國門。去去湖南千里道。思君何處不消魂。元韻 永安尉六月炎霖草樹昏。送君猶㥘出都門。尊前莫恠終朝醉。不到河橋已斷魂。</text>
<title>余有推官之行。於咸平馬上得一絶。</title>,<text>使君行在海雲間。縱是官忙也自閒。馬上睡成鄕國夢。不知微雨過前山。</text>
<title>松沙道中口占</title>,<text>湖南冬暖麥靑靑。水滿陂塘暮雨晴。胡鴈錯知春已至。數聲鳴作北歸情。</text>
<title>馬上偶成</title>,<text>征途荏苒送年華。北望終南更憶家。絶喜驛梅花入眼。故園春色在天涯。</text>
<title>孤雲亭題贈申丈</title>,<text>溪花如錦柳如絲。山鳥吟晴惜別離。前後孤雲亭上會。玉峰秋色又佳期。</text>
<title>丹峽馬上</title>,<text>玉溪分得地西東。兩處烟霞屬此翁。山色水光三十里。去來常在畫屛中。</text>
<title>贈金栢谷子公</title>,<text>三日西樓把酒吟。送君那忍獨登臨。離情無限丹溪水。流到槐江幾許深。</text>
<title>丹溪理舟</title>,<text>雪夜回橈憶子猷。季鷹浮海亦風流。山陰好事江東興。盡在丹溪一葉舟。</text>
<title>待晴泛舟</title>,<text>載酒漁船泝夕暉。急呼童僕守柴扉。客來若問吾何在。泛舟西潭夜不歸。</text>
<title>絶句</title>,<text>盡日吟詩不下樓。夜來淸意更悠悠。無端急雨前瀨漲。分付溪童護釣舟。</text>
<title>臨溪</title>,<text>非我無舟泛碧瀾。溪潭上下嶮多瀨。石如劒戟波濤急。沿亦難行沂亦難。</text>
<title>後雲亭憶朴尙書 久堂</title>,<text>亭下長川曲作灣。西流日夜過龍山。縱使文鱗傳一札。尙書那得釣魚閒。</text>
<title>雨歸</title>,<text>秋陰翳翳雨霏霏。行伴山僧信馬歸。待得新晴須泛月。小舟閒傍荻花洲。</text>
<title>奉簡地主</title>,<text>西原客舍共淸罇。醉後安知地主尊。五馬幾時東度嶺。玉溪秋色掩枈門。</text>
<title>靑川馬上</title>,<text>信馬閒行玉峽東。花憐野菊葉憐楓。晩翁不是耽佳句。詩在秋山錦繡中。</text>
<title>呂評事希天 聖濟 離筵口占</title>,<text>君爲書記向寧州。豆滿江邊有戍樓。山亦白頭休北望。朔風吹雪塞雲愁。</text>
<title>坐疲</title>,<text>坐疲還卧卧還興。晝對詩書夜伴嬁。時把酒盃仍覔句。喜看三角雪𡾓崚。</text>
<title>歸來</title>,<text>歸來三逕似陶潛。圃老田翁狎不嫌。春酒一盃詩一首。卧聽山雨夜鳴簷。</text>
<title>題象賢書院</title>,<text>吾二先生百世師。後凋須向歲寒知。欲言己卯年中事。痛哭何如元祐時。</text>
<title>到王來村。望九屛山有感。</title>,<text>親朋隨處喜逢迎。最是屛山似有情。四十年來如昨日。村婆猶說少時名。</text>
<title>爲哭靑湖 李判書一相號 入窆。向嘉陵。猝遇風雨。待晴而發行到松溪。投宿張生家。口占一絶。示李季玄。</title>,<text>朝來風雨暗前途。待得新晴並馬驅。忽到松溪春日暮。對君垂淚說靑湖。</text>
<title>龍湖李氏亭。次久堂韻。</title>,<text>畫閣東南碧水來。西湖春日氣佳哉。酒酣上馬歸先後。行處飛花坐亦苔。</text>
<title>初夏雨後奉簡久堂</title>,<text>梨花落盡雨凄凄。四月不聞黃鳥啼。白首尙書老彭澤。隔渠相望巷東西。</text>
<title>家人告以將不擧火</title>,<text>閉門深巷長蓬蒿。積雨長安米價高。家人笑我癡無用。腹有詩書不厭糟。</text>
<title>聞尤春二老隨駕入洛。喜占一章。</title>,<text>頻煩一札到巖扉。二鳳俱隨六馬歸。請看翠華佳氣護。白雲翻作彩雲飛。</text>
<title>戱題贈權令士和要和</title>,<text>子是龍驤我虎賁。北東分直兩將軍。從今投筆知何似。白首馮唐亦不文。</text>
<title>三淸洞</title>,<text>溪邊隨地坐靑苔。對酒松陰露滴盃。欲道水窮雲起處。白蓮峰外夕陽催。</text>
<title>咏鶯</title>,<text>禁林黃鳥囀晴暉。聲送千門繞紫微。待有鳳凰鳴噦噦。聖朝今不取金衣。</text>
<title>戱題金子琢</title>,<text>三日吟哦句未成。催詩忽有上林鸎。間關似解相思意。分送春聲不隔城。</text>
<title>先送梅盆。命栽溪亭。</title>,<text>我思三逕未歸來。先進梅査帶雪栽。園菊庭松吾寄語。爾宜相伴莫相猜。</text>
<title>月峴望見南山一角</title>,<text>鼎水龍無去後蹤。帝鄕仙影杳難從。西行五日猶前路。但見終南第一峰。</text>
<title>奔哭後南還。題一絶寄洪于海。</title>,<text>崇陵東望暮雲間。白首孤臣掩淚還。况是洪崖分手後。終南忽忽夢中山。</text>
<title>葩溪草堂。見新鷰有感。葩溪。華陽洞上流。</title>,<text>繞堂新燕故徘徊。無乃飛從塞外來。聖代逐臣曾北去。春風何事不俱迴。</text>
<title>夜汲</title>,<text>竈婢持盆夜汲水。淸溪明月漾寒輝。輕瓢在手翻明月。月入盆中戴月歸。</text>
<title>題松隱堂</title>,<text>掃庭須凈勅山童。三逕之西三逕東。巖畔白雲宜不埽。好敎藏得晩洲翁。</text>
<title>雪中有懷 懷尤菴</title>,<text>五日大風三日雪。松扉深掩草廬寒。仍思栫棘高三丈。一鎖孤臣夢亦難。</text>
<title>贈詩僧</title>,<text>海邊楓岳玉參差。鶴路猿梯一錫知。來去關東數千里。何山何水不吟詩。</text>
<title>有懷 懷尤菴</title>,<text>欲向江南問楚臣。瘴雲何處寄音塵。春來物物皆春意。獨有枯蘭不得春。</text>
<title>聽新鶯</title>,<text>燕都喬木已無枝。鳥亦何依故國悲。飛去江南尋細柳。爲余傳意拂黃旗。</text>
<title>華山祥上人將適蓬萊謫中。贈以一絶。</title>,<text>春風又落故園花。瘴海蒼茫天一涯。莫向華山煩夢想。華山僧去帶烟霞。</text>
<title>絶句 四首</title>,<text>歸來種樹欲成林。爲是入山猶未深。病鶴已非靈沼鳥。玉溪烟月伴沙禽。西山日落鶴投林。我亦歸來一壑深。鸚鵡能言飽香粒。在籠還笑出籠禽。棲林何必上林林。去去靑山深復深。寄語長安挾彈子。不須追射遠飛禽。盤谷盤旋有茂林。柴桑衡宇白雲深。君看萬里高飛鶴。不向雕籠羡彩禽。</text>
<title>八月十八日。乃顯廟賓天之辰也。余卧病不成西上之計。悲痛有作。二首</title>,<text>秋風卧病舊詞臣。八月重悲棄劒辰。生恨不如耘墓鳥。但將文草泣絲綸。念昔先王鑑至寃。謂臣無罪又稱文。何由去逐啣珠鳳。泣向蒼梧叫暮雲。</text>
<title>送僧寄謝蓬山謫中 時尤菴謫蓬山</title>,<text>欲寄離情南海邊。一封書疏復詩篇。書猶不盡詩難寫。此意煩僧爾可傳。</text>
<title>閱澤堂詩卷有感</title>,<text>不才偏荷大人知。恨未酬恩白首悲。四十年來今夕淚。開箱一詠卷中詩。</text>
<title>連原金督郵在叩溪扉。時余出山。督郵入室獨賞盆梅而去云。</title>,<text>流水閒雲自在身。出山非我走風塵。煩君莫學題凡鳥。雪裏梅花代主人。</text>
<title>余有梅三盆。州牧地主欲得一盆。賢郞進士書喩其意。余答以許送。而盆重未卽輦致。先以二絶報謝求梅之書。</title>,<text>雪裏梅花似主人。愛梅須愛我情眞。暗香合近楊州賞。何惜孤山一樹春。不恨梅兄別草堂。雪晴東閣待春光。河陽豈乏花千樹。宜愛西湖處士香。</text>
<title>贈潭上人</title>,<text>問師三載住何山。雲與俱遊鶴與還。錫杖亦知尋舊路。經壇重掃碧松間。</text>
<title>寄閔老峰</title>,<text>滄海之南滄海東。未歸猶在聖恩中。薇垣別有敢言士。時議恐難沮至公。</text>
<title>讀杜詩至葵藿傾太陽物性固莫奪之句。感歎有作。四首</title>,<text>傾陽葵性老猶存。行坐長瞻北極尊。莫道未霑新雨露。草廬高枕亦君恩。不才猶是四朝臣。雨露風霜半此身。縱死丹心應未已。白頭雖老望楓宸。猥將虫篆掌絲綸。縱阻舟亦侍臣。諫草况今藏在篋。長陵西望更沾巾。白首三朝已四朝。幾年田野阻丹霄。自憐閉戶花溪上。厭聽漁歌憶舜韶。</text>
<title>白鷺</title>,<text>窺深窺淺傍沙飛。巢在何山暮不歸。外白內黔人未識。向烏休說雪爲衣。</text>
<title>安分</title>,<text>榮非可羡辱非憂。白首歸來對白𩿨。退亦聖恩貧亦樂。石潭花月有漁舟。</text>
<title>無題</title>,<text>世間千變欲無聞。歸守丘園戴聖君。人所不爭吾主管。玉溪明月錦峯雲。</text>
<title>寄呈尤齋</title>,<text>瘴霧蒸天栫棘深。囚山簇簇海陰陰。夢魂只識寧陵路。縱憶葩溪不暇尋。遙想恩貂拭淚看。謫來衣袖幾時乾。若敎泣作西飛雨。血滴龍點點丹。</text>
<title>贈胄炳兄弟適蓬山 二首</title>,<text>贈爾華山一片月。淸光帶去催去騑。爲余須向楚臣問。月十滿何不歸。鴈行南出路漫漫。嶺海蒼茫歲已闌。芳信欲傳湘水上。北風何處采幽蘭。</text>
<title>待便僧不至</title>,<text>南望吾無羽翼飛。海雲江樹多依依。丹山月滿送僧去。月缺復圓僧未歸。</text>
<title>華陽洞有懷 二首</title>,<text>塞山猶雪鴈飛迴。春動葩溪花已開。白石碧波明月色。夢魂何夜不歸來。戀闕思鄕千里情。寄書無便嶺崢嶸。歸鴻豈識離騷意。不向南飛向北征。</text>
<title>李泰卿書至。答以一絶。</title>,<text>渤海茫茫路二千。楸城何處嶺磨天。看書不灑思君淚。更向蓬山一泫然。</text>
<title>按使慶令公去歲秋。枉過丹丘。有明年春來游之約矣。今聞廵到靑川縣。寄呈一絶。</title>,<text>秋風玉節過衡門。錦水雞山費夢魂。報道繡軒今入峽。春遊猶記別時言。</text>
<title>簡邀巴山使君</title>,<text>赤壁東浮海接雲。春江花落浪生紋。沙洲日暮停蘭棹。爲待巴山老使君。</text>
<title>往在乙酉年中。余歷謁澤堂李 植 先生於笠洞寓第。坐間澤爺出示秦始皇渡浙江各帖子。乃唐人絶畫也。欲使余題圖末。余辭以不敢而退矣。追思之。忽已三十四年。余嘗以文字見許於澤爺。亦千古之感也。况今天下耻有甚於牛後。一悲一慨。題此絶句。盖以不忘澤爺命余之意。</title>,<text>威如雷電令如風。水伯猶知虎視雄。不但舟中皆敵國。縱觀還有楚重瞳。</text>
<title>送尹都事重卿赴關西蓮幕</title>,<text>落日低關樹。秋風動塞坰。山河箕子國。歌吹練光亭。亞使紅蓮幕。離筵白玉甁。知君期報主。寶匣有靑萍。</text>
<title>鄭君平大夫人輓詞</title>,<text>客醉陶家酒。吾聞孟母賢。方期大春歲。已見白華篇。有子文章伯。宜人婦德全。西山日不住。歸櫬首陽阡。</text>
<title>甲申仲冬。李靖叔自潘還。示余詩數十篇。皆警語。靖叔少時不專工於詩。見此所作。詞調淸切。句法鍊熟。其有得於窮厄可見已。看訖仍問李相國，金尙書。愴然可涕。靖叔屬余和之。余袖其詩來。玩詠數日。自有感懷。遂次其韻。五首</title>,<text>海內兵戈滿。書生獨壯心。別離時幾換。關塞夢相尋。身世榮還辱。艱危古豈今。燕都已灰燼。鐵騎又南侵。咄咄中宵坐。無端看太阿。幾時遼鶴返。萬里塞鴻過。大漠雲埋磧。陰風水咽河。時逢北來使。消息問如何。石洞知名寺。尋幽幾駐驂。沙門年萬劫。金像佛千龕。朔雪連花雨。關雲接蔚藍。殊方依老宿。經榻許相參。長往那無地。明時不可孤。自從多亂後。安得一身無。病骨猶耽飮。狂心或大呼。亦知湖海好。未敢學陶朱。靜叔吾良友。相思二載間。曾從鶴西去。又逐鴈南還。覊旅還無恙。浮生自不閒。莫言關塞嶮。世路更多艱。</text>
<title>鎭岑縣客舍。次東岳韻。</title>,<text>行子欲騎馬。山明餘雨微。縣殘公事少。地僻客過稀。嫰柳無多力。春風不作威。留詩謝明府。後會莫相違。</text>
<title>過開泰古寺</title>,<text>開泰千年寺。空山古迹餘。有基知佛力。留鼎記僧居。樹老㙜壇廢。雲深洞壑虗。沈吟信馬過。春雨濕征裾。</text>
<title>古阜客舍口占</title>,<text>悄悄他鄕遠。寥寥古舘空。鳥聲新雨後。柳色暝烟中。春動山城酒。花飜驛路風。詩篇隨處得。征馬莫怱怱。</text>
<title>贈趙秀才呼韻</title>,<text>海氣仍成雨。潮聲不隔雲。有愁看燭淚。無語點爐薰。故國春天遠。他鄕客路分。明朝獨歸去。何處更思君。</text>
<title>贈趙秀才</title>,<text>海國春多雨。征人喜晩晴。亦知歸去好。那忍別離情。快閣迢迢望。深盃細細傾。天涯分手後。幾見月盈。</text>
<title>偶題</title>,<text>夜雨堪携酒。春湖可泛船。誰知天末客。飜作畫中仙。此會纔三日。吾詩復幾篇。歸途一千里。王事敢留連。</text>
<title>有贈</title>,<text>春夜梨花雨。淸罇也可親。思鄕千里客。許國百年身。會合如京口。登臨卽海濱。相看一悄悵。俱是戀楓宸。</text>
<title>贈尹重卿</title>,<text>北望五雲遠。南征千里餘。山花春意重。海閣雨聲踈。客恨偏催老。交期不負初。他鄕一罇酒。此別更何如。</text>
<title>筽城客舍。次梅月堂韻。</title>,<text>海上山園野。溪邊竹繞村。淸樽留客子。暮角閉城門。花落春愁亂。雲來客氣渾。明朝各南北。馬上倍消魂。</text>
<title>扶安官閣。夜坐呼韻。二首</title>,<text>悄悄天涯夜。題詩近燭前。殘春餘一日。拙官且三年。夢有家山到。書無驛使傳。南來還北去。客路更茫然。梅發南來日。鶯啼北去時。罇前多感興。客裏少朋知。惟有月隨我。欲將詩贈誰。羇愁獨無寐。春夜亦遅遅。</text>
<title>連山舘口占</title>,<text>春入雨中盡。客從湖外歸。百年形是役。千里馹如飛。村僻樹林密。縣殘人吏稀。一吟陶令賦。吾老始知非。</text>
<title>贈禹長興</title>,<text>獨負山西勇。桓桓自出羣。三韓有壯士。一劒報明君。猛氣看𩣭馬。淸宵夢朔雲。吾知漢武帝。不棄李將軍。</text>
<title>卽事 四首</title>,<text>燭盡吟詩處。花殘勸酒時。歸田須及早。投笏莫敎遅。醉任烏紗岸。衰憐白髮垂。滄洲有𩿨鷺。吾與爾相宜。翠栢當軒北。靑山近屋東。可憐三逕在。莫道一樽空。澗水松風裏。花陰竹影中。高吟仍大醉。詩豈使人窮。天濶晴雲細。樽傾曉燭微。竹風吹竹几。山月照山扉。意氣如君少。踈狂似我稀。千秋有東海。須與魯連歸。缺月出林白。層巒當戶靑。沆吟依山閣。餘興步虗亭。特地元淸凈。長大自杳冥。紛紛世間事。我醉欲無醒。</text>
<title>口呼</title>,<text>靜夜蒼凉色。秋天八月高。病蘇身更健。詩老語猶豪。忽復驚衰鬢。無端看寶刀。南征還北去。王事敢言勞。</text>
<title>靑川道中口占</title>,<text>秋日靑川縣。遅遅出峽門。草深才有路。林密若無村。避地餘嶺在。分山舊約存。巴溪吾所好。不必問桃源。</text>
<title>西㙜呼韻 二首</title>,<text>晩度靑川峽。秋尋碧眼僧。寺先聞磬認。㙜可杖藜登。白石奇呈狀。蒼崖巧作層。有錢將買地。猿鶴爾爲朋。路盡雲藏寺。壇高月出林。鍾驚棲鶴夢。燈照定禪心。地若浮來逈。人難到處深。明朝向葩洞。又度幾重岑。</text>
<title>途中口占</title>,<text>北望雲多處。南遊地晝頭。行裝無一物。客路費三秋。雨色迷城樹。潮聲近驛樓。漕官休道薄。淸興滿滄洲。</text>
<title>法聖浦</title>,<text>法聖晩潮落。鼎山寒日斜。行行仍海上。去去復天涯。隨處無非客。何特不憶家。前途幾郡縣。梅發到京華。</text>
<title>務安東軒。題兪武仲扇面。</title>,<text>十日南征路。經過郡邑多。錦城今邂逅。雪岳正嵯峩。不作天涯意。仍成醉後歌。前道須努力。吾老已蹉跎。</text>
<title>羅湖晩望</title>,<text>風送笙歌響。飄然何處船。來如天上客。去作畫中仙。柳拂長洲雨。花深側島烟。春波碧無際。悵望白𩿨邊。</text>
<title>次枕海堂 六首</title>,<text>琴酒無多事。蓴鱸不患飢。君爲玄圃客。我有白𩿨期。簾外山如障。階前海作池。從今卜鄰住。未可廢吟詩。蜃市軒楹下。人家島嶼間。自然超世界。何必到神山。簷畔沙𩿨亂。花邊海鶴閒。琴歌日復日。有酒客忘還。怳在蓬萊島。何人可得攀。君家元海上。此地豈人間。潮浪驅風立。春帆帶雨還。有時乘興去。藜杖陟龜山。靜裏書千卷。生涯酒一瓢。粉香梅吐萼。鵝嫰柳搖條。窓俯千尋壁。河通萬里潮。登臨無限興。一望海門遙。屛障湖雲濕。窓櫳蜃氣浮。月明滄海色。花落武陵流。好伴林逋鶴。休歌寗戚牛。誰知此夜興。鐵笛倚高樓。浦口通山逕。樓邊繫釣船。酒仍花事勸。詩得主人傳。落照琴歌裏。平湖几案前。他時倘同社。白首兩悠然。</text>
<title>麟坪大君輓詞</title>,<text>麟趾今王弟。東平樂在家。忠勤曾聖訓。前後幾皇華。㙜榭空明月。園林自落花。天心哀痛切。行路亦咨嗟。又 二首儀表瞻眉宇。天人夙德尊。頻煩曾燕侍。和樂最鴻恩。慟見重瞳淚。忠餘九原魂。笙歌歸寂寞。秋雨鎖梁園。以弟偏恩渥。爲臣一險夷。燕行萬里近。麟德小兒知。邸第天臨慟。池㙜月照悲。須看墓前樹。盡靡向西枝。</text>
<title>谿谷張先生 維 遷葬輓章 八首</title>,<text>相國騎箕尾。于今卄七年。夫人從在後。有子肖承先。地以新岡待。遷猶舊野便。平生門下義。涕淚灑秋天。爲舅尊翬翟。生兒燿鳳毛。遺榮駟馬近。延慶六龍高。家國無疆福。君臣不世遭。想應移櫬日。天淚濕丹袍。癸亥風雲會。攀鱗龍御天。應期宜有聖。名世豈無賢。况以文章大。還兼帶礪傳。因知女中舜。瓜瓞慶綿綿。洛水龍歸後。蒼梧再叫雲。人間思稷契。天上侍華勛。往者何多難。嗟乎已喪文。莫言丁丑事。嗚咽不堪聞。伊簪摳衣日。方吾弱冠餘。不才蒙奬詡。有意送吹噓。莫返藏霄鳳。誰憐在轍魚。白頭今執紼。悲甚盖棺初。學集羣儒博。文兼百子雄。還將緯地手。欲掩補天功。忠孝無先後。勞謙有始終。商霖那復望。山雨灑秋風。文順鳴詞賦。猶爲北面人。騷壇無大敵。麟閣有儒臣。井橘還沾血。庭槐謾帶春。皇天亦何意。不許任經綸。易簀非今日。如何涕自零。依稀聞警咳。夢寐覿儀刑。夜卜人間曉。台移地下星。空敎墓前樹。遙向二陵靑。</text>
<title>題柳宰扇面</title>,<text>俊邁看眉骨。才華弱冠時。偶尋湖上客。仍示袖中詩。爾輩眞難敵。吾家亦有兒。文章須努力。萬里以爲期。</text>
<title>舟中口呼</title>,<text>海濶潮聲壯。江淸月色寒。但知憑几穩。不道上灘難。湖外三年客。罇前一夜歡。中流欲回棹。星斗正闌干。</text>
<title>讀洪相國燕行錄一卷。窃有感懷。仍成一律。</title>,<text>燕路三千里。新詩幾百篇。宜令天下誦。不但海東傳。銀漢客何在。玉河春可憐。微吟叩馬句。掩卷一潸然。</text>
<title>題太華亭</title>,<text>若道市朝近。何無車馬喧。退曾忘綠野。隱豈謝金門。園集長安勝。池深聖主恩。家聲大愈遠。相國有賢孫。</text>
<title>送金鼎卿入瀋陽。夜飮口號。</title>,<text>絶域西征日。晴天北斗秋。休從喪亂說。可耐別離愁。出塞無靑眼。聞笳易白頭。祗應孤舘夜。見月憶同遊。</text>
<title>有贈</title>,<text>分得靑山半。東西占地幽。過從無一日。卧病有三秋。木落風前葉。溪增雨後流。黃花猶未晩。細酌倘相酬。</text>
<title>欲往丹溪阻雨</title>,<text>丹峽雲迷路。靑川雨阻人。眼中蕭寺近。夢裏草堂新。酒榼題封久。詩囊點檢頻。吾驂老猶健。可駄病夫身。</text>
<title>丹溪有懷</title>,<text>蕭瑟悲㙜晩。登臨不見君。蟄龍愁在壑。飢雀噪成羣。山黑風將雨。江寒日沒雲。秋聲滿天地。黃葉落紛紛。</text>
<title>有夢</title>,<text>有夢東飛去。依然水石間。寒溪鳴玉。落葉響丹山。崖寺僧初定。松巢鶴自閒。池邊草堂在。門傍石林關。</text>
<title>登東岳</title>,<text>飛步登千丈。高歌望八荒。山河空莾濶。宇宙更蒼茫。四野多狐兎。中原走犬羊。龍泉倚天吼。熒惑少光芒。</text>
<title>丹溪次李伯式韻 二首</title>,<text>子姪仍兄弟。年來此會無。詩宜憑檻咏。酒可隔籬呼。丹峽幽居好。靑雲宿計迂。同行有先後。立馬問樵夫。好月盈還缺。浮嵐有更無。深潭魚正聚。空谷鳥相呼。已喜歸田早。曾憐處世迂。從今吾絶俗。此計豈非夫。</text>
<title>次一宇韻</title>,<text>得意花爭發。知時鳥自還。閒眠宜白晝。飽飯對靑山。爾豈才無命。吾今老更頑。紛紛是非事。野鶴不相關。</text>
<title>欲雨</title>,<text>欲雨蟻相戰。將昏鴉亦還。歸宜卧丹峽。隱不買靑山。嶽矗天應近。瀨鳴地自頑。老如解事。吠客護柴關。</text>
<title>偶題 二首</title>,<text>坐石雲生席。攀松露滴衣。夕凉人欲散。幽興我忘歸。卽事潛夫在。淸時隱者稀。休嗔老逾拙。伯玉已知非。欹枕西樓夕。松風入夢凉。燭殘知夜久。簾捲得天長。棲遯應他日。歸榮郞故鄕。吾家貧亦好。夏木有千章。</text>
<title>夜坐號韻 二首</title>,<text>山月落猶照。溪雲流不凝。風來凉一陣。樹密碧千層。平野晴堪望。高堂夜可登。客愁秋又近。江漢憶親朋。天𤄃鳥難度。月高雲未埋。新晴開眺望。爽氣入襟懷。湖外悲羇旅。城南憶小齋。親朋隔千里。歸夢洛之涯。</text>
<title>聞一宇得進士。喜甚把酒。</title>,<text>喚婦初開甕。嘗來旨且香。閒居也不惡。大醉卽無妨。白髮如龜壽。靑春司馬郞。况當花鳥節。未可廢深觴。</text>
<title>無題 五首</title>,<text>山翠當樓滴。溪流繞砌喧。竹踈風送響。苔濕雨留痕。亂帙從堆案。新醪喜滿罇。西林月欲落。愁與曉雲繁。風定泉聲少。雲消月色多。農人傍烟語。漁父隔林歌。我興惟詩在。君眠奈景何。空庭淸夜閴。樹影亂婆娑。寺路穿深洞。人家傍小溪。看松煩倚杖。陟巘可攀梯。白水晴方漲。靑蕪晩更迷。詩從佳處得。苔石不堪題。最是幽深處。松筠擁我廬。謀生無擔石。敎子有詩書。東圃宜滋藥。南溪可釣魚。扶衰藜杖在。不必命巾車。柳蔭溪邊路。茅茨峽裏家。曾非厭城市。只是戀烟霞。最愛新栽竹。還尋舊種花。偸閑非一日。王事又天涯。</text>
<title>觀漲</title>,<text>連夜雨冥冥。百川成濁涇。鷺飛猶辨白。樹沒欲無靑。米院看疑島。豐郊望若溟。誰知此夕興。獨上最高亭。</text>
<title>山家卽事</title>,<text>石逕通幽處。松籬繞小園。殘春桃結子。細雨竹生孫。日永身無事。盃深耳絶喧。貧家猶有酒。隨意獨開樽。</text>
<title>口占示子姪</title>,<text>靜卧無嫌癖。登臨不厭高。網魚供細鱠。釀黍酌新醪。事業嗟吾老。詩書仗爾曹。西園有花竹。杖屨豈知勞。</text>
<title>晩晴</title>,<text>六月霖霖雨。溪村水入扉。農人歌且笑。野鷺立還飛。出巷新流亂。尋磯舊逕非。東郊看禾稼。泥滑汚簑衣。</text>
<title>老將行</title>,<text>報國心猶在。其如白髮催。劒憐鋩已澁。弓惜勁難開。太白空頻看。天驕若可摧。中宵關塞夢。虜自北平來。</text>
<title>口呼</title>,<text>客路新晴可。淸江落照宜。不知舟自下。但訝岸相移。興待秋風發。詩從造化爲。他時謝簪笏。漁父認吾誰。</text>
<title>晩歸</title>,<text>蕭瑟荒村夕。尋溪草樹間。雨痕留錦石。秋色入靑山。戀闕心逾赤。歸田鬢已斑。一吟陶令賦。倦鳥亦知還。</text>
<title>雜詠 二首</title>,<text>當檻靑峰近。侵籬碧水廻。春筠爭吐笋。古石自生苔。簷靜林鶯過。庭閒野鳥來。欹眠不成夢。風戶閉還開。乍霽山猶雨。靑蕪一望遙。歸雲如護樹。急漲欲漂橋。院晝蜂聲閙。春林鳥語嬌。耕人滿原野。村巷更寥寥。</text>
<title>次湖亭主人韻</title>,<text>欲暮漁舟集。將氷賈舶稀。山寒猶秀色。亭古更餘輝。棲雀休爭噪。閑𩿨不忘飛。羣芳已消歇。霜菊獨含菲。</text>
<title>題春湖亭</title>,<text>碧水江千里。黃花酒一罇。出城才曉旭。歸路已黃昏。賈舶東西浦。漁家上下村。知君機事忘。𩿨鷺入枈門。</text>
<title>憶丹山</title>,<text>去欲携妻子。丹山結草廬。貧猶有䃫石。老不厭詩書。地瘦偏宜粟。園荒可種蔬。江山一樽酒。醉或跨靑驪。</text>
<title>歸來</title>,<text>投笏歸來後。誅茅寂寞濱。山爲四時畫。園作百花春。俗遠仍忘世。身閒不厭貧。雲林本天性。聖主已知臣。</text>
<title>南漢城</title>,<text>丙子語猶涕。孤城豺虎邊。烟氛干白日。皷角入靑天。山色猶含耻。江流未洗羶。崔嵬大石在。霹靂亦無權。</text>
<title>讀李白詩有感</title>,<text>海內靑蓮子。文章天子知。誰憐萬里謫。可廢百篇詩。才豈虗生者。人皆欲殺之。自嗟身世晩。不得與同時。</text>
<title>簡盧士章</title>,<text>昔我留東郡。新詩到赤城。明珠猶未報。流水豈無聲。一室貧原憲。三年病馬卿。山花滿罇酒。那得與君傾。</text>
<title>野坐</title>,<text>畊牧皆春意。郊原半夕暉。潭深魚潑潑。天濶鳥飛飛。喚酒村非遠。吟花客不歸。芒鞋宜緩步。莫怕露霑衣。</text>
<title>奉贈李按廉。以謝枉訪。</title>,<text>鼓角鳴丹嶽。雲霞繞錦衣。紅旗飄峽路。玉節映柴扉。野客寧知禮。沙禽不避威。西歸倘相憶。詩札到漁磯。</text>
<title>步前韻。奉酬地主。</title>,<text>送客柴門外。留僧宿草堂。身疑在玄圃。地喜壓滄浪。沙暖鷺甘睡。水明蟾吐光。休煩三島夢。時訪此山庄。</text>
<title>步韻和呈地主案下</title>,<text>勝地待佳句。吾侯詩最工。舟行明鏡裏。亭在翠屛中。皁盖驚山鳥。花箋到釣翁。要看白衣至。種菊欲成叢。</text>
<title>次韻寄謝鳳巖主人 二首</title>,<text>崔僊去已久。㙜古獨留名。松下鶴相近。石間雲自生。吟詩山更碧。煑藥水偏淸。爲報天巖老。何時屬一觥。我且携琴待。君須載酒尋。舟宜泛山影。石可坐松陰。崖甕留從古。巖碁記至今。千秋分物色。先後一胷襟。</text>
<title>題壁 二首</title>,<text>十載居無定。經營有此廬。隨身惟几杖。容膝且詩書。古砌堪移菊。荒園可種蔬。閉門苔滿地。朋友日相踈。夜夜分明夢。鄕園枕席間。歸應歌白石。隱豈買靑山。留滯驢仍病。高飛鶴自閒。捲簾看北岳。獨爾好容顔。</text>
<title>客居次石洲卷中韻 六首</title>,<text>懶拙如吾甚。浮沉奈老何。宦情經亂少。鄕思入秋多。窓響風敲紙。梧鳴雨打柯。看書近燈火。却恐損飛蛾。醉覺花生眼。衰憐雪滿頭。燈前半夜雨。夢裏亂山秋。索句難成句。排愁郤有愁。故園雲水地。歸興在西樓。有客踈慵甚。名之曰晩洲。向來羅雀地。偏憶釣魚舟。書帙堆床穩。茅茨背郭幽。不知朝市近。所以少淹留。悄悄兼貧病。紛紛足是非。自從官罷後。漸覺客來稀。晝隱烏皮几。秋扃白竹扉。征鴻知節序。先我向南飛。病客驚秋氣。吟蟬喜晩晴。靑烟萬戶色。赤照半簾明。薄酒元無力。新詩自有聲。太玄吾獨守。不用世間名。強飮三盃酒。今朝意不平。百年浮世客。千里故鄕情。衆口須堅壁。牢愁未下城。悠然從此去。耕釣送餘生。</text>
<title>偶占</title>,<text>城市猶忘世。烟霞只戀山。有詩酬節序。無夢到朝班。庭雨苔仍老。林風葉不閒。秋來何所得。太半鬢毛斑。</text>
<title>南歸</title>,<text>忽有南歸興。行裝只一簑。乾坤秋氣動。江漢暮陰多。事業諸君在。浮沉奈我何。滄洲長往地。剩占白𩿨波。</text>
<title>自嘲</title>,<text>有客癯如鶴。爲人拙若龜。家貧猶愛酒。身老轉耽詩。本是不才者。如何欲殺之。靑驢載書劒。已有鹿門期。</text>
<title>詠刀</title>,<text>利鈍吾當試。行藏爾與俱。暮途猶有待。長物莫言無。寸鐵剛相似。千金直豈誣。家貧不敢賣。持護百年軀。</text>
<title>秋夜偶示宇兒</title>,<text>獨客悄無語。百虫鳴不平。露簾兼月色。風葉又秋聲。何事意偏苦。此時詩欲成。天機莫相問。老病秪心驚。</text>
<title>此夜</title>,<text>此夜思鄕意。靑燈爾獨知。驚秋風正急。待曉漏何遅。本以才之拙。仍兼去也宜。林泉終老地。不費買山資。</text>
<title>築室</title>,<text>築室非無地。開池亦有渠。梅蓮松竹菊。几杖劒琴書。明月淸風在。山人野老如。莫言生理薄。秋雨滿園蔬。</text>
<title>咏蟬</title>,<text>縱道高居好。如何必樹巓。悲秋同病客。飮露學飛仙。蛻處能隨化。生來豈識年。不平鳴亦可。莫近我窓前。</text>
<title>螢火 二首</title>,<text>物理吾知爾。生從腐草中。黃昏飛得意。白晝照無功。帶雨明還滅。隨風西復東。能令讀書客。畢竟燭如虹。影亂風相送。光微雨不禁。入窓如妬燭。近葉欲燒林。敢許明裨日。從知䗲喜陰。飛飛休自恣。吾恐曉霜深。</text>
<title>寄呈淸州牧伯</title>,<text>草屋纔容膝。端居分亦宜。貧須貸餘粟。春不厭新詩。酒熟松香動。山寒花信遅。黃堂了無事。莫負石門期。</text>
<title>喜晴</title>,<text>經雨岸花濕。惜春山鳥啼。排愁酌新釀。乘興踏芳堤。疊嶂浮嵐外。孤村亂水西。風光助佳句。苔石也堪題。</text>
<title>山寺書懷</title>,<text>穩睡蒲團暖。朝光戶牖明。功名休夢想。節序近元正。衆木俱春意。殘氷已水聲。平生灌圃計。百畒且躬畊。</text>
<title>大路</title>,<text>一道通南北。行人日往來。賢愚爭得進。徒侶喚相催。迷復今難見。先鞭且莫猜。時無宣父問。但有步兵哀。</text>
<title>新搆小樓。樓南有桑兩株。條葉蓊翳。有妨遠眺。余命園丁伐其枝幹。敞豁可望。仍成一律以戱。</title>,<text>伐彼兩桑樹。樓南得地多。豐郊臨莾濶。栗嶽對嵯峩。月到無遮照。風來不礙過。老妻嗔且道。吾欲棄蚕蛾。</text>
<title>心祝 公胤子一宇十九中進士。未久有阿賭疾。故有此詩。</title>,<text>父子俱嬰疾。庚寅又送年。自知無積惡。但信有蒼天。假使我身折。請敎兒眼全。中宵不成寐。枕上淚如泉。</text>
<title>花峴口占</title>,<text>信馬遅遅去。靑山日已斜。一川無限柳。萬樹欲殘花。峽束層峰立。雲深細逕賖。今宵何處宿。明月照漁家。</text>
<title>送李靜叔赴公山</title>,<text>氷孽君家事。循良聖主知。三年分竹地。二月落梅時。錦水淸如政。鷄山翠入詩。南州曾解綬。請看去思碑。</text>
<title>寄鄭東溟君平要和</title>,<text>寂寞城西宅。柴門晝不開。春塘荷吐葉。夜雨石生苔。客爲評書至。僧因乞句來。殘花猶未落。倘復共深盃。</text>
<title>金嶺驛途中</title>,<text>馬首春泥沒。行行日欲斜。前途猶百里。古驛只三家。誰道此官薄。獨憐吾鬢華。終南今在眼。縱死不須嗟。</text>
<title>送北客</title>,<text>百里飛塵暗。千蹄逐電奔。春天猶朔氣。行路半夷言。野草傷心碧。山花滿目繁。松京形勝地。淚灑太平門。</text>
<title>與平丘，重林兩督郵登南山。</title>,<text>不道郵亭苦。玆遊亦聖恩。聯尋草逕。携酒坐松根。落照千峰色。長烟一水痕。都忘朝市近。未必問桃源。</text>
<title>贈僧關東之行</title>,<text>獨鳥本無定。孤雲元自閒。懸燈今夜語。飛錫幾時還。天下八叢石。海東皆骨山。風塵吾白首。直欲謝人間。</text>
<title>松京道中口占</title>,<text>朔氣隨燕客。春天十日風。皇明雨露外。驛路塵埃中。野草不須綠。山花空自紅。向來東海志。無用一衰翁。</text>
<title>題李友草堂</title>,<text>前後經過地。茅齋近驛村。溪回通野逕。樹密護柴門。荷氣侵書帙。山光滴酒樽。看君好眉宇。不必守田園。</text>
<title>荊門浮舟</title>,<text>淼淼荊門𤄃。檣烏逐白𩿨。江通天際海。月照浪頭舟。草色連巴遠。桃花入楚流。征帆落何處。目極復長洲。</text>
<title>過玉女峯</title>,<text>北出丹陽峽。西看玉女峰。雲如呈艶態。雨欲洗春容。粧鏡水千頃。翠屛山萬重。仙郞今寂寞。何處問眞蹤。</text>
<title>馬上口占</title>,<text>地僻丹陽郡。山回石作門。蒼崖纔有路。古驛不成村。萬壑雲烟合。長江日夜喧。白頭爲隱吏。從此訪桃源。</text>
<title>鳳棲亭次板上韻 二首</title>,<text>坐輒俯溪水。水淸心亦淸。渚沙分逕遠。漁火隔窓明。岳送新晴色。松留太古聲。公庭日無事。春草滿階生。山雨千峯暮。松風小閣淸。春來稀簿牒。病卧送淸明。瞰水魚疑影。吟花鳥和聲。君恩但飽飯。何術救蒼生。</text>
<title>上津舟中</title>,<text>環郡皆蒼壁。丹丘地一偏。江疑瀉銀漢。石欲補靑天。去駄花間馬。歸桑月下船。武昌雖勝絶。名以得蘇僊。</text>
<title>島潭</title>,<text>矗矗江心石。三峰立弟兄。媧愁大或漏。秦採藥還生。意者神僊在。奇哉造化成。人間無此地。恐是小蓬瀛。</text>
<title>題鳳樓亭</title>,<text>絶壁當樓起。淸溪繞郡斜。春消白山雪。天入赤城霞。彭澤一罇酒。河陽千樹花。公庭晝無事。睡罷對蜂衙。</text>
<title>登觀德樓 二首</title>,<text>城郭臨無地。樓船鎭勢䧺。角聲波浪外。人事畫圖中。龍伏兵威肅。鯨逃海窟空。蓬萊知不遠。欲借一帆風。一宿湖邊寺。重登海上樓。颿風拂鰲島。簾影落漁舟。鼓角山城暮。魚龍水國秋。他時永保誌。誰記使君遊。</text>
<title>寄呈永安尉詞案</title>,<text>二樂樓何在。丹丘郡以西。一川銀漢轉。千嶂白雲低。詩有潭龍聽。居同水鶴棲。煩公分物色。請爲使君題。</text>
<title>永春縣馬上口占</title>,<text>縣指春城遠。行多傍水邊。林間無白日。嶺上有靑天。踏石疑非路。逢人恐是仙。山開眼俱豁。却近渡頭船。</text>
<title>贈趙仲初令公</title>,<text>戀戀故人意。知吾親在堂。丹丘曾墨綬。白首復銅章。北闕天非遠。西山日亦長。賢慚汲內史。不敢薄淮陽。</text>
<title>大殿迎祥詩</title>,<text>已喜王無疾。休祥况又催。歲爲天下始。春自日邊迴。苑雪消憂盡。宮梅認意開。衢罇太平樂。欲獻萬年盃。</text>
<title>漫吟</title>,<text>一壑烟霞裏。歸來獨閉門。靑山數間屋。老樹百年村。杖策花迷逕。携樽竹滿園。吾居非寂寞。盡日百禽喧。</text>
<title>詠閒居 三首</title>,<text>花暖衙蜂亂。簷幽乳雀喧。山光晴入室。樹影午當門。自有書千卷。那無酒一樽。閒居從懶性。萬事已忘言。茅屋靑山近。枈門白日遅。閒耽無事睡。老廢有聲詩。園雨筠抽笋。溪風柳拂枝。莫言吾甚懶。不厭把深巵。吾愛吾廬好。臨溪復近山。風塵人世外。花草竹松間。種藥何多事。看書亦不閒。眞同陶令宅。門設晝常關。</text>
<title>詠梨花</title>,<text>一夜空山雨。庭梨雪滿枝。香侵細君酒。春入老夫詩。鵑血何曾染。鸎啼似有期。看花獨怊悵。全盛不多時。</text>
<title>閒居雜咏</title>,<text>地在喧囂外。堂成寂寞濱。犬鷄皆不俗。籬落自成鄰。耕牧眼前事。溪山詩上春。園林有花鳥。居士豈嫌貧。</text>
<title>題李按廉江亭</title>,<text>杖可吟時拄。樓宜酒後登。江山無俗物。𩿨鷺作親朋。處世遭三黜。論才謝百能。誰憐李學士。心事淡如僧。</text>
<title>復用前韻 三首</title>,<text>釣艇有時泛。江樓隨意登。何辭千里駕。已得百年朋。涉世君應熟。爭名我豈能。生涯似盧老。送米任鄰僧。夜雨魚堪釣。秋風稻始登。田園多樂事。碁酒有良朋。剡上尋安道。津頭喚最能。月明沙岸路。歸共渡江僧。㙜爲臨江陟。樓因望野登。圃翁吾托契。漁父爾爲朋。耽酒無多事。論詩不讓能。僑居近岳寺。時有叩門僧。</text>
<title>家有雙鵝。一鵝病死。</title>,<text>不換羲之筆。寧供仲子哇。主翁勤惠養。長物在貧家。聲苦叫宜月。夢香棲傍花。如何一片雪。零落使人嗟。</text>
<title>老去</title>,<text>老去仍多病。端居換歲時。有鄰時送酒。無客解評詩。弊褐春風可。晴窓曉旭宜。工夫在定靜。幽事獨心知。</text>
<title>亂後</title>,<text>亂後貧逾甚。今年又大無。敢誇花九錫。曾乏木千奴。貸粟煩鄰叟。謀農問僕夫。平生沮溺志。白首愧妻孥。</text>
<title>白髮</title>,<text>白髮催吾老。靑嬁照此心。夜分新舊歲。春入短長吟。物理看終始。人生有古今。歡娛付年少。伏枕病涔涔。</text>
<title>世事</title>,<text>世事驚飜覆。天時換舊新。鬢生愁裏雪。花發病中春。懶拙仍成性。文章豈救貧。敢言明主棄。本是不才臣。</text>
<title>佳節</title>,<text>佳節非無酒。嗟余奈病何。寒從臘後少。春入雨中多。溪水綠於鴨。柳枝黃似鵝。朝衫猶在篋。直欲換漁簑。</text>
<title>病中 二首</title>,<text>報道南塘雨。春光着柳枝。開門愁寂寞。伏枕病支離。蜂閙方乘暖。禽喧正得時。無由出溪路。怊悵強題詩。我抱去年疾。閉門芳草生。鳥傳晴後語。鷄報午時聲。正憶溪磯釣。仍思野逕行。新醪空滿甕。安得把深觥。</text>
<title>孫兒遊戱眼前。憐而有詩。以示勸勉之意。</title>,<text>自是鶴生鶴。神淸頭角峩。愛孫由愛子。傳姓復傳家。秪喜汝身長。還忘吾齒多。詩書須勉學。孝悌本無加。</text>
<title>物物</title>,<text>物物皆生意。吾如卧病何。蜂忙今日事。鷰記去年窠。柳色春寒少。溪聲夜雨多。家貧須貸栗。况有吏催科。</text>
<title>小屋</title>,<text>小屋千峯匝。荒村一逕分。洞陰春帶雪。山火晝燒雲。貧病休徵酒。衰慵不綴文。平生孤劒在。直欲報明君。</text>
<title>雙池</title>,<text>鑿地方容尺。雙池造次成。花分一樹影。月作兩輪明。物理看須得。吾心照更淸。移蓮種滿意。君子不虗名。</text>
<title>余得老松。幹小枝多。團團如盖。植諸磁盆。置之案側。蕭颯可愛。仍有所感。</title>,<text>有幹難容尺。多枝不滿盆。經冬餘舊葉。占土托新根。獨保風霜節。誰分雨露恩。蕭然吾作伴。共老樂天園。</text>
<title>喜雨</title>,<text>共喜春多雨。先知歲有秋。君王重稼穡。丁壯理田疇。佇聽南風曲。應敎北祲收。明時此棄物。但作太平謳。</text>
<title>春物可掬仍占</title>,<text>草軟傷心碧。花濃滿目繁。柳陰籠石逕。山影落柴門。人集日中市。客歸烟外村。依然在畫裏。倚杖役詩魂。</text>
<title>永日</title>,<text>永日鸎鸎語。新晴燕燕飛。有詩題素壁。無客到柴扉。行藥露霑屐。賞花香滿衣。呼兒問新釀。吾欲餞春歸。</text>
<title>題落影寺</title>,<text>百轉溪邊路。仙凡到此分。客歸春寺雨。僧入暮山雲。金像梵王在。鑪香禪鳥聞。殘花無意緖。紅白落紛紛。</text>
<title>贈正上人</title>,<text>逕到蒼崖窄。山藏古寺深。泉鳴撼佛榻。雲住襯禪林。禽語識春意。磬聲淸客心。自慚吾有髮。頭白始投簪。</text>
<title>過靑川縣</title>,<text>縣是淸州屬。溪邊數戶村。倉餘分後粟。吏鎖去時門。山鼠登堂闘。庭禽啄粒喧。居民畏官令。天雨護頹垣。</text>
<title>上馬</title>,<text>上馬月含曉。出山雲吐暉。薄氷猶度馬。微霰欲沾衣。逕折溪千轉。村深峽四圍。少時經往地。無處不依俙。</text>
<title>贈金子公</title>,<text>誰訪丹溪老。今逢栢谷翁。酒供三日飮。詩得十年工。葉落疑秋雨。江喧認夜風。相分便相憶。上黨嶺西東。</text>
<title>謝牧伯送鷄酒米牋</title>,<text>知有老親在。書來物與俱。香粳分月俸。赤幘出官厨。况復牋登案。仍兼酒滿壺。中丞念工部。亦似我侯無。</text>
<title>無題</title>,<text>出處信吾道。平生梁甫吟。逢人多白眼。許國有丹心。暮雨千峰暗。春天二月陰。長安不可見。愁思轉難禁。</text>
<title>病吟</title>,<text>病裏春強半。燈前夜正央。梅花二月雨。鬢色十年霜。未晩材須用。逢時玉豈藏。丹心亦天性。葵藿自傾陽。</text>
<title>題丹溪草堂</title>,<text>萬樹殘紅落。千峰太白來。僧歸雲外寺。人去水邊㙜。雲氣東西雨。瀨聲日夜雷。入山愁出峽。亂石路盤回。</text>
<title>後雲亭呼韻</title>,<text>夢罷凭危檻。三更月上岑。地兼詩句壯。溪與酒盃深。露鶴驚仙笛。風松學古琴。千秋前後事。人去獨傳心。</text>
<title>甲辰十月日彗星出。主上避殿修省。臣雖至微。憂國之誠。不以官小。中夜感嘆。吟此一律以自遣。</title>,<text>天意星何彗。主憂日不遑。虗心咨左右。側席進賢良。忠欲披吾赤。誠應感彼蒼。誰知中夜起。撫劒看光芒。</text>
<title>石潭</title>,<text>同道還同祀。前贒復後賢。眞源溪九曲。古色栢千年。政愧文翁化。風歆白鹿傳。傷心石潭月。分明紫雲邊。</text>
<title>訪文獻書院。次崔忠節韻。</title>,<text>未决歸田計。還成出郭遊。山晴猶雨色。溪暖自春流。柳掩孤村靜。松藏一院幽。班鳩鳴欵欵。欲使使君留。</text>
<title>龍山朴尙書仲久宅。次沈仲美 攸 韻。</title>,<text>欲別還徵酒。西樓落照明。喜聽黃鳥語。愧負白𩿨盟。碧水三江濶。平蕪一望平。停盃忽開眼。冠岳立新晴。</text>
<title>往在癸巳春。余得檀木。高不滿尺。種之階側。今閱十三歲矣。枝盛葉茂。而其榦臃腫。類余龍鍾。可感。</title>,<text>臃腫如吾老。馨香只此心。葉藏棲鳥密。根到蟄龍深。風雪自寒翠。火天猶厚陰。摩挲一歎息。莫遣斧斤侵。</text>
<title>宿鍾店</title>,<text>店嫗曾相識。新炊半稻粱。月明行子喜。秋熟野人忙。北望迷京國。南征近故鄕。平生往來路。更入暮途長。</text>
<title>故里</title>,<text>故里親朋少。歸如在異鄕。無眠消永夜。不飮送重陽。白髮悲秋色。黃花惜晩香。詩成還自詠。悵望立蒼茫。</text>
<title>題宇兒新堂</title>,<text>卜築猶云晩。新堂事事宜。竹須當戶種。花爲近欄移。野鳥思棲島。溪魚枉入池。從今日携酒。不可不題詩。</text>
<title>悼靑湖</title>,<text>識面在丁卯。從來四十春。雖多中歲阻。孰似少時親。白雪有佳句。靑雲無故人。楊州曾聚首。別日秪三旬。</text>
<title>小屋</title>,<text>小屋猶容膝。園林亦已奢。誰知貧亦樂。吾分食於家。戶外三峯近。籬邊一逕斜。春來須釀酒。不可負山花。</text>
<title>初度日把酒有感</title>,<text>今日吾無樂。臨觴涕淚零。舊衣那後綵。新笋不須靑。况爾何多病。惟憂已十齡。有孫還自慰。絲管也堪聽。</text>
<title>題重興寺 二首</title>,<text>寺在何時刱。麗王昔駐鑾。塔殘披草認。碑古拭苔看。山月禪心白。溪風佛骨寒。欲歸愁出洞。危棧石闌干。一徑緣溪轉。崎嶇盡日行。蘚深松壁古。花暖石潭明。落照千峰色。春風一笛聲。招提看漸近。林表暮烟生。</text>
<title>大駕南幸溫泉。祗送江頭。歸路口占。</title>,<text>聖主陪慈聖。都人祝萬年。鸞旗飜曉日。雉扇拂春天。雨已淸黃道。龍應煖玉泉。從臣吾最羡。遙望若神仙。</text>
<title>四月八日</title>,<text>東國觀燈節。西方浴佛時。紗籠騰火鳥。碧樹映黃鸝。鳳闕瞻難近。鸞旗返亦遅。把盃還自慰。仍賦戀君詩。</text>
<title>聞行宮次水原</title>,<text>忽有南來說。鑾輿到水原。熊羆隨帳殿。士女出都門。千里風雲氣。三韓雨露恩。南山臣獻壽。從此樂衢樽。</text>
<title>題李樂全山亭</title>,<text>洞邃溪聲遠。雲消嶽色新。山村無俗物。罇酒有佳人。落日還留客。殘花已送春。風塵十年別。邂逅况良辰。</text>
<title>題天安水僊亭 二首</title>,<text>鳥散花披錦。魚驚柳拂靑。要留故人飮。暫借使君亭。野𤄃渾春氣。山回自地形。詩成更呼酒。歸興不宜醒。落日千峯赤。平蕪四野靑。地爲湖左勝。天作水僊亭。池淺魚呈鬌。林踈鳥露形。淸樽須共飮。吾豈衆中醒。</text>
<title>溫泉卽事</title>,<text>日御臨南土。天文動北辰。玉泉龍煖水。金闕鳳含春。店嫗知堯母。田翁祝聖人。千年湯沐地。佳氣自氤氳。</text>
<title>喜兩殿還都</title>,<text>玉輦隨金輅。溫泉浴罷還。村婆看雉尾。野老識龍顔。萬歲王無疾。羣臣祝有山。南郊望仙仗。獨恨阻朝班。</text>
<title>宿扶餘村舍。留奉趙使君。</title>,<text>㙜殿今耕種。王都六百春。龍亡花自落。城古月猶新。問寺靑山外。招舟白馬津。如何千載後。禾黍更傷神。</text>
<title>待月泛舟</title>,<text>移棹浮山下。吾携二使君。停盃問明月。弄笛散秋雲。佛寺林間見。漁村浦外分。舟人競歌笑。驚起白𩿨羣。</text>
<title>白馬江。同李趙兩使君泛舟。</title>,<text>皁盖逢迎地。秋天酒一樽。乘舟尋佛寺。溯月過漁村。故國靑山在。長江白馬奔。篙師向余說。㙜有釣龍痕。</text>
<title>定山途中</title>,<text>夜發銀山驛。朝投石佛村。氷川分野岸。雪逕入枈門。鳧舃歸何向。烏山夢已煩。君恩思少報。不敢卧田園。</text>
<title>燕歧道中</title>,<text>去是天涯客。歸非日下鳧。僕催愁短景。驂倦厭長道。燕浦分淸野。鷄山落錦湖。平生殉國志。還愧許身愚。</text>
<title>姜睡隱 沆 墓。奠盃有感。</title>,<text>海左三韓小。湖南一壑開。天涯曾雪窖。地下卽銀㙜。松栢生前節。溪山去後哀。荒原數行淚。今古此深盃。</text>
<title>題牟陽縣東軒</title>,<text>夜次牟陽縣。秋深太守衙。淹留忘客路。蕭灑似禪家。竹嶼含風色。荷塘落露華。靑燈侵曉語。罇酒失天涯。</text>
<title>與權襄陽約會於法浦。松沙使君亦在約中。余曉發筽城。至船巖乘舟向法浦。舟中口占。</title>,<text>漁屋鄰鮫室。蒼茫島嶼間。樓臨千里海。舟過幾重山。水息澄如鏡。峰低翠似鬟。誰知老太守。空羡白鳩閒。</text>
<title>奉贈漕㙜</title>,<text>法浦逢迎日。君恩辦壯遊。子兼三道海。吾有一湖秋。城郭千家鎭。漁商萬葉舟。還慚杜陵老。詩敵岳陽樓。</text>
<title>題佛甲寺</title>,<text>佛甲東南立。招提地最深。出城携二李。催馬到雙林。絶頂靑天近。寒崖白晝陰。水流雲亦住。吾亦見禪心。</text>
<title>姜博士大老有盆梅。輦來愛玩。大老以詩嘲之。戱次其韻。</title>,<text>問爾孤山樹。來從阿那邊。西園辭舊主。東閣結新緣。露滴香生硯。風吹影拂筵。悠然何遜興。覔句向花前。</text>
<title>雪中訪佛甲山</title>,<text>南出筽城路。東尋佛甲山。橋橫淸澗曲。㙜逈白雲間。鳥傍蒼崖宿。僧從雪逕還。地疑天笁寺。吾似老坡閒。</text>
<title>題孤雲㙜</title>,<text>卜築丹山下。層㙜壓大川。危峰疑拔地。小閣欲浮天。樹老來千歲。雲孤去幾年。此生今白首。那得學飛仙。臺以文昌別號得名。疑文昌所遊之地。</text>
<title>大駕自溫泉還都。尤春兩賢隨至。聞而識喜。二首</title>,<text>洛水龍還起。虞庭鳳又飛。羣贒登玉陛。二老護銅闈。太白應無彩。离明更有輝。文王曾卜獵。只載一翁歸。治象千三後。時龍九五臨。野雲還作彩。山雨已成霖。道有巖廊重。恩無石室深。華陽歸馬地。暫待太平尋。</text>
<title>江樓題贈權令公，李典籍，徐員外要和。</title>,<text>爲有春塘會。仍成郭外期。江澄波似練。風暖柳如絲。岳老今何在。洲翁亦異時。登臨分物色。不可不題詩。</text>
<title>題公子江樓</title>,<text>西湖信佳麗。公子又風流。水鳥啼花塢。厨人喚釣舟。江山兼俸祿。鷄犬亦滄洲。自笑龍驤衛。塵埃已白首。</text>
<title>西湖聯句</title>,<text>柳綠江村路。沙邊嘶馬聲。悅卿。 樓㙜分遠近。島嶼亂縱橫。元九。 且欲乘船下。應須待月明。悅卿。 滄洲舊盟在。𩿨鷺豈無情。元九。</text>
<title>直廬郞事</title>,<text>花愛叢叢艶。松憐樹樹陰。酒宜隨處酌。詩得坐來吟。燕語周廬靜。鶯啼漢苑深。時淸無一事。賈誼妄霑襟。</text>
<title>次權悅卿韻</title>,<text>欲卜湖邊地。分磯兩釣翁。柳汀魚市集。栗島海門通。詩有千篇和。樽無一日空。何煩雪夜訪。月艇與君同。</text>
<title>次金子琢韻</title>,<text>君思鍾岳秀。我憶玉溪淸。簾畔山雲宿。簷前水鳥鳴。花園曾卜築。草屋已經營。歸去須携手。俱全素履貞。</text>
<title>送李按廉子喬東歸 二首○時余病卧西江。故第八句云云。</title>,<text>八道皆觀察。君行也獨仙。馭風叢石上。駐節桂花邊。碧海東南北。金剛萬二千。相思如有問。老病寄漁船。按節爲僊伯。君恩子且誇。有山皆削玉。無地不鳴沙。坐可招黃鶴。行猶吸紫霞。春來更何似。馹蹴海棠花。</text>
<title>同春堂送御醞于東溟詞伯。東溟以詩謝之。此聖代美事。感嘆吟咏。遂次其韻。以示鄰友。</title>,<text>設醴何曾怠。賢臣遇聖君。旱宜來作雨。留莫去隨雲。可共衢樽樂。非惟御醞分。恩餘及詞伯。揮筆待微醺。生贒天有意。才合佐明君。魚樂那無水。龍飛亦待雲。恩非前代見。酒是上罇分。酌與東溟老。文章辦一醺。</text>
<title>寄洪于海</title>,<text>日下多歸夢。春來又客愁。帶方何代國。都護此䧺州。雪嶽排天立。銀河落地流。相思須望月。我在廣寒樓。</text>
<title>題廣寒樓</title>,<text>樓似月中殿。水如天上河。登臨百里小。字撫萬民多。野岸梅含雨。春塘柳拂波。休嗔老都護。欲效武城歌。</text>
<title>自長沙向法聖浦。馬上有得。</title>,<text>野港通潮汐。人多竹裏居。稻田秋拾蟹。塩浦夜遮魚。到此思投紱。從今可結廬。誰分一畒地。容我寄琴書。</text>
<title>題金仲擧草堂</title>,<text>忽起山陰興。仍催雪裏行。一溪流曲折。千嶂立縱橫。蘭若諸天近。茅堂特地淸。餘生兩白首。從此幾逢迎。</text>
<title>客問</title>,<text>問我居何似。桃源較或同。茶厨流水上。漁艇落花中。採藥山含雨。移篁水送風。三松蔭三逕。滿地錦苔籠。</text>
<title>方伯見枉丹溪。口占一律。</title>,<text>一別何多日。升沉信亦稀。茅廬傍官道。玉節枉山扉。棠樹先春氣。松籬已夕暉。西歸錦江遠。離思柳依依。</text>
<title>遣興</title>,<text>丹麓宜終老。靑雲已絶交。池深魚得所。樹密鳥安巢。待雨時吾播。先春晝爾茅。柴扉少人客。僧或月中敲。</text>
<title>大旱</title>,<text>山樓疑燃石。江河恐絶流。民難茹赤地。天欲火靑丘。月亦無年色。花猶不雨愁。傷時兼戀闕。中夜倚西樓。</text>
<title>杜鵑</title>,<text>爾昔蜀天子。宜爲羣鳥尊。如何工竄伏。獨自訢哀寃。花染枝頭血。春啼劒外魂。明臣誰再拜。東國亦皇恩。</text>
<title>自丹溪還道谷。與堂弟並行。</title>,<text>作伴路無遠。吟詩行欲遅。魚驚飮馬水。鳥散近人枝。山磴蘿縫石。溪村柳補籬。停鞭問耕叟。鷄報飯午時。</text>
<title>日夕</title>,<text>日夕看書罷。搴簾坐小軒。老須貧藥餌。貧不厭蔬飧。玉峽波聲遠。靑林雨氣昏。蔗漿非滌熱。寒井汲松根。</text>
<title>寄簡洪尙書子晦令公</title>,<text>宿昔交遊地。親知眼淚中。靑湖空夜月。松谷自春風。鳳去悲都尉。龍亡憶久翁。惟公與我在。衰病况西東。</text>
<title>入峽</title>,<text>入峽天猶濶。誅茅地最深。種花須滿圃。栽竹欲成林。水閣留僧宿。山罇待月斟。吾歸何太晩。白首愧沙禽。</text>
<title>春祝</title>,<text>新年何所祝。所祝豈吾私。河有重淸日。天無再閏時。旄頭收北耀。涅齒悔西窺。我后如堯舜。登庸盡益夔。</text>
<title>題亭壁</title>,<text>城市非吾地。溪山有此亭。一灣波似練。千嶂石爲屛。老鬢三朝白。長松幾劫靑。茯苓兼薯蕷。服食可延齡。</text>
<title>東湖口占</title>,<text>拭淚辭京闕。傷心出宮門。來非戀城市。去豈愛田園。喬木秋風晩。危舟汐浪飜。遅遅數回首。前路已黃昏。</text>
<title>寄呈金相國 壽恒</title>,<text>南海鴻遵渚。何遅赤舃歸。地窮千里謫。天怒一時威。月岳名逾重。朝廷事益非。秋風動喬木。憂國更沾衣。</text>
<title>觀天下地圖有感</title>,<text>咫尺論天下。興亡在眼中。山河多割據。宇宙幾英䧺。金火時相換。華夷俗不同。撫圖還悵望。西北起悲風。</text>
<title>墨坊夜會 二首</title>,<text>老少皆親友。塤箎况弟昆。相從無大嶺。此樂有淸樽。夜永鑪添火。天晴月破昏。詩成非自詑。欲與謫僊論。墨谷今宵會。丹丘去歲遊。棄還淸世樂。閒亦聖恩優。雪壑春猶動。銀河月共流。樽傾人未散。誰送六靑州。</text>
<title>一壑</title>,<text>一壑容吾大。三松隔世深。水聲淸滿耳。山氣爽生襟。縱有投閒樂。那無戀闕心。西風吹暮景。似欲决秋陰。</text>
<title>大雪夜霽。新月極明。</title>,<text>四野成銀海。羣峰幻玉山。着林封竹翠。埋逕失苔斑。回棹人何在。騎驢客自閒。丹丘今夜月。淸賞豈人間。</text>
<title>寄徐郞 文澤</title>,<text>雪谷新僑寓。銀河舊沁園。王孫無䃫石。伯仲有箎塤。琴瑟貧猶樂。詩書志益惇。時來應變化。地亦近龍門。</text>
<title>蓬山月山。在海東南。雷雨之解。祝以短律。</title>,<text>南海連東海。文星映德星。風霜猶一節。血淚已三年。主或思同濟。人何忌獨醒。蓬山春欲動。月岳似含靑。</text>
<title>宋司諫大夫人輓章</title>,<text>有子賢如此。平生手孝經。衣非今日彩。笋是去年靑。陸橘那醫疾。張林已議銘。不惟爲壺則。烏哺復龜齡。</text>
<title>登文壯㙜 兒時作</title>,<text>一逕纔窮萬里通。大觀元氣接鴻濛。胷寬宇宙蒼茫際。指點蓬萊碧海東。崖斷白雲舒卷處。寺開黃鶴去來中。誰知此日狂歌客。獨上離山第一峰。</text>
<title>高陽酒席。陪具按使洛洲。進退呼韻。</title>,<text>襜帷三日駐高陽。畫戟紅旗一宴張。千里嶺南廵察使。十年門下壯元郞。雪消官閣梅花早。春動華筵桂萼香。爭道世間無此會。已令人士誦詩章。</text>
<title>景福宮口呼 二首</title>,<text>追憶龍池舊釣魚。故宮花草太平餘。地宜聖祖開丹極。樓記當年駐玉輿。六月晩凉輕雨過。半邊殘照老槐踈。孤臣此日傷時淚。慶會風雲一夢如。無風荷動認游魚。宮樹蒼蒼落照餘。黃道郞今生碧草。玉階無復度金輿。經營制度神應助。際會君臣契不踈。高宴栢梁非此日。謾將詞賦比相如。</text>
<title>送淸風金使君</title>,<text>暮年朱紱亦風流。始識君恩許勝遊。湖左山川惟四郡。峽中雲物又三秋。松濤竹影凝淸閣。月色江聲寒碧樓。吏隱了無公事閙。不妨乘興上漁舟。</text>
<title>輓李正郞歸葬洪陽</title>,<text>哭公今日豈曾料。去歲趍隅似隔宵。世誼請看庚戌榜。後生還忝水曹僚。年來藥物憐衰病。春盡門庭閉寂寥。几杖獨留人不在。海山歸櫬路迢迢。</text>
<title>口占 二首</title>,<text>風塵役役損朱顔。歲暮天涯鬢欲斑。人世百年元少暇。朝家萬事更多艱。蟄龍在壑寧無待。孤鴈隨陽亦不閒。鶴駕杳然關塞𤄃。長風吹夢度龍灣。嶺外寒陰歲暮天。蓬萊歸夢五雲邊。騏驥已試千金買。鵬鳥方思萬里騫。賦是長卿居客右。才非李白出人前。此身更覺君恩重。爭道龍頭第一仙。</text>
<title>亂後 二首</title>,<text>亂後南來故國遙。天涯覊旅鬂蕭蕭。殘燈一夜高陽舘。歸夢三更洛水橋。東嶺雪晴孤月轉。北風寒緊亂雲飄。逢君共灑傷時淚。欲把龍泉報聖朝。鍾鼎山林孰重輕。世間勳業付羣英。人情老去思全盛。物理元來忌太盈。關路塞天心萬里。嶺雲江月夢三更。京華直望依南斗。戀主那禁涕淚傾。</text>
<title>訪鍾谷澗西宅。馬上口占。</title>,<text>大野東南百里風。歸程逕指暮雲中。回首屛嶠含殘照。直望鍾山聳遠空。水勢北來瀨響急。峽門中圻地形䧺。閒行並馬堪乘興。雪店烟村處處同。</text>
<title>簡趙校理重卿 二首</title>,<text>少年豪氣老猶狂。聚散居然二十霜。堪笑杜陵詩有癖。不妨彭澤醉爲鄕。心存報國雙垂淚。病合休官再抗章。聖主卽今思上策。馮唐終不久潛郞。亂後長安一半空。故人相見洛城東。關河消息秋聲外。世事蒼茫夜雨中。湖海卽爲吾輩地。文章自有大家風。少年行樂誰長執。衰颯如今似轉蓬。</text>
<title>次重卿韻</title>,<text>滄浪𩿨鷺自相親。到底江山孰主賓。漢道已非全盛日。周遊俱是亂離人。愁聽院落蕭踈雨。病負丘園爛熳春。休作魯連東蹈海。大明天下不歸秦。</text>
<title>有懷 二首</title>,<text>秦山渭水夢依依。歲暮天涯客未歸。老去壯心還撫劒。年來世事更沾衣。鄕關北望雲俱遠。馹騎南征鴈共飛。歷盡湖中名勝地。不如深巷閉吾扉。郡齋風雨坐中宵。江漢蒼茫驛路遙。鄕夢却將詩句記。客愁還向酒盃消。孤燈耿耿心相照。萬木蕭蕭鬂共凋。少日豈無經濟志。自憐垂老聖明朝。</text>
<title>咸平客舍呼韻</title>,<text>竹繞山衙雪壓靑。縣南滄海郞門庭。地偏瘴霧無時霽。潮急濤聲滿耳聽。聚散百年雙白鬢。去來千里一浮萍。君非下邑棲棲者。何似湘潭獨自醒。</text>
<title>無題</title>,<text>京甸迢迢幾日程。南行千里復南行。莫言家國無先後。早識公私有重輕。人似征鴻湖海濶。馹如飛鷰道途平。會尋天冠山中寺。却恐高僧問姓名。</text>
<title>贈務安兪使君武仲</title>,<text>邂逅綿城老使君。別來心事正堪論。冬花色映寒林雪。曉角聲殘碧海雲。天岳勝遊催驛騎。月山淸夢到沙門。罇前一日淹留地。更愛新詩思不羣。</text>
<title>務安客舘夜酌 二首</title>,<text>冬栢花邊竹更靑。雪晴寒月滿公庭。驚人佳句眞難和。到手深盃且莫停。海上壯遊前後客。天涯歸路短長亭。他鄕此會明朝別。永夜頻看北斗星。南來鬂髮半凋靑。北望鄕關隔鯉庭。逆旅可堪王事促。征驂還爲使君停。潮聲夜撼燈前枕。月色寒多海上亭。千里夢回聞角語。曉天牢落數殘星。</text>
<title>奉贈金陵李使君而實</title>,<text>旅遊何地不他鄕。最是金陵天一方。海岸冬花隨處發。雪林寒橘摘來香。詩篇有助湖山興。老病無心粉黛粧。東閣撫琴仍伴鶴。使君應笑此行忙。</text>
<title>登九龍峯</title>,<text>絶頂登臨萬丈頭。九龍峰記九龍游。晴天指點耽羅島。碧海分明對馬州。紅日白雲相掩暎。綸巾蠟屐更遅留。飄然欲馭長風去。咫尺三山與十洲。</text>
<title>寄贈和順洪使君大而</title>,<text>玉立亭亭有此君。彩甍丹檻照溪濆。樽前暮景烏山雪。簾外晴光瑞石雲。故國夢歸南北遠。他鄕賜斷去留分。壯遊欲向親朋詑。奈乏波濤太史文。</text>
<title>再贈</title>,<text>畫閣蕭然水石間。萬竿脩竹萬重山。聖恩暫借烏城地。學士曾從玉陛班。春動驛梅詩贈別。月明樽酒客忘還。煩君莫灑湘潭淚。浮世誰知隱吏閒。</text>
<title>林川客舍贈別</title>,<text>海嶠雲開雪乍晴。東樓寒月照人明。酒斟竹葉杯心綠。詩咏梅花句意淸。羅浦勝遊湖外夢。錦江歸路洛陽程。誰知此夜嘉林會。南北分飛各愴情。</text>
<title>次木川使君鄭文淵</title>,<text>牙浦重來隔一年。風流寧遣主人專。三春物色詩篇裏。半夜潮聲客夢邊。海上不迷蓬島路。月中須喚羽衣仙。明朝更向湖南去。未把離盃已悵然。</text>
<title>無端</title>,<text>無端歇馬斷橋邊。水碧於藍漲石川。壠麥靑靑三月雨。山花漠漠一村烟。地如繡錯分湖左。路指羅巖近馬前。牙浦勝遊還似夢。亂峰回首海連天。</text>
<title>偶題</title>,<text>奉使仍成海上游。烟花三月出南州。靑山不隔故園夢。白髮又生今夜愁。鏡渡月波何浩蕩。壺城春酒可淹留。二年前後經過地。直欲休官理釣舟。</text>
<title>奉簡李校理載元。勉以西浦相候同舟之約。</title>,<text>滚滚長江接海流。桃花錦浪木蘭舟。湖山客裏三春盡。風雨樽前十日留。信宿穩從肯草岸。佳期秪在白𩿨洲。飄然直向龍塘下。月夜携君更上樓。</text>
<title>夜泛羅湖</title>,<text>江樹蒼蒼江月明。船頭鼓角雜波聲。興酣春酒盃相送。語盡新詩句欲成。燈暗更敎紅燭近。櫓搖還恐白𩿨驚。可憐漁子臨風笛。似慰羇人此夜情。</text>
<title>南行將發。出宿張侍直靜之宅。呼韻示張叔涵。</title>,<text>別意悽悽鬢欲華。罇前相贈有梅花。雪消漢水春波𤄃。天入滄溟客路賖。書札倘憑湖外使。夢魂應到郭西家。煩君莫負分山約。共挹漁竿傍白沙。</text>
<title>別營卽事</title>,<text>江閣西南百里開。白𩿨飛去自飛來。世間行役慚漁父。亂後登臨記釣㙜。氷圻晩湖侵小島。雪殘春色動寒梅。茫茫宇宙偏多感。大醉狂歌又一杯。</text>
<title>扶安途中口占</title>,<text>馹騎怱怱盡日征。角聲官道得新晴。桃花半向愁中落。芳草多從客裏生。近海荒池潮沒岸。背山孤縣竹圍城。湖南去歲經過地。郵吏逢迎亦有情。</text>
<title>暮次古阜口占</title>,<text>南邁迢迢指海陬。道邊芳草又添愁。湖雲暝色迷官渡。野鳥春聲滿驛樓。吏作容儀迎道左。人看冠盖擁城頭。行裝獨有奚囊在。却恐江山未盡收。</text>
<title>次三休韻</title>,<text>黃龍靑雀彩穡齊。芳草洲分楊柳堤。海口潮生孤嶼沒。樓頭日落薄雲低。桃花歷亂佳辰過。客子登臨故國迷。野鳥欲棲人未散。暮天風雨正凄凄。</text>
<title>法湖口占</title>,<text>海樓春望隔京華。無限烟花落照斜。浦口釣船還載客。津頭官柳欲藏鴉。雲歸細雨迷靑嶼。風起驚潮沒白沙。一首新詩一樽酒。此身忘却在天涯。</text>
<title>次尹重卿韻</title>,<text>聖恩重許法湖遊。大海之東地盡頭。獨向春天瞻北闕。更携明府上南樓。滄波鳥度花洲暗。古郭人歸竹逕幽。淸興未闌君忽去。縱耽佳景爲誰留。</text>
<title>金溝客舍。次白洲韻。</title>,<text>湖南歷遍道途脩。行到金山辦勝遊。太守已敎花作縣。人家皆得竹封侯。是時邂逅當初夏。去歲經過記暮秋。落日角聲催上馬。罇前離恨更悠悠。</text>
<title>觀燈</title>,<text>西域金仙瑞氣騰。紗籠碧樹照相凝。人間共說千年佛。天下爭觀八日燈。當夏初疑燭龍降。未晨還訝火輪昇。今宵正憶開元事。請借虹橋到廣陵。</text>
<title>題李靜叔扇面</title>,<text>上黨重逢復別離。西歸早晩豈無期。牙湖月色登樓夜。斗峽鸎聲送客時。兩地縱非千里隔。相思猶恐一書遅。親朋若問吾消息。王事全忙不賦詩。</text>
<title>贈木川使君</title>,<text>縣居如寺小堂淸。石澗通池細有聲。月黑鵑愁堪寂寞。林深人語不分明。吟時竹露當風滴。坐處山凉入夜生。請看一琴兼一鶴。使君飜作水雲情。</text>
<title>題海亭</title>,<text>秋日登臨記去年。重來春物正堪憐。三更落月樽留客。萬里驚潮海接天。誰遣簿書煩稅吏。欲將歌吹載漁船。主恩已許湖山勝。况有梅花近酒邊。</text>
<title>湖亭夜酌口占</title>,<text>夜深風露曲欄頭。五月凉如八月秋。天下不知蓬島在。海東還作岳陽遊。湖邊賈舫鄰鮫室。浦口漁村近蜃樓。直欲掛颿乘興去。桂津西北是秦州。</text>
<title>謝山人贈杖</title>,<text>若到葛陂應化龍。山人行處爾相從。飛登太白千重嶺。高倚金剛第一峯。聲急叩門淸夜月。影忙尋寺夕陽鍾。携來贈我扶衰病。會陟崑崙上岱宗。</text>
<title>近民堂</title>,<text>湖南大郡古靈州。聖主恩分百里憂。原野遠兼滄海𤄃。人民多比錦城優。簿書猶有琴將鶴。撫字須無劒帶牛。笑對筽山煩一問。此堂前後幾贒侯。</text>
<title>貞明公主賜宴宴會 三首</title>,<text>宣朝貴主誰更存。况在諸姬地最尊。天上雲韶兼御醞。海東歌頌已衢樽。樂哉今夕又何夕。盛矣梨園郞沁園。舞彩恨無琴友瑟。涕流非但感君恩。歲與恩深此最榮。平陽侍宴不爲贏。雲消雨霽知天意。玉饌金罇見聖情。北極更尊干 竹下弄 祝。南山還入百盃呈。仙簫不是當時曲。請向丹霄送一聲。春 從木邊 年已過古來稀。貴氣浮春接禁闈。白帝秋高重錫命。老人星動欲爭輝。恩斟北斗還頒酒。缺 奪西風又賜衣。絲絡八珍靑鳥送。罇前何用萬金揮。</text>
<title>長城府伯大夫人壽宴</title>,<text>筽城老守忝爲鄰。况是平生契獨親。五馬誇榮都護使。三牲獻壽大夫人。肯敎春 從木邊 樹專千歲。更遣桃花讓萬春。才退豈能模盛事。白頭空羡彩衣新。</text>
<title>湖南廵察使大夫人壽宴</title>,<text>綺羅分隊匝華茵。樽俎前頭衆樂陳。兼百里州觀察使。獻千年壽大夫人。牙門曉闢紅旗拂。玉帳秋晴彩服新。知道南民傳盛事。一時爭效孝於親。</text>
<title>松沙使君大夫人壽宴</title>,<text>十月湖南似仲春。綺筵晴日彩衣新。山爲泰嶽惟慈母。地是長沙豈謫臣。百里奉親千年壽。一時呈賀萬人均。煩君且盡罇前樂。須把深盃祝北辰。</text>
<title>晩望書懷</title>,<text>南郊烟樹望蒼蒼。雨外人歸細路長。地逈三峰靑作態。樓高六月晝多凉。自從肺病常依枕。縱有樽醪不把觴。老去已無遊宦興。竹松西畔築新堂。</text>
<title>秋夜呼韻</title>,<text>客子逢秋未換衣。天寒長夜倍思歸。君恩我識乾坤大。聖世身同草芥微。書劒老來多感慨。山河亂後少光輝。殘生且有菟裘在。不向風塵問是非。</text>
<title>哭申大將 二首</title>,<text>詩書弓馬較俱優。名是山西第一流。壯志不須論鷰頷。暮年猶自看旄頭。金衣節度生前着。寶劒將軍去後留。仗鉞南藩如昨日。蕭蕭大樹雨聲秋。男兒肯作腐儒身。早識干城有武臣。兄弟一時㫌鉞地。友朋多在縉紳人。矢猶入石寧知老。苡不成珠秪分貧。無復關山秋夜夢。素車今出白門晨。</text>
<title>將歸書事</title>,<text>閒居有味亦堪誇。竹裏柴荊是我家。龍辱榮枯都夢幻。漁樵耕牧足生涯。工夫書史琴詩酒。主管風烟雪月花。綠水靑山無不可。朅來隨意岸烏紗。</text>
<title>歸遅 二首</title>,<text>野老休嗔歸太遅。歸心已費百篇詩。閒情惟有白雲在。幽興獨敎黃鳥知。朝雨綠添溪柳色。晩風紅落海棠枝。慇懃爲向羸驂語。人世羊腸路幾歧。黃鳥間關白日遅。林園隨處有新詩。杜陵佳句宗文誦。伯老古音鍾子知。報國豈無三尺劒。遊山吾有一筇枝。世間 缺二字 通津在。阮籍何爲哭路歧。</text>
<title>雨中書懷</title>,<text>歸來長鋏有悲歌。卧病偏驚節序過。一夜夢遊湖外遠。百年身在客中多。風塵衰鬢吾如此。秋雨寒蟬爾奈何。始信季鷹先得計。釣船無恙泛滄波。</text>
<title>有懷 二首</title>,<text>歸卧茅廬不厭深。肯敎鍾鼎換山林。淸風明月爾知已。寶劒孤琴吾托心。可笑卞和空抱玉。誰論蘇季謾多金。從來得喪眞如此。莫道人情有古今。琴聽吟龍劒吼蛇。壯心無奈二毛何。蘇秦大困黃金盡。寗戚悲歌白石多。峽裏枈荊秋寂寞。夢中松竹月婆娑。忽看鴻鴈南飛去。亦恐江湖有網羅。</text>
<title>鄕思</title>,<text>百年未半鬂先皤。懶是工夫睡有魔。螢火不妨秋雨細。客燈無奈夜風多。江南每費靑山夢。海內誰知白雪歌。歸去松筠泉石在。此身隨處任婆娑。</text>
<title>秋風</title>,<text>忽看寒葉落梧桐。萬里吹來塞上鴻。漢將此時驚白髮。楚臣何處對靑楓。長門㤪淚千行下。汾水悲歌一曲中。宋玉豈如張翰去。扁舟乘興向江東。</text>
<title>秋夜 二首</title>,<text>燈前悄悄坐深宵。草砌吟蛩耐寂寥。白髮驚心覊旅久。靑山入夢故園遙。誰言病骨逢秋健。每遣牢愁得酒消。風物自知佳節近。暮年詩興未專饒。登臨細酌夜如何。遠近明沙與白波。但訝月從江底出。不知寒在水邊多。津頭酒店聞人語。樓外漁舟送棹歌。誰記恩波亭上客。十年前後再經過。</text>
<title>貞愼翁主輓詞</title>,<text>儀範無慚內則篇。早聞貞愼懿聲傳。仁如宣廟大王聖。德配達城公子賢。仙去樓頭空有月。鳳歸天上已多年。諸郞盡是金枝秀。春色猶留沁水邊。</text>
<title>丹溪 三首</title>,<text>江流百轉石屛開。寂寞魚龍水氣哀。僧向白雲生處寺。客登明月照時㙜。巖碁響斷仙何在。玉笛聲高鶴不來。落木荒村更蕭瑟。亂山秋色獨徘徊。山下人家早閉門。暮鴉棲定已黃昏。月邊淸磬孤雲寺。林外寒砧斗峽村。誰與行藏長劒在。爾同夷嶮老驂存。靑燈照壁綿衾冷。歲晏離愁不可論。客卧丹溪久未迴。武陵松竹夢徘徊。五更月傍西㙜沒。萬里風從北極來。江瀨觸山雷震薄。石峰排地釰崔嵬。騷人今古登臨興。落木蕭蕭氣色哀。</text>
<title>贈僧</title>,<text>靑山重複水盤回。杖錫飄然乞米廻。紅葉滿林崖逕轉。白雲藏寺石門開。分明丹釋留時井。寂寞崔僊去後㙜。我且誅茅仍卜築。道人從此數相來。</text>
<title>寄贈方伯</title>,<text>牙纛曾過上黨城。佇看車騎枉柴荊。素書始到丹溪峽。玉節先歸錦水營。白首縱宜投寂莫。靑山未必厭逢迎。空煩拱北樓頭夢。獨聽燈前夜雨聲。</text>
<title>題壺山玉華㙜</title>,<text>壺中有地地偏淸。絶壁嵯峩石劒橫。蓮岳烟霞留舊色。玉㙜風月憶先生。山爲八卦易前畫。水作七絃琴上聲。倘許名區分一半。不煩魂夢向蓬瀛。</text>
<title>石頭訪崔郞</title>,<text>醉歌長短答漁謳。指點雲邊是石頭。𩣭馬繡衣天上客。白𩿨春水月中舟。風襟君似許玄度。雪興吾非王子猷。笑岸烏紗披紫綺。此行堪詑謫僊遊。</text>
<title>題春湖亭</title>,<text>未到湖亭眼已開。行從江岸路盤回。山分楮島金㙜去。水繞龍門月峽來。松密欲藏居士宅。菊殘猶待故人盃。𩿨汀鶴谷俱蕭瑟。萬事無如對酒罍。</text>
<title>奉謝湖伯令公寄藥</title>,<text>東遊㫌纛拂雲烟。馬上新詩有幾篇。忽見素書兼藥裹。曾聞玉節過菁川。枈荊地僻丹山下。鼓角秋高錦水邊。拱北樓頭明月滿。獨敎魂夢到罇前。</text>
<title>題太華亭</title>,<text>地俯長安何壯哉。市朝還有別園開。池非玉井猶仙萼。庭近黃扉已古槐。松自蒼崖辭鶴至。石從丹峽帶雲來。詩成不敢凭欄詠。佳句曾敎大士裁。</text>
<title>輓玄洲 李公昭漢號○二首</title>,<text>大將騷壇二子並。小兒猶識月沙名。季方風雅難爲弟。蘇轍文章不讓兄。天上鴈行隨次第。世間鷄夢了平生。可憐東郭逢迎地。秋入虗堂鎖雨聲。相門今代最輝光。伯季功名不可當。吏部尙書兼大學。弘文典翰又湖堂。人間那得神僊表。海內爭傳錦繡章。上帝已收三父子。東韓誰復擅詞塲。</text>
<title>題慧師詩軸</title>,<text>湖山無處不題詩。詩到關東更絶奇。沙外鏡湖春浩蕩。海邊楓嶽碧參差。錫香仙子嘗餘草。桂老天花落後枝。今我白頭空悵望。幾時歸去伴禪師。</text>
<title>次通判韻</title>,<text>溪上茅屋築始成。可藏身處欲藏名。不曾負我靑山在。何故欺人白髮生。春報臘梅看好意。雪消幽澗聽新聲。浣花花竹雖多興。猶待中丞一顧榮。</text>
<title>甲午季冬十二日夜雪晴遣興</title>,<text>悄悄離懷耐寂寥。陰陽從古長還消。庚申守後重三日。甲午前頭十八朝。老去年光侵鬂髮。夜來春意上梅梢。可憐吾與驢俱病。雪裏無心踏灞橋。</text>
<title>謝仁山李使君送酒</title>,<text>爲謝仁山李使君。官醪幸與故人分。寒凝臘味盤溪雪。暖帶春光酒嶺雲。梅下三盃成酩酊。床頭一札慰慇懃。酌來更向生民賀。政有佳聲聖主聞。</text>
<title>次合江亭韻。贈趙友。</title>,<text>江山不是主人私。卜地吾無計出奇。金馬自慚投笏晩。白𩿨應恨買舟遅。龍塘遠勢川回合。鷄岳晴光石陸離。待得新亭春未暮。月明花發以爲期。</text>
<title>夜坐守申。有懷洛中諸友。</title>,<text>彤庭鵷鷺阻靑霄。峽內柴荊掩寂寥。思子可堪悲舊歲。守申誰與度今宵。催春梅信南枝早。向日葵心北極遙。敢以不才言不遇。白頭垂死愧三朝。</text>
<title>大殿迎祥詩</title>,<text>誰道唐虞不再時。至和先遣曉風吹。解催佳頌椒花在。爲報新年玉漏知。朝有盛儀羣俊集。春如聖德百祥宜。太平更自元正始。獻賀慚無李白詩。</text>
<title>春興</title>,<text>歸卧林間戴聖明。此生猶擬見昇平。酒逢佳節盃須滿。詩得新晴句欲成。似惜落花春鳥語。解分長日午鷄鳴。松風入室吹烏帽。倍覺琴書枕席淸。</text>
<title>春日詠懷</title>,<text>卜築山中地最深。棲遅喜得此園林。梨花亂落春天雪。栢樹交加午日陰。苔磴本來非捷逕。葛巾何必待華簪。子孫莫道無生産。我有詩書不換金。</text>
<title>咏懷</title>,<text>破屋踈籬寂寞濱。百年知命不嫌貧。縱無樽酒酬佳節。猶有詩篇送暮春。風落桃花紅欲盡。雨霑楊柳綠逾新。陶潛已就歸田賦。早向溪山作主人。</text>
<title>呼韻</title>,<text>雨意微茫幾疊山。靑林暝色鳥知還。梅筠松菊園三逕。几杖琴書屋數間。行藥種蔬聊自樂。題詩把酒不曾閒。雞鳴犬吠渾幽事。寂寞枈扉盡日關。</text>
<title>詠盆中松竹</title>,<text>一叢蒼竹一株松。盆底交根似學龍。新笋已含風露色。踈枝猶帶雪霜容。西山萬古誰爭節。東嶺千秋不受封。書史案頭終夕看。歲寒惟爾可相從。</text>
<title>偶吟</title>,<text>門前倒睡應門童。盡日無人問此翁。隱几松聲山色裏。杖藜啼鳥落花中。休官漸覺居閒好。得句誰知用意工。頭岸烏紗身鶴氅。去來苔逕水西東。</text>
<title>春事</title>,<text>園北園南一逕通。杖藜徐步立春風。閒居自喜無榮辱。春事須敎有始終。百畒桑麻新雨後。一村雞犬落花中。丁寧爲向山妻道。但護淸罇不可空。</text>
<title>贈卞承旨虞卿 時益</title>,<text>歲暮佳期不可孤。君家有酒輒携吾。秋風松菊思三逕。浮世簪纓夢五湖。洛社悲歡今夕會。高陽聚散舊時徒。白頭直欲休官去。何處江山第一區。</text>
<title>題朴淵石壁</title>,<text>砰轟日夜落崔嵬。造化經營亦壯哉。無乃白龍從地起。却疑銀漢自天來。散爲開聖峰頭雨。吼作觀音洞裏雷。安得長風吹萬里。故敎飛沫洗腥埃。</text>
<title>自朴淵來宿松京。夜飮呼韻。</title>,<text>吾詩帶得朴淵歸。詩似朴淵知者稀。篇裏水聲寒激激。句中山氣翠霏霏。獨敎夢逐白雲去。安得身騎黃鶴飛。題壁一時分物色。鄭虔詞翰亦光輝。</text>
<title>醉贈歙谷使君尹子昇</title>,<text>東看楸嶺雪崔嵬。長白山從北極來。一縣獨專天下勝。三韓爭道侍中㙜。金剛玉立扶桑近。滄海靑浮欝島開。白首督郵空悵望。新詩今爲使君裁。</text>
<title>宿法喜寺後綠野亭。懷莘老。</title>,<text>一望雲濤接杳冥。登臨却喜近嵒扃。百年浮世黃爐客。萬里秋天綠野亭。衰鬂更添愁處白。暮山渾入眼中靑。傳書縱有雙文鯉。不見風流舊典刑。</text>
<title>歸溪上。簡院內諸公。</title>,<text>白頭飄轉任東西。荷得中丞始定棲。前後主恩分竹地。去來吾占浣花溪。出城却喜柴門近。拱極那敎劒閣低。幕府諸公盡才俊。新詩肯爲老夫題。</text>
<title>奉別洪尙書關西儐使之行</title>,<text>春天佳氣滿關河。卿月西臨驛路賖。別處已驚花撲馬。歸時應見柳藏雅。身經喪亂心猶在。愁送淸明日又斜。虗遣文星煩出塞。東槎無復舊皇華。</text>
<title>銅雀㙜卜泛舟。直向東湖。時李相國自湖西來。迎者滿船。</title>,<text>晩潮初落白𩿨洲。直向東湖沂碧流。渚柳綠垂村口路。巖花紅撲渡頭舟。將軍出郭迎丞相。津吏回橈笑督郵。西望海門通百里。更思登眺指高樓。</text>
<title>寄韓諫議</title>,<text>我有所思天一方。洞庭秋水隔茫茫。拾遺縱阻靑雲路。諫議宜登白玉堂。故國兵戈人萬里。殊方歲月涕雙行。自憐老病孤舟在。魂夢尋常向洛陽。</text>
<title>麟坪大君輓詞</title>,<text>今王之弟大君尊。私以親親國以恩。忠不憚勞遼塞路。魂應戀闕廣陵原。風悲輿馬歸時路。月照笙歌散後園。想得玉樓東望慟。駱山秋雨自黃昏。</text>
<title>秋夜</title>,<text>蟋蟀悲吟夜欲殘。仰看星斗正闌干。十年人事靑燈照。八月秋光玉露寒。衰草恰似吾鬂白。晩楓猶學此心丹。芳華已歇佳期誤。北闕迢迢夢到難。</text>
<title>登松都南大門樓</title>,<text>南樓縱目得新晴。城郭高低逐地形。春草獨留前代色。暮山猶帶上林靑。可憐王業隨流水。莫遣佳人唱後庭。囊裏有錢須貰酒。杏花飛處是旗亭。</text>
<title>登滿月㙜</title>,<text>高麗三十六君王。五百年過夢一塲。結綺樓空悲寂寞。扶蘇山在閱興亡。當時太液猶春草。終古荒㙜又夕陽。鳥語似傳前代事。野花留得寶衣香。</text>
<title>臨津泛舟</title>,<text>落照依依雨始收。客從沙渚上漁舟。海門西圻靑山斷。江國東開赤壁浮。行色縱忙停馹騎。舊盟安在愧沙𩿨。風來月出無今古。却憶蘇仙壬戌秋。</text>
<title>以公都會試官赴安城。仍有省親之行於淸州。</title>,<text>炎夏驅馳不道難。玆行秪喜近鄕關。驛南路出安城郡。天際雲生上黨山。爲客已添衰鬢白。倚門應待舞衣斑。趍庭留得幾朝暮。新月未圓吾且還。</text>
<title>採薇有遺歌 課作</title>,<text>殷墟禾黍豈堪過。欲問夷齊奈淚何。天下共憐辭粟義。世間誰和採薇歌。至今風節二人在。從古興亡一曲多。不幸人臣惟有死。首陽山自碧嵯峩。</text>
<title>李伯式 萬憲 詩以乞梅。次其韻寄謝。</title>,<text>天姿曾不染紅塵。似學孤山處士眞。可把馨香看素節。那將態色比佳人。須供水部詩中興。莫作羅敷月下神。誰是主翁誰是客。武溪春到石溪濱。</text>
<title>憶金剛山</title>,<text>金剛一萬二千峰。海上紅雲重復重。蒼壁有巢藏乳鶴。老湫無底宅神龍。丹梯久費人間夢。玉舃須尋去後蹤。天下風塵不到處。毗盧絶頂倚孤筇。</text>
<title>過松都張氏園林</title>,<text>層㙜直壓萬家村。龍岳岧嶢鵠嶺尊。老樹生從王氏代。名花移自相公園。佳辰正値春三月。永夕須傾酒一罇。催喚美人携錦瑟。不妨歸騎踏黃昏。</text>
<title>哭趙長吉 七首</title>,<text>長吉於吾少七年。如膠在托交偏。可憐黃壤今埋玉。縱有瑤琴已絶絃。篋裏但看前後札。世間猶誦唱酬篇。武昌不復相思夢。淚灑秋風落照邊。我有新詩子和之。洛城疇昔動相隨。春燈郭外携壺夕。秋月街南並馬時。一日暫離猶不耐。百年長訣更堪悲。儀形笑語分明記。死或非眞却自疑。蕙凋蘭折爲悲辛。流輩今無第一人。當代詩名推沈約。半途交契失元賓。音容夢裏猶平昔。光景人間未暮春。天不虗生如得假。豈君終作布衣身。布衣名譽動公卿。議論詞華孰敢爭。劒閟尙有光射斗。玉摧偏惜價連城。共知今代無雙士。錯道皇天有意生。把酒聽詩如昨日。夢中相見不分明。鄕黨稱之曰孝哉。早知家訓有從來。三年泣血仍纏疾。九地修文亦待才。已信視余如伯仲。若論知已比陳雷。樽前無復酬佳句。一哭丹㫌奠酒盃。七步奇才似子無。夜投明月豈知珠。可憐白面稱佳士。不許霜蹄得坦途。鴻鴈行中吾哭弟。鳳凰歸後獨留雛。傷神非但山陽笛。寂寞黃公舊酒壚。屈指親朋更有誰。我今來哭子應知。憶曾經過相逢地。便是幽明永訣時。流水本來先後逝。達人何用死生悲。尙書莫作摧心慟。請看昌黎贈孟詩。</text>
<title>次白軒李相國 景奭 韻。以寓感懷。</title>,<text>德覆三韓作一天。垂衣二十七回年。言猶嗚咽先王事。筆是春秋太史編。傳後請看金樻閟。至今如聽玉音宣。孤臣獨阻恩筵會。西望長陵涕泫然。</text>
<title>復疊天字韶</title>,<text>中興日月海東天。南面初從癸亥年。今日小臣垂血淚。聖朝遺事在靑編。若稽虞史功齊舜。縱比周王道邁宣。恩未少酬猶不死。白頭舊僚更悽然。</text>
<title>昭代</title>,<text>我逢昭代卧雲林。三百六旬多少吟。柳色欲黃殘臘盡。鬂華添白亂愁侵。春王正月明朝事。病客孤燈此夜心。浮世幾人能得老。眼前罇酒且須斟。</text>
<title>春陰</title>,<text>春陰漠漠雨霏霏。汀草抽芽岸柳肥。貧婦自誇經月酒。病夫猶着禦冬衣。小堂四面靑山匝。流水東頭白木扉。暝色入林村逕黑。野塘鵝鴨自知歸。</text>
<title>有題</title>,<text>松影婆娑竹翠寒。一溪流水繞層壇。山光滴戶雙峯近。雨意催花二月闌。倉米糶來猶酒斝。圃畦鋤罷秪蔬飧。前溪碧漲春魚上。披却簑衣荷釣竿。</text>
<title>春雨</title>,<text>一庭春雨洗蒼苔。柳色靑靑節序催。社燕已來三月近。衙蜂方閙百花開。謾耽佳句曾無賴。縱値明時奈不才。滿眼物華渾是興。細君何事勸深盃。</text>
<title>春來</title>,<text>春來苔蘚滿空庭。病起今朝始出扃。杖拂柳烟穿野路。衣霑花露度溪汀。少年若夢今垂白。佳節空思舊踏靑。西巷故人知我意。爲開山甕酌香𨤍。</text>
<title>題落影寺</title>,<text>林間有路一溪通。撲馬風花滿地紅。薄暮客歸山色裏。殘春鸎囀雨聲中。沙門鍾磬禪樓逈。造化丹靑佛殿䧺。二十年前如昨日。舊題何處碧紗籠。</text>
<title>石假山</title>,<text>着得蒼苔與古松。但看蕭寺不聞鍾。崖容尺寸論千仞。洞作嶙峋想萬重。誰遣白雲生層巚。已敎玄鶴住孤峰。蓬萊是滄溟外。定有安期欲問蹤。</text>
<title>夜凉</title>,<text>夜凉風露近新秋。撼枕溪聲滿聽流。白雪有歌空抱膝。紅塵無夢肯回頭。恰如解事燈猶在。故欲催詩月不留。誰遣雲烟煩點綴。此時吾意轉悠悠。</text>
<title>影</title>,<text>一謝京華與爾還。此身閒處爾俱閒。幾年紫陌紅塵裡。今日靑山碧水間。行藥每從芳草岸。釣魚多在綠蘋灣。相隨不向朱門去。溪上枈扉白日關。</text>
<title>秋夜與李伯式同宿溪堂</title>,<text>逢君况是菊花時。把酒那無一首詩。終老倘成分華約。卜居何用買山資。寒溪撼枕仍無夢。落月窺窓似有期。喜勝讀書相對話。莫言秋夜苦遅遅。</text>
<title>正月二十一日。病中有懷。</title>,<text>月正三十已強半。卧病經旬日又斜。芳草自生前夜雨。殘梅未落去年花。飢憐妻子還耽酒。老喜詩書不事家。猶有一心懸北闕。欲將春色寄京華。</text>
<title>鳳棲亭。次板上韻。</title>,<text>官閒何必老休官。春盡丹丘興未闌。步岸且披花作逕。臨溪須種竹爲竿。地疑鰲戴三山近。樓憶貂裘六月寒。蠟屐會尋江上寺。棧懸蒼壁石欄干。</text>
<title>夜坐詠懷</title>,<text>世間何事不霑纓。百感爭從病裏生。京國人來無好語。田園老去有閑情。殘春黃鳥喈喈囀。欲雨靑蛙閤閤鳴。寂寞閉門長悄悄。可憐佳節近朱明。</text>
<title>丹丘送別趙侍郞</title>,<text>山分太白自東來。水是僊源出五㙜。三島地爲湖左勝。孤舟人向畫中廻。半天蒼翠龍門近。千里波濤月峽開。酒以贐行知我意。此心猶寄淺深盃。</text>
<title>䃫石</title>,<text>䃫石吾安分內貧。但將佳句答佳辰。三更月出溪山晝。萬里風來草木春。已換十年前後鬂。自憐多口是非身。明廷今日登贒俊。莫問磯頭把釣人。</text>
<title>隨分</title>,<text>歸來隨分結茅廬。八九人家傍水居。芳岸雨晴春放犢。碧溪波暖晝觀魚。自期白首仍忘世。况有靑山不負余。從古文章憎命達。子孫何用事詩書。</text>
<title>有贈</title>,<text>君自長安匹馬來。暮天踈雨共登㙜。題詩荷氣香侵筆。把酒山光翠滴杯。萬事白頭千里別。百年靑眼幾回開。終南顔色今何似。應帶蒼梧不盡哀。</text>
<title>歸來</title>,<text>登庸㙜省盡賢才。聞道四門從此開。無用如吾宜拓落。莫容於世盍歸來。不栽粟里先生柳。肯種孤山處士梅。但理石田勤稼穡。白頭飽飯且深盃。</text>
<title>寄呈鄭副使行軒 二首</title>,<text>一札東飛到赤城。謂將啣命有西行。蒼梧淚盡先朝事。玉樹歌傳舊國聲。去日遼河氷度馬。歸時燕路柳藏鶯。鳳棲亭下長江注。欲寄相思萬里情。曾辭北闕戒南轅。悵望微垣出郭門。書得雙魚驚遠訊。夢隨孤鴈繞征軒。玉河春盡新年客。丹峽江深聖主恩。欲問使君何事業。桃花擬訪武陵源。</text>
<title>寒碧樓次板上韻 二首</title>,<text>一水西來銀漢流。登臨樽酒對靑州。淸風古郡初開府。落日春天更倚樓。官柳綠垂村口路。岸花紅拂渡頭舟。峽門東望丹丘近。不必尋仙向十洲。湖左江山說此州。登臨今古幾詩流。罇前發興吾三友。天下聞名第一樓。風穴敲噓無日夜。石屛圖畫自春秋。可憐半世紅塵走。得到僊區已白頭。</text>
<title>寒碧樓下。乘船東沂丹峽。</title>,<text>步出淸江上小舟。沙頭解纜沂春流。客歸柳外荒村暮。僧在花間古寺幽。但喜卧猶看翠壁。不知行已近丹丘。洪陽太守同乘興。嬴得君恩辦此遊。</text>
<title>傳聞使相東廵四郡。預喜逢迎。</title>,<text>使相東臨候吏忙。傳語某日到丹陽。先治桂楫沙頭艇。別掃梨花水上堂。魚出島潭春膾美。萊經山雨曉芽香。夜來復道新醪熟。酌取流霞試一甞。</text>
<title>和金吏部次二樂樓板上韻</title>,<text>桃花春泛碧溪流。學士題詩二樂樓。人踏柳陰歸石逕。馬穿山影傍沙洲。雨迷丹峽荒城暮。雲合黃江古驛幽。怊悵去留從此隔。獨敎佳句慰離愁。</text>
<title>松棚</title>,<text>斫取南山松樹林。滿簷蒼翠小堂深。捲簾雖减峰頭色。近枕猶聞石上音。夏日獨無三伏熱。夕陽要得半庭陰。風吹雨滴俱淸意。况復來棲有好禽。</text>
<title>贈別金景則</title>,<text>碧樹鸎啼送別時。一盃官酒一題詩。征驂出峽雲隨遠。大嶺橫天鳥度遅。丹壑想應春有夢。鶴亭須遣月爲期。吾今續賦陶潛後。三逕將蕪去也宜。</text>
<title>贈別金君甫</title>,<text>生憎竹嶺隔東西。聞子聲名未一携。爲問今從何處至。有詩還向別時題。自無意緖山花落。似解愁心谷鳥啼。二樂樓頭相望地。眼中南岳若爲低。</text>
<title>寒碧樓。送別李按廉。</title>,<text>西出丹丘送按廉。沙頭繫纜一宵淹。淸風府有三年績。寒碧樓無六月炎。漁艇曳烟歸別浦。水禽衝雨過前簷。東遊况是神仙窟。萬二千峰白玉尖。</text>
<title>出峽</title>,<text>水落天寒江轉淸。遠隨行路秪秋聲。舟經石柱瀨頭穩。地出丹丘峽口平。撫字勞心嗟我拙。去留流涕見民情。鴻罹更奈烏無哺。不是陶潛賦已成。</text>
<title>寄丹丘父老 二首</title>,<text>德政吾慚鵲擁車。丹丘父老問何如。去留涕淚江頭別。魂夢依俙峽裏居。琴鶴堂虗還有主。鳳棲亭遠不隨余。歸來莫道舟輕颺。點檢行裝百卷書。至誠猶有小民知。我忝黃堂未一朞。亂後更修夫子廟。溪南須築大賢祠。但煩玉笋峰頭夢。誰記雲巖壁上詞。且向童蒙遙寄語。勖哉秋禮與冬詩。</text>
<title>贈別 二首</title>,<text>相門諸子半存亡。邂逅仍思爾鴈行。欲說舊遊俱涕淚。可憐人事已荒凉。愁添白髮三年別。花落靑燈一夜忙。歲暮送行何所贈。臘梅春色滿枝香。幾人猶在幾人亡。今日逢君淚數行。去路雪深南嶺遠。歸時歲暮北風凉。休辭薄酒鄕心苦。欲贈新詩別意忙。縱是白頭宜努力。谷蘭還有晩馨香。</text>
<title>蓂莢 月課</title>,<text>葉知旬朔以爲蓂。日一方生日一零。指佞不專王者瑞。定時還有草之靈。喜霑雨露宜逢聖。羞比芝蘭謾播香。臣祝聖朝堯大壽。佇看祥莢在彤庭。</text>
<title>斑竹</title>,<text>龍去蒼梧不可攀。淚痕猶想泣紅顔。風鳴寒葉波俱咽。雨洗深叢血更斑。苦節多含千古怨。秋聲半入九疑山。誰將移植珠丘畔。帝子魂隨彩鳳還。</text>
<title>題寒山寺</title>,<text>晴天風迅一帆來。夜泊寒山佛寺開。雲外禪鍾隨鼓角。海邊漁火照樓㙜。人歸浦口呼舟急。月上峰頭送笛催。赤壁壯遊前後賦。至今餘興在深盃。</text>
<title>歸計已决。占得。二首</title>,<text>經旬病卧㥘春寒。歸待陽和二月闌。丹峽且尋花早晩。道溪先問竹平安。須招野客乘漁艇。已勅園丁補藥欄。從此更無朝市夢。白頭吾不厭黃冠。昨夜無端夢到家。田園春興在桑麻。鬂添客裏三年雪。梅落江南二月花。爲有老親歸故里。奈逢昭代別京華。白頭負米吾猶健。何羡林間反哺雅。</text>
<title>具相國 仁垕 輓詞</title>,<text>大將權兼相國尊。兩朝元老最殊恩。四方壯志曾投筆。一代戎臣盡在門。雨泣羽林懷盛德。天悲象闕憶忠言。勳名八十年來事。蕭瑟楊山草樹原。</text>
<title>自西湖醉歸。口占奉贈退軒沈文伯求和。</title>,<text>玄陰欲雪歲華闌。酩酊歸來不怕寒。詩到窮途知句妙。酒逢佳處恐壺乹。風高鴈陣移毛浦。水落魚羣下箭瀨。君向巷東吾巷北。人城烟火是長安。</text>
<title>觀大娘舞劒</title>,<text>蓮花寶鍔照羅紈。變化低昴畫得難。虹繞錦筵三尺掣。雷隨紅袖萬人觀。蛟龍動影靑雲合。霜雪回光白日寒。安得蛾眉如壯士。直將秋水斬樓蘭。</text>
<title>李注書內室輓</title>,<text>早聞貞靜行無違。可惜桃華未晩暉。床畔藥餘甞後裹。篋中香歇嫁時衣。鸞魂夜返塵凝鏡。䲶夢秋驚月照機。靈櫬今隨丹旐去。廣陵衰草雨霏霏。</text>
<title>夜闌更秉燭</title>,<text>問夜如何夜已闌。更宜燒蠟說艱難。兒驚衰鬂挽須視。妻解苦顔收淚看。憐汝纔從亂後長。對君還似夢中歡。別來不謂生相見。燭盡須敎月入欄。</text>
<title>乙巳四月十七日</title>,<text>主上南幸溫泉。月日適與成廟溫泉行幸之時同。此誠聖祖聖孫前後之奇事。有旨令諸道方伯待候境上。我廵相移駐金川。余以守土之臣。不敢隨往。戀行在望行營。不任微衷。題此一律。鑾輿南幸浴溫泉。玉帳東移聖旨傳。成祖此行同月日。從臣皆選若神僊。願爲鳧去瞻天表。不見人來自日邊。請祝重瞳明似舜。庶幾無疾壽千年。</text>
<title>石潭</title>,<text>九曲溪滙千嶂圍。武夷山水此依俙。源流不敢論深淺。聖哲何曾免是非。釣峽雲霞通月窟。石潭風日想春沂。忍言己卯年來事。坐聽啼禽對夕暉。</text>
<title>海倉途中</title>,<text>行行盡日在吾州。州以東南地盡頭。月色晴分天際嶠。潮聲夜撼海邊樓。島人乞火歸塩井。賈客沽魚喚釣舟。傳語白𩿨飛莫避。使君還不厭滄洲。</text>
<title>馬上占一律。奉呈使相。</title>,<text>自笑踈狂老更愚。如何使相獨憐吾。徒知報國無長策。始遇知音奈暮途。海閣春晴宜對酒。轅門晝靜可投壺。那妨上下相酬唱。玉節銅章兩不孤。</text>
<title>步前韻。奉呈使相節下。以謝辱次。</title>,<text>許身曾似杜陵愚。何事人皆欲殺吾。龍氣不沉猶射斗。驥年虗老已迷途。官齋幸近靑油幕。池閣須傾白玉壺。一夜碧城飜入夢。旅窓愁對曉燈孤。</text>
<title>乙巳十二月二十四日。投宿空林寺。翌日歸道口占。</title>,<text>處處徵盃物物詩。出山還憶入山時。行愁過棧仍志遠。坐喜臨溪不避危。絶壁到天松錯落。羣峰匝地雪參差。無妨長少相先後。石路從他老馬遅。</text>
<title>東平尉公主輓詞</title>,<text>天人早配相門郞。釐降年來淑德彰。唐棣詩成琴和瑟。秦簫聲斷鳳離凰。瓊華獨帶春風恨。玉色偏憂太后傷。想得東平難忍處。撫三孩少泣遺裳。</text>
<title>次南學士泛江韻</title>,<text>乘舟來往水西南。閒伴沙𩿨醉睡甘。擬沂銀河隨織女。欲浮滄海問童男。銅㙜出沒潮濤急。栗島微茫夕照含。我未去携諸學士。神山秪是夢中三。</text>
<title>兩殿還都日。祗迎南郊。</title>,<text>羽林前後簇戈矛。風拂㫌旗雨始收。北闕瑞雲迎鳳輦。南江晴日照龍舟。千官挾道連帷帳。萬姓呼嵩仰冕旒。共賀吾王無疾病。小臣先作太平謳。</text>
<title>待月泛舟</title>,<text>暇日吾從二子遊。故都禾黍意悠悠。蘇山宿鳥驚漁笛。蘭寺歸僧借釣舟。國有興亡明月在。地無今古大江流。臨風一詠東坡賦。此夜還如赤壁秋。</text>
<title>與權襄陽約會於法浦。松沙使君亦在約中。余曉發筽城。至船巖乘舟向法浦。</title>,<text>壯遊吾與二難俱。千里江南國一隅。那得跨鯨凌渤海。却思乘鶴到方壺。筽城喜有宜城酒。法浦慚無合浦珠。形勝從來何所似。岳陽樓壓洞庭湖。</text>
<title>海上觀塩井歸路。投憇民舍望海。是日多風。乘暮還郡。</title>,<text>大海西南一望通。瘴雲收盡晩多風。千檣出沒鯨波外。七島蒼茫蜃氣中。但以至誠存赤子。敢言儒化似文翁。夜歸不必呼村炬。山月如期在郡東。</text>
<title>次韻題姜博士山樓</title>,<text>地是湖南欲盡頭。松沙縣路近靈州。樓前一水回回去。天際羣山點點浮。博士風流非暮景。使君行色得淸秋。經過却羡田園樂。露柿霜梨滿意收。</text>
<title>㙜上</title>,<text>白雲生石碧苔滋。傍水移床處處宜。無事乃知爲樂最。有田堪恨賦歸遅。詩成岳色啣晴景。睡罷松陰轉午時。從此擬成終老計。何人助我草堂資。</text>
<title>次李靑湖韻</title>,<text>事麓松筠擁小廬。好尋泉石抗章餘。溪雲繞筆詩成後。山月窺罇酒熟初。長枕已多兄弟樂。一床還有聖贒書。池邊倚杖時乘興。意在觀魚不在漁。</text>
<title>余在洛聞尤齋宋二相過三冬於空林寺。歸而問之。尤齋出峽已久矣。與二三子投宿空林寺。悵然有懷。</title>,<text>尤齋先生住古寺。杖屨已返吾初歸。樓㙜似帶文章氣。草木猶含道德輝。沙潭傳心月灧灧。玉峽入夢雲依依。落影山前信馬去。老僧一笑開巖扉。</text>
<title>謁象賢書院有感</title>,<text>道源如水士如林。小洞依然白鹿深。老檜春含千載意。寒潭月照二賢心。塔山鍾嶽誰高下。魚躍鳶飛自古今。日暮醉歸還把酒。隔窓啼鳥和吾吟。</text>
<title>贈宋使君誠甫</title>,<text>溪逕行穿九曲來。曉天雲霧爲君開。題詩石壁苔侵筆。對酒松陰露滴盃。日出晴光山映水。雪消春色柳爭梅。他時倘問丹丘老。世事悠悠白髮催。</text>
<title>李靑湖輓詞 三首</title>,<text>正月上旬聞訃日。春翁拭淚向余言。鳳雛雖存三兒小。鴈影堪哀一季存。寂寂園林惟舊第。紛紛車馬已誰門。楊州絶筆詩猶在。縱待中書不忍論。始弁登龍大一鳴。海東還見有蘭成。文星已炳傳家業。台宿飜成入地榮。酒亦不傾今夕進。詩猶難寫故人情。李膺門舘春蕭瑟。涕淚何曾待笛聲。弱齡高步上靑霄。玉立周行聳百僚。貝錦豈能欺聖主。鳳毛無復燿淸朝。壠西家世曾燀爀。江左風流已寂寥。春暮嘉陵丹旐遠。忍言東郭昔招邀。</text>
<title>題江樓</title>,<text>三月龍山花暎湖。尙書出郭侍郞俱。春風故拂靑絲柳。暇日須傾白玉壺。高閣壓郊芳草遠。大江通海暮潮驅。悠然直欲乘舟去。惟有沙𩿨不負吾。</text>
<title>西所直廬重陽日。戱題有贈。</title>,<text>白首相憐病亦同。直廬分聽漏丁東。歸雲掩月晴還雨。落葉鳴秋夜更風。詩句忽成霜菊下。書生也在羽林中。龍驤不是騷壇將。與子論兵較孰䧺。</text>
<title>送洪留守子晦之松京</title>,<text>戒酒何須進酒盃。欲將詩贐若爲裁。君今留守開城府。我昔登臨滿月㙜。玉井龍沉王氣歇。竹橋人去水聲哀。春遊共指觀音洞。千尺飛流亦壯哉。</text>
<title>題僧伽寺</title>,<text>北出都門信馬行。淸溪曲折路紆縈。閒雲繞石還多態。恠鳥驚人或一聲。入洞始知蕭寺近。隔松先喜老僧迎。玆遊便是神僊事。誰遣靑童弄玉笙。</text>
<title>南侍郞命韻求題</title>,<text>市朝偏隔九街西。書帙堆床亂不齊。戶牖得天無遠近。樓㙜隨地有高低。甕間夜醉何須問。花下淸樽也可携。白首龍驤最蕭瑟。新詩還爲送春題。</text>
<title>次禹主簿詞老韻</title>,<text>踈松翳翳柳陰陰。白石靑苔自古今。仍憶古山頻拄笏。縱逢昭代欲投簪。洞隣紫陌無多地。樓跨蒼峰有百尋。爲謝主人攀此會。舊情看取酒杯深。</text>
<title>有贈</title>,<text>萬里春雲不可梯。白頭何事苦棲棲。爲文未藉吹噓送。作吏空敎婦孺啼。法浦倘乘湖外興。筽山還在馬前低。不然上策惟歸去。笑對丹丘釣玉溪。</text>
<title>送沈銀㙜文伯鵝湖別庄</title>,<text>送子鴉湖正値秋。龍門山影落歸舟。五雲西望天扉遠。一水東穿月峽流。出處不知何策好。窮通堪笑此生浮。吾將投笏隨張翰。白首無妨伴白𩿨。</text>
<title>大雪又風</title>,<text>野草蕭蕭朔氣吹。玄陰屭贔凍雲垂。樵童戴雪頭渾鶴。汲婦敲氷手亦龜。魚不縱鱗依密藻。鳥難安翼避高枝。山翁一室猶春日。坐擁罇爐倒玉巵。</text>
<title>卽事</title>,<text>㙜下淸潭弄小舠。月明携酒憶仙曹。長松不倚凌霄立。快閣如飛得地高。秋入玉山渾錦繡。水明丹峽自波濤。一年日課知何事。吟得千篇更染毫。</text>
<title>晩讀</title>,<text>晩讀遺經悟已遅。白頭墻面也堪悲。若從孔孟程朱做。何用斑楊李杜爲。夫學必先勤更篤。此心宜自敬常持。看書細究書中義。日日明窓有我師。</text>
<title>題月波亭</title>,<text>文安已去舊亭存。公是文安異姓孫。爲近松楸曾買地。剩栽花竹且開園。長江接海楊津𤄃。衆峀浮天冠岳尊。最合登臨朝退後。月波無限亦君恩。</text>
<title>朴尙書仲久輓章 三首</title>,<text>四十年前識面初。公才結髮已聲譽。人龍獨出靑衿列。僊鶴俄登白玉除。行貴志如行賤志。巷西居近巷南居。今朝拭淚開箱閱。前後詩兼次第書。至行如公更有誰。世人皆識我偏知。孝符氷鯉三綱錄。天感林烏二句詩。輿望已遅司馬相。慈顔常悅弄雛兒。晨昏曾不須臾曠。欲問歸魂詎忍辭。二月龍山扣小扉。重逢還似夢依俙。靑雲豈泛新交契。白首猶思舊布韋。酌酒淺深終夕對。問詩多少隔年歸。仍言松老各垂淚。公又九原沾我衣。</text>
<title>荒年</title>,<text>荒年吾不樂爲州。春雨難消白屋愁。世亂欲尋方丈路。月明無意廣寒樓。銀河橫地鵲橋近。粉堞到天蛟岳浮。安得歲豐民按堵。一時相和太平謳。</text>
<title>春日感興</title>,<text>東閣梅花雪滿枝。南溪楊柳亦金絲。春同百里堪乘興。智異千峯盡入詩。節序忽驚三日近。風光無救萬民飢。緃慚不似文翁化。只是吾心赤子知。</text>
<title>萬馬洞口占</title>,<text>一路崎嶇入洞門。行三十里二三村。水聲怒若羣龍闘。山勢紛如萬馬奔。度嶺那堪迷北闕。驅車不喜近南原。誰令父老知吾意。欲保民生報主恩。</text>
<title>題頭流洞龍湫</title>,<text>兩崖如削石爲門。龍怒何年拔厚坤。驚瀑急湍長霹靂。吐雲噓霧自朝昏。已敎一壑開僊境。更遣千峯隔世喧。宜與山人說方丈。向來榮辱欲無言。</text>
<title>贈別金陵李使君</title>,<text>爲送金陵李使君。錦筵歌舞集羅裙。一時邂逅三盃別。兩地東西八嶺分。蛟岳入天秋有雪。鵲川流月夜無雲。歸田亦是潘輿樂。百里桃花已播芬。</text>
<title>山東別敬差官</title>,<text>馹騎先行五馬奔。東踰大嶺入山門。登臨漢帝求仙地。投宿秦人避世村。啣命子宜憂國計。佩符吾欲報君恩。雙鳧縱未隨征盖。驛路西飛有夢魂。</text>
<title>仰呈華陽道案</title>,<text>銀河分送水東來。華嶽西南一壑開。赤舃謾尋歸馬地。黃扉疑在釣魚㙜。蒼苔白石何須築。瑤草瓊花不用栽。秪是巨川猶未濟。莫敎舟楫任徊徘。</text>
<title>謝尤庵枉丹丘</title>,<text>三台不掩德光輝。行路猶看一布衣。玉笋峰前雲共去。黃楊洞裏鶴同歸。君臣有契時何謬。䃫石無資道自肥。早可作霖民望切。莫敎山雨晩霏微。華陽俗名黃楊故云</text>
<title>憶尤菴</title>,<text>宜春薄譴亦堪嗟。况又蓬山天一涯。已在穽中爭下石。還投嶺外更含沙。蒼茫瘴海猶明月。寂寞巴溪自落花。我讀楚騷悲聖代。欲將蘭茝寄芳華。</text>
<title>聞李泰卿遠竄</title>,<text>死師知子有剛腸。每說尤齋泣數行。欲感聖心朝抗疏。反遭天譴夕投荒。山非鶴嶺看長白。海亦鯨波憶華陽。慈訓已存三一義。未須華彩獨輝光。</text>
<title>憶李泰卿</title>,<text>鶴峰秋月關外看。路過龍興更漫漫。別母別子師爲重。摩雲摩天嶺不難。長時何風渤海怒。八月已雪胡山寒。六鎭未必殺賢士。聖明照臨君且寬。</text>
<title>寄呈尤菴謫中 二首</title>,<text>不願蒲輪到石扉。華陽猿鶴已忘機。遵鴻忽向天涯去。赦鵲那催塞外歸。春暮朔城憂悄悄。月明芭峽夢依依。隣翁但憶分山樂。豈識朝廷議是非。鐵嶺橫天剗可夷。吾於世路但嗟咨。登庸豈是難行道。放逐曾非不遇時。獨樂園空龍泣血。九疑山遠鳳啣悲。只知旱必成霖雨。錯謂衡門一出遅。</text>
<title>聞尤齋自北南遷 二首</title>,<text>六月蒸炎千里程。何曾夢裏鬼門行。東臨碧海無天地。北望丹霄有聖明。宣室乍前因鵩賦。逐臣已遠但鸎聲。吾王豈棄三朝舊。莫向湘潭吊屈平。嚴程炎雨想酸辛。絶塞蒼茫大海濱。南鳥嶺與東鐵嶺。四朝臣是一羇臣。葵花已老猶傾日。蕙草雖枯亦待春。行邁少遅那可得。華陽回首幾沾巾。</text>
<title>寄遠</title>,<text>三哭三朝鬂已霜。北流何事復南荒。身離聖主悲恩譴。衣憶寧王泣寵光。蠻海瘴雲蒸棘墊。華山秋月照茅堂。菊花籬畔長松下。獨立西風淚數行。</text>
<title>復用前韻。寄呈尤齋。以謝辱次盛意。</title>,<text>衰鬂曾添塞外霜。朱崖炎瘴又投荒。地雖遠隔君臣義。天必重回日月光。靑海可堪掀絶島。白雲猶自護虗堂。悲吟目送南飛鴈。欲寄相思字數行。</text>
<title>復用一律。以伸餘意。</title>,<text>與道俱生天地東。激昂常慕晦菴翁。詩書學業羣儒表。洙泗淵源一派通。霽月自高炎海上。文星猶照瘴雲中。猿愁鶴怨歸須早。風雨空山有桂叢。</text>
<title>寄呈尤齋</title>,<text>赤舃何遅返故園。時人欲殺獨殊恩。欲聞赦鼓無消息。不隔囚山有夢魂。鯨浪接天晴亦雨。瘴雲埋日晝恒昏。丹丘此老空回首。爲撫孤松更閉門。</text>
<title>夢見尤齋。俄有山僧傳書。感歎而作。</title>,<text>去歲遷蓬在此時。主明何乃得歸遅。北猶絶塞還蠻島。南亦囚山又棘籬。直欲上天追孝考。未能浮海憶宣尼。終然白日應回照。莫學靈均作楚辭。</text>
<title>過華陽洞有感 六首</title>,<text>孤鴻遵渚鶴思山。歸夢飛無鐵嶺關。塞月照分芭峽裏。奎星光在朔雲間。烏貂染血三朝淚。玉玦蒙恩幾日環。溪上小堂春寂寞。主人宜與燕俱還。章疏交爭走布韋。雷霆不避犯天威。一時衆議分同異。百世何人定是非。赤舃已隨鴻鴈去。彤庭未見鳳凰飛。長陵樹老寧陵遠。白首孤臣淚滿衣。誅茅丹峽近仙源。分得烟霞與鶴猿。蠟屐我甞尋石逕。羸驂公亦枉枈門。葩山忽遠明時譴。鐵嶺非危聖主恩。澤畔莫煩漁父問。桂花未落返丘園。華勛何忽白雲鄕。倚劒遼天志未償。宜不安朝多在野。豈無歸日暫投荒。傷時淚作囚山雨。去國髭添絶塞霜。終古明良踈必合。先生豈久滯江湘。先生出塞我棲山。日望天涯待早還。爲勅隣僧看石室。更敎園隷護松關。琴書在架須無損。几杖倚床任自閒。籬菊逕松猶愛惜。小廬吾且補茅管。招提一別恨悠悠。鐵嶺橫天鴈亦愁。豈無夢魂尋絶域。未將肝血訴端旒。龍泉不試陰山近。魚腹堪悲楚水流。遙想春來寒食節。白頭垂淚憶松楸。</text>
<title>哭卞虞卿歸櫬 三首</title>,<text>弟兄相視不相遐。生女生男作一家。昭代縱難同雨露。暮齡猶擬共烟霞。霜㙜栢少當時色。春院薇無此日花。喉舌二年偏密邇。定知天意亦悲嗟。誰知一別異存亡。白首情同鴻鴈行。坐席未寒僊院直。朝衣猶帶御爐香。影辭玉陛歸脩夜。魂逐丹㫌返故鄕。最是傷心舊遊地。貞陵秋月照新堂。大抵浮生逆旅如。欲言存沒已沾裾。夢耶不信今朝訃。昨者吾看某日書。丹陛路從垂死阻。靑雲事到盖棺虗。可憐白璧歸重壤。秋雨寒山哭素車。</text>
<title>秋夜</title>,<text>客衾如水夜悠悠。燈火欲殘螢火流。梧葉有聲偏受雨。草虫何意自鳴秋。靑山萬里依依夢。白髮千莖箇箇愁。歸把釣竿吾道足。荻花明月一孤舟。</text>
<title>丹溪泛舟。題贈李栢㙜諸公。</title>,<text>丹溪恨失暮春期。峽路聯已太遅。乘艇落花皆盡後。把盃明月未圓時。尋常白鳥飛沙渚。寂寞黃鸝囀柳枝。猶是石潭沿且沂。拂苔靑壁可題詩。</text>
<title>永保亭酒席。呼韻奉贈閔節度 震益。 仍示諸座上。</title>,<text>魏闕星辰北。危樓天地東。錦筵今日會。盃酒此心同。客路滄溟外。人烟絶島中。魚龍窺大壑。歌吹度靑空。神馬千年嶼。驚潮萬里風。壯懷看寶劒。佳句待紗籠。城郭將軍鎭。樓船節制功。病憐昭代祟。詩憶聖治隆。世事百千變。風流三四公。自耽彭澤飮。誰哭步兵窮。吾道驚衰鬂。君恩到薄躬。飄零王粲淚。喪亂杜陵忠。楚有倡優拙。秦爲割據䧺。光陰催過鳥。關塞隔歸鴻。鶴野書難寄。燕都信不通。興亡隨逆旅。出處問漁翁。冉冉人來去。茫茫氣始終。悲歡存古意。榮辱付蒼穹。易水寒生浪。豐城夜吐虹。和親雖魏絳。經濟豈王戎。社稷憂周室。蓬萊夢漢宮。湖波春動鏡。海嶠月彎弓。山色鬟凝黛。梅花臉暈紅。釣磯分浦溆。蜃閣近簾櫳。已識神僊境。何妨羅綺叢。雪消和澹蕩。霞落影玲瓏。斷壁仍添竹。輕舟不設篷。穩斟宜細細。離思莫怱怱。畫棟留新墨。朱絲咽古桐。高吟酬造化。我亦奪天工。</text>
<title>送李太僕靖叔瀋陽之行</title>,<text>聖代猉麟閣。君家駟馬門。山河大勳業。開闢復乹坤。兵柄西銓重。尙書北斗尊。朝廷遣質子。名祖有贒孫。夷險惟臣節。艱難亦主恩。死生元自定。辛苦更誰論。遼界人烟斷。燕關戰角喧。鳳歸城獨孤。鶴去柱空存。莫過箕王廟。應經處士村。依依向沙磧。杳杳隔川原。白雪陰山慘。長風大漠掀。封疆分表裏。氣候異寒暄。他日龍庭淚。先沾鴨水濆。悲笳邊月苦。荒戍朔雲屯。絶域那堪說。離筵已斷魂。歸來知早晩。定省曠晨昏。驛路春將盡。庭闈夢幾煩。皇天猶未悔。世道欲無言。安用才如賈。休誇勇似賁。壯懷徒撫劒。佳句且傾樽。我恨何多少。交情若弟昆。人間悲聚散。酒後和箎塤。感慨歌長短。紛紜事覆飜。俶裝行萬里。相視涕雙痕。朋舊辭京洛。妻孥出塞垣。傷心芳草綠。滿目野花繁。生晩形爲役。時危舌可捫。今朝折楊柳。何處採蘭蓀。却羡安巢鳥。眞同失木猿。風塵是逆旅。天地卽籠樊。泰岳看猶小。滄溟渴欲呑。鍾儀曾桎梏。季布昔鉗髡。可歎衣還狗。誰知玉與璠。有時驚老鬂。無路叫天閽。角待西秦馬。身非北海鵾。存亡猶汲汲。疲病此元元。怊悵江湖遠。蒼茫日月奔。馬嘶臨祖道。鶯囀送征軒。客裡憐佳節。城南憶故園。加飧更努力。鶴駕倘回轅。</text>
<title>宿丹溪村舍呼韻</title>,<text>山色千峰雪。江聲十月寒。禪鍾鳴嶽寺。漁火照沙瀨。人去葉堆逕。鶴歸雲滿壇。吾生已垂白。何術可還丹。破璧燈難穩。虗窓枕不安。風回萬籟急。月落五更殘。宿雀棲應苦。征鴻叫更酸。詩從千慮得。酒遣百憂寬。剡水思回棹。桐江憶把竿。山林亦天性。梅福早辭官。</text>
<title>丹溪與金子公聯句</title>,<text>我有歸田賦。枈荊上黨東。元九。 仍爲垂釣者。或作採薇翁。子公。 斷麓僧分占。幽棲鹿與同。九。 排愁知酒力。破睡見茶功。公。 秪是安微分。何曾厭屢空。九。 烹葵留野客。蒔菜任園童。公。 水檻臨江𤄃。巖蹊到寺窮。九。 庭垂含露菊。崖匝帶霜楓。公。 吼地牛瀨壯。磨天劒嶽䧺。九。 空洲秋雨霽。平楚晩烟籠。公。 目入樓頭笛。風吹膝上桐。九。 生全兵革後。身在醉醒中。公。 猿鶴爲盟主。溪山待畫工。九。 升沉差世狹。耕鑿願年豐。公。 染筆侵苔石。移罇近竹叢。九。 是非輸爾輩。出處在吾公。公。 天路雖云遠。僊梯倘可通。九。 歡情今夕會。交道古人風。公。 不敢論榮辱。端宜誓始終。九。 明朝西出峽。書信寄賓鴻。公。</text>
<title>溪堂呼韻</title>,<text>簇簇山圍野。回回水抱村。岸欹才有徑。籬缺不須門。岳雪樵雲際。泉氷汲石根。杯深妻解事。客至我忘言。杖可從吾老。瓢宜去爾喧。種梅曾結子。栽竹已生孫。物物皆佳句。閒閒亦聖恩。經營一茅屋。事業百花園。白首心猶壯。靑雲夢豈煩。前途向誰問。吾與野翁論。</text>
<title>便僧來自蓬山。細說所見聞而悲之。吟成十六韻。</title>,<text>爾說蓬城纍。吾今拭淚聽。鳥難通栫棘。風不入牢扃。地角隣蠻島。天文近火星。炎蒸秋轉欝。瘴癘晝猶冥。枕席濤聲磤。衣巾海氣腥。三危非聖意。多病况衰齡。北竄曾隨鴈。南遷又見螢。彼天雖邈邈。斯道獨惺惺。貞栢寒逾翠。崇蘭老更馨。胡爲吟楚澤。似合處明廷。報國惟孤劒。隨身只聖經。忠宜回白日。文可倒滄溟。去欲凌鰲背。飛思假鶴翎。名應垂宇宙。志豈挫雷霆。川巨舟還棄。壇空杏已零。遙知故園夢。依舊華山靑。</text>
<title>輓李西溪 得胤</title>,<text>氣像秋峯霽。胷襟太極䧺。討微窺造化。觀易得神功。絶絡通今古。沉冥究始終。烟霞淸枕上。身世浩歌中。壽有聲名大。官居道德崇。長磨十年劒。坐撫七絃桐。世許儒壇老。人稱長者風。愛閑仍晩計。好學自童蒙。璧彩沈滄海。星光徹帝宮。蒼茫多我淚。寂寞問蒼穹。花竹山園古。圖書草屋空。可憐江上月。留照玉華東。</text>
<title>後雲亭六韻</title>,<text>酒以添高興。詩宜記勝遊。當窓花岳立。繞檻玉溪流。山色日將落。野陰雲未收。㙜因四松古。樓向半天浮。赤葉埋丹壑。黃花對白頭。雲烟吾主掌。佳句幸相酬。</text>
<title>延陽府院君輓章</title>,<text>相國平生事。吾今說始終。天資况師訓。行篤自孩童。身在書生日。人欽宰相風。事親聞至孝。報主見純忠。一代凌烟畫。三韓浴日功。終非素履變。猶是布衣同。志操朱門外。山河鐵券中。安危仗元老。際會契昭融。容物溟涵大。當朝嶽鎭䧺。黃扉久論道。綠野未休公。絶域將王命。孤城護聖躬。險夷全一節。涕淚出孤衷。父性宜相似。君恩最獨隆。淸貧爲世業。悃愊動宸聰。位極心逾下。年尊德更嵩。藎臣唐代郭。大將漢朝馮。前後遭三世。威儀式百工。長陵曾泣血。寧考又捐弓。深慟纏重壤。追陪指上穹。顧慚非國士。甞荷念途窮。衛玉吾爲友。王怵亦已空。交從三子驥。視若一行鴻。去歲辭門下。哀音到峽東。凋先一枝棣。科未半年蓬。兄弟曾和樂。幽明尙感通。槐亭隨寂寂。箕尾去怱怱。舊第賓朋散。新原草樹籠。遺章不忍讀。辰哭想重瞳。</text>
<title>浦渚趙相國 翼 遷葬輓章</title>,<text>往事悲何耐。吾今拭淚言。諸郞同鴈序。小子忝龍門。詩禮兼忠孝。芝蘭五弟昆。那知三紀邁。不見一人存。有玉埋泉壤。無金遺子孫。居常乞人宅。退亦乏田園。佐聖俄乘化。留孤更報恩。家風承不墜。卿月繼還尊。鳳去虞庭寂。龍亡洛士奔。浦祠新俎豆。河學舊淵源。窆改靑鳥卜。遷從白石村。靈輀歸紫谷。台宿照丹旛。歲旱商霖遠。山寒秋雨昏。庭槐縱蕭瑟。餘慶在名原。</text>
<title>題空林寺</title>,<text>創寺從何代。空林卽道林。生㙜禪鳥下。寶殿法雲深。虎伏參珠誦。龍馴聽梵音。鏡懸僧見性。燈照佛傳心。欹塔經多劫。高崖入太陰。虗窓山影落。畫壁蘚紋侵。兵火餘雙樹。丹靑費萬金。池淸宜滌省。樓逈可登臨。鈴動風生壑。鍾鳴月上岑。蓮宮亦興廢。撫古一長吟。</text>
<title>中興寺。口呼十二韻。</title>,<text>三角龍盤壯。孤峯鳥度難。石癯看古色。花瘦覺春寒。山月晴窺戶。松風夜掃壇。寺從前代刱。碑作後人看。塔影交林密。鍾聲出谷殘。玄心還問佛。白首且休官。往憶十年事。來攀一夕歡。㙜高天更近。洞僻地猶寬。僧過梯無外。雲歸路在端。妙香傳世界。佳氣接長安。把酒多臨水。吟詩久倚欄。歸時須信馬。落日照行鞍。</text>
<title>文臣庭試參榜後。西湖會飮。</title>,<text>白戰爭䧺地。何人獨出羣。諸公皆吐鳳。顧我豈凌雲。未效鵾鵬變。還慚虎豹文。名非蘇太史。才謝鮑參軍。幸忝春塘會。從遊漢水濆。吟成短長句。坐待二三君。萬舫漁商集。雙江島嶼分。樓㙜花掩映。洲渚草氤氳。出郭知春暮。開樽怕夕曛。時淸且行樂。明主似華勛。</text>
<title>送別金書狀赴燕京</title>,<text>使乎專對最難哉。書狀君今第一才。擧世已驚楊葉破。妙年重見桂花開。主恩欲報燕都近。歲首將回馹騎催。遼野接天西莾𤄃。秦城壓塞北崔嵬。節高孤竹荒祠古。恨入寒波易水哀。遙想經過多感慨。但宜珍重好歸來。尙看皇極當時殿。何處昭王去後㙜。天幾覆飜今日事。月三滿使星廻。春生玉舘吟邊草。花落叉溪夢裏梅。須遣文章傳異域。錦囊詩得幾篇裁。</text>
<title>輓白洲李尙書 漢明</title>,<text>靑牛紫氣已千春。精降長庚感夢辰。後裔豈無天下士。名家復見壠西人。樗軒四世逾昌大。宋代三蘇孰等倫。學士才兼眞宰相。鳳凰儀又瑞猉麟。淸高骨格癯如鶴。造次篇章捷有神。吏部文衡推地望。風流器量合經綸。天高神惡寧論命。弟逝兄亡未浹旬。禍祟不宜由積德。化翁胡獨嫉爲仁。鯫生幸識門庭慣。勝事叨陪杖屨頻。酒後詼諧襟灑落。人間膾炙語奇新。封侯豈比荊州面。墊角爭看郭泰巾。漢水烟花同餞席。草堂春酌忝華茵。可堪兇訃初傳夕。不接音容只隔晨。疾若偶然何至此。理難知處謂非眞。徒懷宿昔言猶咽。每恨當時慟莫伸。我愧錦林公子義。神扶玉樹使君身。騷壇寂寞思宗匠。喬木凄凉憶世臣。泉路不暘催粉旐。巷閭依舊記朱輪。園林尙照罇前月。書帙空拋案上塵。那忍更過東郭第。嘉陵回首轉酸辛。</text>
<title>池堂始成。以詩乞詩寄洛中諸友。</title>,<text>一壑東西三逕開。靑山繚繞水縈迴。詩須信筆題蒼石。病或扶藜踏錦苔。小屋剩容琴几杖。荒庭分種竹松梅。豈無圃老携蔬至。時有隣僧寄樂來。左史右詩方自得。淸風明月不相猜。非求於世何求事。雲物煩公滿意裁。</text>
<title>聖寺會話。用前韻。二首</title>,<text>路向漁磯踏始開。釣歸恒趁暮鴉廻。行吟繞樹宜題葉。坐酌臨溪不掃苔。霜後寒香曾愛菊。雪中芳信又憐梅。池淸或見溪魚入。庭靜時看水鳥來。明月照人如有信。白雲隨我更無猜。烟霞染盡床頭筆。秋色春光任意裁。▦醪正熟小罇開。釣得溪魚帶月迴。竈婢烹茶燒錦葉。園童掃石拂靑苔。歲寒然後兩株栢。臘月以前雙樹梅。物色摠爲詩上得。功名不入夢中來。人皆擾擾何多事。吾獨悠悠且莫猜。尙有戀君心一寸。白頭悲恨更誰裁。</text>
<title>同春堂輓章</title>,<text>去歲經過沙谷村。暮天風雨扣衡門。逢迎莞爾開歡笑。警咳惺然聽緖言。入室已聞蘭馥馥。潤身還見玉溫溫。徵盃勸我眷彌篤。出戶送之情更敦。未忍此時辭几杖。但期他日奉琴樽。豈知鳳去虞庭遠。遽報龍亡洛士奔。造詣縱難深淺測。薰陶吾以始終論。沙溪訓又尤齋益。師道明兼友義惇。仁廟拔茅初際會。寧陵虗席最殊恩。時乎出處名逾重。待以賓師位益尊。所學孔周陳義理。可回河洛作淵源。志猶在野贒伊尹。退不安朝勇孟賁。明主豈曾踈正直。暮齡端合守丘園。許歸反有徵書數。難進空將血疏煩。秪喜台星近卿月。竟慳霖雨澤黎元。如何愼疾還多病。奈此遭時忽九原。無復貞松鄰老栢。從他衆草忌芳蓀。來從紫闕鸞含札。去繞靑宮鶴吊魂。天爵古誰三世遇。山林今獨一賢存。庭蘭早折雖無子。墓樹將榮幸有孫。月照虗床悲素幔。雨霑新壠泣丹旛。伯淳門下人皆涕。茂叔庭前草自繁。尤恨此身留地角。欲尋何處問天根。明廷寂寞谷駒詠。古第凄凉山鳥喧。千古夜㙜無日月。一般春氣在乹坤。同庚白首餘生在。欲寫哀辭淚眼昏。</text>
<title>送卞使君虞卿赴洪陽</title>,<text>五馬能敎起病夫。聞君今日別京都。洪陽前後吾三到。大浸西南此一隅。人厭鮑魚偏瀉鹵。土宜粳稻最膏腴。閭閻州府爲䧺鎭。城郭池㙜占墺區。所以循良膺字牧。向來𩣭馬卽僊鳧。濟陰風雅名逾重。唐介抨彈直豈沽。盛矣竟將文酒送。蕭然惟見鶴琴俱。行過故里衣仍錦。去答君恩綬是朱。秖惜侍臣還屈跡。乃知明主暫分符。繫風樓爽重霄近。俯海亭高六月無。作吏何妨伴𩿨鷺。辭官不獨憶蓴鱸。興饒綠幕梅蓮竹。詩記紗籠鄭李蘇。山石定然人似玉。島民爭報浦還珠。龜閉銅印寧煩牘。鳥下苔庭不用蒲。惠澤佇看春有脚。謳謠又聽昔無襦。杭州雲物雖堪賞。栗里田園莫遣蕪。顧我散材成濩落。從他浮世有榮枯。歲闌却羡隨陽鴈。日薄還慚反哺烏。懶拙且宜投寂寞。夢魂先識向江湖。百年形役何多辱。萬事思量大抵愚。非謂遠離猶繾綣。會當長往肯踟躕。想應徵札他時降。知道行車得意驅。江樹落暉明祖帳。海天凉雨灑征途。相思倘問相如渴。剩寄新醪滿玉壺。</text>
<title>廣寒樓</title>,<text>龍城南畔廣寒樓。樓下飛橋度碧流。銀漢亦非天上有。月宮還在世間不。一登可辦千年誌。四望難消百里憂。邑子莫言耽勝地。使君無樂領䧺州。空閨有幾姮娥寡。蔀屋應多織女愁。吏事敢敎霜鬂惰。主恩須以赤心酬。未投魚紱慚元亮。欲試牛刀謝子游。書考縱吾陽子下。字民寧爾召公優。吟哦不爲詩魂役。物色徒供感意稠。忠烈有祠流水咽。廢興無跡片雲浮。鵲川豈化還珠浦。鶉水思浮載石舟。風定暮烟籠野樹。雪消春浪漾沙洲。施恩合似知時雨。祝稔行看比歲秋。我有一琴誰可和。作歌猶得答村謳。</text>
<title>雙栢行 公祖▦判書公甞手植雙栢。自號雙栢堂。故公感而有此篇。</title>,<text>吾祖舊堂北。手種雙株栢。栢以爲堂號。愛栢見性癖。培養得於天。不獨雨露澤。亭亭成偃蹇。跨霄龍百尺。長枝拂靑雲。老根入穹石。凌霜竹共靑。傲雪松爭碧。所以取貞性。對之感疇昔。孱孫墜家聲。繞樹撫遺跡。荒墟但蓬蒿。何處問故宅。栢西十步地。移卜新居闢。秪喜近蒼翠。舊址還不隔。爽籟聞笙簫。使我淸胷膈。聲吹風雨來。氣欝雲霞積。淅瀝可炎夏。婆娑宜月夕。謝官日無事。盤桓惟意適。迎凉夜開牖。就陰晝杖策。露滴題處硯。香侵坐來石。不是無衆卉。爲此煩雙屐。豈但茂可悅。譬如君子碩。材宜爲棟樑。嗟爾誰復惜。命矣奈栢何。我有黃楊厄。</text>
<title>瘦馬行</title>,<text>我肥馬亦肥。我瘦馬亦瘦。馬是一老驂。我是一老叟。馬與我安之。宜在駑駘後。我不厭糟糠。馬不厭箕豆。豈無玉山禾。使馬飽腸脰。化爲八尺龍。白日雷雨吼。去去出八荒。飛騰凌宇宙。</text>
<title>次李靖叔瀋陽韻 又見上五言徘律</title>,<text>松竹久無主。梅山山下村。人情有反覆。天道何足言。朔風動沙漠。四海烟塵渾。謾縮經濟手。瘡痍滿乹坤。</text>
<title>又題</title>,<text>瑚璉李白江。道出古人前。君子貴知命。莫問蒼蒼天。時危有一死。廟謨無萬全。百姓且加額。歸來宜愼旃。</text>
<title>古劒歌</title>,<text>古劒如秋水。藏之匣中久。何異在豐城。欝欝氣衝斗。中宵撫流涕。老龍時一吼。未曾試鋩刃。嗟我已白首。此心猶未已。誓將奉聖后。身與劒終始。生死不相負。人臣必報國。豈以恩薄厚。秪恐坐蹉跎。荏苒易衰朽。悲歌意激烈。爲待知音友。</text>
<title>擬古</title>,<text>我有一古玉。藏之久韞櫝。不磷復不碯。無乃是結祿。光潔可以佩。願置君王側。不售亦已而。三獻何太惑。擊碎可奈何。高歌白雪曲。</text>
<title>過冠岳山有感</title>,<text>冠岳如戴冠。崔嵬冠衆岳。南對淸溪山。爭䧺出寥廓。北配漢陽都。意欲壓城郭。我何愛玆山。日邊容咫尺。願作峰頭雲。歸飛化五色。得近御鑪烟。不離君王側。且願國如山。曆數共無極。聖壽與之久。臣志似其確。山乎苟如此。祭以三公秩。</text>
<title>猿鶴歎</title>,<text>相國別華山。猿鶴久無主。猿與鶴相謂。吾徒欲誰訴。北竄已可歎。南遷又何故。况今聖嗣聖。賢俊登步武。瑕垢皆滌蕩。枯萎復雨露。奈何獨戴盆。有寃莫由籲。崎嶇鐵嶺關。迢遞鬼門路。平生讀書效。已多三朝遇。何不先見幾。歸來守衡宇。不與世是非。不與人好惡。不以俗所趍。不以衆所慕。衆慕衆所妬。俗趍俗所妬。恩隆禮又重。無乃未早悟。君子貴括囊。古難恒異數。田園豈不樂。盤谷有樂土。不必鳳凰池。淸流映茂樹。抱甕非無伴。老農與老圃。行藏見丕泰。明哲見往古。採芝商山雲。垂釣桐江雨。星出復還隱。鳳來久不住。胡爲往來頻。幾年承眷注。世道喜飜覆。此行勿言苦。天或鑑孤忠。雷霆倘收怒。猿吾守故菴。鶴吾俱保護。宿盟不宜負。矧是山有素。但念瘴癘地。楚囚奈衰暮。靑海近蠻島。鯨濤吁可懼。我聽猿鶴言。余懷向爾吐。向來名利輩。此時不回顧。爾獨非世情。余今爲之憮。何山不可往。爾心愈自固。爲傳猿鶴意。休吟鵩鳥賦。</text>
<title>樵夫行</title>,<text>昨日南溪南。今日北溪北。採薪還負薪。力疲閒不得。樵父向余言。此意人不識。雖云採薪苦。亦有採薪樂。平生山峽間。採薪是吾役。利斧與利鎌。狂歌入深谷。四顧無所見。蒼蒼林木束。斫之斫滿意。多少隨我力。歸來白雪中。落照枈門夕。我室土突溫。我釜豆粥熟。土突煖我身。豆粥飽我腹。身煖寒不憂。腹飽貧亦足。我聞樵父言。一笑一歎息。嗟我迷不復。十年趍紫陌。歸田苦不早。昨非今始覺。我與爾相好。分山不負約。</text>
<title>又擬古</title>,<text>許由昔洗耳。穎川淸且深。我有丹溪水。洗耳復洗心。紛紛世間事。不到吾山林。手撫七絃琴。海內無知音。一笑人不識。松風淸我襟。</text>
<title>有浮屠敏心者。來告于余曰。今將遍觀東國名山大川及䧺都巨鎭海上諸島云。余聞其言而壯之。卽賦長篇以贈別。</title>,<text>有僧叩柴門。晝睡驚剝啄。呼兒引入室。問說自東嶽。從此適千里。行裝不滿槖。周遊無定所。一錫隨兩脚。大抵名勝地。爾意已領略。漢陽王者居。山河燿城郭。五雲色葱籠。峩峩露三角。文物三百年。衣冠照九陌。松京是舊都。㙜殿久寂寞。天摩接聖居。古跡宛如昨。花潭人已去。朴淵龍或躍。眞娥非爾問。車老不可作。轉輾大海上。地理繡相錯。白沙平遠近。赤壁立磅礴。不欲言首陽。採薇吾可怍。節度鎭黃州。關防䧺所扼。大哉箕子國。閭井四羅絡。綾羅島嬋姸。錦繡山焯灼。道路厭歌吹。魚龍枕樓閣。行過安陵城。天𡐛列戎幕。百祥樓百丈。勢▦駕寥廓。其下淸江流。無乃夏禹鑿。誰是大將軍。西門壯鎖鑰。直北見妙香。天際芙蓉擢。飛步陟萬仞。星辰可把握。儼然三千佛。棟宇輝丹雘。探搜飽觀覽。跋涉極冥邈。了了見海岱。茫茫俯幽朔。西遵鴨水濱。直招遼陽鶴。登臨統軍亭。燕薊通絶漠。中原氣凋喪。將帥無衛霍。亦非浮屠事。何用慨今昔。磨天嶺之北。風土古穢貊。久聞七寶山。幽都是分宅。靑海動其前。長白在其北。風怒無日夜。波濤蕩相擊。蘿葍生絶頂。蚌螺在穹石。玆地信奇恠。造化誰可測。寒門窺燭龍。丑上拜顓頊。六鎭皆眼前。大荒分沙磧。分流黑龍水。白日闘霹靂。人民雖羯羠。王化猶不隔。塞上諸名藩。紅牙擁畫戟。聖祖昔龍興。佳氣久未熄。且可一往遊。不宜駐行策。東踰大關嶺。六月霰雪積。行行地欲盡。巨浸連天碧。鏡湖合沿沂。叢石自開闢。襄陽大堤路。經過莫放目。鳴筇白沙響。拂衲棠花落。巖巒捴殊態。草木亦異色。巑屼海雲間。白玉誰所削。盖乃金剛云。羣仙所窟宅。三神此第一。秦漢尋不得。言山必逢萊。况有不死藥。服之老可稚。鬢髮白還黑。石窟有枯禪。應見海飜覆。突兀毗盧頂。去天不盈尺。右手弄扶桑。左手撼靑木。定逢安期生。何處留玉舃。不敢高聲語。玉皇聽應愕。足踏六鰲背。手撫九龍額。大陰垂重。晴雷吼萬瀑。嶒崚萬二千。飄忽遍登陟。龍宮爛金碧。樓觀壓山腹。鐵鏁是誰刱。異哉太古蹟。紫檀老千秋。桂花香萬谷。丹崖鶴留巢。銅柱虹跨壑。樓下招羲和。日出滄溟赤。誰窮天下觀。未有此最特。所以中華人。願得生東國。觸處皆僊賞。無物不眩目。竹西五十河。萬古瀉碧玉。厭飫雲霞氣。南遊又太白。黃池地殊絶。土▦生理足。山中大小寺。緇釋凡萬億。磊落安東府。塡城比巨屋。新羅一都會。開國年幾百。至今金樻事。如聞鷄喔喔。東萊大都護。戰艦十萬軸。傍海諸寶刹。佛事何輝爀。兵威慴島夷。物貨來卉服。長鯨怒憤浪。飛雨暗南極。巨鎭列如雲。樓橧壓海若。金烏自天險。㓒谷曾板築。晉陽兵馬䧺。統營㫌旗簇。一帶洛東江。逶迤入海曲。人家挾兩岸。㙜榭爭矗矗。厥土多人士。崇儒不崇釋。伽倻宅火維。絶頂近朱雀。八萬大藏經。始來從西域。千年一柱門。萬古孤雲躅。雲外笙簫聲。有時聞僊樂。仍之入方丈。逢迎盡仙客。秋風八九月。霜柿紅堪摘。月出與天冠。岧嶢壯相敵。南臨漢挐巓。島嶼數歷歷。龍峯尙蜿蜒。石舟半傾側。窮冬花爛熳。白雪映冬栢。禪鍾雜漁笛。佛寺鄰商舶。家封千戶侯。黃橘兼靑竹。邊山行且循。瑞石道所矚。石臼憶飛將。錦山吊義魄。城高赤裳嶺。碑古黃岡石。出入幾郡縣。縱橫列碁局。完城最全盛。人物湖南窄。繁華似長安。豪俠有遺俗。歸來在幾時。選勝朝又夕。嗟我衰且病。苦被世故縛。龍門憶太史。悵望撫胷臆。非無綠玉杖。豈乏雙蠟屐。安得與爾去。東西隨意適。待爾聽云云。耳目多所得。舌端飜波瀾。山海動几席。翩然莫留滯。如鳥有羽翼。風塵此白首。送爾三歎息。</text>
<title>雙劒篇</title>,<text>雙劒動秋水。寒光照千古。一以衛微軀。一以護明主。欝欝不得試。有時龍吼怒。老鯨噴渤海。天地晦風雨。開匣爾猶在。一笑還一撫。直欲倚靑天。揮之淸九土。然後報聖恩。歸去卧衡宇。</text>
<title>送別趙松谷歸𩿨浦</title>,<text>松老謂我言。明朝過江去。贈別必有詩。君豈無一語。我始訝而問。此行何太遽。子今遇明主。身以稷契許。欝欝經濟策。胸中素所貯。學術通儒家。文彩暎朝著。人皆推雅望。孰敢較名譽。平生殉國忠。直道復長慮。秪合坐巖廊。不宜尋田墅。涉川舟可具。支廈棟必巨。時危急髦俊。聖心方虗佇。雖在草野遠。苟賢輒詔擧。旣聘莘野伊。欲載渭川呂。况子事三朝。君臣契相與。踈者求且進。子退何所據。一言縱不合。但當竭心膂。衣裾尙可牽。肝血以爲疏。雷霆怒或霽。天地寬應恕。至誠宜有動。藥石寧見拒。子猶未盡道。無恠相疑阻。益思格君非。防微須在預。何乃括囊去。去去欲何處。顧余莞爾答。宿計還齟齬。蛾眉亦已老。世間多好女。不如早見機。慈母昔投杼。吾廬在海上。𩿨鷺是舊侶。歸且把釣竿。蒹葭滿洲渚。西南海門𤄃。歷歷分島嶼。未必江東好。鱸肥蓴可茹。豈不戀終南。在朝無少助。所以浩然歸。老馬非待御。其言感我耳。遠抱曾未覷。拙句不足贐。離情吾且叙。是時陰雨積。火雲蒸炎暑。默禱天卽晴。新旭照淸曙。吾王庶幾悟。罪已慰民庶。子豈久於野。美玉君所御。我於子何似。視之鴻鴈序。此別雖暫時。此心亦多緖。昨日靑𩣭馬。巾車逐行旅。霜威謝栢樹。野興饒稻黍。不識九重意。誰借王之箸。</text>
<title>感菊</title>,<text>菊初移栽時。傷根少生意。培之厚其土。澤之浸以水。葉旣枯而蘇。枝亦偃而起。南風一夜雨。其色欣欣喜。繞墻凡幾叢。見之朝暮異。高秋乃汝時。榮不爭桃李。請看霜後花。搴香泛綠蟻。世無陶淵明。吾將與誰醉。</text>
<title>自嘲</title>,<text>我知我何人。平生愚且狂。在昔少年時。氣欲凌八荒。學未發童蒙。擬窺夫子墻。文不識門路。自許以班楊。不喜鉤而絃。不喜圓而方。靑雲謂可致。欲進顚且僵。美玉謂可獻。不知韞而藏。不與人好惡。不與世低昂。晩乃悟而悔。白首徒悲傷。世路不可涉。觸處皆羊腸。君門不可入。衆妬蛾眉長。所以歸去來。閉戶華山陽。身合衣短褐。不合榮金章。口合食藜藿。不合喫膏粱。有耳何所聞。松籟爲笙簧。有目何所見。水色與山光。有酒宜獨酌。雲氣生壺觴。有詩宜獨吟。筆頭花自香。登臯或舒嘯。天地何茫茫。誰識陶元亮。北窓有羲皇。高歌撫古琴。涕淚沾衣裳。</text>
<title>永安尉輓章</title>,<text>歲去公病甚。告別未忍別。公猶作氣力。語澁意彌切。呼盃勸我飮。垂淚向余說。君今千里行。此別是永訣。良久不相捨。把臂更嗚咽。侍郞時在傍。分明如昨日。道途縱云遠。音信猶未絶。秋風又飛書。寄物仍問疾。二竪已沉沉。但見侍郞札。俄有北來人。兇音聞奄忽。我以同庚哭。雖存鬂如雪。平生布衣交。到此永相失。詩從前後撿。書可次第閱。人事遽冥寞。儀形亦怳惚。直欲哭柩前。湖山不可越。未執侍郞手。此恨死不滅。安得翼而飛。丹㫌霑以血。送之一盞酒。公靈見彷彿。往者少年時。幾人膠在。我亦從其間。從遊鴻鴈列。靑湖李尙書。瓊樹先摧折。儕流相繼逝。浮世何倐倐。松谷文星落。久堂卿月沒。每於拜公時。相對嗟咄咄。公又捐舘舍。我今悲兀兀。欲盡臨穴哀。如何未投紱。早晩過故第。沁園耐蕭瑟。不復芝蘭香。那堪入虗室。鳳去簫聲斷。秦㙜悽夜月。嗣有白眉賢。諸郞皆秀發。餘慶况多孫。新阡氣欝欝。自憐老都護。羇孤同受玦。詩信欲寄誰。官梅謾凋歇。北望涕如雨。何由去相紼。朔風撼天地。蛟山凍欲裂。縱倒鵲川水。吾情寫不竭。</text>
<title>古意</title>,<text>我有何所思。所思在天涯。無物可相贈。手折霜菊枝。欲寄未有因。秋風爲我吹。</text>
<title>客問不答</title>,<text>我已聾於世。世情非所嬰。紛紛議是非。擧國苦喧爭。客至或問我。辭說互縱橫。此是我不知。但聽流水聲。彼非我不知。但喜松風淸。是非何與我。南山白雲生。</text>
<title>奉次尤菴鐵嶺古詩韻 七首</title>,<text>故山南憶華。危嶺北踰鐵。平生前後疏。肝紙書以血。紛紛禮家議。是非幾時决。浮雲蔽一時。聖明如日月。衆口雖鑠金。寸心彌勵鐵。先王舊賜貂。在身沾淚血。天或感至誠。重陰在一决。請祝吾王明。照如霽後月。我知君子心。其剛石與鐵。雷霆豈摧折。忠是滿腔血。文章出義理。筆下江河决。謂作商家霖。還悲楚江月。我有一古劒。其刃百鍊鐵。磨之以赤心。淬之以丹血。直欲獻明主。一試浮雲决。在陽日爲日。在陰月爲月。鐵嶺豈鐵人。剛腸不啻鐵。我欲抗一疏。瀝盡心中血。新主繼聖明。黜陟在夬决。金鷄上樹遅。鶴悲華山月。市虎鮮不惑。主心誰似鐵。往者黃河水。魚龍飮寃血。君子貴見幾。色擧宜自决。奈何作楚囚。葩溪夢雲月。渚鴻北出塞。天半嶺橫鐵。杜鵑悲暮春。孤臣共啼血。素志在洗甲。銀河手可决。欲識方寸心。寒水照秋月。北竄胡天近。南遷瘴海遙。鐵嶺還杳杳。石室更寥寥。紫闕餘千里。丹心一四朝。吾悲華山月。孤鶴怨淸霄。</text>
<title>月塘姜相國輓</title>,<text>昔在麗代星降精。文武之才兼將相。數百年來有雲孫。天生我公應天象。篤厚風流宰相器。山斗一世爭景仰。天然無飾見眞性。忠孝謙恭素所養。往者羣小蔑綸紀。獨閒衡門道不枉。際會風雲卽一時。天地日月復開朗。十載淸班遂超擢。時危聖主惟公仗。學術名尊國子師。人望地崇天官長。軒冕還如布衣人。第宅豈異圭竇貧。向來喪亂不忍說。北闕旰食要經綸。退讓初非綠野計。安危秪係東山身。衰病沉綿藥不良。天乎奈此東韓民。一夕捐舘舂不杵。市朝爲之沾衣巾。九重痛切辰日哭。國事艱虞無藎臣。消息西傳異域遙。銅龍侍從皆悲辛。關塞蒼茫泉壤深。門前古▦無復春。[缺] 只有諸子最英秀。鄧氏傳家德爲重。玉座思空霖雨佐。明庭不見來儀鳳。素幔西出白門外。千人擁路百僚送。賤子一忝龍門客。今日哭柩非私慟。葬公以禮祭以禮。嗚呼生榮死亦寵。席上之珍不易得。巨川無舟屋去棟。衿溪流水尙朝宗。片石千秋守荒壠。</text>
<title>張相國谿谷先生古琴歌</title>,<text>萬仞峰上太古桐。蒼根入石盤穹窿。高枝鳳集霄漢邊。老幹龍吟風雨中。中心自在五音動。怳聞仙樂來靑空。雷霆莫近魍魎遁。上有佳氣雲葱籠。獨立空山多歲月。良才竟遭伶倫伐。地靈山鬼惜不得。斧下龍門空兀兀。刳以爲琴可三尺。吾知燋尾非第一。張之以織女之絲。協之以文王之律。鼓之宮商角徵羽。大絃小絃何淸越。可向虞庭雜簫韶。黯黯古韻從中發。相國得之試一鳴。世無知音聾者驚。携歸海上龍卧久。閉匣不作流水聲。幸遇河淸早攀鱗。奏以太平酬聖明。經綸大志托徽音。一彈可使乹坤淸。與琴終始作琴銘。八句四行看典刑。煌煌金字三十二。白老筆法王蘭亭。王孫好手老於畫。虎頭不敢誇丹靑。松寒似挹露滴滴。鶴飜如聽風冷冷。畫妙書工各臻極。况是文章冠東國。天下曾無此三絶。使人見之皆歎息。琴乎琴乎不易得。綠綺玄鶴無顔色。嗚呼人事非宿昔。拂拭摩挲淚橫臆。平生三曲感君恩。聲在琴心久寂寞。縱有朱絃誰復彈。夜月空照松風寒。我亦先生門下士。撫琴悲歌行路難。世間更無眞宰相。時危奈失蒼生望。大雅風流已蕭瑟。賡載無聲隔重壤。當時際會片時夢。九疑但見啣珠鳳。若使生逢新聖主。川爲舟楫屋爲棟。獨留大名垂宇宙。孤桐與之俱不朽。恨不一和雲門歌。萬姓共樂衢樽酒。願將此琴獻九重。南風彈罷治時雍。琴兮安得變爲龍飛上天。吾目化爲雲從龍。</text>
<title>東林鴉</title>,<text>東林鴉。日向東林宿。何事紛紛苦爭枝。靑山處處多林木。鳳凰飛來集梧桐。東林鴉莫側目。</text>
<title>重陽日短歌</title>,<text>去年筽城過重陽。今年丹峽逢重陽。可憐佳節年年同。奈我鬂髮添新霜。家貧無酒惜此日。籬下黃花空自香。沉吟不見白衣來。落木蕭蕭山蒼蒼。</text>
<title>聞李尙書咸卿訃</title>,<text>楊州好事如昨日。學士誰似李尙書。春堂先生語流涕。白首人世嗟何如。我今無意向洛陽。忍過駞駱山西廬。同春堂傳訃。相對掩淚故云云。</text>
<title>衍憂息曲</title>,<text>實聖王元年。以奈勿王子末斯欣質於倭。十一年。又以末斯欣兄卜好質於高句麗。及訥祗王卽位。思見二弟。欲得辯士往迎之。衆擧歃良郡太守朴堤上。堤上受命入高句麗。旣以卜好還。又浮海到倭國。紿倭王。潛使末斯欣還。王驚喜命六部遠迎之。及見握手相泣會。兄弟置酒極歡。王自作歌以宣其志。俗謂之憂息曲。金宗直有詩曰。常棣華。隨風落扶桑。扶桑萬里鯨鯢浪。縱有音書誰得將。常棣華。隨風返鷄林。鷄林春色擁雙闕。友于歡情如許深。常棣華。飄颻去隨風。一落浿江北。一落滄海東。鯨鯢浪高關塞遠。鴈不傳信魚難通。有弟有弟願相見。孤臣受命生死忠。常棣華。連枝歸得同。王喜重逢握手泣。雞林一域和氣中。樂哉塤箎吹可和。王廼作歌歌渢渢。國人爭傳憂息曲。憂息曲終情未終。</text>
<title>元正雪後新祝</title>,<text>粒米使如天雨雪。取而釀之無盡酒。漉之何水以天河。酌之何盃以北斗。一盃先獻我聖后。拜祝千年萬年壽。然後分與萬姓飮。以其餘瀝洗九有。</text>
<title>有白馬魁壯異凡。乃耽羅出也。壬辰之亂。爲宣祖大王所御。甲子适變。又爲仁祖所乘。其時馬年已六十有五。老而逾健。以畜物而有與於前後西南之效勞異哉。甲子後十五年而化。其壽八十矣。噫龍媒之應時再遇於聖祖神孫。亦非偶然。小臣窃有龍媒去鳥呼風之感。追作長歌。以寄二陵松栢之悲。</title>,<text>有馬來出耽羅域。絶足追風身八尺。長鳴待駕入天廐。南海龍王惜不得。毛如白雪蹄碧玉。一日千里汗始赤。宣祖西廵避東賊。是時權奇效驥力。金鞭不斷豈一蹶。沙苑雲屯徒萬億。蒼黃知爾急難才。驌驦比爾爲駑駘。鼎水龍飛玉花在。向天一嘶悲風來。神孫如祖乘六龍。日月再新陰雲開。逆竪豕突犯京闕。鳳輦南渡鸞旗催。蘭筋又爲王所御。老猶益壯眞龍媒。完山乃是豐沛地。踊躍如有風雲起。房星應照南極星。馬時六十有五齒。百官壯馬不敢追。批竹寒飈生峻耳。論功豈但諸從臣。鳳臆龍鬐又敢記。人臣亦難再遇主。前後驅馳爾生死。先王上仙物亦化。風雨長陵空石馬。異骨不宜泯不傳。丹靑好手無曹覇。想得神物降精時。乾坤晦冥失晝夜。濟島雲霧接月窟。天池波濤飜冀野。嗚呼此馬當時寫眞否。二陵松栢誰添寫。</text>
<title>洪惟我仁祖大王。樹綱立極。崇儉斥奢。於物無所玩好。至於奇花異草。不留睿意。一日燕閒。中官有聞以延陽府院君李相國第。有牧丹一叢異常可愛。仁祖思欲一賞。中官以上意來喩。延陽聞之。初若不違。與中官就牧丹。手自掘出。中官擬將取爲玉階之植。延陽顧謂中官曰。翫物喪志。人君所戒。卽擊破片片碎落。中官歸具奏。仁祖感動。嘉歎其忠。自此儉德益濟。噫。有君如仁祖。而延陽之防微如此。人臣事君如延陽。可謂盡矣。當時史臣記其美事。使不泯沒耶否。小臣在仁祖朝。忝爲侍從。蒼梧之悲。白首彌切。顧於延陽。早有知遇之義。流涕作詩。但恨無由上徹九重。以感當宁之覽。延陽有子三人。亦已千古。其諸孫得見此作。恐或掩淚矣。</title>,<text>光海爲君不爲君。陳花隋柳何紛紛。仁祖中興樹仙李。先朝臣亦從龍雲。延平宜有子延陽。子父凌烟俱大勳。延陽赤心照白日。在家孝友邦忠勤。翫物非憂仁祖聖。堯舜何容物伐性。延陽亦豈有花淫。庭畔牧丹空全盛。中官欲供燕閒看。此花宜入南風詠。致之玉階在容易。口啣上意來傳命。延陽聞有所不受。非乏禁林花相映。人君所貴豈此物。笑對中官手自掘。擊碎盤根與多枝。片片不待狂飈折。中官歸奏上爲感。一卉失春龍顔悅。主有仁祖臣延陽。美事寧無太史筆。我歎延陽善格王。物慾雖微微可防。奇葩異木亦蠱心。宋亡初由花石綱。花王詎合王者賞。植以羣贒爲衆芳。我見延陽大臣風。况我仁祖知延陽。小臣昔忝侍從班。欲說仁祖先沾裳。延陽淸儉識最早。我有趙友東床郞。嗚呼長陵松栢老。碩輔隨歸已宿草。君臣際會如昨日。魚水當時契相好。媚君猶恐未逢迎。誰似延陽引當道。不求亦獻况有求。忠若延陽古人少。不獻花是獻花箴。紅萼無光聖德耀。牧丹不破主心怠。牧丹不全臣節保。我願今王述仁祖。逆言是藥良臣寶。欲倩虎頭畫作延陽掘破牧丹圖。持獻彤叫蒼昊。</text>
<title>有人來言尤齋蒙赦。喜甚放筆。俄知其浪傳而篇已成矣。仍存之。以爲詩讖。</title>,<text>有客來傳宋相國。歸別蓬山出栫棘。聞之始信還復疑。豈有時議今氷釋。得非皇天愍寃枉。無乃聖后思忠直。客云時相請賜環。感動天聰言甚激。大旱生靈乹欲死。此時寧無雷雨澤。主上咨嗟有是命。赦書南飛星走驛。客言丁寧謂或是。失喜涕淚垂胷臆。相國生死何與我。我雖微臣憂社稷。野有遺賢尙可歎。况復擠之陷不測。若非王心獨不感。何暇得葬江魚腹。今日生還豈天意。遙賀吾王拜北極。今年不雨如去年。人言相國久抑塞。村翁野嫗相與語。相國蒙恩天乃格。一婦寃猶三歲旱。植鷄若遅東土赤。輿情如此誰使然。人欲殺之神欲福。有罪無罪日月照。北竄南竄蠻夷識。願公赤舃歸莫遅。山中石室非宿昔。獨樂園空蔓草深。九曲溪沒荒苔積。庭松應長別來枝。野矼已澁行處石。重尋蘿徑亦聖恩。往者蒲輪不可憶。巴川聽非怒海聲。華岳看異囚山色。三朝所賜滿架書。蛛網兼塵宜拂拭。先省松楸灑血泣。寧陵可奈君臣隔。我恨相國不早悟。古來君子多斥逐。猉麟罕出遠機穽。鴻鵠高飛避彈射。從此深藏謝淸時。玉不磷碯豈待滌。我幸分華忝爲鄰。反喜山市今寥閴。往來時挹座上風。白首童蒙庶有益。請看攘臂操戈者。未必皆非門下客。</text>
<title>大舟歎</title>,<text>我有小舟繫渡頭。水多每憂漂失憂。憂失小舟責童僕。國有大舟失誰尤。小舟誰失尙可爲。大舟一失何處求。風波大舟任傾覆。憂不如我憂小舟。</text>
<title>大屋嘆</title>,<text>我有小屋只數間。風雨常憂破將覆。小屋將覆尙可憂。國有大屋奈無支一木。小屋憂爲藿食憂。嗚呼大屋誰食肉。疾風急雨大屋壞。憂不如我憂小屋。</text>
<title>無題 尤菴之謫蓬山。公常懷寃慨。有時發於文辭。無題而書諸窓壁者。此篇亦是也。</title>,<text>彼欲殺之一老臣。此欲存之一老臣。一老生死國安危。向誰訴寃呼蒼旻。嶺海蒼茫栫棘深。溪花開落三回春。華山明月照石室。故林猿鶴含愁辛。禮家公議幾時定。聖代是非徒紛繽。君不見擠之又下石。半是當時門下人。</text>
<title>一二三四五六七八九十言</title>,<text>酒。酒。靑州。紅友。三百盃。十千斗。澆之巨胸。進以纖手。主客相歡娛。樽罍列左右。鸚鵡何甞去身。鸕鶿不可離口。淸濁聖贒隨淺深。陶劉嵇阮在前後。愁恨多端兮忽已消。是非兩忘兮無何有。然匹夫亂必至於身亡。抑人主樂無厭則性狃。吾將一盞酹萬古之英䧺。且勸羲和駐光景於大壽。右酒琴。琴。鳳叫。龍吟。正而雅。邪可禁。吾雖好古。世莫知音。一鼓驚人耳。再彈淸我心。仙鶴應聽逸響。浮雲爲破重陰。陽春白雪唱誰和。流水靑山高復深。膝上唐虞彭澤之趣。絃中風雨龍門之岑。古人來處抱以侯蘿逕。新釀酌時撫之坐竹林。南薰解慍倘復見於今日。聖主德若重華兮端冕臨。右琴書。書。萬軸。五車。掛可讀。帶而鉏。於焉載道。于以娛余。昌黎學逾篤。仲尼行有餘。典墳豈非準則。經訓乃是菑畬。下帷老去知眞樂。閉戶年來與世踈。架頭山雨兮時霑濕。床上溪風兮自卷舒。白頭何所望而習不怠。衆口謂之癡而癖難除。如將半部一部以干明主。我豈謾死於數間之草廬。右書水。水。悠悠。瀰瀰。流有源。動如智。深淺何論。朝宗可取。德惟王者須。坎乃易之義。民或覆舟在斯。相宜作楫於是。爲涇爲渭孰能分。濯足濯纓誰所使。無梁欲涉何處通津。非海而波幾人溺死。鳥難塡乎巨浸但亡身。牛不飮於穎川已洗耳。竢黃河之再淸兮時不來。且待長風泛滄溟之萬里。右水山。山。峙質。孱顔。石作骨。螺呈鬟。起從地上。聳出雲間。易卦重爲艮。坤維鎭更頑。許由一入忘返。嚴于永棲不還。淸節岳高今可仰。大名峰立信難攀。然猿鶴有盟鮮無負。或烟霞之癖未能刪。靜不動撓惟仁者所樂。嵬然偃蹇似高人之閒。吾聞尼父東登而小天下。何况此海左三韓之一寰。右山龍。龍。天用。雲從。鳳俱瑞。鱗所宗。狎不宜批。致難以罿。史稱官有紀。易見亢惟兇。句缺 願倒天河淸賊壘。請成霖雨遍堯封。劉興沛上而風雲會。亮起隆中而魚水逢。變化威靈則乾坤亦震。飛騰吼怒則雷電相攻。安得騎之出入乎海內外。歸來朝玉帝於天門九重。右龍麟。麟。角肉。身麕。爲靈獸。待哲人。其生也瑞。厥性惟仁。亂代藏何處。治朝出不頻。文王所召千載。黃帝之時一臻。豈是網羅罹可致。終非圈囿豢能馴。魯野穫傷而宣尼絶筆。虞廷舞散兮志士沾巾。上林苑封豕去之何日。中原草鐵馬踐而無春。狐兎豺狼紛縱橫於海內。嗚呼神物不至聖道方陻。右麟鳳。鳳。何來。誰送。異哉禽。獨無衆。宜其耀周。胡不儀孔。重華使之來。大禹所未貢。在昭代罕爲祥。生異人或感夢。世經秦漢閟光輝。治比唐虞難伯仲。高凌鴻鵠而伴鸞飛。俯視鴟鶚則爭鼠閧。休令紫霄之翮邈而藏。抑恐丹穴有雛飢且凍。五章何獨古帝王之休禎。願君修德召和兮詩以諷。右鳳鶴。鶴。裳玄。衣皬。友黃鵠。奴孔雀。宜從鳳凰。肯顧鳥鵲。靑田惟爾居。玄圃乃其樂。歸則千年華表。飛而萬里寥廓。不向樊籠羡鴈肥。寧投羅網同鷄縛。句缺 其身自在與韓衆安期。無處可遊非瑤㙜紫壑。飢何啄粟粒兮碧苔自饒。渴豈飮汚流兮瑤水不涸。右鶴</text>
<title>思歸辭</title>,<text>我思歸兮天一涯。鄕關迢遞兮隔京華。花開落兮春已暮。日復日兮日又斜。念庭闈兮望白雲。君親一兮瞻北極。彼美人兮在西方。身欲飛兮不可得。歌余懷兮嘯余志。嗟世間兮此別離。妻無衣兮子無食。事王事兮寧我私。陟高崗兮俯滄海。酌金觥兮瀉百憂。風吹來兮天萬里。水西流兮意悠悠。</text>
<title>輓詞[李秞]</title>,<text>謫仙鯨背醉。天上玉樓成。風月今無主。江山謾有情。誰醒喚鶴夢。惟見後雲亭。恨負林泉約。棲棲獨此生。李秞</text>
<title>輓詞[李秀彦]</title>,<text>怱怱官騎赴秦京。草草哀詞不盡情。每恨從來多間𤄃。那堪此去隔幽明。五年田舍仍長野。千首詩篇尙大名。泉下亦能憂國否。可憐今日再昇平。李秀彦</text>
<title>輓詞[李彦綱]</title>,<text>吾先祖與令公親。龍榜名高第一人。直氣爭推封事日。嘉聲咸頌牧民辰。文憎命達纔三品。壽過年稀近八旬。詩社酒壚俱寂寞。後雲亭下客沾巾。李彦綱</text>
<title>輓詞[李弘淵]</title>,<text>少年才藝孰爭衡。金榜初騰第一名。盤錯治時呈利器。薇垣隨處振英聲。三春握手前宵話。千里啣哀此日情。遙想丹溪觴詠地。可憐欒棘影煢煢。李弘淵</text>
<title>輓詞[宋時燾]</title>,<text>騷壇洪老氣䧺豪。丹穴爭看五彩毛。紫綬銅章多佩服。淸風明月費吟嘲。神遊物外閒情遠。迹謝人間晩節高。不見斯時先奄忽。秪今亭榭但蕭條。宋時燾</text>
<title>輓詞[宋時杰]</title>,<text>洛洲門下晩洲翁。文彩風流氣味同。半世才名身反累。一生榮辱夢都空。高超衆騖羣趍外。閒卧爭流競秀中。怊悵斯人今不在。後雲回首更忡忡。宋時杰</text>
