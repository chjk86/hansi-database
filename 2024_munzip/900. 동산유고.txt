<title>玉蓮堂。暮春書懷。</title>,<text>旅館春將暮。歸心一倍加。新荷出水短。弱柳拂池拖。醉裏乾坤窄。愁邊歲月多。他鄕雖信美。不若早還家。雨餘深巷靜。墟落夕烟生。山色三春暮。池光一面平。那中淸興足。身外世機輕。長嘯坐因久。高樓無限情。</text>
<title>次凝香池韻</title>,<text>枕流綺閣壯。危欄俯華池。宇宙吟邊逈。峯巒眼外迤。風光隨序改。佳興與時移。扁署知相協。蓮香君子宜。聘望登高閣。飛甍近碧池。波光浮㶑灧。山勢遠逶迤。坐久荷香襲。興闌夕照移。騷人看不厭。來往也隨宜。</text>
<title>甲午之春。與李美叔 秀彥 讀書龜尾寺。罷歸之日。相與泛舟遊於霽湖。</title>,<text>靑山如畫水如天。明月淸風共客船。赤壁千年蘇子興。至今瞻想更依然。一帶長江兩岸山。可堪移向畫圖看。傍人莫道歸程暮。沙路何妨帶月還。</text>
<title>玉川山登覽</title>,<text>閒來携杖偶登山。烟景高低一望間。爲報地靈須秘護。他年會向此中看。</text>
<title>觀政樓</title>,<text>郡城南畔聳高樓。觀政爲名信有由。太守登臨要觀政。化民要使德風流。</text>
<title>玉川浪吟</title>,<text>客裏誰能勸玉舟。春來無事獨淹留。煩君喚取山村酒。談笑何妨到夜遊。</text>
<title>與李美叔復構前韻。還示東軒諸弟。</title>,<text>日晏山窓睡起餘。誰飛一札到幽居。惠連風度今方信。約會先傳數字書。書來認得惠連情。多謝諸君意氣盈。會待明朝携酒訪。乃知風度不欺兄。何事山中娛客情。奇花滿樹白盈盈。煩君莫惜携壺枉。一慰春來病渴兄。</text>
<title>次申壽翁 耆 壽宴韻</title>,<text>福祿申從保佑天。北堂高設壽辰筵。蟠桃影裏春長在。寶婺光中景又延。盛事好將賓主樂。美談留與子孫傳。已知今日如前日。更願明年似是年。</text>
<title>贈鄭翊卿 雲摶</title>,<text>信乎多病故人疎。尺地相思幾月餘。白首更無知己在。怪君心事不吾如。知君疎我我非疎。瓊報何慳一唾餘。倘許新詩當舊面。開懷不啻萬金如。室邇人何遠。愁多病轉深。窓前催喚友。山鳥是知心。</text>
<title>寄鄭丈 雲翰</title>,<text>身落江湖尙戀君。不才何恨阻風雲。但知耕鑿無分別。日出爲朝日入曛。處世機心久已疎。閉門邱壑十年餘。賴君同住三山下。言志歌懷任自如。境靜身仍靜。年深病亦深。非無詩酒意。其奈事違心。</text>
<title>哀李文甫 彬 之死。又寄鄭丈。</title>,<text>一死誰能免。斯人怨獨深。善餘乖食報。難可測天心。孝仁人共愛。情義我偏深。已矣俱陳迹。那堪感舊心。</text>
<title>寄李君瑞 緯徵</title>,<text>僻居身與世相疎。萬事都忘一病餘。遙想故人應似我。欲邀同話意何如。</text>
<title>送藥艾于鄭翊卿。又以詩寄之。</title>,<text>謂君當勿藥。求艾病何深。未有三年蓄。空懷一寸心。</text>
<title>病中戲吟</title>,<text>聞說醫方病莫憂。斷房停酒可全瘳。老來情欲宜無戒。其奈難消萬斛愁。</text>
<title>次或人鄭 興周</title>,<text>丈人高義荷深知。秀句曾蒙咏柳枝。庾亮老來多逸興。劉禎病後少新詩。三峯山下春歸盡。八景軒前日暮時。節物變遷思正苦。一般懷抱柰如飢。柴門晝掩客來稀。遶徑全低五柳枝。萬事無心仍止酒。十年多病幷休詩。抱琴長嘯林深處。枕石高眠日午時。剝喙何人傳秀句。却令咀嚼自忘飢。</text>
<title>賞牧丹戲吟</title>,<text>稺子牽花戲嫰紅。笑余何事白頭翁。芳華信美其能久。數十年前我亦童。</text>
<title>贈李公達 淶，淵淵 湸 兄弟。</title>,<text>二妙靑年渥似紅。韶顔肯對此衰翁。却思春丈追隨日。君是當時膝下童。</text>
<title>朝起看花有感</title>,<text>露浥瓊枝色愈紅。英華應愧對衰翁。看來重畏身全老。恨未還爲五尺童。</text>
<title>惜殘花</title>,<text>看花還復羡殘紅。猶勝吾人老作翁。春到年年應更發。不知何日我還童。</text>
<title>暮春謾興</title>,<text>不必看花覓淺紅。暮春須趁浴沂翁。詠歸閒日堪乘興。來去應携五六童。</text>
<title>喜雨</title>,<text>落花時雨漲溪紅。四野歡聲擊壤翁。粒我蒸民知帝力。康衢何待問謠童。</text>
<title>奉和金遐仲 萬遠</title>,<text>柴戶常關寂寞濱。思君一日抵三春。如今契闊緣多病。憶昨逢迎互主賓。已把襟期同臭味。相看義氣出風塵。頻將句語頻相問。披豁還疑面目眞。</text>
<title>謝諸公見訪</title>,<text>李君長醉臥高軒。鄭丈於吾齒更尊。幷駕來尋非偶爾。德星今復照寒門。北窓高臥傲羲軒。塵世浮榮視孰尊。萬事無心堪獨樂。息交聊可掩蓬門。</text>
<title>雨後朝起</title>,<text>閉戶春宵穩睡過。流鸎處處送淸歌。夜來新雨如何許。窓外靑山翠更多。花落閒庭晝掩扃。臥看天日自陰晴。幽禽亦識忘機我。來慣山窓近不驚。</text>
<title>咏鸎</title>,<text>間關幽谷聽猶微。庭樹枝頭始見飛。應笑世情無定態。年年不改舊黃衣。形雖羽族莫云微。知向邱隅止不飛。至善誰能知所止。最靈還可愧冠衣。百花䕺裏影依微。楊柳園中片片飛。莫向東山聲喚友。主人多病易沾衣。</text>
<title>又步前韻</title>,<text>柴關竟日少經過。獨對閒花嘯且歌。山雨夜來添勝槩。一眉晴綠夕陽多。</text>
<title>聞鄭翊卿昨入偃室。戲吟二絶。</title>,<text>休怪人無到小軒。世情惟視勢卑尊。揚鞭櫪上追風足。不向蓬門向府門。莫打黃鸎兒。缺 令枝上啼。啼時應喚友。友在屋東西。</text>
<title>寄洞中諸公</title>,<text>閒中何以送烏蟾。遣興惟憑筆舌尖。只爲同懷頻問訊。莫敎西子笑無鹽。</text>
<title>斫柳枝</title>,<text>種柳門前意。要藏喚友鸝。爲嫌遮望眼。剗却最長枝。</text>
<title>寄送林檎于鄭丈 雲翰。仍呈二絶。</title>,<text>垂垂園果滿枝危。稺子攀援手不離。纔到熟時應更盡。莫嫌生澁一嘗之。來禽秖有數枝橫。聊寄筠籠小竪行。欲賦慇懃投贈志。自慚詩力寫難成。</text>
<title>聞前渠橋壞。敬呈鄭丈 得宰。○二絶</title>,<text>野渡寧將一木橫。前川休礙訪花行。固知課役非君事。爲是謀猷問老成。休說溪橋更補危。得無君意笑支離。只應他日松村駕。誰復臨流共濟之。</text>
<title>謝鄭丈及李君瑞來訪</title>,<text>有客聯翩至。慇懃問採薪。淹留移日夕。談笑見天眞。幸得成三老。何嫌少一人。前期知又在。擬不負佳辰。</text>
<title>和李載叔 堉 贈尹明齋韻</title>,<text>久闊纔 缺 袂。如何遽拂衣。離亭人北去。時序鴈南飛。學道尋師友。談經析妙微。老來心力弱。臨別倍依依。</text>
<title>自嘲</title>,<text>華髮垂千丈。餘生更幾春。流光眞可惜。携酒且娛賓。</text>
<title>贈趙大圭 瑜</title>,<text>憶醉君家日。風光屬暮春。至今傳勝踐。佳會又蕤賓。</text>
<title>贈鄭飛卿 雲揚</title>,<text>滿座金蘭友。盈樽麯味春。忘形傾意處。誰主且誰賓。勝遊俱我輩。佳約自今春。談笑論心地。毋令間雜賓。</text>
<title>酬鄭丈 雲翰 韻 五月二十五日。乃李公達生辰也。同約之人皆會。而獨鄭丈不來。寄示一絶。故余乃奉次其韻。又各以一首。遍贈座中諸君子。</title>,<text>美疢終何病。蒼顔不改春。會看丹液就。高揖紫陽賓。氣岸人中傑。襟懷座上春。同心霞谷子。來去忝門賓。宴設華堂日。杯傳竹葉春。座中無上客。還欠樂嘉賓。</text>
<title>奉別李載叔</title>,<text>征輪咫尺面成阻。離合還如有數然。冄冄春光梅綻玉。蒼蒼暮景野和烟。傷心人送同心客。惜別詩題未別前。思慮應須妨靜攝。莫將詩句惱相纏。漫浪江湖作釣翁。荷衣不染世塵紅。憑君爲問烟波興。只在蘆花淺水邊。</text>
<title>別李道伯 文翔</title>,<text>乍見飜疑夢。臨分意不竆。重逢知幾日。來歲又秋風。地隔東山遠。天連漢水平。山高水闊處。無限別離情。</text>
<title>又以前韻。演爲長律寄鄭丈 雲翰。</title>,<text>高義平生荷最親。忘年托契自靑春。登門幾作通家客。覓擧頻同觀國賓。養志終能安素履。誤身還愧染緇塵。秋風忽枉相思字。斗覺交情老更眞。</text>
<title>和李載叔次趙文老韻</title>,<text>我愛浣花翁。藻思風雅續。更憐雲泉子。竆經臥空谷。還往有佳篇。一唱三歎息。旣遇鍾期耳。何慚流水曲。常擬駕輕車。一鞭就路熟。北望川無梁。西瞻山更寂。欲往不自得。寸心徒精白。商山千載後。高風君更續。絶意慕軒冕。考槃終㵎谷。旁有澹蕩人。同調復同息。敢將白頭吟。時和紫芝曲。峨洋幸托契。肝膽知最熟。拙性愛閒放。德人心寥寂。杖屨不須煩。恐敎俗眼白。</text>
<title>戒棡兒</title>,<text>學問無他道。工夫貴接續。當如鳥數飛。復期鸎遷谷。孜孜趁雞鳴。乾乾常不息。有疑必審問。有得銘心曲。究義患不精。讀書患不熟。耐苦任飢渴。主敬忘喧寂。毋如乃翁痴。玩愒頭空白。</text>
<title>次李君瑞韻。別李載叔。</title>,<text>末路誰知己。惟君許共遊。浮生聚又散。世事樂兼愁。北海甘長往。東山恨獨留。莫敎書信闊。須趁鴈來秋。纔罷淸遊又作別。世間離合摠須臾。那堪人事多憂喜。但把心期許爾吾。物外可能全性命。閒中何必羡蓬壺。君歸北海尋遺迹。避地曾聞聖者徒。</text>
<title>病中書懷寄金汝大 取重</title>,<text>雪消風暖水溶溶。細草陽坡隨意茸。一病經旬猶掩戶。乘春不敢強扶筇。春來風日轉晴和。景物佳時病奈何。對月淸宵人不到。恨君終是食言多。凄凉老病客。何事悄無情。正爲悲幽獨。非關念死生。晝嫌春日永。夜喜月華淸。堪恨君疎我。徒煩詩句呈。頭成白髮緣多病。眼有玄花不待春。此身已分明時棄。敢向王家更作賓。</text>
<title>復用前韻。戲呈趙光甫 持謙。</title>,<text>翼翼平生畏且寅。行年五十有餘春。閒中剩得烟霞趣。不羡腰金更綰銀。半世功名一夢場。却將耕鑿頌堯唐。當年早識閒居味。肯使田園久就荒。</text>
<title>又次咏雪韻</title>,<text>紛紛春雪暗連空。釀作寒威消未融。病裏尙餘憂國念。謾將盈尺占年豐。</text>
<title>贈金來伯 泰煕</title>,<text>千載斯文續不傳。淵源一脉契前賢。早知獨善非君志。會待雲衢躡後躔。</text>
<title>次權公弼 掄 韻</title>,<text>一病經三朔。春光次第催。靑搖門外柳。紅綻枕邊梅。山沐新晴色。人無舊友來。不堪花事爛。扶杖強徘徊。寂寞東山臥病久。沉綿三月未全蘇。靑春倏忽韶光暮。綠影參差嫰葉敷。老境吟詩辭轉拙。愁邊觸景興還無。相思佳句時相贈。多謝吾君眷獨紆。</text>
<title>詠梅寄前人</title>,<text>嫰萼輕輕綻。淸香冄冄新。相思一夜發。何處寄情人。</text>
<title>酬朴震卿 東胄 乞菊韻</title>,<text>時菊東籬色正華。一年佳興占秋多。多君解愛凌霜節。分把淸香到野家。抱病年來鬢欲華。斷杯却嫌 違廉恐誤 菊花多。分將一朶憑歸使。寒萼端宜有酒家。</text>
<title>趙元禛 相鼎 次韻見寄。又用前韻奉謝。</title>,<text>檻外滄浪一帶斜。淸纓濁足任君歌。箇中眞趣誰同賞。分付江山待我過。</text>
<title>謝鄭飛卿惠魚</title>,<text>夕粥朝饘不繼巡。㮙然邱壑一竆民。晩來剩得充腸飽。多謝鄰朋惠素鱗。</text>
<title>寄書趙同福雲老。伴呈一絶。</title>,<text>愛君高趣邁陶翁。俗子聞風面却紅。想得從遊聽㵎日。北窓松菊夢魂中。</text>
<title>四月初一日。大雨久早之餘。皆喜有年。而獨念金哀家葬事有妨。感吟一絶。</title>,<text>崇朝一雨漲前川。爭喜甌婁大有年。遙想北邙窀事窘。哀哀欒棘哭號天。</text>
<title>次贈趙元禛</title>,<text>別來無日不勞思。相望長吟伐木詩。書到從知先我獲。一回怊悵一回披。八景軒前山似擁。浣花堂下水縈廻。堪愁咫尺成千里。落盡春花不共杯。</text>
<title>李子重 齊衡 壽席。醉贈子華 齊華。</title>,<text>賓筵何幸忝鄰翁。慶溢萱闈舞袖紅。蘭玉滿庭兄弟樂。福星方照德門中。</text>
<title>寄徐魯望 宗泰</title>,<text>家世文章擧世推。錦腸藻思一何奇。欲酬佳句吟還拙。却悔當年不學詩。</text>
<title>次贈沈隆甫 樘</title>,<text>妙歲聲名冠藝場。傳家詩格邁三唐。陽春自古稱 缺 和。况復衰翁舊業荒。</text>
<title>酬李惠仲</title>,<text>詩聲遠繼稼亭翁。曄曄天葩更見紅。側佇雲霄終奮翼。文星徧照德門中。以我思君君可推。相逢一笑事堪奇。莫將佳什煩求和。交在知心不在詩。</text>
<title>鄭汝淸送書求藥。以詩答之。</title>,<text>邂逅前宵樂事多。况承情問慰如何。却將靈藥憑歸使。願自調頤去宿疴。</text>
<title>除夜聞雞有感 己未</title>,<text>三百六旬將盡夜。七年仍病苦吟身。可憐無限今宵意。獨對寒燈坐到晨。何處雞聲報曉催。三陽已逐五更回。春光秖是無情物。肯向衰翁鬢上來。</text>
<title>奉和趙文老</title>,<text>莫嫌詩未報。情在不言中。門逕栽松菊。生涯厭韭蔥。遠看晴靄碧。閒送夕陽紅。此意君知否。相期妙處同。</text>
<title>贈朴仲章 尙彬</title>,<text>一自歸來後。三年疾病中。籠藏平胃朮。畦長養心蔥。愁鬢添新白。衰顔失舊紅。惟餘戀戀意。應與故人同。</text>
<title>奉呈李君瑞</title>,<text>危蹤世路任逡巡。老寄林泉作逸民。莫詫靑雲多故舊。肯將飛翼顧沉鱗。</text>
<title>還醫鑑</title>,<text>謾把醫篇閱屢巡。奈無眞訣壽斯民。檢方調藥徒勞耳。堪笑汀濘戲促鱗。</text>
<title>挽趙振威公植 持綱○戊午</title>,<text>先人親炙大先生。不肖於君若弟兄。浮世幾多傷往事。暮年偏覺契深情。團圓杯酒纔三月。倏忽音容已九京。獨立竆途知己少。謾將雙淚灑荒塋。積德門餘慶。賢孫更絶奇。家聲傳孝友。交契任追隨。五秩人間夢。三州去後思。靑氈承世業。猶有白眉兒。又 二首○代伯氏作加君二歲我猶生。孰謂君今先我行。函丈追隨還似夢。暮年存沒更傷情。高才謾屈三州薄。餘慶猶徵一子英。却憶溪堂談笑日。不堪哀淚自沾纓。大贒之後有賢孫。詩禮庭中孝友敦。早佩銅章馳美譽。晩隨泉石臥幽園。福宜綿世天方佑。壽不贏身理或寃。白首竆途無限恨。似君交契幾人存。</text>
<title>挽李僉知 時栽</title>,<text>事親誠孝性於天。至行如公問幾焉。可惜世人渾不識。恨無㫌美到生前。階陞頂玉壽徵仁。餘慶從知屬後人。鼓缶宜歌還痛哭。此生無復見天眞。傳家有子不須多。內外諸孫更摘科。一片牛岡龍劒合。死安生順福無過。</text>
<title>挽金君 尙祖</title>,<text>仲氏纔先逝。君胡又告亡。堪嗟一歲內。連哭二難喪。餘慶兒孫在。行年六十忙。萬緣今盡了。何處卜牛岡。愛君心貌古。眞率謝塵情。耕鑿安吾分。林泉畢此生。有兒家可世。無憾死還榮。莫恨孤鴻叫。應隨六弟兄。</text>
<title>挽金丈國柱 庚申</title>,<text>孝友全天賦。文章更有神。命途多蹭蹬。身世任邅迍。七秩塵間夢。三郞席上珍。悄然門巷寂。空鎖草堂春。詞壇當日擅文雄。誰料平生運路竆。功業蹉跎人易老。身名埋沒事還空。徵仁秖有延稀壽。戀德那堪隔下風。七鴈行中餘幾在。三難俱作白頭翁。</text>
<title>挽朴丈 光○辛酉</title>,<text>莫歎無爵且無男。壽富康寧五福三。顯壻贒孫餘慶在。更看螟嗣克家堪。交情三世最相敦。杯酒頻蒙笑語溫。哭送靈輀無限痛。善人今代幾人存。</text>
<title>挽李文川 郁</title>,<text>一代文章士。如公復幾人。屠龍酬壯志。分虎牧疲民。北闕沾新渥。西湖臥舊身。平生詩酒興。七十五回春。自叨元禮御。屢醉謫仙杯。敢與文章論。偏蒙笑語開。交情忘老少。人事忽悲哀。八詠當時約。那堪負夜臺。</text>
<title>挽李參奉仲安</title>,<text>憶昨三秋月。寅緣再合簪。德音猶在耳。哀訃忽驚心。大限中身促。高才下位沉。病違蒿里餞。老淚倍沾襟。宿世論交誼。君家伯仲間。暮年深契分。末路喜追攀。奄忽人何逝。蒼茫涕獨潸。最憐曾壽席。無復彩衣班。</text>
