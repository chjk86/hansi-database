<title>別舍弟原吉之嶺南</title>,<text>送君遠行邁。情緖誠非一。飮此長恨端。可得成追憶。骨肉相萬里。覺是貧賤別。誰知此懷苦。呑聲已數日。就食各有方。資身恨無策。坐無二頃田。天涯相啜泣。歸期知不遠。別恨方酷烈。臨歧更夷猶。眼底歸路闊。竚立遙極目。行塵隨馬跡。寒鴉號曠野。朔風恣慄冽。千山道逶遲。日暮何處宿。歸來坐一室。孤影中自惻。出門復入門。怳惚如有失。</text>
<title>詠老馬十五韻。贈原吉。</title>,<text>冀北初騰價。遼東久擅名。幸因投驛置。幾度事將迎。騎出風聲迅。牽來雪色明。權奇應世乏。骨相儘天成。共道過都疾。皆言歷嵬輕。空將千里足。徒使一方驚。忽遇天閑畜。長承法駕榮。奚官供洗刷。贄御護繁纓。扈伏驅非亟。陪輦道自平。淸時稀出幸。老骨漸崢嶸。一落泥塗困。應多宣顧情。古來存老物。不必取長程。落日思輕走。秋風試一鳴。廉頗今尙飯。天馬老能行。物理思量了。令人感意生。</text>
<title>偶吟溝柳</title>,<text>身老垂休日。官榮戒滿時。苑花開舊萼。溝柳弄新枝。觸物繁華饒。多情感慨隨。他年歸去後。吾命竟誰司。</text>
<title>求濂溪巾 東坡冠，程子冠，周子冠。市上多造賣者。街曲亦多著行者。</title>,<text>濂溪明道與坡仙。道學文章絶後前。千載遺風今未沒。三家巾制久相傳。華人不是皆尊德。雅意猶將寓象賢。最愛得中周子帽。溫凉俱合著林泉。今人當服今人服。能屈名言涑水翁。常服前賢衰世戒。未忘愚意幅巾中。竆途好事人應笑。草野便身自不同。况是周冠差少駭。何妨林下老頭籠。</text>
<title>豐沛舘偶題</title>,<text>爲官空寄府潭潭。癡鈍常多尸素慙。牒訴只能遮老眼。燕閑無日做淸談。歸田每想淵明興。作吏元非叔夜堪。回首故園秋已晩。鏡中華髮更毿毿。</text>
<title>贈蘇叔卿</title>,<text>此生端合伴漁樵。夢裏簪纓豈更料。鄕里靑春看得路。窮途白髮愧趍朝。居官老去知無况。隨分年來幸相要。不寐長宵坐惆悵。江湖不是去無橈。</text>
<title>錄懷。奉呈南道兵使閔相公。以博一。</title>,<text>中年懷抱易能驚。况復關河萬里程。出入豈令高意動。離違空使我情生。道同縱許心無逆。別久那堪鄙自萌。飄泊向來甘左宦。寵光今去帥邊城。要全夙昔胷中簡。莫意平生分外榮。只使仁風均刻域。未須淸譽上鈞衡。戎臣近例寧遵守。儒將良規務潔淸。拔擢主恩應顧念。分憂臣職貴硏精。重開塞上爲徒險。一范軍中當百兵。談笑折衝聞愷悌。嚴明號令看桑耕。坐令猛士伸威地。變作仁人沛化營。靜養鋒鋩還有待。動知胡虜不難平。迂愚每誤忝華省。但享榮官底事成。</text>
<title>次嘲松下老人 二首</title>,<text>倚松長憶橘中時。弱水波安胡不歸。急輾飈輪松下會。共傾雲液不知衰。老人松下來何時。雪暎霜侵聊避歸。會淨松陰迎此老。百年相對不忘衰。</text>
<title>贈法連上人</title>,<text>未假嗔他可自嗔。扶衰長作路中人。何當投紱尋山去。與爾方袍玩法輪。</text>
<title>贈權丞旨奉使南行</title>,<text>行春使節過前村。引路蕭聲遠遠聞。坐想人人應有待。含生何物不沾恩。</text>
<title>到漢江謝人送魚</title>,<text>年來自識負恩威。昧却烏啼與兔飛。忽見雙魚傳舊信。蓬門始覺有春輝。</text>
<title>無題</title>,<text>尺書珍重故人封。短燭遙分與病翁。耿耿不成天外夢。寂寥相對五更中。</text>
<title>渭原途中</title>,<text>貔▼(豸+備)十萬擁雄師。正是酬恩報國時。汴水波濤喧鼓吹。隋堤柳色拂旌旗。</text>
<title>朔州官舍</title>,<text>前驅紅旆關西將。列坐靑娥趙國姬。爲報長安冠蓋道。麤官到底是男兒。</text>
<title>題司馬榜目</title>,<text>卷裏聯名二百徒。難將高下問賢愚。誰非從此登雲路。瞬息榮華不用圖。</text>
<title>挽權知事纘</title>,<text>敏慧優儕輩。雍容冠一時。才堪臻遠大。思亦入毫釐。京兆人誰隱。民曹吏不欺。病移期勿藥。天恨竟難醫。國計將無托。家傳亦可悲。哀哀桑梓路。有弟獨追隨。</text>
<title>謝洪牧惠黃紙</title>,<text>使君意氣曾相識。高義何嘗擇地酬。遠送黃麻傳老子。定敎疏翰寫竆愁。初開還訝無書到。細數仍知不語投。留展撚鬚安數字。不知光景去悠悠。</text>
<title>寄題李子述 承孝 快心亭 二首</title>,<text>拋擲經綸委一隈。幽懷凜凜向誰開。同遊禁掖圖書在。高臥雲林歲月堆。頭白我今隨日老。眼靑君似昔年回。楊公不在吹噓地。誰識相如賦詠才。癡兒欲了公家事。羈抱何時得好開。萬事一生雲雨散。十年雙鬢雪霜堆。老於簿領猶羞澀。獨向樓臺未肯回。淸坐一番銷客恨。題詩不用愧非才。</text>
<title>次李子述快心亭和韻 二首</title>,<text>華亭誰占此巖隅。巧匠還能有意開。水傍檻前流不盡。山當簷外錦成堆。要知綠淨由源遠。更想蜿蜒自在回。瞻眺可供仁智樂。豈惟騷客費吟才。十八年前禁陛隈。悠悠懷抱重相開。安閒知有林泉興。遲暮誰堪簿領堆。久涉名途心屢折。將歸田里首空回。羨君更築城南卜。不去還慚是駑才。</text>
<title>題振威東軒 以全州府尹。爲本道觀察使。去月十七。歷此入京。今初一日。還宿于此。還向本道。</title>,<text>二旬來往太奔忙。北闕南荒道路長。睡絶但知三夜永。身勞不覺九秋凉。誰將華髮貪天寵。山似高人傲縣墻。可笑吾生餘幾日。悤悤馬上費年光。</text>
<title>贈石川</title>,<text>作亭揭號人安在。意欲高標况自家。更對池中飜碧蓋。都忘塵務岸烏紗。</text>
<title>贈金厚之</title>,<text>一壺汝嶺分攜日。屈指如今十五年。何幸重逢相對話。休休顔面尙依然。</text>
<title>夜坐無寐書事</title>,<text>小睡初驚宵未半。因循臥起亂衣巾。東峯缺月俄窺戶。西棲寒雞已戒晨。老去况逢羈恨重。夜長寧免客愁新。詩書舊業消磨盡。愧負平生學道眞。</text>
<title>偶吟</title>,<text>經過豈爲幽棲少。老病唯應與世疎。未有技能拚進取。愧無交舊亟吹噓。身羈無地能投足。門遠何堪事曳裾。榮悴豈容吾智力。終知一飽亦天歟。</text>
<title>月食</title>,<text>東溟初出輪如鏡。纔上山頭玉字淸。微物有猜來恣食。冰姿無意忽淪晶。三光自古元無滓。兩曜何爲亦失明。說與蝦蟇休自逞。本然精彩爾難盲。</text>
<title>別長兒中悅歸漢城職所</title>,<text>我戍封疆汝侍臣。相逢絶域亦天恩。此別知非貧賤苦。情仍骨肉未堪論。</text>
<title>再贈李子述 二首</title>,<text>周遭山勢斷城隈。華構仍臨鏡面開。景物自令人意爽。詩篇多入壁間堆。尋常遊釣人猶樂。偶爾登臨客肯回。徒倚莫憚西日落。中筵幸是集羣才。快閣欣成小水隈。愁襟長擬向此開。地因故國衣冠盛。老入他鄕翰墨堆。銅印幸承君命佩。蒲鞭誰使下風回。性癡空喜臨流戲。閭里皆應笑不才。</text>
<title>和韓上舍 人不識轍環天下之意。援聖自比。不足爲較。然不可不辨。給米五斗。宜以爲還家之資而已可也。</title>,<text>覓食號飢是正陳。敢將先聖當吾身。何爲客路奔忙過。不向閑窻講得仁。</text>
<title>題友人眞幀 二首</title>,<text>國手曾煩寫幾回。無人彷彿醉眼開。靑銅鏡裏尋常見。不謂君從筆下來。妙筆君今第一人。心期造化奪天眞。精神形骨從來一。移入靑縑作兩身。</text>
<title>偶吟</title>,<text>塵意迷古今。雲情識卷舒。欲效絲勤力。誰知螻蟻誠。</text>
<title>戲書六言。示洪都事 淵。</title>,<text>淸興已輸少年。白髮無心春事。不有幕中風流。好花誰引來此。</text>
<title>戲呈友人 二首</title>,<text>投桃得玖還多幸。老子尋常恨後知。從此定應成故舊。誰能借我數年遲。風花隨處多情興。飄蕩何曾記我知。帳裏何時容少語。徐徐勤問到來遲。</text>
<title>題羣公贈言帖</title>,<text>西疆千里戍孤城。寂寂無人聽鳥聲。詞伯瓊辭時展案。依稀面目對平生。</text>
<title>贈蘇叔卿 三首</title>,<text>閒把身心謝世機。村墟唯覺日遲遲。詩書自是爲嘉話。生理安能筭小裨。嘯嗷林泉君有裕。風流丘壑我無時。聊將一榼遙相壽。豈瀉尋常慕望思。拙於生事亦天機。稚鈍如吾繼續遲。吟弄物華多自放。凄凉計活有誰裨。公餘五斗聊供急。坐致千鍾會有時。知子才堪爲世用。讀書須節醉鄕思。遙想山家俗駕稀。一壺常擬扣君扉。幾時會打閒堂話。終日要觀彩筆揮。計裏已令三節換。坐來孤負一年輝。何妨林下追隨去。脫得塵區便拂衣。</text>
<title>前於光寶之行。送于西郊。獨坐而待之。久不見過。仍取書吏之紙筆。書二絶以別。</title>,<text>身更寵辱見交情。有友如公意可輕。珍重一杯相送後。個中懷抱向誰傾。向老分攜意有加。此情那待隔關河。藥山主帥如相問。爲說離愁續續多。</text>
<title>尼山客舘。呈主人太守。道路虛傳。上達天聽。遂有陞授之命。因承促來之旨。而以人馬不齊。留住于此度半日。無聊中書此寄懷。</title>,<text>虛譽隆洽意難平。身遠無從達玉京。常愧誤恩無報補。誰持晩計有將迎。全城捧祿知猶重。一死酬君覺已輕。更荷寵榮承召旨。欲陳情素促前程。</text>
<title>畿伯致米。以詩謝之。旣已思之。其中多有自擬古人之語。不覺自笑。又依其韻。用解其惑云。二首。</title>,<text>玉川窮巷古高士。賤子窺涯讓擬天。直道已慙三黜士。慵資那直一文錢。深知在我功能淺。不是於天賦受偏。竆勝才菲時又降。誰將身世比相連。爲口忙來愧古賢。欲尋田舍擬終天。陶潛辭裏須三逕。子美囊中欠一錢。曾識功名爲我累。分甘竆毒逐年偏。多方假貸包羞久。可笑于今喘息連。</text>
<title>題陸安茶</title>,<text>鹽虀水菽度春秋。隨分延生且白頭。簡冊喜尋千古友。謳吟憑遣一朝憂。身閒有似休官者。地僻還同避世儔。時把苶甌澆肺腑。却疑乘鶴上楊州。</text>
<title>求茶鼎</title>,<text>尋棋索荈送餘生。事業中年個裏營。蹔啜已知喉吻潤。一烹端爲肺肝淸。神功初自候文武。妙用終歸調性情。唯是催煎鐺未備。瀉時還恨不成聲。</text>
<title>八月十四日夕。䨓雨大作。電光閃閃。</title>,<text>仲秋淫潦果何祥。磔磔䨓聲挾電光。爲孼未關林下念。見災空惱老懷長。有涯生寓無涯事。無限愁回有限腸。生理卽今多未理。吟邊仍舊打滂滂。</text>
<title>偶書。贈邦老，同年金鎰之上舍兩案。二首。</title>,<text>與公聯榜且同庚。此地重逢已半生。對我應驚頭更白。從君常喜眼終靑。極知才力猶強健。不似催傷飽變更。他日鳴珂飛紫陌。莫忘溪上話時情。吾宗所恃惟君瑞。挫抑雖多取舍明。謂子每稱爲名友。論交常寓斷金情。追隨計已年來慣。慕仰懷仍偶爾成。破甑幸逢君作伴。肯從田社共餘齡。</text>
<title>送人赴京 二首</title>,<text>昔充副介帝庭回。猶記沿途物態該。賀子醫閭千載士。蕭生山海一時才。管寧避地無憑問。孤竹荒祠傍路開。人共俗訛誰更記。詐諼空使客生猜。自從臺閣尋常地。遠作觀周萬里行。遼下猶存鄕國念。關中還促上都情。誰將供億堪生恨。身迫馳驅但計程。賓舘一行幽鎖後。憑何詩禮可硏精。</text>
<title>又次鎰之，邦老和韻。二首。</title>,<text>啓明纔罷復長庚。個裏陞沉困此生。頭惱宦途將盡沒。眼當山徑未回靑。貪榮方荷君恩重。轉眄還驚世事更。寵祿於吾眞不分。更憑泉石寓多情。秋入園林氣益淸。遠慙來鴈著空明。曾將衰憊添時版。豈有才華當世情。癡鈍已分乖見用。低回誰更嘆無成。何人謝事超矰繳。勇退流中在妙齡。</text>
<title>依松堂五字韻。衍成七字。贈應帥。二首。</title>,<text>要索羣公珠貝韻。袖來何意在其中。無人不累簪纓貴。能換幽禪慕下風。簪纓知慕不知止。當局長途笑睡中。白首逃禪如許計。恩榮圖報又秋風。</text>
<title>煕峻上人。乃余布衣舊。持其詩軸來示。洪翼城首題之詩。慕齋公依韻之作。二公皆已逝。各次其韻。以寓平日之思。二首。</title>,<text>人稱說禮且敦詩。人去于今事亦移。意在含容常倣古。心多平恕不要奇。身都台座惟求靜。勳勒彝常亦遇時。方外何從留手迹。九原難作涕還垂。種學績文餘事詩。百爲元自個中移。世人好詆多求備。仕道翻稱要立奇。該博自應登陟去。勤誠終著擢陞時。遺詩豈待桑門托。披翫從知不朽垂。</text>
<title>廵使弟發後。連七日雨。甚憂行李之苦。有作。</title>,<text>羸病初登萬里途。連旬積雨混泥塗。於君未暇爲身計。在我誰蠲憶遠吁。漠漠素書何日到。駸駸長路不時驅。此行果使能恢斥。正恐歸來我僕痛。</text>
<title>謝致饋</title>,<text>于今處困已三年。送境工夫不怨天。未有鄰僧分乞米。傍無赤尹致餘錢。閒尋往事安吾分。不意竆途荷是偏。殘命未曾溝壑運。從敎夫子濟顚連。</text>
<title>聞鴈</title>,<text>秋色蕭蕭已可傷。塞鴻何事早回翔。凌空影落閒牕月。叫侶聲摧旅子腸。半夜吟魂空慘戚。明朝衰鬢定滄浪。年年聽慣增凄斷。白髮應從此夜長。</text>
<title>偶吟 二首</title>,<text>爲口忙來事事新。可嗟滄海一竆鱗。筭閒已落優游地。去住難成自在人。軒冕本非吾長物。林泉誰限汝愚民。飢寒雖切須安分。淸世無令再辱身。宦途無地不摧車。吟嘯閑中笑事初。未掛冠前還見黜。須耕田後可安居。經營生理嗟成晩。尋逐榮名亦已疎。細筭卽今無長策。不如高臥讀吾書。</text>
<title>季珍於商山得謗。有嘆恨之示。仍律。</title>,<text>南中靑眼聯城舊。齒髮想懸氣味違。毁譽有時驚市虎。親知寧復眩南箕。休將世事論蒼狗。但向流言定素規。一觸機關能致謗。由來難免俗間疑。</text>
<title>七月旣望。前夕見月。憶原吉。</title>,<text>纖雲初卷素輝浮。有客孤吟意轉悠。想得東皋窻外影。分明今夜枕邊流。</text>
<title>旣望</title>,<text>秋入園林霽月明。影從三五十分盈。無人村巷酬孤興。獨對淸光更愴情。</text>
<title>感秋</title>,<text>秋深增感退之詩。臨水登山減舊姿。風拕薄寒侵綠髮。不堪愁思月明時。</text>
<title>旣望之夕。初甚淸朗。忽又陰翳。</title>,<text>昨夜蝦蟇此夜雲。猜淸妬白共圖昏。耿光幸與幽期會。膚寸還從古塞飜。取次天邊收靜影。依稀林下沒淸痕。今宵又未酬淸賞。天上如知亦斷魂。</text>
<title>送奴乞米。一日程八日不還。意其厭役而逃。今忽還來。喜而有作。</title>,<text>期還三日後。消息七朝無。意謂辭家去。懷多續食虞。自是恩待薄。且懼運途殂。今夕來雖緩。輸還實不圖。</text>
<title>偶吟 二首</title>,<text>五十五年忽忽來。悲歡得喪遞相催。靑絲白雪眞朝暮。雲路泥塗一夢開。休向九衢尋往轍。好開三逕築新裁。無情天地容吾老。散步山溪放意回。敲石光中寄此生。紛紛榮辱可能驚。深嗟夢裏虛名累。滿慰朝來爽氣明。計拙無成無事飮。身閑不作不平鳴。畸人敢起江湖念。淸世徒深畝畝情。</text>
<title>別原吉弟奉使廵北 二首</title>,<text>常思羸瘁當行遠。唯恃秋風氣漸蘇。任重固難將此解。情深安得不爲虞。看雲已切令原憶。望鴈那堪隻影孤。朝市山林憂自異。只宜將攝萬金軀。聖主邇來憂北顧。爲公虛竚委詢諮。寵榮未暇酬千一。生死寧知有險夷。尋度不徒憑口舌。建興須使可維持。事功平世尤宜靜。從古訏謀重改爲。</text>
<title>聞原吉北行有賜宴。又呈一律。</title>,<text>皇華歌絶今來久。到此於公列鼎新。要必顧恩兼顧義。誰當謀國更謀身。共言壃界宜恢拓。不道軍民失撫循。旣以形便爲報補。只令邊塞永淸塵。</text>
<title>蒙賜宴之恩。有殺身張本之示。故仍書所懷。</title>,<text>主恩前後一身稠。殊錫于今輒又優。萬死尙無酬報地。幾人能保事功休。遙聞我已違高枕。當局君應益舊憂。造物有猜寧少借。小兒多忮定增咻。但將信義消訿詆。肯向天人起怨尤。成敗從來吾不管。自餘歎慼任悠悠。</text>
<title>和吉送藥。以詩謝之。</title>,<text>牢落殘生與世畸。餘年消遣更無資。擬尋詩句酬孤興。自笑詞鋒少綺姿。文墨似非吾事業。柴荊端合任棲遲。竆途萬事難收效。默對塵篇是最宜。</text>
<title>聞尹氏女得病書懷</title>,<text>早喪所天中喪母。娟娟八歲子隨訛。天其向汝偏竆毒。勿亦於吾有僭差。我已恃渠調水菽。渠還從我托生涯。窮途相待兩非淺。災疾何爲更汝加。</text>
<title>聞人有以名欲累吹噓。故驚懼向作。二首。</title>,<text>君恩如海復如天。得保丘園已是偏。此外我寧生異望。平生公獨不相捐。無心名玷吹噓裏。自分身終寂寞邊。還與笑言爲永隔。交期杳杳指重泉。因循鹵莽雪蒙頭。才分唯堪置一丘。借使齒人偕進退。豈能與世適沉浮。官曾三品定何補。智效一州猶未優。往事省來魂自𢥠。更將衰朽敢榮謀。</text>
<title>偶吟</title>,<text>長拋筆硯由來事。收拾殘年技已窮。尋詩枕上終無寐。得句朝來笑未工。抵老自知渾漫興。消愁唯覺是爲功。區區豈有驚人意。喜入敲推味更濃。</text>
<title>聞原吉北還。有懷而作。二首。</title>,<text>思君不見髮如華。更上高丘意有加。山勢自通看不礙。江流爲塹道從遮。平生未慣登臨興。此日因驚悵望賖。屹屹王城橫在眼。東皋無日見委蛇。廵北詢諮跋涉多。喜聞君自面增華。欲相急就開行軫。勢巧能違足嘆嗟。鴻鴈著行何日是。樹雲相阻各天涯。數牛鳴地猶勤憶。去遠終應信更賖。</text>
<title>懷秋</title>,<text>柴門終日斷經過。閑倚枯筇暮色多。好月追隨如邂逅。塞鴻搖曳和吟哦。悠悠長夜知難曉。耿耿孤懷各有加。世事無竆催我老。從敎雙鬢更皤皤。</text>
<title>黜在村巷。頻得死亡之報。又聞鐵山之死。有感。</title>,<text>消息人間遞異同。坐看時事總成空。死生參半驚呼裏。遊舊飄零默數中。蓋代聲名眞有累。掀天氣力豈無終。不知畢竟皆塵土。分外紛紛要事功。</text>
<title>與主倅昆季。遊八羅村。七首。</title>,<text>苦恨春光容易去。欲尋高會恣幽探。招搖官道供人謗。埋沒村儀發自慙。豔豔山花隨處好。蕭蕭衰興可能酣。爲人性癖耽佳境。良悟成時悔亦參。疎狂自喜佳山水。拘引春風更遠探。但恨轉頭將節換。却忘隨處使人慙。無情山鳥聲空誶。依舊先生興未酣。自幸夜深行路絶。馳驅不使野人參。藉草溪邊就立談。悤悤亦自肺肝探。公能取次猶存警。我顧愚蒙不記慙。人事可驚隨日異。山花空解作春酣。耽遊更忽微言意。憂喜從敎個裹參。去時。逢仲圭還京。暫話溪邊。其意頗似欲止吾勿往也。還後。方省其意。故云云。柴門聞說成前約。坐羨當春勝處探。潦倒未宜輕顧忌。優游終恐負欺慙。年華逐日催我老。客興何時盡意酣。獨往恣遊知不惡。絶愁鷗鷺未敎參。曲曲淸流面面潭。不妨搖檝往來探。平生慣憶丫魚興。幾歲空懷續狗慙。身世卽今宜任放。竆途無地著淸酣。追隨豈必妨人樂。只是塵蹤未易參。年華忽忽如流去。春事悤悤幾日探。想像江湖饒勝賞。隨追花鳥飽孤慙。四年羈思無時展。三月風光在處酣。縮頸竆閻誰與伴。田夫野老亦稀參。往來之後。不能無後時之悔。因此以志。投舟登島竆遐眺。上下滄洲不費探。塵世幾回長往思。江湖應有未歸慙。逢塲行樂寧容緩。在處淸遊更欲酣。纔見開花今幾日。枝間已有葉相參。前日之遊。約往楮子島觀魚。而後數日。果川使人通之。煩於屢動不敢往。故書此志之。</text>
<title>和昌平壁上眉叟韻</title>,<text>雲柁兩腳向山行。倦客當樓句未成。悵望不愁詩力退。登臨唯願海波平。指揮半載慙無定。撫政期年恨不淸。纜轡馳驅宣底化。只妨賢路負虛名。</text>
<title>送吳敬夫 謙○二首</title>,<text>殘年朋舊如星散。子又休官返舊丘。惜別豈爲時湯士。送君端恨我無儔。歸田計熟非徒說。躬爨情深肯少留。投老心期無處展。臨分寧免女兒愁。黜官甘分老鋤耰。寵祿於身本不謀。往返自嗟名利役。遲回寧免友朋咻。暮年宦况無多在。白首羈懷孰與酬。相對一堂移日話。此生何處更相求。</text>
<title>送叔春公赴關東幕府</title>,<text>明時出入總恩榮。豈比窮交惜別情。只是老來心契少。令人懷抱自難平。</text>
<title>呈陽谷退休堂 六首</title>,<text>聯篇吟賞達昏晨。云是詞林老斲輪。豈意天涯來作客。旅遊門下更投身。相公依舊靑眸轉。僚吏于今白髮新。忽忽南來還有得。縱歸田里可忘貧。頤養林泉度幾晨。天書不日下蒲輪。誰令老匠扶顚手。終付閑村自在身。資化會知求是舊。作成方可見惟新。他年洛下須從學。載酒寧嫌我老貧。歲月悤悤柰老何。思歸無日不謳歌。風流丘壑眞堪羨。局束榮名豈足多。林雀只應跳尺澤。冥鴻元不顧張羅。堪笑斗粟淹吾駕。髮有霜根眼有花。叨陪杖屨醉無何。樂奏如聞物外歌。樂酒但知今夕盡。是非誰較向來多。眞遊不是迷箏笛。逸翰應將避網羅。况對令原三影裏。年俱踰七共簪花。簿書休暇說漁樵。苦恨年來負宿料。糟粕每慙今古士。涓埃無補聖明朝。自嗟銀線渾添鬢。猶使銅章繫在腰。久仰江湖成逸老。興闌塵世任回橈。</text>
<title>卽席醉。次朴正叔見贈。</title>,<text>人間毁譽閙蚊當。眉宇何嘗對友開。良會偶成天所藉。仙娥不借鴆爲媒。湖山歷歷輸吟筆。雲海茫茫付酒杯。萬事破除醉酩酊。明朝行旆又東催。</text>
<title>次客舘韻 二首</title>,<text>秋色村邊合。寒花岸底明。雲從天際捲。烟惹小店生。吹帽佳辰迫。羈遊景物淸。遣興憑短句。非爲強留名。高樓遊晝短。四座列燈明。論吐雲烟委。詩陳錦繡生。優遊無物累。歌詠値時淸。但願補堯舜。何勞記姓名。</text>
<title>水雲亭</title>,<text>靜愛谿堂好。欣逢夙昔期。塵埃幾汩沒。瀟洒此漣漪。水鳥灘邊掠。山禽葉裏嬉。行吟朝日晩。聊綴數篇詩。</text>
<title>奉別叔藝宰郡柰靈 四首</title>,<text>二十年前知己子。好懷長憶向君傾。邇來苦恨音耗隔。况作南州萬里行。漢武深知長孺奇。論思前席也相宜。養疴未合煩晨夕。暫借淮陽臥閤治。民散何人識可哀。紛紛通介任低回。要君發揮平生學。人是人非豈更猜。君有牛刀試割雞。先須蔀屋絶飢啼。絃歌化俗看他日。方寸奇功在處躋。</text>
<title>梅月堂。贈君禮。</title>,<text>決拾從來是射俱。君於男子事疎迂。當筵認得從人借。善看猶當利器須。</text>
<title>呈銀臺羣公 二首</title>,<text>嗟嗟生一世。歲歲負三春。漸覺少筋力。何由報聖神。田園如送日。衰白豈關身。寂寞幽棲地。幾時任屨巾。銀臺交契處。門下昔年春。直欲長供職。渾忘未會神。恩追前日事。心折暫時身。貪戀遲回久。猶慙頂上巾。</text>
<title>和俛仰亭。三韻。</title>,<text>高樓景槩擅南天。萬像爭奇供眼前。遠峀靡靡竆不得。長川淼淼浩無邊。遙看曠野抵淸漢。近望平林出暮烟。客裹登臨殊勝絶。笙歌盡日屢登筵。崢嶸傑起近於天。風景淸奇未卜前。畫閣影來明鏡裏。朝雲夢散曉牕邊。忽遺身世擬仙骨。似上蓬萊絶火烟。爲問五城樓十二。何如今日侍華筵。試登高架穴寥天。一水盤回繞岸前。身世自疑圖畫裏。歌鐘響徹海雲邊。山如鰲背連三島。軒對蟾宮接彩烟。凡骨豈嫌全未蛻。漫得千日醉瓊筵。</text>
<title>贈俊大禪南行 二首</title>,<text>依然靑眼山堂舊。白首重逢寂寞邊。豈是休官爲好遯。欲將從子作逃禪。追隨不怕人間累。笑傲仍成物外緣。準擬相過常百遍。忽飄飛錫向南天。超超杖錫向南去。南去何時會此邊。妙向空空歸頓悟。眞成處處可安禪。遠尋江海疑妨定。就伴鞿繮似有緣。堪笑無人不爲累。好將高眼翫人天。以萬德住持赴任。故以鞿繮之說。及之。</text>
<title>叔春令公。任閫外之寄。遠赴西塞。相逢叩別。情所難忍。奉此志別詩可云乎。公之所書靜虛動直四字。猶令揭吾坐齋之額。是亦兩地省記之一事也。二首。</title>,<text>十年悲歡見在身。還朝幾個昔時人。重逢未了朋情舊。相送應添白髮新。杯酒但知催別恨。祝規寧暇誦離茵。朝朝趍走天門裏。何日能忘笑語親。礱磨疇昔相期地。報了君恩有幾人。莫向時情酬鶻突。須令舊學更光新。心懷此日堪分手。談笑何年可接茵。猶幸吾言爲當藥。荒辭聊備面貌親。</text>
<title>籬底有竹</title>,<text>籬外淸陰接藥欄。晩風交戛碧琅玕。子由沒後知音少。粉節霜筠漫歲寒。</text>
<title>伏呈祖席排律</title>,<text>天開神阜奠吾東。四塞金湯地勢雄。舟楫滄溟來卉服。梯梁窮漠禮氈戎。肅陳武義堂堂大。煥述文章郁郁隆。千難鎭邊能待㬥。百川馳海自朝宗。土濱西界鄰華裔。路出東藩貢國忠。地據上流嚴戍警。江分中夏限堤封。山連靺鞨烟氛惡。樹合幽遼景色同。置帥豈容道等。主營要看異凡功。方知駕御英雄質。端自朝家薦拔公。已握戎機明訓鍊。更知邊寄摠豼熊。心懷寸赤殫臣節。身作長城壯國容。鎖鑰豈徒閑鼓鼙。壯猷猶可折奔衝。緩輕素有陳遵雅。詩禮遙傳宗殼風。膾炙數峯詩尾傑。流傳五色賦頭工。儒林未展垂天翼。豪氣猶如貫日虹。早歲慕組慚刻鵠。中年投筆謝雕蟲。凝心虎鞱傳黃石。托命龍泉淬赤銅。奇正佳兵推變化。鳥雲神略入玄穹。縹囊早獵三軍法。猿臂能彎八石弓。超乘驍材輕免冑。穿揚妙藝厭逄蒙。本期盛世輸筋力。恥向明時混闒茸。已分此身裹馬革。好將素志償桑蓬。晨催行色嘶駔駿。旗挾威風颺阜𪀚。分手正當朱夏日。肆筵會値綠陰濃。心緣劇別愁先集。酒借炎陽臉易紅。座上豈無兒女戀。樽前強作丈夫胷。羽飄頭上冠裁鶡。光溢腰間劒掘豐。此日分離纔一瞥。他時魂夢隔千重。統軍亭上嵬高眼。威化島中認古蹤。春日閱兵營柳細。秋樓吹角塞雲空。鴨江當夏藍光漲。鶴野竆冬雪意融。此地自從刁斗靜。幾年閑作綺羅叢。邊陲久晏狗無警。宴逸常思鼠穴墉。慮外每存陰雨戒。眼前須致令名終。王人序在諸侯上。夷狄元存羈縻中。俱得歡心眞不易。要當置腹盡吾衷。欲看牙帳無煩務。不見狼烟擧夕烽。兩地山河安境界。一區耕鑿雜兵農。機宜不待菲言說。曲節先應絶識通。欲贐繞朝終未敢。聊題蕪句達微悰。</text>
<title>客舘偶題</title>,<text>天道由來惡滿盈。古今治亂遞相生。治丁繼述乾坤泰。運撫盈成日月明。禮樂縱追三代盛。邊塵難保百年淸。居常較藝苞桑計。要在邦家萬世平。</text>
<title>禁中雜詠</title>,<text>淸署簾開散異香。恩深咫尺對龍章。花應洞裏常時白。醉向臺中特地長。坐久勿疑槎犯斗。歸來兼恐海生桑。如今冷笑東方朔。唯用詼諧侍漢王。</text>
<title>四字聯句</title>,<text>霜早楸梧。風先蒲柳。耄雖未及。壯年已謝。</text>
<title>挽金參判 揚震</title>,<text>聯門廿載瞻山斗。𥳑儉尋常服我膺。一代老成今見喪。兩家文獻更無徵。忍看先友堂堂盡。不耐悲懷日日增。更有舊恩銘到骨。此生知已報難能。</text>
<title>戲呈應吉。因記日昨之事。二首。</title>,<text>逢塲作戲君應笑。柰此佳兒壓酒傍。老去風情雖已減。少年狂思未全忘。醉當錦瑟心猶在。羞向花筵興不長。唯喜弟兄俱會合。及時行樂不須忙。因人時事寧須念。渾醉聊憑錦瑟傍。隨世是非催我老。任天竆達有誰忙。數年賖死恩猶渥。終古圖榮計未良。自識吾生已踰分。且隨羣從作倘佯。</text>
<title>呈應吉鈴閣 二首</title>,<text>置散投閑天已定。年年困頓豈人爲。從前計畫無長遠。抵死形骸只老羸。借使有知違少壯。正須攜拙保棲遲。不辭沉鬱成枯槁。往事尋思面忸怩。踰分生尤理有由。但知榮進不知休。追思往事噬臍晩。深愧當年竊祿優。月黑孤村人寂寂。燈靑一室意悠悠。何人任逐桑楡曖。身世優游更莫加。</text>
<title>金上舍鎰之。於秋季。贈扇一把。仍作三絶。</title>,<text>竆秋便面來何意。小丈夫心子自料。擬此掃淸腸內熱。不知炎火扇還飄。冒官爲熱黜何熱。熱與官歸君不料。不扇面凉心自逸。身雖拘繫意空飄。身如林鶴憂飢凍。贈扇于今意可科。時去不莊同見賤。似規病羽枉曾飄。</text>
<title>奉贈鄭僉知 子仁○二首</title>,<text>直道由來却累身。幾年憔悴偃經綸。久嫌流俗寧知我。自信皇天不負人。帝里山河開日月。藩邦冠蓋走風塵。西州父老應爭看。曾是江邊舊逐臣。遙瞻帝闕樂如何。聞說千官集佩珂。五衛旌旗嚴虎豹。九街燈火爛星河。天臨華蓋淸光近。雲擁蓬萊喜氣多。聽盡蕭韶歸自好。速人聊爲一相過。</text>
<title>次王鶴天使遊漢江樓詩</title>,<text>漢江形勝擅東藩。使節登臨鼓吹喧。遇景每憑詩遣興。通情猶借譯傳言。忘機自幸參沙烏。隨世何殊束椔猿。回首風光堪遠覿。雨催新綠遍村園。</text>
<title>書懷。別景容兄從事關西。三首。</title>,<text>才無經國識無方。踰分年來兩鬢蒼。忝補幕僚眞得計。誤添淸禁只招殃。虛名半世知如許。舊學平生愧不長。欲乞巫山山下郡。且隨兄去伴滄浪。關西使相是吾師。聽善渾如己有之。幕下無何唯潔白。胷中要必有從違。笙歌咽處饒愁嘆。樽酒開邊足怨咨。拔擢兩公全爲此。吾言應合備箴規。吾宗共甲惟君我。相逐班行四弟兄。未補涓涯慚厚祿。叩隨華省各飛英。常多憂懼寧爲耀。到此睽攜不耐情。莫惜春郊添一盞。經年此別可能輕。</text>
<title>挽金繼志 胤宗</title>,<text>嶺表孩童舊。中年道義親。心期優柱石。相許滅畦畛。失路嗟何及。遷喬樂未伸。沉冤終海曲。桑梓夢先臻。</text>
<title>贈竹窻</title>,<text>官閑身老亦何爲。端合追隨送日時。畏景杜門深廢久。竹前街路果天涯。</text>
<title>悔賦</title>,<text>繄事幾之多端。在無形而萬變。關二氣而動靜。紛應感之迭見。道寓斯而歘及。全厥初之本善。然守善之蓋寡。悔隨事而萌起。由淳漓之不一。歎羞蹈之至此。人人斯非堯舜。無過擧者有幾。機雖動而儻覺。要補苴於罅漏。慢毫釐而一差。致千里之大謬。始涓涓而濫觴。終取羞而莫救。苟禁防於未然。初何自而來疚。故不遠而致虞。庶收功於終吉。悟些萌而入無。忽瞿然而能復。寔能覺而允蹈。渙宿諾而冰釋。哂畏難之不決。判聖狂於咎刻。惟無過而無悔。固哲人之全德。竝元氣而交運。何一息之或迷。旣純一之難得。吾猶取夫旣過而提撕。然文外而益過。撫縹帙而遐稽。懲始敗於初度。仰組居之能改。倏萬象之惟新。確典刑之不殆。背黃髮而呈憤。嘉誓言之著悔。歡日月之愈邁。光靑𥳑於萬代。歌秋風而濟河。懔壯心之始摧。悟耽仙其旣晩。詔輪臺而疚悔。雖莫覺於靑陽。能自艾乎桑楡。猶本心之未泯。實端緖之難渝。隨情瀾而有異。縱未免夫做錯。儻中道而致察。何變化之無則。緣危微之不一。昧吉凶之所在。惟絢過而不返。卒流失而善背。纔然疑而莫辨。已厥德之蕪穢。旣有過而必悔。苟能悔則毋吝。擴端倪之所發。揭昨非而必盡。斯悔悟之有道。在上下其奚異。噫政擧之過累。必害及於遐邇。固禍敗之隨至。非一士之可比。然不遠而迥覺。盍動念而懷恥。苟惕過而戒後。自日反於于理。媲日月之中天。非暫蝕之可沮。愧鯫生之多悔。曾折臂於過擧。仰聖訓而自補。慮妄及於司牧。雖鮮過而寡悔。倘一政之或差。恐累過而不悔。孰厥終之可追。攬規戒之聖徒。徵在昔而爲詞。揭座右而當箴。且自警而自治。人心之感紛不一兮。慮善而靜斯無過兮。從欲而遷過自我兮。有過必悔貴速已兮。燁燁年光不我俟兮。過悔相尋百年有幾。知過而悔。善端自出。過而不悔。曷瘳其惡。能思而悔。全其所稟。庶幾一日無過擧兮。</text>
<title>好辯賦 會試壯元</title>,<text>兮一道之磅礴。乃寓人而有係。故聖立而推致兮。要無弊於萬世。然汙隆之不一。紛異說之橫起。經春秋衮鉞之詎幾。言隨湮而道否。猗亞聖之挺生兮。騁雄辯而揭示。析淑慝於毫釐。庶爭救於未毁。績如線之一脈。俾昭昭於兩間。惟天理之存亡。實因言而乃宣。聞昔文武之道亨。値氣化之方盛。雖恭默而垂衣兮。人自則而無梗。噫周公之云逝。忽東移而迹熄。慨用捨之倒置兮。道乃寓夫言說。唯詖淫邪遁之紛披兮。幾致人倫之莫救。彼兼愛與爲我兮。漸或至於禽獸。由分毫之不謹。謬已甚於千里。豈言語之但尙兮。要以繼乎前軌。生於心而害於事。終濫溢乎厥政。想仁心之憫世兮。豈不瞿然而有警。知負荷之在我兮。廓發輝而擔當。哀齊梁之固弊。孰行道之可望。雖懇懇其何補。只我心之重傷。具在我而不顧兮。夫豈徒手之可援。寧私淑而統垂兮。期返經乎語言。揭性善之明訓。擴前聖之未發。擧仁義之大道。闡人心於旣汩。况一治與一亂。紛得失之反覆。龍蛇虎豹之雜沓兮。邪說㬥行之交作。不有聖而救之兮。幾吾民之無育。承旣往而啓來兮。益厥意之愴惻。瞻前而顧後兮。非亞聖之得已。回狂瀾於旣東兮。將言語而撐持。猗君君臣臣旣序兮。典章賴以不墜。身雖蹇於當世兮。道則伸於千禩。夫孰知口舌之諄諄兮。功已配於治水。何愚蔽之末俗。徒指目乎好辯。旣膏育之已甚兮。孰窺測於微闡。固不知和順之積中兮。焉識乎英華之外申。慨厥本之旣昧兮。坐枝葉之是循。生千載而遠宗兮。深有感乎余懷。仰訓辭而高追。標似是而深排。嗟知道之鮮得兮。孰言外之能推。係曰。聖道云邈。異術日滋。世隨以淪。孰究孰思。人爲禽獸。俗將夷貊。不有先覺。誰存旣滅。卓彼鄒孟。憂道無托。辯析聖辭。歷騁諸國。提綱挈維。昭示後學。君臣之義。父子之倫。賴以不墮。萬世是遵。曰是而非。惟義與仁。辯以益明。孰云難知。嗟嗟道脈。永有所資。遙遙千載。我思何彌。</text>
<title>民巖賦</title>,<text>天壤之間厥險非一。太行孟門呂梁巫峽。人皆仰兢而俯危。莫不魄喪而膽慄。然其危之有形。或陟嶺而入底。夫惟丘民之至愚雖賤。忽難得而測計。是曰無形之險。潛乎不覩之際。豈在山與在水。寓一夫而順戾。岨矣衆情之好惡。寔係天下之隆替。孰自有夫肺腸。謂智詐之可制。大可見而可畏。患必生於忽易。故明王之撫禦。懋宣猶而不倚。闢夷行於下民。剔臲卼而安理。昔二帝而泰和。務順道而底平。旣免民於阻飢。又敷敎而生生。繼三后之祇敬。儼臨淵乎羣氓。視一夫之不獲。若己推於溝中。終焉人獲其安措。妥帖於無窮。想當時之民巖。咸融會而無跡。逮三宗之迪哲。不敢緩於勤恤。是皆謹民之所麗。萬民自歸乎安宅。不撫民而防胡。異哉秦皇之觸巖。嗟百關之具發。寧可盡於機檻。固非天作而地設。在吾民方寸之巉嵒。滌煩文而除苛。欽大度之維民。壽國脈於四百。孰不本乎吾仁。何昧智之拂民。殉好惡於一身。致國勢於累卵。危益危而莫救。自劉蹶而迄宋。知廢興由民之散聚。故輕徭薄賦。民巖之所以毁也。政苛刑慘。民巖之所由起也。其起其毁。升降以之。要令讙譊。化爲謳吟。則寇戎是爲赤子。何彼巖之爲疵。噫此民之憂喜。占國勢之興衰。人皆陟險而知愼。胡罔顧畏于斯。我神明之視民。雖已安而如傷。丕能諴于小民。惟敬德焉是將。然懷始而慮終。有賤遠之深昧。惟務仁而務德。識有望於明時。</text>
<title>挽詞[參判李英賢]</title>,<text>文武英才迥出羣。律身淸儉足聽聞。居家友愛人無間。憂國忠誠老益勤。出入三朝推舊德。承宣四道號神君。倏然天奪嗟何及。已作靑山鎖暮雲。</text>
<title>挽詞[參贊趙彥秀]</title>,<text>胷襟滄海浩難量。德宇宏崇郁晩香。兵部刑司綜理得。召棠羊石令譽彰。終期柱國偕門福。豈料偏關喪我良。久侍丰儀情轉痛。荒聯和淚不成章。</text>
<title>挽詞[判書吳祥]</title>,<text>有美名門傑。三朝老藎臣。人猶知抱負。天不展經綸。白髮丹心耿。淸風四壁貧。歸魂千里道。哀挽漢城晨。</text>
<title>挽詞[參贊愼希復]</title>,<text>自我弱冠初。聞公才調慣。蔚爲儒林秀。風儀人爭看。邂逅泮水上。容我鳧脛短。一笑與莫逆。屢辱臨寒舘。坐對茅簷下。共恨相知晩。中懷淡如水。豈敢置冰炭。著鞭先解褐。秉管侍香案。歷仕敭兩司。敢言展抱晏。冀將挽淳古。大志頗擬遠。銀臺敷奏善。允矣爲國幹。器局非屑屑。只問婢手爛。如使列游夏。能無一辭贊。三典大州日。善繼張公按。觀風南北路。人皆服雄斷。長驅就熟路。翹首回遐盻。緩步坐二部。無私罄忠悃。恢恢有餘裕。豈道五斤判。西地播芳譽。善聲誰有間。孰不冀永瘳。回京奉淸粲。鸞鳥稀人世。英才造物憚。痛矣今不憖。爲公香一瓣。哀吟望楊郡。情悲衰涕潸。</text>
<title>挽詞[判書朴啓賢]</title>,<text>鬱鬱淮安里。賢才代有人。大庭䨥老相。委巷兩儒醇。遠業公先靳。高天我欲陳。生芻一束奠。長夜竟何晨。國在才難日。西門櫪馬驚。淸忠終沒世。孝友極平生。誰復當三事。空看奠兩楹。從來丈人行。留與子孫榮。間氣元稀世。風姿九尺長。奇謀空敵壘。時望屬巖廊。後死終何賴。修文亦可傷。堂堂難與幷。埋玉慟泉鄕。</text>
<title>挽詞[領議政洪暹]</title>,<text>初聞凶訃涕交頤。走弔中台問有斯。東茅凝塵餘舊榻。西州墮淚立新碑。滿懷邊筭歸黃壤。傳世家聲付白眉。朝著追隨吾最久。一篇薤露寫深悲。</text>
<title>挽詞[參議李洪男]</title>,<text>材兼文武冠當時。德望端歸將相姿。桂藉攀來人恨晩。筍班敭去衆知宜。伸威南徼紓邦恥。作鎖西門惹塞悲。一哭非私均國論。廟堂籌策未全施。</text>
<title>挽詞[判中樞元繼儉]</title>,<text>東國初逢將相臣。廣陵還喜慶彌新。齊家孝友天生德。經世謨猷嶽降神。功業晩成知大器。窮通順受識高人。才優首擢金門榜。恩重俄探月桂春。供奉注書留衮鉞。玉堂銀省掌絲綸。三州遺愛騰歌頌。四道觀風接鳳麟。司寇已敎空獄訟。典兵終使靜邊塵。立心淸謹元非假。待物寬容實是眞。論道經邦方屬望。忘私徇國可同寅。恢恢庶得爲元老。忽忽寧知嗇七旬。身後尙憑雙玉樹。掌中先失一珠珍。顧余自幸承垂眷。與子相從忝下茵。在後銓曹甘作礫。居先藝苑愧爲薪。聞喪匍匐將何救。題挽傷悲只濕巾。黃閣季方空弔影。香閨梁婦已亡身。高山仰止今無及。底處追隨更得親。</text>
<title>挽詞[判書宋麒壽]</title>,<text>西郊生別忽經時。叵耐秋霜謝玉芝。廊廟風流方有望。經輪器業未曾施。召棠杜愛公餘事。本柄詳刑世共推。盛烈肯同江水逝。高情空許古人知。英筭燁燁如將見。天道茫茫不盡悲。一慟九原難可作。此生何處更追隨。</text>
<title>挽詞[左議政鄭惟吉]</title>,<text>素負經綸望。爭推廊廟姿。縉紳懷令德。邊塞積遺思。生死鴒原共。行藏布被隨。升沉任造物。終亦係安危。赫世簪纓貴。名卿事業昌。三留峴首碣。四憩召南棠。敵國遙驚范。天公遽奪楊。逢人泣憔悴。重爲士林傷。蓮榜叨參下。薇垣幸托僚。秋山修契日。風雪對床宵。舊事那堪想。餘生不自聊。撫孤東路永。哀鬢晩蕭蕭。</text>
<title>挽詞[左參贊蔡世英]</title>,<text>盛名初擢小科魁。去去靑雲腳底回。稀世德能官幷懋。幾人文又武兼該。梅兄蘭弟標高韻。葉密枝繁信厚培。天報善良差有憾。前逢咫尺阻三槐。</text>
<title>挽詞[左贊成丁應斗]</title>,<text>坦坦胷懷率性眞。風儀迥出動朝紳。龍門早識無雙士。蓮榜曾推第一人。北闕終當調鼎鼐。西原忽已隕星辰。那將前歲分攜手。哭向東郊酹後塵。</text>
<title>挽詞[左議政李萱]</title>,<text>蟬貂踰六袠。風度表朝端。將相才兼美。憂勤志濟艱。履聲辭玉陛。雞夢綴仙班。思掛延陵劒。空揮老淚寒。</text>
<title>挽詞[左參贊朴忠元]</title>,<text>天地精英氣所胎。文經武緯挺生材。飛揚臺閣聲名籍。出梅關防事業恢。卿月落時還上帝。將星墜後泣中台。可憐六十年前事。恰似胡僧話劫灰。</text>
<title>挽詞[吏判李重慶]</title>,<text>早歲才華盛。三朝德望優。居家敦孝悌。繼世善箕裘。淸白人爭慕。寬弘孰敢侔。愛君勤啓沃。憂國斷謨猷。報效心常竭。治人己自修。間居無喜怒。遇事有剛柔。文武知兼備。安危獨佩憂。丹心懸北闕。惠澤洽南州。家國昇平日。邊陲警急秋。臨機能應變。制勝運奇籌。宣化多遺愛。治兵有遠謀。風儀咸起敬。盛業史應留。一疾醫無效。三生夢轉悠。方期台輔重。何遽九原幽。朝野嗟何及。鴒原慟不休。孤哀何怙恃。福善有源流。丹旐悲薤露。靈輀返故丘。同宗情最切。厚遇義難酬。執紼都門外。交橫淚不收。</text>
<title>挽詞[左贊成吳謙]</title>,<text>奕業淮安李。敷英自遁村。幾年培秀氣。今日見賢孫。喬嶽橫天屹。陽春隔坐溫。致身龍虎榜。聯翼鶺鴒原。直筆歸良史。如綸贊納言。天官郞署重。講幄從臣尊。舊跡淸臺憲。危言肅諫垣。忍開王氏篋。仍叩漆園盆。才望優三事。雄圖冠六軍。單師攘外侮。南服靖妖氛。棘木揮丹筆。文昌照縉雲。三州遺愛在。四道典刑存。驥步何能展。蛇年忽已臻。高名留琬琰。餘慶曄蘭蓀。洒盡無窮淚。緘章慰旅魂。</text>
<title>挽詞[礪城尉宋寅]</title>,<text>廣陵家世富名賢。伯仲公今位望聯。方面觀風殊績著。省曹游刃美談傳。宸情正軫胡遄奪。輿論咸嗟不盡宣。矧是中台沉痛處。永違風雨對床眠。</text>
<title>挽詞[府事鄭士龍]</title>,<text>淮安緖業振吾東。三事諸卿望遍隆。伯季名高孚夢卜。超騰簡屬贊天工。共期台斗符皆動。豈意龍蛇歲却竆。闔盡才猷虛鎖鑰。幾回亡鑑惜淵衷。</text>
<title>挽詞[領議政權轍]</title>,<text>收功翰墨上龍墀。藉甚聲名負遠期。許國忠誠由素蓄。居家孝友出天資。歷官中外留嘉績。接武平生被辱知。二豎遽遺邦國瘁。一揮哀淚爲公私。</text>
<title>挽詞[右議政沈守慶]</title>,<text>光陰忽忽六旬強。有德胡爲壽不長。早歲華要曾遍歷。中年憂患亦多嘗。係身重望方推仰。捐舘他鄕倍痛傷。餘慶後來從可卜。滿庭蘭玉摠芬芳。</text>
