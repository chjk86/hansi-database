<title>秋夜祭北斗賦</title>,<text>白羽初揮。碧油高張。一月三捷。庶復疆埸。胡二竪之沈痾。祭七星而誠切。冀數年之天假。創未半之帝業。感慇懃於三顧。許驅馳於一身。誓噓炎於旣灰。再飛龍於御天。那知鼎湖。弓劒忽捐。白髮孤臣。負荷殊重。恒夙夜而匪懈。報先帝之殊寵。赫全師之出再。期偏業之混一。我武維揚。渭水之陽。隔陣龍虎。幾日蚌𧑐。天未欲平治天下耶。何斯人之而有斯疾。轅門一夕。大命近止。帳裏形骸。東首面目。憫三世之無醫。慨一臥之難起。部伍因而解體。柰賊兵之騰喜。元帥曰來。嗟爾將士。一疾至此。吾知命矣。吾寧祭彼北斗。聽天意之所在。非就木之是惜。哀素志之莫遂。周元聖之爲功。尙乃瘳於翼日。誠苟切於興漢。豈天心之難必。時玉帳之秋高。値金柝之夜寂。天宇廓其崢嶸。星文燦其昭列。强七尺之殘形。登數丈之壇場。瞻彼明星。其七在北。在天樞紐。在帝喉舌。善者福兮仁者壽。理不爽於古今。願居高而聽卑。庶我誠之來歆。燭光輝煌。香氣芬芳。傴僂拜稽。大漢丞相。跪敷衽而陳辭。指九天而爲正。曰余臣亮。先帝所托。此身存亡。係漢興滅。昔龍髯之莫攀。已天意之難知。胡今日之對壘。又微臣之至斯。鼎峙山河。誰使一之。白水靑氊。誰使復之。實王業之難便。寧漢賊之兩立。死生有命。夫豈遐壽之是祈。昔疾今愈。竊擬恢漢而後死。淚隨言零。心與誠至。元帥曰噫。夜如何其。視余之疾。其可免夫。想此夜之祈天。諒臣職之不負。祭之者非惡死兮。祈我命之或延。祈之者非爲壽兮。憫國步之迍邅。何天聽之難諶。竟流光之夜墜。還素車於蜀中。猶仲達之一走。兩篇表中。幾淚萬古之英雄。五丈原上。空餘壇築於秋風。遂哀其志而爲之歌曰。今夕何夕。千載秋夜。天區寥廓。斗轉河斜。中有光芒。漢武矦耶。</text>
<title>壬辰夏。聞鶴峯金先生 誠一 招諭本道。忘憂堂郭公 再祐 倡義擧兵。與季弟 東道 共赴有詩。仲弟純道欲誓死共赴。而從兄養親之語止之。</title>,<text>三京俱蕩覆。九廟盡傾隳。文武鳴䕺棘。衣冠付蒺蔾。男兒新節鉞。招諭舊㫌旗。弓馬雖非業。艱危擬補絲。請纓知有路。裹革喜便時。鼎柵同聲赴。岐津共協隨。擬除兇醜類。看復故都基。</text>
<title>贈忘憂堂</title>,<text>散寶千金重。捐身一羽輕。手中揮尺劒。江上起長城。西奮忠君膽。南馳壯國聲。故都行返駕。小醜不難平。</text>
<title>宣城衙。値主倅梧峯申順夫 之悌 差公榦始還。</title>,<text>寂寞空衙春政長。主人何處任行忙。客頭夜過燈前白。官柳朝來雨裏黃。罇酒未能攀醉話。盤飧猶足點飢腸。眼寒城外平蕪路。五馬初還帶夕陽。</text>
<title>述懷贈順夫</title>,<text>小縣淸溪上。危樓倚亂峯。殘城驚暮角。孤枕數晨鐘。眼霧多神淚。頭霜减舊容。干戈無日定。何處寄孤蹤。</text>
<title>次聱漢孫景徵 起陽 韻</title>,<text>無物春來不感情。况逢時節又淸明。故山香火連年絶。梅雨那堪賞晩晴。</text>
<title>別吳景虛 汝橃 還龜城 二首</title>,<text>千山萬樹裏。多謝此來尋。湖海三年別。風燈一夜心。黃金多結契。白雪少知音。明日相分袂。何時更對襟。今朝歸去松蹄路。綠水千廻山萬稠。明月不隨人共散。一天分照兩鄕愁。</text>
<title>感懷</title>,<text>誰道班君萬里相。愧吾勳業漢中郞。一生素務惟罇酒。十載新經只草堂。白日氣衝開劒匣。靑春穎脫拊錐囊。時來倘値桑楡會。肯負當年志四方。</text>
<title>過李德溪秀卿 俊成 幽居</title>,<text>三竿西日隱殘輝。海峀雲橫雨腳肥。相逢未盡相思恨。催著簑衣向晩歸。</text>
<title>題玉山韓直長 珣 草堂</title>,<text>棲棲秋日客。經過舊殘城。遺愛龔黃愧。相知管鮑輕。香疎三朵菊。心撼六絃箏。庭樹吟衰鬢。邊鴻送晩聲。</text>
<title>呈韓景顔</title>,<text>十載風塵湖海隔。相逢何幸此論文。白頭休惜前顔變。靑眼猶存舊意懃。富貴不來時與命。飢寒難免我同君。明朝又作南州客。何處愁看渭北雲。</text>
<title>贈李統相 雲龍</title>,<text>五更風雨伏波營。多少悽然遠客情。明滅枕邊殘燭影。斷連城外晩潮聲。將軍銳意安南顧。聖主勤思急北征。廊廟此時多勝筭。應將充國守金城。</text>
<title>遊劒巖先考亭有感</title>,<text>可憐遼鶴千年地。今作巴陵一到丁。黃葉翠篁霜後色。毁垣頹砌亂中形。追思昔日魂堪斷。更感餘生淚自零。觸目無非人事變。空將多少話松亭。</text>
<title>登季父斗巖精舍</title>,<text>閒人高臥江湖裏。魚鳥生涯樂有餘。十里忘憂相對望。扁舟罇酒日和余。郭公忘憂亭。在十里許。</text>
<title>次左細柳營籌邊樓韻</title>,<text>籌邊樓上客愁饒。海曲迢迢一望遙。苦雨獰飈陰盡日。瘴烟蠻霧暗崇朝。風塵歲月紅顔變。弓劒行裝白髮凋。奔走十年無寸效。空聞臺上畫曹蕭。</text>
<title>忘憂亭</title>,<text>忘憂亭上豈忘憂。堯舜君民稷契憂。客來但醉忘憂物。誰識忘憂亦有憂。</text>
<title>陪外舅竹牖吳先生 澐，閔上舍 根孝 遊方臺。</title>,<text>草織花殘欲暮春。沙明水碧不飛塵。誰知十載干戈裏。依舊風光更看新。</text>
<title>送吳景虛還龜城</title>,<text>君歸芳草路。我在碧山中。相送不同去。愁多長笛風。</text>
<title>臘雪</title>,<text>日落乾坤暗。庭虛雪霰飄。須臾銀境界。倐忽玉枝條。汲井僧迷路。投林鶴失巢。臘前三見白。人謂歲豐饒。</text>
<title>悲白髮</title>,<text>暄負南窻午睡驚。喚敎稺女撿頭莖。鑷來箇箇渾如雪。誰識緣多志士情。</text>
<title>次贈鄭使君以吉</title>,<text>本心皎潔白於鹽。飮得貪泉不易廉。客到話情淸夜近。坐看秋月入樓簷。</text>
<title>示鄭三戒 德愼</title>,<text>湖海知音隔幾秋。相逢風雨望辰樓。歡餘未得成聯枕。離恨悠悠欲白頭。</text>
<title>淸河縣望內延山</title>,<text>錦繡秋光入眼邊。幾層巖下鶴蹁蹮。樓中悵望難飛舃。恨不年來學羽仙。</text>
<title>春渡漢水</title>,<text>漢水層冰十分危。行人爭說渡難爲。平生熟講憑河戒。今日竆途自不知。</text>
<title>送申從事之統營</title>,<text>春城微雨浥塵輕。芳草初生幾驛程。去國靑衫今萬里。思家白髮又千莖。堂前菽水時誰進。海上軍機日自評。攜手且休分手惜。他年會見斬長鯨。</text>
<title>金東籬而靜 允安 見訪</title>,<text>蕭蕭落葉一溪頭。知己相逢過盡秋。斜日罇前談笑處。萬竿蒼翠歲寒幽。</text>
<title>示兒咸英</title>,<text>讀至鄒書今幾編。吾心安得暫時諼。若孤此望天應厭。須佩春風大峴言。春送吳景虛于大峴時。有敎誨故云。</text>
<title>遣懷</title>,<text>一朝休入洛。八載得安耕。多病鄕朋絶。微官野老輕。纔廻東泛棹。更點北行兵。此日艱危甚。何人敢請纓。</text>
<title>偶吟</title>,<text>光陰如箭又春三。峽裏羇懷自不堪。溪路有梅香欲老。一枝何日寄江南。</text>
<title>登留鶴山</title>,<text>留鶴山留鶴不留。白雲惟有古今留。千秋往事憑無處。空道崔仙此過留。</text>
<title>鐵城贈金上舍 致三</title>,<text>絶徼鳴寒雨。孤城遠客來。明朝知有別。此夜莫停杯。</text>
<title>鐵城感懷</title>,<text>孤城埋沒夕陽中。疇昔風流事已空。村落至今惟樹草。人民當日盡猿虫。丞緣無訟忘言塑。吏自稀衙懶役蜂。賴有往來朝暮客。强開談笑解愁容。</text>
<title>鐵城除夜</title>,<text>今朝送舊歲。明日迓新春。每恨長爲客。那堪遠隔親。對燈悲淚落。把酒素心辛。髮滿緣愁白。還驚鏡裏人。</text>
<title>醉題</title>,<text>讀書不讀孔孟書。未免馬牛而襟裾。學武不學衛霍武。難將大功封狼居。陽烏日飛何曾息。四十白髮今扶疎。胷中空鬱古人志。壯氣夜夜干牛墟。徒然自作一棄物。世上何有其吾如。由來飮啄莫非數。得喪還知時命歟。有時乘興呑斗酒。身世忽覺歸華胥。傍人莫笑醉後歌。我視天地眞蘧廬。</text>
<title>謝朴大而 櫟 載酒來訪</title>,<text>多謝淸罇來勸我。更愁今夕作歸人。武城縱愧絃歌樂。陳榻休敎久上塵。</text>
<title>贈朴大而</title>,<text>老叟來山外。靑牛濕白雲。相逢成一笑。忘卻日將曛。</text>
<title>聞日本獻犯陵賊</title>,<text>恢復淵誠表裏孚。天衷潛與聖心符。狼酋已道陰遭殛。馬賊今聞自獻俘。九廟精靈懽可掬。二陵松柏色還敷。遙知闕下呼嵩處。恨未充班作賀趨。</text>
<title>次南僉正 琠 贈別 三首</title>,<text>葉盡江南樹。羇愁入暮年。君臣阻日下。母子隔雲邊。聚散元關數。升沈亦在天。歲寒努力意。相勉古人然。逢何太闊別何忙。聚散眞同落葉場。此後相思還倍昔。鐵城江漢兩茫茫。絶域誰憐病。孤城對夜燈。此時成邂逅。何以贈吾朋。</text>
<title>風雨夜。吟示咸煕，咸章兒讀書。</title>,<text>凍雨獰風亂一場。小齋寒苦倍尋常。誰知孤枕無眠夜。屈指雙豚讀幾行。</text>
<title>次州人餞席韻</title>,<text>池魚還舊水。籠鳥返前林。觀政慙桑麥。臨風愧鶴琴。升沈原有數。得喪本無心。此地相分後。難期更對襟。</text>
<title>伏次曾王考還鄕錄韻。仰呈松亭叔父。二首</title>,<text>曾王考耐軒府君聘于靑松。愛古松生水石。搆精舍仍寓焉。壬戌還咸鄕。與茅谷吳竹塢 彥毅，杜谷安樵老 公宅 結爲三老。每會于春谷驛亭。唱和成軸。鄕後進李公 儞，趙公 宗道，李公 喜弼 相繼次韻。題其篇曰耐軒還鄕錄。丁未入回祿。噫公之句律淸高。筆法勁妙。亦爲黃孤山所推許。而片墨無得以更接。頃於靑溪別墅拜叔父。披閱本軸。感涕奉呈。甲子以來日月忙。筭除今已卅載强。金聲玉貌難承敎。鳳翥龍蟠尙襲芳。靑歲風塵身世遠。白頭鷗鷺夢魂香。追思豈獨兒孫切。景慕愈深我一鄕。笑他人世苦奔忙。獨喜餘年八十强。始向松川藏蠖跡。晩來巴水託蘭芳。一亭遊躅雲同散。三老詩篇桂共香。惆悵九原難可作。淸風惟有凜吾鄕。</text>
<title>次禹子受 益 月城韻</title>,<text>殘堞渾依舊。風流說至今。興亡那可數。玉篴更傷心。</text>
<title>冬至有感 時除昌原召募將。被方伯姜籤誣啓。逮晉陽獄。</title>,<text>晉陽城裏一陽廻。萬戶千門次第開。人事亦知今日復。天心應送地䨓來。</text>
<title>謝召村丞金而靜來問</title>,<text>曾知出腳眞差計。不意圓扉又抱冤。鄒獄何時書可辨。齊堂今日電應飜。下石莫非人向井。無金渾是客過門。悠悠世路君休說。獨愛貧交有召村。</text>
<title>憶檜原伯逢咸鄕親舊</title>,<text>驥病楓深路。鸞棲枳滿城。仙臺一片月。客枕五更情。斗嶺連巴岳。鄕關接海汀。遙知相對處。把酒說吾生。</text>
<title>用前韻。呈檜原東閣。二首</title>,<text>時事千層浪。天恩百里城。南來多白髮。北望摠丹情。夢繞龜陽路。魂尋洛水汀。心期非斗米。溫飽豈平生。太守今梅閣。將軍舊柳城。一年淹海迹。千里戀宸情。賊路看新壘。仙臺訪古汀。秋來應感慨。愁坐聽潮生。</text>
<title>次金而靜韻。贈玄上人。</title>,<text>絶頂曾聞有小菴。幾年參坐學仙龕。山中今日多風雨。人自雲邊鳥道巉。</text>
<title>與金而靜遊桐華寺。夜聞伽倻曲。</title>,<text>五更無端十二曲。聲聲寥湸到窻來。卻忘今在桐華寺。疑是身遊學士臺。</text>
<title>次慕堂孫幾道 處訥 韻</title>,<text>三日追隨玉洞遊。盡將塵土付溪流。月明庾閣人同賞。歲暮龍門子共留。絶壁過雲開幌遠。晩風飄雨落庭稠。山情未洽歸情促。餘興遙飛小有舟。小有亭名</text>
<title>次鄭廷寶 𤨦 韻</title>,<text>百丈松髯猶久靑。四圍山色似新屛。少時遊跡還多感。有酒須令我不醒。</text>
<title>次孫幾道韻。贈徐立之。</title>,<text>忠臣出孝門。忠孝兩宜敦。世乏董公養。我過龎子軒。靑松長作伴。白鹿時相羣。風樹平生痛。逢君不耐言。</text>
<title>小有亭渡口 二首</title>,<text>江風吹動水紋斜。遠客臨津不敢過。亭上主人能記否。秋風明月到君家。與君立兮江之干。江風吹兮波潺湲。扁舟來兮白沙岸。遠客歸兮靑草灘。</text>
<title>哭子婦辛氏</title>,<text>當時草土見于歸。蘭蕙幽姿世所稀。治內性成爲處子。主中儀自長閨闈。百年庶擬家無故。一疾誰知事忽非。來奠薄杯長痛哭。貞靈如在更依俙。</text>
<title>哭徐樂齋 思遠。還到湖村聞杜鵑。</title>,<text>昨夜伊川聞子規。子規聲裏最堪悲。今夕湖村啼更苦。月中何處不吾愁。</text>
<title>輓郭槐軒 再謙</title>,<text>如公於世最難收。未契新將許白頭。分外求名非屈賈。靜中爲學是程朱。一罇階菊相尋日。兩舍庭蘭共喜秋。痛哭靑山今數尺。卻埋湖海十年儔。長子咸英。與槐軒子涌。同蓮榜故云。</text>
<title>次河陰申汝涉 楫 喜雨韻</title>,<text>聖主憂勤意。天高已聽知。田疇渾被潤。草樹盡含滋。可掬公私喜。寧聞暑雨咨。慰農餘有恨。誰使負佳期。</text>
<title>蒼石李叔平 埈 自立巖來訪。因與閔順源，申汝涉及舍弟景行遊方臺。二首</title>,<text>天慳靈境水東隈。世眼誰知有此臺。松樹陰中停竹杖。岸沙平處倒瓊杯。丹崖萬丈新屛列。碧瀨千廻洗鏡開。薄暮更聞孤鶴叫。半空餘響久徘徊。江山不改古。風景尙依今。杖屐歐蘇躅。峩洋鐘伯琴。地雄詩律壯。興逸酒杯深。無限名區趣。竆探至日沈。</text>
<title>遊五仙洞。題石共賦。洞有泉石之勝。與李叔平，申汝涉。楓崖權景輔，舍弟景行。同遊賦詩。各占仙號。叔平曰商嶺一皓。汝涉曰靑鶴道人。景輔曰靑鳧羽人。景行曰松岳棲霞。余自號靑溪道士。洞在花山界。</title>,<text>澗邊瑤草綠如茵。爲愛臨流洗客塵。酒盡靑山相送處。短鞭殘日獨歸人。附次韻 商嶺白雲如粉草如茵。玉澗泠泠不起塵。他日洞門重覓處。莫敎遮斷武陵人。又 靑鶴雲作屛幃石作茵。一區山水隔風塵。玆遊便是神仙事。况復同來儘可人。</text>
<title>次商嶺題石韻</title>,<text>一杖同攜度萬山。紫霞靑滴拂衣寒。古房夜晤還乖計。悵望行旌縹緲端。古房寺名。約與同宿。而李公先發不遂故云。附原韻五仙翁過紫霞山。萬壑冷風鶴背寒。今夜月明何處宿。古房千仞絳雲端。</text>
<title>次靑鶴題石韻</title>,<text>琪樹瓊林四壁山。衣裳縞白五蒼顔。蹁躚盡日忘歸去。何處人間更我關。附原韻十年來往此江山。江鳥山花摠識顔。多少風光收未盡。不知征馬涉間關。</text>
<title>次商嶺題崖韻</title>,<text>別意東流水。歸蹤北去雲。月明知憶我。鵑叫政思君。已許襟期合。休言道路分。何時舟泛洛。更說紫霞門。附原韻大暑蒸如火。高峯迥入雲。同來留遠客。厚意荷諸君。深淺盃相勸。閒忙路始分。應知別後夢。長在此山門。</text>
<title>次靑鶴題崖韻</title>,<text>石平宜兩坐。松大可三圍。鶴背風聲爽。潭心雲影飛。罇前興政逸。山外客催歸。別後花山夜。相思夢更依。附原韻碧峀重重鎖。丹崖面面圍。人尋方外至。筇向此中飛。把酒除愁去。臨流送客歸。夕陽無限意。明日更依依。</text>
<title>送別商嶺</title>,<text>一洞尋眞十里來。夕陽還把送君杯。遙知驛館無眠夜。聽罷啼鵑恨不裁。附次韻 靑鶴送人歸去獨歸來。聊把情深當酒杯。懶性從前吟咏廢。一詩今更爲君裁。</text>
<title>次靑鶴韻。贈商嶺。</title>,<text>末路孤吟莫我知。獨君麗澤喜相資。溪山逸興佳時共。松桂幽襟歲暮期。罇酒更逢千里客。心情仍見一牋詩。紫霞今日還分手。愁恨應同此別離。附原韻自我垂髫辱厚知。幾多蒙養賴師資。經年隔闊知關數。此地逢迎亦不期。山水烟霞供勝賞。江湖憂樂入新詩。秋來倘復開靑眼。會逐仙蹤訪俗離。</text>
<title>送商嶺歸路。次靑鶴，松岳馬上聯句。</title>,<text>溪邊相送歧東西。馬首吟風任仰低。愛是霞山雲共疊。行人應怕路遐迷。附原韻送客歸來日欲西。靑鶴。 短鞭羸馬路高低。登臨嶺上頻回首。松岳。 去去長程迷不迷。靑鶴。</text>
<title>次梁簑翁 克選 韻</title>,<text>相逢何幸此黌堂。見愛還慙共理良。席上笑談飜海量。筆頭光燄奪天章。綸言懇惻民揮淚。宣意丁寧國有光。王事盡心誰敢擬。竚看牛斗劒收芒。附原韻嶺南遺緖後松堂。邂逅天涯日卽良。三尺劒非初事業。五車書是素文章。當時仰屋寧忘世。聖代收賢未晦光。看取滿床蘭五秀。貝城方照德星芒。</text>
<title>龍巖</title>,<text>中斷層崖處。陰深可以休。蜿蜒巖上跡。奇怪幾千秋。</text>
<title>次雙溪亭開字韻 六首</title>,<text>斷巖平豁洞天開。山四屛圍水二廻。欲訪桃源眞境界。許敎人逐泛花來。小亭何日枕溪開。月檻風簷體勢廻。勝地從前知有主。淸遊長占四時來。暖日和風天宇開。澗紅巖綠麗景廻。北山採蕨前溪釣。春服逍遙盡夕來。先人有意此亭開。不但遊觀日日廻。每社春秋修稧會。永垂遺範至今來。江山千古宛天開。過鳥英雄邈不廻。累代風流隨逝水。遼陽今日鶴重來。追思幽恨向誰開。登眺斜陽匹馬廻。靑鶴故人同感慨。十聯今夕寄情來。</text>
<title>龍潭漁獵</title>,<text>玉尺銀梭綠水洲。瓦壺松榼白沙頭。斜陽飽得溪山味。信馬長郊興不收。</text>
<title>憶靑鶴</title>,<text>黃生別已久。陳子吝方萌。有月誰同賞。無詩不遣情。竆通身外謝。毁譽世間輕。聊樂靑溪曲。漁樵老此生。</text>
<title>與金而靜共賦梅花</title>,<text>一樹寒梅傍小牆。淸標高壓萬花場。月分曲水橫斜影。風送疎簾暗動香。處士湖邊曾寓興。放翁樓上亦飛觴。世人那識移來趣。眞色更看雪裏粧。</text>
<title>向巴山故野。曉發花園。</title>,<text>夜雨初收欲曙天。農人叱犢已登田。夢驚蝸室催僮發。羸馬衝泥不敢前。</text>
<title>苞山西館。贈許使君 佶。</title>,<text>簟席生寒小檻虛。苞山西館好官居。點池晩藕錢初疊。送砌新竿籜未除。客子耽程頻發騎。主人觀德更攀裾。飄然大醉斜陽路。興入長郊細雨餘。</text>
<title>次西館梅花韻</title>,<text>雨過山光淨洗新。夕陽佳興屬歸人。客行每在梅花後。又負今年雪裏春。</text>
<title>道興津槐亭</title>,<text>兒時初見槐雙樹。枝葉如今已十圍。爽氣冷風長夏日。幾敎行路坐江扉。</text>
<title>津頭望忘憂亭</title>,<text>渡口舟橫直。山頭舍後前。沈鷗輕白浪。飛鷰沒靑天。眼闊三江外。神通七島邊。忘憂人在否。消息問長年。</text>
<title>題如愚谷季父閒居壁上</title>,<text>如愚谷口遠塵喧。桑柘風烟別一村。晩境生涯眞樂在。肯將餘事是非論。</text>
<title>積山亭會話</title>,<text>無盡亭前古積山。孤雲落日自然閒。前人不返風流在。留與如今後輩歡。</text>
<title>次三樹亭韻</title>,<text>樹色今來十分靑。風聲依舊政堪聽。數杯官酒忘歸去。留把餘情寄古亭。</text>
<title>地主嚴矦 愰 要與觀德于南亭。余以病未赴。翼日以詩來示。次呈。</title>,<text>南亭人說辦高遊。大野連江爽氣浮。朝霧捲時開水面。暮烟歸處割山頭。引來猿臂䨓聲振。倒卻鯨杯海浪收。憐我病深隨未得。幾番回首欲生愁。</text>
<title>次李陜川 潚 韻。贈康萬里 遠。</title>,<text>巴雲漢水君歸後。兩地相思各杳然。明月在天江有水。何時風雨對床前。</text>
<title>更用前韻。贈嚴矦。</title>,<text>耳目聰明吾與爾。許身王國豈徒然。一生所服惟忠孝。莫向區區利祿前。</text>
<title>石亭。與從弟季重共賦。</title>,<text>古樹亭邊人影散。老篁叢裏鳥聲稀。溪山風景年年是。城郭人民歲歲非。堪向靜中觀物化。莫敎閒處與人違。相攜覓句兼呼酒。直待前橋帶月歸。</text>
<title>歎巖上紫竹半枯</title>,<text>巖上千竿幾歲華。我來今日見無多。秋芽欲坼遲逢雨。惟有風前舊翠斜。</text>
<title>到檜山呈申順夫 三首</title>,<text>匹馬炎程七月天。爲要來訪檜山賢。沒浦遠舤孤嶼外。過城微雨夕陽邊。庭空欲下花間鳥。軒敞惟宜月下眠。丹客更兼校尉至。不妨罇酒一床前。眼靑商嶺客。頭白檜原矦。過雨殘燈夜。歸愁老樹秋。微凉供大醉。餘興倚高樓。分散明朝路。悠悠是倦遊。城上珠還閣。登臨擅一州。主人喜無恙。客子得重遊。海近潮聲夕。臺荒月影秋。罇前多少意。均是去留愁。</text>
<title>次吳景虛韻</title>,<text>東海城邊人佩酒。西林亭上客吟詩。玉笙金管明秋月。猶是當年全盛時。</text>
<title>感李上舍養初 明怘 攜酒來慰</title>,<text>昨日臺前觥籌錯。今朝衣上酒痕多。披看更感諸君意。遙向新亭得句哦。</text>
<title>贈再從弟汝行</title>,<text>洞壑盤旋草樹深。村途蕪沒馬能尋。流聲欲斷漁川曲。落照初銜禦嶺陰。全盛當年思綿邈。兒孫今日淚垂淫。喜君可繼先人躅。秋夜罇前稍慰心。</text>
<title>謝故鄕諸君</title>,<text>防禦山前薄暮來。茅茨簷下眼重開。諸君有意勤相訪。穩倒淸秋半夜杯。</text>
<title>吟贈族姪英漢</title>,<text>多謝諸君重把杯。十年顔面此中開。溪山勝地連平野。我是年年一去來。</text>
<title>感嚴矦夜訪</title>,<text>出城皁蓋近黃昏。溪上遊人不閉門。多荷一罇來訪意。對床相討爲忘言。</text>
<title>鷲山館書懷</title>,<text>峭直高峯勢壓樓。老槐衰草古城頭。江流十里聲來枕。梧落一庭雨打秋。罇酒淹成終日話。壁燈挑盡五更愁。支頤不耐歸心切。徙倚朝窻掩弊裘。</text>
<title>贈別季重兼呈檜山伯</title>,<text>老去偸閒賦遠遊。秋來今日在咸州。雨鳴南澗添詩軸。月滿東溟聳酒樓。人事不堪忙裏過。歲時忘卻醉中遒。北歸知有相思夢。不道鄕山與海悠。</text>
<title>聞順夫歸省擬往拜。旋以龜城之行未果。悵吟一律。</title>,<text>年來身世等浮萍。何處菟裘著此生。欲解佩刀耕犢買。擬除炊米釀罇盈。故山秋色雙眸入。合浦潮聲一夢驚。今日更孤風雨話。此行迢遰又龜城。</text>
<title>過松蹄驛</title>,<text>蕭條古驛亂雲遮。破戶殘籬八九家。猶幸淸朝均雨露。小街深處長桑麻。</text>
<title>渡開木津</title>,<text>黃昏行色渡江沁。揭厲吾知酌淺深。聞說使君遊勝罷。夾途燈燭暎前林。</text>
<title>感吟示吳景虛</title>,<text>高臺鶴髮兩蒼蒼。春樹萱花瑞日長。我罪伊何偏永感。羨君無故樂無疆。</text>
<title>草谷夜雨</title>,<text>秋雨鳴梧葉。蕭蕭滴曉明。夢隨聲共散。愁似草幷生。爽透窻前枕。風侵壁下檠。不眠憂百爾。霜鬢已千莖。</text>
<title>過五仙洞</title>,<text>奇麗秋光抹紫霞。一聲鳴鶴落松花。五仙當日同遊處。道士今來獨自家。</text>
<title>贈文汝由</title>,<text>眼遍三韓闊。神遊八表通。舊居湖海上。新卜嶺雲中。郭李分災禍。楊曾說吉凶。生平仗忠信。臨事自由衷。</text>
<title>聞吳景虛就拿命</title>,<text>禍福相飛伏。憂榮互往來。魚鴻雖混網。玉石豈俱烖。有若昭天日。何難霈雨䨓。行還竹嶺路。相對把深杯。</text>
<title>賀景虛蒙恩宥</title>,<text>理必隨人事。論宜見物情。李盆臨白日。鄒獄訴丹誠。聖主恩重浹。孤臣命再生。高堂雙鶴髮。歡喜一庭盈。</text>
<title>重陽有感</title>,<text>數聲歸鴈政流哀。萬壑深紅爛熳堆。違世人從閒處老。傲霜花向雨中開。牛山涕淚千年笑。龍岳風流一世才。落日溪頭成大醉。此間豪興亦難裁。</text>
<title>明智齋贈汝涉</title>,<text>溪上三間屋。堂中一洞朋。門牆眼更見。階級腳重升。把酒誇醒醉。開棊較拙能。玆遊也不惡。此後可相承。</text>
<title>偶吟</title>,<text>荊扉草屋度昏朝。峽裏生涯意不驕。腰瘦帶因圍欲落。韉穿脾爲肉全消。神仙有路行當訪。富貴無心豈敢要。可置淸罇酬晩境。莫期功業老來饒。</text>
<title>謝申吉甫 慶男 來訪</title>,<text>林巒疎冷帶霜痕。雞犬聲中閑一村。迎客不曾披草逕。爲君今始捲蓬門。天寒共負南窻日。興逸同傾北海罇。莫道靑山今薄暮。不妨歸騎近黃昏。</text>
<title>送兒咸煕，咸章，咸哲赴試</title>,<text>三兒西赴試。二老望如何。度夜占圓夢。看燈數結花。幾驚村犬吠。頻問路人過。觀者不知意。錯言喜覓科。</text>
<title>湖村曉雨</title>,<text>睡起湖村曉。無端凍雨淒。千峯連霧隱。四野帶烟低。簷近鳴聲急。窻虛透氣凄。不嫌留遠客。猶喜潤秋畦。</text>
<title>題鄭養直 浩然 精舍</title>,<text>槐樹亭前數丈壇。主人閒結屋三間。沙明水碧南溪曲。夜月斜陽最好觀。</text>
<title>讀壯節公申 崇謙 碑 二首</title>,<text>巴龍失水日。楚虎嘯風時。信越難爲戰。良平未出奇。危中誰一二。車上有男兒。死後千年節。山前萬仞碑。漢王車上紀將軍。身首甘投虎口分。七尺能成五百業。一碑千仞八公雲。</text>
<title>秋夜感懷。呈達城牧金而靜。</title>,<text>人靜虛堂玉宇淸。數聲驚鴈度江城。故園此夜無眠處。應向燈前說遠情。</text>
<title>憶吳永陽景虛</title>,<text>明月樓前水。悠悠過達城。相思人不見。歸鴈兩三聲。</text>
<title>冬至</title>,<text>峽門今覺一陽長。暖氣初從瑞日明。積雪已呈豐歲兆。殘梅更報早春情。枕邊香潑松醅熟。盤上鮮看水菜盈。人事可隨天意復。盍吾從此勉工程。</text>
<title>講會明智齋</title>,<text>望山東麓小齋留。曾是兒時負笈遊。歧路幾揮楊子淚。歸來已白謫仙頭。少移松柏鱗成大。舊讀書編蠧蝕稠。故事吟來惆悵久。夕陽臨散更夷猶。</text>
<title>偶感</title>,<text>至夜陽廻地。臘梅意動柯。時平人自老。歲暮士長歌。夢尋鄕路遠。詩遣客愁多。稺女能先獲。新醅上面酡。</text>
<title>見鷹苦睡有感</title>,<text>爾是雲天萬里飛。誰敎求飽網羅機。引頭揷翅眠何苦。縱憶松梢柰未歸。</text>
<title>雪後過方臺赤壁</title>,<text>藏手重裘懶著鞭。天寒行李政蕭然。風顚草木濤聲壯。雪洗峯巒玉貌姸。赤壁未攜蘇老酒。剡川誰泛子猷船。興來直欲沿溪下。其柰無人共後先。</text>
<title>宿普光寺。望沈墓。</title>,<text>鳳舞山形峙。龍蟠水勢藏。降神周太姒。蕃葉郭汾陽。碑兀留鐫古。樓高讚慶長。雪天登一眺。佳氣異尋常。</text>
<title>會老堂夜感</title>,<text>寂寥空館夜。憂國獨傷情。時務須英傑。年華任老生。靑燈照古意。白髮數新莖。窻外低霜月。蒼茫曉角聲。</text>
<title>次讚慶樓板上邊字韻</title>,<text>空中飛閣一溪邊。溪外層崖兩眼前。叫月鶴過靑瑣閣。倚楹人近紫霞天。冰霜滿壑年將晏。鬢髮臨銅意自憐。幾箇英雄瓊暎壁。祇今何處伴羣仙。</text>
<title>過松生縣舊墟</title>,<text>雪風經過古松生。籬落蕭條有舊名。先祖昔年棲息處。至今猶聽野雞聲。</text>
<title>途中卽事</title>,<text>客遊今役役。羈思入危巓。路黑還家夕。山蒼釀雪天。村稀難喚酒。馬老自支鞭。身骨猶誇健。風鋒不憚穿。</text>
<title>詠移柏</title>,<text>稺柏新移舍北臯。冀聞蒼葉起寒濤。材成若見扶樑棟。謂我人間壽最高。</text>
<title>雪夜書懷</title>,<text>莫道身纔七尺長。自欣心有萬夫優。屠蠻擬報龍蛇恥。滅虜安望虎燕矦。赤兔櫪間思汗血。蒼鷹架上戀橫秋。如今會値河淸日。合臥林泉百不求。</text>
<title>小有亭。次蔡吉仲 先吉 韻。</title>,<text>水色山光攬勝多。風簷月戶是仙家。登臨只欲凌虛去。上界眞遊較若何。</text>
<title>又贈蔡吉仲</title>,<text>遙背雲門面八公。小亭形勝顧瞻中。一江滾滾流無極。四野茫茫望不竆。風月何曾錢用買。酒樽長與客來空。夜深夢覺虛堂靜。恰是仙遊白玉宮。</text>
<title>外姑晬日。簡寄吳景虛。</title>,<text>遙憶君家小白南。負暄長占坐新簷。抱村一帶龜流近。積雪千層鶴峀尖。便向庭闈供菽水。豈知時序遞寒炎。所嗟峽裏還多事。惟寄情罇與綵縑。</text>
<title>訪鄭養直幽居</title>,<text>生平故舊在山陽。罇酒相逢厚意長。窻外古松深萬丈。歲寒心事共蒼蒼。</text>
<title>陪內舅權僉樞 繼昌，閔順源。遊方臺聯句。</title>,<text>層臺萬丈何年築。大而。 流水千迴幾日休。內舅。 多少英雄看不盡。一區留與後人遊。順源。</text>
<title>讀出師表 二首</title>,<text>半壁靑燈一炷香。整襟三復數篇章。賢邪進退關興廢。諛諫從違判聖狂。歷歷可堪追古典。昭昭不愧範來王。如何五丈秋風起。空淚千年志士眶。莫道南陽出處輕。不曾先見不分明。當時未定三分勢。千載誰知漢賊名。</text>
<title>哀武關會</title>,<text>孤臣忠魄埋魚腹。暗主全軀入虎腸。六里空山靑萬古。幾敎人說楚懷王。</text>
<title>除夜</title>,<text>三百六十有四日。今朝送盡把深杯。欲除此夜除難得。忍見新年入鬢來。</text>
<title>新年有感</title>,<text>草廬身世知非歲。樽酒生涯樂聖杯。暮飮朝醒還暮醉。年歸人老復年來。雲程萬里齡誰妙。雪鬢千莖志自哀。惟喜暖山風靜處。滿林雉兔㥘鷹才。</text>
<title>同文汝由上普賢寺</title>,<text>錫飛雲外路。寺在雪中峯。僧是曾逢顔。人今再到蹤。共成千里夢。同聽五更鐘。滿目饒奇事。鶴鳴階下松。</text>
<title>曉窻啼鳥</title>,<text>春寒不到籬間鳥。曉舌嘵嘵聒耳紛。日出數竿鸇擊至。倐然窻外寂無聞。</text>
<title>上元夜。憶李東岳 安訥。</title>,<text>去歲玆辰古國東。使君罇酒月明中。如今峽裏重逢節。回首高遊入夢空。</text>
<title>訥谷關雨</title>,<text>日沒雲千嶂。烟昏雨一犂。霏微羃洞遍。蕭颯滿空淒。旱麥田添液。飛塵路換泥。客行淹不發。愁聽二晨雞。</text>
<title>歎申汝涉來訪空廻</title>,<text>謂有新元作覲親。每從溪老望歸人。如今過我還相失。竆巷猶存轍迹塵。</text>
<title>憫旱</title>,<text>皇天何意病斯民。不雨如今月已旬。桑野徒勤殷帝責。琳宮誰進冦公陳。南河烏草悲難獻。中澤鴻詩歎不辰。雲漢昭回空復望。監門知有畫圖人。</text>
<title>贈琴上舍 援</title>,<text>癸丑榜中看姓字。靑鳧縣裏識形顔。松蹄一路千尋險。君去應知再到難。與兒咸英同年</text>
<title>訪申汝涉</title>,<text>我髮渾成白。君顔半不朱。卻忘年又換。共喜酒頻呼。柳眼梳風嫰。梅魂過雨癯。春遊從此始。相與樂閒區。</text>
<title>栗村川上。謝金而靜來別。</title>,<text>芳草斜陽春已暮。一溪風月可堪遊。達城未盡相離意。遠逐長堤上水頭。</text>
<title>次李叔平韻。寄申汝涉。二首</title>,<text>解鞅高蹤閉竹牕。考槃佳景帶烟江。風騷嶺外人推一。領袖江南士孰雙。憂國老痕盈白鬢。戀君危抱滿丹腔。遙知道幌餘閒夢。時踏年前紫洞矼。自從身世臥山牕。幾許羈魂渡洛江。半巷淸陰陶柳五。一竿閒釣剡溪雙。靑萍牛斗張知氣。白雪風塵伯和腔。臺上有期君莫負。歸蹤須趁暮春矼。</text>
<title>又次叔平見寄韻</title>,<text>何處高人晝掩扉。臥看林鳥倦還飛。鯤遊滄海應知化。鶴食靑苔不願肥。夜月幾搖沿洛棹。春風時拂浴沂衣。一生閒迹猶如此。片夢寧敎紫陌歸。</text>
<title>再疊前韻呈汝涉</title>,<text>松枝閒拾補疎扉。竆巷人稀鳥雀飛。朝獵繞林橫鶻健。春耕遍隴駕牛肥。自從物上題新句。誰向壚頭典舊衣。十里東郊看不遠。邇來寒蟄未能歸。</text>
<title>寒食有感</title>,<text>百五今朝峽裏廻。節佳寒重未花開。家家祇自思先墓。誰向孤忠酹一杯。</text>
<title>明智齋。疊前朋字韻。</title>,<text>生晩思前古。途竆仗友朋。藿藜空老大。金玉盡超升。干祿人誰戒。希功我未能。昔聞素位訓。今日願安承。</text>
<title>中浦吟。示龍堂會席。</title>,<text>爲愛東風午日闌。更遵南浦辦重歡。無氊坐席何嫌冷。有酒搖春不怕寒。柳態爛從花態競。農談優與獵談團。爭將觥罰依金谷。莫向樽前許少寬。</text>
<title>擬訪成茂朱 灠 於義興。過冰溪書院。</title>,<text>風竇冰崖浴井分。勝形奇跡古難聞。壑湫亂響龍涎噴。岳面層光石骨紋。梵宇幾年容異敎。儒宮今日闡斯文。自慙無路升堂上。空望門牆仰止勤。</text>
<title>成君已還。吳景虛以從事到縣。與主倅李幼淸 淸源 共作一夜話。因次壁上閒字韻。</title>,<text>偸得官軒一夜閒。不知殘燭已更闌。雙看喜眼連床對。九曲愁腸把酒寬。海國東風穿去驛。洛程西日下征鞍。各從天外還分散。渭樹江雲別意難。</text>
<title>聞奴賊敗盟欲東搶。來喝朝廷。送申得淵敕諭。</title>,<text>廟堂前日欲縻戎。信使今催又渡江。谿壑從來難塞慾。宋朝千載說東牕。</text>
<title>大雪</title>,<text>雨連長晝雪連宵。蕭颯丁東又至朝。花過淸明寒未發。天工巧意散瓊瑤。</text>
<title>與許矦 恒，義興倅曺 漢賓，新寧倅成 櫟，前朔寧倅都 慶兪。共話溪亭。</title>,<text>探勝期酬昔所聞。盍簪今見意慇懃。他時宿賞三兄弟。此日風流四使君。罇酒若波情自倒。韶光如箭日將曛。莫牽世務催相別。舟子重來路不分。</text>
<title>攜李判官 馣 遊月城。追思全沙西 湜。</title>,<text>憶曾來擅此營權。白首重過歲幾遷。干水淸波東北練。五陵荒草一千年。醉花吟柳當時事。把酒論文卽日筵。知荷故人存舊意。更拚嘉會夕陽天。</text>
<title>登徵禮門</title>,<text>脩欄百曲與天齊。欺暑登臨拂彩霓。柏寺晩光連翠瓦。金臺暮景上丹梯。三年畫計隍先繕。六偉題辭鬼欲啼。樽酒一場從暮罷。遠遊何幸得提攜。沙西全公嘗重修。而命其子都事克恒作六偉文。</text>
<title>華山東閣。餞成新寧子久奉老西歸。</title>,<text>期到逢迎處。溪山萬竹邊。荷新紅吐焰。雨細白森天。傷別燭垂淚。消愁酒秉權。厭厭夜已曉。明日隔山川。</text>
<title>華山被龜山倅見邀</title>,<text>龜山太守好風流。遣得肩輿到縣樓。炎㥘箔凉還小力。不妨終夕穩觀矦。</text>
<title>仲秋月夜雲陰 二首</title>,<text>東風吹雨連三日。不見淸光似去年。卻訝吳斤與羿矢。盡傷蟾桂閉嬋姸。白鴈初飛蟬響休。壁蟲高語草螢流。蟾光此夜還孤望。獨把深盃倚高樓。</text>
<title>望秋山</title>,<text>錦繡初姸夜雨粧。籠山絡野媚新光。行人晩影山前遠。來鴈寒聲塞外長。搖落感懷今宋子。鬖髿鬢髮古潘郞。擬將杯酒酬佳節。還柰東籬菊未芳。</text>
<title>謾興 二首</title>,<text>好我蝸牛舍。兼容杜鷰巢。露凉穿舊裌。籬倒掇新茅。香稻催炊飯。金鱗更佐庖。月光當十五。誰與醉山醪。螢火穿園亂。虫聲近壁高。築場收稻粟。緣架落葡萄。陟圃鋤新菜。開籠點舊袍。已看秋事半。惟未宿松醪。</text>
<title>贈別申汝涉還務安</title>,<text>霜已侵君鬢。雪今盈我顚。榮枯何必問。去住只堪憐。把酒眞如夢。休官定幾年。西風欲分手。溪路立茫然。</text>
<title>與徐德固 恒 觀漁蘆谷臺下</title>,<text>臺上人非草滿空。臺前江闊水流東。達城雉堞興亡裏。挺峀雲烟聚散中。金鯽網時刁劈雪。玉霞傾處腋生風。醉餘落日平蕪路。敧帽歸來興不竆。</text>
<title>謝苞山使君金東溟道源 世濂○二首</title>,<text>天下稀珍出自荊。秦城論價本來輕。聖朝不曰應收寶。肯爲苞山借冦卿。孤鳳南飛枳棘叢。昏鴉驚散遠林空。穎川他日徵還後。黃閣應看第一公。</text>
<title>到昌原。主倅吳景虛將還榮川。</title>,<text>小白人歸日。大邱客至時。悲凉兄弟淚。深淺去留巵。城外三更枕。罇前一句詩。悤悤同惜別。空復望江湄。</text>
<title>次李一初 明憼 韻</title>,<text>春雪亂層霄。乾坤未寂寥。夢驚催竹響。琴冷撲牕飈。巷僕疑翻海。村嬌欲拾瑤。故園僵臥處。雙鬢卻蕭蕭。</text>
<title>過控鶴亭有感</title>,<text>憶曾亭下勝筵開。盛事如今歲幾廻。斜日不堪沿路過。爲憐頭白獨歸來。</text>
<title>謝鄕序堂設筵</title>,<text>鄕序堂成歲幾更。先人遺跡後人情。樽前不覺偏多感。雪裏蒼山只舊名。</text>
<title>到夏山</title>,<text>霜重春寒到夏山。老夫袖手怕衣單。巴山漸遠苞山近。回首沙村縹緲間。</text>
<title>孫兒時瓘三加。詩以戒之。</title>,<text>汝年已至成人道。人道於身次第行。莫把靑春輸浪過。六經勤向立揚程。</text>
<title>聞全有性過門</title>,<text>昔年山寺淸和日。翠滴樓中故舊情。聞說過門人不見。白頭空負憶同庚。</text>
<title>野火 二首</title>,<text>村民厭彼常平賦。盡棄軍資作火田。萬疊峯巒渾濯濯。山無滋潤絶流川。風驅烟火漲山原。天日收光咫尺昏。幾箇蒼松能得免。鶴巢無處可安存。</text>
<title>曉遣</title>,<text>風楹睡過穩。松室有餘閒。近阻親朋話。多違兄弟顔。籠雞稺婢懶。飯馬小奴頑。點撿難爲事。無言對碧山。</text>
<title>欲死鳥</title>,<text>何鳥何心欲死鳴。聲聲苦苦似多情。世間可死人無數。不聽死音長願生。</text>
<title>欲隱鳥</title>,<text>有鳥聲聲欲隱歸。其知色擧避危機。風波宦海多飜覆。林下何曾獨掩扉。</text>
<title>往開谷農舍</title>,<text>一鞭山峻極。九折路奇危。隱魅如呼客。懸猿欲墜枝。露深寒上鬢。雲重濕生髭。十里行非遠。三竿日已遲。</text>
<title>五月初吉。赴方臺。</title>,<text>臺榭重尋喜共攀。白雲山下碧松間。巖巒有待粧新貌。魚鳥多情識舊顔。只怕深罇還臥席。不嫌斜日已銜山。馬行芳草靑茵路。興盡歸來未等閒。</text>
<title>晩起</title>,<text>懶出門庭對碧山。日披詩卷破愁顔。飯牛土塌酣餘睡。兒報朝暾已五竿。</text>
<title>遣懷</title>,<text>柴扉獨掩絶相從。家食前銜郡守儂。白日昭昭天萬里。靑山匝匝路千重。秦川夢隔歸雲遠。楚峽年多鬢雪封。聞道仙槎從海泛。日邊消息若爲逢。</text>
<title>方臺詠興 二首</title>,<text>樹老圍壇匝。陰深謝日熏。鳥驚棊落局。魚聽鼓穿雲。金液盃相勸。銀絲手自分。江天此興味。休與俗人聞。巖榭從天祕。神仙本此居。下臨疑失地。移步欲凌虛。機斷不驚鳥。波明可數魚。同來儘道骨。登陟未趑趄。</text>
<title>劒巖舊居見梅</title>,<text>荊棘烏衣巷口生。荒墟猶綻兩三英。淸香暗入春杯動。似慰江南舊主情。</text>
<title>夏寒亭卽事</title>,<text>雨餘炎重草連天。鸎鷰爭啼又近蟬。樵逕虎逢驚僕說。罶灘魚上喜隣傳。塵生殘局棊囊括。風動新詩筆興顚。日日家居無好况。綠楊何處酒旗懸。</text>
<title>過月影臺</title>,<text>金柱涵波影亘臺。千秋名勝說今來。崔仙去日桑應種。不識昆明幾劫灰。</text>
<title>臨發劒溪</title>,<text>宋玉臨江有舊隣。柳橋還見贈枝人。春山客去雲千里。雪墅僧來月一輪。來歲方期梅與托。暮年幽抱竹爲親。人情晩境同狐首。提挈應須渡道津。</text>
<title>蝶蜂</title>,<text>白蝶舞衫廻轉巧。黃蜂喧路去來忙。可憐花盡蟬鳴歇。爾箇風流亦不長。</text>
<title>聞蟬</title>,<text>午炎晴轉樹陰稠。勞費淸聲送不休。莫向漢宮鳴盡日。秋風黃葉至今愁。</text>
<title>霖雨</title>,<text>久旱禾莖爍。遲霖麥穗枯。泥深愁汲婢。溪漲懶鋤奴。扉外來人斷。窻前睡枕孤。端憂坐盡夕。誰與共傾壺。</text>
<title>櫻桃</title>,<text>漢帝獻原誠孝大。鄭君名樂品題高。至今呑得閒人口。衆果爭嘲祇自勞。</text>
<title>飮夏寒亭</title>,<text>端陽此日吾初度。七十年來每把杯。諸子縱無齊獻壽。弟兄相與醉徘徊。</text>
<title>歎老</title>,<text>如今點檢松林老。衰狀居然逐歲催。白翳著眸難拭去。墨光渾紙未看來。人相逢處名先忘。馬欲騎時背已摧。只有少年能解意。日三呼酒不勝杯。</text>
<title>贈李秀卿</title>,<text>蚊水三千弱。鰲山十二巫。猿啼巴峽苦。鴈過上林呼。聽雨攀靑柳。投盃望綠蕪。他時兩白髮。何處倒深壺。</text>
<title>夏寒亭</title>,<text>一樹平岡特地占。童童翠蓋聳觀瞻。隆陽熏座元生爽。細雨飛空不見霑。蟬抱高枝知所止。鸎尋接葉喜無炎。况當把酒看書處。斜日蒼山景物兼。</text>
<title>端午鞦韆</title>,<text>綠樹陰中引綵繩。三三五五鬪先登。笑他當日深宮戲。流與村閭好事終。</text>
<title>兄弟對酌</title>,<text>乘興相攜上夏寒。雨後雲容解駁間。琴湖安否今朝至。花府文書幾日閒。萬事樽前惟白髮。百年身外只靑山。諸君款勸深杯倒。醉興須看暈滿顔。</text>
<title>次孫幾道韻</title>,<text>南星炯炯八旬年。黃洞靑雲白鶴眠。寒疾此來添客裏。瓊章空照月明天。</text>
<title>看松</title>,<text>家南家北滿靑松。日夜波濤湧碧峯。當戶聽來滄海近。出門看去翠雲濃。茯苓根下應成藥。風雨枝間不受封。老子晩年何所癖。倚軒長對歲寒容。</text>
<title>輓金汝祥 夢麒</title>,<text>同庚同志又同鄕。晩歲懽遊廿載强。樽酒對時偏勸滿。鵠候開處每爭臧。百年共擬看鮐背。五日誰知卽蟻床。衰病未成臨穴哭。短章題罷淚盈眶。</text>
<title>歎金虜稱僭號 丙子十二月。虜方大擧入冦。遣使來脅。一國騷亂奔避。未有一邑人倡義先赴者。遂憤激。詩以自誓。</title>,<text>金虜凶頑自肆然。悖言來脅侮蒼天。不知東海深何許。峽裏寧無魯仲連。</text>
<title>北援兵抄發。列郡騷擾有感。</title>,<text>七十百人遼左赴。三千又向摩天過。海賊情形亦叵測。此間憂念更如何。</text>
<title>憇埜城知品院</title>,<text>晩過知品院。山水雨餘奇。客子惟耽景。韶華爲倩詩。鶯穿林送語。松拂澗垂枝。僮僕皺眉告。前川五十危。</text>
<title>自警</title>,<text>仁吾所必則。禮亦爲當行。賢聖同歸訓。學之不已成。</text>
<title>聞諸益遊周房</title>,<text>秀嶂奇巒萬疊邊。白雲晴靄一團天。訪仙高步龍來護。絶俗淸襟鶴見憐。僧向茶鐺隨月煑。客還蘿逕御風翩。明朝洞外還塵土。卻恐閒蹤更世牽。</text>
<title>會望雲亭遺墟有感</title>,<text>吾兄弟與知心友。攜上先人昔日臺。一世風流何處在。百年雲物至今來。天工好送銀燈出。坐客休嫌玉斝催。勝景政宜詩句拾。不才羞我等閒廻。</text>
<title>與李秀卿，李公直，閔汶叟。遊甘隱寺。</title>,<text>甘隱溪邊好。來遊謝世紛。玉峯明返照。芝峀出閒雲。爽借柳陰重。歡須酒力醺。洞名非偶爾。棲息我同君。</text>
<title>偶題</title>,<text>曾擬功名骨。今成老大男。韋郞詩晩學。鄭叟酒竆耽。天遠心懸北。書遲鴈絶南。松簷凉有地。終日著眠酣。</text>
<title>煮蕨彌勒川上</title>,<text>煮蕨淸溪上。佳辰興味新。花殘枝謝艶。草合野鋪茵。探勝宜今日。偸閒有故人。罇前白首老。醉裏葛天民。</text>
<title>重建雙溪亭。復次開字韻。</title>,<text>攜上亭臺一笑開。昔人遊賞屬今廻。不妨從遂菟裘計。臥保餘年謝往來。</text>
<title>訪烏川倅吳景虛。仍遊吾魚寺。</title>,<text>飛錫恒沙谷。重修古寺閒。雙崖開十丈。一閣駕三間。夜雨溪波闊。朝嵐洞戶關。留連賴舊識。數日懶催還。</text>
<title>留別吳使君</title>,<text>海外相逢日。天涯作別時。路從三峽遠。燈照五更遲。欲去猶呼酒。臨分且覓詩。艱危難再合。重到夢爲期。</text>
<title>輓申汝止 柁</title>,<text>我哀斯友逝。非爲惜浮生。丹鳳元來瑞。白眉最是英。懷凌松桂凜。心暎水晶淸。早服趨庭訓。將揚立世名。洛城曾見志。鄕曲久欽聲。自擬平生敬。相忘老少形。天心終莫測。人事去難評。夢覺靑春日。樓成白玉京。閨凰悲冀饁。堂鶴喪商明。兄弟奔原濕。芝蘭滿戶庭。人間餘白首。嶺外失靑萍。悵望題哀挽。空多涕淚橫。</text>
<title>奉呈月城尹鄭衛道 文翼</title>,<text>落落休休世未看。薄雲高義擅長安。彈琴大府民心悅。仗節孤城賊膽寒。犬豕窟中樞密富。瘴炎鄕外侍郞韓。當今更有斯人否。何幸吾生得賜顔。</text>
<title>同府尹登鳳凰臺</title>,<text>桑葉新柔麥未抽。故都春意入蒼茫。千年有跡亭臺屼。三姓無憑草樹荒。幾箇英雄如過鳥。許多人事等亡羊。途竆猥飽明公賜。登眺頻催倒羽觴。</text>
<title>至月見盆梅悵吟二首 鄭尹歸時贈一枝梅。以寓相戀之情。</title>,<text>盆中一朵鶴軒來。人去梅存恨不裁。是知暖氣先春至。自遣芳魂未臘廻。燈下暗香浮滿座。風前疎影落添杯。共君欲話相思苦。誰送淸樽半夜開。月中疎影兩相宜。時送淸香入酒巵。嶺外無緣逢驛使。一枝何處寄相思。</text>
<title>披閱先考日錄有感 二首</title>,<text>行年事蹟記無餘。奉玩如今淚滿裾。小子衰齡兼性懶。不堪隨處續遺書。相去巴鄕五日程。覲行三度一年間。若非誠孝天無極。那得源源此往還。</text>
<title>月城訪李 瑩</title>,<text>故國千年後。新秋八月分。營門曾仗劒。樽酒更論文。遇合人情見。遷違世事紛。白頭行役苦。明日又穿雲。</text>
<title>吟呈李秀卿</title>,<text>昔疾三年苦。新春一席閒。微風來北牖。細雨過前山。慰話親朋義。懽情子弟顔。老夫先大醉。歌罷夜深還。</text>
<title>春到湖村。還向靑鳧。</title>,<text>北峽家何許。南湖客欲旋。愁多杯懶把。夜短夢難圓。故國離筵外。兒孫別路邊。行期正好節。芳草落花天。</text>
<title>東溪亭。次朴子龍 羾衢 韻。</title>,<text>來臥江山靜。安身卽我家。只思終過此。不識更之何。牕外聽流水。床頭滴晩霞。老夫詩久廢。風景亦難哦。</text>
<title>雨後步出東溪</title>,<text>霾收見白日。雲捲對靑山。攜杖松門外。觀魚柳渚間。來徐風覺爽。飛倦鳥知還。箇裏多淸味。身餘付等閒。</text>
<title>聞大行大妃殿昇遐感吟</title>,<text>鼎水龍騰寶座空。獻箴無復拜重瞳。膝前切痛喬桐窖。身上深冤慶福宮。聖孝庶幾天爲報。臣民何意祿還竆。凉生古殿香烟盡。聖德猶敎續國風。</text>
<title>南鴈</title>,<text>秋風吹急塞雲長。天外南來鴈幾行。禽鳥尙能知就暖。世間何况有炎凉。</text>
<title>贈李寬夫 民宬 而壯 民寏</title>,<text>金山黛色千層峙。冰壑明波萬折流。淑氣百年滋毓久。碧松園裏鵠雙留。</text>
<title>李而壯築獻谷梁渠。與弟景一，景行往訪。二首</title>,<text>閒曠曾無主。開治會有時。梁渠天地設。功事鬼神資。赤壁層圍畫。靑山黛列帷。從今高臥處。樽酒日追隨。乘秋遊勝景。臨水又穿巒。魚跡來千里。猿聲自萬山。風光尙留待。時序幾回還。樹下頻移席。淸風爽拂顔。</text>
<title>紫巖訪李而壯</title>,<text>秋雨千峯過。江波一夜肥。靑罇開晩席。白首帶殘暉。多喜卜居穩。何嫌與世違。黃昏醉去路。無數草螢飛。</text>
<title>次讚慶樓程字韻</title>,<text>紅樹丹崖暎川程。人度依然畫裏行。咏入江山詩興富。坐來樓閣酒缸盈。棊枰幾遣看時事。蟬翼終敎薄宦情。誰借名區餘一片。晩年幽計許同成。</text>
<title>聞竹牖先生除本府倅</title>,<text>白鶴靑雲擅勝觀。先賢遺句吐淸肝。如今喜見來閒僻。况復妻兒日問安。</text>
<title>讚慶樓。餞朴矦而章。二首</title>,<text>䨓封百里聖恩深。閒僻堪除老病侵。憂國一生曾白髮。戀君三載尙丹心。峽鄕遺愛歌桑麥。洛水歸裝有鶴琴。卜築漁川還得直。他時杖屨許相尋。淮陽汲臥病。單父宓橫琴。庭有春馴雉。人無夜遺金。黃瓜落穎水。皁蓋去山陰。相送秋風路。攀車不盡心。</text>
<title>登雙溪亭</title>,<text>秋後登臨眼忽通。寒烟衰草夕陽風。臺前惟有雙流水。往事悠悠嗚咽中。</text>
<title>送別訒齋崔季昇 晛</title>,<text>峽裏年將盡。門前客欲行。白頭今面目。靑眼舊心情。山雨兼風過。溪波帶日明。相逢樽有酒。莫遣更催程。</text>
<title>永陽東閣卽事</title>,<text>誰遣官僮喚睡迷。暮天光景覺來悽。小池霜後荷無藕。疎竹風前鳥未棲。落日紫輝雲際沒。遠山蒼色眼中低。此間幽抱聊堪咏。玆郡東軒最可題。</text>
<title>龜鶴軒除夜。呈竹牖先生。</title>,<text>送歲靑松館。迎春白雪餘。香知梅眼綻。色見柳眉舒。景履隨陽長。沈痾共夜除。尊筵更有喜。千里看來書。時司諫，校理兄弟遊洛書至。</text>
<title>次龜城倅趙玄洲 纘韓 韻</title>,<text>何處遊蹤等轉蓬。一年人事夢俱空。誰將半幅龜臺句。遣我悲凉此夜中。時龜臺金柏巖令公下世原韻及此故云。</text>
<title>寓松亭村舍</title>,<text>自從移寓半年餘。辛苦那堪事事疎。酒性不隨爲客减。詩情肯與抱痾除。老妻每喜隣來菜。稺子常窺或遺魚。永日悲歌長鋏曲。劒溪風味夢歸歟。</text>
<title>雨中桃杏</title>,<text>桃杏花開爛熳同。柰何風雨一場中。天公識我春無興。落盡前村萬樹紅。</text>
<title>竹牖吳先生輓 二首</title>,<text>身上都膺五福綏。爲公還慰不爲悲。誠輸白首封章日。志見靑丘纂史時。裕後素言忠與孝。傳家遺業禮兼詩。筭來人世肩誰並。行路從看淚峴碑。恩許名區成一會。妻兒當日喜提攜。只知重臥同眠鶴。誰料沈痾忽夢雞。無復餘生承舊敎。不堪哀淚灑前溪。匡山萬里魂相憶。應向新阡獨自悽。</text>
<title>過竹牖新阡</title>,<text>新阡哭罷下山西。雨灑風飛去路迷。回首舊遊今一夢。林泉從此帶深悽。</text>
<title>達城鄕射堂。與孫 起業，徐 思健 共話。</title>,<text>秋來風雨地。遠客未愁開。忽對情樽滿。那堪勝節廻。坐因簷月久。詩借壁燈裁。自是朋知好。何嫌更上臺。</text>
<title>湖村精舍。與孫希魯 處約，蔡吉仲占句。</title>,<text>湖村少長共淸遊。爲樂三朝勝事優。人世埋憂知有地。更攜餘醉上高樓。</text>
<title>寄孫提督季進 遴</title>,<text>新川流水過高臺。不見波頭尺鯉來。自恨白頭緣此阻。淸秋空負好樽開。</text>
<title>次孫希魯韻</title>,<text>中宵行雨過江臺。濕盡蘿衣更喚杯。共折西風橋上柳。可堪含笑約重來。</text>
<title>奉贈徐德固席上</title>,<text>四座淸秋勝宴開。夕陽明處綺筵廻。客來獨醉黃昏路。遙向伊川意未裁。伊川有樂齋精舍</text>
<title>寄孫希魯</title>,<text>聞道君從昨日廻。湖村江閣久徘徊。行雲不逐遊人散。來往前山一片臺。</text>
<title>送田靈山汝化 時雨 歸統營</title>,<text>逢君風雨達城秋。顔面驚看各白頭。轉抱離懷何處苦。月明人在庾公樓。</text>
<title>九月有李景祺之變。余與討捕使趙 纘韓，左兵使李 時英 追捕。</title>,<text>二百年來聖世民。紛紛何意著黃巾。卽今數郡腰刀劒。庶見治繩渤海臣。</text>
<title>與景行同醉景一家</title>,<text>父母堂猶在。兄弟席忽團。眼泫風樹淚。情倒酒杯懽。歸莫傍人促。行當過友看。馬陵新歲月。相與夜同闌。</text>
<title>歷拜朴矦龍潭于漁川。兼叙朴子龍，韓汝泂。二首</title>,<text>從古名區各有緣。碩人新搆兩三椽。江波日夜期朝海。山岳東南問揷天。四節勝看輸几案。一生閒趣寄詩篇。春廻見許門前拜。蘿幌松楹白鶴眠。一區山水自淸奇。晩境棲遲樂有時。不是昔賢高躅在。斯人焉得取於斯。漁川，眞城界頗幽絶。縣人判書趙公庸搆亭於此。令公愛慕焉。瓜歸之際。留子若壻。公獨歸高陽。及其末年。來棲于此。</text>
<title>花府南門外銅柱</title>,<text>神扶鬼護幾千年。擺雨排風獨屹然。等是遼陽華表柱。世人誰見鶴來翩。</text>
<title>過映湖樓舊墟</title>,<text>來往樓前路。居然客思饒。迹留三大字。年紀半千朝。今古寒波逝。興亡落日遙。行人那識意。渡口謾招招。</text>
<title>燕子院</title>,<text>燕子樓成歲。誰爲費此功。飛甍棲紫靄。虛檻入靑空。日許千人過。時看萬馬通。頑然彼石像。何事亦其中。</text>
<title>襄陽。聞林德龍伽倻曲。</title>,<text>十二絃中十二音。今人誰識古人心。許君橫抱隨吾去。共入倻山學士尋。</text>
<title>永陽客舍。敬次圃隱鄭先生板上韻。</title>,<text>雙旌一馬嶺程回。形勝重輸舊眼開。天北數聲春鴈去。牕前一樹夜香來。昔年太守同臨閣。今日參軍獨把杯。簷月壁詩光並皎。不堪吟罷久徘徊。</text>
<title>午憇植松亭</title>,<text>漠漠平郊一水邊。廚人來報晝炊烟。坐看春意乾坤滿。識得天分造化權。</text>
<title>淸和偶吟</title>,<text>風雨三春不出門。晩來登眺倚松軒。白梨紅杏遍山郭。玄鳥黃鶯亂水村。時物遞新看造化。歲華依舊老乾坤。斜陽忽與隣交飮。醒後人言倒兩罇。</text>
<title>達城途中</title>,<text>南去行裝問幾巡。淸和又此倦遊身。落花在水魚吹錦。芳草連程馬步茵。燕語巧能驚夢易。鶯歌滑得喚愁新。眼中盡是多情物。十二時間摠惱人。</text>
<title>過金監察彥弘 大寬 舊居</title>,<text>楡關魂返幾千里。人事如今忽已非。惟有林亭依舊處。白頭行客淚空揮。公赴北幕客逝。櫬還葬於故居故云。</text>
<title>輓徐德固</title>,<text>華閥三韓說達城。忝親門戶世推榮。龍驤海上聲初振。雞割雲南政未成。伊水祇今歸寂寞。巴山從此獨崢嶸。病深題挽空垂淚。欲語還慙語不明。</text>
<title>登鄭養直枕流亭</title>,<text>十里南村路。衝泥馬倦行。波生魚路闊。雨歇燕飛輕。古樹繁陰蔽。深樽落日傾。頻坐此亭上。多見主人情。</text>
<title>次孫希魯韻</title>,<text>煩君莫恨家貧乏。仁可居安義可由。五樹梅兄百竿竹。一罇猶足對淸秋。</text>
<title>與徐 思邈，思進 奉餞李府伯 𤍿</title>,<text>好辦淸秋話。孤亭大野間。晴嵐生挺峀。斜日下砧山。沙上甁全臥。城中客始還。滿堂新月夜。高枕有餘閒。</text>
<title>過金順甫淸軒</title>,<text>植松亭畔架茅軒。幾許來過對一樽。從此峽門深萬疊。相逢猶有夢中魂。</text>
<title>送舍弟景望之檜原</title>,<text>舍弟又歸去。吾兄再見之。珠堂把酒夜。月浦泛舟時。應念靑油客。遙憐白髮姿。韶華空過盡。南國政相思。</text>
<title>送蔣同樞君佐赴關西體府中營</title>,<text>歲暮長途雪滿空。天寒何事別悤悤。二年西塞風霜裏。雙鬢南金雨露中。男子平生忠與孝。丈夫今日劒幷弓。定知一箭旄頭落。獻馘行看魯泮宮。</text>
<title>曉雪</title>,<text>曉來新雪壓西東。溪柳山松一樣中。坐待數竿陽照處。漸看蒼色獨凌空。</text>
<title>立春有感</title>,<text>歲盡竆山內。春廻臘月强。門牕題壽福。場圃祝禾穰。水草初抽葉。盆梅已動香。喜看新物色。催把送年觴。</text>
<title>贈蔡英仲 挺俊 遊方臺</title>,<text>東頭高閣入中天。靈境今看得主賢。洲渚露眸冰始泮。林巒洗貌雪初姸。江山不有來佳客。風景何能擅勝權。君去莫煩傳世耳。桃源終古更難緣。</text>
<title>鄕校明倫堂落宴。與府伯共懽。</title>,<text>淸謹慈祥我夙聞。更推誠意奬斯文。一朝輪奐黌堂美。千載藏修士子欣。霽色暎添山雪媚。光風搖入酒盃薰。賢矦去後無竆思。留與諸生萬口云。</text>
<title>次申順夫臨別韻</title>,<text>逢場一飮至扶頭。欲發還爲此日留。莫怪相看成白首。世間憂患幾春秋。</text>
<title>夏日偶詠</title>,<text>草堂霖雨漏重茅。暑氣熏蒸蔽樹梢。柳茁新枝魚可貫。荷舒嫰葉飯宜包。靑山綠水身多適。白首紅塵夢久拋。聞說關西猶警急。秋風無復劒抽鞘。</text>
<title>許矦遞歸。未得往餞。詩以替謝。</title>,<text>君矦早譽筆如杠。千百騷壇坐受降。穿葉養拳人第一。贏絞秋手世無雙。三年單父琴中宓。十日牟陽醉裏龐。誰料卽成鴻鷰別。摻裾孤負倒離缸。</text>
<title>送許秀才 㯙 之洛</title>,<text>荀龍誇自古。嵆鶴對無今。路出名區返。罇開秀閣陰。逢迎纔姓字。分散忽商參。我行曾料外。人事不如心。</text>
<title>輓孫幾道</title>,<text>世推江左甲。人擅達城名。業早東溪授。身終泗水行。容儀超叔季。氣宇闊滄溟。望播儒林重。文高藝苑傾。時違才不展。命薄運難亨。痛切春萱落。欣深萼棣榮。園林黃洞邃。身世白雲扃。素髮垂肩颯。丹霞映面明。奉先從禮法。蓋世邁豪英。知我無如仲。隨肩不計齡。龍蛇忽旁午。風雨各添丁。故舊當時盡。松筠此日貞。人知王武庫。公謂謝宣城。把酒湖村舍。臨流小有亭。芙蓉羅氏澤。明月庾公營。幾欲催前席。頻驚許倒觥。城西曾淹滯。藤面隔琪瓊。雞罷黃臺夢。樓成白玉京。贈詩床上積。來札篋中盈。塵滿遺書褾。香消舊酒甁。猶餘黑髮弟。已矣白頭兄。峽畹留殘蕙。湖波泛獨萍。秋風多老病。䪥露獨歸旌。徐酒綿難漬。宋題淚自橫。</text>
<title>寄贈咸安諸友</title>,<text>楚峽人多病。巴鄕路自遙。秋風已昨夕。明月政今宵。鴈陣天邊整。虫聲壁下驕。何時更煎燭。卻話雨梅朝。</text>
<title>送兒咸世歸苞山</title>,<text>臘中來覲仲春歸。政是黃梅花欲飛。爾去三兄相見話。倚閭何柰獨依依。</text>
<title>淸明雨</title>,<text>節到淸明雨滿天。金臺山下馬難前。天憐千載綿山死。故濕靑楓不起烟。</text>
<title>雜詠</title>,<text>七十光陰一響䨓。幾看春色等閒來。黃梅谷口花初發。綠柳溪頭絮欲堆。耳外莫喧多少事。手中宜把淺深杯。衰年况復交遊絶。門上誰題鳳字廻。</text>
<title>催花雨</title>,<text>誰遣春寒此太猜。水村山郭未花開。雨師忽施東君令。萬紫千紅一夜催。</text>
<title>落花風</title>,<text>千村萬落爛熳中。白帷紅幕匝西東。如何風伯猜還甚。片片飛泥綠滿叢。</text>
<title>劒溪</title>,<text>劒溪從古是吾家。形勝南中孰此加。晩境憶歸聊作號。臥遊無日不三巴。</text>
<title>松竹 二首</title>,<text>蒼髥老榦獨凌空。幾閱嚴霜與雪風。高節歲寒誰作伴。白頭人臥鶴眠同。簇簇靑竿直幾尋。風來戛玉月篩金。移床小塢敧烏帽。徙倚悠然歲暮心。</text>
<title>靑鳧八詠</title>,<text>蒼松翠柏鬱佳城。瑞氣蔥籠日下明。聖子神孫長繼述。金枝玉葉幾豪英。是知化內由基業。不獨居中自太平。白首鄕民年七十。忝登三復讚華名。右讚慶樓慳祕須知造物情。層崖削立帶江淸。何年禹斧翻䨓電。幾手龍眠巧粉屛。檻外奇觀輸眼目。樽前佳詠入丹靑。最憐松鶴宵無伴。孤送寒聲趁月明。右城隍堂巖腰幾歲此蟠龍。變化當年迹不空。露鬣應將騰白日。潛身安得久幽宮。驟雲暝過田逢雨。怒浪飜來檻撼風。試與邦人詳舊語。俯臨奇怪古今同。右蟠龍巖移縣如今歲自遙。榮枯草木幾枝條。月中誰見歸來鶴。雲裏空傳過去喬。村落二三茅覆舍。松杉千百葉成䙅。遊人尙不知沿革。興廢看時謾起嘲。右松生縣流峙關闌自複重。層巒絶壁紫霞濃。松楸滿眼森谿上。楣檻驚翬聳水東。靈境至今眞勝槩。淸遊從古儘豪雄。主人晩世多仙福。時與衰翁樂事同。右方臺峻嶽危巒露骨奇。羅王何代作城基。水巖萬仞從天俯。甑壁千層特地圍。笙鶴半空來子晉。仙遊長日主安期。詩人爭說同楓岳。登陟渾忘著腳危。右周房聖降當年自碧霄。至今遺事有邦謠。月明夜壑銀輝散。雨過春岡藥蔓饒。紫岳鎭方長閱世。翠松棲鶴幾經朝。使君從古應仙福。名與山光迥出標。右放光山噴雪飛珠勢凜然。淸潭奇絶俯難緣。若非九萬傾河漢。疑是三千倒海川。圭璧卒時偏浹洽。屐筇遊處至留連。潛龍從古應如此。歲旱靑民獨有年。右落淵</text>
<title>遊落淵。更步前韻。</title>,<text>劃開元氣自天然。應是洪鑪造化緣。鼃黽遁藏淸作窟。玉珠飛瀉匯爲川。䨓聲上下乾坤吼。雲氣東西晝夜連。奇怪千秋爭說怕。試臨吾不㥘衰年。</text>
<title>暮春 二首</title>,<text>佳期自與春期逝。洞裏蕭條好事空。吾弟抱憂吾亦病。何時拋卻對罇同。憂人憂與樂人樂。憂日常多樂日無。况此身憂憂在國。何時可樂忘憂虞。</text>
<title>與鄭君吉養直伯珍。遊普賢寺。</title>,<text>招提行逕政逢春。綠樹黃梅澗水新。老子重來今七十。勝遊元計幾廻巡。</text>
<title>憶方臺</title>,<text>臺中風景已春歸。攜手登臨計轉非。嫰綠殘紅期欲逝。一年身是負芳菲。</text>
<title>有懷吳昌原景虛</title>,<text>五斗雖纏七尺軀。田園爭柰日荒蕪。王公豈是空看笏。張子何曾只憶鱸。巴峽月明鵑獨叫。楚天春盡鴈相呼。幾時春雨殘燈夜。靑眼黃眉對酒壚。</text>
<title>流鸎</title>,<text>流鸎飄蕩片金忙。碧樹千聲白日長。夏到秋歸亦何意。隨時還似識行藏。</text>
<title>送李 友枏</title>,<text>松林雨裏相看面。柳嶺雲中獨去人。浮世悲歡知若此。不須離合更沾巾。</text>
<title>叔父松亭處士公輓</title>,<text>飛黃鳥於異邦兮。兵塵兮隔千里。暎白首於鄕關兮。歸來兮今五載。溪山風月兮依舊兮。聊以樂乎餘生。猶子之自固州來兮。期永侍乎門庭。皇天之不假命兮。雞夢三更兮忽驚。庭蘭閨玉兮。攀號莫及兮。孑孑孤凰兮何若。承顔奉觴兮。已不可復兮。天地茫茫兮嗟我姪。日月逾邁兮。幽明異途兮。靈啓行兮安適。龍華山兮洛水西。謇將封兮馬鬣。吉日兮良辰兮。載靈駕兮駸駸。晨轀戾至兮解鳳兮。曉蓋飛翻兮俄金。閒山庭兮寢日兮。深隧路兮抽陰。六十人間兮何事。三尺土兮白楊新。不幸幸兮樂彼水兮。上連乎月波烏津。其東兮有此新阡。云我先祖兮先君。魂如水兮無處不到兮。溯洄從之兮不泯。飢寒困竆兮問及兮。猶兒應以報兮靈所知。永言潛思兮至此兮。夢歟眞歟。眼中刑儀。腸摧心折兮了不盡。一曲哀輓兮。萬古長辭。</text>
<title>東溪亭 歲戊午搆亭於東溪。扁以思親戀君。</title>,<text>一練淸溪近郭東。數椽來抱曲流中。爲從初出前峯旭。試始芒鞋到日竆。</text>
<title>思親堂</title>,<text>欲孝如今更孰因。我生於世一竆人。手攀桑梓思何及。目接羹牆慕益新。盤上縱優曾酒肉。堂中柰欠老昏晨。茫茫九地無消息。寸草空懷六十春。</text>
<title>戀君軒</title>,<text>生三死一地天經。衣祿絲毫聖賜榮。鬢白已緣時亂瘼。心丹寧間爵卑輕。自同衆宿環辰拱。政似孤葵向日傾。瞻戀老懷何處見。此軒終始有平生。</text>
<title>登望辰樓</title>,<text>倚劒高樓望北辰。碧雲開處眼長新。衆星此夜同環拱。誰識思君萬里臣。</text>
<title>盆中枯菊</title>,<text>雖免風霜虐。還嫌雨露空。寒深歲已暮。憔悴客還同。</text>
<title>歷拜申順夫。新安守金而和 中淸 適來留叙。</title>,<text>鵠嶺銜西日。龜村已仲春。晩籬嘶五馬。淸榻坐三人。輝暎看君鬂。衰遲有此身。通宵輸舊意。一一任天眞。</text>
<title>立巖懷鄭洗馬 四震</title>,<text>朝辭安德縣。午憇竹長川。立石猶千丈。高人已九泉。山林帶寂寞。行路起悲憐。今日西州客。經過隔幾年。</text>
<title>訪杞溪李高靈 應男</title>,<text>卸鞍籬下逕。開席戶前場。苦說經家患。驚憐滿鬢霜。共看明隱月。暫把淺深觴。耿耿通宵坐。不堪愁緖長。</text>
<title>月城鄕射堂。次板上李相公 時發 韻。</title>,<text>韶光駘蕩總新愁。斗覺光陰客路流。壯固山河周疊好。繁華風物寂寞收。新開樓觀烟花裏。舊築城臺隴畝頭。頃使蠻夷恣蹴踏。至今吾輩抱深羞。</text>
<title>登利見臺</title>,<text>東海曾聞有此臺。偶然今上久徘徊。當時利見驚前代。曠世神功被後來。天際紅輪金闕湧。風頭白浪雪山堆。荒墟草合垂朝露。懶擧行鞍趁晩廻。</text>
<title>訪姨弟孫汝唯 魯</title>,<text>相逢白首爾吾憐。更喜才名得鄭賢。十里波濤來海外。千年形勝列簷前。羈懷款入三盃瀉。旅枕還將五夜連。明日峽程從此發。暮雲春樹政悽然。鄭好仁乃其女壻故云</text>
<title>椒泉贈申汝涉</title>,<text>劈出溪中石。分橫左右邊。珠跳班尺過。味烈越椒然。肯厭寒多逼。爭希病小痊。晩來農雨下。還慰有民天。</text>
<title>與全鳴山君輔共飮</title>,<text>庾府淹留幾度旬。梅花已落柳枝春。一罇風雨今宵話。總是思歸白髮人。</text>
<title>方壺。次舍弟景行。遵道</title>,<text>景隨新搆一分增。徙倚胷襟倍爽澄。贒弟有年輸計畫。工人不日罄才能。最宜白月明輝散。况復蒼崖暝色層。誰識此間無限興。諸君今夕始同登。</text>
<title>臨淸閣。訪李參議器成。遲</title>,<text>從古林亭擅勝新。至今高臥世傳人。千山簇裏隣雄府。二水交頭俯大津。瑤瑟玉笙張勝曲。華堂綺席列嘉賓。平生自有候門樂。何必緱峯羨子眞。</text>
<title>七夕</title>,<text>溪畔西牕夕照流。醉餘推枕試擡頭。干戈尙苦三年戰。天地今驚一葉秋。幾處高樓拚勝會。自憐孤榻伴竆愁。天時人事殊今古。强把深杯瀉此憂。</text>
<title>見尹監司 調元 於慶山謫所。密陽倅申景珍，省峴丞權 濬 亦來。</title>,<text>此日逢迎總不期。卽看肝膽舊相知。將軍顧眄風生劒。老相悲凉淚滴巵。身壓玉山偏勸酒。罰依金谷强裁詩。明朝別路連竆峽。故故言長夜漏遲。</text>
<title>贈全君輔</title>,<text>天地搶攘日。壃埸戰陣秋。愁看點送苦。不絶哭聲啾。悔禍天心切。懲前廟筭優。兵今回舊壯。人復借前籌。擬擧焚舟役。將湔緤帥羞。三軍氣更倍。九伐勢何憂。顧我雙溪占。多君二水遊。非無靡盬志。誰遣不才收。楊柳長生肘。蓬絲欲滿頭。身雖衰謝類。心尙丈夫儔。進退隨儕旅。天時及畝疇。行裝又北路。魂夢政南州。</text>
<title>次全君輔韻</title>,<text>湖上春歸盡。山中客去遲。白頭搔未已。萬事更支頤。</text>
<title>沙村新搆有感</title>,<text>西峴營茅舍。東溪建瓦家。沙村又新搆。此後更移何。</text>
<title>過靑里。拈雙字韻呈李叔平。</title>,<text>一村幽邃拓閒窻。十里前山帶洛江。庭下瑞翔阿鳳五。席間珍峙楚珩雙。參天松檜留春色。戛玉泉池奏夜腔。苦短春宵羇夢罷。曉鞭催著渡南矼。</text>
<title>哭寒岡鄭先生几筵。歸路感吟。</title>,<text>三旬始出城西路。郊外風光已暮春。白首歸來擡眼處。高山流水挹精神。</text>
<title>瀟湘八景</title>,<text>茫茫鋪白雪。點點下靑天。於止能知止。羣飛得自然。長沙落鴈一鴈遙天夕。孤舟極浦秋。風開烟割處。人倚夕陽樓。遠浦歸帆雨過蒼梧上。蕭蕭斑竹叢。千年鼓瑟恨。寒響共飄風。瀟湘夜雨秋天初霽後。遍照汨𤄷源。皎色與忠魂。魚龍不敢呑。洞庭秋月隨時多變態。朝暮卷而舒。凉滿鉤簾後。晴生霽雨餘。山市晴嵐招提在翠微。烟逕歸僧杖。遠客掉孤舟。隔雲三兩響。烟寺暮鐘遠天紅欲斂。翠黛忽徑山。江上歸漁父。炊烟蘆葦間。漁村落照漠漠江天暝。輕盈意自驕。一竿簑笠老。閒倚欲歸橈。江天暮雪</text>
<title>餞通信使金道源赴日本</title>,<text>忠信行蠻道積躳。敢忘平昔讀書功。獨將漢節歸蘇子。專對遼城得富公。出沒魚龍萬里海。顚危行色一帆風。高秋八月偏愁苦。殊異張槎上碧空。</text>
<title>記聞</title>,<text>皇天禍欲悔。金虜勢將降。御史方淹節。將軍已渡江。點行諸衆士。奔命我偏邦。直走能如臏。可擒樹下龐。</text>
<title>棲鳥</title>,<text>棲禽寧少一枝安。底事爭喧數行間。何似終年靡室客。歸期未定意千般。</text>
<title>輓洪警甫 鐸</title>,<text>天奪斯人速。堪嗟命矣夫。幾年沈疾病。今日哭江湖。共我追隨歲。欽君謹愼儒。龍蛇分地角。鴻鴈散天衢。淚下楊朱路。聲呑步兵途。未隨鴨水御。還佩玉山符。死喪渺消息。音容隔有無。歸鄕終有日。夙計已成圖。頃對南城面。仍傾北海壺。沈痾憐一臥。衰淚下雙鬚。離別年何許。幽明路已殊。終年爲遠客。靡室異前吾。綿未漬徐酒。阡難繫范駒。山公今有未。何處托嵆孤。</text>
<title>輓洪警甫 代人作</title>,<text>鄕關零落獨吾兄。寓裏曾聞二竪嬰。瓜葛豈徒敦信義。蕙蘭還與托心情。峽村踪迹人猶說。玉縣門闌夢可驚。八十黃泉須莫恨。蠛蠓塵世豈生長。</text>
<title>輓李上舍公直 榦</title>,<text>今年元月靑鳧峽。聯轡霜朝白首人。谷口只期耕鄭畝。桃源非要作秦民。浮生從古同晞露。天道如今不壽仁。惟有世間羊子淚。植松亭外忍霑巾。</text>
<title>輓李上舍公直 代人作</title>,<text>我憐淸標出塵賢。離亂飄零幾歲年。巴峽漁樵淹日月。楚鄕衣服共雲烟。井中香朵花初擢。海上仙桃結未圓。六十光陰今一夢。小堂樽酒憶潸然。</text>
<title>桐華寺 三首</title>,<text>天王峯下桐華洞。寺在千巖萬壑間。水外蒼松風奏曲。雲邊翠壁繡開鬟。經牕讀罷花初雨。鐘閣聲疎月政閒。老子重來今十載。厖眉總是舊時顔。萬象森羅洞府寬。雙眸不暇品題看。難爲描景王摩詰。誰是吟詩陸務觀。怳若身遊河漢界。炯然心在水精壇。欲捐混濁人間累。從此前峯一社安。桐谷千年寺。曹溪一柱門。逢迎僧出院。登眺客憑軒。眼豁三千界。心空八萬言。玄師祕舍利。何處騁仙魂。</text>
<title>內院菴</title>,<text>梵宇新規敞。飛甍俯達城。長蛇繞樹上。大虎傍僧行。眞講如來法。禪要過去名。山中歲聿暮。還惱別離情。</text>
<title>天王峯</title>,<text>盤根幾百里。雄鎭八公堧。峻極魁三象。摩挲尺五天。塊看七島外。盃視四溟邊。路絶無從往。空瞻第一巓。</text>
<title>贈法玄，妙寬二師。</title>,<text>古有儒行者。今逢兩墨名。法身山色立。講舌水聲淸。筆跡追閭惠。禪功倒祖泓。相看莫恨晩。來訪望雲楹。</text>
<title>遣懷</title>,<text>廊廟風雲會。乾坤雨露榮。沈舟無日泛。坐鳥幾時鳴。萬里湖邊月。三更峽裏情。白頭前郡守。深愧負平生。</text>
<title>歸根葉</title>,<text>霜飛初下樹。風轉更歸根。湖外辭家客。何時復故園。</text>
<title>排憫</title>,<text>古來戎狄爲邊患。未有干戈廿載竆。勳業已遲歸衛霍。丹靑誰費到王公。愁聞陸槖南輸海。恨失張槎北泛風。文帝祇應休拊髀。將壇須築漢城中。</text>
<title>池冰</title>,<text>一夜天寒重。三更凍始新。月來光不定。風動浪無鱗。欲聽源收響。當看鏡照人。臨深曾有戒。履薄敢忘身。</text>
<title>冬至 二首</title>,<text>年年此夜長爲客。忽忽今朝又訪梅。正憶山村分豆粥。仍知湖舍逼椒醅。昊穹已遣來新律。老子應將去舊灾。最有傷心雙手祝。聖躳宜享萬春杯。子夜三更半。陽生一起䨓。天寒欲落雪。春意已傳梅。正想千官會。應看八拜廻。湖邊臣白髮。揮淚望蓬萊。</text>
<title>野行</title>,<text>老去湖邊路。秋深野外山。黃花笑白鬢。丹樹照蒼顔。孤傍鞭度。殘霞對日閒。暮天無限興。信馬卻忘還。</text>
<title>輓李僉樞 艧</title>,<text>公山山下東川上。南宿光明九十春。白屋令公身世逸。靑雲胤子姓名新。專城幾許祈岡壽。索杖何曾動座賓。五福世間稀有此。哀榮應動嶺中人。</text>
<title>謝都庶尹 慶兪 見訪</title>,<text>多情來訪政衝泥。應愛羈遊到歲殘。嶺海知心非造次。風塵攜手不艱難。九重聖主方嘗膽。七十孤臣願負干。文德誕敷旬幾過。候峯南岳報平安。</text>
<title>大雨 三首</title>,<text>漲後長瞻不霽天。故園愁緖日茫然。亂簷喧響長傾注。沒岸奔波更接連。潦滑深泥稀蹴燕。葉翻低樹斷鳴蟬。高臺一上知無分。咫尺眞如弱水邊。火雲猶北峀。炎雨又西郊。負濕愁棲鳥。江喧泣織蛟。難蘇司馬肺。長漏草堂茅。老去兼爲客。塵生舊劒鞘。客情眞悄悄。鄕夢正依依。魚喜村罟斷。婢愁園草肥。官冰隔岸絶。隣酒過牆稀。倦臥苦何耐。廣寒不可歸。</text>
<title>傷時</title>,<text>至今天未悔。不見簡書稀。腥穢官渡漲。樓船海島依。二臣誅豈惜。萬乘策何歸。此日湖村老。雄圖少壯違。</text>
<title>望雲亭雜詠</title>,<text>半畝方塘活水回。月明波靜鏡全開。游魚莫道無千里。點額從來起一䨓。小池簇立牆西籜已分。湘江餘淚染成紋。長竿莫遣歸童手。卻恐從遲埽蔽雲。紫竹春後歸來湖上遲。暗香疎影負佳期。强將靑子投枝去。驚卻啼鸎喚夢時。牆梅春歸夏至百花風。爾自炎天獨放紅。管得繁華一百日。不妨閒對靜觀中。紫薇孤根離上向盆移。生意潛隨雨裏滋。會看霜天正爛熳。始吾巴峽欲歸時。盆菊芍藥叢邊間牡丹。白紅相雜亦奇觀。雖然不是濂溪愛。淨植何如一朵看。牧丹</text>
<title>咸州八詠</title>,<text>如綿復如練。暮捲又朝橫。非關成楚夢。長送一軒晴。巴峀晴嵐白日䨓車過。靑天走虎熊。無端沾壟畝。頃刻看神功。龍巖疎雨孤城紅欲抹。暝色已前村。竹樹幽人倚。歸禽漸少喧。姑城落照西山月正明。淸響來何處。靜聽省心源。到船是我助。香寺曉鐘三五正今宵。淸光明十分。通晨朢不竆。勝賞誰能靳。西湖秋月牛背夕陽斜。牧童橫半尺。月中不盡吹。歸臥柴門側。南郊牧笛明滅江之干。望中添夜景。家家巨細歸。味是由來丙。江村漁火秋夏排靑䯻。冬春換白鬟。崔仙知有否。王棹擬尋還。倻山暮雪</text>
<title>謝蔡吉仲佩酒來訪</title>,<text>靑湖訪戴棹。白日落喬鳧。碧截邵翁萼。銀搖道士酥。只應杯卽滿。休報酒還無。莫惜沾衣露。那嫌竹杖扶。</text>
<title>贈李晉卿</title>,<text>小堂嵐氣夕來晴。桂魄初弦夜欲明。先輩風流今緬想。還將末契托諸生。</text>
<title>訪李嘉會</title>,<text>天收片時雨。風便一筇輕。路入靑泥滑。軒臨白浪平。他鄕逢故舊。此日最心情。喜到家消息。休辭又一觥。</text>
<title>麟角寺</title>,<text>寺本爲普覺國師創立而有碑。碑建於貞元六年八月日。世稱王右軍手筆而未的其然。龍蛇之後。天將見之。知其爲王公筆也。爭相印播寶愛甚。自是詔使之至輒求之。巡使因有旨差倅監印焉。丁酉夷兵一炬灰滅。碑立堂庭。火焰流爛。陽面最甚。而頭尾字畫宛如。腰半剝落無存也。有一老人言逸少之書此碑時。別書一幅。來傳已久。而遊客亦耽翫。不幸倂與碑俱燼。尤可歎也。普覺乃當時禪。故伐石于遼。求書于王云。麟角千年寺。夷兵一炬摧。玉碑摩半記。金塔看全頹。山鳥迎人款。寒溪入夜哀。相逢拚勝話。分散白雲隈。</text>
<title>述懷</title>,<text>歧路逢來淚卽流。擲毫心計等浮漚。風顚嶺嶠塵隨眼。蓬轉江湖雪滿頭。萬里鄕關無使者。一年滄海有歸舟。竆愁正坐緣邦國。不爲浮生歲月遒。</text>
<title>龜城臨發有感</title>,<text>爲緣王事往來頻。半歲諸州久作賓。舊臘杯罇殊地夜。新春顔面故鄕人。身無今日歸南國。家在何時共北隣。小白雪霜寒入夢。據鞍羞對驛丁顰。</text>
<title>贈申汝涉</title>,<text>臺成千仞上。亭壓萬波頭。鳥嶺隣遙翠。龍江擁下流。自多閒日興。還抱聖時憂。鳳鳥何年下。令人見至休。主人卜築。亭曰覽輝。臺曰千仞故云。</text>
<title>淸和日。吳矦景虛書來。有入周房。恨不共遊之示。仍步其韻。</title>,<text>聞說三梅洞。催廻五馬銜。日辰方勝麗。山勢最巇巉。䨓吼停龍窟。雲藏睡鶴巖。殘紅已謝樹。軟綠更明衫。睠彼周遭在。誰爲草莽芟。半抷無土堊。萬丈只松杉。度峭愁猿捷。緣崖㥘兔毚。五丁輕蜀劒。一卒蔑秦函。地利如斯險。人和可不監。何年來禦敵。或道去罹讒。屹屹褰旗石。層層激水嵒。遙思竆眼目。極意恣貪饞。攬拾聯應巧。𢺏躋步不攙。屐筇違彼此。蹤跡異仙凡。象外心徒癖。人間味久醎。追遊成勝賞。孤嘯寄微緘。</text>
<title>端陽七日。聞朴子龍自漁川將過方臺。與李秀卿，李公直，閔汶叟 後騫 曁舍弟景望共赴。子龍不至。遂悵然待月而歸。</title>,<text>夕日在山頂。遊人沙上行。層崖忽暝色。流水自閒聲。棲鳥投林倦。游魚擲浪輕。有期今不至。悵望更憑楹。</text>
<title>吳使君問病感吟</title>,<text>畏日園林赫。薰風殿閣深。門驚嘶五馬。床喜對雙衿。穩遣閒愁疊。能痊宿病侵。今朝南嶺外。行色入長吟。</text>
<title>輓李主簿 尙文 淑人姜氏十韻</title>,<text>宿稱華閥甲三韓。情性幽閒卽蕙蘭。自見鴈冰成信誓。幾如琴瑟保眞歡。主中酒食人爭讓。逮下仁賢衆所歎。半世家居無欠觖。一朝人事柰屯艱。月明玄圃先遊鳳。花落靑山獨去鸞。鸚鵡慘傳流語切。芙蓉痛戀故枝殘。堂中驚鶴寒聲裂。林外啼烏血淚汍。在昔我將通媾好。至今人共說門闌。八公已道開新壟。萬壽無緣祝舊顔。適有採薪空挽哭。遠揮衰淚暮雲端。</text>
<title>贈鄭相國</title>,<text>春王正月庚申歲。制勝堂中六七流。吾輩此來防禦事。卽令須及借前籌。己未金虜僭稱年號。故舟師改防之日。特書春王正月。</text>
<title>次李叔平寄風樹堂韻 二首</title>,<text>何須羽化挾天風。自占仙區此峽中。瀉練澄江磨洗淨。黛空層壁畫圖工。侈棲紺檻三淸閣。賁勝紗篇萬丈虹。奔走未成分一半。白鷗應笑白頭翁。痛泣平生撼樹風。况今邱壟一望中。不堪夢寐驚成幻。無賴絞綃寫出工。吟勝何心詩似錦。把盃寧作氣如虹。往來臺下終身慕。爾我年俱五十翁。</text>
<title>遣懷</title>,<text>功名與我不相尋。歲月還如過鳥音。雨露餘生同草木。萍蓬浪跡到江潯。樽前欲白思鄕髮。客裏偏丹戀闕心。悵望北辰光咫尺。倚樓空復向開襟。</text>
<title>次申順夫示韻</title>,<text>峽裏逢迎亦一奇。相看莫歎鬢毛衰。傷心楡塞氛猶惡。回首蓬萊夢亦疑。代食石田多犖埆。置檀河水自淸漪。最憐赤子匪鱣鮪。何處將身樂土宜。</text>
<title>從弟敬而見訪</title>,<text>憶曾就養王親宅。君齒於吾少一年。膝下捧盤常恐後。園中收栗幾爭先。分離身世風驚鴈。邂逅形顔雪滿巓。魂夢老來歸亦懶。故鄕蹤跡漸茫然。</text>
<title>呈申順夫</title>,<text>靑鳧散老猶藏峽。黃鵠閒翁不出門。自是才能違世用。元非情性厭塵喧。忽聞虜騎夷遼堞。又道王人過海門。時事祇今危累卵。可能吾輩保朝昏。</text>
<title>題和燕堂 二首</title>,<text>三兄弟與共川東。更喜羣居一閣中。寸草報輝情罔極。原禽急難意無竆。自從職分同溫飽。不向生涯念塞通。美事可聯宜樂義。永州能使起人躳。我看新搆半天東。高棟翬飛落日中。雲物政供樽酒勝。登臨况値歲華竆。天倫樂事身長占。人世名場夢不通。老子醉餘心忽瞿。省扁從此反諸躳。</text>
<title>贈戒菴禪</title>,<text>曉月蒼蒼雪滿山。白生禪室客眠寒。三千境界雙眸裏。十二樓臺一尺間。莫把虛空還謂有。且須眞實卻能安。幸今共對明窻畔。說溯仙源靜處看。</text>
<title>贈朴子龍</title>,<text>山中逢客至。地底見陽舒。歲去聞消息。年來畏簡書。眼靑燈落處。頭白酒空餘。倘遣明朝路。柴扉更摻裾。</text>
<title>贈申弘望</title>,<text>見爾冰壺質。今逢水石村。歲寒燈一壁。情倒酒盈樽。班頷雖候相。馮頭已雪痕。時危無限意。永夜共銷魂。</text>
<title>贈全君輔。兼呈君勉。</title>,<text>憶曾相對草堂秋。一壁燈前兩白頭。回首舊遊今歲暮。亂山冰雪使人愁。</text>
<title>彥陽訪權善初。次壁上韻。</title>,<text>男子存心幾日休。江湖之樂廟堂憂。卽今新歲天涯去。依舊故人城下留。政好一罇靑滿眼。那堪萬事白添頭。逢場且莫他鄕說。說到徒增客思悠。</text>
<title>宿梁山雙碧軒</title>,<text>碧川一帶孤城下。翠竹千竿小島中。兩色回涵凝欲滴。玉琴淸響入東風。</text>
<title>輓內弟權景輔 翊</title>,<text>赫系三韓甲。名家七世連。善應先代積。祥不後昆延。謝樹悲零寶。潘門痛失賢。凄凉年五十。孤燭一風前。</text>
<title>送別姨弟南汝謹 殼</title>,<text>鼎峯連一路。芝嶽俯雙流。偏我春萱痛。多君綵服遊。今來尋古蹟。舊恨幷新愁。相送罇前意。非關此別悠。</text>
<title>送南復初</title>,<text>送子東溪邊。淸秋歲欲暮。莫辭酒滿杯。明日陽關路。</text>
<title>尹舊伯 調元 來訪</title>,<text>牕腰霜殺日初生。籬外驚聞遠客行。匹馬誰知舊方伯。三盃獨有故人情。他鄕歲窄心期晏。異地年多鬢雪盈。偶作勝懽還未洽。一鞭催向玉山程。</text>
<title>堤村遇李正言君顯 彥英</title>,<text>堤村聞道故人留。好作茅簷半晌遊。某水某邱談舊迹。維桑維梓說今愁。一樽更喜雙靑眼。十載還驚兩白頭。此日升沈須莫問。行藏元不爲時謀。</text>
<title>立春</title>,<text>鱗次光陰鼎鼎來。東君消息趁朝廻。盤中細菜靑堪掬。牕畔殘梅雪共開。和暖天心陽處見。衰遲老興酒時催。爲題門戶祈家國。短句還敎小子裁。</text>
<title>元日憤題</title>,<text>新年天意慶方希。遼左猶聞未解圍。胡虜有書言甚悖。廟堂無策事全非。阻冰豈是爲天塹。跨海應難暢帝威。不待伊川百歲至。柰看人物左衿歸。</text>
<title>東萊欲見水使嚴明甫不果</title>,<text>憶宰巴城日。曾塵末席光。聽詩聲擲地。看射妙穿楊。聚散仍萍草。升沈任彼蒼。今來滄海上。恨未襲餘芳。</text>
<title>贈從弟景中樂而</title>,<text>斷麓平臨大野隈。紫竿丹壁小溪開。憐渠自是吾家物。恨我如今遠地來。</text>
<title>次兒輩次梅月堂韻</title>,<text>生涯從似梗。世事去如雲。旌節關山晩。樓舡海日曛。邊皆輕死武。朝豈愛錢文。自古丈夫意。成名在解紛。</text>
<title>寒岡鄭先生輓</title>,<text>五賢之後我先生。位命無存歎世情。天下有山疏不報。日中見斗道難亨。眞源洙泗千年泝。峻色伽倻萬丈橫。最是儒林無限痛。東方從此入聾盲。</text>
<title>巨洞訪沈上舍子高 檼○二首</title>,<text>大洞深無極。高山仰不竆。藏村碧樹裏。繫馬綠楊中。世亂謀居邃。途竆命不通。相逢開肺腑。新月照牕櫳。老去非無力。時危媿食家。少陵今浣曲。賈傅尙長沙。投分交非晩。相從路柰賖。村櫳數夜話。愁著鬢絲華。</text>
<title>溪上。與鄭君吉，李公直及舍弟景一，景望。佩酒會獵。</title>,<text>霏微暑雨未崇朝。皓首衝泥惠好同。一境江山今古裏。十年踪迹去來中。盤堆嫰膾銀絲細。樽倒輕波玉露空。簑笠不妨歸薄暮。少丁前路卽迎逢。</text>
<title>馬陵亭樹爲風所拔</title>,<text>樹老何知歲。亭高幾過期。抱圍千榦直。生長萬孫枝。獨被乾坤惠。偏沾雨露滋。廣宜容百坐。登必趁三時。午日凉偏重。炎天暑足欺。手何揮縞扇。身不服纖絺。十里翻靑纛。一村聳翠帷。地留今日勝。人說古名奇。龍鍾形何去。將軍跡獨遺。風流先輩擅。遊賞後生知。物色留餘慕。風聲動遠悲。佳辰從占此。樂事擬登玆。物豈長存也。理難永保之。蝕竆心已喪。條瘁榦還危。赫怒兼風伯。多猜更雨師。聲驚吼虎豹。身倒走蛟螭。皮葉飄田畝。枝條落路逵。人家爭怖懼。行旅起嗟咨。暑至臺無賴。朋來席失基。徘徊摩不去。怊悵竟何其。靜究元精轉。潛思大化推。治餘時固亂。盛極物宜衰。無復看高大。堪爲備蒺藜。匠人知古少。樑木始今萎。異日千間圮。何人一木支。草堂曾見拔。工部尙留詩。覽物傷時淚。懷人感古詞。回看萬壑裏。松柏幾摧枝。</text>
<title>冬至</title>,<text>地底䨓初動。關西客政行。陽華添一刻。鬢雪又三莖。天禍應今悔。戎塵自此淸。腰間雙劒吼。唾手誓從征。</text>
<title>臨行有感</title>,<text>妻孥送門戶。親舊別郊原。白雪松堤路。黃昏達水村。醉因徑險醒。衾待入宵溫。到曉方思飽。冰漿和宿飧。</text>
<title>到琴召驛馬病</title>,<text>朝炊琴召驛。我馬忽玄黃。不必君平問。終知塞老臧。</text>
<title>夜夢孫景徵感吟</title>,<text>何年埋玉樹。今夜接風儀。披卷吟千首。呼樽酌數巵。幽明忘彼此。生死係安危。忽聽窻雞響。悲吟落月時。</text>
<title>鳥嶺</title>,<text>深有龍湫壑。高兼鳥嶺山。國家無賴險。行旅但間關。</text>
<title>竹山途雨雪</title>,<text>雨雪無端竹山路。行裝沾濕馬不前。此身合是征奴未。杖劒橫鞭壯士然。</text>
<title>入洛送奴還鄕</title>,<text>雙僮二馬故鄕去。冰路霜風大可憂。書到可知吾在洛。病妻應减赴西愁。</text>
<title>夜雨吟贈申汝止 二首</title>,<text>滿天冬雨夜支離。近日陰陽不敢知。身逼枕寒因坐久。聽煩簷亂入眠遲。炊柴朝絶廚兒苦。剉草宵空櫪馬飢。昨暮海西消息至。國憂鄕思鬢如絲。秦中和暖未曾寒。陌上深泥自掩關。萬里客愁燈一壁。五更鄕夢雨千山。無緣主酒星能落。誰遣埋憂地得閒。爛熟思來眞計悞。君平何日斷家還。</text>
<title>酌主家</title>,<text>臘盡長安歲聿暮。故園歸思政難裁。主人今夜能謀酒。大醉罇前明月來。</text>
<title>夜雨</title>,<text>遠客孤牕夜。長安細雨天。圍爐了未煖。支枕自無眠。心逐簷鈴碎。愁交壁燭燃。忽聞更漏罷。頻覺任催年。</text>
<title>夢順夫</title>,<text>梧峯令老病何如。此夜分明話有餘。千里秦中無羽翰。萬金何日得來書。</text>
<title>除夜入直</title>,<text>鎖直經旬苦。離家過朔情。風燈新舊夜。霜鬢短長莖。海上連冠蓋。關西尙甲兵。蒼天應悔禍。今日看塵淸。</text>
<title>贈申汝止叙懷 二首</title>,<text>行裝千里外。書札萬金間。臘盡今年換。春回舊鬂斑。在家貧亦好。爲客樂何關。同是西來日。還鄕路共艱。瑞色靑雲路。行塵紫陌春。此時千里客。今夜一鄕人。守歲吾無酒。辭庭子戀親。公私違萬計。歸思入吟呻。</text>
<title>東溪遣懷</title>,<text>數椽茅屋在仙境。一片松關絶世喧。山色淡濃靑滴戶。水光虛闊碧侵軒。門因地僻無車馬。身爲心閒對酒罇。堪幸此生遭聖代。百年端合臥溪村。</text>
<title>夢諸弟</title>,<text>北來驚鴈失行班。棊局杯樽又等閒。小草池塘春忽至。惠連今夜宛相看。</text>
<title>鷹巖。送別文汝由。先妣遷墓時。攜汝由占黔臺卯坐原。因觀鷹巖下臺榭之基。臨別賦詩。二首</title>,<text>至喜將殘臘。歸愁欲暮春。幽明銘極感。終始荷深仁。恨別花無語。傷心柳欲顰。山中多杜宇。空惱獨留人。山下來相送。韶光午日晴。久成秦地夢。幾計楚鄕程。拂柳罇迷色。看花眼奪明。愁腸何處斷。溪水短長聲。</text>
<title>龍潭</title>,<text>鷹巖山下水流深。築土成臺幾俯臨。酒倒斜陽無限景。鳥傳春意月明心。</text>
<title>夜寒</title>,<text>雪風如劒鍔。霜月似刀環。衾凍難交睫。囊傾未酡顔。鬢迎新歲月。魂去故鄕山。直待江冰解。嶠南匹馬還。</text>
<title>夜詠</title>,<text>竆達關天自有期。世人何事苦奔馳。君平說我新年吉。今到新年吉幾時。</text>
<title>直夜</title>,<text>香烟燒盡落灰紛。月下鐘聲到夜分。千里病人長在眼。浩然歸思日朝曛。</text>
<title>大雨</title>,<text>春雨無端五漏初。落簷寒響聽紛如。宮前一路新泥滑。咫尺西廂萬里餘。</text>
<title>龍堂野話 仲春初三日。冬村金僉樞聲振金夢龍。設會于龍堂川上。吾與閔上舍根孝，南僉樞殼，申吉甫，申汝涉，李秀卿，舍弟景一，景行，景望共赴。會員三十餘人。將罷戲題二律要和。</title>,<text>相隨少長踏春坡。赤犬蒼鷹寓興多。風帳可遮溪帶柳。野茵宜坐岸鋪莎。西郊雉兔空千穴。北海樽罍吸萬波。寄語春遊公子貴。妓園今與獵園何。更愛主人勝會拚。罇筵三十爛相歡。無巡野酌長盈斝。有味山肴亂滿盤。曠地可埋憂萬斛。長繩須繫日三竿。莫言歸路多泥潦。持炬丁來不怕難。</text>
<title>西廳。次金衛將韻。三首</title>,<text>共將古劒照襟期。多小黃金豈我思。男子一身忠與孝。各須努力聖明時。多君才藝擅西東。豪氣當年下祝融。會斬樓蘭知有日。明時何必悔操弓。盡日長安雨腳肥。滿城街路看人稀。紅塵萬丈天應厭。故換新泥著不飛。</text>
<title>仲春</title>,<text>生生萬物自無竆。政見天心日夜中。欲减冬裘寒未去。擬沽春酒槖猶空。漏籌不記宮門曉。鳥語能傳禁苑風。老子宦遊那更耐。故園南畝已當農。</text>
<title>感懷</title>,<text>辭家今幾何。倐忽過三朔。送歲長安城。迎春慶德闕。不堪思故園。自然爲淚落。伊我在前年。豈知今年客。昨夕家奴來。萬金書得坼。一家與諸弟。尙云皆安吉。但聞八年病。日向深重域。開書慰還黯。對人長太息。翻思我一身。早年許王國。忠孝旣天賦。進退我自得。痛彼遼城賊。爲臣當食肉。年來素志乖。况今雙鬢白。所幸國西關。壯士如雲集。時來倘乘機。一擧成迅滅。凱歌奏膚功。圖畫麒麟閣。此時我何爲。歸臥故山峽。草堂對綠樽。釣磯垂白髮。餘生日歡娛。甘爲聖時逸。此意已前定。中宵訴明月。</text>
<title>公州途中</title>,<text>國勢胡藩壯。風光驛路新。去年行幸地。今日太平春。</text>
<title>次申汝止韻</title>,<text>平生豪氣駕長虹。六十功名一禁中。白首老夫何所事。委蛇退食自新宮。</text>
<title>送沈 湖 歸嶺中</title>,<text>長安白首共三人。數月淹留意更親。今夕送君先我去。嶺雲江樹總傷神。</text>
<title>贈李僉樞 應麒</title>,<text>嶺外神交遠。秦中作契深。白添憂國髮。丹露愛君忱。才爲明時出。勳應畫閣尋。多吾衰謝老。共托歲寒心。</text>
<title>輓辛判決事 協</title>,<text>憶曾淹病兩懷同。往事如今四載中。消息每憑南去夢。存亡還報北來鴻。舊遊在眼情何極。晩宦經年計已竆。數尺新阡營底處。白頭衰淚灑凄風。</text>
<title>夢侍天顔</title>,<text>分明咫尺侍龍顔。討賊調兵問對間。落月滿窻更漏罷。覺來猶聽玉音還。</text>
<title>贈李僉樞成僉樞 大勳○二首</title>,<text>燕虎今班相。詩書古卻君。南關多劒拂。西塞久憂分。白日私無照。靑雲步不羣。行看大樹下。漢帝有將軍。嘗膽越王賤。焚舟晉孟明。當年投筆志。此日請纓情。樊失登壇望。靑遲立石銘。尙看奴保領。吾輩恥全生。</text>
<title>赴理山朴汝謹 認 晬席</title>,<text>遊宦偏愁老病因。招邀還喜得君隣。一年樂事惟今日。四座懽情摠故人。酒浪搖春寒不怕。觥籌乘興亂無巡。何妨秉燭同分夜。爭柰廳丁報直頻。</text>
<title>淸明贈申汝止 二首</title>,<text>淸明花雨五更奇。街路騈闐出郭馳。千樹紙錢爭掛處。萬家烟火斷炊時。嶺中歸夢無非夜。洛下抽懷有是詩。政憶東城淹坐客。一般鄕思亦支頤。客愁王事日相摧。三月長安花雨來。佳節遠遊偏感慨。望鄕休上最高臺。</text>
<title>送同年安 信命 歸蔚山</title>,<text>同來僑舍喜同隣。咫尺相隨意更親。今日送君君抱病。白頭離思未歸人。</text>
<title>喜吟</title>,<text>同德同心四亂臣。攀鱗附翼際良辰。謳歌允屬王孫子。曆數終歸大聖人。一代彝倫重日月。十年姦宄盡車輪。喜看東土環千里。膏火焚中出萬民。</text>
<title>赴寶城。次同朝諸公送別韻。</title>,<text>犬馬辭朝戀。親朋送別愁。自知樗久散。誰料履還收。海外宣新化。終南憶舊遊。白頭努力意。期報聖明休。</text>
<title>金溝縣關雨</title>,<text>一庭梅竹雨初遲。小閣生凉暑足欺。幽鳥數聲鳴不得。主人人事聽堪悲。</text>
<title>贈梁上舍 渭南</title>,<text>浮生如寄謝名求。十七年今聖澤優。松石主人初面目。山陽太守舊風流。嶺中消息三千里。海上光陰九十秋。堆案不堪頭眼沒。一罇何幸得仙遊。</text>
<title>登南原廣寒樓 三首</title>,<text>形勝雄千古。風流說一州。江聲遙撼堞。山雨忽過樓。天上仙如揖。人間客獨遊。斜陽不盡興。猶記昔年留。地從山北極。樓擅海南城。秋至先逢雨。客來獨倚楹。君臣千里夢。踪跡一年萍。今古登臨處。悠悠落日情。登臨廿載廣寒樓。當日羣仙次第稠。重到如今淹數夕。茫茫萬事一蟬秋。</text>
<title>過求禮縣</title>,<text>嶺外平生友。湖中斗米官。白頭風燭裏。靑眼酒樽間。行色人千里。歸程雨萬山。簡書吾所畏。王事政多艱。</text>
<title>承差向金城</title>,<text>男兒勳業負平生。坐嘯還多愧物情。春入暮年梅動意。鬢過殘臘雪添明。百齡宇內身如寄。萬事寰中夢幾驚。今夕又從西海去。逢人何處把新觥。</text>
<title>輓李秀卿</title>,<text>交道連三世。襟期許一生。病憐河上臥。雞罷夢中聲。庭列諸筍玉。隣餘我弟兄。花場洞裏路。哭望隔幽明。</text>
<title>鳥城院</title>,<text>落落長松下。樓臺隱暎間。魚龍深淺海。雲物古今山。梅竹編籬匝。柚榴掩戶環。從來名勝地。太守幾時閒。</text>
<title>扈駕公州。賀适璉就梟。</title>,<text>犬羊負恩澤。豺虎跋衣冠。大計捐邠土。羣臣猶漢官。天生今有將。露布卽傳竿。從此乾旋日。更看社稷安。</text>
<title>輓申順夫</title>,<text>渾厚山川氣。淵源學問功。斗南名早振。拱北眷方隆。奪速天何故。歸休事已空。擊蒙恩未報。哀淚但霑胷。</text>
<title>還郡</title>,<text>雪天行李好歸來。迎候妻兒喜眼開。遙憶故園經過處。政知蹤跡夢中廻。</text>
<title>正月朢聞遞音</title>,<text>思歸未去畏行言。忽此辭官亦聖恩。及我嶺鄕春政好。不妨知舊倒深樽。</text>
<title>謝朴上舍 顯仁 持酒來慰</title>,<text>湖外官三載。城隅客一春。竆途誰更問。有酒獨相親。恩渥來明主。心期賴故人。靑山與綠水。莫遣白頭新。</text>
<title>直長朴 春秀 見邀</title>,<text>茅堂風捲盡。小戶傍池開。柳綻黃金眼。梅粧白玉腮。芳辰催遠別。厚意把深杯。大醉河橋路。夜闌獨自廻。</text>
<title>道中憶牛山安士彥 邦俊</title>,<text>湖城三載相知少。晩得牛峯喜吐肝。努力但期心爲國。思歸未暇笏看山。千年珠載人疑馬。一夕途竆鬼笑韓。男子平生忠與孝。他時名字意中看。</text>
<title>扈駕慕華舘</title>,<text>聖心元軫綢繆策。桑土常期未雨來。龍虎影從崇禮路。熊罷威匝慕華臺。曲場走練天開電。片的飜星地出䨓。今日殿前多腆賜。他時壇上拜雄才。</text>
<title>遊楮子島 二首</title>,<text>罔念安危勢。徒專土木勞。心工萬代計。身負一時豪。白鳥忘機過。靑山不語高。江天多少思。輸入鬢毛搔。熏炙隨烟滅。身名逐水空。草庭春盡碧。花塢雨餘紅。興廢天心定。榮枯造化工。試看形勝地。今日屬何翁。</text>
<title>受由還鄕。僚友來餞。</title>,<text>白首歸南路。丹心拱北辰。一樽相別處。千里送行人。</text>
<title>寓中有感</title>,<text>行裝江外宅。歸夢峽中天。病婦尤多恨。其情聽可憐。</text>
<title>太祖亭 麗太祖戰萱于公山。過此樹下。</title>,<text>炎天來晩爽。老樹帶霞明。不記前朝事。空存今日名。山河依舊勝。雲物入新晴。俯仰興亡裏。遊人幾感情。</text>
<title>謝郭 再鳴，徐 思遠 見邀。</title>,<text>六月陰連夏。八公爽近秋。臥樓難杖出。敲戶幸書投。醉飽瓜兼露。輸贏玉滿楸。平生親俗意。今日任優遊。</text>
<title>贈蔡裕甫 先達</title>,<text>自知多技藝。人惜晩推遷。燕虎雖稱相。功名柰在天。心期馬革裹。身擬鐵衣眠。肯把狼居美。獨敎漢將專。</text>
<title>陵城途中</title>,<text>天絶纖雲樹欲眠。挾程藤葛沒雙肩。老夫此去那堪渴。十步頻敎一覓泉。</text>
<title>別山堂川遊</title>,<text>別山堂下綠陰邊。擧網川遊四載前。今日更來攀勝話。老夫餘興動江天。</text>
<title>彌勒堂修稧</title>,<text>高臺空闊起秋風。雨後溪山舊眼中。多荷諸君心鄭重。款將樽酒强衰翁。</text>
<title>過河陽縣</title>,<text>重到河陽縣。道途十載間。荷擎今日雨。竹換舊時竿。鳥畏行人語。官多太守閒。平生長路上。此去最艱關。</text>
<title>與達城使君趙國賓 景觀 遊桐華寺</title>,<text>玉洞重來又九秋。一樽攜與上高樓。百篇太白尋常事。十日平原少可留。湖外客行千里遠。峽中歸夢五更稠。明朝別後年光晏。何處相思不共愁。</text>
<title>與孫幾道昆季。賞蓮羅李堤。</title>,<text>諸君遊賞許相隨。十里淸香萬畝池。雨後靚粧君子貌。風前特立丈夫儀。杜丹幾處能誇絶。桃李誰家更媚奇。緬憶東籬三逕古。濂溪千載一人知。</text>
<title>羅堤賞蓮。懷寒岡鄭先生。昔年陪先生賞蓮于此。</title>,<text>先生當日大堤濱。小子多時忝下塵。紅翠淺深依舊色。冠童六七至今人。行尋自是長隨節。來往何煩更問津。耽玩夕陽猶未去。强將杯酒酌無巡。</text>
<title>次孫希魯五梅亭韻</title>,<text>五梅曾與托身名。四海何須作弟兄。嶺外未緣逢驛使。池邊多分契平生。精交照月枝間雪。香惹硏朱案上經。淸德不孤隣自在。一亭同保百年馨。</text>
<title>與玉山倅金 嶰。遊小有亭次韻。二首</title>,<text>須信塵間道士家。有緣今日此來過。虎溪三笑罇前並。王屋諸天眼裏多。老子行裝同櫟散。主人心匠稱樓羅。請看烟樹蒼茫外。圖畫依然一錦沙。淸秋馳馬到君家。少小從前幾度過。自愛江山看去勝。莫敎樽酒勸來多。湖邊歲月輸閒暇。世上功名入刹羅。今日又隨靑峽去。老夫心計類炊沙。</text>
<title>松濤</title>,<text>嶺上寒聲萬馬奔。孤村人靜月黃昏。不應門外連東海。底事波濤咫尺喧。</text>
<title>夜寒</title>,<text>縮頭容膝一間房。竈口烟沈冷土床。落月滿牕霜似鍔。擁衾終曉待朝陽。</text>
<title>普賢寺途中</title>,<text>冰路迢迢曲曲艱。暮天行李政心關。洞門忽見僧來謁。共擧籃輿盡舊顔。</text>
<title>申務安汝涉來訪。以詩謝之。</title>,<text>君今百里養。我抱九原悲。竆達元關數。升沈自有期。心驚雙鬢髮。情倒十年巵。落日平郊路。柴扉相送時。</text>
<title>風日溫和</title>,<text>又見前宵雪。旋開今日陽。獵尋催暖谷。人坐負暄堂。衰柳眉知綻。殘梅臉欲香。已多春點撿。雞鳴又聲長。</text>
<title>訪蔣君佐 後琬</title>,<text>來慰三霜草土身。一樽相對白頭人。醉來不覺闌春夜。更被諸君喚酒新。</text>
<title>輓閔汶叟</title>,<text>早失所怙恃。就養王親宅。承訓逮結髮。重厚成性質。抱才未能伸。生涯甘白屋。蘭玉滿庭中。一洞咸推福。相從我兄弟。到晩情彌篤。雙溪與馬陵。今朝又明日。故事追山陰。餘年期莫逆。有時笑談中。慰君偏早白。君旣仁且德。爭言享八耋。回祿赫爲災。不分玉與石。精爽在何邊。飄蕩無所托。君亡未幾日。公之子又歿。一時殮二喪。慘痛情罔極。我未能匍匐。情誼卽慙忸。巷居失斯人。稧坐虛一席。人生果有涯。天意固難測。去年上舍亡。所慰年八十。峽鄕餘白首。相知半零落。芝焚蕙空歎。與誰歌白雪。但將衰謝淚。灑向西風滴。泉臺路何許。歸魂招不得。</text>
<title>贈從弟致遠 任道</title>,<text>爲滌煩敲晩步遊。碧波明處洗塵休。舊時蹤跡巖頭路。今日登臨鴈背秋。山影倒溪來暝色。蟬聲閙樹惹幽愁。更耽暮景聯歸杖。遼鶴千年是我儔。附次韻 任道數日沈痾未出遊。曩時行樂已全休。嶺雲歸處樹陰暝。梧葉落時天氣秋。萬事在天那用力。百年如夢不須愁。邇來更喜過從斷。只有雙淸是我儔。</text>
<title>贈蔡明甫</title>,<text>獨抱詩書樂。何年得此遷。溪聲寒浸袂。洞色翠磨天。野近便耕稼。楹暄穩坐眠。不應淸福在。誰借一邱專。</text>
<title>松林</title>,<text>蒼翠成林遶小欄。龍吟鶴叫洶如灘。移居十載多幽趣。晩境心期托歲寒。</text>
<title>淸和日。與諸友遊普賢寺。</title>,<text>鳴山有老我同庚。白髮蒼顔孰弟兄。早歲投毫期定遠。一生多病類長卿。明時執戟知關數。暇日開樽覺有情。此會他年如記得。杜鵑聲裏壁燈明。</text>
<title>弔遼東伯武烈金將軍 應河○二首</title>,<text>白刃長創呼吸間。天何不弔我三韓。共亡諸將魂相慰。未死元戎骨尙寒。本國山河扶氣壯。皇朝䨓電賴忠寬。威風柳下凜如昨。精爽應知滅虜還。英雄終古或捐軀。忠節誰如此丈夫。死去手中猶握劒。生來心上定屠胡。推崇國已營社廟。景慕人爭入畫圖。男子成仁當若是。熊魚取舍我知殊。</text>
<title>沙村</title>,<text>孤村非取芳隣接。異俗寧要仁里過。夔蜀遷居今子美。爾汝爭席昔東坡。越羅媒得山禽集。秦網施收水族多。生理此方惟此事。何曾禮法識如何。</text>
<title>捫蝨</title>,<text>春蝨猛如虎。衰肌不禁搔。豈能談世務。捫手日徒勞。</text>
<title>偶吟 雲亭乃先考亭也。松林，夏寒，東溪。吾所自占也。南浦景一。東山景行。芝岳景望。新堂在西村。伯兄號也。</title>,<text>始向松林轉夏寒。更從南浦又東山。望雲亭與新堂外。芝岳東溪次第間。</text>
<title>自警</title>,<text>惟精故惟一。堯舜執其中。存養皆天理。誠敬是聖工。四端發處備。萬化靜時通。魯叟傳濂洛。千秋水月籠。</text>
<title>輓詞[全湜]</title>,<text>投筆非初計。橫戈豈素能。功名漢將樹。治化渤民繩。鳳律超時俊。鮐齡享壽徵。風塵滿天地。羨子得先登。</text>
<title>輓詞[鄭文翼]</title>,<text>文名早日擅南中。投筆方知蓋世雄。百里分憂馳妙譽。三軍受律振威風。雞林把酒今如昨。豹幕呈書事已空。賴有承家多寶樹。珥貂餘業慶無竆。</text>
<title>輓詞[金榮祖]</title>,<text>連世存交誼。傷心此別離。腰金非不達。頤壽亦云稀。海郡琴歌夕。江營雨雪時。悲歡歸一夢。終古獨霑衣。</text>
<title>輓詞[曺挺生]</title>,<text>庚申孟冬月。邂逅接儀形。廿載浮生別。千秋大夢醒。爲官躋二品。享壽入三星。身後看餘慶。芝蘭滿室馨。</text>
<title>輓詞[李之華]</title>,<text>書劒早登揚。三朝荷寵光。治穪今廣漢。福道古汾陽。尙喜文淵健。還悲去病亡。干戈猶滿地。瞑目未應忘。</text>
<title>輓詞[李彥英]</title>,<text>文圍戰藝爭相長。昔日嘗同會試行。自謂詩書不足學。方知弧矢可成名。孤城主辱疽因發。千里身歸夜未明。白首偸生臣罪大。淚和挽墨面先赬。</text>
<title>輓詞[李民寏]</title>,<text>少年投筆志。臨老攘夷時。風雪寧辭悴。沈綿竟至斯。遺名留郡邑。餘慶穪家兒。宿草公山下。那堪涕滿頤。</text>
<title>輓詞[辛弘立]</title>,<text>早能投筆任風塵。心膽雄圖七尺身。場屋每思誇觜距。營門時見露精神。稀年享富兼高秩。餘慶多男間瑞麟。可惜據鞍裹革志。八公山下遂長堙。</text>
<title>輓詞[朴震英]</title>,<text>童稺情親共白頭。誰知今日隔明幽。高年高爵榮無譬。賢子賢孫慶有由。最恨人間相顧盡。更憐天地此生浮。沈痾阻送靈輀去。遠寄哀詞涕未收。</text>
<title>輓詞[柳承瑞]</title>,<text>丈夫能武又能文。志在宣威埽祲氛。績著三刀擅循吏。位躋二品荷明君。著鞭赴難輸臣節。疽背登仙柰國恩。稀世庚朋從此訣。七哀詞挽淚雙痕。</text>
<title>輓詞[申楫]</title>,<text>有美吾鄕老。風流迥出凡。觀生知進退。與世異酸醎。投筆方希立。分符竟不咸。無由覩壯路。長憶淚沾衫。半生同里閈。才行我能銘。穎悟元天稟。聰明實地靈。愛隆常棣萼。誠感望雲亭。欲識公家慶。須看玉樹庭。</text>
<title>輓詞[金是樞]</title>,<text>平生志業世曾知。書旣成兼萬敵奇。發軔初年參備局。守河當日善防陴。分章百里非賢路。授鉞齊壇是我期。位不穪功身奄逝。英雄千載爲公悲。</text>
<title>輓詞[成夏衍]</title>,<text>後趙中軍動一時。雲霄萬里羽毛奇。螢牕鍊學才深造。虎榜登名志遠期。馬上詩書恒口誦。幕中籌畫夙心知。鳴琴幾處歌來暮。仗鉞雄州有去思。拔劒揚鑣驚主辱。據鞍張膽視胡兒。天傾北極捐生淚。日照孤臣抵死悲。帳下兵殘誰奏凱。陣前疽發病難醫。凄凉六魄歸無處。慷慨孤忠老不衰。橫帶黃金榮煥矣。盈庭寶樹祿綏之。年高八耋人間慶。何用含哀哭我私。</text>
<title>輓詞[李宗文]</title>,<text>蚤時投筆展雄圖。風采酋酋是丈夫。班重西樞深荷眷。惠留南郡幾分符。心期晩節靑松在。潦倒同庚白首俱。落落曉星餘此老。可堪揮涕送黃壚。</text>
<title>輓詞[朴羾衢]</title>,<text>少年投筆氣高騫。際會龍蛇曆數屯。累握金魚威望重。四分銅符頌聲存。身隨幕府調兵馬。手鈔詩書敎子孫。耆舊滿堂聯棣萼。芝蘭衍宇並珊璠。生遭社稷危三坂。泣對軍師矢一言。年旺七旬猶敵愾。袂投千里欲酬恩。戎軒未御嗟嬰疾。雄劒先鳴竟閉冤。欲作齊謳遙拜挽。不堪聲出强還呑。</text>
<title>輓詞[孫處約]</title>,<text>能書能武又能詩。咸曰三能古所稀。天上雙龍驚逸氣。人間五鳳儘雄奇。驥騄方懷千里遠。松筠忽有一朝危。他年倘過西州路。應對佳城淚自垂。</text>
<title>輓詞[成以性]</title>,<text>廣漢治名纔數邑。子龍忠膽老於家。高堂日暮苔庭冷。虛戶陰生寶樹多。滿目風塵居未定。傷心時事寐無訛。樂邱長臥公先得。此別何須更發嗟。</text>
<title>輓詞[金宗一]</title>,<text>蚤歲投毫老益奇。鳴鞭躍馬急時危。傷心疽背緣憂瘁。壯志終孤革裹屍。</text>
<title>輓詞[鄭好仁]</title>,<text>材略當世傑。詩書古將風。牛刀勞下邑。虎竹佐元戎。千里勤王處。三冬抱病中。雄圖終未展。遺恨政無竆。</text>
<title>輓詞[李道長]</title>,<text>義氣當推第一家。期將隻手挽天河。幕中羣策皆兒戲。肘下垂楊柰老何。晩歲已無塵世樂。高人昔被懦夫嗟。難堪最是雞芻奠。獨向西風涕泗多。</text>
<title>輓詞[張應一]</title>,<text>以我情相好。諸孤屬挽章。無言能狀德。有淚但盈眶。地下千年宅。人間百戰場。餘生今日意。存固不如亡。</text>
<title>輓詞[金揚善]</title>,<text>四十年間事已遙。先君在洛我垂髫。異鄕親族誠終鮮。同祖情談每共邀。投筆初期班定遠。裂茅還下霍嫖姚。人生此日無如死。願作山河壯本朝。</text>
<title>輓詞[全尊性]</title>,<text>初年投筆志頗雄。當作干城捍海東。已老馮唐徒撫劒。可憐仁貴竟抱弓。如生惜死慙非義。惟命成疽發自忠。倚馬兵前誰草檄。秋空落日射長虹。</text>
<title>輓詞[申弘望]</title>,<text>惟我外先世。金羅冠冕族。一時文武才。赫赫聳耳目。吾舅挺英特。聲華早超俗。詩書是其業。弓馬非所欲。男兒有大志。少年厭局束。搶攘一投筆。介冑同馳逐。操毫如有神。豈但控鳴鏑。取譽名相門。汗流文儒屬。平生宦路間。不肯隨凉燠。牛刀試割雞。歷典四郡牧。白首將營兵。薄官非推轂。時命乃大謬。拂衣辭榮祿。歸來水石鄕。高臥便幽獨。親近惟几杖。晩契存松竹。弟兄從談謔。遲暮慰寂寞。往者封豕突。陰風隨鐵木。江漢化爲血。烽火被山岳。公卿草間啼。聖主圍中辱。于時送舅氏。遠逐戎馬足。干戈阻起居。悵望山川逖。俄聞戰陣敗。逢人懼消息。生還幸慰意。時事驚翻覆。未試馬鞍據。誰知范疽劇。難望藥餌效。冀賴神明力。天胡降禍酷。奄忽於床褥。櫪馬似戀主。壁弓空留䪅。瓢棄樽無綠。魚乾書幾軸。音容難再奉。顧步涕橫臆。人生固有涯。世事又異昔。衣冠陷塗炭。文武爲猿鶴。孑遺日騷屑。稅駕焉所薄。滿目悲生事。公歸有何戚。餘生失依仰。往事思如昨。高堂奉鶴髮。獨愁西日迫。常存渭陽情。矧今便永隔。崆峒之山麓。卜得萬歲宅。香火定不缺。永賴安體魄。幽明自此訣。拜辭長慟哭。</text>
<title>輓詞[張乃範]</title>,<text>四十年前識。四十年來昵。相逢口發笑。吐懷情密勿。每恨居相遠。盍簪也未數。靑鳧雲水外。我思兄曰篤。洛水風月邊。兄憶我應切。情書尙在案。七八載前札。筆力猶不老。卻羨精神矍。自謂吾兄壽。七十加三十。不欲觀世乎。是何幽行促。幽行者世皆。孰如吾兄福。二品極人爵。崇禎時除級。志願斯畢矣。于何嗟大耋。若使余臨喪。鼓缶歌送紼。</text>
<title>輓詞[鄭四勿]</title>,<text>文兼武幷用。齒與爵俱尊。庭茁芝蘭茂。樓輝棣萼繁。浮雲過大昊。寒月鎖秋原。世事堪無覺。不亡者是存。</text>
<title>輓詞[郭衛國]</title>,<text>文武才兼故將風。勳名稱德暎吾東。獨恨是翁天不識。兇星壞卻伏波功。</text>
<title>輓詞[蔡夢硯]</title>,<text>憶昔初逢洛水潯。英姿秀發貌如心。才兼文武堪爲帥。德備剛柔世所欽。五福旣全垂裕厚。庭蘭又茁植根深。夤緣契義嗟何量。遙向新阡淚不禁。</text>
<title>輓詞[張慶遇]</title>,<text>皇明天下老將軍。丁丑年前二品人。縝密我知今趙奢。莊嚴人道故張巡。龍居荀半皆神駿。字擬陶朱剩拔貧。七十一年無曰促。此時生未似歸眞。</text>
<title>輓詞[李尙晉]</title>,<text>咸州自古明山水。毓出堂堂間世英。飽癖詩書初學道。曉流弓馬早成名。雍容雅量人爭慕。卓落高標孰與京。驚心北極胡塵暗。痛骨南城國勢傾。白首據鞍眞矍鑠。丹忱滿臆尙崢嶸。揮戈未振三軍氣。疽發還驚二竪嬰。才合總戎終小郡。智能殲虜失長城。天分地坼嗟何及。虎逝龍亡恨不平。</text>
<title>輓詞[李皖]</title>,<text>文武全才國爪牙。六韜兵略腹中羅。圖南壯志曾投筆。拱北微誠幾枕戈。身上功名三邑宰。人間眉壽七旬過。靈魂未死寧無恨。西塞風塵殺氣多。</text>
<title>輓詞[蔡先見]</title>,<text>人悲永逝扶轝哭。我慰長歸挽紼歌。國變常經疽發背。朝忘深恥寐無訛。揚名顯世心何憾。根孝移忠德不瑕。手足啓來曾子免。似公全少不全多。</text>
<title>輓詞[崔東峴]</title>,<text>同庚交誼結吾翁。小子曾蒙大道容。愛翕門庭三養足。才兼文武一時宗。名高北斗金資煥。花滿南軒玉樹穠。百里誰遺鸞躅澤。雙旌猶欠鷰頷封。奮身先赴鴞音惡。疽背終知鶴夢凶。精魄應懷王國恥。渡河鳴劒盡除兇。</text>
<title>輓詞[李應麒]</title>,<text>仰惟我令公。間世眞英雄。早悅詩書禮。專心義理竆。傍通諸子集。可謂宏其中。累擧三場選。聲華一代隆。將期魚獵背。豈意海腥風。投筆封侯志。請纓擬立功。枕戈思靖亂。長嘯倚崆峒。暫試吳龍劒。肘懸漢虎銅。仁民師淖武。儒化法文翁。將相才兼備。不求位自崇。綺繡隨毫發。珠璣逐句工。暮年勤置酒。賓客引調同。耽景遨遊喜。山南與水柬。號名知走卒。姓字誦兒童。寶樹盈庭戶。雙蓮擢四叢。冀全林下樂。高臥指翔鴻。國步斯頻棘。卻忘老病躳。中宵掩雪涕。白日誓蒼穹。謂奮鷹揚武。會朝埽犬戎。兵單勢莫敵。望北徒忡忡。一疾緣憂憤。那知此永終。於余長二月。每見誇腮紅。自少情相密。慇懃幾許蒙。斗筲猶共業。取益賴麻蓬。竆達由來異。多慙乃一龍。金聲今寂寞。玉色難追逢。主辱身先死。何人更竭忠。時當尙寐日。休恨入玄宮。早晩同歸去。庶盡未盡衷。</text>
<title>輓詞[金是權]</title>,<text>山西之傑海東翁。夙歲遊吾父子中。筆埽千軍眞碩士。胷蟠萬甲儘英雄。蜀人久服文翁化。晉國咸推卻縠風。已矣九原那復見。題詞一哭爲私公。</text>
<title>輓詞[金寧]</title>,<text>早習詩書志未成。鳴弓投筆慕班生。金章黑綬治三邑。玉節靑油鎭一營。身世不辰逢亂世。生平無復値時平。堂前寶樹雲邊鴈。痛哭今朝嗚咽聲。</text>
<title>輓詞[李景漢]</title>,<text>憂時疽發抱雄圖。報國丹忠竟爾孤。庭下羣龍荀八半。人間遐壽古稀逾。百年交義輸長歎。末路從遊付永吁。休道未酬投筆志。高名留與照天衢。</text>
<title>輓詞[朴敏修]</title>,<text>滿道干戈戰鬪餘。班生那得事詩書。衰年尙據伏波鞍。憂國因成亞父疽。二秩功名寧滿德。五良遺慶信非虛。夜臺蕭瑟歸東壟。哀挽歌來淚濕裾。</text>
<title>輓詞[閔繼騫]</title>,<text>金羅有趙。世顯于鄕。公承祖烈。奕世重光。文略武略。令聞令望。出將入帥。黃金橫帶。赴亂循國。志壯老大。天胡不憗。而有斯疾。七十人間。一夢永隔。子孫兟兟。克肖其德。又濟其美。在公無憾。忍作哀詞。和淚感念。憂有採薪。恨未臨窆。</text>
<title>輓詞[權重經]</title>,<text>如今一代論人物。文武雄才少似公。志邁班超投秉筆。心期虞詡見奇功。神謨寂寞䨥溪月。萬事銷沈一夢中。病姪未能躳執紼。忍將哀淚灑秋風。</text>
<title>輓詞[吳益煥]</title>,<text>放逐三危日。慇懃訓義深。儀容如在昨。謦欬尙依今。更擬承顔面。無因受頂針。東方文武憲。已矣鎖公岑。</text>
<title>輓詞[都愼與]</title>,<text>才兼文武儘英奇。五福人間衆所推。疽背云亡緣爲國。霑襟不獨哭吾私。</text>
<title>輓詞[金近]</title>,<text>忽聞淸骨葬烟霞。遠想儀形淚落河。文武全才官不滿。門闌完福慶猶遐。登舟未試摧枯勇。空被還悲易葉花。人世卽今無住著。綠羅深處不須嗟。</text>
<title>輓詞[徐思選]</title>,<text>秋雨河陽館。春風制勝堂。同懽眞一夢。欲說已茫茫。</text>
<title>輓詞[李廷相]</title>,<text>小子於公作贅親。曾知才學迥超倫。卑投班筆從戎志。老據廉鞍許國身。四郡昔時歌有袴。一鄕今日歎無人。空餘古宅靑山裏。經過門前淚滿巾。虎榜功名早。鵷班爵位榮。文章兼武略。愷悌復剛明。赴亂寧辭老。傷時遽隕生。東溪秋月白。彷彿見精英。</text>
<title>輓詞[李心弘]</title>,<text>少年投筆事戎韜。呑海雄心老更豪。狂寇冬春方蹂躪。行年七十擬鏖糟。城中仙李危封豕。肘下垂楊柰一猱。未報聖恩身就木。滿懷忠憤目應蒿。秋原將宿新阡草。隙月空明舊佩刀。九尺風旌誰忍見。弔來惟說四麟號。</text>
<title>輓詞[郭以昌]</title>,<text>氣稟河岳。精英高出尋常等夷。才兼文武。謨猷克壯千羣百夫。謂戡亂可以埽淸。仗忠義協謀陣下。時不利天不助。主將無用人之明。事已去勢已危。明公發憂國之歎。忿慧轉至。背發其疽。司命無柰。針石莫醫。旣所賦者最厚。庶匡復之在公。反奪去而不遺。邈天意之難詰。四奇男一令女。慶非不裕。二秩職七旬齡。豈云卑夭。乘白雲而至帝。靈應自得。想丹旌之西來。余懷欲裂。</text>
<title>輓詞[孫魯]</title>,<text>晩投班筆學穿楊。文武全才吉甫行。好趁桑楡辭爵祿。時邀花月樂琴觴。方看綵服盈庭舞。不道光陰過隙忙。鯨狼未平熊虎逝。公私沈痛共深長。</text>
<title>輓詞[成櫟]</title>,<text>邯鄲白璧價連城。如琢如磨擬大成。馬服論兵眞將帥。護羌憂國竟哀榮。壯哉莫見都身膽。痛矣空懷愛日誠。賴有門闌多寶樹。佇看餘慶稱家聲。</text>
<title>輓詞[朴道元]</title>,<text>周家吉甫在斯人。文武全才合將臣。投筆本非謀枳棘。濟艱端合畫麒麟。崇班實自賢勞得。餘慶元因積德新。只欠龍驤一恩詔。卻疑名迹載沈淪。</text>
<title>輓詞[崔東㠍]</title>,<text>早歲去文能就武。雄圖誰識事君初。平生自有藏胷甲。忠憤還成發背疽。慘惔庭闈違色養。凄凉營壘失儲胥。英魂地下應無昧。北落腥塵倘埽除。</text>
<title>輓詞[金慶長]</title>,<text>豈論公藝技。才優翰墨場。名聲從早歲。氣槩肅頹綱。佩綬安榮祿。歸田享壽康。于門宜有慶。蘭玉滿中堂。自我先君分義深。後生尊仰篤微忱。如今已失依歸地。痛哭題辭意不任。</text>
<title>輓詞[朴樅茂]</title>,<text>妙齡投筆尙桓桓。名譽喧騰長子壇。三邑銅章專惠澤。兩池蓮萼耀門闌。位榮二秩人皆做。壽享稀年世所難。不見淸時就窀穸。八公千仞氣應蟠。</text>
<title>輓詞[都汝兪]</title>,<text>龍華之氣孕豪英。身擬長城萬里橫。政最嚴明能解犢。才兼文武駕奔鯨。盈庭蘭玉人皆慕。耀世金章衆所榮。七十一年非不壽。如公慶福有誰爭。</text>
<title>輓詞[李忠可]</title>,<text>惟公能武又能文。歷典三州頌聲沄。滿目風塵堪避日。直乘黃鵠到天門。</text>
<title>輓詞[李皦]</title>,<text>妙齡才譽有詩書。投筆中年壯氣攄。世上靑雲三品過。人間黃髮七旬餘。龍樓未獻金酋馘。虎背還生范子疽。賴有芝蘭盈一室。英魂泉下恨何茹。</text>
<title>輓詞[李允元]</title>,<text>東韓淑氣鍾邯鄲。夙歲英聲聳聽觀。身許干城都膽略。心遊學海浩波瀾。流仁幾地歌襦袴。餘慶高梧集鵠鸞。七十勤王憂國憤。終成二竪使人歎。</text>
<title>輓詞[柳汝樟]</title>,<text>山川鍾氣最魁奇。壇宇酋酋間世姿。懇懇丹誠憂國日。孜孜仁政牧民時。北門未試寇公鑰。西塞將看虜膽休。雅望風裁今寂寞。廟堂誰復責安危。</text>
