<title>招隱</title>,<text>山之南水之北。念君子兮如玉。願一見兮道余意。君何爲兮空谷。山林不可以久留。豺虎磨牙而隳突。胡不早歸來兮。我王之竭賢有日。西伯之善養老兮。君其聞耶否耶。盍歸乎來。堯舜君民兮。其樂如何。河之淸不可以再得。時之來兮易過。有莘轍耕而歎息。渭川罷釣而咨嗟。餓死窮谷兮。獨何事復淹留兮。奚俟南山空處士之廬。釣臺去垂竿之絲。鳥獸不可與同羣。獨守空山兮誰與友。禮樂兮盛代。太平兮千年。聖明在上。滿朝羣贒。風雲際會。魚水一堂。九重思慕賢之誠。左右勤招採之方。詩人咏白駒之篇。逸士刺寒蛩之織。胡爲唐虞之時。乃堅巢許之志。不是秦漢之亂。豈宜商山之避。聖君兮難逢。良辰兮易徂。山林縱云孔樂。獨善非賢者所▣。母曰宦海之危。𥚁福自己求之。行藏自有其道。隱見莫不因時。㓗身亂倫。君子不取。先知後覺。是智者之所貴。紫芝一曲。寧似賡哉之歌。自樂堯舜。何如親見其治。明明我聖。從諫如流。赫赫吾相。樂善不倦。君乎一起。爲我贊調。握手臯陶。贊贊襄哉。携衿傅說。共調塩梅。致吾君於堯舜。煕鴻號於無窮。豈不快哉。豈不樂哉。遂爲之歌曰。我衣之華兮。我佩之光。子之不來。誰與翺翔。毋金玉音而有遐心。</text>
<title>力田不如逢年</title>,<text>余之謀拙於求仕。早歸來兮田間。黽作勞於盤誥。勤稼穡於伐檀。恒厚耕而薄獲。抱鎡器而窃歎。聞不若乎逢年。攬前志而自悲。信天下之萬事。惟所貴者得時。若服事乎農畒。迨方春而孜孜。夫旣得其良田。又利器之修飭。深耕兮易耨。圖飢歲兮不能殺。播種兮封植。冀有實兮吾將食。顧吾事之有未盡。勤復勤而不息。紛旣糞而又耘。而人力之旣極。宜汚邪之滿車。亦甌窶之盈室。何豊歉之有時。飢反在於耕中。知天時之未至。雖良農兮罔功。膴膴兮原田。蟊賊從而爲㐫。芃芃兮黍苗。旱魃隨而作災。縱農夫之克敏。其於歲兮何哉。胡人事之難信。猶有待乎時來。大田多稼。必致周家之屢豊。振古如玆。何獨曾孫之能農夫。孰云稼穡之未秋。莫如得時之宜也。人雖曰稼穡惟寶。吾將待年而爲也。釋耒耟而興感。援物理而評之。夫士之仕也。猶農夫之耕也。歲有登不登之殊。時有利不利之異。湯之未來。伊尹耕莘而抱耟。武之方隆。公孫起畒而致治。時乎時乎。農莫如逢年。仕莫如遇合。然良農之務本。豈畏機而廢業。將盡道而待時。不乘時而僥倖。若有人兮山之中。修天爵而自靖。學不期於干祿。甘抱犂而守貧。不力田而待時。無乃作天農之奸民。求老農而爲師。豈徒爲樊遲之小人。乃爲之歌曰。倬彼溥原。農夫田之。雖曰于耟。不如逢年。赫赫膴仕。吉士爲之。雖曰于仕。不如得時。又從而歌曰。倬彼溥田。農夫田之。雖不逢年。其不力焉。赫赫膴仕。吉士爲之。雖不得時。其昧機兮。</text>
<title>傷弓之鳥高飛賦</title>,<text>曰余坐飽毒手。超絶迹而遠遊。逭危機而獨去。從魚鳥而爲謀。朝看避繳之鴻。暮伴忘機之𩿨。歎物情莫不知戒。窃獨悲此傷弓之高鳥。一見彈於低回。斯遠擧而輕矯。噫忌𥚁之有心。無物我與大小。然知幾之爲難。必有警而後惕。彼巢居而翼飛。亦物中之激識。知避害而就安。能遠擧而深匿。何不知於回翔。遭挾彈之遊俠。飛不務於高遠。斯人得以加弋。始啞啞而哀號。幾不免於見炙。幸垂危而獲全。吁可畏兮可警。雖微物之蠢蠢。寧不爲之自省。斯固知患在卑近。故恒飛而必高。逝冥冥而增擊。彼弋者兮焉遭。遊千仞而避彈。可遠禍而自逃。然高擧之非樂。實所徵之有則。雲霄之鳥兮。古無繒繳之及。藩籬之禽兮。而多彈矢之厄。見曲木之皆弓。爾安得飛之或卑也。見尖石之皆矢兮。爾安得去之或遲也。高益高兮無傷。卑莫卑兮其危。惟能警而必戒。庶卒遠乎𥚁機。縱始昧於色擧。亦終愼其翔集。是曰知之戒爲貴。以禽鳥爲懿德。因以物而推人。撫古今而太息。以鳥之微兮。或傷弓兮知懼。矧人之靈兮。可濱死兮不悟。葅醢不戒者。悲鳥盡而弓藏。焚坑知避者。歎冥鴻於高皇。由能警與不警。乃𥚁福之相依。若余者何爲哉。師君子見幾。提福於始學。聖人相時。愼𥚁於微。將一擧而衝天。固不待乎戒傷。飛必止於所止。又何往而不臧。遂爲之歌曰。有鳥高飛。其飛戾天。何以戾天。曰有戒焉。傷而知戒。卒與道俱。可以人而不如鳥乎。</text>
<title>本心如日月賦</title>,<text>潛虛室之生白。瞻日月之容光。仰兩曜之宣朗。禀至明於陰陽。縱有時而昏蝕。未轉頭而復全。知外邪之侵削。終不喪乎本然。忽反求於吾心。悟本體之不息。曰惟人之有心。實猶天之有日。受上帝之明命。爲一身之明德。淡虛靜而洞澈。又靈妙而不測。瑩明鏡之無瑕。淡止水之無累。隨所觸而皆通。抑無遠而不至。若大明之行空。絶纖塵之昏翳。伊外物之來侵。亦不勝其交蔽。以二氣之純精。尙或罹其薄蝕。矧吾人之一心。安能免其戕賊。物欲交而反復。邪慝作而幷失。悼光明之眞體。入塵霧之昏黑。比燕娥之在蝕。閟光輝而不揚。顧全體之不泯。初不爲之牿亡。玉經火而雖困。金在沙而豈鍊。旣欲削而害去。斯本心兮何若。浮雲散而天朗。春氷解而水淸。何輪魄之蝕退。曾不損其本明。玆人心與日月。諒消長之相於。信其理之不虛。知明明之在余。庶日新而又新。及未遠而復初。吾之本心渾然不蝕。若日月之不蝕。吾之本心旣蝕而復反。若日月之向食恒揭。揭而正中。廓天心之方昇。是不失其本心。惟有德者方能。彼天意之無私。雖有蝕而卽復。惟人心之多欲。而蔽錮之反覆。自靑陽而逆旅。曁黃髮而茫茫。紛晦蝕其連仍。若日月之暗黃。憤此世之蒙蒙。撫古人而悄悄。指本心而推明。戒後人之顚越。演遺意而長言。勉不怠於始卒。係曰心之在人。如日在天。蔽之則蝕。明之則圓。蝕之明之。眞體不遷。蝕之孔害。如瞽倀倀。明之甚易。闇然日章。嗟今之人。胡爲不臧。彼月而蝕。卽惟其常。此心而蝕。吁何不臧。我其戒此。明之不一。謂余不信。有如皦日。</text>
<title>殿上虎賦</title>,<text>曰惟虎乎。百獸之特。有神其智。有武其力。固風威之可畏。名夙重於山君。試當晝而一鳴。驚十里之毛羣。是曰山中之虎兮。或於人而取象。古未信於入市。今乃見於殿上。堂堂亢威。有宋忠臣。周孔其學。夔龍其人。自窺牛之初。載期補衮於宗彜。誠已篤於愛君。早能去其毛皮。幸際風雲之會。登身龍虎之班。豸冠兮𧴛笏。職帶乎諫官。風生之所向。夫豈搖尾而乞憐。犯天威之方怒。無一挫於直前。當其龍床炫晃。虎戟森列。左鼎右鑊。前鈇後鉞。堂陛兮嚴嚴。帷殿兮肅肅。雖鶚立之唐突。葢亦逡巡而不逼。爰虎拜而上殿。嚴端辭而正色。壯䧺虎之英姿。走爰兎之震攝。風雷激於談鋒。雪霜交於牙頰。國事之是非。朝臣之邪正。知無不言。言無不整。所當先者退小人。所當急者進君子。莫不昂昂批鬚。蹇蹇逆耳。庭爭兮面折。極言而無避。縱雷霆之震擊。赫然進退之不亂。天顔爲之竦聽。觀者爲之聳歎。狼頭蹜踖。鼠目攝竄。惟其似之。是以名之曰虎也。然則是虎也。非羊質蔚皮之儔。非磨牙吮血之暴。固非窃位而擇肉。又豈假威而跋扈。昔有聞於朱召。今再覩於劉公。噫此虎兮。吾聞虎之孝而又聞虎之忠也。是宜當途之豺。依社之貍。爾其逐之爾其搏之。固當斥人中之猫。又何容兩足之狐。偉殿上之有虎。信天子之牙乎。視彼秦政之虎。以殺戮爲事。班超之虎。以食肉爲志。豈若此虎有虎之勇敢而無虎之嗜殺也。噫大匀播物。萬類亭毒。禀全者人。得偏者物。雖偏塞之有間。亦取比之有則。伯起爲關西之鳳。孔明爲南陽之龍。彼一時之俚語。亦足以見人心之攸同也。奈何畏之如虎。信任不終。意不可於虎殿。獨凌晨而孤雊。何闞如之勢衰。乃見制於猿狖。殿上虎逝。變怪百出。犬入宮門。狐升御榻。恨不得磨牙而勵齒。能㗖當日奸諛之肉也。遂爲贊曰。如虎有詩。角虎有比。信乎有之。公之謂矣。如何虎君之不逢。卒歎匪兕。殿上是虎之中山。胡爲乎曠野。猗歟公之德。還非虎而非羆也。</text>
<title>讀離騷經</title>,<text>周詩小雅久絶響。忠義所發無由聽。歸來南國得變體。屈子一賦垂幷經。當時衰楚甚衰周。主昏臣佞多危形。三閭大夫國宗姓。擧國方酣超獨醒。忠言諤諤呼不悟。我獨謇謇君冥冥。憂愁欝悒知奈何。作賦攄誠昭日星。唐虞桀紂炳治亂。薜芷幽蘭雜芳馨。旁求衆女旣不得。又向重華訴精靈。紛紛託意不一足。冀得王心猶一醒。終然擧世莫我知。忍見宗國危亡丁。沉吟投下汨羅淵。彭咸應共游淸冷。惟餘燁燁一篇詞。騷家千載驚文霆。何人流涕作反騷。淸渭居然汚濁涇。不有朱翁爲發揮。萬古貞魂受羶腥。我今一讀復三歎。日色天光曜汗靑。惟願寫此復一本。獻作吾王座右銘。</text>
<title>鰐溪</title>,<text>鰐溪之水濁如涇。一鍾之水數斗泥。其中惡物何所有。有魚魚腹而獸蹄。耽耽怒目潭底卧。溪上毒氣橫紫霓。人畜爲粮不可近。縱百周處無由醯。溪邊父老爲余泣。年來殺盡犍與羝。天生水一神禹治。溪壑小大名不齊。爲民之利寶藏興。河有龜兮江有犀。胡爲畜此不祥物。涵淹卵育於此兮。蠻方地瘴衆惡聚。其奈吾民廢耕犂。是宜牧民者所憂。不啻白額南山棲。誰能去此百年害。使我遠憶韓昌黎。天敎潮患一時除。使公海陬來分圭。投文溪上叩頑物。至誠到處皆不迷。鰐溪之水平如地。至今相慶髦與倪。昌黎一去溪尙存。世無斯人吾誰徯。君看苛政猛於虎。天下紛紛幾鰐溪。</text>
<title>景濂亭</title>,<text>小白山高竹溪淸。溪上古院藏遺經。有廟嚴嚴有堂敞。亦有小亭開風欞。高山景仰昔賢風。闕里千載流餘馨。山川宛若古南康。濂水紺碧廬山靑。亭名揭揭意何在。景慕若人存儀形。洙泗無人鄒亦▣。中原文獻何冥冥。天心終未喪斯文。霽月一上開晦暝。光前啓後道亦尊。獨立一呼羣醉醒。歸來築室古溪上。池上獨愛蓮亭亭。誰知東國亦有人。稀世人物瞻景星。論功可並繼絶統。興學衛道言足聽。東人至今免左衽。父父君君誰使令。古邦遺迹尙可揖。靑山巘巘溪泠泠。象賢崇德君子事。爲開廟院新瞻聆。亭前流水亭上山。仁智足以頤虛靈。觀名撫迹兩可景。風乎咏乎心惺惺。當時得處倘欲尋。山不動兮水不停。還嗟可仰不可炙。彼美人兮濕有苓。雖然一理常浩浩。不逐古人同飄零。亭前溪水可浴德。日新請誦湯盤銘。</text>
<title>讀茶經</title>,<text>陸生本高士。與俗殊臭味。平生愛寒淡。初不好榮利。閒中作一經。茶品細分彙。水味辨淄澠。物性分涇渭。留與後來人。足以洗肝胃。不比尋常人。無事評花卉。如何不自愛。持此干時貴。得非茶要湯。此說甚無謂。前後不相保。人心吁可畏。詩成一自笑。茶鐺看細沸。</text>
<title>妬花風</title>,<text>好時難得一年中。况乃花無十日紅。何事風師多戱劇。枉敎吹散萬林空。</text>
<title>次澗松亭韻</title>,<text>每道林亭勝。來尋不恨遲。松交高下樹。村接短長籬。已得平生趣。空成歲晩期。更知能好事。剩有十篇詩。</text>
<title>無題</title>,<text>短短茅簷秀。脩脩楊柳長。若使詩人住。唐家杜草堂。</text>
<title>題萬柳亭 二首</title>,<text>淡淡一溪上。陰陰萬柳中。欲知茅榭好。拂面有和風。村住峰陰裏。亭依樹影中。歸寧屢經過。此地見淳風。</text>
<title>雪中松</title>,<text>蕭條歲晏北風寒。雪裏蒼松倚暮山。應與幽人同氣味。白頭相伴在林間。</text>
<title>黃梅雨</title>,<text>江城五月麥秋時。梅子黃金杏子肥。悵望田頭連日雨。農夫簑笠帶愁歸。</text>
<title>秋扇</title>,<text>三伏長思濯熱風。九秋無賴滌煩功。亦知寒暑年年有。來歲猶應去歲同。</text>
<title>畵猿</title>,<text>誰幻玄猿畵壁西。未聆淸響白雲啼。等閒記得行吟處。巫峽峰前月欲低。</text>
<title>十二相屬詩</title>,<text>相鼠有皮人無儀。彼牛而裾奚足知。畵虎不成古所譏。逐兎爭先又可嗤。入海觀龍要取奇。引盃看蛇須去疑。駟馬高車憂亦隨。買羊沽酒樂在玆。敎猱升木戒於詩。趁鷄爲善是吾師。上蔡黃犬悔何追。糞壤孤豚不願犧。</text>
<title>入海觀龍魚</title>,<text>平生壯觀未得攄。太山深水窮所如。山登恒岱若培塿。水涉江河視溝渠。其中所見亦何物。水有蝦蠏山猿狙。紛紛細瑣不足觀。欝欝何以能娛余。曾聞鄒聖歎難水。薄言回棹將觀於。海於天地物最大。韓子此語吾徵諸。乾坤涵混量何如。百川呑納無贏餘。物之大者衆所歸。坐見百怪來爲廬。鯨鯤羣戱勢搖空。蛟龍噴薄涵太虛。奇奇詭詭紛變化。天地中間無盡儲。從前壯觀此已極。坐覺胷中芥滯祛。退之好奇信知言。大魚豈肯沮洳居。濠梁之觀何齪齪。子休不足稱知魚。乘舟浮海非歎世。孔聖心應在玆歟。尋思一理坐歎息。觀水不獨稱子輿。人之爲學不志大。瑣屑所得終空踈。從師必從有道師。讀書必讀三代書。須沿學海探文龍。莫近汚瀆從泥淤。泥淤之間足蝦蛭。朝滿之水夕已除。沉吟一演古人意。莫以此言爲狂且。</text>
<title>題葡萄 四首</title>,<text>昔見李家屛。人言金氏馬。今觀馬乳圖。衆史風斯下。畵似四雙眸。詩如嘶別馬。慇懃留贈人。使我分高下。花山一朶紅。危棧兩駄馬。好事無人知。聊題詩畵下。夢得再看花。塞翁旋得馬。聊將一幅圖。掛我西牕下。</text>
<title>次周愼齋靑城寺韻。寄贈權章仲 好文。○二首。</title>,<text>憶著湖山勝。登臨我欲仙。紅塵年五百。白髮丈三千。舊跡言恒及。淸遊夢屢傳。何時得重到。與子共周旋。我識臨江寺。當年會兩仙。去天山尺五。緣壁路回千。相業無人述。光風世孰傳。平生香一瓣。歲月幾迴旋。</text>
<title>蒼髥叟 二首</title>,<text>獨立亭亭萬木中。蒼髥不改歲寒風。自憐鬂髮衰頹早。猶把精神願與同。鬚髮蒼然卧壑中。森嚴想見丈人風。不將顔色爭年少。晩節淸高孰與同。</text>
<title>麥浪</title>,<text>萬頃蒼然倚晩風。茫茫渺渺失西東。桑田海水今如許。何恨人間白髮翁。</text>
<title>大旱</title>,<text>嘅歎乾薙在谷中。如何六月又凄風。不堪送死人多憾。敢把簞瓢恨屢空。</text>
<title>贈朴士昂</title>,<text>秋風嶺外晩槐黃。三試連塲擧子忙。誰識吾兄無一事。獨敲碁局卧華堂。</text>
<title>鴻門劒舞圖</title>,<text>龍跳虎躍一筵中。高宴軍門釰氣䧺。項莊舞罷虞姬舞。覇業潛從舞袖空。</text>
<title>題通鑑</title>,<text>當年和睡過此書。千載重來夢不如。幾度來歸能見得。還如本末一經初。</text>
<title>太旱</title>,<text>調爕寧論或失中。胡爲苦旱更飄風。富人可矣哀孤㷀。歲晩其如四壁空。</text>
<title>題芝山假屋</title>,<text>假屋生謀拙。拋官身計閒。課農餘事業。推戶望芝山。</text>
<title>詩家淸景在新春</title>,<text>初春烟景可人時。雲淡風輕日漸遲。淸債本非花鳥閙。野梅溪柳緫新詩。</text>
<title>寒食雨</title>,<text>淸明時節雨紛紛。欲向何人問酒村。天意亦憐焚死客。故將寒雨祼遊魂。</text>
<title>孟夏草木長</title>,<text>春餘草樹嫰含風。暑氣微微自祝融。彭澤但知廬可愛。寧論長養一元功。</text>
<title>自京到炭幕。題曆書。</title>,<text>客裏春風坐自過。餘年三序已無多。平生歲曆今三十。其乃於吾未立何。</text>
<title>恥向東吳再起兵</title>,<text>乘騅不逝亦知時。底用紅粧帳下悲。不是臨江羞再渡。舟中敵國復安歸。</text>
<title>次韻贈別金惇叙 富倫 年兄</title>,<text>共宿龍仁夜。分携此驛時。同行兩三日。懷抱子知之。</text>
<title>挽烏川金生員 綏</title>,<text>文雅風流兩得全。古來唯數謝安賢。東山絲竹繁華在。玉樹芝蘭雋秀連。池榭凄凉含曉月。松楸寂寞鎖暮烟。後生不禁羊曇淚。未及登堂拜賀筵。今年春。得與公之季子同榜司馬。未及拜賀而公卧病。未幾沒世。故末句及之。</text>
<title>次退溪先生韻贈玉師</title>,<text>廣文亦帶官人號。每見山僧乞句來。魔障未除還自笑。小詩聊復強顔裁。</text>
<title>題會稽客亭 有春黃花。似菊而非菊者。</title>,<text>南中二月見黃花。北客還鄕未到家。因憶少年隨計吏。春山行路折看多。</text>
<title>次權松巖章仲韻 三首</title>,<text>一驢曾過亂松岑。瀟洒軒楹暗入心。明月滿堂期一宿。只今淸夢已先尋。新占書齋斲短岑。一堂諷詠足遊心。百原中夜吾能訪。義理還須靜處尋。松桷茅簷倚石岑。明窓凈几愜余心。昔年一過長勞想。短策如今得再尋。</text>
<title>綠陰</title>,<text>淸和風日綠成陰。高樹交枝葉正深。掃地更逢佳客至。相看靑眼話丹心。</text>
<title>次舍弟韻 二首</title>,<text>北風凄緊振棠林。客裏三年憶弟心。在絏冶長非罪久。斷葱陸母抱慈深。憐渠失學時將晩。顧我離家病漸沉。倘得南還容乞縣。團欒一處共開襟。聞渠獨學問無鄰。恨我長覊作旅人。題彼鶺鴒傷小雅。撫玆荊樹感田眞。傳家素業憑誰托。宜犴深寃控孰因。祿食未周兄及弟。自慚踈拙汗沾巾。</text>
<title>追次卷中權章仲五言律</title>,<text>自笑山居僻。人家附半峰。小溪來欲絶。細路去將窮。籬落何稀小。巖巒自復重。寧逢賓結駟。但見鹿交蹤。偶爾初見托。居然久假容。留連淹歲月。僶勉送秋冬。倐忽八年後。蕭條一巷中。山林多暇日。學問少全功。道愧簞瓢子。文慚山斗公。雖希龎統鳳。敢擬孔明龍。黃卷時相對。靑雲路未通。爲親猶汲汲。憂世亦忡忡。言志誰傾耳。論心獨撫胷。悠悠身易老。齪齪我非䧺。欲棄書生事。寧從達者風。卜居依善里。與子作鄰翁。偃仰林泉勝。逍遙魚鳥同。耕釣爲永業。詩酒托長終。每恨心難果。還嗟計未工。相唐觀富貴。詹尹問貞㐫。求仕非操瑟。從君鄙自宮。屈伸惟徇道。利害豈傷衷。明代方遭聖。良金政在鎔。英材時敎育。豪傑盡登庸。魯泮歌思樂。周鷖頌在潨。恢恢施禮綱。凜凜試詞鋒。才也誠難得。時乎未易逢。諸君宜着力。如我但加慵。攻玉呈麤石。依麻引短蓬。猶蒙勤勿棄。且得數相從。雲院同看竹。山堂共依松。要觀書萬卷。不忘祿千鍾。學海掀鯨浪。仁山蔑蟻封。論文探入妙。去欲掃成空。求友多君益。從師啓我聾。光風周茂叔。秋月李公侗。日戒曾三省。時裨舜四聰。刃將求錯節。鍾欲發容舂。爲孝當名世。輸忠庶鞠躬。相期斯已厚。交契又何濃。但取情愈密。何須舊自童。如何紛聚散。今者又西東。別意如經醉。思情劇抱恫。音書頗闕絶。詩句暫彌縫。守獨時看影。含愁或倚筇。春來思社鷰。秋後戀歸鴻。况値回新律。行看發舊叢。嚶嚶呼友鳥。蟄蟄啓封蟲。何處梅初白。誰家杏欲紅。細看句土草。時聽報衙蜂。惟見物情變。已知春意醲。不論時景好。但願歲年豊。霈澤消灾旱。和陽滅彗虹。田家登大有。治世占煕雍。擊壤騰衢頌。薰琴撫短桐。野人知帝力。佳友共春悰。且待花方盛。將起醉一融。詩成還擲筆。似聽繫門騘。</text>
<title>謝權生員送膾</title>,<text>百病中間失苦甜。送來魚膾桂漿兼。人情疾痛偏懷惠。戀舊思恩愧感添。</text>
<title>端午</title>,<text>端午名辰在。宮朝儼作羣。浴蘭時正好。闘草戱方殷。蒿艾光浮戶。鞦韆影接雲。內前多喜事。歡頌外人聞。</text>
<title>柳色黃金嫰</title>,<text>門前楊柳占陽春。滿樹黃金嫰且新。縱有此金無處用。不如沽酒勸遊人。</text>
<title>雪</title>,<text>雪深松岸凌雲翠。氷塞荷池掃地香。景物自隨時改觀。不妨遊子興遊揚。</text>
<title>我愛夏日長</title>,<text>夏日遲遲欲向中。宮庭肅肅自生風。誰知南畒鋤禾者。炙背流膏政病農。</text>
<title>杜鵑</title>,<text>望帝當年讓德宣。何緣寃叫百花前。此禽本自南方鳥。蜀主遺魂是妄傳。</text>
<title>元日述懷</title>,<text>元日今朝歲報新。乾坤一氣又逢春。獨懷雨露無涯感。血泣難將訴向人。</text>
<title>次金仲昷 彥璣 書齋留題</title>,<text>憂患忽忽數歲間。新年來此踏餘寒。故人入眼靑常在。斗酒盈樽綠未乾。西日照窓明滿榻。東風吹雪白蒙山。剡溪興盡催回棹。素負齋中日月閒。再次犯夜醉來深谷間。谷風吹面不知寒。繼明書室燈光靜。就煖花盆菊露乾。試取落英浮綠酒。還慚客意負靑山。怱怱晨起忽歸去。付與幽人一味閒。</text>
<title>次韻</title>,<text>死鳥悲鳴夜達明。哀鵑何事又連聲。幽人本自含憂恤。微物無端更感情。</text>
<title>贈受業諸子</title>,<text>晝永風樓炎正薄。雨侵塵榻病相欺。慚愧一二冠童子。相從憂患自忘歸。</text>
<title>示宋李兩侄 名世，得春。</title>,<text>草土餘生鬂似雪。窮廬枯落只潛傷。願言志學諸君子。須及年芳力又強。</text>
<title>馬嵬驛</title>,<text>想像當年住輦時。六軍何事發行遲。安危到此眞呼吸。眷戀猶牽兒女悲。</text>
<title>次具景瑞 鳳齡 請高城儒生入學 二首</title>,<text>冷官長作塵中客。學士閒同洛下生。咫尺一城千里遠。相思惟見暮雲橫。雅性平生無雜客。淸詩頃日說書生。金剛未見君能道。萬二千峰匈裏橫。</text>
<title>上張靑松應旋</title>,<text>十年觀國一爲臣。回首庭蘭已失春。草土哀深餘病骨。虀塩計拙未謀身。黃梁望稔無時實。白髮驚秋有日新。欲把杯盤陪几杖。借追眞卛樂天眞。</text>
<title>李參奉生辰日</title>,<text>今年七十値生時。子美詩中古所稀。白髮老郞衰服裏。壽觴唯有小篇詩。</text>
<title>批金叔昷 彥玲 詩卷</title>,<text>大冶鑪中躍躍金。從前擲地有聲音。怪他磨淬頗埋沒。更礪當年百鍊心。</text>
<title>題精思亭</title>,<text>至今長憶李文饒。三世勳名冠百僚。有事幾經勤揣度。搆亭非爲欲逍遙。西藩大策軍機密。丹扆銘箴治理昭。一事當年思不到。謾將朋黨誤唐朝。</text>
<title>次贈金惇叙</title>,<text>邇來踰歲隔淸音。會合寧嫌盞底深。自恨昨非今未是。簿書叢裏費光陰。</text>
<title>題歸來亭</title>,<text>客到休煩報主家。來遊不欲飮無何。兩江水色秋光碧。十里山容暮景多。野鶴將雛棲古木。牧童呼犢渡平沙。風烟如舊人非舊。始覺無涯是有涯。</text>
<title>偶題 因舊基營小屋故云</title>,<text>平生宦學兩無成。白首治居有小營。謀拙未能移舊業。隔溪來往石橋橫。</text>
<title>鞦韆 二首</title>,<text>端午時勝寒食天。綠陰高樹庇三千。風流故事非無意。欲使人間不信仙。綠樹高枝影半天。綵絲搖曳送秋千。世間萬事皆兒戱。不獨兒曹學羽仙。</text>
<title>次涵鏡堂韻 二首</title>,<text>天燈山下一孤村。花竹依然習氏園。地僻池亭端自勝。林深魚鳥故相喧。朝家優老眞天爵。鄕黨推年是達尊。更喜主人能好事。紗籠詩板耀題門。上下方池文許深。池邊精舍出踈林。堦花秀發風搖影。檻竹脩明日轉陰。畵裏人閒遊物外。鏡中魚戱動波心。何當一宿盈堂月。淸景幽情稱意吟。</text>
<title>無題</title>,<text>雨絲整整復斜斜。薄霧陰風縱亂加。老去憂深仍抱病。鬢添霜雪眼添花。</text>
<title>鳥嶺雪中吟</title>,<text>吟鞭忘却馬行遲。挾路千嶂玉峀危。僮僕不知驢背興。爲言春雪祟歸期。</text>
<title>次板上韻 癸亥二月望。自洛還鄕。到陽智縣次韻。</title>,<text>千里還家只恐遲。客裏風雨不相宜。無錢可買消愁酒。覔句長思夢草池。病馬寄人應戀主。吾行有數本多奇。同歸幸得同心子。歲晩眞堪托後期。</text>
<title>立春</title>,<text>臘前天氣尙淸溫。况復今宵掃片雲。月下氷霜萬里壑。樓中鍾鼓報千門。長憐遠客元無寐。酒歇孤懷意未欣。四十明年吾已老。此身深覺負明君。</text>
<title>題喜還堂 二首○權參判應昌應挺堂名</title>,<text>連倫公相冠南鄕。鄕國還開老喜堂。幾歲謫龍屯霈澤。一時雙鳳集高崗。只緣未答金鷄赦。非爲長誇紫綬光。二老同歸知未晩。定應相對負朝陽。喜還堂畔喜還亭。山水還宜釣且耕。十載遐荒雙鬂白。一朝天日片心明。庭前甘菊如相待。凋後寒松許共盟。未到亭中吾已識。相公應不負平生。</text>
<title>贈具景瑞 二首</title>,<text>入城三日寄人家。旋貸蒭粮恨若何。只有故人同此味。請君相貸勿嫌多。天寒遠客倍思家。內翰淸痾問若何。更爲鄭生傳小簡。知君鄕思此時多。</text>
<title>挽朴希先</title>,<text>玉皇前殿掌書臣。一下塵區五十春。天上久無騎鶴客。世間今有謫仙人。玉樓此日重修記。華表他年更不眞。回也死生皆有命。傍人不必浪沾巾。</text>
<title>題癸亥曆</title>,<text>新曆看來四十番。鬂邊贏得雪霜繁。先人生歲今年是。執卷難禁淚海翻。</text>
<title>到竹山縣。贈金判官。</title>,<text>山城無主鎖新春。客到空堂席滿塵。長笛一聲何處弄。隔墻應惱遠遊人。</text>
<title>題西澗聘家壁 四首</title>,<text>此地留連已十年。十年今日又來旋。自憐萬事猶前日。猶覺靑山映白顚。拙官棲遲忽十年。今年聊復賦言旋。歸田不是無家住。歲旱猶憂老弱顚。歸田正値亢陽年。雲漢頻瞻夜起旋。祿不代耕耕也餒。且當隨分老涯顚。一雨安能望有年。且將人力競周旋。簞瓢自樂聊從事。不願人間醉欲顚。</text>
<title>和權景受 大器○二首</title>,<text>再叩莊盆憫子窮。天心何事又凄風。故人只有綈袍戀。其奈無衣可與同。楓殘菊晩認秋窮。辜負今年落帽風。休暇數旬愁裏過。一樽何日與君同。</text>
<title>山花向我笑 三首</title>,<text>山中三月屬深春。紅白嫣然笑向人。應笑老人頭似雪。與花相對不相親。戱蝶狂蜂領好花。陽和風日屬山家。年年煙景傷懷抱。白髮春來不勝多。聊試童兒學詠花。何時及見可傳家。但令不墜詩書業。莫把文才更患多。</text>
<title>次▣▣▣韻示兒</title>,<text>老病無能自視空。只今那復振家風。後生可畏聞前訓。勤謹工夫有晦翁。</text>
<title>謝送櫻桃</title>,<text>使送明珠箇箇團。瀉來紅玉映氷盤。醉餘一喫三千顆。未信書生餉冷官。</text>
<title>次余文仲韻。題慶流亭。二首</title>,<text>方塘半畒足涵虛。潑潑相看得所魚。泉石一區無客到。後生時聚業三餘。自喜池亭近我家。吾雖非主亦能誇。憂患數年來往罕。只今無賴病交加。</text>
<title>奉贈禹廷老先生基川之任 是時余亦辭還鄕土。而托廷老以行。故末句及之。甲子春。</title>,<text>白雲院裏舊書生。今作基川太守行。竹馬定應迎五馬。公庭况復近親庭。海松落處堪充貢。崖蜜甘時不待營。自笑昔年同學子。羸驂短僕共歸程。</text>
<title>七夕 四首</title>,<text>牛女年年一會秋。跳丸歲月逝如流。相逢此夕歡何促。別後相望耐久愁。梧桐一葉報新秋。雲漢昭回淸淺流。烏鵲橋頭催返涉。參橫月落黯生愁。又是西風七月秋。盈盈一水涉靑流。年年會合歡無盡。天上神仙莫太愁。人間離合不知秋。宛在中流詎遡流。屈脂西風今幾度。明河深淺使人愁。</text>
<title>立春帖 六首</title>,<text>一間書室足三餘。何事春來又不居。半年採薪還舊隱。急蒔梅竹繞庭除。鳩拙經營數歲餘。鵲巢還得弊廬居。邇來憂患今年甚。但願春風一掃除。奴薪婢爨事無餘。隨分營爲可保居。聞道春風入南畒。更將努力着耘除。昔年僑寓二十餘。今日重來是舊居。福祿更隨春共至。灾殃還與雪消除。長鬚赤脚兩無餘。歎息今年破我居。但願新春能改舊。勞來安集滿庭除。貧家樵汲力無餘。自笑書生活保居。中饋只須賢婦在。春秋禋祀事毋除。</text>
<title>次金雲老 慶鸞 樂天堂韻</title>,<text>愛君高行又兼知。種得寒松澗畔遲。靈籟一聲成古調。喚醒塵世俗音非。原韻天命如今我自知。不循流俗任棲遲。行年五十成何業。細討遺經克己非。</text>
<title>醉起題權平叔別室壁</title>,<text>沿湖十里白沙平。月午秋天浸水明。倚欄穩聽江聲處。政是三更酒半醒。</text>
<title>次鄭子精 琢，琴夾之 應夾 還鄕。甲子秋</title>,<text>平生不信廣文淸。旨酒嘉肴送子行。堪恨水曹寒似水。只將詩句瀉深情。</text>
<title>次金伯純 克一 韻。贈具景瑞。</title>,<text>身閒喜得故鄕來。无妄元非自作灾。三伏暑風休水竹。五更淸夢繞蓬萊。鸞鳳瑞世時能下。鵰鶚乘秋定不迴。聞道更還銓選地。山林那復有遺才。</text>
<title>到鳥嶺寄舍弟</title>,<text>天涯乘興費幽吟。秋盡江頭別意深。匹馬十年南北路。三盃千里去留心。蕭蕭落葉龍湫畔。慘慘寒雲鳥嶺陰。懷抱此行殊欝結。夢魂頻繞舊園林。</text>
<title>挽李訓導</title>,<text>七十稀年世幾人。人今多病又多貧。誰兼壽福能全享。公獨優遊不失眞。細馬駄紅元不惡。大觥浮白有誰嗔。人間好事無餘欠。端向平生辦一身。</text>
<title>題李參奉 容 伴鷗亭</title>,<text>二水交流欲盡頭。憑欄俯瞰鏡光浮。隔江岳峀波間倒。負郭閭閻樹外稠。美酒可捐千日醉。淸瀾要滌十年愁。冷官不是名韁縛。肯向樓前羡白𩿨。</text>
<title>銀魚 二首</title>,<text>江中美味是銀唇。利性無由上釣綸。張網捲來驚玉尺。自傷曾作叩氷人。細細輕鱗白白唇。魚中能避釣翁綸。可憐嗜味多方取。誰是江頭祝網人。</text>
<title>伏日</title>,<text>浮雲如火正當空。金氣潛藏九地中。浮李沉苽非我事。故人何日濯淸風。</text>
<title>病中次韻示受業諸子 二首</title>,<text>志學元非利祿干。文章餘事笑談間。根深樹木終能茂。源遠川流逝不乾。須識擴充方學孟。要從博約可希顔。良工本不令人巧。自得由心妙一般。長夏淋淫未肯晴。時聞諸俊榜傳聲。老夫亦有矜嗟志。小子寧無感奮情。功效必收陳力久。榮華自發積中誠。慇懃爲報劬書子。更勉鴒原抱疾惸。</text>
<title>次退溪先生贈趙士敬 穆 韻 時先生之孫安道中生員</title>,<text>積善餘休理豈茫。從來源遠必流長。顯親達孝人無間。傳業賢孫世不亡。膝上靑蓮輝舞彩。樽前金菊映眉黃。升堂拜賀應無數。坐歎師門不及商。荒年歲暮意蒼茫。誰識簞瓢一味長。樂在孔顔要自得。榮求趙孟亦終亡。楓酣楚壁霜傳赤。菊晩陶籬天與黃。此景欲從吾輩共。秋風相望但參商。此生歸路愈茫茫。馬力疲前萬里長。進退相妨時出入。身心交喪亦存亡。墻高數仞難窺孔。鄙積三年不見黃。懷卷請書非好事。欲從鞭策索居商。</text>
<title>次淸遠亭古人韻</title>,<text>春光明媚綠生江。遠峀微茫暮靄黃。勝地更看絲竹盛。蘭亭不必強流觴。</text>
<title>次龍宮樓上古人韻 二首</title>,<text>淸時求外只求閒。一縣蕭條篁竹間。賴有斯樓容坐嘯。淹留一歲未歸山。催科拙處得身閒。晝卧淸風滿袖間。信美不如歸去好。田園只在望芝山。</text>
<title>新凉入郊墟</title>,<text>又是今朝八月天。凉秋風氣浩無邊。慇懃爲報劬書子。正好移燈近几前。</text>
<title>次韻題卷後</title>,<text>病中曾聽遊仙約。卷裏今觀出洞詩。更見上人聞細語。長思南嶽浪吟時。</text>
<title>題龍宮衙壁</title>,<text>來時寒路雪侵肥。去日春山花滿枝。小縣㐫荒無住處。歸來莫讀谷風詩。</text>
<title>更題 二首</title>,<text>種蓮還夭菊還遲。客裏經營事事違。踈拙無成多類此。深思百計不如歸。自笑書生見事遲。至今留滯素心違。此行未可妨農務。直待秋風卽賦歸。</text>
<title>次余文仲賀雨韻</title>,<text>心勞不保小民咨。旱火無端燭兩儀。縱薦微誠得微雨。隨車終愧昔賢治。</text>
<title>夏雲多奇峰</title>,<text>千巖萬峀矗靑空。變態俄然百不同。欲向靈山祈好雨。無端分散謾隨風。</text>
<title>題葡萄</title>,<text>田園近歲久荒蕪。叢竹葡萄半已無。一日不宜無此物。更敎好事寫爲圖。</text>
<title>贈海瓊上人</title>,<text>先子生同戌亥年。上人無𧏮眼彌天。卷中不見題詩處。欲續遺篇更愴然。</text>
<title>次龍宮樓上古人韻</title>,<text>小縣蕭條水竹間。拙官踈懶合投閒。一城民社非吾分。百里松楸是故山。彭澤未成元亮去。會稽猶道買臣還。病梅東閣無詩興。坐歎荒民日食艱。</text>
<title>病中次舊韻。奉呈退溪先生。七首</title>,<text>魏闕雲山道里茫。大賢懷抱故悠長。褒崇異眷歸名德。封贈隆恩及已亡。十幅圖成方寸赤。一言辭許兩眉黃。幾多持祿容身輩。罔利眞同壠斷商。瞻望門墻路未茫。幾回回首恨空長。關河千里應扶相。草土三年半死亡。伎倆已成頭雪白。淸高不染俗塵黃。自憐疾病摧頹甚。慚愧援琴衎衎商。吾東聞道尙微茫。其奈文章一脚長。直待眞儒方各得。未應好學卽今亡。功兼著述延平李。天與年齡叔度黃。若及孔門從十哲。上方顔閔下游商。此生前路愈茫茫。晩節尤難保得長。早歲淸修惟恐凂。高年勇退若追亡。萬鍾安可留鄒聖。四老終敎返夏黃。出處分明知素定。不應猶待與人商。鯫生資性坐冥茫。百短曾無一寸長。爲吏本非能會計。收租亦未及逋亡。自甘病棄歸廬孟。敢望循良治郡黃。終恐餘辜能洗濯。被人呼作刻骨商。病中情緖轉迷茫。欲訴深衷語更長。失學正因交作輟。操心未免若存亡。已驚短髮千莖白。空對陳編萬卷黃。五十無聞多憾慨。行歌非是效歌商。欲將吟諷警昏茫。大雅前頭敢喙長。人有德時能說得。思無邪處豈詩亡。先民歌詠由情性。末世詞華眩赤黃。白首可堪重請敎。病違凾丈隔參商。</text>
<title>次金▣▣▣▣ 來詩以除命不得往吊爲病</title>,<text>吊賻慇懃情已厚。死生憂患禮相尋。恠君徵辟無心就。還把詩篇用意深。</text>
<title>次韻 己巳孟夏</title>,<text>三年纔畢又逢春。病裏心驚歲月頻。老去靑雲稀識面。愁來白髮故欺人。題詩欵欵追前韻。酌酒深深遇宿親。私服外除公服在。杞天餘慟尙如新。</text>
<title>挽南上舍▣▣夫人宜人李氏</title>,<text>吾猶及前輩。上舍舊風流。琴瑟全家好。田園遠俗愁。詩書敦世業。蘋藻㓗時羞。往事今如夢。荒墳共一丘。</text>
<title>次謝金惇叙年伯</title>,<text>病持憂服居深谷。老抱祥琴卧舊家。獨有故人勤遠訪。宦情從此薄於紗。</text>
<title>送別李先生昌之 時先生爲龍宮倅。昌之以醴泉倅先遆。</title>,<text>一來同志作芳鄰。誰識先吾着祖鞭。醉卧淸風北窓下。是非應不到君邊。</text>
<title>次贈金惇叙</title>,<text>嚶嚶黃鳥送和音。伐木丁丁響益深。五斗折腰猶未去。幅巾何日卧松陰。</text>
<title>題別室壁 五首</title>,<text>經營三載小堂成。明月淸風各一楹。唯有江山無處著。東西南北看縱橫。小堂新立値新春。衰服新除兩鬂新。願逐新年新己德。待看新化及新民。吾生四十六番春。小屋三間始作新。但有二難兼四美。不妨長作太平民。歸來村巷又逢春。東作將興事事新。說與兒孫無或惰。朝耕夜讀有先民。小齋風日報初春。堂宇微微淑氣新。白髮敢題多慶帖。願爲淸世一閒民。</text>
<title>挽詞[金雪月堂富倫]</title>,<text>少年名譽動靑丘。一捷三科政黑頭。安定始除湖學日。子游終宰武城秋。歸來但賦濂溪拙。退處寧吟太史愁。魚不躍氷憂作疚。烏雖含土病爲讎。逕存松菊猶心悅。歲在龍蛇奈命遒。人世死生雖有數。邦家殄瘁豈無由。孤兒孑孑哀何怙。霜婦惸惸哭未休。同榜故人來執紼。薤歌聲裏淚難收。</text>
