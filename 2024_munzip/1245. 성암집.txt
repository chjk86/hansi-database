<title>謁箕聖墓。續守護所板上韻。</title>,<text>北兎山城外。一抔土幾春。焚香因四拜。我本化中人。</text>
<title>登牧丹峰</title>,<text>俄看鍊光亭。自知盡景來。牧丹峰上坐。天地此中開。</text>
<title>登吐螺山頂上</title>,<text>十年山下客。今作上山人。所見前何似。倚天捫北辰。</text>
<title>香積歸路。滯雨再宿光城金氏庄。</title>,<text>野客入仙扉。風烟果不微。今番香積路。只得五言歸。</text>
<title>歸自浿上。和雙湖白義燮。</title>,<text>世事多奇險。悵然別故人。山盃重會醉。舊誼啓新唇。</text>
<title>贈同犂野人</title>,<text>與君隴上耕。春雨滿花城。八月刈禾後。同隨醉步兵。</text>
<title>贈山城洞主人吉致興</title>,<text>閉關獨守眞。餘慶日將新。如欲門閭大。六經須可親。</text>
<title>贈徐丙哲</title>,<text>事業杳前期。誠身復致知。把作雙輪翼。孜孜十二時。</text>
<title>邊在憲同州人也。往年建齋之役。竊看其傾心努力。已知爲眞實難得之人矣。冬初挾冊請講。晝夜勤勤。已下人十己千之功。而凡齋有大役。不憚血指。樂爲之先倡。同齋尤爲之讓美。及其春深西疇。農謳四起。遂决計束裝。當日歸覲。蓋躬兼耕讀者也。同志者爲之惜別詩以贈之。遂步其韻。搆小詩一絶以送之。以表慇懃之意云爾。</title>,<text>田園草欲深。催君歸去心。耕讀難偏廢。古人每惜陰。</text>
<title>雙湖晩得一男。悶其多病故云。</title>,<text>不見路傍松。節節生腫癰。不見屋上苽。蔓蔓欲天衝。試看霜落後。誰吉誰爲凶。</text>
<title>奉敍本倅南學煕</title>,<text>滿閣梅花發。艶香聞四隣。客來相對笑。雪裏遇陽春。</text>
<title>奉敍表兄明軒崔晶岳</title>,<text>隔川書社在。相看未相言。日夕襟懷切。顚裳來叩門。</text>
<title>和東溪</title>,<text>東風終夜起。白雪滿庭來。阻我從遊路。高軒奈得來。</text>
<title>送金宅西，張己正觀中州風土。</title>,<text>不幸生東土。百年愧面墻。君今鄒魯去。萬里一鞭長。</text>
<title>訪屛泉齋</title>,<text>偸隙訪高廬。主人坐讀書。方池魚自躍。此樂果何如。</text>
<title>玉洞留講時。因事曠齋。文友亨汝悶而代之者再。旣感厚意。而於其別也。甚覺依依。一絶以贈之。以見區區。</title>,<text>寒齋寂寞濱。多謝替勞頻。今日龍山上。送君意轉新。</text>
<title>癸巳春。留燕申堂。一春無雨。至二月十五日始雨。</title>,<text>西京春色至。一雨過城塵。洗出江山面。風烟再得新。</text>
<title>山城道中</title>,<text>入山山未老。到處綠陰新。香山知不遠。猿鶴欲相親。</text>
<title>省楸有感</title>,<text>屛巖曲水東。抔土是吾翁。宿草霜降白。中峰日出紅。殘杯禮有數。哀淚孝無窮。再拜躕躇立。寒鴉吊晩楓。</text>
<title>春日偶成</title>,<text>夢破碧陰柯。悠然見彼阿。澗聲舂壁滑。峰影散簾多。鷗或忘機會。鶯能有意歌。春風驚逸興。今我一遊何。</text>
<title>偶吟</title>,<text>物物循環意。無往不爲眞。夜長終有晝。臘盡又逢春。風送皆花信。天淸卽日賓。萬事都如是。勸君着眼頻。</text>
<title>雨</title>,<text>雨旱適其時。誰能造化知。雷聲從電急。雲影逐風移。鷺下新江曲。鶯愁綠樹枝。須臾天色霽。淸景可觀之。</text>
<title>水檻遣心</title>,<text>坐大心先遠。登高眼已賖。流光憑轉石。春事感餘花。雨歇漁歌集。風微鷺夢斜。吾生堪自笑。蝸角托身家。</text>
<title>登合水臺</title>,<text>酒力仗詩功。朋情接世雄。灘鳴前夜雨。帆過夕陽風。仙跡烟霞濕。漁歌水月空。武陵非俗界。塵跡奈堪通。</text>
<title>江亭觀水</title>,<text>暮向江亭坐。烟雲尙未晴。雨聲連夜急。水色接天橫。有酒方成會。無詩奈敍情。宿痾從此去。一笑謝三彭。</text>
<title>洗足</title>,<text>雨過水有聲。雲捲月生明。不必同愁熱。何難去濯淸。且從多士約。試向小溪行。洗脚當風坐。全身淡且輕。</text>
<title>送洪校理正厚之昌城謫所</title>,<text>蕭蕭風雨夕。有客叩幽居。袖紫長安陌。眉靑太史書。憂國江湖遠。思鄕日月餘。前程山水惡。回首戒行驢。</text>
<title>留別許小隱</title>,<text>欲別隱人居。幾回挽客車。金蘭初結契。風土頓忘疎。同醉良霄月。討論古聖書。如愚何似者。尙此惜分裾。</text>
<title>贈別湖西二儒</title>,<text>小學一篇書。平生可捲舒。耕能資八口。讀必待三餘。講論雖仔細。踐履或虞疎。君去南州後。聲聞第𨀣予。</text>
<title>贈康寬汝</title>,<text>鐵衣何處客。來自洛城中。好擲毛錐子。長驅羽前風。胷呑葵日赤。頭戴御花紅。邊地方多事。第成不世功。</text>
<title>贈康大承</title>,<text>故人自遠方。日夕話頭長。以我情相近。知君義不忘。對罇傾夜色。抽筆弄秋光。預托明年會。春花爛妙香。</text>
<title>贈金潤起</title>,<text>君今最少年。才學邁羣賢。好道窮經籍。持心保性天。客懷甘苦積。閭望暮朝懸。欲慰雙親意。排寒渡滻川。</text>
<title>贈金公楫</title>,<text>陽剝歲將寒。夜長月未團。道則分明說。書宜仔細看。持身從小學。進德視湯盤。此外無方便。勸君着意寬。</text>
<title>贈禹良燮</title>,<text>禹雅子貞積年同講。其志也行也。俱爲同志所屬望。而因事徑還。情甚戀戀。贈之以五言一律。以爲永以爲好云爾。山齋積苦寒。心法秀而寬。書可平生讀。理宜動處看。所憂中道廢。初豈上天難。不須多說話。深造自居安。</text>
<title>贈朴鏞聲</title>,<text>山翁不出山。身與白雲閒。地僻無佳景。客來得好顔。詩成鈍亦可。禮飮醉何關。我有陽春闋。爲君一唱還。</text>
<title>和鄭參奉就奎</title>,<text>吾道一毛輕。有誰大講明。莫言前聖遠。何害後人鳴。此地曾無學。吾賢早有聲。若能循序進。去路砥如平。</text>
<title>和金進士基洙</title>,<text>客來要繫纜。學海本無津。易入蓬萊島。難尋泗水春。細分縷可析。頻掃鏡何塵。終有參三日。乾坤眇一身。</text>
<title>續金正中贈程少伯韻</title>,<text>一樹扶桑下。琴書自掩門。秋風隨上价。寒雪入中原。大地黃河走。深宮北極尊。從今誇有眼。長嘯倚乾坤。原韻十月皇華發。戎衣度柵門。單鞭驅左海。雙眼盡中原。日下雲南使。人間薊北尊。可憐程氏子。虛老此乾坤。</text>
<title>題嘉山天皇寺</title>,<text>一臥天皇寺。便成太古人。樓高雲與宿。松老鶴相親。市語隨風散。鍾聲到曉新。燧巢皆後進。此意向誰陳。</text>
<title>三月三日。登陽和寺。</title>,<text>三月陽和寺。登臨客意眞。春聲禽有語。雨跡路無塵。俗氣鍾俱落。仙緣月與新。山盃聊一醉。不必問歸津。</text>
<title>鶴峰亂題</title>,<text>何者謂之仙。心閒便是仙。五層壇上席。一片月中天。速友因開酒。呼童更拂絃。此時滋味大。肯尙別人傳。</text>
<title>過安州</title>,<text>策驢壯一遊。大野水東流。飛閣依天際。長城枕渡頭。雷從更鼓起。雲雜市烟浮。自恨詩工拙。風光未盡收。</text>
<title>和金琥鉉</title>,<text>日暮客過扉。雍容又細微。爲先修系牒。好古服深衣。筆下文詞足。口頭言語稀。一生無限事。不欲半分違。</text>
<title>金東潤老親回甲</title>,<text>居然六十春。花甲夢中新。風樹無窮恨。麟庭有跡仁。紅顔凭酒力。白髮豈仙眞。可笑百年事。回頭問故人。</text>
<title>輓通政大夫白公</title>,<text>一自趍風後。心心向慕深。鬂懸三品玉。手致十家金。孝子前司諫。東床是翰林。捨此今何去。令人淚滿襟。</text>
<title>輓金護軍</title>,<text>公去泉臺後。無人不淚漣。豪情驅駿馬。淸標蛻寒蟬。善積來來慶。身閒事事仙。百年何怱遽。抔土掩終天。</text>
<title>贈禹永冀歸覲</title>,<text>學問無窮易失時。立心須與古人期。江山阻我從遊路。別意長長更贈詩。</text>
<title>贈吳道斌赴京試</title>,<text>吾友道斌少年望士也。其執志也篤。下學也健。與之講。知其爲大器矣。今番得參發解。又赴京試。於其發也。殊戀戀搆一絶以送之。少年名姓脫然新。更欲看花洛水濱。得失在天非在我。惟君莫作自欺人。</text>
<title>贈別龜山齋儒</title>,<text>宇宙中間如許人。胡然千古嘆無人。勸君更進竿頭步。事到成章是曰人。</text>
<title>謝本倅贈扇</title>,<text>六月炎林等火山。多蠅足蝎困多般。淸風掃盡無窮惱。一臥東窓萬事閒。</text>
<title>謝康鉉見訪</title>,<text>吾友用玉自亂離之後。初不知何處下落。丁酉冬。訪我於鹿門書室。戊戌又再訪。隔年積濶之餘。慰洽甚多。况其言論風儀。優優有舊日氣象。蓋可賀可喜。於其歸也。奉贈一絶。以寓日後期望之萬一。向道誰能大眼開。學宜長進恐徘徊。惟君不負平生約。獨抱遺經理會來。</text>
<title>謝金進士龜選見訪</title>,<text>看今世態苦嫌眞。君獨何心遠訪人。竊喜斯文如有相。初筵非特片時親。</text>
<title>和表兄明軒崔晶岳</title>,<text>十年同學博陵春。表裏從兼又故人。中間契濶今如許。顔欲成疎意轉新。</text>
<title>續羣蒙讀書韻</title>,<text>千金難換一編書。天下經綸自有餘。却恨無人眞積力。到頭事業盡虛疎。</text>
<title>擬從節使。觀中州江山。</title>,<text>東方只是海中洲。千里江山泛似舟。陋眼要從江漢洗。適來節使向皇州。</text>
<title>議昏家遣人竊視</title>,<text>窺顔安得窺心眞。况復閨中婉孌人。若使心顔俱未見。不如且信老媒唇。</text>
<title>喜金東潤，白圭範先訪。</title>,<text>故人不見已遲遲。一念懸懸十二時。今夜山齋重會宿。慇懃情話七言詩。</text>
<title>金玉汝委訪相敍</title>,<text>靑山客到雨聲餘。向我慇懃問起居。呼月登亭相對語。今年此夜不爲虛。</text>
<title>聞寅兒見夭</title>,<text>一生一死知常理。生則胡歡死則悲。如死不生生不死。自無心事不平時。</text>
<title>題浿中客舘</title>,<text>一旬來食營厨饋。白飯珍羞反愧人。獨喜相公眞好學。庶幾餘澤及吾民。</text>
<title>題香山尋眞亭</title>,<text>五日間關遇一亭。亭邊山色織如靑。披雲欲訪眞仙跡。只有禪鍾一兩聽。</text>
<title>庚午除夕</title>,<text>村鷄一喔報淸晨。歲色居然已屬春。只恐前修無進就。百年長作去年人。</text>
<title>雪松</title>,<text>夜來寒雪壓千峰。依舊蒼蒼獨有松。也惜千林皆寂寞。故持寒節耐三冬。</text>
<title>雨後觀水</title>,<text>江天雨歇白鷗飛。野草溪苔一樣肥。有客來言觀水術。欣然相笑咏而歸。</text>
<title>見山花野草靑紅相間以成色。寓目良久。忽念子栗兄底意巖花一兩紅之句。因以續之。</title>,<text>後草先花理則同。君何玩物擇靑紅。莫須輕說誰優劣。待着秋成始見功。</text>
<title>望坪芸田</title>,<text>西疇春事已多時。暫捲詩書百畝治。田祖欲尊莘野老。農耕帝道兩兼知。</text>
<title>歸自浿上。和雙湖。</title>,<text>踏雪衝泥步步遲。徘徊浿上故多時。眞情欲對吾兄說。不向傍人謾寄詩。</text>
<title>過水洞。見兩崖絶壁屈曲盤回。間有一川淸冽。隨山轉注。緣江路出。恰爲十餘里。中有一村落。足以主張山水之景。古所謂山秀雅水澄淸。地平坦林茂盛。一擧而幷得。徘徊玩賞。不覺心爽而眼快。爲吟二絶。</title>,<text>名花雜樹別區天。九轉蒼崖挾一川。可惜當年書舍約。未能早定此山前。古洞雲深別有天。峰巒巧轉九回川。緩筇如踏武夷境。一曲棹歌感百年。</text>
<title>過肅川申彥鏞家</title>,<text>涯角相分晩一尋。庭梨結實又淸陰。相逢未易因相別。其奈吾人眷眷心。</text>
<title>過月林</title>,<text>月林江水近香山。泛泛仙舟喚客閒。此去梵宮知不遠。鍾聲隱隱白雲間。</text>
<title>訪敏求齋</title>,<text>靑山斷處有書樓。樓下片舟水上浮。一席淸風高會處。賦詩酌酒盡名流。</text>
<title>文谷塾。對白典籍。</title>,<text>吾人一面亦由天。笑語津津講古賢。從此山門非寂寞。靑衿朱紱雜相前。</text>
<title>戊寅春元對敍</title>,<text>聞道春光已入山。看花一念晝霄間。雖然肯逐殘梅柳。且待羣芳膾炙斑。</text>
<title>採藥</title>,<text>滿山蔘朮惹人行。步步雲深路且傾。益壽延年今有計。靈根多處客心輕。</text>
<title>百花酒</title>,<text>百花採採釀爲酒。一歃果然生眼精。最恨當年無此物。長令二老視思明。</text>
<title>菊花</title>,<text>九月淸霜一夜來。東籬花色燦然開。抗寒奇節能如此。應笑龍山落帽盃。</text>
<title>玉薥黍</title>,<text>最先登熟禦窮時。却恨當年早不知。大備饔飧能悅口。滿盤梁肉未全奇。</text>
<title>訪鳳凰臺主人李慶曾</title>,<text>客到名區步步閒。左看綠水右靑山。書樓新闢蒼林下。一脉斯文在此間。</text>
<title>登山頂</title>,<text>進進客筇住斷岡。羣山非不盡低望。登東舊約今猶晩。其奈窺觀局一方。</text>
<title>登山城山</title>,<text>武陵不必在秦時。惟恨當年早未知。願買此間田數頃。朱陳村結共棲遲。</text>
<title>園後裁菊一區。因旱未茁。殆不成樣。而中有一朶獨也亭亭。甚是出類。余看而異之。至六月望日。粲然開花。大抵菊者得秋始華。而今發於中伏之前。未知何故。雖艶香可掬。而先時之發。其亦可疑。故因搆一絶以記其異云耳。</title>,<text>鹿門六月菊花開。欲謝東風費力栽。起問芸窓多少益。有誰能事最先嵬。</text>
<title>春鴈</title>,<text>去去來來底處尋。隨陽高翮向天陰。憑欄爲問江南事。風月徘徊萬古心。</text>
<title>新秋</title>,<text>雨後江天霽日明。蟬從何處報新聲。書窓坐惜年光晩。白髮欺人種種生。</text>
<title>蟻</title>,<text>漆樣小腰妙汝眞。傍山開國壘黃塵。雖然自有君臣義。愧殺人間失節人。</text>
<title>淸溪濯纓</title>,<text>書樓日晏倦成眠。爲向前溪薄採蓮。纓濯淸流塵垢盡。一身自此覺飄然。</text>
<title>臨江洗身</title>,<text>乘閒濯足趁吾人。路熟前郊不問津。江水如天流汗赤。欣然一滌滿身塵。</text>
<title>江上閒行</title>,<text>亭亭午日近蒼林。雨後前溪水稍深。起問當年言志者。咏歸方識浴沂心。</text>
<title>春江新晴</title>,<text>黑雲捲盡露靑天。積雨餘聲尙在川。生來自有江湖癖。一曲漁歌向少年。</text>
<title>春雪</title>,<text>春日殊常冷若秋。忽焉新雪擁書樓。雖然終是陽長日。沒入東江曲曲流。</text>
<title>嘆秋雨</title>,<text>如注雨聲曉夜連。前郊水色也滔天。中霄不覺衣冠坐。憫我生靈又失年。</text>
<title>秋夜讀書</title>,<text>月入書窓意味眞。西風淅瀝喚惺人。朗然一誦秋聲賦。窓外窮炎掃地新。</text>
<title>屬羣蒙讀書有吟</title>,<text>莫言古聖不同時。自有遺經覺後知。詳細看來因體驗。內而心術外容儀。</text>
<title>和洪建五</title>,<text>干戈消息日相尋。人走靑山萬疊深。海內當今如鼎沸。皇天忘却下民心。</text>
<title>題白孝子旌閭</title>,<text>先生德學邁千秋。不向人間有所求。聖上猶知林下隱。煌煌棹楔降西垂。</text>
<title>贈松隱齋</title>,<text>此地來來幾作賓。從容書話更相新。主人欲識眞源處。試向滄洲起問津。</text>
<title>贈延谷講儒</title>,<text>如山積雪近來稀。難得凌風翰一飛。咫尺仙庄千里若。却嫌心事坐相違。</text>
<title>同門中金雅士恒。最以賢哲聞。士之來講者。不問親疎遠近。皆以此雅爲依仗而信任焉。蓋心法之淵塞。言事之忠篤。卽其性也。不幸丙寅七月四日以病卒。時年三十三。朋友爲之加麻而臨其葬。文友亨汝拾其稿而楷書之。置于本齋。辛未四月二十五日昧爽。余依枕假眠。忽有士恒悽然作揖曰。我有遺稿。願子之改正也。余曰諾。因怱怱而別。豈士恒雖已不世。一段精英。尙戀戀於經齋。而所稿欲修而傳之。以表其有意於經傳之志歟。信覺殊常。因記于玉洞書塾。續以一絶。</title>,<text>宿草寒山幾度秋。故人前事夢中愁。片時枕上丁寧約。只托遺篇一校讎。</text>
<title>同淸南諸儒。登滄浪亭。</title>,<text>滄浪一帶向南飛。欲問眞源知者稀。抽筆品題山水譜。任看漁子亂江歸。</text>
<title>登高有懷</title>,<text>恠爾長庚夜夜流。兵塵消息又今秋。此去西安知不遠。誰將尺劒上軍樓。</text>
<title>西孔庵</title>,<text>並馬登臨客意閒。禪庵果在白雲間。欣然一臥蒲團上。却恨此身晩入山。</text>
<title>過南松</title>,<text>剩水殘山次第論。朝過馬峴暮螺村。回頭更望香山寺。萬疊層峰却昧痕。</text>
<title>蟬</title>,<text>爲物最微羽族中。淸音那得碎鍾同。千林自足橫行地。獨飽秋聲嘯晩風。</text>
<title>臨事有感</title>,<text>人皆知得別人非。每不能看自己非。若把是非還易地。一生萬事庶無非。</text>
<title>感懷</title>,<text>萬事悽然風樹後。遺靈不復感靈虛。誰知當日手捫髮。已向鏡中白雪如。</text>
<title>戲贈串江漁夫</title>,<text>一葉方舟千頃上。問何心事度虛春。笑言八百蒼姬業。起自渭濱一釣人。</text>
<title>送故人白舜甫至杜陵峰上。口占而贈之。</title>,<text>携友登山眼界空。新凉初入萬林東。離亭欲說無窮意。童子何言夕日紅。</text>
<title>戲贈金學士尙運</title>,<text>一張紅紙大欺人。幾作人間奔走人。自有淸閒君信否。黃篇且對古之人。</text>
<title>聞元子誕生。喜咏一律。甲戌</title>,<text>春迥甲觀日初遲。元嗣篤生國鞏基。萬姓謳歌騰小海。八方慶賀動金巵。幅圓將大三千域。瑞運益昌五百期。文繼武承來後業。天心所在可推知。</text>
<title>白忠剛公延謚韻</title>,<text>七義士中最有名。臨難許國一身輕。特節非徒當世赫。公論第待後人明。民皆仰見誰孤竹。帝恨不聞奈杲卿。侍臣擎出忠剛字。朝眼瞠然野瞻驚。</text>
<title>題博陵朴孝子旌閭</title>,<text>身後流芳便是生。煌煌棹楔卽何榮。果然誠孝能通化。有若殊恩永樹聲。百世留爲人子鑑。四方傳誦我公名。吾王近日求忠切。豈認其門不再㫌。</text>
<title>聞江都有警 丙寅</title>,<text>江都消息聞來惡。有血男兒慷慨秋。西醜敢生東顧意。小臣尤切北望憂。早知戎事如今日。須向兵家學九流。遙看靑烽驚海戍。平明仗劒下書樓。</text>
<title>丙寅邊撓時。蔡濬錫適訪。爲贈一律。</title>,<text>書社深深午漏長。蕭蕭匹馬澗之邊。朋情月滿五更夜。國事烽愁千里烟。愧我經綸無此日。許君忠義屬英年。看今宇內方多撓。何獨眞工在蠧篇。</text>
<title>甲戌除夕吟</title>,<text>山窓日夕對羣賢。歲色中分此一筵。殘臘俄從窮雪去。新春欲向小梅傳。藏修失業謀來後。孤露傷心感往前。喔喔村鷄催曉色。東風掃盡舊年烟。</text>
<title>丙子大饑。見流民擁寒呼飢。爲吟一律。</title>,<text>行橐蕭然淚眼迷。堪憐傍戶向人啼。飢顔饒得癯仙骨。塵袖羞過浣婦溪。去路猶長風北起。誰家可宿日西低。千年願借鄒賢手。更使發棠一救齊。</text>
<title>丙子冬。自雲齋事干營邑。時監司金尙鉉，邑宰李晩綏也。文雅龍元訴而受屈。金雅華億忿遷東道。一時紛紜。果不害爲一番士林厄會。其後文雅累以詩誦嘆前事。故畧此效嚬以謝其意云爾。</title>,<text>浿中往事忍言哉。筆話長長下一回。時宰十分威欲殺。殘朋四散劫無來。轍飛空折螳雙臂。火烈謾傾水一盃。人事是非君莫訴。蒼天不語但嵬嵬。</text>
<title>丁丑秋病臥。至冬始起。</title>,<text>一病九旬何太險。精魂如見十王來。庭垂杞菊今皆老。塵滿牙籤昨始開。步劫蹣跚先倚杖。顔嫌凋謝强行盃。晴窓默數經過事。减却眞元太半廻。</text>
<title>己卯多雨。自四月直至六月。稼穡卒痒。</title>,<text>四月淫霏六月飛。吾民生事漸成微。有時雲向長天黑。無慮船從陸地歸。穀腹難欺前日量。禾心奈失往年輝。可憐赤子飢寒日。孰與其糧孰與衣。</text>
<title>辛巳再留文谷</title>,<text>十月重來文谷院。當年講會已多時。松量大小添三節。菊計衰蔓剩一籬。蒙士如今佳士作。傍人喚我老人宜。晴窓再闢春風裏。無數靑山面面知。</text>
<title>丙申臘暮。奉敍松隱金國鉉。</title>,<text>當年壯志志斯文。共對窓陰每惜分。事業至今餘白髮。榮名自少視浮雲。世多異敎言猶恠。客有同心臭已芬。我馬驕橫何所至。昌平消息使人聞。</text>
<title>上元日。宿箕子墓守護所。戊子</title>,<text>信宿箕林落日橫。上元燈火畫昇平。一抔尙記靑山土。千堞猶存古國城。歲久無徵前聖事。澤流自感後人情。至今麥秀歌悲壯。白馬何年過故京。</text>
<title>二月十一日。發守護所。登成川降仙樓。</title>,<text>南遊一路復東遊。曉發箕林向沸流。遲日風輕吹白髮。長程泥滑怨蒼頭。看山抽筆皆詩債。夾道開門或酒樓。十二峰前雲雨夕。人將嘲我伴仙留。</text>
<title>三月旣望。就齋途中吟。</title>,<text>年來病脚如山重。緩步登程路幸平。茅屋鮮明新蓋覆。石田膏潤半牟耕。春寒花似遲遲發。雨歇鳥將處處鳴。看看書庵知不遠。夕陽且倚短筇行。</text>
<title>九月渡龍江。訪金粲仲書塾。</title>,<text>蕭蕭霜菊襲征衣。傍岸呼舟踏晩輝。捲壑長風從虎急。滿江宿霧待龍飛。一生多事男兒步。十日再尋隱者扉。對坐欣然因數語。山窓夕日又催歸。</text>
<title>九月訪南州諸友</title>,<text>客步輕輕踏翠微。三秋垂晩葉初飛。荒江潮落新收網。野店酒香欲典衣。俗病難醫名利急。儒風不振大言稀。半千里遠今番路。只把冷談費日歸。</text>
<title>九日會仁賢書院</title>,<text>西風淅瀝撼池臺。黃菊丹楓面面開。古院絃聲何寂寞。雙川水色自縈迥。城邊暇日新修契。客裏名辰又把杯。臨別莫言歸路晩。蒼光山上月方來。</text>
<title>雪</title>,<text>滿地居然堆白玉。已堪詩步踏瓊塵。暝窓生月因無夜。寒樹着花別有春。三尺深尋程叔子。一舟興訪戴山人。看來色色多淸景。安得胷襟若許新。</text>
<title>春日晩起</title>,<text>三春永日漸姸姸。牢閉山門任自便。酒到巡頻忘劇醉。夜因更短買甘眠。禽傳曉色喧簷外。鍾報新晴撼枕前。每好此時成大夢。擁衾起坐又頹然。</text>
<title>春日江村</title>,<text>野客尋春春已半。接天水濶碧如苔。緣江白雪輕初散。依壁蒼松老可材。詩待興深忘拙搆。酒因景會欲頻開。浴鳧飛鷺悠悠處。不妨遊人着眼來。</text>
<title>餞春</title>,<text>領畧春光坐翠微。傍人嘲我主人非。何山綠葉輕將發。滿地幽花尙不飛。莫打疎鍾催曉色。纔經數刻便新輝。流行四序君何惜。一理循環知者稀。</text>
<title>首夏。渡龍江踰馬嶺。</title>,<text>生來多事向嘉平。滿路長風客袖輕。麥秀荒田纔數寸。鳥啼遙峽或三聲。酒香不必無量飮。日永且宜緩步行。馬嶺蒼蒼龍水白。白鷗飛處午天晴。</text>
<title>端陽翌日。奉諸丈遊陽和寺。</title>,<text>尋眞一路路橫斜。罇酒相逢滿酌霞。呼朋欲住雲間月。愛佛誰添錦上花。百道泉飛龍走海。千年巖老虎爲家。此中果有幽閒趣。無恠胡僧秘不誇。</text>
<title>端陽後再會講</title>,<text>疊水重山某某城。東風吹送故人㫌。留心進進竿頭步。何事紛紛海內兵。別意遲如三歲隔。高談還入一朝淸。有誰能作非常業。道一成時萬事平。</text>
<title>秋雨嘆</title>,<text>民事凄凉已不堪。胡然雨色又秋嵐。稼禾將熟旋加雹。杼柚屢空更失蠶。滿地潦生蛙語亂。隔江風惡鷺愁含。簷鈴滴滴傷人意。念我三農夢未酣。</text>
<title>卜居</title>,<text>才拙不堪歷世難。遷幽謀得百年閒。數株桑綠蠶三箔。萬樹松靑鶴一山。父老對樽無限醉。兒孫趍彩若干斑。此中果有眞滋味。饒取人間樂土還。</text>
<title>採藥</title>,<text>神仙何在査難期。也有眞方世莫知。獨愛靑山長不老。生憎白髮忽如絲。人多衰病身軀重。鬼護靈根歲月遲。一歃延年終未信。喜將輕健似兒時。</text>
<title>詠懷</title>,<text>頻頻回首問光陰。只恐斯文轉陸沉。案上詩書方有事。世間榮辱肯留心。滿山埋蔗生涯足。敎子硏經滋味深。往往泉林奇絶處。時乘暇日好相尋。</text>
<title>偶吟</title>,<text>泉林深處坐如僧。萬事人間一未能。年光欲盡寒何事。身勢將閒老可憎。世態看來眞夢境。古書閱去是良朋。笑對芳樽因大飮。會心霽月伴簷升。</text>
<title>儒者吟</title>,<text>觀於儒者孰爲儒。儒者不宜汗漫呼。志節要看霜裏竹。襟懷較若月邊梧。饒令文藝能依馬。第飽經綸又似蛛。更將窮達安心過。方是人間大丈夫。</text>
<title>酒</title>,<text>一樽美酒十分香。高會賓朋面面嘗。聖有明言休及亂。人無泥醉不爲狂。當初盃勺眞佳會。畢竟風波大鬨堂。借曰諸君多義氣。恠憑酒力始揚揚。</text>
<title>初月</title>,<text>如弓其細如鉤曲。斜倚傾輪苦未安。欲使圓光流海內。爭拕微暈接天端。寧隨白日同窺彩。肯雜羣星共鬬寒。第待關山羌笛歇。須看古魄十分團。</text>
<title>月夜會江壇</title>,<text>一會有緣又有時。江亭修契故遲遲。小溪水淺魚歸壑。綠樹春長鳥在枝。聖遠斯文憂不振。山深世事貴無知。今霄月色明於昔。樂與親朋面面期。</text>
<title>散步江壇</title>,<text>鹿門江水碧如天。從我二三盡少年。詩令方催樽有酒。仙風纔動洞收烟。松耶那得千尋直。鷺欲相忘一夢還。俯仰斯間成痼癖。炎凉世事摠悠然。</text>
<title>置酒江壇。高會南北多士。</title>,<text>堂前咫尺水縈回。松下明沙沙上臺。鷗鷺盟深無約會。金蘭契密有香來。吟奇絶唱招詩伯。醉愛眞情强酒盃。一席淸遊猶未足。更招修月向東開。</text>
<title>閒中敍懷</title>,<text>東風夜撼西樓月。喚起浮生無限心。滿池喧聒蛙何樂。薄海飛騰鴈有心。微宦浪稱朝士號。窮經不負丈夫心。醉來不覺眞情發。信筆題詩瀉寸心。</text>
<title>花園</title>,<text>花園新築有香來。勝似當年萬壑哀。燥濕異宜先揀土。靑紅殊質各分臺。種蘭剩取三春馥。栽菊留供九日杯。盡日摩挲猶未足。欲將詩繪奈無才。</text>
<title>劒潭閒適</title>,<text>詩成最好倩人書。歷歷風烟指點餘。何意長眠江上鷺。果然自得雨中魚。川合羣涔成大勢。樹生密葉補前疎。乘時尋景能如約。幸傍名區結小廬。</text>
<title>鹿郊五詠</title>,<text>臨水絶壁淸流絶壁兩相依。僻在孤村世莫知。棲鶻危巢峰斷處。津夫漁火夜深時。誰家人像䕺祠畫。野店酒香醉漢思。客到無心招隱者。滿山叢桂摠生枝。亭樹交翠一草堂前兩樹依。盤桓眞樂主人知。斷峰遙接風千里。綠葉長留春四時。琴欲成聲忘世味。客來無語動詩思。蒼林亦有生生意。廣借羣禽養子枝。西疇農談散步西疇短杖依。量田灌漑老農知。地如甬掘分渠日。水似盤平下種時。向我休言三夏苦。爲君每切九秋思。也當八月仙風起。醉算觥籌交錯枝。江樓聽講十載斯間樂所依。金公遺跡使人知。靑山綠水縈廻處。雜樹名花晻映時。弄月吟風從逸興。論詩講禮托幽思。我侯方有絃歌化。安得文林再拂枝。鼈巖觀魚蒼波老石錯相依。魚在其間任自知。大者應經平水日。小猶不遠化鵬時。戢鱗尙有呑舟氣。縱尾何妨入海思。愛汝深深安所止。呼兒愼伐蔭江枝。</text>
<title>浿江泛舟</title>,<text>大同江上上扁舟。看盡淸流復玉流。忽地聞鍾知有寺。隨山開酒摠名樓。遠峀粧成如畫界。輕風喚起未來秋。今日乘閒誰所賜。平生誇我一番遊。</text>
<title>天陽道中</title>,<text>塊坐林間又一春。親朋招我話心眞。年光將盡三冬雪。客步初輕十里塵。隨處江山皆有約。誰家子弟摠相新。洞天明月如前白。知否三陽舊禊人。</text>
<title>新漲餘。泉石尤皎潔可愛。臨江築小壇。壇下疎溝引川。爲濯沐之所。</title>,<text>江聲起我暫捲書。洞壑鮮明一漲餘。小柳依壇休繫馬。新溝引水僅容魚。蒼苔盡處川光洗。亂棘除時樹影疎。鎭日淸遊容易得。名區何幸近吾廬。</text>
<title>遣悶</title>,<text>鬂髮星星異昔時。尋常憂樂恠相持。兒多夭折愁生子。歲少豐登嘆茹芝。萬事關心俱可笑。百年如夢欲何爲。生來喜托眞滋味。只有一篇案上師。</text>
<title>遠遊</title>,<text>一生矻矻欲何求。掩卷深思更眩幽。道則有門明若火。山如虧簣反成邱。百年如夢人皆死。萬里有程我可遊。從古蓬萊平地在。津夫謾泊木蘭舟。</text>
<title>契會</title>,<text>修契羣賢集此齋。年年一敍片時懷。饒令高會如今日。何恨相居各一涯。無限工夫心上在。有誰事業最中佳。爲君勸進竿頭步。道不難知又有階。</text>
<title>呼韻輒述</title>,<text>人皆倦學謾求安。如是平生事豈難。歲將逝矣多虛老。詩不云乎戒素餐。病根要去唇傷苦。相業欲修鼻吸酸。寄語文房多少子。緣窮戀達太無端。</text>
<title>旬休日。畧設小酌。</title>,<text>招招我客水西涯。鼎煑春光臭味佳。詩拙浪傾豪士酒。鬂衰羞揷少年花。靑山有約今相訪。白日知心故不斜。大醉尋常行處臥。緣陰往往爲君遮。</text>
<title>行鄕射禮</title>,<text>山齋雨歇日初陽。矍相遺儀一擧行。爭也可觀君子德。樂乎迭奏太師章。狂夫登席容猶戢。拙士挾弓氣且長。百拜難成今日醉。賓筵非不共傳觴。</text>
<title>江壇閒敍 二首</title>,<text>臨江松樹也千年。六月淸風驅暑烟。多事休煩黃鳥語。無心時與白鷗眠。登樓最好迎新月。積玉終難買此川。肉眼不知眞界在。枉從方外喚神仙。喚我友生誓一生。斯文將絶奈傷情。起亭蓋欲同栖息。買籍誰能大講明。天借名區藏水石。人從閒隙步江城。迎風不覺徘徊久。萬樹蒼林霽月橫。</text>
<title>江壇閒吟</title>,<text>浮生且得片時遊。才到羅山又下流。積雨方開江水碧。嘉禾交翠洞天幽。好音偶爾來黃鳥。淸興何須問白鷗。詠歸不覺斜陽晩。一角層欄是我樓。</text>
<title>江亭新成</title>,<text>小亭新築大溪陽。剩水殘山次第光。依閣蒼松春自若。滿簾明月夜方長。烟霞讓我居然得。詩酒因人到底香。坐客相忘三夏苦。欄干十二盡淸凉。</text>
<title>江亭邀月</title>,<text>披襟來坐五更樓。月入蒼波一色流。峽水爭鳴全夏雨。林風乍動半山秋。天光如畫收雲脚。酒氣方濃枕石頭。顧我人間何似者。淸閒自足此中留。</text>
<title>江亭觀水</title>,<text>露草深深挾道生。亭前物色未全晴。東風有力驅雲起。大雨無心盡日橫。禾稼恐傷人有語。烟波可愛客留情。棹歌喚出漁舟子。滿地江湖一望平。</text>
<title>江亭秋夜。高會讀書。</title>,<text>萬事經營在厥初。恐將虛老百年餘。四郊風冷三秋晩。半夜燈明一點疎。聖訓深深看仔細。眞工進進樂何如。傍人不識吾人事。謾指江亭是廣居。</text>
<title>江亭夜會</title>,<text>一帶蒼江四繞林。漁歌遙答古人心。三更夜待東山月。九節灘舂萬斛金。遠樹風來天氣爽。新亭秋薄客懷深。烟光欲使長長見。不許傍人到底尋。</text>
<title>江亭閒敍</title>,<text>林泉舊約重相尋。楊柳靑靑水又深。小子莫言今世事。老夫方識古人心。書宜體認須三復。詩或乘閒索一吟。江亭美酒爲君醉。適有黃鸝一兩音。</text>
<title>對友人閒敍 三首</title>,<text>百紛叵耐客懷輕。事不交爭是發明。雙鬂霜來驚似夢。一心茅塞愧虛名。高談須待傾樽訖。佳句每因對客成。安得如君知己友。相忘身世過平生。數椽茅屋一黃篇。塊守靑山四十年。歲去如流眞夢寐。事來不盡輒周旋。溪鱗縱壑能歸海。林翮乘風或付天。問我人間何事者。慨然欲說又茫然。人生斯世决非虛。况復頭邊日月餘。萬事皆要從實地。一心只恐得浮譽。客來初熟山中酒。聖去猶存案上書。說話長長君莫惜。明朝別後又分居。</text>
<title>從經義齋丈席及諸益。再遊滄浪。行鄕飮禮于遯庵舊亭。因泛舟滄浪。</title>,<text>細雨東風乍欲晴。輕輕客步又春城。百盃難得三賓醉。一棹饒穿萬頃平。好向層臺懷古跡。閒將短笛假春聲。興來要學童年事。折揷花枝滿首明。</text>
<title>寄趙承旨 光淳</title>,<text>縹緲香岑完一涯。停驂何處最云佳。檀君去後巖餘窟。野客來時洞有花。白日雷從飛瀑落。靑山路挾亂藤斜。寺僧也識承宣貴。爭挽藍輿又道遮。</text>
<title>奉敍松隱金國鉉</title>,<text>灑落秋風滿客衿。吾人樂土卽幽林。松憎時變恒春色。鳥憶前緣尙古音。歲儉終妨詩酒會。朋來自若樹雲深。通霄談話相無厭。更向離筵索一吟。</text>
<title>奉敍爲己齋楊命浩</title>,<text>坐大南州五十春。賢聲已飽遠方人。喜深生面還如舊。情近恒談却似新。吾道將孤終有賴。淵源何在獨尋眞。年來要識昌平路。起傍篙師欲問津。</text>
<title>奉敍藻溪魚用珏</title>,<text>書窓寂寂九秋間。客到初筵喜舊顔。講道何庸驚白髮。有錢且好買靑山。萬人皆笑無妨拙。一世多難獨占閒。關北自來豪士窟。膏車秣馬願從還。</text>
<title>謹次雲庵家兄韻</title>,<text>灑落楓林一草廬。主人心事淡如虛。禀來自有渾然性。讀去誰非眞箇書。若對薰蕕分美惡。肯將人鬼昧親疎。試看宇宙茫茫裏。幾許男兒事業餘。</text>
<title>步琴史送客韻。答蕊村賢者見寄。</title>,<text>爲學工夫易失時。幸君折節講文詞。一生需用心爲本。萬事料量道可離。反己先須求有得。向人何必嘆無知。挑燈畧說吾儒事。千里相逢固未期。</text>
<title>和本倅曺寅承合水臺韻</title>,<text>合水臺前合水飛。官舟一葉泛來微。山何意思無窮立。川欲朝宗罔夜歸。兩岸柳黃鶯並勢。雙江沙白鷺分輝。風烟拾盡奚囊去。不許遊人更拂衣。</text>
<title>和白參奉洛淵</title>,<text>四十年遊翰墨中。鬂邊霜髮獨餘功。雖知大道平如砥。其奈孱功每捕風。安素只緣天賦拙。尋黃敢曰世心空。終來埴今猶昔。往往指南又措東。</text>
<title>和洪建五</title>,<text>有志誰能事事成。居然白髮夢中驚。山間眞樂烟霞足。物外狂心富貴輕。先世同隣曾有誼。老年相對更多情。一壺濁酒淸江上。慇懃謀醉待春明。</text>
<title>和鄭得鍵</title>,<text>積歲斯門鎭士林。先生獨守古人心。心如無欲眞如玉。寶在爲仁不在金。誰可扶陽秋已至。人多埴夜何深。勸君一掃昌平路。幾許荒榛客未尋。</text>
<title>和盧悳濟</title>,<text>年來多士會三陽。從此斯文庶有光。可愛竿頭爭進步。偏羞蓬髮半如霜。假令日夕能兢惕。何患名聲不馨香。案上詩書遺訓在。不須此外別求方。</text>
<title>謝盧悳濟委訪病中</title>,<text>一臥三旬病不輕。孤燈夜夜伴人明。千氷救火心猶熱。百藥戰邪腹又鳴。幾向琴書忘宿約。才聞蟋蟀已秋聲。高軒此過終多感。欲贈新詩奈調平。</text>
<title>病中續李文汝韻</title>,<text>自來五性粹然成。不以桀昏堯以淸。反己惟當修實德。向人何必買虛聲。我欲求之皆道理。誰能知了有門程。早春喜對南州士。自說平生大結盟。</text>
<title>大病中。續家兄藏修齋韻。</title>,<text>留心古籍世心輕。聖訓深深欲講明。歲不與人如駟走。我將爲善復雞鳴。山多奇險因依重。齋育英雄少有聲。依枕思量前後事。堪羞無用老昇平。</text>
<title>續諸儒江壇習禮韻</title>,<text>三築小壇覺稍寬。有時登覽足相歎。花因續發春常在。樹借淸陰夏欲寒。射罷眞知遊有藝。禮成豈曰醉無端。閒中日月長如歲。且傍山人學考槃。</text>
<title>別爲己齋楊命浩</title>,<text>超然領得浿西春。世不相知奈若人。累屈車徒良可謝。重論經史覺生新。何愁異說滔天起。自有斯文恁地眞。一片靈犀今別後。河山未隔去來津。</text>
<title>贈別書狀官曺寅承</title>,<text>早識先生天下士。騑騑四牡向誰邊。燕山雪白三千里。東土篚玄二百年。事大交隣終有道。陳詩觀樂奈無緣。云云胡越雲如集。不妨英名薄海傳。</text>
<title>贈別梁司馬鳳濟</title>,<text>十年一會本來遲。別意深深復此詩。赤手起門眞傑士。靑山送日豈男兒。有心天下無難事。投足人間肯擇時。第待功成名立後。侯公上蔡亦云奇。</text>
<title>贈別姪婿金德銓</title>,<text>客袂翩然遡遠風。離亭初日半將紅。非徒貳室圭三復。更向緇帷月六同。幸我晩生千聖後。知君先意五經中。義精仁守吾人事。不必讓他別界雄。</text>
<title>贈科儒 二首</title>,<text>豪士當今更有誰。黃篇共對古人遺。積功每恐山虧簣。擧足何多路別歧。對客傾樽靑泛蟻。凭欄看雪白如梨。十年交契今霄話。無恠初筵喜動眉。客自新安意氣橫。橫穿積雪馬蹄輕。十年燈下孜孜業。三日塲中藉藉名。莫向殘溪投小網。須尋大冶抗高衡。男兒自有平生事。回首芸窓霽月盈。</text>
<title>贈成川諸儒</title>,<text>南來佳客帶新陽。却使蓬門賴有光。家在神仙樓下月。鞭輕乙酉歲前霜。千聞奈若風聲大。一見果然臭味香。四顧終鮮扶此道。幸君學步早知方。</text>
<title>贈金益濬歸覲</title>,<text>南州士友之來講者。往往淸敏勇詣。北方學者。例未之及。而金友君三亦以弱冠時。就余講論。今七八年于玆矣。淸寒到骨。坦然不顧。其精硏自得之趣。進進不已。抑所謂嘐嘐然古之人古之人者歟。余亦甚愛之。而又喜其當此之時。亦有此人也。因省覲之行。朋友各以詩贈之。余亦從而續之。以成其相好之美。三秋垂晩又兵塵。安得鄕情不日新。非學難爲天下士。耐辛幾作旅中人。寸陰雖惜靑春案。一念常懸白髮親。征馬聲聲嘶且踏。江城何日渡寒津。</text>
<title>贈白舜甫</title>,<text>吾友舜甫卽端士也。自淸溪同講之後。每切一會之念而未之得焉。越十年庚辰。再得會講于鶴山之陽。足以續宿昔未了之懷。而於其歸也。戀戀有不相捨之意。然離合亦數也。旣淸溪之別而復得鶴山之會。安知鶴山之別。又不復會于別處也。因以一律筍蔬之詩。奉勸講學之進就。兼瀉其離亭眷眷意云爾。與君講學十年期。篤信守眞更有誰。大道自餘先聖訓。神功肯讓別人知。若將塵刹身心奉。何恨芸窓歲月遲。把酒難成今日醉。春輝報處寸心持。</text>
<title>贈金祉文</title>,<text>客到山扉四座圓。博陵儒術古來傳。經綸不在黃篇外。志業須成白髮前。道體試看東逝水。性情白是一般天。幸君年少心能大。學海微茫欲泛船。</text>
<title>贈金漢縉</title>,<text>家兄曾於蘗山講道之日。與錦溪先生最密。平日談論。累累及之。其鄕村字號。歷歷可記。一日其胤氏菊村子因燕山路。相訪於鹿門書室。感古念今。不覺悽然下淚。而况其詩禮之學。克承衣鉢。在士林間。大有名聲。數日周旋。情志甚近。而適以詩示同志。意致甚好。數年嬰病之餘。不近吟咏久矣。心竊有所感。書此而贈之。以講世好云爾。病臥無時不慨然。如何世故大非前。故人有意來千里。往事將言感百年。斥楊誰起鄒夫子。蹈海願從魯仲連。日後斯文扶植意。爲君提說再三焉。</text>
<title>贈金友見訪</title>,<text>芸林有客馬蹄輕。未敍寒暄眼已明。應費幾年多少力。始傳今日若干名。花經朝雨爭先發。松待秋霜始晩成。物理猶然人不異。丈夫此世豈虛生。</text>
<title>贈康大承</title>,<text>涯角居然各一方。君歸百嶺路長長。林盟應向猿相結。塵慮也從鷗與忘。絶粒無妨因道氣。抱經何不惜流光。膏車秣馬遲遲恨。䕺桂秋風幾度香。</text>
<title>贈車成章</title>,<text>從我講論幾箇辰。英年儀表最彬彬。何愁異說滔天起。且喜眞工不日新。聖與同歸方是傑。書能徒讀豈爲人。知君志業將來大。學海迷茫勇問津。</text>
<title>贈白周翁</title>,<text>當年講會又今春。客到初筵意轉新。萬死須明儒者眼。一生恐負丈夫身。何愁異說紛然起。自有天公賦與眞。近日山窓多寂寞。幸君來話洗心塵。</text>
<title>贈流散朴廷堯</title>,<text>朝宿西家暮向東。一筇禿盡八方風。百年寒暑單衫裏。千里江山兩眼中。天下英雄空手赤。人間仙者老顔紅。尋常憂樂相忘地。還笑韓翁夜送窮。</text>
<title>贈海印寺僧</title>,<text>日夕獰風捲雪飛。呼寒白衲忽驚扉。俗緣自謂新羅裔。禪步遙從海印歸。若使如來眞有術。胡令君輩困無依。前村乞飯猶過分。背却天倫罪不微。</text>
<title>送金華億東遷淮陽</title>,<text>停泊一身便是廬。送君溟海泛舟虛。許多君子皆當面。事係舘主而遷故云。 幾箇男兒善讀書。且信靈犀千里照。却忘歸鴈尺音疎。悠悠往事還如夢。不必向人話緖餘。</text>
<title>送吳道斌歸覲嘉平</title>,<text>積曠省圍歸步輕。陳談再誦故人行。千求自有三年艾。一築難成萬里城。時事祇今終莫測。斯文又此寂無聲。英年志學如君少。奚獨區區惜別情。</text>
<title>過故人溫庵金秉瑋墓</title>,<text>尙記當年相會日。津津眉語細如沙。淸溪月下同吟咏。雲谷庵中幾講磨。君去泉臺何寂寂。我看鬂髮半皤皤。靑山宿草斜陽路。哭亦不宜奈忍歌。</text>
<title>過開平驛</title>,<text>開平一路路從東。大野茫茫一望中。灌漑新田民事熱。荒凉古驛馬羣空。淸風驅暑扇無事。困步登程杖有功。舊日繁華今寂寞。騷人到此意何窮。</text>
<title>題价川莎村李孝子旌門</title>,<text>莎村故戶再新明。御筆親題孝子名。孰不愛身凌死地。公知有母得眞情。更無人與同其節。獨有天知降此榮。偉跡自當登史繪。一詩先慰九原精。</text>
<title>題李孝子㫌閭 長峴</title>,<text>一世皆稱眞孝子。九天恩詔下遲遲。剖氷躍鯉終難信。揮雪釣黿始不疑。從古悅親容或有。如今事舅又爲奇。傍人欲問興家術。試看雙旌揭畫楣。</text>
<title>題雙湖齋</title>,<text>雙湖一面十分春。色色風烟早晏新。波勢平時龍睡穩。潮聲急處鳥啼頻。魚耶大小相忘久。水則東南遠會均。舟楫留連吳楚客。知否今日問津人。</text>
<title>藏修齋新成</title>,<text>鹿門舊有齋。來遊者患狹窄。種種有新建議。余憚力費。初未承應。歲己丑。吾友金仲三力主其事。於舊齋西負艮以開基。伐材運石。剋期乃成。凡若干楹。足以容多士。而翌年春。又建前廊五柱。又翌年。板樓瓦役畢。凡三年而始得成。土木之難。乃至此乎。巨文山下小齋成。往往風烟自足淸。遠客來言修禊事。新樓喜聽讀書聲。聖垂至訓明如鑑。我欲爲仁自有程。天下事皆吾度內。肯從猿鶴覔寒盟。</text>
<title>經義齋去路</title>,<text>遲遲客步晩相尋。庵在蒼蒼老樹陰。病脚登途憑酒力。輕衫透汗洗江心。一春花事云成古。四野農謳又屬今。最喜斯文興有兆。三川水色近來深。</text>
<title>雲齋雅會</title>,<text>亭亭壇樹尙如初。大野中間有廣居。風雪交橫晨煑酒。衣冠襍坐夜論書。異言塞路誰能闢。隻手擎天計亦疎。願與諸賢同勉勵。滿架經籍是師餘。</text>
<title>初到朝陽齋</title>,<text>三陽客到一陽時。老石衛庵地勢奇。萬樹杉松新別業。一床書籍盡賢師。誰知畢竟英雄士。出自尋常小學兒。奉勉芸窓多少益。光陰不必待人遲。</text>
<title>齋居書事 三首</title>,<text>積歲幽林講本原。流光不覺疾如奔。世情稍解身猶隱。字體欲成眼已昏。種稻先思承祭祀。買書最好敎兒孫。年來如得山人態。肯放一筇謾出門。滿洞風烟早晏奇。尋常世事不遑知。門垂柳葉題詩好。庭拾菊花泛酒宜。一片氷心看素月。四時鏡面對方池。朋情欲欝春將暮。時有啼鶯喚古枝。窮陰盡處已胎陽。牢坐山窓送歲光。自若松靑前夜雪。尋常樹落去年霜。寒威此日休言苦。花事明春不遠香。日月偏閒林下屋。擁爐煑酒學仙方。</text>
<title>訪屛泉齋</title>,<text>擧坐停盃聽我謳。屛泉一洗舊年秋。蓮塘新鑿魚方集。林閣初成鷰自留。寧抱遺經同去就。肯從汚俗共沉浮。勸君更進竿頭步。學海至今無恙流。</text>
<title>訪遯後齋</title>,<text>歷盡千村渡小溪。衡門灑落傍山低。臨軒雜樹森相衛。繞屋奇巖亂不齊。客喜尋眞朝走馬。誰能爲善夜催雞。春風習鳥知人意。飛向講林早晩啼。</text>
<title>留箕子墓守護所</title>,<text>於焉積雪轉爲春。依舊江山面面眞。綠水醱醅千斛酒。東風灑掃一城塵。淸明時節逢佳客。錦繡中間着此身。歸路長鞭鳴不遠。故園物態也應新。</text>
<title>留守護所。謝金進士靈仲，黃注書仲立來訪。</title>,<text>五十功名守護生。客來多感舊年情。酒要永絶因人醉。世不相關强我行。隱几心如千斤重。下山身似一毛輕。錦城雪盡春將半。回首鹿門霽月明。</text>
<title>築堡歌芝山</title>,<text>依山築得小城堡。時有寒風動繡旗。千尺峰高占地利。四隣雲集又天時。莫愁强敵乘間入。只恐吾人見事遲。彈劒遙看靑海戍。狼烟點點起如絲。</text>
<title>登芝山民堡 二首</title>,<text>古峽嵬然接上淸。巖間路狹馬蹄驚。靑山欲老花因繡。綠樹無言鳥假鳴。五月風來驅暑氣。三盃酒後話眞情。時時佳會無難得。幸有雲邊一片城。一者登臨與子論。誰人到此不消魂。依山結堡風塵遠。擁樹爲亭日月昏。小井源深新汲水。數家烟接自成村。種桃不許漁郞覔。令付兒童閉洞門。</text>
<title>登馬馳嶺</title>,<text>馬嶺壓川俯百尋。客筇隨處路森森。柳含春意將舒色。鳥得風情載送音。覽遠縱開千里眼。濯淸挹取一江心。昭光不偶慇懃會。到此何妨啓浩襟。</text>
<title>白老人回甲 恭汝</title>,<text>流光倏忽夢中催。六十一年瞬息廻。假使壽能千百歲。尋常憂樂漫徘徊。如是何必苦苦求長生術。秦皇沒覺邀神仙向蓬萊。今酒盈樽肴又芳。世間多少事都相忘。樂與東家兄西家叔。相對坐一杯復一杯。</text>
<title>登吐螺山 二首</title>,<text>山高百丈草過腰。迂路將登渡石橋。伏日初來知苦熱。親朋四集不須招。天荒積痼因人破。石氣多頑對客驕。此日淸遊猶自足。抱琹何必又明朝。行行半日僅山腰。連絡盤巖似石橋。絶處雖奇安處歇。前人不見後人招。斷崖如削猿猶拙。宿霧未捲虎尙驕。努力一登峰上坐。尋常列嶽摠來朝。</text>
<title>登壇聽水</title>,<text>新築小壇數步寬。登臨又得一江歡。當階雜樹羣生蔭。隔岸長風遠送寒。已識靑山眞可愛。偏憎白髮太無端。云云道體如斯逝。水自淸漣復屈盤。</text>
<title>登含毬門</title>,<text>生來每說箕城景。纔到箕城却杳然。一幅綃寒檀聖幀。九疇井古父師田。世情流水同歸海。往跡浮雲已過天。大坐層欄因四顧。風煙只在有無邊。</text>
<title>登浮碧樓 三首</title>,<text>未敢自詑壯我遊。風烟到此足驚眸。城跨斷岸形因勝。樓入層波影共流。古寺鍾鳴僧禮佛。漁村月白客尋舟。王孫麟馬今何在。春酒一盃願告由。依然坐我半天遊。出沒江山亂入眸。城固千年支老石。棲高百尺俯淸流。迎風最好雲歸壑。愛月無妨夜泛舟。勝地自多人客會。相逢不必問來由。短筇不讓向人飛。歷盡繁華又翠微。名榭看來盡畫界。奇巖到處卽漁磯。慇懃對酒眞佳會。次第尋山未敢歸。醉面將紅春水綠。永明寺外送斜輝。</text>
<title>登合水臺</title>,<text>自來名勝豈人功。適會東南濟濟雄。魚腹雙含千里水。鴈翔獨帶九秋風。川何激石因隨怒。洞欲受雲已太空。童子莫言歸路晩。知心明月遠相通。</text>
<title>登乙密臺</title>,<text>飄然高閣接天橫。錦繡江山眼底平。箕子來時均井地。檀君去後吊孤城。霏霏雲合朝烟色。在在眼疎遠客情。登覽不勝懷古意。千年喬木是西京。</text>
<title>仲春登淸溪前峰</title>,<text>斷峰眼界濶無方。看取韶華屬吉良。雪向東風驕氣盡。松經朝雨活心長。遠林春寂禽流語。陰郭雲晴野有光。陋學非言登覽興。偶然物態會心鄕。</text>
<title>同諸友登歌芝峰敍懷</title>,<text>世間何事不能堪。從古英雄起草庵。大德川流終合一。此身粒小猶參三。迎風送暑天方午。抽筆題詩客自南。此地不宜無此飮。半樽春味倍前甘。</text>
<title>同本倅全龍九遊屛泉齋</title>,<text>層欄飛出白雲間。揮汗登臨萬事閒。村巷有緣迎皁蓋。風煙無跡問靑山。詩兄壓坐難開口。酒友相尋始解顔。一片方塘庭下水。笑看兒子釣魚還。</text>
<title>同小友入香積山</title>,<text>行行客步到山頭。眼界依然遍九州。隨處花明眞可愛。片時路險不須憂。曉鍾遙撼雲林起。谷水新添夜雨流。笑向龍門川上坐。沿江老石泛如舟。</text>
<title>同講友金潤卿因端陽節歸覲。贈一言以勖其進取。</title>,<text>斯文欲絶與誰明。屬意吾賢已不輕。出門易失邯鄲步。閉耳休聞衆楚聲。前顧後瞻終害事。一心長進始爲誠。片時相別何言惜。一慰閭望遊子情。</text>
<title>文谷卽事</title>,<text>閒中日月最分明。葉落花開又鳥鳴。愛聽農謳巡四野。貪看詩會步春城。繁霜首㥘頻窺鏡。靑史眼疎更促檠。山日欲斜人意倦。笑將棊局點輸贏。</text>
<title>文山松楸欝然成林。皆先人手種。故愛養甚至。宗孫來斫。勢不可禁。</title>,<text>我家先隴文山下。萬樹松陰咫尺深。種乃屢經前世手。養何敢慢後生心。非徒今日瞻望地。係是幽靈陟降岑。忍使宗孫來剪伐。盈林垂露淚冥襟。</text>
<title>[宣化書社 並小序]</title>,<text>邑之東二十里。有村曰宣化。卽余十三世桑榟也。去丙申。故僉樞金公與邑宰及州人士。刱立一書社於里之峰斷水會之頭而立碑記蹟。名之曰講堂。不害爲山中一奇絶也。公首延我梨園祖而敎諸生。其時士多成就。至今傳誦。亦可謂盛矣。越丙午辛亥。家兄又再授生徒。余亦以童年就學。所種松檜。今皆十尋。而講禮之壇。鞠爲茂草矣。今年九月。余復會集羣儒。觕定齋䂓。事係草刱。百度疎虞。但水石之勝。琹書之樂。想古視今。彷彿一轍。因續齋友韻。畧展其槩云爾。遲遲講曾始今年。小屋重新鞠草邊。入夜松鳴兼霽月。當春水活復淸烟。留爲遠近藏修所。揖進東南雅飭賢。若把羣經能致力。不無好事在顔前。</text>
<title>發香山路</title>,<text>西州名勝最香岑。喚我賓朋試一尋。歲久靈檀王肇跡。春長祇樹佛傳心。眞仙世守烟藏壑。遠客時登路出林。次第羣山遙指處。短驢嘶破白雲深。</text>
<title>滄浪亭。卽遯庵遺址。而傍有可以結社講會之處。</title>,<text>滄浪亭水上流頭。勿字山容儘絶幽。巖石待人千歲老。杉松無主半尋修。短碑苔沒遯翁字。遠浦波鳴孺子謳。寄語文房多少益。何妨此處起書樓。</text>
<title>遊深源寺</title>,<text>緩步尋春到佛區。鳥啼花落洞門幽。山要鎭壓依天立。川愛朝宗捲地流。訪隱先從松下問。挾仙最好霧中遊。年來饒得泉林趣。何用䂓䂓分外憂。</text>
<title>遊陽和寺</title>,<text>暫追皁蓋步天淸。洞府深深路且平。暮鳥爭喧山有語。晨鍾灑落客忘情。塵心忽與禪心幻。詩力常從酒力生。此地幽閒身可隱。炎凉世事摠浮名。</text>
<title>和曺倅題陽和寺韻</title>,<text>咫尺香山又此岑。雙開西竺大空林。浮生有約來眞界。老釋無言認佛心。虛谷效聲鍾愈壯。歸雲停彩洞增深。呼僧欲問奇觀處。樓外長松摠十尋。</text>
<title>續諸儒遊陽和寺韻</title>,<text>竹杖芒鞋古寺東。穿林路出步淸風。霏霏雲合僧過後。隱隱鍾來客夢中。有草皆靑開錦繡。無花不發滿山紅。蹇衣更陟層巒上。點點齊煙眼底窮。</text>
<title>同曺倅和陽和寺扁上韻</title>,<text>百轉蒼崖一逕斜。行人脚下起烟霞。洞天綠樹皆千歲。佛塌紅蓮度幾花。與語樓中新法士。題詩扁上舊官家。坐來如得眞仙態。無恠山僧到處誇。</text>
<title>陽和寺同曺倅吟 二首</title>,<text>偶入鍾樓屢徙依。一山物色共人知。打來法鼓更三點。啼去珍禽聲四時。詩盟有主驚佳句。酒令無巡撼醉思。最喜夜深雲捲處。盈盈霽月上疎枝。欄干十二慣相依。風景何須問後知。樓濶天高雲捲處。夜深鍾落月來時。蒲團上臥僧無事。淨界中留客有思。香積山如葱嶺翠。春光常滿菩提枝。</text>
<title>重陽。同全倅遊陽和寺。</title>,<text>世外雲林別有天。客來無怪互爭先。寒山欲瘦庭開菊。新月方升洞掃煙。野墓焚香知九日。誰人落帽笑千年。却忘身是塵區客。空對丹楓坐杳然。</text>
<title>九月再到陽和寺</title>,<text>一旬再見十王天。欲及丹楓未老先。梵林猶照人間月。淨界元無世外塵。路傍奇巖皆似佛。霜經古木不知年。名區盡日追隨處。却對高賓又洽然。</text>
<title>回甲日自題。以存感古傷今之懷。</title>,<text>六十一年海戍淸。紛紜今日亦昇平。流光倏忽回先甲。感淚縱橫奈此情。餘慶方爲新太守。痴心猶似舊書生。從今未晩追修日。每向斯文愧負名。</text>
<title>白司諫回甲</title>,<text>諫議大夫荷石大兄花甲再周之日。父兄子弟咸慶之。設行小宴。遠近士友聞而壯之。作詩以助飾其慶。儘盛事也。余於大兄。實有深契。其敢諱拙而不爲之一言乎。乃翁偏享福之淸。花甲居然再度成。有袖爭翻皆彩色。無人不賀盡歡聲。朋罇酒滿紅潮熱。陸地仙來白髮明。寒事相關躬未會。區區餘意五言平。</text>
<title>農坡翁回甲</title>,<text>舊甲重來歲月遲。回看前事夢中移。深閨夜暖無窮約。寶樹春長不盡枝。蟬翼相磨專仕籍。童顔自若老明時。擧盃遙祝將來壽。非必百年是定期。</text>
<title>哭幼孫</title>,<text>五十抱孫已太遲。居然中折不曾知。死生有命夭非命。神鬼無私此則私。强欲呑聲奈下淚。或相來吊答何辭。憑渠屢說傳家語。萬念如麻未敢悲。</text>
<title>輓金公呂實</title>,<text>來適其時去亦時。百年倏忽我何知。淸霜夜月風過燭。弱草輕塵雨打枝。非獨朋情歸寂寞。更令齋事致差遲。苫孤攀哭靈輀發。滿路白楊摠可悲。</text>
<title>輓金公義燮</title>,<text>七十年來自養眞。傍人皆曰厥心仁。有盟欺我先乘化。對酒無人共樂春。赤手興家翁乃傑。靑山起塚孰爲隣。妻啼兒哭終天恨。當日蘩華淚一巾。</text>
<title>輓盧君仲敬</title>,<text>相笑相談如昨日。可憐抔土已封莎。同心氷月無雙士。赫世襟紳第一家。酒樓春盡悲壺鳥。講樹霜過吊晩鴉。共植斯文來後約。令人念此倍咨嗟。</text>
<title>病中續李文汝韻</title>,<text>遠朋來賀小茅成。一席風儀到底淸。詩債頡頏高士望。眞工收拾古人聲。無心干祿常茹菜。有志窮經自倍程。此去朝陽知不遠。何庸別路更尋盟。</text>
<title>續諸儒箕宮韻</title>,<text>西風驅我浿中歸。再拜宮庭古蹟微。郭外井田春可種。墻頭矮柳老相依。三千里域風猶在。半萬員人鳥共飛。惟有八條遺敎在。當年物色到今稀。</text>
<title>和槐庵韻</title>,<text>先生此世卽先民。林下盤桓幾十春。自有操縱修野史。何曾嚬笑向時人。淵源相續簷看水。榮辱將忘澗束薪。一席趍風來後約。更從令抱話心眞。</text>
<title>和鄭就奎</title>,<text>男兒事業不曾輕。何幸靈臺一片明。理義須從心裏得。榮枯肯向世間鳴。三春花發山成色。千里源長水有聲。今日相逢何太晩。憐君志學誓生平。</text>
<title>贈鮮于</title>,<text>仁山何處定幽居。再度相逢笑挽裾。志大將承明祖業。家貧猶讀古人書。一心收拾終爲寶。萬事紛紜摠是虛。學問無窮人易老。年光不必爲君餘。</text>
<title>贈李秉實</title>,<text>余自弱年。素聞沙村之李。爲關西望族。慕仰之深。而未及相訪矣。忽有二靑年連袂過我。竊看其風儀堂堂。已覺其令人起敬。而况其文學夙成。一能賦一能詩。語其契則從昆弟也。又以詩相見。謹步其韻。畧敍其相訪之勤。兼道其奉勉之意云爾。朝陽客帶夕陽來。一揖相逢眼已開。天下未嘗無傑士。世間何限棄英才。細看萬理皆如燭。力進前程忽有臺。眞樂堪從賢者語。尋常榮辱摠塵埃。</text>
<title>謝洪彥明委訪</title>,<text>信息今朝怪甚眞。果然客到塌生春。纔從階下請爲席。已覺胷中减却塵。善若不䂓非益友。道能相合是佳賓。白駒不偶山門下。願得餘論自潔新。</text>
<title>送李泗川用煕歸江州</title>,<text>名聲膾炙已多時。何幸時逢肯別離。非獨神方能卓越。第觀儀表最舒遲。鄕懷欲忘聞蟬急。峽路多難信馬知。不日江州山水屋。將看稚子侯門期。</text>
<title>同諸儒登玉洞齋後峰</title>,<text>蓬門遙隔世炎蒸。獨愛泉林奇一層。風驅流川同遠走。雲攀泰岳始飛騰。無詩不敢東臺去。東臺素稱名勝。有約未遂故云。 有酒何妨小峀登。聞道斯文東渡海。眞儒千載幾人興。</text>
<title>登吐螺山</title>,<text>吐螺山色翠雲邊。今日登臨眼豁然。指點千峰皆小垤。摩挲一片是靑天。瀉情不可無詩軸。謀醉况能有酒錢。歸路斜陽誰最健。兩三白髮數靑年。</text>
<title>登香積寺</title>,<text>梵宮櫛比啓朱扉。中有禪翁坐翠微。上天與我本無間。平地有仙何必飛。如使心中長念呪。自然眉上放光輝。灑落鍾聲昏夢裏。何山杜宇亂啼歸。</text>
<title>陽和寺。同曺倅寅承吟。</title>,<text>坐來樓若半天依。萬像不勞寓眼知。報國昇平烽落處。念山昏黑鳥棲時。明月圓開太守面。晩鍾打起騷人思。凭欄欲做眞仙夢。隔樹閬風撼古枝。</text>
<title>香山路。滯雨天陽。</title>,<text>花柳春光處處明。一時行樂亦昇平。酒呼羹定巡無數。雨打風鳴亂有聲。溪或奔騰舟可渡。山因奇絶路多傾。三霄會宿天陽社。且喜朋情面面成。</text>
<title>遊龜井崖</title>,<text>暇日淸遊龜井下。嵯峨石氣夏猶寒。古澤水深魚可釣。幽林日出露方乾。酒能喚客三盃足。磐可坐人數步寬。歌聲欲歇詩盟起。始識羣賢興未闌。</text>
<title>乘舟過合水臺</title>,<text>我友來時天氣淸。路多奇絶不嫌傾。扁舟勢短風生力。急水灘鳴洞有聲。依岸長松均借蔭。隔江啼鳥自言名。斜陽來泊德山下。數曲漁歌畫太平。</text>
<title>過安州</title>,<text>當寒跋涉亦淸遊。一路長長又水流。眼界初寬星里外。烟光最好滻江頭。人何多事來還𨓏。雲或無心翠且浮。暮向安州城下宿。三聲畫角夢中收。</text>
<title>日南樓張樂</title>,<text>融融仙樂動高樓。太守登臨客又稠。十里雲收寬野色。南風麥熟解人憂。官民同好傾樽蟻。父老爭觀引杖鳩。今日淸遊誰主張。此身如在半天留。</text>
<title>箕林與友人閒敍</title>,<text>錦繡江山物色明。風烟完似洛陽城。客歸水北如千里。酒到亭中始太平。萬事差遲終蠧食。一年倏忽又蟬鳴。携朋與語箕林下。往往蒼陰盡日傾。</text>
<title>戊辰立春</title>,<text>扁楣大字寫王春。天地一番又換新。愛日將長全孝子。東風初起撼幽人。窮陰夜逐玄冥去。百物朝從木帝親。誰在其間能轉斡。方知造化豁無津。</text>
<title>丙子因旱大饑。翌春時雨屢降。</title>,<text>每恨桔槹未暫閒。忽然雲化雨千山。打來柳岸垂垂綠。灑去花城點點斑。最喜西疇甘霈足。更蘇四海大飢顔。看看禾麥靑如織。饒得昇平氣象還。</text>
<title>壬午立春。在前年臘月望後。</title>,<text>天時忽忽欲相催。輕暖惹人晩上臺。月向三冬窮處滿。春從百蟄啓時回。松驚舊㥘迎風咽。梅喜前衝戰雪開。不遠山窓元日會。將看椒栢滿香盃。</text>
<title>小隱齋雅會</title>,<text>牧丹峰秀浿江淸。從古賢流出此城。藥圃花明春有跡。講林月白夜多情。人皆仰敎知多術。客亦趍風已感誠。蒙士亦能鄒魯說。英才不必患無成。</text>
<title>賞雪</title>,<text>早發三陽到藥城。滿程瓊屑動精神。雲天月白因無夜。凍藪花明却有春。山洗塵顔渾削玉。水如鏡面摠翻銀。誰人先賞龍門勝。千古一遊再問津。</text>
<title>治圃</title>,<text>世外炎凉於我何。生來滋味此中多。和烟種菜如封垤。帶雨入渠若决河。努力栽培宜碩果。留心除去奈荒蘿。滿筐秋色靑黃雜。一飽飢腸喜欲歌。</text>
<title>鄕射禮韻</title>,<text>江壇挾樹盡淸陰。高會賓朋樂意深。旨酒嘉肴要盡醉。長歌短瑟秩成音。挾弓皆有英雄態。反己始知君子心。矍相遺儀今復見。一詩爲向故人吟。</text>
<title>庭松</title>,<text>一樹庭前歲色遲。垂垂子葉又孫枝。尋常傲雪何能爾。早晩參天自有期。淸響可聽風去處。綠陰最好暑來時。摩挲不覺令人愛。獨秀千霜豈我思。</text>
<title>燈</title>,<text>靑燈啓我昏衢眼。却恨當年埴過。近照昭昭如白日。高懸淡淡似明河。士因繼晷工程倍。女得末光夜績多。列在五行功最大。誰人能作短檠歌。</text>
<title>挽鮮于同知</title>,<text>滄浪亭水發源深。遙入層溟萬里潯。三世追榮看鬂玉。一家餘慶雜纓簪。人間八耋仙緣足。殷後千年古譜尋。無計能令公復起。誰人到此不沾襟。</text>
<title>弱隱亭詞</title>,<text>六極之中。弱居其一。人實厭之。卬不敢辭。自顧作爲。表裏俱弱。執心未堅。是爲內弱。制行未高。是爲外弱。出言未果。是爲膽弱。臨事無斷。是爲計弱。仁不覆物。是爲柔弱。智不燭理。是爲昏弱。勇不兼人。是爲懦弱。與世相違。是爲愚弱。弱而或强。不必爲弱。百事俱弱。方是眞弱。實有是弱。弱何可辭。維此弱之相隨兮。誓與我而終始。彼世事之强擔兮。任夫也之經理。退深林而屈首兮。但終日而塑跪。寂無事於閒中兮。左有經而右史。日不足而夜繼兮。庶乎樂而忘禩。維洛閩之垂訓兮。炳百秋之南指。恐自反而不縮兮。對上帝於尺咫。析微言於毫縷兮。恐亂朱而惡紫。人鬼分於一念兮。要復禮而克己。溯千載而默念兮。道在斯而何俟。顧任重而道遠兮。奈弱漢之難恃。溪山僻而深秀兮。考我槃而永矢。隔世外之炎凉兮。坦吾生之素履。起一亭於中林兮。與主人而相倚。採其實而命名兮。曰弱隱而莫美。</text>
<title>玉洞見月</title>,<text>徘徊出海東。明散九州同。爲爾無私照。能成代日功。</text>
<title>壬辰春。擧一男孫。又鑿得石間小泉。姸姸兒涓涓泉。俱係可愛。每淸晨。抱兒觀泉。想世間滋味無可以加於此。故戲題小詩一絶。</title>,<text>村卷閒無事。市朝閙有言。世間何許樂。能似抱兒孫。</text>
<title>乘夜迎醫</title>,<text>半生無所得。只顧鬢雙銀。妻有難治疾。家傳難救貧。迎醫不憚夜。逢稔每如春。細念年來事。天何困此人。</text>
<title>李老人回甲</title>,<text>山翁不出山。老去益淸閒。人多無此宴。天豈有私顔。十襲靑氈舊。三趨彩袖斑。翹首遙相祝。一心徒往還。</text>
<title>訪屛泉主人</title>,<text>屛泉有高士。新開讀書堂。方塘專一面。靑山阻三傍。詠詩花鳥愁。奏琴山水蒼。我欲觀其人。携筇步斜陽。</text>
<title>和鄭就奎</title>,<text>道統垂今日。有書又有詩。爲賢無不可。爲聖亦云宜。可惜諸君子。猖狂失性資。詞章姑舍是。記誦奈如玆。雖有聰明者。奈知德業基。閉門忘世事。遷善喜人䂓。數日從遊地。羡君自得師。眞情已見了。來事可知之。進進竿頭步。不須更費詞。天陽此去近。早晩馳瞻思。</text>
<title>偶吟</title>,<text>深深小屋傍山開。雲近書窓月近杯。若把遺經眞積力。無窮好事箇中來。</text>
<title>續諸儒力役之作</title>,<text>築室便如九仞山。年年力役未曾閒。傍多惡石無眞土。弱脊擔來况夜間。</text>
<title>贈思聰齋主人</title>,<text>爲學工夫貴及時。有心何患不能知。試將敬字孜孜進。未必前程見效遲。</text>
<title>月夜乘舟</title>,<text>月滿仙舟水似秋。主人勸我一番遊。山翁不識淸江興。起向芳洲問白鷗。</text>
<title>暮春。新掃江壇。</title>,<text>春晩洞天物色新。禮壇汛掃綠江邊。舞雩千載風猶在。曰我東南濟濟人。</text>
<title>濯川</title>,<text>炎風驅我片時行。來坐靑山綠水聲。餘熱猶存歸意㥘。更遲一路敍幽情。</text>
<title>江壇新晴</title>,<text>風高雲散月方來。自是遊人大眼開。復得江聲能悅耳。不妨今夜盡春杯。</text>
<title>江壇晩興</title>,<text>三伏淸凉恠不時。挾江水月夜相期。塵衿爲向蒼波洗。滿目風烟合有詩。</text>
<title>月林歸路</title>,<text>道傍花柳半靑樓。一任東南客去留。幸有餘錢囊底在。呼兒覔酒盡風流。</text>
<title>崔洛九見訪</title>,<text>寂寞山庵喜客尋。一杯笑答十年心。欣然顧我逍遙處。巖似靈龜老至今。</text>
<title>屛泉閒敍</title>,<text>九曲屛泉萬樹林。主人意思兩相深。亂酌不辭今日醉。爲君欲學少年心。</text>
<title>聞本倅治蹟甚佳</title>,<text>埋跡溪岑隔世音。朱門咫尺杳難尋。一山梅竹書生計。百里林葱太守任。蔀屋春廻民事熱。琴堂晝永聖恩深。吾人瞻仰今相切。安得仁風慰此心。</text>
<title>春雨</title>,<text>流雲一點過山陽。滴滴鈴音徹夜長。風驅江天振鷺白。雷穿海窟叫龍蒼。川呑衆水方成勢。山洗積塵忽有光。然後神公行造化。千紅百綠入觀望。</text>
<title>新夏卽事</title>,<text>天時人事迭相成。騷客登欄雨適晴。萬樹紅殘新謝蝶。千山綠入已啼鶯。閒閒十畝蚕功始。陣陣南風麥浪平。援筆欲題窓外景。烟雲多處大江橫。</text>
<title>續諸儒藥山韻</title>,<text>已識東臺素有名。聞君說話更分明。山從平地千尋起。江抱長城四面鳴。天下方知眞界在。雲間暫伴老仙行。勝區又得春光好。誰把新詩描畫成。</text>
<title>村居</title>,<text>紛紜世事不須論。短髮鬆鬆老一村。露處山深形似隱。頻傾酒薄醉無痕。賢何可用愚猶足。貴亦難堪賤與婚。惟向西疇窮歲月。父承祖訓又傳孫。</text>
<title>除草</title>,<text>一片荒田隔洞門。驕蓈豐草共相呑。土乾時雨方輕浥。麥秀南風又欲溫。急電生鋤翻覆手。露珠轉葉始歸村。三杯濁酒秋成後。欲慰前冬凍死魂。</text>
<title>柳</title>,<text>一生知己屬淵明。故傍先生宅下生。千萬不當羗笛㤪。十分可笑春梅爭。片時輕薄休來蝶。三月繁華始有鶯。第待靑門烟雨歇。風頭枝葉盡春聲。</text>
<title>飯牛</title>,<text>一隻駑牛重十龜。家家飯養欲何爲。已堪致力搬柴日。又不辭勞服耟時。休道輕蹄難似馬。第看厚德便如麒。最憐飢骨恒多役。絜入蒼林一飽宜。</text>
<title>讀三國誌</title>,<text>紛紛風雨幾時淸。天下三分敵手生。萬甲曹携中土勢。千艘吳挾大江行。可憐劉氏將衰運。賴得孔明少有聲。掩卷重歎司馬事。豈知帝業欺人成。</text>
<title>講會</title>,<text>道無形象聖垂言。千古相傳一理存。翼對百家儒者案。肯謀十載少年樽。欲向斯文尋路脉。須將敬字定神魂。回看宇宙茫茫裏。幾箇男兒報佛恩。</text>
<title>江亭新晴</title>,<text>新閣飄然又別區。親朋謀我一番遊。西風掠地雲收壑。白日橫天水送舟。林郭無心歸石鷰。烟村何處喚江鷗。三杯醉臥明沙岸。蒻笠簑衣不復求。</text>
<title>次齋儒香山韻</title>,<text>洞府深深水石舂。鎭西一嶽簇千峰。荇人往事悲狐兎。釋氏新宮盤虎龍。竹杖來來誰俗客。天梯嶫嶫是仙蹤。尋眞舊約嗟成晩。笑向藍輿問佛鍾。</text>
<title>齋居有懷</title>,<text>萬事是非交錯處。誰能明視似秋鷹。春城莫近花如妓。笁國多欺佛誤僧。庭植梧桐招瑞鳳。飯疎烹宰惡蒼蠅。題詩叫破諸君夢。世路難於百級磴。</text>
<title>戊戌暮春。登香積山。</title>,<text>仙岑知在白雲深。扶病隨僧强一尋。尙有餘春花在峽。頓無塵事鳥啼林。到處相逢前日面。片時如得少年心。名區不可居然過。畧拾風光付一吟。</text>
<title>旬休日消遣</title>,<text>松壇壓在水之涯。無限風光面面佳。四座初圓爭送酒。三春欲暮又開花。浮生素愛靑山約。童子休言白日斜。一斗且從多士醉。任他景物眼前遮。</text>
<title>次映碧軒板上韻</title>,<text>滿地烟霞晻映中。主人心事淡然空。近樓水碧貪看月。繞屋松長愛聽風。有命且休談富貴。讀書第可作英雄。英雄愼勿尋常見。屈指千秋孰與同。</text>
<title>示同講諸儒</title>,<text>晨窓坐聽讀書聲。聖聖言言句句明。從古令名誰最大。根天本性我猶淸。事無不自心中出。道豈能從禮外行。若到斯間眞有得。尋常榮辱果然輕。</text>
<title>和洪倅 承五</title>,<text>前夜福星照滿庭。西來五馬仗王靈。梅穿閣雪輕浮白。蓂帶階春暗拕靑。百里治聲留後史。半生居業愧前經。郢音欲和陽春闋。其奈浮沉已判形。</text>
<title>贈塢川諸儒</title>,<text>白駒嘶人暮春風。滿路花明客袖紅。邂逅眼靑三揖後。慇懃情在不言中。讀書林下雖多士。得道人間幾箇雄。事業無窮年矢走。勉君夙夜永譽終。</text>
<title>贈金朋植</title>,<text>何幸此時作逸民。芸牕日月况靑春。性皆本善非徒聖。道不難行只在人。我欲求仁觀若火。誰能修祐積如薪。假令進進竿頭步。何患工程未逼眞。</text>
<title>贈金淵兢</title>,<text>林菴事罕閉蓬扉。客自何來訪式微。舊誼將論因促席。餘懷未了更攀衣。異言當路人誰闢。大道如天識者稀。一脉斯文扶植意。惟君心事不相違。</text>
<title>贈鮮于</title>,<text>巖穴深深可卜居。囂塵不染隱人裾。山間事業田中粟。天下經綸案上書。大抵工夫須用敬。果然心體本來虛。若能循序孜孜進。畢竟受應綽有餘。</text>
<title>經義齋歸路有感</title>,<text>大抵吾生不偶生。生無所益便無生。古人事業具黃卷。此日工夫在血誠。只可據今謀有得。何庸到老嘆無成。斂衿默坐明牕下。松樹欲靑月未盈。</text>
<title>同全倅遊龜井崖</title>,<text>靑衿朱紱雜相遊。一嘯層巖最上頭。移步看山皆別界。任情隨澗盡淸流。探香花國憎來蝶。取適漁村懶送鷗。追憶家兄無恙日。同攀此石坐新秋。</text>
<title>續湖南學者詩</title>,<text>茫茫至理極玄玄。齒角元來兩未全。不許文章兼富貴。難携妻子作神仙。死生通計元多夭。善惡推論每少賢。莫把窮通容知力。人間萬事摠由天。原韻假使達觀觀理玄。世間何事不雙全。滿胷經籍貧猶富。寓眼風流困亦仙。正命受來俱曰壽。眞情守去摠爲賢。况夫造化人能奪。恠彼山翁只㤪天。</text>
<title>贈盧德濟</title>,<text>天降高士定非輕。燭到昏衢並賴明。豹變自當披霧出。鳥飢不欲向人鳴。窮山得雪方生色。老樹迎風亦有聲。說與文房多少益。安心講道是昇平。</text>
<title>暇日登山堡</title>,<text>積日彷徨試一尋。依山小堡眼中森。鼠走巖端眞箇畫。鳥啼林末彼何音。新詩太拙難收景。舊友相尋貴識心。斜陽醉過柴門外。無恠仙尨吠俗衿。</text>
<title>雲齋雅會</title>,<text>侵晨催發首重回。依舊三川滚滚來。寒色休言三夜雪。陽春尙在一枝梅。吟奇絶唱招詩伯。醉愛眞情近酒杯。最喜經霜壇上樹。明年花葉一般開。</text>
<title>題講堂</title>,<text>書菴寄在小山東。往往羣賢來會同。滿地蒼江舂白石。彌天宿霧過高松。先人事古千年後。遊子歌淸四座中。醉漢不知歸步晩。冥程孤燭大爲功。</text>
<title>宗儒永泰之歸。同志者各賜以詩。奉勸爲學之方。其意誠可尙。一言相告。助其進取。</title>,<text>學貴新新戒十寒。况君來日百年寬。一生道在從容得。萬卷書宜仔細看。沒世無名眞箇恥。實心爲善果然難。歸家若問留齋㨾。但道吾人得所安。</text>
<title>箕陵丁字閣柱聯</title>,<text>演範授聖。啓蒼姬八百年文明。設條敎民。肇東土三千里風化。傷禾黍之油油。已矣往事忍說。煥寢廟之奕奕。於乎盛德不忘。</text>
<title>箕陵且齋柱聯</title>,<text>密邇弓劒。陟降有聞。夙夜羹墻。肹蠁如在。官閒簡秩。有時捲舒。市遠軒窓。無限灑落。淸明在躬。志氣如神。廓然大公。物來順應。</text>
