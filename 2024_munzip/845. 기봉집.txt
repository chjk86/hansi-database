<title>擬古</title>,<text>人言建德國。有女顔如花。衣翻楚臺雨。色映天津霞。茅山絶神藥。弱水無仙槎。相思不可就。悵望天之涯。東風昨夜起。吹我窻前梅。梅花異桃李。不待春闌開。攀來欲有贈。美人安在哉。天長隔音信。回首空悲哀。</text>
<title>古意</title>,<text>蓬山有琪樹。色非世間春。香枝折在手。欲贈西方人。所貴非取艶。貌潔心貞眞。回頭邈雲浪。悵望空悲辛。王母住西極。種桃三千年。花明星宿海。葉暖崑山煙。人言食其實。可化爲天仙。安得偸其核。栽我東窻前。昔我遊楓嶽。仙人調玉笙。相逢碧雲裏。認是丹丘生。握手贈寶訣。騰身凌太淸。須臾不可見。遠望難爲情。</text>
<title>可笑吟</title>,<text>可笑又可笑。笑我意轉拙。家貧煮藜藋。甁粟屢告絶。稚子索飯叫。歲寒脚不襪。扼腕但長嘯。十載一裘褐。暮年隱屠釣。無人買駿骨。入門細君誚。歲歉不能活。賦詩雖高妙。何曾解憂恤。可笑又可笑。笑世昧治忽。浮雲隔頹曜。薄俗賤奇節。何不設庭燎。草野搜遺逸。年高德彌卲。乃是古人說。此意知者少。耆德作閒物。國病竟莫療。誰能蘊眞訣。旁求下明詔。想必國人悅。可笑又可笑。笑人日夜聒。脅肩窺淸要。起身自圭蓽。比周引同調。於義豈不失。莫若舌不掉。故山傍榛栗。水石縈奔峭。激激鳴瑤瑟。棲遲費登眺。浩蕩弄雲月。焉作鷹與鷂。出入被纏結。雖然慕周召。詩書讀不輟。資生待官糶。杯盤豈曾設。日暮拾螢照。不欲老採蕨。丈夫未可料。風雲會當發。雄劒久藏鞘。國耻何能雪。失馬不須弔。早晩扶王室。兵塵漲海嶠。中夜憤所切。仗鉞經邊徼。單于膝應屈。然後坐廊廟。都兪且吁咈。龍泉有光耀。詎作豐城汩。題詩醉淸釂。遠岫歸雲滅。</text>
<title>次李翰卿 維楨 幽居韻</title>,<text>寂寞茅齋小。寬閒洞府平。此時爲逸士。長嘯卧前楹。遠岫侵雲色。寒泉走壑聲。竹陰連砌薄。松籟傍簷鳴。卜地隣雲月。明農較雨晴。谷傳山鳥響。林斷世人行。北近長淵宅。西廻半月城。通宵煎白石。帶雨摘朱櫻。秪欲專幽趣。寧思和大羹。不曾窺爵祿。高枕笑浮生。</text>
<title>次李副學贈沈都事韻</title>,<text>文章李副學。翰墨名譽早。落魄沈都事。皎潔蘭雪抱。妙香山之南。相逢求屬草。忽賦五言詩。玲瓏一何好。朗吟頭風痊。堪配杜陵老。</text>
<title>更次</title>,<text>西遊得良友。聖門立脚早。非惟文字妙。實愛氷玉抱。平生在虗牝。不除滿庭草。囂囂樂其樂。富貴非所好。古人若可比。忘機漢陰老。</text>
<title>春宵曲</title>,<text>羲和引駕沉溟渤。窮娥喚出扶桑月。丁東沆瀣墮穹窿。斗柄徐回銀浦咽。城南女兒夢遼西。驚散子規啼滴血。起捲珠簾懸玉鉤。滿庭香霧梨花發。</text>
<title>曉仙謠</title>,<text>金鴉曉翥咸池洞。扶桑葉脫銀浦凍。朝天將向白玉京。開軒跨出紅尾鳳。俯瞰塵寰億萬家。家家睡熟晨雞哢。世人不解飛空遊。勞神謾作懷仙夢。</text>
<title>石塘謠呈李丈</title>,<text>石塘之水淸若空。西流直與洞陰通。何人卜築石塘東。茅茨不剪如孤篷。哦詩高卧北窻風。自稱身是石塘翁。石塘之翁誰所同。惟與煙鳧盟始終。</text>
<title>美人詞</title>,<text>美人何在在長安。朱樓縹緲靑雲端。左右侍女艶星月。烹龍炮鳳傾城歡。新粧初罷戴霞冠。錦幃不覺天霜寒。世人仰望不可到。但聞雜佩聲珊珊。懶携瑤瑟倚雕欄。響如哀壑飛驚湍。上絃揄揚起別鶴。下絃掩抑成孤鸞。一彈二彈三四彈。千珠萬珠跳金盤。欲往從之聽其曲。水濶山長行路難。秋風昨夜破庭蘭。悵然西望空長嘆。長相思苦不相見。使我感激摧心肝。</text>
<title>狂歌行。贈龍溪李公。</title>,<text>超塵絶俗龍溪公。眠雲坐石騏峰翁。名異字異面雖異。心同志同道亦同。秪隔衣帶大川水。君在其西我在東。願作歲寒松栢樹。莫學桃李笑春風。</text>
<title>白雲樓。次鄭君平。五首。</title>,<text>山川秀麗氣。浮作空中雲。樓頭坐相悅。何似陶徵君。樓在空中起。宿簷惟有雲。若無怡悅趣。安得長隨君。樓觀天地內。萬古一浮雲。問誰怡悅是。獨有東陽君。高樓何所見。出岫無心雲。世人雖有好。閒暇不如君。昔聞山中客。獨悅隴上雲。那知千載後。又有一陶君。[ 附 東溟原韻]泰山一片石。雨是天下雲。乃翁獨悅此。何不持贈君。東溟原韻</text>
<title>次寒泉盆梅韻</title>,<text>不待春光到。常先臘日開。忽疑偸藥女。遙自廣寒來。</text>
<title>次石灘崔汝擎 天柱</title>,<text>春暮日長時。無人訪茅屋。但聞籬底泉。瀉作玲瓏玉。</text>
<title>下山入京</title>,<text>讀書知大義。可以事君王。永與山僧別。西行入洛陽。</text>
<title>寄人</title>,<text>幾日連床久。今宵入夢初。渾疑卧君側。驚起是吾廬。</text>
<title>山中吟</title>,<text>避世結茅宇。山空松月寒。孤雲亦好我。夜夜宿簷端。</text>
<title>日夕歌</title>,<text>聽水臨丹壑。觀雲傍翠微。徜徉與魚鳥。日夕澹忘歸。</text>
<title>西湖次韻</title>,<text>盡日卧江閣。頓無塵世愁。何人撓艇過。漁笛暮帆秋。</text>
<title>題水源山石室</title>,<text>圍棋不覺晩。映局桃花亂。傍觀何許人。笑道斧柯爛。</text>
<title>次白老茅亭韻</title>,<text>門掩碧山陰。簷掛白雲影。滿庭桃李花。主人春睡永。</text>
<title>登白石山</title>,<text>突兀曰石山。秀山丹霞上。今日獨登臨。浩然絶塵想。</text>
<title>擊磬篇</title>,<text>落照穿虗牝。孤煙斂遠山。老僧敲晩磬。聲在斗牛間。</text>
<title>浴身</title>,<text>豈止潔其體。方將洗肝膈。浴身不浴心。有此江頭石。</text>
<title>山人詞</title>,<text>朝對山頭雲。暮對山頭月。雲月與山人。朝暮不相失。</text>
<title>暮春詞</title>,<text>今日已云暮。春光能幾何。人生亦如此。少壯固無多。</text>
<title>環碧堂</title>,<text>春和踏靑節。獨遊環碧堂。水流人亦去。松竹老蒼蒼。</text>
<title>浮屠庵</title>,<text>一笑登天寶。千尋倚石欄。偶逢朱綬客。同話白雲間。</text>
<title>瑞峰寺</title>,<text>古寺隱深樹。亂峰歸路迷。寒鍾落何處。殘照暮雲西。</text>
<title>宿廣津</title>,<text>我似冥飛鴻。南來又北去。天寒江水濶。倚棹宿煙渚。</text>
<title>簡隣友</title>,<text>歲晏寒飊多。山空夕鳥語。故人期不至。搔首獨延佇。</text>
<title>淸溪洞</title>,<text>日暖花爲錦。山回石作門。淸溪知幾曲。深處有孤雲。</text>
<title>卧龍臺</title>,<text>雨歇春波綠。煙開夕照紅。歸來坐磐石。脫帽灑松風。</text>
<title>水洞路</title>,<text>山回路百曲。石老花千層。物色非塵世。煙霞是武陵。</text>
<title>錦水潭二絶</title>,<text>雨去山初豁。風來水暫波。孤帆撓月影。靜夜宿誰家。峽寒春草少。江濶夕陽多。獨行靑嶂路。疑入赤松家。</text>
<title>白鶴臺</title>,<text>俯瞰半江水。常存秋氣凉。高臺鶴一去。片月空千霜。</text>
<title>白鷺洲二絶</title>,<text>峽勢西南走。灘聲日夜鳴。穿林逢釣客。駐馬問歸程。十載靑驢客。三登白鷺洲。汪洋千斛水。洗滌百年愁。</text>
<title>文翼改號白雲</title>,<text>汝以白雲號。宜向碧山棲。如何下此世。飄泊無東西。</text>
<title>次印暹軸中韻</title>,<text>客到雪峰裏。僧棲霞月間。何年共携手。觀盡海東山。</text>
<title>龍門山龍湫。次雪松韻。</title>,<text>削壁千尋峻。飛泉萬古流。天寒龍去遠。獨立我心悠。</text>
<title>坡山感秋</title>,<text>落葉飛丹壑。寒泉走碧溪。年華催客鬂。惡得不悲悽。</text>
<title>古意</title>,<text>明月大如鏡。高樓照美人。流光與顔色。今夜乃相均。</text>
<title>感寓 二首</title>,<text>楚璞不外飾。誰知中有珍。世無卞和子。燕石還成眞。半世在虗牝。何人知此心。靑山綠蘿月。萬事一長吟。</text>
<title>絶句</title>,<text>李杜吟哦後。惟稱柳與韓。蘇黃又仙去。秋草滿騷壇。</text>
<title>對月獨酌</title>,<text>半破前山月。中宵入我堂。松醪猶强飮。爲是答淸光。</text>
<title>還家引</title>,<text>歲暮還蓬蓽。空庭草樹荒。東籬一叢菊。猶保九秋霜。</text>
<title>梳頭</title>,<text>一日不梳頭。萬陋生胸次。所以釋家流。削髮超塵累。</text>
<title>閉目</title>,<text>有人問於我。何由閉其目。不欲見路歧。東西又南北。</text>
<title>塞耳</title>,<text>何久塞吾耳。不是防風燭。厭聞世間事。紛紜有曲直。</text>
<title>咽觜寺。次僧軸韻</title>,<text>病起頭全禿。山僧非我誰。浮雲亦解意。日暮來相隨。</text>
<title>記夢</title>,<text>屛居藏草澤。不近貴人邊。何幸今宵夢。分明登御筵。</text>
<title>贈夢醒菴戒祐師</title>,<text>凍解泥猶滑。山高路不平。慇懃出洞意。若有遠公情。</text>
<title>金剛寺。贈眞靜師。</title>,<text>海濶三山小。天高九月寒。平生棲此地。羽化亦無難。</text>
<title>渡漢江</title>,<text>漢江西海接悠悠。客子乘舟去不留。湖外遠遊如有歲。洛陽城闕幾回頭。</text>
<title>經龍仁</title>,<text>春草離離古戰塲。少休征馬故彷徨。傷心只在當時事。不爲髫年去故鄕。</text>
<title>過井邑</title>,<text>我生天地與誰同。水宿風號瀚海鴻。昨日泰山經險阻。今朝又過楚雲東。</text>
<title>次丹巖</title>,<text>碧山孤驛是丹巖。舊舘臨流嫩柳纖。更有梅花迎客笑。敢論疎雨濕征衫。</text>
<title>立石庵</title>,<text>維石巖巖峻極天。芒鞋獨步最高巓。誰知曩在風塵客。半日憑虗作上仙。</text>
<title>壯元峰</title>,<text>踏石穿林度幾重。靑藜扶上碧芙蓉。遙觀海島沉雲浪。僧道三山第一峰。</text>
<title>圭峰寺</title>,<text>騰身不覺上穹窿。路入高臺石竇通。乍倚蒼官窺赤壁。秋山露骨水號風。</text>
<title>暮歸堤上有懷 二首</title>,<text>回頭忽失海陽城。煙樹朦朧月欲生。十里荷花千頃浪。野鳧飛散露珠傾。秋塘溶㵝暝煙消。信馬徐歸月上霄。何處玉人當此夜。水晶簾下學吹簫。</text>
<title>送妓入洛</title>,<text>明朝星散各天涯。叙別郵亭日欲斜。遙想洛陽明月夜。不知歌舞宿誰家。</text>
<title>送人入洛</title>,<text>君去吾能說洛陽。鳳城宮闕跨蒼蒼。暮春何處宜登眺。花暗終南漢水長。</text>
<title>新曆歎</title>,<text>洛下何人寄此緘。啓看新曆意難堪。他鄕忽遇庚申歲。斗覺身年二十三。</text>
<title>苦旱</title>,<text>草木焦枯起旱煙。近聞南澗絶飛泉。日光如血山如霧。却怕今年似去年。</text>
<title>好雨</title>,<text>山雨淋漓入夜多。豐年消息問如何。裁成絶句非他意。欲和南風解慍歌。</text>
<title>送人入長楊</title>,<text>送君東去幾時還。目古長楊異世間。我昔與僧經此地。白雲如畵碧峰環。</text>
<title>送友人歸湖西</title>,<text>歸心不斷若長河。秋晩其如去住何。一歲未周三遠別。人間會面苦無多。</text>
<title>送龍溪李公下湖西</title>,<text>落日龍溪柳絮飛。東風吹撲遠征衣。明年芳草滿西浦。爲報王孫歸不歸。</text>
<title>織女</title>,<text>停梭日夜憶牽牛。離恨何如織錦愁。烏鵲不來河漢濶。每年惟待井梧秋。</text>
<title>王母</title>,<text>白雲黃竹宴瑤池。幾恨蟠桃結子遲。漢帝集靈中夜候。玉顔猶似穆王時。</text>
<title>西子</title>,<text>苧蘿山下負薪時。醉舞姑蘇世莫期。能使夫差迷不悟。沼吳功績勝鴟夷。</text>
<title>卓文君</title>,<text>自是星娥月姊班。琴臺酒肆豈人間。香魂玉骨雖埋沒。宛轉脩眉在遠山。</text>
<title>宮詞</title>,<text>絳闕參差碧樹圓。朣朧膩燭隔香煙。五更漏罷千官入。鳴佩何人踏御筵。</text>
<title>春閨怨</title>,<text>憶昔郞君始去時。庭前手植小桃枝。今成大樹花如錦。落盡東風又不歸。</text>
<title>秋閨怨 二首</title>,<text>風侵錦樹夜霜寒。金鴨香消燭影殘。孤夢獨尋沙塞去。不知何路向楡關。夫婿西征事鼓鼙。蛾眉憔悴老香閨。傷心不忍窺明月。况是寒蛩盡夜啼。</text>
<title>江南曲</title>,<text>獨住江樓第幾層。年年刺繡伴孤燈。春來恐散鴛鴦侶。不向南塘唱采菱。</text>
<title>麗人行</title>,<text>明粧麗服昭陽春。錯認窮妃與洛神。雖望餘光難可近。楚臺誰作弄雲人。</text>
<title>天仙詞</title>,<text>霜落瑤空海氣淸。天風吹送步虗聲。蓬壺有約不歸去。十二峰頭孤月明。</text>
<title>列仙詞</title>,<text>赤城玄圃與丹丘。喚鶴呼龍任去留。自是遠遊無定處。秦皇秪向海東求。</text>
<title>鼎小</title>,<text>春宵寂寂月明時。諳在梨花第幾枝。莫向田家呼鼎小。人皆有釜可蒸炊。</text>
<title>姑惡</title>,<text>常呼姑惡下山村。無乃當年溺死魂。自古蛾眉多薄命。不須辛苦向人言。</text>
<title>歸鴻</title>,<text>昨夜掀翎瘴海濱。長風吹送北方春。歸時必過關山月。愁殺龍堆幾箇人。</text>
<title>鷗</title>,<text>幾多搖裔海雲隈。曬翅西風點石苔。無限斜陽無定處。爲誰飛去爲誰來。</text>
<title>蛬</title>,<text>頹垣廢砌起寒聲。漸入中宵不輟鳴。任是天機能盡性。愁人何事最傷情。</text>
<title>四靈</title>,<text>銜書何日叫朝陽。舜殿周畿耀彩章。搏擊鴟梟鷹隼事。莫如歸去宿崑岡。鳳角端有肉狀如麏。雖在毛羣禀至仁。何事竟爲西狩獲。謾令夫子涕沾巾。麟曾聞元緖禍枯桑。巾笥何殊太廟藏。得失暫時終有命。休言曳尾勝刳膓。龜或在于天或在淵。飛潛變化自蜿蜒。順時治水均寰宇。長使黎元大有年。龍</text>
<title>敗荷</title>,<text>秋凉着水鏡光寒。株自焦枯葉自殘。秪有淸香終不死。暗風吹入曲欄干。</text>
<title>芍藥</title>,<text>西施不作虎丘塵。暗托名花作後身。何幸腐儒風度在。草庵長對越溪春。</text>
<title>海棠</title>,<text>後於桃李映疎籬。最是妖姸絶世姿。却坐天香人所慕。當年不入杜陵詩。</text>
<title>詠古梅</title>,<text>誰遣姮娥洗玉顔。暫辭天上落人間。平生最恨孀居久。秪許騷仙灌手攀。</text>
<title>盆梅次韻</title>,<text>不待春闌日載陽。自能欺雪送天香。所嗟專昧詩人意。開甚遲遲落甚忙。</text>
<title>盆松</title>,<text>枝葉零星老寂寥。莫如山頂拂雲霄。雖然不與風霜變。歲暮猶能保後凋。</text>
<title>庭松</title>,<text>庭除偃作卧龍姿。露甲風鬟閱幾時。淸影散庭明月午。主人吟倚最相宜。</text>
<title>古松</title>,<text>錯節盤根鐵石心。靑銅逈拂白雲侵。歲寒不怕風霜苦。長在荒坡閱古今。</text>
<title>木芙蓉</title>,<text>銀浦仙人弄玉丹。天風吹送鏡湖洲。無端誤入山庭樹。雪萼氷葩間葉浮。</text>
<title>九日對菊有感</title>,<text>對菊緣何仔細吟。不同桃李競光陰。荊公未解離騷語。錯比飄零滿地金。</text>
<title>漢二馬</title>,<text>司馬文章並有餘。子長應欲壓相如。雖然若問吾夫子。必許天人董仲舒。</text>
<title>殷三仁</title>,<text>或爭或去或爲奴。行事如何若是殊。不有聖人能表出。宋儒論議失錙銖。</text>
<title>唐四傑</title>,<text>當消時貴富盡沉。秪有文章映古今。可笑裴公眞俗士。不知雄藻勝華簪。</text>
<title>蜀五虎</title>,<text>俱有咆哮猛虎姿。▣呼持戟萬人危。雖然未得呑吳魏。只使雄名宇宙垂。</text>
<title>唐六公</title>,<text>虞淵取日上皇穹。仙李宗祊不世功。去草不知根必去。至今猶笑魏元忠。</text>
<title>晉七賢</title>,<text>廬天席地拓胸襟。日夜酣歌坐竹林。可笑山王心跡異。晩將身世屈纓簪。</text>
<title>杜集八哀</title>,<text>將相侯王事業完。文詞技藝總才難。倘非老杜回瀾筆。後學那能仔細看。</text>
<title>詩家九僧</title>,<text>韻釋三三脫俗徒。吟風咏月興難孤。雖非寂滅渠家事。總是摩尼滿掬珠。</text>
<title>歎老</title>,<text>身如蒲柳忽驚秋。碧海丹砂未可求。若使醫方能却老。微霜不到貴人頭。</text>
<title>春雪</title>,<text>桂花開滿廣寒宮。斐亹瓊葩映畵櫳。玉女有時攀樹戱。散爲飛絮舞春風。</text>
<title>缺月</title>,<text>漁父平生狎海鷗。百年身世一孤舟。誰知暗向銀河水。半夜空垂白玉鉤。</text>
<title>晦日送春</title>,<text>涉園何事倍傷神。最恨光陰不貸人。原隰豈無花與柳。倘過今日摠非春。</text>
<title>白鷺洲</title>,<text>紅是山桃碧是苔。夕天閒曳短筇廻。奔濤未蹴層巖勢。瀦作澄淵寶鑑開。</text>
<title>金水潭</title>,<text>山自周圍水自平。淡雲孤月遞微明。淸光秀色難收拾。一日何辭百遍行。</text>
<title>蒼玉屛</title>,<text>身疲暫睡鶴臺間。夢跨浮雲獨去閒。踏盡蓬壺千萬里。覺來山日下孱顔。</text>
<title>散襟臺</title>,<text>散襟臺上散吾襟。退食淸風追慕深。千載孤松一輪月。先生面貌先生心。</text>
<title>拜鵑窩</title>,<text>昔有孤臣聞杜鵑。時時出拜草堂前。孤臣已去杜鵑在。歲歲東風啼暮煙。</text>
<title>題鶴臺</title>,<text>二鶴自天遊二臺。玉簫淸囀各徘徊。仙人已跨仙禽去。紅杏碧桃相對開。</text>
<title>淸溪洞</title>,<text>丹崖遠揷白雲間。一派淸溪萬疊山。觸石穿林知幾曲。渡潺潺盡又潺潺。</text>
<title>白雲洞</title>,<text>春遊無日不題詩。到處停鞭有所思。却怕江山容易過。任他溪路馬行遲。</text>
<title>禾積淵</title>,<text>禾積蜿蜒勢欲頹。古人傳作石龍堆。臨淵莫話塵間事。恐有潛龍放雨雷。</text>
<title>智藏臺</title>,<text>十里寒溪一道淸。靑松影落白雲生。富林上洛曾遊處。秪有山光與水聲。</text>
<title>三釜落</title>,<text>三釜飛淙百仞懸。春雷虩虩雪翩翩。平生芥蔕從今廓。肯向松都視朴淵。</text>
<title>孤石亭</title>,<text>躋攀孤石最高顚。俯瞰龍湫意爽然。古有何人藏此窟。斷碑無字不知年。</text>
<title>烏池淵</title>,<text>層巖對立拂雲危。水號烏池未敢窺。咫尺魚黿誰可辨。不宜遊子照鬚眉。</text>
<title>伊川村</title>,<text>行盡名區費馬蹄。沿流又入武陵溪。年年每伴陽和到。竊哂楊花路忽迷。</text>
<title>樂歸亭</title>,<text>羣松隱映鶴曾巢。半壁橫垂滴露梢。亭號樂歸應有意。何人此地更誅茅。</text>
<title>凌虗臺</title>,<text>高臺傾側勢凌虗。翠盖蒼髯畵不如。壁下澄潭雲氣在。或言中有老蛟噓。</text>
<title>萬歲橋</title>,<text>一馬行經萬歲橋。白雲橫帶碧山腰。春來遍踏名區盡。石棧雖艱不憚遙。</text>
<title>水來峴</title>,<text>春寒峽路積氷澌。百曲山腰一馬遲。何事故人期不至。滿天風雪獨歸時。</text>
<title>歸田</title>,<text>始誅蓬蓽倚山阿。浮世虗名奈我何。棲遁已知軒冕苦。不曾扣夢到南柯。</text>
<title>有感</title>,<text>是非榮辱不須論。每到花時對酒樽。請看北邙山上塚。向來豪傑幾人存。</text>
<title>感述 三首</title>,<text>凉露丁東夜氣濃。月明秋水出芙蓉。已知天末人如玉。其在瓊樓第幾重。氷作肌膚霧作鬟。紅顔遙隔碧雲端。相思咫尺如明月。雖望淸光詎可攀。夢入瓊樓覺後疑。美人迢遞隔天涯。銀霄悵望雲重隔。獨把柔毫寫所思。</text>
<title>往無任。次壁上韻。</title>,<text>風動蘆花晩雨晴。隔江長篴弄秋淸。廟堂前日經邦手。今把漁竿卧月明。</text>
<title>檜巖寺。贈諸公。</title>,<text>諸公淸趣愛幽禪。夏日同齋繡佛前。塵念已消心界淨。碧窻閒點白雲篇。</text>
<title>檜巖寺。別諸公留贈。</title>,<text>幾日禪家世不聞。賦詩相和酒同醺。塵緣未洗前溪水。笑別山僧出洞門。</text>
<title>楓樹庵</title>,<text>蒼松翠栢鬱森森。中有孤庵半出林。惟一老師垂百歲。滿天風雪閉門深。</text>
<title>金柱山</title>,<text>丹崖削立碧雲堆。疊岫層巒並欲頹。山脉不知何處起。鳳鸞飛舞自天來。</text>
<title>次黃子涵逍遙山卜居韻</title>,<text>紅樹玲瓏碧藕殘。九霄風露一簾寒。閒居謝絶人間事。乾竇秋山對酒看。</text>
<title>送僧入懸燈山</title>,<text>懸燈幾日訪禪關。爾去吾能說此山。寺掛半空隣北斗。月明淸磬在雲間。</text>
<title>騏山遣懷</title>,<text>峰巒稠疊脫塵氛。惟有無心出岫雲。遲日草堂相對睡。若爲持贈聖明君。</text>
<title>靑楓溪。次仙源韻。</title>,<text>琪樹瓊岑映太虗。白雲丹洞護幽居。携壺半日淹留地。爲愛風煙畵不如。</text>
<title>秋夜感懷 二首</title>,<text>草亭瀟灑意何如。秋晩前山雨霽初。淸露下庭雲去盡。隔簾明月照琴書。萬木飄颻九月時。菊花初發滿東籬。誰家正熟重陽酒。欲摘金葩泛玉巵。</text>
<title>觀瀑</title>,<text>千丈銀河落九天。飛聲淅瀝勢洄沿。不知誰借夸娥力。移却廬山置眼前。</text>
<title>感寓</title>,<text>松風吹動倚床琴。宛若潛虬澤底吟。莫道世無南郭耳。太空雲月是知音。</text>
<title>金將軍戰死圖</title>,<text>千尺深河萬仞山。秪應沙礫血痕斑。廟堂爭獻和戎策。何事將軍戰不還。</text>
<title>過崔孤竹 慶昌 墓</title>,<text>首陽山麓暮煙消。孤竹淸風此寂寥。倘使詩魂呼可起。菊秋佳節和瓊瑤。</text>
<title>次豐田驛壁上韻。呈主人。</title>,<text>長程直入古東州。往跡依俙十六秋。此地荒凉人事變。世間無處不生愁。</text>
<title>夏夜</title>,<text>廬如小甑汗如漿。驅束形骸納火湯。安得竦身乘羽駕。雪山氷壑任翺翔。</text>
<title>次淨行師軸中韻</title>,<text>湖海行裝猿鶴心。煙霞有疾未能禁。煩師莫問世間事。天地從今無好音。</text>
<title>將遊金剛。答崔汝擎。</title>,<text>吾何在世浪浮沈。笑向金剛逸興深。一萬二千峰上路。幾多登眺幾多吟。</text>
<title>隱仙臺望十二瀑布</title>,<text>十二天紳下九垓。望疑飛雪聽疑雷。謫仙曾詠廬山瀑。倘有遺魂馭鶴來。</text>
<title>出杆城東門作</title>,<text>東遊身似海中鷗。觀盡湖山上下秋。匹馬又尋淸澗去。鶴邊詩興到吟眸。</text>
<title>笑題壁上</title>,<text>眼前稚子與孫兒。聚則怒嗔離則思。涴壁穿窻暫時苦。他年免作若敖飢。</text>
<title>望花山感舊</title>,<text>三十年前脚力强。花山逐日上高岡。卽今衰朽難登陟。惟對巑岏坐草堂。</text>
<title>石灘留題</title>,<text>釣臺磐石自成灘。逐日諸公幾擲竿。最是主人深省處。月明秋水鏡光寒。</text>
<title>次湖營客贈韻</title>,<text>秋聲客鬂並蕭蕭。逆旅羇魂太半消。長篴不知何處起。令人忽憶漢陽橋。</text>
<title>入㙮洞</title>,<text>石峰如畵揷晴空。遙與金剛體勢同。秋氣似知遊子眼。故敎寒露着新楓。</text>
<title>謝敏師進松醪</title>,<text>遠客旅遊乾鳳寺。無人欵曲露心肝。惟師不替曾相識。笑進松醪盡日歡。</text>
<title>過深川</title>,<text>山不成峰水不波。密雲中坼夕陽多。年年到此休征馬。今日西風又獨過。</text>
<title>冬夜</title>,<text>星斗闌干凍月明。萬岑埋雪一天淸。書窻乍罷還家夢。大野寒風學水聲。</text>
<title>寓駱洞。簡寄金友士吉。</title>,<text>石壁陂陀瀑水懸。明珠散落草堂前。最憐今夜玲瓏月。飽視長虹掛半天。</text>
<title>寓坡叙舊。贈鄭子澄。三首。</title>,<text>少年南國對芳樽。千里坡山又一村。終日共談情未洽。莫嫌頻叩此柴門。舊遊磨滅已塵沙。君我惟存寔可嗟。環碧碧波波上月。不知今夜屬誰家。當時握手慣躋攀。春日同遊幾處山。元曉瑞峰常在眼。至今淸夢到南關。</text>
<title>騏山結屋</title>,<text>緝荻編茅結搆初。打頭端合腐儒居。南隣北里休相笑。只取容身不願餘。</text>
<title>除夜。次鄭士興。</title>,<text>一瞥光陰四十秋。干戈分作異鄕留。倘令東海爲樽酒。庶滌窮人此夜愁。</text>
<title>次韻。呈李永同丈。</title>,<text>平生文墨積功多。着足翻成誤畵蛇。雖遇聖朝爲棄物。欲將身世付無何。</text>
<title>次韻又呈</title>,<text>天地無窮興有餘。却將身世付淸虗。乘風欲躡莊仙去。誰喚飛廉戒我車。</text>
<title>几</title>,<text>誰將植物費才能。倦極依玆愁或憑。正直奇邪各天性。柳州何事獨爲憎。</text>
<title>杖</title>,<text>九節輪囷三尺筇。世人誰識葛陂龍。何當與爾脫塵網。行盡蓬瀛千萬重。</text>
<title>春日絶句</title>,<text>賞春寧有少年心。蓬鬂蕭條雪色侵。薄宦縻人歸未得。故園花柳夢中尋。</text>
<title>秋日感述</title>,<text>天漢分明玉潊流。白蘋紅蓼忽驚秋。誰家玉女停瑤瑟。無限西風獨倚樓。</text>
<title>流水</title>,<text>色似琉璃響玦環。穿林裂地自深山。盈科漸進歸滄海。始覺功程在不閒。</text>
<title>偶題 三首</title>,<text>播穀于田種樹園。猶能理穢灌焦根。矧玆人也爲尤甚。不敎何殊犬與豚。虫鳴秋節鳥鳴春。萬物啾喧各一辰。彼亦有知能盡職。况夫巾屨最靈人。世間儒士莫相評。從古能言未及行。前後不差無少愧。淮陰諸葛出羣英。</text>
<title>春望</title>,<text>花如錦處草如茵。皆荷陽春雨露均。俯仰天淵收拾盡。鳶魚飛躍摠吾眞。</text>
<title>訪李友翰卿作</title>,<text>半月山前尋故人。聲音無改鬂毛新。問君面貌緣何瘦。笑答春來覓句頻。</text>
<title>次金季綏 興祉</title>,<text>前塘雪解又春風。桃李交開細雨中。閉戶不知花事晩。出門長嘯意無窮。</text>
<title>中興寺。次李參判。時禖。</title>,<text>高岑逈入暮雲危。石棧縈紆馬自遲。誰剪綺羅粧洞壑。此行多得錦囊詩。</text>
<title>瑞峰寺</title>,<text>依是雲林傍是溪。滿庭煙露子規啼。侵晨欲寫禪家景。寶殿燈淸月在西。</text>
<title>咸平衙軒夜酌。示元表兄。</title>,<text>鈴閣開樽燭影斜。海風和雨落簷花。耳聞歌吹心醺酒。忘却天涯苦憶家。</text>
<title>水源寺。贈惟還師。</title>,<text>翠壁蒼崖一萬層。龍蹲虎踞勢崚嶒。我來相伴者誰子。日日無心雲與僧。</text>
<title>天寶山浮屠庵</title>,<text>亂峰如畵拂雲危。春暮山容勝昔時。僧道杜鵑花未盛。每年遊子折長枝。</text>
<title>初冬夜</title>,<text>東嶺煙消月欲浮。暮天賓鴈下蘆洲。疎星錯落纖雲盡。遙見銀河凍不流。</text>
<title>修身</title>,<text>茅塞山蹊舊宅荒。幾年爲客別咸陽。如今始悔還家晩。肯指幷州作本鄕。</text>
<title>愼言</title>,<text>出好興戎總在言。莫如緘口度晨昏。上天悠遠曾何語。我亦端居舌欲捫。</text>
<title>知耻</title>,<text>皇天禀賦不偏貧。耳目聰明彼此均。若耻未齊皆可及。舜何人也我何人。</text>
<title>知命</title>,<text>天地陶甄億萬人。賢愚貴賤不同倫。榮枯得喪無非命。莫羡豪奢莫厭貧。</text>
<title>中興</title>,<text>睿聖乘休運。天人協壯圖。幄中留管葛。堂下走孫吳。鶴詔徵遺士。龍墀引碩儒。諸公須勉進。勠力致唐虞。</text>
<title>春日言志</title>,<text>佳麗靑陽節。蕭騷白髮翁。眼從今日暗。耳自去年聾。野水銀千頃。林花錦萬叢。蓬壺在何許。直欲駕飛鴻。</text>
<title>立秋後。五夜獨坐。有感題。</title>,<text>碧樹迎金氣。靑叢語夕虫。時雖三伏節。夜卽九秋風。地靜煙凝樹。天高月印空。何時邊報息。撫劒意無窮。</text>
<title>奉先寺。與友人會話。</title>,<text>歲暮懷佳境。天寒到梵宮。豈知今夜會。還與故人同。野醑盈樽綠。山燈照席紅。不須相對睡。明日各西東。</text>
<title>天逸臺</title>,<text>納納遺天地。高高有此臺。鶴巢紅樹晩。龍窟綠雲堆。挈影超三界。騰身隘九垓。亂峰環在眼。渾是玉崔嵬。</text>
<title>次澤堂寄示韻</title>,<text>獨坐禪窻暮。誰題妙句傳。開緘驚俊逸。步韻暢幽悁。天驥殊方縶。溟鵬幾日騫。明朝下郡閣。陪晤翫秋蓮。</text>
<title>百祥樓。次安進士韻。二首。</title>,<text>去國同王粲。聊乘暇日遊。江如彭蠡暮。月似洞庭秋。地勢通辰馬。樓形近斗牛。登臨負城郭。彷彿帝王州。幷入芝蘭室。相忘臭味遊。高懷懸皓月。爽氣奪淸秋。伯樂能知馬。庖丁善解牛。奇才與良友。不獨在神州。</text>
<title>感寓</title>,<text>莊馬幾年讀。放心遊太初。逃名謝城市。避世混樵漁。隱若韓康伯。狂如陸接輿。尋常得佳句。不語向空書。</text>
<title>白雲樓</title>,<text>半日觀碑罷。回鞭陟小丘。纔經丹壑路。忽得白雲樓。古架琴書在。空庭水竹幽。山翁去已久。誰與玩淸流。</text>
<title>次韻。贈天將程副摠。</title>,<text>奉詔臨東土。英威振北夷。妖氛靖沙漠。佳氣繞旌旗。好學文章妙。談兵武略奇。孤城雪月夜。橫槊賦新詩。</text>
<title>次沈判官韻。以寄。</title>,<text>大手才難敵。長吟筆不停。何劉應執帛。庾鮑必分庭。妥帖交金戟。森嚴壯玉扃。南方有軫翼。坐卜避文星。</text>
<title>春日書懷</title>,<text>白髮空千丈。靑山又一春。攀花香在手。步月影隨身。境有蓬瀛趣。庭無市井塵。誰憂經濟責。猶幸作凡人。</text>
<title>龍溪庵</title>,<text>夏日棲金刹。飛泉聽玉琴。庭臨羣木杪。窻納遠山岑。處寂超三界。逃喧費一吟。誰能發深省。虗牝獨啼禽。</text>
<title>秋風</title>,<text>日暮颼颼起。寒聲切切哀。侵松連洞壑。觸竹過池臺。木葉似兵闘。山窻如客開。那堪鏡中髮。聽此却成摧。</text>
<title>蔡家江亭。次沈公韻。</title>,<text>岸幘携長策。哦詩步短丘。心同伯鸞隱。跡慕季鷹舟。木脫秦山秀。煙橫漢水秋。遙瞻魏闕路。落日照城樓。</text>
<title>秋夕後</title>,<text>昨日過秋夕。今朝風雨交。暗蛬方咽草。凉鷰已辭巢。班固成賓戱。楊雄作解嘲。晡時暫晴霽。松露滴殘梢。</text>
<title>石灘春興</title>,<text>石古臨流水。亭虗引細風。渚翻丁姓鳥。泥曳甲名虫。柳帶金沙綠。花籠玉潊紅。試吟明美景。聊贈主人翁。</text>
<title>送李士强赴任新昌</title>,<text>試問新昌守。何如水部郞。仙人爲葉縣。循吏宰桐鄕。軒砌容梧竹。田疇足稻粱。無煩戴星出。高枕卧琴堂。</text>
<title>和金甥 壽蕃</title>,<text>脫帽坐高閣。蒲團幽興生。鉤簾迎爽氣。琢句到殘更。月竹階前影。風松檻外聲。誰知林壑趣。在此洛陽城。</text>
<title>盆梅</title>,<text>接樹移陶器。天葩破臘新。羅浮牽醉夢。庾嶺管初春。係出孤山麓。支分漢水濱。離騷終見棄。誰復問靈均。</text>
<title>次韻自述</title>,<text>聖代成何事。衰年卜此丘。藥畦平似案。茅屋小如舟。世態莊周夢。詩情宋玉秋。山居兼廣奧。何用戀江樓。</text>
<title>聞金季綏爲監察。送詩以賀。</title>,<text>昨日遊書院。知君得好官。雖逢柳下黜。忽入殿中班。秉簡趍烏府。分司整豸冠。堂堂舊風力。不似在鄕關。</text>
<title>下抱鄕</title>,<text>却向故園去。秋凉生遠郊。如枯魚得浪。似倦鳥歸巢。白首誰知己。靑雲已絶交。煙霞應有待。舊屋覆新茅。</text>
<title>過院村</title>,<text>日晏過書院。騏山望舊居。樹陰連戶牖。雲影落庭除。解職身無繫。逢秋意有餘。莫言名利好。幽興付吾廬。</text>
<title>舊棲</title>,<text>舊日幽棲地。重來歲暮心。孤蹤宜草野。片夢斷纓簪。暝雀投簷宿。秋蛩隔戶吟。老來機事少。微物感胸襟。</text>
<title>次淮陽壁上韻</title>,<text>地與金剛接。江通漢水長。餉人惟栢。供客只煎桑。葉密千岑暗。花開一洞香。何如晉潘岳。桃李卧河陽。</text>
<title>憶鄕</title>,<text>六十淮陽守。功名勝布衣。甕中官釀熟。盤上野蔬肥。老病今年劇。田園幾日歸。故鄕諸伴侶。虗寂掩柴扉。</text>
<title>孝宗大王挽詞 三首</title>,<text>孝友專由性。文思亦絶倫。長秋隆志養。華萼篤情親。世已期三代。天何嗇萬春。自從朝晏駕。無日不沾巾。濬哲溫恭極。寬仁德澤優。明良爲一體。文質煥千秋。天靳岡陵壽。民嬰遏密憂。每年當諱日。何忍憶珠丘。豈易名堯舜。誠難間禹湯。丘園收釣築。臺閣貯賢良。道接千年統。功高百世王。何人班馬手。盛業大揄揚。</text>
<title>感舊 七首</title>,<text>弱冠陞台座。文章自妙齡。鳳池紆寵眷。麟閣畵儀形。素節通金石。丹忠貫日星。問天胡不憗。東望惜精靈。漢陰特立先朝老。艱危獨不撓。黃扉勤爕理。綠野謝喧囂。事業觀天柱。聲名仰斗杓。穆陵應赴召。休用楚辭招。一松鵠立朝紳列。風稜孰能當。忠貞賈太傅。戅直汲淮陽。共許登台鼎。皆推坐廟堂。邦家終不幸。忽此報云亡。杞平己卯名賢後。忠貞自有傳。一言期寤主。千里報登仙。氣節乾坤隘。綱常日月懸。平生雖未拜。痛惜淚潸然。拙灘霖雨稱賢佐。如何隔夜臺。人間崩五岳。天上坼三台。啓沃調元手。謨猷濟世才。今誰扶廈屋。承訃有餘哀。玄軒聖代登科第。文名聳士林。路騰千里足。風聽九臯音。州郡憂民日。田園戀國心。詩魂隨爽氣。歸卧故山岑。南郭卓犖淸陰老。冥棲石室山。高名懸日月。直節警愚頑。士望安危際。天恩出處間。鯫生欽末照。駐馬望荊關。石室</text>
<title>奉呈閔僉知</title>,<text>玉露嚴凝氣。凋成錦繡林。宦情因病减。鄕興入秋深。賀老四明趣。陶公三徑心。來詩精麗甚。盡日不停吟。</text>
<title>次韻。寄呈洪老。</title>,<text>佛頂山中住。遺風繼篠叢。精神桂月白。面貌桃花紅。度量玉川子。淸高龎德公。功名倘有語。擧手指翔鴻。</text>
<title>送楊鑑湖 萬古 出宰仁川</title>,<text>學富才兼敏。端宜爵執圭。誰知耒陽鳳。又割武城雞。驛路秋霜酷。鈴軒海霧低。廟堂催發軔。奚暇惜分携。</text>
<title>送李君倅德山</title>,<text>磊落干城將。梟雄見未曾。三軍聊可掌。十室豈其膺。豹自南山變。鯤由北海騰。從玆仗鈇鉞。施澤及黎烝。</text>
<title>贈姜君讀南華</title>,<text>胡爲慕莊叟。慣讀南華經。氣像隘穹壤。文章懸日星。雍容奏金石。蕩擊飛風霆。學海世無涉。君應揚大舲。</text>
<title>寄金甥</title>,<text>萬事不如意。一生長苦辛。經營窮鬼笑。迂濶細君嗔。旣負論文約。常爲抱病人。新正隔幾日。握手附王春。</text>
<title>次洪 元九 韻</title>,<text>樽酒相逢地。新詩擊鉢催。旣成今夜會。那拒故人杯。倦鳥常垂翅。窮魚暫曝腮。明朝各星散。懷抱向誰開。</text>
<title>觀燈日。直東所。憶去年石灘事。</title>,<text>禁直淸和節。金仙沐浴辰。苑花紅暫盡。溝柳綠初均。白髮留東所。丹衷繫北宸。去年行樂處。遙憶石灘濱。</text>
<title>述懷</title>,<text>何處雲山可息肩。脫塵常欲卧林泉。朱顔日日殊前日。白髮年年勝去年。身降漢隋唐宋後。志存堯舜禹湯前。壽陵竟被邯鄲笑。回首西風意惘然。</text>
<title>遣意</title>,<text>世事紛挐不暫休。端居最愛草廬幽。江山有分雲生面。歲月無情雪滿頭。道屈豈圖男子業。家貧常笑細君愁。室如懸磬囊儲盡。惟斸松苓洗急流。</text>
<title>自遣走筆</title>,<text>屈指古今推至理。死生窮通不可知。回何短折祖何壽。跖自豪奢夷自飢。山林隱逸悉屛跡。鄕里惡少皆伸眉。是以緘口處斯世。呼兒覓紙題此詩。</text>
<title>哀杜鵑</title>,<text>後主遺魂托杜鵑。歸心日夜憶西川。荒凉故國無音信。隔絶他鄕有歲年。靑嶂隱身花簇簇。碧山啼血月娟娟。平生悔納焦周計。長向東風說怨偏。</text>
<title>賃屋春題</title>,<text>曉風吹雨霽終南。多少幽懷摠不堪。風暖小桃紅艶艶。雨晴高柳綠毿毿。墻踰白酒千愁豁。樓對靑山一夢酣。自是生涯隨處好。故園何必訪茅菴。</text>
<title>漫吟 十二首</title>,<text>野馬浮空眼欲穿。東風吹作艶陽年。春廻柳眼黃金坼。雨過梅腮白玉懸。忽見行雲屯遠岫。已知殘雪解長川。書生縱昧耕桑事。荷鍤將修種藥田。早春雨初經處草如茵。遐眺長郊霽色均。心愛小桃紅暎日。眼煩柔柳綠粧春。鳩鳴屋後催田叟。鷰舞簷前喚主人。不可久留惟令節。莫如沽酒聚芳隣。仲春病閉柴門不出遊。誰能剝啄問窮愁。影翻亭榭羣飛蝶。聲和園林竝立鳩。春去欲憑詩遣興。客來思飮酒消憂。乾坤已布陽和澤。未救吾生雪滿頭。晩春藤葉漫山霧氣添。晩成疎雨下廉纖。步循苔徑隣千嶂。坐睡茅軒伴一簾。別浦啼鶯遷密樹。誰家乳鷰過高簷。莫言春度羣芳盡。躑躅嬋娟芍藥兼。初夏午睡方酣卧草堂。起來頗覺野情長。圓荷細麥時將晩。落絮飛花節自忙。詩到琢磨勞肺腑。酒堪斟酌解肝膓。無端快雨掀簷過。松竹蕭森枕簟凉。仲夏移床偃息草堂前。懶向松風灑頂偏。裸體忽驚雲外火。霑喉專恃井中泉。沉苽冷李三庚節。爍玉流金六月天。安得永辭炎毒去。雪山氷壑坐閒眠。季夏山勢穹窿錦繡深。掛簾茅舍對遙岑。鴉迎夕照翻楓葉。鷺下秋沙帶柳陰。富貴盡歸先後輩。功程專附短長吟。已經炎暑人誰問。慚負平生報國心。早秋秋風漸冷灑微凉。試覿荒原意渺茫。書劒過時搔雪鬢。稻粱遍野慰雷腸。雨侵藥塢蛩聲急。風戛蘋汀鷰影忙。自古高人皆好飮。不妨佳節引杯長。仲秋楓樹驚霜葉盡飛。更無騎馬到郊扉。那堪歲序須臾變。旣覩炎凉倐忽歸。秋晩東籬黃菊秀。雨晴南渚綠蒲稀。從今始解鄕居味。欲把漁竿上釣磯。晩秋修緝疎籬夜掩門。任他松柏滿空園。山高水落雲無跡。野濶天長月有痕。往事關心燈在壁。寒聲惻耳葉歸根。收秔始釀治風酒。到醉方知是國恩。初冬是時天壤屬嚴冬。羣嶽糢糊玉作峰。雪壑纔通樵叟路。山家獨秀道人松。觀書眼困窮千卷。煖酒心醺倒一鍾。卿相縱榮應有辱。豈如閒卧得從容。仲冬歲暮窮陰塞太空。幽人忍凍卧如弓。頑雲亘野彌南極。虐雪埋山凍北風。臈盡雖云梅有意。天寒其奈酒無功。早聞時令相廻斡。苦待春和起屋東。季冬</text>
<title>下第後承金君辱招。次冊面韻。</title>,<text>蹉跎忽荷故人憐。呼至芳園話昔年。世路閒忙成白髮。科塲得失付蒼天。寧思美譽垂身後。只愛淸樽在眼前。軒冕縱榮非所急。松壇半日與君眠。</text>
<title>忝科</title>,<text>五十三齡忝大科。功名雖遂鬢毛皤。孟郊得意長安路。姚鵠誇榮錦水波。今日白袍承雨露。幾年黃卷費羲娥。芙蓉獨在秋江發。肯羡春花爛熳多。</text>
<title>出都</title>,<text>東門匹馬浩然歸。猶勝當年着布衣。凉燕已知秋社去。早鴻方蹴朔雲飛。昔慙蜀客頻題柱。今卜秦妻必下機。惟想故園誰最好。黃花無數暎柴扉。</text>
<title>雪晴晩眺</title>,<text>孰能披拂灑林臯。龍墜殘鱗鶴拔毛。形旣似花乖節序。色雖如玉欠堅牢。窮冬閉塞威誰敵。永夜嚴凝勢轉豪。埋覆我東天有意。寔嫌壃域陷腥臊。</text>
<title>述懷</title>,<text>明時獨保種苽田。所以淹留草澤邊。國爵詎移高士志。園蔬端合腐儒咽。山中事業栽千菓。世外功名付一眠。鍊魄休糧今已久。幾人呼我作癯仙。</text>
<title>淸風</title>,<text>敞開高閣納淸新。午睡初廻起欠伸。五月池臺凉骨髓。一時簾戶爽心神。焦勞厲政迎循吏。旅寓他鄕遇故人。疎快頓忘炎暑困。若爲持贈夏畦民。</text>
<title>金水亭</title>,<text>洞府寬閒擁石門。古亭如畵傍雲根。丹霞落砌朱甍隱。翠巘臨庭碧樹昏。澗草綠添何日雨。溪花紅漲去年痕。乘舟試問漁樵子。家在秦民第幾村。</text>
<title>蒼玉屛 二首</title>,<text>淵號淸泠泛小舠。半空松霧濕衣袍。白雲暎日搖秋磴。蒼玉磨天擁夜濤。杜子拜鵑遊錦水。蘇仙夢鶴寓臨皋。前賢事蹟何人繼。相國風流鼎峙高。當年退老此淹留。鶴去臺空度幾秋。蒼玉屛高餘氣像。白雲溪濶想風流。主人築室承先業。多士輸材依古丘。祠宇倘能成不日。謹隨章甫禮前修。</text>
<title>大乘庵南岡觀瀑布</title>,<text>平明笑與老僧回。虹旭爭輝洞府開。星宿海從丹壁下。斗牛河自碧空來。天移七澤三江水。鼓作千秋萬歲雷。壯觀平生無過此。不敎襟抱起風埃。</text>
<title>有感</title>,<text>羲和促駕向西流。憔悴那堪雪滿頭。昔日少年今日老。夢時多樂覺時憂。未禁白髮三千丈。不覺蒼顔四十秋。縱有春光無好意。獨憐芳草映河洲。</text>
<title>送三陟使君許 穆</title>,<text>文墨交遊五十年。此時行色正蕭然。潯陽久作陶元亮。勾漏方爲葛稚川。朱綬鈴軒三陟使。黃冠野服五臺仙。羽衣金節遙相語。無乃前生有宿緣。</text>
<title>送湖南方伯趙 啓遠</title>,<text>湖南寔我國南藩。水陸軍民事務繁。方伯全才皆注意。廟堂僉擧忽蒙恩。澤加豐沛山河潤。威震要荒海岳翻。却使火維長妥帖。明年奏凱謁天門。</text>
<title>送理山令公靜叔</title>,<text>鴨綠東頭抵白山。理之爲縣渭潼間。千尋堞壘傳烽燧。萬疊峰巒列髻鬟。此地此時專守牧。何威何計制愚頑。秉心公直防漁採。須使淸飈盪塞關。</text>
<title>詠雪</title>,<text>姿勝氷壺色勝沙。灝如寒霰澹如霞。山成琥珀凝丹壁。水作琉璃凍翠涯。雖未一春飛柳絮。自非三月落梨花。可憐宇宙窮陰節。誰把韶光送我家。</text>
<title>次蘇仙詠雪韻</title>,<text>天下玲瓏但有鴉。大途氷凍絶行車。誰裁織女機頭錦。却勝山人洞口花。販縠輸繒何處市。哦詩飮酒幾人家。莫言野外無佳味。前浦窺魚已挺叉。</text>
<title>淸陰金相公挽</title>,<text>儒林領袖國蓍龜。天道如何不憗遺。終始斥和留嶺日。死生爲誓縶淸時。文章宿德千秋仰。節義精忠四海知。屈指古今誰與伍。皇明正統獨扶持。</text>
<title>次白軒相國韻</title>,<text>先王至德大如天。痛哭龍髯有歲年。聖澤宏規成幾卷。嘉言美範載諸編。簪花政府華筵敞。洗草春臺法酒宣。蟣虱小臣叨盛宴。恩杯倒盡醉陶然。</text>
<title>送李翰卿携家向湖</title>,<text>聞君盡室向湖西。將趁陽和理麥畦。春日亂雲飛作絮。暮程殘雪踏成泥。行裝似管浮遼海。氣味如梁隱會稽。自古神交無遠近。秋風直欲問幽棲。</text>
<title>次韻奉呈李永同丈</title>,<text>大澤癯仙跡亦奇。彭聃雖壽視嬰兒。貞松自有千齡翠。美玉專無一點緇。花塢雨晴端坐日。草堂春盡懶吟時。梅香竹色平生愛。痛掃庭除手自移。</text>
<title>次金甥韻</title>,<text>何事經旬滯漢陽。鏡中斑鬂不禁長。十年負笈窮千卷。一日逢塲擧十觴。北郭春風催節序。東峰夕月放輝光。故園花信憑誰問。歸及紅桃映綠楊。</text>
<title>送豐安君趙▣出宰驪州</title>,<text>驪興自古號雄州。名冠隋唐據上游。地護英陵雲五彩。江環甓寺月千秋。已聞伯樂能知馬。將見庖丁善解牛。春日乘舟遠相訪。肯携衙醁出前樓。</text>
<title>送江陵使君姜 栢年 韻 二首</title>,<text>東海江陵別有天。煙霞遙待玉堂仙。風流已似陶元亮。文雅何殊孟浩然。鏡浦軒楹新氣像。寒松厨竈舊因緣。今歸必寤前生事。琴閣閒吟賦幾篇。臨瀛形勝夢遊勤。秀色淸輝幾飽聞。士女泛舟天上水。神僊奏樂海中雲。山從十二樓臺豁。地與三千世界分。君去幸乘無事日。好隨鷗鷺自成羣。</text>
<title>送李翰卿見枉仍向湖西</title>,<text>會話隣家倒酒巵。團圓此處本無期。倘經今夜分千里。須點孤燈賦一詩。秋露似珠星錯落。曉河如練月參差。東皋日出君應去。秪願金烏湧海遲。</text>
<title>次韻。上鳴坡李 重國。欲與挑戰。</title>,<text>風流不下謝宣城。幸躡芳塵作友生。白老香山新結社。靑蓮酒肆舊藏名。兩龍一日成相合。雙鳥千秋費和鳴。若使採詩官在世。幾多收拾貢春明。</text>
<title>更次</title>,<text>幽遯何如在洛城。山家信美送餘生。陶潛最愛杯中物。張翰寧求世上名。紅稻夕陽秋半熟。碧梧中夜雨俱鳴。莫如擺脫經營計。長和新詩弄月明。</text>
<title>更次前韻。欲决勝負。用武之地。盡爲兄有。何傷乎。英雄所見同。</title>,<text>金觴置羽酌宜城。醉後雲煙筆下生。詩句曩時凌富貴。男兒何事覓勳名。松風座右颼颼發。澗水庭前㶁㶁鳴。每到幽庄常戰藝。疎慵豈敢抗高明。</text>
<title>旅遊中。有所感而作。上趙長吉。辛巳冬。余客于湖西。寓道高山什庵。長吉携東岳集來訪。用集中韻。仍呈。○二首。</title>,<text>何乃吾生降不辰。每驚雲海漲胡塵。廟堂爭獻平戎策。屛翰誰爲敵愾人。世道到今榮作辱。物情從古假成眞。莫如擺落奔忙苦。滿酌芳醪痛飮頻。遙想茅茨臘盡辰。簷氷墮砌案堆塵。拾遺堂上啼飢子。廷尉門前絶故人。老朽自知中散懶。癡頑偏愧右軍眞。風扉暫破還家夢。未免孤衾輾轉頻。</text>
<title>余將南征。又用前韻。呈長吉。</title>,<text>禪窻剪燭笑談辰。最愛氷襟莫染塵。賦似楊雄能擬馬。詩如謝眺解驚人。高驅翰苑方無敵。獨步詞壇自有眞。邂逅莫嫌多所和。古來玆會亦難頻。</text>
<title>用前韻。呈靑陽趙使君。</title>,<text>別來追記下軒辰。長揖欣迎卧內塵。莅邑常存籠鶴趣。朝天奚謝舃鳧人。毛公奉檄皆知屈。宓子鳴琴亦見眞。想與季方相會地。幾傾巵酒道吾頻。</text>
<title>又用前韻。寄趙員外仲初。復陽。</title>,<text>鳥啼虗牝日長辰。夢斷東華沒膝塵。公業有田常乏食。淵明無酒亦隨人。眼驚時物年年變。心喜山家事事眞。欲報瓊琚才已竭。滿床詩卷闔開頻。</text>
<title>步前韻。寄趙仲初長吉。兼示龍安靑陽及景明。</title>,<text>荀龍謝鳳各乘辰。劒拂秋濤鏡拭塵。高步互爲金榜彥。美才端合玉堂人。劉寬度量誰相傡。庾信文辭却甚眞。蒲質幸叨蘭契末。莫嫌投贈木瓜頻。</text>
<title>春日用前韻。上李永同丈。</title>,<text>春霧初開雨歇辰。庭無俗客砌無塵。花嬌柳嚲當姬侍。水麗山高視友人。半世膏油勤繼晷。老年經史懶窮眞。喬松誕妄夷齊餓。笑索松醪可不頻。</text>
<title>伏呈李永同丈 二首</title>,<text>弱冠馳聲翰墨塲。牢籠宇宙入詞章。詩推李白凌開府。學擬楊朱慕伯陽。佳節在家貧亦好。暮年酖酒醉爲鄕。有時述作人爭笑。村叟何知坐未央。半世林巒卜築幽。高風叔季果難侔。寧師服乳牛丞相。竊慕居鄕馬少游。富貴無媒心斷絶。雲山有約夢優遊。尋常景慕非他意。錦繡新詩老不休。</text>
<title>憶抱川</title>,<text>我家迢遞在堅城。雲嶺嵯峩幾日程。徐庶念親方寸亂。杜陵當夜旅魂驚。月穿疎竹殊方影。風入寒松故國聲。何時結宇騏山麓。笑對芳樽倒大觥。</text>
<title>留板王</title>,<text>雲山迢遞隔長安。安得如鴻有羽翰。客裏光陰愁裏度。旅中妻子夢中看。武功徐兗流離久。工部衡巫跋涉難。前輩大才猶若此。我生何敢免辛酸。</text>
<title>宿大通村</title>,<text>客湖今見歲華遒。雖欲還家計末由。士雅當年猶擊楫。仲宣何事獨登樓。寒鴉亂叫荒山暮。旅鴈新嘶故國秋。凉夜向分初假寐。夢歸鄕里禮松楸。</text>
<title>淳昌浦坪</title>,<text>雙鬂蕭疎客兩湖。何堪身世轉崎嶇。山川曠邈悲游子。富貴差池愧僕夫。干謁自憐傷直性。亂離誰憫委窮途。雖然跋涉經天險。只恃宗姻握左符。</text>
<title>入谷城上主人</title>,<text>吾兄志願在煙霞。暫屈仙鄕度歲華。李泌豈求趨紫闥。葛洪惟欲鍊丹砂。衰年降節留彭澤。暇日題詩賁永嘉。鈴閣不辭終夜話。明朝其奈各天涯。</text>
<title>發任實峽中村</title>,<text>天明結束出重扉。庭樹煙沉濕鵲飛。歷抵縱成遊子計。流離那免達人譏。山深古徑縈寒霧。峽拆朝陽釀小霏。只有寃禽知客意。隔林啼作不如歸。</text>
<title>宿鎭安東新村</title>,<text>急驅羸馬抵荊關。慚愧行裝薄暮還。腸爲戀家常欲斷。鬂因憂世忽成斑。身遊二縣將三縣。影過千山更萬山。明日龍潭經幾險。亂雲堆處束螺鬟。</text>
<title>萬松亭</title>,<text>亭取松名俯大川。數惟盈萬歲踰千。聲雄古穴驚山鬼。影亂秋潭駭水仙。竽籟瑟琴爭飋䫻。幢幡旌旆互蹁躚。猶嫌老鶴偸淸趣。暫倚前楹半餉眠。</text>
<title>踰杻岾</title>,<text>步推疲馬上高巓。詭石穹林鳥道懸。西極兩湖心自豁。北通雙嶺眼俱穿。衡雲淨掃呈千岫。蜀棧鉤連礙九天。竊怕嶮巇多所漏。試收經覩入新篇。</text>
<title>宿高山沙器店</title>,<text>崆㟅脫盡抵巖扃。孤店荒凉樹晦暝。庾信平生哀故國。杜陵當日任浮萍。溪光噀作蒸嵐翠。石勢呀成絶壁靑。衆籟漸收山欲靜。松風和水自泠泠。</text>
<title>經良井浦</title>,<text>午時驅馬自高山。始得平原眺望寬。沃土宜薑人釣利。居民比屋俗稱頑。天傾東北分珍錦。地濶西南並礪完。物色貢新詩料富。吟哦不覺路間關。</text>
<title>過韓山境有感</title>,<text>稼牧風流我所師。平生景慕詠遺詩。樵童尙說廬山社。野老爭傳涑水碑。時有古今雖異代。道無先後卽同規。荒凉幾使騷人感。古栢蒼蒼鳥雀悲。</text>
<title>宿藍浦</title>,<text>今朝笑別我幷州。回首舒川却有愁。楓樹染霜兒女頰。蘆花戴雪老人頭。馮公孟邸歌三舍。蘇子秦關弊一裘。猶愧夢魂同客意。未歸先到漢陽秋。</text>
<title>宿吳城藍山店</title>,<text>南來半歲北回程。酸苦未辭徒步行。鄕夢似雲天際亂。客愁如草雨中生。山分郡國成千疊。月照軒楹報二更。何事病鴻無賴甚。海雲深處送哀聲。</text>
<title>宿洛東金甥家</title>,<text>平明直向洛山陲。周道逶迤馬自知。萬死流離還故國。一家安穩樂平時。圖書史籍全無缺。花竹琴棋總有期。更愛長松三四樹。入門猶保歲寒姿。</text>
<title>留兀店</title>,<text>孤吟旅舍度寒宵。草木荒凉已盡凋。世事關心偏感慨。秋霜入鬢漸蕭條。寅方大野連天濶。乙字長江走海遙。家在抱州雲嶺阻。思歸豈耐旅魂消。</text>
<title>暮入松京</title>,<text>衆岡回抱是松京。麗氏當年致太平。興廢有時誰任責。盛衰無定却傷情。山高月小初冬夜。石爛林疎舊國城。默想前朝猶墮淚。矧當今日始經兵。</text>
<title>碧瀾渡</title>,<text>黑雲垂處碧瀾津。險阻崎嶇不可倫。船與石舂飜鷁背。雪隨氷積疊龍鱗。潮聲洶湧滄溟倒。浪勢汪洋灧澦均。嚮日掛帆今又渡。馮夷應笑去來頻。</text>
<title>憇渡迷</title>,<text>層巖劈處大江廻。細路緣林半是苔。漁艇委沙春浪急。驛村聯岸晩花開。黿鼉出沒相先後。鸂䳵飛沈自往來。洗滌胸襟無過此。暫休征轡爲徘徊。</text>
<title>過月溪</title>,<text>自從兵亂逐塵沙。始信浮生着處家。江店水村春盡日。野桃山杏雨餘花。文章豈救流離厄。旅寓偏愁道路賖。物色已闌時又好。故園誰種邵平瓜。</text>
<title>宿坡村</title>,<text>十八年前到此棲。筭來當日轉悲悽。他鄕旅寓隨行子。亂代飄零愧老妻。華表自疑千載鶴。曉窻方候五更雞。陰陽失序秋雷震。竊恐關河更鼓鼙。</text>
<title>屛風巖</title>,<text>屛風巖下水交流。翠磴委蛇蘸碧湫。牧竪斜陽驅健犢。行人此地秣征騶。藏溪壽木侵天長。傍壁孤雲盡日浮。西向瑞城看漸近。一詩纔就九回頭。</text>
<title>過永明寺</title>,<text>平生夢想永明奇。卷面曾看牧隱詩。偶遇亂離爲旅客。暫遊庭砌喚沙彌。城空石老雲初散。野濶江流月半虧。行急未題名姓去。只觀形勝撚吟髭。</text>
<title>肅川館</title>,<text>穿霧徐行抵肅寧。穹窿舊館閉窻欞。朝煙一帶拖原隰。古柳千條掩戶庭。天上流光摧白髮。袖中雄略付靑萍。此時列郡爲何事。到處諠呼閱使星。</text>
<title>宿鳥鳴村</title>,<text>胡使奔騰赴上京。知應今夜宿箕城。旅人枕手偏無夢。稚子關心別有情。雪滿四郊天一色。雲收八極月三更。沉吟想得鄕關事。聚首應憂更有兵。</text>
<title>雲巖感舊</title>,<text>當年遇雨此淹留。正是黃岡草木秋。度隴豈無懷土念。出關頗有望鄕愁。回瞻道里山千轉。默筭光陰歲五遒。昔所盤桓今更過。男兒行色轉堪羞。</text>
<title>更遊七佛寺。有感作。</title>,<text>隋兵昔沒此江潯。實賴眞如普濟心。聖祖鑄鐘明法力。諸公秉筆奉兪音。扶顚倘有當年佑。攘寇應無曩日侵。胡馬幾回經薩水。可憐靈古不靈今。</text>
<title>劒水</title>,<text>陽烏景短歲華殘。劒水蘧廬卸馬鞍。身世暮年驚喪亂。國家何日致平安。雲從海起千山暗。雪倚風翻萬里寒。邊圉卽今多急報。孰携長戟救東韓。</text>
<title>宿平山</title>,<text>更抵平城息馬蹄。暮天鴉鵲已歸棲。相如題柱功名晩。子美思家道路迷。埋屋雪交年皛皛。滿庭霜共月凄凄。明朝直過猪灘去。爲報奴人待曉雞。</text>
<title>詠雪。寄安進士。</title>,<text>歲華垂盡朔風饕。吹下凌凘丈許高。不夜月明籠海岳。非春花發耀城壕。白龍天上排銀甲。皓鶴庭中拔玉毛。只欠與君同翫景。朗吟佳句引芳醪。</text>
<title>過溫陽</title>,<text>問路西歸訪武昌。盤紆不覺過溫陽。春皇假雪行冬令。風伯驅雲翳日光。魯叟絶糧窮宋衛。鄒翁好辯困齊梁。聖賢自古猶如此。肎愧疎慵滯路傍。</text>
<title>休馬禮山</title>,<text>暫卸征鞍息馬蹄。海氛明滅夕陽西。古廬歷歷臨長道。春水盈盈隔大堤。山勢拂雲蹲虎豹。日光搖渚舞鵾雞。老年行李吟哦慣。到處新詩幾首題。</text>
<title>宿葛山</title>,<text>殊方旅寓㥘衰年。憔悴形容意寂然。泥路自憐遊子困。土窩偏賴主人賢。疾風凜冽驅平陸。明月逶迤到半天。直過殘更吟未已。客中酸苦付詩篇。</text>
<title>鐵店</title>,<text>洞府幽深石棧長。淸流瀉玉響琳琅。亂煙明滅縈高樹。荒店凋殘倚短岡。涉險衝泥能幾日。穿林度壑又斜陽。征鞭暫駐峰頭路。直北雲山限故鄕。</text>
<title>重憶崔汝擎</title>,<text>南遊宿昔到伊山。聞道君行已北還。落日幾穿天際眼。淸宵猶覩夢中顔。自憐顚躓泥塗裏。惟羡盤桓水石間。鄕曲舊交無𧏮否。秪應談笑聚荊關。</text>
<title>新幕</title>,<text>緣路吟詩信馬蹄。舊時行跡不全迷。朝霞掩日呈紅彩。春水搖鈴走碧溪。羣盜幾年猶洶洶。旅人衰境獨棲棲。杜陵實是吾師表。自說兵戈愧老妻。</text>
<title>道中</title>,<text>遠山纔送近山迎。終日長途信馬行。夢裏鄕閭雲外隔。溪邊花柳眼中明。淸灘鸂䳵沉浮去。暖野鶬鶊左右鳴。東望故園能幾里。令人屈指筭歸程。</text>
<title>陪留守宴</title>,<text>江都留守坐公堂。上客承宣在座傍。歌乃永言彌激烈。詩能言志轉悠揚。未知今夕爲何夕。不必他鄕减舊鄕。禀性疎慵兼困憊。傍人愼莫哂荒唐。</text>
<title>廣南</title>,<text>春來處處樹扶疎。別業幽庄畵不如。倦客三旬勞跋涉。居民二月任菑畬。靑山古藪聞啼鳥。白日澄潭見躍魚。每欲長歸棲福地。平生此計墮空虗。</text>
<title>春草亭</title>,<text>古亭遺址俯長流。聞有王孫昔此遊。紅杏似癡誇白日。綠楊如畵掩朱樓。行臨廣野開三面。坐對羣岑列萬頭。借問何人專勝槩。岸巾吟嘯獨夷猶。</text>
<title>中興</title>,<text>中興諸將總無雙。殲盡蚊蝱靖大邦。麟閣記勳銘鐵券。鳳樓頒宴錫銀缸。謨猷方召登黃閣。智勇關張倚碧幢。正欲磨崖褒聖德。小臣安得筆如杠。</text>
<title>元曉寺西上室。題應寶師軸尾。</title>,<text>祝髮翛然窮遠遊。惟師此外更何求。神穿八路通千里。夢入三山遍十洲。洗鉢符成能制虎。臨河杯渡豈驚鷗。頭陀已覷禪家妙。到處唯應石點頭。</text>
<title>贈中興寺性敏大禪</title>,<text>小菴如斗僅容身。心靜專忘笑與嚬。七寶煙霞隣紫閣。三淸月露謝紅塵。金甁貯水龍蛇結。玉座燒香虎豹馴。他日世緣如盡洗。獻花床下問天眞。</text>
<title>龍洞聞笙</title>,<text>隔壁何人吹鳳笙。中宵巧作斷腸聲。秦關戍卒三年淚。楚澤羇臣萬里情。江夏樓傾黃鶴怨。廬山月出白猿驚。可憐迢遞思家夢。直到雞晨未敢成。</text>
<title>次石塘丈贈南公韻</title>,<text>何來瘦鶴降吾廬。笑把仙衫問卜居。脫略常醺鄕曲酒。招呼幾致友朋書。靑山歲月身偏老。紫陌風塵夢亦疎。更結他年雞黍約。石塘煙浪話淸虗。</text>
<title>詠五松呈主人</title>,<text>杜陵栽四鄭君七。其一添之其二除。天上緯星盈此數。人間福地護幽廬。寒聲僕妾陶公柳。苦節泥塗莊叟樗。叔父頗存古人趣。小咸那得惜瓊琚。</text>
<title>兜坡院</title>,<text>驅馬穿林日已昏。荒坡又叩此柴門。回瞻北極星千點。直望東岑月一痕。山鳥隔雲呼夜壁。草虫驚露咽秋根。無端片夢遊何處。咫尺長安禮世尊。</text>
<title>圓通寺</title>,<text>步下圓通疊磴幽。與僧談釋暫淹留。三淸瑞靄當簷落。萬瀑飛淙觸石流。心愛翠崖丹谷遠。影翻紅樹白雲秋。行時未及題名去。他日誰知到此遊。</text>
<title>山影樓</title>,<text>何年締搆奪神慳。應自辰韓與馬韓。千嶂暝煙藏密樹。一天晴月到空灘。登臨但愛山川好。領略寧嫌道里難。更欲明朝躋佛頂。下窺三十六峰巒。</text>
<title>能仁寺</title>,<text>石棧高危洞府幽。朗吟何事更遲留。金壇火滅餘丹竈。玉砌香消傍碧流。朱栱浮雲常萬變。綠窻孤月幾千秋。春來倘趁陽和返。應與吾師說舊遊。</text>
<title>經成佛庵</title>,<text>佛國仙家爛熳遊。胡爲到此更淹留。瀑垂九井天疑漏。江蹴三山地欲浮。風積太虗鵬萬里。雨收中界鶴千秋。憑崖俯瞰豐巖郡。海霧飄翻古木稠。</text>
<title>佛頂臺</title>,<text>曾聞楓嶽卽蓬丘。此日攀登最上頭。碧海滔天紅旭湧。靑山峙地白雲浮。鯨濤蕩潏驚鮫窟。鰲岫微茫隔蜃樓。何處僊官張樂去。欲隨笙鶴太淸遊。</text>
<title>寫意</title>,<text>老邁常遭達人笑。不知誰解我胸襟。風塵似縶丹砂負。歲月如流白髮侵。百病纏身多憊色。千愁鑠骨少歡心。壯懷零落成何事。獨倚寒窻眄細岑。</text>
<title>西江村</title>,<text>去年來宿此江頭。今日風光異昔秋。窻外霧收天似鏡。沙邊雪解水如油。隣雞扣翼驚鄕夢。海鴈回翔益客愁。默想南關行過處。雲山杳杳水悠悠。</text>
<title>過靑陽峽</title>,<text>疲馬凌兢過峽中。石盤苔滑路纔通。晴濤噴薄春潭綠。古木森羅夕照紅。萬疊雲山皆北極。一春花柳自東風。珍禽欲慰征人意。盡日間關隱小叢。</text>
<title>湖營呈金陵使君呂 爾載</title>,<text>金陵名實倣中州。天假鍾山與石頭。塔廟依俙靈隱寺。煙花髣髴景陽樓。海雲沉嶼晴疑雨。江月浮空夏似秋。却羡故人爲地主。哦詩飮酒對瀛洲。</text>
<title>次權上舍季夏望夜問月韻</title>,<text>旅舍無人載酒過。可憐明月入簾多。三更碧落氷輪轉。萬里靑天玉鏡磨。縱愛懸空如皎燭。那堪就缺若飛梭。謫仙當日停杯問。今夜淸光與古何。</text>
<title>端午日作</title>,<text>江南節序届端陽。况是炎天雨脚長。誰挾琴歌開勝宴。更兼池閣起微凉。家家艾葉初懸戶。處處菖花已泛觴。雖値令辰爲異客。一回歡樂一悲傷。</text>
<title>次權上舍嘗西苽韻</title>,<text>肧胎佛國像天圓。人道當年博望傳。冷徹肌膚心自爽。甘凝頰舌病俱痊。南藩橘柚香應敵。西域櫻桃味豈專。頓使胸襟煩惱失。從知此物世無肩。</text>
<title>上鎭南樓</title>,<text>諸公引我上南樓。稠疊名山領略收。東望修仁凌絶頂。西臨月出對尖頭。將軍幾發元規興。旅客空懷子美愁。半載經營今始到。不妨携酒更來遊。</text>
<title>湖營書懷 三首</title>,<text>南來何以慰窮愁。北望長安戀舊遊。夜雨猶傾文擧酒。春風獨倚仲宣樓。夢魂眇眇湖山越。鄕信悠悠歲月周。竊笑平生無所就。蕭疎鬢髮已成秋。太平時節卧林泉。誰道流離瘴海堧。老去行裝常道路。春來事業但詩篇。野桃暖日飛紅雨。官柳晴天惹翠煙。胡鴈已歸書亦斷。故鄕消息若爲傳。蒼蒼天意果難知。事業文章各異歧。漢代周樊寧解學。唐朝陳杜最能詩。乘時奮躍登台府。筮仕差池止拾遺。莫誇詩名傳不朽。當年得意是男兒。</text>
<title>再和呈權上舍</title>,<text>城郭煙收雨乍晴。卷簾高閣有餘淸。思鄕每㥘登長道。鍊句常嫌失太精。千里故園惟在夢。一年旅館幾傷情。廵簷忽見名花發。白日爭紅奪眼睛。</text>
<title>宿禿浦</title>,<text>授衣佳節又今年。借寓漁家獨未眠。江檻夜開人近月。海雲秋薄水連天。風傳北塢三更笛。浪打東湖萬里船。遙望抱州山幾隔。故園留眼意茫然。</text>
<title>過景安</title>,<text>身世爲儒不暫閒。幾年西笑踏秦關。溪聲斷續簫韶奏。樹色高低錦繡斑。荒店斷橋秋色裏。亂峰微路夕陽間。堅城漸遠家何在。更向西風憶舊山。</text>
<title>感遇</title>,<text>峩嵋西畔蜀王家。幾日凝粧度歲華。亡國忽辭宮裏樹。出門誰惜鏡中花。詩呈鳳闕靑雲起。箭發鴒原白鏃斜。飄蕩艶魂何處托。錦官花月却天涯。</text>
<title>車踰村</title>,<text>名是車踰地勢偏。小村蕭瑟自風煙。依陽共結三椽屋。貯水平臨百畒田。淨土奧如金粟界。居民閒似玉壺仙。哦詩想得山家景。滿岸桃花別有天。</text>
<title>憶金剛舊遊</title>,<text>金剛秋色去年看。獨坐禪房到夜闌。拂雲圭璧天邊岫。掀壑琴箏月下灘。千歲樓臺三籟靜。一庭煙露五更寒。佳節更遊那可得。只憑魂夢向長安。</text>
<title>寓多谷村。寄金上舍季亮。</title>,<text>幾年空谷謝浮名。朝暮咿唔送此生。柳密桑濃元亮宅。巖幽谷邃子眞耕。耳聞隔岸仙家犬。心愛遷喬夏木鸎。移寓峽村相距遠。莫嫌徒步欵柴荊。</text>
<title>逢春雪。寄南所僚閔僉樞。</title>,<text>覆埋城郭與林臯。龍必摧鱗鶴拔毛。光透性情同皎潔。色連鬚鬂共蕭騷。應知灞水詩懷遠。更覺長安酒價高。惟恨此時違傡直。未能相對染柔毫。</text>
<title>寄故人李鳴坡</title>,<text>平生膠漆甚雷陳。遲暮何知參隔辰。黃鵠已成霄漢志。白鷗奚負水雲身。契堅蘿桂巢丹壑。情繫功名衛紫宸。遙想靜中多所得。相思莫惜寄相親。</text>
<title>送襄陽太守李 枝茂</title>,<text>襄陽太守醉如泥。從古歌兒拍手齊。夷夏地分雖彼此。煙波景好孰高低。天容海勢優中國。柳色花香倣大堤。須訪前修行樂處。洛山何謝峴山西。</text>
<title>送權 大運 留守松都</title>,<text>曩日天門肅拜時。偶然相會去毛皮。烏臺最合持風憲。鵠嶺誰知摠保釐。霧豁熊川秋色遠。霞明龍岫夕陽遲。朴淵遠勝廬山瀑。朱墨應追李白詩。</text>
<title>次韻。答酒房崔判事。二首。</title>,<text>爲人疎濶世爭傳。到處吟哦賦幾篇。志在安閒兼吏隱。身超係累慕神仙。成詩便自忘優劣。嗜酒何嘗擇聖賢。捉月先生曾被醉。不辭身試老蛟涎。隋珠楚璞信堪傳。才薄那能和此篇。自笑沛劉稱酒德。誰知隴李作詩仙。藉糟枕麴元非俗。詠月吟雲豈不賢。賴有故人分美味。老喉通暢齒生涎。</text>
<title>秋興 二首</title>,<text>暮年匍匐廁衣冠。趨走天庭病骨酸。世上險艱如灧澦。人間富貴似邯鄲。秋風嫋嫋丹霄遠。夜氣稜稜白露寒。家累未能資薄祿。却思耕鑿在林巒。生無所補死何愁。送盡餘年老可休。陶令豈無林壑趣。范公應有廟堂憂。松陰入座驅殘暑。梧葉驚霜報晩秋。心與世違官况寡。夢魂中夜落漁舟。</text>
<title>出郭</title>,<text>半生塵土厭西東。到處蒼黃幾鞠躬。出郭已知詩士興。還山竊慕道人風。靑冥鳥擧天何限。碧水魚遊海自通。平昔所懷惟取適。故山松月照吾衷。</text>
<title>過車踰嶺</title>,<text>車踰嶺遠路回環。信馬徐驅意自閒。春雉妬雌靑嶂外。晩鳩呼友翠微間。天邊積霧呈新態。峽裏孤村認舊顔。絶頂停鞭東極目。嵯峩皆是故鄕山。</text>
<title>楓川</title>,<text>度盡孱顔得遠皋。長川咫尺聽奔濤。磯頭曬鼈方晞甲。水面晴鳧自映毛。山拆地偏靑嶂合。雨收天濶碧雲高。此身已作微官繫。來往何辭跋涉勞。</text>
<title>東坡驛</title>,<text>蘇仙昔日患才多。嶺海流離到處哦。麗什淸篇成卷軸。雄詞傑句費磋磨。驛名二字偸佳號。詩興千秋認幾何。雖欲往從那可得。只憑追慕宿東坡。</text>
<title>宿江村有感</title>,<text>孤村暮入不知名。試問田婆感我情。白屋蕭條稱栗谷。靑山偃蹇號坡平。大賢遺澤成淳俗。君子餘風浹野氓。炊飯掃堂無惡語。令人起敬慕先生。</text>
<title>渡臨津</title>,<text>臨津渡口幾登船。利涉令人念昔賢。李子橫江傳絶句。韓公昌樂賦長篇。天生二傑終何用。詩映千秋最可憐。我亦暮年行甚困。吟哦不覺意悽然。</text>
<title>滿月臺</title>,<text>南僧相地眼通天。卜此能知五百年。搏鴨操雞誠智勇。攀龍附鳳總材賢。興亡有數繁華盡。得失無常感慨偏。誰使古臺稱滿月。夕陽歸路駐吟鞭。</text>
<title>圓通寺</title>,<text>華藏觀盡向圓通。領略方知造化功。㙮廟岧嶢如鷲嶺。樓臺寂寞似龍宮。憑虗眼暗公超霧。歷險身乘御冦風。暫歇松壇因北上。亂峰稠疊揷高穹。</text>
<title>金鏡臺</title>,<text>庵名金鏡可來遊。脚力雖微到上頭。地濶東南黃霧暗。天傾西北碧雲浮。居僧說法臻三昧。過客憑虗失百憂。花亂大荒春事好。老年何幸豁吟眸。</text>
<title>棗木村</title>,<text>齋郞行李自西東。樹色煙光着處同。金火相逢秋代夏。地天交感雨兼風。故人別業嶙峋外。丞相遺宮寂寞中。祝嶺檜巖森在眼。此生良苦意無窮。</text>
<title>過楓川</title>,<text>楓川水勢甚汪洋。信馬專忘道路長。崖戴古松如砥柱。雨增秋浪似瞿塘。鷰巖葉脫刀槍列。鳧渚花開錦繡香。此境往來雖獨玩。波臣應笑我行裝。</text>
<title>秋夜有懷</title>,<text>天淸月朗淨無氛。秋夜漫漫漸向分。竹露籬頭螢共見。松風山頂鶴同聞。庭邊落影憐高樹。簷畔垂輝認宿雲。半世經營身已老。少年虗讀古今文。</text>
<title>將詣齊陵齋所。書示隣友。</title>,<text>傍有花山又石灘。良辰無日不同歡。學宮往往聯書榻。漁渚時時並釣竿。周子暮年辭疊穎。陶君何事繫微官。那知宛轉中宵月。未與諸公對酒看。</text>
<title>齋房書懷</title>,<text>齋郞此職莫云微。較我平生勝布衣。白粒精炊雞脚軟。黃流亂酌蟹臍肥。晴窻閒寂迎秋月。霜葉飄零送夕霏。欲遣幽懷勤述作。淸圓不取譬珠璣。</text>
<title>次同僚示韻</title>,<text>花能舞處鳥能歌。對此那堪節序過。身繫小官爲客久。眼因佳景感懷多。衰年覽物悲黃髮。暇日臨溪送碧波。自笑江淹才已盡。春光雖好奈吾何。</text>
<title>宿泉岾</title>,<text>暮入深山抵別村。主人迎笑出柴門。屋前廣野環千嶂。籬外長煙繞一園。春鴈拂雲歸紫塞。夕鴉藏樹報黃昏。幽居慣識爲農圃。今歲豐凶可與論。</text>
<title>風流山過訪</title>,<text>衝泥策馬到君家。穩話蒲團日已斜。火起山頭驚節序。春廻谷口種桑麻。皆言別業因人勝。却賀靈區待主嘉。坐久不知溪路晩。出門天際有歸鴉。</text>
<title>過崔徐白李暮歸</title>,<text>春霧漫天日出遲。羸駒騎過石灘湄。州平宅畔松圍路。孺子堂邊柳壓籬。頭銳武安初解職。眉厖柱史已辭時。蒲團到處談虗寂。暮夜歸來斗柄垂。</text>
<title>感舊 九首</title>,<text>維嶽凝精禀賦專。長身秀骨世誰肩。鵬鶱碧落無拘碍。鵠立彤墀有歲年。淸白聲華懸日月。老蒼風韻愛林泉。當時謇諤今無繼。何處雲山作醉仙。休庵諸輩皆稱局量寬。奇才實合濟艱難。深山大澤藏龍虎。鉅竹高梧峙鵠鸞。皓月徐昇千頃浪。玄圭卓立十層巒。啁啾頰舌公能免。冥漠泉關意必安。高峰趾美坡平又掩扉。沉潛性理貫精微。龍藏碧海三冬卧。鳳擧丹霄萬里飛。世道休明成禮讓。儒林聳動識歸依。他年聖廟如從祀。拭目恭瞻霽月輝。牛溪透徹高明覷本源。歸休講業石潭村。明良感會風雲氣。出處霑濡雨露恩。躞蹀三千西極馬。扶搖九萬北溟鯤。倘微繼統扶吾道。今世何知入聖門。栗谷從容退食洞陰天。手結孤窩號拜鵑。幾日巖廊爲宰相。晩年林壑作神仙。掛冠門上陶弘景。鍊藥山中葛稚川。蒼玉白雲棲息久。至今樵牧誦遺篇。思庵際會風雲躡華顯。臨危獨許扈遼燕。當時偉績乾坤塞。晩節忠言日月懸。身騎箕尾昭千載。氣作山河壯八堧。楸洞花岑相望地。只應精爽任蹁躚。白沙山河淑氣孕人豪。騰蹋淸要邁俗曹。張九齡忠登相府。屈三閭怨賦離騷。鷹驅燕雀聞風慴。鴟嚇鵷雛屬望勞。環碧堂前環碧水。少年登眺想淸高。松江危辭激切震朝廷。擧世沉冥忌獨醒。死後褒功垂竹帛。生前觸諱犯風霆。精忠透地開金石。氣節通天貫日星。若使公言能見用。賊奴那得渡東溟。重峰文章卓犖映詞林。世亂潛懷敵愾心。父子三忠那有古。君臣一節却無今。名懸北斗千秋煥。氣奮南溟萬里深。更有淸詩傳不朽。滿簾風雨幾多吟。霽峰</text>
<title>渡石津</title>,<text>自是臨津最上流。行裝草草附孤舟。高人避世牽黃犢。過客裁詩謝白鷗。赤壁至今留古跡。靑山依舊帶新愁。若非聖代拘官事。那得蓬窻半晌遊。</text>
<title>碧蹄</title>,<text>白首麻衣又碧蹄。老年奔走困塵泥。楊雄獻賦人誰解。孟浩登科事已睽。秣馬更歸何郡地。聞雞忽憶故園棲。斜陽若渡臨津水。西向齊陵路不迷。</text>
<title>金姓人家暫住</title>,<text>峽村風俗最淳眞。延入中堂慰病身。瑣細已知山果美。淸甘忽覺井華新。衰年局束縈微宦。厚意丁寧謝主人。他日往來如更訪。欣然應作舊情親。</text>
<title>讀韓文</title>,<text>昌黎氣脉世誰攀。自古無人與等班。勁語雄詞臻閫奧。天公造物失機關。鯤鵬出沒長江外。蛟鰐縱橫大海間。若不整襟千萬讀。豈知良璞在堅頑。</text>
<title>讀柳文</title>,<text>柳州淸峭莫能攀。惟有昌黎若是班。倘作公侯朝北闕。那將錦繡被南關。飄如御氣三湘外。爽似乘風七澤間。盡日明窻咀嚼久。瓊琚不敢譬麤頑。</text>
<title>讀坡集</title>,<text>天上神仙世上蘇。眉山草木已聞枯。氣節千秋追北海。風流三處泛西湖。歌吟古律俱無璺。序記書箋各有模。屢年搜合愁來讀。怳若乘雲赴帝都。</text>
<title>遊西崖別區。與洪應明作。</title>,<text>暇日西遊澗水濱。林泉髣髴武陵津。鳩鳴碧壑留佳節。鶴下靑冥報主人。千點亂花紅半落。一般幽草綠初均。壺乾忽覺歸程晩。野樹煙沉月湧輪。</text>
<title>鄭秀才 安世 挽</title>,<text>生而夭折最悲酸。承訃其如制淚難。春府在堂衰僅闋。萱闈入地塚纔乾。天官奉敕催長吉。海嫗停舟待子安。豈獨耉鮐王父慟。鏡前哀叫有孤鸞。</text>
<title>因兩徐步往石灘。翌日奉呈。</title>,<text>疎慵昨日賴佳賓。步向西隣訪主人。檜色干霄經幾歲。楊花飛雪報良辰。論文震盪千秋跡。飮酒驅除五內塵。淸興夜來猶未已。夢尋鳧鷺石灘濱。</text>
<title>錦水潭</title>,<text>暇日乘閒入洞天。逍遙身惹石門煙。披雲僅辨浮雲字。傍水因吟錦水篇。快閣凌霄臨絶壁。盤巖露渚繫虗船。溪翁漢老俱留跡。最愛蓬詩倣謫仙。</text>
<title>上禪庵</title>,<text>上禪庵在最高岑。信馬徐行不憚深。度壑軒騰塵外跡。登壇擺脫世間心。坐師見性專幽趣。啼鳥藏身送好音。畵未能傳書未旣。却憑詩句費長吟。</text>
<title>出洞門</title>,<text>羣松夾澗響颼飀。有石平鋪水自流。照鬂偏憐今日老。哦詩忽憶少年遊。殘紅已盡時將晩。嫩綠初深興轉幽。爲報羲和休促駕。却令吾輩重淹留。</text>
<title>待月</title>,<text>璧月逶迤上疊岡。草堂開戶對寒光。窮妃獨立金蟾畔。吳質孤眠玉兎傍。千丈白蓮昇浩蕩。一叢丹桂嚲微茫。誰言天地山河影。中夜長風若有香。</text>
<title>春盡日感懷</title>,<text>節序如流未可停。春光已去變階蓂。櫻桃半落庭除白。楊柳初陰澗谷靑。世事關心空有淚。客愁憑酒却無醒。山禽豈解人間事。盡日緜蠻不忍聽。</text>
<title>曺丈宅。次曺留相 漢英 韻。</title>,<text>淸川何羡武陵溪。無數垂楊水面齊。軟草輕煙侵大道。晴沙暖日繞長堤。春來酒興寧嫌逸。老去詩情自覺低。左右桃花閭巷遠。他年恐作晉人迷。</text>
<title>臨津</title>,<text>披蓑忽抵此江頭。新漲翻空水急流。細雨調毛沙上鷺。微凉刷羽浪中鷗。三年往返應千里。二日閒忙忽一舟。西望海門飛逸興。欲將身世老滄洲。</text>
<title>德津</title>,<text>破屋塵深晝寂寥。主人炊罷亂煙消。陰房鼠出猶驚犬。古壁雞棲却駭猫。一宦支離身老朽。三年跋涉鬂蕭條。都羅德積天邊秀。西望齊陵道路遙。</text>
<title>有感</title>,<text>自陵歸卧舊茅茨。桑樹和煙傍棘籬。社鷰辭巢何處托。陰蛩咽草暮年悲。細君方設盈樽酒。兒子爭呈積案詩。秋夕在前應更發。月輪將滿是歸期。</text>
<title>入楸洞。贈主人謹叔。</title>,<text>萬疊山中九月來。白茅蕭瑟碧峰隈。天敎大雨留歸客。酒凸芳樽盡幾杯。宿約已隨佳節好。淸襟猶爲故人開。雖然未得瓊琚製。無乃英靈笑不才。</text>
<title>送眞寶使君李 時禖</title>,<text>晩捷高科展大才。羽儀軒冕入烏臺。飛騰暫値風雲際。麾斥奚歸嶺海隈。劒閣山川延子美。會稽風月待方回。江南必有長安使。須憶前賢寄早梅。</text>
<title>鳴坡上京時過訪。以詩致謝。</title>,<text>西向長安度幾巒。忽蒙歸路暫回鞍。虎牛各自誇牙角。蟲鼠何曾擇臂肝。白首登龍人謂晩。靑雲躍馬世稱難。莫言疲苶求名懶。京洛風塵念已寒。</text>
<title>自京廻時。又枉更次。</title>,<text>休言爵祿勝林巒。官路驅馳不解鞍。供客只能煎蟹眼。居鄕何敢買猪肝。偏憐杜二耽詩苦。自笑陳三覓句難。山北水南皆可老。肯令魚鳥舊盟寒。</text>
<title>寄海西伯呂 爾載</title>,<text>故人相別隔儀形。凋盡堯階幾月蓂。薄祿微官留漢北。高牙大纛鎭西溟。魚啣尺素傳千里。雀抱陳玄進五丁。前賦短篇勤致謝。更憑都事候安寧。</text>
<title>七夕</title>,<text>西風昨夜報新晴。吹豁氛埃玉宇淸。微月入簾丹桂影。早凉侵葉碧梧聲。鳳凰梭靜鮫綃卷。烏鵲橋橫鵠盖輕。自夏入秋常苦雨。更愁仙女淚如傾。</text>
<title>冬至</title>,<text>降日沈冥醉達宵。節回冬至卽今朝。龍墀賀席呼千歲。鳳闕恩綸下九霄。碎豆和糜傾一椀。當爐暖酒倒三瓢。鴻臚末忝諸公後。默效封人祝聖堯。</text>
<title>直中</title>,<text>禮院連宵入直頻。功名酸苦鬂絲新。淸芬每憶陶弘景。高趣寧忘賀季眞。故國山川勞夢想。暮年簪紱滯風塵。臘前大雪呈豐熟。來歲歸耕谷口春。</text>
<title>送趙令公 珩 奉使日本</title>,<text>曾聞日本在東溟。奉綍奚嫌觸瘴腥。萬里鯨波爲道路。千尋蛟窟視門庭。淸時準擬陞卿月。絶域誰知作使星。竣事回船應費日。堯階正換幾多蓂。</text>
<title>赴淮陽</title>,<text>聞道淮陽自古傳。吏民閒暇似神仙。桃源日月山中地。杞國風煙世外天。栢葉成醪身幾醉。松花作餠壽應延。少年爲客今爲守。不負金剛萬二千。</text>
<title>住過昌道 二首</title>,<text>終日驅馳馬上眠。擧眸猶辨舊山川。殘紅半落如衰客。嫰綠初敷似少年。昔向通溝煩杖屨。今經昌道翫風煙。非關老作淮陽守。只喜重觀萬二千。新院重來感有餘。路傍惟有舊蘧廬。夏陰滿地花殘後。秋氣漫山雨歇初。忽見蛇猴回節序。詎堪烏兎促居諸。一年二度因人到。始信金剛分不疎。</text>
<title>宿長安寺靑松寮</title>,<text>山回水險馬行難。替跨籃輿且卸鞍。地布黃金成境界。天敎白玉作峰巒。桂邊凉月當簷照。蘿外淸風入戶寒。就宿松寮潛有禱。千秋萬歲寺長安。</text>
<title>同李應敎 正英 登正陽南樓</title>,<text>正陽今日是重陽。賓主敷腴各擧觴。七寶仙區含暮景。千尋佛界對秋光。藥師殿外天雲宿。眞歇臺前野菊荒。莫道驅馳常在路。一年三度見金剛。</text>
<title>宿表訓洗心軒</title>,<text>洗心軒上洗心人。膚髮生凉氣味新。佛國煙霞明似錦。禪家境界暖如春。少年一刮登臨眼。今歲三爲鼾睡身。夢與喬松遊汗漫。白頭無意下紅塵。</text>
<title>萬瀑洞觀八字</title>,<text>蓬萊昔日宰淮陽。自詑平生筆力强。鳳翥鸞騰書八字。龍蟠虎躍閱千霜。天荒地老風雲起。鬼護神慳劒戟張。直欲摹歸塗大壁。令人目擊駭心腸。</text>
<title>白華庵</title>,<text>桃花落盡又梨花。白日乘輿到白華。眼悅山回登佛殿。身緣路困索僧茶。休師道大碑形壯。彥老功高碣影斜。丁卯年間荒廢地。卽今雄麗可堪誇。</text>
<title>萬灰庵</title>,<text>三尺吟筇上萬灰。高僧出候水雲隈。干霄但有千尋檜。絶世專無一點埃。花似麗人開窈窕。石如飛將立崔嵬。盤桓忽憶當時事。盡日周觀不覺廻。</text>
<title>過神林寺</title>,<text>能仁表訓與神林。三德俱存一㨾心。營刹至誠懸白日。散花眞界布黃金。丘巒起伏何殊昔。棟宇虗明尙到今。或廢或興惟獨此。僅存軒檻又登臨。</text>
<title>向斷髮嶺</title>,<text>我今非釋亦非仙。四踏蓬萊萬二千。當夏一番探寺刹。入秋三度拂雲煙。釋迦長慶心常在。穴望毗盧眼已穿。更欲諦觀眞面目。躋攀斷髮最高巓。</text>
<title>麻田洞</title>,<text>衆山環處石溪斜。秋氣偏催野菊花。林茂谷深樵叟徑。壁穿籬卧峽民家。高岑北極纖纖霧。落日西天點點霞。笑就主人生理問。石田栽豆又栽麻。</text>
<title>直豆盤巖</title>,<text>每因經過此淹留。今又停驂半日遊。穹石璧磨頗勝絶。瀑泉珠碎轉淸幽。銀雲解陣千林濕。錦樹生凉八月秋。到處若無詩句健。此身那得破窮愁。</text>
<title>金城。次壁上韻。</title>,<text>晡到金城半餉留。仲冬殘日下山頭。爲官最憶田園好。作吏那堪歲月流。千嶂暮雲勞遠眼。一杯秋露解窮愁。玲瓏板上瓊琚韻。體格俱尊未卒酬。</text>
<title>夢入金剛</title>,<text>夢爲蝴蝶入金剛。初自長安到正陽。白馬峰前雲五彩。靑龍潭上月千霜。四仙分座呈丹訣。三德當筵放白光。皆道春來應更到。毗盧絶頂置瓊漿。</text>
<title>趙參判 錫胤 挽</title>,<text>才華聲望並崢嶸。朝野皆期和大羹。都憲霜臺兼國子。亞卿天府帶文衡。柳緣直道經三黜。蘇被奇才誤一生。屢作下官蒙厚眷。筭來終始涕沾纓。</text>
<title>豐安君趙公挽</title>,<text>齒爵俱高德亦尊。名家遺澤至今存。雙珠暎世難兄弟。羣玉盈庭有子孫。氣宇淸虗衰季伏。風襟散朗薄夫敦。曾聞積善垂餘慶。將見金貂煥墓門。</text>
<title>李觀察 萬䧺 挽</title>,<text>吾榜人才世號多。公今寂寞奈天何。東萊仗節蠻夷伏。西海褰帷士女歌。元直念親呼北闕。淳于感夢到南柯。潸然憶宰延安日。心事蒼茫鬂欲皤。</text>
<title>金甥挽 二首</title>,<text>仁者曾聞壽且蕃。老天茫昧總虗言。人寰僅得顔回命。仙籍誰迎李賀魂。鸑鷟丹山憐傡峙。鴛鴦綠浦愴孤翻。潸然老舅題哀挽。一字成時一淚痕。淸瘦形容草土身。享年三十有三春。生前太學稱佳士。死後修文作舍人。一寡二孤東崦宅。千悲萬恨北邙塵。若令冥府均陽界。更作何顔拜老親。</text>
<title>次白軒昭陽江樓韻</title>,<text>昭陽江上最高樓。春浪遙連漢水頭。柳絮繽紛鋪短岸。桃花爛熳照長洲。詞人翫景當三月。相國哦詩泛一舟。想得從今成勝事。漁翁指點話風流。</text>
<title>鑑湖楊 萬古 挽</title>,<text>蓬萊風骨世無倫。令子承家逈脫塵。方朔金門淹歲月。謫仙文藻貫天人。靑溪舊洞霞如錦。紫府新阡雪似銀。精爽已辭煙火去。太淸何處駕飈輪。</text>
<title>朴尙書 遾 挽</title>,<text>妙年軒翥世爭觀。超至中兵將士歡。皆謂黑頭陞鼎軸。豈知丹旐向丘巒。登床杜甫哀嚴武。擊策羊曇哭謝安。儉德淸飈爲爽氣。千秋萬歲壯三韓。</text>
<title>送湖南方伯鄭 知和</title>,<text>湖南近日最難治。方伯全才異昔時。豐沛山河爲府尹。幽明黜陟在監司。軍民牧御恩威傡。觀察聲華草木知。瓜滿還朝應執政。我當延候漢江湄。</text>
<title>次韻。寄何山崔聖許。孝騫</title>,<text>平生自笑海東生。且幸爲男禀賦淸。僧舍每携黃卷讀。仙山或傍白雲行。杜陵作吏趨三輔。賀老休官向四明。君與我皆林下士。豈無前輩脫塵情。</text>
<title>別騏山草堂</title>,<text>騏山別業帶風煙。準擬淹留息此肩。誰料微官縈薄劣。忽驚衰喘落拘攣。昔如李愿歸盤谷。今似王維別輞川。始信吾生隨處苦。臨行懷抱轉依然。</text>
<title>寄石灘主人崔汝擎</title>,<text>尋常最憶石灘濱。左右峰巒入夢頻。黃鵠每思飛碧落。白鷗寧欲向紅塵。山花野柳當三月。酒席詩塲少一人。晨往暮來何所得。羡君高卧草堂春。</text>
<title>送湖西亞使洪 柱世</title>,<text>庚寅吾榜摠文人。誰是當今秉筆臣。擧世皆稱名下士。明時暫作幕中賓。熊津凍柳催殘臘。雞岫寒梅待早春。自古江山能有助。錦囊詩律動如神。</text>
<title>楸谷贈主人</title>,<text>入林長作隱居身。心跡何殊鄭子眞。楸谷碧流專美境。松醪白飯慰羣賓。洞深花似閨中女。雲盡山如世外人。軒冕向來非所急。碧蘿煙月好爲隣。</text>
<title>昭陽亭。次吳天坡 䎘 韻。</title>,<text>誰建高樓鎭此州。畵甍飛出接天浮。漁郞挈網歸灘尾。征客爭船集渡頭。形勝有餘松石老。江山無限水雲幽。何由獨得登仙術。直到蓬壺最上洲。</text>
<title>宿昭陽江</title>,<text>回瞻何處是麟州。暮抵昭陽江水頭。萬里心神天際鶴。百年身世海中鷗。沙磯處處明漁火。灘店家家繫釣舟。獨坐旅窻愁不寐。月明長笛在芳洲。</text>
<title>麟縣書懷</title>,<text>凍峽周遭棘作門。有時呼酒倒芳樽。藏巖絡壑高低樹。壓水緣丘遠近村。雲收嶺陸山千疊。露濕星河月一痕。旅遊何事關心曲。秪賦新詩憶故園。</text>
<title>宿老大谷 二首</title>,<text>棘籬蕭瑟擁寒煙。旅店荒凉轉愴然。地法羊腸盤百八。天垂猪足隔三千。陰雲帶雨山疑海。朔雪乘風夜敵年。猶有夢魂招不得。有時飛到草堂前。烏兎飛奔歲序遷。默思前日意茫然。流離絶域行千里。信宿他鄕又一年。溪柳吐煙金燦爛。驛梅含雨玉嬋娟。歸心却與春光動。半夜挑燈獨不眠。</text>
<title>望高臺</title>,<text>昨日秋山雨洗苔。平明獨上望高臺。身攀鐵索登千仞。目極銀霄隘九垓。白馬峰寒氷雪積。靑龍洞密水雲堆。暗聞天外笙簫奏。何處仙人駕鶴來。</text>
<title>宿海上</title>,<text>夕陽西盡水東流。怊悵無人問客愁。千里行裝迷出處。百年身世任浮休。松聲帶雨凌朱夏。柳色籠煙待早秋。晴月滿庭何敢睡。故鄕中夜入回頭。</text>
<title>茂松亭</title>,<text>孤嶼巑岏自作峰。携筇獨訪古人蹤。東南漲海三千里。西北浮雲一萬重。漁艇雨歸秋浪簸。釣臺松老夕陽舂。滄波洗盡塵襟累。前後沙鷗與我從。</text>
<title>登詠月樓</title>,<text>楓岳南奔地盡頭。天連大海有高樓。軒楹窈窕迎雲鶴。戶牖玲瓏送海鷗。秋樹染紅山北湧。夕雲收碧月東浮。使君多暇延賓友。幾賦瓊瑤爛熳遊。</text>
<title>寄鳳巖志元師</title>,<text>羡師朝暮服松苓。絶粒多年養性靈。金鼎藥殘龍貢水。玉壇花老鳳聞經。靑山紫液除千病。碧海丹砂保萬齡。不惜刀圭分少許。近當携錫叩巖扃。</text>
<title>登麻耆羅山。有感。</title>,<text>抱州西望日初曛。煙霧微茫路不分。天遠暗峰無數見。地高淸籟有時聞。身臨碧海鯨噴雪。目極丹霄鴈叫雲。秋老異方歸計斷。滿林霜葉落繽紛。</text>
<title>乾鳳秋夕</title>,<text>金剛南麓鬱岧嶢。古殿虗明鎖寂寥。千里故鄕離幾日。一年明月又今宵。道窮東海星霜變。家在西京嶺陸遙。秋事已隨歸計晩。客中蓬鬂漸蕭條。</text>
<title>禾巖寺</title>,<text>乾竇禾巖聳列岑。隔林蕭寺映楓林。鶴臺秋老花先後。鰲島風殘月古今。跋涉偏承多少興。優遊幾費短長吟。呼僧欲候扶桑日。大拓禪窻却俯臨。</text>
<title>竹島</title>,<text>蒼蒼松竹擁荊門。地勢偏高別有村。漁店亂燈人破夢。海窻寒雨客消魂。岳蓮稠疊家何在。雲葉參差月半痕。漂泊異方知己少。旅行滋味向誰論。</text>
<title>凌波臺</title>,<text>觀盡高岑與大川。又尋玆境暫蹁躚。仙人駕鶴嶙峋外。漁父盟鷗汗漫邊。足繭西靑山一萬。眼通東碧海三千。天風吹卷蓬壺雨。指點秦童採藥船。</text>
<title>奉印寺</title>,<text>步入靈區路不難。嶺頭殘日照蒲團。尋眞節序驚秋晩。感舊詩篇和夜闌。松月吐雲蟾彩動。桂風吹露鶴聲寒。依然暫結蓬壺夢。更與仙官躡渺漫。</text>
<title>送辛友</title>,<text>經亂同爲瘴海遊。君今先去我今留。別離應有相思苦。凝滯寧無獨在愁。路過楚山心悄悄。天連漢水夢悠悠。洛陽倘遇堅城使。爲報歸期待早秋。</text>
<title>玉琴寺。感舊。</title>,<text>山腰下馬上山遲。忽抵西臺認故基。負笈讀書經幾歲。移家避寇想當時。松間慧日玲瓏影。石上曇花窈窕姿。龍象已歸華表在。此身如鶴有餘悲。</text>
<title>洞口磐石</title>,<text>何年洗足此溪湄。草色煙光似昔時。山靜雲霞俱有態。歲深松栢自無枝。林花縱謝成詩景。谷鳥交鳴勸酒巵。直待秋光濃欲滴。更携兒輩撚吟髭。</text>
<title>挽詞[李景奭]</title>,<text>文塲曾見千人屈。緋玉多年衛至尊。七耋更看添一歲。六男還道盛諸孫。掛冠恨未臨歧路。聞訃長號向寢門。病裏强題哀挽寄。西風吹着淚雙痕。領議政李景奭</text>
<title>挽詞[趙復陽]</title>,<text>詩癖書淫老不痊。文窮貧病苦相纏。非關歷落違時㨾。故是淸疎少俗緣。宦薄龍驤悲短髮。興來驢背聳寒肩。他時蕭寺留連地。回憶難堪淚逬泉。大提學趙復陽</text>
<title>挽詞[金佑明]</title>,<text>步兵光祿備吾公。末路襟期半世同。自分淸貧爲素守。且將窮達任蒼穹。懸燈寺榻渾如昨。揮筆詞塲便若空。更喜庭前多玉樹。百年休慶儘無窮。淸風府院君金佑明</text>
<title>挽詞[趙絅]</title>,<text>咿唔莊馬白紛如。手鈔幽經亦五車。千古書淫疇匹敵。一雙鳧舃衆吹噓。駱峰花柳酧吟債。狐父桑麻賦遂初。黃髮何人能作誄。哭君老涕自盈裾。判書趙絅</text>
<title>挽詞[金佐明]</title>,<text>半生潦倒鬱奇才。一捷驚人世共推。文足三冬詩更博。窮驅五鬼去還來。年衰已納僉樞秩。興到時傾濁酒杯。是日花山收紫氣。霜楓露菊摠堪哀。判書金佐明</text>
<title>挽詞[崔天柱]</title>,<text>同里相隨七十年。中間離合費詩篇。家貧每恨樽無酒。學富常欽榻有賢。釋褐元非貪利祿。守恬曾不近要權。辭官永擬輸眞率。胡使殘生涕注然。石灘崔天柱</text>
<title>挽詞[鄭䋭]</title>,<text>托契金蘭四十春。愛君風格逈超倫。高標寡合才難用。賢路多崎志未伸。揮麈每欽然諾重。披襟常見性情眞。洛城明月題詩日。駱岫殘花把酒辰。暮境幽懷投紱冕。故園歸興在松筠。早收廊廟調元手。晩作江湖送老身。久別不知音信阻。相思只切夢魂頻。他時更擬開懷抱。一病那知就穸窀。洛社參同元祐歲。蘭亭修稧永和春。心期安鄭之間得。酒德嵇劉以後親。五老還成四老會。今年已少去年人。如何將此杯中物。歸灑秋山一掬塵。參奉鄭䋭</text>
<title>挽詞[趙仲耘]</title>,<text>路阻京鄕隔古貌。纔修片札恨睽離。文章博識超當世。塲屋魁名震一時。醉後天眞難復見。門前奇字問憑誰。七旬今夕還如夢。披玩瓊詞涕淚垂。縣令趙仲耘</text>
<title>挽詞[崔孝騫]</title>,<text>煙火沉淪七十春。可憐天上謫仙人。形神放散壺中界。蹤跡孤危洛下塵。蛻骨閑雲山有塚。瀉心淸製玉無磷。彭殤萬古同歸盡。今失良朋涕滿巾。直講崔孝騫</text>
<title>挽詞[趙伯耘]</title>,<text>恬退由來少似公。終看匹馬出門東。世人但識文章伯。末路誰知國士風。薄宦堪嗟三品拙。襟期長憶一樽同。哀詞未盡平生事。泣向花山慟不窮。翊衛趙伯耘</text>
<title>挽詞[安應昌]</title>,<text>妙齡高價許連城。大策終成第一名。卧病淮陽違禁闥。投閑林壑保幽貞。可憐五老年前約。便作千秋地下盟。賴有諸孤俱秀發。也應餘慶振家聲。府使安應昌</text>
<title>挽詞[尹世任]</title>,<text>復對淸儀何可得。重聞雅論邈無因。七旬壽享人間福。六子榮稱席上珍。彭澤樽罍今寂寞。故山梅鶴舊精神。吾生自此無知己。哭盡窮途涕滿巾。判事尹世任</text>
<title>挽詞[鄭繼胄]</title>,<text>藝苑魁名盛。才華有若人。把杯貧亦樂。談古老逾神。緋玉躋三品。春秋過七旬。傳芳六子在。含笑卧松塵。承旨鄭繼胄</text>
