<title>病顙駒賦</title>,<text>維南炎之下邑兮。是三代之荒服。瘴地昏昏其多霧兮。固魑魅之所宅。北人聞之而嚬蹙兮。非死罪其孰居。竊悲夫廏中之病駒。胡斥棄而摧沮。豈不枵然高大兮。力不能勝其車輿。伏皁櫪而垂耳兮。衆馬且羞與爲伍。忽若遇於一朝兮。顧意氣之何武。登康莊而馳騖兮。空冀北之千群。將越秣而燕刷兮。軼萬里之埃氛。噫通塞之有數兮。怳驚駭而嘆息。余生命之多難兮。阽危禍於不測。嗟名頹而位仆兮。長坎軻而拘束。航洞庭之驚波兮。吊蒼梧之愁雲。爲孤囚於楚越兮。絶中原而睽分。當永貞之改元兮。惕皇威而再逐。嗟司馬之賤卑兮。強低顏以奉職。曾日月之幾何兮。至今十年其未復。欲奔走於上下四方兮。將取質而解疑。叫虞舜於九疑兮。六龍杳其遠而。訪神禹於會稽兮。衣冠堙兮千秋。求三閭於汨羅兮。魂離散而不收。排閶闔而見帝兮。帝亦茫茫而無所知。歷周流而不得兮。要巫咸爲余占之。曰否泰之相推兮。恒一往而一來。或先悲而後喜兮。或昔閉而今開。觀人事之反復消長兮。猶春秋晝夜之代易。彼逢時而子否兮。雖聖智而何益。履稀貴於屠龍兮。作俑高於斲輪。伊時勢之則然兮。互推變而紛綸。子姑安而靜俟兮。夫何用乎卜爲。余聞言而忽悟兮。知前慮之爲非。處憂患而常泰兮。隨所遇而皆適。知天命而不怨兮。履蠻貊猶故國。聊默處而待之兮。庶無羨於爾物。</text>
<title>靈壽杖賦</title>,<text>惟江南之美材。有靈壽之佳木。紛疏枝而朣節。宛形肖於淇竹。抱千霜與百霆。斡愈老而愈直。乃一顧乎工倕。斫深根於煙霧。裁爲杖兮合自然。初不煩於匠手。能扶衰而却疾。走長安之皓叟。賤江心之桃竹。陋滇池之赤藤。合珍輸於王府。豈尋常之可憑。受言藏兮幾日。來闕里之雲仍。寵豈止於錫卣。當十陪乎百朋。念先朝之宿德。庶大廈之可支。拄桑楡之晩景。聊一朝而貺之。何先生杖於國兮。曾不慮夫安危。嗟幼君之在位。復大姦之朶頤。勢憂疑而岌岌。知國事之已非。慨先生之才德兮。亦坐視而莫之救。反狐媚而助成。又何顏於尸素。不扶顚而持危。寧不愧於玆杖。人不如乎彼木。將焉用夫彼相。</text>
<title>奉贈赴燕友</title>,<text>三韓才子玉堂仙。奉使燕山路四千。遼海秋高聞雁過。中原山少但雲連。觀周季札誰能右。北學陳良莫或先。他日待君稇載返。定應披霧覩靑天。居庸城闕五雲中。萬國車書此會同。弘治太平今九載。高皇遺法戒三風。衣冠絡繹連東夏。玉帛聯翩走漢宮。遙想奉天元日早。朝回爭看醉黃封。</text>
<title>送金士衡登第還鄕 彥平</title>,<text>嶺南古稱多携異。歲貢驥騄充天閑。咸寧乃是一小縣。介於其間眞彈丸。其民力農士習禮。升降進退皆可觀。懷材抱業觀國光。往往釋褐登高官。國朝以來最爲盛。十五蒼佩仍峨冠。或能五采成文章。羽儀明廷翔鳳鸞。前年禮闈收俊髦。不才濫與諸賢攀。循名顧實已慙汗。況有■舌來謗訕。看君蔚爲吾鄕秀。衣被仁義談孔顏。婆娑嶺海不收拾。共嘆幽桂埋榛管。時來變化或炳如。俗子未敢窺一斑。明光殿前曉傳唱。紫皇許綴群仙班。承恩跨馬出九陌。攔街爭道新郞看。丈夫得意有如此。胡不歸去來故山。薰風綿衣映南斗。遙知喜事傾門闌。中堂置酒宴親戚。髫齯擁觀爭嗟嘆。父老歸家戒子弟。讀書愼莫持漁竿。立身當如金氏子。俯取科第爲親歡。乃知吾鄕之士。自今日益盛。飄纓紆組衮衮登金鑾。</text>
<title>承文院感懷 院在慶福宮。宮今廢不御。詩意專以此爲旨。</title>,<text>滿城桃李捲春歸。綠樹東西鎖禁闈。仙樂已隨龍馭斷。天風吹遞漏聲微。倚攔詞客耽詩興。返苑啼鴉帶晩暉。何日百官朝象魏。南薰深殿見垂衣。王家開業百年餘。想像觚稜巧斲初。武定文治傳列聖。梯山航海走籧篨。深仁七世爭歌舞。泣德三年到巷閭。回首凄涼永思殿。孤臣老淚濕塵裾。</text>
<title>昨爲鄭希良所拘。不得製。朝來僅成一首。</title>,<text>皇明混一八方寧。氈罽殊形摠入庭。東國古稱虔事大。使臣今見得通經。風煙遼海三千里。禮樂天朝二百齡。待子歸來試揚摧。秋涼一榻把杯聽。</text>
<title>次友人韻</title>,<text>春來詩筆頗拈慵。羸病空嗟散隱翁。風雨遙知掩柴戶。山溪臥聽響墻東。天人自古巧相勝。造物從來或未工。爲樂行看黃犢健。登山臨水恣穿窮。山齋寂寞坐忘形。不覺悤悤歲已更。殘雪矮松侵榻冷。亂雲斜日照窓明。身如病鶴毛翎短。心似禪僧世事輕。送舊迎新無一物。只將詩句冠茶淸。</text>
<title>錄呈公碩求和</title>,<text>寂歷園亭春已老。敲門只恐撼殘花。主人白酒能留客。疑是東林隱士家。榴皮擘破題塵壁。客去尊空謾落花。何處三山訪蹤跡。尻輿神馬本無家。詩能有態畫能妙。居士前身三朶花。誰敎寫得黃枯貌。漏洩房陵好事家。君欲解此三絶意。須一見枉爲妙。</text>
<title>悼友人</title>,<text>千載遭逢得一時。明廷冠佩共逶蛇。鵷鸞喜接靑雲翼。翰墨時投宴寢詩。契闊十年吾獨在。死生今復子先非。知君不用君家傳。擬作中郞有道碑。</text>
<title>聞崔生落第。寄三絶。</title>,<text>君今却作催翎客。我亦曾爲中酒人。得失算來眞鹿馬。莫將心事學囚臣。高顏凜凜吟詩瘦。兩脚棲棲爲友忙。一敗未爲兒女態。秪愁鶴髮倚門望。世事悠悠指一彈。年來百計不如飧。與君曾有菟裘約。鷄黍他年共一盤。</text>
<title>偶吟一律</title>,<text>三日偸閑未覺閑。今朝腰脚尙痺頑。趨名不啻魚貪餌。觸險何殊鹿走山。南陌柴桑長入夢。東華塵土欲彫顏。何時送老滄江上。垂白終年釣碧灣。</text>
<title>與希剛二絶</title>,<text>東郭先生畏寒坐。寓菴居士忍飢吟。誰分林下新霜橘。來慰呑江渴夢心。煙雨秋來靑又黃。酸甜新帶洞庭霜。要分兩顆煩包裹。攪得詩人覓句腸。</text>
<title>次東坡韻。與淳夫同賦。</title>,<text>十月陰風雪擁堂。膠膠擾擾靜中忙。時從數子三更話。銷盡靑宵一炷香。翰墨平生情轉密。悲歡半世語偏長。還愁明日風霜苦。又踏晨衙趁未央。</text>
<title>次淳夫韻</title>,<text>從今弊屣一官輕。雪後尋君趁晩晴。杯底已看浮蟻滑。牕間時對此君淸。容齋有契知君興。造物無心賦我形。坐待昏鴉歸去盡。寥寥寂寂聽無聲。疾俗膏盲久不治。那堪世路少閑夷。謾將詩句輕千戶。未覺雕蟲是小兒。一榻虛牕容鼾睡。數竿苦竹亂旌旗。蒼茫歲暮多幽興。說與容齋散隱知。</text>
<title>次絶句 二首</title>,<text>志氣看君鐵石堅。文章餘事妙雲淵。愧吾樗散眞無用。一見端能呼謫仙。天上方紬金匱訣。上尊日日醉儒仙。閑來試展小黃紙。咳唾明珠卽就篇。</text>
<title>次散隱甁梅韻</title>,<text>高人素服謝粧痕。自是風流骨格尊。厭向王孫薰富貴。故隨詩老伴朝昏。全開不待前村雪。欲落煩招楚澤魂。誰信先生偸造化。幽香一室臭長存。</text>
<title>贈友人</title>,<text>學士聯翩下禁闈。暫來茅舍駐驂騑。觀人自古先相與。見客爭嗟似此稀。入夜燈光愁喘月。歸途雪點故縈衣。吾儕是後身無事。沽酒投錢愼莫違。</text>
<title>挽友人</title>,<text>浮生夢幻且休論。白首看君又九原。剖竹曾聞民解犢。還家喜見客盈門。膏盲未救醫三謁。禍福終歸手一飜。惆悵西州行樂處。春來花石鎖田園。</text>
<title>寄友人</title>,<text>斜風細雨短蓑邊。十里溪橋八渡川。馬上回頭眞絶特。三峯二月雪巉然。傷春聞道勝悲秋。點檢髭鬚易染愁。宿向齋宮無箇事。晨興疏髮好梳頭。又城市塵埃眼欲昏。年來野性困籠樊。如今悔不爲閑地。一頃松枏直寢園。半生同是慣悲歡。出處相隨鬢已斑。何事同來不同宿。滿庭明月獨憑欄。</text>
<title>次君美兄韻 三首</title>,<text>堪笑天工借與奇。先春幻出水邊枝。暗香疏影精神活。憑仗芸窓四句詩。翦綵能爲似許奇。氷珠點綴老虯枝。知應日日耽幽賞。不讀西湖處士詩。平生愛賞此花奇。曾見江南雪裏枝。未省京城能有此。主人應要病夫詩。</text>
<title>贈友人</title>,<text>半夜寒聲折竹園。朝來積雪擁柴門。酒醒空巷三竿日。枕畔凝塵兩瓦尊。詩硯凍生噓屢澁。博爐火伏撥微溫。相期不至君休訝。病肺其如病眼昏。</text>
<title>贈忠元評事行</title>,<text>聞道龍江幕府中。元戎辟召盡英雄。君今又逐軍書去。坐覺烏孫部落空。</text>
<title>重贈士華赴燕京</title>,<text>神都自古壯居庸。禮樂今時虞夏同。宛馬權奇充上駟。扶桑絲繭織山龍。延陵掛劍徐君墓。博望乘槎銀漢風。海外豈無豪傑士。歸來要使冀群空。</text>
<title>寄百源三絶</title>,<text>王城如海萬人藏。春到無人強勸觴。唯有終南老居士。時時沽酒共顚狂。窮巷蕭條雪尙堆。春回胡蝶寂無媒。今朝試上高丘看。宮柳鵝黃一半催。隱几子綦今喪我。閉門馮衍本疏人。近來漸覺身無事。日上東牕睡味新。</text>
<title>次淳夫題家君茅亭韻</title>,<text>烏紗白葛午風涼。紫李靑梅繞屋香。睡起岡巒看暗澹。雨餘村樹對微茫。懸魚坐客三司貴。揮麈談鋒一味長。莫怪主人頻覓句。此間文字帶蘚芳。</text>
<title>初八日。移病在家。忽小雪卽晴。</title>,<text>方春天氣弄陰晴。二月飄蕭洒雪輕。着地旋消微有潤。映空斜送細無聲。林間點綴欺簷蔔。簾外徘徊眩水晶。俄頃小兒歸寂寞。天敎寒日漏雲明。</text>
<title>次百源韻</title>,<text>村巷經過少。春來長綠苔。溪流九曲去。山勢百盤回。門對陶潛柳。墻留處士梅。君家酒應熟。我欲抱琴來。</text>
<title>挽李參校</title>,<text>松都山水鍾淸奇。間出英豪際盛時。早歲功名鵬擊水。中年活計鷃棲籬。未使鹽梅調鼎鼐。從敎齒髮享期頤。至今郡邑民歌惠。萬古桐鄕定有祠。王家自是搆明堂。杞梓還須入棟樑。謝紱歸來師處士。招魂不耐遣巫陽。兩州氂犬人懷惠。一縣桃花世播芳。爲問他年太史氏。應須大筆傳循良。</text>
<title>送祖禹下第歸鄕</title>,<text>機雲兄弟摠能文。高論風生更絶群。日下文章能眯眼。雲間人物共知君。功名不用千人逐。富貴何殊一聚蚊。但與杜陵隣卜築。靑泥坊底煮靑芹。</text>
<title>昨日坐中。見鄭公風采。實異於人者。因竊私喜吾鄕民之得賢太守也。口占一絶。錄似君美兄，公佐弟。</title>,<text>華顚烏帽映星星。朱綬仍專百里城。寄語吾鄕諸父老。使君今是鄭康成。</text>
<title>野興</title>,<text>稻畦深處鶴初沒。白水漲時魚正肥。偶藉靑蕪仍酩酊。斜陽一任醉扶歸。</text>
<title>秋日睡起感興</title>,<text>誰言秋凜冽。怪我謾耽睡。翩翩周耶蝶。一枕大勝醉。啄本在高樹。羲和忽西轡。起坐對南山。晩色凝紫翠。緬懷陶靖節。平生物外志。東籬黃菊吐。北窓淸風至。感茲芳歲徂。濁酒時復置。嗟我亦何人。塵世苦多忌。常恐麋鹿資。永受羈泄累。一爲兒女誤。遂與鷄鶩戲。今夕復何夕。矯首還獨喟。物華坐成晩。光陰如闖驥。澤國蓴鱸肥。江關木葉墜。人生行樂耳。寂寞身後事。懷哉洛西村。歸棹行可理。</text>
<title>寓懷一律</title>,<text>鷗於江海鹿於山。城市羈來性轉𥚴。鎩翮寸心長浩蕩。閉牢淸夢繞孱顏。愁聞長樂鍾催曉。喜見秋風雁渡關。最是淵明歸思急。田園三徑放籠鷴。</text>
<title>登友人茆亭</title>,<text>小亭瀟洒占淸閑。臥看城東萬疊山。暇日勝流冠蓋集。從來此地鬼神慳。雲含雨意臨山郭。風送秋涼入客顏。一枕晩來偏着睡。不隨人世換高班。</text>
<title>登萬松岡</title>,<text>弘濟院邊萬松岡。六月爽氣如秋涼。下有漫漫萬里道。道上行人幾番老。我來徙倚攀虯枝。午陰蕭瑟淸風吹。俯看紛紛南北人。亦有黑綬仍朱輪。人生一世不自遑。浪走不休眞病狂。嶺外我有閑田地。逝將歸耕從此始。不用名韁自羈束。卒歲劬勞爲物役。</text>
<title>友人第。待友不至。</title>,<text>細雨城南韋斗家。數枝桃杏欲開花。多情待客客來未。坐久昏昏被睡魔。</text>
<title>二句極佳。但恨不見其全。輒依來韻。賦一絶錄呈。</title>,<text>病怯靑春九十日。何無車馬到閑門。梅花亦是無情思。雪落紛紛更斷魂。</text>
<title>正因寺二絶</title>,<text>碧樹陰中信馬蹄。白雲低處是招提。老僧不識人間事。覆額霜眉已自齊。半生事業誤儒冠。宦海波瀾跡未安。今日煮茶禪榻畔。一簾微雨睡蒲團。</text>
<title>遊金仁老別墅。次其韻。</title>,<text>小亭瀟洒淨鋪茵。野草閑花解挽人。秉燭莫辭連夜飮。明朝風雨不成春。春暖池塘草似茵。綠衣紅觜不驚人。客從城市還惆悵。爛熳殘芳已暮春。一樽相對坐重茵。塵世銜杯有幾人。路上紛紛車馬客。近看顏色已■■。丞相車中醉吐茵。翟公門下少來人。王孫一曲城東墅。詩酒年年獨占春。</text>
<title>次東坡韻。送希剛二首。</title>,<text>早晩歸田策最艮。長年役役苦無央。君如老驥思千里。我似磨牛踏一方。別後風霜驚歲晩。興來詩酒卽身康。關西郡國應爭看。曾是天門第一郞。螢窓幾見月孤輪。十載論交已入神。文學我慙方朔富。風騷君與屈平親。亭亭玉樹來交雪。炯炯氷壺不受塵。此去雲山千萬里。城西相送立殘春。</text>
<title>次友人見寄韻</title>,<text>京城二月寒未歸。風雨十日交橫雪。南村北村鳩婦哭。擧頭看雲濃似墨。幽人獨臥絶跫音。時見空庭來鳥跡。墻頭桃李怕寒威。藏紅斂白團作殼。今朝氣候異恒時。靄靄晴暉浮萬木。懸知此後稍姸暖。爛熳花柳開佳節。南山北谷幽鳥鳴。準擬行歌恣雙脚。憐君臥病不出門。未省西園鬧蜂蝶。不得此時同取醉。後日強起花已落。長篇細字忽相投。病中眞語不徐促。年光人事雜悲嘻。嗟我欲讀愁如織。報章安敢比瓊琚。一粲聊復破寂寞。</text>
<title>和奉散隱</title>,<text>園林紅暗綠生煙。寂寞幽花伴杜鵑。多病鴟夷久疏斥。聊將茗椀洗春眠。梨花如雪柳如煙。收拾春光付怨鵑。寂寞寓菴人不到。鳥聲驚破午窓眠。</text>
<title>寒食韻</title>,<text>簾幕疏疏細雨來。過墻胡蝶有誰媒。東隣西舍渾無語。上塚家家人未回。</text>
<title>敬陵池韻</title>,<text>何年鑿破此蒼苔。雲月長敎上下開。待得無風光自定。天機方寸共徘徊。</text>
<title>醉歸韻</title>,<text>春光入酒鴨頭濃。醉後還乘禦寇風。倒着接籬爭拍手。歸途十里雨濛濛。</text>
<title>春眠韻</title>,<text>日長花塢覺春濃。萬紫千紅造化工。物外有鄕堪着睡。人間不學請留封。</text>
<title>聞促織有感</title>,<text>秋宵漸向永。殘夢屢斷續。絡緯響機杼。耐寒終夜織。辛苦誰得知。歲晩無一尺。東家機上女。一絲如寸金。軋軋聞隔壁。耿耿霜雪心。未斷官促輸。令嚴不得留。終年手足胼。卒歲嘆無裯。小蟲眞斗箕。誰見挹且揚。嗟爾貧女苦。思之誠可傷。人生不如汝。本是身無裳。</text>
<title>謁敬陵二絶</title>,<text>靑宮毓德在先王。東海千年接禹湯。此日精禋偏有感。宣陵松柏亦成行。武皇今在白雲鄕。滿目園陵草樹荒。半夜祠臣宿祠下。笙簫髣髴曉風涼。</text>
<title>弘治九年。予以承文權知正字。爲敬陵秋享大祝。敬陵。乃宣陵之禰也。爲世子。未卽位而薨。宣陵立。追封懷簡王云。詠薔薇三絶</title>,<text>姚紅魏紫摠成空。斷送春光一夢中。唯有薔薇最多思。慇懃留着待詩翁。黃冠綠服道裝輕。雨洗風吹骨欲淸。春後相逢尤可愛。一樽牽挽到參橫。獨立輕盈似有情。臨風偏愛醉欹傾。梅花太早渠何晩。要是紛紛恥俗爭。</text>
<title>贈散菴二律</title>,<text>紅塵車馬暗重闉。摠爲浮名絆此身。未去靑山應亦笑。多情白髮故欺人。看君不是池中物。許我同傾甕裏春。歲晩江南鷄黍約。相從剝啄莫辭頻。散菴危坐已心灰。門外何曾俗士來。得酒枯腸詩有態。枕肱虛榻鼻生雷。無窮世事年催換。有約溪山首獨回。嗟我與君皆若此。恐成霜鬢壯心摧。</text>
<title>挽人</title>,<text>吉昌勳業冠東方。糠粃猶能紀太常。賓客一時皆可數。風流當日更誰長。生前富貴鬼神忌。身後功名簡冊香。嗟我敢論君子德。一言聊復寫哀章。</text>
<title>苦雨二絶</title>,<text>家徒四壁床床漏。蛙橫汚池處處喧。苦雨三旬無處避。昏昏疑墮瘴江村。黃昏積雨未全晴。臥聽簷間點滴聲。明日十分光景好。三更珠綴見繁星。</text>
<title>哭金與義</title>,<text>年來朋友半丘墳。枯眼那堪又哭君。早托交情同伯仲。誰將氣味等蕕薰。十年短褐空懷玉。半世南柯已策勳。宿草他時應有淚。無因斲鼻運風斤。</text>
<title>偶吟</title>,<text>雪消幽澗響潺潺。盡日閑吟不記還。安得冠童三四輩。春風乘興上孱顏。</text>
<title>次友人韻二律</title>,<text>城中無地起書樓。薄宦何曾斗米收。相對孟光欣擧案。時逢東野拜低頭。長年役役身爲物。短世區區劍刻舟。桃盡殘燈還獨睡。煙波白鳥夢滄洲。故國煙波繞晩樓。名形形迹幾時收。相逢杯酒皆靑眼。自幸人生未白頭。身世定應炊黍劍。功名元是上灘舟。李衡堪笑謀生拙。歲晩寒衣待橘洲。</text>
<title>次淳夫韻</title>,<text>思君無柰朔風寒。南北誰敎限鐵關。尺素好憑歸雁寄。其人如玉佩幽蘭。廣文依舊一官寒。老子靑牛已渡關。日暮楚些招不得。沅湘採盡數叢蘭。盤中苜蓿君應厭。門外柴荊我作關。出處半生眞伯仲。要將臭味托金蘭。已分生涯老沍寒。只將文字覷玄關。春來百事皆成懶。抱甕勤滋九畹蘭。</text>
<title>次散隱韻</title>,<text>羊甲光陰坐閱更。鬢毛雖駁眼猶明。王孫詩句輕千戶。洗我塵昏十載情。墨寺門園僻。南山洞府深。相思不相見。兩地一般心。</text>
<title>詠春三絶</title>,<text>桃杏春深滿洛城。遊人幾處管閑情。昇平莫道元無義。萬戶千門摠笑聲。桃花欲綻杏花飛。春事悤悤已半歸。且把芳尊拚一醉。任敎千點滿身衣。杏花脈脈要新詩。故着疏枝落更遲。只恐明朝風雨惡。殘紅滿地綠陰垂。</text>
<title>次友人寄韻</title>,<text>時情附熱巧違寒。白壁明珠按劍看。吾黨正緣多坦率。人間其柰動機關。廣文官冷長遭罵。原憲家貧每鮮歡。坐憶江南煙雨裏。秋風鱸鱠欲堆盤。昨夜淸風吹雨過。杖黎西阜可登遊。秋懷欲老潘騎省。癡疾難醫顧虎頭。金馬玉堂蹤跡絶。高山流水夢魂幽。漢家圖像麒麟閣。到底功名盡謬悠。</text>
<title>送人</title>,<text>黃昏人散小庭空。欹枕閑眠燭影中。萬里一身長作客。百年雙鬢已如蓬。家山杳杳思親夢。關塞蕭蕭落木風。此去何時回馬首。華陽一笑正雲東。</text>
<title>讀敎書</title>,<text>昨夜中書惠澤滂。盡將游手付耕桑。謳歌第一吾君子。道德如斯古哲王。再整頹綱懸宇宙。時因覆轍笑齊梁。小臣拭目看神化。何止區區邁漢唐。</text>
<title>喜雨</title>,<text>聖主憂民出至誠。皇天監下亦聰明。萬靈奔走陰雲合。一雨汪洋坎井盈。已喜連雲掀宿麥。佇看多稼委如京。似聞侍從皆嚴樂。應繼周詩頌大平。</text>
<title>呈淳夫</title>,<text>羨君才氣世無雙。筆力龍文可獨杠。九萬想應鵬笑鷃。平生自愧海呑江。將軍無事空能飮。元直多情更過龐。近日昏花仍閉眼。懶將晨鼓踏逢逢。</text>
<title>寄擇之</title>,<text>閼然聲問已經旬。未信容齋是故人。唯有南山眞耐久。一軒朝暮對相親。鄕關夢裏亦歸來。日日秋風鴻雁回。貸馬方爲後月計。徑思懷抱此時開。</text>
<title>戲贈淳夫明遠</title>,<text>黃昏小騎月隨行。剝啄珠扉宿鳥驚。歸去重城踏街路。空聞鍾鼓報寒更。正字風流眞國器。翰林詩句澈秋江。平生懶隱洪崖子。晝臥驚雷撼北窓。雙雙比翼雲間鳥。飛去飛來不作離。今夜天寒風更急。相呼應宿最低枝。城上昏鴉歸畢逋。城中車馬鬧街衢。獨騎款段過椎宅。寂寞寧知隱几乎。</text>
<title>等亭呈諸公</title>,<text>山擁危亭俯市廛。依稀氣像傍林泉。煙巒遠近爭如畫。宜着詩人李謫仙。薰敲畏日當三伏。瀲灎鵝黃凸十樽。坐客儘如韓吏部。非才慙愧賦高軒。</text>
<title>挽李參判陸 代人作</title>,<text>才高當代誰能右。鶚立淸班有古風。廊廟久期陶冶效。詞林方見棟樑隆。人亡吾道將安托。鑑缺宸悲最結裏。曾向龍門受知早。傷心今日淚河東。</text>
<title>送同年友二</title>,<text>風雪今如此。征驂何處之。他鄕遊子意。故國歲時思。酒爲防寒飮。詩應遇興奇。終須早回棹。湖海少相知。惟我同年友。襟期絶點塵。黃庭書人妙。白也句皆新。投刃牛金解。忘機鷗可親。暫時分袂意。那得不傷神。</text>
<title>無題</title>,<text>樓前日晩弄陰晴。雨過長江十里平。學士風流貪睥睨。翰林胸次老崢嶸。停杯一笑千秋意。得句應誇萬戶輕。獨我坐愁塵土裏。城南咫尺若爲情。</text>
<title>和友人韻一律</title>,<text>世事紛紛贗與眞。那堪更作是非身。君如野鹿長思藪。我似秋花不競春。流落賈生空賦鵩。周環孔轍諤知津。與君一醉眞賢聖。肥瘠何須問越秦。</text>
<title>感懷一律</title>,<text>東風江上正流澌。淚濕塵衫強別離。南望雲山多屈曲。北來書信故差池。春歸辜負淸詩債。病起應驚瘦鶴姿。何日相逢遠兄弟。樽前一笑罄歡悲。</text>
<title>向燕京道中一律</title>,<text>三日崎嶇行峽裏。今朝始入楚天長。雲垂平野連衰草。水抱殘山混大荒。詩律逢秋知更細。光陰作客奈如忙。燕山此去三千里。料得歸來鬢染霜。</text>
<title>大同江。次祁郞中韻。</title>,<text>想像當年鐵作城。湯池更有大江橫。由來興廢關天數。只有湖山擅勝名。畫角吹殘雲外落。紅粧照見水邊行。客來予古仍詩興。醉倚孤舟一■輕。</text>
<title>雨後卽事</title>,<text>地偏車馬少來經。槐影桐陰鎖戶淸。若旱夜來膏雨洽。幽居興味一分生。</text>
<title>君美兄家。次百源韻。漫書不復竄改。</title>,<text>雪泥滑滑滿山城。晩日掩映山雲橫。騎馬悠悠欲何向。松下柴門來扣兄。已知春入鳳凰城。驚見隨車縞帶橫。七字哦成誰遣和。人間只有老阿兄。江海歸來入帝城。人間憂患飽縱橫。百年臥病身先老。兩鬢霜毛更愧兄。</text>
<title>贈友人</title>,<text>羨君高論吐長虹。俗物紛紛眼底空。與世浮沈時或可。多才謗議古來同。安心有藥須知病。被客從嗔只是慵。但醉床頭浮甕蟻。人間萬事付天工。胸中鬱屈憤長虹。咄咄人間萬事空。造物正猜吾輩放。竹林無復古人同。塵埋筆硯吟詩廢。蛛網琴樽向酒慵。不耐春來舊遊處。桃花爛熳鳥聲工。</text>
<title>送君美兄適嶺南</title>,<text>春風滿京洛。去此欲何之。上堂拜親辭。拭淚強怡怡。出門別兄弟。捫手更躕踟。人生會別離。此別良可悲。十年讀書史。浪苦終何爲。我雖得一科。擧家常號飢。兄今亦蹭蹬。不得飽糠糜。挈挈■故鄕。非爲鱸魚思。雖貴鹿呦呦。不如脊鴒詩。吾家世種德。子孫繁螽斯。庚寅降屈原。云是麒麟兒。伯氏才且俊。衆以廊廟期。仲氏亦人傑。不出阿兄圍。風采照鄕閭。突兀頭角奇。我時與卯君。結髮未有知。魯魚稍能辨。幸茲家有師。一家五兄弟。門戶生光輝。歲月曾幾何。牢落晨星稀。死者隔九原。生者天一涯。有時獨不寐。念此涕漣洏。胡爲又輕別。越北燕南陲。使我抱茶毒。未老先霜髭。乃知百年內。聚散無休時。紛紛鹿與馬。得失胡可推。但當利吾器。理不終見遺。此去莫留滯。故山歌紫芝。有道貧賤恥。此語聞仲尼。</text>
<title>向洛道中</title>,<text>宣聖當年亦在陳。嗟予何事倦知津。郵亭曉起鷄呼夢。村落晨行犬吠人。客裏賸添詩力健。秋光更覺眼花新。亂山朝日是何處。秣馬聲中睡草茵。</text>
<title>贈友長句</title>,<text>桑輿昔日金石友。淋雨十日疑其死。朝來裏飯往食之。跰𨇤鑑井眞聊耳。千載復躡二子蹤。退庵先生洪崖子。邇來不見忽過旬。寧知契闊安與否。昨日試往扣其戶。倒屣出迎悲且喜。急掃書室拂蒲團。抵掌高談動隣里。先生有才多於囷。先生有道直如矢。自言宿願在江海。貪名早歲縛簪履。江南我有一丘壑。逝將築室保餘齒。子誠能之我亦去。歲晩卜隣同老矣。孤山奇秀有佳色。俯瞰綠淨千頃水。幅巾定作兩居士。異日應求畫圖裏。</text>
<title>贈淳夫二絶</title>,<text>溪山積雪歲崢嶸。更看蟾輪十分淸。驢背秪今無好句。襄陽絶憶皺眉生。想得夜牕聽落雪。朝來自寫小詩淸。釀成新瓮何須漉。客至無言便對傾。附淳夫詩江山應助氣崢嶸。驢背歸來句句淸。問子飄飄何處得。他鄕摠是爲愁生。一別風霜爲客久。喜君詩眼已雙淸。天吳紫鳳應顚倒。筆下滔滔萬壑傾。</text>
<title>寄淳夫韻</title>,<text>平生知我孰如君。心事渾如出岫雲。寓庵風雨虛菴雪。十載尊前細討文。附淳夫詩千載江南只數君。紛紛餘子散如雲。天敎正脈關吾輩。不獨歐梅唱古文。</text>
<title>散隱送梅花。詩以報之。</title>,<text>散隱平生憎俗態。年來奇癖在梅花。誰知臥病維磨室。換作西湖處士家。附淳夫。題直卿詩卷後。誰遣明珠墮我前。淸新堪比謫仙篇。世間妙句元無主。可愧天公與子偏。</text>
<title>題壁 壁在永嘉府臨河縣里。卽公聘家也。</title>,<text>南隣粉蝶太顚狂。團上松前百尺強。得意世間無少大。江湖安得便相忘。出下春日卽事</text>
<title>次仲說見寄韻</title>,<text>朴侯瑞世麟一角。豪氣曾將九州覆。歲晩築室南山下。瀟洒軒窓列雲岫。一夜孤吟春雪添。臥聽茅簷摧曉溜。新詩細字燕京紙。雀羅門扉忽來扣。明珠燦爛溢凡目。遂欲按劍驚白晝。愧我虛名似箕斗。苦被人嘲飯山瘦。安能與君爭長雄。願走下風期白首。相過酒食難力貧。小詩大勝千金壽。</text>
<title>次仲說西湖金參奉家壁上韻 二首</title>,<text>疏慵魚鳥兩忘機。曾向西湖慣倒巵。秋色雁行橫極浦。夕陽漁網掛疏籬。故人相對那辭醉。隔歲重尋已恨遲。且待遙岑紅暈沒。吟鞍好帶月華歸。丁巳秋。與仲說同在讀書堂。與主人往來故云。江山一笑似前時。鷗鷺欣然是舊知。只恨故人招不得。壁間空拂去年詩。時仲說往水原</text>
<title>又次義之同壁韻</title>,<text>寒儒拙於用。心事付江波。醉臥乾坤幕。閑抛日月梭。行吟伴漁父。坐睡借鷗沙。興盡卽歸去。輕風吹帽斜。</text>
<title>又醉書一絶</title>,<text>春晩西湖試再來。汀沙如雪水如苔。安得王維鄭虔輩。揮毫描取短屛回。</text>
<title>與希剛。訪公碩索酒。婦媼不應。戲作。</title>,<text>閑携暇日隴西君。來扣靑雲學士門。半畝矮松森影轉。兩株躑躅落英繁。償春要把三杯釅。撤鍵難偸一甕雲。莫怪新詩帶嘲譃。故敎翁媼隔簾聞。</text>
<title>雨後邀忠元</title>,<text>芳園雨新過。風榻酒初醒。錦萼紅逾染。緗枝綠更冥。莓苔卽行跡。藜杖寄羸形。忽憶同心子。相携醉後亭。</text>
<title>次扶桑壽雕敬宗兩人韻</title>,<text>錦袍錯落照靑春。笑泛鯨濤謁紫宸。多少縉紳爭刮目。共疑天上謫仙人。壽鵰年少美好。風彩聳人。看君氣槩是豪雄。萬里眞乘破浪風。寂寞他鄕殘雪在。故園花木已龍蔥。</text>
<title>與忠元。遊城南。觀武班射侯。與會者。皆忠元爲永安評事時同幕客也。</title>,<text>羽林才士巧穿楊。西北曾遊百戰場。暇日城南來講會。閑談塞北共銜觴。風前雪色候初飽。松外雷聲鼓正狂。自笑腐儒何事業。詩書無用謾撑腸。</text>
<title>三月晦日。獨坐戲作二絶。</title>,<text>飛花片片逐風狂。夢裏靑春奈忽忙。連夜笙歌留不住。東君眞學薄情郞。春工翦刻百花姿。粧點貧家也自奇。縱使無情還拾去。本來渠物更何悲。</text>
<title>聞鸎有感</title>,<text>隔年相別又重來。百囀殷勤不自猜。憶昔送人兼送汝。如何不得與俱回。淸曉遙聞第一聲。飛來庭樹更多情。寂然終日還無跡。何處欺人午夢驚。</text>
<title>和寄淳夫</title>,<text>翰院雲雨上。淸都望如咫。龍灣魑魅鄕。塵土雜生理。何嘗夢歸到。況乃身涉履。一朝忽占鵩。二年空隱几。雖免瘴黃髮。可畏寒墮指。洪崖舊知音。十載貧不死。嬉遊念昔日。魂夢勞千里。昨夢見白也。今朝得雙鯉。驚看五字詩。鮑謝可摩壘。乃知用意深。平淡遠讒毀。又喜流竄中。舊習猶帶綺。霜松老不枯。駿馬閑思技。天將付茲事。故遣窮且否。有災得無妄。勿藥當自喜。疏慵廢詩書。束閣久不視。筆硯暗蛛塵。妙句付諸子。因君遠相撞。一鳴聊復耳。俚語效捧腹。藥物資切己。若見成季文。須將此說似。</text>
<title>與士華同訪忠元。有作。</title>,<text>莫道論交白首新。要除外貌許心親。可憐杯酒相逢處。還憶龍灣謫裏人。</text>
<title>春夜。讀李相國詩集。</title>,<text>挑盡春燈眼纈紅。公詩讀似御泠風。千尋海底探蛟室。一朶雲間聳雪峯。初訝滿囷錢朽貫。忽驚縈策蟻旋封。九原儻使公還醒。甘作供廚汲水僮。</text>
<title>寄息影上人</title>,<text>叢林梵唄動人天。東望雲山幾悵然。想得上方春去後。鳥吟鸎語入趺禪。</text>
<title>送士華歸覲湖南</title>,<text>塵埃無處破愁顏。賴有南華許扣關。佳論喜君侵蔗境。長吟笑我得詩斑。臨政乍恨今朝別。屈指旋欣不日還。預釀吾家香碧酒。歸來相勞對南山。萬里明朝一着鞭。秦雲楚樹便茫然。有時得句靑山外。何處停驂白水邊。舞綵高堂稱壽酒。探玄暇日訪幽禪。知君此去偏多勝。佇見奚囊長短篇。</text>
<title>又次來韻贈別</title>,<text>宦途蹤跡不能收。未見靑山應白頭。今日狂歌對尊酒。湖南勝處送君遊。</text>
<title>彥深作詩。寄西都妓。附德璋點馬之行。使者誤傳於予。開視一噱。戲次其韻送之。時彥深病臥。</title>,<text>誰識天涯此日心。愧曾香夢約重尋。可憐病骨秋山瘦。猶作多情杜牧吟。夢魂迢遞道塗脩。離客逢春思轉悠。賴有玉堂洪學士。分明知我此時愁。</text>
<title>送咸昌城主于東湖。時久旱始雨。與叔奮同賦。</title>,<text>送客傷春兩不堪。平湖極目碧於藍。歸程好雨還蕭颯。應逐行旌到嶺南。</text>
<title>奴死未幾。所騎馬又斃。悼而有作。</title>,<text>奴亡已恨無供給。馬斃仍愁絶往還。天欲使予何所似。宜親井臼隱靑山。</text>
<title>玉堂雨後有感</title>,<text>積雨初收午景遲。上林松翠鬱參差。風來禁殿東南角。日轉高梧上下枝。盤礴一牕寒逼骨。奔忙幾處汗流肌。君恩到此知偏重。只愧涓埃未有裨。</text>
<title>送淸之赴慶基殿。時予亦赴燕。</title>,<text>吾家坦腹得君賢。鼻祖淸風魯柳邊。門戶十年同契闊。睽離此日各風煙。春回百濟千家塢。雪暗全燕萬里天。何處相尋魂夢好。殘燈孤館聽鷄眠。</text>
<title>喜晴</title>,<text>經旬苦雨衣生綠。半日新晴眼潑明。南嶺雲從北嶺去。前灘響接後灘驚。飜飛鵝鸛鳴聲喜。落日牛羊遠牧平。坐待扶疏林木影。東峯新月半規生。</text>
<title>寄公碩</title>,<text>羨子遊江上。輕風艤晩涼。更看雲吐月。已着水浮霜。得句輕千戶。消愁累百觴。明珠倘來寄。茅屋借輝光。</text>
<title>戲奉明仲 李堣</title>,<text>病後肝腸不能酒。春初衣被尙餘寒。黃昏對客醉先倒。半夜捫身粟欲漫。</text>
<title>書懷</title>,<text>小雨蕭蕭映碧紗。幽居秋興近來多。故園應發重陽菊。手種前年數朶花。</text>
<title>詠石榴</title>,<text>僻谷荒山性不宜。開花故自媚階墀。只緣君子培根厚。結子秋來箇箇垂。</text>
<title>贈舍弟公佐</title>,<text>關山欲飄雪。節序又回陽。鴻雁聲相失。萱椿路政長。君親甘旨去。我爲利名忙。第一臨分語。南歸愼數觴。</text>
<title>別舍弟公佐</title>,<text>今朝送弟春江上。暖日枯楡媚遠天。別後酒醒人向郭。靑山回首萬重煙。</text>
<title>送安君善之赴燕十絶 處善</title>,<text>去歲觀光乘馹騎。歸來風雪正撩人。君行摠是吾遊歷。到處看題姓字新。八站山川晨擁馬。三汊舟楫暮阻風。追思却入天妃廟。雪浪回看立半空。雲垂四面天包野。塞近孤城夜擊枹。西北無閭山入眼。禹時疆界是幽州。此卽高平盤山之間右蟠靑山左滄海。燕京東比是雄關。時平戎虜何曾闞。月入譙樓戍鼓閑。永平府稱孤竹國。薊州城卽古漁陽。至今祠廟居人享。當日煙塵孼虜狂。通州城外潞河流。舸艦如雲簇晩秋。十分當時湖海興。一帆思欲到楊州。天開地闢神都壯。豹尾鉤陳繞紫薇。欲識小心天子聖。要看不語萬方歸。已遣靑丘呑澤芥。更援北斗酌天漿。歸來心眼當逾大。看吐虹蜺萬丈光。海內文章李閣老。朝廷龜筮馬尙書。班行要識斯人面。鵠立淸標近玉除。少年叩篋共升堂。仕宦聯翩近耿光。夷險百年俱許國。萍蓬萬里一肝腸。</text>
<title>挽人 失其名</title>,<text>半世交遊內。情親更幾人。悲歡同肺腑。出處兩精神。白首還相失。靑春久已陳。黃公壚獨在。不覺淚沾巾。</text>
<title>壬戌春。病罷歸鄕。</title>,<text>春衫別淚濕斕斑。千里江山未解顏。無情還勝有情樂。安得心如山石頑。漢水華山眼已窮。爺孃兄弟夢魂中。從今更覺音書少。春晩江南未有鴻。得失人間定有無。却將城市換江湖。朝來得意須賖酒。啼鳥林間亦勸沽。堂上雙親踰六十。天涯遊子二毛年。但敎兩地俱無恙。餘事區區只付天。黃昏擬泊梨花浦。風雨無端愁殺人。浪簸中宵船欲拆。蓬鳴到曉滴彌新。十年世路更艱險。一夜滄江撼鬼神。天與窮途任留滯。對妻聊盡壺春。</text>
<title>次牧隱淸心樓韻</title>,<text>春風去國屬憂端。聊爲登臨破病顏。一道澄江謝眺練。千痕遠岫郭煕山。當年落筆靑天外。今日看詩古壁間。寂寞邇來吟賞歇。滿川風月自長閑。寶坊臨水影龍魚。仰面林間白塔孤。十五年來重過此。悤悤一睡負團蒲。牧老詩中馬岩石。驪江千里捍奔衝。漢朝卿相元無數。終挫淮南一汲公。</text>
<title>宿花山別館</title>,<text>三伏炎蒸無處避。華軒愜意俯幽塘。圓荷瀉露正淸曉。遠水通城徑小堂。冷徹心肝伯夷潔。薰餘衾枕令君香。他年世事應蓬轉。何處關情是處涼。</text>
<title>喜晴 壬戌在臨河</title>,<text>苦雨今朝快一晴。似將金篦刮昏睛。農夫行路俱康色。草木牛羊共豫情。舊臥沈痾渾得健。新排佳句覺能淸。因思江閣臨無地。注目滄波萬里橫。</text>
<title>憶舍弟公佐</title>,<text>舍弟吾憐汝。襟懷炯不塵。少年同兩丱。中歲各成人。坦率終相戒。風流未甚嗔。邇來三月別。回首幾沾巾。富貴須論恥。貧窮遽自卑。靑山長偃蹇。白髮易差他。掛壁徽絃斷。懷人歲月遲。分離我兄弟。永愧脊鴒詩。附公佐詩不見阿兄久。心源萌一塵。乾坤容爾輩。羸病獨斯人。憂樂追前達。疏慵任俗嗔。夕陽明我室。椸架靜衣巾。名途誰汩沒。歎老更羞卑。霧豹懷林壑。江魚不澤池。詩騷空有債。靑紫倘來遲。仲氏偏多見。貽之五字詩。</text>
<title>次舍弟公佐韻</title>,<text>芭蕉葉底靜觀身。生世誰將擬大椿。床褥呻吟十日內。須菩提面鬢絲新。附公佐詩流落江村一病身。北堂歸夢繞萱椿。脊鴒原上曾經急。萬里相看歲月新。</text>
<title>映湖樓卽事</title>,<text>滿目樓前勝。登臨欻變雄。靑山藏小雨。白日掛長虹。境與人俱會。情隨興不同。今來不盡醉。重到恐成翁。</text>
<title>臘月初七日。朝雪意大作。乍飄還止。終日陰晦。有感。</title>,<text>朝來有雪意。寸雲如煤炱。坐看大如屋。低壓墻東梅。瀰漫四野同。愁陰鬱不開。數片映戶牖。舞態還縈回。徑思豁煩襟。走上鴨脚臺。天工意難料。暫露不盡才。只恐夜來積。袤丈吾屋摧。屋摧亦尙可。人死良足哀。吾民萬物靈。忠愛根嬰孩。不平輒呼天。天亦當念災。永夕憂不寐。呼兒瞻斗魁。兒疲亦就睡。獨酌尊中醅。</text>
<title>贈崔生浩</title>,<text>十年山路慣騎驢。秋月春風摠自如。滿地落花歸去畔。照人紅樹醉吟餘。記昔年事天時更代古猶今。山鳥分明已變音。病客忽忘身世事。一鞭詩思費相尋。縣前流水明如鏡。百尺靑枏十畝陰。交態浮雲生死地。今朝跨馬獨閑吟。萬水千山獨閉門。崔君羨子老孤村。半生癡了今方悟。羞把征衫拭淚痕。來登百尺樓。南望數回頭。怏悒愁難洗。淸江變濁流。適江漲故云</text>
<title>無題</title>,<text>十載困塵埃。平生足嘲侮。如今一禿翁。往事過風雨。餓死首陽下。黃金積郿塢。姦貪與苦節。一鏡懸今古。寧當作鷄口。恥與噲等伍。古來英雄人。何啻千鈞羽。憂來浩長嘆。飛雲西北去。今朝天色惡。得非神明侮。前峯乍隱見。往來飜盆雨。於焉且休俟。小驛依村塢。摩挲樹木老。惆悵煙霞古。江山暫供悅。魑魅行爲伍。羈縶皁櫪姿。摧殘樊籠羽。何當任天性。萬里恣意去。</text>
<title>又二律</title>,<text>窮陰積雪歲崢嶸。牖穴生涯占晦明。結構古來須大木。駑駘妄意取脩程。十生九死心誰在。下石吹毛勢自輕。幽子相期南海上。幾時鷗鷺聽春聲。酒醒空有膽崢嶸。半壁寒燈翳不明。歸夢不知千里遠。還家故作片時程。光陰自與歲時盡。人力難追鳥翼輕。天意似回仁氣潤。臥聞氷溜滴簷聲。</text>
<title>漫成三絶</title>,<text>向晩何人橫短笛。西風吹送斷腸聲。若爲召入明光殿。得共簫韶奏大平。乾坤萬里卽吾家。南北誰論道路賖。擡得十年塵霧眼。海天風雨看橫斜。脫幘投地袁彥道。痛飮嘔血阮嗣宗。韻語雖非棋酒類。恐於吾黨有鳴攻。</text>
<title>幽谷驛館 謫時</title>,<text>一枕淸風孤館裏。三杯薄酒老槐邊。此行未料生還日。萬事悠悠只付天。</text>
<title>鳥嶺龍潭</title>,<text>雷雨包藏只一泓。兩邊山木作幽淸。問龍風世脩何行。今日深潭臥不驚。</text>
<title>過崛岩</title>,<text>亭亭道邊石。根脚揷深江。數面猶能狎。平生不可降。孤臣元自耐。國士故無雙。安得萬夫挽。濟川橫作杠。</text>
<title>賦燈花</title>,<text>今夕知何夕。燈花盡意明。不挑愁易燼。危坐度深更。世事非難料。吾生本自輕。如今更何喜。造物故多情。</text>
<title>眞安途中吟</title>,<text>眼底江山元歷歷。袖中詩律已崢嶸。怕人不敢閑題句。謾有靑崖十丈橫。</text>
<title>至月廿六日夜有雪。悲感述懷。寄遠兄弟。</title>,<text>謫裏今年兩度雪。驚心復折歲華闌。遙憐沙上鶺鴒急。更憶山中翁仲寒。萬事燈前雙淚逬。百憂鏡裏二毛殘。蒼黃倘得過鄕里。死別猶當取一歡。甲子歲。在眞安。</text>
<title>十二月十五日。天大風。闔戶縮坐。飮酒數杯。微醺就睡。忽驚覺。命筆記之。兼述懷。</title>,<text>臘月中旬天氣惡。紙窓明暗板扉鳴。醺然午酒欹眠熟。驚破三千鐵騎聲。地薄雖妨通假借。却便薪炭足山林。三冬病骨春風裏。感戴難禁祝聖心。江南橘柚聞來久。海上風煙如許寬。那似東西俱識面。永隨田父老眞安。時聞有移配之命故云</text>
<title>眞安謫中卽事</title>,<text>蕀籬瓜蔓屋三間。東戶靑山對病顏。萬死猶寬今已幸。逢人敢道鬢毛斑。</text>
<title>[自挽]</title>,<text>甲子歲。予謫眞安縣。事將有不測者。自分必死。擬古人自挽而銘之。且戒子云。大明天下。日先照國。男子姓洪。名忠字直。半生迂拙。文字之攻。在世卅有二年而終。命何云短。意何其長。卜于古縣茂林之鄕。雲山在上。灣碕在下。千秋萬歲。誰過斯野。指點徘徊。其必有悵然者矣。爲吾子孫者。他日必豎小碣於墓道。刻此文。然後眞吾子孫也。</text>
<title>謝友人惠味借馬</title>,<text>昨來荷珍惠。兼有謝馬之悰。戲成拙句。因違未卽錄奉。今博笑云。冷雨蕭蕭謾作泥。闔扉終日似僧棲。扣門怪有奚奴報。一榼仍勞兩手提。彈鋏從今無怨調。窮儒自古有羹藜。男兒富貴寧無日。肘印行看入會稽。騎出街頭腹曳泥。得車端合更鷄棲。衰翁此物元相稱。坦路平時肯要提。塵土已驚京國夢。秋風欲老故山藜。猶堪載我東南去。未到鄕關未遣稽。</text>
<title>兔棧</title>,<text>鑿開聞道自麗祖。更說重修至正年。人力區區能辦此。浮生豈必盡關天。</text>
<title>鳥嶺山間</title>,<text>黃媼貯水滿山腹。噴洩百道成飛泉。翠蛟白虎遇相鬪。霹靂半空聞晴天。</text>
<title>贈別從弟丁聃</title>,<text>正月十四日。聊城與弟別。滕六淚俱墮。沾滋不成雪。憶昨發河縣。妻子聚相泣。丁寧戒莫然。外強腸內裂。竺山辭寡妹。忍淚不敎滴。錢村拜靈座。慈顏承咫尺。呼孃漠不應。終天痛入骨。今朝復此恨。臨岐巾自濕。世間果何人。能頑如木石。平生愛吾弟。溫溫如白玉。相從憂患中。志氣久彌篤。以茲行於世。不患名不立。但懼似乃兄。終身爲累足。不待烏鳶墮。霧雨愁浪泊。深愧馬少游。鄕里垂下澤。</text>
<title>鳥嶺道中</title>,<text>糢糊山雪尙餘飛。洒面縈衣送客歸。準擬春來膏澤洽。分明用意見天機。擔輿兀兀夢魂中。萬壑千岩縞色同。不是㶚橋吟孟子。藍關定似着韓公。</text>
<title>延豐道中</title>,<text>我行不爲神所憐。三日聊城雨雪連。一霽似蒙天借力。三竿杲杲日升天。</text>
<title>雪城途中</title>,<text>春風悄悄尙餘寒。路上深泥已沒骭。非是江湖釣竿手。不堪遮日向長安。洞裏煙霞常漠漠。冷冷遠流出雲根。此身安得逃塵網。臨水柴荊護作門。今日溪頭別離。明朝應變鬚髭。醉中各東西去。寒溪故故流遲。丁延兩家兄弟追送故云</text>
<title>穿川嶺</title>,<text>馬首長西夢向南。此間來往一年三。三峯非復他時面。一望煙霞涕不堪。先人弊廬。在其下故云。</text>
<title>僧寶院</title>,<text>寒雲漠漠蒙朝日。鴉鵲飜飜趁遠墟。野燒縱橫靑欲放。春溪屈曲氷流徐。故鄕回望千山外。信馬閑思十載初。幾把郵亭供鼾睡。乾坤眞箇一籧廬。</text>
<title>佐贊驛</title>,<text>佐贊東邊僧寶西。漫漫大野天爲低。斷蓬隨風去不息。客子信命行都迷。半世雕蟲壯夫恥。擧家食粥驕兒啼。如今身事更堪說。獨倚古驛扶枯藜。</text>
<title>樂生道中</title>,<text>天機流衮衮。春色印淸川。長被物驅役。不爲時所憐。十年都付命。一飽亦關天。妻妹今何許。靑山南極連。</text>
<title>寓舍書事</title>,<text>憶昨來途正風雪。長安城中花已落。病臥南街門巷深。車馬何曾扣寂寞。篋中篇章尋舊草。夢裏江山許幽討。時能往來同此懷。世上無如東里老。望吏頭搶地。看雲雁拂天。聲喧瓦屋雨。色映市樓煙。結網蛛絲遠。衝風燕子偏。南山晩未霽。不肯爲人姸。</text>
<title>送兄</title>,<text>今日兄行弟獨留。更將枯眼淚橫流。遄歸慰謁先墳下。有命丁寧莫我憂。壯士何曾庇女子。艱難不父愧兒曹。知兄到日爭來問。莫說吾今已二毛。</text>
<title>與希剛</title>,<text>魂驚柏府琅璫響。夢落滄洲春事幽。聖代卽今開網面。孤臣未必白烏頭。千秋不改南山色。日日樓中共約幽。何日更尋南去路。行廚一笑薦貓頭。</text>
<title>兔棧</title>,<text>直下都無地。回看近有天。人行半空上。魂失畏途邊。造物功雖大。浮生命可憐。險巇俄歷盡。平地意茫然。身世今如此。飄飄未定居。江山應笑我。榮辱不關渠。顧影形難正。臨流鬢更疏。陶然一杯酒。天地認蘧廬。</text>
<title>寄叔達</title>,<text>重到鄕村事事幽。園林葉暗水爭流。何因一見岐洲子。湔洗紅塵十載愁。</text>
<title>復用前韻</title>,<text>身閑心遠地常幽。雲白山靑江自流。難把尊前一頭地。更酬人世百年愁。詩盟十載共期幽。到處相逢是我流。邂逅村廬無可語。梁間雙燕替人愁。</text>
<title>商山</title>,<text>晩日雲端隱。遙山句裏靑。朝來偶成出。驢背寄衰形。野水人秧稻。淸風客解酲。忽看雙白鷺。相對立竛竮。柹葉含風晩。槐陰覆地靑。僮迎問何適。犬吠駭羸形。世味曾嘗膽。殘生類病酲。還思棲息地。藜杖寄竛竮。</text>
<title>用杜牧韻。贈聃弟。</title>,<text>憶昔西行首更東。雲山千疊意無窮。相隨有弟心如鐵。去路仍愁雨打風。衰鬢只今無可白。韶顏還喜尙能紅。平生情義愈同氣。擬置機雲軾轍中。</text>
<title>山徑吟</title>,<text>驢背歸來山徑微。松間蒼霧晩霏霏。此生安用鴟夷子。欲製山中薜荔衣。山徑行穿翠密歸。孤村燈火遠明微。夜來更聽淋浪響。起看前江半入扉。</text>
<title>贈弟妹</title>,<text>一家幾兄弟。聲譽各多聞。誰辦東征賦。憐君解綴文。適人人卽逝。依舅舅旋亡。天下寧有此。人間徒自傷。門戶今何有。吾生不自知。丘墳萬里隔。涕淚百年思。眼前五男女。平生恩愛均。尤憐少兒子。學語兩眉新。甚愧伯鸞婦。十年同食貧。分離在千里。白首盡沾巾。</text>
<title>偶念坡集中關字韻詩。意忽有所會。仍步其韻賦之。</title>,<text>想見眉山謫仙客。平生懷抱少機關。十年鬢髮儋州夢。一笑煙霞廬阜間。出處向來非我力。勝緣前世在名山。林婆翟叟眞聊爾。坐看孤村獨鳥還。</text>
<title>南海。寄舍弟公佐。</title>,<text>生世偶兄弟。謫居還一方。因緣疑已了。聲問忽相望。秋冷魚龍伏。天空島嶼長。何因一帆力。瞑目墮君傍。</text>
<title>南海寓舍後。有竹林。書竹葉。</title>,<text>森碧琅玕蔭日淸。岸巾舒嘯獨閑行。烹煎纔罷吟哦進。牙頰淸風一味生。</text>
<title>聞笛有感</title>,<text>向晩何人橫短笛。胡床三弄有餘淸。如何一曲雲間調。說盡愁人萬里情。</text>
<title>贈友人四絶</title>,<text>金吾一百三十日。吾鬢已白君幾何。想見還家兒女喜。相看不睡落燈花。半世追隨蠅附驥。百年諧笑客初筵。東方未白先分散。霜霰交飛失撲緣。人言四海皆兄弟。何況情親十載前。靑眼難期他日會。白頭空逬淚如泉。枕上榮華一欠伸。區區只患百年身。生涯不辦一丘費。文字須看萬古春。</text>
<title>星山道中</title>,<text>煙雲漠漠政愁予。春色遙連瘴海墟。弟妹分離纔昨日。江山迢遞隔吾廬。愧非聖者棲棲甚。終付天公事事虛。委轡溪邊聽溪水。偶然思我十年初。</text>
<title>固城道中</title>,<text>海山無日不春風。躑躅花開瘴霧中。匹馬凌兢逢暮雨。數行咿軋伴歸鴻。壺頭始悟嗟何晩。海上無人識此翁。竟夜不眠聞點滴。明朝應遣鬢如蓬。</text>
<title>初到巨濟。寄眞擇兩君。</title>,<text>十年高轡竝天衢。萬里南遷又一途。海上▒荒要料理。人間羝乳亦須臾。好收橡子充山釀。喜見蠻魚入海廚。只恨鷄豚妨作社。花前濁酒阻相呼。</text>
<title>雨後步出溪上。見梅折回。揷甁。寄眞擇。</title>,<text>昨夜南溪風雨惡。朝來轟雷撼破屋。病夫出門無與適。忽見臨水數枝雪。被惱顚狂折得回。喚取小甁安標格。才盡吟哦殊未工。把翫思逢謫仙客。</text>
<title>固城道中有感</title>,<text>牙旗玉節照靑春。遷客南行兩鬢新。更有道邊帷幕處。吹簫擊鼓祭何神。霏霏細雨燒痕靑。十里長程取次經。漸入海山風景異。天連雲水共冥冥。</text>
<title>春晩賦梅</title>,<text>零落梅花貌枯槁。山茶桃杏管春風。物無姸醜隨時好。千態終須付化工。梅花縱老風流在。擧世爭如半面粧。恨我南遷來較晩。臨風三嘆馨香。</text>
<title>春日書事</title>,<text>北雁看歸盡。南囚只自留。昏昏長似醉。踽踽不成遊。永日花搖眼。中霄浪打頭。吾今坐自累。十口更深憂。昨日礎微潤。平明雨正酣。輕雷花外殷。去鳥霧邊貪。望遠峯遮眼。懷人草似藍。故鄕今日意。應念瘴江南。</text>
<title>次舍弟公佐韻</title>,<text>已覺紅英少。行催白髮稠。年光與人事。回首一搔頭。故鄕空夢寐。海縣■艱虞。千里音書斷。三年弔影孤。草向他方綠。愁從兩鬢生。今朝惠連句。吟詠更多情。附公佐詩落枕溪聲急。擺窓花影稠。夢回仍不寐。殘月海東頭。魑魅年年押。蠻荊事事虞。地蒸陰氣泄。天遠一身孤。病與身危極。愁兼鬢雪生。煙花三月暮。風雨兩鄕情。</text>
<title>賦梅花桃花同揷一甁</title>,<text>物忌太皎潔。瓦礫數能全。此兄氷雪姿。耿介得之天。相逢瘴霧鄕。迎我輒粲然。怳如平生歡。挹袂拍其肩。憐兄太孤僨。紅裙配嬋姸。今朝殊綽虐。顏色不如前。向來鐵石心。恥隨尤物遷。嘗聞士師和。不類伯夷偏。怡然裸裎側。未浼於吾賢。兄雖自皓皓。此物方登筵。且可混光塵。以取時世憐。吾言眞可否。嘆息淚如湔。</text>
<title>三月三日。強哉昆季來訪。次前輩韻。</title>,<text>昔人羸病已難堪。況我飄零嶺海南。佳節重逢懷抱異。悄無杯酒客來三。</text>
<title>望卿</title>,<text>紅殘綠暗春歸後。身病時艱萬事餘。已是望卿愁目極。更須遮眼用詩書。</text>
<title>暮春十二日。大雷雨以風。</title>,<text>中天有聲劃如裂。倒海摧山勢莫當。自笑平生誇膽氣。卒然投卷繞繩床。萬嶺長松翠蛟舞。千尋遙海白雲飜。此間更着吾今嘯。方丈崑崙不足掀。</text>
<title>寄諸兄弟</title>,<text>曉窓花霧落凄凄。短夢還家一半迷。剩喜天涯得兄弟。還愁巷里隔東西。十年湯鼎病攻中。京洛春光到眼空。流落天涯更無賴。滿城花盡一番風。</text>
<title>復用前韻。寄美佐求和。</title>,<text>海山三月却凄凄。病裏仍添客意迷。閉戶春風花落盡。臥聞車馬度東西。何曾雲夢芥胸中。日出天高見海空。晝永茅簷無客到。眼明棠棣倚春風。</text>
<title>復次韻寄公佐</title>,<text>宣尼有筏浮于海。姬聖爲車指不迷。不識世間岐路許。回頭看北却成西。百歲紛紛擾擾中。誰將眼力照皆空。鷃籬莫要尋常內。鵬翼終須九萬風。</text>
<title>強哉來訪。話了漫書。</title>,<text>羈旅俱懷萬斛愁。過逢猶喜是吾流。非詩窮我天窮我。歲晩還能此事不。溪鳥聲中思益悽。還家十夢九全迷。故園正在靑山北。老眼長隨白日西。</text>
<title>次強哉韻</title>,<text>蔥蔥新綠暗池塘。春晩衣裘更覺涼。邂逅忽忘身萬里。新詩觸撥滿懷香。</text>
<title>暮坐寄公碩</title>,<text>無端成坐久。雙淚自霑襟。人事有今昔。客懷隨淺深。爭枝棲鳥定。含暝老松吟。獨抱無絃曲。須君和俚音。</text>
<title>春日卽事</title>,<text>酒餘昨醉昏昏臥。愁逐今朝種種生。一榻淸風橫兩膝。黃鸝何許兩三聲。南隣粉蝶太顚狂。團上風前百尺強。得意世間無巨細。江湖安得便相忘。</text>
<title>謫中</title>,<text>母兮兒不寒。母兮兒不飢。生子乃女慶。反爾遺汝悲。孰云積善家。無妄禍更奇。三載痛荼毒。百口生瘡痍。安危或未料。甘旨詎可期。今春永嘉別。天老亦應知。母扶子未去。簡書更催遲。忍愛棄如讎。道路皆涕洟。淸霜白晝下。碧草成黃萎。一落彈丸地。鯨濤日渺瀰。沈憂目月遷。秋風蒲柳衰。蒲柳何蕭蕭。亦恐傷葛藟。矯首望東北。白雲■天涯。愁魂屢驚轉。正是嚙指時。海沙不足算。海波無定姿。匪兕我爲柙。匪虎我爲縻。天道或好還。慷慨歌此辭。</text>
<title>次擇之韻</title>,<text>誰將弱力纜風船。出處元知更繫天。送盡靑雲諸舊伴。甘從白首臥南遷。愁添病骨稜稜瘦。思與遊絲一一纏。千里不迷關塞路。夢中來往亦依然。生涯兀兀慣乘船。湖海三年有老天。百巧千窮渾得暮。聽鷄抹馬累驚遷。一生已被虛名誤。作客仍爲末疾纏。世事只堪供隱几。松聲和夢更翛然。附公佐詩心似風濤不繫船。眼昏花柳媚春天。畏人甘作龜成縮。話舊偏驚歲屢遷。萬里思歸頭欲白。三年爲客病仍纏。洛濱松柏今依舊。一夜傷神夢鬱然。</text>
<title>寄山陰魚子游</title>,<text>生世俱如寄。情親更可憐。何時千里面。剩話十年前。陶謝同時幸。風流敢作先。從君付茲事。窮病日蕭然。今日山陰守。前身王會稽。毫端回造化。鞋底着山谿。邂逅頻先約。過逢恐後迷。遙知拄笏處。依舊暮雲低。</text>
<title>擇之寄詩。因書懷。</title>,<text>萬里長尋夢。三旬一破眠。■■有今日。不敢計明年。藥裹還憎積。詩筒不■■。今朝烏鵲喜。佳句忽來傳。附擇之詩數君無病炙。吾子抱憂眠。誰更尋衰老。還如隔歲年。鷄龍山月近。高截嶺雲連。飡飯今佳否。憑詩子細傳。</text>
<title>寄擇之</title>,<text>丘山九仞力。溝澮一朝盈。遇敵雖當勇。藏鋒敢試輕。奇勳付公等。虛譽忝吾生。剩待蛇妖滅。重煩牧叟評。海邊天遠近。客裏月虧盈。人事豈難識。吾生本自輕。思鄕更無益。白髮只催生。隴上千年柏。還須日對評。附擇之詩吾窮亦何恨。珠玉眼前盈。氣挾雨雷壯。力排山嶽輕。斯文知未喪。天道自相生。白傅才超世。猶須老嫗評。</text>
<title>寄公碩</title>,<text>偶閱后山集。見其示子詩。可謂異世同懷。三嘆之餘。步韻錄呈。想君亦有此念也。送爺渠未知。別汝吾已忍。常疑在懷抱。口語心不省。陳三固剛腸。詩句雜悲哂。乃知天性均。今古寢未穩。</text>
<title>次擇之韻</title>,<text>自惜中年多臥病。誰憐今日更飄蓬。世間得失終安在。海外詩篇漸覺工。東門老圃尫羸甚。甑岳先生心事幽。挾策讀書閑處適。無機抱甕困來休。陶潛未必眞耽酒。自是尊前不着愁。笑我醉醒醒復醉。日高三丈試扶頭。身沐淸都雨露邊。今年還上過江船。生涯已付鴟夷子。更向山中酌細泉。人物追還三代餘。文章羞比樂天如。題詩也被貧無紙。盡向山中石上書。一讀諸君溪上作。文章有價自難低。須防名字人間落。不要尋常葉上題。</text>
<title>與擇之同賦。復用前韻。</title>,<text>南來無長物。囊篋以詩盈。吾道元今古。斯文豈重輕。聊爲寫漫興。未必自前生。請益從今始。須君極口評。</text>
<title>夜坐有懷。示擇之。</title>,<text>獨坐茅簷下。蒼茫夜氣存。蟲聲連遠巷。月影半荒園。滴露光梔葉。孤螢翳菜根。三韓方丈外。亦有客愁村。</text>
<title>寄擇之</title>,<text>茅簷蒸暑臥昏昏。忽有奴星來扣門。出岫閑雲還自卷。憑君莫作世情論。</text>
<title>逢故人卽事</title>,<text>江山風雨數椽廬。萬里飄飄未定居。邂逅故人拚一笑。尊空無婦更謀諸。</text>
<title>次強哉韻</title>,<text>地濕元多雨。山高更積風。長空愁退鷁。古木竄乖龍。破傘渾無用。新簷却有功。今朝烏竹枚。還倚白頭翁。昨朝始晴。故未句云。淫淋兼抱病。天豈使吾窮。不火蛙生竈。如聾席簸風。渾疑浮海上。眞似在舟中。浩蕩仍飢甚。沙鷗與我同。區中長恨隘。此地況爲囚。蛇見雙頭怪。鵬飛六月休。獨醒應被笑。一飽可無謀。外患來相逼。先賢有不憂。拙和欲寄呈。因無僕未果。幸勿以逋慢罪之。兼簡子伯先生，元叔，子善僉位。</text>
<title>次金從事韻</title>,<text>惠詩。更有以發人之思者。復此再賡。深泥滑滑渾西東。蛇影還愁壁上弓。臥閱光陰詩卷裏。天催生物雨聲中。稀疏短髮巾爲障。明暗孤燈竹作籠。萬事心空猶有累。淸尊常欲可人同。析木之南弱水東。扶桑何處掛長弓。未能蟬蛻塵埃外。且可神奇臭腐中。骨朽前人餘事業。眼看時輩半樊籠。蟪蛄豈識風霜苦。此意聊持我輩同。</text>
<title>次子眞韻</title>,<text>卅首新詩一段淸。沈吟欲和費霜莖。却將天上裁雲手。更向蠻江賦晩晴。嶺嶠嵯峨江海深。只容鄕社夢中尋。覺來默默成癡坐。倏忽歸雲帽遠岑。天敎山海畫圖開。更着遙帆過鳥催。報道此間消幾屐。忘機時有白鷗來。山林落落蔭長松。深處秪應鹿養茸。策杖幽尋忘遠近。歸來雲巘只重重。數家松竹自成村。不用桃花更問源。日暮相隨天有月。詩成來過客敲門。經春閉戶蝨生氈。夢絶蒼波白鳥邊。今日偶牽幽興去。相隨直過橘洲前。浮生未可卜陰晴。敢向君平問死生。箇裏行藏無一物。夕陽虛室■來明。枯淡平生不習紈。文章縮手卷波瀾。今朝佳句吟哦久。承取三危口裏溥。少枉何須更着繩。摩挲元是愛無稜。隨行未用勤摸捉。亦任風雲變化騰。從君剩欲鼓峨洋。裹飯無人問子桑。詩報舊逋還自笑。却忘身世在蠻鄕。</text>
<title>寄魚子游</title>,<text>六年爲縣占淸幽。一鶚沖霄政九秋。相送應煩若耶叟。行裝只取五錢留。君行得意我何爲。白首南荒賦別知。因報當今渭濱叟。此生何處更淸儀。</text>
<title>得家書</title>,<text>遠鄕音書阻。秋來能幾字。昨宵燈花喜。今夕家人至。初聞遽推枕。復畏道何事。茫如鉗在口。久乃問童稚。兩地幸無恙。誰能論別離。唯憐小兒癡。不識父子類。綢繆忘再三。瘦臉泫老淚。徐徐及桑麻。存歿更隣比。听然時啓齒。默爾或酸鼻。所喜秋有穫。病妻免拾穟。薄分自流離。厚德荷天地。亦知前日禍。諒非人所致。小兒祝汝健。狂走不顚躓。大兒且勤書。愼勿浪遊戲。可念兩丱女。婉娩雙眉翠。平生最難忘。送爺不仰視。百感集胸臆。未足發一喟。聊以暢吾懷。浮雲不可寄。</text>
<title>遊柚島</title>,<text>海外還爲海外人。始知身世更無隣。逢迎魑魅新相識。邂逅江山舊見親。鞭石擬窮烏兔窟。乘槎直泛斗牛津。平生此興元非淺。不用離騷學楚臣。</text>
<title>書懷</title>,<text>茂林之下刀淵水。水上孤臺臺下魚。雙鯉不來飛雁盡。近來消息定何如。相逢到處皆新面。觸事多艱憶故鄕。何日寬恩許歸去。一竿從汝釣滄浪。風雨連朝苦不開。鄕心自與病懷催。一封書寄千行淚。獨看前村暮鳥回。</text>
<title>次佔畢齋韻。贈從弟丁彭。</title>,<text>年來世事苦紛紛。聲問東西不更聞。今日忽逢炎海上。一軒晴月破重雲。同時安敢望升堂。況又差池廿載強。白首南荒誦佳句。後生猶得挹餘芳。泚筆岩應學僧骨。紅流洞水想挼藍。逢君如與影師語。面目仍含萬嶺風。</text>
<title>贈友人</title>,<text>却憶春時別大休。天涯流落似閑遊。重逢怪我身猶在。一笑同君語不流。歲月忽驚蛇赴壑。江山何目客登樓。百憂且作三杯興。身事如今摠謬悠。</text>
<title>七夕</title>,<text>七日望江上。天津何處通。冥冥初有路。了了竟爲空。有巧那容乞。無家信得窮。神仙異塵土。歲歲渡河東。</text>
<title>贈友人</title>,<text>天涯萬里逢今夕。席上三人摠舊歡。已把白頭論久要。更回靑眼細相看。悲多易墮尊前淚。談劇頻欹醉後冠。不有吾儕餘數子。百年何地露心肝。</text>
<title>李誠之寓舍卽事</title>,<text>乘閑騎馬到君家。短笛聲中日自斜。人世悲涼十年事。一時和淚泛流霞。</text>
<title>雨夜書懷</title>,<text>羈旅仍多病。殘更睡失甜。燈花寒落燼。雨脚苦連簷。電掣天開闔。龍腥座濕霑。那堪風簸席。無乃鬼窺簾。屛翳宜安臥。雷公可少廉。鯤鵬端未運。雲日擬重瞻。書史勤收護。囊裝惜滯淹。雙眸千里遠。衰鬢百憂兼。北雁音猶阻。南冠事已厭。山長雲蔽斷。天闊浪糊黏。魑魅時時狎。窮愁日日添。窺斑雖自小。虧簣詎能恬。易失駒馳隙。祗憐鏡閉奩。乘除應有數。龜筮不勞占。已荷乾坤大。難同草芥纖。松篁期晩節。藥石喜加砭。遲暮從君去。柴荊作老潛。</text>
<title>書懷</title>,<text>昔讀囚山賦。因識謫居意。今來皆目見。連峯僅有地。潮汐納一門。人資蚌蛤利。猶勝柳柳州。蝦蟆謾多嗜。因病臥經旬。忽出爲人事。放目尋丈內。千里安能致。鬱鬱柚島孤。沈沈水府異。想像千丈下。應有蛟龍睡。有懷空自奇。無酒不能醉。誰將駒隙身。永此吟憔悴。浪詠前人篇。事非前人比。</text>
<title>次實而寄韻</title>,<text>帝里春光似海寬。玉堂渾在五雲端。聯鏕下直天街正。歸舍何曾寢席安。析木扶桑共一家。怪吾雙鬢日皤皤。嶺南文字千年事。阿弟期君作老坡。本稱東坡嶺外文字。吾故誤耳。滄波元不辨孤城。鸎至難逢故友伻。萬里相存無此弟。百年能愛有斯兄。</text>
<title>次東坡韻</title>,<text>千古華亭積淚痕。扁舟歸夢繫蓬根。更吟蘇子江南句。似我平生嶺外村。世路何曾有險夷。山林廊廟本殊姿。九衢幾見朱輪覆。始賦山中舊桂枝。</text>
<title>復用寄擇之韻</title>,<text>梅雨三朝■。蛙聲兩井盈。舊來人不到。新寄句還輕。兩美成行入。淸風滿坐生。殷勤籜龍子。更致一時評。</text>
<title>次舍弟公佐韻</title>,<text>黃梅時節雨昏昏。連日和風似瀉盆。蝸字縱橫書古壁。鳩聲南北喚孤村。病隨謫至身難健。事與雲歸夢裏論。此恨古來誰不有。天涯今日倍銷魂。薄暮微風弄袖生。呼雲嘯雨欲深更。門前岑寂村尨臥。沙上驚飛海鳥鳴。酌酒勿憂坤軸折。洗塵要使浪波傾。朝來奇事還堪詑。錯落珠璣駭眼明。</text>
<title>別魚子游</title>,<text>烏壤驛中先報信。鷄籠山下卽相逢。古憐萍水他鄕會。今喜華夷一席同。數杯已醉吾衰矣。千語難窮子壯哉。榮悴東西還異路。更將懷抱幾時開。匆匆未可留歸騎。兀兀頻傾醉後觴。丹詔徵黃知有日。海邊須記白頭郞。</text>
<title>從弟丁彭尋謫中。書懷戲公碩。</title>,<text>有弟有弟長相思。忽此邂逅天一角。連床一夜未盡懷。只被惡客縻咫尺。尊中歡伯德有餘。溢而及亂君自絶。速開後閤放窮賓。得意何須尊蟻綠。天之於物皆有與。或與之爪不與角。金君自稱江海客。長髥不見身九尺。亦如山鷄自愛影。時扷一毛驚欲絶。今日幸不逢故人。得意想盡尊中綠。</text>
<title>贈友人</title>,<text>平生懷我友。今日事難雙。依稀故人面。竹影滿西窓。病裏頭催白。燈前影對雙。驚殘萬里夢。潮響落虛窓。看君妙年士。才氣亦無雙。時能問奇字。載酒扣幽窓。天末秋風起。雲間鴻雁雙。那堪逐臣思。聞向讀書窓。</text>
<title>贈友人 失其名</title>,<text>海上群山了了分。秋風歸思見新文。已爲綠蟻尊前地。莫遣中秋月掩雲。醉睡聊須從帽墮。高談不可使人聞。相逢休怪相留苦。十載交遊只有君。</text>
<title>寄魚子游</title>,<text>芒鞋初踏山陰路。山色溪聲已十分。更問今誰佩斗印。籠鵝晉室右將軍。憶昔同爲香案吏。碧琳腴賜玉皇前。飄零未奏三千牘。揮洒須君二萬牋。</text>
<title>次友人韻</title>,<text>前洲不覺晩潮生。白鳥飛來靑眼迎。興罷歸來人不識。柴門三五帶疏星。海浦長愁風浪生。蠻商蜒戶慣逢迎。只今臺閣森奎璧。誰記江湖處士星。萍蓬萬里可憐生。猶被名賢倒屣迎。敢向龍門題鳳字。卽看南斗避文星。閉戶春風大瘦生。出門魑魅怕相迎。晩來偶向華軒醉。風雨歸途鎖月星。</text>
<title>寄擇之</title>,<text>吾友李擇之。淸明河漢瀉。謫居得逍遙。無事度春夏。相期九萬里。泠然何足假。■今從之遊。亦學莊生者。白雲本無心。愛伴幽人宿。淸溪去不留。或爲閑者畜。曖靆非爲姿。迅駛亦非促。入洞聽笙磬。世間無此曲。松柏知歲寒。寂寞宣尼後。賞音實難遇。桃李因雜糅。主人嗜好異。千年時一有。高亭有時摧。名與天地久。世人方附熱。吾子猶守冷。白酒山中醉。日午未蘇醒。一勺萬慮淸。蔗漿焉可竝。從今至味存。客來莫懷茗。涓涓強爲池。纖纖強爲竹。圭人更多事。益以仙苗綠。游魚自有樂。醉石元無足。只恐來礪角。村童莫放犢。萬里竄炎海。唯喜識此君。家家門可款。處處屯蒼雲。我於李君處。往輒忘日曛。最愛新月上。涼影看紛紛。謫仙遊廬山。名與瀑布垂。境亦因人勝。而今還在茲。羸病乏氣力。終年未嘗窺。安得乘秋風。一見傳其奇。</text>
<title>寄擇之</title>,<text>我與擇之別。相逢動一月。山溪不勞厲。蟻垤非難越。實爲窮病欺。自與人事絶。數日秋氣佳。洒然醒羸骨。忽懷空谷人。采葛詠城闕。出門望東南。已覺風巾襪。披榛尋小逕。十里忘飢渴。徑造扣荊門。門前眠老卒。喜君尙無恙。幸我亦偸活。論今多失色。話舊頻蹙頞。俄頃隴西公。鳴騶入林樾。況有鷄林子。疏髥更超逸。相携穿翠密。古洞得幽豁。仰看佳木稠。俯聽流泉聒。因危累成砌。經夏蒼苔滑。山禽毛羽怪。過溪音淸切。和之以長歌。餘響振木末。可憐九死地。得歡聊放達。有形會有盡。無形者難竭。此地有時廢。茲遊亦易失。所恃千載後。自有不可沒。何須鐫翠壁。名字記某乙。</text>
<title>寄擇之</title>,<text>不見甑山子。窓戶忽已涼。君羊肥幾何。我圃日以荒。園荒尙可理。奈此醫膏肓。三歲不可忍。八年誰能當。對食輒愁思。有時吐滿床。精神又惝怳。行坐常若忘。元氣日銷鑠。槁木凜將僵。隣里跡如掃。況懷尋僻坊。頗聞紫騮駒。東西恣飛揚。胡然不入我。思之却望洋。折簡將厚責。玄穎呼在傍。長鬚忽闖然。古字仍疏行。欣然復慰思。病十九已亡。出門送長鬚。海拍靑山長。</text>
<title>次公碩巢燕韻</title>,<text>造物應無盡。有生會有窮。百年俱是客。十口更爲功。暫住仍懷惠。歸心每覺悤。炎涼浮世理。愧我不能同。</text>
<title>贈巨濟儒李鶚</title>,<text>海外無雙李秀才。聞名不見已眉開。相逢京洛塵埃底。一笑寒梅雪裏催。窮病何須更說才。天涯聊喜笑談開。還嫌杯酒悤悤散。不爲天邊暮雨催。</text>
<title>謝人惠櫻桃</title>,<text>羸臥間。承惠櫻桃。爲是南來新見。欣喜之餘。悲感亦至。奉呈二絶示意。入眼驪珠箇箇團。得時何必薦瑛盤。更吟老子嘗新句。誰見談天舌本乾。憶親先子敬曾先。海到茲辰薦廟前。今日無人擧前事。只緣吾輩罪通天。</text>
<title>感懷示同寓</title>,<text>昔我降命初。其年歲在蛇。窮陰閉群龍。氷雪仍藏遮。我生豈非天。此厄無如何。雷雨逼春序。天機行自譁。金鷄向日鳴。鼕鼕街鼓撾。銀幡歸幾鬢。獵獵風中斜。新年物意王。顧我猶蹉跎。惟將冷淡語。聊與同舍誇。</text>
<title>寄友</title>,<text>病臥秋風徹骨淸。殊方落日故鄕情。二愁已是添雙鬢。莫報雲邊鴻雁聲。呻吟中有懷吐。向資一哂。且望臨話。</text>
<title>丙寅秋。被放將發。寄君美兄。兼呈僉侍。</title>,<text>三年滄海哭龍荒。吾四人存但未亡。今日實蒙天借力。家山咫尺奉玄堂。分明日下是長安。羸病無心更據鞍。因怪山鳩多事在。陰晴強報不能閑。</text>
<title>過高靈</title>,<text>百年城社消磨後。一片江山戰伐餘。蝸角兩雄誰勝負。兔謀三窟竟空虛。秋風野水閑浮鴨。過客詩篇獨跨驢。安得一尊澆往事。醉憑天地作籧廬。高靈。卽古之古靈伽倻。亦一小國也。五伽倻之一也。秋風匹馬。自南而來。過是邑。徘徊瞻眺。表裏江山。慨然有千萬古不盡之想。欲徑投村舍。沽酒痛飮。以盪滌芥蔕。則土俗不解賣酒。馬上長吟。不覺成一長律也。</text>
<title>挽權監司柱</title>,<text>先子於公最見親。相知不獨爲連姻。百年俱作終天恨。萬里同歸未死人。貫土已看成吉宅。脫驂誰復致靈輴。空將此日千行淚。洒向南塵更北塵。禍起初無朕。臨時似發機。更堪前日事。已復逐雲飛。泉下難消恨。人間誰與歸。無辭可銘德。有淚獨沾衣。我豈知公者。登門自幼年。璠璵宜廟器。臺閣合儒仙。偶値艱難際。初行湖海邊。卽今那可說。更作哭公篇。</text>
<title>寄述之城主</title>,<text>嶺海三年竄逐歸。形容變盡鬢毛稀。無端又踏京華路。愁見塵埃傍馬飛。龍沙北望三千里。函谷西歸百二重。兩地一身頭盡白。麥舟深欲借於公。</text>
<title>叔達寄詩兩律。韻格甚高。誠可喜也。連醉昏睡中。強爲效嚬。</title>,<text>山翠尊中落。江濤枕上舂。誰能捨幽事。更作逐飄蓬。病眼羞塵起。啼猿怨帳空。明時多士在。寧欠一疏翁。禍患庸非命。功名亦在天。勞生敢馳外。適意貴當前。雖乏封侯骨。猶存負郭田。山林不相待。早要惜流年。</text>
<title>寄君美兄</title>,<text>不到錢村里。于今兩浹旬。新巢皆乳燕。稚竹已過人。歲月俄遷變。人情有故新。呼兒撿書帙。更遣問東隣。半世爲儒得腐名。城東不逐少年行。如今臥病尤無力。走馬呼鷹付我兄。</text>
<title>呈君美兄</title>,<text>昨見平仲簡。復一駭焉。柰何。今因百同之還。漫書短篇以呈。幸勿草草看過。庶有補矣。曾參亦有投杼母。魏王篋中盈謗書。以愛惑聰容或然。智能知之終自如。灰燼之中有伏焰。奇貨滿前誰可居。丈夫置身貴自擇。杜門讀書非策歟。</text>
<title>將歸京。寄叔達。</title>,<text>餘生仍臥病。準擬此江村。斯世不相放。吾私未敢論。狂奴猶故態。野鶴豈乘軒。古有贈馬策。須君寵一言。</text>
<title>賦堂前新竹</title>,<text>憶我前日來見之。堂下地上初繭栗。曾幾何時突而變。一一皆抱凌雲節。甲刃何須十萬夫。淝水五千終奇烈。養之則當塞天地。強項歲晩難摧折。世上小兒不解事。燒煮斬伐俱不恤。我今藩籬謹防繕。庶爲此君冤一雪。</text>
<title>偶興。次公碩浪仙。</title>,<text>江山似有三生契。塵土都無一日親。鞿勒野猿終不近。不如閑作百年身。懸板則以都爲初</text>
<title>友人寄詩。次以復之。</title>,<text>束薪論匹帛。佳句慰長飢。盥手方開讀。呼兒試晩炊。晴雲閑出嶺。流水細通池。病臥空懷勝。還堪日暮時。</text>
<title>挽妻父母</title>,<text>早作丈人屋上烏。只今鏡中雙鬢疏。平生恩義均骨肉。三年海外無音書。豈知凶問來相自。對獄洒涕仍霑裾。最是此生沈痛處。臥病不得隨輀車。</text>
<title>希剛先聲至。佇待不來。以詩迎於中路。</title>,<text>病裏聞君至。悠然興復長。挑燈自無寐。何處臾爲忙。共脫風波地。先還桑柘鄕。功名付君輩。早已鬢蒼浪。北風振古木。歲暮自多悲。剩覺乾坤闊。那堪消息遲。多憂已成老。嬰病更何思。準擬相逢處。須君此抱知。</text>
<title>謝人惠櫻桃時菜</title>,<text>驪珠▣皪染流霞。來自山陽處士家。一枕西窓朝睡破。不因春茗亦降魔。物因有用成▣醘。嗜自多私異苦甜。誰使先生蔥韭業。多般珍味一時兼。</text>
<title>江上卽事</title>,<text>江湖如此欲何之。魚鳥逢迎是舊知。只被一生名字誤。紅塵催喚不容遲。茂林脩竹山陰縣。此地還須鵝一群。山水偶同人物異。滿川鷗鷺自成文。</text>
<title>呈君美兄</title>,<text>追思近日之會。兼述寸懷。以似■■。情裏那知醉。杯中豈有蛇。連朝裹頭臥。還憶故人何。茅屋深宜夏。淸江可愈痾。誰將衰老態。復作犯塵沙。</text>
<title>有感書懷寄友</title>,<text>昔與群賢共洛中。春風談笑吐長虹。只今病與窮爲祟。閉戶眞成一老翁。而今出處已相疏。後日懸知更不如。豈爲秋風起歸興。病身自合臥田廬。</text>
<title>七夕次友人韻</title>,<text>萬里西風一葉初。涼生庭院雨疏疏。謾傳織女能成錦。眞有牽牛不服車。名字偶同人世事。神仙亦出怪談餘。不如且酌尊中酒。澆我平生腹裏書。用古人七日晒腹中書意</text>
<title>寄沈貞之</title>,<text>門外花川宅。城中直講家。儒官今似古。勳第儉猶奢。厚味頻蒙饋。空盤幾見嗟。靑雲餘萬里。不爲後來遮。</text>
<title>見家書書懷</title>,<text>別來三月半。始得一封書。丘壟猶前日。妻孥且舊居。誰能謀片石。未敢嘆吾廬。幾日南飛雁。相隨過嶺墟。</text>
<title>詠人別妓</title>,<text>言極情多淚不流。今宵衾枕更誰儔。只應一味相思夢。不隔關河萬里秋。</text>
<title>寄忠州金牧使</title>,<text>追記前日事。繾綣實難忘也。聊用拙句。以寓鄙懷。大府從來受大才。似聞遊刃極恢恢。却嫌後閤窮賓走。更遣淸江畫舸開。縱病豈無情復動。臨行猶着句相催。追思佳會何時續。要待秋風一雁回。</text>
<title>挽敬夫妻氏詞</title>,<text>夫婦三年別。炎荒萬里回。初乾兩眼淚。遽有一朝災。大事終誰免。靑春最可哀。平生伯鸞志。肝膽想崩摧。遇否終成泰。斯言或未然。三年閨裏月。萬里甕中天。豈意生還地。旋看傷往篇。聊困君子慟。更覺室人賢。</text>
<title>寄人</title>,<text>三年萬里別。一笑兩衰翁。相遇亦何語。有懷秪自通。東西分巷里。風雨更冥濛。徙倚前楹下。長吟望碧峯。</text>
<title>理之臨行求詩。寄贈一首。</title>,<text>悤悤車馬間。逢別意何闌。想像今朝發。淹留幾日還。蟠根知器利。遇事要心閑。有淚憑君寄。新墳託故山。</text>
<title>子伯先君挽詞</title>,<text>後生苦晩空追慕。先輩云亡只典刑。下邑至今歌惠政。鴒原相繼表明廷。蓋棺不意前時事。執紼難隨故里經。忠孝一門當不朽。諛辭何用寫碑銘。</text>
<title>子伯母夫人挽</title>,<text>夫人積慶自閨闈。五色聯翩四鳳飛。一一共稱毛骨異。煌煌曾接羽儀輝。三年流落兒懷母。萬里艱難謫喜歸。勤苦未酬烏鳥志。篋中寧忍舊縫衣。</text>
<title>寄在鄕昆弟</title>,<text>離鄕一月似三秋。騎馬歸來每作愁。丘壟草荒無片石。江湖秋到有雙鷗。病身乞邑眞良計。尸祿無庸亦足羞。題罷一封書寄了。蕭蕭素髮欲渾頭。</text>
<title>寓興</title>,<text>黃槐白鳥眼中句。小閣淸風蘋末涼。林下何須求靜適。世間元自不奔忙。</text>
<title>看雲</title>,<text>暑退涼生積雨晴。一軒欹枕看雲輕。東西倏忽元無繫。惹起江湖萬里情。</text>
<title>七月晦日。獨遊南山。復用前韻</title>,<text>憑危踏險爲新晴。隨意東西步履輕。咫尺曾爲萬里遠。衰遲還復少年情。</text>
<title>藏義洞卽事</title>,<text>出郭山行細路斜。忽驚流水洞門呀。羞將十載紅塵脚。重着芒鞋踏古槎。</text>
<title>偶吟</title>,<text>十年憂患怪相仍。便欲逃名一衲僧。永向山林安井臼。夜深勤上一龕燈。早歲功名常苦遲。誰知老去噬臍時。從來身世鴻毛似。更被傍人極口吹。閉門多是厭紛紜。自愛伭窓映日溫。流浪此生隨坎止。人間底處有田園。</text>
