<title>奉和朴君文若 經一 見贈韻</title>,<text>莫恨靑年學問遲。自今勉力詎無知。君如有意遵斯道。發軔脩途可及時。</text>
<title>盆梅</title>,<text>誰把孤山種。粧成臘月春。箇中淸興味。領得也無人。</text>
<title>江村偶吟</title>,<text>桂月吟邊色。松風譜外琴。江湖春萬里。鷗鷺作知音。</text>
<title>題廣濟巖</title>,<text>廣濟巖前路。滄江落日秋。苔花封古石。何處訪仙遊。</text>
<title>次太守權公 郃 遊獐項洞韻 二首○幷序</title>,<text>昔明道先生之知鄠縣也。以簿書之暇。遊終南山。有詩若文。後世高其躅。至今稱道之不衰。吾太守權侯視事之明年。政通人和。鈴閣多閒。與邑之數三子。約遊於方丈之獐項洞。洞盖南冥曺先生遊歷之處。而灌圃魚公所嘗卜居者也。奇勝幽絶。擅名南紀。世之有方外之志者。孰不願一遊。而朝市眷戀。雲霞懸漠。岷嶺之想徒勤。而仇池之夢已罷者。皆是夫。天地之秘藏。靈眞之窟宅。豈人人所能窺哉。今我侯脫沒馬之風塵。作物外之淸遊。竆深極幽。歷險履艱。飫觀雲山。樂遂素志。則其踈雅自適之趣。豈滔滔凡流者比。不佞絓碍冗病。雖不獲從遊。得見侯遊山詩二絶。多其思致淸絶。謹敢扳和。以致欽艶之意。五馬尋眞日。靑山幾許深。應知雲沒裏。踈磬落層岑。石磴懸崖路轉危。吟筇蠟屐步遅遲。遙知月吐雲開處。幾費君侯錦繡辭。</text>
<title>偶吟</title>,<text>四月桑麻雨。桑麻日以長。近覺生涯富。高歌卧夕陽。</text>
<title>遊獐項洞九咏</title>,<text>石南次金大集 聖運 韻日暮春山路。烟霞望裏奇。行尋小徑去。正値落花時。又次金大集躑躅花韻吟鞭遙向白雲行。一朶殘花石罅明。這裏風光看不盡。却嫌暝色樹中生。獐項洞探眞行色上山腰。物外奇觀處處饒。綠樹陰中紅影嫩。白雲堆裏翠光搖。溪噴玉瀨奔千壑。烟擁瓊岑接九霄。閒興浩然收不得。風光爭似武陵橋。獐項洞松下丹崖翠壁上。松影自婆娑。佇立竆遐矚。韶光此地多。大源庵物外探眞客。行尋一逕幽。波光含翠岳。花色暎滄洲。鶴舞千年樹。烟飛百尺樓。藤陰古亭上。消盡世間愁。降仙樓。次李士重 佖 觀月韻。二首霽色千峰月。雷聲萬壑流。丹丘探勝客。來倚降仙樓。白月澄虛碧。壺中別有天。列峀森靑眼。仙遊何處邊。自陳橋向德山雨後頭流勝。參差入眼明。莫言歸路遠。千里訪蓬瀛。德山洞望瀑㳍撒色千層雪。吼聲萬壑雷。踟躕久不去。世慮自然灰。</text>
<title>江村早春</title>,<text>落日江湖路。平蕪掃舊痕。烟分溪柳色。香返野梅魂。倦鳥啼寒樹。踈砧動暮村。白雲迷遠近。何處是桃源。</text>
<title>雨後登山</title>,<text>松間緩步午風輕。山雨初收夏意淸。岳色嵐光無限好。夕陽回首有餘情。</text>
<title>春曉梅月</title>,<text>入夜春山聽子規。五更欹枕夢來遲。開窓忽見庭前月。掛在梅花第一枝。</text>
<title>夏日山亭 三首</title>,<text>雨後微風納晩凉。憑軒高卧夢羲皇。覺來謾對書床坐。樹裏蟬聲報夕陽。松籟溪聲滿一堂。晩風輕颺薦新凉。門無外客心無事。閒對書床味正長。小屋荒凉鎖暮烟。病懷孤寂任悄然。無端半夜踈簷雨。覺殺幽人倦後眠。</text>
<title>秋夜</title>,<text>山空籟寂夜三更。落葉隨風作雨聲。睡起草堂開戶見。滿庭秋月正分明。</text>
<title>江村卽事</title>,<text>夕陽吟罷思無竆。萬里湖山入望中。橫笛一聲秋色晩。滿江風月付漁翁。</text>
<title>草堂卽事</title>,<text>小閣無塵晩更淸。遠山如畵淡烟橫。閑來聊倚風欞坐。聽盡踈蟬雨後聲。</text>
<title>奉呈三樂窩李丈 斗光○二首</title>,<text>一別如今二十春。烟朝月夕幾傷神。晴窓幸得承淸誨。盪盡胸中萬斛塵。朝來蟢子着人衣。驚見吾公叩我扉。掃席拂衣談未了。一筇還向北雲飛。</text>
<title>謹次林丈 東說 韻</title>,<text>斯道由來不遠人。聖賢謨訓豈欺人。能從敬字勤持養。下不失爲謹飭人。</text>
<title>奉別金伯源 淳</title>,<text>人生聚散本無期。臨別何須問後期。爲待秋風黃菊發。一樽同醉是佳期。</text>
<title>庚子夏。永嘉宗兄 翕 遊頭流訪余。搆一絶仰呈。</title>,<text>頭流萬疊無竆景。二十年前我已看。物色如今依舊否。也應輸入彩毫端。</text>
<title>德川次申上舍 命耉 韻</title>,<text>雪裏溪山策馬遲。滿腔風味有誰知。仙庄此日承淸晤。正是龍門勝賞時。</text>
<title>和河君寬夫 大觀 步申上舍韵見贈</title>,<text>志道莫歎才鈍遅。鈍遲方可學而知。若遵路脉下功力。長價遊聲會有時。</text>
<title>和李君 㭓 除夕韻</title>,<text>對話床頭僕未更。忽驚時節屬嘉平。良辰勝景眞堪樂。壁裏殘燈照夜明。</text>
<title>兒子得一犬子飼養。翌年夏以家貧食少。不能飼養。犬也猶戀主不去。夜必守柴門吠不輟。感而有作。</title>,<text>戀主深誠底事因。啣恩飼養自相親。如今輟養猶知戀。堪愧人間換面人。</text>
<title>山齋寫懷</title>,<text>誅茅結屋卧菟裘。却喜丘園勝事優。茶鼎烟收松籟寂。石床眠穩竹林幽。雲迎古逕尋山屐。月送新江訪鷺舟。多少箇中浮世樂。不妨隨處任淸遊。</text>
<title>德川書院。次申上舍 命耉 韻。</title>,<text>仁山智水秀而淸。斯道千年起後生。入德門開尋正路。洗心亭古仰高名。林泉宛帶先賢躅。絃誦微茫大雅聲。一脉淵源今欲墜。松風梧月揔含情。</text>
<title>有懷</title>,<text>如狂如醉又如癡。中夜彷徨閉戶遲。正道翻爲邪徑日。淳風變作澆醨時。挽回大計今無望。引入深山舊有期。探穴尋林從此去。白雲處處好相隨。</text>
<title>春日送友人</title>,<text>兩地相思後十載。那知重對舊知人。臨風把袖情何極。翫月傾觴興自新。嫩柳和烟踈雨夜。芳梅妬雪暖風春。仙鑣忽逐浮雲去。歎息無緣躡後塵。</text>
<title>次李白玉 如珠 見贈韻</title>,<text>雨裏離愁浩莫裁。箇中襟袍向誰開。贈言驚却珠璣錯。欲和陽春愧不才。</text>
<title>葛庵先生挽</title>,<text>箕疇世遠兮。道喪言湮。孰爲先覺兮。啓牖吾人。天生夫子兮。奮起南服。沿流泝源兮。旁搜正脉。學成敬義兮。功盡精一。神光內腴兮。英華外發。春融秋肅兮。淵澄岳峙。道紹陶山兮。識迢百氏。布帛之文兮。菽粟之味。擧世齊𥌒兮。孰識其貴。塞北湖南兮。漂淪七蓂。蒙霈言歸兮。彼錦之陽。水鏡山屛兮。燠室凉亭。生於焉順兮。沒於焉寧。祥雲瑞氣兮。萬世千齡。小子執紼兮。感念平生。九原不作兮。誰復儀刑。有疑莫質兮。有過莫督。悵此身世兮。未免墻壁。愧我不文兮。辭又不成。無以助哀兮。詎盡心情。</text>
<title>輓[李栽]</title>,<text>若士有志尙。早從先人遊。已能了枝葉。更欲竆源頭。遙遙湖嶺間。幾度來相求。中間人事變。相望但悲愁。前年東入海。訪余花山陬。留連不忍別。情意何綢繆。臨分不盡意。頗遣札翰投。欲善心無厭。求益意轉悠。文字有波瀾。時時豁昏眸。餘生諒無幾。日夕望交脩。人世何倐忽。一朝隔明幽。殘喘尙支離。少壯胡遽休。俛仰懷疇昔。淚落不能收。聞有四男兒。往往氣窺牛。庶幾紹遺緖。慰此心煩憂。</text>
<title>輓[權德秀]</title>,<text>門舘悲纏已卅春。吾儕會合杳無因。異時北學誰先者。來日東平不見人。回鴈素書傳絶筆。擧幡遺恨泣明辰。西南講道應餘馥。留付賢郞勖後塵。</text>
<title>輓[金聖鐸]</title>,<text>錦水門墻昔鑽攻。從君磨切起頹慵。當時共勉烏頭力。此日偏傷馬鬣封。南國高名留敎鐸。西州舊迹泣寒蛩。山河別恨仍千古。欲寫哀詞淚滿胷。</text>
<title>輓[李復煥]</title>,<text>丹邱有處士曰權君重道汝行也。生而其質溫雅端愨。性勤而志銳。多聦明好讀書。甫弱冠。從我先大父學。時先大父遭世禍流遷。汝行輒到處隨之。不以家貧路遠而自沮。其見識操履。往往有人不可及者。及我大父卽世。汝行痛失依歸。益自飭勵。以發明乎所甞傳受者。扶護斯文。是以傍近士友倚以爲重。凡有事於學舍。必以汝行主其禮。若使長其年充其志。將必卓然可立者。不幸以痘疾夭死。時年纔四十三。嗚呼惜哉。余與汝行少小相從。情誼甚厚。昨歲冬。余與從弟韜仲因事南下。與汝行數日從遊。討論疑難。出入今古亹亹也。旣還汝行又以書更申前論。縷縷千餘言。無非推明理氣之原。而於淺陋之說。多示印可之意。毋論其從違如何。其謙己虛受之量。亦不易矣。思欲與汝行更致商量。而汝行不可見。此尤重可痛也。汝行歿未幾。玉山申徵士又以疾不起。天將盡奪吾黨之有才學者而已耶。泉下人間。不甚相異。則汝行必與之相追呼相切磋而不悲其早亡矣。獨我後死孤存。無與晤語。悠悠此世。將何以爲懷也。於其葬也。病且遠不得臨穴永訣。遂綴之以不腆之辭。辭曰。識博而行愿。其得於學者敦耶。豊賦而嗇報。以待其子孫者厚耶。長逝者昧昧而無知。徒令有知者。嗟兮悲兮。</text>
<title>輓[曺錫基]</title>,<text>葛老門前早立雪。心專爲己學孜孜。功深敬義人誰識。行篤家庭世共推。識面淸源函丈日。傾情阿峴會朋時。身嬰重疾違臨穴。題輓空敎涕滿頤。</text>
<title>輓[權畣]</title>,<text>學問淵源正。家庭孝友敦。荒原驚宿草。頹景泣春萱。樑月疑淸範。琴樽憶緖言。神交付冥漠。題輓涕留痕。</text>
<title>輓[盧世寶]</title>,<text>魚遊當日早從師。迹躙玄關第一步。如何命蹇又無年。餘恨人間春未報。</text>
<title>輓[朴思敦]</title>,<text>葛庵門弟子。安分後玄孫。四十三而化。斯文已九原。</text>
<title>輓[金聖運]</title>,<text>一聲叫叫問蒼天。可惜吾君隔九泉。他日行能惟叔度。異時期待卽顔淵。嶺南文彩眞儒數。江左淵源正脉連。悵望丹山空鳳穴。葛翁道緖更誰傳。</text>
<title>輓[權大銓]</title>,<text>痛哭吾宗失此人。如今無復見儀純。心專謝室薰蘭日。學闡程門立雪辰。才可有爲天反廢。仁而未壽命還迍。牙絃已斷知音少。回首新阡淚滿巾。</text>
<title>輓[李佖]</title>,<text>葛翁門下久周旋。衛道深誠自妙年。氣宇眞淳謙是主。工夫篤實敬爲先。微垣忽見星沉彩。嶺海還嗟士失賢。痛矣斯文今寂寞。可堪回首淚如泉。</text>
<title>輓[朴垕彦]</title>,<text>醇儒資品得賢師。修省工夫大有爲。萬里歸驂中道止。傷心非獨關吾私。</text>
<title>輓[河世應]</title>,<text>早歲摳衣葛老門。始聞爲學在操存。工加硏索分毫縷。識透高明見本原。老去相期金斷利。秋來遽抱玉埋寃。前春一札猶留案。入眼時時淚自痕。</text>
<title>輓[姜老星]</title>,<text>駿馬昂莊渥水邊。燕金當日不曾懸。子淵早夭冥斯理。東野終窮詰彼天。那忍山陽愁短笛。不堪江樹鎖寒烟。庭前賴有孤蘭茁。餘慶由來倘可綿。</text>
<title>輓[朴經一]</title>,<text>葛庵門下早知歸。傳得斯文舊鉢衣。陋巷春風今寂寞。蘆山寒月影依依。</text>
<title>輓[李潤慶]</title>,<text>靑年講業大賢門。正脉期探洙泗源。好學平生敦性理。養眞半世樂丘園。孝心共說天攸賦。儒雅爭欽道所存。不料斯文今日喪。士林嗟惜更何言。</text>
<title>輓[河大觀]</title>,<text>慈詳愷悌貌如心。早歲高標挺士林。尙友聖賢恒對越。依歸凾丈幾沉潛。操存肯使中心放。戒懼常如上帝臨。北學已能探至寶。南還猶自服徽音。工程益向心身篤。踐履頗爲遠邇欽。觀也猥承隣盛德。望之奚趐仰高岑。屛間聖像常尊閣。捿息賢祠幾盍簪。和雪常蒙遺寶唾。襲風每覺爽塵襟。方期秦疾神其佑。豈意文星彩忽沉。抱未有施誰不惜。仁而無壽理難諶。忍聞脩夜空埋玉。難覩頂門更試鍼。題送哀詞違執紼。追思平昔涕成霖。</text>
