<title>金叔 碇 重汝氏挽</title>,<text>浮世窮通任彼天。隱居修道自怡然。矮架古籍三千卷。破屋明燈四十年。鄕有賢人參盛禮。世無文士識佳篇。磎松月隱堦花落。寂寞春山掩暮烟。</text>
<title>圯橋偶題</title>,<text>平俯都城眼界長。淸宵不睡獨彷徨。白雲起㓕山搖影。碧𡬾參差月轉光。小戶見天通萬里。孤燈開卷對三王。十年淹滯成何事。當世行藏難出塲。</text>
<title>題詩牋</title>,<text>雲烟詩變化。花月筆精神。珍重瑤凾送。相思如玉人。</text>
<title>偶吟</title>,<text>啓軒翫幽夜。眼曠意俱賖。變態雲橫峀。流神月照花。一生無好筭。三島有貧家。櫝玉終難出。向人欲自誇。</text>
<title>芍藥</title>,<text>嫰芳差可愛。名與牡丹齊。數曲紅欄隱。三層碧砌低。美態新粧笑。嬌光半醉迷。故山多有種。今見白門西。</text>
<title>櫻桃</title>,<text>風和日漸熱。小園櫻桃節。嫰擬臙脂粧。燦若珊瑚綴。貞女留腕點。忠臣瀉腔血。蜀籠相贈罷。漢宮恩賜絶。在掌弄寶珠。入口流瓊屑。可解相如病。豈無方朔竊。萬顆紅盤摘。一枝纖手折。盈掬欲有遺。美人顔勝雪。</text>
<title>燈夕六十六韻</title>,<text>張燈於八日。風俗自吾東。祈福時方泰。取歡歲屬豊。富家財貨出。巧匠技能窮。龜蛤光藏腹。蟾蜍氣吐嚨。層層紗啓戶。曲曲玉雕櫳。仙樂模遊月。軍威寫宴鴻。猊張雙眼獸。龍動萬鱗蟲。方套三隅反。圓形一貫通。世尊飛錫鉢。王母散瓊珫。影轉魚搖尾。光迴馬拂𩦲。闌干丹㓒耀。樓閣絳綃蒙。踞狗旋撑鹿。啚蘭復畫葒。冶容開牖女。拍手欄街童。風樂當佳節。綺羅亦欝䓗。金吾三夜放。棚儡九衢充。俗尙唐時事。人稱佛國風。琉璃油滿器。錦縷燭藏籠。漸至初更黑。噓來一片紅。燃山花爛熳。照水壁玲瓏。纓絡星千點。煇煌月半弓。疑登光璧殿。怳入上陽宮。萬屋珊瑚綴。一城菡萏藂。降升陽氣熾。噓吸化爐烘。仙府丹霞漲。秦關紫氣融。澄公應照掌。婁子借明瞳。玄圃將焚玉。扶桑欲掛銅。隱林如點綴。隔霧尙朦朧。紫海敀牟利。赤城返葛洪。熒熒摩喝雨。灼灼廣陵虹。墨縣牛將突。絳霄鳳欲翀。頳魴愁政亂。赤鴈頌功隆。止屋流烏瑞。奔吳燧象功。蛇含隋氏德。螢逐献皇躬。炬發檀公怒。炭呑豫子忠。燎明驚漢戱。烽照㥘驪戎。壁書生讀。借隣績女工。鰲山從海渤。龍馭自崆峒。水殿眞疑假。禪花色卽空。蔡油踰法罪。蘓狀愛君衷。今日新周德。人間降祝融。神遊空髣髴。幻夢太忙怱。太乙壇疑似。開封府訝同。北厓爭望遠。南岫更登崇。魚果方開店。醑醪競買筩。軒高紛舃履。樓壓卷帲幪。歌笑歡聲雜。笙簫逸韻渢。嬌娼搖繡扇。猾俠跨花𩣭。喝道諸坊士。爭門貴宅僮。豪風傾大酌。纖手拂枯桐。何處繁華最。此時意氣䧺。畫師抽彩筆。騷客啓詩筒。萬姓歡同洽。一宵樂未終。松明農舍逕。漁火浦村蓬。昏走忘飢渴。朝呼起病癃。不知今夜樂。難道至治公。四表將齊被。一心祛昏瞢。野愁來鳥鼠。人憶獵羆熊。光欲追三代。德宜曠四聡。寒窓空閴寂。旅榻有憂忡。萬卷矮檠下。五更一炷中。狂吟凌海岳。浩氣窄旻穹。榮利都歸夢。是非便作聾。怏哉浮白叟。笑矣草玄翁。十載無成就。平生自信悾。精金誰冶鑄。白玉久磨礲。諷詠觀燈作。夜明月照楓。</text>
<title>別李應敎戚丈 亮臣 燕行</title>,<text>老賊猶可罵。強胡難可殺。往役義不辭。今日含命出。長歌復默念。邁邁山川越。燕市閑劒筑。首陽長薇蕨。矯首望東海。日邊浮雲沒。古書莫多取。麟經有一帙。</text>
<title>楓溪夜話。以窓臨絶澗聞流水分韻。得臨字。</title>,<text>拂衣松風來。翛然翠壁臨。天空皓月流。層崖半垂陰。哦詩答泉響。洒落秋夜心。</text>
<title>泉聲到池盡分韻。得池字。</title>,<text>秋夜淡如水。俯影看小池。洒落天宇澄。的歷雲物奇。粲然成一笑。手折寒菊枝。</text>
<title>聯句</title>,<text>秋深古亭幽。胤之。 蕭森凈碧巘。霜薄楓林早。伯玄。 水落松聲晩。入洞新景物。大之。 招朋舊繾綣。琅琤松下語。胤。 眞卛溪上飯。跂石破深苔。玄。 穿林驚栖鼴。落照留沙明。大。 閑禽共雲返。檜高天容肅。胤。 柳踈烟景遠。俜仃倚磴立。玄。 蕭洒掃石偃。輕霞斂木末。大。 樵歌響山坂。滌泉精神爽。胤。 扶筇步屧穩。騁懷儘可樂。玄。 遐想誰能忖。守寂管山水。大。 探幽學隱遯。把酒忘形骸。胤。 吟詩敵箏阮。點朱新書帙。玄。 燈靑古畫本。淸心臨池鏡。大。 弄影披雲幰。佳色愛菊籬。胤。 衰馨凄蘭畹。悄然覽物萃。玄。 惜此歲婉晩。聲和山鳥嚶。大。 學勉原泉混。擧一君反隅。胤。 友三我慚損。有志芝三秀。玄。 保寒松偃蹇。講習成麗澤。大。 風流盛文菀。神遊想古人。胤。 慮淡超俗圈。窓虗夜迢迢。玄。 月出興衮衮。秋聲撼詩思。大。 把筆短髭挽。胤。</text>
<title>次軸中韻</title>,<text>池影涵天會意淸。松端停月動神生。風來半夜聽虗籟。絶勝繁絃俗子聲。微月三塘倒影淸。一樽佳夜話平生。泉懸絶壁風吹檜。流動天機到曉聲。月華浮動古亭淸。柳外人烟淡淡生。當把深盃酬勝夜。莫將詩句競新聲。</text>
<title>次任伯玄 邁，金元禮 和行 聯句韻。</title>,<text>主人啓山牖。佳夜輒來敲。和韻淸溪曲。流神白岳嶅。大明留日月。太古有栖巢。勝境成文會。戒之業莫拋。呼朋看夜色。佳句每推敲。淡月窺澄沼。孤雲宿遠嶅。堦寒虫細語。木落鳥危巢。咏嘆仍無寐。流年戒擲拋。興到尋溪壑。白雲出岫高。水容搖搨座。月意漲樽醪。放筆臨唐畫。狂吟託楚騷。悵然先罷會。遙夜夢魂勞。</text>
<title>秋齋同宿聯句</title>,<text>日暮暖松烟。紙窓明小燈。商飈在高檜。子華。 幽泉響深藤。凄淸林霏合。白玄。 淡白溪雲凝。三池止水淨。稚恭。 曲欄灝氣升。洞虗松交影。胤之。 峯深月藏稜。村犬吠寥寥。華。 山木立層層。巖齋秋景淸。玄。 庭梧露華瀓。靜夜聞詩話。恭。 冲襟無俗朋。林泉愜素性。胤。 淡泊似山僧。古篆天機逼。華。 淸嘯虗谷應。汎樽澗菊掇。玄。 登盤園粟蒸。閑能成考盤。恭。 樂亦在曲肱。誰復逐名利。胤。 願言學顔曾。玩愒吾可戎。華。 切偲聖所稱。感此碧草萎。玄。 與子中夜興。遙空轉銀漢。恭。 踈簷低玉繩。永懷山水樂。此志期久恒。胤。</text>
<title>次伯玄禮卿 金和行 聯句韻</title>,<text>林下幅巾坐。霏微露氣凄。溪沙松影轉。巖岫月稜低。寓理看虫躍。寄愁聽鴈啼。論心淸話永。漫筆和君題。古亭秋冉冉。楓菊色淸饒。蕭灑騎驢客。從容煖酒宵。傳神盆上竹。寫意雪中蕉。何必三山隱。此間避世囂。微颸吹颯颯。白露下丹楓。林鳥投捿冷。山狵吠影空。歲闌羞壯志。地僻愛專工。幾夜留人醉。寒花臭味同。秋淸乘逸興。磵石藉苔衣。憂世頻拋卷。藏名久掩扉。雲橫詩化妙。風拂酒醒微。忽憶三洲月。漁人伴鷺歸。小築依巖側。守貧有道邦。楓丹山勝畫。霞漲壑成江。揮斝酬林月。撫梧和石淙。閑雲知此意。流影掩蘿窓。三塘月波漾。老檜散踈陰。壺傾孤燭盡。客去萬松深。巖庄獨樂在。時序衆陽沉。抱經將久臥。城市有山林。</text>
<title>又以楓字成長律。要和伯玄禮卿。</title>,<text>佳賓勝夜樂融融。醉倚秋亭愛晩楓。北嶽孤雲閑出谷。西風數鴈遠過空。詩襟灑落烟霞氣。畫筆淋漓造化工。石逕逍遙君傍我。幅巾淸影訝相同。</text>
<title>再疊</title>,<text>挈杖層丘喚小童。掃巖聊折數枝楓。神將嶽氣凌霄肅。意捲雲容出世空。叢菊暎壺留酒伴。老桐倚石召琴工。自家康濟孤經在。與爾論心小榻同。</text>
<title>三疊</title>,<text>柴關細逕石扃通。汗漫淸遊九月楓。嵐滴層松澄曉露。雲褰遙嶺豁秋空。時危不管書生慮。文喪誰能作者工。擧目悽洏神語影。孤懷直與古人同。</text>
<title>四疊</title>,<text>巖月徘徊帶澗風。角巾欹仄坐看楓。孔明抱膝時將晩。阮籍橫簫意自空。碧落珠璣懸夜象。霜林錦繡織天工。靜觀物理敀神會。倐忽千殊又萬同。</text>
<title>五疊</title>,<text>山樓扶醉攬詩筒。筇履聯翩過岸楓。暮雀爭棲聲聒聒。秋潭涵月色空空。神丹術秘難醫俗。美璞價高未遇工。欣賞奇文談在昔。金蘭歲暮許心同。</text>
<title>六疊</title>,<text>日日巖齋醉帶紅。短扉寥落隱深楓。玄琴自響踈松拂。太極停形碧沼空。會意賢經應有味。排愁詩律莫爭工。溪山俛仰曾無愧。世路榮名夢界同。</text>
<title>七疊</title>,<text>虗欄睡起月如弓。新色霜酣滿谷楓。柳外有村賖酒遠。竹中留客詠詩空。窟鼯摘果能儲食。山鵲營巢巧作工。可笑書生謀已拙。十年經籍一貧同。</text>
<title>八疊</title>,<text>相看一笑暮山中。掃逕靑童折澗楓。石竈烹茶紅葉盡。松陰殫奕白雲空。豁開疊巘天垂象。平削層巖鬼用工。深處坐人人語細。閑禽喚友應聲同。</text>
<title>九疊</title>,<text>薄霧霏霏踈雨濛。卸鞍驢子繫崖楓。白山影裏幽人立。赤木林前暮閣空。三逕涉園成趣味。十年磨杵費精工。臥龍會待風雲起。當世誰稱管樂同。</text>
<title>十疊</title>,<text>狂歌一曲窄旻穹。澗石移尊菊暎楓。徐穉不來懸榻久。顔淵獨樂飮瓢空。鏡中月色開顔笑。畫裏秋容設綵工。厭聽諠囂敀意倦。憐君詩語我心同。</text>
<title>十一疊</title>,<text>丹壑逶迤翠碧崇。樵兒頭揷數條楓。林光滴滴披霞冷。池影毿毿捉月空。張子起亭琴酒鶴。退之原道士農工。行裝今世將何策。一任溪山漫浪同。</text>
<title>十二疊</title>,<text>洞陰靄靄隱簾櫳。石澗紅流淡暎楓。竹榻踈燈留客靜。山厨細雨帶煙空。浮雲多變觀時象。逝水無停愧學工。鄧禹笑人年二十。豺狼天下古今同。</text>
<title>十三疊</title>,<text>愛看鮮景日將終。曲曲淸流倒影楓。村童獨去丹崖絶。澗鳥閑飛翠靄空。伯玄脫俗論懷㓗。元禮傳家押韻工。乾坤濩落千愁散。盃酒留連數夜同。</text>
<title>十四疊</title>,<text>冷泉多病送秋窮。臥負溪軒霜後楓。壓酒松槽聲細滴。懸燈土壁影微空。草玄才士傳詩妙。瓠飮高人寫隷工。壺揷淸氷爐撥火。雪霄佳約待余同。</text>
<title>池閣。次李元靈 麟祥 韻。</title>,<text>月透巖扃遞短檠。松間話罷白雲生。遠待佳朋空佇立。憐君五斗愧淵明。</text>
<title>秋夜次韻</title>,<text>坐欄淸納月。深樾潑層雲。點砌螢光細。爭巢雀語紛。星河玄象出。風壑古琹聞。山外犇波急。誰能立不群。</text>
<title>南麓夜會。拈老杜韻共賦。</title>,<text>嶽聳天容肅。星踈月淡輝。客靜茶爐擁。堂淸雪樹圍。揮毫參幻化。談易入玄微。避世存吾道。千年想詠敀。</text>
<title>又拈唐韻</title>,<text>屹屹晴巒意氣齊。飄然踏雪小階西。一天星散月猶在。萬屋人眠鷄自啼。詩外幽情松籟爽。酒中狂態葛冠低。乾坤放浪歸吾輩。明日聯衫過北溪。</text>
<title>雨夜。會小洞鼎話。己未</title>,<text>簷外琅琅聞夜雨。靈。 山南衮衮起秋雲。訥。 懸燈詩話天機活。胤。 曉色鍾聲隔樹分。靈。山遠城高夜氣空。擁書深巷與誰同。龍將蟄海天成雨。鳥忽驚巢木落風。九日虗過憐菊老。一陽猶在惜秋窮。此生漸覺如蓬轉。明歲葩環楓葉中。哦詩數遍志能寬。撲扇矮床自作歡。小閣從容三益友。十年寥落一儒冠。日光細透秋雲薄。嶽氣遙連霽雨寒。泥逕不休車馬跡。萬人沾濕獨愁看。</text>
<title>賦甁蓮。次元靈東郊韻。</title>,<text>高柳風來三兩蟬。欹巾山牖客蕭然。淸壺瀉盡詩將就。意在蓮花欲吐邊。</text>
<title>夜出池上。拈唐韻共賦。</title>,<text>歷歷徂秋夜。行行出洞蘿。荷香流水遠。人影度橋多。蟬息林餘響。魚吹月自波。百年無此樂。擊石動悲歌。</text>
<title>蓮葉貯水。以琉璃鍾置花心。點燭而泛之。內外洞明。元靈戱墨其傍。伯玄又作碧筒飮。竟夜笑語。樂不可言。復賦二詩。以記勝游。</title>,<text>采采芙蕖入室中。烟塘愁殺月玲瓏。盃傾銀汞看秋水。燭擁琉璃㥘夜風。深葉溶溶斗酒碧。新花裊裊小啚紅。林亭客罷香吹路。斜暎西池第一叢。其二碧水玻瓈無定質。小燈菡萏共開花。日昇銀海紅生暈。月在氷壺桂落葩。澈底淸流浮氣象。藏中明德發光華。相看永夜澄心坐。起瀉長樽星漢斜。</text>
<title>蓮花詩</title>,<text>積水秋天上下之。穆然香色自淸持。爾於草木猶爲類。獨出風塵豈不奇。秪謂一根生衆葉。誰知萬理入微絲。昬衢無處修朋義。靜坐林塘悄有思。其二蘋葉蓼花不敢爭。燦然瓊萼削難成。水仙曉夢樓居逈。淨友高懷濠澲淸。畫舫風吹香似海。芳樽月照花爲城。採之盈掬還悽惻。欲問玄龜千歲情。其三澹紅濃碧燦成陰。銷盡汀烟月欲沉。飮酒可能同結社。不言元是兩知心。羣仙渡海風吹萼。萬蚌還淵雨滴林。朗夜迢迢人未到。畫欄深處發玄琴。其四秋漲丹霞𢹬小樓。芙蓉萬柄影悠悠。氣侔晴月誰能凂。香在寒塘我獨求。風靜如聞環珮響。霜淸不耐水雲愁。渚禽飛盡烟光細。欲喚蘭舟溯晩洲。其五仙粧夜濕臙脂雨。濯出淸漣尙軟紅。纖月翻空神裊娜。薄烟遮影睡朦朧。探珠或恐攖其逆。冠玉誰言有厥中。欲散幽音醒末俗。緣塘數里想聞風。其六深盤瑩瑩銀霜積。一掬冷然瀉頰牙。林籟和雨澄夜氣。水紋受影織秋華。睡迷曉蝶燈生蘂。魄動神龍劒拂花。唱送悲歌誰復和。流霞滿酌酹淸葩。其七池涵荷影露紛繽。招友提觴藉白蘋。翠滴秋雲光欲染。紅舒晴旭氣如神。泥中潤物元同玉。世外流芳豈讓人。今日西湖腥穢塞。不妨隨我海東濱。其八夜降羣仙凌紫烟。巾裳濯濯月華鮮。一團淸氣根於水。不盡名香出自天。終日對人心不隔。經秋吸露性知圓。明朝風雪敀何處。獨繞寒塘涕自漣。其九皜皜秋陽曝彩長。孔神一氣遂通膓。三千世界珠方轉。十二闌干夜有光。墜露飮時心獨苦。白衣送罷骨猶香。月窺色相潭敀靜。誰遣靈龜採晩芳。其十結念蓮花也起亭。新凉簾箔睡微醒。香籠寒水紅霞濕。凈拭秋天澹月停。坐客初成靈運句。潛魚遍誦法華經。露傾碧葉風吹息。玉漏泠泠永夜聽。</text>
<title>雪齋晩詠</title>,<text>風珮泠泠雪滿杉。起居終日有寒巖。暈紅半壁燈花結。漲白遙岑月意銜。林下懶殘踈筆硯。海濱寬博愛冠衫。逢人笑語隨眞性。不問淸狂與俗凡。其二短臯踈樹着茅簷。小榻塵深燭焰纖。野盡雲開流水遠。山昏月落衆星添。晴窓愛篆挑香鼎。衰世尊經秘玉籤。意到林塘時獨往。潛魚宿鳥不相嫌。其三閒居日日俯氷潭。不遣形神物累參。送札故人淸漢北。評琴客子廣陵南。高深海𡽺寥寥響。正變文章滚滚談。月洒林庭星滿戶。陶然一酌興方酣。其四歲暮南州風雪深。茅堂夜擁木綿衾。數聲海鴈三山夢。一點靑燈萬古心。子貢可能沽美玉。管寧何不捉黃金。閒中養得淸明氣。谷籟洋洋大樂音。其五自愛貧狂不自尤。收竿歸去碧溪幽。松擎素雪泠泠響。月擁繁星燦燦流。古史經綸猶壯志。殘棋殺活劇閒愁。白雲秋隺天心遠。獨和淸簫夜倚樓。其六霽後夜如秋水澄。竹欄寥落獨人憑。松擎雪嶽看奇氣。石立雲扃愛峻稜。豈不憂時心惋惻。其如傲世骨崚嶒。羊裘一襲謀長往。何處靑山待子陵。其七魚躍禽翔氣未停。短筇隨意過林亭。披烟簑笠朝耕麥。映雪茅茨夜誦經。養性莫如春酒綠。逃名只在遠山靑。悠悠晩世吾無競。何事憂來兩髩星。其八 溪上水聲深處曳筇輕。俯數遊鱗立復行。鳥拂巗稜松子落。羊尋䨮竅麥苗生。晴沙一徑衣巾濯。夕照踈林井臼淸。自顧平生無寸長。百年終不負鷗盟。其九玄天積雪掩茅堂。萬木蕭蕭薄日光。郭北買書傾槖價。嶺南送橘滿筐香。晨狵吠影山雲靜。晩鶻揚風野草長。自答悲歌悄獨立。小僮多意進深觴。其十 至日曉厨烹豆白烟斜。小妹可憐一線加。素液方升梅破萼。團窠始拆栗生芽。風雲野動彌綸色。日月天增昭曠華。萬綠千紅從此始。先生料理玩花車。其十一歲暮長吟梁甫歌。林泉閑臥意如何。潛藏澤底魚龍遠。競啄田間鴈鶩多。客去廣陵紛雨雪。書來上國阻風波。點朱羲易融神坐。瀟洒乾坤一草窩。其十二深宵起拂木綿袍。雪滿柴扃夢不牢。竹樹孤燈村逕暗。星河殘角縣樓高。白雪不盡鴻歸海。霽月初昇鶴立臯。聖世腐儒何所感。醉中猶喜誦離騷。其十三月盈甕牖酒盈匏。扶病中宵檢藥包。好畫時時心眼到。名山處處夢魂交。空江雲宿潛虬穴。落木風吹老鶻巢。半世窮通吾自信。唐生多事向人嘲。其十四掩書起立夜迢迢。半壁燈花髩欲凋。萬事繆悠沮溺學。初心浩蕩舜堯朝。雲銷碧落浮名盡。月滿空樑好友招。排戶看天天宇豁。是時峯壑一寥寥。其十五白鷺翩翻浴野川。短簫橫出水潺湲。乘桴碧海空留約。種藥靑山不買田。雪落層林樓影碎。月圍千沼客心圓。折歸梅萼香吹袖。寄意佳人何處邊。其十六烟澹秋郊隺唳閑。百年歸計在田間。刈禾火白籬根水。收栗霜紅屋上山。踈柳騎牛長柄笠。淸泉淘米小叉鬟。瓦盆酒熟槐陰薄。夜話桑麻各笑顔。其十七中庭獨立布衣寒。列宿移躔月正團。多誦古文非世用。閑持一劒照懷看。雷敲凍澤天機漏。菌着頹槎木氣乾。浮海逢生遅見事。石壇今日好懸冠。其十八久守殘燈一小軒。喚驢今日過郊原。緣來細澗沙橋斷。穿盡踈楊石佛存。從僕應迎靈水寺。行人遙知悅雲村。前山暮雪還淸眄。濕滿征衫笑語溫。其十九野老開門鳥語聞。虗亭簾箔夕陽分。松梧微響垂垂雪。川野餘痕拍拍雲。鞍馬遠將槎老酒。蠧魚偏蝕澹軒文。風埃齷齪輪蹄閙。痛飮哦詩思見君。其二十崕抱澗迴眼轉新。畫甍飛出霽雲濱。老僧解槖名山綠。繡佛無心太古塵。響答空林孤磬澈。光通寶塔一燈親。三更睡到虗明處。我亦人間極樂人。其二十一山僧送客下松臺。山日依依山色開。石上淸泉携犢飮。雪中茅屋罷樵迴。奇文在槖雲將變。古釰生花歲欲催。野逕抱鞍還自笑。塡胸磊隗未全摧。其二十二客馬翩翩過雪崕。百年丘壑放形骸。靑松老釋慇懃別。白鶴高雲跌宕懷。山郡牛羊一曲澗。野人烟火數株槐。齊門竽瑟今非晩。風性終然與世乖。其二十三燭下含盃氣已低。明朝一榻與誰携。江湖短髮難爲別。翰墨奇緣好共棲。曉月馬鳴驪水北。秋花客到漢城西。棲棲書釰成名晩。且把漁竿向碧溪。</text>
<title>漫次唐韻</title>,<text>短籬殘雪夕陽微。山店烟沉遠樹稀。老馬跼蹄何所感。飢鳶側趐不忘機。抱琴欝欝風雷奮。殫鋏棲棲日月飛。斗酒看書酹古畫。五更燈落夢依依。</text>
<title>淸州路中</title>,<text>凍雲禿樹澹朝曦。上黨山西馬去遅。壘堞雖高關不閉。可無前夜虎狼窺。</text>
<title>題楓嶽圖</title>,<text>拍手一觀奇。玆山海內稀。碧烟凝不散。素鶴立將飛。僧睡崖楓染。樓搖澗月圍。那禁神獨𨓏。把筆奪天機。</text>
<title>梅竹花二絶</title>,<text>葩明蒼榦秀。淸氣流其間。倘應晴月至。癡坐却忘還。氣龢身自潔。畫我梅篁間。也識今宵夢。湖庄一詠還。</text>
<title>漫次前冬所賦唐人韻</title>,<text>月滿踈桐寫影微。近峯當牖遠峯稀。閑吟竹下詩成籟。偶睡碁邊夢入機。誰許病騏當遠騖。可憐旅鴈向陽飛。去年商嶺今黃鶴。隨處名區是我依。</text>
<title>咏酒器</title>,<text>腹能貯太和。口亦决淸河。側席延詩叟。傾身待舞娥。酌來方吐氣。注處必盈科。寄語治心者。宜無闔闢多。又小哉器如管。蘊藉獨春和。王老頻留債。麴生幾入科。夢醒殘玉漏。語罷轉銀河。我渴爾枵腹。良宵可奈何。一作狂歌傾夜漏。渴夢吸天河。世路千秋起。當今捨爾何。又泄處尾閭河。盈時鼴腹河。鐵衣長捍外。幻術每誑他。樂地遺名敎。愁城入稅科。人情猶未信。冷煖果如何。</text>
<title>賦抽呼韻</title>,<text>漢陽城裡少相見。今至嶺南把袖盈。寶月暈黃如欲墜。花颸吹馥不勝淸。瓊漿一掬功何大。金屑數丸價未輕。馨德可能明德比。芳隣結處樂吾生。其二華堂一笑對尊俎。燦燦瓊英在手盈。衆口傳香名已盛。滿腔開爽味何淸。色將金甲同光潔。用與梅羹孰重輕。秋後草龍消息斷。空餘枳子渡淮生。</text>
<title>憐病</title>,<text>歲暮吟呻頭幾搔。紙窓竹簟雪風高。遠色相如成渴臥。斷盃太白托狂逃。心惱不能忘世故。形癯無乃索詩勞。至後陽生蘓病後。會將神藥醒俗曹。</text>
<title>寒齋</title>,<text>寒齋淸復淸。飛雪暮天盈。崖谷形無別。松篁色敢爭。羣狵相好戱。老馬忽悲鳴。把斝飜成悵。終南隔友生。</text>
<title>聽琴</title>,<text>戱倩佳人素手輕。綠桐金撥自淸聲。踈星欲化珠璣轉。老木飜成風雨鳴。今古寄愁雲萬疊。河山托夢月三更。吾琴擬向虞庭奏。東海誰知一病生。</text>
<title>鳳凰臺</title>,<text>嶺南秋夜有高登。江斷雲空眼𤢜憑。片月平塘樓破碎。長風遠野樹飛騰。豪情不以千年隔。詩運誰知一代興。如盃東海吾生小。笑拍闌干十二層。</text>
<title>雪日湧金門書卽事</title>,<text>翛然雪晝出携朋。意在金門最上層。三尺漁竿高下水。一雙蠟屐淺深氷。文山驛外餘飛鳥。黃鶴寺前失去僧。歌妓行厨非我事。龍門諸子莫相稱。其二阮咸阮籍自佳朋。帶雪酣歌樓百層。凍鵲迷巢埋短樹。淸鷗閙夢點殘氷。將晡野望邀隣客。欲霽山容送遠僧。興至揮毫眞偶爾。詩名不愛後人稱。</text>
<title>作戱决賭約以詩輸。遂用險韻相賦。</title>,<text>凌宵意氣見鷹雕。起拍書床舞戟條。欲將一喝驚胡虜。匹馬秋風西度遼。又半輪淸月饋蝦蟆。猶勝人間七寶車。瓊樹玉峯相助色。是時窮巷極豪奢。又刻成硯滴玉蝦蟆。寫盡吾詩幾滿車。携出人間人不售。爭如珠玉作華奢。又學稼樊遅雖鄙麄。誑時還勝洛陽蘓。高臥園田無外事。笑看車盖隘城闍。又欲和吾詩天籟號。區區名利細如毫。今時韓相眞堪怕。誰向籬邊作犬嘷。</text>
<title>呼韻賦大風</title>,<text>砉砉訇訇苦未止。爾無形迹撼余懷。撑撞草木鳴天地。撥撒雲雷飜谷崖。浮海已堪長浪破。匡君誰借九重排。阜民得士終無見。空捲重茅杜子齋。其二如何天地作威怒。若聞其聲可警懷。氣入醉毫搖五嶽。吼爭猛乕裂層崖。倘逢勁草猶能偃。獨有氷山不可排。十日南州吹未盡。撼愁攪夢一茅齋。</text>
<title>偶拈楊誠齋韻</title>,<text>九功山下鳳臺前。嬴得新詩眞幾錢。雲際看鴻心獨遠。梅傍邀月影三圓。遭逢聖世羞言賤。歸去寒江可食鮮。一洞風煙何所用。但將淸氣立蕭然。其二肴盡樽空惱眼前。千書不及一囊錢。高人翫理枰碁覆。擧世觀天管竅圓。步月脩篁同影瘦。看山晴雪與心鮮。淸宵無奈佳朋阻。畫角三聲思黯然。其三松下盤桓月在前。淵明應得始安錢。卷上唐虞空遠近。意中天地一方圓。風雅秪今無定主。衣冠當世獨朝鮮。醉倚孤筇何處向。桐江華𡽺夢依然。</text>
<title>夜坐書懷</title>,<text>十年緇布與靑衿。手撫殘經百遍吟。老竹自生寒夜響。孤燈如照古人心。客來秋嶺詩空得。家在平泉夢不禁。凍雀蟄龍窓外事。微陽難信勝羣陰。</text>
<title>聯句</title>,<text>梅竹蕭踈小閤深。子翼。 半窓淸籟不能禁。殘宵瑩瑩燈火影。胤之。 暮歲迢迢客子心。老驥徒然思北地。翼。 旅鴻何以作南音。歸雲雪意迷千嶺。胤。 且奏陽春入短琴。翼。其二風窓默坐意紛紛。胤。 飄送飛鴻三五羣。壁畫淸飛巴串瀑。翼。 牀琴亂動鶴山雲。甁醪入腹梅香合。胤。 野樹來簷月影分。多少親朋千里遠。翼。 愁裁筆札欲相云。胤。其三人間窮臘客心違。翼。 看劒晴宵萬事非。風竹月漂如欲碎。胤。 雪山雲凍不能飛。意中燈細經尋旨。翼。 世外樓高醉拂衣。折斷梅枝誰可贈。胤。 嶺天千里鴈過稀。翼。其四幅巾日日集淸堂。胤。 好是金陵山水鄕。臘雪不分黃隺遠。翼。 盆梅自落玉甁香。棊圍罷了風過燭。胤。 詩令趁於月上墻。歲律駸駸行且盡。翼。 黯然相視客懷長。胤。</text>
<title>將向直指寺。路中口占。</title>,<text>梵磬禪花宵夢奇。梅傍睡起出書帷。客來魯縣平生意。醉向黃山幾首詩。禿樹烟橫殘雪處。孤雲鴈度夕陽時。南州勝賞今如許。一笑林巒馬亦遅。</text>
<title>次韻。贈呂老文周。</title>,<text>君作吾朋兩許心。暗宵危逕一燈尋。此中樂事能相識。星燦圓空月放林。呂老自伯大人下車後。始聞正論而樂從之故云。</text>
<title>謹次伯父韻</title>,<text>斗酒寸心是。禪樓夜集人。天邊西向鴈。一叫自淸眞。又緩緩肩輿宜病身。山迎詩眼雪晴新。掀樓法皷三聲壯。護佛光燈一氣神。不惜功名遅末世。且聽絲竹醼佳賓。打驚巢隺凌霄去。雙翮乘風意自伸。</text>
<title>山中留一日</title>,<text>水雲深處神遊遐。不檢歸裝日自加。醉墨淸爭松峀雪。歌衫麗奪佛甁花。風過孤磬山間靜。月與層樓樹外斜。燈下一眠臨曉罷。也知鷄犬閙人家。一作風過鈴鐸山精應。月在窓欞樹影斜。麗奪改以影壓。</text>
<title>臨歸謹次伯父韻</title>,<text>惆悵黃山色。歸人意不閑。禪緣三夜盡。世味幾辛酸。</text>
<title>萬歲樓。得含聯歸後續成。</title>,<text>卓然蒼檜衆峯低。暮入禪門雪意凄。未有遠公淸社結。空令安石美人携。高歌凍澤龍吟靜。姸舞朱樓佛眼迷。不信西天成極樂。宜從今日醉如泥。其二千年禪宇再觀奇。樓𢹬琹樽夜闢帷。蟄澤雲雷藏大用。麗天星月象淸詩。方知達士微醺際。勝似如來頓悟時。童子臨歸休迫促。看山仔細上驢遅。</text>
<title>集淸閤書卽事</title>,<text>梅下琉璃酌。翛然世外人。展看黃隺軸。開笑話心眞。又殺景戱持花下茶。挹淸閑坐竹中家。可憐掬水魚爭樂。回望塵衢發浩歌。又莫將薄酒換淸茶。且處官衙作野家。魚鳥只尋花竹影。不知狂客在傍歌。</text>
<title>碧琉璃甁養魚</title>,<text>琉璃屛帳井華溫。出聽高人琹譜論。轉尾虗空還有觸。耀鱗金碧自無痕。月中玉兔分明影。鏡裡奇花裊娜魂。已使鯨鯢呑不敢。始知壺隱別乾坤。</text>
<title>小龕盛水。置恠石老梅。</title>,<text>婆娑淸影伴高人。自在奇山麗水濱。冷萼破開千點雪。淡香醒却百年塵。能令玉女羞無色。直入先天別有春。小閤琹尊誰主客。粲然相視化精神。又梅枝拂影月來時。臥誦南村老丈詩。風雪大冬松獨老。瞽矇當世驥空飢。托交湖嶺孤懷遠。開笑琹樽幾夜遅。也知天運終須變。非久陽春起朽衰。</text>
<title>錢塘夜遊詩</title>,<text>百年錢沼鑿。寂莫夜遊名。伯父淸閑治。姪兒雅勝情。雙雙松炬列。緩緩筍輿橫。灑落乘氷滑。瑩晶望月淸。美人紅綿袖。童子寶金觥。舞起潛龍睡。嘯譍老木鳴。瑤宮如可入。流馬自然行。戱掇星河色。疑持菡萏英。南京樓觀借。東海饌肴呈。鸞鵠非今峙。絃歌尙古聲。驚來塩浦客。癡殺酒泉生。黃𡽺吟肩聳。金門醉筆撑。嚴寒忘十月。懽笑度三更。借問終南下。幾人狹路爭。</text>
<title>題畫松</title>,<text>淸風一牖雪千峯。坐着蒼顔白髮翁。春後軟華心不競。且從筆下立寒松。</text>
<title>寒齋書事</title>,<text>雪華凌亂小窓開。擁褐時時坐傍梅。老犢籬邊無事臥。飢烏厨下有求來。侵牋松月毫將掇。倒斝雲峰醉欲推。寒角聲聲愁不盡。望鄕何處可登㙜。</text>
<title>梅花詩</title>,<text>珍石幽龕托契深。相看索笑未相禁。不知三月鷰鸎閙。𤢜破一陽天地心。氣競松篁添澹馥。輝增山水欠淸音。月過枝上寥寥處。賴有詩朋拂古琹。</text>
<title>次李上舍希天家花字韻</title>,<text>郁李金陵第一花。且栽菡萏自傳家。遠過十里錢塘色。宜製新聲換舊歌。</text>
<title>漫用簡齋韻</title>,<text>日日看梅看不歇。流馨養氣一堂中。藏名採藥非初計。救世談經奈少功。風雪百年空谷檜。海山千疊夕陽鴻。可憐客被頻驚冷。歸夢何能盡意通。</text>
<title>十二月十八日書事</title>,<text>南來西去山水濱。無事十年一幅巾。設網野民獐獻臘。荷筐村女菜迎春。巴溪畫興新晴瀑。商嶺離愁舊主人。燈下索詩頻拂管。梅枝誤觸染香塵。其二踈柳澹烟詩畫濱。錢塘晴日濯衣巾。不能歸釣湖邊月。何事來看嶺外春。寒杵數聲掀短夢。香蔬一掬悵佳人。可憐池水淸如鏡。腔裏磨礲百年塵。</text>
<title>聯句</title>,<text>五年不食潔湖塩。翼。 千里愁看嶺月纖。筆戱可移三島遠。胤。 梅香始泄一春潛。病拋經籍羞蒼髮。翼。 醉斷吟哦愛黑甜。林外東風衣欲振。胤。 閤中魚鳥豈相嫌。翼。</text>
<title>登衙後小麓</title>,<text>北麓悠然可散愁。雲晴日午短筇遊。細泉不凍淸音走。病木多稜古氣留。黃𡽺千尋孤鳥逈。錢塘一半百家浮。十年經藉絆韁我。喜見林蹊客跨牛。</text>
<title>集淸閤書事</title>,<text>稍稍集淸具。小堂容膝安。石紋奇篆刻。梅馥彩魚餐。魯邑傳醇酒。古庵學秘丹。機心不盡處。松下設碁看。</text>
<title>落梅</title>,<text>梅花日日落。落盡若爲情。落處不落泥。落我琉璃觥。倒觥花隨入。殘馥肺腑盈。噀氣爲詩札。襲人淸復淸。且看靑子大。待汝龢大羹。</text>
<title>隨季父及徐員外丈。將向卯含。馬上口號。二首</title>,<text>官齋三月臥長閒。騎馬出門意更寬。細響碎氷通一水。奇形帶雪立千巒。吾家季父淸心聽。南嶽丈人妙理看。餘事又歸詩畫料。怡然相笑抱征鞍。又金陵小北訪仙區。詩興紛紛雪意俱。九鳳山前雙白馬。三人行處一淸壺。呼鷹卛犬看風俗。拂石依松議畫圖。隔水村庄頻指點。可堪移宅取淸娛。</text>
<title>卯含菴</title>,<text>所見雖非所聞勝。猶堪散慮一開顔。奇巖如踏華陽洞。老木疑穿黃鶴山。坐數遠峯雙牖下。來敲細瀑淺氷間。暮雲日足森森處。谷口孤僧送客還。</text>
<title>辛酉夏月。病癘臥竹亭。不能出門幾數旬。錢塘新荷甚依依入想。子章登樓。遺詩要龢。遂強疾口號以答之。</title>,<text>幾負登樓一病連。賞荷詩到思依然。願將袖裏淸風扇。吹送新香竹屋傳。</text>
<title>發遊行馬上口占</title>,<text>野路風多客興吹。梅亭砥柱久聞奇。騎馬每尋淸境去。佩壺應與白雲期。新雨水添魚得意。暮春花落鳥何知。神倦不能成午睡。靑山處處索吾詩。</text>
<title>謁甑淵祠</title>,<text>我祖甑淵死。壬辰國事非。三仁名可比。雙廟義同歸。氣正天撑柱。風高士仰依。百年今有享。來拜涕交揮。</text>
<title>柳亭曉發</title>,<text>客意翩翩山水間。柳亭春曉發征鞍。溪霞紅濕林花軟。野露淸凝峽氣寒。谷口依依分白鷺。馬頭點點數靑巒。村童競向行人笑。松下看雲誤觸冠。</text>
<title>商山道中</title>,<text>歇馬商山下。野開嶺遠遮。三忠懸日仰。四老望雲賖。登岸千餘戶。出林百種花。春風吹入袂。挑興一盃加。</text>
<title>紫烟㙜得烟字</title>,<text>靑山之際白沙邊。人去臺空春意姸。局設平巖消歲月。機藏深窟織雲烟。湧川麗日光搖野。擎壁層松氣拂天。一拔千愁輕似羽。飄飄我已化神仙。</text>
<title>道南書院。謹次仲父韻。</title>,<text>春日輝明麗碧霄。千尋老栢籟寥寥。古廟丹靑來再拜。瞻依不隔百年迢。</text>
<title>竹灘舟中。謹次仲父韻。</title>,<text>捨馬乘舟快若飛。松林遙指故人扉。邇來正戀江湖味。笑向漁翁問鱖肥。</text>
<title>路中記事</title>,<text>南國周遊三月宜。行裝蕭灑一囊詩。逢人野路尋賢廟。立馬平田讀古碑。老犢無愁靑草岸。羣鷗偏愛白沙湄。千花姸日遅遅影。麗水佳山去不疑。</text>
<title>泊趙學士重稷宅。望合江亭。</title>,<text>導我羣𩿨有。順流小艇乘。白沙江一曲。蒼蘚石三層。佳友成情話。名亭負眺登。依依隔岸望。神𨓏月生稜。</text>
<title>鸕鷀亭</title>,<text>仙區一片久聞名。遊客春風不盡情。山與長林齊窈窕。花於細雨失分明。徂徠松拂千年氣。太白江流百里淸。亭子主人忘世事。何如泛泛彼𩿨輕。</text>
<title>與亭子主人沈丈致賢向善山</title>,<text>但與林巒別。主人出洞俱。石危空外聳。松老意中孤。薄霧山如動。明沙水欲無。白𩿨何事有。先我度平蕪。</text>
<title>三烈女廟。謹次仲父亭子韻。</title>,<text>昭昭日月百年臨。祠上靑巒下碧潯。抱石一投塵穢遠。燒香三瓣客懷深。山花不辨悲禽語。江水如看烈女心。且使芳聲流不盡。播詩載史屬儒林。</text>
<title>復賦絶句</title>,<text>客子依依立馬遅。春山細雨暗孤祠。洛東江水淸如許。一片貞心萬古知。</text>
<title>善山道中</title>,<text>悠悠添客興。去去得春風。挑花微雨後。茅舍細烟中。江水隨人遠。州城抱野䧺。有思還悄悄。節制戊申功。</text>
<title>李丈草堂疊深字。贈別鸕鷀主人。</title>,<text>隺氅飄飄竹檻臨。十年幽隱洛東潯。僧炊午飯松陰薄。僮採春薇雨深。自在看雲超世態。悠然送客過江心。草堂小話依依別。豈不重尋楓樹林。</text>
<title>金烏書院</title>,<text>迂回野路不嫌遅。爲拜忠臣冶隱祠。春風雖到庭前栢。桃李陰中未變姿。</text>
<title>梅鶴亭</title>,<text>我着名區高眼目。前霄又宿鸕鷀來。主人騎隺楊州上。虗閣藏烟洛水隈。風急孤山吹欲去。春遅老木色方開。蜘蛛設網龍蛇筆。檻外歸雲客意催。</text>
<title>鳳溪路上。用仲父金烏書院韻賦之。</title>,<text>山水開心目。埋頭勝讀書。漫興詩無盡。徐行日有餘。檜老忠臣廟。花明孝子墟。峙流雖自在。鍾氣不前如。</text>
<title>砥柱碑。次仲父韻。</title>,<text>毅魂埋處有淸祠。遠客悽然看古碑。危壁松形橫大字。長江月意湧䧺辭。嵬嵬勢拔千尋聳。穆穆風生百世垂。半日盤桓宿其下。昭昭心事獨相知。</text>
<title>詠香娘。次仲父韻。</title>,<text>山上年年春發花。林禽咽咽答遺歌。芳靈欲吊尋無處。只見淸江月色多。</text>
<title>冶隱墓。次仲父韻。</title>,<text>冷冷山籟吹。下馬忠臣墓。寒松百餘尺。淸月半稜露。精神宛如彼。不能埋厚土。風霜雖百代。義理自一路。松京昔爲墟。中國今無主。三山欲高臥。我懷何如古。陶潛烈士詠。范滂首陽慕。酌潦肴以花。幅巾拜傴僂。可憐碑下江。日夜向西注。依依人不見。耿耿心相遇。盤桓夜已久。歌成聲正苦。</text>
<title>見路傍釣者。謹次仲父韻。</title>,<text>日暄可垂釣。呼伴杏花陰。先占溪中石。應猜白鷺心。</text>
<title>發若木驛登金烏城</title>,<text>若木生朝日。金烏背坐吾。煙花虗夢幻。天地窄葫蘆。於是千愁豁。從前萬事愚。三山何處在。玄隺欲相呼。</text>
<title>金烏城得山字</title>,<text>南國金湯第一關。時淸無事客登攀。洛江傍受鑑湖水。鳥嶺遙爭智異山。不但開眸千里外。且能遊意九霄間。天生奇險終須用。陰雨詩篇一詠還。</text>
<title>藥師菴</title>,<text>穹然巖壁䧺且奇。鬼斧天工不可知。九美江流盈器水。八公山勢半枰棊。人間有雨雲生砌。佛座無燈月掛楣。七日遊行雖愜意。壯觀幽賞最今玆。</text>
<title>弊袍</title>,<text>十年單布着。山水去翩翩。渝得江霞濕。穿於峽角牽。歸應閨婦詈。出不市童憐。傲然心自大。一任喚鶉懸。</text>
<title>鸕鷀亭。次李陶菴韻。</title>,<text>翠壁超然立。江聲十二時。助吟鳴檜栝。添畫泛鸕鷀。亭與山容古。客將雨意遅。奇巖一問答。是處釣竿垂。</text>
<title>海印寺。次家大人韻。</title>,<text>嶽氣干雲肅。中間幾水迴。紫藤提督帽。蒼檜古仙臺。小子雙溪至。大人三洞來。記遊詩軸在。相視喚燈催。</text>
<title>將向伽倻。金泉路中。馬上口占。</title>,<text>山上雪皓山下雨。淸朝驛路濯氛埃。隺浮孤寺三聲遠。馬逐鑑湖十里迴。遐興寄雲名境落。閑談逢友夕陽來。停鞍指點今宵宿。半露層松石作臺。</text>
<title>路中。次元卿韻。</title>,<text>春日遅遅路不窮。水流山峙我其中。今宵可與孤雲話。歲隔三千夢一通。</text>
<title>知禮縣</title>,<text>停鞭知禮縣。西望意迢迢。石峽雲來窄。溪亭雨隔遙。客臨池水靜。春在柳枝搖。女伴前遊詑。挑燈聽一宵。</text>
<title>行逢小瀑。次元卿韻。</title>,<text>春潤溪山細雨霏。雲連仙洞五人歸。幽泉决决留心聽。似說從前出世非。</text>
<title>近雙溪。次元卿韻。</title>,<text>我已塵寰外。白雲亂馬蹄。疊巒光窈窕。中出雙派溪。</text>
<title>雙溪</title>,<text>纔過疊巘又溪濱。飛鳥遊魚處處親。身在筍輿淸入畫。詩譍禪磬響傳神。千松流出層雲氣。雙水浮來別界春。莫是伽倻緣業晩。佛靈山雨更留人。</text>
<title>雙溪。次元卿韻。</title>,<text>彼勝此奇與爾云。不知過了數重雲。山從德裕西南聳。溪抱靈菴左右分。久矣十年牽俗累。蕭然一夜入禪羣。燈花欲與新詩發。簷外泠泠墜雨紛。</text>
<title>百川橋</title>,<text>雨晴晨出洞。山色惜難分。水勢巴環見。橋名楓嶽聞。鏡潭人立影。繡壁檜生紋。涉勝吾應再。一時寄白雲。</text>
<title>向伽倻。登嶺上走草。</title>,<text>山水平生興。悠然得在今。下驢看石瀑。携釋問雲岑。歷盡千溪險。方開萬里心。終南如可見。何以寄平音。</text>
<title>伽倻。次孤雲韻。</title>,<text>百川聲壯撼千巒。落照亭亭老木間。一去孤雲消息斷。烟霞自此屬三山。</text>
<title>寺門有參議大父淸德碑。謹次仲父韻。</title>,<text>伽倻何似大夫淸。僧愛高名鐫石明。一淚今添流水咽。傍人錯謂峴山情。</text>
<title>藏經閣。謹次仲父韻。</title>,<text>禪法役神護。不關海變桑。間間藏寶軸。字字放祥光。僧說禽棲避。我憐民力傷。如將正氣觸。金佛不能強。</text>
<title>學士㙜。謹次仲父韻。</title>,<text>孤雲何處是。臺聳凈埃塵。幽澗琴流韻。長松月掛神。在唐傳義檄。歸洞化仙人。穆穆淸風襲。千年畫裏身。</text>
<title>武陵橋。謹次仲父韻。</title>,<text>百澗流花也有源。名區何必在中原。居僧多事長橋起。不用漁舟入洞門。</text>
<title>紅流洞。謹次仲父韻。</title>,<text>潭雲澗檜影徘徊。千古仙蹤問一盃。若遇眞源吾亦逝。何慳紅萼泛波來。</text>
<title>尤翁筆鐫石壁。謹次仲父韻。</title>,<text>墨飛泉瀑神流動。筆碎岡巒畫竪橫。豪氣人間誰與並。紫陽詩句昔留衡。</text>
<title>落花潭。謹次季父韻。</title>,<text>心靜喜看影。早春客在潭。楓時與花節。領會老僧談。</text>
<title>伽倻洞</title>,<text>十年勞想三宵宿。千聞不如一見親。老檜雲歸流古影。層樓月返轉孤輪。石間噀霧騰神物。澗際飛虹跨羽人。詩句未圓收畫料。可憐名境太愁神。</text>
<title>還向雙溪路中。次家大人韻。</title>,<text>可喜雙林釋。如期待我來。一蹊名境在。三處洞天開。訪壑雲同入。臨川月與回。欲將佳句答。興溢不能裁。</text>
<title>記遊</title>,<text>千巖爭萬壑。短策客翩然。可愛山中月。如非世上天。孤雲三有夢。雙水再成緣。魚鳥相顔慣。明歸一悵牽。</text>
<title>百川橋。謹次仲父韻。</title>,<text>再觀佳處若增奇。春日娟娟漾碧漪。橋出層林呈態聳。瀑來平石展波遅。山雲停影非無意。俗士鐫名太自癡。未老吾將逃世隱。如非三島此間宜。</text>
<title>立巖</title>,<text>上干天。下揷川。高角句明月。半身衣紫烟。淸盃流影會心處。漫筆傳神發粲然。</text>
<title>路中。謹次家大人韻。</title>,<text>山雲送我出山蹊。百里徘徊幽影携。衣袖空添淸氣潤。巖泉未答好詩題。一塲彈奕逢遊客。幾度沽醪涉淺溪。崔子今行終不見。迂談無乃近燕齊。</text>
<title>出山</title>,<text>遅遅人出洞。惜別啼幽禽。眉發烟霞彩。耳餘山水音。經營千幅畫。狼籍百篇吟。酣興喝淸月。悠然超世心。</text>
<title>鑑湖亭。謹次家大人韻。</title>,<text>湖平山屹屹。是處着孤亭。瑩若新磨鏡。蒼然古畫屛。壯遊誇我樂。擧世問誰醒。紅欄重拂袂。西望小盃停。</text>
<title>松亭。疊次巒字。</title>,<text>松下喜看松外巒。水分三派走巖間。悠然欲跨孤雲去。一日徑行百郡山。</text>
<title>歸近金山。有三鶴鳴過。</title>,<text>頭上三玄隺。金山送我回。也是孤雲使。遠寄別懷來。</text>
<title>敬次夜坐聯句韻</title>,<text>列坐弄堂笑眼明。臨塘晴月照深情。風檻三盃春在柳。錦筵雙釰雪飛英。向北羣鴻聯遠影。在陰鳴隺和淸聲。此會十年今再有。任他斗柄欲西傾。</text>
<title>將向大堤觀漁。路中。謹次季父遊洛江韻。</title>,<text>散策携壺出偶然。淸潭垂釣興相牽。村牛有事西疇去。水鷺無心白晝眠。雨外山光迷入夢。柳邊春意澹如烟。紛紛世累難覊我。放浪南州且半年。</text>
<title>次姜子正韻</title>,<text>耿耿草堂夢。日遅春晝天。依然花柳約。惱殺雨風連。吾子詩來後。何山興到先。韶光殊可惜。欲酼一夢前。</text>
<title>洛東歸路</title>,<text>驛路漫漫遠客催。岫雲殘雪淨遊埃。春晴聽隺孤山度。日落騎驢鏡水迴。名世文章慵不就。會心泉石病猶來。悲歌欲發神先旺。蘿月遙生學士臺。</text>
<title>到院。與伯玄共賦唐韻。</title>,<text>印須我友出門東。石室山前路自通。驪水遠來烟盡處。廣陵只在月明中。江雲片片隨南鴈。廟檜蕭蕭鳴北風。讀向長碑仍再拜。人雖相遠此心同。其二空江上下消薄烟。好臥高樓剩看天。雲水微明鷗在渚。蘆花稍動客迴船。孤琴歷歷秋星落。古卷迢迢曉夢懸。人事千端吾已了。一區丘壑送餘年。</text>
<title>小至夜。月出烟消。湖山廓淸。遂步至農巖宅。吊古徘徊。乘浦村小艇。放掉下渼陰。泊岸登亭。沿洄眺望。復中流溯江而返。客有誦東山章。音節淸婉。伯玄以蒹葭詩和之。扣舷相應。神情暢叙。遂呼韻賦詩。</title>,<text>黯黯林星混水燈。孤舟犯月海天澄。冠裳濯濯風埃外。一片虗亭二客登。其二素鶴孤度廣陵山。是時月出光滿空。行逢漁翁問小舟。漁翁笑指蘆荻叢。舟與山轉月俱來。冷風吹我入瑤宮。水中掇月水上失。仰看俯看何玲瓏。可以泛影星河上。何能俛首風塵中。去歲跨驢入華陽。今年乘舟下洛東。以我視世窄如管。以世看我輕如鴻。兩不相入且奈何。江中有月江上風。其三中江人立蕩輕舠。纔過回汀復斷臯。破碎山形元自峙。沉浮斗柄忽然高。酒傾落月雲侵席。舞戱潛龍雪湧濤。一去人間雙擊櫂。渼陰灘下水滔滔。其四村童來報雪。月牖罷看書。漁艇寬於世。客懷澹若虗。天涵星緯近。峽拆野江徐。獨鶴帆前起。橫空氣自舒。</text>
<title>舟中。次誦客詩韻。客。卽李文學瑋堂姪也。</title>,<text>新知喜若逢舊遊。雪後長江共小舟。月白須爲今夜樂。時危何必一人憂。廣陵東出知音近。碧海西通去意悠。發櫂歌長從水下。綿袍共拂露華稠。</text>
<title>曉上西樓</title>,<text>枕下灘聲與夢迴。西樓獨抱古經開。千年石室寒松在。一片楊州曉月來。我費苦吟終覆瓿。聖垂明訓亦經灰。悠悠習氣消磨盡。歲暮生香愛小梅。</text>
<title>夜坐書懷。次伯玄韻。</title>,<text>不棲巖谷便江渚。自謂非狂也是狂。聽瀨盡流當世事。張燈共照古書床。鵂鶹欲哭瞰天黑。鴻鵠方飢啄野霜。剗却千林氷萬澤。誰知地底起微陽。</text>
<title>夜拈農巖韻同賦</title>,<text>與君湖上夜猶吟。數疊屛圍爐火沉。茶亦有經評霅水。畫偏看氣愛雲林。已多月色樓將曉。不斷江聲睡未深。衰世獨醒人易老。燈前衮衮濁醪斟。</text>
<title>江樓賦雪</title>,<text>仲冬十日始看雪。小閣淸寒添一分。天地灑然相變色。江山無處可騰雲。灘頭鷺起終何見。樹上風過更有聞。剡曲不須移夜棹。如今王戴久同羣。其二密密踈踈飛更落。歸鴻墜葉響難分。公然曉却千峯夜。忽復藏來一洞雲。詩硯乍噓玄彩發。茶甌濃煑異香聞。漢城車馬聊傳語。踏作泥濘恨爾羣。其三天地如今始滌蕩。難將滓垢染毫分。遐心歸鶴巢明月。多事潛龍噓白雲。誰送瓊琚爲一掬。可憐環珮若微聞。江樓洒落超烟火。回視人間少我羣。其四鳥疑晝夜巢難定。人向東西路不分。呵得春風華草木。和來粉墨漬烟雲。紙窓妬殺孤燈照。葦箔淸於細雨聞。詩可入神肩自聳。梁園欲倒雛枚羣。其五掩暎兔烏俱失色。平鋪畦畛忽無分。孤高始信千尋栢。奇變誰如一片雲。且入氷壺身世隱。難將楚調俗人聞。寒駈朔氣蕭蕭去。喧盡江湖鴈羣。其六坐聽踈響句推敲。光與遠眸極野郊。粉堞崔嵬連石壁。金戈伊戛入風梢。鵲橋銀漢波無岸。隺夢瑤㙜冷壓巢。釣罷歸來簑笠影。江邊惟有一蹊交。其七傾壺潑墨興相敲。盡意悠然俯遠郊。數點橫斜烏鵲陣。孤靑寄在桔槹梢。馬啼銀盞誰爭路。人世瓊樓我得巢。水碧霞紅西日射。淸輝燦燦兩眸交。其八窓明吾未覺天陰。半夜千峯翠黛沉。老木有光花最晩。長江斷響意何深。搏風兔窟豪鷹氣。喋血胡庭古劒心。極目河山樓自逈。悲歌遙答蟄龍吟。其九漫漫浩浩遠垂陰。漁戶凍烟起復沉。日月敢言光淺薄。山河空失勢高深。碎聲蘆下驚鷗夢。積氣梅傍斷蝶心。會待陽春春睡熟。終朝抱膝且孤吟。其十莫問升陽與伏陰。瓊池銀海好浮沉。偶騎驢子危橋斷。遠借簑衣一逕深。壓帽恐侵玄髩影。撲簾愁攪黑甜心。水淸處處纓堪濯。漁子乘流發棹吟。</text>
<title>余自盤谷向石室。宋士行 文欽 寄書。有遊事就次一啚之語。元靈以紙綃入余槖。使於暇日。染水墨。余倦甚。尙不能落筆。士行亦終不至。</title>,<text>駸駸水國歲華闌。落落林齋客夢安。月彩微生雙峽白。灘聲曉送廣陵寒。寶山水墨酬何倦。宋子江遊待已難。茶熟燈殘思悄悄。看雲且下竹闌干。</text>
<title>陪往石潭。路中口號。</title>,<text>逢春便跨馬。泉石洗心靈。陰壑猶餘白。燒田未入靑。林端雨氣集。烟際水容停。征袂悠然擧。明朝翠野亭。又風斜春雨滴。野逵征馬迅。遠峯來兀兀。素隺飛相趁。溪店數株杏。未花氣已潤。布袍濕猶輕。名山去欲振。首陽靑如古。吾道此可信。</text>
<title>大慈院曉發</title>,<text>寒風吹永夜。積雨化雪飛。歸雲與曉月。天際澹相依。</text>
<title>路中雪甚。賦卽景。</title>,<text>高林埋欲盡。野路莽難前。始覺紛紛白。終歸窅窅玄。乾坤餘一圈。日月失雙懸。古聖心猶在。首陽獨出巓。又吹雪冷風來不休。拍鞍長詠撥淸愁。名山有待人將往。古跡無尋水自流。日出旋爲游氣蕩。鳥飛空與遠雲浮。川平野斷開淸繪。松石磯頭一草樓。</text>
<title>首陽山</title>,<text>靑岑馬首出。嘉名起我愛。茲山海之外。獨非周封內。二子未應到。魂氣無不在。歧伯雖稱聖。殷人非所戴。霜露以榮悴。萬木入眞宰。竹性異凡卉。一拔經千載。寸節不復長。孤靑未曾改。臨川強解事。淵翁胡復乃。</text>
<title>淸聖廟</title>,<text>春來薇蕨復誰餐。百尺崇碑獨仰看。雷雨盈天神不變。河山易地坐猶安。秋潭月逈千年白。夏谷松生一夜寒。欲躡高風何處是。西通碧海意漫漫。</text>
<title>石潭</title>,<text>水流山峙生遠音。一壑泠泠古廟深。欲挽唐虞非少力。思開日月苦多陰。星河夜澈淸明象。草木春萌發育心。餘韻將聽巴串瀑。此行歸後復何尋。又石老楓松蔚。亭虗磵壑深。難回三代象。誰識一琴心。月缺餘殘魄。龍潛尙夜吟。徊徨如悵失。吾道百年沉。</text>
<title>歸路述懷</title>,<text>夜永坐剪燭。開卷心有繹。理微看不見。道玄尋難索。依依日月色。翳翳烟霏隔。本思至樂存。如何淸愁劇。何處水雲逈。今日乾坤窄。白馰征奮迅。翠雨飛霂霡。神將一水通。眼與雙峽拆。噓氣觀滄海。發詠坐廣石。如以氷濯魄。怳然風生腋。豈無日暮宿。復訪山中宅。路正非二三。步多移千百。峙壁肅虗亭。縈川潤廣陌。琴斷水猶響。龍騰石留跡。抱歸禮樂器。收藏講誦席。一氣庭松翠。萬影溪沙白。廟古綵畫剝。洞邃淸輝積。高瞻神已凝。默念思屢易。風暢木含華。氷融地動脉。如將寸心保。庶不百年擲。名利且斷欲。詩畫何論癖。出林月魄素。度野天容碧。來旹若有聞。探之還無獲。復理千萬讀。應得尺寸益。日短路崎嶇。倀倀爲行役。</text>
<title>平山路中。見騎牛涉川人。有感。</title>,<text>雨暘戴一笠。淸晨出烟壑。偃仰在牛背。隨意伸兩脚。泝溪橫涉流。小渚新莎綠。溪水至牛腹。溪水沒牛足。溪中多白石。石根何齗齶。不曾憂顚蹶。暇豫顔自若。俯察依藻魚。仰視翔雲翮。牛知人所向。人隨牛所欲。急湍步愈遅。中流飮滿腹。逶迤度長阡。轉過林岸側。使我成悵望。微風餘短笛。</text>
<title>靑石洞</title>,<text>峭壁皆削稜。相向復相遮。潭陰欲起雷。石怒如奮戈。深壑互開闔。群木欝交加。鵂鶹敢晝哭。豺乕逼人過。陰平定何如。仇池不𤢜誇。猶留胡馬跡。腐儒空咄嗟。</text>
<title>滿月㙜</title>,<text>野人耕麥土成灰。層石深苔只古臺。山屹水長城已廢。風斜日落客何來。荒階草合鼪鼯伏。老木烟消鳥雀哀。往事興亡誰與語。崧陽惟見片雲開。</text>
<title>懷圃隱先生</title>,<text>可憐袁粲難恢宋。獨有夷齊不事周。跡異心同吾牧祖。驪江月落返虗舟。</text>
<title>臨津舟渡</title>,<text>孤舟意逈然。雙鳥與洄沿。彩閣危將墜。靑山碎復圓。萬波皆湧日。一氣獨浮天。不見中央在。伊人何處邊。</text>
<title>題釣漁圖夢中作 夢元靈爲士行。作小幅。士行要余題其傍。</title>,<text>蘆笠與麻褐。百年流水邊。問君何所事。陶世如烹鮮。</text>
<title>溪上吟 邊山實相寺前水石頗佳。余與伯玄盥濯其間。互爲答問如此。</title>,<text>上流嗽我口。下流濯君足。非義不欲行。非義不欲食。</text>
<title>元靈雨中枉路過訪碧池。與之同宿樓中。久違之餘。樂不可言。旣而別去。次其酬答之語。爲詩贈往。</title>,<text>秋雨五百里。路回碧骨洲。昭昭一枝燭。中夜在高樓。凝坐無雜言。如喜復如愁。微力未挽世。擁書自淸修。何以招六丁。繫彼單于頭。復欲訪異人。楓晩入頭流。恠爾語涉誕。閔爾心抱憂。憂來何時歇。日月去悠悠。從當自康濟。卜隣開林丘。十年春夢積。海上有孤舟。三歎起看月。新篁碧脩脩。其二載書涉江漢。驛樓秋陽曬。濯髮松桂露。響亮晨誦快。直見古人心。飭躬思遠邁。世運日淪喪。斯文足誕恠。媚君道不正。認氣性遂壞。奧經紛講釋。貌莊心已憊。深坑墮其身。一步或差詿。蚩蚩彼衆人。譏君病詩畵。橫流力未遏。避跡存深戎。十年聚槖書。歸向燭前解。無愧方寸豁。不歉東海隘。讀罷起欲舞。床頭古劒掛。其三秘訣有玄感。鬼神盖可役。名山夜寥廓。星月垂空白。有事於其中。符劒兼珪帛。一僂三沐髮。其誠純如積。百日心無貳。天門乃可闢。六丁來唱諾。厥象何威赫。戱奪陰陽變。怒奮山海拆。正氣或未充。伊人悸其魄。不敢錯私利。堂堂有神責。葛侯救漢亡。張子逃秦索。玄機雖不測。往往傳異跡。古訣一暗誦。悵望中原夕。其四智嶽奧而崇。往往棲仙影。俯觀東西海。昇陽與落景。有客昔往游。迷路絶人境。泉流兩崖削。木石幽且泠。草菴如隺巢。老僧雙眼炳。儼然坐自在。骨壯神何整。命客離騷文。啖客胡麻餠。俄而自爲誦。渢渢送響騁。北風振高檜。缺月沉古井。擊石石欲裂。淚落如泉永。出家旣棄世。何以抱憂怲。盖聞浮海來。事去志未逞。庶幾與余遇。共哭秋夜靜。其五三月我行邁。白江沙如雪。汀蘭馨可餐。汀蒲綠可折。江水流灧灧。曲渚淸愈澈。井臼澹依竹。籬外遠山缺。山田麥苗盛。野田足灌決。網魚桃花水。細雨簑衣潔。與子說偕隱。茲境最可悅。土室依岸築。草樓臨江結。濁醪時在手。誦書想前烈。借問羊裘子。能忘稷與契。蘭臯及龍石。吊古小舟挈。秋隺一爲啼。白雲如錦裂。其六落日滄海水。萬里天雲晃。長風鼓其氣。肅然島松響。小舟吾安放。中原不可往。虬宮通帝坐。蜃樓超塵壤。悲歌視人間。去去擊雙槳。欲繫日月轂。退結鯨鯢網。遂令海波靜。朗澈照萬象。濯濯垂兩足。魚龍首共仰。獨知師襄心。願爲魯連黨。歸臥竹樓中。吾身疑自怳。之子期同舟。秋風正浩蕩。其七一別三百日。相思我髮素。皁盖擁白馬。秋風江南路。京洛一風波。古人心如故。高樓笑携手。微月度竹樹。素履自貞安。古書有新悟。傾篋買千卷。安能事章句。衰世無可樂。所喜吾子遇。冷冷中夜語。耿耿古人慕。微祿不足辭。寒蟬猶飮露。扶將涉險蹊。白首勿相誤。</text>
<title>咏伯夷</title>,<text>伐殷天人悅。理順義攸適。如何二夫子。介然守耿獨。戴君如戴首。我首不可易。迢迢首陽巓。上與星日薄。有粟安得食。採薇不盈掬。寒霜獨秀菊。春風未花竹。不能事聖人。何况臣夷狄。整冠拜孤月。中夜撫心曲。</text>
<title>詠荊軻</title>,<text>渭水向東流。赤波蕩中原。秋風薊門白。悲歌動客魂。欲除天下殘。奚但太子恩。長虹銷不盡。仰看白日昬。劒陛列九賓。耽耽乕視尊。直入若無人。咲眄色愈溫。匕首氣已動。壯士何待言。燕人百年計。謾作銅柱痕。高義猶可見。成敗未足論。陶潛隱居者。何爲感慨存。戊辰正月五日曉枕夢中。忽有短句曰。蕭蕭日暮雲。出山作雨雪。莫向咸陽市。洗去荊卿血。此豈平昔感惜之應耶。心甚異之。題於咏荊之下。</text>
<title>披香亭月夜。與健之伯玄。呼韻共賦。</title>,<text>霽夜平郊皓如霜。微風星月溢寒塘。古木離離人影小。短簫樓上意何長。</text>
<title>上智異山天王峯。次元靈韻。</title>,<text>山頭明近日。山下白渾雲。地籟與人籟。寥寥不可聞。</text>
<title>蟾江舟中。共次一蠧韻。</title>,<text>大江淸駛櫓歌柔。雨岸桃花凋麥秋。惆悵頭流看漸遠。白雲山色滿船流。</text>
<title>直淵。敬次仲父韻。</title>,<text>五旬天不雨。雲瀑未全收。素石秋爭肅。圓潭意到幽。翩翩羣隺擧。濯濯老龍游。山水雖公物。循名不可求。</text>
<title>來蘇路中。口占示伯心。</title>,<text>相逢便相識。三夜細論情。吾道明山在。高言衰世驚。萬松踈雨落。秋海夕陽明。雲石天中起。傾壺遠意生。</text>
<title>玉泉菴次伯心</title>,<text>仙菴一片意長飛。白雨紅楓再叩扉。靈水淙淙人不食。百年孤隺向誰歸。</text>
<title>白羊山。次圃隱先生韻。</title>,<text>愛山不必在山僧。大守遊山歲歲能。㯶策竹輿心共遠。幽泉素石色相增。磵淸樓閣秋雲變。圃牧文章霽月澄。領會奇峯蓮社是。後來兒輩莫虗登。</text>
<title>碧樓雜詠</title>,<text>閑坐布袍博。孤亭覆翠篁。草萊安性命。山水娛文章。落月頻看劒。秋花獨引觴。無人知此意。矯首嶺雲長。其二製器象三代。裁花紀四時。高樓觀物好。古井見心宜。形老誰能惜。憂長世不知。悔尤秋夜省。無乃跡偏奇。其三尋朋踰八嶺。觀瀑上玉峯。歲色飛駒隙。人心戰蟻封。雲行天地用。日出海山容。一酌携相酹。悲歌撫短松。其四 屬士行松桂文山縣。圖書玉磬樓。故人存晩契。一札到淸秋。海嶽奇游遍。絃歌美化流。迢迢明月夜。千里共生愁。</text>
<title>送洪參議 啓禧 使日本</title>,<text>欲觀天極處。擊櫂過扶桑。手挹滄溟水。洗來日月光。</text>
<title>送申扶安 暐 使燕</title>,<text>痛飮扶風酒。秋登碣石島。君歸應濯袍。東海不可蹈。</text>
<title>題畫</title>,<text>瀑長山雨過。魚子上前灘。灘上夜漁罷。蘆花風薄寒。</text>
<title>次伯玄賞荷之什</title>,<text>論文酒待荷花開。及到花開秋已迴。秋風淅淅客猶病。更報荷花待客來。</text>
<title>次宗人韻</title>,<text>宗人相見樂團圞。笑語能排雪日寒。一榦千枝庭有木。深源長派水流山。碁樽落落湖南閣。詩禮寥寥海外韓。百戰文圍知子健。肯敎幽谷老芳蘭。</text>
<title>次韻牛渚客</title>,<text>爾家何在牛渚濱。風雨津頭有主人。花竹經營猶未了。水雲離別幾回春。藍浦遠來山雪濕。碧池相見臘梅新。樽前笑說他年約。明月三洲借釣綸。</text>
<title>洪庶尹 啓鉉 挽 代作</title>,<text>月落西巗松欲摧。鶺領飛盡響餘哀。黃花未發蘭花老。安得馨芳奠訣盃。</text>
<title>春暮陪家大人及詩山恩津二丈。入邊山。洪學士季友謫補一新。亦同斯遊。山中有書生。題詩葉上以求酒。走草和送。</title>,<text>四州春酒海山遊。一葉新詩忽入眸。我酒君詩相贈罷。碧溪芳草兩消愁。</text>
<title>臘月二十五日立春。赴伯玄金山佛宇之會。路中口占。</title>,<text>萬竹脩脩不斷風。幅巾吹去碧池東。故人心在靈山夜。大地春回積雪中。野水橋長征馬白。海天雲盡夕陽紅。寥寥書劒隨身往。歲暮江南意未窮。</text>
<title>朝登松㙜</title>,<text>蒼檜森森素巘稠。石壇殘月戀余留。天心浩蕩方消雪。佛力玲瓏競起樓。客與寒雲飛嶺路。僧同老木聽泉流。池亭淸夏君來醉。已謂南州有此遊。</text>
<title>來蘓寺</title>,<text>名區隨處我行催。不害人間老草萊。翠嶽將頹龍瀑瀉。春雲欲變蜃樓開。壯觀滄海眸雙拭。悵望靑齊首獨擡。十載塵愁輕似羽。可憐前夜月明㙜。</text>
<title>槎川宅宗會 庚申年間</title>,<text>雲霞發彩北山天。鶴和在陰鴈帶烟。始使後生參盛會。堪憐此事癈多年。碧蕉幾葉詩將遍。黃菊一樽席更連。伯仲大人湖嶺隔。不禁修帖思依然。</text>
<title>和贈金戚弟仁仲 樂源 三拙詩韻 乙亥</title>,<text>看君貌拙復辭拙。獨是經綸心不拙。桑棗百株禾千畒。讀書千卷養眞拙。</text>
<title>澹華齋會者八人。舍弟健之 運永，伯玄，元靈，伯玄弟仲寬 邁，李伯訥 敏輔，金元博 茂澤，金孺文 純澤 拈陶詩。朝爲灌園。夕偃蓬廬。各賦一字。</title>,<text>對酒山光晩。訥。 題詩野興長。博。 雨過園木變。靈。 石老谷泉凉。孺。 出郭成幽會。寬。 廵簷拾暮芳。胤。 移罇倚翠壁。玄。 啼鳥近人傍。健。</text>
<title>次伯訥韻</title>,<text>延朋窓下笑。蕉葉過人長。池影終歸靜。洞陰剩得凉。詩音通遠籟。譚屑墜輕芳。漫復看雲臥。移樽夕照傍。又吐氣逢君話。欲令夏夜長。燈踈村遠暎。星動樹微凉。淡墨和烟潑。羣花參席芳。爽心塵熱濯。吸露碧蕉傍。</text>
<title>次伯訥韻</title>,<text>高槐承日澹遮暉。洞籟泠泠灑席微。已卜勝遊須盡興。未消淸晝莫言歸。雲潭魚鳥閒相暎。風柳樓㙜蕩欲飛。且向花間成醉臥。殘碁猶閙覆翻機。</text>
<title>題元靈畫幅。贈吳文卿 載純。</title>,<text>避世來何晩。山中已見秋。君將松籟語。我以石泉酬。</text>
<title>題元靈扇畫。贈李元房 駿祥。</title>,<text>蕉葉意何長。荷花語欲香。相看將落筆。世外有淸涼。</text>
<title>池亭。與元博共次杜韻。</title>,<text>開牖俯淸沼。綠蕪起夕陰。野客騎初到。幽棲興便深。翠藤雲氣密。雜藥雨痕沉。卜宅從君議。相將偃茂林。</text>
<title>池亭小集。得詩字。</title>,<text>客來樓更靜。紅日汎平池。花壓千家睡。山明一鳥知。高談終少用。遠望秪多思。陶令眞先覺。請看飮酒詩。</text>
<title>訪元博郊居。呼韻共賦。</title>,<text>飄然巾服風吹去。思見良朋便出郊。翠木爭高孤日隱。靑山不盡一江交。文章事大終勞力。花竹名淸且得巢。寄語沙禽須記我。月明他夜擧深匏。</text>
<title>續次示同遊諸君子要和</title>,<text>澹靄暄風柳外池。林花晩發若相期。澆漓世道眞朋少。浩蕩春遊步屧遅。只可從君同樂此。縱無知我更尤誰。氣豪樓逈歌將和。推却華岑倒酒巵。</text>
<title>朴淵瀑布</title>,<text>蒼崖中劈積烟開。低仰乾坤一氣來。落月光長銀河挽。騰蛟力健玉山堆。試看壁面經春雪。欲問天心竟日雷。肚裏不平鳴假爾。泛槎亭畔獨傾盃。其二滚倒洶騰何壯哉。千松皷舞兩崖摧。秋晴峯壑皆鳴送。夜靜星河逈瀉來。賴爾大聲天可悟。有何苦志石能開。酹觴崧嶽潛心禱。薄海腥膻滌一回。</text>
<title>尙書大父小歇亭。敬用槎川大父韻。</title>,<text>心跡喜雙歇。涉園棲一林。泥沙鴻倦跡。冷煖竹虗心。汲井壺氷澈。看棋燭淚深。小亭纔數尺。人仰若千尋。</text>
<title>元博將歸水原。與元靈，孺文往別于蘆溪精舍。限韻同賦。</title>,<text>孤村千樹雪。數子一燈心。捲幔星河氣。憑樓山水音。歸雲情不住。征鴈響難禁。耕讀存吾道。相看話夜深。</text>
<title>桂谷冬夜。同吳敬父 瓚 次元靈韻。</title>,<text>山屋孤燈夕。雲來雪意長。松寒禽獨苦。梅拆客先香。看劒還藏鞘。爲文不用章。古經成誦罷。星月夜眠凉。</text>
<title>敬父玉磬樓。次其先伯氏大學士伯玉 瑗 韻。</title>,<text>華峯列雙牖。日夜泛淸陰。器象殷周古。屛開海嶽深。共君憑小檻。與世拔千尋。北望愁何極。論心玉磬音。</text>
<title>題元靈扇畫。贈士行。</title>,<text>涉溪出人間。人間險於溪。今日還渡去。書劒與之偕。</text>
<title>雪後拈韻</title>,<text>雲陰何事碧天心。澹月踈星依遠林。若使冷風澄夜景。不愁輕冷透衣深。</text>
<title>看劒</title>,<text>燭下靜看秋水心。龍精乕氣繞層林。麗天星月爭光碎。舞罷空庭玉漏深。</text>
<title>次元博韻</title>,<text>梅馨竹凈影相齊。與子來看嶽麓西。鼎古檀烟空自歇。樽淸劒氣不能低。龍歸大澤雷隨蟄。鳥宿高林月共棲。只有遺經消永夜。任他氷雪塞前溪。</text>
<title>後與元靈，敬父共賦。</title>,<text>籬外南山日日靑。澗雲多意閉深扃。抱經惱殺玄陰積。揮斝悄然素月停。老竹心虗通遠籟。寒梅色潔綴繁星。行藏世路終無賴。歸海飛鴻夜𤢜聽。</text>
<title>江都北壇。陪留相大父 秉常 登眺。</title>,<text>山連碧嶼江通海。住策高崗遠望奇。紅杏樓臺啼鳥歇。白烟村落過帆遅。風潮直打䧺都堞。歲月空磨烈士碑。落日悲歌揮一斝。西天歸鳥寄余思。</text>
<title>觀梅。奉和敬父金伯愚 尙默 詩意。</title>,<text>骨靑肌白照寒燈。雲母窓前燦燦氷。天地無花陽幾息。山林有客氣相矜。西廂月度神潛動。東海僧來夢曉凝。小石點頭詩罷後。生香稪稪道心澄。</text>
<title>題缺</title>,<text>草亭聆夜誦。山木立重重。雪後豈無興。暗中猶識容。天寒愁病鶻。水涸惱潛龍。古像明孤燭。誰堪比爾蹤。又林雪棲殘白。月生西塘渚。整襟祛鄙吝。陳榻久延佇。可憐我僕病。無以燃束楚。山屋冷如石。荊燭明似炬。未語神先釋。受䂓顔無拒。夙性同淸曠。衰世異出處。苦心將何爲。素髮長如許。冷冷玉琴彈。馥馥靑梅煑。木踈靈籟發。潭虗片氷貯。讀書爲我用。憂世出天叙。日月終不回。林泉當共去。惻惻今夜言。沒世心相與。</text>
<title>壬戌夏。盤池新居。與子華，伯玄，仲寬。以水木澹淸華分韻。得澹字。</title>,<text>賞荷招舊伴。緣塘手共欖。瓊萼燦然開。水物何澹澹。睡鷺與歌鸎。亦是一氣感。淡墨晴雲化。大字華岑撼。相看無晤言。新月淸心膽。</text>
<title>秋日。會金肖甫 相說，元靈，伯玄，孺文。以酌酒會臨泉水分韻。</title>,<text>愛菊出吾性。陶令難在前。繞屋花開遍。淸氣排霜烟。古人只看竹。况復友情牽。列坐泛華觴。朱實亦燦然。雲徂雁響遠。雨滴波紋圓。凝神睇華岑。解煩潄冷泉。笑語竟淸晝。彩翰暎秋天。同心期歲晏。寒花眞可憐。</text>
<title>和申水部 曙，尹太僕 心宰 二丈見寄之作。</title>,<text>茅齋今日覺添淸。十紙珠璣一粲迎。漢口帆檣東海夢。天閑駿驥北風聲。殘經掩壁初心在。古劒橫床客氣爭。扶策廵簷歌自和。千家睡穩月沉城。</text>
<title>和申，尹兩丈詠成謹甫先生手植之松。松在苑署。</title>,<text>植之沙淨覆天淸。柯葉靑靑拭眼迎。缺月露江秋動影。冷風越峽夜吹聲。不辭秦爵心良苦。終與蜀祠節可爭。誰把芳樽酬古樹。年年花柳只傾城。</text>
<title>小集卽事</title>,<text>華岑滴滴霽嵐晴。興屬林亭幾客迎。春盡名園宜有醉。花殘幽鳥不禁聲。觀碁半日時憂歇。竊肉千年雅譃爭。結社但容携酒入。北壇筵撤更西城。</text>
<title>南臯</title>,<text>繞郭淸江來漠漠。南臯晩睡綠蕪生。春深卉木薰風動。雲暖乾坤淑氣盈。花擁萬峰含落景。柳迷雙闕帶新晴。詠歸林館潭光靜。谷裏時聞好鳥鳴。</text>
<title>景福宮</title>,<text>北巒西嶽遠縱橫。花氣氤氳遶石城。坐草遊人懷往事。入林幽鳥作春鳴。苔深未覺雙螭伏。臺廢惟傳舊殿名。民物雍煕猶可驗。隔岡時見醉歌行。</text>
<title>洗劒亭。偕元靈，伯玄，仲寬，孺文，敬父。限韻賦之。己巳</title>,<text>繫驢淸磵石。石上有新亭。洞鳥孤烟白。巖松細雨靑。名山從我好。流水共君聽。文酒猶多悔。悠悠世路冥。</text>
<title>五月旣望。偕李功甫 亮天，李易甫 普行。泛月六臣祠下。</title>,<text>灑落心中客。相逢江上宵。侵星羣鷺動。入海小舟遙。天象渾歸月。沙痕不辨潮。中洲如有遇。吊古一招招。其二落落遊方外。迢迢在水中。共看漢江月。遙挹古人風。松檜寸心老。雲沙萬影空。從流雙擊櫂。吾道未能竆。</text>
<title>三藐望海樓。同元靈，敬父，李士晦 明煥。賦三淵韻。</title>,<text>百年落落好奇游。三藐悠悠放遠眸。積水長天無定質。空山老木自生愁。歸雲漭蕩神鸞馭。落日曈曨碧蜃樓。萬恠森羅俄幻滅。難將一物我胷留。其二朝過江漢暮觀海。江漢涓涓爲小溝。歸去蓬壺方是隱。騎來鯨隺始成遊。雲濤不盡渾天勢。塵土之間少我儔。逸氣迢迢濡足往。晩生多恨讓由桴。其三夕天銜日絳如羅。携手松厓一笑誇。暮鴈長歸凌海嶽。秋龍倦化凈雲霞。仙人不至樓欹石。古磬無音水捲沙。好放扁舟觀八極。腥風愼莫泊西涯。其四客心秋與隺蹁躚。遙入扶桑倚盖天。已會萬源靑拭目。未窮三變雪盈顚。秦船漠漠難求藥。齊島蒼蒼獨吊田。君到樓城偕我隱。瑞蓮應種石屛前。</text>
<title>元靈夜訪池亭。共賦吳明卿韻。</title>,<text>街鍾欲動月沉沉。林下孤燈客遠尋。白髮看書期進學。靑山結屋有歸心。片雲隺唳樓閣逈。踈木星流夜氣森。淸話頻添香鼎火。相知還勝自知深。其二南山日日望歸歧。旣見欣然不見思。萬事於吾違夙志。百年惟子喜同時。心開霽月初無累。話到春氷盡釋疑。且積羣書爲活計。沒身丘壑莫須悲。</text>
<title>翌日。敬父至。共續前韻。</title>,<text>靜士相逢愛默沉。行藏祗說海山尋。知音不待聽琴譜。避世何論擊磬心。菊下濡毫露滴滴。蕉傍看畫雪森森。白雲何處堪棲影。未老歸耕一約深。其二出門羸馬自知歧。臨水孤亭爾所思。周鼎殷罍山影裏。老梅寒竹月明旹。任眞不被浮名縛。好古翻生俗士疑。萬卷難將殘燭了。相看白髮豈無悲。</text>
<title>續次贈孺文 孺文。時有湖西行。</title>,<text>湖魚江鴈喜浮沉。驛路寒梅懶問尋。雪月通明千里夢。文章奇欝百年心。溯迴白渚巖花盡。歸去黃山院竹森。問道鷄龍光恠盛。華篇應貯錦囊深。</text>
<title>又和功甫</title>,<text>知君閉戶喜潛沉。山屋圖書意到尋。遠鳥雲歸華嶽頂。淸氷日照松池心。行人不識靑騾避。後史終留白筆森。衰世飛沉雖異趣。可能懸榻待余深。</text>
<title>次敬父雲母龕梅花之作</title>,<text>積陰梅入室。天地有生生。冐雪深根動。含花一氣明。影歸雲母白。心與主人淸。未發猶堪賞。幽期趁月晴。</text>
<title>又次伯愚韻</title>,<text>草木猶存聲氣感。相花如馬捨玄黃。玉磬高人看素萼。凌壺處士護紅芳。</text>
<title>又次元靈韻</title>,<text>漢陽城裏積塵灰。三十六年眼不開。獨護氷根雲母閣。玲瓏秋月我同來。</text>
<title>和題尹子穆 冕東，金伯高 鍾厚 丹丘詩後。</title>,<text>我夢前宵每向東。雪天遊賞與君通。迢迢匹馬丹山下。欝欝千峯白月中。露冷芙蓉明淥水。林空環珮響微風。凌壺相宅能寬敞。茅屋數三井臼同。其二玉笋錦屛微月生。憐君此夜眼偏明。夙心四郡遊將遍。多病單驢約不成。人美生蒭終失面。詩高白雪敢齊鳴。桃花小艇春相命。復聽龜潭江水聲。</text>
<title>避暑北營水樓。會者凡六人。元靈，孺文，敬父，伯愚，士晦各呼一韻。排次賦之。庚午</title>,<text>高樓淸暑氣。吟嘯自爲羣。一澗紅流日。千松翠積雲。螺觴傾細細。朱矢落紛紛。放馬山中見。擊漂城下聞。緬懷奇士節。暗誦古經文。醉下花欄曲。鳥啼洞色曛。</text>
<title>偕功甫燕坐林壇。賦得中夏貯淸陰。</title>,<text>鑿厓結草宇。厓藤何密蒙。黃鳥啼不已。朝日斂餘紅。淸羸有一人。抱書臥其中。庭前植嘉卉。花落香已空。世衰無完名。邦偏寡奇功。玉磬中夜擊。淸音與心通。臨塘濯其袍。希古飭其躬。賴有知己友。時時瀉憂忡。其二故人在莾蒼。相思則命駕。引觴暮花泛。列坐芳草藉。藤木交翠陰。几閣失朱夏。病在神猶旺。跡遷心未化。抗言古史義。咄咄辨王覇。踈雨瀉空潭。奇雲出太華。濡翰拂苔壁。山鳥啼自下。其三去年風雪時。燈火室中語。凍臥布衾聯。熱血方寸貯。憂道復憂世。日月不我與。雨明桃李蹊。雲澹芙蓉渚。靑騾爲我鳴。綠樽爲君擧。見悟有同歸。氣義不相阻。白石脩且廣。其下祛烘暑。野蔓碧嫋嫋。幽禽爰得所。古書思共證。煩君十日處。其四蕉葉稍出籬。荷葉綠水盈。高厓隱日色。竹床林下橫。百獸雕文石。翔攫類天成。奇香燒已盡。默坐聞餘淸。繪象魯公鼎。酒盛殷師觥。遊神托玄契。非爲愛古名。之子存卓識。秉心一何貞。天衢厭翺翔。窮巷寡將迎。時到林塘間。嘯歌自不平。其五海邦偏且隘。謠俗多詖淫。百邑無奇士。千年鮮正音。堦除出蟻虫。競啄啼山禽。天籟孰能驗。淸風入松林。知君嗜慾淺。抱書獨見心。東文擬刪正。野史將繹尋。時時發高詠。使我撫瑤琴。一月三四見。簷晷每移陰。</text>
<title>謝元靈枉石屋</title>,<text>西林過雨白。石壇明如拭。綠蕉風未定。古鼎香不息。來往本無期。故人心相卽。遅遅縶白駒。恂恂飽令德。命子移竹榻。殺雞佐麥食。數言析微義。平生無忤色。視世眼多白。悼秊髮鮮黑。倚君如輔車。涉彼徑路昃。</text>
<title>關公廟。待元靈。偕訪漢濱尹 心衡 丈席。</title>,<text>淸朝振衣冠。江上拜丈人。下馬歇古廟。期友涉廣津。柳雨如潑膏。簷瓦碧粼粼。壁濕蚓蟠畫。棟欹鳥啄菌。徊徨瞻碧雲。義士凜存神。虎犬不相婚。人獸豈相臣。嗟君死知己。莫歎生不辰。時命有顯晦。志士歸邅迍。孤舟溯漢水。所懷在江漘。</text>
<title>家大人邀尹丈宿二夜。是時積雨乍歇。夜久月生。霽色澄佳。數賓猶在席。飮酒賦詩。興之樂甚。胤永自前月病眼。初猶強出漢濱。今委棄于床。莫能出拜。尹丈又以詩章下示。伏枕興歎。敬次寓懷。</title>,<text>或聆言笑未承顔。空想前游漢水灣。葦箔杞籬三尺砌。似敎明月隔重山。</text>
<title>尹丈罷歸之。明日。有他客說風景。漫吟示之。</title>,<text>庭柯欝欝可怡顔。復有紅蕖在碧灣。恨君不覩淸眞最。霽月前宵倒玉山。</text>
<title>聽蟬二章。示元靈，敬父。</title>,<text>病中戒思索。前有感懷十篇之寄。亦不敢爲攀和之計。雨後伏枕。忽聞新蟬發響。俄而兩三齊鳴。亮亮切切。感觸于心。不覺流之筆端。一揮而就。雖無點化裁繪之美。亦可見其意之所存。乞賜和章。以慰病心焉。林齋積雨歇。鳴蟬在高栢。砉然淸風來。餘音轉空碧。樵子折枯竹。美人裂堅帛。我心一何苦。我髮爲汝白。扶牀起攝衣。撫已還自惜。坐食漢陽塵。臥抱春秋策。時物變如此。人壽非金石。黃鳥音已濁。玄鳥逝安適。愛爾忍飢渴。羡爾遺形跡。夕陽響愈厲。靜聽心無逆。其二爾本蠐螬身。蛇蜒糞土寄。過者欲發嘔。誰能近取視。一朝得氣化。翩翩出其類。瑩晶綠玉瞳。嬋娟金羅趐。不與羣物啄。難以一事累。居必高樹擇。啼在雨後喜。孤潔勵昬俗。淸苦齊仙子。嗟爾一微虫。用質變濁粹。人生靈且秀。萬物無不備。昭明合日月。化育參天地。多以氣蔽性。蠢蠢事名利。宛轉人獸間。難辨聖凡位。發言何濁俚。聽之無可意。側耳西林下。終日心如醉。</text>
<title>鷗湖泛月。病未從游。敬次軸中韻。以寓悵仰。</title>,<text>華嶽月中見。漢川源在天。高樓秋有客。淸酒夜盈船。悲隺時長唳。老龍尙倦眠。可憐林下病。隔水望神僊。</text>
<title>李正言 彦世 丈枉問賤疾。遂談評江游諸詩。忽復興旺。續賦一篇。</title>,<text>月來隨地好。得意在江天。酒喚籬根火。人歌柳外船。百年惟有醉。一夜且無眠。鷺吾雞犬。何妨混入仙。</text>
<title>李丈買副學大父舊廬。築小齋以居之。截竹爲欄。汲井灌圃。頗有淸事。而李丈甞以便面。命余畫山水林屋漢濱。尹丈遂名其齋曰畫扇。寫額揭之。余適病眼七十餘日。了無把筆之期。李丈頗以爲欝。以詩解之。</title>,<text>族祖幼安宅。今爲吾丈廬。詩觴風復見。淸眞道相如。架竹羣書檻。灌泉小圃蔬。此中眞意有。何用畫山居。其二囂世嫌游息。淸圖寄室廬。碧山幽可入。高躅邈難如。飽了壯氷雪。得之安參蔬。緇塵能不染。莫厭市傍居。</text>
<title>謝子靜見訪</title>,<text>問君呻病久。何意到林廬。立命詩書裡。馳談性質初。微風淸水物。朝日照芙蕖。醇酒醺猶好。厓陰下榻徐。其二昔共西湖隱。住家水北南。島花春裊裊。巖瀑雨毿毿。味道知心逸。工文害力探。論交從少日。頭白業多慚。其三小築依先業。借畊負郭田。家聲東海滿。理學妙䄵專。征利看時變。求奇攻我偏。嘉言思飽獲。病歇涉前川。</text>
<title>書贈尹德以 象厚</title>,<text>兩世爲心友。通家俱少年。憂時期勵節。引古好䂓愆。石屋紅燈細。江樓素月圓。參尋忘主客。直上竹床眠。</text>
<title>奉獻族大父 秉淵 槎川先生</title>,<text>白嶽生光恠。此中仙臥床。賦詩三萬滿。觀世八旬強。久立蕉庭雪。飽歸梅卷香。經秋憐病蟄。文以祝陵岡。其二間世靑牛氣。盈樓白雪篇。家聲承稼牧。詞運接農淵。衆壑奔川滿。羣星避月懸。價高東海隘。增减孰敢專。其三高才天縱力。文字以詩宗。聲大華東混。心虗涇㴘容。春城花百種。晩雨千重。片玉誰藏寶。大家莫比蹤。其四巋巋魯王殿。迢迢南極星。種蕉詩萬葉。調隺月孤亭。齊物觀時變。參同衛性靈。落句缺</text>
<title>次贈士行</title>,<text>早識東山望。猥同元禮舟。烹鮮非百里。憶鱠在三秋。且莫流言信。終憂吾道休。照心如彼月。一見破千愁。</text>
<title>病枕詠梅。與敬父，伯愚。共次孤山八篇。</title>,<text>一尺淸槎洗俗姸。何勞離垢別營園。寒燈墮蘂猶生白。病眼開花獨破昬。解使春氷潛蛻骨。懸知落月失招䰟。故人未到心先醉。我有香醪貯瓦尊。其二靑柯素萼香未乾。戶外松篁却讓難。早識癯容心出衆。可憐淸物性宜寒。熱腸交絶山中臥。白眼人多世上看。石室佳篇雙壁耀。黃昏詩後執吟鞭。其三百年衰世可人少。梅旣愛吾吾愛梅。踈萼心淸媒蝶斷。橫枝力弱挽春迴。無言白雪成蹊盡。一笑靑山送月來。已許流芳天下士。燈前讀史每傾杯。其四𤢜喜看華未發旹。一華纔發一篇詩。骨香小屋風吹萼。魂動踈簾月墮枝。爲友永期存美信。呼兄斷不作阿私。劍鳴燭下馳心壯。擬聽關山玉笛吹。其五席許奇珍占上頭。如何終日笑言休。心飛雲水依依白。色暎關山黯黯愁。暮歲光華那易得。先天消息不多留。紛紛三月鸎花閙。可惜人間未識羞。其六梅窓透白睡初迷。丈雪高於水過臍。片萼光增脩竹倚。斜枝氣壓暮林低。短屛澹寫燈前畫。萬口香傳閤上題。細課書童收落蘂。恐隨流水出前溪。其七𤢜避乾坤肅殺殘。淸肌如雪薄勝寒。室無妬婦容相入。世有貪夫敢正看。殷鼎大羹和夢熟。林園寶唾與香乾。抱經華髮誰能惜。又送殘花歲色闌。其八不見梅兄願識荊。典刑淸水影斜橫。薰來衣袖渾身馥。映殺圖書一架淸。同我貧寒無忤色。送君風雪若爲情。十年抱甕勤培植。誰識山人樂育英。家有謄本和靖詩。鞭是鞍字之誤。而不察而次之。且病氣昬。頓不能着意看書。幷橫連書。錯認而換押。後覺其非。懶於改竄。覽者當恕之。首篇第三四句。功甫曰。改以重帳未信能生白。病眼何功却破昬。當勝。</text>
<title>梅花後詩</title>,<text>梅花詩旣成。屬而和者。又數三人。每一篇纔就。寫小紙懸之梅樹。長詠寄懷。甚恨不能與元靈同之以發佳作。夜深燈火自落。梅梢拂影。几閣時聞暗馥。夢與元靈共賦前韻。敬父在傍。揚扢氣義。其中鬚眉同皓。笑語微香。蓋夢中意到者也。余又以乾字爲難押。元靈曰。何不用白鷺乾三字耶。江南消息攀枝盡。夢裡丹靑結子留。曉枕亦諷誦上口。而不知三人誰所作也。是可謂夢中夢矣。遂續賦八篇。以記其異云爾。荷菊難爲絶世姸。短槎奇崛臥西園。未開光動飛星白。欲落愁含缺月昬。素壁背燈分瘦影。碧泉和籟蕩幽魂。數朋有約同淸賞。整頓琴床與酒尊。其二傍花燭淚未成乾。夜夜幽人着睡難。色拂烟雲淸欲曉。氣回天地暗收寒。風前韻味廵簷笑。月下精神照水看。片萼猶存吾不出。三旬柳外卸驢鞍。其三小枝瘦直大枝屈。稀密宜看半發梅。透箔淸霜威𤢜斂。下樓明月意猶迴。山中放隺知誰待。雪裡騎驢爲爾來。㓗色寒香浮酒好。恠君偏愛菊花盃。其四依依日月歲除時。撥盡閒愁和古詩。何限烟花千百種。終輸雪屋兩三枝。流形氣有昬淸別。付物天無厚薄私。但恐昭昭先汚缺。簾窓深護烈風吹。其五𤢜爲花殿復花頭。賴爾乾坤陽不休。萬木挾霜長傲氣。踈檐鳴雨耐淸愁。江南消息攀枝盡。夢裡丹靑結子留。抱甕自期園下老。寧敎澗愧與林羞。其六小龕淸馥覺神迷。何用山罏焚麝臍。病榦露稜苔意古。玄根流液雪華低。鬚眉同皓鏡中影。咲語微香燈下題。念斷紛華澄夜氣。夢魂終不落桃蹊。其七苔皮烈玉膚殘。片萼誰憐抵死寒。明鏡玲瓏臨水映。輕紗嫋娜隔烟看。含霜壓了黃花晩。帶雨淸於白鷺乾。人在雪城心在此。夢魂飛到月華闌。其八厭居華屋在柴荊。𤢜愛山人貧病幷。玉雪不香猶比德。筠松無萼可爭淸。高山流水相思夢。落月橫星未了情。八闋詩成驚歲暮。悲歌遙答紫芝英。後數日。余夢行大野中。月色甚明。心目豁然。止瓜田一草樓。與圃翁對坐語次。余問子之瓜美乎。曰不知也。曰未熟而然與。圃翁曰。非也。每收而貨穀帛。不暇自啗也。余笑曰。終歲勤勞。不知其味可乎。圃翁曰。我猶着衣喫飯。爲身謀不踈。今子焚膏消晷。攻苦文字。頭髮且種種矣。世人味子之文字。不如吾瓜之美。且子之所以爲生者。不贏尺寸。未知子之所以自娛者。能如貧人之衣食乎。今以我笑子可也。以子笑我。無乃不可乎。余大感悟謝之。雖不能絶棄筆硯。以煩傳世人爲至戎。後次漢濱丈席詩曰夢裡圃翁嘲我甚。悔將詩句浪傳人。亦此意也。遂復識之。以自警察焉。</text>
<title>詠燈花。又示敬父，伯愚。</title>,<text>裊裊一枝輝陸離。垂垂半壁弄葳蕤。萬花光焰渾歸寂。腐草精神獨在斯。火海珊瑚傳異種。炎山浣布擢明絲。氣殊梅蘂近氷爍。性若蓮華出水奇。脫殼團團紅豆㨾。秀英燁燁紫芝姿。純陽煉骨丹鑪好。空色遺身火葬宜。縷命猶全芳信結。熱腸應吐瑞華垂。蛾能化喋投明急。龍自啣珠照夜遅。花筆暎床幽夢了。葩經掩壁發輝之。曙曛半日雖開合。寒暑終年豈盛衰。棲似畫蘭無帶土。落如黃果自離枝。質形歸本灰飛地。明黑相生烟滿帷。掩淚同憐殘燭影。盡心惟許主人知。枯株朽木猶生理。惠雨和風奈死期。飛蜃結樓歸幻㓕。明星隕石變姸媸。赤精古劒神州歎。秦焰遺書晩世悲。萬事消磨羞白髮。一機翻覆罷枯碁。安能欝欝長相守。叢桂山阿月半䂓。</text>
<title>西池雪夜。謹次漢濱丈席韻。</title>,<text>松窓落月碧陰移。琴在矮床倦抱持。江上丈人今夜至。燈前梅蘂去年期。家隣白鳥渾無俗。夢到靑山每有詩。猶喜太平方講策。朝來車馬隘雲逵。又布衾凍臥郭西村。屋上崖高日易昬。地僻欲離鷄犬響。冬深喜絶蚋蠅喧。放來梅萼天心見。燒盡名香夜氣存。課斷殘經還起悔。故人書到第三番。又坐觀澆俗少全眞。閉視經冬氣味淳。身賤已同腐草木。客稀何用整衣巾。未聞大道悲催老。不解時憂愛守貧。夢裡圃翁嘲我甚。悔將詩語浪傳人。</text>
<title>江遊</title>,<text>池閣蒼蒼曉。小僮花徑掃。夜聞主人言。朝有嘉賓到。載驅小山子。山顚復水隩。繁雲積雨氣。一洩爲漲潦。磨崖攢劒鋋。濯沙陳縑縞。客心增淸厲。巖泉迺高蹈。小亭如小舟。波撼神猶傲。嗟哉名利子。沙水同滚倒。勿以一日快。遂成方寸懊。時運入睪木。綽綽存吾道。永服古經訓。重欽良友告。斗酒以爲誓。皓首以爲好。</text>
<title>偕敬父觀伯愚小龕梅花。遇金定夫 鍾秀。和其詩贈之。辛未正月日</title>,<text>未逢良友不虗襟。不見梅花未細斟。相視眼靑方吐氣。終期頭白莫欺心。殘經夜燭唐虞遠。病馬秋風海嶽深。可惜知君今已晩。且將神境好參尋。其二 此當在於續次贈孺文之下而見漏。追書於此。游屐不聯霞洞歧。孤舟翻動錦江思。槖中相贈名山序。樓上高吟落日時。五嶽爲尊猶有仰。九州無統豈非疑。腐儒寸管權何在。獨許良朋識我悲。</text>
<title>偕健之德以舟下寒碧樓。迎伯愚，定夫。</title>,<text>睡罷焚香短竹欄。故人書到月將團。碧樓繫馬梨花樹。丹行舟燕子灘。裁了雲天千古峻。淘殘塵土一江寒。䧺談劇笑心無逆。淸水高山不厭看。</text>
<title>樓中夜話</title>,<text>白鷺翩翩下碧洲。漁歌唱入遠雲浮。名山留客桃花雨。春夜張燈錦壁樓。衣褐不忘天下事。聽江猶作酒中愁。雞聲裊裊心無睡。坐料吾生老釣舟。</text>
<title>溯向龜潭</title>,<text>蓬底炊烟澹抹霞。手搖蘭櫂戱汀沙。春山錦繡松陰合。淸水芙蓉石影斜。雲白掩深高士宅。雨香飛盡赤城花。仙人不過淸閒足。欲喚洪厓試一誇。</text>
<title>島潭</title>,<text>雲嶼霞岑若布碁。上淸灘上進船遅。玉田舊種芝三秀。石戶長懸月一䂓。未到方壺君莫恨。獨離塵土我何奇。蓬窓雙袂飄飄擧。不待淵翁見隺爲。</text>
<title>巖齋夜話</title>,<text>滿壑春雲覆翠陰。夕陽飛鵠在千尋。古琴長寄淸溪曲。小圃新開白石林。一榻可能無異夢。二人難得有同心。燈花燁燁爭星氣。瀉盡樽醪語轉深。</text>
<title>舍人巖</title>,<text>冊厓千尺不偏斜。盡日相看坐晩沙。白鳥神高華表柱。瓊花香濕赤城霞。扶天久斷頹虧警。勵世渾消鄙吝差。東海百年師道絶。歸依石丈且移家。</text>
<title>雲巖</title>,<text>星曙巖扃罷劇談。幅巾斜拂入松嵐。菖蒲芽綠千年石。鸂䳵毛紅一曲潭。水作蛇蟠奇變出。山如篆屈古文參。求田承相歸休晩。林澗于今向客慚。</text>
<title>三僊巖</title>,<text>游遍丹丘道氣生。白騾靑犢雨中行。春林石秀霞標峻。古洞泉流風珮輕。退谷先生留記好。黃江老叟結菴淸。靈源解使塵緣隔。烏木川深日暮程。</text>
<title>南窟</title>,<text>回朝作夜火翻翻。溫達城前春夢繁。木道開來龍象力。石天磨盡日星痕。誰能擊皷憑夷室。客自探玄衆妙門。染翰玉膏書大字。名添仙籙覺身尊。</text>
<title>春城路中</title>,<text>危棧迢迢跨曲灣。縣樓遙指白雲間。千尋霜鶻飛歸石。萬柄靑荷種滿山。御罷李君驪水永。船迴王子雪城間。十年久抱烟霞疾。天以名區解我顔。</text>
<title>多白雲樓。與元靈拈韻共賦。</title>,<text>赤城春水滿。山色碧無分。汎酒棃花雪。飛毫古篆雲。江心星象出。松下雨聲聞。夜語孤舟動。難成夢隺文。其二樓棲忘主客。多事華山分。積水無邊月。奇峰太半雲。潛龍何日用。鳴隺暮天聞。爰得歸來好。息交始著文。其三十尺樓何短。仙塵自此分。花丹歸洞水。雨黑出山雲。樵罷圍碁見。酒醒打麥聞。從今焚筆硯。獨留鍊汞文。其四峽拆松欄逈。月流牛斗分。几牀依木石。咳唾和烟雲。翠壁參天見。淸江每夜聞。靜中無㤪苦。猶喜楚騷文。其五相知華嶽倒。終老峽江分。氣欝看淸劒。心間悅白雲。百年存莫逆。千卷賴多聞。逸史誰能作。應同一傳文。其六夙志存偕隱。生涯到幾分。新書編卉木。古器刻雷雲。飭己成高節。留心訪異聞。天淸風入水。圓活自生文。其七朂爾還山早。淸閒八九分。琴書江潤雨。雞犬洞棲雲。逸氣巖稜出。微香栢樹聞。此中多樂事。林下誦經文。其八銅印投歸後。野人跡不分。績麻衣白雪。耕稻食黃雲。丹竈逢仙問。芝歌入谷聞。時時石上臥。腹曬五車文。其九君家丹峽住。我爹竹符分。冠蓋來如霧。衣裳臥在雲。春花飣餖餙。流水管絃聞。名士傾東海。德星也動文。其十夕陽明玉笋。雙袂過江分。席帽欹華髮。山樓掩白雲。君親恩未報。絃誦政將聞。無使十年後。北山有誚文。</text>
<title>寄贈敬父三水謫居</title>,<text>白雪冐丹山。淸輝石上生。遠雲銷欲盡。江天孤隺鳴。布衫風吹薄。鬢鬚塵氣輕。槖中靑山券。床頭外史評。一片桂雪香。玉罏以手擎。同心吳夫子。北山夜製成。絲冠漉生屑。石臼搗有聲。讀書薰淸馥。彈琴發高情。如何三千塞。歷落有遠行。玄氷厚如山。紅燈少光晶。無夢必相思。有夢必相幷。香烟靑嫋嫋。山月引孤淸。其二之子淸而頎。嶷嶷貌如心。寡言敦內修。存靜守冲襟。明月冉冉來。獨暎秋江潯。微風皷文漪。手拂朱絃琴。嘐嘐古人志。落落稀世音。不忍視側媚。振衣風埃沈。丹頂與雪翎。一見知仙禽。顧余愚且拙。賴有好譱深。酒勸蓮花影。書開碧蕉陰。微言不逆心。目送華山岑。一笑黃河信。同舟仙人欽。皓首以爲期。願言服良箴。其三季世不信天。春夏集風霰。人紀友道息。王化文敎賤。窮廬多苦志。高山琴上轉。愛若平生親。敬如初見面。十年如一日。朂身以經傳。有過當不阿。見善還相忭。吾黨有高士。寶山心一片。荷珠明如月。離合光不變。風入澗邊松。眞籟自淸濺。撫已忽自歎。古人不我見。惻愴愴海吟。窈窕梅花卷。順命各守正。至老心不倦。其四聯床四十日。讀書桂山北。久與木石居。願生唐虞域。肅穆風雲用。眞正日月色。相視東海隘。掩卷復沈默。用意多違俗。持容無外餙。奇香秘梅龕。芭蕉雪中植。殷罍山雷紋。周鼎夔雖刻。孤燈到淸曉。吾夢爾應識。行藏或異致。誠貞存一德。拊心起裵佪。衣褐尙憂國。皇壇落月白。禁樹棲烏黑。寶山解寶劒。此意長相憶。其五湫巷闢小園。淸陰十畒翳。芭蕉舒新葉。芙蓉水上麗。奇石如人長。特立庭之際。花用四時紀。器倣三代製。讀書頻移榻。竹月光碎細。數朋不期來。無言心獨契。植杖新泉聽。抱琹石床憇。玉磬爲我擊。餘響孤雲曳。尙矣慕古人。何以處今世。靑山移宅隱。白石將心厲。奈何賦命異。中逵遂分袂。袁安臥雪罷。佐漢多悲涕。其六君家雙闕下。我家西池邊。相思則出門。相望莾蒼然。悠揚月中柳。的㿨雨後蓮。秋雲千丈白。華岑大如拳。兀兀山子馬。亮亮淨水絃。永晝還成默。中夜或未眠。十日不相見。其心如病癲。文章神易弊。名利性亦穿。見心如見面。眞樂最無愆。如何與君別。霰雪催徂年。丹山水五百。白山嶺三千。誰謂相去遠。中天月正圓。其七潛龍見天飛。直上不可遏。方愁衆陰集。尙賴微陽斡。丹扆畫日月。遊雲翳天末。補衮心如縷。手中何所掇。隨分爲所爲。不爲名勢奪。死生亦已大。僇辱誠慘怛。時命苟未諧。還穿舊時褐。殷殷竟日雷。漠漠五月雪。鳳鳴德已孤。松寒氣猶活。荷衣泣鬼門。殘經誦靺鞨。隘窮非敢㤪。天心願開豁。摩雲試南望。海邦土一撮。其八玄雲塞兩曜。北風吹不休。奇翼振天衢。大鳴驚海陬。三十不動心。正色討君讎。范滂辭賢母。胡銓竄遠州。迢迢猴峙峻。漠漠鳥飛愁。雪臥氣血冷。貂裘敵布裘。山麥多芒刺。強呑不下喉。圖史敦素志。丘壑結遠謀。僶俛塵網中。蹩躠棘籬囚。本欲親心悅。還使親心憂。燈花落未已。孤夢去不留。臨陣戒無勇。此行慈恩酬。</text>
<title>贈汝鴻庶族祖 秉漸</title>,<text>丹丘蘊秀異。淸江貫白石。與爾同夙好。十年幽夢積。小子子安硯。大人王喬舃。盡室入仙山。枕藉烟霞碧。奇石參素几。香蔬佐靑麥。孤舟五百里。迎君漢陽陌。大峽雷雨天。半月魚龍宅。相見氣益新。登樓風吹腋。松明評道書。梧陰圍淸奕。時時訪幽壑。理艇復理屐。三山喜倒影。玉鍾以手拍。良箴發眞心。服之我無斁。其二瀟灑出南郭。漢濱淸睡穩。朝解孤舟纜。意輕丹山遠。烟水來浩蕩。鷗鷺情繾綣。篷底讀心經。雲邊問翠巘。風雷塞炎天。白雨墮滚滚。江動衆山馳。短繂不可挽。龍蛇騰陸驕。樓㙜入黑混。下灘日千里。上灘日已晩。舟人力亦疲。落帆恣臥偃。蘋葉白塩。瓦罐煑糲飯。目濶神愈健。身困志未損。高岡夜攀躋。庶幾遇隱遯。其三繫舟淸樓側。黃驪水瀰瀰。夜雨舟中宿。夜月樓中起。神勒東㙜畔。牧隱有遺址。白雲心猶古。碧芷香不死。我祖佐季麗。懿德垂靑史。神感鴨脚樹。意在前王子。麻衣見至尊。扁舟泝峽水。文風振東土。儒道作多士。昭昭圃冶賢。自與門生比。雖有天下名。未食文廟簋。海邦變夷俗。何人正其始。孱孫語亹亹。明月墮江涘。其四肅肅淸風峽。樓飛大江轉。遠山白雲多。長州靑草淺。舟行十五日。應過錦屛峴。君來我將迎。客去我將遣。蘭橈下花灘。松雨滋石蘚。紅欄十二曲。江水淸且衍。望君君不至。白鷺何婉孌。東舟柳下發。西舟石上罥。遅我一日歡。相望不相辨。韋帶束布袍。虗樓簾獨捲。殘碁手自拾。先什淚空泫。門運日零替。永期朂身善。</text>
<title>嘲沈老墮牛</title>,<text>書生未解粟如丘。老去從人喚馬牛。行路秪今難着脚。不須三折始知愁。</text>
<title>贈別李深遠 惟秀</title>,<text>養瘵臥窮山。雲雪覆松廬。白石多峻稜。綠江去徐徐。孤月出林間。淸光爲誰舒。閉門四十日。虎跡交庭除。晨燈照古人。欹枕執殘書。歷落多所遇。優游不願餘。吁嗟于勒仙。雪中久待余。其二固窮守兀傲。邁邁逃塵垢。竹林排戎濤。學士非我友。嗟君存奇氣。浮榮耻苟取。磊砢多不平。好善性中有。脫然形跡拘。勉以䂓箴受。勇退全晩節。危言愼多口。異日欵巖扉。我不踰垣走。其三東南竹嶺大。石逕高入雲。逐臣三度至。蕙珮何芳芬。訪君豊山舘。送君靑草濆。敲掌話心曲。淵龍夜起聞。元禮門何峻。幼安席不分。孤劒照秋水。把酒覺微醺。非如俗中人。區區展慇懃。其四二鳥飛東峽。棲棲異所託。陰崕唳寡隺。中林飢一鶚。欝欝三兔窟。刺刺羣鷄啄。歲暮雪正集。風吹羽毛薄。飛者入層雲。潛者守窮壑。誰爲天衢亨。層氷道路惡。高鳴千里應。丹山月寥廓。</text>
<title>龜潭舟中。書送閔擇之 百善。</title>,<text>識面便識心。訪我丹山中。石峻楓松古。峽迴星河通。淵龍氣夜動。把酒談鋒䧺。書劒已違俗。淸善且修躬。丘壑夙好敦。蠶稼淸緣同。聯鑣出白雲。同舟下淸風。靑崖立千仞。朝霞色䓗蘢。眞仙招可至。古賢跡不空。此中多樂事。後約留霜楓。</text>
<title>雪城冠席</title>,<text>病馬穿山遠。古人好禮眞。朋樽和氣溢。添却雪城春。</text>
<title>龜潭雨中</title>,<text>魚游江百尋。隺舞松千尺。峻石峙其間。孤雲生澹碧。</text>
<title>夜坐續次</title>,<text>聽雨松間屋。松燈短一尺。千岩與萬峯。森欝心中碧。</text>
<title>中仙洞</title>,<text>翠石多奇貌。黃鸎有好音。故人期不到。何處遇眞心。</text>
<title>深遠還赴謫所。過嶺同宿。次蔡景洪韻。</title>,<text>月出丹山麗。蟬歸碧樹淸。高朋過嶺宿。小燭盡心明。憂世荷衣泣。抱經霜髮驚。文章聊一戱。且莫誤平生。</text>
<title>龜潭新亭。次客詩。</title>,<text>桃花開未盡。三渡玉流泉。白屋踈松隔。靑山一水穿。得魚沙上飯。馴鹿草中眠。吾道如斯已。孤亭送暮年。</text>
<title>舍人巖。戱次深遠。</title>,<text>石丈蒼然立。輕霞衣半身。春花山意動。秋水月光眞。一片歸元氣。千年有主人。君來何太晩。莫濯染塵巾。</text>
<title>玉泉菴。又次深遠。</title>,<text>詩情遅着睡。玄隺有餘淸。星牖疑天近。花欄覺夜明。眠僧松樹靜。彈奕石峰鳴。境寂愁還集。今宵白髮生。</text>
<title>兪全州 肅基 挽章 代作</title>,<text>幼從雪嶽叟。老卜廣陵村。循吏人爭許。通儒世莫尊。立言心性譱。爲政孝慈敦。末運偏多感。高才掩九原。其二形癯氣愈旺。神靜意常安。不學拘儒拙。終歸正士端。民蘇三弊邑。朝靳一淸官。且護遺文篋。留爲後世看。其三桂坊先後直。湖郡北南隣。樽卣淸緣久。談評素志眞。亡琴悲白髮。埋玉阻丹津。三疊哀歌歇。歸雲濕淚巾。</text>
<title>義林池。次景洪。</title>,<text>明湖衣濯濯。靑艸馬騑騑。酒蟻浮春去。蓴氷採晩歸。山遙樓外缺。柳老水邊稀。幽賞今圓好。月來不我違。</text>
<title>下舟花灘入白雲洞。敬次家大人韻。</title>,<text>聽隺丹丘峽。期人錦壁樓。松厓停倦馬。蘋渚捨孤舟。一瀑雲中怒。千峯雨外愁。遅君憑檻望。三洞且深搜。</text>
<title>乃邁村舍。與主人問答。戱次其語爲詩。</title>,<text>燒山多種麥。刳木細通泉。㛰嫁三隣在。茅茨十世傳。課兒驅洞鹿。留客打江鮮。笑爾猶榮念。頂金蒻笠邊。</text>
<title>白雲洞。敬次仲父韻。</title>,<text>騾行磴犖确。牛臥草芳芬。屐滑苔經雨。身輕洞出雲。淸溪飛不斷。白石破如分。吟動潛蛟舞。山深日易曛。</text>
<title>菱江洞。敬次仲父韻。</title>,<text>虗亭人不掃。幽澗鳥相鳴。石老全身白。松高一氣淸。深山成獨往。衰世喜無名。他日雲溪隱。孤舟半夜程。</text>
<title>桃花洞。敬次家大人韻。</title>,<text>谷口人烟靜。石間花水流。靑精千畒濶。白礫小蹊幽。劉阮初尋洞。武陵莫返舟。西風吹短髮。玉笛響悠悠。</text>
<title>寒碧樓雨中。同深遠，景洪。復賦前韻。</title>,<text>江天雷雨閙。吹撼江上樓。拍拍觀瀾檻。依依泛月舟。水門垂箔興。風穴點燈愁。得意逢迎地。新詩且默搜。</text>
<title>自神勒寺向水簾</title>,<text>危棧山南北。飛泉盡日舂。仰攀靑薜荔。孤把白芙蓉。石潔宜明志。雲深好秘蹤。此中隣▣在。瀟灑隺巢松。</text>
<title>水簾。奉次堤川知縣李丈 在 韻。</title>,<text>石屋穹然大。垂垂十丈簾。諦看氷返魄。高笑雪張髥。斜日明霞薄。微風響玉纖。伯夷今不見。於此立吾廉。</text>
<title>水落巖。限韻共賦。</title>,<text>曲折淸溪道。崔嵬錦壁門。看山靑未了。藉石白無痕。知德今何少。潛名始覺尊。停輿宜盡日。前路莫須言。</text>
<title>德周寺西臺</title>,<text>森羅奇岫出。愛看夕陽中。劒氣難埋土。蓮花不墮風。高杉雲片片。素石雪濛濛。終古西臺上。游人着眼空。</text>
<title>出山。又次堤川丈韻。</title>,<text>奇峯如見越中山。三日神淸夢寐間。流水許余來洗耳。名區從此可增顔。揭看神勒眞珠箔。踏破羅王白石關。一鷺夕陽橫影去。悠然送客過江灣。</text>
<title>鷗湖留別德以。次其贈行韻。</title>,<text>丹陽江水來。楊州遠山細。朝下白鷗樓。暮扣明月枻。此地難爲別。爾留風塵際。</text>
<title>龍津舟中。次李翰林原明 宜哲 丈韻。</title>,<text>淸江心共瀉。林外曉山賖。鳥沒靑生靄。沙平白混波。孤舟丹峽去。前夜廣陵過。停櫂漁人語。水東認爾家。</text>
<title>上水村。續次李翰林韻。</title>,<text>上瀨船人歇。柳村白酒賖。汀蘆高似岸。烟水遠無波。恠鳥依沙見。名亭隱霧過。刺蒿爾莫懶。未雨泊前家。</text>
<title>琴灘迎拜家大人。次李翰林韻。</title>,<text>木道經旬濶。思親夢幾牽。喜聽琴瀨水。心接赤城烟。鷺起翩翩盖。萍合泛泛船。新晴雲物好。鳴隺和余前。</text>
<title>寒碧樓。又次李翰林韻。</title>,<text>峽裏相知遍鷺鷗。翠屛山下幾行舟。落帆暮雨經金瀨。繫纜踈楊上碧樓。錦瑟一聲酩酊醉。白雲千片逍遙游。物外始能齊得喪。欲伴高人臥壑丘。</text>
<title>芙蓉壁。又次李翰林韻。</title>,<text>蓮花十丈藕如船。倒影屛山江上天。仔細看來還是石。如何出水自天然。</text>
<title>淸泠㙜。敬次尹參議 心衡 丈席韻。</title>,<text>買山三戶接。避世一丘空。柳臥淸渠側。樓飛錦石東。喜爲參御士。敢道耦耕翁。地秘如相待。深知造化公。</text>
<title>又次</title>,<text>羊裘釣絲七里瀨。錦壁奇卉平泉園。茅亭一片多歸夢。石丈點頭凾丈言。</text>
<title>錦城壇</title>,<text>錦城壇肅肅。行客淚先零。草檄山雲白。拜鵑野木靑。孤蟬聲不息。淸水意如停。昨宿莊陵下。泠泠夜瀨聽。</text>
<title>聚遠樓</title>,<text>梯空千石峻。入牖萬峯環。雲盡新羅國。天虧太白山。參禪仙蘂落。閱劫古宮閒。高坐神超忽。浮生暮雨間。</text>
<title>仙枇花閣。揭退陶，花浦兩先生詩。敬步其韻。</title>,<text>化權𥳽弄屬禪門。屋底長生一樹根。試向平蕪憑遠眺。千紅萬綠雨天恩。</text>
<title>靑巖亭</title>,<text>石梁容人度。水中開層榭。垂手紅欄曲。芙蓉淸可把。靑山來秀色。高木失朱夏。籬外見平疇。流泉決決下。穆穆忠定公。棲遯世念謝。一朝臨大義。危言直如射。求仁輕捨命。何况戀田舍。孤魂氷雪化。貞心丹靑寫。登樓烟景遠。拜院淸風灑。夕陽蟬聲厲。側耳把深斝。</text>
<title>自宣城向安東路中。敬次家大人韻。</title>,<text>江上曈曨紅日晴。江中的㿨白鷗停。陶山入室書香濕。湓浦行船漁火明。玄隺一聲歸古峽。綠楊千樹掩名亭。斯遊喜作將車子。誰記德星過嶺行。</text>
<title>暎湖樓。次圃隱先生韻。</title>,<text>嶺下名區歷歷多。淸幽無復此樓加。縠紋江水孤舟客。藍翠山光兩岸家。圃老朝天詩泣鬼。麗王狩野筆生花。夕陽笙隺疑仙夢。何必張君遠泛槎。</text>
<title>九日。陪觀察使金丈兄弟。登蒼霞亭。拈放翁共賦。</title>,<text>紅纛翠旗霞浦濆。佳辰楓菊色相分。高峯直臥溶溶水。萬石齊飛拍拍雲。家計欲成華嶽半。時憂不到白鷗羣。傍人莫惱花灘險。盡意西風玉笛聞。</text>
<title>寒碧樓。別金丈兄弟。歸次其夜坐韻。</title>,<text>桂檝迤邐十二欄。瑤琴魚躍大江寒。客歸賴有屛山月。黃菊開尊到夜闌。</text>
<title>入三仙洞。奉次兪承旨丈韻。</title>,<text>訪仙三石洞。驅馬萬松間。澹靄如籠水。深楓欲燒山。巖泉終遁跡。魚鳥且怡顔。泛菊嘉賓醉。月中吹笛還。</text>
<title>守一菴。共次遂菴韻。</title>,<text>寺樓深處在。厓棧過人危。錦石秋爭麗。雲峯暮出奇。顯名知遇主。佳賞好逢時。隔嶺幽居卜。重來易有期。</text>
<title>上仙巖。次退漁金大憲 鎭商，牧谷李尙書 箕鎭 唱酬之韻。</title>,<text>白石崔崔枕水臺。秋淸仙隺夢裵徊。魚游明月沙爲岸。客入紅雲葉正堆。小蓋每隨山影轉。高樓剩得雨聲來。歸程不與塵緣椄。萬木禪房一澗回。</text>
<title>舍人巖。又次兪丈韻。</title>,<text>藉巖癡坐久。日落却忘行。黃葉吟風冷。丹厓照水明。磵松難記壽。山鳥不知名。歸隱小樓闢。志堅事竟成。</text>
<title>大興寺。敬次家大人韻。</title>,<text>千厓盡紫夕陽楓。萬木齊鳴急雨風。山樓秋色淸如許。僧睡飄颻玉笛中。</text>
<title>雲巖。又次兪丈韻。</title>,<text>水鳥山雲高下飛。背陽楓葉照人衣。掃來白石詩將就。揷滿黃花醉不歸。</text>
<title>島潭舟中。敬次家大人韻。</title>,<text>不謂仙山亦見秋。蘆花楓葉覆孤舟。風吹短髮蕭蕭白。倘有喬松笑我不。</text>
<title>又次兪丈韻 用退翁韻</title>,<text>秋深臥蟄風雷。鏡裏芙蓉影倒開。客在蘭舟仙夢遠。灘聲暗與笛聲來。</text>
<title>龜潭送別。敬次家大人韻。</title>,<text>玉笋烟生漾碧潭。孤舟歸去罷遊探。峻石淸湍三五洞。不知何處最情含。</text>
<title>漫次兒子 羲天 韻。示北村二童。</title>,<text>學書試比前溪水。不息乃能流瀰瀰。因文悟道眞榮華。世路軒車如弊屣。</text>
<title>雲仙洞卜居。以靑山綠水有歸夢白石淸泉聞此言爲韻。</title>,<text>避世先避名。有山當有亭。丹壑曠而邃。奇石開雲屛。淸光涵積水。秀氣揷靑冥。幽人卜貞吉。巖棲自淸泠。永結白雲誓。且留丹篆銘。豈無同志士。共掩臨水扃。鑿沼裁紅蕖。起樓貯古經。出游羣鹿豕。儲食採芝苓。淸江去不極。隔世暮山靑。其二世人慕榮達。余𤢜愛丘山。淸名非所眷。幽性適相關。修善昧古訓。尙奇招衆訕。名山魂獨往。孤月與之還。採藥白雲裏。濯纓流水間。誠到感神理。丹丘有遠攀。靑厓立如墻。淸溪抱如環。杉松多秀色。草堂生好顔。看書奧義獲。習靜客氣刪。人生各求志。寄語謝塵寰。其三丹山夫如何。雲仙佳一曲。水流白石間。山光浸晩綠。奇巖開三疊。霞外秀如玉。崚嶒巢仙隺。䓗蘢照紅旭。淸水芙蓉出。玉斧玄芝斸。勵志鄙吝消。修身明善勖。正襟坐其側。良師如啓告。離世絶營求。終老遠耻辱。寄命胡麻飯。課書松明燭。花月隨時好。吾生良自足。其四我來丹陽時。拜辭淸漢涘。嘉言春晝永。遐想名山峙。處世無可樂。憂時無可恃。丘壑結茅志。吾衰尙有子。深峽阻而貧。傍人不睨視。胃氣敵蔬糲。生理須薪水。巖泉復佳絶。神志長淸美。舍人一片石。皎皎綺霞裏。窮山難獨往。寄語吾從爾。其五丹水急瀨多。丹山斷厓陡。稅鞅良自苦。命駕誰在後。病騾坡平子。孤舫淸風友。山水存深契。行藏話斗酒。賣書且買山。寶釰知何有。一丘秘巖泉。數家容井臼。蒼茫浮海客。偃蹇耦耕叟。白髮無相誤。靑山未可負。其六故人雪城來。五馬春騑騑。入洞披蘿月。遵渚攬芳菲。居然我泉石。相對賀語飛。視址分向背。書樓近釣磯。繞岸靑松籬。臨溪白板扉。石丈當我前。風標何頎頎。氣懦應有立。世衰得所歸。落落鳥獸羣。皎皎芰荷衣。爾家知不遠。相見願無違。殘經道同修。窮山命相依。丹篆記志事。石上椽筆揮。其七靑山悅素性。十年結幽夢。守拙慕元亮。殖財恥子貢。鈷潭雖可貨。空囊難自弄。安身信長筭。殘齡惜虗送。且欲焚筆硯。何用書充棟。牙籤耀緗帙。浪藉市儈閧。石丈立券記。雲仙歸抱控。避地接三隣。分華專一洞。拙謀良自苦。衆口多所諷。病我雖無用。猶堪抱灌甕。其八仙洞爲我有。茅茨宜區畫。五月下丹峽。孤帆迎丈席。白鷗月滿樓。靑草雨連夕。尙平終入山。玄眞且泛宅。九十灘聲轉。千尋壁面拆。洄澓雲溪綠。戌削人巖白。夕陽移杖屨。淸風在杉栢。寂寞三家村。藏修千聖冊。靑山吾道寄。白雲時憂隔。良箴多警省。服膺永無斁。其九溪東土室築。溪西草樓闢。屈栢雲霞門。編柳鷄豚柵。麟史秘靑广。龜書鐫白石。槲籬蔓瓠瓜。水䧺舂𪍷麥。穿開十畒池。芙蕖香氣積。下堦拜石丈。淸風扶兩腋。冠珮謝淸朝。漁樵混野跡。微醺日移松。高詠水繞席。永矢石應開。歸夢山更碧。名區有遭遇。附驥願執策。其十龎公隱鹿門。牀下拜孔明。採桑有答問。具黍好將迎。江漢盛風流。千載想餘情。豈意深峽裡。棲遯隣曲成。若水早退休。林宗守和貞。風裁範衰俗。譚誨詔後生。永晝陪杖屨。小隱費經營。濯足泉流長。晞髮石床淸。淸泠築小臺。雲仙寵嘉名。前江通漢涘。孤舟往來輕。其十一少日慕奇士。讀史心翩翩。磊落博浪椎。惻愴長沙牋。李郭風標峻。韓歐文法圓。海邦何隘陋。時命歸迍邅。腔血冷如水。功名薄似烟。世我不相入。白眼照華顚。山澤久見招。雲仙好拍肩。抱書臥窮谷。茹芝樂當年。身名草木腐。興象花鳥牽。時時明月下。出匣視龍泉。其十二拙夫無寸長。夙尙異凡羣。殷罍芙蓉植。周鼎檀麝焚。古劒餙玄銅。刻以夔雖紋。明月拂朱絃。秋陽曬經文。豈與俗中人。蹩躠走塵氛。彩毫游海嶽。靑燈夢華勛。臥巷變玄髮。還山弄白雲。玉斝酬石丈。松籟夜多聞。立言非所敢。述懷聊自欣。世道今已矣。終老事耕耘。其十三上山採紫芝。下山釣文鯉。振衣雲巖石。濯足仙巖水。室中照荊薪。短髮隱素几。北隣數童子。挾書問疑旨。借牛葛山村。貿鹽長林市。志業何須言。契活但如此。龜淵意中淸。下江二十里。奇峯落明霞。美人在中沚。蘭舟復搖曳。三島搴仙蘂。性命木石愚。神情烟月美。何如名利人。去作風埃死。其十四貨利易汙人。軒車多覆轅。學道一念差。穿窬百愧存。少小氣傲兀。用意超塵昬。篆究鍾鼎象。詩溯漢魏源。擊磬梅花閣。寫墨芭蕉園。相奬氣義高。不修心性尊。身賤道無用。年晩志漸惽。夜臥愁不眠。秋月照楹軒。天賦無愚聖。進德在誠敦。歸依山水窟。游泳詩書門。明誼不計功。蕫子垂嘉言。</text>
<title>和贈伯愚諸人所次夔州八興</title>,<text>萬事繆悠臥石林。鏡中髩髮白森森。山高日月多影。樹老樓㙜半受陰。晩鶻飛長迷海色。秋蟬響急警天心。漢陽故友傳詩札。一幅雲牋搗萬砧。其二靑峯合缺綠江斜。獨上高樓攬物華。兕斝離奇天子塚。香山古崛仙人槎。鐫厓丹篆封蒼蘚。垂峽秋星散曉笳。經歲索居無一笑。東籬日日待黃花。其三敗網松籬曬落暉。隔溪漁子語依微。佳人漫續仙舟唱。處士高跨木隺飛。靑嶂白雲從我好。古書名釰與時違。霞潭一曲宜耕釰。不戀南胡魚蟹肥。其四閒坐梧陰看奕碁。蟬鳴梧樹一何悲。滄溟帆入鯤鵬化。朔漠魂消雨雪時。十日同舟情汗漫。百年分華計違遅。孤琴響轉蒼霞月。流水高山別有思。其五時人不識買丹山。一把茅亭水石閒。明月直來賓是主。秋雲爛入戶無關。漁樵寂寞潛名姓。鷗鷺從容慣面顔。羽扇霞衣歸日暮。芙蓉城裏罷仙班。其六不聞神禹鑿山功。江水猶通石峽中。三島樓㙜秋滿月。長淮帆楫晩多風。斜穿岸柳魚腮碧。仰啄巖苔隺頂紅。白石潭邊松最老。居人尙說土亭翁。其七寥寥琴釰掛床頭。啼盡孤蟬動晩秋。書屋之中今已老。柴門以外莫非愁。山行木實分蒼鹿。水宿蘆花混白鷗。前夜懷人淸不寐。扁舟載月下楊州。其八塵間狹路自逶迤。歸去東岡守小陂。山下畦塍多石子。水邊籬落半松枝。霞城落月釣絲捲。錦壁秋雲筆架移。鍾鼎旂常身外事。虗名何用萬年垂。</text>
<title>和贈元靈士行桴亭雜詠</title>,<text>石氣看松盛。龜潭土不棲。黃雲開別洞。綠蟻漲春溪。仙容無憂患。如何醉欲迷。右閒美洞江水溶溶碧。平巖坐覺危。赤城三疊峻。玉笋九條奇。月出蘭舟返。羣鷗偶失期。右積素㙜矗矗千尋玉。秋烟鳥影寒。水中紅菡萏。雲際碧琅玕。磨琢神無跡。空餘氣象看。右玉笋峰龜淵圍玉岫。空谷可維駒。烟火何甞接。松杉獨不枯。釣耕俱雪裏。心事付淸壺。右氷谷圓秀中皋在。幽貞隱士求。茅茨與世避。芝朮爲身謀。舒嘯時乘興。雲飛木葉秋。右中皋白雲夕秀色。丹壑起孤亭。水月元無跡。花雪太有形。英英山上出。朝暮照看經。右多白雲樓空山懸古磬。白月迥生愁。虞夏聲猶在。牙期夢可求。何須歌鳳德。入海木爲桴。右磬心亭玄隺中峯出。秋江靜夜濤。夢交孤客冷。鳴徹暮天高。緬想靑巖側。陶山繫小舠。右玄隺峯天晴雲氣好。遙峀瑞光停。受日千巖赤。滋松一壑靑。太平心上有。何必頌虞庭。右綵雲峯傴僂如相揖。蹁蹮盡欲飛。雲莊何寂寞。石丈是歸依。商嶺孤仙入。香山四老揮。右五老峯知爾居山上。如何在水涯。已能威乕象。且欲制龍蛇。誰借丁神力。明廷觸佞邪。右雪獅石淸潭寬百頃。水氣結爲雲。欝欝奇峯象。垂垂古篆文。波心窺色相。虗白驗天君。右雲潭瑤草藉爲席。瓊花持作肴。逃名龜峽隱。知己栗翁交。垂釣淸風在。誅茅傍古巢。右釣㙜危棧通雲谷。飛泉灑石樓。鹿眠丹果落。芝老翠松稠。種玉人何在。流觴寄悵愁。右玉泉菴肥遯難兄弟。躬耕好水山。釣魚嚴子學。跨隺緱仙攀。歷歷雲蘿逕。微波月影閒。右魚隺洞淸江網赤鯉。翠巚斲黃精。隺乳庭松偃。琹終槽澗鳴。隱居眞趣足。知爾卜幽貞。右可隱村玉索鐫厓字。松花覆石臺。白雲鸞馭迴。明月櫂歌哀。晩渚蘭芳歇。幽禽啼自來。右返棹石</text>
<title>農巗先生有除夕四時諷誦之餘。感觸歲暮之意。遂與健之點燭迭唱。步次其韻。</title>,<text>丹山非是與余違。養瘵三年臥翠微。閉戶髩凋殘雪盡。登樓目送夕陽歸。床書有志駸駸晩。世事如心落落稀。自誤儒冠無用悔。淸泉白石好相依。東波韻其二燈花落盡惜殘更。有酒澆胷多不平。休恠山中終寂寞。試看天下少淸明。孤懷自信靑霞欝。萬事無如白髮驚。掩篋經文渾不用。一竿料理送餘生。簡齋韻其三此夜客顔凋畫紅。隣鷄頻喚日生東。關心圖史皆身外。下世親朋尙夢中。風雪百年空谷檜。海山千疊夕陽鴻。且將憂樂循天命。投老巖泉未必窮。放翁韻其四日月堂堂去不閒。殘梅共掩白雲關。謾將書劍歸林下。羞道男兒出世間。高閣停盃聞逝水。小燈殫奕響寒山。忘機有友眞爲樂。且逐春鷗三島灣。牧齋韻</text>
<title>元日立春。續賦前韻。甲戌</title>,<text>舒旭輕風氣不違。木山香篆繞窓微。天心漠漠玄氷泮。春色纖纖綠柳歸。老去酒中忘世久。古來林下見人稀。歌長白雪雲樓逈。心裏高朋夢裡依。其二天機舒慘自相更。四十逢春希太平。紅日影長孤隺擧。靑山氣動百花明。將心不惑斯爲快。與世無聞未足驚。讀盡千書能貫道。人間非是我虗生。其三籠紗拂拂澗禽紅。流水春生大峽東。穉子誦經香鼎側。小僮移竹石屛中。千花雨暗臨江樹。數點風吹渡海鴻。會意琴尊眞樂在。文章且莫說貧窮。其四人生憂樂屬忙閒。少小透心名利關。遁跡仲連東海上。移家弘景白雲間。桃花小艇春迷洞。石棧雙鞋曉入山。敗局丁丁多殺活。輕鷗不下漢西灣。</text>
<title>和杜詩</title>,<text>除夜。又閱文山詩。見集杜諸什。意欣然慕之。偶記草堂守歲之篇。有四十明朝是之句。情境適然。欲以集句成篇。而記誦不廣。神思牽強。遂依韻和之。意到事會。續綴十餘篇。至人日之夕。到龜潭。聞士行死。實有斷絃之悲。不復爲之。本文缺</text>
<title>守歲</title>,<text>四十明朝是。燈前惜墮花。攻文成畫虎。學字憶塗鴉。珂馬城塵隔。漁舟岸柳斜。詩書聞道晩。何處寄生涯。</text>
<title>雜詩 和東柯谷諸篇。賦雲仙洞卜居。</title>,<text>曠淸雲石洞。棲遁兩三家。籬槲斬靑嶂。盤蔬種白沙。誤漂高鳳麥。恥賣邵平瓜。挈榼隣翁過。新方釀百花。其二百年身世拙。茅屋寄雲間。留客靑精飯。看花恠石山。閒隨流水去。倦與夕禽還。笑傲依松下。風吹兩髩斑。其三讀書從少日。奇志出凡羣。鷹擊方愁雪。龍潛欲化雲。長沙懷六歎。諸葛止三分。萬事堪高臥。冥棲絶世間。</text>
<title>正月三日</title>,<text>石峰樓外秀。春雪古羅城。梅老經冬色。鴻高出塞聲。香罏烹藥煖。朱硯點書檠。道困名仍晦。寂寥東海生。</text>
<title>獨酌</title>,<text>樽前釰花落。山月暗光親。漸覺千愁歇。如存一氣神。好名終損志。知己可捐身。白髮空多惜。讀書酹古人。</text>
<title>初月</title>,<text>纖影西林在。思人夢未安。向圓如有意。生白儘無端。礙石雲俱薄。依天夜自寒。窓梅香不斷。小鼎煑龍團。</text>
<title>月</title>,<text>夜氣渾爲月。千年不减淸。寒塘瘦影落。虗室道心生。地大能同白。雲輕却蔽明。床書孤夢在。吹笛度遼營。</text>
<title>春日江村</title>,<text>隺吠松籬缺。麝眠草逕深。文章來世業。農圃晩年心。山友留書去。田翁借犢尋。班荊淸澗側。論古不論今。其二漁舟游四郡。經篋滯三年。山紫畬田火。雨香洗藥泉。梅生書不報。管子榻應穿。移宅依雲石。玲瓏小有天。其三炊麥踈楡白。燈漁淺水紅。行歌南畒月。罷睡北窓風。寶釰眞奇士。烟簑老野翁。窮通休借問。泥鴈落雲中。其四幽禽飛柳渚。微雨落松苔。人棄中流揖。蟲大廈材。棃花和酒熟。荷葉魚開。白髮盈梳短。蒼茫落照來。其五觀史山雲捲。誦詩水月生。許人譏許劭。稽古笑桓榮。遇主須明道。居窮莫顯名。春鳩鳴不歇。農務最關情。</text>
<title>山寺</title>,<text>古洞饒奇石。齊雲一逕高。虎馴堪賣杏。人入欲迷桃。烹厨松葉細。覆屋木皮牢。禪榻棲幽夢。寰中小似毫。</text>
<title>人日</title>,<text>入春長見雪。人日喜晴時。流馬江聲轉。酌兕月影遅。鸎花歸夢懶。山水絶絃悲。好待淸氷泮。磯頭理釣絲。</text>
<title>悼士行。次哭李侍郞詩。</title>,<text>論心溪月上。識面龕梅深。玅悟求吾道。能文辨正音。風埃輕印紱。圖史臥雲林。從古忌名盛。爍殘衆口金。其二深淵靈物逝。衰世哲人辭。雪夜回舟地。西州慟哭時。氷壺錦上字。麻褐夢中詩。寂寞峨洋譜。山書絶後詞。</text>
<title>龜潭舟中。走草謝贈雲華臺屬意之作。</title>,<text>正月陪漢濱。二月拜蟾村。三月入丹陽。仰視龜峯尊。德義飢見聞。流峙壯心魂。應消鄙吝念。豈與惡人言。新雨凈朝靄。淸江如見源。蘭舟載芳醑。白鳥向人飜。峽氓居木石。雲衢夢不捫。悠悠出處談。耿耿夙戒存。開心見眞素。嗟爾高義敦。瀉倒綠玉觴。誦傳古人論。浩蕩歸漢陽。霞亭永勿諼。</text>
<title>全生尙貞大人挽</title>,<text>馬津波洋洋。馬嶺樹蓁蓁。江風吹落花。孝子葬其親。大兒勤稼圃。小哥性厖醇。英英第三郞。攻書文章彬。生死眞無違。安榮勝華輪。替我入東峽。峽中無語人。仙洞有邂逅。玉貌談淸新。愛爾生子好。期爾善慶瑧。雖無宿昔雅。一言悲穸窀。</text>
<title>送春日。申如晦 㬚 借去韻玉。余要以詩償之。詩果來矣。遂往復。至暮而止。</title>,<text>看山看水奈慵何。垂槖歸來惆悵多。玉字無端春結債。數詩眞不負殘花。其二性癖其如耽句何。莫言詩道不求多。詩似好花多愈好。堯夫看盡洛陽花。其三尊前倦睡夢無何。晝下葦簾雲影多。溪聲如雨禽聲碎。詩在闌干未放花。其四留得殘英耐幾何。可憐豪士惜春多。今宵月黑情無賴。秉燭宜看樹上花。</text>
<title>羲天婚日志喜</title>,<text>皎日流輝澹靄收。丹楓暎殺紫羅裘。佳兒奠鴈三淵宅。病我停騾一蠧樓。厨養雙親憂可忘。身遊五嶽累全休。夢熊期付詩書業。把得深盃喜氣浮。</text>
<title>雲華㙜。次槎川大父韻。贈白雲禪師智仙。</title>,<text>丹峽丹楓色暎天。仙僧曳到白山烟。留詩玉瓚高人處。說偈雲華石丈前。法界三千雲未了。人間七十夢悠然。詞垣嶽麓皷旗斷。一笑巖亭亦有緣。</text>
<title>雲華石室。次元靈二絶。</title>,<text>松覆樓何短。雲歸嶽始尊。著書期永業。同卜水東村。又江屋書燈細。巖棲客榻尊。喜成偕隱志。桃杏自開村。</text>
<title>入月嶽。宿地藏小竂。用農巖韻。示元靈權。亨叔震應</title>,<text>石棧穿雲暮。禪鍾意未闌。蒼峯樓影直。白月洞天團。僧老談經細。燈殘照睡寒。農翁前夜榻。與子肅衣冠。</text>
<title>松溪分路。元靈口號爲別。余亦立馬次之。</title>,<text>林外分淸澗。蹇騾爲客遅。輕雲雖自散。終與碧山期。</text>
<title>自三島歸見如晦守申干支詩。戱次其韻。以示己志。余於是夜。不能坐到天明。故云云。</title>,<text>山下靑騾卸老子。江天霽後燦星辰。自知便腹無藏甲。寧畏微蟲學守申。壁掩古書嘆豕亥。車迴世路厭甘辛。紅燈白髮情何已。夢裡夔龍好協寅。</text>
<title>如晦復申金華之約。續次爲謝。</title>,<text>禽魚木石爲知己。敢道淸時生不辰。石室山深偕隱末。金華洞古好期申。堯天玩易陽生子。德祖論文器受辛。得失悠悠誰甲乙。東窓睡到日高寅。</text>
<title>三疊拗體</title>,<text>奇變誰能遁六甲。文章每欲輝三辰。直道容身長己巳。殘經敎子好申申。遼海千年浮管丙。金㙜百尺邀鄒辛。孤夢蘧蘧明月午。床頭霜氣釰成寅。</text>
<title>新作羽化橋。已有垂虹之勢。賞月其上。次如晦。</title>,<text>白石磨如雪。神鞭奏異功。半稜初畫月。斜偃欲騰虹。步屧離塵土。笙歌出遠空。眞仙吾有遇。宛在水之中。</text>
<title>亨叔送紙梅一枝。以詩副之。次韻爲謝。</title>,<text>巧鏤參神化。氷腮又玉顔。折來殘雪夜。掩却白雲關。取貌人應愛。無聞我與閒。爭如窓外樹。把惜落花看。</text>
<title>賦氷燈。次石鼎聯句詩韻。</title>,<text>往在己巳冬。敬父報梅花開。余與元靈諸人。往會山天齋中。梅龕鑿圓竅。障以雲母。白葩英英。如在月中。其傍奠文王鼎。他古器數種。亦淸楚可意。相與談文史至夜分。敬父取白磁大椀。盛淸水置戶外。而良久視之。氷之厚可二分。穴其中瀉水。覆椀于丌上。瑩然出一銀罌也。從穴處納燭。點火朱明。氣徹光通。爽不可言。顧而笑。命酒樂甚。取石鼎聯句詩。將和之。元靈首題燭龍羊胛之句。次傳孺文。次傳余與敬父。各書數句。曉鷄已腷膊矣。士晦，伯愚未及把管。意闌而止。謂俟再會當成之。後二年春。余入丹陽。其冬敬父死於北地。餘數人又落落難合。向之所謂聯句不可復爲矣。今十二月旣望。夢見敬父。笑語如疇昔。適有人斲大氷空其中。燃燭懸之屋樑。永夜獨坐。有悲無歡。不但死者不可復見。卽其生者無以致之。窮峽荒寂。雖梅花一枝。亦何能相伴也。念敬父篤於朋友。性喜文章韻事。見吾輩佳句。喜動於色。若己有之。每一篇出。索之如遠別人家書。詩債之留滯者。又如更皷之提警。噫。今不見此事。已數歲矣。觸物興感。淚與氷霤俱落。寧可爲亡友。遺下一債哉。起句用元靈語。他皆忘漏。自以己意成之。歸對山天之梅。携琴象靜溫之篇。當復續之。癸酉除夜。胤之泣題。燭龍棲玄門。夜短羊胛烹。色空凝有質。體圓斲無聲。千年化城開。一條雪衢亨。可憐微陽蟄。應敎夏蟲驚。積中知華發。全德戒恒貞。凌寒梅蘂並。照夜珠輝爭。汎汎空明船。濯濯滄浪纓。囊螢光可掇。鏡花影欲平。始覺淸明在。應消鄙吝萌。金甌今不缺。銀漢何自傾。心在寒露白。魄濯秋水淸。忽忽疑捉影。洞洞如執盈。斬鑿猶可獻。刻鏤竟何成。不愁風淅瀝。祗畏日溫晴。一幅鮫綃裂。半面唇樓撑。餙禮慚瑚璉。受烹讓鼎鐺。成形在華屋。鑠質歸塵坑。易作墮地甑。差擬下霄罌。鍊火丹汞轉。照月櫻桃擎。進我淸凉散。遅爾太和羹。冷煖終自知。消長愼莫輕。瑩晶良玉蘊。團圓火齊盛。玄淵雷斧伏。曉天參旗橫。先春看花落。未雨聽霤鳴。何曾隔塵膜。自許效丹誠。碁消衰世憂。書見古人情。澆了熱膓盡。高着冷眼幷。爲詩太白和。作頌淸聖呈。誰能握瑾瑜。遮莫叩彭鏗。遇寒方幻相。因人或久名。氣純流光徹。神一感夢精。迢遞山天夜。燈前玉觶行。</text>
<title>正月二日。敬次家大人所次空同韻。</title>,<text>屠蘇前夜餞年華。儺皷猶聞隔岸家。古劒奇書從所好。白雲流水向誰誇。官田已了三收秫。仙洞行將五見花。素髮危冠仁未熱。天機空羡夕陽鴉。其二新旭丹山放瑞華。茹芝多載樂渾家。名區王子非吾敢。綵服萊公豈獨誇。雪裡飛鷹陪五馬。春來獻觶採三花。和章欲就還停筆。頗憶年前學抹鴉。其三洞天縹緲採雲華。晩寄茅茨三二家。性命大源歸澹泊。文章餘習近浮誇。燒香夜檢丹砂篆。戱墨新描白藕花。小榻猶成憂世夢。昬鍾方集上林鴉。其四雲峽駸駸日月華。壁經深掩雪中家。玄琴賴有知音許。敗局休將國手誇。一器延生餐栢葉。何山避世種桃花。前江好待春氷泮。夜蕩蘭舟響軋鴉。其五丹溪水石湛淸華。擬向雲間結草家。臥壑三年當世笑。成閒一日古人誇。燈懸東郭先生雪。詩博孤山處士花。春意欲來風滿柳。吟歸每後晩棲鴉。</text>
<title>甓寺耆會。奉和李尙書 箕鎭 丈所。次潞公之韻。</title>,<text>林下何難人見一。急流眞是士無雙。揮墨東㙜春水濶。驪珠奪却老龍降。其二東江偏照壽星四。塵世難陪退士雙。笑倚春風談屑細。十層甎墖萬山降。蟾邨閔丈 遇洙。與金大憲退漁 鎭商，李尙書 箕鎭，李正 奎鎭 諸公結社。如白香山故事。甲戌首春。會于神勒寺東㙜。余陪家大人往赴焉。諸家子弟及隣里會者三十餘人。皆操毫和詩。觴豆錯落。甚盛事也。</text>
<title>梦中作</title>,<text>夢至一水樓。一面設短牆。有花不知名。白蘤而黃英。長與牆齊。芬郁盛開。余下樓折滿兩手。復向樓上。有一人白晢有踈髥。當梯而立。自稱翠翁。索酒要與談詩。詩談未究而遽罷。有詩無酒可言羞。手把名花色欲流。春水漫漫鳴鴈去。高談坐我一層樓。</text>
<title>暮投嘉陵聽琴。次贈槎川大父韻。</title>,<text>嘉陵春雪客鞭揮。江水微波暯鴈歸。一笑前山明月出。朱絃拂向白雲磯。</text>
<title>棲碧亭。次堤川丈韻。</title>,<text>紅塵不可入。天地別區存。雲壁圍三匝。風松息萬喧。蘿靑幽似幄。石白窪爲樽。惠好知何日。吾廬吾不諼。</text>
<title>人巖齋居功甫見訪。陪蟾邨丈。偕登棲碧小亭。呼韻共賦。</title>,<text>流泉響絃誦。花落洞門深。自愧摳衣晩。誰能命駕尋。春松膏似沐。老石翠成林。㱃啄前溪隺。應嗔籠裏禽。</text>
<title>看花溪上。戱次寅錫童子。蟾村丈孫鍾顯。兒名也。</title>,<text>水流白石淺。微風吹磵花。花下彈琴牀。雲際藏書家。山人會文儷。不言顔似誇。明月異世間。淸光萬松斜。</text>
<title>翌日。陪出仙臺觀漁。敬次閔丈席疊前韻。</title>,<text>網魚桃花水。魚潛但網花。十日臥白石。松陰便吾家。讀易驗亨吝。避世忘毁誇。高山餘日輝。歸洞路不斜。</text>
<title>次金士修 敏材 韵。書與洞民金姓。</title>,<text>賣書何事買靑山。山下流泉會意閒。縱使出山非入俗。憑君且守屋三間。其二我欲移家向碧山。百年隣曲剩淸閒。採芝共入秋雲裏。借犢時畊白石間。</text>
<title>齋居四十餘日。丈席臨歸留詩。敬次其韻。</title>,<text>易以洗心泉洗塵。淸明一氣好存神。花發禽啼春蕩蕩。捴歸凾丈意中新。</text>
<title>浮碧樓</title>,<text>明霞消欲盡。飛釰海天秋。林缺靑山積。石危丹閣流。騎麟雲覆窟。梦隺月盈舟。龜峽一千里。留詩此小樓。</text>
<title>宿練光亭。夜月甚佳。士晦誦傳詩語。且說敬父及漢濱丈事。興懷感愴。和贈其意。</title>,<text>江水淸無際。高樓夢落虗。山尖秋月細。沙濶白楡踈。生晩箕封後。詩難牧祖餘。平生流水曲。東望意何如。</text>
<title>陪登樓船。溯向淸流壁。限韻共賦。</title>,<text>樓舟仲父止。秋日建牙前。翰墨凌雲石。綺羅照水天。丹峯飛欲舞。菱島汎如船。釃酒江流濶。玉簫開積烟。</text>
<title>碧樓聽樂。又賦丹字。</title>,<text>高樓秋氣至。打皷撼靑巒。虹日盈盈白。火城點點丹。江涵分樹影。野盡見天端。錯落揮淸翰。魚飛起暯瀾。</text>
<title>巫山降仙樓。閱古今人詩。取次蓀谷李達韻。</title>,<text>晴天樹色掩秋城。醉上丹梯步屧輕。十二碧峯迷楚夢。三千朱火照東明。樓㙜漠漠淸生暈。環珮冷冷細有聲。何似雲華參丈石。萬松寒月夜吹笙。</text>
<title>復用前韻。示主人乞玉笙。</title>,<text>十二闌干百尺城。盈盈歌舞片雲輕。樓圍碧樹延秋爽。山暎淸江到夜明。錦帆初張人不渡。蓮華自落隺無聲。娟華滿目渾非願。願借風前綠玉笙。</text>
<title>黃隺樓</title>,<text>關山繚繞客程迷。黃隺飛飛秋欲棲。蟋蟀多聲高閣晩。星河迴影遠峯低。峽泉流入瑤琴譜。雲壁開留醉筆題。乍解孤舟林色動。相將明月浿江西。</text>
<title>自鸚鵡洲放舟下江。江中鸕鷀甚多。丹壁奇巖。迎船競秀。昨見巫山樓額。米萬鍾圖章。有千古恠石知己之語。篇中並及之。</title>,<text>踈柳鬖鬖澹靄分。晴峰寫出綠江文。鸕鷀朝日暝猶靜。鸚鵡西風語未聞。丹峽將歸初滿月。關山不盡獨征雲。船頭恠石稜稜立。知己何須讓米君。</text>
<title>和如晦李而栗 寬中 巖中樂八事</title>,<text>麥壠烟光晝澹。丹厨霞氣夜明。木石相將爲命。禽魚可以通情。右烟霞淨社春後巖花合釀。水邊沙礫皆文。醉罵佞人濁士。筆褒溪月山雲。右文酒淸事巖徑無塵可掃。山僮少事貪眠。喚向落花臺畔。拂開煑茗罏前。右茗㙜掃花綠綺琴牀石上。牙籤書架窓間。山雨微絲裊裊。罏烟小篆爛爛。右微雨燒香騎犢簑衣潔淨。穿松石徑欹斜。不是來尋瀑布。還應去訪桃花。右松下騎牛終日自行自止。有時孤醉孤眠。白石鋪來素月。華堂羞殺羅筵。右石上臥月挺榦垂藤就手。玄珠丹顆盈筐。一半留餐隺子。三分敎醃蜂房。右林摘果周孔垂言燦燦。唐虞大典洋洋。抱臥丹陵石室。吟歸白雪山堂。右雪窓夜誦</text>
<title>自龜潭上錦繡上峯。敬次家大人韻。</title>,<text>雲垂林合沓。霧罷山崔嵬。飛舃仙風接。騎牛道氣來。寒僧同石老。紅樹與花猜。落落靑冥上。新詩滿意裁。其二危樓懸疊石。眼曠覺胷嵬。白嶽雲埋盡。丹州水劃來。磬淸巢隺應。譚閙洞龍猜。霜葉紛紛墜。毫端錦綉裁。</text>
<title>次閔生孝先韻</title>,<text>一約林泉到老期。人生何必舊相知。雲埋野徑驅畊犢。月落汀沙捲釣絲。蒸飯接賓紅橡子。揷籬防虎碧松枝。風埃不肯勞心肺。自取貧窮可怨誰。</text>
<title>重陽後夜。送如晦出山。</title>,<text>巖畔黃花將獨醉。松間明月與誰携。三歲不成山外夢。來宵尋汝廣陵西。</text>
<title>別深遠赴燕</title>,<text>古人防胡築長城。今人拜胡入長城。周聖之粟猶爲恥。犬羊賜金何足榮。皇極前殿元朝會。羶氣逆人人發嘔。欲問黃河氷塞川。欲訪荊卿骨已朽。衣上征塵蒙不潔。手决東海勤濯澡。洗衣濁似洗耳水。魯連復生應不蹈。</text>
<title>漫次天兒韻。示金聖喜 履鏞 諸人。</title>,<text>志士悲歲晏。逸人愛山間。石澗微昇月。皓彩散林壇。茶經訂苕霅。芝歌續商顔。三年臥雲壑。巢隺分夢闌。尙氣松寒外。求志古書間。苦心猶未已。華髮儘無端。努力挑靑燈。流年不復還。</text>
<title>夜坐走筆七疊。而㮚瓢字。</title>,<text>一線靑燈破黑宵。殘書復接古人遙。藏珠淵底觀心竗。莫似飄颻水上瓢。其二白髮看書丹峽宵。坐聽鳴隺徹天遙。可惜爲文終覆瓿。猶然覔句且投瓢。其三老樹風來撼雪宵。淸湍峻石隔塵遙。謀身不作靑黃木。處世終成廓落瓢。其四氷壺玉麈坐淸宵。自笑愚生立志遙。學聖詎能非繫瓠。養高可以棄風瓢。其五默將身計念深宵。分外軒車夢外遙。十年穿盡管生榻。一卷歡終顔子瓢。其六門掩蒼霞桂影宵。大江西去片心遙。茶經避世浮家宅。酒頌全生操觚瓢。其七欲向塵衢昬似宵。將歸聖路海同遙。撫琴歷落響山操。飮酒玲瓏貯月瓢。</text>
<title>至日。戱次金童子履鎬。</title>,<text>石鼎濃煎赤豆香。微烟透開壯氷凉。復剝機頭存竗悟。聽鷄勤護善心長。其二茹木年來口齒香。棲身白石月通凉。不愁衰髩千莖雪。猶喜微陽一線長。其三雲紙斕斕沁栢香。法書臨罷華石凉。阿兒經誦課千遍。且向窓間記晷長。其四檀山玉硯滋書香。紙帳豹裘退雪凉。中宵已認潛䨓奮。洛水看花愁路長。其五竹書已斷姓名香。茅棟偏開水石凉。山叟經綸期十穫。土窠欣看栗芽長。其六山中餌栢鹿身香。籬下含霜菊性凉。毫墨埋頭餘四紀。文章不與白鬚長。其七同心言語若蘭香。中夜山齋坐月凉。白雪朱華旋一氣。眞工知在勿忘長。</text>
<title>亨叔送詩。次韻爲謝。且和其意。</title>,<text>梅花氣動小孤山。半壁朝陽雪色闌。玄酒大音稀更淡。弄丸千載樂相關。其二九仞未成三仞山。居然覆簣意先闌。眞陽氣健透金石。可識人天一理關。其三操毫奇志勒燕山。顧影其如髩雪闌。製得荷衣芳且潔。羶塵不到閉松關。其四羣陰漠漠塞如山。天運雖回天意闌。燈下抱書雲石洞。夢中携劒瀋河關。其五桂雪香烟裊硯山。白雲奇篆寫烏闌。參看老易精神爽。月窟遙連紫氣關。其六茹芝衣葛入丹山。㙜屹雲華白石闌。處士西湖同德在。孤櫂應敲月下關。</text>
<title>和贈元靈雪嶽諸詩</title>,<text>征鴈寥寥響遠天。中宵風急老杉顚。琴携落月龜潭瀉。夢度東溟雪嶽圓。梅老高情鳳頂上。淵翁潔己水簾前。知君槖劒遅回處。文氣秋空已爛然。其二空峽多聞睡未成。故人千里應同聲。雲龕石老藏山史。壺館燈殘續海經。溟嶽可增神志峻。烟霞應上髩眉淸。桃花未落如相訪。濯濯春潭好振纓。其三普門奇瀑久聞聲。理屐秋風𤢜自行。高士有碑蘿徑暗。仙山無主雪華明。雲埋峰壑堪淪跡。月照滄溟喜見情。丹篆句回鑱白石。逑郞千古可齊名。其四百年惟有子知余。相送秋風馬翰如。觀海已將吾道付。愛山終與世情踈。三淵大隱芝生谷。五歲奇蹤月覆廬。古友樓成高志在。荷衣蕙珮好心初。其五蕭踈白髮氣先摧。犖犖孤懷與爾開。自愛龕梅明玉雪。誰知匣釰秘風䨓。山深一隺隨雲返。海濶羣龍戱月來。鳳頂淸朝心獨遠。神州西畔首重回。其六峻石岧嶤元氣接。神僧去後長蒿萊。白雲棲息閒歸窟。明月招呼𤢜上㙜。眼底不盈千丈海。身邊未到一分埃。沆瀣驪珠收滿槖。淸風灑却俗人來。</text>
<title>同里中諸人。次秋興八詩。</title>,<text>豹裘燁燁出松林。古釰飛華嶽雪森。峻石斜分明月影。淸溪直落畫樓陰。好參老木干雲象。要識前江到海心。寒女中霄眠不著。可憐一帛下千砧。其二不驅吾馬歸狹斜。茅屋丹山暎雪華。半壁圖書明古訓。一江星月夢仙槎。孤雲鴈度斜斜字。病葉風吹咽咽笳。燈下開緘成一笑。古人千里折梅花。其三朱樓撲撲夕銜暉。橋上歌聲橋下微。修月誰能神斧斲。跨虹堪學羽人飛。雲山蕩影三門入。牛馬交行一水違。踏雪看花隨所往。臨溪莫問雨痕肥。其四雲華落子石欄碁。㙜下鳴泉和我悲。淸磬一樓梅發夜。白蘋前渚月沈時。琴藏淨水希音絶。詩在靑山歸夢遅。素髮飄飄行且哭。百年師友地中思。其五雲埋石屋雪埋山。孤夢迢迢嶺樹間。逸士秋看東海月。行人夜㱃薊州關。周官禮樂空初志。禹貢山川非舊顔。好待春風靑拭眼。淸談劇處野荊班。其六擊蒙收却切磋功。一託龍門四載中。甓墖詩罇延素月。巖齋絃誦坐淸風。水中高士蒹葭白。葉上神龜菡萏紅。惆悵仙人期不至。扁舟下峽憶陶翁。其七六棟齊飛老檜頭。霞城烟景澹如秋。淸江破峽歸雲盪。翠石排空落照愁。晩世身名根晦木。閑居心性水浮鷗。闌干顧影髩生雪。莫遣豪情馳九州。其八雲梯石棧迴逶迤。郊却靑巖闢小陂。明月相將虗白室。仙禽欲擇㝡高枝。詩書古篋燈前閱。花竹春山雨後移。鷄犬向人猶傲色。西風蘿帶好垂垂。</text>
<title>和士正上元夜羽橋踏月之作</title>,<text>步虗歸去澗之東。丹蜃飛飛起白虹。銀漢月來消薄霧。氷壺火在㥘微風。水樓笙隺疑天上。雲峽衣冠似洛中。欲喚蓮舟邀羽客。廣陵今夜萬燈紅。</text>
<title>棲碧亭春日</title>,<text>雲爲簾箔霧爲楹。鸞馭招邀方外生。排闥送靑山氣逼。窺虛生白日華明。松濤窸窣烹茶候。玉子緯經打局聲。暯下丹梯風滿腋。齊天石笋競崢嶸。其二松嵐嫋嫋架空楹。戱擲瑤琴澹月生。流水碧浸苔壁潤。名花紅暈洞天明。世人尋我應無路。仙子步虗若有聲。山鳥啼殘雲出澗。石欄詩筆也崢嶸。其三玻瓈壺底夢華胥。盡日巖阿臥自如。庭斸芝菌三徑合。簷垂薜荔一塵虗。月明白玉松間磬。雲濕丹砂石上書。小屋好將人共隱。寧敎塵世盡山居。其四要津競渡見淪胥。一曲淸泠迥不如。鐵壁障人棲影穩。霞城絶地洗心虗。華山石室春堪睡。雲谷巖齋晩著書。溪上數家籬落靜。可憐同志又同居。其五衆石岧嶤一竇圓。丹屛䢔迊虹梯懸。莊園𤢜歎無行地。老道長觀在井天。隺乳高松雲漠漠。麝眠芳草水涓涓。箇中臥得三年久。不餌黃精已化仙。</text>
<title>欲置小亭於三島石門之內。次農巖，三淵韻。以識其事。且和士正詩意。旹二月之望也。</title>,<text>三山之水溯仍沿。樓在空中幽夢牽。汎月好參玄隺馭。臥雲應化白蝙仙。驅來矗矗駕津石。鑿破團團倚蓋天。借問農淵詩百首。爭如坡老夜叩舷。其二溶溶萬象水中浮。點點三峯輕似舟。玉斧光揮明月偃。汞罏氣結白虹幽。自知高士名應晦。何况眞仙跡可留。一片樓居猶所好。携將彩閣著巖頭。</text>
<title>又次聖喜短律</title>,<text>何處宜吾屋。仙山深復深。玄門朝日色。白嶽半江陰。棲石渾忘世。飛空不羡禽。松風來謖謖。應識古琴心。</text>
<title>蒼霞亭。答士正。</title>,<text>春江堦下滿。垂手曲闌明。老石參仙鬼。奇峯混雪瓊。乾坤容我放。山水著樓淸。自笑無他譱。龜潭百遍行。</text>
<title>而㮚士正入仙巖。三宿不返。余與健之諸人。騎牛往訪。取次軸中諸作。</title>,<text>松下放牛眠水聲。行收敗網夕陽淸。攀依白石分身瘦。揷滿紅花護髩明。晉代羽觴傳古事。孔門春服想餘情。千年別界開榛塞。十字名樓待爾成。其二人巖數里結吾廬。去屐來筇日不踈。十二洞天元有別。三千仙樂自生虗。雲棲翠壁輕藏隺。花落淸溪細辨魚。肥朮香芝携滿槖。春山幽事各誇余。</text>
<title>朴文甫 質 戴篛笠在溪上採花。見余說前夜得魚。遂步其韵以贈之。</title>,<text>篛笠婆娑不雨天。髭髯照水正蒼然。相逢笑說前宵事。一尺銀鱗小澗緣。</text>
<title>又與士正酬答滿六而止</title>,<text>人靜先離俗。石淸不點泥。空庭松子落。流水桃花迷。古史開牛角。淸談逑馬蹄。春風吹浩浩。尊酒爲君携。其二封關雲自在。何用一丸泥。三宿君猶戀。重來我不迷。花明鳥刷羽。沙暖馬飛蹄。睡到松陰轉。歸時與月携。其三飛沉皆偶爾。雲鴈下沙泥。知己琴中許。狂言酒後迷。淸時非慟哭。滄海或涔蹄。腐儒何所事。行李一劒携。其四香餻煎白石。仙籙檢靑泥。迢遞雲中宿。曈矓花下迷。池龜晴曝殼。松鹿晝交蹄。借我三年讀。行將老易携。其五自愛淸心好。皭然荷出泥。何如寒水照。且莫烈風迷。木朽藏明火。逵平放逸蹄。反觀眞樂在。深坐謝提携。其六崑山純是玉。涇水本多泥。好作仙壺隱。寧愁敗局迷。雨溪懷果拜。風磴踏花蹄。丹壑淸如許。同君世外携。</text>
<title>蘭社會者凡十有四人。以桃花流水二句分韻。得桃字。</title>,<text>十里養靑松。五里種紅桃。白石白如雪。平濶更周遭。駛泉瀉其中。淸籟合松濤。之子心不擾。伐木靑山高。樓迥引月敞。室奧避風牢。翠鳥春𣰇羽。文豹晝聞嘷。網沙打錦魚。入雲沽松醪。幽事足淸娛。翩翩起余曹。騎牛牛性馴。石棧行不勞。綠波濺素襪。朱華媚霜毛。貧賤可以驕。安閒方是豪。見心臨月潭。答言上蘭臯。璀璨雲母牋。腴滑霛芝膏。千載誰訪我。石上留醉毫。</text>
<title>復至白石樓。歇輿晝眠。漫次士正。</title>,<text>大石陂陀百畮平。白雲明月共虗明。勒成奇篆名將顯。臥著高人氣剩淸。花下决泉添入沼。巖間因樹好爲楹。殘經謠誦誰能和。山水淸音夜夜生。其二爲愛巗居行復行。一旬三到眼偏明。客眠丈室丹霞漲。僧歇肩輿翠樾淸。草澤只堪荷製服。仙宮何羡玉爲楹。莫敎俗子來唐突。小澗龍潛風雨生。</text>
<title>偕而㮚士正。將上獨樂城。先宿山下邨舍。余忽有事徑還。二子歸言城中事甚詳。次韵三章。以識余意。</title>,<text>三韓殺伐作耕耘。獨樂巗城好駐軍。古殿空歸豺虎宅。危譙難辨鳥蛇文。避兵亂世千層石。採藥淸時一片雲。坐著官齋如目擊。同游二子有云云。其二城上藏兵城下耘。漫山草木捴疑軍。宮垣址記村民口。戰代痕消國史文。地利鼎鐺無盡水。峯高衣袂不離雲。憂危好得安身所。我答丁寧爾有云。其三抱犢山阿始耔耘。飛飛不畏北來軍。金城自起五丁力。石室應藏八陣文。老木時時晴嘯鬼。游人步步白生雲。仙家不喜兵家事。巖上瑤泉浪說云。</text>
<title>白蘋樓</title>,<text>槐柳陰陰澹夕烟。白蘋風裏白鷗鮮。漢江月出高樓轉。華嶽雲來遠帆懸。元禮同舟人似玉。袁安憂國淚如泉。入山行李何須問。樽有淸醪篋有編。其二老木晴沙掩好樓。夜深行客上灘休。廣陵明月孤舟去。龜峽靑峯小屋留。雨後龍蛇驕孰制。山中鹿豕狎余游。江心擊柁眠不着。沽酒歸來漁火幽。</text>
<title>石壇秋日。漫次功甫寄示韻。</title>,<text>檀槎崛特小庭寒。斲自龜峯萬石攢。何似東鄰詩叟臥。病餘淸氣未全殘。</text>
<title>士正，聖喜，時甫三人。共訪池亭。示以前夜所次芝翁韻。卛爾和之。</title>,<text>前林霜氣積。羣峀出窓南。黃菊花無數。丹陵客有三。酒歌訪隱市。芝朮竟棲巖。落落求晩志。書燈古聖參。</text>
<title>與元靈，子穆入南磵。庭樹已高大。列坐其下。限韻賦之。</title>,<text>兀兀蓬廬守。依依蘿逕分。五年曾入峽。羣木已參雲。華嶽枝間出。南泉葉底聞。相看嗟素髮。零落幾時羣。其二蒼苔林下席。賓主不須分。肺潤龜潭水。眉長雪嶽雲。文章難晦迹。仙釋悅奇聞。冷艶黃在。寧將衆卉羣。其三行行㙜上望。城闕夕陰分。樹老稜如石。山寒氣接雲。丹經方晩悟。玉磬與誰聞。此地嫌隣俗。歸遊鹿豕羣。</text>
<title>挽功甫</title>,<text>海底珊瑚樹。風吹任折殘。波濤盪未已。秪恐玉樓寒。其二廣陵何處是。白雪夜埋人。厚土三千丈。何能掩汝神。</text>
<title>挽趙判書 明履 代作</title>,<text>少小華名暢。激揚淸議中。修文陪月殿。講易訪淵翁。六紀籌慳一。三台座逼崇。雲泥情不隔。牓下又庚同。</text>
<title>池亭秋夜。漫次士正。</title>,<text>緇塵百丈染蘿衣。湫巷還棲始願違。前沼水盈星氣活。高梧葉盡雨聲稀。逢君快倒靑兕斝。談世牢關白版扉。夜月雲華方獨照。松間巢隺爲誰飛。其二落葉蕭蕭月入軒。街鍾罷却滿城喧。遙回枕上三山夢。細讀囊中十策言。流水皷琴心有遇。浮雲飛釰氣猶存。悲歡榮辱卄年後。偕我行藏隱鹿門。</text>
<title>奉和平泉詠梅悼友之作</title>,<text>梅花相守十年間。聞說踈英照瘦顔。夜掩屛風悄不語。廣陵殘月待人還。</text>
<title>海上新春。漫次從弟誼之 舒永。</title>,<text>大雪晶晶白氣舒。前林漠漠暖風噓。蘿衣不合歸塵巷。華髮居然負古書。千里悲鴻雲獨去。一天明月海全虗。桴從仲子非專美。穉弟他年共峽居。其二新旭南窓暖漸舒。硯氷稍釋不須噓。奇文改竄丹山記。古篆閒臨碧落書。雲入踈簾蜃氣滿。風吹高樹雪花虗。箇中樂事淸如許。恨不留君久此居。</text>
<title>聖喜在石室院齋。寄詩屬意。念余亦於十六年前。與伯玄同棲賦雪。今覽其詩。情境依然。遂步韻以歸之。</title>,<text>月出楊州汎遠岑。江樓經誦響空林。鳶魚誰訪三洲宅。氷雪猶傳二老心。遠火獨歸收釣晩。淸尊移坐聽江深。可憐二十年前事。疋馬蕭蕭古院尋。其二樓上迢迢繞碧岑。樓中殘燭荻花林。力求聲病今無用。嚴辨華夷早有心。漢水星河浮宅遠。廣陵風雪下帷深。海天月落情何賴。孤夢翩翻向爾尋。</text>
<title>和題李玄之 商運，李敬思 商穆 鳳㙜詩卷。</title>,<text>佳境寥寥掩百和。古人多事彩毫收。飛樓迥接孤山峙。危石能支大峽流。世外丹禽猶有穴。夢中春草又同舟。逸才淸癖難相遇。會向龜潭千韻酬。其二雪盡林臯獨掩門。梨花樹下臥朋樽。珠璣滴滴春星動。樓閣搖搖紫蜃屯。身老空悲五嶽遠。道窮猶識九經尊。丹山且結藏書屋。小隱經綸待爾論。</text>
<title>次天兒韻。贈聖喜還京。</title>,<text>病馬躝跚西海陬。一燈林雨慰窮愁。三春書篋靈芝院。中古文風洛誦樓。平地爲山方覆簣。滄溟破浪獨撑舟。華陰歸去柴門閉。莫共啁啾俗子遊。</text>
<title>四月二日。會伯愚宅。次定夫韻。記卽事。</title>,<text>繫馬庭花日影閒。經春不出待余還。幾年相憶看明月。今夜同床夢碧山。癯隺自爲淸亮響。老槎猶作倔彊顔。詩書一簏擔肩胛。努力巖樓百級攀。其二落遍墻花几閣閒。蹇騾邀客去仍還。獨搴藍浦雙莖蕨。長對丹陽一幅山。病友多言非逆耳。古經眞味好腴顔。仙巖芝朮開千畒。沮溺高風許共攀。</text>
<title>偕從弟懼之 喜永 健之及定夫。將觀海于紫烟島。行次熊月客店。用定夫前夜伯愚宅韻。</title>,<text>人饒憂患我饒閒。卬友招招海上還。遠水微明將落日。歸雲多變不分山。小蝸廬畔堪休脚。飛蜃樓頭好破顔。溟渤東西爭濶窄。秋晴鳳頂一筇攀。</text>
<title>行近邵陵。定夫於馬上。口占一詩。余亦卛爾步韻。</title>,<text>夕風吹袂急。紅日墮天心。千林紛送影。大海獨無陰。戀豆騾應迅。安巢鳥欲深。月從今夜滿。且和跨鯨吟。</text>
<title>郡齋月夜。又次定夫韻。</title>,<text>納月林齋臥。通身自在凉。饌餘蚌蜃氣。牀剩栢松香。殘角衝雲盡。新詩破夢長。小童頗作恠。奎宿放祥光。</text>
<title>朝起。又次定夫韻。</title>,<text>海月遅遅落。濃眠錯曉昬。丹葩低暎水。白鳥斜過邨。乍接西山爽。全忘大地暄。長風且破浪。煩惱詎能存。</text>
<title>將向海口。舟人報潮信未至。且與之觀碁。次定夫韻。</title>,<text>片帆風溺溺。文隺待余隨。西海終無極。晩潮本自遅。爛柯圓好夢。擊磬缺幽期。心下淸凉界。月生方始知。</text>
<title>遵海而行用月夜詩韻。添一羊字。以記所見。</title>,<text>逶迤遵海納虗凉。馬踏棠花拍拍香。沙渚有光游蚌蛤。蘆林無際散牛羊。西風欲撼丹樓壯。返照堪晞白髮長。仙侶留期猶未到。今宵叵耐月明光。</text>
<title>放舟限韻</title>,<text>潮至石華巖半沒。長年起舞放輕舟。渾天漠漠隨帆轉。元氣洋洋與我浮。蒼島海門迷霧雨。白烟鹺戶辨汀洲。鯨鼉一喚歸蓬渤。詎作人間名利愁。</text>
<title>浮海。共賦許用晦泛舟韻。</title>,<text>粤彌以南大寶東。船如一葦水無窮。雲開氣涌靑冥上。霧合身游混沌中。徐魯幽期方待月。楚吳歸路一任風。殘書不與癡人說。奇句空驚海若宮。</text>
<title>再疊</title>,<text>蒼茫不辨日生東。碧海雖窮意未窮。雙櫓柔歌凌隺背。幅巾淸影倒天中。埋山惱殺張超霧。破浪悠然宗愨風。明月白沙三十里。今宵眠着水晶宮。</text>
<title>三疊</title>,<text>大霧昬昬塞海東。滄洲何事見途窮。星河不照浮槎上。雷雨方生大麓中。萬里波平渾失渚。三更潮急忽生風。乘桴泛宅非長策。且守東岡一畒宮。</text>
<title>四疊</title>,<text>雨響多從篷屋東。閒愁直與此宵窮。名香和夢飄天外。孤燭將心照水中。興到可能酣喝月。生來已晩海無風。橫簫數曲淸如縷。喚起潛蛟舞出宮。</text>
<title>五疊</title>,<text>船人渴睡倒西東。滄海茫然目已窮。愼步百年平地上。安身一夜巨濤中。龍吟欲靜疑行雨。鸛翼將翻㥘引風。浦店前宵如斗屋。淸閒眞是廣寒宮。</text>
<title>六疊</title>,<text>旗脚翩翻每指東。犇濤如屋目難窮。雙檣落席天何遠。小盞添膏夜已中。快覩誰將披宿霧。壯遊吾始悔秋風。船翁不省安危地。漫說魚鹽稅入宮。</text>
<title>七疊</title>,<text>人將西去舟自東。搔首梢工腕力窮。潮進白鷗先在上。日斜游氣每從中。羣鯨遙避筆搖嶽。萬島齊馳帆飽風。白礫紅棠看不盡。歸檣已過故行宮。</text>
<title>八疊</title>,<text>鳴榔伊戛任西東。去去三淸路不窮。蟻蠛同留今世上。滄溟或在我胷中。澄明一氣亭亭日。奇變千機撲撲風。四十年來如意事。五更歌嘯貝珠宮。</text>
<title>九疊</title>,<text>雅志歸棲大峽東。且憑滄海一眸窮。浮瓢飛舃游方外。擊磬乘桴吾黨中。會看昭文雲漢衆。如張廣樂洞庭風。殘經數帙香烟細。他夜寥寥臥草宮。</text>
<title>下陸次定夫韻</title>,<text>曈曨海日與潮生。搖蕩前山舟欲行。犬吠鷄鳴十里近。蜃樓蛟宅一宵淸。粘身蹋蹋沙泥地。灌耳騰騰波浪聲。袖裏驪珠明似月。莫須驚動漢陽城。</text>
<title>夏日偕伯愚過伯高宅。族叔白厓詩適至。定夫固執和其詩始許歸。走草塞意。</title>,<text>白山當戶出。孤檜不成林。擬勒芭翁墨。誦將土叟吟。茶香勝薄酒。談妙遞玄琴。煩慮一成滌。遅余出郭心。</text>
<title>出挹淸樓觀漲。與趙寅瑞  諸人。拈韻共賦。</title>,<text>大雨前宵生赤浪。三江拆破萬家連。雲將遠峀犇如馬。柳拖高樓蕩若船。一氣水天明上下。兩邊洲嶼失方圓。憑欄笑傲風吹袂。猶是滄溟未了緣。</text>
<title>陋巷僑居。夜與元靈，伯愚，定夫拈唐韻共賦。</title>,<text>硯北香烟淸入微。高人對坐語言稀。山明缺月將昇暈。簷短昬星已斡機。磬罷難敎狂士聽。吟成且向洞庭飛。三宵移榻相隨遠。可喜心同又影依。</text>
<title>再疊 翌日小集</title>,<text>短瓦參差曲逕微。門前騾犢俗人稀。抱枝蟬嘒淸生怨。網屋蛛絲暗設機。簷雨受風深翠滴。盆花耐日片紅飛。西窓落筆肖奇石。雲壁霞岑去可依。</text>
<title>三疊 觀元靈掃畫</title>,<text>眉稜逸氣露幾微。送目歸雲笑語稀。隨地水泉成活變。繞天星月發圓機。千珠露冷靑荷折。萬繡山深赤葉飛。獨上高樓空悵望。殷罍周鼎影依依。</text>
<title>四疊 觀季潤舃字</title>,<text>奇毫出袖笑微微。相見寒暄說且稀。白雪先開楮上陣。玄雲稍動腕間機。脫銜天馬追風逝。透水驚蛇化電飛。十子題名眞盛事。西園曲水思依依。</text>
<title>五疊 與深遠圍碁</title>,<text>成敗堂堂在審微。紋楸玉子落聲稀。荊州借作三分局。垓下圍成混一機。眼底營營封蟻戰。耳邊寂寂震霆飛。斜陽斂手悠然笑。千古爭塲片夢依。</text>
<title>六疊 聽鐵石鼓琴</title>,<text>新凉簾箔燭花微。禁樹西風漏轉稀。玉柱星沉含晩籟。朱絃月照戛玄機。伯牙流水泠泠瀉。叔夜歸鴻漠漠飛。衰世知音吾已矣。琴囊携向白雲依。</text>
<title>七疊 北營水閣。和元靈詩意。</title>,<text>騾子悲鳴入翠微。水流樓下市聲稀。報恩賴有牲醪地。灑耻難忘訓鍊機。萬木齊靑星日隱。孤雲漏白鶴鵝飛。槖中古劒苔花澁。舞向秋空寒影依。</text>
<title>八疊 緩帶新亭</title>,<text>溪樓迢遞暑氛微。十二朱欄人影稀。壺矢丁丁多失道。釣絲嫋嫋乍忘機。名花水上神將動。駿馬槐陰鬣欲飛。可笑書生生白髮。街塵棲屑竟何依。</text>
<title>九疊 歸家書事</title>,<text>雲葉離披日脚微。敗蕉西牖雨聲稀。閑吟竹下詩成籟。偶睡碁傍夢入機。流水馬穿踈柳去。殘花鳥繞小池飛。名香燒罷無餘事。彩筆移床老石依。</text>
<title>出東門</title>,<text>東出東門東復東。太華雲氣曉重重。飄颻白髮三千丈。歷落丹霞一萬峯。海上神山何晩見。日邊仙侶會相逢。小池西畔生涯拙。恠石殘花誇興濃。又獵獵西風吹我纓。屯雲過盡見天淸。緇塵脫却千尋積。碧嶺超將萬疊橫。烟氣偏從原樹黑。水光全受渚沙明。羸驂齊度東川濶。何似靑冥一鴈輕。</text>
<title>滯雨</title>,<text>㠐東寒雨作深秋。堆赤飄黃林更幽。板屋中間通霧氣。蘿籬一半浸溪流。千鈴交墜頻呼夢。萬縷齊飛細織愁。塵滿衣纓須灑濯。靈山莫恠我遅留。</text>
<title>麥阪</title>,<text>呀然坤軸折。失却太陽明。悍鐵雙厓削。深藍一水橫。仙凡從此別。人鬼復堪驚。先難將後獲。而則有詩評。</text>
<title>披襟亭</title>,<text>明沙的皪水如宮。重嶂纔開野色通。過犢長橋紅樹外。叉魚小棹白雲中。仙人待我騎歸隺。勝地起樓御晩風。何似鄭虔屛數疊。依俙指點碧闌崇。</text>
<title>白鷺洲</title>,<text>島石平宜席。厓松老未陰。問蹊黃葦裏。凌影碧波心。壁字文章落。苔花日月深。汀洲勝雪白。坐恐髩毛侵。</text>
<title>花川拈唐韻</title>,<text>火郁嶺深木盡秋。花川澗路白雲幽。杉松削板民防濕。蘆荻編花客渡流。已近蓬山風輒引。不栽梧樹雨猶愁。十年遅相誰爲患。爭似吾行一日留。其二霞彩日華相盪長。千峯遮斷九迴膓。霧裏開花見數瓣。沙中混玉尙奇光。不肯見人元禮亢。終當入室仲由強。仙山冉冉迎余笑。何事遅來髩有霜。</text>
<title>花川</title>,<text>花川流水溯逶迤。地近仙山跡自奇。白玉起樓千峯積。丹霞爲帳萬楓垂。宮墻太峻門何在。師道高嚴面不知。來夜毘盧頂上月。此生方覺夢中癡。</text>
<title>狎龍津</title>,<text>客將秋隺舞蹁躚。瀛海東頭國島圓。螺蚌放光遵水拾。蛟龍藏宅入雲眠。氷輪火轂同攀駐。銀屋瓊山一蹴顚。城裏萬人毫利死。臨風一嘯思悽然。</text>
<title>豊美邨</title>,<text>疊嶺朝過又暮過。平原如掌翳松蘿。犬牛濯濯黃楡澗。星斗離離白板窩。地已近天寒淅瀝。山偏多石遠嵯峨。會須離宅靈源側。日日攀援奈樂何。</text>
<title>叢石</title>,<text>琅玕濯濯玻璃流。白鳥齊飛天色秋。徐巿已歸波萬國。永郞重到石一樓。風驅全海摧無力。雲掣長虹壓欲愁。後夜丹山孤夢在。月明閒放木蘭舟。</text>
<title>入長安寺</title>,<text>九渡淸溪溪未窮。素峯依薄夕陽紅。美人半面窺屛外。眞佛全身湧水中。交墜瓊花不至地。直翻銀浪遂黏空。百年傲骨摧頹盡。無恠元章拜下風。</text>
<title>靈源洞</title>,<text>太子城東路轉迷。幅巾飄拂上丹梯。寸膚無着峯離土。瘦骨皆稜石壓溪。金戈盪日方登陣。玉牒生雲罷檢泥。瑤圃瓊林眞妄想。箇中堪與隺營棲。</text>
<title>百塔洞</title>,<text>緣溪落葉點紅斑。石棧杉橋步步艱。百塔放光山外見。三泉垂帶夢中攀。摩詰看雲窮水到。剡溪棹月望門還。靈源且說重來約。流水桃花澹蕩間。</text>
<title>表訓東寮。拈燒敬父線香。</title>,<text>高樓秋納萬峯輝。盡日泉聲撼石扉。幾朶白雲凝不散。千羣素隺立將飛。芙蓉城裏曼卿住。山水琴中鍾子歸。雨細燈殘悄不寐。奇香嫋嫋獲淸機。</text>
<title>孝陽峙</title>,<text>石逕穿雲斜更賖。孝陽十里髩生華。人磨趾頂如垂綆。風振衣巾若墮花。黃隺一飛猶在下。靑泥九折詎能誇。靈源休說重來約。好去看花坐小車。</text>
<title>十一月二日。龕梅拆瓣。金正禮 履安 適自三洲來訪。出古器數種。相示一笑。</title>,<text>梅花何太早。偶値故人來。雲水評奇石。夔雷辨古盃。不才時已棄。無事硯猶開。他夜扁舟訪。未應棹月迴。又高人顧我笑。朝日照文房。幽夢歸山迴。老憂讀史長。雪埋來時屐。梅著坐處香。三尺童奴短。傳筒渡澗忙。又爽朗前林雪。淸揚我友來。硏砂題古帙。把菊照乾盃。多病誰相問。孤懷爾與開。逶迤通巷陌。短屐日三迴。又仙鄕何處有。蕭灑不離房。玉笈燈光細。丹山筆意長。恒居虗室白。獨伴老梅香。借問存眞樂。不敎心下忙。又端居心獨遠。深雪沒階來。朝市人爭蟻。乾坤海覆盃。終隨山鹿逸。且入玉壺開。雲峽誅茅在。前宵夢已迴。又晴窓開玉硯。退墨拭蓮房。書法風霆厲。文濤海嶽長。霑來三尺雪。薰却一絲香。遮莫時人衒。昬埃萬眼忙。又文章聊復爾。身計與誰來。謝氏游山屐。阮公遁世杯。紀時花圃築。延月蘆簾開。潛默成吾道。逢君一笑迴。又鄰巷招看好。頻開竹裡房。碁圍暈月急。筆陣蟠蛇長。暎雪玄煤潤。傍梅玉子香。閒中猶有競。無恠市朝忙。又寂寂梅傍宿。悠悠陌上來。天球懷布褐。狗矢盛瑤杯。已惜丹罏晩。猶堪卜肆開。玉峯嫌淺近。訪隱百淵迴。又靜中觀物好。終歲掩書房。馬老愁啼澁。鳶驕恃趐長。負暄成白醉。揮翰落玄香。客至應門懶。梅開覔句忙。又嚬呻三月久。臥起小窓虗。菊影殘燈外。梅魂薄雪初。華陰書到晩。磬室夢歸踈。林鵲寒無睡。晨啼繞我廬。又小樓堆白雪。自愛水晶名。落月穿林細。歸鴻渡海輕。詩書心已老。泉石病俱淸。尙有陽春曲。十年待爾成。又霜暾明紙戶。花睡尙矇矓。蒲薦枕書白。地罏啖栗紅。守貧終遠耻。求道少收功。師友悲存歿。誰從擊我蒙。又林樓延夕望。星月自矇矓。遠岫渾疑白。高峯細辨紅。燈知回夜力。梅許護陽功。外境歸虗樂。殘經獨破蒙。又 屬洪伯孝 樂純黃金名射榜。瑞日色蔥矓。氣象頭全黑。恩榮牌大紅。衛身懷直道。救世仗奇功。他日開東閣。莫敎擬發蒙。又朝來詩語警。閒睡破矇矓。釣月東湖碧。栽花古峽紅。憂時頻黜策。學稼晩收功。偕隱期深入。雲蘿好密蒙。又朝陽昇赫赫。山霧罷矓矓。一線纔添白。千花待放紅。無爲終有化。不息乃成功。憂道增修懶。皓頭愧蔑蒙。又腐雛誰見嚇。雕棘互爭名。達士千年速。豪鷹萬里輕。通身依石冷。澈底暎壺淸。頭白長衣褐。猶能費力成。又蕭然林下坐。忘却世間名。月到明河淺。雲移大華輕。林宗非絶俗。仲子自偏淸。相見今何晩。歸耕待耦成。又隨手披書倦。牙籤不定名。雲星當戶密。林雪下簾輕。塵落玄談永。朋來素髮淸。自修慚少力。偲切竟何成。又形衰方養氣。道拙遂無名。橋迴寒流迅。城長暮靄輕。將身思壁立。發笑比河淸。去住隨緣轉。如渠水到成。</text>
<title>和伯孝</title>,<text>殺雞棄其餘。羣鵶爭啄喧。闘距力已盡。啣筋死不捐。咯咯聲轉急。有如刑囚言。初來見朝旭。支離至夕烟。翛然雲間落。一攫歸鷙鳶。得喪自如此。榮利我蹄筌。又甞聞市兒謠。時貴最英傑。渠屋充貨幣。華衣垂寶玦。駿駟走游龍。美姬貌白雪。上殿善笑媚。人主見之悅。下殿網其利。民怨到髓結。惜哉初性異。呑火不知熱。又弱齡存逸志。耻爲一身謀。雨思廣廈宇。寒念大被裘。奇葩在幽藪。陽旭照未周。易除路上狼。難祛草根蟊。忠深悲沅湘。功大畏杜郵。已矣勿復道。客氣從玆流。又受性隘而滯。矯揉仗交道。鷗老風裁峻。蟾翁靜修好。從遊二十歲。玉雪勵志操。詩書道方消。山水琹誰抱。白石當綺筵。靑松敵高纛。每恐沮溺賢。潛跡未潛號。又吾行吾自止。不爲人所束。欺心暗如鬼。求名勞似僕。烟霜變衆卉。未染籬下菊。山居十斛橡。山行一頭鹿。雲石琹作支。松明書可燭。安往不得貧。其尊惟我獨。又 屬定夫靑松萬餘株。石峯百仞長。深碧漬其山。踈簾納奇光。階庭凈如拭。明月上荔墻。逶迤度曲闌。誦聲在文房。古書高齊屋。寒梅香近床。修飭以淸善。被服何芬芳。白雪塞其門。輪鞅寡迎將。淸談忽干雲。訪友遵西岡。又美人心如玉。五十尙處女。被服一何芳。步履不出堵。雅志守耿介。凡夫非偶伍。奉盥薔薇露。誦經芭蕉雨。㓒室或憂患。姑射忘寒暑。伯鸞不再有。餘生冷如許。</text>
<title>病中伯孝送詩相示。漫次往復。</title>,<text>窮居叵耐白毛侵。啄雪鳥烏多怨音。木假山前淸息影。水精壺裏烱存心。歸雲自到靑岑遠。落月終穿碧海深。支屋羣書成濩落。只敎羲葛夢中尋。其二大谷僮來曉色侵。郵筒遙認欵門音。乘車戴笠俗中態。流水高山言外心。獨隺將雲粱稻賤。飢鷹下野兔狐深。丹江後夜巖扉啓。知爾相思一棹尋。其三 屬正禮半歲衡門見病侵。十年瑤瑟待知音。梅升素液方生馥。松朽全身未變心。朝日雲來華嶽峻。西風鳥去廣陵深。城中故友書猶阻。君自三洲蠟屐尋。其四簡書來帶雪花侵。林鵲淸朝報好音。一斗石蓮封槖口。三枚金橘貯筐心。已看片語山將倒。要識同心海未深。異日仙源成避世。莫栽桃樹俗人尋。其五梅花自落夕風侵。打盡氷壺生苦音。流水行雲多變質。靑冥黃鵠竟何心。布袍遇雪嫌寬博。澗道無人愛僻深。世我相踈成白髮。高賢且向卷中尋。</text>
<title>梅樹下石牀偶題 丁丑三月</title>,<text>梅花樹下大一石。其圓如月白如雪。有幽山人揮羽扇。性情毛髮皆雪月。天上月來地上雪。人在石上神傲兀。一片淸明亘今古。萬般欺詐俄幻滅。此石雖磨此心在。世人蚩蚩笑我拙。</text>
<title>秋日。同元靈，元博，子𥡻。宿道峯書院共賦。</title>,<text>目送歸雲片片靑。樓懸玉磬爲誰聽。白頭尙恨無知己。衰世何妨獨信經。篋有文章藏海嶽。手栽花木繞園庭。時時出郭携諸友。笑指東岑雨氣冥。其二仰視高峯萬丈靑。虗樓肅𥡻更淸聽。林間鳥語參喧寂。石上泉流互緯經。白衲孤渡明月澗。靑衿齊拜古檀庭。殘書在槖堪爲誦。小燭熒熒天欲冥。其三大賢空仰竹書靑。古院如將警欬聽。蒼嶂有光花水靜。碧天無礙日星經。華夷獨辨春秋史。禮樂遙回虞夏庭。尙使英䧺頻下淚。巖松溪雨晝冥冥。其四暎髩烟霞拂拂靑。莫將塵事惱人聽。林巢雨氣黃鸝隔。石棧苔痕白鹿經。終日水流聲在閣。滿山雲住碧侵庭。高人不語心相識。筆下巖泉自窈冥。其五空樑鳥啄落丹靑。繞壑風泉怨可聽。數樹槐陰尋古道。一樓蛛網鎖殘經。尊王節見高山壁。育物心存翠草庭。吊舊腐儒偏感慨。百年天意竟玄冥。其六移坐巖阿藉草靑。洞中淸事與君聽。高松影薄晞霜髮。細瀑聲寒誦古經。數朶芙蓉山似障。一堆雲雪石爲庭。玉簫擬上西㙜月。喚盡風埃醉夢冥。其七十年已改髩毛靑。世界蒼桑可塞聽。星月滿樓誰伴宿。莓苔破屐我曾經。黃殘麥穗牛過澗。紫折桐花鳥下庭。響轉峩洋人不見。雲梯百級鎖靑冥。其八垂老相看眼輒靑。言言莫逆與傾聽。買山雲峽全家隱。觀水東溟匹馬經。閒從白鹿書開院。夢罷黃龍血飮庭。古劒苔花悲自語。光風瀨下夕雲冥。</text>
<title>雨中。孺文宅小集。拈杜韻共賦。</title>,<text>老槐陰復密。新雨鳴呼羣。丹洞空懸月。華陰逈出雲。盛年無席割。晩計有山分。文墨猶餘習。踈簾笑語聞。</text>
<title>夜睡中聞啄門聲。驚起視之。乃季潤携金景玉 福鉉，沈朋汝 翼雲 見訪也。登樓見月。以白雲在天山陵自出分韻。得雲字陵字。</title>,<text>芭蕉露自零。庭花色未分。東南碧山圓。獨臥夢氤氳。窓前始疑梅。暗中猶識君。遂以胡麻進。且取龍腦焚。水精暈淸月。銅鼎辨古文。夜盡無雜言。但看山上雲。其二白雲多其變。爲山復爲陵。英英不盈掬。冉冉稍出稜。在壑幽意生。近月奇光增。經緯萬里天。頃刻隨所能。暎紅憂旱魃。垂黑苦霖蒸。微明銷欲盡。碧山自崚嶒。</text>
<title>和贈深遠晝眠韻</title>,<text>澗沙山霧暑氣漲。朝上書樓掃榻塵。林密方長黃鳥舌。雨多偏潤碧蕉身。苦心自古終違用。傲骨於今罕見親。高臥北窓眞解事。夢中多少意中人。</text>
<title>洪子直 益弼 宅小集。共賦淵翁韻。</title>,<text>門扉通碧染苔衣。落日蜻蜓高下飛。菊苗可餌培來厚。柿葉宜書摘欲稀。醜石頹槎身已老。閒雲獨鳥意將歸。恠君尙戀花間局。三百宮中百億機。又袍笏中堂錯布衣。庭前雙桂晩花飛。蟬居老木流風遠。雲度秋空作雨稀。白髮每淹文墨會。靑騾遅却海山歸。向人避狎存心細。猶恨沙鷗未息機。又百年吾不負蘿衣。夢斷通衢珂馬飛。蒼石經秋苔跡濶。綠塘行雨水紋稀。蕉花蝶撲無聲落。燕子蟲含得意歸。最是林窓凉露後。繁星從月好天機。</text>
<title>和奉朋汝贈玉之什</title>,<text>古人多意氣。解劒直千金。千金以賄重。未足稱眞心。貞溫古玉軫。德美夙所欽。大火不能熱。利刃焉敢侵。暎日生白烟。觸石成正音。祥光開積雲。餘響繞中林。對此端其色。聽之誠余忱。相携入丹山。築亭名瑤琴。</text>
<title>一番狂風。芭蕉摧裂。伯孝取敗葉寄詩。走筆和之。</title>,<text>一番風惡急蟬鳴。喚送詩人玉字淸。蕉葉離披如錦裂。半簾踈雨减寒聲。</text>
<title>夏日 與金仲陟 相茂，元靈，元博，子穆，伯高，伯愚，定夫賞花北營。各賦一五絶。又傡次八韻。</title>,<text>靑荷踈雨鳴。翠栢孤雲起。十二紅闌干。九僊聽瀑水。又朱欄繚而曲。左右蔭嘉木。看瀑倚欄東。看荷倚闌北。又荷珠轉未已。夕風吹紅萼。淸氷本無滓。復以寒露濯。又餐氷肝腑潔。洗瀑衣巾凉。一身淸到底。自與荷華香。又身潔世何濁。道窮意獨深。手把荷花美。看雲上碧岑。又雲黑下甘。雲白淸炎暑。意倦還自休。迢迢碧山去。又我欲隨雲去。呼雲待少時。問君何所事。髩髮白垂垂。又歎息復歎息。裵𧙪嘉木陰。游魚時自出。黃鳥爲誰吟。又興盡君將返。心閒我復來。闌干十二曲。人散月裵𧙪。</text>
<title>題扇畫</title>,<text>舟人柳下語。春水犯盈尺。我欲巖間漁。君期雲外宿。</text>
<title>孫家庄。同士晦，子直，深遠，鄭大受 存謙，伯愚，定夫。以已知出郭小塵事分韻。戊寅五月日。</title>,<text>洗心當以書。洗垢當以水。濯濯垂兩足。淸泉來未已。白石厲其色。明沙淨餘滓。振衣出靑林。顧影還自喜。暗逕不可行。曲木不可倚。逝將箕穎遊。携手有數子。</text>
<title>孫家莊水閣</title>,<text>悠悠行止閒無事。雲與俱來石與停。流水孫家千柳綠。夕陽華嶽數峯靑。閒花落遍驢嘶樹。古硯磨淸客到亭。高興不敎歸思促。街樓直待夜鍾聽。</text>
<title>龜潭雜詠</title>,<text>龜水淸無底。龜峯高出天。斫取峯上栢。刳作水中船。其二細雨過赤城。殘陽半烏厓。疾棹到江心。釣魚時正佳。其三蘿逕候釣伴。松風且午眠。起來一騷首。漁磯白鷺先。其四桃花半墮地。梨花稀似星。錦鱗肥可餐。斫膾膾不腥。其五無石魚不依。多石魚少食。藻深中有石。每每取魚族。其六小兒照松明。大兒刺魚快。不及七十翁。指端有神解。其七長淮小棹來。沙上立相語。酒熟桃花洞。得魚與爾去。其八奇峯自無數。游客苦相遭。蘆花堆似雪。深處繫小舠。其九踏雲提小斧。山花伐一束。玄熊夜偸蜜。西籬稍缺角。其十籬下自生桑。繭絲如雪素。持向長淮市。換歸三升布。其十一白雲出如盖。今夜月皎皎。東風柳至地。明日兩裊裊。其十二參旗隱其角。畢頭赤如火。明歲少雨水。浦田種麥可。其十三家人皆有事。採山復釣水。小女纔七歲。蜂筒掃蟻子。其十四白鹿將數子。來飮玉泉隅。秫苗㝡可惜。須遣長兒驅。其十五柳器靑精餠。瓦甌紅秫酒。乃邁同社家。去看迎新婦。其十六龜淵第三曲。翠屛立如城。上有雙玄隺。年年養雛成。其十七隺雛大如鷄。索哺啼且飛。老隺入雲霄。須臾得魚歸。其十八屳隺本無累。戀子心猶勞。佞人棄君親。逐利細如毫。其十九菱江一老人。相見授奇術。布網曲如屛。魚入不復出。其二十夕陽下網罟。平明去復收。咄哉三尺鯉。強半獺兒偸。其二十一偸魚復毁網。獺兒殺不得。穴居深處。三道通巖角。其二十二我昔居西海。魚蟹行可拾。煮鹽又得錢。鹺戶善自給。其二十三海水不可飮。海泥汚我足。何如淸江曲。渾身長潔白。其二十四榾柮燒白石。松葉覆松芝。煙蒸香美溢。淸漿一灌之。其二十五霜後獼猴桃。甘爽類丹荔。提筐心有待。霞亭客來憇。其二十六六鵠大如人。引船十五里。龜潭山影好。船止鵠亦止。其二十七下江東風吹。上江卥風來。高人不容世。天遣此放回。其二十八省翁傚隺飛。葛索繫纚纚。土亭着高屐。翩翩過江水。其二十九退陶下京口。二隱棹舟迎。綵雲覆其上。玄隺爲一鳴。其三十石床如繩削。松陰似柳垂。丹書二十字。字字有所思。其三十一丹山欝岧嶤。碧水去未已。停橈空佇立。白雲千萬里。其三十二三淵昔題名。峽月齊皓光。我來塡丹砂。築臺於其傍。其三十三詩道三十年。淵翁神韻超。龜潭一大篇。傑句何寥寥。其三十四石磯平如砥。土亭膝所安。綠苔久不掃。江月隨團團。其三十五老松虗如竹。土亭手所栽。淸江日夜鳴。我心一裵徊。其三十六漢濱隨我至。蟾溪訪我來。起樓待賢師。蒼霞欝崔嵬。其三十七有我同心友。雲樓水卥隅。世人笑君愚。君笑世人愚。其三十八賢哉吳敬父。諫死志不負。尋陽缺三隱。沮溺空成耦。其三十九謖謖淸風客。幷峙秀如玉。山門他夜月。命駕路應熟。其四十江中白雲起。江上白雨飛。夜深敲玉磬。羣峯響依依。其四十一風埃一振衣。萬緣如落葉。猶恨文墨債。未專漁樵業。其四十二古書三千卷。周罍配商彜。此亦布衣極。何須帝者師。其四十三奇峯積如雲。淸江素如月。寸心又昭曠。此中長怡悅。其四十四土亭移宅去。此山無隱士。農淵不復游。此江無淸事。其四十五今夕是何夕。彼人亦我人。月出桂櫂緩。悵望水西濱。</text>
<title>戱贈蔡壯元景洪</title>,<text>依隱玩世東方生。俳諧賦詩軒轅明。義林水淸魚不釣。白髮帽走漢京。貴人受拜嗔傲骨。才子趨風忌高名。大倉陳米簸復揚。月食五斗肚不盈。消了客氣消未了。戱折仙花世大驚。昨日一郵誰揶揄。明朝五馬自橫行。太平十六豈無策。痛哭流涕空有情。去去收聚買山錢。復向龜潭茅屋成。</text>
<title>卽事</title>,<text>寥寥仍寂寂。病榻易朝昬。泥佛成堅坐。金人本不言。寒禽時到耳。流水獨過門。梅老根猶動。中含一氣溫。</text>
<title>和贈李仁夫 最中 東海秋興韻。用老杜八章。</title>,<text>蒼檜參差白石林。短筇扶去髮蕭森。竹樓非小人爲重。雪岳雖高海不陰。浩浩觀瀾思聖訓。晶晶洗日見天心。丹膏一甕遙分我。應使仙翁搗萬砧。巨溟高樓碧天斜。秋後澄鮮日月華。珍窟洞然開廣宅。叢嵓屹若泛神槎。採歸苓朮封寒竈。蹴起龍鼉舞曉笳。西郭故人憐病臥。小壺寥落對殘花。高樓日日送殘暉。歸夢天西轉杳微。五十川涵明月滿。二千峯合白雲飛。淮陽補闕心猶苦。勾漏求丹事亦違。京國萬家燈火暗。長鯨百石取膏肥。嶠東九郡列如碁。仙去仙來跡可悲。丹字雨磨猶有處。石船風送已多時。一雙白鹿尋芝老。三尺靑蛇渡海遅。重入香城終未遇。水精秋月夢相思。爾愛閒人我愛山。相隨擬到竹樓間。滄溟盡處生朝日。天地東頭峙大關。珠樹壁高凌傲骨。香泉源活駐衰顔。多年肺病眞無奈。虗負壺洲羽客班。古人時到策奇功。老我長貧鰈域中。已誤求仙成大藥。誰能抱磬駕長風。山泉欲斷雲垂白。海雨方消蜃結紅。步上門菴天且近。仰天長嘯吊淵翁。眞珠樓上竹欄頭。仙吏遅回詠暮秋。歸鳥白雲山寺靜。夕陽紅樹海天愁。千重嶺濶猶來客。萬丈波驚不沒鷗。傑句縱橫神欲蕩。莫敎槎老擅東州。熱衢塵逕互逶迤。淸物相將到澗陂。奇崛黃池三疊石。斑斕紺竹九英枝。閒情且放深山入。直道猶期澆俗移。笑語梅窓留後約。丹厓去看瀑泉垂。</text>
<title>秌夜。會定夫東欄。</title>,<text>巷深輪鞅寡。隺啄逕苔殘。蟋蟀凉生砌。芭蕉翠入欄。松聲通夜聞。月意際雲看。歸老巖泉在。最憐林外巒。</text>
<title>絶筆 時病甚。不能語已數日。忽於坐睡中。口呼此詩。是日逝。</title>,<text>高梧策策晩多聲。雨過西塘睡簟淸。箇中有夢休傳說。應入蓬山第一城。</text>
<title>歸去來辭次韻</title>,<text>歸去來兮。丹陵有山可言歸。邈唐虞之已往。隘東海而興悲。詩書敦而自修。車馬喧而不追。述伯鸞之五噫。服子淵之四非。睠碧山而夙邁。雜風珮與荷衣。謇余誅夫白茅。迺相宅於翠微。川經石緯。山止水奔。松桂增榮。寡鶴應門。晨霞可餐。夜氣攸存。月生虗牖。淸輝汎樽。欸籠鳥之鎩羽。羡飛仙之駐顔。白石脩而盤陁。旣坐堅而臥安。鑿丹厓而營室。屈翠栢以爲關。風雨甚則不出。水有瀾其必觀。作鷄黍之㓗供。候漁樵之夜還。感知己於詠荊。羞卑功於道桓。歸去來兮。混魚鳥而同游。身與世而永棄。志尙古而力求。樂莫㝡於爲善。老將至而忘憂。故人箴余以大業。請從事于箕疇。覆簣爲山。積羽沈舟。畫星圖于平巖。齊玉籤于高丘。會萬殊以立極。分一源而衆流。外窮畸而內泰。始勞勤而終休。已矣乎。且莫憤俗而傷時。攀援桂枝可以留。杖屨逍遙隨所之。沮溺耕而耦。龎馬客與期。種孤蘭而除蕕。朝旣耘而暮耔。削夷統于外史。正俚謠於逸詩。聊優游而卒歲。質之前修我無疑。</text>
<title>招魂辭</title>,<text>夫淸修之忠善兮。服經訓而敦義。不自有其身兮。討君讎而犯君忌。朔野寒而絶命兮。愁鬱悒而齎志。元靈告胤之曰。北風其凉。魂魄離散。訊卜宋奎。驗易之彖。震驚百里。有聲無形。欲來不來。疑信其情。胤之答曰。余有嘉植。素華朱心。馨氣郁郁。神其必歆。感夢維孚。述辭而招之。瀝血哀號。神視孔昭。其辭曰。魂兮歸來。北方不可以託兮。天陸顥顥。氷的皪兮。草木無華。沙漠漠兮。苦寒慘悽。骨折膚拆兮。烈風不休。無所止泊兮。毒獸哆喙。鷙鳥向人攫兮。歸來歸來。北方無一可樂兮。魂兮歸來。北方不可以滯兮。稗麥蓁蓁。嘉穀不蓺兮。醎腥絶餐。胃氣脆兮。胡山峻極。心如閉兮。夜深見月。孤雲曳兮。家人設籩豆。欲往而難逝兮。歸來歸來。北方愼勿小憇兮。魂兮歸來。北方不可以止兮。朔風慘慄。白雲無終始兮。生不知讀書。氓俗鄙兮。衣皮飮血。隣犬豕兮。採獵過江。閔不畏死兮。君子居之。何有喜兮。歸來歸來。北方愼勿復履兮。魂兮無上無下。日月其翳九地幽兮。魂兮無東。㓒齒之蠻。與我仇兮。魂兮無西。虞夏之邦。帝胡酋兮。魂兮無南。滄海洋洋。不可遊兮。歸來歸來。玉磬之樓兮。吾王明聖。遭多艱兮。憂讒避誣。心不閒兮。水不止而不鑑。火鬱則昬兮。忠言莫察兮。天心不悟。國其將顚兮。爾雖斥死。君不可諼兮。古有尸諫。長周旋於夢魂兮。歸來歸來。叩丹鳳之𨵽兮。尊慈鞠爾。勞呴哺兮。碩大且長。如保嬰孺兮。衣必撫背。愼朝暮兮。賓至設食。如其心所遇兮。爾性純篤。天賦如故兮。旣孤終鮮。惟母是慕兮。朝出而夕返。出門必反顧兮。天不鑑衷。千里訃兮。夜哭其悲。歲且暮兮。生旣不能終養。死寧不能歸護兮。歸來歸來。北堂之側。魂靈聚兮。兩心相遇。子與余爲友兮。交箴以義道不苟兮。爲君而死。我言子受兮。子死我夢不先後兮。山崇水遠神夜走兮。相見何言慘其手兮。八詩寫心血一斗兮。生旣同好。死不相負兮。發我明智。匡我愆咎兮。歸來歸來。長在余之左右兮。爾築爾園。名臥雪兮。嘉木猗猗。花藥列兮。有堂斯構。正以㓗兮。星月滿戶。淸風吹不絶兮。奠彼周鼎。桂檀爇兮。正經眞史。床不輟兮。朋來抱琴。朱絃掣兮。悲咜笑罵。神情徹兮。尊尙古道。修淸節兮。樽俎旣陳。楮毫絜兮。氣盛而化。康且悅兮。我來自東。慰久別兮。爾寧離此。不我屑兮。有美一人。字元靈兮。雋識方行。神志淸兮。惻怛高抗。以文悲鳴兮。爾賢我拙。交遊幷兮。花木榮秀。燦月星兮。援筆如椽。氣盈盈兮。篆籀挽玄古。粉墨移泓崢兮。維爾樂之。神夷志寧兮。搴彼素華。朱心英英兮。托夢招魂。春初生兮。我在其傍。專壹其情兮。朋友之道。罔間幽明兮。彼土何樂。隨雲南征兮。維西有澤。綠雲雵雵兮。白茅覆之。翼翼其堂兮。古磬在室。尊彜在床兮。文獸奇石。綠玉寶觴兮。山果丹玄。荷菊芳兮。墨池雲興。蔚有章兮。寶山至止。如玉溫良兮。維文愷悌。維愚剛方兮。如何如何。使我心傷兮。不見敬父。如醉狂兮。雖直不見。寔在傍兮。言笑欵欵。神洋洋兮。丹山秀異。有美其觀兮。靑松鬱鬱。白石闌干兮。江水淸漪。煥乎文瀾兮。峻崕千尺。翔隺鸞兮。嗟我東行。握手興嘆兮。水花敷紅。山月團兮。我馬載驅。從子于丹兮。舍巖可以風浴。雲樓可以盤桓兮。子旣與余成言。雖九死而不我謾兮。釀淸酤而抱琴。候蘿徑而遙看兮。德容頎頎。戴緇冠兮。廣顙秀鬢。眉宇端兮。淸風穆然。不忘舊歡兮。亂曰。世混濁而無樂兮。余何能久視於斯世。嗟而魂之不離兮。待我魄而同邁。挾風霆而騰虗兮。驂玉虬之矯矯。廓雲消而霧澈兮。日月華其皛皛。朝帝堯於丹陵兮。哭虞舜於蒼梧。輔孔明而㓕魏兮。返嚴陵之釣。徒大樂張於洞庭兮。文章觀乎雲漢。歷千載而神遊兮。覽東海而悲歎。</text>
<title>和申如晦羽化橋新詞</title>,<text>橋橋虬。戶雲寮。石齒齒。樓搖搖。仙子凌波。鷄犬騰霄。一道飛虹偃。半輪落月消。叱羊金華曉洞。駕鵲銀漢秋霄。吹去笙童靑鶴背。跨來詩客玉鯨腰。大台山架石梁乃渡。句漏縣鑿丹竈可燒。仙塵大有緣霞城䓗鬱。眞夢乍迷境蜃樓飄颻。六渡未成。宛然蘓堤花柳。孤舟不入。自在桃源漁樵。題柱子駟馬。非我所願墮。履翁素書。庶復相邀。化羽風流。入山人靜。落花消息。出洞水遙。螮蝀在天長不滅。黿鼉抱日自相驕。想像御風列冦。招呼飛舃王喬。漁竿凉月夕。驢背雪梅朝。白雲爲鎖。玄津以超。訪三島路一條。鸞馭鳳簫迢迢。</text>
<title>和健之登仙樓新詞</title>,<text>樓樓汎。鷁驂虯。白石峻。淸溪幽。闌干十曲。登臨九秋。閣閣斯飛翬。搖搖不繫舟。隺白千年華表。蜃紅萬里滄洲。丹罏吐氣虹三匝。玉斧揮光月一鉤。問津者壤蟲羡黃鵠。出關人道氣滿靑牛。歷歷車馬行玉壺天畔。湛湛琴書樂畫舫齋頭。霆鞭飄颻空中閣覽無際。霓裳嫋娜月裡殿舞不休。樵子時看奕碁山寂寂。釣翁不用簑笠雪颼颼。孤落霞。名區擅勝。丹書玉籙。仙洞藏修。石逕白雲長不掃。藍橋淸珮夢相求。自臥百尺寄𢕟。更上一層消愁。迢遞游埃絶。汪洋元氣浮。宛水中在。先天下憂。明月出絳河流。水宿雲遊悠悠。</text>
<title>贈友四章</title>,<text>月在高山。星流于泉。白石岧嶤。松陰滿天。余發蘭櫂。爾乃叩舷。游心古文。風水淪漣。中林酒熟。嘉賓式醉。高視悲歌。水明山翠。鱗羽情通。雲煙墨漬。當其得意。氣盈天地。十日言歸。心之勞煩。我舟旣東。君馬西奔。黃鳥出谷。白雲在園。雖則相離。豈無好言。古經玉鎭。香發于鼎。花之落矣。如雪熒熒。懷我友生。水流雲逈。懋德弗怠。華髮覆頂。</text>
<title>挽辭[趙明鼎和叔]</title>,<text>泠泠彈古調。衰世得吾君。瑩瑩氷無滓。踈踈鶴不羣。荷衣將遠逝。春草藹餘芬。且莫招魂返。帝鄕多白雲。平生山水願。三載臥丹丘。筇屐隨吟轉。巖泉極意搜。烟霞笙鶴閙。風雨鬼神愁。尙憶龜潭側。同君繫小舟。不妨遺世俗。能自重人倫。詩禮應無忝。文章固有神。烟雲名跡幻。流峙畵圖眞。遅暮心期在。悲吟碧海春。嘉林趙明鼎和叔追挽。</text>
