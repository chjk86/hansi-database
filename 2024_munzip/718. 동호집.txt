<title>八景屛 八首</title>,<text>蒼髯萬丈高。獨立千山雪。時雨豈云榮。歲寒方見節。右蒼松冐雪瘦竹上階生。蕭蕭寒入戶。琅玕帶淚痕。昨夜山中雨。右瘦竹帶雨牎外三更月。梧桐一葉秋。天光凉似水。雲影共悠悠。右梧桐霽月風來楊柳樹。春色綠千絲。獨對難言處。淸和可掬時。右楊柳淸風池上弄淸漪。芙蓉香滿掬。露凝翠盖傾。幾箇明珠滴。右碧荷傾露數叢籬下菊。金蘂得霜多。不畏林巒冷。秋風於我何。右黃菊傲霜巖下一枝梅。嫣然獨自開。早將春色好。能向雪中來。右半巖寒梅谷保芳心密。風傳香氣來。前山日欲暮。遙待美人迴。右空谷幽蘭</text>
<title>感吟 六首</title>,<text>草屋經風雨。梁摧棟亦欹。山林遺大木。何日可持危。又獨坐中宵耿耿憂。豈緣衣食爲身謀。和親一策家邦恥。仗義何人志復讐。行仁修德道吾東。食足兵強在此中。冦退十年無一備。敎民何日卽乎戎。古木無枝立水隈。蠧生心腹勢將頹。不堪樵斧來相伐。况復狂風左右來。曾聞稷契佐唐虞。竊比吾身何太愚。堯舜與人同是性。欲排雲闔拜昌無。曾過昇仙題壯節。那知今日暮途窮。防身一劒渾無用。空信龍光在匣中。</text>
<title>有客 二首</title>,<text>草屋承華盖。披衣拜馬頭。暄涼驚白首。談笑遣淸愁。多病堪時晦。安貧自日休。墻醪聊手酌。相屬亂無籌。又非是悲秋客。如何雪滿頭。江湖千里恨。兵甲五年愁。林靜堪終老。時危合退休。關心多少事。都付一觥籌。</text>
<title>遊磨堂石 六首</title>,<text>石平翻席面。山斷斫龍腰。想應仙侶下。霞珮正飄飄。又石上神遊子。飄然世外身。白鷗飛欲下。知我息機人。又來遊盤石上。身世兩悠悠。休道紅塵事。知心有白鷗。又有石平於席。扶桑瑞靄邊。月明遼鶴下。波靜海鷗眠。風日壺中界。烟霞鏡裏天。淸都無乃是。遊子揔神仙。又有巖如廣席。可坐十餘人。不待秦鞭促。能移東海濱。仙童時有降。遊客日相親。直恐金華子。驅羊芳草春。又螺鬟衆阜下。鯨海萬波邊。有石名磨堂。正正平如筵。高低面面奇。神迹羅於前。惟應鶴上仙。來自蓬萊巓。少留日月多。雲袂歸翩翩。我亦忘世者。來此追羣仙。閑坐酌靈液。魂骨飄飄然。如乘漢使査。怳見秦童舡。不借神遊夢。入此壺中天。寄語雙白鷗。勿向人間傳。</text>
<title>遊朴淵</title>,<text>一屐西遊入彩烟。別區風日正淸姸。峰凌九萬天疑近。水落千尋地欲穿。松下恠嵒皆虎豹。潭邊奇迹揔神仙。歸來塵世頻回首。到處逢人說朴淵。</text>
<title>在裕陵作 二首</title>,<text>山雨鳴秋葉。客窓殘夢驚。烏啼天欲曙。林影入門生。又獨宿空齋秋夜凉。健元松栢曉蒼蒼。堂堂聖祖無疆業。視此高山孰久長。</text>
<title>次成持平韵</title>,<text>千里思歸未便歸。一江風月久相違。麻衣草坐眞吾樂。何必裘輕與馬肥。</text>
<title>次李判官韵 二首</title>,<text>湖邊曾結屋三間。風月烟波獨自看。便可言歸尋舊樂。何須諂笑強衰顔。千里人懷千里人。客牎明月淚沾巾。塞鴻若識相離恨。一札應傳漢水濱。</text>
<title>送韓詢伯</title>,<text>君歸鄕國我京師。兩地相思見月時。休惜一行書信寄。客中懷緖子先知。</text>
<title>送朱景蘊</title>,<text>送君東大門前路。秋草連天征馬嘶。人去傷心空佇立。行塵時起夕陽西。</text>
<title>贈朱韓兩友還鄕</title>,<text>韓詢伯去誰連枕。朱景蘊歸無與言。一老病身千里外。不堪秋雨掩重門。</text>
<title>送別後書懷</title>,<text>白首凉凉滯漢城。忍將衰骨強顔行。今朝送故人千里。獨掩寒牎聽雨聲。</text>
<title>思人 三首</title>,<text>秋風遊子意。明月故人心。惟待南飛鴈。應傳一好音。又桂影婆娑玉宇淸。新秋凉氣枕邊生。遙知湖上人如玉。此夜應同月下情。又一別都門曾幾日。江雲渭樹思無窮。自君北去親朋惜。從我南來湖海空。千里足勞唯遞馹。五車書校已成翁。烟波舊有垂綸約。月下扁舟與子同。</text>
<title>思鄕吟 二十八首</title>,<text>遊子功名薄。家人錦字多。傷心擡遠目。雲峀碧嵯峨。又白髮催歸思。紅塵擾客心。空勤千里夢。夜夜故山林。又▣▣來京國。秋風尙未歸。遙憐故園菊。今日正馡馡。又白髮他鄕客。黃花故國秋。何當拂衣去。湖上理漁舟。又懷人獨自立黃昏。舊苑烟生月一痕。北望鄕關何處是。碧雲芳草揔銷魂。東湖湖上是吾廬。山有嘉蔬水有魚。自笑風塵有何味。一年強半未歸歟。觀水軒前水似天。月明風定白鷗邊。江山如此人何事。不出東門去浩然。夢裏分明入故園。漁竿閒把下江村。覺來尙卧南京邸。曉月依依滿小軒。五十無聞終也已。不須齎刺欲人知。故山山下春江濶。將趁東風理釣絲。白首紅塵素計違。碧雲芳草思依依。來時手種門前柳。應帶東風待我歸。一年強半岸烏紗。世味甞來鬂已華。歸去便當從老圃。靑門何地不宜瓜。溽暑熏蒸六月天。淸風無自入牎前。去年湖上曾無價。今日長安直百錢。客榻蕭蕭七月秋。欲裁書信意悠悠。分明滿紙千行字。盡是文郞萬里愁。蟋蟀聲中客夢凉。半天殘月入虗堂。起來屈指還鄕計。計拙還鄕愁更長。西風何事作秋聲。偏惹愁人萬里情。客淚數行元不禁。寒蛩休近枕邊鳴。秋雨蕭蕭秋夜長。客牎愁思正茫茫。不知枕上潘郞鬢。添却明朝幾許霜。三春三夏又三秋。每負歸期歲已遒。湖上他年垂白髮。磯頭無面見沙鷗。黃花曾在故園栽。正値秋風恨未廻。山菊自先知我意。殷勤能向客牎開。紫蠏肥時晩稻香。秋風今日憶江鄕。多情最是籬邊菊。應待人歸正傲霜。獨倚南牎有所思。月明人定漏聲遅。東華夢冷何濡滯。北浦秋深可樂飢。秋入江湖湖水淸。白𩿨眠處海雲生。主人近有歸歟志。魚鳥應將知我情。北去鄕關千里餘。不堪魚鴈近來踈。非才豈合扶危世。多病端宜卧草廬。身無失義窮何病。道不行時達亦羞。况是冗官無用處。莫如歸去理漁舟。秋生庭樹客先知。歸夢偏驚夜雨時。磨劒十年無用處。不須三宿去遅遅。洛陽城裏見秋風。鄕思無端起此中。博士亦能歸廣浦。舍人何獨泛江東。東出都門思浩然。故園歸去路三千。功名未得吾何恨。自有江湖月下舡。旅食東華閱幾春。逢秋倍覺客愁新。淸風明月還鄕夢。白首烏紗滿面塵。危世必須才俊士。冗官寧救亂離人。江湖釣伴應相待。曾與同盟綠水濱。平生夙夜工夫事。願作儒林寡過人。讀聖賢書知正己。講君臣義識安民。踈慵尙拙紅塵態。淡泊甘還白屋貧。遙想舊江秋月好。不如歸去釣銀鱗。</text>
<title>還鄕吟 三首</title>,<text>嬰病多年今始歸。故山松竹緫依依。烟波𩿨鷺渾無恙。喜我重來兩兩飛。斗粟江南悟昨非。拂衣今日浩然歸。始憐白鳥烟波裏。如喜如迎兩兩飛。有水有山雙脚遍。無官無守一身輕。從今不負江湖約。矢與沙𩿨共此生。</text>
<title>湖上吟</title>,<text>山下春江碧。波殘不起舡。獨斟翁自醉。雲盡水如天。</text>
<title>次韓正 仁祿 韵</title>,<text>思君不見幾多愁。及得瓊詞病欲瘳。江上風光今正好。願言來賞白𩿨洲。</text>
<title>悼亡友朱佐郞 大畜○四首</title>,<text>來尋車引故人家。泣盡東風日欲斜。桃樹不知無主恨。隔籬猶發昔年花。雲鎖靑山宿草深。此生無路可相尋。人間長是思君處。明月虗堂夜夜心。蘭摧空谷玉埋塵。怨入東風結暮雲。哭盡堂前人不見。可憐花木是元賓。可憐亡友宅。今作野人家。唯有紅桃樹。能開舊歲花。</text>
<title>奉次廵相韓公 浚謙 韵</title>,<text>玉節初臨喪亂餘。首招童稚起窮閭。摳衣後長同行鴈。挾策趍隅一隊魚。養性若求雞犬放。敬身須戒馬牛裾。丁寧相國提撕意。都在文公小學書。附元韵千載岐豐聖澤餘。凡民翹楚蔚鄕閭。唯從舊俗治弓馬。誰把遺經辨蠧魚。蒙養不端憂扞格。逸居無敎愧襟裾。愚臣白首叨宣化。時會衆童聽讀書。</text>
<title>病中吟</title>,<text>二竪纏綿閱幾時。卧看湖月八盈。夢中不識身猶病。閑把漁竿坐釣磯。</text>
<title>祭朱佐郞文</title>,<text>哭何慟乎。慟子之死。其死也哀。情惡可已。昔自髫年。相友密如。居必共榻。行必連裾。如魚同隊。如鴈同行。遊于學舍。尙未知方。晩就師傅。始知爲學。相責以善。相勉以業。義爲朋友。情猶同氣。人孰不曰。知己知己。十年磨杵。藝成勤久。共登龍門。子先我後。子之于仕。爲地部郞。我亦不過。一懸銅章。二子之官。何若是班。然其有命。隨遇而安。丈夫所樂。豈在官榮。江山佳麗。風月淸明。以邀以遊。其志則一。末路行樂。孰云難得。如何一病。嬰我二人。子憂我疾。我念子身。調養山房。絙一月。同浴冷泉。淹留數日。彌留至今。庶幾勿藥。天胡不吊。降割于子。子之爲善。宜介繁祉。善反受殃。天不可恃。子之爲善。宜錫以類。善反無嗣。天道無知。籲天無言。我心傷悲。凄凉舊宅。物是人非。滿園花木。子所手栽。爲誰結子。爲誰花開。觸物增悲。淚自盈腮。車引之谷。結茅儲水。優游雅意。與我永矢。云何負我。遽至於此。塵棲弱草。露晞朝陽。一夢浮生。五十星霜。踽踽吾生。獨行伶仃。不及古人。爲客後生。峨洋空奏。誰是知音。虗堂半夜。見月傷心。蘭室孤吟。淸香安在。暫時分手。離恨增倍。况隔幽明。寧論聚散。九回愁膓。寸寸欲斷。我旣有疾。年且及耄。鬚髮盡白。氣力日耗。在世幾何。從此同歸。大暮同寐。何慽慽爲。與子會合。豈無其時。先後差異。是以慟之。昔我來思。爰笑爰語。今我來思。漠然相阻。言不相聞。意不相通。頹然一枕。一何夢夢。有美儀容。何日重逢。脩夜不暘。九原難作。無限哀衷。一杯來哭。不昧者存。庶幾有格。</text>
<title>祭文 疑此。亦祭朱佐郞文。</title>,<text>嗚呼慟哉。吾誰尤乎。彼蒼者天。汝主下民。予奪何偏。蚩蚩蠢蠢。皆壽而康。此獨何辜。而降之殃。靑年通籍。白首潛郞。位不滿德。才不施時。尤可痛者。伯道無兒。終身行義。薰德者千。北方學者。或莫之先。有善於身。無愧於天。一病六年。天胡不仁。草草浮生。餘五十春。惟子與我。氣味相似。託以忘形。結爲知己。去年之冬。來棲蓮寺。我往從遊。垂兩箇月。懸燈佛榻。夜語交足。我謂世間。聚散無期。後日之會。安得如斯。未幾星離。邈爾南北。孰知此別。乃成永訣。黃粱未熟。白鷄何促。脩夜不晨。九原難作。暮雲春樹。尙切離恨。人間地下。悲慕何限。數書在篋。手澤尙新。時時展看。有淚霑巾。形容在目。笑語盈耳。靜言思之。摧慟曷已。人生一世。其久能幾。輕塵朝露。死歸生寄。吾年向衰。從此逝矣。死或有知。其幾何離。相逢之處。泉壤爲期。畢竟同歸。我又何悲。酒食在前。語音莫聞。籲天仰問。天亦無言。嗚呼慟哉。</text>
<title>東湖別業十詠[車天輅]</title>,<text>萬頃汪汪溢岸平。鑑湖三百敢爭名。白沙徹瑩淸無底。滄海通波積不盈。月透琉璃菱鏡拭。風翻鱗甲縠紋生。憑軒好作江山主。一曲何須勑賜榮。右山下太湖仙嶠浮空鼎作峯。海龍擎出玉芙蓉。雲生鼇背三千里。濤蹴鷗邊一萬重。漢客乘槎何日到。秦童采藥幾時逢。無論江上愁心賦。自有潘郞活畫濃。右海中三島晴沙如雪望中平。更印秋光相與淸。顥氣近人天一色。餘輝入水鏡同明。初疑佛力開銀界。却道仙家轉玉京。坐失白鷗看不見。驚飛始覺有哀聲。右明沙秋月金鷄警曉織烏翔。暘谷晨霞啓遠揚。海底六龍擎赤暈。人間萬國仰淸光。火珠出地明群物。萍實行天合衆陽。但使無私容必照。覆盆誰復㤪荒荒。右扶桑曉日葦荻蕭蕭著戟霜。驚寒陣翮已隨陽。汀洲遠逐金風落。雲海初辭玉塞長。一一銜蘆避矰繳。雙雙叫月向瀟湘。曾霄不隔高飛路。莫作身謀就稻粱。右蘆洲落鴈暖眠棠岸最相宜。翂翐寧從意怠爲。萬里長天飛盡處。半䂓斜日去來時。明沙積雪心同淨。碧海驚風夢不知。倘有閑人好漚鳥。忘機能得一生隨。右棠岸眠鷗半畒纔偸一片天。鏡中鍾水水鍾蓮。波塵生襪朱花冒。雨盖傾珠碧葉圓。荀令爐燻爭酷烈。謝公詩句闘嬋娟。寧知太華峯頭實。入口痾痊便覺仙。右南塘碧荷燦燦黃花如散金。季鷹千古是知音。高標受月看眞性。勁節凌霜識苦心。香透踈籬淸徹骨。葉低寒雨暗生陰。掇英泛淥風流在。三徑誰賡晉士吟。右東籬黃菊千仞岡頭萬丈松。高低積雪壓重重。擎天偃盖盤銀鶴。出壑長身倒玉龍。月照瓊林淸影散。風生瑤海怒濤洶。歲寒獨立貞心在。肯向靑春作冶容。右雪嶺層松滿庭環侍碧琅玕。急雨梢殘釰戟攢。練實乍垂威鳳食。深根難拔老龍蟠。律疑嶰谷風猶響。淚帶瀟湘露未乾。留得月明金鎖碎。霜枝玉葉影生寒。右雨庭亂竹</text>
<title>題海月軒 二首</title>,<text>月浪衝天碧海空。分明景象畫圖中。一邊遠色東南拆。萬里淸光上下同。大地渾成銀世界。小山眞作玉華宮。桑田未變蟾輪滿。夜夜惟應眼六通。萬里蒼茫海色間。一輪明月出雲端。銀河蕩漾金波動。桂樹婆娑玉斧寒。黃鶴歸來壺裏見。白鷗飛入鏡中還。淸都不借神遊夢。欲氷襟懷夜未闌。氷作上聲。</text>
<title>同定平柳使君。宿文興德東湖草堂。[淸陰]</title>,<text>孤亭縹緲倚層峰。溟渤微茫在眼中。羲馭曉昇花島外。蜃樓春傍道山東。主人歸去陶潛樂。遊客登臨謝眺風。欲託比鄰營小築。漁樵肎許老夫同。主人新拋縣印。故頸聯及之。</text>
<title>東湖十詠</title>,<text>海濶孤山間作湖。廣輪加减洞庭如。年年八月黃流盡。百里淸光混太虗。右山下太湖灜洲方丈與蓬萊。分作仙人海上臺。千載不禁鰲戴仄。只今浮出此中來。右海中三島汀沙秋霽一塵無。蟾影徐來轉碧虗。直到夜闌魂骨爽。却疑湖上雪晴初。右明沙秋月五更危坐自三更。漸見晨光奪啓明。萬里氛陰渾不起。一園葵藿揔先傾。右扶桑曉日靑女乘秋結夜霜。塞鴻連陣正南翔。衡山到日無前路。少爲蘆花下夕陽。右蘆洲落鴈曲灣欹岸遠相分。香暖棠花過雨痕。自去自來還自宿。誰知至樂箇中存。右棠岸眠鷗帶鍤䟽渠决遠泉。不耕黃稻種紅蓮。秋來擬剪靑靑葉。製出新裳上釣舡。右南塘碧荷矜紅楓葉已凋霜。枯死芙蓉亦抱香。賴有西皇嫌寂寞。催開黃菊報重陽。右東籬黃菊綠柳緋桃二月時。無人來此看松枝。誰知歲暮繁霜雪。獨向蒼官對舊姿。右雪嶺層松送秋風雨夜霜欺。披似分携簇似依。疑是蘓仙雪中飮。華堂舞罷衆賓歸。右雨庭亂竹</text>
