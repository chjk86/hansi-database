<title>洛江船遊</title>,<text>三月桃花浪。依依羃渚烟。非秋赤壁水。無雪剡溪船。月白將深夜。星稀欲曙天。蓬壺何處在。從此問羣仙。</text>
<title>奉寄李上舍進汝 光漸</title>,<text>一夜論襟勝讀書。別來懷抱近何如。天長南北分絃矢。日晏江湖阻鴈魚。倘早比隣寧有此。不緣多病自相踈。投瓜敢望瓊瑤報。意在時時問起居。</text>
<title>文法山齋謾吟</title>,<text>蕭然一室茅三間。前有溪流後有山。無事幽人淸案對。暮天風雨不吾關。</text>
<title>山齋醉筆</title>,<text>春波吸盡玉山頹。靜夜蒼茫百慮灰。眠熟不知朝旭晩。浮屠扶首勸餘盃。</text>
<title>述懷</title>,<text>此心無處不危微。存養方能透妙機。藻繪文章徒外騖。回頭二十六年非。</text>
<title>自文法移住消鬼菴</title>,<text>一朶烟林卽舊捿。十年塵事影中迷。吟筇指點行雲北。望眼依微落照西。炎作工魔朝枕倦。居非梵宇夜兒啼。傍人莫說三時苦。勤學終爲入道梯。</text>
<title>偶題次權石洲淨水寺韻</title>,<text>一區閒界出塵囂。咫尺鄕關入望遙。幽谷歸雲罩靜夜。曉天新旭報淸朝。看書每透傳心訣。對酒時紅上面潮。大地東南奇思濶。虹霓百丈亘靑霄。</text>
<title>更用前韻</title>,<text>獨坐白雲捿。蒼茫夜色迷。心懸淸渭北。夢逐美人西。久闕供厨孝。誰憐背面啼。靑冥有宿債。學海具航梯。</text>
<title>述懷</title>,<text>靜散眞吾分。林泉愜素期。淸朝閒坐處。深夜獨醒時。無事惟看字。有懷輒賦詩。面前田地好。寧復問他歧。</text>
<title>遣懷</title>,<text>紛絲世慮不吾關。對越深工到靜閒。業必勤苗終見實。功如蕢未爲山。連宵月白光爭燭。向晩秋生序轉環。一理窮通猶左契。前途何日解麁顔。</text>
<title>更用前韻。以丸替環。盖取義雖殊而聲相近云。</title>,<text>無事幽居晝掩關。人生到底貴安閒。晨光出沒雲邊日。暮靄依微雨後山。入夜詩情隨泌月。觀天玄理弄雍丸。琴棊舊侶休相問。羞向迷途復抗顔。</text>
<title>挽河養正齋 德望</title>,<text>養德丘園八十年。溫溫風味繼前贒。深工自有推來地。實行能全本分天。波息詠歸臺下水。星沉南極老人躔。傳家不用千金買。孝子慈孫種福田。</text>
<title>挽明菴鄭處士 栻</title>,<text>德宇安閒禀自然。松形鶴骨卽眞仙。心遊太史山川外。身老皇朝日月邊。實地關頭看本業。後天圖上恨流年。薤歌一曲龍岡路。忍遣吾公向九泉。</text>
<title>挽沈聖叙 錫疇</title>,<text>數載旅遊洛水涯。文能華國氣成霞。玉猶蘊彩誰知寶。蓮亦含情未吐花。千里歸㫌終八字。二毛催景入三嗟。可憐泉下窮天痛。應羡前林反哺鴉。</text>
<title>挽河千會 景淸</title>,<text>風花仆地露迎暉。逆旅寰中素計違。顧影可憐淸晝燭。趍庭誰舞老萊衣。千年謝樹春無信。一代盟壇主已非。天若有知應有悔。冥冥幽宅好人歸。崑山鳴竹和雙絃。詩酒交遊已十年。計日行裝千里路。有時談笑五更天。黃槐不合春來摘。白面相隨近夜旋。落水菴空秋葉老。誰將佳約問三泉。</text>
<title>渡灞歸路至果川。與扶安蔡進士 達周 同宿。臨發口號贈別。</title>,<text>萍水逢塲傾盖初。論襟勝讀十年書。齒留酸味挑燈久。顔帶瘦容中酒如。千里鄕關心已往。九天閶闔夢還踈。可堪亭午分裝處。屈指前程半百餘。</text>
<title>天安歸路。贈富平李少年。</title>,<text>聯驂數日破愁顔。道上深盃此別難。征馬不知人意苦。嘶風猶自暮雲看。</text>
<title>夜吟</title>,<text>梧月楊風夜氣淸。眼前境界自虛明。天機暗與惺翁會。贏得新詞畵有聲。</text>
<title>往留茶圃。次李汝說 弼臣 肯搆堂韻。</title>,<text>休言成立若升天。治屋方知後世賢。三代藏修仍舊址。數間繩墨倣初年。留傳緖業承承好。革鳥飛甍翼翼連。在汝子孫誰不肯。千金勿向匪人傳。</text>
<title>獨往海印寺。留別諸友。</title>,<text>阻雨久於茶。一心在彼倻。晨裝吾自發。夜酒子能賖。衮衮秋期晩。悠悠客路遐。還家須及早。園裡有黃花。</text>
<title>武陵橋</title>,<text>古石層稜磵路通。壺天白日掛長虹。扼喉留鎭名山氣。濟衆難言佛氏功。淸磬迎風聲徹遠。老龍跳浪勢掀空。細推二字名橋義。千古仙源在此中。</text>
<title>紅流洞。次孤雲韻。</title>,<text>殘花嫰葉謝層巒。亂逐飛流瀉峽間。紅波莫向人寰去。恐引漁舟入此山。</text>
<title>過泚筆巖光風瀨</title>,<text>巖宜泚筆瀨宜風。皺縠波深石勢䧺。千年幸遇姜私淑。贏得佳名擅海東。</text>
<title>路中次漢陰韻</title>,<text>三竿秋日石橋西。收拾風光信馬蹄。一面仙源何處在。落花流水使人迷。</text>
<title>落花潭</title>,<text>馬首斜陽峽路斜。名山消息問潭花。飄流亂白疑初雪。滿岸深紅襯晩霞。靈派滌人塵土髓。秋風坐我畫圖家。何時更待三春暮。來挹殘香萬斛波。</text>
<title>乘暮入寺</title>,<text>短鞭羸馬故遲遲。白石明花處處奇。傍人莫謾前程促。吾輩今行夜亦宜。</text>
<title>一柱門暫憇。次林石川韻。</title>,<text>步入金沙路。沉吟到日曛。毶毶花雨裏。一半洗塵紛。</text>
<title>經閣</title>,<text>戛雲高閣絶浮埃。法水盈盈貝葉開。板是新羅時所刻。經曾西域國傳來。珍藏已逭焚書火。靈迹還符造字臺。破壞世間人事好。吾門禍首罪之魁。</text>
<title>學士臺</title>,<text>仙歸幾百載。臺屹正三秋。人事浮雲盡。風光萬樹稠。不須問舊主。今已作行郵。異代蕭條感。斜陽遠客遊。</text>
<title>雙白亭韻</title>,<text>百年南土樂哉斯。三世藏修特地奇。檻外沙明鷗鷺岸。簷端月上鳳凰枝。凉宵水面風來後。翠竹江村日暮時。白以名之雙美具。一般淸味少人知。</text>
<title>許公綏 樛 篆雙白亭三字。兼和拙韻。覆次以謝。</title>,<text>尙古心期解取斯。蒼家餘畫瘦而奇。千金乏我能資筆。一諾慚君似折枝。鐵索銀鉤懸額處。淸氷寒露顧名時。深情更荷瓊瑤報。三絶人間喜二知。</text>
<title>平丘道中遇雪</title>,<text>雪下鳳城道。天寒遠樹孤。晨征眞妄擧。走馬問前壚。</text>
<title>次康節先生首尾吟</title>,<text>尼翁非是愛吟詩。要遣窮愁亂曲時。有限浮生將已矣。多歧世路更何之。秋懷羡鴈長空印。春興憐魚細浪吹。明發哀歌緣不寐。尼翁非是愛吟詩。尼翁非是愛吟詩。詩是尼翁勉強時。學到忘言知有得。工無謹獨認多欺。窮通分界須天定。貧賤關頭不我移。晩路深懷誰說與。尼翁非是愛吟詩。尼翁非是愛吟詩。詩是尼翁靜養時。花竹深庄閒據了。桑麻幽趣又兼之。斜陽緩屐槐亭下。朝日觀魚柳澗湄。四十年來人事好。尼翁非是愛吟詩。尼翁非是愛吟詩。詩是尼翁駐脚時。已向迷途酬劫債。每逢佳境露天機。修身妙訣思三省。見物初心畏四知。詩是尼翁努力處。尼翁非是愛吟詩。尼翁非是愛吟詩。詩是尼翁漫浪時。一榻琴棊聊遣興。三春魚鳥已忘機。風窓便可陶巾漉。竆道何須阮涕揮。放飮狂歌期卒歲。尼翁非是愛吟詩。尼翁非是愛吟詩。詩是尼翁取友時。肝膽百年欣共照。心期一代貴相知。必端然後資吾益。無信由來近自欺。此道今人如土視。尼翁非是愛吟詩。尼翁非是愛吟詩。詩是尼翁混世時。利害紛爭非得計。吉㐫趍避在知幾。何心學士回橋馬。多事楊朱泣路歧。含物和光明有訓。尼翁非是愛吟詩。尼翁非是愛吟詩。詩是尼翁整頓時。自有一心如止水。元無百慮惹紛絲。晴空皎月來臨戶。春院飛花落滿衣。儼若天君分付好。尼翁非是愛吟詩。尼翁非是愛吟詩。詩是尼翁惜暮時。旣不修齊吾事就。謾敎齒髮老人爲。擊壺舊曲時相和。對鏡朝顔豈自疑。無復乾坤餘計在。尼翁非是愛吟詩。尼翁非是愛吟詩。詩是尼翁遣興時。對水看山聊自適。樂天知命復奚疑。殘年事業三盃酒。浮世悲歡一局棊。足我平生酬劫債。尼翁非是愛吟詩。尼翁非是愛吟詩。詩是尼翁歇泊時。數畒耕耘須老僕。一床書籍付家兒。自無世事煩牙喙。焉有塵愁到睫眉。短枕閒齋晴晝永。尼翁非是愛吟詩。</text>
<title>挽許公綏</title>,<text>君是名家好子孫。百年詩禮典刑存。賢如從氏風聲助。無限藍田寶彩溫。天何偏降德門灾。棟折樑摧種種哀。一脉陽川消息絶。冥冥泉戶幾時開。君是儒門一代宗。立心行己古人風。深工認有推來地。發外英華自積中。天何豐賦嗇其施。萬里工程一步。最恨偏方生苦晩。山南淑氣已全衰。君是篆家絶世才。百年遺緖貴傳來。乾坤快掃浮雲體。雨粟天機復挽回。天何絶筆至於斯。蕪沒仙鄕碧樹枝。千載古文從此喪。嶧山誰復啓洪碑。君是平生愷悌姿。相將裏面許深知。論襟每說文章事。中夜靑燈不寐時。天何使我哭蓍簪。旅櫬歸時五夜深。一面溪堂遺寶墨。岸沙簷月倍沾襟。</text>
<title>挽河忍齋 潤寬</title>,<text>秋節寒花謝晩香。菁川淑氣鎖虛堂。人無餘愧治平世。地有同歸父子岡。遺恨天慳聯代爵。貽謨庭列學詩郞。攀車此日三聲哭。星斗沉光宿夜長。</text>
<title>次蘇玄巢一渾 凝天 贈別韻</title>,<text>明沙皓月隔溪村。羽駕翩翩帶雨痕。一夜論襟猶勝讀。蒼茫別意送臨門。附原韻匼匝重屛水上村。翠厓輕抹宿雲痕。客來送酌溪聲裏。寒竹蕭踈晝掩門。</text>
<title>述懷</title>,<text>虛老人間好俊髦。初心元不在蓬蒿。垂竿豈爲觀魚樂。嗜酒非緣賦性豪。終夕孤舟橫野渡。遇風何日順鴻毛。窮廬歲晏知音少。魂入槐安午枕高。自憐年貌老人爲。一種狂心悍馬馳。幾處歸來看暮獵。有時顚倒走前歧。堤沙難壅三川水。攻敵誰麾四勿旗。千古聖賢垂格訓。惺惺二字卽吾師。四十三年漢。平生渠自知。心期憐白髮。志業負明時。安分寧須辱。樂天不復疑。一樽無事酒。吾道止於斯。</text>
<title>往佳谷。與鄭東一 弼臣 作泛舟遊賞之行。</title>,<text>泡漚人世恨難裁。肚裏雲烟欝未開。日月何心催老去。江山在彼踐盟來。三盃酒席詩情發。千樹花林雨節回。撥棄塵愁眞達士。逝從良友共徘徊。</text>
<title>晉陽城下待船</title>,<text>朝發佳山道。前江有好期。遨遊眞樂事。花柳及春時。雨歇塵襟豁。風生酒力微。船來消息遠。林外日遲遲。</text>
<title>義巖</title>,<text>倚巖懷古見人如。事在龍蛇板蕩餘。男子成仁時或有。蛾眉殲賊我聞初。芳名水府魚鰕識。素節淸朝竹帛書。往迹千年雲共白。哀些一曲暮江虛。</text>
<title>放船</title>,<text>江流如練擁春城。十里芳洲極望平。霧樹參差無定色。風帆超忽順歸程。湖山幾處遊人迹。詩酒扁舟此日行。千古塵愁今滌蕩。好從沙鳥語閒情。小艇受人多。風來畏白波。反隅心內省。世路問如何。</text>
<title>宿靑潭李伯和 濟 家。翌朝發向鼎津。</title>,<text>暮宿故人所。朝登灧浦船。客懷寬有地。春水坐如天。雨歇陽和發。風輕物色鮮。臨流淸興足。從此謝塵緣。好風吹送綠蘋波。十里蘭汀瞥地過。有待江山開好面。無私花柳帶陽和。詩逢佳節行吟可。酒得良朋不飮何。笑坐篷窓時極目。船頭泛泛白鷗多。</text>
<title>登鄭湖陰十玩亭</title>,<text>人事蒼茫變海田。古松危石尙依然。擧觴欲問江山王。冥漠神交已百年。</text>
<title>鼎巖</title>,<text>巋然宛在水中央。神鬼扶持氣力強。楚國已無來問使。白家還失夏天床。橫分地勢巴山近。爛熳韶華異卉香。千古名區藏不得。仙舟百里棹歌長。</text>
<title>鄭東一往其妹家未還。故翌日有待。</title>,<text>來期留一夜。朝日已三竿。棹外歸程遠。沙頭望眼寒。有魚江味辦。無酒客心寬。傍枕悄然卧。詩成意未闌。</text>
<title>旅亭曉望</title>,<text>扁舟來泊古津東。一面閒亭四望通。細霧罷時瞻曉旭。亂雲生處失尖峰。天低野樹微茫外。地坼江流蕩漾中。千古乘槎消息遠。蓬萊何日訪仙蹤。</text>
<title>回舟</title>,<text>好在鼎巖水。今歸恨未俱。江山漁子屬。風月主人無。西日看看沒。旅舟去去孤。秋來留後約。漫浪卽吾徒。</text>
<title>自潭村往雪梅谷</title>,<text>收拾江湖勝。移來倦馬頭。山尖松氣聳。郊濶麥雲浮。弟妹家何在。峽村路轉幽。別時良友約。明日會龍洲。</text>
<title>龍塘曉日發船</title>,<text>通宵旅思切。茅屋古津西。理槳疑前浦。發船趁早雞。濛濛江霧暗。遠遠峀雲迷。皷枻弄烏瑟。瘦肩山與齊。</text>
<title>下舟時有吟</title>,<text>同舟百里詠而歸。水氣霏微濕草衣。古渡風生帆腹飽。芳洲春暖浪花飛。鄕心幾夜勞殘夢。旅路佳山對夕暉。從此酒醒人散後。謾將烟月屬苔磯。</text>
<title>崔同知 載天 壽席。次其子華國 柱華 韻。</title>,<text>爲君拜賀大人前。有福無憂八十年。聖代洪恩方及老。大夫高秩得推先。榮光庭列班衣舞。瑞彩天開極宿躔。最是舊交同慶意。幸從今日忝賓筵。</text>
<title>次故尙書張公天志奉和永樂皇帝韻 幷序</title>,<text>晉之南。有張老人斗七者。卽故尙書某之後也。一日相遇於石浦。老人持一帖子示余曰。此乃先祖朝天之日。奉和御製韻詩也。到今孱孫不肖。不能克守先業。而惟此一帖存。爲家傳之寶。豈非幸歟。吾方求和於遠近諸君子。以闡揚吾先德。而此不可與不知者道也。敢請其圖之。余曰唯唯。子之意誠是矣。記曰先祖有善。而不知不明也。不傳不仁也。若子可謂知而傳者歟。雖謂之明且仁可也。嗚乎。顧瞻中州。此誠何時。數百年衣冠文物。盡入腥羶之塲。而一篇寶墨。獨全於國亡家衰之餘。及今諷讀之。怳接乎一堂風雲之會。則余於此。惡得無感慨之懷乎。玆以所蘊於平日者。爲老人略叙以歸之。系之以詩曰。桑海悲歌仰碧穹。仙槎何日覲皇躬。衣冠宛覩遺篇上。日月空非舊域中。無路拜辭周禮饗。有誰噓起漢炎烘。千年齊士蹈東意。强和陽春語未工。</text>
<title>次默窩韻</title>,<text>默谷趙君重甫結小窩。扁曰默。盖取其居土之名而寓其義也。觀其帖楣韻語。非默而自修者歟。噫余於世。欲無言者久矣。詩亦不能細也。若重甫始可與言詩已矣。我非魚也能知魚。知子平生擇里居。斯世當爲無口瓠。古人曾著守甁書。喧囂界上路多險。恬靜關頭地有餘。他日窩中賓主禮。笑而不語但摻裾。</text>
<title>挽蘇生 泰和。因用草堂韻。</title>,<text>蘇君元甫詩人也。在余爲翰墨友。余每稱其健步超忽。優入天閑。而迺若科第等事。早晩摘髭如矣。不幸舊蝎在宮。一生窮而止。惜也。當其病也。余因歷便而往診之。君指楣端帖語曰吾方搆此。求和於遠近親知者久矣。子來適於是。今願窃有請也。余諾而歸矣。誰知宿債未償。而人事至於斯耶。玆步前韻。聊以此托意於掛墓之釰。昌黎之鬼結之溪。遺恨乾坤倒景西。可惜和珍終刖楚。固知門瑟不工齊。詩魂謾泣何山草。家業空餘着膝藜。失哺雛烏啼夜夜。誰人能借一枝捿。</text>
<title>與石浦朴仲文 受紋 入三神洞。路中有吟。</title>,<text>夢罷花村第一鷄。曉天歸馬指雙溪。十年眞面山依舊。萬疊靈區路不迷。紅葉晴霞春寂寂。斷橋欹岸草萋萋。平明始入金沙界。苔石分明四字題。</text>
<title>挽許靜齋 瀁</title>,<text>山林處士好襟懷。德望南州萬目揩。在我言爲皆有受。關天時命已多乖。深誠謾缺如烏哺。宿願終伸共玉埋。何日從容陪語笑。茫茫泉路恨無階。</text>
<title>吉洞歸路吟</title>,<text>澗水東頭一路斜。綠楊踈竹是吾家。候門稚子來迎笑。消息爭傳北砌花。</text>
<title>贈諸從弟</title>,<text>人皆兄弟我何無。七從爲依族不孤。世德共承遺典則。家模相戒或頑愚。論詩喜得池塘草。對酒頻開涓滴壺。倘使百年如一日。免敎遺緖就荒蕪。</text>
<title>挽李丈 胤紀</title>,<text>安閒德宇禀天眞。浮世瑜瑕不到身。料得一生終始善。浩然歸去太平辰。半隱高亭近夜臺。欒欒孝子戴星來。天慈政不幽明異。朝暮門閭待幾回。舊堂風雨斷膓聲。寥落荊花歲暮情。皓首亡琴無盡痛。南湖百里限王程。</text>
<title>與諸從及親友。作觀海之行。</title>,<text>海外淸遊共野翁。香山九會古今同。何須櫪上追風足。自有溪前踏月筇。女嫁兒憂渾不識。詩情秋興正無窮。惟餘魯叟乘桴意。泗上歸程百里通。</text>
<title>望林曉吟</title>,<text>旅窓殘夢趁淸晨。歲暮詩情酒後新。九月山風催節序。一筇海色頓精神。武夷峰屹知歸路。三浦波深問渡津。百里玆遊眞好事。導程亦有意中人。</text>
<title>三浦放船</title>,<text>檣烏輕戛客程催。萬里波濤木道開。天地無邊爲物大。汐潮有信待人來。烟生蜃浦迷難覩。風掣銀樓結不頹。方欲蓬萊頂上去。長鯨何事噴雲雷。</text>
<title>日影臺</title>,<text>天涯日影有名臺。一朶蓮花石面開。晴靄已隨羲馭散。祥雲時傍彩烏回。人如結蜃樓中坐。山必浮鰲背上來。千古乘槎消息在。仙舟從此近蓬萊。</text>
<title>床足</title>,<text>百丈層巖大海邊。神藏鬼護幾千年。女媧補勢留東極。香社芳名任夏天。異足丹靑猶莫狀。奇觀詩句互相傳。頑然輕重誰能問。恨不移來載我船。</text>
<title>晉陽船所</title>,<text>海天空濶瘴烟晴。極目鯨濤萬里平。鎭堡各洋僉萬戶。樓船三道統衙兵。治猶戰具邊籌壯。時不波揚聖化明。最喜一堂歌詠意。詞人解頌舊河淸。</text>
<title>借船往南陽洞</title>,<text>欲訪南陽洞。愛名不計勞。雲霄瞻一羽。冥漠托神交。異代蕭條感。新秋詩酒豪。風流賢主在。十里理歸舠。</text>
<title>百泉寺</title>,<text>海外歸筇趁夕暉。卧龍山下白雲隨。千林葉赤秋容老。萬壑松深客路遲。浮世閑愁供酒債。靈區勝賞叩禪扉。吟魂到處無覊絆。颯颯寒泉百道飛。</text>
<title>路上戱贈同行</title>,<text>出山復入海。看看舊顔新。尙有乘桴意。絶勝聽磬晨。吾行元是樂。子語也非眞。千古淵源濶。回頭問泗津。</text>
<title>泗川船所</title>,<text>來臨觀海亭。無主喜逢迎。水落漁梁淺。日寒射酒醒。山風飄客袂。浦雨阻歸程。處處多奇絶。棹歌入遠聽。</text>
<title>長峙路上</title>,<text>霏霏蜃雨已崇朝。纔度平郊又陟臯。千樹雲間沾濕好。一筇林下去來遙。出山忽已臨官路。踰嶺重難聽海濤。十里麻村知不遠。慰行贒主喜相邀。</text>
<title>紫梅谷道中</title>,<text>行到梅村下。郊荒草色深。十年窮巷老。百里壯遊心。木落經秋雨。山高易夕陰。鄕關翻入望。詩興滿前林。</text>
<title>次姜丈 命垕 睡軒韻</title>,<text>六十流光一枕過。希夷千日不須多。醒來却憶眠時意。第一玄關路不頗。</text>
<title>次睡軒南沙十景韻</title>,<text>尼丘落照吾道東已久。山名仰厥肖。看看夕陽多。千載留餘照。峨眉霽月眉山宿雨歇。半輪秋影活。白也詩傳神。一天今古月。龍湫晩釣三竿湫日晩。波淨金鱗耀。水接嚴陵灘。周璜不入釣。文川棹歌文波通於墨。遊子日吟哦。箇中奇絶處。閒聽武夷歌。東山夜火百日田家勞。朝舂亦未暇。夜來山底村。明滅短松火。靑山牧笛楚竹聲何來。鐵亭人已昔。前山飯牛兒。吹葉替其笛。望海朝雲登彼望遠海。峰名盖以云。峰上奇峰秀。朝朝起白雲。道坪長林緣溪通野道。道傍草樹深。樵兒無剪伐。護堤自成林。槽巖行人雪下槽巖路。天寒歲暮辰。有底擾擾事。南去北來人。西庵暮磬西方小庵子。淸淨非人境。居僧勤禮佛。暮暮鍾後磬。</text>
<title>夜吟</title>,<text>四時誰道各平分。春日祈寒未早聞。一線陽和封地戶。三宵風雨晦乾文。民憂無廈千間庇。麥事差田百頃耘。聖代咎徵非細故。敢將此意問東君。</text>
<title>叙懷</title>,<text>百務乾坤摠後時。自憐齒髮老翁爲。行休已蹈前人軌。通介寧從薄俗移。築圃及期將有酒。出門無侶謾吟詩。幽居漸識安閒味。不用虛名一世欺。</text>
<title>陶邱臺。次諸友韻。</title>,<text>秋意方看一色天。江臺百尺絶人烟。能琴遠客歌三樂。把酒諸翁憶八仙。會與湖山成好事。不妨詩律送餘年。寧羞白髮臨淸水。逝者如斯我亦然。</text>
<title>龍湫晩釣</title>,<text>溪村釣伴約相隨。岸樹蒼蒼日落時。人有恒磯行止慣。魚遊丙穴淺深知。寧憂遠市無兼味。每向寒厨備夕資。足我平生酬世債。莊濠嚴瀨一心期。</text>
<title>次朴同知 祥彦 韻</title>,<text>仁而得壽自公先。四代春秋五百年。極宿南天神彩放。丹丘來護列班仙。公於先子一匙先。孤露餘懷賀耋年。門內舊童何事就。秪將衰白問眞仙。</text>
<title>挽李茂長 胤杰</title>,<text>弓馬乾坤歲月深。浩然歸志老泉林。數奇惜未逢高祖。事定嗟無付白金。浮世流光悽玉杖。百年先契斷牙琴。最憐一壠三昆季。不負平生友愛心。</text>
<title>遣懷次唐韻</title>,<text>三世遺居好搆堂。風斤月斧斲爲樑。中天積翠輸粧点。大陸韶華届艶陽。和氣兒能詩禮講。閒情翁自嘯歌長。百年樂事元無敵。肯歎頭邊老髮黃。不學靈均駕玉虬。藜筇來往蕙蘭洲。閒情晴岸尋魚鳥。歸夢金宮隔冕旒。十載湖山輸杖屐。一塲詩酒足風流。芳春物色堪佳賞。何待蘇仙赤壁秋。殘年朽質老林泉。一任浮生得失天。春可吟詩溪上立。錢宜沽酒杖頭懸。生涯已付形骸外。齒髮寧論老少年。步月中宵佳興發。柳汀筠岸聽涓涓。笑看紅紫滿城闉。靜裏風光着處新。蘭葉晴汀非俗界。桃花流水隔要津。詩成篔壁三芝秀。酒暖潯陽五柳春。滄海遺珠須莫歎。一生甘老太平辰。三月江南宿雨收。春城花柳足風流。天時已驗平原草。世事頻看夜壑舟。莫惜壺觴終日醉。始知宇宙此生浮。捿遲慣得滄浪趣。好狎汀鷗共爾遊。</text>
<title>次從弟夢初韻</title>,<text>吾門從古福田多。繼祖傳孫樹立遐。舊閥崔盧王謝貴。遺謨孝友睦婣家。靑氊若守寧憂盜。喬木猶存必假花。白屋寒愁須莫歎。一樽湛樂是生涯。</text>
<title>次姜丈 興運 梅隱堂韻</title>,<text>氷姿玉質本淸奇。二字名亭盖取斯。滿案琴書閒地得。踈林風雨午天宜。尋春興到垂簷葉。觀物神傳入戶枝。來歲新英吾不負。佳期只許兩心知。</text>
<title>盧室于歸作</title>,<text>安閒坤德配天和。吉夢當年占虺蛇。已知一䯻非吾子。忽見三從往汝家。藍水迨氷瞻衛詠。嶺桃有實頌周遐。警戒無違元婦道。其餘饋食與桑麻。</text>
<title>陶丘臺。與諸友同和。</title>,<text>南州勝界說丘臺。不許塵人自上來。山齋杖屨何年到。方丈烟霞半面開。翁遊濠上知魚樂。春暮蘭亭續稧盃。千古煩愁今滌盪。夕陽前路薄言迴。</text>
<title>往雲門夕後。訪河機張 命祥 溪亭。</title>,<text>夜行緣底事。難負主人期。石滑溪流險。草深野路疑。頑僮猶敕馬。短炬始臨池。卽地三隅反。世途摠嶮𡾟。</text>
<title>挽河察訪 必淸</title>,<text>三壯元歸三壯洞。回頭五十八年悲。鴻毛大陸風將遇。桂實深秋核不離。花竹經綸輸晩計。覺松門戶奠遺基。論文考德吾誰與。悵望虛菴水落時。</text>
<title>露梁忠烈祠。次板上韻。</title>,<text>扁舟來泊大洋潯。遺恨鯨波萬里深。山海尙留殲賊誓。日星長照報君心。營空渭北悲名士。雲白汾間憶舊吟。或夜南天陰雨下。不堪猿鶴吼前林。</text>
<title>登錦山</title>,<text>仙岑秀色碧鬖髿。四月芳辰景物華。粧出新閨三日婦。開來深樹一枝花。猪巖龍窟非眞界。峰井門虹卽道家。遙御璇風時極目。東天空濶海無涯。</text>
<title>雙白亭。與諸友同和。用唐韻。</title>,<text>搖蕩春懷寫一通。逢塲詩酒故人同。山光羃歷雲遮北。夜氣虛明月上東。花柳前川追舊樂。絲竿七里想淸風。太平生長元無愧。耕年來驗屢豐。芳春勝會草堂上。詩有傳筒酒滿盃。岸柳汀花隨意好。蓬門塵榻待人開。閒情歲暮看淇竹。幽興年來憶灞梅。方丈烟霞藏一面。與君他日賦歸來。暖靄輕陰隱晩洲。林泉活計轉淸幽。牽花可賞三春色。向葉寧悲兩鬂秋。裘馬不妨供酒債。湖山今已結詩樓。何時更坐漁磯上。盡日逍遙辦勝遊。</text>
<title>挽李大玉 </title>,<text>强寫千年永訣詞。悲來淚墨濕征輀。一生慷慨身仍病。萬事蹉跎志亦違。深酌溪呼前夜歇。三宵屋影舊顔依。餘懷不必毛錐盡。言在吾心子已知。</text>
<title>挽河汝朝 允中</title>,<text>藥欄春二月。病語最精神。若斧是何土。憶公已古人。風流心素服。形範夢猶新。寂寂牛山宅。空沾落日巾。</text>
<title>初月</title>,<text>誰將蟾兎影。來掛鳳凰枝。蜀市中分鏡。銅臺未了眉。俄看生魄早。旋已半輪欹。天理固如此。盈各有時。</text>
<title>咸陽去路。向智谷寺遇雨。</title>,<text>細雨稽山道。天寒遠樹孤。命僮敕倦馬。覔酒傍前壚。津舸危難渡。崖程仄若無。三花遙入望。西嶺日將晡。</text>
<title>登大孤臺</title>,<text>百尺高臺四望通。夕陽回首御長風。天低郊野迷茫外。人坐烟霞縹緲中。千古浮生都逆旅。一丘陳跡幾贒䧺。細推二字名稱義。山益迢迢水不窮。</text>
<title>次盧彦成 楨國 梧桐韻</title>,<text>碧幹踈枝長數尋。主人觀物托淸襟。政知月上風來夜。靜聽無絃太古音。</text>
<title>與介坪諸友。往觀村後瀑布。</title>,<text>客杖逍遙陟彼丘。探眞同我好朋儔。千竿叢葉林容老。一臼渟泓石面幽。冬月山遊猶勝事。小壺溪飮亦風流。塵緣未了斜陽近。恨不窮源到上頭。</text>
<title>盧楚玉 瑃 贈我一雙鴨。詩以謝之。</title>,<text>有客籠而去。風流憶古人。筆難摸道德。才未逼淸眞。寬織毛何損。臨流意轉新。回驂明日路。羞過硯池濱。</text>
<title>過李汝直 一臣 墓有感</title>,<text>草宿荒原歲月深。寢門餘淚倍沾襟。三年一吊非難事。百里羸驂負夙心。從昔人生都逆旅。中間世事幾浮沉。風花消息無憑處。絃絶悽懷付古琴。</text>
<title>叙懷。與李汝說相和。</title>,<text>水國猶寒氣。庭梅未早開。閉戶人空老。伴春客遠來。細論無別話。共醉問餘盃。不須長汩汩。白髮鬂邊催。旅夜蒼唐睡眼開。天光月影共徘徊。殘爐覔火丹心歇。短架聽籌絳幘催。無處今行非感涕。有時鄕思惱靈臺。白亭想已春消息。林鳥溪魚待我來。茶園物色動微和。春入乾坤惠雨過。漸漸折綿風力退。時時滿浦水聲多。終宵旅枕難成夢。獨樹他鄕易見花。却立中庭愁眺遠。靑山無語夕暉斜。</text>
<title>登沿碧亭</title>,<text>十年重到客。憶舊意難裁。地坼江流遠。天寒嶽雪堆。空汀倚馬立。落日見鷗來。寂寂孤亭上。無人勸一盃。</text>
<title>歲丁亥春。自茶山往訪外戚于玉山。因與戚叔趾馨轉向東洛書院。院卽外先祖旅軒先生妥靈之所也。行瞻禮後。戚叔爲余言曰先祖晩年。移卜此土。不知其幾年。而今此講堂。因舊不改。且院中所置杖笠二物。遺澤尙存。可無羹墻之慕乎。去年秋。權上舍煒來此留話。賦一聯詩。子亦無惜一言。爲日後奇玩之資可矣。余不敢辭。遂次其韻。</title>,<text>院本先生舊所居。師於百代祖於余。眞源潑潑瞻流水。德貌依依奉次書。人道竹筇緣護稼。我知蘆笠爲觀魚。悠然步向巖頭路。沂舞前遊復見如。</text>
<title>吉洞春遊日。次李奇玉 如玾 韻。</title>,<text>佳節淸遊限日斜。命童先我早還家。論詩有帖書唐律。覔酒無村發杏花。望裏天王眞面露。意中山友好音賖。石牀宛對仙人局。向晩蘿衣濕紫霞。</text>
<title>次河榮萬 應夏 大人重牢宴韻</title>,<text>旣壽重牢幷兩難。地仙交拜月繩看。人間大耋公夫婦。天下竆民幾寡鱞。太白有精形共托。豐城藏寶氣相干。巹筵更賀斑衣舞。千歲蟠桃結子團。</text>
<title>贈許芳叔 㙫</title>,<text>前年我始到君家。浮世奇遊一夢遐。蠟屐武夷山有路。仙舟三浦海無涯。殘齡幽獨添霜鬂。今日逢迎掃徑花。恨未溪厨供別味。淸寒脩竹繞晴沙。</text>
<title>往芝溪。與朴上舍 挺新 相和。</title>,<text>萬象自難一筆收。春城花柳摠風流。晴岑入望神凝靄。流水關聽意在舟。縱飮更謀終夜醉。忘形便覺此生浮。爛熳韶光欣不負。準擬還山詑勝遊。卽看天際動輕陰。巷柳庭花錦作林。萬事忘懷江浦客。一年得意樹間禽。酒要稱量心先醉。詩欲探機思轉深。何日執鞭三洞去。舊盟猿鶴共相尋。</text>
<title>往梅谷。與河丈 應命，姜子眞 世儁 相和。</title>,<text>一馬乾坤暮景斜。客行偏訪老人家。雲深壁樹渾疑畵。春晩庭梅已損花。遣興淸詩吾自和。多情夜酒子能賖。憑軒更問江消息。鴈背晴光帶落霞。夏天三日雨。時氣益淸和。水漾新蒲綠。山含遠樹斜。旅愁梅擺雪。鄕夢月籠沙。詩酒吾家事。吟成不醉何。</text>
<title>梅隱堂小軒</title>,<text>小許添新檻。劣容對局人。良工繩墨巧。賀鷰去來頻。隔水難供釣。近山易賞春。簷茅須勿剪。幽處露天眞。</text>
<title>方塘晝夜吟</title>,<text>鏡以居中石以隈。水氣盈盈半畒開。午天柳嚲芳枝倒。丙穴魚吹細浪迴。暖景有時晴靄歇。閒情無限好風來。荷花蒲葉添詩興。笑對傍人問大盃。芳辰物色小塘隈。夜氣虛明一鑑開。雲盡晴空天廓落。魚喣細沫水縈迴。蒲香有意迎風發。柳影多情引月來。繁漏三更人不寐。花村頻覔少娥盃。</text>
<title>石假山</title>,<text>神物也知不世寰。君平若在透機關。天慳鬼護經殘劫。雨洗風磨幻本顔。金帶誰懸靈壁上。凡禽難息太湖間。百年醉夢能醒否。他日尼溪約共還。</text>
<title>放雛兎</title>,<text>毛虫三百爾尤微。形似花鵑但不飛。峽谷生涯唯抱育。月宮消息想依俙。漲乳何山方待哺。避罝深處未知機。人心及獸仁天濶。霞薜雲林好好歸。</text>
<title>謝姜子眞送酒</title>,<text>婢來傳小榼。云帶洞庭春。罷睡尋欹帽。命童掛漉巾。自足添衰興。能令道我眞。觥籌花亦在。梅雨泣詩神。</text>
<title>往宿權元老 壽榗 家。翌朝發向密陽。留詩贈別。</title>,<text>十里睽離久。一春空寂寥。巓花皆敗萼。岸柳已長條。別恨驪駒曲。歸期競渡謠。夏天常欲雨。行子意無聊。</text>
<title>大峴店。贈別李益年 孝命。</title>,<text>客店逢鄕友。風流李少年。眼靑熟視後。喜在不言前。萍水懷何盡。山川路各綿。分塲脉脉意。强揖馬頭鞭。</text>
<title>歷訪無等村姜君擎 柱東 家。臨別口贈。</title>,<text>鷰鴻蹤迹巧差池。一枕中宵憶舊時。計已星霜多序換。逢如萍水老顔疑。莫從古井投征轄。欲唱離歌替短辭。歸馬亦知人意苦。出門低首故遲遲。</text>
<title>留宿道泉裴擎彦 東鎭 家。主人出示其先祖詩帖。因次其韻。</title>,<text>詩翰元吾事。披來輒釋紛。筆鋒留鐵索。詞氣藹春雲。幾世寓羹慕。恨余早未聞。恭惟千載下。飮德自醺醺。</text>
<title>到密陽界。感而有吟。</title>,<text>州本吾之貫。璿源憶舊乘。黃塵公子宅。何處大君陵。人事翻桑海。天時或廢興。世家元不絶。餘慶望雲仍。</text>
<title>壽安驛路。見松雲大師碑。</title>,<text>如來抱送好男兒。事在龍蛇板蕩時。問寶㐫酋應懾膽。刷民勳烈足銘彜。遐踪禪榻留眞影。遺愛人間有頌碑。慚愧腐儒何事業。太平烟月老書帷。</text>
<title>路過佔畢齋先生墓下有感</title>,<text>來拜先生神道碑。春深古墓草離離。千年聖域淵源學。百世東方道義師。寃恨郴波沾淚墨。奇殃蜮矢射冥逵。斯文厄會皆前定。謾說咸州板上詩。</text>
<title>歷路望僧伐村</title>,<text>細草南州物色佳。緣江一路走通街。逢人欲問龍城寓。策馬催登鳳寺厓。極目郊原渾碩麥。到頭村巷或靑槐。兒童須報門前客。百里吾行有積懷。</text>
<title>嶺南樓。次板上韻。</title>,<text>歲暮窮懷嶺外天。此樓登賞未之前。却看遠樹淸江底。誰繫孤舟倒峀邊。浮世人方閒日月。名區時亦好風烟。峰鶯菴鳳傳消息。替得笙歌侈客筵。</text>
<title>茶院路中</title>,<text>夕陽歸馬趁棲鴉。再渡前溪石逕斜。秪爲起居姨母地。寧須留宿故人家。回驂恨負尋山屐。得句憐無照眼花。不害壚頭謀一醉。嬌娥含笑酌流霞。</text>
<title>望今是堂</title>,<text>一面幽亭入翠微。千年綠野夢依依。扁楣奚以名今是。辭爵翻然悟昨非。花竹經綸留舊砌。淵巖風月對虛磯。東來恨負林泉勝。悵望雲扃掩夕扉。</text>
<title>月淵臺登眺</title>,<text>贒哉李學士。有地起亭臺。得月林容淨。如淵水面開。名區閒者主。遐路客驂來。異代蕭條感。無緣杖屨陪。</text>
<title>五友亭次板上韻</title>,<text>五友亭臨古渡邊。荊花池草幾千年。江山有主遺祠屹。雲水增光美事傳。樂意已將姜被共。扁詞誰着祖鞭先。開簾久坐淸風裏。不覺斜暉到客筵。</text>
<title>滄巖亭。次忘憂先生韻。</title>,<text>繫纜空洲起夕烟。巖亭物色浩無邊。龍蛇偉績垂靑簡。麋鹿閒情付野泉。迹謝囂塵如脫屣。心將宦海視臨淵。神交暗托堂堂傑。辟糓遐蹤不遠仙。</text>
<title>登翔鳳亭</title>,<text>千仞翔翎杳莫攀。軸薖遺躅只江山。荒臺樹老何年種。勝地人偸半日閒。遠水合流歸大壑。羣巒積翠倒其間。夕陽漸近前程遠。乍挹淸芬一馬還。</text>
<title>挽笑漢朴君 挺彦</title>,<text>逆旅浮生一夢過。其間壽夭卽同科。詩人自古多窮死。命矣吾今奈爾何。石浦芝蘭滿室薰。主人知我我知君。逢塲每說文章事。老少風流共一樽。豈君孝友欲生離。不幸重泉此恨遺。遙想湖程三百里。閭號原哭待魂歸。諺稱同甲死同歸。應見吾家癸丑兒。十五年間慈淚積。憑君此去寄冥逵。</text>
<title>墨江船遊。與諸友相和。</title>,<text>宇宙百年內。浮生一夜遊。剡溪移舊棹。赤壁有餘秋。呼月臨蘭渚。折花筭玉舟。三更繁漏下。歸夢白鷗洲。</text>
<title>芝江船遊次朴上舍韻</title>,<text>主翁話我大江舟。薄酒枯魚掛杖頭。千頃新波添曉雨。一年秋信問沙鷗。謀遊擬繼今朝夜。記勝將傳某水丘。港口流連元小事。不妨移棹下長洲。世事看如夜壑舟。一秋詩興大江頭。千年赤壁孤飛鶴。今日蘭汀或睡鷗。倒水繁陰凡幾樹。夕陽踈竹最高丘。中流候月東山上。從此仙帆近十洲。</text>
<title>次來汝閒居韻</title>,<text>此生豈欲老蓬蒿。時正秋風扇不勞。濠上觀魚心獨樂。郢中吟雪調何高。炎凉閱盡驚澆俗。志業蹉跎愧短毛。詩酒年來吾事好。男兒到此自䧺豪。</text>
<title>次來汝秋懷韻</title>,<text>一天色氣十分淸。何物乾坤不惱情。林風已作蕭條意。溪雨偏多颯沓聲。誰家金井梧桐落。永夜寒床蟋蟀鳴。明發哀歌難自慰。敎兒且覆眼前觥。騷騷簷雨撼塵愁。搖落乾坤又一秋。數月天時寒燠界。百年人事雪霜頭。細推物理那中得。焉用浮名分外求。紅日東窓閒睡覺。古人先獲此懷幽。生來志業巧相違。溪上秋風獨掩扉。每喜菊香盈晩砌。最憐荷露墜紅衣。竆廬易作蕭條感。衰質難回少壯時。放飮狂歌期卒歲。百年吾道未全非。</text>
<title>訪來汝不遇</title>,<text>睡起無餘事。新秋意轉賖。扶筇將適野。溪路卽君家。棊散從兒戱。庭空許鳥過。不須題午字。悵望向人花。</text>
<title>戱次來汝贈韻</title>,<text>風咏輕藜頓忘回。初心不在野翁盃。淸江白石非塵事。浴鷺潛魚識此懷。元是湖山閒者主。未聞遊賞俗人皆。願君努力虛明界。然後門墻許一開。</text>
<title>蟋蟀</title>,<text>問爾俟秋吟。細微有底心。相親窮巷老。巧作斷膓音。床下風霜重。寰中歲月深。油然感物意。沾我百年襟。</text>
<title>往梅谷。與癡軒河丈及姜子眞，河子樞 鎭極 相和。</title>,<text>恨無兄弟與同居。爲見諸阿敕我車。鼎足形分百里內。盤遊期滿一旬餘。歸鴻峽裡聯成隊。綠草塘前夢不踈。潦雨關人朋酒好。客行中道故躕躇。殘齡心計忌虛名。貴與朋知說舊情。蘭臭自吾三世好。市交幾處九疑靑。氷壺皎潔塵無累。翰墨淋漓畵有聲。萍水逢塲兼老少。一春梅榻四難幷。東來裘馬任淸狂。詩酒交遊自不忘。歲暮龍窩雲樹隔。春深梅榻蕙芝芳。乘風何日鵬摶海。待價明時玉在岡。八十磻翁猶虎變。較年吾輩意差强。老年跧伏易爲病。不必寥寥獨掩門。平野晴光方柳岸。大壺芳信卽花村。詩情觸物天機動。世債牽人本地昏。好是吾心無絆處。萬川落月一盤痕。</text>
<title>憶成文伯 昌錫</title>,<text>梅園三夜雨。共憶意中人。顔髮憐衰境。棲遲歎不辰。已分弦與矢。前會夢耶眞。幸得寬愁地。葡萄滿斛春。</text>
<title>聞雌牛喚犢</title>,<text>可憐微物隔天慈。中夜悲鳴若有知。豈爾生來長抱育。被人牽去便相離。深情應漲前宵乳。弱肉偏疑猛虎飢。回首巷南晴雨夕。逢塲歡意草蘺蘺。</text>
<title>苦雨</title>,<text>苦雨田家穡事難。稚秧滯穗已凋殘。耕翁前野交愁濕。饁婦誰家太待乾。隨處黃流耗地産。來冬白屋奈天寒。流民舊牒吾心切。擬獻龍樓仔細看。壺乾客不歸。塘雨衆魚肥。一榻論文好。幾年見面稀。覊心鴻隱約。鄕夢路熹微。會待淸和夕。共看野草菲。</text>
<title>贈河子樞</title>,<text>風流讓爾一頭居。才子文章富五車。羞添白髮人衰後。喜刮靑眸士別餘。晩節黃花沾雨足。多情弱柳帶風踈。好好題詩宜此夕。暫時揮灑莫躕躇。</text>
<title>次子樞溪亭夜吟</title>,<text>聞爾溪亭韻。恨余和未同。雲陰方大雨。蟬歇尙淸風。遠峀看逾黑。前郊望漸空。鴻濛天地是。機露一篇中。</text>
<title>與權正甫 佶 及諸友。作白巖之行。安養洞中有吟。</title>,<text>筇外皆塵世。淸遊幾老仙。俱是丹丘子。方丈有前緣。</text>
<title>白巖</title>,<text>墨谷溪流瀉白巖。一區形勝擅東南。剔苔眞面光爭雪。滿臼深泓色妬藍。最愛啼禽來迓客。不妨紅葉落盈杉。名山恨未搆精舍。註易深工孰更探。</text>
<title>次慕寒齋韻</title>,<text>淙淙泉響撼晨眠。起看壺中別有天。千古淵源流不息。寒齋遺業敬樓傳。</text>
<title>文山書齋。與正甫及諸友會話。</title>,<text>看屋何須負日暄。偶從良友討心肝。世情每笑翻雲雨。交契偏欣嗅蕙蘭。對榻有詩供謾興。覔醪無處不花村。通宵一枕餘懷在。山水桑麻摠好言。愛爾幽居近碧山。再來筇屐一旬間。詩緣謾興無新語。酒借深醺復舊顔。良覿豈徒今夜會。前期更指早春還。暮年諧謔人休笑。浮世能偸半日閒。</text>
<title>與正甫作觀海之行。歷路入義相菴。</title>,<text>吟筇百里路。幸得此伽藍。前面天開北。到頭地盡南。名區稱第一。佳節届秋三。紅葉迎人去。草衣換錦衫。聞此仙菴好。看余老眼初。深林秋爛熳。盡日客躕躇。天濶東南界。山空浩劫餘。古龕留影子。楣額意何居。</text>
<title>次萬戶趙公 益道 贈職焚黃詩韻</title>,<text>仕宦初年核不離。西行千里値時危。義從鞍峴三軍帥。心揭黃龍四字旗。自古忠臣同志節。泉臺湮欝幾干支。恩啣幷與頒遺錄。一倍雲仍起感悲。巴歈傳唱感君恩。三品榮啣賁九原。武穆之忠同一體。漁翁以後有贒孫。本朝已壯山河氣。大節爭稱趙氏門。深巷古槐須勿剪。百年遺澤不堪諼。</text>
<title>次安公 聖興贈職焚黃詩韻</title>,<text>天降賢孫賁德門。淸流元自潔其源。晦老儀型庠豆在。竹翁風節士林論。軍民勞餉眞餘事。忠孝褒㫌卽聖恩。栢府遺聲不蕭瑟。九原兼得有三尊。</text>
<title>次安汝玉 應玉 草堂韻</title>,<text>倣成背郭蔭茅堂。三世藏修擅一方。形勝有餘風土美。主人高枕寤歌長。</text>
<title>杜陵叙別次安汝奎 應璨 韻</title>,<text>三日同行物外遊。風烟到處一筇搜。浮生離合元常事。天地回頭去路悠。</text>
<title>檜原書院</title>,<text>深秋吟賞客。朝日檜山原。地近塩魚戶。人開道義門。希音留泗磬。活水溯濂源。聚白堂前坐。相看說記言。</text>
<title>馬山倉</title>,<text>能調兵食固封壃。聖代邊虞自不忘。一域關防連海陸。萬囷紅腐護金湯。浦氓尙有輕跳色。賈客爭趨斥鹵塲。莫使舟中爲敵國。人和損處恐齎粮。</text>
<title>登月影臺次馬倉板上韻</title>,<text>靑天有月尙餘輝。影事千年轉不微。何處璇風飄羽駕。荒臺草露濕蘿衣。烟收蓬海瞻鰲極。雲鎖遼城倦鶴飛。獨夜秋空生魄早。島猪消息使人唏。</text>
<title>匡山寺</title>,<text>朝別崔仙玩月灣。來尋李白讀書山。江南風物今誰主。此地烟霞隔世間。</text>
<title>別川叙懷。次李文吾 致道 韻。</title>,<text>寒翁何日樂斯丘。去後風烟趁晩秋。杖屨遺塵要一躡。山高水遠思悠悠。</text>
<title>挽芝溪朴上舍</title>,<text>行人淚指走輪坡。事定芝窩聽薤歌。何處得來陪語笑。舊壚空歎隔山河。文章不幸科名小。詩禮相傳世範多。痛矣晩年悲惱債。果無戕賊損天和。觀居一世此生浮。春日傷心憶舊遊。朝雨城陰空柳色。匡床酒罷散花籌。不堪雲谷重移屧。那忍菁江更理舟。回首前期三洞裏。待人猿鶴也深愁。</text>
<title>挽李奇玉</title>,<text>落落晨星掩淚看。靈飈動色氣霞殘。天窮信我關時命。詩好無人不瘦寒。十口生涯猶旅土。千年兆域卽鄕山。寄歸一理君知否。從古蜉蝣百歲難。三宵得一夢。如舊好風流。已矣難同酌。何心獨上樓。天寒悲種種。人去事悠悠。有子年相似。餘交付若儔。</text>
<title>夜坐偶吟</title>,<text>見棄明時愧不才。十年窮巷鬢毛摧。醫方在攝無他病。酒戶多傷减舊盃。花竹經綸新計拙。湖山筇屐欝懷開。何須慽慽平生事。一面靈臺本地恢。</text>
<title>贈姜來汝</title>,<text>援琴哀樂禮難違。更贈何言導爾歸。無復能爲天下事。不如全息丈人機。湖山幾處曾留債。魚鳥同羣未或非。十載筇鞋吾已老。投瓜餘意欲傳衣。</text>
<title>聞來汝昨往召南。與春睡趙士維 滃 相和。追次其韻。</title>,<text>樽酒誰家泛菊斑。五更詩語旅燈殘。抱琴幾和陽春闋。閉戶長歌世路難。契合莫須論損益。心閒共不負江山。淸遊消息無人報。結社高風恨未攀。</text>
<title>召南江會席</title>,<text>盡美東南辦勝遊。此行不負一年秋。黃花佳節修蘭稧。白日淸江放剡舟。遠樹野天低處得。長波詞客醉中流。吟魂對景無覊絆。收拾風烟入唱酬。</text>
<title>夜吟</title>,<text>小庭風雨聽颼颼。永夜寒愁擁弊裘。白帝何心催沍序。黃花有淚送竆秋。交遊開面誰靑眼。世債令人謾皓頭。從此杜門期不出。時非平秩老宜休。</text>
<title>次姜子眞韻</title>,<text>少年詞客氣霞靑。深愧衰翁髑髏形。心話十年蘭臭室。頰香晩節菊花庭。逢塲乍別三秋盡。永夜相思五漏零。瞻望行塵無所及。詩魂空入舊遊汀。</text>
<title>次姜來汝韻</title>,<text>憶我一年事。入山今始初。浮生多淟汩。寶界尙淸虛。得酒仍成會。問樵豈答漁。閒吟幽興發。詩本自家餘。</text>
<title>次成仲應大源菴韻</title>,<text>前春同作大源行。淸響時聞谷鳥鳴。獨木橋成通客渡。靑藜杖立許僧迎。岸容泛水殘花暎。壁影穿林返照橫。老去漸知詩力退。風光不得說分明。世路崎嶇難可行。窮廬多是不平鳴。莫如理屐遊山海。無限風光好送迎。流水詩情元漫浪。浮雲身計任縱橫。一筒寄汝論懷抱。千里吳州舊月明。</text>
<title>次仲應陶丘臺韻</title>,<text>聞說陶丘老。於玆小榭開。淸遊是本界。仁智護靈臺。丈席天齋近。淵源德水來。恭惟千載下。不覺醉醇盃。列嶽翠屛立。淸流寶鑑開。滄桑千劫後。天地一高臺。看竹人何問。伴春客遠來。逍遙山日夕。幽處有深盃。</text>
<title>訪崔華國道中有吟</title>,<text>出門藜杖溯風輕。十里江流本色淸。秪爲起居良友地。不妨勞苦暫時程。行期正限依山日。寒序偏驚落木聲。隔岸踈籬還入望。亂鴉歸處淡烟生。</text>
<title>挽金上舍伯厚 墪</title>,<text>世德文章衆所知。不須容我疊床爲。靑山若斧是何土。白首論襟已後時。聖代名留司馬榜。靈區興斷聽猿詩。劇憐同室成三殯。泉下猶全孝友慈。</text>
<title>法勿歸路。與金汝珍 南采 相和。</title>,<text>宿客朝將發。匡床散酒籌。興來筇替馬。行處峙兼流。况與親朋語。頓忘旅路愁。溪窩翻入望。籬竹夕陽稠。已矣吾衰甚。俱當六十籌。自憐無好事。何以答風流。詩合尋幽境。酒能撥世愁。行看西日暮。前路遠山稠。</text>
<title>次享初病中韻</title>,<text>百感渾爲病。吾生恨不辰。無成天下事。有愧丈夫身。所懼多凡鳥。結交半市人。高歌超世路。靜處可怡神。</text>
<title>醉中漫筆</title>,<text>滿樽𨤍醁漾微波。桑落葡萄不是多。九椀奚徒通大道。三盃便可入無何。春風吹髓還欹帽。紅暈生顔復眄柯。笑對隣翁誇別味。小厨方法異凡他。</text>
<title>與沙月江樓諸君。作方丈北麓之遊。路由黃溪。</title>,<text>看看不厭是黃溪。流可廬山瀑與齊。誰遣銀河穿地脉。怳疑霏雪撲巖磎。淸波應洗徐凝惡。拙筆難追李白題。老去倍知遊賞好。名區重策十年藜。</text>
<title>暮入幷木</title>,<text>梅溪一曲抱村流。十世藏修境界幽。盤谷生涯宜釣採。武陵花竹幾春秋。迎賓太半無新面。對酌殷勤慰壯遊。應接安知非本性。山中人事亦云稠。</text>
<title>嚴川寺</title>,<text>地本民人舊所居。經來浩劫幾千餘。山含野色翻疑俗。僧服田功半在廬。古殿誰曾金厥像。今行恨不火其書。頑愚猶解迎賓禮。佐酌香蔬倍勝魚。</text>
<title>戱贈權正甫</title>,<text>鶴氅能偸進賜名。山僧見識不分明。身章便借高人着。外餙還令法眼驚。脫去衣冠誰敬汝。適來稱號未爲榮。若將羽扇輪車到。應說卧龍今復生。</text>
<title>文殊寺</title>,<text>尊師名號揭龍堂。千劫相傳示不忘。佛性較看曇月皓。法緣偏覺智燈香。三花寶樹藏幽境。萬竅靈風動上方。高臥柟床閒夢得。人間歸路已茫茫。</text>
<title>君子寺</title>,<text>君子元來道易竆。見今儒釋亦同風。遊人有意探眞界。鍮佛無靈坐廢宮。寥落溪山寒日薄。荒凉草樹暮烟籠。殘僧尙帶頭陀氣。寂感玄機也復通。</text>
<title>實相寺</title>,<text>蜿蜒一麓壓平郊。佛殿崔嵬擁火胞。寶界動經千劫浩。名區䧺鎭二南交。崇朝嵐氣雲歸壑。薄暮林容雪打梢。形勝有餘供遠賞。關心世事等漚泡。</text>
<title>少年臺訪安進士 克權</title>,<text>萍水藍廬始識荊。一塲談笑有餘情。誰知旅子尋山日。復見仙翁到屣迎。萬軸詩書傳舊業。千林猿鶴結深盟。安閒德宇兼眞卛。賀爾幽居不用名。</text>
<title>三花亭</title>,<text>花亭寂寞百年墟。逝水悠悠古木踈。雲白名區人去後。鳥鳴幽谷客來初。閒情石榻觀魚伴。別味村盤佐酒蔬。日暮天寒山雪下。計程不得久躕躇。</text>
<title>安國寺</title>,<text>山行輒到梵王家。石路迢迢嶺日斜。巖上有僧雲共坐。門前迎客手空叉。千篇誦呪蒸沙飯。五夜長明躍鐵花。始覺浮生無住着。世情從此薄於紗。</text>
<title>金臺菴</title>,<text>天王眞面畵中開。石作蓮花金作臺。盡把羣岑輸好界。不敎幽景混浮埃。蘭抽古井靈龜曝。磬和晨鍾鐵鳳來。領略風光猶未盡。前程莫謾短筇催。</text>
<title>法花庵</title>,<text>葳蕤磴薜引行筇。客路遲遲趁夕鍾。山勢高撑天北極。佛心長照月西峰。曇花亂落巢靈鶴。法水沉潛化毒龍。大地東南時騁目。壯觀開我百年胷。</text>
<title>龍遊潭</title>,<text>挾水雙崖壯此門。欹斜激浪戛雲根。聲添白日雷霆闘。勢壓蛟龍窟宅尊。嵌竇偏多金碧氣。幽汀不見土沙痕。徒杠誰引虛無路。謾費人功覆處存。</text>
<title>出山日。路中有吟。</title>,<text>壁路稍平洞府開。客行已近望鄕臺。天從林木踈邊露。人到溪山盡處回。謾興筒盈多小句。豪情壚有淺深盃。名區勝賞兼仁智。從此心關本地恢。</text>
<title>西溪書院</title>,<text>巋然古宇鏡湖潯。德水淵源遠且深。已做十分境界好。能傳千古聖賢心。州庠鄕塾明遺制。垣柳庭梧映素衿。生晩乾坤悲埴。砭愚誰下頂門針。</text>
<title>寓舍除夜次唐韻</title>,<text>春入乾坤曙色催。計今五十八年回。新椒盤上方生氣。舊火爐中已死灰。毒癘知爲通歲患。屠蘇難倒讓人盃。槐安一枕愁心歇。時有包犧夢裏來。</text>
<title>見李于鱗 甲龍 次韻。感而復次。</title>,<text>六旬光景隙駒催。逝水滔滔不復回。誰無父母三年愛。憐爾心肝一寸灰。論詩已切羹墻慕。對酒難酬慷慨盃。歲晏蝸廬悄獨坐。不堪樑月照顔來。</text>
<title>聞崔華國出寓糓村。聊寄一律。</title>,<text>良朋消息小奚傳。僑寓山中貴萬全。門對八庵無俗累。村曾三戶少人烟。乾坤謾熾燎原火。何處能攀太古天。最恨新年相阻濶。一塲團樂事難圓。</text>
<title>人日憶糓友</title>,<text>題詩無路寄茅堂。信鴈遲遲夜漏長。佳節庭蓂開七葉。淸光天桂吐新香。高山流水留餘曲。渭樹江雲隔舊觴。會待時平人靜後。陶丘臺上共翺翔。蔀屋何如子美堂。短篇難及達夫長。忍看渚柳生春色。膓斷庭梅動暗香。自愧龍鍾曾忝契。與誰佳節共飛觴。莫歎書釰風塵老。雙鳥他時萬里翔。</text>
<title>登糓嶺有吟</title>,<text>排却塵間萬斛愁。輕藜來立碧山頭。高瞻日月天文朗。俯瞰泉林地勢幽。毒癘豈爲閒界累。今行聊與故人遊。吟魂到處無覊絆。筆下長江衮衮流。</text>
<title>叙懷</title>,<text>寓客難偸一笑歡。到頭何事不辛酸。魚遊小澤鱗還戢。鳥入樊籠織未寬。隔水鄕關愁日暮。孤燈旅榻過冬寒。衰年未鍛元城鐵。自笑灰心露筆端。</text>
<title>復用糓嶺愁字韻。憶老友。</title>,<text>衰年奔逬亦窮愁。癘氣催人自白頭。或出柴門前路險。卽看何處別區幽。天時花鳥迎佳節。世債湖山阻勝遊。金臺後會休孤負。一塲詩酒足風流。</text>
<title>次享初憫癘韻</title>,<text>旅客愁顔未解春。僑廬隨處癘爲隣。全家疾痛孫兼子。大陸陽和丑換寅。野草山花時正好。天低地窄氣難伸。得君試我靑囊訣。先及門親次萬民。</text>
<title>次從弟樂初病後韻</title>,<text>滿塘春草夢中生。病後相尋喜汝行。呻痛若爲寒序過。容顔不與舊時更。繼今眠食須安穩。無恠神精或暗明。一幅瓊琚猶氣格。衰年拙筆愧稱兄。冬月僑憂百種生。傳家癘氣一輪行。君先痛楚遲差路。兒亦侵尋達夜更。奚暇人情殊厚薄。只看天氣待淸明。幸今叔侄俱蘇健。子慰渠爺弟慰兄。</text>
<title>次樂初韻</title>,<text>老我空催犬馬年。愛君庸敬本心然。前宵夢得春塘草。今日吟成棣萼篇。情海無津新句好。淸香生頰病頭痊。何時風雨茅堂夜。更設論文把酒筵。</text>
<title>次樂初韻</title>,<text>一事吾無長。風流爾莫如。情深相愛日。詩好遞酬餘。昔疾何須慮。睽懷可共攄。暮年湛樂意。壺裏送居諸。顔狀居然作老人。生來虛負太平辰。竆懷蔀屋三旬客。令節園花二月春。何處溪山供謾興。卽今天地尙囂塵。知心幸有同堂弟。報我瓊琚句法新。年來便覺老隨人。詩興寥寥玩物辰。溪上幾回今夜月。客中謾負故園春。誰家待我開缸酒。今日迎君掃榻塵。病後蘓顔依舊好。一堂和氣詠中新。</text>
<title>憶糓寓老友</title>,<text>歸夢長懸渭北天。依微春樹暮雲邊。覊棲幾日愁籠鳥。閒卧吾廬是地仙。不見便同千里隔。相思倍覺一心牽。金江釣約休孤負。消息烟汀有舊船。墨絲易變阮途窮。世事元無緊着工。遨遊勝界供詩債。勘破愁城借酒功。軒冕亦非男子業。江湖遙挹達生風。悠悠得失何須惱。一曲高歌仰碧空。峨絃不許俗人聽。無一軒車入我庭。謾興陶然元亮醉。雅懷獨也大夫醒。江山十載頭空皓。交友何時眼共靑。莫把塵愁長慽慽。浮生六十亦衰齡。</text>
<title>往梅谷</title>,<text>春晩芳菲嫰。依依岸草齊。水流心鑑凈。山逈眼花迷。十里崖程上。三竿嶺日低。亂鴉多意緖。能覔舊枝棲。</text>
<title>梅園遣懷。與姜子眞相和。</title>,<text>花飛春去若爲忙。人自遲遲滯一方。白髮添莖緣苦債。秀葽迎節届純陽。庭梅擺雪愁中色。溪月籠沙夢裏光。賴有燈師知此意。短檠深夜吐心香。天地無情歲月忙。浮生着處尙迷方。不堪蔬水居顔巷。敢望熊羆獵渭陽。旅味自歎成獨酌。風流誰與答春光。得君幸叙同心話。滿室芝蘭剩吐香。筇鞋每覺到春忙。山海淸遊豈有方。一榻留連非素計。千林紅紫逼靑陽。思歸易惱芳時恨。攪夢頻驚曉月光。同賞頭流君許否。桃花泛水有餘香。</text>
<title>次唐詩早夏韻</title>,<text>南溪魚鳥待人多。客裏西憂巧作魔。幾度前林花雨過。卽看平野麥風和。愁中塵債蓬門閉。筇外山容錦帳羅。短枕虛齋淸晝永。每從紅友入無何。</text>
<title>次唐詩張芬見訪韻謝村友</title>,<text>上階綠草喚愁生。谷鳥何來報喜聲。若水交情添玉反。到窓疑影笑梅兄。君方一室稱同慶。我亦賓筵覺有榮。筭得成功歸去日。月盈三五啓鄕程。</text>
<title>月夜詠梅</title>,<text>誰乎夜夜到窓來。月下芳姿認是梅。植物也應情態足。老人從此旅懷開。繁陰滿砌三春盡。皓影浮空五漏催。會待明年着花日。對君相勸主翁盃。</text>
<title>遣懷</title>,<text>一春賞事漸悠悠。旅債催人自白頭。多酌成狂非素性。細書妨讀奈昏眸。三旬謾度鶯花節。五夜偏添杜宇愁。歸臥溪堂期早晩。岸沙汀月足淸遊。</text>
<title>梅園遣興。次杜詩秋興韻。</title>,<text>極目郊原錦繡林。萬千紅綠影森森。短簷拱峀俄晨旭。多樹盈庭易夕陰。造化功深看物態。江山路遠惱人心。客來久斷家消息。暖日輕袍待晩砧。園林春晩嶺暉斜。久客詩情感物華。痘報誰家烏啞啞。鄕音無樹鵲槎槎。農人急務鳴田皷。聖代邊虞絶塞笳。遠遠頭流時入夢。仙源深處泛桃花。林紅野綠帶晴暉。睡罷幽軒酒力微。詩興滿園鳴鳥閙。鄕心傍峀宿雲飛。雙溪石老仙緣在。雪浦臺空釣約違。準擬還山酬世債。早知筇屐勝輕肥。盡日虛床對酒碁。浮生離合自生悲。僑翁何處愁塵債。旅子春遊異舊時。深夜一燈人寂寂。亂山歸路夢遲遲。窓前忽到疑梅影。倍覺吳州見月思。樽前一笑對靑山。誰遣詩翁到此間。庭樹有風時自動。蓬門無事晝常關。賞春肯學偸閒子。衰髮難爲改少顔。靑鶴孤雲要作侶。夢魂時入列仙班。芳菲物色曲欄頭。搖落非如宋玉秋。莫道詩篇供謾興。也知花鳥惹深愁。旅懷幾歎籠中鶴。閒計將隨水上鷗。從此故山歸去日。晩春筇屐遍南州。百里金湖客路迤。釣竿來訪小塘陂。何妨一醉眠沙草。自有千鱗貫柳枝。浮世幾回園蝶化。達人等視壑舟移。夕陽漸近幽情暢。鏡面寧羞白髮垂。</text>
<title>自梅谷還歸</title>,<text>西憂纔畢客行催。斜日鳩筇向鳳臺。程限相須前導友。人情頻勸別時盃。妹言騎馬明朝發。兒道看山一宿迴。尙有餘懷難捨去。臨風回首喚庭梅。</text>
<title>向鳳臺庵路中吟</title>,<text>旅債催人髮已鬖。短筇何處是仙庵。中道有婢傳僑信。行處邀朋共酒談。峽遠山深多古木。雨收雲濕起新嵐。靈區擬作忘機客。來試漕溪一勺甘。</text>
<title>鳳庵夜吟</title>,<text>誰敎塵客到仙岑。雲外螺鬟碧一簪。暮磬晨鍾僧氣淡。繁叢密葉峽容深。千年樹老看巢鳳。三月花殘聽㤪禽。詩到此間無好語。山靈妬我晩筇尋。</text>
<title>登李上舍進汝墓</title>,<text>歲晏荒原宿草深。故人消息杳雲岑。悽懷流水牙絃斷。舊面空樑白月臨。十載幽明分一路。何時文酒話冲襟。山禽亦解浮生感。盡日悲鳴和苦吟。</text>
<title>鷲嶺偶吟</title>,<text>登高西望嶺暉斜。馬首風烟纈眼花。峽路通江非寂寞。山村多樹尙繁華。仙菴將隱慚無分。丹界初還易見家。興到寄題紅壁上。千林嫰葉勝籠紗。</text>
<title>過隱仙庵</title>,<text>空山悵望憶前遊。浮世存亡四十秋。仙籍人違攀桂志。寺門客擣落花愁。滄桑幻界留金狄。涕淚何心上驛樓。一曲哀些招不得。斜陽立馬謾夷猶。</text>
<title>贈趙上舍 明有</title>,<text>殘齡膏火爾何堪。蔬筍猶能道氣含。白傅豈終香社老。靑牛將御紫雲驂。睽懷劫臼三年債。好會江村半日談。筭到黃庭重讀處。世間猶有隱仙庵。</text>
<title>題梅隱堂壁上</title>,<text>客到梅園寂寞濱。氷魂獨保一年春。前林近夜多風雨。恨不留花待主人。</text>
<title>贈姜來汝</title>,<text>滂沱雨脚阻人多。天限東西湧亂波。不見地如千里隔。相思夢得幾回過。桑麻舊宅前隣近。滄海輕舟往路賖。與報吾君詩不惜。殘年好事認無他。好是今宵月色多。白沙晴岸漾金波。若敎述作千篇足。誰愛淸狂百遍過。袁巷寂寥人不到。杜囊羞澁酒難賖。相求相應君知否。世乏知音莫問他。</text>
<title>更用前韻。次樂初從。</title>,<text>同堂和氣襲人多。詞翰淋漓倒峽波。皓首鉛槧猶一樂。靑年蓮桂已差過。田家麥熟寧憂乏。晬席醅醲不用賖。努力方知功業就。遊人笑罵爾從他。</text>
<title>與權正甫兄弟及姜來汝，李白直 天木。作河南遊賞之行。</title>,<text>杖兮憑汝作吾行。倘識衰翁不世情。日月無心人已老。乾坤有事我何成。在家每患憂愁集。臨路偏知手脚輕。一曲長歌南下去。海中仙島早聞名。</text>
<title>入桐谷鄭述彦 光益 家。不見主人。留詩贈別。</title>,<text>故人向我去。我向故人來。世上多歧路。壚頭未共盃。隔溪應看竹。到夜輒疑梅。山海歸程遠。征驂也復催。</text>
<title>牟谷道中。次來汝韻。</title>,<text>榼杖牟村下。路由大嶺來。午炊謀店婦。春興問隣醅。碧見交烟草。黃知過雨梅。前程餘十里。酌景短筇催。</text>
<title>踰牟谷前峴。譏正甫失路。</title>,<text>登高南望海天賖。隴樹重重嶺日斜。不取長途存老馬。奈由邪逕作盲蛇。欹崖側岸行偏跌。園父田翁到卽遮。世路崎嶇亦如此。逝將歸去臥吾家。</text>
<title>船所運籌樓登眺</title>,<text>百里淸遊四月天。高樓形勝浩無邊。地分湖嶺江連海。人設關防港有船。駭浪直翻蛟鰐窟。輕鷗時下荻蘆田。明朝準擬移帆去。空外蓬瀛在眼前。</text>
<title>大人島</title>,<text>大人名號義何居。古事難徵海若墟。十里村烟迷橘柚。一區民産足塩魚。爲巢只與虫蛇近。迎客焉知禮法踈。久此留連元不可。午天歸帆坐仙如。</text>
<title>移舟向翠島</title>,<text>港口長風飽半篙。海天歸客興滔滔。浮空秀色何名嶼。蹴地寒聲有信潮。履險已知安素位。詠懷方可作詩豪。今行脫却塵埃網。直向三山釣巨鰲。</text>
<title>翠島暮泊</title>,<text>近浦輕檣趁夕陽。導程人捲釣絲忙。蘆篁林外千奴橘。舂火村前五畒桑。氓俗猶知勤禮數。盤需亦足佐壺觴。天涯樂土兼形勝。奇絶玆遊恨未嘗。</text>
<title>鑼項浦夕眺</title>,<text>輕藜催上夕陽臯。壯覿遙憑溢港濤。瘴氛作雨沉牛答。石勢撑篙隱馬高。乘槎博望歸無路。奏樂咸池曲未調。扛筆沾來詩力健。老年人事不蕭條。</text>
<title>次鄭生 宅胄 韻</title>,<text>蘇岑秀色入窓欞。誰遣天吳更效靈。十畝村容桑柘密。千頭家僕橘柑靑。奇觀鯨噴三山雪。遠勢峰羅七點星。形勝有餘風味好。夕陽乘醉問漁舲。</text>
<title>除夜。與享初及樂初。呼韻相和。</title>,<text>皁衣侲子大儺催。五漏方殘暖律迴。筭老謾搔雙鬂雪。懷人偏覺一心灰。燈兼盆火燒長夜。詩替屠蘓擧後盃。此會同堂猶寂寂。迓新苦待遠朋來。</text>
<title>挽少年臺安進士</title>,<text>蒼蒼方丈入雲霓。人與山高萬目齊。一識荊州新面好。擬修蘭稧遠筇携。夢尋古樹黃鸝集。歲晏丹丘獨鳥啼。惜爾文章承世美。名惟司馬榜中題。</text>
<title>追次仲文家藏皇曆韻</title>,<text>皇朝時憲曆。朴氏世相傳。不盡滄桑淚。幾迴戊甲年。鄕閭明國統。承守有孫賢。古器知何物。幷藏是亦天。</text>
<title>叙懷</title>,<text>生年六十已成翁。出處言爲貴得中。酒易失身宜節飮。詩要遣興不須工。磯頭漁釣心猶懶。筇下江山路反窮。每恐是非聲到耳。杜門高枕卽豪䧺。</text>
<title>松亭會日。趙士維有故不來。詩以寄之。仍次其韻。</title>,<text>一合關於數。淸遊恨未同。君爲眞卛會。吾與詠歸童。弦矢分張日。樹雲悵望中。懷人終永夕。寬酒亦無功。</text>
<title>叙懷贈姜來汝</title>,<text>邇來絶口不吟哦。天地方寒氣未和。事有百端纏繞債。友無三益與相過。遨遊舊興名山逈。潦倒窮懷白髮多。長策莫如高枕卧。門前世路足風波。</text>
<title>與召南諸友。期會王方浦。會席相和。</title>,<text>菰花楓葉白鷗洲。盡日行舟古渡頭。景物自能邀翰墨。江山元不換公侯。詩情跌蕩寧辭酒。風勢輕凉不用裘。默浦丘臺吾豈擇。淸遊只愛一年秋。</text>
<title>阻雨寄士維</title>,<text>終宵不寐憶君多。雨打溪林水湧波。誰與論詩供漫興。無人勸酒慰蹉跎。疑梅時向窓前到。嚶鳥虛從谷裏過。世事漸違春已晩。閉門空唱郢中歌。</text>
<title>次陽溪權正甫江村八詠韻</title>,<text>山高白馬石爲峰。蒼翠霏微鎖幾重。一夜東風烟雨歇。依然眞面削芙蓉。馬峴春晴花晩東城爛欲堆。折籌宜倒滿缸醅。暖風導我輕藜去。時有殘香撲面來。長林尋花納凉宜爾竹間亭。極目郊禾一色靑。永夕田歌秋望切。應聲鳩𩿇亦堪聽。凉亭觀坪赤壁嵯峨向碧空。秋來楓桂轉深紅。斜陽影倒層波裏。光色分明勝畵中。赤壁賞舟孝子潭空月正中。千年寃氣射晴虹。移舟來泊三更岸。雲水虛明逼桂宮。孝潭泛月潑潑灘魚秋正肥。一竿斜日雨霏霏。子陵已去知音少。獨唱蘆歌傍舊磯。嚴灘垂釣楚竹蕭蕭郊日斜。牧兒爭闘揷頭花。南山白石無人和。薄暮歸鞭覔酒家。牧郊聽笛樵期晩矣斂村烟。藉草羣童始罷眠。一入前山歸事促。渡頭溪路月娟娟。陽溪晩樵</text>
<title>戱次許惺翁</title>,<text>盈掬驪珠剩吐輝。梅山春日咏而歸。名區我已前遊慣。勝事君能舊迹依。異夢愚溪應有對。衰年伯玉始知非。自今許入門墻內。努力風塵永息機。</text>
<title>與崔華國作海上遊賞之行。宿桐谷鄭述彦家。因以同行。</title>,<text>信宿須君櫪上騘。淸遊要與故人同。成三不待靑蓮月。少一猶攀綺皓風。何處棠湖留谷鳥。深秋蘆海見歸鴻。扶桑紅日看看近。馬首滄波地盡東。</text>
<title>海上聯吟次黃得甫 思說 韻</title>,<text>山海秋光倍悵然。逢塲旋自別懷牽。文章潦倒憐竆命。顔髮蕭踈惜暮年。雲近蓬壺開蜃市。詩成珠玉化蛟涎。吟魂對景無覊絆。極目滄波萬里天。未逐貧窮笑子雲。深秋冀北馬成羣。詩興鮫波千仞碧。鄕心鵑夜五更分。行處尋常吾有債。到頭酬唱子能文。太平生長元無愧。萬壽終南祝聖君。</text>
<title>南陽洞</title>,<text>臥龍山下南陽洞。冥漠神交憶武侯。皓羽影虗雲萬古。赤城人到菊三秋。何論廣斥非眞壤。不但筇鞋要遠遊。磈磊心胷難酒洗。男兒生晩小靑丘。</text>
<title>登臥龍寺後峴</title>,<text>晨裝龍寺外。倦馬德村前。入峽疑無路。躋岑却有天。林深禽語亂。松遠海濤連。詩罷一回首。客程已泗川。</text>
<title>過百泉寺</title>,<text>歸馬龍宮一路違。淸遊十載夢熹微。纔過鰐海千尋碧。又失靈泉百道飛。嵐氣山深雲簇簇。秋聲葉落雨霏霏。來春擬待仙桃發。聊且尋眞息漢機。</text>
<title>往權長鬐進汝 必稱 梧潭學舍不遇。次韻留別。</title>,<text>遊筇方擬躡淸塵。遐旆分明避俗人。行止閒忙皆有地。百年吾道孰爲眞。</text>
<title>挽權公 植亨</title>,<text>星斗喬岑庇德門。百年瞻仰義攸存。親爲祖母同堂弟。地有人間二達尊。駐景擬供千歲藥。拜床時講兩家言。軒屛奄若山河隔。淚逬春郊永訣樽。</text>
<title>次許惺翁謫中韻</title>,<text>浮海輕檣脫俗塵。能於舍達着工新。須看白地風波起。不必炎荒獨死人。含光端合混凡塵。自警工夫貴日新。二字靈符須佩服。許君平日意中人。</text>
<title>憶許惺翁兄弟</title>,<text>遙憶故人瘴海頭。瓊雷萬里隔瞻由。身無容庇三千界。家已飄零十二州。許爾相望猶聖賜。自天所廢豈人謀。行乎患亂明吾智。君子元來不㤪尤。遙憶故人瘴海濱。虫蛇蛟鰐與爲隣。幷鄕消息元無鴈。旅土生涯認採蘋。痛彼浮雲能蔽日。何時陰谷復生春。修身俟命君須勉。悔禍天心亦孔仁。</text>
<title>次許惺翁楊柳詞三疊</title>,<text>南溪楊柳何靑靑。遵大路兮長作送客亭。客一去海水深。秋風吹葉兮處處飄零。南溪楊柳何垂垂。遠將歸兮爭折短長枝。懷遠人不得見。只憑魂夢兮夜夜相隨。南溪楊柳何依依。日悵望兮天長翔鴈飛。鴈有書消息好。願吾君兮早早一行歸。</text>
<title>癸巳正朝有吟</title>,<text>筭老重逢癸巳年。窮懷仰質五更天。生來父母恩何報。勢去箕裘業未全。事有悲凉增白髮。學無工力理丹田。淸朝強進寬心酌。諸子諸孫列眼前。</text>
<title>眉山寓舍夜吟</title>,<text>輪蹄或不到山家。半面柴扉盡日遮。初學迷方心貯火。細書妨讀眼添花。已難陟彼勤樵採。還愧隨人在陸阿。咫尺鄕關時入夢。夜來奇景月籠沙。</text>
<title>雨中叙懷</title>,<text>歲淹窮巷我心焦。捲地獰風帶雨飄。試路泥深多士夜。冷厨供晩老人朝。迨陰也未謀桑掇。廢讀纔能免麥漂。多少書灰仍不寐。何時休象順兼調。</text>
<title>更用正朝韻叙懷</title>,<text>山雨關人日抵年。齋懷坐對井中天。地非隱者盤旋所。迹異耕翁性命全。何處筇鞋謀遣興。待兒消息擬歸田。雙亭春色料應好。弱線新英小水前。</text>
<title>謾吟自慰</title>,<text>詩逢山雨發天機。翁意閒閒貌覺肥。聽鳥新聲初罷睡。待人深訪始開扉。已從塵事甘聾𥌒。誰向幽居惹是非。極目前林春信早。㥘風稚萼摠含馡。</text>
<title>挽許子益 在</title>,<text>憐竆悼死故人情。十載金蘭弟及兄。藥關心緣慷慨。鮐文在背恃剛明。幷鄕幾歎漂流梗。晩節相酬磈磊觥。炎海茫茫巖路遠。悽絃山水不成聲。棕窩別酒菊花時。掩淚相看問後期。人隔瓊雷山海逈。詞傳楊柳夢魂隨。素知劉漢存心鐵。窃賀涪翁勝昔髭。陰谷回春天理在。誰敎夫子死荒陲。冬月庭柯喜鵲傳。海中雙鴈共翩翩。恩環一轉開生路。旅屋三臯有定天。恨入藍關寒雪裏。魂隨社鷰舊堂前。悠悠世債都歸盡。落日牛山起短阡。</text>
<title>白雲洞。次霜溪權象仲韻。</title>,<text>客入白雲洞。隨雲任所之。得吾堪臥地。贈子早歸詩。秀氣分明在。淸遊到底宜。去仙知不遠。消息問靈芝。</text>
<title>連壯庵會席韻</title>,<text>共友登禪樓。笑看夜壑舟。酌宜先座右。詩不讓人頭。已結香山社。寧悲宋玉秋。浮生餘路在。歲歲擬淸遊。</text>
<title>盛才庵會席韻</title>,<text>歲暮成奇會。深秋樂事多。閻浮眞劫臼。到處摠山家。酒暖林風入。詩淸嶺日斜。看看人影亂。老眼眩生花。</text>
<title>圓山歸路。更用前韻贈權象仲。</title>,<text>雲雨分飛日。東西歧路多。詩成仍罷酒。興盡各還家。何處璇筇遠。江橋瘦影斜。料知今夕會。無意折籌花。</text>
<title>末兒病中。夢得絶句。喜而足成四韻。</title>,<text>有草生庭綠。無花不樹紅。昭蘇看物態。生活驗天功。歲律方寒冽。人心自感通。夜來奇夢現。神筆掃憂叢。</text>
<title>戱呈仲應</title>,<text>潦倒竆懷白髮明。天寒遠道若爲行。來時不負秋鴻信。歷路應聞谷鳥聲。隻愛中堂空設榻。矯辭投翰似多情。滔滔市面何須說。徒仰千年管鮑名。</text>
<title>次趙仁仲 養愚 韻</title>,<text>少年詩格出凡塵。丹穴奇毛認有眞。入山共躡先贒躅。仰照遙瞻北斗辰。異代蕭條偏起感。叨陪杖屨恨無因。揚君世德吾何敢。汗策高名有節臣。</text>
<title>挽權戚 大昇</title>,<text>祖母享年久。偏深外黨情。殘骸憐疾病。本質恃剛明。如玉心無累。守氊道有成。嗚乎事已定。逝水夕波鳴。</text>
<title>與仲應同讀朱書</title>,<text>淸晨盥讀紫陽文。捲却靈臺點綴雲。向上階梯看井井。就中醇飮自醺醺。同門友有資三益。入境工難到十分。歲晏桑楡要秉燭。虛明夜氣護天君。</text>
<title>臘日與諸友會話。次杜詩臈韻。</title>,<text>嘉平稱號歲遙遙。天地方寒雪未消。山意許人分靜散。詩情得酒慰蕭條。燈殘不害同看月。睡罷何難坐待朝。一曲陽春歌激烈。靑霞奇氣薄層霄。</text>
<title>與仲應相和</title>,<text>二翁心事有誰諳。月窟天根擬躡探。已向世間彈指一。耻從釋子過門三。聯床不廢深更讀。無睡相酬太古談。宿火爐中猶在否。呼童命酌興難堪。吾亦吾心固未諳。敢於詩律妙機探。俚辭已知多差謬。眞訣能容導二三。閉戶無心當世務。對床有味古人談。寒郊瘦島窮而止。一出風塵底事堪。</text>
<title>次享初贈韻戱題</title>,<text>詩翁羞見井中天。筭到芙蓉出水年。元寶諸家猶本態。蘇黃以下摠殘篇。音調逈絶孤墳外。聲韻當求爾雅前。村究焉知三等體。器從䂓矩正方圓。能以吾能和不能。尼溪淡水本源澄。白日看雲憶羣弟。深宵剪燭對佳朋。泡漚世界三千濶。雲夢胷襟八九增。樂事閒中難與衆。此行毋庶俗人憎。</text>
<title>成仲應以事出山。獨坐無聊。玆成二律。</title>,<text>俄看野樹隔山雲。獨坐虛齋倍憶君。學海沉潛魚吐沫。暮天寥廓鴈呼羣。風掀破紙寒威逼。灰死殘爐曉勢分。庭畔梅兄消息晩。愁中獨酌未成醺。淸晨拂几岸烏巾。罷睡門童掃逕塵。因道前宵出世客。更尋淸案讀書人。牙絃舊譜傳山水。蕭鉢新聲泣鬼神。問爾風流猶昔否。歸藜應伴洞庭春。</text>
<title>仲應貪睡不語。戱題一律。</title>,<text>這箇眠翁意。平生不目知。入山何所樂。秉燭反爲疲。白首違初計。靑雲有晩期。南柯瞥時夢。亦足慰君私。</text>
<title>更用前韻次仲應</title>,<text>釋文爰質古經疑。拈律須令里媼知。叱雨呼風君莫詑。移山駕海我何疲。同舟胡越翻爲敵。觀壁蚍蜉亦後期。不用今時吾有釰。孫吳兵法本無私。</text>
<title>別仲應</title>,<text>共下君平綴道簾。壺天臘雪歲將淹。雲深石榻人堪臥。穗落芸窓客不嫌。擬我殘齡同出處。有時天理各飛潛。分塲莫奏陽關曲。除夜仙庵後會僉。</text>
<title>梅園救痘日。與呂士謙 弘達 相和。</title>,<text>百年身計付虛舟。苦債時時惱白頭。十夜西憂勞夢寐。一床朋酒足風流。天時幸値溫和節。人事俱當六十籌。待得成功歸去日。佳期共指白鷗洲。</text>
<title>士謙問我以盤龜之勝。仍成一律。卽次其韻。</title>,<text>龜岑形勝稱佳賞。客馬前春到這間。素練鳴琴鋪水曲。飛霜點雪侈山顔。丹靑莫狀奇巖態。雲霧深藏道士關。淸遠樓中春事晩。來時躑躅落班班。</text>
<title>別士謙及河一甫 千浩</title>,<text>人生無處不相逢。幸得梅園十日從。潦倒文章憐薄命。蕭踈顔髮惜殘容。芝蘭喜有資三益。山海元無隔萬重。別後佳期須莫負。巓花汀鳥待吟筇。</text>
<title>士謙去後。聞回便來到。卽成一律。</title>,<text>去時鞍馬卽旋歸。報道江帆疾若飛。一逕梅園人寂寂。十年蘭室夢依依。相逢萍水開懷久。各返枌楡見面稀。記取分塲留後約。山花三月正芳菲。</text>
<title>梅隱堂獨宿</title>,<text>遙夜蒼唐旅枕孤。關心多少擁寒爐。論襟誰與牙琴和。暖老還無燕玉須。何日歸藜酬苦債。有時殘夢到名區。吟魂起訪梅消息。帶月踈枝本色癯。</text>
<title>送神日仍成賀吟</title>,<text>梅園歌皷趁朝暉。護送靈神好好歸。驥子班文成豹質。彩衣何日覲春闈。全家景福從天降。大老良心擧世稀。三次吾行同樂事。桑楡晩計許相依。</text>
<title>發程日向鳳臺庵</title>,<text>出門藜杖忽春聲。一氣乾坤百蟄驚。何處雲山方有約。導程親友認多情。莫敎酒欠尋常債。頓覺詩淸漫浪行。極目靈區前路近。天花消息轉分明。</text>
<title>鳳庵夜坐</title>,<text>長明燈下篆烟消。鍾漏沉沉夜寂寥。佛性較看甁月皓。世緣付却樹花飄。蕭條神入寒空靜。幽閴詩兼道氣饒。西望園林春信阻。頭流歸思漸迢迢。鳳去臺空但有菴。扁楣字義問優曇。烟霞吸盡僧容淡。蔬筍啖來道氣含。千仞祥翎何日返。三宵劫夢大禪參。將身已到婆羅界。無復塵愁困八蚕。</text>
<title>更用舟字韻次姜子眞</title>,<text>蘇子身如萬斛舟。遠公三笑虎溪頭。萍塲離合關人數楡景襟期拔俗流。謾興或抽新畵筆。醉痕空散舊花籌。祥禽已罷崑丘夢。擬伴秦簫訪十洲。阿誰送我長蘆舟。半世塵容愧白頭。便覺遐心山共靜。頓無歸思水同流。道緣我已迢三劫。詩律君能擅一籌。此去當爲江上客。果謀閒屐到芳洲。</text>
<title>米峴道中</title>,<text>嶺樹森森峽路斜。臨風憫見弱枝花。苦遭白髮羞塵債。未把深盃和釰歌。百里逢春常作客。殘齡無病始還家。興來詩力猶强健。斗覺浮生亦有涯。</text>
<title>次成仲應韻。題河善承 應謙 壁上。</title>,<text>愛爾幽居隔世間。客來偸得一宵閒。燈殘酒爛懷無盡。半說桑麻半說山。</text>
<title>挽月村三從叔</title>,<text>山野巾裘本分安。里氓亦解碩人寬。秋風一夜園蘭歇。茅屋蕭蕭草樹寒。湖山十載結詩樓。秋葉春花互唱酬。蘭室題名如昨日。忍沾淚墨舊編修。元伯靈車待巨卿。神交元不間幽明。人間亦有崔華國。一哭遲遲豈本情。</text>
<title>與成仲應約東都之行。値霖雨撥悶。</title>,<text>無情十日雨。戱我遠遊程。宿霧千山暗。大江幾處橫。竆懷愁寂寞。佳節過淸明。傍枕悄然臥。夢中伐木聲。</text>
<title>發行</title>,<text>東風吹我啓程賖。笑別園中百種花。快馬出門看意氣。短筒藏帖足生涯。天回節物芳華日。人有乾坤逆旅家。一曲陽春尋遠友。擬將玆事十分誇。蕭蕭征馬趁平明。乍對隣朋倒別觥。侈具難供寒士用。輕裝偏合老夫行。長隨去處皆爲客。一出吾門豈計程。不問歸期回首立。小厨人事若無情。</text>
<title>隣漢自願替奴陪行。喜成一律。</title>,<text>爾果同余者。江山有素心。執鞭元不耻。對酒許相斟。極目東天濶。取途老馬尋。玆遊非寂寂。歲暮得知音。</text>
<title>暮向慕溪</title>,<text>行程六十里。有事至昏鴉。三渡長川水。再尋故友家。自勞披岸棘。何暇訪溪花。山月爲前導。弟兄喜不遐。</text>
<title>阿峴遇雨</title>,<text>山雨滂沱戱客程。傾崖側岸若爲行。牽衣偏好花間濕。扶策猶便馬上輕。人說前壚元不遠。我於中道豈須晴。世途苦債多如此。贏得新詩畫有聲。</text>
<title>泉谷道中</title>,<text>難負名區一會期。客行待發小晴時。江流有勢衝崖急。山日無光出霧遲。驅馬危程頻患蹶。失人平野輒疑歧。賞春不得愁花鳥。謾興纔成酒後詩。</text>
<title>栢山道中</title>,<text>東風物色正悠悠。細草殘花纈遠眸。下馬磴行因絶巘。中流橋斷忽輕舟。郊吟難覔深幽境。壚酌能寬碨磊愁。落照西天林影薄。不堪前路暮山稠。</text>
<title>登觀水亭。題贈主人 李陽柱。</title>,<text>天敎名勝得人宜。百里吾行愜素期。只恨平生顔範阻。謾煩賓主姓名知。軒楹高拱憑崖勢。花柳偏濃近水枝。不換三公眞着語。爲君重讀軸薖詩。</text>
<title>昌山道中</title>,<text>芳辰風物若爲酬。啼鳥嬌花笑白頭。好句必於三上得。深醺難向一中謀。淸遊幾處修蘭稧。暇日輕驂替剡舟。極目東天前路遠。今行祗欲類相求。</text>
<title>到李君見 瑞龍 家。與成友 啓宇 轉向道東書院。路中相和。</title>,<text>客馬遲遲近午天。平郊已盡又長川。吟魂對景無覊絆。領得春光餉暮年。</text>
<title>道東書院</title>,<text>翼然古宇洛之濱。軒榻憑高鑽仰新。千載心傳寒水月。一團和襲杏壇春。塵行幾日迷前路。吾道東來牖後人。飮德醺醺如有得。自然危坐待淸晨。</text>
<title>夜吟一律。贈別成友早發之行。</title>,<text>聚散萍蓬摠偶然。三更旅枕別懷牽。文章潦倒堪論命。顔鬢蕭踈共惜年。春日輕驂行有地。明朝歸帆坐如天。名山倘爾前期在。須向丹丘訪老仙。</text>
<title>苞山道中</title>,<text>一馬平郊意轉賖。林花已盡麥風和。峙流也解騷人趣。觴詠能酬節物華。長路關心芳草嫰。諸天回首暮雲多。今宵擬結參禪夢。笑別前壚勸酒娥。</text>
<title>瑜珈寺歸路。次金學士 之岱 韻。</title>,<text>探春遠客入山中。舒日遲遲賞意濃。洞口來時雲漠漠。道塲開處樹重重。逢人幾問崖前路。立馬俄聽飯後鍾。一面靈區留寶墨。續貂可以躡淸蹤。</text>
<title>盤松</title>,<text>爾性本孤直。底心曲似鉤。固知深雨露。幾度閱春秋。密葉疑柟盖。芳名侈釋樓。恠松圖有贊。詩意與之侔。</text>
<title>登瑜寺後峴</title>,<text>擺却塵緣久。客行山與高。穿林崖路細。回首釋門遙。脅息捫參井。詩淸慰寂寥。三竿春日晏。坐處有深條。</text>
<title>雪花驛路。望茶山感吟。</title>,<text>洛水東頭强策騑。茶園舊路便熹微。自初四十餘年過。憶我百千世事非。旭鴈閨中春寂寂。丈人峰下夢依依。臨門誰報南來客。里漢家僮識面稀。</text>
<title>留茶山苦待李汝說出寓之行矣。轉問若木申友 珖 來到。故回期差晩。戱成一律。</title>,<text>不來緣底事。朝日已三竿。二客東西在。於君去住難。松亭遲馬約。棣榻對人歡。姻誼俱兄弟。世情罕較看。</text>
<title>覆次竿字韻</title>,<text>午枕成鄕夢。歸魂入雪竿。誰道山行苦。猶勝世路難。一塲靑眼喜。十載舊情歡。前林踈雨下。對酌笑相看。前江人簇簇。時覘相風竿。雨沾茶戶喜。程滑客行難。計已三年別。挽宜數日歡。峙流元我事。遠意入行看。</text>
<title>覆次騑字韻</title>,<text>強半吾行屐替騑。自嗟筋力十分微。茶園誰我同遊者。半月城遙計或非。酒罷花籌隨處散。詩成春日暮山依。旅窓信宿知何意。各在衰齡見面稀。</text>
<title>待成仲應屢日不至。戱題一律。</title>,<text>雲雨人情異漆膠。黃昏改路問誰敎。長隨走馬紅塵客。謾負尋春白首交。偸甕風流還愧卓。入吟山水每迎郊。說乎獨踐名區約。愛汝心頭不塞茅。</text>
<title>次汝說睡窩韻</title>,<text>肯堂人事好。何意更山樓。遠興臨靑墅。幽懷愧白頭。世情皆失醉。爾睡獨無愁。莫作南柯夢。玄關有上儔。心閒不必歎吾衰。睡以名窩實亦隨。化蝶莊園言涉詭。爛柯樵客事徒奇。神遊太上專工日。意到隆中大夢時。五柳窓風來吹面。莫將淸味俗人知。</text>
<title>往宿竹谷。感吟一律。</title>,<text>淸晨淚讀渭陽章。風樹餘懷倍感傷。歲律水蛇回舊甲。客程洞卯近胎鄕。生來謾負懸弧祝。老去誰憐打鬂霜。一宿空齋悲萬事。玆遊遠遠固無方。</text>
<title>歸茶山。次汝說韻。</title>,<text>天敎看盡洛東山。人道吾行出世間。若木殘暉猶可逐。烏岑高節政難攀。已將塵事如雲視。不害衰毛帶雪班。百里鷄林前路在。雨中裘馬故催還。</text>
<title>漫吟</title>,<text>三日不吟哦。旅懷畜積多。花殘應一倍。草綠問如何。久久鄕音絶。悠悠客路賖。匡床朋酒好。差可慰蹉跎。</text>
<title>離茶山</title>,<text>雨後陽和一倍新。賞心偏喜趁芳辰。如天洛浦東歸路。並馬茶園故友人。繞樹遊絲迎暖日。啼花嬌鳥惜殘春。長洲綠草供詩興。乍傍壚頭卸去輪。</text>
<title>行過達城</title>,<text>淸狂裘馬遠遊能。眼到巓涯氣益增。野樹迎人靑簇簇。雲岑掩旭立層層。逍遙幾處方春草。多少關心摠夏氷。天末斜陽看漸近。程期未暇古城登。</text>
<title>畫巖</title>,<text>畵巖形勝畫難形。退老淸篇石㨾銘。拙筆誠難容我地。征驂只得躡遺扃。千年苔沒空留馥。是日風高謾御冷。逆旅塵緣猶未了。夕陽歸路遠山靑。</text>
<title>入桐華寺</title>,<text>金沙一路小溪緣。慧月曇雲護法天。寶界新羅王所創。芳名海印寺相傳。千年樹老看棲鳳。三月花殘聽㤪鵑。深夜蒲團閒夢得。詩人還作定中禪。</text>
<title>出山暫憇少年臺</title>,<text>少年臺上老人坐。人老那能更少年。要挹淸流羞白髮。愛聽叫鶴對層巓。塵寰未了前生債。寶界纔爲半日仙。不可遲遲安一處。前程多有好山川。</text>
<title>入銀海寺。復用緣字韻。</title>,<text>淸狂詞客少塵緣。慧雨何山闢洞天。僧道舟形名號應。寺無奇事古今傳。已聞眞偈遮甁雀。不復鄕愁惱夜鵑。一別雲林前路遠。慰行惟有數三禪。</text>
<title>戱成一律。譏成仲應，李汝說緘口不吟。</title>,<text>贈君不害木瓜投。只爲春光爛熳酬。流水行雲無別意。殘花啼鳥有何愁。停毫難免緇徒笑。伴食還添客子羞。索遠鉤深非我事。多多益好豈宜休。</text>
<title>路中贈別汝說還歸</title>,<text>同行三日忽分驂。隴樹汀雲別意含。天地東南餘債在。江山形勝共誰探。程期擬我行千里。世味憐君困八蚕。從古飛潛非一道。臨歧不暇久時談。</text>
<title>登朝陽閣次板上韻</title>,<text>羣山奔擁水縈迴。金碧煌煌石面開。千古人多留筆去。三春我亦詠詩來。殘年幾切蕭條感。異代難酬碨磊盃。何日崑丘祥翼擧。逝將與爾共徘徊。</text>
<title>登玩龜亭。題贈主人安典籍 景說。</title>,<text>主人亭子有如斯。肯搆遺謨玩六龜。滿臼淸波元有本。護堤盤木自生枝。名區豈換三公貴。別業曾開百世基。料得淸風明月夜。靈臺一面凈無私。</text>
<title>又次板上南冥先生韻</title>,<text>丘園晩計任棲遲。世世藏修職所宜。俯水軒楹拱地勢。滿庭花柳驗天時。已將雅趣閒中樂。焉用浮名分外馳。仰躡芳塵心有得。懸楣古韻益淸奇。</text>
<title>次安生 景奭 山澤亭韻</title>,<text>客馬巧違古澤湄。耳邊光景與心宜。無風可驗淸時運。照鑑長明瑞日曦。汀草靑邊眠鷺集。野舟橫處峀雲隨。扁楣註解吾安敢。此義須將問伏羲。龜亭一宿客。未訪碩人阿。逆旅新顔範。雲烟問少多。案應盈古帙。磯合老漁簑。愛爾靈臺畔。方塘亦不波。</text>
<title>玉山書院</title>,<text>天開道域賁東瀛。紫玉山高淑氣呈。棟宇倣成廬白鹿。蓬蒿豈入魯昌平。林容整肅風烟古。樓影徘徊水月明。百里南車知所向。晩途始謁老先生。</text>
<title>留院中。次旁祖灌園公紫溪十六詠韻。</title>,<text>今行準擬躡淸塵。谷口欣逢指道人。遙看水麗山明地。杖屨餘痕自有眞。紫溪谷口滿臼渟泓上下湫。經來千古幾人遊。波深知有潛鱗伏。名義寧從別處求。龍湫千仞山高水亦深。淸風吹我石臺臨。濯纓濯足元非取。舊畫分明刻洗心。洗心臺 在湫上下之間削立芙蓉壓海天。軸薖遺躅古今傳。玆行擬作歸來賦。眞面依然對舊篇。紫玉山 在獨樂堂北高山仰止敢升堂。顔巷餘風只斷膓。莫言君實園中事。樂意與之有短長。獨樂堂 在紫玉山下天東舞鶴有名山。千載山高鶴不還。華表柱頭尋舊跡。靈區輸與白雲閒。舞鶴山 在獨樂堂右翼然亭子小溪頭。居寢生涯付葛裘。一面軒楹依舊在。空山閱去幾春秋。溪亭 在獨樂堂後要知魚樂愛觀魚。潛躍非分賦性初。從此吾人論出處。臨臺三復聖賢書。觀魚臺暖日輕風野草菲。詠歸臺上咏而歸。今行願入門墻內。小子年來永息機。咏歸臺 此兩臺在溪亭東龍宮興廢幾經年。有意吾行入洞天。楹端大筆傳心訣。秉燭工夫已到賢。淨慧寺 在獨樂堂上面一里許臺上有雲山路深。臺前多樹夕暉陰。就中別有澄心處。流水潺潺奏古琴。澄心臺 在寺前緣溪半日短筇行。臺下殘流一倍靑。二字名稱知有義。千年濯盡幾人纓。濯纓臺 在澄心臺上紫翠浮空重復重。天東靈嶽此爲䧺。先生道德兼嵬蕩。山得先生一倍崇。道德山 在紫玉山北華盖亭亭聳海東。扶桑仙馭日相從。看到靈山眞面目。便能開我百年胷。華盖山 在凈慧寺東上面溪流隔世喧。丹丘仙客始尋源。充來鼴腹河無盡。頓覺浮生醉夢魂。紫溪 在獅子巖頭溪之上流巖如獅子水成潭。一面奇觀半日探。若遂浮生長往計。此間當結數間庵。獅子巖 在紫溪上流邊</text>
<title>溪亭東畔。見松竹感吟。</title>,<text>千年松竹小溪濆。人道先生手種云。直節將爲擎廈柱。貞心擬掃蔽天雲。龍歸大澤鱗皆老。鳳去丹山實尙馧。觀物自然興感慨。琴書古宅揖淸氛。</text>
<title>宿無邊樓。曉起漫吟。</title>,<text>主人報我雨來聲。五漏方殘旅夢驚。誰解林梢風力緊。聊言簾隙月光明。天方氣朗羊何舞。時已朝平魄未生。分付心君須着念。錯料凡事摠非誠。</text>
<title>雪川亭。次板上韻。</title>,<text>境合淸閒俗轍稀。主人長掩有風扉。雲開方丈飆輪擧。春盡江南客燕歸。詩榻風流樽酒好。晴溪消息鱖魚肥。悠然俛仰無塵事。從此吾行永息機。</text>
<title>無忝堂。贈別仲應兼示主人李大有 靖宅，李進士大集 靖勳。</title>,<text>春天歸翼惜離羣。賓主中堂別酒醺。南土儒風看濟濟。東京勝蹟入云云。殘齡幸得顔容對。曉日那堪去住分。逆旅浮生同鼎足。湖山何處不懷君。</text>
<title>與香壇李老人 憲周 及金季通 濟行。共往六通村路吟。</title>,<text>淸朝幷馬出郊原。春日遲遲天氣暄。一望田疇皆側路。六通舂火問何村。料應會席多生面。不害中途討緖言。遠遠笙歌來入聽。德門年少荷新恩。</text>
<title>眞平王陵下感吟</title>,<text>桑海乾坤歲月遐。一丘兆域故王家。金輿玉座歸何處。啼鳥殘花入㤪嗟。樵牧來登誰禁遏。笙歌迭唱乍繁華。空山物色增惆悵。鐵馬無聲石燕斜。</text>
<title>東京感吟</title>,<text>邦家興廢奈天何。往事悠悠逝水波。宮墟寥落悲殷麥。城棘蒼茫泣晉駞。金盤啄盡寒鴉露。玉樹吟成亂鳥歌。最惜千年都邑地。殘花三月亦無多。</text>
<title>普文書堂。贈南上舍鵬路 龍萬。</title>,<text>看山看水又看人。奇絶玆遊志願伸。心素可從眉宇得。文章曾向卷中親。尋工地近盈科水。拾馥心融滿座春。一夜論襟猶勝讀。分塲恨不德爲隣。劫臼浮生各有涯。百年吾道較如何。春晴遠客吟詩路。歲晏閒翁講學家。對榻從容欣飽德。重門洞闢見無邪。投瓜幸得瓊瑤報。準擬還山勝事誇。</text>
<title>盤龜淸遠樓。次板上韻。</title>,<text>靈龜一息洞喉開。競秀千巖疊作臺。棊散仙應留着去。境淸吾亦謝塵來。衝崖石沫雷霆吼。過壁雲容錦繡裁。高臥蒲團春睡足。夢中笙鶴午聲催。</text>
<title>彦陽道中</title>,<text>一別仙區客馬催。野風吹送汚人埃。出山便與雲烟隔。踰嶺偏經險阻來。地近魚塩廛市錯。城依槐柳縣門開。行行直入金沙界。洞口林深路轉回。</text>
<title>通度寺</title>,<text>梁山通度寺。左嶺大伽藍。閱劫三千界。有名十二庵。祖師埋法骨。凡釋說優曇。乍瞥那能盡。一宵故駐驂。</text>
<title>黃山道中</title>,<text>詩翁馬首掛新圖。入眼江山面面殊。嵐結雲岑藏地脉。風掀雪浪耀天衢。啼禽隔岸聲相和。遠樹迎人意不孤。午日汀洲三老集。蘆歌曲裏起檣烏。</text>
<title>密川道中</title>,<text>千里江山一馬蹄。大川東畔夕陽低。深春密葉無新嫰。遠樹歸翎覔故棲。自是人情同物態。不堪前路踏殘泥。雲烟每每添詩興。笑倚壚頭醉筆題。</text>
<title>道泉歸路</title>,<text>久客宜旋旆。淸遊月再彎。歸檣臨㓒渚。何路出巴山。迹已萍蓬轉。心猶水石閒。園花時入夢。倦鳥始知還。東都紀行詩止此</text>
<title>與諸友泛舟南江。轉向嶺南樓。</title>,<text>耻從濁界抗衰顔。倚棹烟波浩渺間。斷岸晴沙林外路。亂峰殘照畵中山。詩情得酒襟期曠。琴韻迎風意態閒。料得人寰無此景。淸都分下列仙班。</text>
<title>鼎巖懷古</title>,<text>倒却深盃慰不平。紅衣往蹟水雲明。塵淸海內祥飈動。秋入江關宿雨晴。劫後湖山知我意。風前烏鷁促歸程。今行願借三千甲。直擣東夷大坂城。</text>
<title>楓灘暮泊</title>,<text>荒荒秋日下平沙。棹外風烟纈眼花。奔走羣山橫似馬。東西矮屋寄如蝸。中流莫謾催飛鷁。暝色方看集亂鴉。今夜欲投安處宿。命僮先訪酒娥家。</text>
<title>合江亭</title>,<text>名亭物色浩無邊。積水羣山擁後前。君子藏修留世澤。賢孫看護作家氊。深秋景幻丹靑幅。遠浦光涵上下天。翔鳳滄巖俱入望。一江三絶世人傳。</text>
<title>翔鳳亭</title>,<text>碩寬遺躅大江隈。鳳去亭空草自頹。人事千年桑海變。天時九月菊楓開。誰憐異代蕭條客。乍擧秋風感慨盃。遙望白雲深院裏。依然手澤舊䂓裁。</text>
<title>蘇津暮泊。步向道泉。</title>,<text>來泊蘇津口。前林倒景斜。將勞遊子屐。何處故人家。迓客依依樹。衝風點點沙。多情二年少。催酌折籌花。</text>
<title>滄巖亭</title>,<text>何日紅衣降自天。恢恢出處兩俱全。風塵壯蹟宜銘鼎。雲水遐蹤不遠仙。亭屹三休悲舊築。灘空八節有餘船。去來豈特山輕重。留得淸風永世傳。</text>
<title>廣心亭</title>,<text>篷窓高臥倚晴空。落照羣山繡幅中。爰有亭非塵世界。便移船泊荻蘆叢。詩情跌宕寧辭酒。浪勢輕安不畏風。汀畔眠鷗莫驚起。忘機閒趣與之同。</text>
<title>臨海湫</title>,<text>中流盡日放歸船。無處風光不眼前。過了滄亭非熟路。方於洛浦結新緣。相思不見巖頭女。便欲從遊海上仙。興發各言其志可。莫須𥌒默好山川。</text>
<title>午至三郞浦。登五友亭。</title>,<text>歲暮乾坤醉夢醒。江天百里順歸舲。名區始得三郞浦。勝賞催登五友亭。岸荻汀楓方九月。砌棠池草幾千齡。長洲盡日商人集。亂市囂聲不足聽。</text>
<title>嶺南樓。次板上韻。</title>,<text>高樓登眺夕陽天。萬象紛紛入眼前。奔走輪蹄官路上。迷茫草樹大江邊。三秋遠客多朋酒。十里何村起暮烟。劇恨詩翁今夜會。未邀明月到芳筵。</text>
<title>今是堂</title>,<text>密川三度客。今日始升堂。晩節看松菊。幽懷付詠觴。高山本色好。流水舊聲長。肯搆贒孫意。千年示不忘。</text>
<title>次鰲淵亭韻</title>,<text>高樓形勝幷峙流。勢壓東維地盡頭。三世藏修看革鳥。九秋消息問沙鷗。跨鰲我欲蓬萊去。犯斗槎今汗漫遊。深酌亦知賓主禮。名區一會豈人謀。密川西畔大江流。爰有名亭在上頭。俯水繁陰凡幾樹。點沙亂翼許多鷗。地因傑搆增淸景。天遣詩豪作勝遊。愛爾藏修仍舊址。百年不負肯堂謀。</text>
<title>次李孟呂 重祿 韻</title>,<text>尋山客自遠方來。掇棹人今匹馬迴。旅路新逢萍水面。故家虛老棟樑材。酒債有吾仙液美。詩情許爾繡刀裁。頭流他日如相訪。須趁源桃樹樹開。</text>
<title>次權象仲韻。贈洪聖賓 寅輔。</title>,<text>洪友氣堂堂。許余半畒塘。天時秋露白。人事鬢毛黃。問鵩緣何厄。憐凰閟厥光。相看悲世路。歲暮釰歌長。</text>
<title>謝隣友來訪</title>,<text>催喚眠童啓竹門。故人消息水東村。歡顔偏覺浮黃氣。衰髮相憐帶雪痕。一榻從容論志業。五更枕藉問寒溫。斟盃不害花籌錯。醉後淸詩易返魂。</text>
<title>賀呈權象仲</title>,<text>霜溪老叟採蓮歸。兒襲餘華次第隨。同室已成三進士。敎經絶勝萬籯遺。春秋疊慶神應助。翁媼觀居世亦稀。聞說南山雛虎在。因風變化有前期。</text>
<title>送洪聖賓歸鄕</title>,<text>天寒西旆若爲催。積肚雲烟欝未開。湘茝三秋憔悴客。峽猿千里望思臺。浮生患厄皆天定。從古靑黃是木灾。斜日分塲言以贈。貞金無作劫爐灰。</text>
<title>傷洪童子 聖賓子</title>,<text>北望招招孝子魂。何山衰草雪霜繁。贖刑齊女前生事。短命童烏萬古寃。悽誄非關無面客。仁聲偏仰故家孫。翁行秪爲收枯骨。父子相逢有底言。</text>
<title>次河履甫韻</title>,<text>玆遊擬倣洛英圖。年位俱差子與吾。逸興時憑康樂屐。竆懷寧哭步兵途。詩書已足傳家業。花石元非裕後謨。晩節自當看出處。曾聞黃鳥止丘隅。</text>
<title>山東窩。與諸友相和。</title>,<text>一室俄生白。淸明不用錢。夜深醒酒後。秋晩賦詩前。肯作尋常語。各攄自在天。飛革生顔色。永世擬相傳。</text>
<title>次權象仲韻贈洪聖賓</title>,<text>萍塲一會倍新情。眉帶靑霞自赤城。潯菊盈盃增浩氣。湘蘭紉佩動秋聲。浮生到處皆爲客。盡日留歡不問程。歲暮狂歌徒激烈。餘懷未暇說分明。</text>
<title>次洪聖賓韻</title>,<text>修身不願小人儒。處世偏宜武子愚。萍水幸成三夜會。盃樽能辦一塲娛。香山自喜開詩社。迂叟何心對藥爐。劇笑幕賓成仲應。文章只解綴之乎。</text>
<title>挽權正甫</title>,<text>新安江水流無盡。逝者如斯人亦然。一度寄歸那得免。至言曾講達生篇。生爲男子太平世。三樂琴歌共爾余。不害麁繒纔掩骼。腹中多貯古人書。皎皎氷壺無點累。百年孝友乃家風。遺謨認有推來地。出處言爲已得中。天不與人兼齒角。文章窮厄古今多。也知蘇蝎爲宮戱。縱有韓車奈鬼何。聞君絶筆記山齋。奬學初心惱病懷。九月深盃成一訣。餘年行樂恨無階。</text>
<title>陶丘臺會席。樂初呼韻。</title>,<text>前江有鷗兼有魚。幽興難畵亦難書。丘臺物色渾非俗。陶老遺風頓起余。俎味已鮮張翰膾。山盤多煑陸機蔬。壺乾不可供詩料。壚上餘盃或有諸。山花已落水禽啼。特地風烟入品題。酒盡臺空林雨歇。戛雲方丈杖頭低。</text>
<title>入德門路中</title>,<text>暫休藜杖借松陰。入德淸流足洗心。瘦脚幾愁前路遠。靈區乍喜暮雲深。紅山物色渾如畫。老少交情已斷金。左嶺風流歌激烈。詩成聊和郢中吟。</text>
<title>普雲菴洞口</title>,<text>萬疊靈區得峙流。緣崖一路俯長洲。林容特地風烟老。石氣中天日月浮。永夕行吟供晩興。臨溪聊酌滌塵愁。前程更入金沙界。擬對居僧說舊遊。</text>
<title>自普雲更向德院路中</title>,<text>蜂螺近點峽中閭。園竹蕭蕭巷柳踈。客到風光三月後。山經浩劫百年餘。璇筇肯解東峰虎。橋路翻回學士驢。流峙中間眞樂在。詩成不用稗家書。</text>
<title>次姜來汝韻</title>,<text>隔水睽懷倍悵然。無言賓主坐如禪。知心獨有前溪柳。向我千條裊裊烟。人生莫作禽囚檻。世事終歸蜃化樓。蘭臭無緣同一室。等閒盃酌亦塵愁。得君綺語舌還捫。溪雨蕭蕭入暮軒。詩到方知人不遠。奚童莫謾掩柴門。</text>
<title>與成仲應共往召南</title>,<text>情如蕩子別佳人。故着茫鞋躡後塵。知者皆稱交契好。凡曹或訝去來頻。客爲舊社三春燕。地近菁江九渡津。老大遨遊眞樂事。風懷共付洞庭春。</text>
<title>靜默堂夜話</title>,<text>淸坐元無睡。簷禽欲報晨。客來文會友。天以雨關人。萍水懷何盡。金蘭契益親。將須一晴日。快馬渡前津。擺却塵間萬斛愁。層軒五月散花籌。喜看眉睫浮黃氣。耻向乾坤擧白頭。誰遣吾曹生已晩。自料身計老宜休。三宵幸値催詩雨。滿地風烟互唱酬。達士本無劫臼愁。惟閒惟適是長籌。不須詩思勞三上。豈欲天才讓一頭。大地浮生元逆旅。多歧世路任行休。蓮堂物色眞堪賞。收拾淸香筆債酬。難敎花鳥惹深愁。人事俱當老大籌。長鯨吸海甘濡首。野馬浮埃肯沒頭。心計已知三可戒。行藏未卜七宜休。問我緣何生太瘦。投瓜每以寶瓊酬。</text>
<title>次許惺翁題美人圖韻</title>,<text>細柳粧臺夜。花明寶靨晨。誰知一幅上。宛得七分人。自喜顔容對。若爲語笑親。緣深情脉脉。舊釰會延津。</text>
<title>戱次成仲應題美人圖三十韻</title>,<text>老夫次旅舍。一幅對淸晨。刺繡芙蓉幛。如花粉黛人。三千宮獨秀。卄八字誰親。竊藥奔蟾殿。期秋渡鵲津。學簫唾秦女。皷瑟笑湘神。巫峽依微雨。章臺嫋娜春。不言亦不動。宜笑又宜嚬。針棘難追愷。綵灰孰灌眞。容顔徒外餙。肢體本非仁。憐爾安閒質。未鍾賦與匀。海棠睡未足。隴鳥語難馴。色必傾人國。光宜混障塵。幸逢觴詠客。得忝舞歌茵。疑是妖精假。寧逃識者嗔。慚君顔似玉。對我鬢成銀。影借瑤臺照。聲沉玉佩璘。一句缺 况此嬋娟態。不關老大辰。人生處萬類。男女有前因。綦縞聊爲樂。外餘徒自繽。竆廬甘偃仰。大志已崩淪。少戒圭三復。殘骸歲六旬。求人必於舊。器用貴惟新。可耐鱞無告。端宜釣合緍。奈何不自信。尤物視奇珍。凡事先祛欲。大經亦有綸。毋寧謝冗苦。長往老巓濱。晩節看潯菊。深工着澳筠。丹靑安足貴。繩墨可相遵。責善眞吾道。贈詩意轉申。</text>
<title>苦雨夜和</title>,<text>中夏天時自變更。濛濛玄理入詩評。諸陽已盛陰初始。極備爲灾化未精。也識民憂勞丙枕。何論人客阻鄕程。笑他杞國還多事。在上蒼蒼豈有傾。</text>
<title>來留默房。與成仲應相和。</title>,<text>寂照龕燈耀法輪。天雲甁水了無塵。全拋六十年來事。應作三千界外人。寶域誰開無土國。曇花長帶不時春。莫敎遣使之天笁。法骨柟床自有眞。</text>
<title>共和杜詩夔州放船四十韻叙懷</title>,<text>天時分四序。人事反三隅。生死一塗轍。窮通豈喜吁。形骸元土木。黔白異烏鳧。生世爲男子。於親受髮膚。昊天難報德。滄海奈遺珠。三世爲儒素。一生任悴枯。竆魔隨處在。恒産與心無。湖海尙餘債。詩書但自娛。琴還宣壹欝。碁或較贏輸。年老時看屋。謠童命出衢。驥良思伯樂。釰吼待風胡。生晩三韓國。謾拋七尺軀。句萌本色好。雨露幾時濡。獲可伯王輔。暖何燕玉須。笑他仕䆠子。但解利名趍。金屋爭夸麗。山田久穢蕪。聖明時御極。經濟策誰紆。必使工求木。庶無戶蠧樞。周嫠縱恤緯。晉老奈衰蒲。蠻觸相爭角。雌䧺莫卞烏。無寧作聾𥌒。閒臥送晨晡。客淚憐三灞。文詞愧兩都。風霜雙鬂老。天地一身孤。小酌懷何遣。苦吟病未蘇。狂歌殊大隱。處世學其愚。幸得金蘭契。擬開變化爐。文章時共討。吾道不相誣。好結香山社。寧悲阮籍途。交如君子水。學耻小人儒。講道來蕭寺。憂君謝范湖。喜看峰月在。共惜歲星逾。薝葍聞香氣。烟霞擅勝區。伊蒲排僞學。太極按遺圖。入夢庭生草。照懷月上梧。深工學孔孟。眞訣問徐盧。雙鳥來東日。六龜曳尾塗。風流特地好。志業凡曹殊。藥草馴蒼鹿。塲苗縶白駒。無人賀老隊。誰我謫仙呼。願得瓊漿飮。焉用俗餌扶。如君吾不信。於汝我何誅。哿矣同歸去。世途多險嶇。</text>
<title>讀韓文共和二律</title>,<text>卓然山斗對書床。誰捲江河卷裏藏。掃粃探源扶正道。焦金爍石賁文章。斯門亦有依歸所。萬古長留倒景光。何處潮陽遺廟屹。祗將餘感瓣心香。慚吾醉夢倚繩床。案有文公舊篋藏。尺䟽䂓君言凜凜。五原扶道意章章。乾坤能作頹波柱。今古昭回北斗光。取讀各篇高濶處。殘年倍覺頰生香。</text>
<title>夜坐相和</title>,<text>褒衣晩拂刹羅天。小劫塵寰六十年。永夜燈傳甁裏月。不春花發鉢中蓮。三空緣業歸床下。一體莊蝴幻枕邊。聖代謾拋霖雨手。道林靈壑鎖雲烟。</text>
<title>姜來汝來訪於寂寥中。喜成一律。</title>,<text>夕陽山广爲誰開。谷鳥嚶嚶晩興催。追友江南聞古語。一筇林下見君來。探眞共入拈花室。得句時登近水臺。三宿桑間緣業在。肯敎相送虎溪隈。</text>
<title>步出菴後小溪。次來汝韻。</title>,<text>古庵形勝在山南。林下飛湍噴玉潭。可向這間論實體。寧從釋子語三三。海印奇觀擅嶠南。紅流洞裏落花潭。昔年吟策空來往。有酒還無益者三。</text>
<title>適得一壺酒。喜成一律。</title>,<text>一壺仙液對詩朋。衰睫看看喜氣騰。醉興各成鯨海飮。吟肩高聳雪山層。相隨蕩似懷春女。勝會緣深結夏僧。掩却雲扃君莫去。多歧世路等淵氷。</text>
<title>禪樓夜話</title>,<text>西方傳一法。源派極玄微。老人行不得。大釋古猶稀。道已諸天濶。心惟本地非。試看名敎樂。捨此欲何歸。滿輪明月耀西峰。靜夜禪心驗磬鍾。雪草何年生步步。雲關白日掩重重。山盤蔬筍頭陀氣。洞面烟霞太古容。問法觀身期入定。詩情酒興妄而慵。</text>
<title>次權元老投贈韻</title>,<text>山向吾曹分外高。西方大釋許詩豪。眞緣晩結廬岑社。世債全消劫火膏。無限晴嵐來入戶。有時甁水剩沾毫。深情更荷鶴汀老。倘和淸音到九臯。人人各以所能高。不害俱爲一代豪。田圃生涯携短鍤。烟霞詩句瀝殘膏。飛潛分數均天理。千里殊塗在一毫。老大自多相憶夢。新秋佳約指江臯。</text>
<title>送來汝出山。倒押來訪韻叙懷。</title>,<text>送君不欲過溪隈。盡日無言坐石臺。今行非是閒追逐。炎路何心乍去來。天雲甁水眞緣少。澗鳥林花別恨催。歸後思量應有悔。仙關一閉更誰開。</text>
<title>咏雨</title>,<text>天遣鮫龍闘不開。亂林高閣雨聲催。前宵金魄從星去。盡日驚雷動地來。嵐氣偏深多霧峽。飛湍已沒咏詩臺。憑君說我關心事。昏墊民憂在水隈。滂沱雨脚暮山隈。未必隨雲下楚臺。上甲乘船經夏序。新秋大霈慮方來。乾坤誰慰三農望。林壑偏知爽氣催。最是禪樓無事客。東峰舊社好相開。</text>
<title>詠雨次仲應韻</title>,<text>徵分休咎判恒時。可見天心好轉移。如何秋夏相交節。一任滂沱半月奇。大地黃流靈軸動。亂山飛瀑飮虹垂。風雲盡入陶鎔裏。漫興高樓輒有詩。</text>
<title>仲應偶患感疾。悶成二律。</title>,<text>子是爲雲我是龍。禪樓幾日好相從。書淫便作烟霞痼。衰疾那堪熱火衝。咬菜休言隨本分。對人輒道換前容。憑君爲寄靑囊訣。益智安神勝忍冬。珠遺滄海縶雙龍。變化神機失所從。何處深山雲雨合。靑霞奇氣斗牛衝。在田豈恨風期晩。處世羞爲蟠木容。晦彩含光吾輩事。不如高臥過秋冬。</text>
<title>讀朱書陸陳篇感吟</title>,<text>芸窓朝日視瞻尊。卷裏賢師道所存。王伯已分金鐵器。天人昭著化生根。着跟敢擬傳心法。奉刹猶爲報佛恩。歲晏山中要秉燭。此行難與俗夫言。山斗遺編詎敢尊。聖門傳授此書存。三才界上抽關鍵。萬理包中護本根。涵負海山誰測蠡。喣濡動息莫非恩。永康膠㓒伊蒲氣。惜未當時解至言。</text>
<title>禪樓偶吟</title>,<text>冷日常多暖日稀。老人猶未解春衣。林容羃歷雲膚合。山意陰霏雨脚飛。高閣詩傳香社句。靈區人息漢陰機。天時亦與塵寰別。一理推來悟昨非。禪關一閉客來稀。朝暮山嵐濕草衣。有月諸天甁水淨。無風深院雨花飛。看書了得郞當說。觀物惟探運化機。或恐叢林空寂學。使人陷溺不知非。一曲陽春和者稀。與誰共拂薜蘿衣。子已山情吾水意。魚能川泳鳥雲飛。眞訣方尋三昧界。報章相借七襄機。浮生此樂須天賦。不害人間有是非。</text>
<title>共次東坡樓觀韻</title>,<text>重來仙鶴記遼陽。寶劫前塵亦感傷。掛壁銀鉤留曉月。補樓古石憶媧皇。林開薝葍曇花老。洞羃烟霞麝草香。樵客不歸柯已爛。世間回首幾滄桑。白髮搔來對夕陽。詩人言志亦何傷。狙公莫怒朝三賦。屈子奚吟太一皇。聖學論時床有帙。天機露處頰生香。遐蹤脫却塵埃臼。三宿浮屠或戀桑。非楊非墨別開門。千古西方佛法尊。爾本如來爲上祖。山於方丈是兒孫。樓中漫興閒吟客。林外塵聲底處村。一勺漕溪甘味在。靈臺半畒滌査渾。</text>
<title>次許惺翁韻</title>,<text>自有雲山興。誰悲墨翟絲。惜吾堪臥地。見子未歸詩。好約空相負。人心固未知。會聞江舸信。稍慰寂寥時。</text>
<title>次趙士維韻</title>,<text>大信元不約。論心已見皮。靑山獨歸路。喜有白雲隨。</text>
<title>贈如濶大師</title>,<text>爾本具來手目千。無心空對寂中天。莫如去作田翁伴。擊壤高歌飮野泉。</text>
<title>靜默堂夜話。金麗卿 鵬 呼韻。</title>,<text>疊葉稠花報早秋。良宵觴詠足風流。迎賓幾下陳蕃榻。愛月頻登謝眺樓。詩社淸遊供謾浪。仙山物色惜分留。醉翁莫做南柯夢。歲暮繁華已末由。時當烈士擊壺秋。天氣淸明火宿流。風送荷香來靜榻。月移蟾影入高樓。今宵共友閒酬酢。明日隨波任去留。投老湖山終不失。一生身計自由由。</text>
<title>七月旣望。與諸友泛舟女妓浦。</title>,<text>微明江月漏空雲。風外輕波皺縠紋。捩柁慣尋來去浦。傳盃各任淺深醺。飛烏舊詠誰先得。過鶴餘音怳更聞。奇絶玆遊宜老大。不妨諧笑自云云。天從妓浦降巫雲。紅翠霏霏水面紋。桂殿眠娥孤影轉。瑤觴玄露衆仙醺。詩傳烏鵲南飛句。歌許魚龍永夜聞。先我東坡遊赤壁。風流千載一般云。</text>
<title>次河亨甫觀碁韻</title>,<text>誰敎年少好圍棊。與子傍觀和以詩。落地梅花鋪点点。滿天星宿照離離。羸形猛勢分泉火。戰陣兵機合正奇。小數專心元不可。世情翻覆亦如斯。</text>
<title>次姜子眞韻</title>,<text>誰從空谷喜聞跫。老將偏師擬受降。遐躅商岑翁有四。文章東海鳥飛雙。風流跌宕樽盈酒。翰墨淋漓筆似杠。歧路相分山日晩。前程遙指暮雲江。</text>
<title>登翰林洞上頂遇雨。次享初韻。</title>,<text>人緣老債鬢毛皚。詩到靈區雨脚催。旣爲遠眸臨絶巘。且休歸屐盡餘盃。崖程仄倒衣巾濕。林木蕭踈錦繡堆。薄暮投庵謀枕席。慰行禪子也無猜。</text>
<title>九日與諸從登尼丘山。次大小杜韻。</title>,<text>深秋亂緖若爲寬。浪咏狂歌亦不歡。閉戶寧須甘寂寞。陟岑且可與童冠。茱囊繫臂消家厄。菊醆盈樽迓歲寒。留待杜鵑花未發。年年此日擬來看。不見踈風冷雨飛。登高秋客世情微。兄酬弟勸開涓滴。冠後童前擬咏歸。已佩絳囊添永壽。寧羞白髮對斜暉。回程復落龍山帽。笑問天時届授衣。</text>
<title>獨坐叙懷</title>,<text>陸沉霜髮老丘園。寥慄秋懷獨掩門。幾日冦舟橫野渡。三年卞玉抱深寃。經綸晩計花兼竹。南北邊羞釰揷樽。白石高歌添一曲。誰知吾瑟合軒轅。</text>
<title>冬日甚溫和。因成謾吟。</title>,<text>可愛冬之日。人皆謂小春。葛仙應吐火。水帝若無神。大陸寒威戢。天衢淑氣新。聖明陽德布。一國也興仁。</text>
<title>次成仲應贈別韻</title>,<text>靜默堂空秋月白。翩翩仙鶴返遼陽。西湖已罷踈枝夢。莫待春風枉斷膓。相思一曲我心長。極目遙遙洛浦陽。想得故人棲息地。門前江似九迴腸。相思二曲我心傷。落木蕭蕭月届陽。十里丘臺漁事晩。謾將村酌侑蔬膓。曲疊相思意轉苦。搔來白髮對斜陽。人情自有難忘地。到此元無石木膓。曲罷相思時自慰。明春放馬花山陽。歸程快到蘆江水。濯盡詩朋錦繡膓。</text>
<title>次李孟呂贈韻</title>,<text>幅上氷壺見底淸。時來對案眼花明。相思曲罷前期遠。竆巷空吟歲晏行。道分時任與和淸。千載昭昭簡策明。士必希贒安敢聖。居今之世古難行。</text>
<title>次慕庵朴頤敬 尙愼 贈韻</title>,<text>天池鵬翼失南圖。歲晏竆廬坐省吾。每擬收心安頓地。寧須出脚嶮𡾟途。閒中晩計輸花竹。丌上深工着典謨。多謝故人珍重語。衰年抑抑德之隅。晴窓相對兩衰翁。翰墨前遊入夢中。泣刖荊珍誰解惜。立門齊瑟不爲工。謝筇劉鍤從吾好。島瘦郊寒奈命窮。氷炭自無胷裏到。一生身計是豪䧺。</text>
<title>姜來汝以其草稿見示。作一律寓抑扶之意。</title>,<text>千年雅響已微茫。一脉天機止四唐。末弊誰能祛葩藻。奇調妄擬法蘇黃。人皆依㨾葫蘆畫。世競奔波粉黛塲。詩格也隨時態變。各言其志亦何傷。</text>
<title>夜坐叙懷</title>,<text>凍合汀沙月漏澌。破窓風刃剝衰肌。寒郊豈有吟詩興。良玉難爲暖老資。多少關心眠不得。乾坤回首夜何遲。平明起傍厨人問。或有藏壺待不時。</text>
<title>往梅谷。主人適出未還。旅懷殊極寂寥。偶成一律。</title>,<text>客至翁何去。乾坤路自分。庭空瞻獨樹。江暮賦停雲。永夜燈爲伴。淸晨鴈叫羣。旅懷添一倍。滿酌亦難醺。</text>
<title>詠庭前早梅</title>,<text>分明省識獨枝花。玉質輕盈屋角斜。特地陽和微有信。自天生理少無差。香添永夜催詩雨。影襯淸朝滿酌霞。騷客適來時物好。十分光色主翁家。</text>
<title>姜美輝 碩儁 作一律見示。卽次其韻。</title>,<text>劇笑揚雲賦逐貧。一生甘老太平辰。窮懷豈歎盈頭雪。和氣長留滿腹春。太史山川筇外遠。洛川花柳夢中新。行休飮啄隨吾分。肯羡康衢擊壤人。</text>
<title>往丹溪。與諸友作探春遊。呼韻相和。</title>,<text>春山勝集答韶華。潦倒浮生亦有涯。鼎實敎鉏新甲菜。盃醺共付錯籌花。蘭亭稧事時猶晩。香社詩情較孰多。薄暮歸來人影亂。林禽知樂響如歌。</text>
<title>歸後更用前韻。以寓相思之意。</title>,<text>深坐窮廬攬物華。憶君悄悄意無涯。開樽恨乏傳籌侶。得句憐看照眼花。祗喜循除流水在。不堪回首遠山多。乾坤歲晏知音少。舊譜空吟白雪歌。</text>
<title>更用別韻替陳擬招之意</title>,<text>晴窓方賦惜春詩。有酒無人勸一巵。日暖丘臺閒釣晩。嵐收雲洞衆峰奇。名區我已前遊慣。勝賞君應舊路疑。久矣深林花鳥待。出門行屐莫遲遲。</text>
<title>輓鄭東一 弼臣</title>,<text>虞殯歌成萬事悲。夢中樑月舊顔疑。欲持論德昌黎筆。無愧爲銘有道碑。何處延津龍釰合。遺棲丹穴鳳毛奇。乾坤獨立傷春序。回憶菁舟下鼎時。窮廬每作不平鳴。應以同聲照以明。均是幷鄕三世客。與論姻友十年情。人間未盡存亡淚。天限終違耄悼程。痛矣吾家一孀婦。無依無告若爲生。</text>
<title>次趙文然 輝晉 梧山精舍韻</title>,<text>一面靈區洞府幽。愛君襟抱謝凡流。甄氏亭臺添孝思。杜陵花竹閱春秋。不放歸舟尋八節。工延來月配三休。閒情笑彼奔忙子。暫借吟毫畵二牛。</text>
<title>戱次成仲應韻</title>,<text>南枝已作綠陰繁。不合鮐文負日暄。詩老焉知眞格在。桂林春信辢香盆。庶士謂之已後時。殘年無賴墍筐詩。探香蜂蝶知多數。一任狂風夜夜吹。千莖霜雪人頭白。一蔕䲶鴦物態紅。大鼎調羹時已左。憑妖三絶妬春風。</text>
<title>次姜來汝贈朴同知韻</title>,<text>平地神仙宛在斯。入玄修養幾多時。滄桑換界留銅狄。得喪無心笑墨絲。論世已能爲上壽。對公焉敢歎吾衰。遼城重返空中鶴。一任行休道亦宜。</text>
<title>次來汝詠竹冠韻</title>,<text>素冠不可用緇絲。時異三王共弁皮。結罟誰傳神妙法。裁形工透作成機。䂓模朴古儒人合。體質輕凉夏月宜。幸賴此君遵國制。着來能過數年奇。</text>
<title>梅隱堂夜吟</title>,<text>要遣竆懷作此行。頹齡人事幸逢迎。顔容偏覺年年改。疾病相憐種種生。一任莊蝴遊幻界。難將蕭鉢續遺聲。何時共理逍遙屐。山意陰霏雨不晴。崢嶸瓦閣雨聲驕。罷睡三更客枕高。興到得添詩一格。古梅庭畔有新蕉。</text>
<title>久留叙懷</title>,<text>詩翁覊縶亦竆愁。十日梅園井轄投。恨不翺翔江左右。欵尋平素好朋儔。尋常行債難謀醵。凉燠佳辰動及秋。差喜前期鳳臺上。丁丁伐木碧山幽。</text>
<title>次河善承韻</title>,<text>淸晨靈鵲繞庭梅。人帶新秋爽氣來。先吐驪珠酬惱債。副將香果佐深盃。裁懷共泣踈踈柳。論德爭瞻欝欝槐。老筆難敎詩力健。各言其志肯言才。</text>
<title>元陵因山日有感</title>,<text>空山想像翠華行。將事千官幾送迎。卽日有魚蒙吉地。八埏無祿泣羣生。鼎湖謾切攀髯痛。周廟方停警籥聲。日月重光天氣好。山河陰沴漸看晴。</text>
<title>子眞携酒來到鳳庵</title>,<text>山樓有酒我何愁。兼荷良朋一策投。君實亦參眞卛會。商顔添得綺翁儔。上方樹老三花影。下界風生萬象秋。愛爾風流非舊面。入山詩思益淸幽。</text>
<title>久留日。與諸君相和。</title>,<text>今來四事巧無違。次第鳩筇伴草衣。中天積翠千峰屹。入戶寒聲百道飛。誰遣吾曹遊寶界。不敎塵客欵仙扉。詩翁莫惱思家夢。我愛名山不欲歸。靑山有約子無違。擺却塵緣共拂衣。佛性較看璇月皓。仙筇時逐慧雲飛。關門誰挽靑牛軛。崇觀詩成白鶴扉。林鳥已知遊客意。莫敎啼送不如歸。</text>
<title>次姜來汝新居雜詠韻</title>,<text>近水堂成臨大野。衡茅猶勝孝然蝸。南沙從古無新事。非穴非巢自作家。足爾居斯容八口。何論天地大蘧廬。憑軒慣聽催春鵙。盈圃桑麻小雨餘。十畒之間爰得所。殘年身計自閒閒。奴耕婢織供生事。兒不啼飢婦不寒。短短踈籬通野逕。桐猶識井柳知門。菟裘晩計人休笑。儉德方宜裕子孫。歌成耕鑿臥煕皥。飮啄年來樂自如。簷角看看春日永。負暄時曬腹中書。家在前村第一口。筇驂次第到門頻。園收芋栗樽盈酒。欵欵風流亦不貧。農人每每告春及。朝暮分耕上下田。不可虛徐塲圃築。調風順雨占豐年。占得循除半畝地。移培松竹付經綸。成陰結子君須取。物性偏宜晩節人。屋後淸溪溪上石。有時登頓百機忘。觀魚狎鷺眞閒趣。多事磻翁釣玉璜。多爾家中肯搆子。韋經他日付玄成。翁方擊壤衢謠發。一室甘爲聖世氓。</text>
<title>挽芝翁趙進士 天經</title>,<text>來去商山判重輕。浩然今日我公行。未應一代風流盡。認是傳家樹立宏。黔老贒謨遺世澤。息翁師範導前程。慈良恭儉由天得。出處言爲着地明。上舍科名惟小事。中樞恩帖最稀榮。歌三樂事追榮叟。差八年光少伏生。水菊南陽傳臭味。寒松喬嶽飽孤貞。將期納息龜無限。遽見垂南極晦精。元是寄歸同逆旅。憶曾生長際昇平。三朝田野全葵性。一體君臣上玉京。天地回頭悲萬事。琴書古宅閴休聲。銘碑有道眞無愧。論德昌黎亦叙情。深契自吾三世好。童年猶誦丈人名。元無山海千重隔。自有心肝一寸傾。梅舍陪遊凡幾甲。芝軒趍拜粤惟庚。頎頎古貌淸癯鶴。欵欵深情卯酉觥。歲暮自多悲惱債。窮懷憐我不平鳴。誠難父子俱遐壽。幸有孫曾守舊成。大事人家逾月禮。何山秋日粉書㫌。記應白玉樓中就。夢已黃粱枕上驚。落落晨星空悵望。遲遲寢哭缺微誠。黃壚邈若山河阻。阮道空敎涕泗橫。何處得來依北郭。從今不忍過西城。兩家子姓能知意。願把餘交結弟兄。</text>
<title>次姜來汝自嘲韻</title>,<text>較年吾輩敢稱老。虎變蟠溪八十翁。莫歎蘇蝎爲宮戱。不害顔瓢至屢空。時方見屬休明際。人豈虛生宇宙中。試看文章光萬古。郊寒島瘦也非竆。君平棄世世還棄。水意山情有此翁。自是悠悠甘送老。寧須咄咄謾書空。吟詩不必勞三上。得酒堪宜限一中。滿案遺經時展讀。吾儒至樂正無窮。滄溟之粟太倉米。中處乾坤藐有身。尙得參才兼備物。也知賦命本無貧。工夫未着曾三省。齒髮行開白七旬。晩節自歎無好事。搔頭時復憶靑春。</text>
<title>次河汝游 應咸 韻</title>,<text>東來鳩杖任縱橫。天遣吾曹餉暮齡。行處尋常壚債有。到頭酬唱客詩淸。何年香社成奇會。去夜高齋聚德星。歧路相分無可贈。爲君强作郢中聲。筇下長江曲曲迴。送君爰及碧山隈。歌成白雪誰傳譜。路出陽關更勸盃。竆懷可作衰年別。後約重言某日來。獨立萍塲添一恨。客中流序已黃梅。</text>
<title>挽李汝說</title>,<text>栩栩攀躋肯搆堂。雪泥鴻迹已茫茫。尤天至痛爪沾血。傳世遺謨學有箱。一面鳩岑輕重異。轉頭人世死生忙。遲遲寢哭多孤負。若斧何山宿草長。</text>
<title>晩翠軒夜和</title>,<text>話盡詩塲入醉鄕。踈燈繁漏五更長。輕飈暫送梧桐雨。寒序方生蟋蟀床。千里科期山外晩。一旬鄕思客中忙。今行不是無心子。自愧塵容鬂髮黃。</text>
<title>次權象仲贈別韻</title>,<text>擊釰高歌世路難。一堂朋酒對江山。分塲脉脉無他語。勖爾松心保歲寒。</text>
<title>丁西季秋日。余與宋得中 懽傅 姜來汝往麻谷姜得南 致垕 家。主人夜設小酌。帶醺就寢矣。夢得一鳥長頸脆毛。形甚奇偉。余心異之。名之曰方鶴。方之義如也。遂蹶然而起。以夢中事語于人。歸路作四韻詩以記之。</title>,<text>旅窓得一夢。方鶴下人間。歲暮翎還短。籠深織未寬。鷄羣莫躑蹙。鳳食有琅玕。感物詩情發。歸程指故山。</text>
<title>挽河君時 朝海</title>,<text>仁而不壽豈其天。半百流光等逝川。誰與更修三世好。自慚虛老一匙先。新成茅屋於斯哭。未弁孤兒益可憐。純愨風儀何處得。不堪回首若堂阡。</text>
<title>病卧梅谷。謝河善承，河汝游，河履甫來問。因次其韻。</title>,<text>天寒病客滯梅湖。春信朋情不負吾。惠雨和風生意態。踈眉皓髮帶淸癯。還應作伴時方好。對輒論詩興不孤。豈復關心參朮。自然神氣十分蘇。</text>
<title>謝善承汝游重來問病。次汝游韻。</title>,<text>天道方知坎則亨。端將此義驗吾生。新年旅縶兼愁病。遠道朋來得弟兄。不見幾多衰歲感。相逢共說舊時情。悠悠世債何須惱。竟夜燈前古釰明。</text>
<title>輓李厚伯 儒</title>,<text>掩淚緘辭擬大招。故人消息已三臯。仁而不壽無天理。孝以傳家有穴毛。一面湖山誰管領。斷膓風雨鎖逍遙。晨星落落牙絃絶。春事蘭亭謾寂寥。</text>
<title>次許成仲 鑮 菊泉韻</title>,<text>天機易露靜觀時。物性隨人自得宜。有本源泉流混混。含貞霜菊朶垂垂。誰傳酈縣甘香液。可備仙家麴糵資。賀客易名彭祖井。此言須及肯堂兒。</text>
<title>奉呈地主閔公 垠</title>,<text>郢雪高歌世寡傳。知音幸托武城絃。雲泥已別知關數。顔髮差殊愧食年。晴日縣齋勤下榻。何時赤壁更問船。相求相應心爲貴。諂語寧須詑二天。對公無好語。輒誦祭挐文。南土宦情薄。他山草色曛。彭殤元一臼。衣狗本同雲。梅閣春容靜。醇醪不覺醺。</text>
<title>與法村諸友。作墨房之遊。</title>,<text>黃梅秀色上靑藜。意內朋儔與共携。九折溪矼行已盡。百層磴石路還迷。天長日暖歸雲懶。峽靜林深亂鳥啼。從此塵寰消息絶。曇花影裏有招提。</text>
<title>次白蓮庵板上韻</title>,<text>行到雲深處。禪樓若箇邊。曇花開寶樹。璇月照靈泉。聽法通三昧。翹頭隔九烟。迺今塵債了。晩結化城緣。</text>
<title>次柳汝重 成明 武陵精舍韻</title>,<text>窩翁遐趣出凡流。爰起新亭某水丘。勝地幾回經幻劫。待人今始闡深幽。門開花竹千年巷。岸有漁樵薄暮舟。除是江山閒者主。果能許我與同遊。</text>
<title>寄贈許惺翁，趙士維兩友。兼齎一壺。</title>,<text>語罷山齋別意催。夕陽歸路小橋隈。不堪夏月窮廬伏。偏感衰年晬日來。孤枕難成終夜夢。何心獨酌舊時醅。新章替奏停雲曲。歲暮情懷未易裁。</text>
<title>次權象仲寄贈其弟明川守徽叔 燉 韻</title>,<text>參商遠隔各邊天。兄在南窩弟北川。幾度看雲眠白日。憶曾共被許多年。遙知白鹿山中守。爭似丹丘地上仙。千里相思應有羡。霜前歸鴈一行連。白晢專城爾自任。方舟到處就其深。固知才用兼文武。曾入誰籠備朮蔘。華秩已躋三品職。淸操寧凂四知金。願君努力勤王事。子孝臣忠本一心。明原政理問何如。邊務當觀講武餘。徒善安能治勁悍。小恩難以化禽魚。如從卽墨官無事。不害中山謗有書。外地關河方面重。自天恩命本非踈。磨天以外近胡關。郡事邊虞繫主官。應有蔘奴開賊路。果無獵火照狼山。潛機當審危疑際。大體非關簿署間。元是北方風土惡。南爲何日錦衣還。十里相分水竹村。心期早許白眉存。逢塲每喜論詩律。阻處徒勞費夢魂。浮世榮枯都是命。太平生長莫非恩。峨洋曲意君知否。伯仲之間幷贈言。</text>
<title>留梅谷。與姜子眞，河亨甫相和。</title>,<text>詩情不欲讓人頭。誰借金箆刮我眸。塵世難逢開語笑。吾曹每擬擅風流。名區入夢頻來往。敵手爭衡互唱酬。久久鄕關消息絶。前汀應有待來鷗。放出吾君地一頭。詩家光色奪人眸。雖無奇氣摧山嶽。自有長杠倒峽流。淸話限於繁漏盡。舊醅難以錯籌酬。春來莫負江湖約。同我忘機卽白鷗。</text>
<title>河亨甫求叙其先藁詩。意甚懇。仍次其韻。</title>,<text>對君不忍讀遺詩。玄晏焉能侈左思。浩劫滄桑餘後輩。叨陪觴詠昔何時。千金寶帖須勤護。百世詞林永有辭。論叙知爲交友道。衰年七十况于玆。</text>
<title>冬夜起坐偶成</title>,<text>一天風雨夜凄凄。節届竆陰氣色悽。安得千間寒士庇。不堪隣壁餒兒啼。夢難栩栩隨莊蝶。心欲孶孶聽舜鷄。何日寰中陽德布。葵忱長向美人西。</text>
<title>次姜來汝韻</title>,<text>老去元無事。有時讀古書。心存顔四勿。工着董三餘。榻靜逢人少。身閒與世踈。東隣良友在。風味喜相如。竆巷枌楡歲月深。調高白雪共誰吟。逢人强作俳諧語。得句羞爲鄙俚音。千里江山時入夢。百年知舊許同心。塵纓濯盡淸溪曲。梧月楊風滿素襟。</text>
<title>文山書齋會。與諸友相和。</title>,<text>得君今日喜眸開。薄暮山齋惠好來。浮世窮懷多小話。故人情味淺深盃。衰容已作春田牸。素志還違大鼎梅。興到不知冬夜永。一筒酬和莫相催。儂是淸狂豈老成。有時奇氣尙縱橫。天機詩得江山助。世債心慚富貴營。三秀靈芝悲舊詠。九臯鳴鶴應同聲。今行脫却囂囂界。好對淸樽說故情。</text>
<title>洪友聖賓晩得承家子。盖其頭角嶄然。眉目烱如可愛。賓乎子可謂百不憂者也。今子之澤畔咏茝。出於不意。而幸結月姥之繩。獲此弄璋之喜者。是天也非人也。於其初度之日。聖賓置酒邀賓以受賀。余亦赴之。聊賦一律。以叙栢悅之懷。</title>,<text>君家天降石麒麟。苞穴奇毛認有眞。眉月初生丹桂魄。地雷重發紫蘭春。中郞書籍寧無主。內則桑蓬便及辰。賀客詩成仍介壽。偓佺松子解分身。</text>
<title>次李華玉 如珵 韻</title>,<text>近取諸潛欲扁齋。誰從牛口擧虞奚。江山蠟屐追康樂。花竹幽居傍浣溪。遠意榛苓詩或誦。治謨堯舜典猶稽。傳筒一約堅如石。自愧高枰對着低。</text>
<title>挽西窩柳汝重</title>,<text>落落晨星犯極躔。古琴山水絶悽絃。太平生長心無愧。玄始歸休業有緣。花樹仙源空晩築。燈烟墨帳掩陳編。重泉知有交期在。一度人皆適適然。</text>
<title>次華玉韻</title>,<text>古有蕭齋與浩齋。今吾去就若之奚。沂遊會待成春服。雪棹將期泛剡溪。盟深泉石神偏旺。響絶英韶律未稽。語到多多非益辦。興來不擇格高低。聖化休明道在東。誰將戈戟互爭䧺。緣他聚訟千家喙。却爲山一蕢功。失脚自難趍閫域。問精方欲向崆峒。閒來笑視奔波界。千古浮雲過太空。吾行非水卽於山。觴詠風流十載閒。老去氛埃徒溢目。春來椒栢少怡顔。還羞白髮臨淸渭。便欲靑牛出古關。會待乾坤時物好。強携短策訪君還。</text>
<title>奉呈閔侯行軒</title>,<text>多歧世路泣楊朱。幷土枌楡護守株。人道慈良吾太守。巧因課殿解銅符。百錢未效山陰老。雙舃空悲葉縣鳧。極目行塵徒脉脉。三年淸德頌氷壺。</text>
<title>次華玉韻</title>,<text>盈盈栢酒醉成泥。恨未餘壺爲子提。令節頓無荒歲色。前村或有阻飢黎。花籌交錯多隣友。方法傳來憶舊妻。憑軒笑擧春風面。分付耕奴理秫畦。古井無風絮黏泥。一心淸凈等菩提。唐虞舊物惟山在。閭巷寒愁幾首黎。汪氏秪宜咬得菜。齊姜豈必取爲妻。東江幸有知音友。愛爾丹田不設畦。深懷說與意中人。天降吾曹寂寞濱。埋釰豐城徒射氣。遺珠滄海孰知珍。尋常行債黃金盡。苒荏流光白髮新。世棄君平平亦棄。涓埃未答聖明辰。千年哀㤪起騷人。雅響寥寥左海濱。篆刻雕虫都近俚。零珠瑣玉豈爲珍。羣囂不免淫哇習。末弊爭誇面目新。詩格也隨時態變。閭謠巷詠昔何辰。日吟一斗百篇詩。詩老兼爲痛飮師。流水行雲都漫興。樂天知命復奚疑。春風入髓神偏旺。錦繡盈膓腹不飢。醉起試登溪岸上。爭花闘草付羣兒。近日放慵不賦詩。聞君征旆向京師。從今弦矢難同的。誰與敲椎更質疑。千里相思徒有夢。三旬不見惄如飢。窮廬歲晏無人訪。獨抱遺經課小兒。</text>
<title>次僑窩成仲應韻</title>,<text>吾門眞訣在於學。勤學方能大道通。今古文章千戶別。聖賢心法一原同。樞機可與論周極。氣味寧須帶陸葱。儼若天君分付好。恬波古井自無風。自信由由欠些淸。殘齡敢望有新聲。優游界上身全妥。榮辱關頭夢不驚。朋酒誰家消息好。短筇山路往來輕。天機暗與惺翁會。一色方塘水月明。老去親知會面難。逢塲每喜起居安。傳筒各說詩中趣。對鏡無疑酒後顔。七月新晴天氣早。三宵行樂客懷寬。佳期會待明春暮。稧事重修逸少蘭。匡床朋酒話江山。思入風雲度內寬。人事逢塲三益好。天容時夜五更闌。出言自有同心利。耐久方知晩節難。千古聖經垂格訓。全交元不盡人歡。</text>
<title>次李君甫 德中 韻贈別仲應</title>,<text>金蘭十載結詩樓。恨入窮途烈士秋。酒債江山行處有。釰歌天地此生浮。逢塲幸値梧桐雨。暇日仍成汗漫遊。明發不堪離別苦。傷心洛浦望歸舟。</text>
<title>次權泰甫 必忠 新居韻</title>,<text>丹碧雙溪擁後前。別區新築正方圓。人功已就修爲地。時運終符往復天。熊羆吉夢徵餘慶。花柳春光宛舊川。知爾幽居仙不遠。朝朝吸去武陵烟。</text>
<title>次沈龍卿 師亮 韻</title>,<text>頭雪頷霜種種白。世間萬事水滔滔。筇驂謾負山遊約。鄕井甘爲社飮曹。度內風霆藏變化。心中雲月秘孤高。誰憐聖代棲遑客。野渡無人倚暮舠。樂事誠難限外求。酒醒人散我何留。匡床笑語歸虛夢。大陸光陰届暮秋。若復蘭亭修稧會。便同仙鶴下楊州。悠悠世債寧須說。除却淸遊摠是愁。僑友過逢却爲姻。東窩十載往來頻。一生元是悠悠者。到處偏多欵欵人。百里歸程秋色晩。三宵留約舊情親。可堪弦矢相分恨。曩事懷來若隔晨。</text>
<title>往慕溪許君實 㭻 家。次壁上韻。</title>,<text>歲暮萍蓬客。匡床數日留。軸薖遺躅遠。悵望舊溪流。會對贒人酒。共悲烈士秋。明當分手去。何處寫塵愁。</text>
<title>往留梅谷日。姜來汝適到。作詩叙懷。</title>,<text>逢塲不覺喜眸開。別後流光客裏催。蓬轉萍浮吾自適。天寒日暮爾何來。鄕音笑問籠沙月。旅興相看傲雪梅。歸語兒曹無陟岵。翁行須及一陽迴。</text>
<title>次永慕樓板上韻</title>,<text>靑山如夢筆花開。輪煥重新絶点埃。三世眞容俱泯滅。諸賢詩刻尙傳來。桑海空留鴻雪迹。星霜幾閱劫壚灰。蕭條異代偏生感。事繫倉公造字臺。</text>
<title>次李華玉韻</title>,<text>爲將何語贈吾君。傷易傷煩不足云。競尙浮華誰矯晉。如論文質可從殷。千歧世路危機伏。一色朱門禍焰熏。自警年來牢閉戶。人間萬事摠浮雲。天功可見四時交。人事寧從一處膠。初擬鵬溟將掣趐。晩營兎窟始誅茅。邵翁至樂輸觀物。揚子何心賦解嘲。劇笑世間來去輩。太倉之米海之泡。四端千善本乎仁。訓語曾聞古聖人。氣禀所拘多暴棄。琢磨然后不淄磷。玄風已換滄桑界。白髮偏驚見在身。差喜朋塲詩社會。便從深酌道吾眞。</text>
<title>次慶事齋韻</title>,<text>歲之三豕月之陽。短策行尋李子堂。爲說前山成小築。願將佳什擅幽光。時多匡杵勤磨士。且有蘭亭舊稧觴。巧掣垢纏違勝會。竆廬獨坐釰歌長。</text>
<title>挽河君升 德玄</title>,<text>憶在髫齡戱竹葱。仁人七十惜悤悤。爲銘蔡獨心無愧。傳火薪惟指有窮。河不迴流三豕渡。極還收彩半天空。春來恨未修蘭稧。若斧何山四尺崇。</text>
<title>追和武陵亭會席韻。奉寄景坡洪聖賓。</title>,<text>君亦騷壇一代豪。吟鞭俄自武陵臯。交無老少聲相應。詩得江山格與高。上駟自能誇逸足。下方次第列含桃。何不告余同此會。竆廬晩興十分挑。詩人習氣本來豪。遲則長卿速則臯。勁弩豈從鼷鼠發。吟肩幷與泰山高。時違逸少蘭亭稧。題和玄都道士桃。小技黔驢須莫詑。前林猛虎喜心挑。詩酒平生賦性豪。十年吟嘯臥亭臯。不必寄人籬下宿。寧須讓汝地頭高。下俚凡音非古調。上林珍品是氷桃。於吳會獵重何日。準擬登壇一戰挑。</text>
<title>聞杜陵書院復享。權象仲來賦一律。追次其韻。</title>,<text>地近新安江水濱。杜陵院宇舊儀新。風衰鄕塾沉埋久。事繫雲仍志願伸。歲値六旬周甲日。禮成八月下丁晨。人心神理俱無憾。儒道重興屬此辰。</text>
<title>更用前韻。寄賀李華玉。</title>,<text>君曾訪我寂寥濱。語到三贒舊院新。人功已就興於廢。天理方知屈處伸。儒風濟濟齊明夕。神道洋洋薦獻晨。非爾那能成大事。誠心感處會昌辰。</text>
<title>挽趙汝亨 啓運</title>,<text>誰敎夫子過門三。向者班荊半日談。一度寄歸皆有限。太平生長獨無慚。忠餘爲孝傳家業。老益全交憶篠驂。富貴貧窮都外事。壽能從欲又多男。</text>
<title>挽權元老</title>,<text>新安江水去悠悠。人事同歸起滅漚。七十二年渾一夢。太平天地始終休。剛明本質介而通。晩節言爲貴得中。一室琴書生事足。忘機閒卧伴鷗翁。三夜夢登赤壁舟。騎鯨消息問沙鷗。春來謾失同遊約。誰與蘭亭稧事修。華表歸翎不可尋。晨天星落月陰陰。憑君寄語陽溪友。十載難忘只一心。</text>
<title>輓權文卿 大集</title>,<text>尊黨元無內外殊。一心恒敬兩情孚。恢弘軌度遺風在。簡默容辭實德符。誰遣歸舟藏夜壑。忽驚廈屋毁中櫨。臨門曩吊兼閭賀。鳳去丹山有二雛。</text>
<title>文山書齋。次李進士景溫 宇錥 韻。</title>,<text>世路險於灧澦堆。逐波毋或撼靈臺。顓門工業寧拋去。家學淵源有自來。萬事差池悲白髮。十年奔走笑黃槐。憑君語到虛明界。肯恨平生老草萊。</text>
<title>醉到趙士維家。奉寄許惺翁。</title>,<text>分塲恨不盡餘觴。春睡昏昏臥別堂。散迹萍蓬留谷口。相思雲樹隔山陽。天方欲雨千林黑。夜亦遲明五漏長。說與深懷投一幅。醉翁其或憶詩狂。</text>
<title>挽洪士章 瀗</title>,<text>歲暮相須友道成。古絃山水應同聲。審知簡默由天賦。偏仰言爲不世情。雲樹懷分江左右。蓍簪悲隔路幽明。羸驂未化冲空鶴。淚墨徒能記姓名。</text>
<title>次成仲應早秋韻</title>,<text>君家近隔大江津。憀慄秋懷詠白蘋。一陣商飈方肅氣。半輪嵋月已傳神。天時代謝金爲用。詩韻輕淸玉不塵。認是騷人同感慨。短筒俄到寂寥濱。</text>
<title>次竹翁李孟呂韻</title>,<text>枉直何論異尺尋。公侯猶未勝泉林。干名附勢非君意。鞱世含光是我心。興發幾多山水詠。愁來獨自聖贒斟。相思唱斷停雲曲。各巷枌楡歲月深。百年身計共蹉跎。喬木踈枝未假花。義結金蘭新契密。派分內外故情加。䧺懷幾撫干虹釰。虛夢頻隨入海槎。已矣途窮時亦晩。狂歌爛醉是生涯。君曾不見頭流山。非有仙緣濟勝難。入峽心將流水凈。陟岑身與白雲閒。漁舟倘覔桃源路。石室應彈道士冠。最是芳辰多賞事。一遊無敵百年間。</text>
<title>仲應次孟呂韻見寄。仍次以呈。</title>,<text>記憶前遊細細尋。或於蓮舍或雙林。已成泉石膏肓疾。謾負君民致澤心。近日吟詩非是愛。何時對酒許相斟。竆廬歲晏江雲暮。三見春花別恨深。男兒不必歎蹉跎。浮世功名等樹花。語德推君三級上。較年慚我一匙加。閒情獨伴沙汀鷺。遐躅難追月浦槎。安得春來開社會。同渠述作送生涯。莫將珠貝混泥沙。今世詩人未作家。旗皷盟壇誰執耳。丹靑繡幅本非花。聚螢安得須彌燒。飮藥徒能舊病加。自警初心仍勉汝。吾儒工業取三多。</text>
<title>次李進士景溫韻</title>,<text>詩人本色好。年老氣桓桓。拈韻追元白。論交擬孟韓。故山歸鴈遠。旅土弊貂寒。春日遨遊可。仙岑入夢看。</text>
<title>追挽橘園許惺翁五十韻</title>,<text>誄章元是送終禮。自古人稱相紼詞。是日親朋皆失涕。几喪匍匐一如儀。斯焉少慰幽明恨。否者多慚管鮑知。蒿里何山方命筮。故人襄事夏爲期。萍塲偶逐看花伴。蘭室難停出郭輀。逾月喪家先近日。漬綿一訣已違時。悽懷脉脉將誰告。淚墨遲遲強綴辭。深契自吾聯代好。弱齡偏獲丈人私。滄桑劫臼悲陳迹。孤露餘生歎旅覊。均是幷鄕前後客。各全松栢歲寒姿。渡淮酸味園稱橘。慕聖初心宅近尼。不幸文章俱倒潦。其如時命幷差池。風波世路增黃髮。友愛人情哭白眉。礏裏和珍終見刖。溝中灾木破爲犧。論交每喜資三益。較齒何論間一匙。隔嶺筇驂同出入。如蘭臭味去毛皮。窮途幾發棲遲歎。晩節相酬碨磊巵。歲律金牛回甲子。天時花樹侈茅茨。多情細寫勤招字。感興仍吟自叙詩。曠達非關踈禮籍。風流不讓臥窓羲。飛觴處處花籌錯。隱几人人破帽欹。日晏三竿歡未了。漏催五箭夜何其。平朝里伴歸程促。暇日春窩客榻移。無病不知人有疾。傳筒只說夢相思。人言許老沉淹候。難以凡師藥石醫。歷路歸來探寢飰。餘盃重勸惜分離。滯筋白傅寧爲患。消渴長卿不必危。一夜溪堂纔罷睡。三臯蘭報忽生悲。其眞命否誰知命。畢竟斯翁迺至斯。人若有爲逢聖代。天胡豐賦嗇其施。欲持論德昌黎筆。無愧爲銘有道碑。皎潔淸襟人共許。慈良雅範世爭推。身兼琬琰雙圭質。言吐風雲十丈奇。早合兵機詩律細。每逢親友腹心披。芝田已健調形鶴。蓮圃將看納息龜。鬼伯何心相促迫。歸魂不得少躕踟。三千缺界塵緣斷。六十流光隙駟馳。何處得來開好面。一朝歸去掩冥逵。西湖故宅凄喬木。南土新庄鎖弊帷。樑月三宵人寂寂。蓬科四尺草蘺蘺。元無夢兆同龜板。宜刻幽辭踵漢岐。寃釰祗應銷北斗。落英難與嗅東籬。騷壇旗皷盟無主。舊曲峨洋和有誰。歲暮金丹消息絶。家傳詩禮子孫貽。未宜一代風聲盡。將見干支福履綏。山澤迹留龍虎窟。竹梧棲長鵠鸞枝。蕉隍得失何須說。吊賀門閭互轉隨。靈魄不曾來夜夢。悲懷時復泣前歧。方看友道爭趨市。誰解吾心獨制緦。已矣更無餘說話。他年待我北邙陂。</text>
<title>挽朴甥叔培 天根</title>,<text>憐君早讀蓼莪章。卽我私情曰渭陽。失涕元無他說話。將身恨不贖贒良。家兒替訣緣衰債。年少冥行有底忙。料得螟魂歸日痛。一心秪在老萱堂。</text>
<title>梅隱翁晬後慶壽宴</title>,<text>晬餘佳節届純陽。梅隱堂中極宿光。剩得天年筋力好。笑他人事去來忙。閒居不讓三公貴。遺澤將流百歲芳。旅夜起聽龜耳息。更從深酌祝陵崗。</text>
<title>還家</title>,<text>老來心計本無營。蓬轉萍浮作此行。幾日筇鞋江左右。欵尋親友話平生。尼岑月照勞鄕夢。梅榻春歸返客程。久久留連非不足。別時深悵卽人情。</text>
<title>次權敬仲 必昇 赤壁船遊韻</title>,<text>騷客逢秋佳興發。蘇仙去後有餘舠。事同雲水千年白。詩得江山一格高。名勝近無閒者主。風流讓與衆人豪。羸驂未作山陰棹。消息聞來晩恨挑。</text>
<title>旅榻適遇姜佐郞 碩龜。次其行中韻叙別。</title>,<text>湖之雲白嶺山靑。千里行郵閱幾亭。也候長風鵬掣海。自憐蔀屋釰衝星。一塲萍水欣相對。十載醇醪不暫醒。共理歸驂因作別。含情遠樹羃虛汀。</text>
<title>雨後作幷木之行</title>,<text>涉世曾知路嶮𡾟。衝泥老㥘倍於斯。童山失土移皆骨。側島橫波換一眉。十里行壚人寂寂。三竿斜日馬遲遲。今行恨不量而入。要遣餘懷强詠詩。</text>
<title>丹溪夜吟</title>,<text>翁心本與世情踈。蓬轉萍浮任自如。興盡歸來催雪棹。到頭留滯等磨驢。匡床喜對賢人酒。客旆慚非長者車。從此江山秋事晩。一年佳約負禽魚。</text>
<title>次權君元甫 正三 山亭韻</title>,<text>太學非徒贒士關。翼然新築又林間。趍庭朝暮兼溫凊。對案詩書學孔顔。業必耨苗將見實。功無蕢易爲山。羣才正値休明運。絃誦洋洋古意閒。</text>
<title>三從叔慶壽宴。次享初韻。</title>,<text>稱觴介壽倣于周。爲賀尊年八十優。素質剛明無疾病。太平生長老園丘。夜深納息靈龜耳。節届懸弧大火秋。暇日樽筵供樂事。世間無復此般遊。</text>
<title>陶丘臺九日會。次權象仲韻。</title>,<text>世債同歸一刹塵。天敎名勝屬吾人。千年德水留芳躅。九月黃花及令辰。騷客已違題馬柱。臺松何事减龍鱗。相求喜聽嚶嚶鳥。老去詩篇捷有神。</text>
<title>次景溫韻</title>,<text>良宵偏覺笑談宜。殘燭微明刻漏遲。過去音塵千里隔。老來顔髮一般衰。尋源混混方論道。觀泌洋洋可樂飢。莫說窮年身計拙。今行適足慰相思。世債悠悠雪鬂班。朋來秪得喜眸看。道竆信我關時命。詩好無人不瘦寒。幾處遨遊行屐晩。逢場談笑夜燈殘。明朝更指文山路。結社高風恨未攀。</text>
<title>又次景溫行中韻</title>,<text>東郭先生安所如。別懷憐我寂寥居。殷勤寄與相思字。馬上詩能替鴈書。愛君本質貌相如。三載幷鄕歎索居。不害麁繒纔掩骼。腹中多貯古人書。遙望文山落日低。三宵離恨各東西。柴門一掩無人訪。時把寬盃傍竹溪。自愧高枰對着低。一東不欲一於西。已聞追友江南語。明日丹溪是虎溪。</text>
<title>次洪聖賓景坡齋韻</title>,<text>家在江頭江水澄。一軒光景十分增。緣深丹竈何年降。夢逐玄裳伴月昇。曠感秋懷人百代。分留物色壁千層。爲君重讀潮碑字。或有能之或不能。</text>
<title>謝族弟子表贈靑藜杖</title>,<text>多情方丈客。遺我一藜筇。莫是須彌得。亦難月殿逢。行深鄕黨敬。體合老衰容。賴爾扶持力。年來任所從。</text>
<title>作相思曲四疊。寄贈仲應。</title>,<text>思君無日不相思。寂寂窮廬獨坐時。便覺一心存鄙吝。自憐雙釰隔䧺雌。入厨頻撿藏壺酒。對案空吟伐木詩。一疊相思歌始放。待人門外夕陽遲。思君無夜不相思。耿耿孤燈欲滅時。三舍山程雲樹隔。五更霜鴈信書遲。跫音空谷聞猶喜。梅影前窓到輒疑。二疊相思聲正苦。深情如燬鬂添絲。思君無處不相思。前度江山面面疑。勝賞與同經十載。行程默數閱千歧。難忘佛寺論詩日。每念壚娥勸酒時。三疊相思懷漸緊。衰年人事奈差池。思君無事不相思。多少關心一半疑。莫是窮交看市面。緣何近日足分離。參商已作多年別。咫尺難謀再會期。四疊相思仍自笑。世情翻覆或如斯。</text>
<title>挽成文伯</title>,<text>晨星落落晦於南。天限仁人七十三。旣有二尊焉用爵。能兼五福又多男。剡舟夜雪迷龍浦。蘭稧春觴憶鳳庵。純愨風儀何處得。梅軒昨日說悲談。</text>
<title>次洪聖賓立春詠雪韻</title>,<text>坳而盖底垤成堆。誰遣瓊霙密密來。物色怳疑飄柳絮。天時卽見動葭灰。能回北陸陰寒氣。故奪東君化育胎。萬類生生從此始。敢將仁說告靈臺。玄機自有斡旋功。試着同雲點綴工。永夜長明無影月。飛花競逐不條風。時方騰六豐徵驗。瑞或呈三聖化融。稚子亦知新歲慶。善端發自本然衷。</text>
<title>贈別李于鱗典籍復職之行</title>,<text>十年宦業等磨驢。千里寒程兩鬂踈。果爾旅行爲進退。不如家食讀詩書。官銜例是循資級。廣簡元非異戚䟽。取祿揚名都外事。願將忠藎復其初。</text>
<title>次浩浩亭韻</title>,<text>八溪形勝擅斯亭。二字佳名舊所銘。遠水合流歸大壑。羣巒聳翠匝重屛。百年緖業藏書籍。一代䂓模賁戶欞。衰客謾違登眺計。有時虛夢入晴汀。</text>
<title>定窩</title>,<text>欲說窩名義。天君自泰然。志存知止後。事在盖棺前。已得吾身好。寧從物累遷。笑渠塵世客。奔走送流年。</text>
<title>聞鳳兒及宋室同日解胎之報。喜而作詩。</title>,<text>熊蛇俱得丈夫兒。星甲三同事亦奇。戊子不須論大小。雙龍何必較䧺雌。衰遲齒髮吾無日。變化風雷爾有時。從此兩家多慶福。喜心發自本天慈。</text>
<title>贈別權季擧 𦑧 渭原之行</title>,<text>行年七十老。關塞數千程。孝子專城養。騶徒夾道迎。天時方淑氣。聖代賀恩榮。自笑竆廬客。寥寥負一生。</text>
<title>追和橘園許惺翁晬日韻</title>,<text>作述爲人父子道。翁於此界早無憂。家謨壹是兼慈孝。本業平生學孔周。旅土空留三世澤。弧辰便失百年謀。觀居慣灑存亡淚。桑海乾坤逝水流。釰歌途哭猶塵債。乘化全歸有底憂。暮境生涯餘日短。夜臺消息一年周。論詩未續相酬樂。對酒誠難共醉謀。回首朋塲皆市面。傷心空憶舊風流。</text>
<title>苦雨叙懷</title>,<text>年來飮啄付寒厨。十日滂沱惱白鬚。蛙竈薪難傳舊火。蟻盃誰與問前壚。民憂未庇千間廈。世債徒勞七尺軀。擬待時豊歌擊壤。吾君聖德配唐虞。</text>
<title>挽竹泉都乃敬 吉模</title>,<text>誰敎夫子赴冥關。竹圃泉源本地寬。無愧太平生長世。有關來去重輕山。修文追躡賢師躅。入夢依俙落月顔。六十一年歸幻劫。寢門回首淚潸潸。</text>
<title>奉呈東郭</title>,<text>矯首東天眼忽開。故人征旆底從來。跫音空谷聞猶喜。梅影前窓到幾迴。投轄井深添凍雨。擊壺歌發有餘盃。萍蓬聚散都塵債。歸路文山願莫催。</text>
<title>次東郭文齋夜話韻</title>,<text>心鏡明如月。隨人處處圓。天寒愁客旆。山逈謝塵緣。幸得三宵御。肯敎一榻懸。頭流春事好。恣意踏雲烟。</text>
<title>更用前韻贈別</title>,<text>永夜論襟好。溪窩曉月圓。料知今夕會。不是少因緣。前期猶寂寂。離思自懸懸。未暇朝餐勖。東隣起早烟。</text>
<title>挽姜來汝</title>,<text>誄君敢用㤪尤辭。來去人皆有命時。滄海幾回泡起滅。中天頻見月盈。衰遲未了三生債。畢竟那無一會期。餘外關心猶俗事。臨分不暇細陳之。</text>
<title>來汝葬後訪趙士維</title>,<text>新春偏悼故人亡。要說余懷訪睡堂。獨上驛樓徒有淚。孤飛旅鴈不成行。自憐夢得添花雨。誰與相斟待客觴。強策登高由捷徑。此行如醉復如狂。</text>
<title>昭貴谷齋舍。與仲應相和。次老杜韻。</title>,<text>共君何處可逍遙。一面雲山隔市朝。空外御風能謝轡。閒中弄月或吹簫。三竿夕照尼丘日。百尺飛虹赤壁橋。物理靜觀心自得。不須生事說漁樵。</text>
<title>別後更用前韻奉寄僑友</title>,<text>一別音容隔水遙。坐量程限不崇朝。與誰共理深山屐。獨夜應聽隔浦簫。矯首東天無信鴈。含情遠樹羃河橋。時來唱罷相思曲。千古襟期憶湜樵。</text>
<title>六月十四日。行奠獻之儀。往連壯菴。與僑友相和。</title>,<text>祀事恭修四世親。年年是日又弧辰。生來父母恩何報。勢去箕裘業已淪。朽質秪憐同散木。殘盃不敢速諸贒。山庵獨有吟詩客。要慰窮懷寂寞濱。</text>
<title>次僑友存沒感懷韻</title>,<text>畢竟同歸盡。彭殤豈異諸。料知千劫會。都繫一元初。末路元無友。深山可結廬。浩歌仍大笑。遙夜漏聲踈。</text>
<title>次僑友再疊親字韻</title>,<text>各於總弁許相親。耐久深情歲暮辰。酬酌猶關眞性養。孤吟或恐正聲淪。湖山到處誰非主。逆旅寰中摠是賓。萬理陶鎔輸一局。莫須語及死生濱。</text>
<title>更用前韻。以寓相警之意。盖以僑友酷好南華經云。</title>,<text>許君平日意中親。皓首團圓及此辰。俗態幾多交市面。人文亦已久崩淪。莫從㓒叟遊方外。豈合衡門有雜賓。萬事不堪供一笑。逝將歸釣古江濱。</text>
<title>次僑友山庵喫苦韻</title>,<text>虛老男兒七尺躬。便於世事啞兼聾。驚呼時問風來朔。緘結何須雀開籠。忙裏已添衰髮皓。鏡中無復舊顔紅。不須去入閻浮界。回首商岑有綺翁。歎息人文晦已久。冥行歧路幾盲聾。篔簹歲暮歌三秀。蔘朮誰家備藥籠。世債悠悠悲髮白。天機衮衮發心紅。莫如講道安吾分。笑向靈臺告主翁。</text>
<title>悼亡友姜來汝拈韻相和</title>,<text>朋酒未澆宿草墳。新秋何日不思君。牙琴向笛寒聲苦。樑月窓梅夜勢分。南岸滔滔長逝水。春空藹藹不歸雲。最憐浮世衰遲客。三會庵中與作羣。</text>
<title>次享初携酒來訪韻</title>,<text>長夏禪宮事事幽。老人尙有寂寥愁。幾回逆旅空囊澁。幸爾尋常舊債酬。深酌能知山水趣。淸詩擬作孟韓儔。朋塲兼得連枝會。奇絶浮生此日遊。</text>
<title>癸卯七月旣望。赴院木亭白塲會。命年少輩船遊。與數三老友來臥權友元直草堂。夜懷甚寂寥。霜溪翁作一律以示之。卽次其韻。</title>,<text>千古相傳赤壁遊。蘇仙去後有餘舟。文章異代誰盟主。節物江天又一秋。從此老人無氣力。謾敎年少擅風流。中宵醉臥覊窓下。夢逐玄裳訪十洲。</text>
<title>翌日地主盧侯 允中 請鄕人同舟而遊。歸後因要記其事。霜溪翁先發之。余次其韻。</title>,<text>知從太守樂其樂。更理坡翁七月船。地本丹丘開壽域。山連方丈會羣仙。笙歌響徹淸虛府。雲水光涵上下天。香社前遊歸一轍。時人宜作畫圖傳。</text>
<title>十九日夜夢。遇冀兒於泮邸。問殿講消息。喜而作短律一絶以貽之曰。篇中義誠明之義汝知乎。義者君臣有義之義也。誠者輔國忠君之誠也。明者治官理民之明也。汝須終身佩服也。因蹶然而起。誠異事也。古人所謂有思則有夢者非耶。爰以記其事始終。爲他日驗。詩曰。</title>,<text>百鍊精金始發硎。銘心三字義誠明。天衢認有恢恢地。萬壽山高世太平。</text>
<title>僑窩作佚老說。贈余以賀。而自歎其命途竆苦。余作詩以解之。</title>,<text>老友贈余佚老說。余將何說更云云。固知命分由天定。不欲身心混世紛。致澤豈吾才所敢。沉冥宜爾道爲羣。年來秉燭芸床下。古訓昭昭載典墳。</text>
<title>十月十四日夜。榜音來到。喜作一律。</title>,<text>重門剝啄這何人。次第歡聲動四隣。遙憶東床勤學子。幸丁金榜策名辰。異兆已占流火夢。故家重返大寒春。從此門閭朝暮待。簪花歸路幾思親。</text>
<title>聞好與日進。又捷同榜之報。仍成賀吟。更疊前韻。</title>,<text>丹丘經學異凡人。講義師門有德隣。一榜䟽名眞異事。三家同慶會昌辰。幷鄕幾日皆爲客。喬木踈枝幸得春。從此老夫勤勖意。願將忠孝奉君親。</text>
<title>臘初到門日作</title>,<text>笙歌叢裏桂花明。彩舞僊僊奉壽觥。洛水風雲龍翼擧。鄕園桑梓錦衣榮。因成同榜新恩會。爭頌承文正字名。富貴必從勤苦得。十年經學闡家聲。</text>
<title>送舘人李春完西歸</title>,<text>旅遊經春序。歸路倍悵然。別時重逢約。相待丙午年。</text>
<title>挽崔華國</title>,<text>夢占起起這何神。不幸今年歲在辰。八耋遐齡猶嗇報。世間無復勸懲人。德容純質貴無華。宜爾心畦種福遐。命與時違人事變。寥寥世範孝慈家。江上新居卜一區。百年生業後前殊。全歸永托棲神域。宿草牛山日已晡。太白精光月姥緣。重牢吉限動經年。寒厨遽撥齊眉案。皦日留盟照九泉。全交每每類相求。幾度蘭亭稧事修。卷裏題名如昨日。有時對案涕橫流。</text>
<title>挽權水使 必稱</title>,<text>學射初心不主皮。晩年工業在修爲。用兼文武應長久。壽欠期頤奈命時。官止萊營都節制。塵生梧舍舊緇帷。觀居慣灑衰遲淚。後死人間與者誰。</text>
<title>文山書齋會話。次金麗卿韻。</title>,<text>景風不熱擬淸秋。訪友來登釋氏樓。萬壑烟霞藏別界。三盃贒聖滌塵愁。芝蘭一室交情篤。蝴蝶誰家夢事悠。莫道明朝離別苦。此生無處不閒遊。</text>
<title>與僑翁有趁訪之約。冐寒而發。</title>,<text>踐約臨前路。寒威不到心。招招非禮簡。往往見情深。筇替剡溪棹。調高郢雪吟。笑渠塵世輩。山海幾千尋。</text>
<title>挽安象三 鼎德</title>,<text>歲暮悽懷嶺海頭。故人消息入泡漚。一生坎軻身仍病。萬事萍蓬跡共浮。天無厚報仁贒理。地有同歸父子丘。短闋哀些招不得。旅魂空返廣陵舟。</text>
<title>挽文養一 以涵</title>,<text>全交不作小人甘。均是衰齡七十三。擬領湖山酬世債。奈從莾渺御仙驂。末緣鳩社弧辰會。往事龍壚酒後談。純愨風儀何處得。通知爰有兩家男。</text>
<title>乙巳三月日。偶患身病。此非委卧痛楚之症。盖其精神昏迷。筋力澌盡。少無振刷之期矣。要叙病懷。艱成四韻二篇。而拈韻必以五餘字爲準者。自驗其搆思之道。與平日何如耳。還切笑歎。</title>,<text>一疾沉淹一望餘。衰年氣力已無餘。神精多錯編書日。症態偏深點筆餘。雲暗不知師去處。舟行易覆浪翻餘。也知隨證隨治法。除在興居食飮餘。世事全拋愼疾餘。安心方可責其餘。紛囂界上全天黑。恬靜關頭本地餘。修養也知非一道。工夫奚暇着三餘。秋來或有其蘇望。鬂上春風幾日餘。</text>
<title>偶吟</title>,<text>聖人七十三而卒。道德光輝萬世傳。凡人七十三而病。記誦文字都茫然。固知命限有定分。本其生質天壤懸。朝聞夕死猶可矣。一心耿耿士希賢。况今生長太平世。草木同腐眞可憐。天生渺然或有意。願假武公抑戒年。</text>
<title>鸛</title>,<text>大鳥飛上天。白羽影在地。䲭鶚莫須嚇。彼有鴻鵠志。下句追補</text>
<title>竹林風</title>,<text>舜有五絃琴。武有七絃琴。淸風吹竹林。我有萬絃琴。</text>
<title>消鬼庵石佛</title>,<text>西域大禪師。東來問幾時。不笑亦不語。無人知所思。</text>
<title>溪水</title>,<text>涓涓前溪水。流入文川浦。下下爲大江。東至魯連海。</text>
<title>月</title>,<text>十二日夜月未盈。人曰此月何時圓。答言三五夜。吾當滿靑天。</text>
<title>兒鷄</title>,<text>兒鷄初學鳴。長聞嗚咽聲。不如楚阜鳥。一鳴使人驚。</text>
<title>雲</title>,<text>問雲何處去。云尋白雲洞。洞裏多白雲。知是白雲洞。</text>
<title>烟</title>,<text>鋪地疑落絮。橫空如白虹。須臾忽飛散。西北有大風。</text>
<title>種松</title>,<text>採松尼山下。種之溪水邊。何時高百尺。直上衝碧天。</text>
<title>黃鶯</title>,<text>揚言綠陰裏。自道黃鶯名。愛爾綿蠻語。春日未了情。</text>
<title>七亭槐</title>,<text>溪上七槐亭。根老葉尙靑。時時明月夜。色通尼丘晴。</text>
<title>雪</title>,<text>初飛疑落花。諦視實非紅。花中豈無白。應殘昨夜風。</text>
<title>石榴</title>,<text>枝枝紅花落。密葉間其實。攀手摘團團。一飡竪吾髮。</text>
<title>暮春吟贈友人</title>,<text>昨日酒熟君不來。明日春歸花亦稀。莫如今日與君醉。看花共作送春詩。</text>
<title>磨石</title>,<text>如天在上動。如地在下靜。此間亦有陰陽否。石乎石乎嗟爾極。</text>
<title>蓂莢</title>,<text>庭上異草出。物性應天時。開落三十日。旬朔葉以知。</text>
<title>山水</title>,<text>崑崙撑天中。黃河出其上。見水河爲大。看山崙莫高。不讓土壤不擇細。王者於民當如此。</text>
<title>偶吟</title>,<text>草木乾坤惠。稚兒父母恩。欲竆造化理。難知亦難言。</text>
<title>壯麗未央宮賦</title>,<text>有東都賓。問於西都主人曰。關中形勝。萬古金湯。滄桑變易。興廢如夢。惟彼渭之陽驪之下。曰有宮焉。壯麗無敵。碧瓦朱甍。上磨靑蒼而掩靄。瑤軒綺構。下壓后土之宏厖。風欞月戶。金碧照耀。輝煌燦爛。縱橫雜沓。此其宏麗奇巧之狀。非他宮觀之所可擬議者也。經始之日。誰所主也。營搆之制。誰所畫也。願主人沂其源揚其瀾。推其大卛。一爲我陳之。主人曰唯唯。伊昔嬴秦將亡阿房火。金刀運興三秦擧。於是使蕭何守關中治宮室。何乃胥攸宇契我龜。揆之以日。作于此宮。立神扶棟梁。壯帝居於山河。翠開戶牖。煥皇猷於星斗。陛以九級。爲庶民尊瞻之所。名以未央。啓萬世無彊之休。何之所以爲國家長遠慮者。不亦美乎。賓曰余嘗觀史氏之說。何置田必於竆僻。爲家不置垣屋。盖其爲人也。去奢從儉。不尙浮華。其位則雖高於黃閣。其志則實卑於白屋。然而於家如彼之儉。在國若是之侈。侈宜於國而不宜於家乎。儉宜於家而不宜於國乎。書曰峻宇雕墻。未或不亡。孔叢子曰驕生於奢。國遂以滅。曾謂何之贒而念不及此耶。何嘗曰後世賢也師吾儉。不賢無爲人所奪。爲家計則可謂得矣。又嘗曰壯麗可以鎭四海。無令後世加於此。爲國計則可謂失矣。嗚乎。平陽之殿。土階三等。無爲而化。天下大治。阿房之宮。畵樑千尺。天下離析。二世卽亡。惡在其非壯麗而不鎭四海也。惡在其以壯麗而能鎭四海也。大凡家國無異治。治國如治家。胡然而儉於家。胡然而侈於國。噫興漢之初。鎭國撫民者何也。作相之日。較若畫一者何也。其功大矣。其業盛矣。而至於分家國而貳之兮。吾未知其可也。伊後栢梁建章之作。未嘗不由於未央之爲始。而漢幾不免亡秦之續耳。主人笑曰諾。</text>
<title>輓詞[權煒]</title>,<text>尼溪朴公。敦確簡重君子人也。少有才。累擧不中。曰命也。遂不復爲事。迺以詩文山水自娛。享七十有三。考終于尼丘山下。其友霜溪權煒象仲在于彦衙。聞其訃。哭之慟曰。自今吾無友矣。遂作詩以哀。尼岑悽碧汶波咽。雙白亭空憶故人。太史山川閒歲月。滄洲書卷老精神。九三有約懽詩酒。八十無餘歎齒唇。地下君應多好友。可堪香閣獨沾巾。</text>
<title>輓詞[金壽吾]</title>,<text>嗚乎。天之不憗遺此老何哉。溫簡之姿。密博之識。不復見於斯世矣。家世惟舊。志行惟高。和而持守。不作崖岸。素履之安也。座中浮論。手書目誡。定心之功也。論叙疑解。如道昨日。聞見之博也。始知公所養。槩有人所不知。而己所獨勉之實也。窮達有命。懷寶遯世。江湖林亭。寤歌終焉。悲夫。今歸葬之辰。顧此一疾。去死又不遠。玆不得往哭。強步虞殯曲侑送之。君子人與君子人。守要識博律其身。門前泌水飢斯樂。園裏靑筠趣益新。壽質聖師寧有憾。食違榮養最傷神。龍湖一別成千古。病席輓歌語不伸。雙白亭吟雙白老。濯纓朝暮自淸襟。舜絃已解文絃斷。獨抱琴徽萬竹林。抱琴長嘯人不識。歸將調和大容音。南望哭終仍掩涕。江上靑烟數峰沉。</text>
<title>輓詞[成涉]</title>,<text>乙巳冬。尼溪朴公。觀化于家。逾月而葬。葬時親友皆會。而夏山成涉。以身疾不能南下助執彿之役。其翌丙午春。搆草爲文與詩。以代杵曲之音曰。嗚乎。不佞遊於世久矣。於嶺之南。見高士三人。太白山下有杜陵李公。金谷村中有南野朴公。頭流山外有尼溪朴公。此三公者。不佞幸而見之。而皆遯跡衡門。自樂無求。而經學文章。不下於古人。杜陵南野二公。朝廷聞而爵之。二公皆不出。尼溪朴公。朝廷不聞而爵祿不加於身。然此三公者。豈以倘來之爵秩。動其心也哉。古人云百里奚爵祿不入於心。不佞亦以爲三公者爵祿不入於心。夫爵祿不入於心。則况他乎哉。今世有子順者在。則必以高士許之。而無抑可爲次之言也。恨不佞無文。不能作高士列傳以傳於世。其亦可慨也已。徂玆六七年來。儒林運厄。杜陵南野二公。次第歸化。昨年尼溪朴公又不淑。後死者獨在於世。烏得無悒悒之懷也耶。况尼溪朴公。與不佞自少相知。晩年同硏。不可一日相離。而以其所居稍間。故或有可離之時。昨秋使其子訪吾。仍遺赫蹄書。而其後未幾承訃。豈料此一書。爲千古之訣也。功業平生萬卷書。烟霞雙白是君居。尼岑寂寞文川咽。喬木依然擁舊廬。欽把遺經得味深。年來閉戶幾潛心。新搆小齋名以定。靈源端向靜中尋。味道年來養性眞。從前詩債付吟呻。紫陽格語爲繩墨。靜對書窓幾寫紳。鄕里皆尊齒德俱。諸郞羅列照氷壺。和氣融融溪上宅。小孫承業又掌珠。尼溪新稿篋中藏。玉佩瓊琚獨自芳。他時莫道蠧魚蝕。釰氣鄷城可騰光。神交半世似塤箎。離合中間志不移。炎夏禪房秋靜默。憶君無復見風儀。</text>
<title>輓詞[盧楨國]</title>,<text>送子委禽過二紀。由來先契篤於斯。交情幾歲開靑眼。德貌一朝掩素帷。寂寞儒林先慟世。凄凉古宅又忉私。稱譽鄕黨慈仁得。敦睦宗親孝悌移。百鍊剛膓臨事際。一團和氣接人時。文章世服誌先輩。志業人趍庇本枝。經禮千篇羅眼目。節要一部着心期。尼溪月白想精采。定窩風淸宛德儀。終使斯人衣布歿。百年公議誰持之。高山今世無依仰。杖屨泉臺早晩隨。</text>
<title>輓詞[李宇錥]</title>,<text>余與公白首相識。恨相得之晩。其誠心慕用。不但爲銜盃酒接殷勤之懽而已也。每服公忠厚善信。骯髒有志節。好讀書。衰晩如一日。遊公車輒屈。旣偃蹇不偶。樂觀山澤。放懷於埃𡏖之表。甚自得也。嗟乎。自古懷抱道德。竆老林泉以沒世者何限。公固任之。而論者惜之。然其文字可傳於後。視富貴而名磨滅者。得失竟何如也。公於吾。常哀其窮而愍其老。惓惓於詩章筆札之間。余未嘗忘此意。而顧乃孤負存亡之際。旣葬而不得臨壙。又無一語相虞殯之曲。平生舊誼。寧有是哉。詞曰。尼溪之水淸且漪兮。上有綠竹兮秀而猗。山中人兮超遠擧。俯臨下土兮不嚬以嘻。尼溪之水流不歸兮。招子魂兮來何時。床有琴兮案有書。林壑悄悄兮猿鳥悲。尼溪之水不可涉兮。我馬不向山之夕兮。懷德音其未忘兮。撫瓊琚兮光發篋。</text>
<title>輓詞[河鎔]</title>,<text>踈雨小溪上。巋然雙白亭。朱書留古案。尼峀立虛庭。岸竹淸風在。園梧霽月停。一生閒事業。無愧林宗銘。吾家永慕樓。公昔記重修。遺墨作千古。乾坤曠感悠。</text>
<title>輓詞[權俒]</title>,<text>方丈山哀尼水咽。丹丘秋雨葬眞儒。斯文不幸憐吾黨。宿德云亡奈世途。依舊淸風來岸柳。傳神明月滿庭梧。倀倀此日餘生痛。獨立昏衢孰策駑。</text>
<title>輓詞[河錞]</title>,<text>眞卛其人朴古貌。全於性命樂於貧。一生不作皺眉事。淡泊冲襟獨出塵。一定窩成望八歲。閒中所樂果何書。欣然對得朱夫子。滿卷沉潛意自如。吾家八疊小屛子。詩古圖新世業優。我欲得文叙好事。尼溪筆絶向誰求。</text>
<title>輓詞[李德中]</title>,<text>五歲歷代記。當時稱神童。猗歟綠玉樹。松老有餘風。遂入入德門。祗拜先師院。一部紫陽書。至老益忘倦。生平不畦畛。何曾露稜角。非但州里行。亦可行蠻貊。千載魯廟人。何事緘其口。不如尼溪老。以心而自守。方丈紫氣收。升平醴泉涸。吾道今已非。南望意漠漠。宇宙一千年。南國餘山水。豈待巫陽招。公靈應在此。</text>
<title>輓詞[趙輝晉]</title>,<text>溪上幽居不用名。一川鷗鷺百年情。塵機不着觀書案。風靜方塘水自淸。淸襟不與世滔滔。雙白亭高人更高。來訪弊廬如昨日。可堪怊悵菊花醪。</text>
<title>輓詞[河復浩]</title>,<text>大羹純淡玉氳氤。淸廟明堂可此人。旣有二尊焉用爵。能兼四福又安貧。尋常到處多多友。七十年來事事仁。先子有詩公有序。可堪巾衍筆猶新。滿箱經籍載驢詩。看到宣尼讀易時。人無外慕天垂慶。又有登龍第五兒。</text>
<title>輓詞[李尙默]</title>,<text>簞瓢顔巷任竆居。爲傍尼丘築小廬。靜處忘機文酒席。閒中玩理古今書。先儒事蹟編修日。來學工程奬進餘。百代家聲傳不墜。簪纓新慶舊門閭。</text>
<title>輓詞[李漢傑]</title>,<text>尼丘山下尼溪翁。七十三年奄考終。所學平生惟孔子。地何相似壽何同。</text>
<title>輓詞[趙尙愚]</title>,<text>言不違時行合䂓。邇來南土仰爲師。樂天晩節窩扁定。慕聖初心號揭尼。韞櫝深藏公豈恨。有才無命世堪悲。文溪咽咽輀歌動。講樹寒風落葉時。</text>
<title>輓詞[鄭時毅]</title>,<text>吾嶺多君子。公今更發揮。退翁傳性學。冥老得心機。翰墨靑年事。經綸白首違。捲歸惟晦隱。存養賾危微。外勅非高遠。內修自卓巍。安常全體是。矯妄本心非。水竹閒經濟。詩書老布韋。謝庭多玉樹。玄圃採珠璣。孫抱遺經讀。兒能折桂歸。干孜禹晷惜。仁得聖年稀。小子頻承誨。雙亭早攝衣。論襟顔氏巷。奉袂伏生幃。書帶春難住。園花露易晞。七旬非短景。多士哭無依。</text>
<title>輓詞[姜世儁]</title>,<text>方丈仙山下。尼溪智水邊。碩人生此地。文雅暎時賢。學業醇儒富。天姿德性全。溫如藏櫝玉。淸比擢泥蓮。遊藝初高翥。懸楊早可穿。文章憎命達。詞筆謾騰騫。蕭灑淸標卓。徘徊逸興牽。人皆沉苦海。公獨濯淸泉。緘口雌黃絶。抽身俗物捐。塵寰無繫累。山澤作癯仙。精理通談笑。詞華耀槧鉛。淸閒泥不滓。端雅獨翛然。恠鳥窺床硯。閒雲傍屋櫋。超塵鸞聳立。驚世鳳翩𦒘。灑落亭雙白。精求草太玄。江山輸汗漫。竹逕許聯翩。素履元無改。眞工晩更專。劬書如坐塑。習靜似參禪。恬淡物無競。守持老益堅。只緣无妄疾。終未問沉綿。梅巷言纔返。蘭書忽已傳。氣沉喬岳逈。光晦德星躔。斯道知窮矣。于何問業焉。名垂易簀後。事定盖棺前。牢落今安放。蒼茫痛自纏。</text>
<title>輓詞[李秉烈]</title>,<text>槐陰搖落雨聲踈。來哭南溪處士廬。漁釣經綸留水月。江山華藻掩詩書。冲襟與物元無競。完福由人儘不虛。尙憶寒齋承誨夜。前村鷄唱五更餘。</text>
<title>輓詞[李志容]</title>,<text>散柳稚篁隔岸踈。丈人薖軸水西廬。家傳松月箕裘業。案有寒泉節酌書。文酒坐深鄕黨敬。薤歌唱斷士林虛。攀輀更以吾私哭。休慽相須五世餘。</text>
<title>輓詞[河鎭伯]</title>,<text>梅庄竹所頻年到。少者懷之亦許吾。醉後湖山高志趣。閒中文籍好工夫。聞名斯世誰非士。觀行惟公乃是儒。經術籯金輕重判。終敎季子上雲衢。</text>
<title>輓詞[李伯烈]</title>,<text>吾家何幸接芳隣。陪候常常警誨申。位在二尊焉有憾。身兼五福不憂貧。窓前綠竹猗猗節。架上朱書世世珍。去後溪山空寂寞。古沙寒月政傷神。</text>
<title>輓詞[權正九]</title>,<text>尼山淸且秀。下有公之居。德器元眞卛。文章特緖餘。耻爲科臼士。勇讀聖賢書。嶺運嗚乎薄。溪沙月影虗。</text>
<title>輓詞[趙時愚]</title>,<text>斯文不幸哭吾公。方丈烟霞一夕空。七十三年還似夢。尼丘獨立水雲中。林下窮經老不衰。朱書三帙托心期。沉潛一味多餘意。修正工夫又戒兒。</text>
<title>輓詞[權必忠]</title>,<text>淳謹天姿自近道。暮年尤喜晦翁篇。公車得失浮雲外。丈室胷襟霽月邊。有子登科能白賁。諸孫學禮襲靑氊。吾鄕從此眞儒少。文水尼山鎖夕烟。</text>
<title>輓詞[許陟]</title>,<text>靑蛇臈月初丁丑。遠邇相傳執紼詞。白馬素巾皆失涕。生蒭漬絮摠如儀。生居自有幷鄕德。死葬非徒數郡知。獨也金湖餘後輩。追惟丈席已多時。能忘半世薰濡義。欲綴平生艶慕辭。夫子胷襟惟正直。非余贊頌出阿私。縱橫歷代元無敵。涉獵諸家早不覊。藉甚文垣馳逸步。猗歟鄒魯出英姿。樂天素志窩名定。學聖工夫戶扁尼。高揖丘山瞻九仞。俯臨文水照方池。有才無命今何世。抱膝長吁或攢眉。嚮晦幾微推地火。退藏爻義問包羲。烟郊或曳逍遙杖。月檻頻傾慷慨巵。與我先君論管鮑。荷公歲暮屈茅茨。扢揚今古符心事。酬答風塵遣悶詩。前後幷州眞有以。㓒膠交契類從其。溪山每恨萍蓬轉。劫臼頻驚歲月移。時我摳衣蒙不棄。感公推席說相思。咳珠喚醒茅心塞。痼廢還如藥不醫。隨器磨礱多補益。甘心剗劀惜分離。莊錐著地能無愧。郢斧生風不是危。自謂帲幪惟我得。誰知木稼使人悲。欲論私謚純文號。以愧公傳沒字碑。秋月寒潭依舊色。德音淸範隔冥逵。杜陵誰復投陳轄。東洛無人下董帷。鑑水古除波㶁㶁。若堂新宅草蘺蘺。也知靈魄臨於彼。應識吾心亦制緦。溫雅風儀難更覿。不堪捫淚灑荒陂。</text>
<title>輓詞[族弟鼎吾]</title>,<text>三世家庭愷悌姿。一身詩禮百年師。吾宗老少樑摧慟。無路今生更質疑。</text>
<title>輓詞[從弟繼吾]</title>,<text>亭空雙白我焉仰。七十三年一夢忙。平生手澤留書草。奉讀時時儼在傍。</text>
<title>輓詞[從弟致吾]</title>,<text>定以扁之結小廬。樂天知命就閒居。編成二禮專心久。案對朱書秉燭如。鄕里模楷人望重。林泉筇屐世情踈。深衣大帶悠然逝。霽月明沙影子餘。</text>
