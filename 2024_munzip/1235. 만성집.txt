<title>大坪和金繼孟 興洛 贈別 丙午</title>,<text>嚶鳥春山興。驪駒別路歌。含情江上柳。愁雨也婆娑。</text>
<title>和金舜五 徽壽</title>,<text>分手城隅日。傷心雨後天。不須悲此別。雲樹自年年。</text>
<title>棲梧軒二詠。次繼孟韻贈柳元佐 止鎬。</title>,<text>東風消息喚香來。盆月蒼凉不見梅。爲賀君家田地好。生花早晩一枝開。盆梅 有盆無梅竹本於人類不同。問君胡揭入囪櫳。虛心直節如無媿。吾亦龍眠活畫中。畫竹</text>
<title>霛巖寺舊址。次洪使君 在愚 韻。庚申</title>,<text>白雲籠法界。紅葉殿殘秋。林鳥前生話。苔龜浩劫留。徐廬叨枉訪。滁客樂從遊。大庇千間意。經營費郡樓。候欲作亭於此故云。</text>
<title>定齋柳先生挽</title>,<text>千載瑤琴雅韻收。如何夫子又長休。惟餘一片仙滄月。看得當年寶鑑留。</text>
<title>送洛坡柳相國 厚祚 之燕十八絶 幷小序</title>,<text>聖上卽阼之三年。冕而親迎。遣大臣請冊于中朝。已例也。端揆柳相公閤下朱衣象笏。銜命以行。是役也萬里而遠。都下士大夫崇酒于觴。飮軷于西門之外。咸歌叙其事以賁之。其德業名位之盛。承徽繼武之懿。旣屢書不一書矣。略掇謏聞。作紀行十八絶。達于隷人。謬妄牽鑿之罪。恭俟返軺後勘正。迢迢原隰啓行幢。白髮丹心我相公。夙夜靡寧專對責。瑞雲長護玉函中。渡鴨纔過半日程。皇華曉發九連城。漠然山水龍灣界。追憶當年憤淚橫。右龍灣架子門深木柵高。華夷限界細爭毫。盱盱駔儈䦱門語。綰轂三韓射利曹。右柵門安市元來大鳥名。至今疑信鳳凰城。重關形勝眞天險。白羽玄花媿汗靑。右鳳凰城峨峨白㙮枕雄藩。山盡平郊不見雲。空濶一千三百里。浮生始到大乾坤。右白㙮周遭荒堞舊遼東。華表高高月影籠。太子深壕猶在否。千秋遺恨是袁熊。右舊遼東繁華先數盛京佳。舖舍樓臺滿眼奢。紅帽當時根本地。至今生齒漸繁多。右瀋陽十三山在阿那邊。薊樹長烟一抹連。金闕銀臺風引景。蓬瀛不獨擅神仙。右薊門烟樹嵯峨白骨吊千霜。松杏山間故戰場。十萬紅兜蹂躪地。居人籬落尙荒凉。右松杏戰地扶桑東望樹如薺。咫尺靑墩海不迷。天地金霞猶未霽。謾勞紅日照寰圍。右靑墩臺姜女荒祠枕舊隍。六螺山色曉蒼蒼。頎然老石長無語。來不來兮范七郞。右姜女祠雄關山海搤要衝。萬國車書盡會同。鎔鐵爲基成底事。坐令金虜帝其中。右山海關。明太祖命徐達鎔鐵築城。長城古北地竆頭。濺濺黃河石齒流。古往今來水聲裏。令人想像舊神州。右長城古北河迢遞牌樓百尺高。祖家三世舊勳勞。隴西桃李春光盡。慚愧孱孫薙鬢毛。右祖承勳牌樓扶輿淑氣古昌黎。萬丈文虹天與齊。八代歸來儒道熸。誰敎隻手障瀾回。右昌黎縣通州一路潞河連。舟楫車輿匝後前。複斗小轎凉傘子。軟紅塵裏去無邊。右通州驛山河關鎖帝居雄。地軸天經造化竆。欲挽銀河宸藻在。陪臣莊誦淚塡胷。右皇城三朝德業重黃扉。禮數分明異秩微。今日吾王虛席待。願言騑牡式遄歸。</text>
<title>陪李凝窩 源祚 論心學。翌日有見贈詩謹次。</title>,<text>孤僑淡若 缺 南。當戶山樊翠滴嵐。雅望忻陪今范六。廉隅欲學古陳三。時倍着惺惺法。靜體須看物物含。珍重再宵承面誨。昏衢初破夢魂酣。</text>
<title>贈嚴書狀 世永 之燕 四首○丙寅</title>,<text>中原西望漲黃塵。一路如絲析木津。堪媿我東皮幣使。轔轔去轂接來輪。暈日埋天惡海氛。八埏波動數行文。此行非但爲專對。虛實形便定細分。時咨文新出。人心騷動。吾道東來碩果單。天心扶抑較然看。聞說六丁威怒奮。火輪千隻劫灰寒。聞洋船數隻。爲天火所震。燕沙眯目塞風顚。騑牡逶遲路五千。南國騷人眉似劒。臨行爲贈繞朝鞭。</text>
<title>洋船二艘入京江。退後不勝憂憤。與張遊軒 錫龍，沈鍾山 英慶 夜飮拈韻。</title>,<text>遊子單衫旅夢長。一年強半碧嵩陽。書生有劒尋知己。嶺路關心憶故鄕。咄咄打壺壯士老。娟娟隔水美人望。手翻太白狂歌發。林月初生碧杪凉。</text>
<title>東郭歸路。與諸友藉艸玩夕景。</title>,<text>綠艸鬖髿滿眼前。秋來猶復住芳年。樓臺萬戶紅翻照。林樾千家碧蘸烟。盛集俄從城外路。名區未必洞中天。此間欲辨忘言趣。目送歸雲過鳥邊。</text>
<title>立秋翌日。與沈鍾山，鄭上舍 東箕 諸公遊北洞。濯足共賦。</title>,<text>洞天深樹易凉秋。選日吾行亦勝遊。背郭千村開別界。紅塵十里有淸流。炊烟已熟靑精飯。詩思如登白雪樓。七人故云 最是斜陽無限意。萬蟬聲在綠林幽。</text>
<title>大隱齋。與許退而 愈。次韓文公咏雪韻。</title>,<text>狂風當夜息。糅雪滿空來。潑潑雲初合。跳跳霰旣催。踟躕疑惜潔。撩亂較相猜。落溷能含垢。憑高易作堆。悠揚靡所泊。緩慢若將廻。廣展彌寰宇。平鋪失塹隈。愁霑眠鳥刷。被壓老枝摧。路堠粧銀鎧。溪巖劚玉臺。絪縕天地媾。雕琢物形裁。樹攪糝如麪。烟滋嫰似苔。射晶漂汞海。簁屑碾瑤瑰。厚薄應前定。淸瀅絶不埃。飇回騷歇靜。暾纈妬光皚。穰米思均食。撒鹽當阜財。殘村尤寂寞。疊嶂倍崔嵬。載重欹坤軸。藏深啞復䨓。粘泥同柳絮。化羽學銀桮。川陸迷離見。囪簾灼爍開。矮簷增富潤。弱植好封培。牛沒因銖累。蝗藏已尺纔。槎牙橫瘦竹。蓓蕾晦新梅。逞巧方圓錯。包荒細大該。雞呼仍窘澀。犬喜劇徘徊。煕皞逢千載。驩忻共八垓。陰岡停沍氣。陽管怕飛灰。臘瑞三呈賀。冬花六出魁。屋顚偏委積。籬杪自崩頹。淺晷勞涓滴。饕寒挾怒豗。坯蟲堅蟄戶。贙虎穩生胎。少掃微磎穿。成團衆力推。仰懷梁簡授。遙和郢歌哀。溥獲洪匀澤。寧招袤丈灾。耽歡披錦褥。賖醉縱金罍。點綴誰先着。摸輸我乏才。規規常語耳。瑣瑣足言哉。搯擢神徒憊。吟哦景是媒。彀盈鍭的擬。硎發刃游恢。大匠遺繩墨。啁啾媿幼孩。</text>
<title>山家㛰 次古詩韻。時在大隱齋。因所見有感而作。</title>,<text>山家女年大。卜吉議結親。阿孃恨日窄。屈指纔一旬。衾裯不可緩。紅綠頗鮮新。慈情貧莫展。百事有無因。篋空憐還劇。壺輕意猶眞。心事不理。荏䒣穀朝臻。兒譟雜犬吠。有客前路遵。嫣嫣新郞子。丰顔肌理均。下馬立簷霤。袍衣耀靑春。上客捋于思。言談亦有倫。問郞何所讀。讀詩至野麕。今日大風寒。勞矣涉梁津。禮見宜盛餙。柰此奩具貧。短釵難安䯻。淺脂不染唇。僕僕交數拜。回回杯幾輪。主人前致辭。所居荒谷濱。况復氓俗蚩。未見文物彬。有女佳可誇。娉婷聞四隣。十三敎織素。繞機潛苦辛。十五學裁縫。衣裾熨帖伸。性行且婉娩。可奉君子巾。區區何足說。請君須莫嚬。日暮酒旣闌。諠譁起衆賓。麤拳嚇餘瀝。甁罄酌無廵。甁罄不足惜。狂詬且勿頻。狂詬非善事。今日是佳辰。但願月中姥。降福垂慈仁。百年免疾𧏮。孌婉抱麒麟。三星方在牖。結帨語申申。在昔周官政。仲春會萬民。順此陰陽義。怨曠無嚬呻。東邦遵箕敎。風俗尙眞淳。作詩配國風。以俟博採人。</text>
<title>與金聖夫 麟燮 同宿 乙丑</title>,<text>滔滔濁滓日橫流。吾輩交情淡上游。支離螢蠧淹黃卷。潦倒蟬貂賺白頭。竆通有命甘安分。離合無常定不愁。殷勤南嶽前修約。規勉應無此外求。</text>
<title>次遯齋李公 陽柱 觀水亭韻</title>,<text>山回巖斷忽斯亭。翬革平臨宿鷺汀。綠竹千竿餘氣像。黃江三世舊門庭。賢孫繼序能傳業。敦史流徽尙挹馨。拊念先交多感慨。玉岡秀色入簾靑。</text>
<title>大隱齋。與許退而，郭文克 厚根，許日進 暹，李聖養 正模 諸友共賦。咏雪聯句。</title>,<text>月紀竆玄枵。同雲覆大荒。薰卿。 川原迷近遠。奎璧錯圓方。退而。 銀海嫌寒纈。牛涔恐潔傷。聖養。 鱗鱗魚戲水。皎皎鶴驚霜。文克。 地幅封秦繡。天章失漢裳。姓名失傳。 渾疑湖五白。難辨壤三黃。日進。 物我心同淨。賦詩計亦良。釋彩吾。</text>
<title>白蓮庵感舊</title>,<text>名齋形勝冠南州。憔悴如今歲暮憂。惟有淸泉明似鏡。千巖眞影露頭頭。</text>
<title>挽校理李公 命允</title>,<text>寶籙重煕日。天潢再耀辰。宗宮虛一席。難作九原人。</text>
<title>次鄭致淵 觀永 四美軒韻</title>,<text>萬道金蛇學化龍。脩鱗佶栗畫難容。恭惟千載傳心處。九曲無人更躡蹤。鳳巖水月囂塵初宿莾蒼程。虛里人烟入眼明。最是太平形勝在。小堂終日半簾橫。蔓旨雲烟小山蒼翠滴簷前。新旭曈曨竹牖傳。若道天公無向背。此心明暗問何緣。梳山朝旭雄巒特立意安閒。金碧流光射缺環。自是千秋靑只麽。暉陰變態無關。倻岑夕照</text>
<title>過宜春。傷孝女旌閭頹圮。欲使主官轉聞而修理。書而付之楣。其後主官聞而果重修。</title>,<text>宜春佳麗冠南藩。舞榭歌臺萬戶村。最惜空山風雨夜。孝娥無處可憑魂。欹榱溜雨涴芳名。三字猶存上命旌。爲語玆州賢太守。化民亶在樹風聲。</text>
<title>次枕山巖原韻 僧彩吾所題</title>,<text>玉臺之上淡亭下。有石臨流題品好。少年上人筆法古。心畫不讓懷素草。可惜玆巖昔未遇。空山萬劫苔花老。名區得主淨如洗。上有黃河落一道。凡物顯晦亦有數。晩醒見之傷懷抱。</text>
<title>戊辰立春帖</title>,<text>暖氣噓葭管。和風動艸廬。主人新睡覺。整頓一床書。</text>
<title>大隱齋。與許日進歲暮有作。</title>,<text>丈夫悲歲暮。擊劒卧竆山。醉後乾坤窄。吟中日月閒。文章成底事。賢聖邈難攀。幸對諸同志。殷勤破一顔。</text>
<title>次梅隱宋丈 性弼 述懷韻</title>,<text>梅岡居士抱霛丹。白石山中桂影團。三萬藏書籤軸重。七旬虛老布衣寒。纚纚透說生薑樹。燁燁含薰空谷蘭。終知旅食非家計。我亦今來賦客難。</text>
<title>訪崔景九 東泰 鷲嶺山房</title>,<text>幽居不讓太行盤。艸樹蓊茸洞府寬。十載山遊餘蠟屐。三人鼎坐擸塵冠。煩膓淨盡淸凉在。藉艸移頻起卧安。吾輩拚和知有數。今年太歲是涒灘。</text>
<title>和贈許明彥  慰喪明</title>,<text>最是難裁一箇心。銛鋒悍馬迭相尋。寬排以理都無事。也識眞源絶淺深。</text>
<title>送沈鍾山出宰黃澗</title>,<text>黃樓遙挹赤城霞。皁盖聯翩蘸日華。活畫溪山三月路。陽春雨露萬人家。賓鴻未逐南飛鷰。碧樹無言古洞花。曾與同遊桃花洞。 別後前期知不遠。東風艸綠澗之涯。</text>
<title>贈別鄭聖章 憲時 五絶</title>,<text>終南遠悠悠。漢樹鬱蒼蒼。願子治堅車。道路脩且長。香蘭苦受風。美玖恒多暈。良貴不可褻。保護須自謹。雙斧拉槁株。六賊生嘉穀。古人有炯戒。惴惴臨深谷。惇史監治亂。宏經道問學。俚矣稗官家。宣淫而導慾。溫然良玉質。摛藻絢雲漢。會待溟鯤化。扶搖展羽翰。</text>
<title>次河公 範運 竹塢韻</title>,<text>深衖無人竹事幽。秪今遐躅賸淸修。池蓮可想先生愛。徑菊猶存處士秋。篋裏塵緗遺唾在。案前金牒列仙儔。緬仰高標不可見。天寒歲暮徒離憂。</text>
<title>有人自京來。謄示五月十日筵說。有曰孟子第二卷進講時。上曰般樂怠傲。予欲深戒。右議政洪淳穆，講官趙性敎因以典學右文之意仰陳。終以緩宮役節財用進戒。明良嘉會。不勝欽嘆。窃有所感慨于中者。聊以書懷。五絶。</title>,<text>竆廬十載抱經箱。喜見丹綸日月光。孟氏篇中般樂戒。聖言至此慶無疆。千載佳期納牖時。如泉始達善端推。一言啓沃消融席。堯舜吾君在轉移。涵養工夫是本源。百王傳統一心存。誠明格致吾家事。捨此初無可進言。丹朱漆黑捷桴如。經幄人今幾辥居。宦官賢士伊川戒。寒曝須看導養初。天人理欲迭危微。酬酢無竆日萬幾。也識閑存無二致。大要只在格君非。</text>
<title>與李琢源 根洙 還鄕。約俗離遊渡廣津。</title>,<text>山下空江淡不流。津檣催發簇汀洲。雲程虛負題橋志。霜髩翻驚照水秋。故國烟霞迷疊嶂。誰家丹碧暎高樓。慇懃最是當壚艶。名酒沙頭爲少休。</text>
<title>逢雨再宿竹山之借恩店舍 二首</title>,<text>旅恨鄕愁聽雨新。支離度日若三春。麥餻留約田園伴。秧馬關心耒耟隣。尙有舊山生碧痞。更無餘戀係緇塵。支頤卧數床床漏。着處竆愁惱殺人。梅雨廉纖小館深。行人撥悶費長吟。夕餐俄罷烟猶濕。階石新滋蘚欲侵。長路悠悠千里夢。靑燈脉脉兩人心。書生亦有康年慶。農𩿇前林送好音。</text>
<title>移秧詞三絶</title>,<text>棗花已落莞花靑。節物風光流不停。陂水每每 平聲 一樣綠。布裙秧唱隔溪聽。前秋我屋績燈靑。未了麻枲架上停。待得林杈微月上。鳴梭軋軋更堪聽。歡歸期在柳梢靑。單袷衣猶篋裏停。舍桃中食麥登圃。來不來兮憑鏡聽。</text>
<title>宿俗離洞口</title>,<text>雲林黝黑露縱橫。略彴溪頭惱客情。咫尺禪庵到頭失。數三籬落望中生。奴因痛病嗔簷短。嫗說慈悲坐火明。笋蕨山盤一頓後。卧聽淸磬報晨聲。</text>
<title>南冥先生訪成東洲於報恩隱居。因幷遊此山。追感題詩。</title>,<text>憶昔南冥老。中秋訪笑仙。高人不可覿。落日聽寒蟬。</text>
<title>靑山縣棗林</title>,<text>人行百里綠陰來。原隰畦畛隙地開。不必地毛須五穀。秋來應免稅科催。</text>
<title>黃澗官樓 本官趙駿九。方祈雨而還。</title>,<text>嗚嗚嘖嘖老蝴飛。淸簟微凉動妓衣。簾也 百里氓淳僧舍靜。午樓香熟篆烟稀。山湫奠璧龍噓雨。軒竹呈琅鳳覽輝。極目山靑雲白外。行人那得趲程歸。</text>
<title>山陰衙會話</title>,<text>江籟瀏瀏碧瓦寒。炎蒸六月有無間。風埃暮道來孤客。山水名區卧長官。定知墨綬非眞惱。爲把黃庭問大還。坐想淸秋軒外景。藕花明月要人看。</text>
<title>挽上舍盧公 德奎 四絶</title>,<text>緬憶宜春童丱歲。數旬觚墨奉周旋。縱橫經濟三千字。咳唾今猶篋裏傳。丁年璧沼采芹藻。取次靑雲路不迷。大賈波斯終莫售。空敎十載覓鹽虀。鴻朗牙籤揷滿架。竆年矻矻手抄書。靑氊嗣守知非易。分付芸香護蠧魚。迢迢一水隔衣帶。星散萍漂西復東。硏下諸生今白首。心香一瓣爲南豐。</text>
<title>挽孫丈 基</title>,<text>竊附同隣誼。因成御李緣。路脩頻枉駕。交密卻忘年。知有重逢約。如何遽絶絃。尙稽躳一晉。涕泗但漣漣。</text>
<title>挽思窩柳公 宜貞 六絶</title>,<text>齷齷咨咨歲在辰。瀛洲仙駕返乎眞。海東他日名臣錄。忠孝全歸繄有人。冠鞸三年禮敎衰。公能無憾愼終時。聞說孝廬哀殺日。床琴切切有餘思。諤諤靑蒲上殿初。一心惟國萬言餘。雞包鴨曁三千里。柳正郞名竹汗書。琅璫霜月照丹誠。永夜圓扉聽讀聲。書上皋陶知我否。此心無媿質神明。聯翩玉署筮亨途。紆紱專城寵賚殊。夷險在公元一致。任他流俗說榮枯。獵獵槐陰未艾長。小郞丹桂惹新香。泥金入室皋升屋。風樹那堪孝思傷。</text>
<title>暮渡仰津。訪安景顔 鑽 僑所。</title>,<text>江野曼曼江樹長。故人茅屋隔重岡。更深路黑無人問。惟見蘆花滿地香。</text>
<title>登楊氏江亭。安景顔設酌拈韻。</title>,<text>江閣翛翛易得秋。驚沙落葉滿汀洲。松凉入髓癯疑鶴。水氣侵囪夢欲鷗。嶺樹參天多客路。江湖滿地有孤舟。慇懃諸友來相送。眞率杯樽又一遊。</text>
<title>挽許聖乃 煽</title>,<text>蒼松振葉竹韻唏。吾道荒凉主人非。操履不隨流輩態。醉鄕猶有法家儀。諸郞謹飭由弓冶。賢季聲華出杼機。五旬雖短公何憾。三歲芳隣我最悲。</text>
<title>次李侯 羲性 梅花詩 幷叙</title>,<text>梅之著於詩書。以實不以花。屈子嘗著離騷。采芳輯葯。以芬其四體而梅獨漏焉。說者以爲梅不遇矣。而愚獨以爲梅之不遇。乃所以爲遇也。夫高人逸士之必寄意於梅而弁之花卉之譜者。以其孤高淸絶。傲雪霜而魁衆芳。則爭姸而取憐。眩價而求媚。非梅之意也。楊慈湖評梅品曰奧磵絶壑。槎枒神恠爲上格。茆簷竹籬。疎瘦橫斜爲中格。洞房綺囱。夭裊娉婷爲下格。自是花之聞於天下。紅塵馹騎日馳於鄠社之間。而與薔薇海棠日及山礬之類。鬪艶於彎塢月盆之間。輿儓紅粉。皆得狎觀而褻玩焉。其所以被知於人而掠名於世者。適足以累之也。烏在其梅之遇也。我侯知梅者也。其於遇不遇。必有神解而默會者矣。天放寒梅玉質成。離奇古怪格橫生。定知瘦骨爭春懶。莫把疎英鬪雪輕。東閣新添恩澤洽。緇帷忽覺夢魂淸。同胞一理裁培處。始信東風不世情。</text>
<title>夜登紅心亭</title>,<text>城下澄江鏡面開。使君亭子泛如杯。黃樓三百年前樂。留待今宵羽客來。</text>
<title>挽三從祖流齋公 馨述</title>,<text>我家自中葉。文藻傳裘箕。郁郁桐浣祖。貽謨裕來玆。公惟踵武起。令譽騷壇馳。早游大方門。函筵頗奬推。命道仇與謀。落魄江湖湄。固竆原憲嘆。達命延來悲。遑遑靡所靠。昊離長嗟咨。晩誨中原螟。興居稍得宜。孫枝蔚葱蒨。漑食期在斯。如何稀未躋。癃疾遽沉澌。念公曾祖親。海山長𦝢離。幽明契濶間。辜負詎有涯。矧余門小子。獲私殊等夷。付以機杼責。往往涕交頤。巋然魯殿在。典型猶可追。今焉安所倣。慟哭褰牀帷。睠彼紫陰宅。嚴霜結庭枝。長夜何時曉。茫茫淚空垂。念公泉隧下。此恨無盡時。</text>
<title>挽呂丈 大驃</title>,<text>名家先數呂藍田。克己良箴啓妙詮。闕里堂中有豚佩。晦庵門下許龍川。深坐幾年鄕黨敬。貽謨永世子孫賢。此生辜負知何贖。衰艸江南已宿阡。</text>
<title>除日許退而見訪。因呼小韻。</title>,<text>去留無恡見天眞。捨舊犂然便就新。一日歸仁幾在此。媿吾猶作守痴人。</text>
<title>挽韓宣川 啓轍</title>,<text>昔我匡祖歿。釣翁隱其卒。釣翁繼下世。浣考題蘭闋。慶弔互相及。兩家如同室。自我寓梅峽。叨拜獲私昵。司空素精悍。北平頗魁傑。屛幪肅如閫。西塞曾仗鉞。機杼傳忠孝。義方遵不失。躳行萬石家。齊魯推純質。偏師適騷垣。玉佩響詄詄。白眉專城富。雙環令譽菀。名臺鬼多瞰。二豎胡凜綴。牀茲淹歲月。榮衛頗諐缺。春陽有昭蘇。大耋冀回昳。河魁遽零落。大樹風蕭瑟。四月黃梅嶽。獵獵松花發。小子何慽嗟。緘辭來相繂。</text>
<title>挽李仁叟 聖欽 二絶</title>,<text>吾生太歲直涒灘。雄甲惟君莫逆看。惆悵芳洲蘅杜死。含薰秪有碧山蘭。嵁巖晩歲約隣芳。匹馬西來話緖長。俯仰河山千古感。裵公臺上月荒凉。朱子與南軒約卜隣。相語於裵公臺上。歸而南軒沒。</text>
<title>登鷰子樓。次性齋許先生韻。</title>,<text>江南佳麗最金州。懷古人登鷰子樓。浮浦 許后渡水處。 殘橋餘雁齒。納陵 首露王陵。 芳草沒龜頭。花氛二月醺於酒。王氣千年冷似秋。綠黛紅裙歌舞地。使君行樂管春愁。</text>
<title>過水原遲遲臺有感</title>,<text>憶昔先王駐蹕遲。顯隆松柏入望時。秪今遺民茹至慟。聖孝無復闡揮期。</text>
<title>登公州雙樹亭</title>,<text>秋士登陴感慨增。長安直北路如繩。百年山水妖氛豁。雙樹樓臺御氣凝。也有王霛扶社稷。未應天險恃丘陵。一書奪萬靑史蹟。吾祖當年贊中興。</text>
<title>和許退而解嘲</title>,<text>蒼蒼澗畔松。鬱鬱園中柏。幽澗占寬閒。老幹森天碧。園中苦多風。癰腫同樗櫟。所嗟異靜。柏心松不識。會待風定日。歲寒以爲托。</text>
<title>先祖匡西公延諡韻 辛未</title>,<text>吾祖匡西懋德功。煌煌節惠揭孤忠。高名已載尊周錄。東土皆知武肅公。有隕恩榮覃海澨。無私雨露仰皇穹。金泥紫誥拚歸日。章甫山南慶幸同。</text>
<title>次尹元叔 仁錫 盤谷書堂韻</title>,<text>寥寥牙軸一牀居。新買斯堂藉濶疎。別界藏修開畫幅。少年經濟負囊書。朝簷日暖澆花後。夏簟風凉攤飯餘。隱者盤旋何所樂。起看馴雀在庭除。</text>
<title>搗衣篇八絶 余讀書於黃衣洞齋舍。每夜聞搗衣聲出壁藏中。因賦此。</title>,<text>烟機新剪碧雲紗。夜夜調砧手法誇。惆悵詩人驚睡起。幽篁庭畔月初斜。南原綠艸送君遊。蕙袂荷裳不耐秋。千載芳塵餘恨在。故將輕杵搗紅愁。蓮步纖纖拜月初。低聲呼伴水南廬。阿孃入夜催新服。官道柔桑已拂車。農家多事罕登機。箱子全貧送嫁衣。諸姒看籠羞可柰。滿庭明月趁淸輝。兒生三歲犢褌裁。騎竹前街裂幅回。怒詈非眞憐愛劇。長廊曳履起徘徊。洴澼吳娥隔水家。百金長技饒生涯。邊籌聖代鯨波靜。龜手神方爾莫誇。響雜湘林瑟韻淸。雲根一片向江平。世無博謇霛均弟。何故慇懃送數聲。琴書斗室淨無氛。丌冊森嚴對聖言。休令一陣陽臺雨。踏翠霏紅惱夢魂。</text>
<title>次郭老人 孝根 五悔韻</title>,<text>苞山孝子扁五悔。余謂夫君無一悔。不可悔時焉用悔。纔知悔處便無悔。中身坎壈天應悔。沒世經營死不悔。不當悔者猶能悔。如我更作何如悔。</text>
<title>挽內兄崔進士汝善 澐</title>,<text>端方雅飭稟天常。溫玉其儀寸鐵膓。韋氏樓臺紅篆遍。馬家晜季白眉良。英年步驟登庠學。晩計沉冥付醉鄕。萬事叴池一夢。䪥歌聲斷閉幽堂。</text>
<title>豐德倅韓丈 致林 設晬宴要余。自龍山登舟。舟行凡五百七十里。</title>,<text>塵纓來濯暮江烟。仙侶招招落照邊。罨岸千村開畫境。凌虛一棹坐靑天。懸非王子南昌會。卻憶蘇仙壬戌年。九陌喧囂如夢失。明朝回首卻茫然。</text>
<title>舟中曉起。用前韻。</title>,<text>殘月疎星颭曉烟。山光如剗水無邊。家鄕欲問知何處。方位渾迷是別天。孤艇叉魚侵曙色。斷雲嘶雁感流年。朝來倍覺生衣冷。篷底凌兢坐悄然。</text>
<title>別李矦 用基 移任石城</title>,<text>梅鄕僦屋業緣奇。適値陳蕃下榻時。文酒忘形孤燭剪。輔車資力兩情知。四年歷數淸如水。萬口應成去後碑。莫嘆江湖書雁阻。石頭唳鶴有前期。</text>
<title>在頖選暇日。與許退而，李聖養。自昭義門啓松京行。</title>,<text>好是吾儕選勝行。杏花村落午烟輕。東風御路如繩直。西塞羣山抵海晴。信步俄過弘濟院。回頭卻望漢陽城。楊花鷰子非吾態。千載沂雩緬仰情。</text>
<title>渡臨津江</title>,<text>萬古洋洋一帶江。西湖眉目擅東方。當壚冶艶誇紅粉。臨水樓臺暎碧囱。遊子恢觀元有數。名區勝狀定無雙。漁翁最是忘機者。柔櫓三聲過急瀧。</text>
<title>松京懷古十二絶</title>,<text>吹笛橋頭鵠嶺巓。蕪城頹堞尙依然。麗王全盛何須問。一抹斜陽五百年。滿月臺空玉殿荒。今人耕種舊朝堂。翠輦不來紅袖盡。滿園惟見草花香。雲韶已散寶琴亡。仙樂無徵大晟章。樂名。宋徽宗時頒高麗。 惟有老松園裏在。臨風終日奏笙簧。金門晝闢打毬塲。憶昔霓旌下建章。阿也歌中千古恨。當時應戒醉三郞。忠惠王荒淫遊戲。一日使宮女誦明皇打毬圖詩曰。金殿千門次第開。三郞沉醉打毬回。九齡已老韓休死。明日應無諫疏來。盖自悔也而終不悛改。卒以流死於岳陽。時童謠曰阿也無故之亂。阿也指岳陽也。靑鸞夜入合歡床。明日千官哭餞王。也識交隣無上策。龜玆驢馬正堪傷。麗王多尙元公主。因妬忌讒愬。每以檻車徵王。史記龜玆王尙漢公主變國制。國人不悅曰驢非驢馬非馬。龜玆王乃騾也。演福寺高遍照筵。君王再拜法王前。忍看穢德羞靑汗。卻恨當時史筆傳。遍照辛肫號也。肫自稱大法王。使王拜伏稽首。肫叱史臣曰今日之事。勿書諸冊。搏鴨操鷄事已非。市朝推變谷陵移。深深荻笠西華路。商女猶知玉樹悲。崩沙二十八王陵。玉匣寒灰暎漆燈。麥飯何人作寒食。夕陽惟有牧兒登。一髮綱常善竹橋。殷殷朱血未全消。莫道麗王無片土。松岑萬古碧岹嶢。金君當日寸心丹。錄事金慶祚隨公殉。 爲國爲公義一般。嗟爾西京長樂老。中書錄事是何官。七十人歸古洞深。姓名疑信到于今。安知當日闕文史。成就諸賢泯跡心。於皇太祖聖雲孫。萬世金湯奠漢源。前代興亡非我事。浩歌行出古東門。</text>
<title>朴淵瀑 步其原韻。用雪堂故事。禁霹靂虹電譬喩字。</title>,<text>天爲名區用意難。鋪奇設巧要人看。蒼崖忽斷千層闢。活水長懸四月寒。吹笛何人乘月去。明河終古掛雲端。千秋欲洗凝詩惡。竟日無言倚碧巒。</text>
<title>戲題太宗臺題名下</title>,<text>塡朱鏤白耀崖面。中有騷人墨葛名。莫道靑山多劫雨。木天他日較輸贏。</text>
<title>宿七星庵。聞子規聲。因思大興之勝。屬行歌一篇。</title>,<text>大興山城天下奇。乃是靈仙之窟宅。天飇瀏泬撼寥廓。石劒巉嵯攢高碧。周遭粉堞萬仞巓。兩扇呀然天上闢。畫角聲中白日閒。將軍無事卧高柵。我來尋眞入洞天。千巖萬壑烟霞滴。琳宮佛宇照林樾。玉字丹籀炫崖壁。巖下淸溪漱瓊瑤。喧䨓噴雪駭心目。古潭躞蹀神馬躍。晴沙螴蠢靈龜縮。洵訏且樂太宗臺。汩㶁簾泉被白石。石上孤松飽風雪。虬龍偃盖纔數尺。層崖漸窄峽轉束。大化陶匀於此極。匯作九龍瀲灩之深湫。溢爲萬丈噴薄之飛瀑。瀑布之奇恢且詭。鬪風暈日無定色。河源倒流星宿燦。玉屑飄碎金莖直。恍恍空中鬼神驚。倏倏天半䨓霆砉。始覺天工心獨苦。粧點名區費剜刻。客來躕躇不能去。塵襟灑灑風生腋。玉笛仙人不可見。悵望雲端空踧踖。寄語名場絆紲人。莫作廬山之生客。</text>
<title>登逝斯亭。次申生韻。花潭徐先生遊息之所。申生泐其名刻一絶詩。似譏議先生。故末絶及之。</title>,<text>千尺花潭漱玉流。高風百代爽淸秋。遺祠成毁何須說。萬古應存此一樓。明時自有隱栖流。想像峨冠照水秋。不識申生何許者。謾疑夫子卧高樓。</text>
<title>深谷書院。與趙韶亭 性敎，金石山 益容，沈鍾山，丁錦圃 大栻，金敬執 周澤 共賦。</title>,<text>詩社寥寥夜色晴。茶烟初歇黑雲平。梅花留客靑春至。歲月欺人白髮生。俠氣未除看劒笑。豪情猶去擊壺聲。憑君卻說曾年事。一點孤燈纈眼明。</text>
<title>挽韶亭趙尙書九絶</title>,<text>吾東先數靜翁賢。詩禮規模奕葉傳。積德百年公乃發。瓊琚玉佩響匀天。丁年芹沼蔭途亨。黃甲中身始策名。十載起家官八座。明良嘉會世同榮。鴻朗奎輝暎璧湖。唐朝鳳閣宋龍圖。吾黨百年無主管。公能一蹴秉蝥弧。湖南三載晩分憂。一轡澄淸五十州。斷斷報君心一片。淸風滿載錦江舟。慈良愷悌藹天姿。皮裏陽秋確不移。低仰心衡酬接地。賢愚貴賤秩然宜。公惟下士禮優加。我亦心無獻子家。旅館靑燈掃榻。傳呼幾度巷兒譁。年來每誦隱矦詩。歲暮靈芝悵別離。尤恠今春南下日。兩情悽黯異前時。一夜書堂夢寐淸。空樑曉月獨魂驚。蘭書到後追時日。公果騎箕上玉京。極目西雲杳入望。寢門號慟熱中膓。那堪扶服升堂日。不見公儀見素牀。</text>
<title>丁丑八月。與李上舍汝䨓 震相，金持平聖夫作頭流行。共宿山天齋。</title>,<text>萬仞方壺殿大東。嵓嵓仰止秉彝同。誠明不墜單傳訣。鄙懦猶聞百世風。忍見頹垣留劫後。恭瞻遺像揭綃中。吾家日月臨頭上。莫恨昏衢路不通。</text>
<title>大源庵</title>,<text>泉饞霞癖興來時。眞面廬山却不知。百笏靑峰藏法界。千章紅樹料淸詩。吾行自是竆源本。客路非耽選景奇。兩袂天風終日急。桑門信宿故遲遲。</text>
<title>龍湫</title>,<text>地窄穿林路。山回闢洞天。澄潭深作黝。窪石斷還連。蜒蜿藏神物。淸瑩絶俗烟。三缸傳詭躅。殘衲導而前。</text>
<title>柳坪</title>,<text>兜率中天已半躋。淸溪百曲洗塵埃。忽看茅屋依西崦。始信人烟未易除。</text>
<title>到中峰</title>,<text>終日登登瘦腳跚。白雲多處是中巒。自媿精誠猶未格。天王咫尺阻威顔。</text>
<title>宿天王峰</title>,<text>玉宇迢迢夜色闌。泠然兩腋御風寒。巖間穩做三淸夢。明日題詩下碧巒。</text>
<title>敬次一蠧鄭先生岳陽韻</title>,<text>自憐蒲質素脆柔。黃葉竆山恨易秋。方丈千峰今一蹴。藜筇又逐碧溪流。</text>
<title>有懷韓錄事 名惟漢。麗末隱居智異山。</title>,<text>南斗蒼蒼遠問津。韓公罔僕際殷淪。怊悵巖阿人不見。空餘遐想遡千春。</text>
<title>玉寶臺 新羅人學琴三十年。玄鶴來舞。入智異山。</title>,<text>卅載玄琴養性靈。調高絃絶徹三淸。黃葉鷄林蟬蛻去。碧空長聽九皋聲。</text>
<title>慕寒齋謹次板上韻</title>,<text>謙翁齋額遠追前。慕道誠深寓目專。百世音徽勞景仰。今宵文會劇留連。周旋衿佩恢餘地。粧點烟霞宛別天。靜夜無眠深省發。淙淙枕下聽鳴泉。</text>
<title>九日錦山途中</title>,<text>微雲點綴漏殘陽。巾屨靡靡度疊岡。島樹烟沉漁戶靜。山椒日落海天長。自憐素髮疲雙屐。誰折黃花佐一觴。來歲鄕關應健會。此行跛蹩詎能忘。</text>
<title>大峴望海</title>,<text>砑砑島嶼鑿成門。石老天荒不見痕。蜒霧晴收孤帆出。鰲霜流盡巨靈奔。百川並走難盈坎。萬族咸包不泄坤。堪笑浮生如蟻附。汀洲曲曲自成村。</text>
<title>留大峴。次鄭敬章 元暉 睡隱韻。</title>,<text>庭畔幽篁挺十尋。翏翏天籟發希音。主人攤飯欹高枕。世事忘機見本心。肎與邊韶爭手竗。從知漆叟托情深。回看浮世黃粱熟。候鳥時蟲謾費吟。</text>
<title>渡露梁</title>,<text>狼烟夕死遠山靑。客馬夷猶折戟汀。溟渤千重銷戰氣。扶桑萬里曁王靈。從古悲風吹大樹。至今遺老泣難星。斜陽擊劒發高調。識字魚龍應出聽。</text>
<title>夜入花芳寺</title>,<text>觀音浦望望雲峰。十里崎嶇畫莫容。黑路欺人頻仰俯。丹楓隨月作纖濃。寒鍾警切疑皋鶴。古殿荒凉見瓦松。法界猶多善男子。桑門蒲饌好迎逢。</text>
<title>上錦山</title>,<text>方壺事未了。渡海作名山。大地惟看水。羣巒競效顔。周旋紅日畔。咳唾白雲間。緬仰竆千古。長風一嘯還。</text>
<title>菩提庵</title>,<text>祥幢寶盖護殘庵。中有枯禪獨和南。菩提明鏡傳燈訣。問爾眞能悟乘三。</text>
<title>音聲窟</title>,<text>鏘然石罅發韶音。斧叩筳撞意轉深。也識師襄東入海。寥寥千載尙傳心。</text>
<title>龍窟</title>,<text>茅公曾挾上天龍。巖穴砑留一馬容。直到九淵深幾許。縻繩橫穿碧山重。</text>
<title>雙虹門 僧言世尊出此門。以石帆船航海而去。</title>,<text>琮琤幽澗飮長虹。日月雙楣揭碧空。聞說渠家門不二。休言石帆過其中。</text>
<title>甘露泉</title>,<text>淡惟本性問胡甘。崖石中開灝氣含。玆山詭蹟誰能弔。笑聽山僧抵掌談。</text>
<title>坐仙臺</title>,<text>高高何日降靈仙。仙鶴依依響碧天。水淺蓬壺三萬里。盈盈塵襪杳無邊。</text>
<title>烽臺</title>,<text>蠻海底寧驗此烽。危臺占在最高峰。更下層梯平地望。白雲如出泰山封。</text>
<title>九鼎巖</title>,<text>鬼斧何年巧斲巖。龍頭豕腹勢巉巉。鹽梅甘苦調和責。埋沒塵埃幾箇男。</text>
<title>望大海</title>,<text>頫遠錦山上。靑冥極意長。雲烟渾水色。島嶼浴天光。渺渺銀臺夢。遲遲玉杵霜。扶桑望若薺。頃刻又朱陽。</text>
<title>下宿龍門寺</title>,<text>玄都何日卜重來。悵緖如雲撥不開。願把千峰供几案。不禁雙鬢撲風埃。多嘗海味蟹魚舍。又做人情花樹杯。有同姓人勸酒。 一賞龍門餘後戀。明朝拂袂浪吟回。</text>
<title>贈南海尹孚玉</title>,<text>斑荊已識紫芝眉。草聖尤知筆法奇。煩君更勉陳良學。一破天荒大海湄。</text>
<title>別李汝䨓</title>,<text>秋風別錦岳。落日送寒洲。過境猶關夢。離懷更喚愁。西華餘痛哭。南岳悵前修。役物徒爲爾。還慚賦遠遊。</text>
<title>登士谷落水庵</title>,<text>玆遊管盡海山淸。兩耳長聞三籟聲。此地有緣酬宿債。前賢擇勝肇嘉名。秋山入夜小囱靜。巖洞無人孤月橫。卧聽寒淙千澗落。不勞鷄黍挽吾行。</text>
<title>歸路和贈金君宗宇</title>,<text>酒國忘年老。詞垣畏後生。顔鮑君妙手。梁楚我虛聲。遠騖非初志。幽探在此行。餘師黃卷是。歸讀小囱明。</text>
<title>挽金平瑞 瑗 二絶</title>,<text>季世滔滔小可人。楦麟鞭蠟非眞。如公可謂全天賦。終始休休若飮醇。牀茲診視淚盈眶。千古黃壚倍感傷。幸有賢郞相逐臭。靑燈共抱白縑緗。</text>
<title>挽族兄君逸 乃臣</title>,<text>吾家浣石積城祖。道德忠勳元季方。三世弓箕飄舊業。百年花樹杳他鄕。情親不與功緦盡。逢別無端意緖長。有子二人復繼述。公歸何恨七旬。</text>
<title>挽朴公乃吉 奎東 三絶</title>,<text>雪笋氷鯉理微茫。聖言惟孝道其常。聞說公家斕彩服。七旬猶舞紫琳房。衡廬簉拜昔源源。符彩肫然似玉溫。纔聞警咳如觀感。始信躳行在不言。曾從賢器嗅蘭香。潦倒風埃鬢共霜。先世靑氊無黍誡。孫枝又見燁春光。</text>
<title>和贈許明彥</title>,<text>衰年非復別離時。罇酒相將亦一奇。愧我初心違北學。知君前路阻南爲。沉吟飯顆營何事。容易剡溪負好期。一夜相思梅萼發。淸香三嗅選鋒枝。</text>
<title>挽許公而習 𡏽</title>,<text>金官舊閥晉名家。符彩頎然碩人薖。四世聯翩劘翰墨。一門稠疊倚莩葭。朝評已質江鄕古。天餉曾蘄海屋遐。浪走無端違執紼。荒原宰木正堪嗟。</text>
<title>和金杏塢士衡 履杓</title>,<text>衡門自樂考槃三。行義誰知蕫邵南。蕭洒惟開裘仲逕。淸虛不尙晉人談。休蝸室裏多文富。戰蟻場中罷夢酣。淡淡論交餘十日。銀花玉盞影相涵。</text>
<title>又和金杏塢</title>,<text>林廬考德夙勞心。渴意能酬旱餘霖。懸知禮樂從先進。肎把丘陵軼泰岑。襟期共對終日局。腔調寓在不絃琴。瀼東崦北牛鳴地。但願纚纚惠德音。</text>
<title>和鄭進士 昌時 以詩贈別</title>,<text>東方有佳人。綺樓靑雲端。嫮顔掩桃李。吐氣芬椒蘭。一笑迷陽蔡。再顧傾邯鄲。夙昔夢見之。燕昵竆交歡。飮我紅瑪瑠。贈我靑琅玕。驩娛未渠央。洞房淸夜闌。牀頭綠綺琴。爲我操離鸞。遺情復綿視。雙淚流汍汍。蓬壺倒碧海。回風揚素瀾。悵望不可越。極目摧心肝。陵舃苦無蔕。陌塵飄可嘆。願化延津劒。飛沉會龍蟠。</text>
<title>挽申參判 佐模 三絶</title>,<text>陳芳何日降仙幢。天遣詩豪振大東。寂寂巴歈廣場會。佳人絶唱滿江紅。黃甲三場易摘髭。天官國子答明時。獨恨河陰五色鳥。飛飛不到鳳凰池。吹噓摩撫荷恩偏。追憶前塵意惘然。欲蕆陳三香一瓣。南陽何處起新阡。</text>
<title>閏三月十三日。與許舜歌 薰 約遊四郡。出興仁門。</title>,<text>浩歌朝發洛城東。雙袂僊僊腋欲風。嶺樹湖雲歸路濶。放敎飛鳥出籠中。</text>
<title>過南漢</title>,<text>億丈堅城萬仞顚。行人猶說丙丁年。舒翰誤國當千戮。指江都諸將。 魏絳和戎詎萬全。指講和諸臣。 烈士心寒靑海石。遺民頭戴大明天。幸賴神祗冥佑大。金甌無缺舊朝鮮。</text>
<title>踰雙嶺 丙子三道軍。戰沒於此。</title>,<text>松鬣藤梢高復低。英靈瑟縮陣雲迷。崖苔尙碧千年血。溪石長喧萬馬蹄。荒祠隔水野花發。遠客題詩山日西。忠魂可作睢陽癘。莫謾啾啾竟夜啼。</text>
<title>淸心樓。次板上韻。</title>,<text>名樓輸盡彩毫端。今我登臨一破顔。縈帶泓澄欄下水。當簾醞藉畫中山。二陵殘照松杉外。十里靑烟楊柳間。堪笑浮生徒役役。仙區未借蹔時閒。</text>
<title>神勒寺</title>,<text>口吸西江神勒樓。牧翁於此作淸遊。祗林四月飛紅雨。名㙮千年頫碧流。峭壁靜沉屛簇簇。遠山晴露佛頭頭。騷人自是耽佳境。非戀桑門爲少留。</text>
<title>江行</title>,<text>爲愛江行步故遲。千回百折互推移。蒼龍遠掛全身見。明鏡斜開半面知。少別關情俄樹杪。忽逢叫喜又山眉。前程不已源無盡。東極扶桑與子期。</text>
<title>泉浦途中</title>,<text>澹靄輕雲滴翠微。江村盡日見人稀。亭亭園薘欲生莢。㗲㗲田鶊初學飛。長路關心思快馬。午暄銷骨戀生衣。年芳已歇離懷惡。誰遣遊人未早歸。</text>
<title>可興浦口</title>,<text>酒旗颭颭粉牆陰。市儈嗷嘈立似林。下瀨篙竿聲犖确。幾家門柳境幽深。定知江介多名塢。卻恨巴渝少賞音。爲卸寶刀酬一醉。主人那識匣中心。</text>
<title>廿二日暮抵花巖宿。聽江聲甚壯。</title>,<text>寂無三籟夜虛凉。惟有江聲入耳長。萬壑爭喧巴峽石。九河怒觸龍門岡。颶母也能驅罔象。䨓郞應復喚阿香。支頤聽久翻生惱。一枕難成夢故鄕。</text>
<title>島潭 丹陽江源。匯作澄潭。石峰峙于其中。</title>,<text>天光水色沕蒼靑。中作三峰砥柱停。力戰濤瀧餘骨骼。形成向背若神霛。鰲霜泛海來何日。金闕隨風到此汀。一棹溯洄恣歷覽。塵襟灑灑夢如醒。</text>
<title>隱舟巖 自島潭溯上。壁面中開。可藏數隻船。</title>,<text>混竅何年儵忽開。空巖羊角轉回回。搜神果有桑欽記。叩石非關李渤來。巢鶴將雛眠翠壁。洞龍噓氣濕蒼苔。歸棹澹忘江日暮。名區鋪設儘佳哉。</text>
<title>竹嶺 敬順王朝于松京。香車寶馬連亘百里。父老哭餞此嶺。</title>,<text>齊魯陰陽此嶺分。矗天畏道我曾聞。盤溪老石多於水。遶壁蒼林半是雲。羅代香車如昨日。竹郞荒碣 有竹竹祠。 證遺文。悤悤未與三仙 巖名。未及見故云。 別。堪笑浮生到底紛。</text>
<title>豐基道中</title>,<text>山靄廉纖麥氣寒。數三村落隔溪看。迎風野笠依靑樾。背雨樵歌逗碧巒。路澀未徵亭堠近。客難偏覺帶圍寬。烏山此去無多遠。遊債今行定未闌。</text>
<title>採薇亭</title>,<text>盥讀先生與子書。淸風百代較誰如。知非處士桐江釣。自是徵君栗里居。種竹田荒苔逕合。祭花壇古樹陰疎。心香一瓣烏山側。千古廉頑儘不虛。</text>
<title>大惠瀑</title>,<text>谷窈巖巉興轉饒。飛流百丈倒虹橋。天瓢翻雨日無色。霹靂鬪風山欲搖。定知逼眞垂派句。亦自不惡界山條。坐想迎烏細烏婦。手攀銀綆絳節朝。</text>
<title>道詵窟</title>,<text>曾聞詵釋住天宮。此事無人證色空。石蜧蛻身餘黑竇。土囊呿口有寒風。齊諧詭恠憑誰弔。仇穴靈仙在此中。落照靑山彈指過。塵塵萬劫意難竆。</text>
<title>藥師庵</title>,<text>駭矚瓌觀盡此山。危臺萬丈一區閒。更無餘地爲前卻。秪有閒雲自往還。老釋轉經答崖上。遊人遣唾落塵間。呀然箭括通天路。從古禪門戒不關。</text>
<title>山城</title>,<text>山路登登日抵年。孤城一片與雲連。驀地菰蒲成澤國。數家籬落起人烟。角聲永夜愁陰雨。梵唄淸晨響別天。凭高阧覺家鄕遠。翹首南雲思悄然。</text>
<title>河禹瑞 洪運，成翰元 瀷 見訪。喜而贈之。</title>,<text>聽跫喜若羾寒門。跨夏微痾去七分。此地關情懷舊雨。幾時矯首賦停雲。呰嗷世險傳新警。鹵莾工虧理舊聞。別館靈芝多少感。共循衰髮白紛紛。</text>
<title>夜投東萊府店。呈本伯沈士敬 東臣。○己卯</title>,<text>山飇索索海雲驕。南徼天長畫角高。溯下江葭三百里。黃昏始到受降橋。</text>
<title>望海嘆七絶</title>,<text>蓬壺從古擅勝區。白玉樓臺滿汀洲。開簾不見神仙子。兩兩坐着黑獮猴。身裝首餙無章。犴獷侏離不可方。喜人怒獸元天性。一點明惟利害場。輪船如織積山堆。東國委輸盡此隈。滔滔逝水無時息。一去滄溟不復回。眞眞障子媚兒盤。金碧流光眩海灣。不直一錢廛上物。零零瑣瑣詎堪看。妖姸挑撻揷花娥。跕屣鳴琴臨水涯。云是優婆行院類。綏綏求牡似婁豭。資傭業儈盡鮮民。驅策如羊耐苦辛。均是吾人羞惡性。胡令至此喪天眞。平時每擬壯觀回。及到胷懷鬱不開。痛飮鄭公 名撥。釜山有殉節碑。 碑下店。夕陽回首上蓬萊。</text>
<title>次李聖淑 顔燦 幽居韻</title>,<text>復見高人版築墟。緇塵不入碧山居。馴階鳥雀天機熟。繞屋松篁世慮疎。地窄難開裘仲逕。家貧猶蓄鄴矦書。茶甌酒椀生涯足。卒歲吟哦興有餘。</text>
<title>曺處士 命勳 泣弓臺詩 幷序</title>,<text>南冥先生之裔孫老愚公。生而天性至孝。親癠晝宵侍湯。血指灌口。甦者數日。及至大故。廬墓終制。至今鄕黨稱之。雖生不識端禮鴟吻。而愛君之誠形於色辭。每遇國諱。輒御蔬素。正廟賓天。每以朔朢登家後小岡。面北而哭。三年不廢。嗚呼。此非仁義之根於天得而然歟。後人名其岡曰泣弓臺。歌咏以道其事。余與公之玄孫衡七相善。其寓慕興感不後於人固也。玆步韻以歸之。方丈南岡千仞臺。山如拱揖水縈回。悲纏軒后拚髥日。淚灑華封祝壽杯。臣職恭修居草莾。孝誠移自盡瞿梅。承承令緖先生宅。人與玆丘名共嵬。</text>
<title>挽默齋河公 鋈</title>,<text>爲題公誄溯其源。台老家庭克肖孫。素履安身竆可見。靑氊垂後德攸尊。稀齡不稱仁人壽。逆理堪憐孝子魂。汾浦葭花秋色盡。後生無路拜高軒。嗟我尊姑夙歲亡。惟公遐壽祝無疆。丹旌復向靑山路。悼古傷今淚更長。</text>
<title>次趙應遠 鏞宅 滯囚王獄時作 幷小叙</title>,<text>余庚友竹下趙君應遠。以貞節忠毅兩先生之裔。隱居行義於汾河之間。頃年妖賊幾輩。托以遊覽。潛圖不軌。恐之以赤族之禍。要與共事。君毅然折之。卽告于臬司。法當與賊對質。遂入京師坐請室。已而諸賊咸伏誅。朝廷以君炳幾立勞。援例欲官之。君慨然曰吾以吾家人。若怵禍而不告。是不忠也不孝也。告之職也。因以得祿。是貨之也。焉有士君子而行商賈之事者乎。歸袂披披。朝廷亦不能強焉。君在理時。次東坡烏臺詩一則。以紓鬱悒。謹步以歸之。且叙其事如右云。若盧霜氣夜來凄。萬戶沉沉斗柄低。愁裏影隨巴峽雁。城頭音聽汝南鷄。家碑願繼藍田世。廚粥應須許允妻。短什長歌酬唱樂。不知身在漢江西。</text>
<title>趙讓能 德齊 爲諸子築連齋。有詩求和。</title>,<text>七龍矯矯故人家。粧點名區境轉佳。十五名城連璧價。三千經籍貯奎華。倚雲花樹敷春燁。近水篁林得月多。第待他時屋就日。爲將弦誦好經過。</text>
<title>謝鄭英叔 宅一 寄桃竹杖</title>,<text>葛陂龍去已千年。秀出瓊枝鐵石堅。珍重故人持贈我。海山平地腳僊僊。</text>
<title>挽盧聖兼 文瑀 二絶</title>,<text>憶昔從遊翰墨場。知君天賦最慈良。鼎鼎百年能幾許。長塗未半遽云亡。云亡未必爲君悲。辦得春秋大肚皮。媕娿頹塌終何益。會有人生一死時。</text>
<title>次贈文君元一 道鉉 二絶</title>,<text>靑燈相對雨兼風。慰我幽懷養病中。坐榻遺香猶未歇。應敎後夜點犀通。負笈從人是古風。愧無開發病昏中。純誠積學眞要訣。佇見吾心豁貫通。</text>
<title>次姜冕秀先世旌閭韻 孝子義守，妻楊氏子達立。俱以孝旌</title>,<text>磅礴𡺐山護一村。烏頭赤腳耀三門。郭家知有賢夫婦。崔氏能生好子孫。美蹟南州名不泐。闕文東史事無痕。篋裏霜釯猶在否。來雲撫股莫相諼。</text>
<title>挽慕拙軒河公 慶祚</title>,<text>溫純德器稟天全。齊魯人無質行先。姜被當年湛樂在。王氊舊日裕謨傳。林泉謾抱經綸志。鄕黨皆推矜式賢。霛液丹丘今不驗。䪥歌一曲弔羣仙。</text>
<title>挽趙應執 鏞奭</title>,<text>詩禮貞忠宅。溫良豈弟姿。待我惟靑眼。知君最白眉。陔蘭方駐景。園棣尙餘枝。舍達如斯否。搴帷一問之。</text>
<title>挽許明擧 燠 四絶</title>,<text>湖海元龍氣不收。竗年名譽擅南州。斗酒黃柑三浦館。短筇芒屩憶前遊。前歲班荊頖水陽。恠來符彩異平常。那知飯顆生瘦客。永作玉樓修文郞。聞說君家北堂尊。皇天寶鑑令伯寃。冥司縱獻陳情表。其柰人難作九原。髧髧兩孿典刑存。見客猶知哭且言。試看庭前漑根樹。去年早落今歲繁。</text>
<title>山西孝子歌</title>,<text>山西孝子身姓朴。隱居行義無人識。竭力耕田供甘旨。愉色婉容誠靡極。親老病瘧卧牀茲。扁倉斂手衷情迫。刲股合藥獲良已。大耋康寧享遐福。此義備載鄠人對。雖非得中事奇特。又聞病時欲嘗鳩。鳩飛入室自就炙。若非天翁降監知。感應那能不疾速。惟孝之推百行俱。施于有家家政篤。敎子三人業詩書。璠璵寶器成磨琢。勤謹和緩習成性。結髮華首心靡忒。行仁施義如裘葛。睦婣任恤無失德。昔周盛時登俊良。以鄕六行行黜陟。嗟哉孝子誰與儔。坐令幽蘭老空谷。我歌續作董生行。誰人採取編小學。</text>
<title>客中重陽日。與河乃雲 龍運 共吟。</title>,<text>梧雨纔收菊正陽。年華無柰去堂堂。殘更短枕聞征雁。歸路關心一夢長。</text>
<title>挽盧士珍 琡</title>,<text>靑年志氣正牢騷。書劒蹉跎感二毛。幹敏之才施措手。恨無犀鑑老蓬蒿。僑居當日卜隣芳。梅岳千尋約誓長。石友已亡崔子老。思之不覺熱中腸。貞祟經年未獲痊。秋風庶幾瘦骨堅。那知一夜梅齋宿。遽斷黃公壚上絃。</text>
<title>與宋國卿 一炳 新秋夜坐</title>,<text>南陸星移氣斡西。呼號萬竅倍凄凄。中天有月那堪見。強倚高欄一笑攜。</text>
<title>挽土窩安公 哲淳</title>,<text>嵁巖高趣土爲廬。凉簟暝囪穩起居。天餉偏多名敎地。案邊餘日付殘書。鉛柔劒刜非珍。公獨冲然玉色縝。點檢平生無一玷。吹毫莫售說波旬。</text>
<title>謹次安道谷 侹 泰陽書院陞享韻</title>,<text>行篤前人性自天。斯文山斗已多年。聊知百世團春裏。承襲芬芳勿替傳。</text>
<title>次許景受 祥 甲讌韻</title>,<text>君家福壽賀雙全。甘老林泉養自然。禾稌秋郊歌樂歲。蓬桑古宅感流年。綦巾踐約同床老。寶樹敷容奕葉傳。㶑灧華觴何所禱。海籌岡頌美難專。</text>
<title>追賦李學士鳳藻 建昌 軸中分韻得晩字</title>,<text>英英綠桐花。亦在南山坂。上有歸昌鳥。毛羽殊鶡鶠。𤨿𤨿發韶匀。大樂眞魂返。細德襯光輝。邱園芳歲晩。涉江採芙蓉。不辭勞十反。新腔按律呂。爛編抽關鍵。楠穀諒非倫。涇渭媿相混。吟痾在瀼西。室邇人亦遠。聞說蒼松館。羣仙集琪苑。迷離紫霞盃。歷錄靑精飯。夔堂聞玉佩。荀巷來布幰。吐氣劘屈賈。忘形到嵇阮。老革亦何有。盛速頗繾綣。中途事掣肘。籧篨難仰偃。一諾負千金。我心誰能忖。乘飛等湖雁。滿吸慚河鼴。稻田亦有數。萬事推原本。淺福諒齷齪。狂態非偃蹇。世路日以澀。浮雲在疊巘。但願秉素節。良食心所懇。</text>
<title>挽吾山崔公 台鎭 三絶</title>,<text>憶昔童昏拜婺鄕。提攜實賴丈人行。一瓣心香同舍約。至今明月在西滄。藍朱絲素斐成章。中歲摳衣就大方。滿架牙籤心近帙。殘年炳燭志彌長。追先一念炳如丹。千里虀鹽喫暖寒。茶飯公家孝一字。能孫不媿抱琅玕。</text>
<title>挽趙卓老 性覺</title>,<text>廬祠腏卓又聯婭。十世桑鄕契誼敦。追憶童年同戛玉。睽離幾載賦停雲。泉下應從賢季樂。江南無復故人存。衰齡倍切黃壚感。非直濡毫弔德門。寬和樂易習成性。變化君如呂伯恭。若使加工縝密地。何渠不與古人同。</text>
<title>夕景</title>,<text>翳翳林端急景飛。環山蒼翠轉霏微。鳴泉在戶寒堪聽。岐路如絲澹忘歸。此地可居張仲蔚。令人却憶謝玄暉。悠悠世態何須說。坐見浮雲變狗衣。</text>
<title>夜坐</title>,<text>東郭仙區北渚名。門前艸樹小壇平。千林入夜參禪定。萬竅無聲聽籟生。詞客哄堂緣性癖。主人嗺酒佐歡情。悄然坐久生衣冷。已見簷端孤月橫。</text>
<title>敬次退溪先生鵲島論潮汐詩韻</title>,<text>玉鵲留名久。金鰲竦處尊。木華徒絢藻。謝肇詎竆源。拍拍騰蜒霧。玄玄入牝門。前賢未破的。賤子竟何言。</text>
<title>挽金應道 成洛</title>,<text>末路惟君最可人。古家型範得眞淳。剔燈緬憶硏經歲。奉袂同攜戾洛辰。雞黍淸秋曾有約。屋樑明月遽傷神。康莊脩短何須說。餘慶留看寶樹春。</text>
<title>癸未除夕</title>,<text>甲申余生年也。聽雞起坐。因念我父母敎育我期望我。恩慈天大。而不肖無狀。昏惰放倒。輥到周甲。鹵莾無成。古人莪蒿之悲。可謂先獲也。又値涒灘太歲臨。立揚虛負顯親心。日新猶可貽新命。三復殷盤沐浴箴。</text>
<title>挽趙公仲健 孟植</title>,<text>吾鄕習氣未全淳。儒雅如公問幾人。結髮交遊除客性。開樽談笑露天眞。中身㗳坐情難寓。能子歡趨孝亦伸。此日黃壚多少感。七旬何遽嗇於仁。</text>
<title>挽河公周瑞 在龍</title>,<text>文獻丹邱宅。惟公有典刑。庸言披悃赤。遺業護氊靑。水北藏賢士。天南耀壽星。河源長不渴。庭竹見鸞停。</text>
<title>挽黃雲卿 龍五</title>,<text>匹馬桃源裏。開門不見君。荒原空宿艸。弊篋有遺文。樑月何宵滿。園花竟日薰。靑氊忻有托。鸞鵠儼成羣。</text>
<title>次浩然亭板上韻 陜川</title>,<text>澄綠江涵錦壁峨。我行俄自鏡中過。壇邊老木穿雲立。天畔孤亭得月多。廣大高明無點滓。起居飮食接平波。揚眉欲吐胷中氣。樽酒離筵問幾何。</text>
<title>黃溪道中</title>,<text>洞天幽景畫難形。匹馬探奇認舊經。萬古長懸黃瀑水。十年復見碧寒亭。鬖髿柳暗鳴鳩雨。潑剌鯈游宿鷺汀。盡日緣溪隨意適。此行堪可入丹靑。</text>
<title>泮中契會帖韻 生進十六員同契。</title>,<text>莫論馬異與盧同。同業同師志感通。六行登崇無俗士。三雍揖讓有餘風。庸言不出彝倫外。檢意常存雅謔中。觀善輔仁吾輩事。可能無媿在儒宮。</text>
<title>次許進士 鉐 白鹿洞書堂韻</title>,<text>地相萬里世千年。復見南康瀹茗泉。少室山人非索價。滄洲夫子有遺編。當軒寫照瞻依在。揭壁箴規矜式傳。興廢斯文元有數。又看堂構主人賢。</text>
<title>登碧寒亭。次板上韻。</title>,<text>江樓秋氣倍澄淸。欄下波光靜不驚。千古頂針楣上句。心香一瓣拜先生。</text>
<title>贈李君萬彥 百榮</title>,<text>李君萬彥奇士也。扶短策踰三道峰。遍歷德裕，金猿之勝。因訪余黃梅之下。余苦河魚伏枕浹旬。恨不能與之上下其論。於其歸步軸中韻一則。以博千里外替面之資。有客淸標絶俗流。雙眉蕭颯萬山秋。文章半世餘殘屐。風雨重陽訪小樓。媿我詩情長嬾散。喜君談屑轉淸幽。浸淫大宅回陽氣。勝似觀濤八月遊。</text>
<title>和金都事 樂豐 華甲韻</title>,<text>吉慶君家鼎鼎新。天將備福享仁人。煌煌降誥金泥字。燁燁敷容寶樹春。歌鶴端明歡此日。偸桃曼倩憶前身。神仙富貴兼難易。始覺空中語不眞。</text>
<title>新正小集 乙酉</title>,<text>最喜東風不世情。新春栢葉暎樽淸。於焉復對月生嶺。取次將看花滿城。尙平了債謀棕屐。如願迎禧聽竹聲。也識袁安空費筭。一衾閒卧念蒼生。</text>
<title>憫雨 二首</title>,<text>漏天經月再。生事詎堪論。場麥重生秸。竈蛙已長孫。蘚紋侵几案。薪刈入田園。一念周寰宇。孤吟漆室昏。久雨成陰沴。暄凉乃錯行。凄風當晝起。冷粟逼肌生。閉戶愁棖隙。穿衣㤼絮輕。小兒披曆語。今日是中庚。</text>
<title>長霖卽事</title>,<text>長霖茂草樹。高處是幽居。啼鳥消長夏。喧溪擁小廬。晩袂塡野缺。新竹補籬疎。客去囪如水。超然對案書。</text>
<title>和柳元佐晬宴詩 幷序</title>,<text>世之慶華甲。子弟事也。我何與焉。夫壽者人之所樂道。而我之所諱言者。盖以往者壽則來者無幾故也。且設宴而自慶。不以其能事已畢乎。宮室成而後落之。年穀登而後賽焉。若作室旣底法。不勤塗墍茨。惰農自安。粤其罔有黍稷。而猶且歌斯干而祈吉夢。擊土鼓而迓田祖。非愚則妄也。充是類也。惟聖人在尊位。澤漉羣黎。功被萬世。然後謂爲踐形而畢其能事。而又必父母俱存。兄弟無故而後爲可樂也。此豈可得也哉。往年九月。余遇初度日。子弟輩設酌以招賓友。余不禁。因自念孤露之感。夫人有之。而尤有一倍怛然者。童丱時以親敎晉拜師席。嗣後屢承警誨。而荒嬉鹵莽。忨歲愒日。二十而猶望三十而有立。三十而猶望四十五十而有聞。今六十矣。嗚呼其終也已。蔚蒿之悲。山樑之慟。交切于中。強進數盃。竟夕歔欷而罷。今兄之於是日也。情事與余略同。一子一弟又相似。虀鹽朱墨。雖若少間。此外至者。曷足短長哉。余於是想兄之對酒當歡也。索然無以爲心而感慨繼之矣。玆不用頌禱常語。略叙壹鬱之思。步原韻以還。盖其契厚故其言深。其情切故其辭苦云爾。吾輩如星已嚮晨。陽衙又隔一由旬。看蘼丈室知何歲。種秫官廚爲此春。宦夢似酲應未析。旅遊如水苦無津。篪歌彩舞梅堂夕。樂叙天倫是可人。</text>
<title>和贈鄭參判輔汝 顯奭</title>,<text>齊門抱瑟客。晩賦鹿鳴來。經濟攜書槖。炎凉閱管灰。玩心翻覆局。托契淺深盃。宇內一知己。歡顔盡日開。</text>
<title>挽李都事汝䨓 二首</title>,<text>矻矻竆年志。惟公發軔初。林泉安素履。茶飯在朱書。舊學開茅徑。新編塞草廬。西山有仲默。繼述諒非疎。憶昔拚仙袂。天王第一峰。俯觀羣物表。獨立大荒中。千古襟期曠。十年夢寐濃。南遊尙有錄。開卷淚沾胷。</text>
<title>送柳進士齡叟 道龜 還鄕 二首</title>,<text>靑靑河畔草。鬱鬱被長堤。盈盈東家子。綽約守空閨。嫣笑迷陽蔡。工嚬掩毛嬙。不採城南桑。願入盧家堂。所思竟不來。蓬山千萬重。年芳坐消歇。倚柱心憧憧。曾聞謝仙女。鍊道金泉山。誓欲往從之。攝衣超塵寰。靑靑河畔草。綿綿懷遠役。有客自波斯。奇珍爛盈槖。火齊與木難。光恠駭人矚。日中坐都市。市人皆蒿目。康匏薦高價。燕石延美譽。訾讆何損益。我寶固自如。明珠在濁水。瀅澈猶天賦。歸哉謹守藏。毁櫝誠所懼。</text>
<title>戲作金陵竹枝詞十二章。送許士咸 烒 赴崇善殿祠官之任。</title>,<text>南湖春水碧連天。荻筍菱芽暗似烟。瓜皮艇子石棠櫓。罩出紅鱗色正鮮。鳴沙小島日生泥。漉雪熬霜山與齊。五緉紅旗風颭颭。明朝去泊洛東堤。極目蘆田一望平。靑蕪十里晩潮生。居人自解本草註。蟛螖尋常穿沙行。蔡謨誤食蟛螖。發病幾死。嘆曰平生不讀本草。爲此物所中。臝蠬蚌蚧賤不收。晨起腥風滿虛樓。亥市嗷嘈日中集。鱨魚如馬鰈如牛。歡曾重利愛乘潮。儂故緣思减細腰。聖祖庵前祈佛路。明燈續續上元宵。三條寶帶天邊水。七點仙碁畫裏山。道是金王全盛際。萬年形勢壯南關。涵虛碧沼新荷動。燕子高樓明月來。軟妓當春太慵惱。腰支緩折舞筵開。龜旨峰前禊飯村。九干金榼舊乘存。名都勝迹足談欛。此事妄眞那復論。阿瑜花發故宮春。茜帆西來㙮 鎭風㙮今尙在。 影峋。至今南方學語𥠧。兩聖開國說津津。神魚山下招仙旵。瀛海茫茫雲萬重。徐子孤帆渺何處。題名留在石巃嵸。繁華先數二陵春。金碧觚稜暎水濱。芳艸垂楊三四月。綠陰無處不遊人。蒼松文杏會賢坊。歸思滔滔洛水長。耀日藍袍折風帽。賀君今日好還鄕。</text>
<title>次族孫齊叔 永龜 江居韻</title>,<text>荻笋楊稊綠滿阡。雨餘江氣倍澄鮮。石湖精舍夜燃榾。甫里先生朝種綿。投老江郊雖得計。買隣巖屋幾多年。如何捨我謀長往。回首三山證宿緣。</text>
<title>和安校理吉叟 禧遠 大人恥窩翁筮仕志喜韻</title>,<text>細把君家筭後前。始知純孝亦能天。靑綾動色瀛洲宴。紫誥頒恩絳甲年。石上霛仙三牒降。人間備福一門全。也知簪笏承歡日。珠樹庭邊彩袂連。</text>
<title>挽韓承旨 致林 七絶</title>,<text>道義相劘十世傳。釣翁浣祖有遺編。淸泉茂樹黃梅峽。接閈僑居又好緣。靑冥節鉞山西村。繼祖能孫位望尊。最是淸朝殊遇感。紫薇花下奉恩綸。呴民以惠律身淸。氷蘗陽春處處聲。仗鉞何年欹器整。至今遺愛武陵城。南征纔罷備西衝。幾度盤根利器逢。東方幸有昇平福。一未需公萬甲胷。歸卧林泉萬事休。一區梅竹小堂幽。淸宵倚斗頻瞻望。滾滾眉端漆室憂。課忠責孝敎諸兒。齊魯儒皆質行推。深坐幾年鄕黨敬。一身三達備於斯。經年風痺委牀茲。顔髮陽和尙不衰。七旬有六非仁壽。虎逝龍亡痛莫追。</text>
<title>丙戌七月。讒說流播新聞紙。淸人興問罪之師。師次天津。密通于袁理世凱。袁上書李中堂鴻章。極口分疏。事遂寢。理自任保護之功。而恨東人之不諒也。往往發於言辭。咏一律。遍外衙門諸員求和。其詩曰 缺六字 淸。千家烟樹接雲平。北山迢遞空勞夢。東海蒼茫笑寄生。冠盖相望關塞路。江天猶繞漢陽城。秋深長嘯誰能識。惟有庭前木葉聲。和者甚衆。時余在泮。鄭承旨憲時請代作。</title>,<text>霜柝轅門氣肅淸。街鍾夜夜報昇平。已將雄劒殲妖孽。言甲申平亂事。 且看慈航濟衆生。丙戌恠疾。揭榜製藥。全活甚衆。 拂拂西風吹病樹。言西氛之惡。 迢迢北斗望京城。望大國之來救。 秋來倍覺宵無寐。隔衖時聞半嶺聲。用孫登蘇門嘯故事。以答秋深長嘯誰能識之意。○袁答書曰先露賤醜。得見大作。拋磚引玉。良幸良幸。淸平韻生韻。歸美過情。不敢當不敢當。城韻憂深思遠。一唱三嘆。聲韻左海有此知音。不覺肩聳。大抵一篇。字字句句。無閒漫語。叩之有餘響。嚼之有餘味。可想平日讀書竆理。蘊抱經濟。文章詞格之外。別有隱然呈露者。當十襲珍緘。歸壓中國墨壘矣。</text>
<title>其翌日理邀鄭承宣。竟夕歡讌幕府諸文士。以風花雪月爲韻。五律七律五古七古各一篇求和。</title>,<text>關塞千重外。襟期一席中。暖寒煤睡鴨。惜逝聽征鴻。酒重觴浮白。更闌燭剪紅。願君同努力。萬里賦長風。暖帳低斟趁夕衙。英賢雅集足堪誇。班生肉食眞奇相。漢府鐃歌大家。千里槿封非榻外。五年蓮幕此天涯。終看飮餞西歸日。波晏竆溟洗劒花。客從遠方來。贈我同心結。受言繫羅襦。秉志修貞潔。林園變時候。羣鳥饒百舌。白玉亦蠅矢。純鉤 劒名 易蟻缺。耿耿懷團扇。齊紈皎如雪。瀛海茫茫環地軸。悵望端倪不可越。旋風蕩日愁羲馭。白波連山倒銀闕。太乙仙人會衆侶。蓮舟暮泊依淸樾。瓊醬玉瀣浮灩瀲。鳳髓龍腦徹恍惚。我且當歡不樂何。高歌共對金尊月。袁評勉功業昭邦誣。篇篇托意。不勝欽服萬萬。</text>
<title>挽許汝溫 仗 三絶</title>,<text>從遊蓮社廿年餘。淡水交情一日如。謖謖膠膠今世界。似君醇謹幾人歟。萬竹橋邊秩秩干。經營半世寢成安。霛芝仙館樂乎否。一捨翩然去不還。堅韌康強莫恃。今君未老遽之幽。百年淹速何須說。生也如浮死便休。</text>
<title>挽盧士庸 廷鶴</title>,<text>叔季膠膠少復眞。惟公長葆泰和春。半生竭蹶追先孝。一念綢繆濟物仁。詩禮課兒衡有石。賓朋滿座醉如醇。風流標擧今安在。嘆息黃壚憶故人。</text>
<title>松泉齋餞春會</title>,<text>睡起東囪意轉豪。逍遙春服步蘭皋。聞鍾未斷猶穿屩。解佩相酬若飮醪。眞率何如香社盛。風流不讓晉人高。綠陰萬樹鸎聲滑。竟日盃廵問幾遭。</text>
<title>謹次東岡金先生考槃亭重建韻</title>,<text>爲嗅名泉翰墨香。賢亭圮後屹斯堂。弦歌是日人文朗。薖軸當年我佩光。也識周卿 濂溪孫周昇卿。設饌光霽亭會朱子。 能繼述。莫敎顔井更嗟傷。從今吾道重廻泰。元氣山南倍鬱蒼。</text>
<title>次尹矦 相殷 黃瀑韻</title>,<text>明河從古掛玄間。一派東垂壯此山。暈日鬪風難定視。舂珠碾雪蹔無閒。澄窪匯作一奩面。峭壁削成千佛顔。士女不知賢守樂。歌呼竟日鳥同還。</text>
<title>次河禹錫 兼洛 華山亭韻 二首</title>,<text>名區伊昔擅雙林。無上菩提境甚深。簪紱暮途歸倦步。海山灝氣入虛襟。飢鷹尙有冲霄志。老驥猶長伏櫪心。獨抱牙琴彈別調。世間何處有知音。一朶蓮花是削成。李攀龍華山記。削成四方爲中峰。 丹梯萬丈近三淸。巖墟猶記雪鴻迹。林籟長聽笙鶴聲。拓戶始驚天宇廓。開簾卽接海雲生。膏車秣馬從遊願。吾亦人間了向平。</text>
<title>又次八景韻</title>,<text>德川霽月德川之水靑如藍。盈科混混淵源發。匯作澄潭霽景涵。萬古秋天一輪月。陶邱淸風嶔崎歷落陶邱叟。想像冥翁攜手同。薰歇光沉百世後。至今江上有淸風。䨓首晩霞地名䨓首懷淸聖。薇蕨春巒落照斜。扶輿淑氣長無盡。猶作高標皎皎霞。月牙返照晉康名山月牙峰。客子登臨發大笑。人材產出異古今。惟有朝陽回夕照。金鰲片海戴山金鰲流在東。秦皇漢武空相待。衛娘 衛夫人華山主神。 髮薄對洗盆。有洗頭盆。 坐看桑田三變海。卧龍歸雲呼龍起起尙堅卧。于躍于淵計未分。吐氣猶能膚寸合。時看絶頂有歸雲。七汀漁火取適取魚誰復知。滔滔漁者無爾我。最是昏夜跡不欺。兩兩磯頭自照火。台峀樵歌負重行催下絶巘。長歈短唱苦吟多。傍人莫以風流聽。勞者元來自有歌。</text>
<title>次趙直敎 性家 涵月亭韻</title>,<text>適會亭成月又登。溪流到此倍泓澄。萬川眞影觀天易。三界神光現佛燈。物物呈形明鏡裏。頭頭見道碧山層。問君那得淸無累。要在眞工我百能。</text>
<title>白雲洞十八曲。拈韻共賦。</title>,<text>烏石源小瀑落懸崖。霛源從此入。林霏晝不褰。花露衣巾濕。洗塵臺滾滾面上塵。盡向滄浪濯。礪齒漱瓊瑤。仙仙羽化若。尋眞巖怳入蓬萊島。仙靈在此中。超然離衆雨。眞樂幾人同。心淵山坳開一鑑。澄澈見天容。靜裏呈眞面。溪峰碧萬重。觀魚磯小儵樂自在。潑剌跳波碧。坐久吾喪吾。衣裾嵐翠滴。噴雪瀨何人碾玉屑。日夕相舂撞。濺沫紛如雪。驚飛水鳥雙。漱玉渦風水互吐呑。石齦磨如玉。淸宜瀹茗茶。不讓康王谷。振鷺瀑飛瀑流相續。振振鷺下時。忘機吾已久。翔舞詎遲遲。流觴匯羽酌回回緩。漣淪水力微。蘭亭千載後。此樂世間稀。咏月陂瀲灩陂水深。規圓似明月。跂石復弄波。遊人淸興發。霹靂川長時喧霹靂。神物此中居。剗却千層壁。仙歸石斧餘。龍湫小湫難久住。窟宅異江湖。且學溟鯤化。扶搖南是圖。聯珠潭大珠與小珠。一步一潭得。富媼費排鋪。苦心終何益。白練渡亂溪橫略彴。微逕向雲低。也識藤蘿外。幽人此隱栖。黃來瀑戌削斷崖高。飛泉天上落。此是上天梯。朝眞如有約。百花溪于闐採花女。嫣然嬌上春。浮槎已到此。竦身出風塵。銀河灘銀河淸淺水。夜夜學流雲。欲知誰犯此。往問蜀嚴君。星宿井欲陟更無巓。河源從此出。觱沸幾濫觴。千里曲直一。</text>
<title>次宋順五 鎬仁 壽親詩</title>,<text>鐵樹寒花滿掬芬。華筵盛禮餙情文。榠春化域禎祥降。蓮藻高堂頌禱勤。愛日諸郞增喜懼。如雲勝友佐歡欣。遙知上淸蘂珠宴。導鶴笙簫也未曛。</text>
<title>挽韓永則 正源</title>,<text>先交與宿契。到老接芳隣。棊局消長夏。詩樽趁暮春。忘懷任醉醒。遇事試經綸。仁壽天何舛。公年嗇七旬。丱兒方婉孌。跨歲費經營。未及三加酳。翻驚二豎嬰。貞疴乏善藥。舊壠起新塋。公去知無憾。那堪送別情。</text>
<title>許舜歌，李器汝 種杞 遠至自刊所。因往仁智堂。會者二十六人。拈韻共賦。</title>,<text>春雨廉纖蓓蕾初。同人簪盍索居餘。微言誰理瑤絃韻。缺字方釐敝簏書。諸子辨論多儁偉。老年學術愧空疎。終知理氣難偏主。莫把眞工問草廬。吳澄號</text>
<title>和贈曺欽一 秉萬</title>,<text>悠悠吾道付滄洲。篤志惟君異俗流。十舍趼重環海路。一年再到校書樓。</text>
<title>挽安進士景顔</title>,<text>我識安君君子哉。其儀抑抑量恢恢。珪璋合作明堂寶。杞梓堪需大廈材。行著鄕隣推信義。坐深江閣絶氛埃。靑衫只博題丹旐。此事堪爲世道哀。論交已自弱冠時。逢輒忘形別後思。數月聯牀談討約。至今披篋淚先滋。</text>
<title>挽族弟善伯 致東 三絶</title>,<text>獨祖流翁有典型。君能紹述舊家庭。溫純氣味沉潛性。隣里宗親有月評。花樹前春起居同。恠君鬢髮颯秋蓬。如何一疾淹三載。竟使刀圭莫效功。宗家零替藐遺孤。成立規模寤寐圖。弟與諸兒擔負重。果能無替此心無。</text>
<title>隱樂齋立春帖二絶 辛卯</title>,<text>丹蓂初展葉。碧簡已盈箱。天時協人事。吾道日舒長。天道春爲仁。人心仁是春。吾仁無間斷。日日是長春。</text>
<title>次河乃三 聖運 回甲韻</title>,<text>君家吉慶畫堪傳。四世相承此席圓。趨斕庭畔諸萊子。夢艸池邊幾惠連。丹忱滿室歸遐禱。彩墨騰牋賀衆賢。詩禮古家機杼在。種仁行善是追先。</text>
<title>次李明賚 祥奎 惠山幽居詩 幷小叙</title>,<text>士不得於朝則山林而已。山林無可樂則無可往矣。蘇長公宦遊始倦。見張氏靈壁園之勝。口津津說不休。千載之下。令人有膏車秣馬之想而不可得也。丹邱之徼。有奧區焉。曰默谷。負惠山臨汶水。豐林蔚而繚。平陸夷而旋。爰有篠簜檿柘柿栗之饒。其產銀口錦鱗。其稼禾麻黍稌。其土墳壚。其民士農。友人李君明賚居之。君少業公車。旣不售。從蔭塗發迹。而益無意於世。遂卜築於玆而爲終老計。余嘗造其廬。見其茆檐松桷。廉隅靚密。爽塏軒敞。而江湖之思。山林之氣。襟懷爽而几案淸也。其臺榭之世葺。園林之增治。雖遜於靈壁。而風雨對牀之眠。桃園春夜之宴。與在故鄕無異。則未知張氏園中亦有此樂也否。詩曰樂土樂土。爰得我所。李君其有之矣。步原韻以歸之。鍾鼎山林異輩流。逸人端合卧仙區。烟霞性癖天從願。水竹淸閒境占幽。誰擅范湖名一代。放敎盤序壓千秋。烹鮮燒笋生涯足。樂在其中奚所求。</text>
<title>挽菊軒尹判書 滋悳</title>,<text>允矣坡平閥。名德盖東方。三賢繼武出。簡冊垂輝光。公承積累餘。奎璧降禎祥。伯恭家學在。陽元宅相良。瓌材蔚楩楠。玉佩𤨿琚璜。弱冠已策名。金閨早翺翔。龍圖膺妙選。鳳綍綴煥章。發軔戒躁競。秉志懷貞刪。中身掩雀羅。十年事深藏。惡石勝美疹。舊學加商量。沉醲淹百氏。咀嚼竆千箱。彙征際明時。晉塗如康莊。契合逢千載。都兪盛一堂。淸要與華膴。中外盡歷敭。九棘崇班秩。三台近精芒。東郊保釐責。三載養病坊。蕭屋遺淸儉。韓花淡晩香。曰我抱襪線。嘐嘐志疎狂。春秋大義理。先美圖揄揚。一見道相合。輸肝敷賢膓。終令達紸纊。陟降陪三皇。且憐老潦倒。延譽羣公傍。康匏重鼎呂。燕石敵琳瑯。唐皋命如何。厚意終難忘。士貴抗志節。得伸從遊長。石父辭後車。明允參重陽。公無獻子家。交道定非常。避利如點汚。論人絶雌黃。相見無雜言。德義以相將。墳典邱索奧。道德性命綱。邃古羲農軒。歷代漢晉唐。治道之汚隆。人物之否臧。風霆與雨露。煨燼及粃糠。以多問於寡。汗瀾而浩穰。詩情亦同好。酒戶頗相當。小盆梅吐萼。東垣菊揚芳。淸夜對忘形。沉沉倒百觴。以我獲私故。知公行誼詳。公昔在衰暮。慈闈壽且康。愉婉形顔色。屬屬謹暄凉。淸晨起問寢。退坐定冠裳。諸子與稺孫。羅拜成顔行。偉哉大賢家。家法亦孔彰。西河已忘情。憶弟淚泫眶。淸貧甘捽茹。盛滿戒履霜。自我阻京國。音書兩渺茫。前秋夢接顔。覺後月滿樑。憑風問安信。聞來涕淚滂。蘭書不在此。誰復辨眞佯。輿誦一以孚。公果遊仙鄕。啓手在何日。何山經樹襄。人事乃至此。五情熱而蒼。顧我轉衰洫。一哭阻儀牀。公歸豈怛化。後死徒悲傷。燁燁三珠樹。餘慶未艾昌。白眉最我厚。寤寐勞瞻望。勖哉戒後嗣。敦好期無疆。</text>
<title>白雲洞。與柳丹城章一 道夔，河江界禹錫諸公同遊。</title>,<text>方丈深深小有天。黃牛破脅憶前年。己丑春。嘗遊此。 琮琤磵瀑渟還瀉。犖确巖磎斷復連。落照翻紅添樹錦。暮山凝碧和窰烟。聯聯炬火驚林鳥。此景堪爲繪畫傳。</text>
<title>孤山亭。次板上韻。</title>,<text>晉康名勝是孤山。留與幽人境界閒。解道澄江磨鏡面。誰敎淸樾蔭孱顔。西湖處士如相遻。无悶先生恨未還。朴无悶堂作觀海行。歿于此。 吾行又値秋深節。懷仰高風不可攀。</text>
<title>挽族叔性兼 世蕃</title>,<text>昔我三從祖。德義著吾族。公惟幹蠱姿。敎誨遵式穀。天稟近木訥。日用遺邊幅。自余居梅峽。槿籬相瞻矚。莫如我同姓。况在袒免屬。源源共忻戚。翕翕修敦睦。一自僑山陰。嶺路參天矗。地不滿崇朝。涯角如燕蜀。我姊薄祿相。顚連寄荒谷。公惟視周親。蟨蛩相依靠。伯強肆兇焰。闔門罹慘酷。靡公躳庀護。化者寧就木。思之血塡臆。言之淚盈目。公惟鼎器確。宜享期頤福。飮酒不少衰。榮衛無欠縮。季方厄徽纆。友于情攸篤。衝炎一百里。徒步戒行夙。感玆嬰異祟。歸來奄不淑。生者好還鄕。公歸不可復。鬱鬱黃山陽。佳城有舊卜。睠言珠樹庭。惟有未艾祿。勖哉守氊業。錫類有嗣續。</text>
<title>挽許正言 元栻</title>,<text>天如有意佑賢良。一理栽培竟渺茫。文敬古家傳述業。聖明初載壯元郞。空垂滄海搏風翅。獨抱君門瀝血章。異日山陽聞笛涕。那堪一誄寫煩膓。</text>
<title>和崔舜皞 植民 晬詩</title>,<text>壽者仁人宜享之。苽苽荳荳不差時。橘柚壇邊種德老。蓼莪篇上憶親悲。滿室龜蓮諸子祝。穿雲鶴笛衆賓詩。碧潭千丈深如許。遐福君家未艾期。</text>
<title>贐柳丹城章一遞還之行 癸巳</title>,<text>隱侯詩句正堪悲。衰老相逢重別離。洛水滔滔流日夜。願憑雙鯉寄相思。</text>
<title>挽趙應遠三絶</title>,<text>名家雅望拇先推。韋布長終最可悲。山玉罏金題品語。千秋可質性翁詩。天敎吾輩業緣長。三載淵僑幸接芳。較雨量晴田舍樂。酒壺棊局未渠央。弟卧牀茲閱暑寒。關心藥歲已單。山陽白馬無期日。辜負難禁涕泗瀾。</text>
<title>義興朴君演能 伯賢之子。 來訪。相與道舊故。病中占一絶。呈其大人。</title>,<text>西林何日共周旋。潦倒風埃不記年。賴有賢郞陳世好。烏頭追憶淚潸然。</text>
<title>寒泉齋志感詩 幷序</title>,<text>齋在紫山之陽。距安仁故里隔一嶺。谷繚而僻。遊人罕迹。懸泉瀵于崖壁。冬煖而夏洌。名以寒泉。盖取義於紫陽也。余王考進士公，先考吾廬府君。皆嘗肄業于此。余年十六。慨然有志於古人。攜書入定。攻苦食淡。晝不就枕。夜不交睫。殆七八年。後因家故竟虧九仞之簣。嗣又轉徙他鄕。鹿獨栖屑。屨未嘗一及焉。壬午始占一名。展先墓訪親友。與數三久要。夜投是齋。齋今爲趙性源孝彦所有。葺而新之。窔奧唐陳。無復昔日位置。手種柳枿而不稊。已忘其處。役使童行。漂泊不知死生。同硏諸友生太半就木矣。惟聞蒼松振鬣。石瀨琮琤。挑燈撥罏。我懷如何。且念少日勵志讀書。自期待顧何如。而風霜敲撼。年邁學退。拊念悲嘆。豈但宿桑之感而已哉。玆拈四韻。與同志共賦。憶曾啖薺此栖山。三十七年今始還。老柳 出山時。與手種柳別曰不成名。誓不見汝。 無徵前約誓。淸泉不改舊潺湲。舊學屠龍違素志。新來司馬已蒼顔。含咀萬卷成何事。只惹虛名在世間。</text>
<title>至月初旬。麗澤堂盆梅盛開。許退而適至。設小酌拈晦庵梅花詩。與諸生共賦。癸巳</title>,<text>古松脩竹黃梅村。孤槎百折餘芳魂。苦心未免螻蟻困。腫節甘老嵐烟昏。老人好事勤培灌。瓦盆盛置衆香園。蘀兮未隕移房室。不用步障如春溫。一元灝氣流無息。蓓蕾皚皚迎朝暾。朔雲羃空玄冰腹。花氣䒣䒣盈山門。此事可謂移天造。沉吟屢日終無言。適有親朋來止宿。吟哦竟晷傾深罇。</text>
<title>次卞若彥 濬欽 文山書堂原韻 甲午</title>,<text>歷歷銀花半畝塘。翬飛鳥革有斯堂。三峰正氣如瞻像。二老遺風似偩牆。古廟荊榛傷往躅。名泉翰墨嗅餘香。橫天嶺路勞魂夢。孤負仙區媿漫郞。</text>
<title>挽文舜弼 燦中 二絶</title>,<text>渾金朴玉未雕人。人道交公若飮醇。也識三淸仙籍在。方壺歸路遽朝眞。相役斯文數月還。那知丹旐已靑山。黃壚千載山河感。追寫蘭詞涕淚潸。</text>
<title>次李晦周 鎬根 壽母生朝韻</title>,<text>鐵樹花開又見春。中堂和氣倍生新。萬年岡禱騰輿誦。千丈潭深洽比隣。玉牒先題徵是子。琳房昔住降于寅。聊知此日梁山涕。可耐悲歡萃一身。</text>
<title>挽鄭周範 瑀贇</title>,<text>模楷遠自石亭賢。儒素家聲不替傳。表裏無瑕蘊玉質。炎凉不改藹心天。靈芝幾夜曾勞夢。衰艸今秋已宿阡。幸有賢郞能繼述。王堂無恙舊靑氊。</text>
<title>白雲洞。與柳章一，河禹碩，權天翊 憲璣 共賦。</title>,<text>丹楓時節白雲天。魚酒相攜鶴髮年。萬仞層崖方丈落。一源幽磵德川連。風流官到三聲笛。石徑人歸數抹煙。佗日不爲生面客。應將麗句碧紗傳。</text>
<title>奉和趙直敎 性家，趙贊瑞 禎植。</title>,<text>起攝書囱爛紙堆。故人誰送此間來。至今歧路依俙面。殘雪黃岡夜夜梅。</text>
<title>徙海家</title>,<text>謹按璿源寶牒。我仙李世長北鄙。至度祖時。威德日著。小民歸附。聖祖心懷疑懼。自竄于海島。民徙從者數十家。磥磥嶺上松。粲粲園中李。松老欲作薪。李華欲結子。天心默予奪。人事隨向背。小民至愚神。盱盱咸願戴。不識又不知。從子心靡懈。在邑從于邑。浮海從于海。有魚殊凡種。八十一鱗將化龍。將化龍改窟宅。鱣鮪鯤鮞相追從。噞噞垂沫恐不及。周遮擁護西復東。鱗甲未成鬍未長。均是魚也胡乃爾。琥芥磁針是天理。姚側微三年成邑里。姬避難萬民如歸市。聖祖肇王迹。遜于海民從徙。我聖朝億萬鞏固業實基此。</text>
<title>定朝鮮</title>,<text>洪武壬申。我太祖康獻大王受禪登阼。遣權近等請國號於中朝。帝曰朝鮮之名最美且舊。定國號曰朝鮮。定朝鮮。朝日鮮。海東國。朝鮮之名美無極。定朝鮮肇檀箕歷屢千。朝鮮之號舊長傳。陛下如日中天萬國臨。臣處榑 榑扶同 桑左側畔。迎烏細烏朱啓輪。古有迎烏郞細烏婦。捧日而行。今延日縣。卽其地也。 鰈域 鰈東海大魚。 曈曨曙氣滿。莫言天造無偏私。陋邦先被密邇光。小臣千秋萬歲寅奉羲和職。恪侯度兮昭天明。叶如方反 有如皦日心不忘。摻 鳥吾反 擉繩。雙睥睨。羅哉羅。美哉寶。不以德麗則那日甸兮千里。我民兮止所止。</text>
<title>海州黍</title>,<text>我世宗大王臨御三十年。號東方堯舜。于時秬黍生海州。磬石生南陽。命朴堧，蔣英作雅樂譜。我田甫田。我黍秠秠。和風鬯廡。時雨膏之。莖大如秫。葉長如茨。迺穎迺秀。被于崇丘。叶其以反。 望之鬆。卽之葳蕤。奄觀日至。其役櫛櫛。紺漆圓正。孔碩且栗。載耞載舂。一稃二粒。歈登相杵。蹈舞戢孴。叶泣及反。 獻于太官。蕆 處言反。 玆泂挹。漬以鬱金。列于鉶湆。以泣反。 其香始達。八域氤氳。上帝是歆。先祖是聞。我王受命。維周之禎。天不愛瑞。以綏以寧。誕命嘉禾。菶菶海埏。臣拜作頌。以媲豐年。天地有祥瑞。聖作方膺期。芝產綴九莖。蓍生滿百枝。維玆之黍迓亭毒。魚育反 一稃二粒其亦奇。海晏河淸三十年。玉燭金膏化無爲。聲明沄沄樂蟠極。天賜嘉禾作貞符。紫衣神人 穀神名。 下大荒。恒之秬秠于海隅。農人奏慶穡夫馳。縣道納秸王府輸。咨乃儒臣朴與蔣。汝庸作歌淸廟奏。南陽有石鳴渢渢。八音廉肉諧且好。叶許又反。 猗歟龍飛御天歌。烈祖鴻業垂竆宙。稽樂興待積德。叶芝而反。 疏惉懘驗隆衰。聖受命六龍乘。韓俗俚麗敝承。神孫繼靈籙膺。三極協八風宣。帝惟簡賜匀天。律權輿在黃鍾。千二百絫所容。降嘉種龠管供。截嶰筒次㲈 西召反。 刻。神人叶樂無極。盈天地返大魂。海州黍兆眹存。不虛作誠哉言。彼孫通鏖糟論。</text>
<title>御天龍</title>,<text>世宗時。秬黍生海州。磬石生南陽。命朴堧，蔣英作雅樂譜。述列聖功業之艱。作龍飛御天歌。敞天宇兮閎廓。幬九圍兮有餘。龍蜿蜿兮正中。帥雲霓而游太虛。摩鬐鬣兮靑冥。儵夷猶兮媵予。朝發軔兮麗農。夕予至兮太平。覽靑丘兮何許。渺蒼蒼兮羣生。衋芒熛兮絳天。眞歊赩兮喁喁。拜阿香兮推車子。屛翳奉命而飛騰。㪺江海兮盪越。傾大霔兮澎滂。慰吾民兮不顰以呻。咸忻忻兮樂康。樂康兮無極。溥斯功兮皇之。出自淵潛裏。遨遊靑天中。天淵本殊絶。其路九萬通。胡能學變化。一擊凌蒼空。君不見洧塘老鮫守珠卧。凝神毓靈非一日。挨蓄藻荇作藩蔽。苦耐獱㺚相侵軼。眼火熊熊齦嶪嶪。待獲滄波流尺木。叶乇曰反 砉然一朝放頭角。雲飛鳥過何天衢。馭長虹逍遙遊。四海八域共盱盱。盱盱徒仰止。詎識積累基業丕。莫說御天日。且看爲魚時。御天龍。龍飛造天關。今何易昔何難。御天龍。龍飛歷四極。靈不昧神不測。緯羣龍之濈濈而。太上兮利用見文明象。</text>
<title>塚上薇</title>,<text>端廟遜位時。義城縣令金係錦棄官而歸。終身不出。臨死謂家人曰我死後必有異。及葬忽有一握䕺薇聳生。人以爲首陽之應。公金海人號西岡。○謹按莊陵之世。伏節死義之臣。高蹈自靖之士。交頂接蹠。燦若繁星。其貞忠卓節之可歌可哭者。指不勝僂。而考其時則擧皆重臣也顧命也。危而致死。固其所也。且列聖朝褒崇之典。靡有餘憾。太史氏又張大之。微者以顯幽者以闡。更何贅焉。乃若金公則以下邑散秩。前焉而無所顧戀。後焉而無所希覬。秉義沒身。泯然無迹。非獨晦於一世。而更千百年沈湮而不章。此余所以悲而錄之也。余登金山。有斧其穸。高上坎中。其崇三尺。薿薿 音疑 剛拳。腔血之碧。薄言湘之。酹玆英魄。彼媚遊女。莫襭于襜。峨峨一坏。䨓首是瞻。莊陵碧草萋萋長。孤臣不死金官城。金官城外海水白。夜夜長虹牛斗橫。緬仰千載誰同調。墨胎聖人淸切切。日夕永靖潛服膺。勛華不見心如結。上徹穹蒼下黃泉。此恨耿耿終就木。萬劫荒雨盆陽阡。子規盡日靑山哭。屈鬱䕺生彼何物。南指墓樹忠心赤。地理何曾隔南北。薇生處是首陽麓。舃鳧飛如葉。去來翩翩誰得知。西岡弊廬小如斗。閉戶涔涔誰復知。誰復知誰復知。惟有天翁降監知。薇兮薇兮表靈異。微斯薇吾孰與知。</text>
<title>舞傞傞</title>,<text>惟我成宗大王繼聖承神。休養生息。太平之盛。有國無之。嘗行幸門外。日暮旋鑾。都人士女瞻望歡呼。上喜甚命淸道。幷勿攔禁。於馬上起舞。明日傳于諫院曰寡人雖樂太平。傞傞不輟。醉中過擧。卿等不可無一言規諫。諫官竝命黜罷。顧詹兮仁王。山名 粤詹兮漢水。我土宇兮昄昄。忻天室兮孔邇。曁東洋兮波息。覃北寨兮燧死。勤政殿兮如天。列九級兮玉戺。緯羣龍之如水。坐垂衣兮無爲。出于震兮遊豫。觀民風兮康衢。穆將愉兮天顔。洵我圉兮訏訏。遵笙簫兮九天。日之昳兮忘倦。樂莫樂兮今夕。廣展袖兮龍袞。騖翩飄兮不禁。拕八幅兮低昂。揄右袂兮臨屯。萆左袖兮樂浪。拂天宇兮陽陽。聊爲樂兮相羊。覽八域之蹈舞。臣作歌而昌之。穆穆光化門。宮車出黃道。千官擁仙仗。萬民瞻羽葆。遊豫皆爲度。顰笑固難忽。煌煌聖五葉。治功前代越。泰階正南面。袞衣明日月。白馬觀汾陽。皇路直如髮。鍾街日已曛。象緯垂天闕。大炬樹如織。煇 侯云反 光徹五劇。士女逬似潮。歡呼動八極。凝旒穆四顧。敷腴展玉色。皇天實眷佑。凉哉予何德。僊僊龍袞袂。拱住還不得。黃袍影凌亂。玉帽檐欹側。我自樂太平。柰損威儀抑。臺烏噤不言。到此何能國。三風聖所戒。臣下其刑墨。春暄變時候。正氣有肅肅。玆能弘大業。謨範垂千億。後聖式勿替。王府有關石。在宥二十年。端憂殷殷顰彩眉。日晏龍樓總萬幾。玉食無味臨丹扆。降蒼旂觀桑郊。旋鑾駕乘夕暉。崇禮門深如海。廣通橋平如砥。肅肅歘兮如䨓。舒夷猶兮如水。彼鬱蔥磅礴周遭羅絡者。乃我家城池歟。祖宗舊物傳不墜。于胥樂兮傞復傞。彼垂髫戴白林林䕺䕺山呼海禱者。皆予赤子歟。一胞雨露生育繁。于胥樂兮傞復傞。九門閶闔迎春氣。三條衚衕浮煙花。左睠右矚歡樂極。傞復傞兮傞。復傞聖人之過如日月。側佇丹墀登鷺車。旅賁官師媿無人。大哉王言激媕娿。小臣生晩徒感古。三復絲綸涕滂沱。</text>
<title>蕩春臺</title>,<text>喬桐主淫嬉無度。遣採紅使。收取四方美女。貯之宮中。日爲長夜飮靡靡樂。作蕩春臺於城北。使宮女裸相逐。爲馬槽戲。至今遺址存焉。古木荒臺上。寒鴉帶夕曛。君王行樂地。碧草如羅裙。蕩春臺下水。流惡無終竟。蕩春臺上月。萬古懸明鏡。北紵溪畔楊柳絲。蕩日搖煙不自持。向晩風顚花似雪。春愁黯黯令人悲。悲爾樹木本無情。一枝胡借栖黃鸝。指子光，克墩，士洪輩。 黃鸝百囀春歸滑。誤了東君非爾誰。高辛胤不肖。帝摯荒而嬉。漢家百年戹。昌邑多愆儀。云何喬桐主。罔念社稷危。廢興雖天啓。孼作悔難追。銀潢靨無光。天性鍾剽獰。許趙大君子。許琛，趙之瑞俱爲師傅。書于壁曰許琛大君子。之瑞大小人。 䨓肆久橫經。下愚若不移。忠言藐藐聽。凌雲噤醉客。晉武帝宴凌雲臺。衛瓘醉撫御牀曰此座可惜。西厓樂府曰凌雲醉客噤不語。 寶座嗣典型。嗃嗃傲自聖。誅戮手始滑。掖庭三百人。冤血殷椒闥。哀哀古遺直。灰塵蕩枯骨。稱以復母讐。一日殺宮人三百。又掘之瑞塚。碎骨飄風。 羣壬鼓吻起。構煽無時歇。史誣一以熾。賢人騈首歿。蒼天莫憗恤。白日無晶光。禍水淫宸極。侈心縱色荒。六宮鎖嬋娟。淫穢燔穹蒼。迺築城北臺。春遊何駘蕩。沈昏類寶卷。齊後主 稔惡浮楊廣。隋煬帝。 中冓不可道。天地爲震蕩。烝于月山大君夫人朴氏。夫人憤恚而死。 朴相古伊霍。桓桓忠義仗。五鼓勤政門。天星如雪落。唐平王隆基。擧義時事。 煌煌晉城第。紫氣雲霄薄。千官擁法駕。九街排雲幕。扶桑捧紅日。陰翳不崇朝。皇天無私阿。殃慶惟所招。高臺復隍土。野草懸蠨蛸。溪邊浣紗女。莫唱王八謠。尹詢納妻爲判書。時人謠曰莫近王前。八判書來。蓋俗諺質妻而得財。謂之王八債。</text>
<title>進白粥</title>,<text>中廟反正時。朴元宗，成希顔往問于領相愼守勤。守勤曰廢妹夫立女壻。吾所不忍也。蓋廢主卽愼承善之壻。而端敬王后愼氏。守勤之女也。功臣等遂先殺守勤而擧義。及卽位。功臣等以守勤旣死。其女不可正位宮掖。屢請不已。后遂廢處慕華館閭舍。后素有德量。當反正之夜。忽有甲兵來圍晉城第。大君惶懼不知所爲。夫人出視。戈戟皆外向。乃曰是衛我也。宮中必有變。第竢之。俄而大臣備法駕來迎。其雅度如此。及自廢黜。莊愼自持。以未亡人自處。口無怨懟之言。上常行幸西郊。輦路過門。后精䰞白粥以進。上惻然傷心。勉盡一器。蓋見黜非上之本意也。英廟己未復位。追崇端敬王后。君恩重如山。妾身輕如葉。妾身誠有罪。棄捐何嗟及。蟾蜍在中天。桂蠧月中落。漢陳皇后被讒。居長門宮。李白詩曰蟾蜍薄太淸。蝕此瑤臺月。桂蠧花不實。天霜下嚴威。 瑤華 宋制廢后居瑤華宮。 凉似水。玉階微霜薄。昨夜親陪香案前。鑾輿朝度城西路。城西小屋僅如斗。敢望君恩惠一顧。尙方玉食時太早。春風料峭凝旒寒。妾身榮悴何暇論。但願玉體康直如南山。易知難忘君食性。十年慣是中饋任。楊州雲子粲如玉。瓦罐百洗頻除瀋。小鐺浮浮餾氣上。不稠不稀調烹飪。廣南花甆潔且鮮。安置小盤平不頗。小婢擎進前致辭。君心噬肯無撝呵。家人細意君莫嗔。勝似金宮八珍羅。箱中鹿盧劒。是君微時佩。漢宣帝立許氏爲后。詔求微時佩劒。 拕絲簏簌懸依舊。飛沈失從會難再。覆巢餘卵理無全。孔融被死。其女曰破巢之下。安有完卵乎。 憔悴 逸詩曰雖有姬姜。無棄憔悴。 那堪配至尊。棄置勿復言。但願君王出新化。內無怨女御邦家。下至竆村黃臉婆。編戶麻登伽。女婢 出門莫誦葑菲詩。上山莫採蘼蕪花。古樂府棄婦詩。上山採蘼蕪。 匹婦不獲傷天和。棄置勿復詳。十年進一粥。勉強冀少嘗。變調憶昔復憶昔。萬事如花難可常。妾家高樓連苑起。父兄三世侍中郞。大姑羅幃天上翩。濯龍車馬生輝光。漢馬后戒外戚奢侈曰濯龍門下。車如流水馬如龍。 十三慣讀彤管史。謂言衿帨無罹詒。如今棄置在路傍。不怨蒼天秪自悲。憶昔復憶昔。萬事如棊翻覆場。春明門外夜五鼓。羽林戈戟森如霜。是時黃臺瓜蔓稀。一摘二摘疑危時。唐武后時。誅殺諸王。時有詩曰種瓜黃臺下。瓜熟子離離。一摘瓜猶美。二摘瓜始稀。三摘抱蔓歸。 渾舍蒼黃鐵筩裏。剝牀禍機誰得知。向背人情一言解。煗酒壓驚相扶持。育恐育鞠如昨日。靜夜無寐時自思。憶昔復憶昔。萬事如珠無定準。人言伉儷好死生。苦樂身以徇。如何我家一夜內。一在靑天之上。一在九地之下。但怨妾命薄。不怨君恩寡。君恩長已矣。白粥之詞千古悲。君不見淸廟玉冊復徽號。神孫孝思無疆追。</text>
<title>山谷嫗</title>,<text>中廟己卯。靜菴趙先生受末命于匪所。先生之弟號哭往赴。有一老嫗自山谷間哀哭而來。問曰郞君有何傷而哭之慟。曰舍兄不淑。嫗有何悲而若是慽也。嫗曰聞朝廷用趙大憲。自喜年老見太平之盛。今聞爲羣小所陷。被謫而歿。故若是嗟慟云。靑靑園中葵。馬踏眞可惜。鄭有績女夜歎。其伴問之。曰國無長君。伴曰何預於汝。曰往年衛太子出奔。馬逸踏我園葵。鄰國猶然。况我國乎。 魯室倚柱女。殷憂竟日夕。魯有嫠婦憂君老。倚柱而嘯。 公死如可贖。老身身當百。我死猶得子孫樂。公死柰送餘年迫。公勿哭公勿哭。我哭悲於公所哭。兄死不過痛割半。一身爭似無依靠。兄弟人皆有。大憲千載難。千載難得一朝失。方頭寡福 淮南子曰頭方則寡福。 眞堪歎。眼眵和淚不見路。傴僂哭度靑山巒。行次且停駕。聽我前致辭。我居僻山谷。氓俗頗蚩蚩。官政猛於虎。鞭撻恣所爲。田家歲作苦。畊種須及時。長男焚菑畬。中男把鋤犂。少婦勞饋饟。盻盻筋骨疲。十月收穫竟。里正催租期。石壕吏隳突。雞狗騷鄰比。朱棒貼印紙。咆哮閭里馳。金箆刮人髓。利刀剜人肌。竆村室如罄。杼軸無餘遺。喞喞坐歎息。破屋愁支頤。鄰翁自市還。所聞今日奇。云有趙大憲。今年新政施。其人大聖人。主上頗信之。其後未數日。邑吏綸音持。翻翻朱墨紙。張挂匏花籬。所言雖不詳。大率蠲民疵。三月邑無事。百里仁風煕。官威穩似睡。吏言甘如飴。我泉樂我飮。我疇樂我治。中女織縑素。少女漚麻絲。盈箱復盈篋。待汝新結縭。老翁日遊衍。出門逢酒巵。暮歸之玄步。倒臥茅檐眉。我今亦何爲。抱孫啖棗棃。嘻嘻辟咡笑。金璧難買斯。此樂繄誰賜。大憲恩無涯。大憲天上在。安得睹令儀。家國本無異。利口多傾危。聞說上林苑。蜜蟲媒猜疑。時事一以睽。嚴霜凋澤蘺。君心願化燭。照彼傾陽葵。否泰有往復。賜環應不遲。昨日官大路。數騎飛鞚追。所傳頗險怪。行路咸齎咨。的的趙大憲。已矣長沙陲。蒼天奪人願。老去逢此罹。嗚嗚復何言。有淚垂漣洏。請客且歸去。各伸其情私。</text>
<title>祭田雨</title>,<text>潘孝子咸安人也。家貧躳畊養親。甘旨無闕。鄰里感化。及親歿。竭誠承祭。別墾水田一區。以供粢盛。天旱苗盡枯。孝子號天痛哭。有頃大雨獨注祭田。餘波及於鄰坪。其傍又湧出寒泉。至今賴其利云。○謹按聖朝政先樹風。凡異行之篤於倫綱者。有不聞。聞之不褒不措也。文之弊漸史。烏頭赤腳。在在相望。而珉於玉鶠於鳳者相環也。若潘氏之孝則上質穹蒼。相與執契唯諾。而黈纊深邃。皋鶴莫聞。絶世奇躅。幾至乎昧昧莫稽。而子姓又熸而劉矣。有志者寧不於悒而欲詰諸司命者耶。玆收錄之。以附式藩之義。白華絳萼。被于幽薄。冽彼氿泉。漑于稻田。役役䆉稏。孝子之稼。孝有精華。列于大爺。天之主宰。 大爺曰咨。寵以明齍。凡百君子。我謠是眡。毋曰天之荒荒靡屆疑。魚乙反 茯苓之藏火必滅。綫溜所注石可達。毋曰理之晣晣如期式。桂花馥馥草不殖。種瓜種荳未必得。謂余不信。起視孝田穡。何指揮屛翳若旋蓬。竟使閼其育。咸州孝子身姓潘。家貧養親無甔石。劚山而田卽水䱷。矻矻終歲無苦色。怡愉洞屬誠靡懈。鄰里感歎咸嘖嘖。祭以繼養如事生。銜恤致齊盡精白。手操畚鍤理堤堰。溝塍每每春水碧。梅雨廉纖秧針肥。手移井井疏密適。悶焉如望嬰兒長。朝耘暮耨心不釋。肥𧔥 蛇名。見則天下大旱。 告灾陰膏屯。墳衍焦赩絶地脈。太守星駕日不暇。醮祓無驗勞圭璧。往視竹筧絶乳淙。鼃黽爛死苗葉赤。我穡非爲穀腹計。四時八節香火格。每年秋穫商量定。裹苞磊磊懸在壁。粳者精鑿供粢盛。稗者蒸糒爲醆醳。就中紅芒黏如漆。團團粔籹器上積。餘者向市糶得錢。買果買魚買脯腊。今年甕筭盡歸虛。搥胷頓足衷情迫。是時眞宰睠下土。彝倫汩陳民多僻。故玆降割劉萬方。扃鐍江湖斷涓滴。哀爾芳蘭伍衆草。炎炎野燹同焚爍。玉宮桂樹影婆娑。沆瀣結珠流甘液。仙妾垂纓裛團團。金篩漉出如銀索。祁祁直下九萬里。潤爾孝子田龜坼。又恐潢潦立待涸。地眼忽穿泉湱湱。從此孝田無儉歲。禾穟役役長而碩。當時刺史問何人。採摭無藝遺實蹟。孝子之歌風肆好。安得上訴天門九重隔。</text>
<title>戒桃花</title>,<text>惟我退溪李先生遭遇聖朝。致位卿相。而常懷難進易退之節。築精舍於淸凉山下。優遊栖息。絶意外慕。嘗作歌寓意曰淸凉山六六峯。知我者白鷗與桃花。白鷗豈傳泄。未信者桃花。桃花且莫泛泛東流水。或恐漁舟子知。淸凉山何有。白鷗與桃花。白鷗忘機。桃花不言。理我初服。與爾同婆娑。先生自銘曰婆娑初服。脫略衆訕。白鷗可信盟不寒。桃花柰汝輕盈姿。東流之水日千里。恐漏春消息世人知。天上碧桃樹。千年一開花。花開且結子。纂纂如丹砂。金丹久未就。歲暮憂思繽。願從曼倩兒。採採蟠桃春。上以壽吾君。下以壽吾民。陶山嶷嶷高。溪水源源流。自銘曰有山嶷嶷。有水源源。 山有桃兮水有鷗。安土樂天兮聊與優游。優游雖卒歲。物性難渝移。桃花最輕薄。妖豔無貞姿。香魂易飄蕩。嬌靨脩嬋娟。不與幽人好。好託朱門邊。秦人不解事。入山勤栽培。終然漏靈境。故敎漁舟來。折花戒申申。汝身宜自惜。東園不可住。兒女嘲顔色。從玆殲舊態。葆汝馨香德。我有盆上梅。淸香秪自知。汝宜兄事之。歲晏以爲期。先生有盆梅。號曰梅兄。</text>
<title>少微星</title>,<text>南冥曺先生知道之不行。晩年遂入頭流山以居。術士南師古嘗曰今年少微星晦。烖在處士。其年先生易簀。天上少微星。人間曺南冥。南冥降海山。少微在人間。少微晦精象。南冥歸天上。天上人間如咫尺。星耶人耶吾不識。方丈山碧千仞。頭流水匯萬疊。高山可仰水可濯。我懷夫子嗟莫及。惟有微垣典型垂萬古。瑤躔光翕翕。煌煌析木次。奎華啓明良。先生起南服。豪氣振扶桑。巖巖敬義學。頭流山不鳴。先生之學。以敬義爲主。詩曰君看千石鐘。非大扣無聲。爭似頭流山。天鳴猶不鳴。 若言干星象。星象定分明。在商可爲尾箕星。在宋可爲文曲星。不然爲瑞世之景星。不然爲聚賢之德星。可惜南生管見小。何必區區少微星。傅說爲箕尾。宋仁宗生而哭不止。術士云元子之哭。將以求良弼也。因呼曰文有文曲。武有武曲。哭遂止。文曲卽富弼。武曲卽狄靑也。</text>
<title>春遊詞</title>,<text>許荷谷篈能文章。未第時遊平壤。登浮碧樓。酒未半。監司來到。公下樓。乃作浮碧樓春遊詞。極道按使歡遊之狀。一時傳誦。流入大內。監司遂拿去。歌筵開舞筵開。浮碧樓遊客來。速下樓急下樓。使君到前陪催。客子春遊固風流。使君急務非春遊。遊莫到平壤城。官如按使方春遊。遊莫登浮碧樓。人非按使難春遊。一席春遊不相饒。與民同樂君知不。春遊誠可樂。樂者雖樂憂者憂。仙樂鬧空。笙簫闐也。花紋絢眼。筵席聯也。袿徽颯沓。舞褏褼也。檀板瀏湸。歌曲戛也。綺羅風弱。腰支折也。鋌鐶雪挐。劒技撥也。犀筯厭飫。珍羞遝也。花籌迭唱。羽觴匝也。醉眼炫纈。紗帽欹頍。曛旭竆而。使君倦也。簪珥墮捐。鬟髢委蛇。酒暈酡而。佳人嬾也。華梁晃徹。星宿掎攦。夜卜繼而。燈燭煇也。裲襠鴉屯。首尻疲頓。陪囉之待駕發也。簿牒雲委。愁歎溢衖。廒廨之滯訟讞也。柰何乎耽泆也。民之札也。</text>
<title>素沙捷</title>,<text>丁酉倭寇再獷。楊經理鎬，麻提督貴統大軍駐平壤。方擬進兵。忽匣劒自鳴。楊曰此異兆也。乃選輕騎萬餘。二日二夜馳到京畿之素沙野。與賊相遇。遂伏精騎橋下。以猿軍作先隊。盤舞而進。賊見而訝惑。猿軍突入陳。閃躱搶探。賊兵皆亂次。天兵乘勢夾擊。倭寇死者蔽野塞江。遂大敗而走。龍蛇克捷之盛。未有過於此。疾䨓虩虩。王師薄薄。朝發浿上。夕于白嶽。鷙鳥厲風。率然 常山蛇名 赴壑。島夷逋誅。我武之揚。我武業業。島夷褫慌。脫光 劒神名。 有告。丈人是臧。疾䨓殷殷。王師僤僤。天子命我。殪彼𤡑犴。縿斿雲翳。鋋鎩彗攢。大野南坼。風沙漭目。蠢彼小醜。蠭屯蟻簇。廓然迅掃。定我王國。叶告沃反。 疾䨓滂滂。王師洸洸。天威繹騷。殲爾劻勷。喊吃山裂。介騊龍驤。薄言揮霍。奏玆膚公。奠我小邦。天子之功。天子萬年。福祿是崇。素沙荒田寒月照。農夫夜畊蠻兒骨。素沙平川春水生。行人朝涉蠻兒血。漠然昇平三百年。京觀峨峨蔓草愁。蠻兒鬼莫啾啾。毒汝生靈是平酋。粤玄黓國脈殢。豐臣奴 秀吉小名。 肆狂猘。曾桑櫱東 海有曾桑。 苞莫遏。拂皇閎睨中圠。驅豼貅仗艛𦪑。大船名。 氣強梁盪涬渤。灰三都衄八省。道也。 惴綴旒宗社病。遣陪臣控帝畿。帝用衋賦無衣。前祖李後劉楊。奮天戈桓武揚。爛狐鼠麛獌狼。靡隻輪返舊洋。惡不悛肆狂逆。掃餘燼突如來。叶而弋反。 仡元戎浿于壁。披紅窟觀奇握。白猿神夜黝吟。發如鷙趨時能。叶羅林反。 彼獷賊自送死。矢其魄于沙坻。弄胡孫作選鋒。彼詭覩𢥠且㕳。閃馘馘躱身過。前兩翼亂如麻。摑 告畫反 鐵耞搗其虛。陳角崩拉朽如。殲巨鯢殈婢鮞。臰原野血瀰瀰。黷天威干天誅。乃屛迹駾海隅。講鄰睦式至今。海▼(舟+票)賝南金。素沙水西北流。感皇恩無時休。</text>
<title>關顯聖</title>,<text>按懲毖錄。天將以戰數不利。當得神助。立關王廟。祀之日。見黑雲從北來。諸將皆大喜。其後屢現靈異。又按國朝提綱。關公屢立神效。天將萬世德立祠以報。一說天將陳姓人也。以地理壓勝之術。立祠祀關王。諸說未詳孰是。太平之東君子國。鳳凰鸑鷟之所遊。箕聖罔僕來就封。魯叟道衰思乘桴。赫赫威名漢壽侯。功業未就中道殂。炎興元年漢統絶。典午家裏輸黃圖。英靈洎洎無依靠。上竆碧落下泉途。玉泉荒寺因緣斷。河東古宅噍類無。一片淨界扶桑國。翩然大荒雲同徂。聖祖受命尙節義。英骴義骼咸昭蘇。秀吉僭賊卽操權。陸梁東夏干天誅。俯視狂塵六千里。兵力已詘人謀竆。一部春秋攘夷義。萬古不死眞英雄。侯眼閃鑠開電光。侯髥佶倔掀長戟。坐下赤兔尙稜稜。手裏靑龍猶雪色。擧旗爲風偃爲雨。迅掃妖氛天宇廓。味鄒荒原竹葉散。金稷古墓虹氣長。新羅味鄒王陵。有神兵數萬來助。朝視乃竹葉。新羅金后稷死。王獵過墓。墓中呼曰王母去。 古來靈異尙如此。何况義氣蟠穹蒼。莫道漢亡無生氣。千古堂堂武安王。追封武安王。謂公死。那裏起摧山塌地䨓沸沸聲。聲尙可。怎生得一道虹光落處。髑髏妖血糢糊橫。謂公不死。風馬霓旌曉無迹。萬里天空彩雲滅。咄千古膽男子。試看佗死也不死。洛師之陽。終南之下。有宮假假。侯誰饗之。維武安王。儼莅堂皇。維王揭揭。識其大者。威鎭華夏。察倫之篤。制義之確。春秋是服。嘻噫前朝。蛇豕臶蝕。剝我上國。禮樂淪喪。腥穢貫盈。上黷天明。王奮厥怒。載震載爀。其來霍霍。雋于星山。刳于永嘉。厥䤋大垐。池河反。聚也。 風止雨散。寂斂神功。瞻仰碧空。念王顯聖。匪我于私。直必右之。惟我揭虔。匪酬于勩。義之與契。巋然新殿。有廡有門。惟王是安。烝以牲牢。蕆以泂湆。其禮孔洽。睠彼赤縣。穢德陰曀。天宇豗豗。嶽瀆嗔魄。神祇下愴。胥告于痒。千秋萬歲。王無我違。永惠東垂。</text>
<title>柳氏婦</title>,<text>壬辰之亂。存齋郭忠烈公䞭。與大笑軒趙忠毅公宗道。立慬于安陰之黃石城。存齋之子履常，履厚皆殉。孝女適柳文虎。時文虎在城外。郭氏以夫在也不從殉。跟其夫出城。及聞其夫陷賊。乃自縊林中。○按死生亦大矣。苟辦此。人無異辭。况婦人而能之乎。若三綱錄國乘所載孤貞卓烈。磊落相望。而乃若從容而就者則裁什之一焉。郭氏當圍城震剝之際。父子兄弟同日騈命。死固其所也。猶乃斟酌義理。低昂權衡。伶停寄命。以從所天。置其死於恰盡無憾之地。其立志之苦。制義之精。何其偉矣。嗚呼烈哉。父有君兄有父。妾人那無夫。父死忠兄死孝。妾豈無名捐妾軀。郞生則生郞死死。生死隨郞郞不知。勵我霜刃出門去。長號呼天天爲悲。貞心化爲山頭石。風雨年年頭不廻。古樂府有山頭石行人不歸不廻顧之句。昔初陽兮謝家。古樂府曰往昔初陽歲。謝家來貴門。 奉衿帨兮申詒。父曰嗟汝適人從夫兮。祇所事而無違。兄曰嗟汝遠兄弟兮。迺女子之有行。惕若隕於淵冰。服玆訓而永靖。嗟余家之遘愍兮。豈憚殃兮同淹。恐跬步之或差。纇我家之淸範。澡余身而擇蹈。庶九原兮歸侍。父曰嗟予子兮全歸。兄曰嗟予季兮無媿。黃石山前陳雲黑。黃石山頭劒血碧。妾身雖輕。泰山重時身可惜。一死雖重。鴻毛輕處死何難。娟娟閨裏人。透此熊魚關。千秋彤管史。誰哉儷其美。</text>
<title>論介巖</title>,<text>壬辰之亂。晉陽城陷。倭酋登矗石樓。置酒張樂。有妓論介者。才色殊絶。酋愛之。因要酋至江上危巖。歌舞興闌。遂抱酋投江而死。江水萬仞深。江巖千丈直。魂來江樹綠。魂去江雲黑。明眸皓齒若有人。羅袖裔裔江之干。江之干兮不可留。上有百尺高樓。壯士忠魂髮衝冠。生不欲被汙。鱗介誠爲辱。等是死。殲一倭酋尙賢已。莫道壹倭少。人殲壹倭倭且休。堪笑昭君臥毳幕。生得胡雛添漢憂。步出闉闍曲。井井黃蘖塢。英英刺桐花。冶豔當囱戶。千家錢樹子。歌笑爭春姸。妾生墮䯱髵。寄身娼樓邊。芳年屬破苽。多姿最可憐。天性苦貞諒。欲罷不能忘。門前白馬客。押坐飛瓊觴。強顔酬數語。萬杵心頭撞。使君一何催。小酌唱朱棒。凌兢步華筵。擧止多錯迷。歌嚨澁欲絶。舞袖垂每低。日晩徑出辭。頗遭官長詆。天步戹辰巳。醜虜長蹂躙。衣冠辱俘擄。廟都隨灰燼。日夕倚柱念。蛾眉攢脩劒。孤城乏儲胥。坐失金湯險。哀哀六萬人。同日爲猿鶴。頑酋據胡牀。縱酒恣讙謔。騃渠牝牡性。挑撻肆淫黷。一劒諒非難。經瀆竟何益。作計乃爾立。忻然隨俯仰。高樓正不韻。江石洵訏廣。願言攜手去。徜徉竆曛旭。癡奴魂已銷。隨語聲應諾。危巖陡戌削。上可容盤礴。下有千仞潭。流睇澹淸漣。強忍嚴閃意。近身稍向前。緊緊抱其腰。用力儵擧趾。渢渢萬丈下。吾與爾共死。醜骨餌鮫鰐。香魂侍龍宮。龍宮達于海。遙與浿江通。浿上有義妓。剚刃奴腹中。謂華月妓。 菁江淺如泓。浿水西北流。絶代兩佳人。姱節名不休。</text>
<title>報恩錦</title>,<text>宣廟時。義州驛人洪純彥。從使行入上國。州富賈付以白金千兩。使售之。純彥至燕。見一庄楣書天下第一娼。入見有一姝年可十七八。肌態豔靚。殆天人也。卸銀帒將就寢。見姝背燭悲泣。怪而逼問之。姝曰妾本吳人。父宦遊京師。陷賊而死于法。法當歸骨故山。而家貲盡沒。妾只以一女。寧鬻身以辦。而女子有行。義不更二。以此自誓。今聞君東海上人也。涯角萬里。關譏且嚴。雖欲爲樵爨婢得乎。待情事畢。當向風刎頸。以結來生之緣。因歔欷不已。純彥瞿然割席曰僕下國賤隷。冒黷尊嚴。死罪死罪。銀槖敬爲留下。當從此辭矣。姝收淚懇乞曰君若無名而貨之。是不使妾掩其父也。願安意焉。純彥辭氣愈厲。姝知終不可回。請結爲同氣。純彥亦固辭。強而後可。姝遂百拜呼哥哥。以針刺臂。鏤姓名三字。純彥遂辭出。及還銀主以楮貨遺失喝麾之。純彥因困不得意。流離久之。復隨伴襠入燕。見數騎購問曰朝鮮陪隷有洪某者來乎。純彥曰我是也。騎卽擁入一朱門。傑構連雲。儀衛駭矚。有一宰相諦問姓名居住。俄而繡簾褰開。璫珮錚鳴。有婦人花冠鳳簪。具命婦服踉蹌抱持曰。大哥無恙否。原來婦人是前日結義女子。而兵部尙書石星夫人也。星方嚮用。權貴隆盛。夫人有幸。所請皆從。別置一庫貯紋錦。每匹繡報恩二字。跂佇久之。至是盡輸歸之。遂至鉅萬。龍蛇控行。朝廷使純彥從入。石星感純彥之高義。且爲夫人所持。力排羣議。召提督於蜀夏。收精兵於廣南。以資中興之業。純彥力爲多。特封唐城君。君槖重如山。妾錦賤如土。恩重那可報。物賤心獨苦。結草泣珠恨未能。兒女手中惟此已。我家夫壻最多心。手把紅羅酬婦氏。小妹有哥哥。故山歸父骨。東國有純彥。海外王師出。莫言屋漏無人覯。天地鬼神須鑑汝。誰知一夜娼樓事。能使靑丘重鼎呂。于嗟乎純彥眞丈夫。黃雀銜黃花。五里一彷徨。客行波斯市。百物俱排張。雜綵三萬匹。殷亂自生光。中有報恩字。字畫何煌煌。問是誰家錦。出自洪氏庄。洪氏非達官。洪氏非富商。從何得此錦。此由誠難詳。老翁前致辭。此說言頗長。邑有新長者。洪姓貫自唐。其名曰純彥。身幹何堂堂。豪擧有氣槩。天性亦勤良。東鄰有富人。凡事相周章。金玉任不疑。販貿皆相當。冬至正使行。自願隨伴襠。富人謂純彥。有銀篋裏藏。持銀賣上都。厥價三倍強。純彥應聲諾。公言吾豈忘。足偪麻厞屨。腰纏皁縑囊。儇儇出門去。萬里欲飛揚。行行到上國。上國今見方。埳鼃入江海。瞻矚應接。繚過一深巷。枇杷掩短牆。黃金爲中門。桂樹爲華梁。板額塡紅粉。天下第一娼。丈夫年未大。癡心轉欲狂。手撫腰間銀。纏頭足可償。趑趄前復卻。許多費商量。終然膽氣麤。奮身入回廊。怪哉町疃間。綠苔生荒凉。䦱門轉雙眸。有女恰端莊。動人葉中花。丰儀照洞房。可慕不可狎。仙姬在瀟湘。見客起身立。強顔理容糚。桮匜稍整頓。衾裯亦施行。夜深燈結穗。料理就匡牀。背壁低翠鬟。紅淚流浪浪。問汝何所憶。問汝何所傷。女亦無所憶。女亦無所傷。云何佳遇夜。玉筯霑羅裳。善懷如不開。客心何由康。美人斂袵坐。低聲訴煩腸。妾本大家子。家在江南鄕。隨爺住京城。已閱十星霜。阿爺無子男。眼中惟女娘。愛之如金璧。呼以杜蘭香。古仙女名。 貯我七寶中。繞我雙膝傍。芳年屬二八。此樂未渠央。姦凶作蟊蠈。忠直陷死亡。哀哀形影弔。天日無晶芒。遺骸在淺土。故山遙河陽。世無郭元振。那得辦歸裝。故作不良計。情事畢樹襄。女子從壹終。貴賤擇何嘗。之死矢不渝。貞心質彼蒼。君家何處住。環海以爲疆。弱水隔蓬壺。涯角何茫茫。願化高飛鵠。一擧橫大洋。悠悠此夜恨。地老又天荒。君若肯見錄。訪我於北邙。純彥得聞之。心中大悲痒。僕本皁隷子。乘氣頗劻勷。上國甚生疏。誤作探春郞。神祇如在傍。小人誠恐惶。不腆槖中物。勿卻幸所望。幡然起身去。轉頭向前廂。美人大驚慌。妾自訴腷臆。貴客何所妨。婦人本情弱。男子貴腸剛。今若無名取。何異人物攘。君意如不回。願結常棣芳。四海本同氣。何必同爺孃。純彥默低昂。美人孝烈全。言談定非常。今若不許此。壞佗歸親喪。女子多偏性。恐此事非祥。避席應諾諾。美人起踉蹌。百拜謝哥哥。歡喜如泆湯。玉臂銘三字。鮮血流滂滂。純彥前致辭。客路竆扶桑。後會那復期。山海千重障。美人色慘然。零淚滿雙眶。行役尙愼旃。平安使价將。純彦還家去。富人來慰觴。純彥大慚媿。惶汗如流漿。今年大不利。百事顚復僵。中路遇盜兒。此身幾見戕。艱辛附行李。盤纏屢絶糧。富人大怒曰。乞兒胡乃謊。勿復近我前。作我眼中瘡。純彥大竆困。轉輾街市坊。孔路走鴨綠。使行如屬繮。作計復隨去。策馬揮紫韁。是時石尙書。要路方歷敭。購急洪純彥。市上懸金黃。逡巡道姓名。驍卒來揪搶。引臂復推背。詰由亦未遑。捲入碧雲去。樓臺天上閶。大人被金紫。盤問頗張皇。問訖更寂然。侍婢走𤨿𤨿。俄然一府內。騷聒如蜩螗。珠簾忽褰開。露出明月璫。衣裳爛金紫。玉珮鳴鏗鏘。再三猶諦視。翩然忽飛颺。哥哥復哥哥。執手驚跳踉。歲月曾幾何。容貌已瘦尩。其夜別哥哥。歸葬先壟岡。小妹福力大。貴家充糟糠。尙書恩偏重。菲質視姬嬙。體弱壓珠翠。口飫羅膏粱。大恩無處酬。衄腸如劒鋩。我有交廣珍。千笥復萬箱。燦燦雲章纈。天吳及紫凰。煌煌報恩字。跟肘明白彰。親手刺繡紋。有淚濕汪汪。今行載之去。庶我痊膏肓。純彥心茫然。驚訝迷眞佯。尙書大感歎。優禮承賓筐。賞賜屢鉅萬。珠玉球琳琅。是時國運否。漆齒爲豺狼。狂鋒長蹂躙。弱力如拒蜋。王人七日哭。讒夫舌如簧。尙書感高義。力抵羣議謗。桓桓李提督。出師何洸洸。千里亘旌旗。萬夫裹餱粻。天威薄震疊。一擧鋤強梁。東溟不揚波。周漢喜再昌。朝廷嘉純彥。策勳金印鎊。賜爵唐城君。書名木天緗。行貨通二國。關法無譏防。廢著任意爲。官吏誰阻擋。其家遂大富。富過古石王。遼海數千里。名字何騰驤。客胡不聞此。有耳如鼎鐺。</text>
<title>僧泛槎</title>,<text>倭寇退後。方議講和。時倭狙詐反覆。且窟穴深昧。朝廷擇專對。難其人。乃遣僧惟政。布以威信。倭寇皆讋伏聽命。至今邊圉帖然。國享其利。惟政姓任號松雲。受戒于西山大師休靜云。泛泛槎。般若慈航濟苦海。南無牟尼佛。般若智也。如來以大智慧。濟苦海衆生。 泛泛槎。捨身涉危施衆生。南無普賢佛。普賢菩薩捨身爲畜生。以利於人。 泛泛槎。乾闥修羅皆震驚。南無迦葉佛。乾闥婆，阿修羅。皆惡鬼。迦葉傳經設法。惡鬼皆震驚。 泛泛槎。撐弩法眼降魔軍。南無金剛佛。金剛弩目。所以降伏魔軍。 泛泛槎。刹那親恩猶不忘。南無目連佛。目連尊者。以親在地獄。七月十五日上天入地。艱辛救解。 泛泛槎。龍華主世度億劫。南無彌勒佛。彌勒居天宮內院。主龍華會。度億萬劫衆生惡業。 奉請十方諸大佛。一心渡此迷津筏。竹帛非臣願。幢蓋非臣光。一衲雲山三十年。臣髮已祝臣心長。願借諸天神呪力。報我君王涵育恩。世人錯比姚廣孝。僧道衍佐明太宗靖亂。 強把無心有心看。如是我聞。佛有妙覺。超無而有。卽空而色。五觀圓通。六根隨觸。愍視閻浮。千手千目。優婆劊子。奚現而殢。蘂院龍宮。奚往而礙。水渷西江。無相仇我。得此詮者。爲上乘道。咨爾大衆。法界龍象。無泥于敎。無拘于相。證我玄諦。超波羅密。言到彼岸。 謂不信者。是波旬說。波旬魔軍名。</text>
<title>柳下將</title>,<text>光海戊午深河之役。皇朝徵兵於我。朝廷遣都元帥姜弘立，副元帥金景瑞。將兵一萬。與天兵約會滿州城下。至深河天寒粮盡。賊以銕騎踏之。兩帥全軍覆沒遂降。 宣川郡守金應河力戰死之。逃軍傳言公矢竭力盡。獨持短兵。依柳樹斫殺。劒折持柄揮擊。矢集身上如蝟毛。至殞絶猶不仆。虜以爲神不敢近。相謂曰柳下將最雄健難敵。生莫逢柳下將。短劒缺盡光如雪。戰莫當柳下將。雙眦裂盡繼以血。射復射。千射萬射終不仆。張拳卻立貌猶壯。面中六矢猶不動。昔聞城上偶。今見柳下將。咄汝弘嗟汝瑞。一死可能。苟且偸生。吾不能長呼一聲天地沮。胡兒膽裂猶崩騰。唉汝哥喝汝歹。貴盈哥，紅佗歹。皆胡大將。 柳樹可顚。壯士七尺難可顚。鬇鬡怒髮掀如戟。生氣凜凜誰敢前。深河流水去無極。千古芳名柳下傳。鐵原壯士身姓金。海東名臣錄。公鐵原人。家貧射獵爲樂。 手搏猛虎如搏兔。夜讀金窠紅窟字。朝來射獵城南路。遭値昭融通鹵籍。一麾西州涯分踰。是時皇家國步蹙。天授建奴恣睢盱。修我戈矛入勤王。桓桓三萬如熊羆。赫赫華銜姜侍郞。豐盈犀角長而頎。蝶袍耀日金節煌。拜謝闕下容委蛇。小臣卽一期門士。靺韋跗注從軍行。行行直渡馬家寨。朔雪飄飄朔風勁。一色黃埃三十里。斥堠已絶烽火死。憑陵鐵騎搗我虛。鼓竭轅門聲不起。山摧地裂陳角崩。賣降元戎冠蓋屬。中軍與左營先潰。虜使劉海因通于元帥。相與講和爲名。元帥遂降。 小臣不聞亦不知。一死當前惟願速。萬弩俱射身不挫。一劒已折臣不懾。山川響亮鬼神驚。鐵腳堅定柳下立。自頂通踵貫義烈。氣脈已殊身不變。胡兒嘖舌酹馬潼。陳和尙不屈而死。胡酹以馬潼曰好男子陳金大將。 遁藏不敢復戀戰。莫嗟肝腦塗塞草。義骼箇箇黃金香。煌煌紫誥降九天。萬里遼河虹氣長。</text>
<title>后妃諫</title>,<text>廢朝時。建奴始獷。侵軼我北鄙。賊臣爾瞻等慫慂光海。始有貳皇朝之意。戊午之役。元帥授密旨。實爲觀勢進退之計。外庭皆不知也。妃柳氏上書極諫。光海不聽。天地生成我。日月覆冒我。皇明涵育我。謂天地不仁日月不燭。背皇明可。天地天地日月日月。背皇明不可。莫聽宵人言。宵人徒糾紛。敎君負皇明。渠亦負渠君。莫向邊將道。邊將誠難諶。說與我心貳。渠亦有二心。君看朝宗水。萬折流必東。君看北辰居。衆星拱天中。婦人無所知。大義將無同。漢家三百五十年。漢有三百五十年戹。 九法已斁三綱淪。滿庭髥婦織萋斐。謠諑內訌靡終臻。山蔘閣老徒阿好。雜菜尙書取進止。時有進山蔘爲政丞。又有進雜菜爲判書者。時人曰山蔘閣老人爭慕。雜菜尙書取進止。 謂天可射虜可附。大義湮塞東溟水。翟褕小君憂思惙。夜抱琅函玉墀訴。辭嚴義正納自牖。永巷簪珥深誡寓。莫謂嘉謨藐藐聽。天地常綱賴不墜。君不見西宮門外綠苔封。東朝尊姑置何地。婦道元來貴承順。問寢視膳無曠否。萬里上國猶可緩。不可一日家無母。</text>
<title>龍乘雲</title>,<text>光海甲寅。大北諸賊。構殺永昌大君。戊午幽閉母后于西宮。時貞明公主年十六。同在閉中。蓬首布裙。備閱苦楚。癸亥改玉後。下嫁于永安尉洪柱元。盛具儀物。都人士女瞻望歎息。以爲龍乘白雲。雲在天龍在地。龍矯矯兮雲漫漫。龍得雲雲從龍。雲英英兮龍蜿蜿。沛吾乘兮遨遊。橫天衢兮有餘。世間得意事。善諭無此如。化爲龍化爲龍。西宮娘子今日逢。乘雲去乘雲去。東朝小姐今如許。萬口嘖億目盱。龍乎龍乎。曾不圖莫說此。此龍乃是眞龍子。昔困螻蟻制。今龍固當爾。郁郁唐棣華。顔色何穠矣。𤨿𤨿雙鳳凰。于彼高岡趾。念昔邦運否。孼臣讎天只。荒荒西內殿。魚鑰生朱淥。沁園春已闌。幽蘭鎖空谷。天道往必復。聖人應靈籙。乾坤忽旋斡。萬物咸覩新。夭桃華正晩。擇對宜及辰。洪家有賢郞。駿逸如麒麟。年始志學餘。丰顔多令才。承宣奉慈旨。諏日司天臺。春官譔禮幣。度支辦奩具。燦燦黃金轎。流蘇鳳凰縷。龐龐司僕馬。絡繹如浮雲。簾緗百千種。裹以蘭麝薰。魚魚復雅雅。羅列如繦續。良袂翩天上。光彩何輝赫。士女盱衡望。感歎情何極。君看淸泠淵。有龍起潺湲。乘雲遊天中。其樂不可言。</text>
<title>行琴引</title>,<text>仁廟丙子。有一老夫彈嵇琴行街里。其音曰南漢山城上胡兵。人無知者。後果有下城之辱。老夫蓋神人也。胡兵渡胡兵渡。臨津江胡兵渡。伊嚶于反顧。胡兵越胡兵越。舞鶴嶺胡兵越。伊嚶于猖獗。北靑門開開。南漢山城在何處。伊嚶于遑遽。文臣覺了夢。武臣喚了睡。伊嚶于賊至。褎兮褎兮充耳。賊在門庭猶不知。伊嚶于大癡。行行抱我琴。我琴有意人不識。人不識我自愛。緪復緪兮心悱惻。謂余不信。起看攙搶南斗指。桑土寧不撤。大命方邇止。誰言者兩黃鵠。漢書託神之辭。 又誰云木居士。神名。知未來者。老人不學處容舞。新羅憲康王時。有老夫號處容。奇形詭服來謁。每夜月明則出舞。後不知所終。 老人不畜白頭葉。神文王時。辥聰言於王曰有白頭翁。皓髮枯顔。欲見王進忠言。王儻與之同處乎。白頭翁藥草名也。○葉叶也樂反。 涬溟媾其精。儵忽載之魄。日中現兮鬽魋。身脩兮踦踦。愍衆生慧竇黑。蹠鈹鋋衽席眂。越一武九淵昧。飮食樂兮孴孴。衣義反 胡槽 琴下板 腹兮離奇。絨甕盎 扶桑繭名 之神徽。捅偃蹇而飂戾。櫟牙籈兮慢揮揮。籈所以撥也。 彼峛崺之作砠。固鐵甕之攸。攢紅兜兮蟻攀。擂殷殷兮震響。剝舊都之㾐瘥。哀朱殷之滂浪。題彼鵂惕燹而易林。淮南子鵂知火起而易巢。 鹿亦擇蔭而作驤。左傳鹿急走不擇蔭。 柰神逵之靡覆。帖康娛而安滔。叶桃周反 荳蔻兮枯嚨。衋蒼赤之遭郵。漢謠曰今年食荳蔻。使我乾喉嚨。言兵起而歲荒也。 狗帚兮蓬勃。慨下瀆兮逆淫。天狗星如帚。墮地蓬勃有聲。則夷狄亂華。如下瀆之水逆而上淫。 世墨墨而形傀。人無耳目謂之傀。 摻腔調而孰終。叶治吟反。 躡罔兩而依夔。羌不可而云猗。徹九陌而遺音。聊逍遙而玩之。</text>
<title>裂書哭</title>,<text>南漢之圍也。崔鳴吉草講和書。淸陰金文正公尙憲見書中有皇帝陛下字。裂書大哭曰舍人以淸名動世。不意舍人有此子。崔公曰公則裂之。我則補之。因收拾謄書以送。舍人名起南。孤臣有膽膽欲裂。孤臣有眦眦先裂。此日降書君則草。皇朝箋表誰復草。此日爛紙君則補。義理破壞誰當補。舍人之子亦爲是。敎爾讀書憂患始。皇明有陛下。此陛下爲誰。中國有皇帝。此皇帝何人。斯皇帝陛下是我君。然則稱臣奉貢無不爲。汝道君臣大義有若兒戲易。苟且偸生皆可爲。世間那有一死字。嗚嗚復嗚嗚。國事良可吁。廟筭坐玩寇。危機馴剝膚。孤城暈月白。砲礟亂四隅。春秋大一統。老臣心不渝。彼哉射利輩。沾沾事囁嚅。常綱一以尵。歎息將安徂。咽咽復咽咽。有聲如蘊結。皇恩冒東土。感戴無時歇。小邦恪侯度。區區保名節。禮義冠諸藩。天下有辭說。云何一瞥頃。變化爲異物。匹婦二三德。視若蒙不潔。堂堂千乘國。此恥誰能雪。齪齪復齪齪。老臣心如爍。虜獷何厭有。得意恣淫虐。靑城迄可徵。宋徽欽見執於靑城。 殷鑑觀如灼。均之不可全。秉大義。曷若借曰姑息肩。玉帛輸溪壑。童子拜犬豕。怫然心猶怍。澹菴封事。三尺童子使拜犬豕則怒。 休言厥字骨。之死誓不著。遺降書虜不答。李聖求曰朝妖物鳴。故事不成。鳴吉曰厥字不書故耳。厥字乃骨字。遂書送臣字。答書遂至。 漣漣復漣漣。有淚當徹泉。高城天設險。鐵甕億丈堅。武臣闞如虎。謀臣深如淵。背城決死生。生快死當然。計何不出此。媕娿徒乞憐。我釘爾眼中。書瘡吾眼前。千扯復萬碎。不使座上傳。</text>
<title>大明松</title>,<text>崇禎亡後。桐溪鄭先生蘊遯于安陰之某里。手植蒼松。以寓盤桓之趣。後人名其松曰大明松。門前松樹子。莫以楚楚視。世說松樹子楚楚可憐。 松若不改靑。先生有典型。先生有典型。大明猶不亡。先生植此松。萬古植綱常。大明天地餘一松。至今遺民拜稽首。歲暮天寒二百年。槎枒古株如相守。松無異大明。故不以松看大明看。千載留名五大夫。媿殺了節不完。花有大明紅。草有大明菜。等閒花草猶愛惜。何况偃蹇蒼髥色不改。召棠戒勿伐。周梓猶敬止。何况一脈王春猶葆先生某里。啄木休啄朽木蟲。恐爾墮千古罪網中。</text>
<title>金壯士</title>,<text>南漢之辱也。孝廟 時爲鳳林大君 與麟坪大君同入瀋陽。官軍金汝峻陪從。竭誠扈衛。至玉河關。唱月明飛鴈歌。及至瀋陽。以武勇稱。虜將禹直巨勇力絶倫。願與角抵決勝負。公請於酋曰脫致死生柰何。酋笑曰此亦軍法。雖死何恨。公見直巨鼻孔闊大。以拳直衝鼻孔。直巨回頭轉避。因抱其腰擦於砌角。吐血而死。酋甚惜而不之罪也。一日酋宴羣臣。公素嗜酒。自入瀋絶口不飮。酋強之。公曰某素性狂妄。得酒則甚。雖有觸誤。儻容之乎。酋曰酒失誰復介意。公乃痛飮數斗。擲桮大喝曰皇明是我父母。汝臊羯虜。安敢乃爾。吾恨不啖汝肉。擧止劻勷。酋使左右持住。雖甚不樂。然業已許飮。故亦終不介意也。及還不復仕。退居湖南之靈巖。孝廟登阼。使人召之。時公已卒。孝廟傷感不已。贈爵恤孤。以月明飛鴈夜。憶金壯士爲題試多士。公金海人。水使宇之子也。玉河關頭月似霜。靑石嶺外鴈聲長。零丁萬里負鞿紲。孤臣有君無其身。有力如虎誠貫日。君心倚汝如倚山。參辰契會不相待。遺恨君王用未迨。彼虎癡爲牙爪。一摑麤拳決果了。彼氊宮深如海。叱辱老酋如叱狗。叶岐大反 龍大馬大皆生去。問誰殪一胡雛。刻石頌石惟命從。問誰出一口氣。叶岐兪反 不識眞鄕何狀者。談笑容易能辦此。吁嗟乎金眞壯士。壯士壯士兮。壯士眞難得。蹈刃如平地。赴鑊如袵席。苟非知勇俱。完節全身兩難獲。北海風霜返白髮。蘇中郞壯士。奉皇嫂斬關出。漢壽亭侯壯士冷山十年無恙歸。洪佛子壯士。桓桓金將軍。羽翼潛龍時。深蹈虎狼穴。編頭捋鬚無不爲。頑酋坐牢籠。生放孤臣出河關。笑爾荊卿。壯士一去不復還。</text>
<title>夕陽樓</title>,<text>惟我孝宗大王爲大君時。與麟坪大君同入瀋陽。備閱艱險。情愛冞篤。及登寶位。置大君第於駱山下。竆極華麗。有暎波亭，夕陽樓之勝。便養與御供無異。起朝陽樓於寒泉洞。朱欄畫閣。正與相望。上每臨御。以長繩繫偶人。起居飮食。動輒相報。又數幸其第。賞賜無數。湛樂如一日。眞千古帝王之盛事也。形氣與汝屬。友愛予宜篤。憂患汝旣同。富貴予何獨。東樓西樓正相對。汝不來見予往見。萬乘尊榮何有予。與汝樂兮長遊衍。兄弟天顯重。聖人人倫至。明天顯察人倫。帝王盛德誰得比。竹諭義艾分痛。前唐後宋差可意。憂息憂息兮。新羅訥祇王。迎二弟於百濟日本。作憂息曲。 關河茫茫。桃生李傍兮。李欲漂兮桃欲僵。古樂府兄弟詞。蟲來嚙桃根。桃顚李欲僵。 龍何爲兮石溜。楚辭石溜兮淺淺。飛龍兮翩翩。 返淵兮樂康。閶闔兮九重。詄蕩蕩兮予處。稻米兮流脂。袞衣燠兮宜體念汝。分形而同氣兮。獨享兮何心。頫駱山之爽塏兮。詢訏樂兮園林。園林兮每每。宮觀兮有之。珠簾兮天上。紅瀲瀲兮照夕曦。爰有樓於寒泉。赫弘敞兮對峙。傀儡兮 偶人 騛騛。起居接兮伊邇。汝病兮予憂。予康兮汝喜。相憸人之居室。猶式好而胥怡。簋飧兮相餔。罇有醑兮酬之。况予居於天位兮。匪汝樂兮誰與。日曖曖兮忘倦。憺無斁兮覯汝。聖人兮盡天性。稽往牒兮罕䚕。臣拜手而撰頌。賡斯干而爲綏。</text>
<title>大報壇</title>,<text>皇明運訖之回甲申。肅廟感壬辰再造之恩。設壇於昌慶宮北垣之外。祀神宗皇帝。至英廟己巳。正史頒東國。有曰崇禎丙子。帝聞建奴陷朝鮮。命袁崇煥帥舟師以救。未及發。東國以下城聞。帝曰屬國被圍。天子不能救。弱力何以支。上覽之大慟曰是恩之昊天無極。與萬曆奚間。遂增築壇。幷祀毅宗。又上及高皇帝。以三月上冕服親祭。名曰大報壇。陛下寵臣以十萬師。臣報以牛一羊一豕一。陛下再造臣區域。臣報以千行感淚一斗腔血。天地大德那報得。陶匏禮簡誠靡極。弱力實難謀朝夕。大義寧忘讀春秋。朝宗門外三淸水。萬古東流去不休。昌慶之墠。有壝有奧。名曰大報。匪我大報。所報者大。其大無外。赫赫皇明。丕纘鴻厖。終始小邦。載服之章。載錫之胙。肇我區宇。熸于中葉。漆齒悍眡。爲蛇爲豕。有嚴天子。赫怒興師。命將于夷。詘天下力。輦億萬賄。塡于東海。丙丁降割。國步薦瘥。猘虜猜牙。帝曰崇煥。神考之功。予惟圖終。艅艎三萬。鐵軸牙檣。厥武洸洸。獸角孤注。鞭不及腹。罪實難贖。天德包荒。曲爲臣地。哀爾力瘁。小人懷惠。熱血塡胷。有淚如舂。芒芒赤縣。周鼎已淪。報答無垠。迺摭垣北。迺壇迺門。秩于無文。黃屋襜襜。有儼其位。黼袞之次。太祖惟祖。神宗是宗。烈皇是從。雲縿彗葆。騩馭虹驂。恍恍其臨。三拜九扣。蕆以泂齊。其禮孔皆。大義之明。於千萬年。永有辭傳。陪臣感慨。作此頌焉。以配風泉。</text>
