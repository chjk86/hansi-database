<title>天上謠</title>,<text>粲粲蘂珠樹。煌煌金母家。龍耕銀浦上。一半種曇華。月上瑤㙜鏡。淸光異往時。西河玉斧客。斫盡桂花枝。</text>
<title>題畫屛</title>,<text>疾風轉踈雨。空翠漸開豁。三十六蓮峯。隔溪相對出。老䕨掛雲木。裊裊百餘尺。古逕不逢人。惟有鹿麏跡。風泉劇凄切。烟景自綿邈。憇樹不知歸。東林鍾已寂。斷崖如削瓜。返照開雲錦。橫膝一張琴。悠然松下飮。</text>
<title>玉溪</title>,<text>素月逐人來。開樽興不淺。何須雲外邀。已向杯中見。右東峯霽月苔磯白石出。水落秋灘響。往往鵁鶄來。魚古査上。右南澗風灘落景斂餘輝。群壑自生瞑。法侶欣相逢。烟蘿有歸逕。右板橋歸僧朝看白雲出。暮看白雲還。靜者亦何事。終年長閉關。右烏棲宿雲君有伯牙手。彈此峩洋琴。餘響入雲去。空山何處尋。右抱琴㙜</text>
<title>採蓮詞</title>,<text>君行紫塞外。妾住橫塘隅。攀花無限淚。滴葉盡成珠。蓮葉裁成幄。蓮絲織作裳。淸芬殊未歇。持此奉仙郞。</text>
<title>聽李廷馞琴</title>,<text>愁猿巖下嘯。舞鶴月中吟。悄悄一世上。無人知此音。欲罷不成曲。悲來還自彈。鍾期雖已沒。肯使古聲殘。</text>
<title>江南曲</title>,<text>筒飯靑菰米。因封五色絲。年年五月日。簫皷賽湘纍。</text>
<title>射魚行</title>,<text>歷歷三五人。乘潮江上去。相將矢白魚。日暮宿寒渚。</text>
<title>詠山寺風琴</title>,<text>悄悄靑蓮宇。泠泠白玉琴。人間無此曲。風下自成音。</text>
<title>詠寶劒</title>,<text>久秘屠龍用。空含射斗情。張華猶可待。聊復不平鳴。</text>
<title>歸盤亭</title>,<text>碧落光初滿。淸樽影更新。非關人愛月。自是月隨人。右寶盖秋月雲歸巖下宿。鳥拂澗中飛。闇與林僧約。前山趁夕暉。右興陽落照</text>
<title>題蘆川村舍</title>,<text>蘆渚三更夢。沙村一點燈。寒灘淸且淺。聊可試魚罾。</text>
<title>宿江浦</title>,<text>明月與我辭。迢迢入雲去。獨有沙上鷗。聯群宿江渚。</text>
<title>贈李致堯</title>,<text>漠漠湖中樹。悠悠嶺下雲。淸樽相送罷。惆悵路歧分。賣藥欲何向。修琴猶未還。逢君有道氣。共買沃州山。</text>
<title>贈姜沆 沆自日本逃還。朝家論以失節。擯廢之。</title>,<text>事往意千結。悲來歌一曲。靑蒭秣白駒。空谷人如玉。</text>
<title>送李仲實北行</title>,<text>酒盡登高㙜。關山望不極。勞勞唱驪歌。千里自今夕。</text>
<title>長干詞</title>,<text>吳姬三角䯻。紅羅作裙帶。行看冶遊郞。笑出船頭拜。</text>
<title>夢溪堂</title>,<text>掛席乘流便。舟行若在空。江門白浪起。愁殺石尤風。右禿聿歸帆歷歷沙上人。松明暗相照。夜深風露寒。紫蠏知多少。右蠏灘漁火浮烟晴更合。落景澹還斜。漠漠溪橋上。漁樵各識家。右金村暮烟悄悄靑蓮峯。沉沉竟日夕。孤雲自有歸。我亦山中宿。右三角歸雲</text>
<title>效韓渥體</title>,<text>日上水晶簾。參差花影動。小姑不停針。繡出雙金鳳。荷花三十里。是向南湖路。初隨蛺蝶來。更與崔郞遇。</text>
<title>秋月亭</title>,<text>乍迷碧雲中。更暎靑山上。落景何離披。千峯有餘響。右聖山驟雨朝日照雲松。孤僧度嶺歇。猶聞烟外鍾。不見烟中刹。右石寺朝烟</text>
<title>月中詞</title>,<text>玉杵通宵響。金盤薦藥時。蟾宮有秘訣。莫使外仙知。銀浦曠何限。靑鸞難復期。霓裳偸曲譜。輕薄李家兒。</text>
<title>記夢 戊子五月日。夢中所占。無一字加點。</title>,<text>伏草悲窮路。蟠泥怨陸沉。平生龍虎氣。變化海山心。</text>
<title>暮臨鏡</title>,<text>妾貌十五歲。自矜驚上春。今朝玉㙜鏡。何處白頭人。</text>
<title>客中。到石灘江上。有感而作。</title>,<text>嶺外三年客。飄飄未定居。歸舟試借問。恐有洛陽書。愛此沙灘水。西流不暫休。風帆如借我。直上漢江樓。</text>
<title>風泉洞。憶梁士汪 千頃。</title>,<text>老樹連秋石。寒泉滴夜潭。思君不成夢。一鴈下江南。</text>
<title>龍城奏凱。寵錫便蕃。詩以歌之。</title>,<text>侯伯黃金印。山河裂幾多。酒酣因擊筑。一曲大風歌。</text>
<title>獨酌</title>,<text>東山春日暮。獨酌意悠然。月已入雲去。我猶花下眠。</text>
<title>寫白巖勝槩。奉邀梁士汪。</title>,<text>金竈火猶熱。玉壇人未眠。松間明月在。白鹿飮淸泉。</text>
<title>憇溪樹下</title>,<text>渺渺北歸雲。漫漫西下路。征人歇馬來。愛此淸溪樹。</text>
<title>春怨</title>,<text>風花日少容。妾貌那如故。向晩始粧成。愁倚相思樹。</text>
<title>遊金剛山</title>,<text>人間有何好。還復向人間。可笑山中水。隨人亦出山。</text>
<title>織錦曲</title>,<text>促織不停手。錦中千緖絲。春愁無處托。一一結長悲。</text>
<title>夜坐</title>,<text>泠泠風動林。皎皎月臨水。夜坐悄無言。誰家寒杵起。</text>
<title>征婦怨</title>,<text>絶域君顔减。空閨妾貌衰。如何夢中見。長似別前時。</text>
<title>沙汀晩行</title>,<text>閑閑尋釣侶。沙岸久延佇。落景下平蕪。鳥歸吾亦去。</text>
<title>花下行</title>,<text>東峯月初上。空翠漸微明。酒盡興猶遠。獨來花下行。</text>
<title>東山飮月</title>,<text>爲趁東山月。因携謝妓歌。風流莫相笑。月亦貯嫦娥。</text>
<title>過趙士鎭舊居</title>,<text>我作海中客。君爲泉下人。向來行樂處。花柳是誰春。</text>
<title>讀武帝故事</title>,<text>星官几几衍羲經。冬至逢陽一氣生。珍重欽天頒聖曆。太初正月建寅行。盖世䧺豪定四夷。秋風一曲白雲飛。單于㙜上天連海。萬里橫戈意氣歸。甘泉陳戱闘塲成。五色鷄羣次第行。別有金冠能賈勇。紅羅纏項表奇名。方朔曾知是歲星。武皇相與講長生。深宮別有邀仙處。海上三山不可行。</text>
<title>長干曲</title>,<text>金屐齒明紅襪巾。長干多少採花人。吳王去後宣遊廢。偸取姑蘓內苑春。日晩嬌娥江上遊。含情不肯唱巴謳。紫菱已熟郞何住。直是相思春復秋。</text>
<title>九成宮詞</title>,<text>韶華澹蕩上陽宮。別有仙鈴護晩紅。多少鶯兒飛不度。莫敎搖落减春風。</text>
<title>洞房怨</title>,<text>日暮佳期未有期。洞房人絶守羅帷。雙飛可羡䲶鴦鳥。巢在相思樹上枝。</text>
<title>宿興復寺</title>,<text>荷衣半濕碧城雲。寒翠空濛下夕氛。古殿風來香燼落。月中僧語渡溪聞。</text>
<title>大堤曲</title>,<text>倡樓相望大堤頭。白日嬌歌半欲羞。金橘春開秋已熟。不知君意憶儂不。</text>
<title>春詞</title>,<text>採採蘋花嬌上春。佯羞女伴掩羅巾。風流不肯說新夢。夫婿元來癡妬人。</text>
<title>題寂滅庵</title>,<text>松峯一朶隔烟嵐。僧在其東鶴在南。時有孤僧採藥去。喚回靑鶴看茅庵。</text>
<title>客情</title>,<text>南遊憔悴損荷衣。家住橫塘舊掩扉。瑤瑟一彈明月上。客中離思不如歸。</text>
<title>幽林得美花</title>,<text>偶隨蜂蝶過溪東。下有幽花三兩叢。玉砌移根何日是。滿林開落任春風。</text>
<title>閨怨</title>,<text>遼西千里遠相分。芳草年年見淚痕。垂死喚回鸚鵡鳥。願傳遺語報王孫。</text>
<title>金克寧與鄙生。尋芳于興福寺。同時題名者十九人。而亂來零落。只存四人。十六年人事。不其然乎。遂點綴舊事以贈。</title>,<text>尋花野寺趁芳辰。歷歷題名癸巳春。漢北江南零落盡。憐君獨作眼中人。</text>
<title>贈琴娘可獻</title>,<text>花下粧成月下隨。琵琶彈出冶遊辭。繁華一夢堪惆悵。說與佳人相對悲。湓城兒女有餘音。月落潮平江水深。唱到當時金縷曲。風流猶有少年心。</text>
<title>鄕關詞</title>,<text>唱盡驪駒三兩聲。夕陽芳草若爲情。年年淚落橫塘水。看取芙蓉不忍生。</text>
<title>自三淸道觀。步出政公茅菴。以詩題之。</title>,<text>華陽東望祭星㙜。雲自三山縹緲廻。太一祈靈何處是。春風不盡碧桃開。</text>
<title>旅次</title>,<text>孤舟南下滯天涯。洛浦鴻稀遠夢多。玉笛聲中春已晩。家家門巷落梅花。</text>
<title>長信詞</title>,<text>䲶鴦瓦上露凝華。銀箔玲瓏日影斜。內苑春光渾不省。黃鸝啣出碧桃花。夢回銀燭畫屛低。白露秋光近玉階。咫尺長門金鎖合。願隨明月入君懷。</text>
<title>禮成江</title>,<text>軻峩大艑簇旗杠。賽罷江神酒滿釭。堤上行歌多女伴。月明爭唱禮成江。李益齋作禮成江詞。</text>
<title>採蓮詞</title>,<text>淮上靑靑蓮葉齊。鷓鴣淸怨碧雲低。傾筐欲採知誰贈。郞在遼陽江水西。</text>
<title>艤舟龍江。聞女郞唱鄭松老 澈 美人歌。感而有作。</title>,<text>纖歌一唱一沾巾。餘響隨風轉綠蘋。泉下魚龍猶自泣。可憐當日意中人。</text>
<title>城南口占示諸伴</title>,<text>藍溪流水淸泠泠。紫蘂半開嬌欲語。上下沙村多酒徒。騎驢欲向誰家去。</text>
<title>交州曲</title>,<text>東指銀溪直北廻。關河路出白龍堆。驛亭垂柳靑靑色。時見官人騎馬來。原頭白犬繫重環。八月蕭關雪滿山。獵罷歸來誇得意。家家射殺鹿麑還。峽中言語各殊方。耕得松苓便作粮。黃耉溪翁多百歲。至今因道老人鄕。</text>
<title>宮中春怨</title>,<text>懶倚紗窓春恨長。碧桃紅杏一庭香。攀花濺盡思君淚。願得風吹入未央。</text>
<title>無題</title>,<text>羞人不肯托家書。投寄江波萬里餘。珍重芳緘應有達。君能釣得錦溪魚。</text>
<title>排悶</title>,<text>楊花凈掃曉氳氤。獨自明粧占上春。唱盡吳歈新白苧。餘音三日繞樑塵。</text>
<title>春閨怨</title>,<text>春眠悄悄曉鍾鳴。粉汗凝香點點明。玉砌櫻桃君自種。朝來獨自繞花行。</text>
<title>宿風灘</title>,<text>老樹槎牙集亂鴉。穆陵西下暮程賖。畸人悄悄望烟火。獨宿風灘何處家。</text>
<title>廣陵憶舊</title>,<text>二月廣陵茜葉新。連村樹裏見行人。當時酒伴歸何處。惟有閑花似舊春。</text>
<title>邊詞</title>,<text>日暮沙塲畫角哀。孤城何處望鄕㙜。江南寄此梅花信。春色年年出塞來。</text>
<title>閨思</title>,<text>楊花入幕曉氳氤。悄悄含情度一春。安得能言白鸚鵡。慇懃歸報隴西人。</text>
<title>桂壇</title>,<text>風來天樂響嘈嘈。玉桂凝香夜月高。欲向空壇掃花落。仙僮新束白鸞毛。</text>
<title>尋武陵溪</title>,<text>山廻小逕曲如蛇。香霧撩人步步多。若道眞源非此界。不應流水有桃花。</text>
<title>武陵溪主人答</title>,<text>桃花籬落自成隣。下有紅厖不吠人。日晩溪頭相送出。從君漏洩武陵春。</text>
<title>和煕上人韻</title>,<text>桃花落盡水潺湲。上有茅菴三兩間。潭樹宿禽驚剝啄。老僧來扣月中關。</text>
<title>效宮詞</title>,<text>椒露凝香細菜陳。春盤歷歷簇時新。中官相倂頒仙敕。分賜瀛洲十八人。中元佳節繡成堆。水上銀盤邐迤開。女伴雙雙齊拍手。不知誰帶化生來。披香殿暖百花迷。錦幕圍春翡翠啼。半夜宴歸歌舞散。月光猶在畫樓西。明燭垂帷蔬果馨。道官齋宿夜冥冥。昭陽樹裏長生殿。每歲祈靈太一星。畫袴儺人往復還。甘泉守歲冶遊盤。氤氳百里薰風轉。爇盡沉香第幾山。</text>
<title>漁浦詞</title>,<text>三竿日出白烟消。江北江南上晩潮。隔浦淵淵齊打皷。郞舡已近海門橋。桃花時節鱖魚肥。跳擲銀盤健欲飛。近歲官中輸稅重。滿船漁利較前非。</text>
<title>香奩詞</title>,<text>沉沉生綠畫羅屛。落月窺人夜不扃。卧點香酥呼女伴。紅鸞尾揷白銀甁。</text>
<title>橫塘曲</title>,<text>橫塘上下水沉沉。菱角生芒蓮葉滿。無限東風欲恨誰。玉門關外春光短。</text>
<title>次月汀尹先生 根壽 韻。題一安上人軸。</title>,<text>藍水東流月向南。靑蓮峯對白蓮菴。藤枝掛衲身常靜。蕉葉飜經意已諳。</text>
<title>漢宮詞</title>,<text>海外諸蕃次第廻。漢家威德動風雷。長楊詞賦陪雕輦。怕見胡雛搏獸來。銀漏沉沉彩仗移。集靈㙜殿欝參差。君王欲進金莖露。鸚鵡傳言喚侍兒。笙歌十部奏雲璈。瑞露凝香玉殿高。仙節中天王母降。後宮親見獻蟠桃。朝向花間吸露休。夜深前殿更藏鉤。芙蓉院落看歌舞。共待君王步輦遊。</text>
<title>記夢 甲辰元日所得</title>,<text>睥睨層城裏。仙㙜控紫宮。披襟三月酒。走馬五更鐘。鵷鷺振振合。烟花處處同。淸風穆如頌。吉甫屬文宗。</text>
<title>江上。與權汝章 鞸 同賦。因次其韻。</title>,<text>君動白雲興。我吟黃鶴詩。漸看花落盡。肯使酒沽遅。淸景卽今夕。少年能幾時。擧杯勸明月。此樂無人知。</text>
<title>俛仰亭。與諸益同賦。</title>,<text>危欄不可極。空翠下朝氛。天豁千峯出。沙明二水分。平蕪迎落景。寒渚亘長雲。酒盡興猶遠。凄凄橫笛聞。</text>
<title>花巖。訪李山人舊居。</title>,<text>君去已云遠。花巖行徑迷。疾風吹曠野。返照入迴溪。松老不知歲。鳥悲空自啼。平生玉麈尾。猶掛竹菴西。</text>
<title>龍頭。訪趙士鎭舊居。</title>,<text>寥落龍頭下。東風草又新。舊遊時入院。寒笛更過隣。沙白波搖月。花明雨送春。江山無盡景。不借九泉人。</text>
<title>少年行</title>,<text>紫燕乘騘馬。腰懸雙玉珂。結交朱亥客。出入信陵家。義重探丸諾。情深擊筑歌。荊卿餘憤在。易水自生波。</text>
<title>洪姓司僕者。名隷羽林。跅𧿶有俊才。於南北破虜。皆先登。故鳴臯子壯其爲人。以詩贈之。</title>,<text>漢家羽林士。君負英豪才。揮旗漠北遍。走馬江南來。劒影衝星起。弓弦引月開。橫行萬餘里。破虜氣䧺哉。</text>
<title>南中。寄羅君逢緖。效進退韻。</title>,<text>天末客行遠。與君相與歡。同霑楚山雨。獨宿建溪灣。影逐浮雲散。愁連一鴈寒。悠悠南下路。夢盡穆陵關。</text>
<title>韓上舍汝澈。搆茅亭。求我詩題其上。卽依韻副之。</title>,<text>半酣石上坐。躶體風泠泠。仙譜三更月。天文一客星。披霞晞綠髮。滴露寫黃經。出入惟眞侶。寥寥長掩扃。</text>
<title>客行</title>,<text>思歸成遠夢。日日望京華。客槖經湖盡。詩名出世多。山昏建溪雨。木落錦江波。獨坐離亭畔。勞勞且自歌。</text>
<title>石渠口占</title>,<text>剪竹通幽逕。行行到石渠。南溪微雨後。西嶺夕陽初。巖樹密藏鳥。沙灘淸見魚。徘徊難托宿。恨不有僧廬。</text>
<title>少林廢寺</title>,<text>秋草少林寺。殘碑何處尋。雲蒸金竈毁。松老玉壇深。古瓦多蒼鼠。寒簷集暮禽。空潭明月在。誰復照禪心。</text>
<title>旅次</title>,<text>天末苦行邁。飄飄遊子衣。沙村寒杵起。官樹夕陽微。長路幾時盡。故山何日歸。愁心托明月。千里寄餘輝。</text>
<title>七夕日口占</title>,<text>秋氣自今夕。西亭生遠思。蕭蕭羣木遍。悄悄曙河遅。螢影暗相照。虫聲寒更悲。平生多少事。偏向此中期。</text>
<title>與琴師李龍壽輩。歷遍漢江上下。日暮始還。</title>,<text>興來不覺遠。歷遍漢江城。欹石亂交處。好花相對明。悠悠暮山意。噭噭幽禽情。酒盡抱琴去。林端遺韻生。</text>
<title>示湖中諸益</title>,<text>遠心自索莫。芳歲亦蹉跎。日下歸無業。湖中到是家。空床客衾薄。南國夜霜多。扣角有遺響。嗟君其奈何。</text>
<title>城東卽事。贈金吉遠。</title>,<text>道人住谷口。邂逅相逢迎。陰壑白雲合。藍溪芳草生。偶然尋藥出。還是踏春行。酒盡有餘興。歸來空復情。</text>
<title>新卜藍溪。次李子敏 安訥 見寄韻。</title>,<text>藍溪不可極。心想更泠然。中酒非狂客。迷花是散仙。林深麋角出。沙暖麝香眠。洗藥歸何處。巖間玉溜泉。</text>
<title>贈高進士弘達</title>,<text>嗟君悟道早。行樂一生中。瑤瑟興何歇。玉樽情未終。海山晴更雨。沙岸晩多風。拄笏且相笑。誰人高尙同。</text>
<title>題滄浪亭</title>,<text>梢人具小艇。邀我滄浪行。潮退水邊熱。風生江上淸。披襟沙月近。屬思渚禽鳴。酒盡有餘興。凄凄橫笛聲。</text>
<title>贈羅通緖</title>,<text>南國多艱日。嗟君欝未平。蹉跎鴻鵠志。跌宕海山情。問酒誰家去。尋花幾處行。優遊飽閑散。聖主不知名。</text>
<title>題井邑三淸堂</title>,<text>綠竹開幽逕。紅蓮暎小渠。誰知水雲趣。別入郡齋居。拄笏看書後。橫琴聽訟餘。優遊聊自適。不與道情踈。</text>
<title>武溪隱者。自號月翁。一生以酒爲業。</title>,<text>少小武溪隱。不將城市通。星臨是處士。谷在且愚公。萬事白雲外。一生明月中。山人無別興。惟畏酒樽空。</text>
<title>曉行</title>,<text>客子曉不寐。侵星北上行。殘鷄催曙急。寒杵擣秋輕。衣上霜猶重。村中火尙明。西原官樹近。瘦馬再三鳴。</text>
<title>題蘓進士別業</title>,<text>暗暗客迷路。行尋東郭鍾。池開滄島月。門對玉蓮峯。夜久白雲合。秋深紅樹重。新泉漱寒齒。幽興此偏濃。</text>
<title>夜半。擁衾誦文選數十首。且令李琴師撥絃。乘興口占。示主人索和。</title>,<text>禁苑暮鍾歇。層城凉景遅。畸人本少睡。明月似相期。詩有六朝韻。琴含千古思。平生興不淺。此夕托君知。</text>
<title>題稷山任直長林亭</title>,<text>一官非所樂。漸與世情踈。家有先人業。隣多靜者居。開畦修藥譜。散帙曝農書。試問幽棲事。迷花亦晏如。</text>
<title>林居卽事。贈任振。</title>,<text>林居成晩計。此地近花源。漠漠澗中樹。依依原上村。偶尋蕭寺往。因與老僧言。待月歸應好。家僮莫掩門。</text>
<title>尋圓通寺</title>,<text>靑藜扶我起。四望白雲興。偶自尋蕭寺。非關訪老僧。天淸金井水。月暎玉壺氷。對此離言說。觀心喜有憑。</text>
<title>排悶</title>,<text>悄悄不適意。寥寥空掩扉。知音誰復假。當路少相依。劒吐秋蓮燄。珠含海月輝。徘徊猶有待。孤負故山薇。</text>
<title>亂裏。與李綏之 綏祿 相見。綏之發向行朝。見李琴師龍壽亦在側。叙舊之餘。各懷悲感。</title>,<text>亂裏復相見。飛蓬何處期。君王方遠狩。冠盖盡西歸。天寶伶官泣。貞元學士悲。春風感舊意。日暮自霑衣。</text>
<title>宮怨</title>,<text>紈扇秋風起。君王恩幸非。玉窓殘月苦。金殿曙霜微。淚濕紅羅袂。身寬白紵衣。分明昨夜夢。猶襲御香歸。</text>
<title>客中</title>,<text>亂竹風搖響。寒簷雪打聲。時時倚半榻。默默筭歸程。旅泊何須說。窮愁自不平。因傳南海閙。漢將日徵兵。</text>
<title>題閬城別舘 閬城一名蓬萊</title>,<text>蓬島徵前譜。三山半在門。梢人通海市。泉客傍沙村。桂滿生新魄。潮平入舊痕。行逢有仙尉。相對亦忘言。</text>
<title>陳情贈友人 效進退韻</title>,<text>道情日澹泊。世味日辛酸。顧我慕眞隱。勸君歸舊山。月臨興德寺。花發祭星壇。但令酒長在。悠悠相往還。鄙居卽興德舊基。而君家在三淸洞下。</text>
<title>茅菴口占。題羅彦章家。</title>,<text>藍溪白雲合。下有茅菴淸。偶自乘詩興。非關養道情。花邀沙上飮。月引澗邊行。笑問東家酒。明朝更解酲。</text>
<title>詠懷贈人</title>,<text>書劒南歸後。支離病日侵。逢君半夜話。起我十年心。世味方知苦。交情晩覺深。永懷歌激烈。梁甫有餘音。</text>
<title>投李山人居</title>,<text>行盡橋頭路。因尋水上居。主人供客子。山果與溪蔬。風定竹陰合。月明花影踈。相逢十載面。此夕更何如。</text>
<title>贈申敬叔 欽</title>,<text>積雪猶連夜。幽花未識春。孤懷應自遣。直道竟誰親。戀主丹心苦。傷時白髮新。巖阿有碧蕙。採採贈何人。</text>
<title>感舊贈黃孝閔</title>,<text>擷翠江南去。憐君不負期。花連沙路遍。山入海雲疑。紅鯉舟人送。靑菰野老貽。同尋古寺宿。却 一作各 憶聽鍾時。</text>
<title>春穀溪上。分韻得西字。</title>,<text>悄悄興不適。行尋春穀溪。漁歸灞橋下。僧度穆陵西。漠漠孤烟直。蒼蒼暮景低。紅娃齊秉燭。歸路莫愁迷。</text>
<title>方壺㙜上。與諸益同賦。㙜在釜山舘外。</title>,<text>放溜瞿塘路。榜歌月上初。風烟連卉國。籬落雜鮫居。亥日江中市。花時海上漁。方壺卽此地。延賞且躊躇。滄洲自淸曠。况復遠塵埃。落景鳥邊下。孤雲天際廻。方知釣鰲子。亦是謫仙才。酒盡有餘興。寥寥橫篴哀。仙尉已云遠。此懷誰與開。海僮啣果出。泉客泣珠來。寒砌花凝露。殘碑石雜苔。登臨一愴古。且盡手中杯。崔仙致遠。曾宰此邑。有遺愛碑。</text>
<title>江亭晩晴</title>,<text>返照披雲出。寒簷滴瀝聲。亂流江外漲。餘濕草中生。弱柳垂猶重。晴沙濯更明。今宵有新月。興入釣船行。</text>
<title>遣興</title>,<text>落景掩餘照。閑花凝妙香。雨中修藥圃。燈下檢詩囊。軒冕關心少。風騷發興長。江南亦春色。忘却在他鄕。</text>
<title>龍山。與梁子漸 慶遇 昆季，李子敏，趙持世 緯韓 諸人占聯。</title>,<text>三五乘輕屐。行穿竹逕通。文章惟我輩。花木自東風。仄帽興方遠。回舟情未終。三山有霽色。別入棹歌中。</text>
<title>排悶。贈鄭秀才弘溟。</title>,<text>欲卧不成寐。愁來空自知。層城凉景合。長樂曙鍾遅。紫氣龍含怨。淸光玉蘊奇。神交逢豈易。雙淚爲君垂。右鄙人排悶楚國傷讒日。離騷幽怨多。美人竟長往。芳草欲如何。痛飮非關酒。沉吟不在歌。蒼梧有舜帝。早晩一相過。右憶松江先生</text>
<title>題崔氏別業</title>,<text>裸體靑林下。悠然避世喧。萍開魚出水。苔落竹穿垣。淸露添花潤。新泉洗藥渾。興來從所適。沿月且窮源。</text>
<title>舟中作</title>,<text>花滿客迷路。其如幽興何。落帆臨別浦。沽酒問誰家。海賈多南語。沙潭足晩波。孤舟一夜宿。夢斷採菱歌。梢人貪曉涉。巖下解前維。漠漠潮生急。沉沉月上遅。寒村行裏失。孤寺望中疑。待到廣陵岸。寥寥聞子䂓。</text>
<title>四耐居士安慶昌賣薪悲歌。慕楚狂。爲人性喜山水。尤樂金剛，鏡湖選勝殆遍。鳴臯子一見愛之。以詩贈焉。</title>,<text>歌鳳有遺響。自矜狂接輿。賣薪朝入市。牽酒暮歸廬。紫笈留奇譜。靑囊足道書。迷花無近遠。乘興且躊躇。</text>
<title>送洪醴泉嶺南之行 代人作</title>,<text>黯黯長迷路。棲棲獨問津。身歸淸洛遠。業在舊山貧。以我陸沉久。憐君遊䆠頻。寒梅與苦竹。嶺外別逢春。</text>
<title>贈煕彦首座</title>,<text>法侶悠悠者。隱居多異蹤。朝牽紫陌酒。暮趁碧山鍾。松老巢玄鶴。潭淸下毒龍。秋來桂花發。邀我虎溪逢。</text>
<title>客中書懷</title>,<text>扣劒悲歌者。蹉跎淮海遊。琴書無舊業。桂玉有新愁。斷靄孤城夕。寒蟬老樹秋。南來正飄泊。歸棹負滄洲。</text>
<title>閑情</title>,<text>刳竹通幽澗。飛泉入戶鳴。憑醫諳藥性。逢衲問山名。小酌宜刪禮。閑碁不費情。近來兵火歇。禽鳥亦和聲。</text>
<title>塞鴈曲。示金叔度。尙憲。</title>,<text>搖曳自成陣。聯翩何處攀。聲傳關月外。影隔海雲端。避繳金風冷。啣蘆玉塞寒。誰家瑤瑟怨。餘響入淸彈。時晦，汝益，子敏輩。皆流寓關中故云。且時論欲收拾。落句及之。</text>
<title>法遠上人。出遊奉恩寺。因與許鈴相會。詩以贈行。</title>,<text>湖寺春遊早。烟花倂在君。鍾淸滿山月。衲潤渡江雲。空外得眞象。塵中離垢氛。行逢許玄度。禪誦自成羣。</text>
<title>南公濟 撥 作宰報恩。築淸齋以自娛。詩以寄之。</title>,<text>淸齋隣竹逕。傲吏日經過。花引鳴琴數。山邀拄笏多。盧丞元道骨。梅尉本仙家。早晩尋眞境。相期弄紫霞。僕秋來。欲訪俗離山。約與選勝。故落句及之。大谷是淸隱。寥寥離垢氛。詩瓢傳海月。琴譜入山雲。古沼猶涵墨。殘經尙帶薰。巖亭不可極。餘興屬夫君。大谷卽成處士運也。能詩善琴。尤妙於筆法。常臨池弄墨。水盡黑云。</text>
<title>口號</title>,<text>鐘動始炊飯。日高行採芝。花明蜂作蜜。苔凈鶴將兒。忽與雲中客。同看竹下碁。支頤不覺瞑。於此滯還期。</text>
<title>宿龍睡菴</title>,<text>悄悄欲何向。藍輿穿翠嵐。弄花香更別。掬水味還甘。麝氣薰山草。龍涎吐 一作出 石潭。西峯月已落。獨宿白蓮菴。</text>
<title>南海諸將。相與講獵於島中。</title>,<text>飛將乘秋下。風威動漢軍。鐃歌廻落景。獵火燒寒原。箭透林中石。鷹披海上雲。酒酣一相顧。萬里凈妖氛。</text>
<title>鄭時晦 曄 自銀㙜。斥守愁州。𦲷事五箇月。與賊相遇。遂發蹤宣略。竟得完城。而有司者責以備禦失措。拿致王獄。卒謫東萊九百餘里。西河任錪敢效近體二首。以聲其寃。辭雖不腆。或賢於足音之跫然耳。</title>,<text>路盡蘓山驛。風傳合浦砧。楚雲秋欲斂。秦月夜長臨。萬事不如意。一生誰賞音。蘼蕪有淚葉。採採獨沾襟。我亦不適意。棲棲何處歸。少年曾任俠。中歲更爲詩。宇宙此生晩。風塵前計非。滄浪淸且濁。欲和棹歌辭。</text>
<title>有感</title>,<text>王謝是名族。東流淮水多。鳴珂朝向闕。傳燭暮還家。富貴自相逐。韶華能幾何。龍門十二策。大道竟蹉跎。</text>
<title>奉呈點易堂梁慶遇</title>,<text>南郭開精社。茅簷暎小渠。焚香披道帙。挹露採芳蔬。中酒神猶健。迷花興自如。子雲方懶拙。白首太玄書。右鄙生自託秦城淸景遍。細酌共開襟。裁律富新藻。彈琴多古音。能成雙妙藝。用破一生心。曠世不相待。楊䧺何處尋。右聽君琴詩去年邀我出。烟景媚東郊。把酒關王廟。看花永渡橋。靑菰克別味。紫蠏雜時肴。此興殊寥濶。相思歲月遙。右東郊往事</text>
<title>癸巳春。自江都乘舟。抵龍頭嶺下。望見賊騎滿城。而終南花色。不改前度。愴懷賦詩以示同志。</title>,<text>輟棹龍頭下。京華卽舊畿。江花今日是。人事去年非。北闕陰雲合。西天落照微。終南亦春色。相顧一沾衣。</text>
<title>權校理縉。寧親下南原。詩以贈行。</title>,<text>令子思親切。迢迢望楚雲。金閨方托籍。繡服舊承恩。春色臨湖盡。鶯聲度嶺聞。晨昏倘有假。一訪習家園。習家指梁，許二庄也。園池之勝。甲於龍原。故及之。</text>
<title>重興寺。夜分有感。</title>,<text>茅菴入雲裏。蒼翠覆簷楹。獨自坐香界。悠然披道經。疾風山木落。寒雨石泉鳴。衆妙此俱會。彌淸塵外情。</text>
<title>早朝 按此首。本稿中分類手書。筆跡分明。而靑丘風雅。以河應臨詩載之誤矣。</title>,<text>千門催曉闢。仙漏正沉沉。花氣薰長樂。鸎聲繞上林。雲披天仗近。月隱露㙜深。明日長楊獵。誰懷獻賦心。</text>
<title>江都僧舍口占</title>,<text>放溜江都下。尋僧海嶠東。沙明一路出。花落萬山空。衲潤巖前霧。鐘淸竹外風。藍溪不可極。乘月且沿窮。</text>
<title>呈皇朝元帥李公 如松 閤下</title>,<text>兩世承分閫。箕裘舊業隆。符傳黃石老。劒學白猿翁。百戰威聲著。三軍節制通。補天資壯略。障海振奇功。西夏收名大。東蕃制勝䧺。鰈人思沛澤。卉類慴遺風。駐鉞龍灣上。連營浿水中。雷霆嚴號令。霜雪積兵戎。脫手星搖箭。控弦月滿弓。此句。一作箭拂流星散。弓彈素月空。 渠魁曾破膽。餘孽敢逃躬。擲地知魚困。投人見鳥窮。鯨鯢如剪草。氛祲若旋蓬。風動遼之北。威行海以東。朝鮮扶絶緖。日本蕩羣兇。關外胡星落。天中漢日融。恬嬉嗟我輩。恢廓荷諸公。臣庶瞻新化。君王返故宮。從知賢帥筭。實出聖皇衷。仁者元無敵。王師古未同。偏邦蹈舞意。願達紫宸聦。按公壬辰日錄。公以倡義帥金千鎰書記。持文圖。兼呈此排律。元帥大加奬歎。賞賜優異云。</text>
<title>鳴臯子日日中酒。宿酲未解。有人問平生所得於文字之妙者。卽援筆以吐其梗槩。非曰能之。願學焉。</title>,<text>靑霞之襪紫烟衣。䧺筆稜稜世所稀。天上曇花披日月。海中鮫淚點珠璣。掀搖補石媧應泣。搥碎高樓鶴自飛。千古神交惟太白。風騷早晩竟同歸。</text>
<title>風泉洞結社口號</title>,<text>幽尋愛此遠塵寰。卜築茅菴三兩間。桃水已能藏碧澗。漁舟那復入靑山。紅厖吠日自成閙。白鷺與人相對閑。一着仙碁多歲月。不知誰作爛柯看。</text>
<title>江上漫興</title>,<text>短藜扶我繞平沙。淸景撩人步步多。自是愛詩因愛酒。可堪看月更看花。雲開小島暎紅樹。風定寒潭生白波。兩岸靑帘相對出。不知牽興入誰家。</text>
<title>風騷之鳴于世尙矣。至如屈原，宋玉，曹子建，鮑明遠，陳子昂，孟浩然，李太白輩。直自性情中瀉出。而風調高邁。莫能居其上者。故鳴臯子日嚌其胾。而味衆人之所不味。世或以病嗜土炭相譏。豈其然乎。遂效業中七子之詠。而各䟽其下如左。錪之狂簡。亦述其所由來者。以自釋焉。豈敢僭謂若是其班乎。盖出於嘐嘐然古之人古之人之遺意耳。後之人。有知我與罪我者。盍於此徵之。</title>,<text>屈三閭不忍宗國之覆滅。遂赴汨羅而沉。其精忠湮欝託於辭。有極悲者。咨嗟涕淚。想見其人。則不翅招魂復起矣。離騷憔悴楚臣悲。重入脩門不可期。湘水有靈通怨慕。荊蘭無液减葳蕤。玄龜漠漠心難托。上帝茫茫問豈知。一自醒魂招未得。汨羅魚腹盡堪疑。宋荊門有高才。騷辭尤卓絶。託物連類。譎諫備至。而襄王竟不悟。是誠何心哉。荊門才子揔能文。宋玉飄然獨出羣。白雪餘音天上落。綵雲遺曲郢中聞。高丘聯句憐唐勒。絶國招魂怨屈原。誰料襄王不醒夢。章華春晩雨紛紛。曹思王詩中之仙且聖者也。李滄溟以飈輪月桂爲喩。盖其高曠不可攀折。讀其辭熟。方驗其然。東阿憔悴泣迷津。含諷優遊二十春。鄭甫仙標空解佩。宓妑羅襪自生塵。月中桂萼誰能折。雲外飈輪不可親。下土寧知元化秘。西河獨有上天人。鮑參軍以文帝之忌克。生不能盡其才。故李長吉曰。秋原鬼唱鮑家詩。寃血千古土中碧。斯言盡之矣。豪氣稜稜盖一時。風騷决戰凜餘威。靑萍奪月光騰發。白紵披霜勢倒飛。中一聯缺。 平生寃血凝成碧。幻出詩魔說秘機。陳拾遺橫制頹波。發揮正雅。唐朝文獻有足徵者。其摧陷廓淸之功。不在禹下矣。白雲餘響入靑冥。三百年間第一名。明月盈盈盤上走。淸氷皎皎壑中生。風騷直向曹劉去。綺麗難同沈謝行。我亦頹波橫制者。激昂於此遠含情。孟襄陽風流一高士。隱居鹿門。與世抹摋。而以白首未登科爲介介。意有所託。人自不識。靑霞奇氣欝崔嵬。掃却群英獨步來。日月披顔鳷鵲觀。烟火露頂鳳凰㙜。高名脫落黃金牓。淸興沉冥白玉盃。一卧松雲終不起。世間軒冕也徒哉。李靑蓮以玉京之仙。洩元化之妙。不可以翰墨畦徑。求其彷彿。必待天上人降世。然後始識眞太白矣。玉京風彩蘂珠巾。蛻出淸都萬古塵。繞筆白雲生氣勢。滿樑明月露精神。人間搥碎驚黃鶴。天上優遊控紫麟。三十六皇朝謁罷。群仙爭問奪袍新。鳴臯子人皆謂狂。自謂非狂。斐然之餘。不知所裁。激昂數君子。曠世神交。尤所託意。則謫仙其人也。獨跨靑牛識者誰。狂歌兀傲鬂成絲。東山興發迷花處。北海心融把酒時。黃鶴白雲應共許。淸風明月只相知。眼空海內恒殊調。歸去香爐尋我師。</text>
<title>亂後入漢都</title>,<text>百二䧺關擁翠華。秦中不改舊山河。章㙜苔澁逢遺鏃。香陌泥消拾落瑳。月隱甘泉宮裏樹。烟籠長樂檻前花。傷心庾信空留賦。一叫江南可奈何。</text>
<title>記夢</title>,<text>滄溟東望卽蓬瀛。飛入瓊樓小篆銘。日月披雲誰點掇。山河附地自縱橫。鳧廻天上逢仙舃。槎出牛間識客星。下土寧窺元化秘。紫皇親授蘂珠經。</text>
<title>次石洲韻。題金應翼亭上。</title>,<text>江門罨畫斷橋橫。兩岸羣峰削不成。銅雀空洲芳草積。巴陵古渡暮潮平。花連島嶼雲霞曙。天近亭㙜日月明。崔顥分留饒物色。任他聯句屬諸生。崔岦爲首題。詞不滿人意。</text>
<title>懷李白</title>,<text>絳節披雲上碧空。紫皇高控蘂珠宮。瑤㙜下見三光盡。銀浦平臨一水通。彩鳳書頒錦篆。班麟備駕引仙絨。人間李白多淪謫。試遣緋衣訪此翁。</text>
<title>題楊蓬萊 士彦 先生仙庄</title>,<text>淮南曾慕小山名。白鹿馴人近不驚。朝憩松雲巾屨冷。夕眠蘿月夢魂淸。金泉點液含丹氣。玉杵凝香擣藥聲。半夜洞仙催喚起。碧壇花下禮星行。</text>
<title>憶楊蓬萊仙庄</title>,<text>曾上蓬壺躡異蹤。道人家近白蓮峯。山羊掛角階前樹。海鶴添雛戶外松。潭影離披靑嶂合。鐘聲縹緲碧雲重。桃源聞說常迷客。仙界何緣得再逢。</text>
<title>送學祥上人歸楓岳</title>,<text>三月韶華澹復濃。花源不盡路何窮。雲連碧海千峯雨。月上丹㙜萬壑鍾。王子朝元龍馭在。蘓耽頒節鶴巢空。秋來我亦尋仙躅。踏遍香爐雪滿松。</text>
<title>淸明日。與諸益選勝于普濟橋上。向夕復登李相名園。各占聯以遣興。</title>,<text>春陰垂野雪初消。二月風光普濟橋。處處沉香蠻酒膩。家家闘草楚姬嬌。蜂傳琴譜歸靑瑣。鶴引詩情到碧霄。待月東山餘興在。千金莫擲可憐宵。</text>
<title>自金剛向鏡浦</title>,<text>靑天鰲背露崢嶸。海上連峯削不成。日月離披蓬島曙。烟花繚繞宛溪明。人乘黃鶴出塵想。僧與白雲無世情。踏遍毗盧雙屐盡。鏡湖春晩及時行。</text>
<title>客中過興福寺。披讀詩人玉屑有感。</title>,<text>病客逢春意自如。遠公菴下獨踟躇。松聲淅瀝風來後。潭影離披月上初。玉屑開編詩興在。金囊拋訣道情踈。江花落盡不歸去。家住西陵雲水居。</text>
<title>歲丁亥。與洪羣玉 千璟 輩。共棲于花寺。溫習之暇。選勝殆遍焉。錦城自罹兵火以來。當時諸伴。落落如晨星。子寬 愃 則迷花猶昔。而仙娘之奔月已久。十九年人事。不其然乎。今承示韻。感懷殊甚。早晩天或賜便。共修筆硯舊事。不翅城東范雲之復起也。</title>,<text>病客逢春憶舊群。藍溪夜夜夢隨君。敲門僧影月中見。警露禽聲松下聞。眞侶迷花猶作隱。仙娥竊藥已成奔。城東聯句知多少。早晩相期屬范雲。</text>
<title>陳提督 璘 幕府楊誼，李自芳向燕京。遂檼括相如本傳以贈行。幷序。</title>,<text>世有楊得意。然後有司馬相如。司馬相如或有。而楊得意不相倂。夫敷陳之美。固莫如子虛。而其所發揮者。豈他人哉。倘使知己靳於先容。成都一匹夫。其敢自求於天子乎。貿貿短褐。名亦隨之。平生文字。無以自致。身沒而朽。君子不齒矣。莊誦遺篇。輒復咨嗟。風騷知遇。自古難也。華人孫參謀策氏。其起予者歟。憐予博雅。愛予才調。吃吃說不置。常謂鰈域局促。而少有具眼者。故必欲傳眎于天朝。以定厥價焉。一夕速予曰。其亟惠然。陳提督幕府。有二公。皆吳中翹楚也。工篆嗜雲松。恣意游方。而足跡殆遍。曾聞方丈。屬於三韓。乃謀老爺。隷名書記。其實選勝也。戎務有暇。蠟屐不怠。自妙香。歷楓岳。旁及月出天冠諸峯。水陸兼程。數千餘里。優游散襟。頗償宿願。且意靑丘山水。佳麗爲最。炳靈之産。想有魁奇者。故不惟其物。而于其人。日日承問。不敢終嘿。擧策所知。以吾足下塞旨。二公欣踴。虛左而待。玆以專伻。其亟惠然。噫。予豈魁奇者。而敢膺二公之邀乎。業已聞命。候於門外。二公把臂而入。邂逅可掬。果解懸榻以寵之。翌日。聯騎出訪。禮意均敵。恩至渥也。奚囊之物。謬蒙宣索。披讀甫已。嘖嘖不置曰。詩道東矣。正始之作。復在玆矣。又曰。天之生材。不可沮廢。火浣之布。辟寒之犀。初出於逖壤。而終擅于中土。其在瓌錯。亦云然矣。况永言之妙。出自性情。宮商自調。而金石相宣。嫋嫋餘響。直可以動風雲感鬼神者。則反局於一方。而不幷于珍産乎。聖皇撫運。車書一統。同文之化。罔有內外。早晩採詩者。廣詢諸國。箕封之詩。捨子其誰。薦諸天子。播諸樂章。一唱三歎而有餘音也。酒酣。合辭勉之曰。文人行世。例厄其始。子之負屈。天或試之。夫犢鼻體者。啜金莖露以解渴。吾道盖是也。子母芥蔕。隨地自遣。以華山爲琴㙜。以漢江爲錦水。姑此偃息。亦無不可。錪卽引滿自賀曰。某是僞相如。而二公則作眞得意否。遂相與大噱。而反覆請益。天人點掇。添得一格價也。亹亹善謔。不一而足。傍觀窃聽。競以相如作嘲。其始盖二公命之也。輒爲近體。以備行贐。其所遣辭。以俟知者知耳。皇都北望欝崔嵬。山海名關亦壯哉。薊士悲歌彈劒出。燕姬嬌舞撒花廻。三圖隱暎星辰近。萬國離披日月開。聞說明堂求禪草。相如誰引漢廷來。</text>
<title>挽志范堂李壽俊</title>,<text>靑霞奇意自縱橫。鞱略堂堂亦老成。已許希文能濟衆。還憐同甫善談兵。揄揚烏府風生筆。點檢龍堆月照營。聖代全材逢豈易。令人嬴得仰䧺名。</text>
<title>無題</title>,<text>皎皎羅襦窄窄縫。博山分惹麝薰濃。身歸海上纖纖月。膓斷雲間六六峯。粉點凝香知汗汚。淚痕和墨想題封。鸞驂已見秦㙜譜。早晩仙緣取次逢。畫欄西畔桂堂東。九十韶華寂寞中。蝶意偸香添舊粉。花情泣露减新紅。鸞凰字書難斷。烏鵲成橋路易通。曾向紫皇同受籍。不應飛絮久從風。</text>
<title>送李成之 成祿 赴謫長連</title>,<text>日日驪歌江上城。春來不盡逐臣行。虞飜匡主道猶直。賈誼傷時心未平。近歲霜㙜披諫草。早年琴閣有能名。長程千里自玆去。世上悠悠雲雨情。自孟春至仲夏。朝臣相繼貶竄。故云云。</text>
<title>送李台徵 壽俊 赴公州牧</title>,<text>江南少小擷芳遊。路出公城信宿留。邀月匡山曾下榻。看花沙浦更維舟。樽前落筆徵崔顥。席上凝歌有莫愁。十五年前渾似夢。憑君說盡舊風流。家君作宰錦城時。路出公城。凡所選勝。實如詩中所云。</text>
<title>題江舍</title>,<text>春風邀我遠相過。蝶戱蜂嬌鸎又歌。漠漠長堤芳草積。沉沉寒浦暮帆多。漁人聽慣憐琴譜。詞客來頻識酒家。西塞山前餘興在。桃花其奈鱖魚何。</text>
<title>送李重卿 顯英 赴北關幕佐</title>,<text>幕客乘春駟馬騑。豳中自是舊王畿。關山皷角隨行遍。驛路梅花出塞稀。半世功名長去國。中年懷抱易沾衣。孤臣萬里牽情夢。夢入脩門亦當 去聲 歸。</text>
<title>送林子愼 𢢜 統制從事之行</title>,<text>驃騎英鞱久出羣。嗟君書記亦能文。離魂不散秦中樹。別路遙連嶺上雲。王粲功名終佐幕。陳琳辭檄遠從軍。鐃歌唱得新飜曲。漢月依依照海濆。</text>
<title>送李提督還京師 代人作</title>,<text>虎旅桓桓十萬兵。建牙東出作長城。橋頭黃石傳機略。海上丹雕識姓名。玉帳纔開楡塞靜。羊裘終返雪山輕。誰將鐃吹宣遺譜。漢月空懸驃騎營。倭卽丹雕國人也。</text>
<title>送慶暹日本之行</title>,<text>蜃氣微明五色輝。珠樓畫出水雲疑。滄洲豈隔乘槎路。蓬島難尋採藥期。日月離披天下白。魚龍噴薄海中奇。平生窮覽知多少。應道胷襟勝昔時。</text>
<title>送丁好寬日本之行</title>,<text>積水迢迢何處行。雲帆萬里繞蓬瀛。滄溟有國自何代。孤島屯兵空故城。徐福曾傳求藥使。晁卿舊綴泛槎名。天風借得東南便。莫遣鯨波海外驚。高麗得對馬島。遣將屯兵。以備倭冦。</text>
<title>過松京</title>,<text>明燈石犬竟如何。五百年間一夢過。魯國陵頭山鬼火。扶蘇城下野人家。荒㙜寂寞飛秋葉。古木凄凉哭暮鴉。惟有禮成江畔女。年年空唱採蓮歌。</text>
<title>與車復元 天輅 諸人。入慶會廢池。次鵝相韻。</title>,<text>凝碧池明阿那邊。宮娥曾試採蓮舡。春來無復綺羅影。日暮空餘松栢烟。落魄貞元逢禹錫。傷心天寶見龜年。紛紛興廢知多少。說到當時倍黯然。</text>
<title>韓三宰準。西原人也。與崔海城滉。同年且同盟。情義俱到。其沒也。海城令錪代挽。卽依命成之。韓有墨妙名於世。</title>,<text>縹緲凌烟第一功。聖恩頒出紫泥封。身歸天上參星宿。名在人間勒鼎鍾。竇氏雙親曾覩鳳。荀家八子舊稱龍。風流藉藉知多少。不盡山陰墨妙蹤。</text>
<title>題柳眞人道觀。眞人名亨進。平生好讀參同契。頗得修鍊餘法。</title>,<text>玄晏先生癯鶴姿。雙眉覆額鬂成絲。春晴沙浦花開早。露濕荷房酒熟遅。蕉葉飜經魔自伏。杏林收穀虎常隨。人間風雨知多少。不是秦時卽晉時。</text>
<title>題窟菴寺</title>,<text>回巖㙜殿九秋天。把酒題詩似去年。古逕僧歸香霧窟。寒磎人汲夕陽泉。松間微月猶無恙。峽裏行雲更有緣。半醉半醒三日興。風流何謝水西篇。去秋與論娘有緣。今亦如是。故及之。</text>
<title>錦城酒席。贈佳人。</title>,<text>六曲層楹畫刻成。雙娥嬌唱闘輕盈。班騅自是催行色。錦瑟何知咽恨聲。玉露霏微花有淚。銀河淸淺月無情。相思莫道音書斷。靑鳥慇懃繞碧城。</text>
<title>送金叔度赴耽羅 濟州有謀逆者。故金君以宣慰御史下去。以安反側子也。</title>,<text>蓬萊日月近靑冥。十八人中第一名。彤管坐霑仙掌露。孤槎行犯老人星。恩頒雷雨花爭發。戮盡鯨鯢海不驚。聞說中丞能化俗。蠻氓齊拜建溪銘。效進退韻。靑霞有客久沉冥。扣角中宵不可聽。鮫泣明珠光奪月。龍埋寶劒氣干星。百年壯憤身先老。四海窮愁酒半醒。宗愨長風無早晩。從君萬里破滄溟。右鄙人託此宣欝。</text>
<title>病鶴</title>,<text>落羽翛翛瘦影深。孤標誰識九臯禽。籠中已鎖凌風翰。松下空傳警露音。眼入白雲山悄悄。夢回紅樹月沉沉。緱山舊侶無消息。碧海靑天萬里心。</text>
<title>送李釴氏携家歸農于鳳山</title>,<text>修琴賣藥客行賖。舊業空留洛水波。歲暮靑雲高士少。天寒白屋故人多。舟橫野渡潮還急。麝老春山日又斜。末路奇材誰復惜。憐君此去益蹉跎。</text>
<title>題歸盤亭</title>,<text>道人家本碧巖阿。老去其如偃蹇何。塢下添回花品遍。囊中點却藥名多。藍溪邀月携琴入。香岳尋僧載酒過。餘興飄然收不得。懸知商頌有遺歌。</text>
<title>邊詞</title>,<text>游騎乘秋白草腓。龍沙辟易解重圍。將軍出號分雕劒。都尉聯兵映鐵衣。玉壘亘雲邊圉壯。金星入月虜氛微。陰山北望諸蕃遍。竇憲曾頒漢璽歸。</text>
<title>送李台徵吉州之行 時北方有變。選授此人。</title>,<text>君家鞱略舊知名。兩世登壇塞外行。幕府住多頒漢節。關河廵遍識邊情。探回雪嶺雲隨馬。獵罷沙塲雨洗兵。倚劒相看歌激烈。班超不是一書生。</text>
<title>修撰兪大進，縣監兪大述。相與選勝于退休堂。令錪和韻。堂主卽兪泓也。</title>,<text>金門出入羽衣仙。家本蓬壺小洞天。潭上降龍長作雨。松頭巢鶴不知年。花牋落筆名何遜。鳧舃朝元字稚川。選勝歸來餘興在。東風無限荇田田。</text>
<title>高山驛。次壁上韻。贈輸城察訪李仲實。</title>,<text>勞歌一曲卸征鞍。默筭長程鼻自酸。關外久爲經歲客。鏡中無復少年顔。穹廬向月吹笳急。班馬臨風噴玉寒。行出龍城莫愁思。故人多處是 一作似 長安。</text>
<title>城南卽事</title>,<text>韶華三月正離披。擷翠優遊步步遅。黃鳥矜春藏柳葉。靑旗誇酒映花枝。行尋南郭雲生處。坐到東峯月上時。拋着殘樽巖下在。明朝有興更相期。</text>
<title>李命俊以督郵官出高山。詩以贈行。</title>,<text>桃花叱發已云稀。先達誰知正始辭。白屋寥寥秋草合。靑雲漠漠故人非。鳴詩愧我同何遜。作賦憐君過左思。北塞江山最蕭瑟。逐臣相憶一沾衣。</text>
<title>題趙宏中林亭</title>,<text>幽居近壑小經過。籬落蕭條一逕斜。普濟橋深芳草積。終南山晩白雲多。風光引興歸詩課。月色邀人到酒家。欹着綸巾且行樂。懸知商頌有遺歌。</text>
<title>次權汝章韻。題梁子漸壁。</title>,<text>家懸四壁映蛛絲。門巷寥寥俗事稀。白首淸樽隨興在。綠蘿明月與心期。深秋野色行應遍。入夜泉聲聽更微。二仲風流無早晩。東溪卜築共栖遅。</text>
<title>送閔道人朝天 幷序</title>,<text>鳴臯子尙友靑蓮。心想神遊。不特嗜其詞也。狂簡自可經行高步。其於文墨。不由近代畦逕。世之嘵嘵者。固其所矣。閔道人獨激賞之。謂某永言。在古無上。遣辭命意。出入謫仙。其於淸平調。獨未作耳。喟然興歎。曲爲延譽。我非其人。固不敢承當。而論當代具眼者。未嘗不屬意於道人也。道人方攻參同契。功力俱積。若三庚印月之訣。尤得其妙。較諸烟火食者。豈翅千百輩耶。早晩以刀圭見貺。將與劉安鷄犬。遁時離羣。遺響白雲。同歸於方外法門者。蔑不可也。今以玉節命。往朝于天。我執盞屬之曰。子其行矣。驂鸞駕鶴。翺翔寥廓。上謁紫皇。點掇眞籍。其於下界外仙者。歷歷爲誰某。則玉京懸名。有不可誣焉。歸報塵間。洩盡靈譜。天人一體。辭說定矣。嗚呼悕矣。是豈復與俗人道哉。外仙淪落是長庚。下界藏名四十齡。拙疾支離人自笑。狂歌激烈世還驚。慇懃賀老呼仙客。珍重章仇識酒星。早晩淸平三兩曲。君王應賜脫袍榮。</text>
<title>聖孫誕生。皇上特遣欽差。頒示東藩。恩至渥也。我殿下親選宰臣。使韓同知命往謝之。其告行也。卽綴近體以爲贐。</title>,<text>岧嶤帝闕控三臺。左右春坊次第開。王子披衣當殿坐。聖孫抱日自天來。雲間雙鳳書出。海外孤槎貫月廻。偸得新翻供奉曲。揄揚須待謫仙才。王子指子晉也。</text>
<title>送洪遵令公朝燕之行</title>,<text>何事明時去國頻。栖栖西塞路歧塵。十年乍對樽前面。千里長爲馬上人。地入遼城仙譜在。風傳燕土劒歌新。憑君欲向昭王哭。難鑄黃金作後身。</text>
<title>送李綏之赴尙州</title>,<text>驪歌一曲一沾襟。酒盡沙村生遠心。腰下重懸三品印。閤前還撫七絃琴。牽花最愛商山近。沿月偏憐洛水深。衙罷尋常來往數。不知人世有浮沉。</text>
<title>行出龍山。與友人分韻。時干戈騷屑。不勝感舊之悲。</title>,<text>龍山烟景復如何。行出西門一逕斜。詩草披來江月近。酒籌添去渚花多。傷時已劇唐天寶。修稧猶傳晉永和。目極巴陵成遠眺。英雄千古幾廻過。</text>
<title>送尹昉令公朝天之行</title>,<text>香街珂馬赤獜袍。路入承明步步高。玉殿夜深傳蠟燭。金盤香煖試仙桃。荀家昆季徵龍譜。賈氏絲綸識鳳毛。此去淸都猶萬里。可能逢帝奏雲璈。萬國朝元此會同。雲車瑞色候飛龍。仙韶縹緲長秋月。天仗離披上苑風。露浥金莖收沆瀣。香傳瑞獸噴芙蓉。明堂禪草知誰健。爲說長卿在海東。</text>
<title>古風</title>,<text>漢江出芙蓉。香藹何氳氤。含情弄秀色。欲贈江南人。江南邈千里。遠寄終無因。攀花掇其艶。剪成蓮花巾。君歸在明年。贈君長相親。其二鴻鴈雲中來。嗷嗷鳴且悲。足繫一帛書。爲問何者辭。言是蘇子卿。今在大澤。丹衷久未白。欲贈美人知。長安邈千里。下有挾彈兒。常恐羽翼折。芳緘中道遺。寸體非我惜。所感諒在玆。上林倘不報。忠款誰明之。其三君向鳳城去。妾在江南居。迢迢萬里情。寫盡無復餘。芳緘欲誰寄。往問江之魚。江魚只呑餌。不肯達我書。物性隨世變。此意知何如。悵望碧雲渚。日暮空躊躇。其四橘樹生南國。花葉何葳蕤。離離齊結實。香露凝華滋。風標冠衆芳。晼晩有仙姿。忽看渡淮水。化枳諒何爲。物性隨處變。佳卉亦難期。欲知眞橘味。當生南國時。其五欝欝澗畔樹。免絲相縈之。蟠根大連抱。黛色亦參差。雷斧倐來擊。不識何所爲。千年空腹裏。無乃藏妖螭。元幹已剝落。枝葉自相萎。君看免絲花。靑靑猶未知。其六鏗鐘考朗皷。金石有高張。衆音何其繁。玉聲淸且長。所以㓸荊璞。薦此登宗祊。祖考旣昭格。鳳凰亦來翔。誰知石中質。韶樂是張皇。仲尼獨聽瑩。三月肉味忘。其七馬有千里材。玉有聯城價。自從和樂逝。天下無玉馬。君看蘊寶士。守此荊門下。味道慕鄒魯。攻詩軼風雅。發軔一何遠。激賞一何寡。孜孜獨往意。欲罷不能捨。卓爾有所立。知音天必假。不然曠世後。可待神交者。</text>
<title>妾薄命</title>,<text>皎皎明月輝。灼灼芙蓉華。十五與君婚。靑松交女蘿。二十君不顧。舊寵移靑娥。高堂有舅姑。不忍辭君家。采采南澗藻。悠悠愁思多。君如天上月。妾似井底花。回光不來照。靑春知幾何。其二月華何耿耿。照我白玉堂。展轉不能寐。攬衣起彷徨。念此愁緖多。怨彼秋夜長。侵晨織白紵。欲作君衣裳。天寒素手冷。日暮不成章。札札秉機杼。悠悠殊未央。酌以金屈巵。思君不永傷。</text>
<title>述懷</title>,<text>楊墨亂仁義。蘇黃亂風雅。我之闢蘇黃。不在楊墨下。擧世聞此言。喧喧怒且罵。詩騷久不作。源流知者寡。我志何嘐嘐。文章騁逸駕。朝遊屈宋壇。暮宿李杜舍。箇中得至樂。亹亹如啖蔗。倐然逢佳境。欲罷不能捨。出入通古今。縱橫辨眞假。具此正法眼。乃知天所借。奮筆制頹波。願爲子昂亞。大鳴國家盛。斯文期變化。詩宗自傳脉。以待後學者。倘有楊子雲。謂我有得也。</text>
<title>感遇</title>,<text>文華誠可珍。詩藻特高妙。錯落衆星中。明月開光耀。江淹感綵毫。子雲呑鳳鳥。從來有神授。不然能者少。兩儀恣探歷。萬象窮搜攪。下視王者樂。眇然秋毫小。男兒一事業。至此方盡了。其二客有買斧來。丁丁伐山木。伐木尙云可。靑松不可伐。松生絶岳頂。亭亭高百尺。柯葉自冥密。上有巢靑鶴。松應不辭伐。鶴兮終安托。其三凄凄白露下。歷歷踈螢飛。此時愁思婦。獨宿空羅幃。侵星耿不寐。泣上䲶鴦機。裊裊千萬緖。一一珠淚揮。促刺不停手。織成雲霧衣。衣竟復藏篋。以待藁砧歸。其四羽族雖云微。禀性各有異。鴻鴈喜隨陽。鷺鷀愛泳水。君看秋畦上。黃雀相與至。罻羅誰復畏。啁啾終未已。忍飢不啄粟。方知鳳凰貴。其五點點水上蓮。不可持作錢。飄飄風中絮。不可織爲綿。虗名難適用。古來無不然。末路混眞贗。貿貿知者鮮。苟非正法眼。此道安可傳。其六客有不適意。中夜彈霜絲。絲聲何慷慨。裊裊有餘思。一彈微風興。再彈流光移。志在山水外。鍾期亦難知。淸泠激西灝。遺響入雲陲。人間絶賞音。天上以爲期。其七妾貌十五時。荷花嬌半開。天然不雕餙。淸光照玉㙜。十六採芳藻。十八歌標梅。秀色何絶代。佳期殊未來。靑春守貞獨。耿介寡所諧。巫山不可去。洛浦詎敢懷。托身自有處。孤寢心悠哉。美艶自愆期。歲晏誰相媒。空將窈窕姿。歎此流光催。泠泠托瑤瑟。餘響正徘徊。棄捐勿重彈。重彈令心哀。</text>
<title>仙遊體。乃鳴臯子夢中辭也。三山奇遇。於詩盡之。籧籧然信筆。卽置于藁。復述以足之。非敢傳諸作者。聊以自叙云爾。</title>,<text>蓮花女道士。紫虗仙人羣。飄然馭鳳翼。遠躡三山雲。淸風入松來。鶴語遙相聞。硏朱月下露。點綴瀛洲文。眞源何浩浩。欲問茅山君。</text>
<title>牧牛詞</title>,<text>大牛已穿鼻。小犢初生角。原隰少豊草。遠出平郊牧。日暮倒騎歸。臨風橫吹篴。山外斂暝色。林端露微月。田翁望歸人。莫向蘆花宿。</text>
<title>采菱詞</title>,<text>南湖采菱女。日日南湖潯。菱芒多刺手。菱葉淸且陰。采采欲有贈。徘徊愁思深。春潮蕩柔櫓。下有䲶鴦禽。慣識采菱人。應知采菱心。</text>
<title>李生思善。卜牙山別業。極其選勝。求我一語。題其上。遂奮筆一叫以副之。</title>,<text>故人江海士。復有江海心。長歌謝城市。散髮不冠簪。偃蹇且高卧。花木自成陰。琴樽對聖賢。圖書出古今。悠悠恣跌宕。往往梁甫吟。雲霞互明滅。魚鳥隨飛沉。塵緣頓豁去。道情轉幽深。兀傲迷東西。淸興浩難任。歸來一室靜。亹亹開冲襟。光風旣颯爽。朗月亦照臨。天籟滿虗空。自然生好音。子綦有遺想。君向此中尋。</text>
<title>題稷山任直長林亭</title>,<text>韶華無近遠。二月滿層城。柔條正裊娜。幽禽相對鳴。道人日晏起。頭上無簪纓。逍遙散煩痾。步出藍溪淸。夤緣度嶺歇。寂歷沿源行。野老五六人。邂逅相逢迎。依依憇原陸。亹亹論衷情。西樹夕陽盡。東林明月生。殘碁已云罷。濁醪還自傾。陶潛遁世士。托意羲皇氓。</text>
<title>雜體</title>,<text>我愛玉砌畔。葵花閑且美。花下不成蹊。風前有香氣。朝暮向西東。至萎亦未已。白日在靑天。相去九萬里。植物雖云微。眷眷寸心是。</text>
<title>閔道人善推命。尤妙于相術。浮游山海。不數數世間事。錪於逆旅。得其爲人。因謂錪有晩福。終非棲棲於悲歌者。且求一言。以爲篋珍者。故卽援筆大叫文。不加點以副之。</title>,<text>爾自江南來。還向江南去。江南數十州。歷歷經行處。手持陰符經。揣摩一何早。縱橫百千訣。次第盡幽討。謂我貌骨奇。託意頗不淺。風雲當自致。名位終非晩。我是倜儻者。拍肩且相笑。白也謁明主。乃進淸平調。宋玉得楚王。亦獻高唐賦。男兒百年內。此事最奇遇。勸之一杯酒。碧山忽已暮。激昂吐然諾。驪歌卽長路。麻衣傳秘譜。唐生有餘意。萬里一浮雲。悠然誰似爾。</text>
<title>寓意</title>,<text>白鶴鳴九臯。餘音天上聞。仙人飄然來。騎此躡綵雲。一擧歷蓬海。再擧凌天門。泠泠弄瓊簫。去去尋茅君。永結汗漫遊。三山鸞鳳羣。其二碧桂生明月。柯葉何輪囷。淸光不振耀。萬象亦沉淪。三十六紫皇。邀我西河人。丁丁一揮斤。斫之如有神。瑤㙜忽已白。餘影照無垠。持此謝天仙。玉斧誠可珍。其三英雄伏草間。小婦亦相欺。卓然不芥懷。所思協風期。孔明隆中人。子房圯下兒。當年齪齪輩。誰貴鳳龍姿。終能遇眞主。贊襄成帝基。英風洒六合。萬世有令辭。我亦倜儻者。今古同一時。</text>
<title>儲光羲作田家詩。我讀而愛之曰。九原可作。吾其爲執鞭乎。遂效其體以成之。其詞曰。</title>,<text>東風扇淑氣。林木含淸輝。靑蒭日以長。黃犢日以肥。少婦餉南畒。向晩傾筐歸。乳狗始隨人。稚雞方學飛。春事漸和煦。耒耟無停機。種苗舊穀盡。糲飯君莫違。其二落景轉山雨。丘中桑柘踈。丁男事力作。老叟看田廬。農謳雜野話。藉草因疇躇。昨日已夢旟。今宵又夢魚。靑稻葉初齊。蚕絲復何如。今年尙少豊。寬愁聊自舒。其三秋色遍墟落。黃雲滿阡陌。寒花浥露香。紅棗濃欲滴。隔籬相喚起。明朝行刈穫。小奚願借力。雄牛亦可秣。水稻已云收。山稻近將畢。邀我諸父老。慇懃數晨夕。其四林下寡輪鞅。幽禽樂閑曠。沙村多舊識。披草來相訪。苦竹弄瘦影。寒灘送遠響。昨夜微下雪。稚兒結兔網。野狩薦炰肉。甕醪發佳釀。敲腹歌且謠。聖君堯舜上。</text>
<title>折楊柳</title>,<text>君向大堤去。妾在河陽悲。年年河上柳。搖艶東風時。攀條折春色。寄此長相思。勸君置甁水。所感諒在玆。裊裊定生葉。靑靑又抽絲。抽絲與生葉。妾意君應知。</text>
<title>悲秋一事。古人言之尙矣。以某點額。蹇頓殊甚。玆綴兩篇。兼與林子中爲別。此非不病而呻吟者。惟故人諒之。</title>,<text>商飈西北來。絡緯鳴前。猗蘭犯霜露。日日凋華滋。顧我擷芳者。夙昔負奇姿。朝視靑陽美。暮見黃髮欺。平生謬自珍。屬意正始辭。候芭已難覿。子雲竟是誰。空將穆如韻。激昂淸風詩。枯槁一代上。百世安能期。狂歌且帶索。今古同此時。宋玉淸曠客。徒然感秋悲。其二猛虎伏尺草。骯髒若無情。咆哮賈餘勇。山岳亦震驚。君非吳下蒙。我豈魯諸生。激昂梁甫吟。世上無豪英。欲思制勝筭。談笑却胡兵。不然乘長風。萬里凌蓬瀛。男兒重義氣。達士蔑公卿。臨別意難盡。各希存令名。</text>
<title>白玉峯 光勳 與崔孤竹 慶昌。以詩齊名。謬許 錪 有奇材。每以唐風勖之。不勝受知感激。卽用數語以請益。此亦相長之意也。</title>,<text>文運日以頹。正聲日以沉。風騷久絶緖。邈矣不可尋。嘐嘐崔白輩。謂我古猶今。淸泠激金石。一破寒蛩吟。自從大曆來。正始有遺音。亹亹漱芳潤。浩浩開冲襟。將期軼盛唐。激昂追何陰。嵩山不厭高。滄海不厭深。持此勖君子。因之警我心。</text>
<title>車君天輅。松京人也。落筆數千語。奇恠迭出。不類人所爲者。天地間自欠此體不得。鳴臯子推爲詩豪以歌之。</title>,<text>矯矯文中英。車君乃爲最。讀破萬卷書。所得皆驚邁。奮筆不停手。餘沫恣揮洒。崒如山岳秀。渺如江河大。縱橫千百態。歷歷無不届。憑凌跨汗漫。倐與鬼仙會。空中驅雲行。怳然入幽昧。風霆互變化。雨足紛可駭。須臾一開豁。白日掛天外。仰觀何壯哉。造化信奇恠。鳴臯小子來。爲君向前拜。浩浩天壤間。不可無此界。</text>
<title>月夜江行。示沈士敬 宗直。</title>,<text>月色披雲來。夜半照江渚。我輩興不淺。行行且容與。乍依石上歇。屢向松間語。優游不覺遠。因以通沙嶼。紅鯉潭下出。白𪆽烟中去。此時閉門卧。沉眠誰似汝。</text>
<title>送法輪上人歸月出峯。因憶舊遊。</title>,<text>茅菴不可極。下臨滄海小。明月生其波。凝光有餘照。昔我恣探討。歸來興猶渺。却望碧蓮峰。相思坐淸曉。</text>
<title>夢李成祿。覺後有作。</title>,<text>君子在天末。離情亘若絲。東風吹歸夢。邂逅見丰姿。雍容開口笑。婉孌當此時。睽違兩載餘。自言長相思。人生豈草木。寒暑空爾爲。悠悠吐衷素。款款想華滋。山海豈云遠。莞爾忽在玆。良晤何繾綣。籧然聊自疑。空樑望不極。落月正滿䂓。神交千里合。展展秪心知。</text>
<title>挽歌</title>,<text>日月不停馭。流光走如馬。昨日同爲人。今朝已歸化。親舊巾素車。哀號淚盈把。翩翩暝鴉來。冥冥陰雨下。新墳覃葛藟。舊墳生松檟。苟非紫霞仙。誰能離此者。</text>
<title>發錦城。宿長城。</title>,<text>朝飮錦城餞。暮向長城宿。酒暈猶在面。佳人已未覿。獨卧驛樓上。離懷慘不樂。瓊草杳難折。相思瑩如玉。</text>
<title>月精寺</title>,<text>我尋白玉洞。上有靑蓮社。氤氳徧寂香。所逢多靜者。日暮掩長廊。相携明月下。滴滴松露濕。泠泠石溜瀉。煩惱頓開豁。風物自瀟洒。道源澹如水。明珠照淸夜。顧我久迷方。於此通玄罅。精神倐造詣。身世是虗假。萬象自生滅。眞如最妙也。</text>
<title>淸平山</title>,<text>隱隱淸平山。白雲凝半嶺。石上無行人。花邊有古逕。崎嶇千萬轉。因以通眞境。峩峩靑琳宮。寥寥聞寒磬。丈室謝道侶。香㙜逐淸景。是時九月中。天高秋色凈。露滴琪樹鳴。霜輕桂枝冷。素月山來。參差轉峰影。哀響想猿吟。淸音聞鶴警。同伴勿遽歸。待我詩興竟。</text>
<title>玉泉弄月。贈西巖道人。</title>,<text>皎皎玉溜泉。中涵秋月皓。餘輝雖可弄。何以贈所好。所好杳難覿。雲深風浩浩。西巖一片地。倐如千里道。獨酌何悠悠。孤吟亦草草。今夜共此月。君能知我抱。</text>
<title>登香爐峯</title>,<text>我來望香爐。連峰三十六。愛此白玉洞。削出靑蓮萼。瑞花何空濛。雲松互明滅。緬彼絶頂上。神恠安可極。怳怳如在眼。去去忽相失。法侶四五人。霜眉齊覆額。展却貝葉書。跏趺石上月。月落西巖時。我亦誦經畢。</text>
<title>送僧惟政往日本</title>,<text>鶴書天上飛。金剛訪名釋。瑞花自明滅。果得鳩摩什。朅來遊行宮。君王許朝謁。是時猰㺄滿。三都日流血。煩惱固已脫。慈悲豈虗擲。擧手揮金椎。英聲自此發。虎穴旣平蕩。魔宮亦凋歇。功成身不居。隱現任所適。遂令空門人。藉藉仰高跡。其二南風久不競。鳥嶺高崔嵬。長程一千里。飛錫飄然來。縱橫制勝筭。酒酣正徘徊。拂拭倚天劒。獨登海雲㙜。長虹貫白日。壯氣凌蓬萊。逖野逝已遠。徐巿安在哉。何必早頒璽。行當且渡杯。不然北闕下。繫頸蠻酋廻。逖野卽日本始祖。</text>
<title>入道峯選勝。路逢朴仁壽。有贈。</title>,<text>上下靑蓮菴。行行盡幽討。巖花嗅逾香。石泉飮更好。選勝不覺瞑。歸來忘故道。偶逢鹿皮翁。亹亹坐碧草。</text>
<title>排悶示申敬叔</title>,<text>鮫人潛海底。偶出游城市。提携白玉盤。泣此明月淚。點點自成珠。一一破靈秘。美價傾宇宙。餘輝照秋水。憑君欲暗投。無乃按劒起。</text>
<title>隆中</title>,<text>長風吹飛雨。淅瀝欲何向。衆壑互變化。陰晴各殊狀。迢迢落景出。漠漠空林蕩。倐忽已云霽。千峯有餘響。右南山飛雨藍岳白雲出。下暎淸溪水。悠然往復還。遠含太古意。我心素愛閑。晴光澹如此。逍遙卧石上。散髮將已矣。右北岳晴雲郭外有佳趣。延望殊未了。天低萬樹合。野曠千峯峭。猿鶴想已綿。雲霞興猶杳。日入且拄笏。賞心知多少。右郊外千峯</text>
<title>送朴燁朝天之行</title>,<text>在世難適意。寶劒蟠紫氣。臨分贈此不平鳴。燕京或有悲歌士。黃金㙜上莎草曛。盧龍古塞多朔雲。行過沙塲應駐馬。爲我須吊李將軍。寧夏侯如松。歿於盧龍塞上。可哀也已。某曾受知李爺。至以海東奇才奬之。遡風之餘。烏得漠然乎。</text>
<title>楊白花</title>,<text>楊白花。楊花白如雪。春來滿樹開。春去辭樹落。因風飛得百尺高。遠點江天影滅沒。影滅沒兮千萬里。不知花意何南北。宮中老樹戀舊蘂。脉脉芳心猶未歇。餘香搖蕩無覔處。應向東君問消息。花魂何日返故林。更待明年艶陽節。分曹夜夜踏歌聲。知音獨有長秋月。</text>
<title>寄鏡城通判金叔度</title>,<text>朔雲通碣石。陰山正飛雪。文星自海來。還從塞垣出。雕弓長劒䱜魚鞍。逸氣稜稜誰可攀。漢月空臨瀚海波。春風不到玉門關。遙聞九姓多咆𠷺。試向旄頭夜夜看。君自濟州。旋向朔方。賢勞劇矣。其二金君皎如玉。崔子堅於鐵。春坊左右列神仙。驃騎營中且相逐。邊頭詞客古未有。佳句喧喧滿人口。千里風塵尙兵甲。百年意氣還杯酒。嗟我落魄久沉彩。世路多歧竟安在。長風破浪自有期。早晩從君濟滄海。君與崔興叔。俱爲幕客。屬詞之時。亦及於玆云。</text>
<title>寄北評事崔興叔 起南</title>,<text>而我坐點額。龍門長在目。蠙㺚或相笑。風雲且莫發。春來遡却一條水。倐忽變化淸潭裏。雷公空中來。歘然燒短尾。提携近白日。非君欲誰匹。君爲我引驪珠。我隨君變魚腹。俯視析木星。舊國何杳冥。左手斥北海。右手揮南溟。鯨鯢自摧。波瀾自開。相期廓天步。然後歸去來。</text>
<title>鳧雛歌</title>,<text>有客拾得野鳧卵。乃令家雞因伏之。咿喔日夕雛出殼。行逐雞脚鳴聲悲。行行啄哺虫與蟻。以翼來覆防飢䲭。羽毛日齊雙翮長。野性稍稍異昔時。偶穿籬竇出溪上。忽看有水投淸漪。欣欣鳧鷖俱眼明。回首母鷄還未知。雞立沙頭謾自呼。呼之不來將何爲。沿流一去去影滅。薄暮歸來獨上塒。孶尾應有戀雛情。日日溪畔來相窺。噫噫雞鳧本異類。安得始終不相離。</text>
<title>祭江神</title>,<text>江南家家饒商賈。五月擇日祭江浦。迎神兩旗相向開。女彈琵琶男打皷。願神來來登我席。蘋香菱滿酒如乳。令鮫收涎鯨鯢藏。躡海之波如坦路。經蠻入蜀西復東。歷盡滄溟無小苦。舡頭再拜發深祝。祝罷聯袂因歌舞。繁絃促柱爛未央。靈風颯然搖楓樹。山高天濶不知處。九疑日出湘潭雨。</text>
<title>拜月歌</title>,<text>正月初春十五日。少長相競集新豊。沉沉夜漏下三刻。低頭再拜明月中。年多衆內爲上老。獨自登塲占歲功。月魄左虗西土歉。月魄右滿南土豊。丙辰之月色澹澈。癸亥之月光朦朧。平疇秋作月何預。月本無心同不同。流傳海國已成俗。此事應自田舍翁。古人看月今不在。後人看月又無窮。惟願年年月勝年年月。皷腹歌謠亘始終。</text>
<title>賣花翁</title>,<text>賣花翁在洛城東。常養芳菲千百叢。春來一一次第開。白者能白紅者紅。移根小檻藥添彩。行賣二月三月中。風傳淑氣滿路香。喚聲來自王侯宮。韶華鳧娜種種別。各自低昂同不同。泉布一半錢滿緡。的知較得田家豊。妻能接花妾種花。數口契濶皆東風。應願天公四時春。日日賣花花不空。人生亦可逐末利。君不見賣花翁。</text>
<title>繡䲶鴦</title>,<text>幽閨少婦十六歲。水上䲶鴦生未識。凝神點綴五色絲。素手抽針刺且促。刺且促有傳譜。毛羽斑斑漸成質。昨日成一趾。明日成一翼。日復日日全體成。宛然雙飛同飮啄。繡罷因作合懽被。剪以銀刀準玉尺。郞似其雄妾似雌。夜夜交頸不獨宿。從來此鳥感人深。處處紅樓皆可覿。幻出䲶鴦尙挑愛。眞箇䲶鴦是何物。</text>
<title>採珠人</title>,<text>合浦之畔生明珠。官家別除採珠使。王京迢迢貢日促。縣吏催課朝夕至。平頭梢者拍手歌。肘下長繩帶壺子。潛波上下逐游魚。入海巧伺驪龍睡。一回採之一回出。往往誤觸頷鱗死。輸官經寸有餘枚。豪勢相購輸一二。年年歲歲倍征稅。搜剔窮溟無極已。蠻中諸戶日凋耗。十人九人皆墜水。我願聖君貴五糓。賤此明珠如土棄。</text>
<title>陌頭花</title>,<text>陌頭花有幽姿。托根未得所。裊娜臨道垂。朝朝行人折一枝。暮暮行人折一枝。朝朝暮暮自成蹊。不至無花無歇時。漢宮正是韶華滿。紅杏碧桃映離披。層城十二相蔽。蛺蝶偸飛不敢入。肯使行子競來窺。陌頭花陌頭花。此歌有意君莫疑。牧丹竟作王者花。不問當時生路歧。近聞仙蘂求遺艶。早晩移裁白玉墀。</text>
<title>海冦來</title>,<text>五月二日海冦來。靑頭露髮白旗幟。江淮直上空無人。蟻結蜂屯二千里。爭將砲火高爇天。餘燼焦原狐兔死。三都下上日咆𠷺。齊唱蠻歌掠城市。家家掘土覘寶齎。婦女驅出如羊豕。太平烟月二百年。不料干戈從此始。</text>
<title>乘輿行</title>,<text>銀㙜下令促行仗。六龍曉出松京歇。㫌旗顚倒部曲踈。父老相逢拜且哭。姦臣賣國久專軀。天壽門前請磔肉。翩翩探騎三兩入。明日西侵傳賊諜。浿水直下防暗灘。猛士操戈夜不息。舟中賭得五蠻酋。酒杯未擧機已失。永明寺觀客兵來。龜背書文有前訣。西氓舊習禮讓化。相學如今爲卉服。彎弓日日獵生人。林下宮娃或自殺。巫山嵯峨龍灣深。大朝小朝行各別。連城供帳不復陳。過盡晴川無吹角。王章草草藏玉寶。社主土中埋復出。君臣列坐統軍亭。江下連檣江上宿。未敢投身更入遼。且向聖皇求活國。薊門精甲三十萬。山東腐粟空委積。孑遺餘生望雲霓。再造靑丘志願畢。</text>
<title>二聖歡</title>,<text>漢兵迅掃天上來。三韓四面淸如水。名都作鎭華岳山。日出猶蟠龍虎氣。盤松峴西輦道成。君王遠從關外至。翠華前導䨥鳳盖。帟幕縱橫五十里。中官傳呼禮部郞。廟社餘基行祀事。鍾簴經亂不復陳。栗主排成昭穆位。重瞳一奠一回哭。仗外千官皆逬淚。下階更衣入步輦。宮監引出貞陵寺。寺中五衛各屯兵。春坊別起城東裏。雞鳴問寢朝視膳。翼贊諸僚盡逶迤。年前監撫軍國時。日月雙懸照天地。山河開豁品物蘓。齊言此夕樂未已。蠻酋已死兔賊伏。南北次第兵塵弭。小臣激昂猛士歌。中興覇業難自致。聖君願築黃金㙜。朝迎樂毅暮鄒子。</text>
<title>夜採桑</title>,<text>採桑女採桑阿那去。朝來不成粧。日暮自提筐。逶迤南陌與東城。柔條裊娜葉初生。葉初生蚕滿箔。獨行雖苦意有營。豈不解搖風。蕩景結伴遊。胡爲促刺夜相求。羅敷昔時却黃金。使君五馬謾淹留。白日輕盈嬌路歧。何如乘月行采之。吳蚕蠕蠕已經眠。女桑猗猗方可持。枝高難及手。露結易沾衣。樹頭樹尾覔餘叢。不至盈筐不敢歸。春葱十指撒作片。一半抽絲一半蠒。塞北年年消息斷。江南歲歲時物變。采桑歌有曲。采桑殊未歇。正待藁砧月生䂓。關山千里共分輝。君應夢此大刀頭。我亦沉吟陌上辭。</text>
<title>輞川圖</title>,<text>昔我讀王摩詰詞。輞川一十有八景。丹靑掃出山崢嶸。千里移來在俄頃。南坨北坨欹湖亭。鹿柴蘭柴斤竹嶺。茱萸沜近白石灘。華子崗臨金肩井。沉沉孟城映墟曲。歷歷欒瀨泛菱荇。其餘槐陌辛夷塢。竹里椒園與文杏。中有頎然鶴氅翁。石室焚香愛淸靜。霜眉覆額雪鬚長。欹着接罹慵不整。野碓縈溪水舂壑。家僮拂箒花滿逕。裴仙之右坐弟縉。月下三人相對影。緣雲步出石上歇。往往含漱瀑泉冷。山棊堆局不傳譜。盧橘吳塩松子餠。詩中綿邈有畫趣。畫裏優游見詩境。凝神玄象各露姿。出入彌天興難竟。誰說前身是維摩。此心悠悠還不省。</text>
<title>挽任參奉[申象村 欽]</title>,<text>貧是黔屢原憲。詩如賈島孟郊。丹㫌素車何處。席門窮巷蕭蕭。欲招遊魂不返。淚盡一曲長謠。</text>
<title>任寬甫挽詞[權石洲 鞸]</title>,<text>我國於爲詩。好尙惟蘇黃。中間崔白輩。稍稍歸盛唐。雖然喜淸麗。古氣頗凋傷。君侯大雅姿。錦繡爲心膓。平生三百篇。逸韵何鏗鏘。不入陶謝室。要升蘇李堂。才名四十年。與世終乖張。文窮自古然。貧病乃其常。嚴霜一夜下。蘭蕙委微芳。傷心懸磬室。門逕已荒凉。弱齡蒙許與。藝苑參翺翔。將老失知己。我涕流滂滂。淸談與雅量。已矣今則亡。惟應擬古作。萬古江河長。</text>
<title>任參奉寬甫挽詞[李東岳 安訥]</title>,<text>少小淸詩跨建安。龍門中歲困泥蟠。危時擬借朱雲劒。直道羞彈貢禹冠。短碣應須貞曜謚。明㫌却是廣文官。終知左海儒林傳。雅操高名兩不刊。白首文園令。才名五十春。嵇康偏性懶。彭澤本家貧。述作齊梁體。風流晉宋人。漳濱空玉折。無路問蒼旻。昔聞高李輩。今日是吾徒。早結吟詩社。頻過賣酒壚。斯人忽淪沒。何地更招呼。宇宙殘生在。終當勉撫孤。悵望靑坡路。尋君幾度過。詎知朝露迫。常恨暮雲賖。雪月杯頻擧。鶯花句續哦。銅魚阻執紼。淚盡錦江涯。</text>
