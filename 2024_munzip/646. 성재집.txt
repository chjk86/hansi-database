<title>紫陽琴調候詞</title>,<text>古樂家有十二月旋宮調候之法。今畧製詞配月。各四聲八句。夏季加中央一節。揔十三章。章首二句。皆紀律呂應候之節。次四句。見陰陽消長之機。天地百物之變。王者政令之略。結二句。寓君子進修行藏之要。謹用我世宗聖祖所定雅樂十二調協律。每月朝按本月律。鼓琴爲節而歌之。中央節用立秋前十八日。○按月令。於中央節。言律中黃鍾之宮。盖特尊之也。今諸調皆分布七絃取聲。惟中央節與建子月同調。特就宮一絃。分徽按律以別之。 固知辭凡聲澁。無足入格。然燕居無事。有以自適。其於仰觀俯察。感古傷今。對時檢身之意。或不無少助云。						律中黃鍾。初陽鼎新。混而闢兮。萬戶千門。禮起汙尊。樂始大音。君子存養。立天地心。						律中大呂。剛浸而長。土牛送寒。陽鳥北鄕。王飭國典。民計田功。君子莅衆。敎思無窮。						律中大簇。孟陬是貞。天氣下降。地氣上騰。遒人振鐸。大警于國。君子正德。親賢遠慝。						律中夾鍾。風氣和平。桃之夭夭。有鳴倉庚。政恤孤幼。禮會男女。君子行仁。萬物得所。						律中姑洗。維暮之春。工審五庫。后親三盆。嘉木交蔭。碧澗漣漪。君子風浴。優哉游哉。						律中仲呂。正陽之月。甫田秀葽。耘者畢出。六龍御天。物覩大有。君子履之。戒在无首。						律中蕤賓。陰根潛藏。無平不陂。氣數之常。姒悲峻宇。姬愕膠舟。君子掩身。防微于幽。						律中林鍾。火運之季。溽炎流金。淫雨灌地。蹢躅何物。其來翩翩。君子色擧。天下有山。						黃鍾之宮。中土是配。節介二候。氣通四季。無位之位。孰識其尊。君子建中。作極萬民。						律中夷則。大往小來。碧梧摧榮。寒蟬號哀。唉晉宋末。夷夏反位。君子自靖。身否道泰。						律中南呂。仲秋之令。收斂神功。各正性命。羣動毨毛。百果隕蔕。君子和義。平秩庶事。						律中無射。天氣揔寒。山獸解祭。水禽序賓。授衣禦冬。敎獵練兵。君子勵節。特立獨行。						律中應鍾。二儀閉藏。螮蝀晦彩。蟋蟀在牀。龍疑則戰。蠼信于屈。君子宴息。靜中有物。</text>
<title>玉溪操 三疊</title>,<text>紫陽琴斜抱了。玉溪洞門回旋入。古湫兮臥龍。跫音喜聞之。						撫松巖兮掛巾。濯纓瀨兮濯纓。鼓瑟灘何處是。一絲㙜行過去。秋月潭一輪月。千載心完然在。靑楓峽萬仞壁。北極星高撑了。借問巖下龜。神州休運何時。						洞天豁然開。弄湲溪卽此是。童子且酌酒。琴絃我欲調。武夷溪九曲歌。次第和答之。玉女峰上千年鶴。古今調同不同。知也不知。</text>
<title>立石夜遊</title>,<text>完轉扁舟載暮秋。滿江明月與同流。蒼屛度了遊何處。分付篙師向鼓樓。</text>
<title>南遊聯句 庚戌夏。家君同李槐園，金重庵，朴毅齋，弘庵兄弟。裝小艇作南遊。重敎從之。中路遇朴錦菴孝壽，朴知齋近陽同載。周覽四郡諸勝。至寧越府遇雨。知府朴公宗休留止郡齋數旬。乘大漲而歸。</title>,<text>婉晩龍門遊。吾生已四十。槐園。 短檣千里驚。鳴灘四郡急。重庵。 程曆趁首庚。行李戒先甲。重敎。 馳牋過靑華。粧艇發禹業。槐。 賓主自東南。歌咏行唱答。重。 擁樽密素襟。礙篷岸緇㡇。敎。 旣雨且兼凮。由汕而溯濕。槐。 多日費推移。到頭戒凌躐。重。 紅雲二陵生。蒼杉十里挾。敎。祠隣蜀葛忠。道光周文緝。槐。 一戎運未亨。三承行已慊。重。 淸樓午曛乘。白㙮晩凉納。敎。 古碑漫受辛。孤僧寂結臘。槐。 金湯巴蜀途。桑海昆明劫。重。 寒月照戰塲。淸風瀉遠峽。敎。 銳百湛盧磨。尖雙弗聿揷。槐。 火冷丹竈空。露墜金莖浥。重。 每閱瞿牛艱。恒存氷虎懾。敎。 遊冠九死坡。道險三藏衲。槐。 帆隨朝暾颺。蓬逐暮雲合。重。 曲曲巴字回。面面錦屛摺。敎。 一入矢遯肥。重險玩坎習。槐。 畫擬蕭寺遊。纓欲滄浪挹。重。 水月徹膽肝。烟霞宿眉睫。敎。 耽奇實若虗。惜別久猶霎。槐。 叢玉競紛披。良工疲繪搨。重。 按琴雪翻絃。落筆珠燦篋。敎。 山靈不叱呵。仙官詎專輒。槐。 風御夸鵬摶。泥醉哂鯨吸。重。龜壁石磋磋。霞亭風颯颯。敎。 蝕雨蝌難摩。戴山鰲不跲。槐。 華盖鎖靑銅。仲擧開素榻。重。 託鐫蒼壁文。約瓻朱書匣。敎。 璠璵此隱淪。經術何贍給。槐。 款曲傾盖譚。惆悵臨歧揖。重。 豈憚陸行勞。積苦水道澁。敎。 義林停君驂。蓬萊拄我頰。槐。 越州濱遐荒。喬山詎襯貼。重。仙驂悲江樓。宸夢感禪㙮。敎。 半夜戶長封。一闋都事泣。槐。 拜鵑殘月空。哭花愁雲壓。重。 滌器泉暗滋。露礎火自戢。敎。 慨懷哀緖幷。故事俚言雜。槐。 虔恭采蘋蘩。陟降揚旌翣。重。 祗瞻月衣冠。更擬朋簪盍。敎。合力注芸編。積功轉丹粒。槐。 地主許廩捐。書手亦簇立。重。 遊興漸支離。歸思旋動俠。敎。 雨久滯何梅。泥深沒謝屧。槐。 秋生夢翻驚。病淹情更㥘。重。 梵堂謾扁題。賢閤閒收拾。敎。 入山乖初心。遣愁無良法。槐。 于以端策蓍。薄言閣抄箚。重。 一棹發黃間。萬山翻畵帖。敎。 亂髮堪理膏。愁眉豈勝鑷。槐。 眞成鷁退飛。還笑驢跡踏。重。 舳艣九霄登。雷霆百川集。敎。 分寸睨璧珠。去來迷角鬣。槐。 岸樹栖草苴。漁港羅蒻笠。重。 紅蓼全沉莖。綠柳半蘸葉。敎。 太奇游蔬魚。偏喜啄藻鴨。槐。 巨漲雖可觀。卒痒知何及。重。 斷巷訝舊眠。絶徑迷前躡。敎。 疇漂甔闕收。墉圮屋失匝。槐。 天心亦孔仁。民灾云胡疊。重。哀彼顚壑溝。無由訴閶闔。敎。 孰寬宵旰憂。痛蠲公私入。槐。 柰城吏朝衙。春縣農午饁。重。 解駮雲輕輕。颭凉風獵獵。敎。 島峙三星橫。門䂓兩虹接。槐。 恨我歸太忙。過此賞未洽。重。 嘗藥調刀圭。佐酒膾腥聶。敎。 旅瑣曷云歸。朋嬉愧攸攝。槐。 大好家泛浮。無恙身掛搭。重。醮杯祈江神。裁書郵眷閤。敎。 梧壇舊課。葛綌新凉襲。槐。 歲月追風蹄。意氣聞雷蟄。重。 時泰輕桃源。謀拙貴苕霅。敎。 慕聖願從桴。滅胡思擊楫。槐。 掬土憂奔靡。孤柱奈岌嶪。重。 秋水徒詭諧。遠遊可階級。敎。 有術鄒孟觀。無忘巷顔執。槐。 壤蟲曷議飛。天馬不受縶。重。 短篇聊寫懷。非敢誇翩捷。敎。</text>
<title>毅齋朴公 聖壽 輓</title>,<text>厚德淸儀衆所贒。况兼誼分世相聯。北湖樓鎖梅猶馥。四郡舟還月復圓。靈輀眷眷如難發。行道遲遲故不前。幽魂應與山俱碧。掩暎堂萱及圃蘭。</text>
<title>栗園友人。約以望間見訪。月弦不至。將作檗山之行。留一詩以示懷。</title>,<text>碧梧秋月半輪虧。期逝伊人信息遲。晩抱瑤琴深谷入。可能筇屐遠追隨。</text>
<title>黃精歌</title>,<text>古人不可見。末俗不可爲。有識傷道衰。抱經山中歸。終歲竹帛間。優遊以爲樂。吾儒安淸淡。謀道不謀食。下焉小學稼。上焉鄙干祿。二者俱不肯。曷以爲吾喫。掬枯陟後園。側逕多黃精。暄凮綠葉展。朝露滴水晶。採之無傷廉。仙飯我亦飯。黃精一名仙人飯。 長鑱歌一曲。前山日已晩。體倦便可歸。何必取盈篚。百洗淸溪水。九轉文武爐。亭午日光厚。正好曬前階。煑代陽公楡。啖作西山薺。一服沃三焦。再服調七情。君子無常祿。或此穫不耕。願言百年中。書及吾與爾。結之爲三友。與之同生死。</text>
<title>益化懷古</title>,<text>爾雅䟽地界。誰謂此山深。杳杳朝鮮國。蒼蒼洌水陰。栖遲爰得所。埃𡏖永無侵。感興歌三疊。悠悠萬古心。國門東百里。有山自金剛五㙜而來。曰龍門。龍門之來。有二水挾而從之。曰汕濕。爾雅所謂朝鮮洌水之間。盖指此山盡水會之交而言也。惟益化一郡。可以當之。						龍門晩托契。愛此梵樓深。竹瘦前朝雪。松淸處士陰。江山文藻在。棟宇歲華侵。曉枕來寒磬。油然感舊心。龍門潤筆菴。卽我外先祖牧隱先生讀書之所也。													靜翁今不見。遺廟歲華深。空有栽培樹。尙留栖息陰。羹墻亶在此。斤斧莫相侵。重歎壁間記。炳靈當日心。迷源有靜庵先生遺躅。邑下章甫就而妥靈。今祠傍有先生手植松二株。華西凾丈作院宇重修記。						弊屋潛江岸。古槐春色深。李公傷此變。蕙帶臥湖陰。雲劒風霜凜。原騷歲月侵。聊將紈扇畫。今古照丹心。潛江有李公元忠遺躅。李公卽孝寧雲仍也。當昏朝變亂之時。瀝血抗章。素履歸藏于此鄕。自號曰潛翁。						奕奕淸江老。吾邦受賜深。貞忠希武穆。經略出淮陰。古壘秋烟鎖。孤墳曉月侵。停驂多激仰。公共秉彝心。鵝湖有淸江遺躅。						夐彼東岡宅。淸溪九曲深。薄田遺世業。大樹有餘陰。琴譜淸風遠。巖鐫碧蘚侵。遲遲園上栢。猶見歲寒心。訪逸山中。有東岡舊宅。其後昆至今相傳。世修緖業。書▦有八灘琴譜一沓。又有雪下手筆大明山川四字刻在溪石上。						斜川晉日暮。滄海秦仇深。烈烈悲歌地。冥冥古木陰。膻腥天已厭。戈戟日相侵。誰使九原作。前驅仗赤心。大明處士許滄海格，李斜川保晩兩公。甞同入益化郡。相與悲歌痛哭亂山之中以自終。今治下斜川村。卽其地云。						迢迢靑華北。泉石窈而深。玉圃交春草。淵堂翳夕陰。頫昂懷共照。薖軸迹相侵。溪社携余笈。常懷景慕心。檗溪有三淵遺基。辛華玉蓍寧甞就而卜居。距溪社洽滿數弓。													伊昔一朝士。何來卜地深。難忘螭陛夢。日拜鵠山陰。古史文多缺。遺墟草自侵。巷閭存儉俗。足證上仁心。鵠山下有所謂漢陽拜村。野談云古有一朝士解官隱居。日向漢陽拜。故村以受名焉。惜乎古史遼遠。遺躅無證也。但其居人勤儉質素。異於佗鄕。豈遺凮餘韻。尙有存者耶。</text>
<title>贈崔贊謙</title>,<text>一別那堪信息賖。無端世故謾相加。京國烟花勞旅夢。故山叢菊有歸歌。江畔重尋三載約。月光剩得一宵多。茝溪春水源頭遠。莫把風埃點澈波。</text>
<title>贐弘庵歸洛</title>,<text>東閣黃花晩箔收。長空鴈盡碧霞流。冲襟淡淡壺中月。歸棹遲遲鏡面秋。城市從今成大隱。江湖誰復管名樓。懸知叢桂靑燈夕。居士將營新舍於桂山最高處。 程課朱書計漏籌。</text>
<title>弘菴入洛後。以晩梅詩一篇見寄。遂鱗次其韻。得五則以奉和。</title>,<text>開花不厭故遲遲。歲晩心期獨自知。雪裏苦吟香播頰。月中靜對翠凝眉。留連几案渾成友。採掇英華欲遺誰。一樹分藏湖上屋。那禁遙夜夢頻移。						素分平生已自知。更無一事可皺眉。把三盃酒聊娛我。捨一株梅欲友誰。爐汞未成痾已痼。瓣香難拾歲空移。年來領得前脩訣。棐几朝朝坐故遲。近日伏讀尊先祖文敬公年譜。得一絶云默坐朝朝驗靜工。淸窓紅日皦如衷。河南善學吾何敢。猶是根基在此中。						雪月淸愁上兩眉。中宵佇立問爲誰。枕泉到曉聲逾遠。窓竹經寒色不移。大地殷殷雷已發。西京渺渺信何遲。山齋轉輾難成寐。惟有梅花一樹知。						寥落塵編聊共誰。摩挲空歎歲華移。握毫點勘寒燈晩。隱几沉吟晝漏遲。有勇方能消舊習。不思安得抽新知。靜中深省箕疇訓。大字煌煌揭屋眉。頃歲雨村丈人謂余沉潛太過。以剛克二字。命名陋室。當時聽得泛濶。不甚省悟。比於靜中。反躬念愆。始覺向時云云。眞箇頂門上一針。													灘舟戛戛費推移。一雨春天更柰遲。蒭豢緗編多我暇。輪蹄塵海少相知。何傷守拙邯鄲步。剛怕效嚬西子眉。手把寒花延佇久。隴頭人斷欲憑誰。</text>
<title>庚申正月二十七日。弘庵至自洛下。夜飮共賦。</title>,<text>雪消風煖早春天。草閣歸來洞裏仙。巖鶴亦知今夜樂。窓楳不改舊時姸。中流祗可成砥柱。大隱何嘗絶世煙。細把詩篇論晩趣。依然如對玉壺邊。</text>
<title>翌日弘菴歸</title>,<text>日落長江瀉未休。那堪懷抱轉離憂。故人已去誰同酌。明月無邊獨上樓。庭樹含花猶寂寂。冥鴻流響已瀏瀏。商量征旆今何處。知在橐駝橋上頭。</text>
<title>對南山</title>,<text>物外逍遙已忘形。南山一面對孤亭。前冬雪壓無邊白。昨夜雨過依舊靑。鳥曳斜陽歸莽蒼。磬隨寒靄落空冥。不堪持與時人看。只自怡然樂性靈。</text>
<title>臨池</title>,<text>活水地中出。便將歸海心。只緣科未滿。聊復積之深。㶑灧秋同凈。徘徊月獨臨。好敎空寂裏。魚鱉得游潛。</text>
<title>待花</title>,<text>辛勤花一樹。手植短墻邊。大雪能無。新陽欲罷眠。爛敷知有日。苦佇尙如年。看到此時節。邵翁偏解憐。</text>
<title>古琴歎</title>,<text>成連一遣海雲端。惆悵塵寰少解彈。爲惜幽音無地瀉。每當淸夜掛窓看。古松流水月華冷。叢桂小山秋氣闌。賸惱詩人眠未着。臨風䟽越不勝寒。</text>
<title>觀隣人閑馬</title>,<text>養得多年逸氣盈。庭前屹立一長鳴。浴來偏愛連錢色。踏處翻驚碎玉聲。大漠看今方有事。神姿知汝不虗生。聖朝誰任驅馳手。披豁西雲洗舊腥。</text>
<title>東階孤桐</title>,<text>古井東頭摭小園。孤桐許托向陽根。抽來數尺莖猶孑。養到三年葉稍繁。天逈祥鸞栖尙早。露寒孤鶴夢頻翻。秪玆便足幽人趣。肯作琴材付郢門。</text>
<title>朴孝子 敏輔 輓</title>,<text>聖朝亹亹篤常經。天降奇祥示典型。末俗能爲少連行。良知又自汪踦齡。置蒭千里人同感。衛室三宵虎亦靈。鼎重丹綸揚扢語。至今閭巷聳瞻聆。						弱冠遊學大人門。便識吾儒體用全。沉潛鄒叟操存訣。慷慨華翁脩攘篇。家法幼孩先有敎。鄕凮蕩子化爲賢。同業未能薰染熟。緘辭唯有淚泫然。</text>
<title>讀四勿有感</title>,<text>江漢汪汪不見隈。妄疑水自九天回。從容試覓源頭去。畢竟不離地面來。</text>
<title>迷源新舍成。紫閣老人爲題燕居之室曰演乾坤齋。</title>,<text>生晩二老後。重來桃李源。空懷千載感。敢曰演乾坤。靜菴先生與其友金文毅公。甞卜居迷源山中。金公有詩云幽彼楊根郡。深藏桃李源。誰能從我者。相與演乾坤。</text>
<title>涒灘三感</title>,<text>宋慶元己未冬。朱子有明年太歲又涒灘之詩。今値涒灘之歲。竊有所感。謹賡遺韻。各識一事。得三章。						今年太歲又涒灘。廓凈中原拭目看。好待香孩新日月。重頒洪武舊衣冠。陰陽定會相循序。嶽瀆猶思復奠安。海域賴存潘圃義。向明心事炳如丹。宋太祖以庚申之歲。而迅掃五季之壞亂。其後皇明太祖亦以戊申之歲。而廓淸胡元之腥塵。其太歲之相近。亦不偶然矣。今虜境頗有釁。而適値其歲。故特有感焉。仍念元明之交高麗。圃隱，潘南兩先生。力主背暗向明之論。至於一謫一斃而其義益光。本朝五百年尊攘之義。實權輿於此。萬一中州有義主作。則吾東不可不申明其義。故末聯及之。						今年太歲又涒灘。玉几遺綸忍淚看。淸廟薦誠嚴禮軌。辟雍樂育重儒冠。妖魔莫遁日星朗。洪業永期磐泰安。願把徽䂓作金鑑。光明流照寶扆丹。今是正廟陟方之一周甲。						今年太歲又涒灘。晦老遺眞齋沐看。百歲淵源申啓鍵。南朝凮雨任纓冠。縱然異敎蜉蝣撼。自是斯文鼎呂安。欲涉門墻誰先路。華陰講炷照心丹。今年是朱子易簀之十一周甲。</text>
<title>癸亥春。與弘庵景尹。共飮潛湖精舍。</title>,<text>纚纚剪盡活心燈。一會重新意一層。吾輩殊非揮塵客。向來俱作斷橋僧。樓㙜夜入江聲轉。庭院春生花氣凝。城市山林昏傲等。箇中執錘竟誰能。</text>
<title>與弘庵共登牛山</title>,<text>草堂地僻少相求。伐木聲中山更幽。吉鞠鳥啼猶閉戶。杜康酒熟始登邱。今春始選今朝好。後輩還追前輩遊。數宿林花應盡發。將君莫放五湖舟。</text>
<title>淸州萬東廟撤享。營將梁公 柱石 慟哭棄官而歸。重菴先生，黃溪丈。各爲一詩以壯之。謹次其韻奉和。</title>,<text>將軍慟哭廟門時。落日空山草木悲。楚野因無茅屋享。曹民忍讀洌泉詞。繼聞排叫爭趍義。始信彝倫不屬私。感回宸衷知有日。將公無久臥湖湄。</text>
<title>謝黃溪</title>,<text>風樹餘懷苦未寬。春來無意出山門。向非我友三投簡。那有今朝一對樽。評月吟風還剩事。高山流水自無言。相看白髮今如許。且收奇功在一原。</text>
<title>鼎山朴丈人 升鉉 季子冠席。見邀未往。謹用軸中韻。以寓祝德之意。</title>,<text>彩服長留不盡春。令辰冠子又花茵。禮儀自是吾家物。孝弟方爲本分人。己卯年間垂統遠。華西門下聞風新。願言矻矻崇明德。觀國他時利用賓。</text>
<title>陪重菴黃溪遊龍卵洞</title>,<text>挾路林霏翠滴襟。幽花引客入山深。晴峰矗矗頻翹首。流水洋洋欲洗心。物外偶然成跌踢。向來爛却好光陰。潭龍亦喜新遭遇。淸晝隔林時一吟。</text>
<title>龍卵洞三詠</title>,<text>濯纓溪 溪在洞口。重敎所命。						客來始到濯纓溪。須自濯纓千百回。若使點埃身上着。山靈應不許攀躋。						卧龍淵 由濯纓遡流數百武。卽得此淵。黃溪所命。						水轉山廻闢洞天。老龍偃蹇臥深淵。一出騫騰定何日。千家耒耜想望邊。						玉旒瀑 瀑在卧龍上頭。重菴先生所命。						丹霞披盡到源頭。忽看錦屛垂玉旒。野人亦有傾葵性。閑動西方望美愁。</text>
<title>金秀山丈人 處咸 見訪衡門。示其曾王考拙翁公貤贈讌諸什。徵續一章。謹述鄙懷。奉呈行軒。</title>,<text>洞陰山水鄕。古多仁賢廬。金氏二大憲。得之黎翁書。長公好高義。傾家濟忠善。禍機在呼吸。恬然若無見。少公性篤孝。世擬祥婁倫。白衣叫閶闔。况復扶正論。吾未及執鞭。撫卷屢興歎。有一丈人兮。懷詩款荊門。下床問名姓。謂公四葉孫。爲說兩賢後。復有拙翁賢。事親克趾美。廣譽自童年。繭梅遂貞疾。行路爲潸然。非無文章手。冠冕東道士。中歲厭公車。抱經巖穴裏。取與嚴繩尺。若凂流俗濁。公論久未已。貤贈蒙新渥。襟紳共咨嗟。作詩以侈之。賤子屬免喪。塡臆凮樹悲。讀之未至半。感涕忽滿衣。三古日以遠。彝倫久已頹。奔波衝呂梁。誰能倒挽回。所以如公家。尙有持危力。歸與鄕黨士。共力恢遺德。帝畁均爾我。有爲無不得。况復祖宗來。凮聲厚培養。未聞唐董生。華秩及泉壤。</text>
<title>赫曦㙜觀海 㙜在精舍西十五里古同山絶頂。華西先生所命名。</title>,<text>高秋赫曦㙜。西臨大海湄。過此卽神州。一葦可抗之。風氣互周旋。開闔皆有時。大道墜已久。地雷尙遲遲。高拱虔冥祝。惟有嶽靈知。</text>
<title>乙亥四月。伏領全齋先生去歲十一月下書。啓凾得梅花一朶。重襲以紙。淸香可掬。繼讀題語。寄意鄭重。盖以歲寒心事。勵賤子也。重敎蒙騃無似。深竊自幸其不見棄於大人君子之門。謹用小詩一章。歌詠德意。仍以奉塵侍右。</title>,<text>望雲樓裏一葩梅。經歲遙穿重嶺來。徘徊未忘先生意。向晩心期獨自裁。</text>
<title>懷山南諸公</title>,<text>永夜讀書千百廻。到無言處意悠哉。山外諸公幾時見。滿天星月獨徘徊。</text>
<title>與洪確齋遊仙釜淵。山中諸益共焉。誦華西先師乙巳夏遊賞遺什。仍用其韻述懷。</title>,<text>卄載重來訪釜淵。隔林遙點玉旒懸。倚巖講樹驚陳迹。臨水癯容感逝年。賦飯行盃眞率地。遊魚啼鳥一般天。尋常領得超然處。不信人間別有仙。</text>
<title>酒行將半。柳聖存適至。仍與共遊。喜甚又作。</title>,<text>與君邂逅華陰淵。兩歲那堪一夢懸。野酌仍成觀德會。前塵回憶聚星年。論心久坐花盈席。携手歸來月上天。知己相逢眞樂事。潭翁無恠舞僊僊。徐花潭遊泉石間。遇會心人。輒喜而起舞。</text>
<title>丙子二月。挈家入嘉陵郡。僑居景華舘下。盖始擬直入玉溪村。作洞中泉石之主。裝旣束。事未諧。權就此以竢機會之來。豈華嶽山靈。不肯輕許人入主。且令留連於東門外。洗心潔身而後進耶。</title>,<text>欲爲華山主。先作景華人。朝朝竹牖下。炷香坐看雲。</text>
<title>四月二十八日。歸拜楊根先隴。適遇安城洪安分齋 檥，柳心齋 始秀 二公。盖將訪至嘉陵新居也。遂陪重菴先生。共遊靈源洞。山中士友會者凡數十人。</title>,<text>窈窕吾家九曲灘。漢浦舊屋右麓外。有一大川從龍門北流。屢屈折而入于汕。選幽夐淸勝處。大畧爲九曲。 靈源之水最淸寒。洞在川之第五曲。以其爲深仙溪之上流。故余甞名靈源。 穎川新酒從君飮。穎川是上一曲。 鵠嶺餘花待我看。鵠嶺是南岸最高峰。 鄙語不干高士耳。洞中水古名洗耳灘。盖亦由潁川而得之。 長歌且叩碩人盤。灘上有巨石可坐十數人。余名碩人巖。 徙居未必勞幽夢。枕上猶然對翠巒。此山距嘉陵新居纔一舍而強。簷楹之間。峯巒有入望者。</text>
<title>靈源之遊翌日。與洪柳二公。至嘉陵新居信宿。遊丈人巖。</title>,<text>華岳山中卜地深。故人懷我遠相尋。先生詩句光龍窟。洞中有龍湫。先師華西先生甞有雷雨蜿蜒隨動息。天淵軒豁任行藏之句。士友誦之。 大帝神壇接桂林。對嶺之南則朝宗巖。我高皇帝大統壇在焉。 物外可能存聖道。世間何畏漲夷音。擧觴欲酹丈人石。千載要徵我輩心。</text>
<title>新川閔丈人 致煕 輓</title>,<text>松梓相望點屛阡。向來兩侍丈人筵。故家敦素遺風在。遠自溪門受鉢年。						重翁懷道入山時。三載安危與共之。此意從來難墜地。深將經業勉公兒。</text>
<title>閏月十五日。重菴先生展拜朱子尤翁及先師李先生遺像于盤溪新舍。是日築敬義臺于後園旣成。有詩示諸生。重敎謹賡一章。以述鄙懷。</title>,<text>空山日午百花香。濟濟靑襟自四方。二禮新壇依大樹。三賢遺像儼高堂。古來此地烟霞窟。今作吾儒道義塲。珍重莫愁消長際。千秋必反古之常。</text>
<title>七月三日夜</title>,<text>山齋驚孤夢。忽忽意不怡。月沉小軒靜。攬衣起徘徊。家兄在山外。承顔已逾時。雨餘新凉驟。體宇得無。</text>
<title>定新舍于紫泥㙜</title>,<text>紫泥㙜上翠雲園。玉帶橫拖錦障還。措置琴書於此足。翛然不復夢塵寰。</text>
<title>玉溪九歌</title>,<text>華嶽山前處士家。玉溪一帶最堪誇。客來未必尋源去。聽我琴中九疊歌。						一曲神龍臥古湫。晴雷隱隱洞天幽。爇過心炷低廻久。欲問行藏第一謀。臥龍湫													二曲古松流水邊。於焉絃誦送長年。最憐㙜上丈人石。鎭物千秋獨毅然。撫松巖						三曲晴川顥氣融。濯纓眞樂問濂翁。要知霽月光風意。秪在尋常游泳中。濯纓瀨						四曲泠泠鼓瑟灘。喚醒俗耳轉淸寒。撫絃欲和峨洋操。莫謂今人解聽難。鼓瑟灘						五曲愀然仰釣㙜。一絲扶鼎彼誰哉。滔滔試看今天下。隻手還能倒挽廻。一絲㙜						六曲晶瀅秋月潭。太虗一面此中凾。願同山外諸君子。臨水劇論千載心。秋月潭													七曲層巒聳半天。霜楓萬樹夕陽邊。應憐我輩太蕭索。剩借文章滿眼前。靑楓峽						八曲深淵伏大龜。神州休運定何時。殷勤護得人文在。佇聽雷聲半夜飛。龜游淵						九曲將竆境轉佳。倚筇隨處弄淸波。逍遙莫念歸來晩。自有源頭止宿家。弄湲溪</text>
<title>新舍庭畔。東向築一臺。曰先月臺。</title>,<text>廣大翠雲野。高明先月㙜。願與同心友。賦詩且行杯。</text>
<title>銘二杖</title>,<text>丙子春。余入華岳山中。荷塘丈人見贈躑躅杖一枚。明年秋。金君仁仲歸自湖南。又贈烏竹杖十二節者一枚。余愛之重之。出入不相捨。命之曰隨身兩友。一名華岳老幹。一名錦江晩節。盖各象其德焉。或當有以輔吾之不逮也。銘曰。						芳歲四方志。病淹松桂林。得汝一枝勁。翩然萬里心。右屬華岳老榦。						古來錦江岸。脩竹自成林。折之以爲杖。慰我歲寒心。右屬錦江晩節。</text>
<title>出坐超然㙜</title>,<text>滚滚金剛水。過我石門前。爲問尤翁後。顥氣尙依然。</text>
<title>玉溪暮還</title>,<text>遲遲澗畔路。不覺向曛黃。皓月如盤大。宛在水中央。</text>
<title>夜坐</title>,<text>水北與山南。共看此夜月。會得眞無間。樂處不須說。</text>
<title>己卯元朝。述懷二絶。</title>,<text>面前八達路。心上一條繩。所愧志卛氣。十載學未能。						眞實貫顯微。整肅通動息。自覺安適時。便是達天德。</text>
<title>有感偶題</title>,<text>眞源諒無遠。何物非自得。甁花與盆魚。不復置案側。</text>
<title>奉呈江陵宗士警軒兄弟</title>,<text>吾祖一支東海濱。聲徽斷絶幾多年。數株花樹玉溪夕。把酒相看一愴然。						弟兄垂白坐論文。大嶺東南甲乙門。吾道正宗潭華在。更須說與滿堂孫。						鏡浦㙜邊烏竹軒。千秋心月夢中懸。飄然匹馬東征日。一叩仙扉續舊緣。</text>
<title>洪周文 在武 輓</title>,<text>喬木沂川丞相宅。小孫愛讀華陽書。學未成家旋奪去。不知天意竟何如。						道晦年來士氣微。剛明如子亦云稀。人獸界頭交戰日。直持一釰劈將來。						譬如同艇濟洪河。損一篙工已足嗟。日損一篙空一隊。前頭將奈萬波何。</text>
<title>重菴先生甲朝。在今己卯九月六日。孫郞春善追卜後月一日稱慶。門下諸子行賀拜禮。謹用小詩。識其事。</title>,<text>奎運吾東誦己卯。五周太歲降斯翁。卷中傳得父師業。獨任當時衛道功。						諸子登門擧壽觥。小春和氣動簾㫌。願言更勵暮年節。仰答皇天眷顧情。</text>
<title>己卯志感</title>,<text>上之十六年己卯。我靜庵趙文正先生殉道之六周甲也。是歲九月。重敎往拜迷源神壇。用小詩二章志感。						誠敬證天日。忠孝動鬼神。一步那曾枉。竟也殉其身。						人欲橫流極。吾道綴旒危。掃壇凝佇久。玆懷有誰知。						重敎旣拜迷源神壇歸。黃溪老友以先生諱辰在十二月二十日。約會鄕中士友。行祗謁禮。用先生臨命時語愛君如愛父憂國若憂家白日臨下土昭昭照丹衷 見洪恥齋所作行狀初本。 及退溪先生狀德語鸞停鵠峙玉潤金精猗蘭播芬皓月揚輝並三十六字分韻。以國字見屬。重敎復推衍前二章之意。賦五古一長篇。						恭惟羲皇氏。爰初立人極。上下四千年。大統在中國。武夷山空後。東來海上域。仁賢相繼興。斯道重生色。溯求啓運初。文正是元德。豈無圃暄在。大經未拂拭。誠敬貫幽明。義利判白黑。一步與一言。斬斬嚴繩墨。堯舜君民志。按住不能得。遇時早登庸。自比卨與稷。知之無不言。言之無不直。大業已造端。媍孺知矜式。天旣生麟鳳。胡不去狐蜮。北門一夜開。言之淚霑臆。白日臨下土。奈彼陰雲塞。賴有丹心在。百世垂典則。昔我從師友。置室龍門北。朝暮絃誦聲。密邇明宮側。肅肅欽遺風。崇德以修慝。晩徙一舍外。望雲時緬憶。重逢殉道歲。忽焉增傷衋。選日一孤往。燒檀展微愊。廟貌非舊觀。荒壝生叢棘。徘徊不能去。未覺山日昗。繼聞諸賢會。禮拜甚整飭。歌詩以相贈。音韻共惻惻。此意良可感。三復重歎息。君看今天地。吾道幾乎熄。旣多蠻夷猾。重見禽獸逼。大防日以潰。前頭正難測。珍重二三子。碩果不見食。雖微經天節。小心尙翼翼。勉奉先生旨。恭修爲人職。念玆帝畁重。今古無豊嗇。矧復墜篇裏。丹靑未嘗泐。夙夜共策勵。恐恐如不克。博約工兩至。克復路不忒。眞積而力久。得窺古聖閾。光輝之所及。一世開羣惑。蛇龍尙可驅。洪水復可抑。道之將興廢。天意定深默。此心存亡幾。秪可自爲力。吾聞哲人死。英靈帝庭陟。願言垂陰隲。斯文賴而植。						前篇旣成。黃溪馳書謂先生臨命語。退溪先生收載於狀中。而約憂國以下十五字。爲白日照丹衷。尤菴先生撰誌亦然。此必有其意。今改令依此排韻。字數不足者。用狀中探源洛建接響洙泗八字益之。又不足者。令二人共一韻。於是重敎復用日字。略綴前篇遺意。成七古一長篇。						龍門之山靑崒嵂。下有寒流瀉汩汩。此是先生棲息地。石壇方丈蓬蒿茁。太歲己卯歲將晏。有客悲歌坐抱膝。歌聲激切干雲霄。往事茫茫不可詰。我邦僻在東海隅。厥民禀得仁厚質。早自殷師來敷敎。皇極大道粗有述。邇來貿貿二千年。禮義文章盡墜失。聖祖龍興復啓運。中朝休明庶駕軼。靖廟奮志大有爲。庭策多士求良弼。由是感激明主意。一代俊乂爲時出。衆中卓卓趙孝直。垂紳正笏任倡卛。明月出矣猗蘭秀。又如良玉溫而栗。天德王道擔負重。時年不過三十七。汝南士女誦顔子。洛下兒童知君實。崇儒右文重其事。夫子廟前回鑾蹕。環橋門者以萬計。爭道祖宗垂陰隲。俄焉一夕駭機作。陽春變爲秋氣凓。淸流盡向白馬驛。生者去作吳門卒。慟矣皇天仁覆下。曷爲斯人不少恤。將謂君王誠意薄。側席擁篲古罕匹。若謂善類勢孤弱。峨冠博帶朝著溢。君不見太易垂明訓。失臣失身由不密。巨慝何嘗離君側。咫尺睥睨久憎嫉。屛息豈其智不足。伺釁乃見志愈壹。沙蜮含沙射人影。猶足使人致死疾。况乃枕虎而偃息。起來大噉誰能叱。忠厚之至忽幾微。歎息世間多鰣橘。至澤不及被斯民。流芳徒爾光史筆。水流千年石不轉。長使志士淚淫泆。敬告萬世爲人君。爲國用人有至術。勿言草澤百賢擧。但道廊廟一奸黜。復告萬世爲人臣。進身事君有常律。寧可魚水差失期。莫令薰蕕或共室。天運回時自爾合。上下交泰咸有一。然後致治躋太平。吾道常如中天日。</text>
<title>次弘庵丈人韻</title>,<text>相看咄咄鬂成絲。回憶山齋共讀時。道義無聞眞可愧。死生有命復何疑。芭蕉向晩猶新葉。松栢衝寒獨勁枝。對食常歎經濟拙。前村能有幾家炊。</text>
<title>弘菴丈人得重敎詩。於死生有命復何疑一句。不釋然。和章有尙疑人事先於命。請下明言一轉之之語。二絶</title>,<text>憂貧未必生。不憂未必死。先生但憂道。生理在這裏。						但得道在時。生順死亦安。請看顔氏樂。豈恃負郭田。</text>
<title>謹次延昌安孺人孝烈雙㫌韻</title>,<text>孝烈根天自是公。胡爲獨萃此門中。親憂夫病寸腸熱。弟化兒從一氣融。猛獸亦能呈異瑞。神人又見奏奇功。烏頭赤脚光閭里。孰謂雲霄遠莫通。</text>
<title>重菴先生以其先文毅公白巖致命周甲在今庚辰五月十六日。將以是日往平邱。同諸宗展墓不果。詣迷源神壇行拜。 用致命詩韻志感。命重敎拚和。</title>,<text>蒼蒼靖陵樹。落落道峰雲。孝孫千載感。江上有孤墳。</text>
<title>李君澤昇雲卿。自定平海上。盡室入永興雲谷山中。耕讀養親。今庚辰秋。訪我至玉溪。相守旬日。讀小學書。臨別言有七十七歲老祖生朝在邇。家人上壽。歲有恒儀。願得一言以助驩。遂書此贈之。</title>,<text>嗟哉李生家。二老鶴髮新。膝下怡愉輩。四十有八人。君看山門外。淫邪日喪眞。善保仁種子。留作寒後春。分明天地間。感應自有神。</text>
<title>庚辰九月。酌獻先君影幀禮訖。率家衆上壽于老嫂。志感。</title>,<text>可柰棣華無盡感。依然萱草一般情。願言歲歲同今日。團聚家人上壽觥。</text>
<title>鄭君祚書尾。示五絶致意。走筆答之。</title>,<text>外蝕而內裂。吾道寧不危。白首號咷意。惟有故人知。理乘氣機處。竗用卽是神。主宰者何物。更請驗吾身。</text>
<title>李敬之甲朝。其春府老爺在堂。敬之卛諸子孫上壽。盖其先三世甲辰。皆引伊川先生遺訓。不受壽酒。至是乃有此禮。故家人慶之。要余爲一言以識其事。</title>,<text>三世生朝含恤過。知君此日樂如何。白鬚起舞斑斕袖。鶴子鸞孫一列斜。						讌齒鄕壺坐最尊。先人舊友我公存。酌取寒潭千丈碧。願隨諸子祝遐年。</text>
<title>申士執甲朝壽詞</title>,<text>睠彼朝宗北。窈窕水一灣。有美松谷翁。考槃於此間。兩世遊泉社。行義滿鄕關。孝孫能守業。草堂似舊顔。流澤之所曁。降福神不慳。花甲恰一周。氣宇自淸閑。鵠子與鸞孫。滿堂舞斑斕。有友在東谷。病不一往還。欲寄新詩祝。剩語且幷刪。但願諸郞學。祖武得重攀。卓卓崇名德。如斗又如山。</text>
<title>辛巳冬。讀書陶率山房。有感。</title>,<text>讀罷殘經坐忘形。萬山風雪一燈明。如今吾道危於髮。徹夜寒泉入戶鳴。						人人肚裏一團春。開闔由來自有因。不有寒威竆到極。却從何處見天根。</text>
<title>贈李檀坡 承涍 歸金山</title>,<text>德門衛正自成家。大嶺東南聲價多。今當吾道艱危日。千里相過意若何。</text>
<title>今年甲申三月十九日。我崇禎皇帝萬歲山殉社稷之四周甲諱辰也。共山中諸同志。拜朝宗皇壇。約用風泉爲韻。隨意志感。余拈得風字。成五十韻長篇。</title>,<text>甲申三月十九日。朝宗川上萬山中。臣拜稽首石壇下。北望皇京泣蒼穹。感激悲憤不自勝。和淚嗚嗚歌匪凮。昔在胡元之亂華。久矣乾坤入昏濛。洪武聖人起草萊。隻手驅猛而抑洪。河淸海晏三萬里。禮樂文物大會通。于時小邦一陋夷。薰沐置懷內服同。遙遙殷師八條敎。自此拂拭不墮空。神孫能繼聖祖心。世垂洪恩厚幈幪。至今夢愕龍蛇厄。得免㓒齒伊誰功。繼値崇禎丙子役。凮雨孤城智力窮。天子聞之劇憂恤。命將出師勤四聰。只恨我邦未相待。聖眷何曾不隆崇。爲君止仁乃如此。宜保天祿永無終。云胡大德獨無隣。五十三相總愚蒙。遂令乾綱日解紐。坐縱流賊逼帝宮。嗚呼慟矣萬歲山。杜宇年年血淚紅。乘時虜酋穢宸極。寶圖委之荊棘叢。哀哀福建三皇帝。秀夫莫克保幼冲。惟我寧王懷至慟。臥薪枕戈志膺戎。復有華陽大老師。魚水契合極昭融。大運一去無奈何。仙馭上征胡太怱。興復丕謨歸祀典。壇有大報廟萬東。一間茅屋此山裏。九義雲孫寓孤忠。士流齊誠奉罇俎。奚翅鼎湖攀遺弓。人間此日是何日。小臣不禁心悒忡。淸晨齋沐跪敷衽。正値山日出曈曨。恭惟我皇殉社節。光垂宇宙亘長虹。四海之廣千載遠。孰不仰止如華嵩。東表偏蒙再造恩。涵濡草木與昆蟲。所以含冤異他邦。一念恒如身有痌。最是二儀剖判後。華夏義主代天工。四千來歲大一統。赫赫正終于帝躬。世界遂爲無主物。太陽潛光陰沴籠。醜不忍聞臊羯臭。熏爍九有如爐烘。何物西鬽煽妖氛。加之其上成螮蝀。一片靑邱乾凈地。竟也沒入洪流洚。先王大防一以潰。十七種恠驚盲聾。小者閃忽如狐蠱。大者咆咻如虎熊。日星三綱五常道。一朝墮地盡消融。慟哭慟哭復慟哭。老蒼深默視夢夢。陽無可盡往必復。此理元來自至公。於昭于天我皇靈。願言幽贊造化翁。一决銀河洗宇內。吾道復見三五隆。嗟嗟簪珮二三子。愼勿自小我孩童。時來運到誰能測。但將吾學勤磨礱。非禮不動思無邪。仰瞻雲章光玲瓏。聖門大典不外是。只在當人充不充。上帝畀付光明物。爾我何嘗殊嗇豊。畢竟用夏變夷後。四夷八蠻同一衷。</text>
<title>壬午歲末。送閔聲汝歸覲。</title>,<text>竗齡能志學。藹藹有仁端。爲說洪流界。吾人立脚難。</text>
<title>聞毁服之令。驟題一絶。</title>,<text>慟哭甲申萬事非。高麗今作下句麗。獨抱春秋安所適。出門不見漢冠衣。</text>
<title>次舍姪弘錫感懷詩韻</title>,<text>舍姪弘錫幼時。頗有善端。及長汩沒於衣食之累有年。意謂其梏喪殆盡矣。今聞毁服之令下。能悲憤不自勝。作三疊詩以見情。余驟而讀之。一喜一戚。無以爲心。遂步其韻以和之。						奉承庭訓共昏晨。保得良知定有因。天在也須倫紀在。勉渠無作負初人。我先人洛隱府君。出入華西先生之門。甞力主斥邪之論。兒輩彜性之有未泯。盖有以也。遺什有天在也須倫紀在。西凮深入欲何成之句。今於第三襲用成語。以示相警之意。						上爲斯文淚滿襟。先王法象奈煙沉。慟矣百千蚊蚋輩。翻天倒地獨何心。						大運崇禎五甲申。吾東又見陸沉辰。歎息祖宗培養地。歲寒松栢幾何人。													附 原作						裂冕毁裳始此晨。慟哉邪說從何因。趍庭慣聽明明訓。宜死苟生便死人。						忍見裂裳淚滿襟。崇禎餘日永沉沉。傍人縱勸從時制。恐負先王培養心。						反道滅常此甲申。唐虞一脉晦盲辰。此身忍棄先王服。從古元無不死人。</text>
<title>柯亭精舍。手題門楣云東岳山人宴息之所。仍成一律見情。</title>,<text>古峽東穿一逕斜。洞天寬處卽吾家。戶迎長樂雙峰月。樓擁壽春萬樹花。禮樂已焉今四海。詩書猶是舊中華。澤雷時義那能望。老守丘隴足可誇。</text>
<title>精舍庭畔。因樹築小㙜。命曰悅親戚樂琴書之㙜。又題一律。</title>,<text>逈對蒼江遶白沙。石㙜一面意中佳。光凮霽月如相待。漁弟樵兄不我遐。冠帶幸生君子國。絃歌常樂野人家。每憐庭上數叢竹。閱盡霜飈未肯斜。</text>
<title>庭壇旣成。定以每歲春秋一日。會集遠近賓朋。習禮考業于此。所以廣琴書之樂也。又題一律。</title>,<text>春暖秋凉選日佳。林壇凈掃設香茶。分庭迎客花陰靜。登席橫經竹影斜。不向斯文勤切琢。更將何術放淫邪。依歸賴有三夫子。天地中間作大家。</text>
<title>謝趙斗南丈人見和精舍之作</title>,<text>燈火靑熒樹影斜。隔溪相望丈人家。身淹壽樂山中雪。夢遶長安陌上花。揮塵不禁風韻動。對樽更奈鬂毛華。自慚瓦缶難諧律。得和陽春是可誇。</text>
<title>乙酉三月十九日。拜朝宗皇壇。</title>,<text>歲歲朝宗巖。三月十九日。不見日再中。此恨何時畢。</text>
<title>永平蒼玉屛。同李漢儒，李君敬諸人。拜思庵朴先生遺像。出齋中所藏文集。輪誦一通。仍留一日。遍賞溪上諸勝。臨別用宣廟御褒先生語松筠節操水月精神八字分韻。余拈得神字。</title>,<text>丞相洞天何處是。我行政値萬花辰。君民未究當年志。水月空傳百世人。靑鶴臺前來倚杖。白雲溪上坐垂綸。重歎剝落壁間字。砭得頑夫頓醒神。石壁刻先生遺詩一絶。有每憐白鶴臺前水。一出山門便帶淤之句。故末聯及之。白鶴臺在靑鶴㙜上流。</text>
<title>有心齋李公 醇甫。思菴先生外裔也。嘗出入陶庵先生之門。得正學之傳。築室讀書于玉屛。今溪上所刻有心齋先生讀書臺者。卽其遺址也。又用神字志感。</title>,<text>心齋讀書地。松石亦精神。永夜鵑聲苦。公書室在思翁拜鵑窩下。寒窓虎迹親。公甞雪夜讀書。有虎來坐窓外。隨聲高下。聳其兩肩。 思翁流澤遠。陶老許心眞。寄言後來者。無使遺篇塵。</text>
<title>拜謁重菴先生于漣川栗里精舍。時先生新自海上宥還。顔貌勝似平時。下情不勝感慰。</title>,<text>一瞻悲喜兩難禁。天爲先生眷顧深。歷險無忘在險日。請看大地入窮陰。</text>
<title>往西山訪尹雲瑞。信宿書室。臨別題一絶。</title>,<text>近郭新開講室寬。急流峙脚似君難。臨分相贈無他語。生死只爭善利關。</text>
<title>西山拜先祖司諫府君墓 府君中廟朝文科。少時以文武全材。見推於世。甞數金安老罪於公坐。大見忤。官止司諫。</title>,<text>晨興虔盥櫛。西山拜我祖。我祖古直士。風節傾簪組。隧樹多剛枝。肅肅若有覩。頃當㓒齒役。諸孫龍駕扈。二人留奉母。避寇依堂斧。亂鋒以身翼。一死一創腑。繼値昏主世。羣㐫倒天柱。東岳與北關。磊落風聲樹。大小事雖殊。同歸繩祖武。往躅森在目。體魄一邱聚。俯仰增怵惕。默默薦心炷。半世窮山裏。汩沒蠧魚伍。大道行墜地。毫毛靡所補。願言垂佑啓。無令忝門戶。府君有孫四男。長夢獅當壬辰難。以韋布卛子洸。扈駕龍灣。有餉天兵勞。補司圃別坐。錄原從勳。洸補金吾郞。後登科官參議。季夢寅於亂中。以繡衣安撫諸道民。官參判。號於于堂。仲夢彪，叔夢熊生員。奉母避難于墓下。猝遇賊鋒及母。爭以身翼蔽。叔死㫌閭。仲創入腹見腑。幾死而甦。後陰仕副正。卽我十世祖也。昏朝廢母議作。於于公挈家入金剛山自靖。至仁廟改玉。出山來依墓下。被誣告遇禍。生員子衛卛澯。於朝班脫帽投地曰。三綱絶矣。尙可仕乎。遁入北關。未及見改玉而卒。別坐父子及生員父子。皆繼葬局內。</text>
<title>與尹雲瑞諸人入松泉洞。訪於于堂遺墟。</title>,<text>松泉洞裏白雲深。族祖遺墟何處尋。萬古金沙孤叫鶴。空令行客淚盈襟。公居此洞。有鶴叫金沙萬古秋之句。金沙卽梅月堂遯跡之地云。</text>
<title>入道峰奉審靜庵先生院址。坐光風霽月之巖。用尤菴先生韻志感。</title>,<text>宮墻蕪沒野花開。杖屨何年去不回。小子豈知當日樂。無邊風月朗吟來。</text>
<title>香山訪柳聖存。升堂拜老丈。及歸。聖存攜諸少友。送至光陵川上。設小酌。誦書賦詩。</title>,<text>坐來不覺六根淸。陵栢陰森晩籟生。山外勿言當日事。樽前且喜故人情。衣冠掩暎巖花色。講誦參差谷鳥聲。珍重諸公須自力。一心竪倒最難明。</text>
<title>李敬哉大夫人六十一歲壽讌。爲之賦南山三章。以道達其孝思。</title>,<text>幽幽南山。碩人之宮。碩人種福。賢配攸同。雖無高廩。如坻如京。天錫之壽。壽考康寧。如南山之不崩。						碩人偕老。多子多孫。藹藹吉士。爛其盈門。雖無時榮。拖朱紆靑。修身尙德。如圭如璧。爲君子所愛惜。						穀朝于差。上堂稱觴。籩豆莘莘。繪服揚揚。雖無大樂。鍾鼓瑟琴。嘉賓滿座。懷之好音。何以祝之。碩人偕老無期。孝子有孝孫。於千百年。受祿于天。</text>
<title>柯亭洞門石壁。篆刻箕封疆域洪武衣冠八字。華西先生遺語。</title>,<text>生長老於東海涯。遭逢有足向人誇。箕封疆域天同久。洪武衣冠日共華。皇極解成無盡感。余甞作三書衍義。皇極解卽其一也。 朝宗歌罷可堪嗟。余於甲申三月十九日。入朝宗巖。拜大統壇。作五十韻長歌。 幽懷輸與穹巖面。閱歷滄桑永不磨。</text>
<title>柯亭前江上流。有大石截流入江中。可列坐觴詠。命曰天根巖。擬早晩篆刻。</title>,<text>洪武壁前行大酒。天根巖上放高歌。千門萬戶無消息。九野寒威奈若何。</text>
<title>陪重菴先生。遊洞陰玩漪臺。奉審農巖先生遺室。拈韻志感。</title>,<text>入洞眼明白石開。玩漪㙜上久低回。古松流水逍遙地。領得先生氣味來。						遠隔紅塵丈室開。簷端惟有暮雲回。誰識紫陽書一部。盡從這裡會通來。先生晩年。隱居此山中。著朱子大全箚疑問目。</text>
<title>奉呈健翁丈人行軒</title>,<text>海晏全丈人用晩氏。功令鉅匠也。晩從勵志義士。伏闔斥邪。自後絶意名利。閉門讀小學。以成家計。今年六十九。訪至柯亭書社。臨講座誦衛武公抑戒詩。聲如洪鍾。聽者莫不竦然。橐中抄取余小學說一卷。蠅頭細書精明如少年筆。臨行謂將復來就舘近地。爲朝夕講學之計。余聞而壯之。爲書健翁二字奉贐之。仍成短律一章。以警諸同講。						抗章久慕東溪節。高東溪登。陳東疏下人。朱子爲作祠堂記。以壯其節。 老學復聞西澗風。淸陰先生一號西澗翁。晩年猶讀小學。動靜云爲。一以是自律云。 凡爾靑春游惰士。擧顔何以拜斯翁。</text>
<title>丁亥暮春。講會後二日。行鄕飮禮于庭壇。用華西先生水竹洞飮禮故事。以一獻之禮賓主百拜此先王所以備酒禍也十七字爲韻。探策賦詩。余得之字。成五言一短章。</title>,<text>惠然數君子。訪我暮春時。共講國風什。且行鄕飮儀。師門追往跡。聖祖有遺䂓。四海悲憂日。絃歌一樂之。</text>
<title>奉呈尹橄庵 秉義</title>,<text>橄庵丈人踏趼數百里。三訪余柯亭山中。見其樂善好義。律身淸嚴。老而益健。所以警發昏惰者大矣。自顧病軀無以報謝其厚意。謹將短章一則。寄題其堂楣。						世人皆護疾。畏呑苦口藥。橄翁獨味橄。愈苦愈咀嚼。行年今七十。眞腴潤四肢。再拜題堂顔。斯翁是我師。</text>
<title>己丑淸明後三日。手植黃楡于先祖議政府君，副學府君及伯祖參判府君墓門各一根。題一絶識之。</title>,<text>我生五十八年時。墓木三根手自栽。幼子童孫須敬止。陽春消息驗於斯。</text>
<title>南遷路中。次伯賢韻。</title>,<text>竗年持杖黃江濱。洗滌胷中萬斛塵。半世繫匏非所樂。今朝拔宅豈無因。三仙巖畔春光暮。九鶴山前月色新。絃誦願從諸勝踐。餘生聊作潔身人。</text>
<title>訪池正齋丈人小題</title>,<text>四郡徵文獻。當來處士門。潛光久未顯。自有天心存。</text>
<title>從正齋丈人。乘月過玉箰峰。</title>,<text>重來玉箰下。如對舊顔人。天意成奇會。更添月色新。</text>
<title>步月下綾江北岸。呈正齋丈人。</title>,<text>錦繡山中花。綾羅江上月。得陪丈人遊。形神兩超越。</text>
<title>訪內弟李景麟梧山精舍。拈韻述懷。</title>,<text>華陽一麓抱村廻。窈窕君家池上㙜。皓月多時幽夢惱。黃花一夕好顔開。檗溪舘下聯書榻。栗里堂中共壽杯。白首相看何所就。勉將晩節擬方來。</text>
<title>華陽洞。敬次尤菴先生韻。</title>,<text>厥初生民日。吾道固已有。四海皆兄弟。天地大父母。三綱與四維。張之彌高厚。大哉立極功。羣聖重擔負。莅中撫四夷。五帝迄三后。周末夕陽斜。洙叟泣西狩。空言扶王室。其如天不佑。所賴大一統。共識愚夫婦。此理一或泯。惡在物之秀。噫嘻漢晉末。爰及五季後。赫赫中華界。晦冥非復舊。血心紫陽老。塵編義竊取。舖張天常大。宏綱孰可否。一部綱目書。難以千金購。最是尊攘說。聖聖所受授。如山有恒岱。如星有北斗。宮墻一以閉。法義無人受。宇內一大寶。畢竟屬誰某。裔戎何足誅。吾人失所守。奇渥與覺那。接迹恣馳走。禮樂委糞壤。九有共貿貿。惟時宋夫子。目見時大謬。魚水托深契。丕謨冀少售。戎衣未一試。中途喪元首。天運苟如此。到底沒着手。慟哭出城門。遲遲三宿晝。風雲卷舒志。歲暮徘徊久。念玆海之濱。二老曾避紂。我有華陽洞。靑靑萬疊峀。懷道托此間。可與山同壽。夜坐飡沆瀣。晨興漱瓊琇。幽探天人際。上及無極紐。緖論束一世。大憝網不漏。年年五月日。攀弓淚滿袖。每念皇朝事。腸裂心欲剖。龍蛇再造恩。東方頌萬口。涒灘殉社節。三光共不朽。凡我遺民徒。義合稱天祐。唐室旣亡。李克用猶稱天祐年號。先生於甲申後。仍用崇禎紀元。常引此爲說。 燕市購天章。刻之山一阜。煌煌四字訣。庶表帝德懋。仍倣楚民祭。經營茅宇覆。寓意深且遠。先生之意。盖欲因此以存中華大一統於天地間爾。非專出於遺民之懷舊德而已也。 時事多掣肘。高第奉遺旨。斲山闢靈囿。秉彜所共助。廈屋深而黝。人極幾倒地。奄見隻手救。山嶽動氣色。潭龍時一吼。伯夷登西山。孤節能自就。魯連蹈東海。百世少尙友。惟玆一種義。前人所未究。何心武臧輩。敢將小智闘。彼哉㥘懦子。口㓒含不漱。慨然發長嘯。浩氣如雲逗。我本一小儒。尙論窮宇宙。托蹟聖人徒。兢兢思寡咎。提攜二三子。來溯溪曲九。仰止蒼崖鐫。字字精誠透。此地有此享。帝心所默誘。照耀千峰月。列坐巖上搆。朗誦貂裘箚。眼中無燕寇。繼以考亭篇。精義互相扣。山靜講聲高。林壑驚猱狖。夜久宿禪房。河漢橫虗牖。轉輾夢未成。誰識此中趣。下視人間世。久矣犬羊蹂。西鬽乘時騁。加之一層陋。同胞化異類。不忍當面覯。援之必有道。請問大老叟。聞說種樹家。根深枝方茂。願言抱春秋。棲息此巖竇。且就吾心內。念念判人獸。終然一夕雷。氛霽朗星宿。英靈不我棄。數楹非難僦。興言賡遺章。聲氣同一候。</text>
<title>辛卯正月三日。海山處士李公根壽歿。錦溪李文仲奔哭而歸。轉致訃書來。副之以臨歿前數時所作詩一章。意甚悲壯。爲位一慟之餘。步韻和之。以慰其毅魄。</title>,<text>故人乘化入雲間。有客奉將珠唾還。正氣化爲千尺戟。鯨鯤不復恣冥頑。													附 原作						海鶴閑飛天地間。白雲明月與時還。所恨掌中無鐵戟。鯤酋鯨長任渠頑。</text>
<title>九日遊紺巖山。夜宿白蓮寺。作講會。</title>,<text>羇懷搖落九秋時。抱瑟一歌誰與歸。偶爲黃花成小會。強登翠嶽坐斜暉。但敎眺望竆仙界。未妨烟嵐染客衣。老佛得無駭我輩。芙蓉樓上講危微。</text>
<title>步韻贈金智庵居士</title>,<text>智庵子金子元。湖南傑士也。早事奇蘆沙，宋錦谷，趙三溪，任鼓山四君子。晩從重菴先生，勉菴侍郞遊。又甞寄書重敎。論斥邪時義。今年春。理短筇遊湖內山水。轉至畿輔。迤逶而西。至松都拜圃隱廟。觀朴淵瀑。至海州拜栗翁祠。遍賞石潭九曲。過首陽山謁伯夷廟。至文化登九月山。至平壤謁箕子廟。審井田遺制。北登妙香山。撫檀君神樹。又東北踰陽德大嶺。至咸鏡界。覽龍興之地風氣大勢。乃遵海而南。入金剛山。領畧表裡諸勝。遇韻釋。留連旬月。至雪嶽訪梅月堂遯迹之地。登五㙜絶頂。觀所謂寂滅宮。下山入寧越。奉審莊陵仙寢。登子䂓㙜。遂沿江而下。至堤川宿義林池。訪余九鶴山下。留止三宿。解櫜共讀其所爲大東尊攘攷三編。臨行謂將往黃江。先謁尤菴，寒水齋二先生遺像。仍窮搜四郡水石之勝。踰竹嶺而南。謁退陶先生明宮。略閱大少二白山勢然後乃浩然而歸。周行凡三千有餘里。余壯其志而奇其迹。爲之鼓琴歌朱子遠遊篇。繼之以短律三章以見情。						桂樹秋風坐撫琴。爲君一鼓紫陽音。初筵不道相逢晩。早奉凾書見寸心。						四門法誨早年承。老去遊筇逸興乘。可愛江山千里色。盡輸眉宇翠霞凝。						胷裏春秋世莫知。歸藏時義政隨宜。中天心月常同照。白首何須悵別離。</text>
