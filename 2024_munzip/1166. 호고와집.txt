<title>讀春秋</title>,<text>春秋大一統。萬世立人彝。因史以筆削。聖意本無私。尊君而卑臣。內華而外夷。討賊與復讎。剖判隱微時。年元體乾大。月正振王威。桓公闕春冬。以示刑政隳。定公無正月。君空寓深規。直筆不在多。一字用意微。書崩尊莫比。書卒等平施。書弑罪之逆。書殺有足悲。稱伐鳴鍾鼓。云入竆騁馳。稱滅戒橫㬥。云侵見詐欺。稱納彼不受。云以此任爲。稱及我所欲。云曁彼之隨。稱盟燖亦寒。云救方扶危。最是著人字。其義自有歧。或以誅討焉。或以夷狄之。或於侵伐處。師少與將卑。操縱這數字。商量遂發揮。宗周義最重。居魯諱所宜。見弑書曰薨。出奔云遜而。漏公沒其跡。叛盟或見嗤。有時滅小國。末减云取玆。眷眷父母邦。稱我意益冞。徠奔與徠騁。鄰軌接洙湄。書薨不書葬。忘讎最見譏。書字或書名。褒貶從此推。稱國或稱爵。予奪森不虧。王或不稱天。綱紀漸陵遲。隱不書卽位。以無天子辭。居鄭狩河陽。大義賴扶持。丹楹鼷食角。典禮歎侈靡。國亡不效死。書歸所共訾。常事何須記。變處鑑戒垂。鸜鵒來而巢。水天禍終移。有年記詭異。無將嚴斥麾。靳瑞疊見灾。嗟哉世之衰。霜降不殺草。星隕鷁退飛。日食陽不盛。地震靜失機。螽蝝一微物。傷和召旱饑。匪直天示灾。人事與之違。稅畝作丘甲。城築成瘡痍。吳楚雕題俗。齊晉冠帶儀。譏鄭蛇豕附。擯秦犬羊歸。玉帛梯航路。輪絶走京師。一筆斧鉞嚴。忠逆析毫釐。偉哉宋淑姬。一女起嗟咨。荀息及泄冶。殉忠惜徒萎。二百年間事。昭如雲日披。凜凜誅意法。懇懇進善幾。苟不明此義。昏迷只自疑。不知分善惡。何由辨是非。所以邵子經。配冬霜雪輝。云何宋安石。斷爛朝紙窺。寥落百世下。無人理會斯。吾東日月明。撑扶大廈支。</text>
<title>短簫歌</title>,<text>金穉百訪余寓舍。新得夏山竹。手製洞簫。試奏思鄕流水等曲。悲壯回鬱。請余銘之。又歌一闋。使被之樂章云。						短簫歌聲壹鬱。曲中心誰與說。水潺潺風洌洌。關山一片明月。</text>
<title>九日行到渭川</title>,<text>山光美面盡。騎馬夕陽邊。野菊金銀錯。江楓錦繡鮮。歸鵰凌暮壑。叫鴈動秋天。幽逕行人少。居然下渭川。美面山名。</text>
<title>老檜行</title>,<text>九月秋高風怒號。滿山黃葉寒颼颼。乾坤慘憺如一洗。寂寞寒螿夜啾啾。君不見碧澗之隈老檜樹。爾來不知幾百秋。春去秋來不改節。虎攫虬奮翠相樛。平挹三峯之秀色。上徹乎雲漢之流。淸溪九曲繞其下。犇流觸石響琳球。淸風蕭颯去復來。琴調瑟韻動脩脩。世人不知爾之淸眞兮。幾年獨守澗西頭。我愛林廬在澗側。不學人間聞達求。惟我識君君識我。歲暮天寒長不愁。</text>
<title>登淸凉山硯滴峯</title>,<text>東顧蹸三島。南臨跪八公。猶嫌眼界窄。移向最高峯。</text>
<title>再遊淸凉。登祝融峯。</title>,<text>谷谷晴雲鎖。中藏小有天。翔鸞留妙筆。巢鶴想儒仙。楓染新秋色。巖開太古年。飽看諸勝觀。朝上祝融巓。</text>
<title>雲巖路中</title>,<text>長洲草綠水浮天。雲外招招訪隱仙。叢桂深林行且盡。幽泉邀我響琅然。</text>
<title>徑谷道中</title>,<text>行行路上支離草。處處山中寂歷花。亂石淸流行且駐。綠楊高處兩三家。</text>
<title>竹嶺途中</title>,<text>行行竹嶺山上頭。坐觀東西水分流。東流洛水西流漢。千里分處一步求。</text>
<title>賀宗姪孟淵 致默 生子</title>,<text>玉在山珠在淵。孰謂山之玉水之珠。而在子几席之前。雖然玉不琢不成器。珠不貫不能聯。惟子之玉與珠兮。琢之貫之惟君勉旃。</text>
<title>中秋用康節淸夜吟韻</title>,<text>浙水觀潮日。湓亭望月時。此間消長理。千古幾人知。</text>
<title>感事吟</title>,<text>嚼膏飮冷偏宜口。乘怒撾僮易快心。易快心時人不服。偏宜口處病還侵。</text>
<title>端午遊洛江涵玉臺</title>,<text>涵玉臺前白鷺飛。無心逐水近苔磯。遊人亦是無心者。日暮滄江倦不歸。</text>
<title>望開木渡</title>,<text>遠樹橫江口。知是開木舖。野渡人行近。迢迢永嘉路。</text>
<title>渡頭有感</title>,<text>舟洄山近遠。波湧樹卷舒。岸上回頭望。山樹只自如。</text>
<title>登永嘉東山李氏小亭</title>,<text>新構園亭近郭東。登臨斜日爽襟胷。鐘聲十里橫煙外。水色千章古木中。歸鳥遲時知野闊。遠山低處覺天空。故城指點千年事。重賀民生樂歲豐。</text>
<title>南元禮 漢普 六宜亭。謹次立齋鄭先生韻。</title>,<text>幸陪藜杖憇山亭。此地煙霞不負名。霜竹噓來風拂袂。潮泉釀得酒盈觥。堂修冰玉周三甲。山似金牛劈五丁。不是尋常觴詠會。賓筵莫道滿簪纓。亭下有潮井。</text>
<title>伏次損齋南先生贈別韻</title>,<text>銀山崒嵂𤃡江深。幾歲南州景慕心。對榻羣英鄰北海。摳衣一朔近西林。山谿始闢茅還塞。鍼石纔施病易侵。小子依歸今有地。玆行不獨徧參尋。						原韻						巖亭邂逅歲年深。每向誠公寄素心。聞說高才驚一世。斂來精識返儒林。透關妙鑰須敎徹。琢玉微疵莫見侵。從古虛名多誤了。君今何事遠相尋。</text>
<title>次申爾明 致赫 留別韻</title>,<text>功夫難繼理難竆。且欲之西卻易東。坐說廬山眞面目。何如身上最高峯。</text>
<title>損齋先生挽</title>,<text>宗匠吾南景仰同。𤃡江湖水一源通。九秋消息牕前菊。百歲心期石上松。正學獨觀昭曠地。詖辭長賴廓開功。鯫生未報丁寧訓。遺恨千尋芍藥峯。</text>
<title>次伯氏素隱公遊東京韻</title>,<text>千年王氣去無痕。風景蒼茫月色昏。玉笛聲中今古淚。瞻星臺畔寂寥原。樽罍常薦居西廟。編戶猶稱朴昔孫。聖代卽今無戰伐。長敎流水鎖東門。新羅始祖赫居世號居西干。今府南月南里。有遺廟。</text>
<title>別李丈 光紹 責靑陽</title>,<text>東風草長錦江洲。愁殺輕濤蕩客舟。空灑思親多小淚。不流東海向西流。						回首秋風嶺上梅。兩鄕春色一般開。莫敎蜒霧橫千疊。遮卻親堂夢裏回。						淸歌數曲別離情。幽咽西風隴水聲。夷險也須看一致。臨分莫作不平鳴。						悠悠南浦送歸情。欲贈文無草未生。臨別丁寧加勉意。將他世事一毫輕。</text>
<title>過靑鳧。酒後吟一絶。</title>,<text>景與晴時會。詩因酒後奇。歸來潭上路。風袂故遲遲。</text>
<title>次孟淵花樹軒韻</title>,<text>蕭灑園林勝會多。江山不換鼎鍾家。庭前樹老含春意。水上風微動日華。先世遺芬長不替。人間至樂更誰加。怡愉日夕兼資警。聽罷新詩請拜嘉。</text>
<title>次金文卿 鱗敎 蘆川韻</title>,<text>潭上漁磯陌上林。幾拖詩興去登臨。煙橫遠峀光凌亂。花發層崖影倒沈。世事莊生飛蝶夢。風流楚客伴鷗心。江山占得鳴牛近。莫惜奚囊付好音。</text>
<title>覺非軒遺址。懷權蘆川公。</title>,<text>春堤楊柳綠成林。追想蘆翁昔日臨。許國功名渾夢過。歸園逸興等煙沈。江山華表千年色。雲水東湖萬古心。往事欲徵遺老盡。獨聞啼鳥過空音。</text>
<title>次從兄 器文 太和堂韻</title>,<text>蕭灑園林勝水居。無邊山影滿庭除。泉聲遠送寒牕閴。月色淸分古木踈。花下風來陶令酒。園中春晩德公鋤。太和欲識名軒意。看取東風柳絮初。</text>
<title>高山講會。次大溪李丈 周禎 韻。</title>,<text>聞說高山七曲深。源頭須識最初尋。絃歌此日摳衣晩。依舊峩洋萬古心。</text>
<title>九日與從姪魯應 致奎 遊臥龍山玄沙寺。以擬孟嘉九日龍山之遊。因次王考夜吟韻。王考少日。讀書此山。</title>,<text>石障開圖畫。雲簷近上淸。登臨懷曠遠。隨處喚惺惺。</text>
<title>挽臥隱金公 翰東</title>,<text>吾東盛際想先王。領袖儒林臥隱堂。玉漏三更香案近。錦城千里璽書煌。東溟快遂懸弧志。北棧偏傷泣劒腸。瞻望遲遲歸旐遠。健陵斜日尙恩光。						風流文彩動朝紳。白髮江湖臥病臣。生出瞿塘黃太史。恩深瘴海范純仁。卻看此日離家櫬。猶似當年去國身。一曲陽阿無限痛。更將私契哭新姻。</text>
<title>與魯應暮向淸凉道中口占</title>,<text>峽束江流九曲淸。祝融頂外見參橫。行行路轉山開處。隔岸人聲雜水聲。</text>
<title>偶吟</title>,<text>雨餘獨步蒼崖滑。爲愛淙流曲曲淸。野老不知行樂意。殷勤石路導前程。</text>
<title>夢遊得二句。覺而足成。</title>,<text>野豁江分蜀。雲開峀接荊。欲將遊歷處。歸路問君平。</text>
<title>與魯應宿高林寺</title>,<text>蕭灑禪房特地幽。昔年遊處更遲留。鐘聲曉罷千峯霧。石色新糚萬木秋。不盡寒流侵古逕。無邊淸影滿西樓。重來歲月知何許。看取童行化白頭。</text>
<title>挽李士龍 海昇</title>,<text>高秋八月鴈南時。竹雨斑斑送子悲。架軸裝成塵冷落。林廬深鎖草葳蕤。傳家舊範滄桑感。豐下儀容屋月疑。最是人間難耐處。弟兄柩後一孤兒。</text>
<title>春分吟</title>,<text>東風卯半節。天氣始停均。日月高低會。乾坤闢闔門。嶺松猶帶雪。溪柳已含春。欲識機緘妙。須觀兩樣分。</text>
<title>前寢上樑日。和孟淵韻。</title>,<text>爲愛靑山繞宅東。不妨茅屋似盧仝。從今更築書樓後。淸夢長留水石中。						重峯突兀傍簷生。况是中秋月送明。分取閒翁詩料足。吐來佳句自天成。</text>
<title>次李汝瞻▣▣採釣軒韻</title>,<text>白雲何處訪幽堂。江樹依依小逕荒。夜酌亂斟山色近。月舠橫載岸花芳。千秋盤谷歌相和。一曲輞川畫不妨。莫向人間傳勝事。江湖身世好相忘。</text>
<title>挽族弟宣則 魯文</title>,<text>縹緲歧崖范水迴。天敎玉樹好栽培。規繩每服趨庭訓。器局人稱幹事才。忽報津頭飛兩劒。可憐身後植三槐。傷心九月眞城路。誰解延陵季子哀。</text>
<title>立齋丈席。次徽文茅齋韻贈別。復次韻呈上。</title>,<text>岹岹鰲柱斡維東。今古吾人景仰同。卻識這間眞面目。淸源須泝九迴中。						平野橫分斷岸東。一川風月與人同。不須汗漫期天外。無數靑山几席中。						黃卷中間度半生。源頭識破未分明。誠幾二字丁寧訓。重似靈丹九轉成。						先覺由來啓後生。休言氣質有昏明。天機說到無竆處。江海元從一勺成。</text>
<title>與南元禮遊曦陽山白雲臺。賦一律。</title>,<text>天分南北嶺湖間。一石崢嶸萬丈顔。古碣尙留唐歲月。層屛疑入蜀江山。虛菴臺上雲無迹。崔老巖前鶴不還。欲盡此中奇絶處。源頭一路更躋攀。陽山寺。有唐僖宗時所竪碣。白雲臺是鄭虛菴命名。洞口又有崔孤雲所命夜遊巖。</text>
<title>除夕。與伯氏共次王考舊甲戌除夕金化路中韻。</title>,<text>天道須於六十竆。只今孤露感懷同。更將征邁詩人戒。偏愛年光此夜中。</text>
<title>挽孟淵</title>,<text>花樹軒前一鑑寒。滿堂無日不歡顔。追先保族殷勤意。流出元來孝友間。						君年正似韋齋老。二七遺孤痛慕情。托付潭溪非敢擬。會看身後繼家聲。						書樓新築水東屯。塘月巖花許共君。會待詩成堂就日。新樽誰與細論文。</text>
<title>挽李丈 昌運</title>,<text>玉洞丈人居玉洞。瓊佩繽紛響園林。蟬聯簪組廣陵家。古人風度古人心。磨光刮垢成異器。四瑚八璉羅襟胸。平生潦倒分所甘。立命其如磨蝎宮。竆探書史等飢渴。癖如元凱盲如休。陶翁舊廬揷萬軸。昔年騎馬訪書樓。乘興去來花樹軒。一見許我忘年交。呼燈促酒話古今。慷慨風流非俗曹。披襟兩忘身與世。鞭霆遙逐汗漫遊。鉤深索奇恣貫穿。更若燭犀觀龍虬。招余共對寒棲月。劇談遙夜風露悲。飄然一鞭歸路遠。高吟數闋隱矦詞。臨風不惜金玉音。便蕃寄余長相思。風儀颯爽如再見。秪願年年長若斯。何時我策一欵段。登軒閱盡新編書。邇來禍故不忍說。亡兒襯歸月城隅。歸來花樹主人去。滿庭秋草空葳蕤。殷勤遠投赫蹄書。感涕簌簌霑我衣。恃公猶能精力治。胡然歸作酆都客。同堂莫慰殿中公。是歲吾曹陽九厄。荒山雪白人如玉。一束生蒭誠未展。強唱荊南舊時曲。憑送西風懷螴蜳。</text>
<title>草廬吟</title>,<text>天地優容七尺躳。幾間茅屋小溪東。枕邊朝暮寒來響。牕外高低雨後叢。境僻有人皆太古。心閒無日不春風。平生活計知多小。管取煙霞自在中。</text>
<title>淥水曲 樂府解題。淥水者。古琴操名。</title>,<text>春風煙浪鏡湖西。落日孤舟傍綠堤。楚水吳山無定住。明朝更向若耶溪。</text>
<title>申乃厚 致坤 軸中。有夢見余一律。次韻贈之。</title>,<text>淸夢殷勤訪草廬。虛名曾不笑黔驢。無邊雪月論心事。多數瓊琚勝尺書。路隔千山雲錯落。魂飛三逕樹扶踈。重逢日月知何許。節是天中歲屬猪。</text>
<title>挽金文卿</title>,<text>我聞固竆語。未見固竆人。今世文卿甫。藹藹不斲眞。早棄學究業。名場詎誤身。常守子雲玄。能甘原憲貧。卜築淸江隈。魚鳥日相馴。獨寐又獨吟。憂樂任蒼旻。居近牛鳴地。與我宿心親。側側松蔭路。來去日翩頻。嗜書憐吾癖。論詩覺子新。胡然捨之去。身名似輕塵。不見孤與寡。哀哀度昏晨。凄然江上屋。往事足酸辛。強吟春雪句。送君西江漘。</text>
<title>白雲洞。次周愼齋景濂亭韻。</title>,<text>楊花糝石逕。鳥語亂溪聲。三日猶餘興。臨分更上亭。</text>
<title>謁錦城壇</title>,<text>前宵夢上子規樓。今作錦城壇下遊。竹水千年添客淚。隔山猶近越中流。</text>
<title>鴨腳樹</title>,<text>家家忠烈古興州。名姓無緣問髑髏。鴨樹千秋心不死。魯陵殘日弔荒丘。</text>
<title>雨後向靑雲臺。馬蹶落履。戲吟一絶。</title>,<text>幾年坐讀參同客。今日雲間脫屣身。九曲眞仙能會意。一宵花雨已淸塵。</text>
<title>登浮石寺</title>,<text>矗矗層厓近北辰。千峯疊翠畫圖新。高吟聚遠樓邊客。無乃雲間呂洞賓。</text>
<title>謹次退陶先生聚遠樓韻</title>,<text>七十州中第一樓。炎天寒似菊花秋。蒼茫雲海渾無別。遙想任公掣釣鉤。</text>
<title>金上舍 宗鳳 家。奉玩金忘窩先生航海朝天時所得藜杖。次金典籍 相溫 韻。</title>,<text>靈根長在十洲中。何日移來萬里風。八月乘槎香案近。三更燃火玉堂空。寧將寶彩波斯比。自是神襟上界通。誰識金丹巾衍裏。用時應使壽吾東。華人望氣者云是太乙眞人藜杖。一千年所成。</text>
<title>陶淵次板上韻。別諸友。</title>,<text>山水曾無變古今。仙翁歸去歲年深。煙含古壁千秋色。波泛輕鷗萬里心。淸磬疑從天上落。踈松直傍枕邊吟。此間此別無竆意。爭似前川碧幾尋。</text>
<title>午郊遇雨</title>,<text>鐘聲和雨冷。菊蘂透牕香。秋夜深如海。客懷與短長。</text>
<title>東園書塾。次伯氏韻。</title>,<text>陽月初零第十蓂。新成突兀小茅亭。薰香晝靜寒泉錄。燃燭更殘太極屛。淸入軒牕臨澗白。凉生几案對松靑。羣居賴有惺心處。論說優如戶牖銘。</text>
<title>次聞鴈韻</title>,<text>風撲山牕晝不開。林禽舒翼更遲回。獨憐一陣隨陽鳥。穿度磨雲嶺上來。</text>
<title>次鳴鳩韻</title>,<text>庭松無四序。不變也爲奇。誰送春消息。鳴鳩上碧枝。</text>
<title>次感事吟</title>,<text>賢達從來不怨尤。省身克己是吾憂。若敎俯仰心無怍。平坦前頭道路悠。</text>
<title>次李稺養 頤淳 韻。贈琴文郁 象煕。</title>,<text>孤雲去後更無仙。幾度蓬萊變海田。十二峯頭依舊月。憶君長對起居前。						煙江一曲夢遊仙。何羨通矦百頃田。十里輕舟乘興夜。訪君疑入越山前。</text>
<title>讀洪花浦 翼漢 航海朝天錄</title>,<text>溟渤蒼茫一隻船。魚龍猶識大明年。擡頭日下輪蹄萬。極目雲邊島嶼千。玉節曉辭箕子國。仙槎秋泛斗牛天。寸心只有君恩重。不覺層濤在面前。</text>
<title>立齋先生挽</title>,<text>淸流一曲絶紛華。一綫湖門路不差。殊渥王朝侍御史。斯文當世大方家。襟期戶外無邊月。經濟園中自在花。星斗幾年依仰地。傷心宋玉賦湘些。</text>
<title>龜窩金公 㙆 挽</title>,<text>從古嶺南鄒魯鄕。湖門一脈仰靈光。文辭當世名家數。恩渥淸朝左侍郞。腳下仁風三載績。胷中經濟萬言章。尊師報國身先逝。空使儒林淚滿裳。</text>
<title>自臨河發向泗濱</title>,<text>縹緲雲峯四望卑。郊頭策馬故遲遲。灘聲曉雨空濛後。草色朝煙亂落時。僧塔千年屈火縣。儒宮一代景山祠。風流往蹟渾如夢。全付遊人獨詠詩。臨河在新羅時。爲屈火縣。</text>
<title>謁三溪忠定公祠 此以下至竹嶺道中。西遊錄。</title>,<text>七月三溪水。千年忠定祠。登樓多曠感。芳草夕陽時。</text>
<title>浮石聚遠樓</title>,<text>飛閣淸空上。羣山滅沒邊。人寰多小狀。看取萬條煙。</text>
<title>忠州</title>,<text>西行路出中原郡。一大雄藩二嶺間。佳麗山河古百濟。繁華物色半長安。天連月嶽秋常早。江出金遷晝亦寒。遙望五雲深處去。玆遊不是爲名關。</text>
<title>漢江舟中。次李幼道 秉馨 韻。</title>,<text>巨浪千尋須用楫。崇臺百尺詎無基。試論終古英豪事。堯舜君民在不欺。</text>
<title>登白嶽</title>,<text>百萬長安指顧前。巍然身在北山顚。秋深溫祚城邊樹。水盡高王島外天。四國衣冠都會路。千門楊柳太平煙。登臨此日無竆意。不是章臺走少年。高麗高宗移都江華。</text>
<title>中秋</title>,<text>天下中秋秋正高。一年佳節又淸宵。東樓轉上千家月。西浦橫奔萬壑潮。鴈引鄕心飛遠峀。風驅詩興度前橋。淸商曲罷三更夜。解使人間百慮消。</text>
<title>過長湍。望五冠松嶽。</title>,<text>西行千里臨津路。此去松京復幾關。雲際崚𡾓排百戟。遙知萬古扶蘇山。扶蘇古松岳名。李承召詩。蒼蒼萬古扶蘇山。</text>
<title>善竹橋</title>,<text>崧嶽千年霸業空。玉堦金闕野花中。至今善竹橋邊血。留取虞淵落日紅。</text>
<title>朴淵瀑㳍</title>,<text>名勝天磨冠海東。懸流千尺灑晴空。倒來漢女機中素。長掛燕南筑外虹。浪打靑雲飛鶴背。聲轟白日老龍宮。從知造化無竆意。故使西京地勢雄。</text>
<title>天磨山城西門遠眺</title>,<text>平生今日朴淵遊。移向天磨第一樓。山勢橫分關北道。天光平浸海西頭。無邊玉筍千峯石。不盡丹靑萬葉秋。拂袖松山歸去路。卻疑身是上淸流。</text>
<title>出靈通洞戲吟</title>,<text>大被靈通酒。丹楓擁馬頭。微吟橋上去。流水夕陽秋。</text>
<title>逝斯亭</title>,<text>泝得花潭水。方知潭水淸。無言心自會。風月滿空庭。</text>
<title>發向豐德。遇䨓雨。</title>,<text>踏盡天磨山萬疊。無邊秋氣錦囊生。龍公卻怕天機露。故作風䨓擁馬行。</text>
<title>楊花渡</title>,<text>深秋九月楊花渡。不見楊花見荻花。最是千年依舊色。靑煙飛出萬人家。</text>
<title>次趙大集 鎛 韻</title>,<text>跌宕平生懷。逢君一披開。句從更點落。興逐鴈聲來。臭味霜前菊。心期月下杯。臨歧怊悵意。江上舟先回。</text>
<title>登磨尼山塹城壇</title>,<text>踏破滄溟倚碧空。神壇千古接瀛蓬。迷茫故國蒼屛外。羅絡羣峯玉鏡中。目極田橫島上樹。身輕徐巿棹邊風。悠然獨立人間世。平步雲霞腳下紅。</text>
<title>竹嶺道中</title>,<text>天宇崢嶸水鐵橋。南鄕秋色客忘勞。千山木落新羅大。三海雲消竹嶺高。歌舞太平皆帝力。興亡今古幾英豪。行行自笑煙霞癖。榮辱元來等一毫。</text>
<title>白雲洞道中口占</title>,<text>常愛竹溪上。千秋安氏風。年年騎馬去。三入白雲中。</text>
<title>前秋江都歸路。與宗人士說 學明 約會不來。因追敍所懷。得三絶。</title>,<text>憀慄秋風海邑新。文殊城外送歸人。茫茫千里重逢約。遙指江南柳絮辰。													不識平生有後期。傷心落日憶君詩。梨花落盡金陵浦。應記前秋惜別時。						遙指君家海一泓。擡頭不見三郞城。年年花信東風節。寄送天涯一夢淸。</text>
<title>拜墓歸路。病臥萬嶺草堂。吟一絶遣懷。</title>,<text>山堂高臥聽秋風。十里晴林几席中。最是東峯尖似筆。朝朝寫出彩雲紅。</text>
<title>自三峴運材錦浦新寓。乘桴而下。口占。</title>,<text>寒雨新添九曲川。浮槎八月白雲邊。憑空折得橫江柳。遙指前頭上碧天。													天際蒼茫一葉孤。依然行色五湖圖。無人會得心如海。滿載煙霞不載珠。</text>
<title>挽大溪李公</title>,<text>文彩風流一世稀。湖門鑪鞴養瑰奇。淸朝白首烏臺老。身在江湖聖主知。						春風暖度碧瀾津。霑得畿邦雨露新。叵耐街謠成巷哭。淸冰五月洗行塵。						吹笛橋頭古餞亭。淸晨離發大夫旌。都人解唱折楊曲。應使旅魂逗不行。						西京三日菊花開。一別翻成永訣場。獨抱平生知遇感。佇看天報屬兒郞。</text>
<title>挽北亭李公 宗周</title>,<text>山林城市絶塵瑕。仙氣恒看睫上霞。志節千竿霜後竹。襟期半畝水中花。名區物色綾羅郡。弈葉詩名隴李家。此日吾南陽九厄。不堪和淚續湘些。</text>
<title>浙水櫂歌 十首</title>,<text>龍角山前浙水流。煙波曲曲鏡中浮。試將暇日無邊興。一闋淸歌弄小舟。						一曲綾羅古渡頭。明沙十里白鷗洲。平分咫尺城塵路。惟意滄江鼓枻遊。													二曲川回勿野東。林間墟落有無中。平田一夜洪流落。山石蒼蒼月滿空。						三曲層崖號鼻巖。巖邊流水碧於藍。逶迤石逕人如畫。高拂春風入翠嵐。						四曲淸潭五老峯。煙光草色淡丰茸。遠公去路無行跡。何處靑山落暮鐘。峯前舊有三笑菴。						五曲羣巒似拱襟。黌廬蕭灑碧松陰。只今養浩樓邊夜。長仰千秋水月心。						六曲晴沙應儉西。福川明月遠天低。輕舟午夜偏宜雪。爲愛溪山似會稽。應儉山名。													七曲平原繞樹靑。茅廬終日對泓渟。江湖知己如相待。千載風流伴鶴亭。山西有巖。名伴鶴亭。必是隱遁者遺跡。						八曲沿洄上浙川。巖花風動水浮天。鶴林舊跡人誰識。鞭井依然萬曆年。萬曆己亥。浙江鶴林朱元兆以征東參將過此。以鞭植地而水湧云。						九曲山村傍岸開。石屛竆處小溪回。遊人若問川源路。天際黃池滾滾來。</text>
<title>東林寓居</title>,<text>回抱東林谷。劣容一小廬。閒雲低度屋。幽澗近循除。隔岸人聲遠。盈庭樹影踈。良朋時見到。終日對琴書。</text>
<title>楊花</title>,<text>楊花四月落紛紛。幽趣山家孰與分。牕外飛輕千點雪。簾間巧著一條雲。徘徊正耐微風度。搖蕩還驕烈日薰。莫遣黃鸎時拂過。天機恒在細氤氳。</text>
<title>與泗院齋居諸友。往遊仙倉。</title>,<text>無數靈鰲汎碧灣。千年長在水雲間。怕他一夕漂流去。添作蓬萊海上山。						矗矗層崖鎖石灣。東韓別界此中間。昔年何事金良鑑。辛苦圖來汴上山。													談罷淸齋步石磯。鸎啼綠樹亦天機。名區勝友難兼處。攜酒何妨帶月歸。						僧在峯頭鷺在磯。雲棲水宿兩忘機。淸遊得此亦奇絶。何况提攜勝友歸。</text>
<title>次姜仲順 必孝 忘字韻</title>,<text>百事多因慵後忘。卷中師友日相忘。古人示我聰明訣。勿助長時又勿忘。</text>
<title>雨後澗聲二絶</title>,<text>潺湲枕邊水。長夏苦無聲。誰識龍公手。天河忽地傾。						牕前六月夢。每到日昇時。柰此水聲裏。還嫌夏夜遲。</text>
<title>偶吟</title>,<text>朝濯幽泉水。牕前雨歇時。綠楊低拂面。有意發淸詩。</text>
<title>山鳥</title>,<text>怪鳥時來去。簷前老樹林。啼時如有報。棲後卻無心。</text>
<title>到尙州趙重鎭家</title>,<text>欲向君家路。門前水西流。隨他流水去。三日到尙州。</text>
<title>中秋夜。龜溪道中。</title>,<text>寒樹依依綠滿堤。中秋皓月劒唐西。平沙十里明如雪。乘興歸來似剡溪。釰唐山名。</text>
<title>飛鴈</title>,<text>白白雲邊千點鴈。元來形氣兩分明。須臾混入靑天去。惟向人間落數聲。</text>
<title>長葛嶺。用李錫汝 海永 贈別韻。此以下至次李丈韻。北遊錄。</title>,<text>北觀天聖錦屛楓。西渡沁江玉鏡空。快洗胷襟猶未盡。淸秋騎馬向關東。年前遊松京。觀天聖烟霞。入江都登磨尼絶頂。</text>
<title>道中伏次王考南涯津韻</title>,<text>王考金剛之遊。以庚午日發郡齋。偶同於朱張夫子遊南嶽之日。有詩記事。今吾輩發行。從兄稽之曆日。亦是庚午。實不偶然。仍伏次其韻以志之。						楓嶽豪遊擬祝融。淸高不在恣探竆。小孫策馬關東路。庚午干支亦偶同。</text>
<title>訪風月樓古址有感</title>,<text>正統庚申。鐵城李公 壤 建風月樓於客館東。先祖檜軒公記之。其後樓毁。申靑泉 維翰 建梧月樓於其地。今吾輩來遊。梧月亦毁者久矣。因感吟一絶。						當年風月李公樓。吾祖登臨壬戌秋。默誦遺文荒草立。依然楓菊感懷悠。</text>
<title>白巖乘船壇。用前韻。</title>,<text>榮辱人間等蜃樓。松京天地一孤舟。千秋欲問君消息。銀漢難逢博望矦。世傳張騫乘槎到蔚珍。故舊名仙槎。</text>
<title>望洋亭。用李士珍 海德 贈別韻。</title>,<text>瀟湘木落早飛鴻。太白輕舟駕冷風。月出君山吳楚大。何如攜酒望洋東。李白泛舟洞庭詩曰。瀟湘江北早鴻飛。</text>
<title>下臺又吟</title>,<text>快望乾坤滄海大。斜陽騎馬屢遲徊。湖山此地重遊約。沙暖棠花五月時。</text>
<title>次李孝子 重胤 家軸中韻 故孝子相虎之孫</title>,<text>眞珠名勝壽林園。忠孝翁家又孝孫。一片冰心稀世蹟。戒他行客式其門。</text>
<title>竹西樓。次典翰先祖韻。</title>,<text>關東第一竹西樓。晴日登臨政九秋。巖近斗牛槎上立。天連滄海郡邊流。眼中造化千般巧。度外人間萬古愁。試問此心誰得似。簷前搖裔一雙鷗。</text>
<title>東海碑</title>,<text>醉過眞珠縣。回觀東海碑。千秋留正氣。神物故扶持。</text>
<title>權氏葆眞堂。步板上韻。</title>,<text>欲登鏡浦臺。先向玉街來。已入神仙界。雲霞咫尺開。</text>
<title>江陵府</title>,<text>千里江陵驛路分。秋風瑤海蕩無垠。山河縹緲南閭國。艫舳微茫何瑟軍。地近扶桑先日出。天連雪嶽遠生雲。吾家此界遊三世。目見何如耳素聞。南閭穢君名。新羅時金異斯夫爲何瑟羅州軍主。伐于山國。</text>
<title>鏡浦臺</title>,<text>支離客路復遲留。快遂吾生鏡浦遊。玉笛平分滄海大。煙濤橫侵太虛浮。彭吳嶺外無邊月。南石棹前不盡秋。也識神功偏有意。杭州萬里又溟州。漢武帝使彭吳開牛頭大關嶺路。杭州西湖周回三十里。與此同。</text>
<title>記異</title>,<text>別界東原地。造化毓晶英。石杵堅如鐵。鏡湖凈無萍。巖面宮商動。沙頭玉佩鳴。非徒萬物草。能使世人驚。石杵是郡獨有之。府南十里有鐵巖。叩之有金聲。瀕海路中。往往有鳴沙。履之戛戛有玉聲。</text>
<title>襄王臺</title>,<text>臺寂襄王雨。人悲宋玉秋。迢迢江漢路。何處洛山樓。</text>
<title>洛山寺樓</title>,<text>行行路過萬重山。第一高樓雲海間。一笑長空飛步闊。不知何處是人寰。</text>
<title>觀音窟</title>,<text>仙闕崢嶸頫海東。登臨衣帶汎秋風。樓疑徐巿浮空碧。巖傍羲和拂日紅。浪擁千鰲時出沒。聲轟萬馬忽奔衝。欲將眼界竆無際。移上蓬萊第一峯。</text>
<title>靑草湖</title>,<text>鳴沙十里碧湖東。漠漠輕鷗裊裊風。舍瑟鏗然千古樂。天機隨處自然中。湖邊鳴沙最多。</text>
<title>淸澗亭</title>,<text>十日長程雲水間。崢嶸樓閣倚蒼灣。煙浮浪外鬱陵島。玉立天邊富士山。鯨噴滄波飛萬雪。鳥歸層嶂拂千鬟。鳴沙曲曲▼(米+票)瓊屑。前路金剛已半顔。日本江戶。有富士山。最高如玉簪。</text>
<title>海金剛</title>,<text>別有神山海外開。先天人說是蓬萊。誰知隱見相須處。萬二千峯一脈來。人言天地一開闢。兩金剛迭入海中故云。</text>
<title>海山亭</title>,<text>海門羅柱七。天闕竪旗千。兩得金剛勝。乾坤造化全。七星峯屬海金剛。</text>
<title>三日浦</title>,<text>蓬萊山水好風煙。三日湖中駕一船。南石歸帆雲萬里。麻姑遺籙海千年。夢長孤鶴翅邊月。身坐靈鰲背上天。到得胷中淘瀉盡。不知何處復眞仙。</text>
<title>又吟</title>,<text>何日仙翁此地遊。仙家日永又遲留。輕舟此日忘歸去。柯爛人間幾百秋。世傳四仙遍遊關東。到此留三日故云。</text>
<title>舟中戲次太白韻 用太白律</title>,<text>蓬萊秋水漾新波。天賜豪遊一日多。山陰道訣何須寫。無數浮沈盡白鵝。</text>
<title>九龍淵</title>,<text>天上挽回碧海流。乾䨓直動萬山秋。誰知造化重淵下。分送甘霖霈九州。</text>
<title>神溪寺。曉起聞鐘吟一絶。還以自警。</title>,<text>夢罷蓬萊古寺秋。晨鐘遙落海東頭。少陵不盡扶桑恨。時逐寒聲度外遊。杜壯遊詩。到今有遺恨。不得竆扶桑。今聞鐘聲未罄。此心已徧遊故云。</text>
<title>論萬物草</title>,<text>此山天地最初開。草創人間萬物來。若說形形先有草。金剛草本又誰裁。</text>
<title>楊蓬萊八大字</title>,<text>昨汎海金剛。今上山金剛。海山今古間。長照筆金剛。</text>
<title>歇惺樓</title>,<text>虛老塵間幾十年。蓬萊是日畫中仙。三千世界瓊瑤窟。十二樓臺銀漢天。崨嶫危容開闢後。璁瓏變態夕陽邊。當時若遇乘桴聖。別作箕邦岱嶽傳。</text>
<title>觀盡金剛一山</title>,<text>無限雲霞馬首開。湖山七郡又蓬萊。路傍尖出時時玉。石上飛奔往往䨓。日射千崖正陽寺。雲連五色望京臺。都輸造化精神處。看盡天工伎倆來。</text>
<title>山中有感</title>,<text>拂袖金剛路。山間月一鉤。凉秋當日夢。留與小孫遊。拂袖與月鉤凉秋等語。皆在王考夢遊蓬萊詩。</text>
<title>楸池嶺。望通川。</title>,<text>金剛踏盡萬千峯。行出嶺西復嶺東。先躅依然知幾歲。金蘭猶在白雲中。金蘭通川古名。</text>
<title>叢石亭</title>,<text>林立蒼波碧水晶。高低六面盡天成。稜稜數列龜紋錯。簇簇形浮鰲背輕。媧帝鍊前天柱屹。羲皇則外太陰精。人間莫道頑如石。鍾在仙區得氣淸。峯頭上平處。見諸柱縫合。正如龜紋六簾。</text>
<title>叢石亭。寄贈金蘭吏金龜瑞，鳳瑞。乙亥○首吏金哲孫之孫。</title>,<text>吾祖何年出海湄。千年遺愛有銅碑。相逢故吏孫猶在。攜酒東街話昔時。</text>
<title>侍中臺</title>,<text>臺古林空鶴不還。依然物色水雲間。天低叢石亭邊島。湖汎江原道外山。隨意滄波帆遠近。無心沙岸鳥忙閒。煙洲極目渾如畫。驅馬遲遲度碧灣。歙谷古名鶴林。叢石東有卵島。而到此望見。卻在是臺之前。湖水甚廣。半屬關北之安邊。</text>
<title>國島</title>,<text>人言國島六稜巖。一半漂流叢石潭。妙造眞能推轉力。瓊囊收去到山南。</text>
<title>元山</title>,<text>未極嫖姚海。先知廣漠風。元山終日路。平野入雲中。</text>
<title>永興府</title>,<text>十日雙城北。恣觀地勢雄。千年都護府。百世璿源宮。縱負燕然勒。行看楡塞竆。追懷古太守。吾祖侍郞公。</text>
<title>次金拙翁 煕紹 韻。拜呈府伯金公 煕周。</title>,<text>枌社何年耀翠華。留敎仙吏臥天涯。繁絃奏罷昇平曲。紗燭開殘午夜花。二殿祥雲巍日表。千家明月繞霜葭。萍逢盡是南鄕客。忘卻關山道路賖。</text>
<title>咸興府</title>,<text>興王壯蹟古咸州。回首乾坤一望浮。鎖鑰雄藩觀察使。煙霞勝界樂民樓。雲連靺鞨山來處。野入玄菟地盡頭。浩蕩西江橋上月。哦詩鳴劒總仙流。</text>
<title>北山樓</title>,<text>千年王跡古岐豐。第一樓高粉堞中。縹緲峯連長白盡。蒼茫野入劒山竆。大車奔咽四陵路。胡馬爭嘶六鎭風。地附天依都見處。堯夫始信大豪雄。</text>
<title>樂民樓</title>,<text>大野平如海。長煙遠若流。江山千古興。城上一高樓。</text>
<title>又次板上韻</title>,<text>野闊三韓大。天低六鎭遙。迢迢南道客。移日度長橋。</text>
<title>臨歸復次隱矦韻。留別府伯。</title>,<text>憶在鄕關日。逢別每如期。共作天涯客。偏傷去留時。願言加餐食。爲時勤護持。西圃梅發後。千里寄相思。</text>
<title>元山見全德儒 尙彥 詩卷。吟贈一絶。</title>,<text>八方珍貨會元山。人說繁華擅北關。我遇文章全尙彥。玻瓈百斛案中看。</text>
<title>龍珠院。向三方峙。次丁海左 範祖 鐵嶺韻。</title>,<text>萬里經行絶域還。周觀盛代化愚頑。馬前崱屴三方峙。鞭下蒼茫五道山。煙火只今皆夏土。邊烽無事卽胡關。古來此路無軒駟。形勝由來鬼物慳。使蓋往來。皆由鐵嶺。</text>
<title>分水嶺</title>,<text>三方直出劒山來。太半朝鮮此下開。也識名山涵蓄大。平原百里鬱盤迴。嶺又號三方峙。</text>
<title>嵋江書院</title>,<text>大觀東海水。歸拜許先生。間氣今何在。嵋流萬古淸。</text>
<title>謁影幀。次蔡樊巖 濟恭 軸中韻。</title>,<text>東海碑文照日輪。千秋岣嶁幷氳氤。我來政過眞珠島。親見山河正氣人。</text>
<title>到義正部。見東去金化大路。伏次王考金化路中韻</title>,<text>東北豪遊恣意竆。歸來京國弟兄同。追懷昔日花江路。依舊關河又雪中。花江金化舊名。</text>
<title>六臣疑塚碑</title>,<text>露梁津上路。悽悽六臣碑。不盡存亡恨。江流滾滾時。</text>
<title>華城府</title>,<text>門號長安直北開。依然玉仗去遲迴。至今縹緲蒼梧路。日暮孤城畫角哀。</text>
<title>曉夢山水</title>,<text>行盡東溟已六旬。歸來疑度一千秋。至今不待遊仙枕。三島煙霞入夢頻。</text>
<title>金良山。敬讀御製蔡樊巖誄文碑。</title>,<text>朝望喬陵樹。暮瞻元老碑。祥雲長不遠。猶似聽漏時。</text>
<title>丹陽山水</title>,<text>滄海蓬萊徧踏來。丹山碧水馬前開。千年羽化橋中斷。遮卻吾行俗路迴。</text>
<title>次李丈 宗和 求見行錄韻</title>,<text>蓬萊海上衆仙區。吟弄鞭前歲月悠。古碣百年眉老迹。明湖三日永郞留。重溟皓月于山夜。萬古靑煙靺鞨秋。爽豁心期描不盡。圖經未必破幽憂。						東遊千里訪名區。歸拜新詞意緖悠。菴上白雲依舊宿。臺邊靑鶴至今留。石芝啖罷千莖露。瓊液嗽來萬瀑秋。別有崆峒眞妙訣。頤神中夜坐消憂。</text>
<title>挽貞窩黃公 龍漢</title>,<text>兜率峯前老逸民。瓊琚玉佩響天眞。未賡淸廟朱絃瑟。閒唱壤歌四十春。						黃卷中間尙友人。靑春歸去謝紅塵。山居長物知何有。咳唾家家十襲珍。						松京千里九秋時。看盡天磨萬疊歸。歷拜先生基木路。冷然風袂覺生輝。						銘佩當年送別心。擡頭悵望嶺雲深。此生未副重逢約。空抱琴書淚滿襟。</text>
<title>挽寒坪族兄 晦文</title>,<text>嵯峨岐峀揷雲邊。撑拄東南氣渺然。上有文星光照耀。眞形露似燭犀懸。						伏節當求面折臣。南軒惟說立朝人。誰知正直林間士。身死能關世運屯。						庇族追先孝友餘。開襟虛受轉環如。不思舊惡容人量。幾歎吾兄善讀書。													門前三樹一時萎。幾度親堂夢寐疑。係是斯文全嶺痛。不遑枚擧哭吾私。</text>
<title>挽族兄孟博 約文</title>,<text>百世東巖老。賢孫接舊聲。才資何卓犖。見解本精明。黃口神童子。靑春上舍生。禮竆千載訟。文嚼八家英。霜後孤雕翼。風前騕䮍程。不趨時眼好。能使宿儒驚。嶺士高題品。同堂好弟兄。公家砥柱折。世道洪波傾。尙有孤鴻唳。其如二竪嬰。千篇留善和。雙劒躍延平。跌宕平生志。悽凉身後名。最哀鄧伯道。誰繼韋玄成。自愧龍鍾木。難肩廈屋楹。泉齋陪話久。蕭寺劇談淸。幾度承頷可。有時荷騭評。可欽從善義。常仰爲先誠。所恨阻三嶺。那知送九京。西林昔日淚。蒿里此時情。爲賦秋風闋。曼歌高士行。風儀如可覿。霜月照丹旌。</text>
<title>挽李尙文 海旭</title>,<text>霜深秋水鴈賓時。想見伊人耿介儀。世德當年天語重。淳心今代士林知。情深翰墨靑春契。鄰卜江湖歲暮時。此夕與君長別路。忍看斜日倚閭悲。</text>
<title>隱仙臺 在萬嶺</title>,<text>汎槎東畔隱仙臺。獨倚嶄巖紫翠堆。盡日陰霏遮不得。斜陽露出玉峯來。</text>
<title>有所思</title>,<text>明月淸霄弄玉琴。微風颯颯動哀音。懷人不見歲云暮。萬古長空一片心。</text>
<title>舟中卽事</title>,<text>孤棹引風倚石灣。山僧無語隔林看。此中倘有王摩詰。移去丹靑漏世間。</text>
<title>挽外舅申公 宗烈</title>,<text>不用溪山換萬鍾。團圓和氣一堂中。家風晟代三綱畫。儀表眞州十世宗。末路具全淸德士。林間生老太平翁。年年趨拜軒屛地。江上胡然四尺封。</text>
<title>錦湖新居 進退格</title>,<text>風日媗姸水上家。無邊幽興發淸歌。煙開遠浦周遭峀。春上踈枝次第花。杞菊經綸長自在。江湖性氣老如何。箇中默會眞機動。雲過靑天鳥下沙。</text>
<title>閒居卽事</title>,<text>閒居物色玩天眞。至樂胷中未語人。嫩柳鸎啼詩意態。晴沙鷗夢畫精神。偶然水石登題品。何事風塵入笑顰。時往時來皆自得。山家無處不經綸。</text>
<title>遯坡族叔 龜休 戲贈一律。譏余脫略世務。謹步其韻。極道閒居樂事。以反其意。而迂踈之態。愈益難掩。又可發一笑。</title>,<text>春去江干白日遲。夕陽嘉客對柴扉。波明鷺羽徐徐下。風暖楊花細細飛。太古山河琴操語。蓬萊歲月錦囊詩。從他劇笑迂愈甚。富貴仙家秪自知。</text>
<title>武陵島。敬次諸先輩韻。</title>,<text>浙之下流水歧而成洲曰武陵島。其西有谷啞然曰墨洞。在昔訥軒李公 應 嘗自酒泉棲息於此。後爲李顧齋先生寓居。徽文近僑水之南岸。想像遺躅。如在隔晨。日先生曾孫景範 宇啓 氏新得酒泉李氏家藏武陵島絶句十有二首。卽藥峯，鶴峯，蒙齋，海月諸先生所賦也。莊誦十復。謹忘僭步韻。以表景慕之懷云。						晩來新僦碧江西。十里晴嵐繞水低。最愛武陵賢躅近。隔林猶聽白雲雞。</text>
<title>遊淸凉山</title>,<text>人言世外有蓬萊。何事神峯此地開。千里黃池通海氣。靈鰲一角上江來。右淸凉諸峯。						巫峽重峯號水山。神鍾玉字白雲間。聲聲灑落千秋興。物外靑山夢裏還。此山十二峯。從古擬之巫山。得非因俗語變爲水山歟。僧嘗於聰明水上。得古鐘款識。有水山致遠菴五字。菴東古有淸凉菴。今通號一山。亦由是歟。○右致遠菴。						嵌巖百尺金生窟。靑葉依然寫字時。四月淸都猶有雪。飛來點滴硯邊詩。世傳金生習書木葉。雨則流水皆黑。又天因詩曰上有金生古窟菴。貝書寫出千餘軸。嵌根留墨每滴硯。天帝降藥使明目云云。今因久旱。瀑流點點如飛雪。卽是當日滴硯之水。○右金生窟。						何日先生此地遊。巖空人去白雲悠。白雲未作商霖雨。獨使玆山擅勝區。退陶先生幼時。讀書白雲菴。○右白雲菴。</text>
<title>萬嶺草堂。七夕雨中。</title>,<text>雨氣侵牀冷。溪聲入戶淸。高齋七夕酒。春意四筵生。</text>
<title>校書黃寺。次族弟耳仲 鼎文 韻。</title>,<text>攜得羣英到上方。淸芬六月冷侵牀。勘書盡日仍宵話。不負人間五十霜。</text>
<title>次李白紫極宮感秋詩</title>,<text>李太白四十九。作感秋詩。後來蘇，黃和之。遂作故事。又有愼齋，退陶，密菴，霽山，大山諸賢詩。今余年四十九。謹裒聚諸詩。彙爲一卷。凡九篇。敢不揆謬妄。附以拙詩。名曰感秋之什。如有繼之者。雖十什亦何妨之有。						衛公晩悔過。詩人歌綠竹。知非蘧伯玉。淸芬猶可掬。如何老未得。千載伊我獨。竆高徹衆微。廓然靡歸宿。淅淅秋風至。前程聊自卜。老大如不惕。明命何時復。不見濫觴水。轉眄江河覆。念哉防未然。所貴日用熟。</text>
<title>夜坐</title>,<text>蕭然草閣早凉生。雲捲星河戶外明。露冷千林分月色。風鳴孤竹引江聲。易衰志士秋懷壯。不老幽人夜氣淸。欲識天機流動處。看他羣物寂無形。</text>
<title>東巖亭。與諸友夜坐。</title>,<text>西林寂寞感懷生。蕭灑閒談雪月明。踈樹平分滿庭影。寒鐘遙斷隔山聲。吟來夜色兼溪色。論及黃淸與太淸。最愛中宵虛靜氣。緣他物我未相形。是夜論律呂還宮。</text>
<title>常變通攷校會。謹次伯氏病中寄示韻。</title>,<text>王鄭支離一滌疏。編來千古指南車。門生白首竆年校。重待吾兄更著梳。													欲速從來病易生。遲延還怕久無成。况敎小弟參羣彥。深愧江湖匹鴈輕。						調病三冬已半強。吟詩對案日爲常。願言一席靑燈下。疑案重重與更評。</text>
<title>次遯坡族叔韻</title>,<text>多公遺世事。料理故山亭。古木風生籟。寒塘月漾明。微言須闡發。遺響恐沈冥。一拍淸商訣。莫從俚耳鳴。</text>
<title>遯坡叔嫌作詩妨於校役。故出令以罷之。而此亦詩也。更步其韻以戲之。</title>,<text>戒詩還送墨。公擇有何功。况公詩以督。使我益悤悤。昔李公擇戒東坡勿作詩。而又從以送墨。今公欲罷作詩。而從以請詩故云。</text>
<title>次伯氏夜景韻</title>,<text>雲間雞犬傍劉安。霜雪侵衣也不寒。此夜中分何閴寂。今年臘月已闌殘。糚來萬疊靑螺角。撒出千家白牧丹。最愛山翁知己在。亭亭孤峀一蒼官。</text>
<title>挽誠齋南子皜 漢皜</title>,<text>𤃡江之水淸且淪。上有芍藥峯嶙峋。有媺一人棲其間。䫉類太古心天眞。靑春已聞向上事。手披口嚥皆洛閩。洛閩遺緖不墜地。南國多賢與接鄰。鉤深硏幾似飢渴。發憤之久更怡神。寸長尺強俱採納。但識至理竆無垠。我昔摳衣拜損翁。得公聲氣同天倫。辱以忘年又忘形。披來蘊蓄如傾囷。炯炯心期無一累。淸冰玉壺照蒼旻。一失依歸長別離。相思相勉何諄諄。求蒙問寡誠未已。連篇累牘勤相詢。有時犂然或參差。所求至當無畦畛。往來會合曾幾度。海內弟兄有斯人。今夏修答去秋書。魚鴈東西苦無因。列舍經緯論宿度。明魄晦朔推月輪。天人性命說不盡。會待前頭合席辰。嗚乎有書書未達。居然失我平生親。自此南州師表絶。大道日孤時運屯。折衷羣言功未了。揷架萬軸空盈塵。何日泉齋楓菊夜。更聞良規如飮醇。團圓往事今已矣。無心復向西江漘。况是病中思我意。洪兄一書語酸辛。儒賢宅里多凋落。白髮溫溫仲季身。爲送輓歌歌惻愴。𤃡水嗚咽山如顰。</text>
<title>挽柳敬甫 栻</title>,<text>一哭山頹歲月深。回看海內有知音。浦陽已矣公旋去。何處憑看秋月襟。</text>
<title>挽族兄景韓 斗文</title>,<text>人道南州碩士多。得公昆仲以名家。難爲陳氏元方弟。庶矣朱門伯靜科。隱約精神蘭在谷。淸泠心界玉無瑕。荊花此日凋零盡。無限東江水自波。</text>
<title>次申靑泉矗石樓韻</title>,<text>南國英風水長流。惟見空江月滿洲。春近花開芳草野。雲晴智異夕陽樓。千秋壯蹟朝鮮重。一夜腥氛大地愁。謠俗至今多慷慨。山河不獨壯吾遊。</text>
<title>春分日。大雪中梅花始綻一枝。</title>,<text>晝夜平分日。乾坤雪意賖。一梅春獨識。先吐向陽花。</text>
<title>挽族叔 玄休</title>,<text>當年湖海不羈心。門戶元來撿押林。誰識桑楡眞計活。多從聯棣講精深。						興林東畔繞溪流。蕭灑園廬草樹幽。花藥未成人不見。無心黃葉滿庭愁。						香社風流九老傳。不聞三棣共稀年。胡然一曲桓山淚。旋灑溪亭伯仲筵。						曾論低仰漢銅儀。重說縱橫範數微。日落荒原人散後。高談何處聽霏霏。</text>
<title>龍川次伯氏贈別韻</title>,<text>龍川錦浦客居新。相聚歡情此日伸。松雪幾穿吟外眼。雲山猶度夢中神。流年一改重逢日。明月三更對話辰。棲屑正非衰歲事。何時來作月峯鄰。</text>
<title>次李稺容 龜晦 寄示韻</title>,<text>春衣輕拂御風臺。移向丹丘一宿迴。別後仙家無盡興。晴江分送白鷗來。</text>
<title>詩筒吟 此以下至中坪觀獵。南遊錄。</title>,<text>蒼蒼十洲東。鬱鬱千歲葭。不作金鳳簫。漂爲海上槎。化出人間寶。偏宜翰墨家。相逢花山客。貯以蓬壺歌。開闔引風籟。動搖生雲霞。欲竆南溟事。騎馬到新羅。</text>
<title>權幼徵 應樞 家香壇</title>,<text>直立開靑蓋。蹭蹬撒碧峯。淸陰幽絶處。蕭灑坐山翁。</text>
<title>立巖諸詠</title>,<text>鸎語溪聲外。人家水色中。天機活潑意。觸處古今同。													右萬活堂。												撑天何正直。占地又淸幽。更得儒賢躅。千秋兩絶留。																				右卓立巖。												冷踏泉聲近。靑斟嶽色來。輕風催逸興。斜日又登臺。													右日躋堂。												嵂屼天成峀。何論積累功。請看人力到。平地一般崇。													右九仞峯。												盤陀崖下石。超絶頫淸流。縱避人間識。聲名動九區。													右避世臺。</text>
<title>雪川亭。次板上韻。</title>,<text>林廬蕭灑碧溪潯。幽閴中間又爽襟。坊近故都同洛社。軒圍脩竹似山陰。高低翠靄千峯遠。出沒長郊二水深。靈境幾勞南去夢。老年猶幸一登臨。						形勝元來得主稀。儒仙何日闢山扉。天低半月城頭遠。水接孤雲夢裏歸。靜景閒看鷗鷺下。淸樽時共蟹螯肥。長川暮雪雖奇壯。紅綠無非造物機。</text>
<title>東京懷古</title>,<text>山河佳麗古新羅。沙暖汀洲動日華。何處樓臺三姓國。秪今煙樹萬人家。瞻星臺接周遭野。半月城開寂寞花。野鳥不知亡國恨。啼留詞客倚寒槎。</text>
<title>次李南廬 鼎儼 韻</title>,<text>明月南樓夕。靑煙滿故都。川聲流不返。山色遠如無。禮樂難徵宋。風光絶似吳。追遊名勝後。誰道此行孤。</text>
<title>始林聞杜鵑</title>,<text>問爾何年別錦西。王孫遺恨草萋萋。等閒飛度江南樹。偏向雞林故國啼。問。						佳麗江南故帝居。蕭條六代電光如。傷心左海千年社。偏似蠶叢闢國於。答。</text>
<title>五陵道中</title>,<text>明月吐含山。淸風鳳凰臺。五陵公子去。遊人匹馬來。</text>
<title>鮑石亭。見流觴曲水。</title>,<text>斲石盤而曲。通溝狹又圓。羽觴難救溺。門外到甄萱。朝渡蚊川水。午過鮑石林。流觴成曲硯。終日對沈吟。</text>
<title>次崔義兼 思得 東湖亭韻</title>,<text>何日龍池禁苑開。今成高士水雲臺。石鱗長向秋風動。島面疑通海氣來。細浪寒侵絃誦几。環峯靑滴醉醒杯。江湖有主兼遊客。勝事南來不負哉。</text>
<title>歸路復登湖亭</title>,<text>千載東湖有主翁。人間仙路細相通。何人繪得平生事。長在山光水色中。</text>
<title>玉笛</title>,<text>千年玉笛聲。爲我三四弄。聲聲懷故國。此恨誰與共。</text>
<title>栢栗寺 進退格</title>,<text>平郊物色浩無涯。斜日登臨感慨多。百劫興亡餘古木。一山雲月屬僧家。樓開統合三韓日。門對朝宗萬里波。往事將憑何處問。年年春色始林花。						興亡不入法王家。無恙千秋佛上花。山釋不知經國事。金鐘玉塔謾相誇。</text>
<title>次雞川君內賜三寶韻</title>,<text>一掬恩波太液分。神龍噓起紫潭雲。鬼門關外千秋碣。傳寫當時勝戰文。吉州有當時平賊碑。○右玉硯滴。													珊瑚光照錦袍斑。長戴朱陽鬢髮間。何似漢宮天子賜。赤瑛盤上曜櫻丹。右珊瑚纓。						王師濯濯震霆如。文有孫公武有魚。琉柄神刀天意在。明堂玉戚散軍餘。魚有沼當時領舟師。○右玻璃柄刀。</text>
<title>玉山洗心臺</title>,<text>無邊樓外石盤陀。亂瀑聲中樹影多。最是園林千古意。一聲山鳥送春歌。</text>
<title>獨樂堂。次藏谷韻。</title>,<text>蒼巖綠樹漾寒流。潭外山光滿小樓。百世淸芬猶不遠。無邊風月泝洄求。</text>
<title>向烏島。次鄭士益 禹弼 韻。</title>,<text>君是風流賀季眞。湖山絶似剡溪濱。莫愁前路風濤惡。晴日欣看麥浪新。</text>
<title>是日東風。不得放舟。</title>,<text>蒲帆四月曲江東。白浪驅來大汛風。悵望煙洲歸去路。蓬壺猶在有無中。閩浙以淸明後至五月。多東北風。謂之大汛。重陽後至十月。亦有東北風。謂之小汛。</text>
<title>內延瀑布</title>,<text>無限神工伎倆生。轟䨓白日劈層城。天河忽倒須臾矚。地軸全摧日夜聲。怒觸巖時何震盪。回成潭處卻澄明。東韓壯觀經三度。楓嶽天磨伯仲名。</text>
<title>飛下臺又吟</title>,<text>飛下臺前玩瀑流。炎天爽氣似淸秋。興闌客帶斜陽去。石動波搖兩不休。</text>
<title>路上見海棠盛開有感</title>,<text>望洋亭上重遊約。沙暖棠花五月時。此日重臨滄海大。炎風吹拂紫棠枝。年前望洋亭詩。湖山此地重遊約。沙暖棠花五月時。今日重來。望洋甚不遠。而時則五月矣。</text>
<title>三江汎舟。次金洛瑞 復鍊 韻。</title>,<text>名勝三江古渡頭。輕舟十里漾淸流。湖光草色渾如畫。人度斜陽雨後洲。</text>
<title>野城觀申義士 虬年 事蹟。次軸中韻。</title>,<text>黃崔當日據雄疆。竹帛徒書死晉陽。立傳無人唐許遠。勤王不獨宋文祥。天門萬古忠臣淚。人紀三韓志士傷。月黑楓林魂返路。只今䨓雨灑霶霶。楓林。義士故里。</text>
<title>淸心樓。贈申威如 大重。</title>,<text>泝得三江水。湖山眼忽明。淡淡煙籠碧。踈踈樹漾淸。樓臺名勝蹟。詩酒故人情。明朝玉溪去。前路細相評。</text>
<title>次威如拱北亭重建韻</title>,<text>江湖魏闕幾回頭。拱北亭名古今流。華表千年人寂寞。煙花四月客遲留。扶桑曉近長安日。高樹陰分太液秋。重愛賢孫聲氣合。三宵聯榻又同遊。</text>
<title>三近次洛瑞追別韻</title>,<text>直川三日話。追別又江濱。楸老聞風舊。賢孫識面新。沿洄潭上酒。咳唾袖中珍。歸去西湖臥。蓬壺入夢頻。</text>
<title>八角山</title>,<text>高高八角揷天峯。仙掌相招日出東。借問何時重指路。滿山楓葉九秋紅。山上有仙人掌。</text>
<title>玉溪亭</title>,<text>懸流曲曲綠盈波。次第奇巖盡水涯。試把蓬壺描寫去。亂山深處卽君家。</text>
<title>遯世洞</title>,<text>天日森陰忽復開。蒼波白石幾重回。此間縱有煙霞筆。何似精神默會來。</text>
<title>玉溪臨別贈諸公</title>,<text>旬日追遊戒作詩。要將談說見心期。臨分數絶相酬意。更慰他年苦憶時。</text>
<title>周王山</title>,<text>昔踏金剛山疊萬。今觀大遯石峯千。也知正脉東溟上。天設中間兩洞天。</text>
<title>龍湫次孫君 星乙 韻</title>,<text>頭戴蒼蒼一線空。靑山不染直流中。僧鍾亦是人間響。遮却千林落遠風。</text>
<title>周王菴</title>,<text>千峯圍處小樓臺。細路人間百轉迴。伎倆神工慳不得。東邊二瀑別天開。</text>
<title>大典寺。次孫友贈別韻。</title>,<text>新交與舊識。早晩亦何論。珍重追來意。綢繆贈別言。輸心如沃渴。努力願加飧。絶勝溪山路。相逢有夢魂。</text>
<title>次徐淸如 活 晩浦齋韻</title>,<text>周王選勝路。須訪此亭深。松老冬春色。川流晝夜心。煙霞宜托契。山水媿知音。滿載南遊興。爲君更一吟。</text>
<title>登靑松讚慶樓</title>,<text>周王山水壯吾遊。歸路靑鳧十里洲。淸興東南猶未盡。輕風催客上江樓。</text>
<title>中坪觀川獵自警</title>,<text>快見東溟掣巨魚。歸觀笭箵截流漁。若敎喜獵心長在。害事人間孰此如。</text>
<title>魯林路中。次李子木 秉鐸 韻。</title>,<text>崎嶇石路葛蘿川。丹葉黃花夕照邊。何况追遊名勝去。依然風袂十洲仙。</text>
<title>大山精舍。與李子木，李忠立 秉夏。共次集中秋夜靜觀臺韻。</title>,<text>秋容霜後淡。詩思雨中深。惆悵寒齋夜。悠然萬古心。秋煙一抹靜觀臺。佳節黃花幾度回。試看當年眞意象。晴川明月小牕開。						百歲儒賢躅。山高水亦長。經綸篇在案。書帶草遺香。劇話追先進。淸詩逮晩凉。玆遊誠不偶。佳節又重陽。勝遊逢嘉節。兼之自古難。况尋賢躅去。重得好書看。雲吐林端月。宵添雨後灘。超然心自遠。衣露不妨寒。</text>
<title>挽金士明 安壽</title>,<text>菀彼蘭菊塢。蘭菊日猗猗。中有一本花。偉榦又豐枝。自是根莖好。奕奕光葳蕤。有山稱大朴。芳馨自不漓。豈向紫陌上。桃李競華靡。所以同蔓草。竟歲無人知。顧余何所取。不憚乘嶇崎。非無人所尙。灼灼春姸姿。孤芳生澗谷。幽趣絶相宜。可貴在天性。不能隨世移。攀援不肯捨。卒歲與爲期。凄風一夜度。未秋何先萎。古楂獨憔悴。孫枝幷離披。徘徊不可見。戚戚還漣洏。含情空壹鬱。長吟蘭菊詞。詞非中管絃。聊以舒吾悲。</text>
<title>挽吳玄玉 玹</title>,<text>家住丹山出海堧。三分刺史七分仙。追遊兩日兄江上。一片冰心歲暮緣。						文殊臺下水千尋。灑灑淸風太守襟。霎別重逢詩一闋。誰知當日去留心。霎別重逢。卽公詩中語。						憶昔君從萬里槎。歸來誰問古潮河。潮河之水沈滄海。淸句空賡擊筑歌。						班荊落日水雲間。那識人間永訣顔。報得瓊琚猶未盡。薤歌空付萬重山。</text>
<title>三笑菴墟。適有一僧過去。吟一絶。</title>,<text>五老峯前路。蒼蒼古石扉。夕陽何處衲。疑是遠公歸。</text>
<title>六月朢。與金南叟 昇壽，李揚叟 海鷹 汎舟于廬江。因酌酒呼韻。極歡而罷。但李儲叔 五秀有事先歸。殊欠圓滿。因幷及之。且以求和。</title>,<text>千古風流赤壁船。澄江月色早凉天。爭如六月炎蒸日。飄作人間羽化仙。						沙明十里鏡中船。疑是山陰雪後天。只恨子猷乘興夜。獨無佳句喚騷仙。此一絶懷儲叔。</text>
<title>三笑菴遺墟。次揚叟韻。懷密菴，樸齋，適菴諸先輩古跡。</title>,<text>何年杖屨憇山菴。人物偉然斗以南。灑落襟懷何處見。只今風月滿江潭。</text>
<title>與諸公約構三笑菴。次揚叟韻。</title>,<text>從古廬山五老菴。九江秀色攬東南。願成太白巢雲志。長洗胷襟月下潭。</text>
<title>與諸公對讀性理大全。次揚叟韻。</title>,<text>百年俎豆地。三日洛閩書。野勢迷茫鳥。天機活潑魚。浙江新寓客。枕碧古樓墟。正脈尋何處。前賢講貫餘。古白蓮社。有枕碧樓。</text>
<title>又次南叟韻</title>,<text>輕舟午夜水浮天。千載匡廬憶古賢。把酒幾多名勝友。凌虛不獨上淸仙。江懸太白詩中月。林鎖淵明去後煙。此日追遊無盡樂。不知寒暑已遒年。</text>
<title>次金稺述 祖壽 白雲亭重修韻</title>,<text>堂構依然萬曆年。文章誰復筆如椽。高低遠峀靑千髻。出沒平沙白一氈。山鳥吟迎花外客。江煙飛拖夢中仙。名園處處無常主。偏愛君家十世傳。</text>
<title>七月旣朢。攜琴玩月。詰朝揚叟送詩一絶。次韻卻寄。</title>,<text>知是蓬壺石上桐。靈飈颯颯遠相通。淸商一曲西江月。忽失天機造化功。琴卽涵碧公解紱襄陽時。五㙜山人所贈故云。</text>
<title>次敬亭重修韻。呈主人鄭原章 仁睦。</title>,<text>林庄秋日客愁新。回首煙霞尙不貧。萬事蕭條秋葉後。孤亭迢遞月明辰。靑山不改呼盟主。喬嶽生悲憶丈人。爲問當時遺種地。明年太歲幾回申。崇禎四甲申。竊有朱夫子明年太歲又涒灘之感故云。</text>
<title>次李幼道松京述懷 幷小序</title>,<text>幼道今春。因事往松京。有述懷詩示余。松卽先持憲公館復之所也。記余往年遊松京時。公知州事。荷知遇之意甚深。且與幼道唱酬累日。曾不一年。人事異昔。松人爲之伐石而碑之。益見其化之入人深也。今觀此詩。感念疇昔。益爲愴然。謹步其韻以歸之。						風光如昨古松山。問子重遊此地難。鳥去花臺春樹老。帆歸江國夕陽殘。關河落落愁邊度。街市依依夢裏看。遙憶當年攜手處。蒼凉世事一槐安。</text>
<title>次去思臺韻</title>,<text>古國風煙六載回。蕭條萬事獨登臺。春歸漢北靑楓暗。日落城西畫角哀。墮淚碑前遺老語。傷心亭畔故人杯。秪應吹笛峯頭月。千里長隨一夢來。</text>
<title>觀南谷權公 尙吉 遺蹟。次集中韻。</title>,<text>人說三韓戰氣收。徵君掩涕不身謀。誰懷北地王孫怒。欲雪小朝臣子羞。滄海蹈邊周日月。黃花句裏晉春秋。試看此老心中事。爭似前川萬折流。</text>
<title>挽李參奉 鼎昊</title>,<text>苕霅元多卓落人。徵君高處在天眞。儒風奕葉三韓族。江國歸帆一命身。雅謔初陪東洛夜。淸遊更伴月城春。傷心此日丹旌路。依舊汀鷗傍綠蘋。</text>
<title>臨川書堂。敬次峩洋樓韻。</title>,<text>何日儒仙弄玉琴。淸齋留與客登臨。鸎歌綠峀花邊滑。鷗夢滄江雨後深。樽酒幸逢今洛社。煙舟疑入古山陰。當年不盡峩洋趣。莊誦遺篇幾斂襟。</text>
<title>平海黃道卿 浩一 來訪。吟示一絶。次韻以贈。</title>,<text>何處是君家。蒼蒼海萬里。欿然猶自小。西渡浙江水。</text>
<title>仙遊亭。有鶴峯先生手植檜。前年癸未忽枯死。感吟一絶。</title>,<text>聞說孔林手植檜。千年枯死永嘉春。崇禎處士碑傍樹。不見人間又甲申。孔子墓傍。弟子各樹其方之木。號曰孔林。又孔廟手植檜。永嘉三年忽枯死。宋初復榮。</text>
<title>泗濱會校密菴集。敬次集中泗濱玩月韻。</title>,<text>追遊名勝地。新月又江臺。舊躅西林感。空庭古栢哀。羣英今夜榻。淸話幾廵杯。會事神工畫。千條樹影裁。</text>
<title>黃寺。與李退可 秉進，愼可 秉遠，姜擎厦 橒，金景鴻 漸運 諸益講話。臨別各占小絶。</title>,<text>高朋南又北。聯榻一披開。別後相思字。雲鴻有去來。</text>
<title>族叔壺谷先生挽</title>,<text>大嶽門墻下。專心制養身。容顔曾氏訣。忠敬子張紳。直截千尋壁。恬和一座春。百年康濟業。容易付前塵。</text>
<title>挽李景範</title>,<text>名賢舊家閥。狷介有高人。神彩癯仙老。防閒處子身。誠深哺烏日。哀切泣弓辰。看取平生事。幽溪芳草春。滄江一曲武陵島。鄰卜園林隔水東。依舊飛來雙白鷺。西臺無復送詩翁。</text>
<title>挽趙憲之 述堯</title>,<text>生逢五十二年同。跌宕吾林有此翁。別區偏宜摩詰畫。初筵易識孟嘉風。雅懷落日歸鴻外。心契孤燈旅榻中。依舊池臺楊柳畔。團圓昔事忽成空。</text>
<title>挽朴景伯 根中</title>,<text>大匀播萬化。福善元不僭。悠悠叔季下。縱云多缺陷。如何朴景伯。此理無一驗。白晳爾顔䫉。端雅爾冠衽。天賦信篤厚。至行人所艶。早奉偏慈氏。竭力課耕絍。堂父老而獨。剖甘與共淡。尺寸無畦畛。生死兩何憾。立后又營生。呴濡存一念。閨闈服其化。怡愉同石甔。推而及遠親。惟孝與睦任。不要傍人知。肯逐流俗染。篤行儘如此。玄天胡不鑑。繼姓無男子。生世等阿閃。矧爾君家事。一身多重擔。如彼中流舟。無檣獨汎汎。慈母孤孀哭。莫回靑山窆。我欲問司命。天道莫竆探。強歌虞殯曲。其柰廢鉛槧。嗚乎處士墓。一片石誰鏨。</text>
<title>挽李丈 周世</title>,<text>奕葉風流古永嘉。山林城市絶浮華。已將謙謹爲田地。誰識貞剛似鏌鎁。花月品題聊寫意。詩書傳付自成家。未終白首晨昏痛。石絡江頭泣暮鴉。						梧竹齋空雪老歸。花山勝蹟尙依依。孟君遺事論心契。爲向公家更一唏。						前年遊錄荷題詩。格力還如少壯時。此日那堪千古訣。潘楊之契叔牙知。</text>
<title>敬次高山精舍韻</title>,<text>林廬迢遞水西坡。幽思春風萬丈波。易識垂楊堤畔路。依然芳草渡頭家。宗師南國千年緖。遺響高山七曲歌。彷彿襟懷何處是。白雲明月照寒沙。</text>
<title>敬次墨洞精舍韻</title>,<text>肯構儒賢宅。醇風及耳來。廢興知有待。機會若相催。園列兒孫竹。庭培處士梅。煙霞誰客主。吟榻一堂開。						墨洞精廬古。非君刱建來。遺芬詩草在。誠意鬢霜催。臺老何年樹。林藏未臘梅。相從無俗話。名理細分開。</text>
<title>次李錫汝軸中冥棲菴韻</title>,<text>霜落秋淵蟄萬䨓。虛堂無復向陽開。一元消息遺圖子。皇極經綸古紙堆。百歲風生寒竹樹。三更月可舊池臺。秪今曠世無邊感。不獨當年杖屨陪。</text>
<title>李伯黃 漢中 書來。兼惠銀口魚數尾。吟寄二絶。以道所懷。</title>,<text>紫翠屛間茅屋裏。殘蘆睡鴨夕陽邊。銀鱗一尺滄江水。消息時從野外傳。						蒼巖綠水鎖煙霏。無限風光不上詩。秪怕楓殘花謝節。滿川紅錦浙江知。</text>
<title>挽族叔光老 翰休</title>,<text>溪山曾不屬矦公。都付園林養拙翁。歡戚人間流水外。暄凉世界小塘中。添來幾代家先契。徵得吾門謹厚風。昔歲同遊嗟不再。夜臺何處朴淵楓。</text>
<title>卽事</title>,<text>山村節序春鳩雨。江國精神曉鴈風。最是胷中開豁處。煙消日出遠天空。</text>
<title>次族姪濯叟 致皜 韻。贈加平宗人大英 頀。</title>,<text>逢君莫作少年行。花樹千秋興不量。文雅家風遺謝寶。老成詩句壓曹墻。鄕關漢北空殘夢。消息江南已早凉。欲識人間隨遇樂。陳編須討意深長。</text>
<title>追哭李孟彥 庭詩</title>,<text>不見人如玉。江深樹老蒼。何心東道客。虛閣倚斜陽。</text>
<title>挽族叔 洛休</title>,<text>末路先將閥閱名。公家不獨世簪纓。典刑今日吾門族。薰炙元來是父兄。罕笑語時觀素立。無人己處識眞誠。傷心一訣諸親日。墨畫猶含遠別情。</text>
<title>挽金時有 經進</title>,<text>蒼然古氣灑然儀。今世何人管鮑知。物外精神玄鶴譜。壺中日月錦囊詩。靑燈蕭寺聯簪夜。丹葉天磨接武時。一片冰心相照處。空敎落月夢中疑。</text>
<title>九日登嶺南樓。次板上韻。</title>,<text>登樓忽失洞中天。軒豁東南指顧前。首露山河帆影外。指空盂鉢鴈聲邊。雨拖殘角歸秋渚。蘆拂輕鷗入暮煙。滿酌黃花淸意足。顚狂不是孟嘉筵。						風光南國動江天。幽趣繁華迭後前。野闊鵬摶消息外。雲橫螺殼有無邊。城隍落日千竿竹。簫鼓中流一抹煙。好是重陽佳節會。白鷗飛拂酒杯筵。</text>
<title>族弟 覺文，族姪 致球 榮歸日。遯坡叔吟小詩。謹次其韻。</title>,<text>桑梓千年地。儒風自古今。蒙恩歸拜日。先訓重籝金。</text>
<title>挽姜護軍 </title>,<text>黝黝潢之南。山深樹老蒼。有媺山中人。于䰄又淸揚。孝友根天賦。沈密有中藏。諄諄忠告語。悃愊見慈良。筆畫何精妙。辭翰亦周詳。平生綜核手。逢人勸圃桑。中歲戲萊衣。早年登周庠。晩來緋玉榮。有子近君王。耆宿長公在。淸修小阮郞。優遊享專城。和氣融一堂。何物二竪嬰。壽止七旬強。白山千疊裏。雲木空蒼凉。顧忝通家契。幾度顔色康。劇話深更夜。周旋講樹傍。及聞公之訃。身罹同氣喪。未修一言訣。荏苒到中祥。同堂昔日事。追思歌激昂。請看多小恨。不盡潢水長。</text>
<title>挽趙丈 居讓</title>,<text>敢我揄揚公。名家典刑存。何無遷史中。詳記左徒孫。名家典刑存。白首同篪塤。淬勵平生操。風味更溫溫。白首同篪塤。柰此同九原。猶餘蘭玉叢。兟兟裕後昆。柰此九原同。次第永訣言。永訣言何盡。密勿情誼敦。</text>
<title>次族大父 基源 栗里新居韻</title>,<text>栗里幽居枕石泉。一山春色又新年。千林雨過淸明後。五柳風來太古前。老境琴書隨處足。昇平日月箇中專。柴門送客無餘事。閒對蒔花種竹編。</text>
<title>次耳仲小白遊山詩軸中韻</title>,<text>傷心千古錦城壇。最是經過此地難。摵摵庭邊無數葉。凄風四月客衣寒。右錦城壇。						靑雲臺下水。曾泝第九折。羨君躋攀力。前路更超絶。						歷歷尋芳躅。安干橋半折。高山人不見。仰止還愁絶。						觸石吼重巒。東流水萬折。兩岸年年草。撲人香不絶。右草菴。						昔和紫宮詩。有懷石崙竹。鳳鳥去何時。芳塵如可掬。感君追故事。不於遊山獨。想像梵宮夜。杖屨曾再宿。木蓮花幾發。正好月日卜。歸去讀書志。令人歎三復。五十流光頹。戒此前車覆。努力崇明德。莫詑詩老熟。右石崙寺。</text>
<title>又次穿川韻</title>,<text>誰觸龍公怒。洪河白日翻。鑿前峙禹闕。鞭外壯秦門。直蹴南溟闊。高撑北斗尊。崢嶸詩上畫。猶足爽精魂。</text>
<title>詠烏水晶 幷小序</title>,<text>耳仲近得烏水晶一塊。高可六寸。圍亦如之。上尖下直。其稜六其色黑。其質貞而潔。皆水之象也。實造物之精英。法象之自然。而朱夫子所謂太陰玄精石六稜者。卽是物也。况其出自楓嶽山中。聳直尖秀。潾霦璀璨。與昔年所見之衆香靑鶴諸峯彷彿。而君子闇然貞固之德似之。是可貴也。且世傳楓嶽有萬物草。而是物專得水精。首乎五行。而龜文鯉脊之六六爲數者。莫之先也。則向所謂萬物之草。不在他而在是矣。爲之賦一絶。						直似衆香城百疊。凝如萬瀑水千尋。玲瓏六角玄精石。含得乾坤造化心。</text>
<title>題濯叟畫扇</title>,<text>水闊孤帆遠。松踈獨鳥閒。蕭蕭巖畔屋。爽氣襲人寒。</text>
<title>重陽翊日。自陶淵遊仙刹。佛宇及前樓漂去。壁面只有丹楓。手折一枝。感而賦之。</title>,<text>風雨當時滿九州。蓬壺日月海東洲。瓊樓忽謝人間去。留取丹霞一面秋。</text>
<title>次泉谷書堂韻</title>,<text>諸公就外從大父八友公杖屨之所。建書齋。名以泉谷。有唱和諸什。謹忘拙步其韻。													晴齋新闢水雲間。回首前塵一轉環。澗氣淸生朝雨過。嵐光靑滴午天閒。良朋此日皆華髮。親戚相逢半舊顔。俛仰儀刑今古感。天然眞面有高山。</text>
<title>遊鶴駕山</title>,<text>遙觀縹緲眞仙似。相對分明野老如。到得千巖幽絶處。從傍題品總歸虛。</text>
<title>又吟</title>,<text>中支太白出。孫列八公臨。壁漱煙朝暮。峰懸石古今。豐山開野意。花府捍門心。澤物功誰幷。千秋洛水深。</text>
<title>挽金丈 坤壽</title>,<text>依依川上塢。鬱鬱百年樹。百年人不見。油然生敬慕。物以古人植。矧彼垂後裕。蟬聯十世胄。丹霄遺一羽。繽紛自修餙。芰荷與寶璐。中歲謝名韁。竆通元有數。園林有經濟。不墜家先古。白首東西閈。招搖聯杖屨。况復塤篪樂。怡愉忘世務。劇話仙遊去。山醪白雲住。我非狄兼謩。叨陪九老聚。懇懇由肝膈。娓娓吐情素。願言承下風。極此林居趣。榮衛何戌削。曰因兒病痼。林居歡未極。忽聞公之訃。孑立仲公淚。蕭蕭寒日暮。遙瞻古郭北。千載將永厝。獨有庭畔樹。綠葉政和煦。無人采其英。遺我一夕晤。強歌歌綠樹。興言千古泝。</text>
<title>挽洪爾章 景明</title>,<text>天姿磊落更恬和。滿座風流識孟嘉。至訓早承三世業。通才傍達九流家。十年情曲囊中草。千里心期匣裏花。痛哭西門橋上路。林廬依舊夕陽斜。</text>
<title>春日留先亭。校易解參攷偶吟。進退格</title>,<text>晴齋無日不從容。默會新春造物工。漏泄天機花萬樹。含藏道氣石三峯。輸來妙趣詩爲賸。放著閒愁酒有功。到得胷中無一事。巖棲谷沒是煕雍。						園林終日對春容。排鋪殷勤謝化工。細雨飛邊靑颺柳。纖雲捲外碧生峯。卷中千古興亡事。牕下三旬靜養功。最喜同堂相會處。一般家國躋時雍。時兼看綱目。故第五句云。</text>
<title>校席。次再從孫箕鎭韻。</title>,<text>當年氣像太冲謙。彷彿今於卷上瞻。一帙推原四聖旨。何如三萬鄴矦籤。						羲文宗旨摠門分。穿鑿支離衆說紛。須識滄洲恢拓意。到頭平路若披雲。</text>
<title>䨓澤。敬次諸先輩韻。</title>,<text>騰雲之川。西會于鬱峙南水。滙而爲䨓澤。泝北川而上。又得玉川葛川二勝。卽存齋先生遊賞之所。而水中有門人權晦養 尙精 刻石大字。又有蒼雪諸賢四律詩。今皆爲百年陳迹。相與徘徊感慨。謹步其韻以識懷。此以下至林欝嶺。東遊錄。						巖劈川回白日䨓。千年慳秘爲誰開。源從鬱嶺珠千撒。山盡騰雲玉萬堆。門下深誠餘筆畫。碩人高躅有池臺。登臨此日無竆意。函丈依然左右陪。													右䨓澤												山斷雲棲兩水流。川名端合玉人遊。空成坡老鳴鐘石。未作虞廷戛玉球。地與東溟鄰日月。天敎西嶺鎖淸幽。白頭門弟今安在。踈雨空潭有水鷗。雲棲山名。													右玉川												休言天道若循環。人去荒臺枕碧灣。列壁東西靑不老。盈科晝夜逝無還。川名諸葛風雲際。賢躅河南伯仲間。前後儒仙多勝蹟。潺湲一水下丹山。													右葛川</text>
<title>與李士珍，權明應 照 登觀魚臺絶頂。</title>,<text>雲海蒼茫判二儀。長風導我掃煙霏。涵容萬國朝宗水。呑吐三光出納機。鵬翼扶搖千里礙。鰲頭直駕一峯危。傑然終古觀魚賦。無用如椽大筆爲。</text>
<title>與反浦諸益登丑島</title>,<text>千重鬱嶺天攸限。三日丹丘雨有緣。忽遣長空雲掃盡。飄然坐我丑山巓。</text>
<title>又吟一律</title>,<text>砯崖崱屴更攀躋。萬里滄溟入品題。野勢平分村近遠。天光橫浸浪高低。回頭局促長鬐北。極目牢籠大板西。四下中高隨處是。終知圓體卽坤倪。</text>
<title>淸心樓。敬次晦齋先生韻。</title>,<text>地帶儒賢躅。遺芬百世淸。晴峯圍澤國。飛閣壓江城。可愛亭豐樂。何論水洞庭。龍公能會意。八月送濤聲。</text>
<title>次鄭生 宗龜 軸中韻</title>,<text>東界風流文酒豪。一生春夢伴仙桃。晴沙溟割翅孤鶴。雲嶠天劖骨六鰲。煙裏從他隨水步。日邊何處濟川蒿。相逢好是中秋節。何幸同君汎月醪。</text>
<title>次金洛瑞贈別韻</title>,<text>瀛海東頭小洞天。相逢仙侶白雲邊。樽前細話曾三日。別後蒼顔已十年。赤壁灘來今夜大。中秋月向兩襟懸。臨歸但祝崇明德。莫唱陽關歌可憐。江西岸有赤壁。</text>
<title>林鬱嶺</title>,<text>層崖歷歷上山顚。林壑蕭森八月天。二十四回淸淺水。一秋消息海東傳。俗名五十川。而實二十四曲故云。</text>
<title>高山道中。次耳仲韻。</title>,<text>地近儒賢躅。溪山亦拱襟。倦鞭纔水際。層閣忽松陰。日倒澄波暖。秋橫古壁深。絃歌千載樂。草刱蓋從今。</text>
<title>又吟長律</title>,<text>文物維南動士林。雲山此日更高深。風恬一曲江朝暮。松老千尋壁古今。客袂遠挹秋色到。書樓新帶夕陽臨。遺歌七闋無邊景。看取淵魚活潑心。</text>
<title>高山水月歌。和耳仲。</title>,<text>天下浩淼西湖水。天下爽朗君山月。如何品題南屛翁。獨稱高山天下別。依微丹壁半潑墨。蒼蒼玉鏡涵淸澈。黯黮咫尺羣峯黑。忽地冰輪頂上出。朝暮几案水月襟。百世與爾成三絶。多小騷人嘯詠地。爽朗浩淼何須說。試看滄洲水淸凉月。各成當年天下一。回首高山月與水。發一浩歌歌激烈。</text>
<title>李公 昌葉贈爵焚黃時。次諸人韻。</title>,<text>不用三牲換力耕。誠心惟在悅親情。終身莫報三年愛。大孝寧期百世名。半夜神丹移造化。重泉恩綍帶王靈。猶餘拜跪階邊草。含得乾坤雨露榮。</text>
<title>挽裴槐潭 相說○改葬時</title>,<text>天地生材易。能尋正路難。斯人深造處。試把六圖看。千古機緘秘。嫌君太洩來。應招造物忤。不使小遲迴。泉臺四十載。賢器白紛如。寂歷寒花感。新阡接舊廬。</text>
<title>次遯坡叔五老臺韻</title>,<text>羣英一世隔山家。偏愛相從寂寞阿。地接仙遊芳草老。峯開大朴夕陽多。逢塲卽是成佳會。歡意何須飮太和。爲賀賢孫修築日。要將詩禮更相磨。						五老遺臺屬兩家。無邊雲物但山阿。百年興國知何在。一夜剡溪不足多。峽水空將春信到。崖松長拖夕煙和。苔紋亦是當年蹟。分付樵兒愼勿磨。</text>
<title>龜城人朴公翼 有一 涉二千里來訪。於其歸也。口呼一絶以贈之。</title>,<text>千里同心客。三宵大學書。須知存養事。已在入頭初。公翼以正心一章。當中庸存養省察之事。然八條目皆當以存養爲基本。朱子所謂敬而格之。敬而誠之者。與敬而直之之語相貫通故云。</text>
<title>陽智族弟舜汝 禹喆，宗孫敎伯 經根 來訪。次軸中韻以贈之。</title>,<text>墨溪孫相對。追憶壬辰年。往躅岐陽月。英魂矗石煙。松楸遊子淚。花樹主人筵。積善流餘慶。何須問業緣。						一氣分兄弟。居然二百年。陽山多族姓。漢水足風煙。千里崎嶇路。三宵眞率筵。箇中無限樂。能使絶塵緣。						相逢千里一般懷。詳問先楸語幾回。尙有平生遺恨處。聾巖不見舊池臺。						草長江南三月時。關河西望路依遲。離亭盡日蕭蕭雨。能解吾人遠別悲。</text>
<title>黃山刊常變通攷時。魯應次拙菴韻見贈。仍步其韻。</title>,<text>煙霞別界好相尋。無限淸秋入浪吟。踈樹風來鳴畢篥。暮天雲捲出房心。幽菴二百年興廢。疑禮三千說淺深。此日山間相對樂。要將詩句付叢林。</text>
<title>挽族叔實甫 韶休</title>,<text>恭惟孝友龍巖公。詩禮連緜種績功。雙棣如今南國秀。從知食報待無竆。						操行由來見解精。胷中元不忮求萌。功名事業渾閒事。甘作山南上舍生。						鄰卜公家有弟兄。非徒一席講親情。來春剞劂斯文事。專靠綢繆十載誠。													自哭賢兄萬念空。凉凉一世獨留翁。何心忍見君亡日。風雨孤牀有長公。</text>
<title>挽李聖民 學秀</title>,<text>今世休將叔季論。風流氣度古家存。江湖友結詩文酒。冰玉人看祖子孫。素守一生皆坦道。巍名百捷舊詞垣。追遊昔事渾如夢。回首蒼凉二可軒。</text>
<title>溪巖金先生挽 改葬時</title>,<text>帝某元年例。堂堂紫陽筆。綱目歲年例。被廢無謚者曰帝某。不用後人所貶之爵。以其非有天下之號也。只恨靑史中。無人爲盡節。燕山葬陵儀。海東惟眞一。彝倫斁復明。有昭陽三月。擧朝遇昌辰。柱石諸輔弼。先生昔高遯。未肯濁世屈。一出拜明主。王猷可黼黻。北海又西山。一心昭白日。恰滿蘇郞年。難明耕隱疾。不是果忘世。草芥視簪笏。卓乎桐溪老。撫己還咄咄。恥秦猶出世。逃周更誰匹。烝哉後嗣王。褒之正卿秩。墻翣二百載。淸風尙凜烈。何人潭上祠。秋菊春薇蕨。千秋良史策。人紀賴不滅。</text>
<title>約窩李公 顯靖 挽 改葬時</title>,<text>縹緲香罏龜水瀕。篤生賢傑又昌辰。宗師一代薰陶久。文獻千秋緖業新。側席明王虛竚日。蜚英玉署敢言臣。茫茫幾劫吾林恨。那意重泉更舃巾。</text>
<title>挽趙奎應 星復</title>,<text>琵琶一曲鄭瓜亭。腸斷千秋志士情。何事君家傳世譜。滿山秋葉不平鳴。						江舍超然獨掩扉。殘蘆睡鴨夕陽時。莫言一世知音少。雙立庭前玉樹枝。						千里神交自古然。無邊雲物洞中天。鶴坡亭下西流水。消息時憑錦浪傳。						秋風一策訪金剛。兼得儒仙贈別章。獨立人間今白髮。薤歌空唱月山陽。</text>
<title>臘末。有陵官除命。始擬一肅退歸。因病未果。歲初魯應有惠寄韻。爲次二絶以見志。</title>,<text>二老曾非與世遺。踈慵今日正何施。當初一肅歸來計。江海風帆試更爲。徐花潭，成聽松拜厚陵祠官不起。從兄援此以論出處。而訥翁亦除是職。有二老高標不可攀。江海秋風滿袖寒之句故云。						誰將瓦礫擬珠遺。量後方論入所施。此身依舊東岡臥。風雪何須強病爲。</text>
<title>橋洞偶吟 進退格</title>,<text>莫道林居事業稀。閒中日月際雍煕。雪牕蜂語新春意。煙里雞鳴卓午暉。黃卷人曾千古友。靑山面與百年期。有時白石淸泉路。隨意竆探盡日歸。</text>
<title>還大平見梅花</title>,<text>十里寒溪路。東風樹未芽。牕前蕭灑意。四十九梅花。</text>
<title>次族叔子強 健休 齋居韻</title>,<text>山邊小屋屋邊牆。一水橫分野色蒼。妙奧竆探千簡策。修樑猥贊六兒郞。襟期午夜塘心靜。興味春風柳線長。此老平生擔荷重。韶顔綠髮又康強。													右大埜亭。												乾惕于何始。鷄鳴有思時。省愆紬得處。此敬無休期。																				右省愆齋。												請益羣居樂。淸宵月上簾。名齋千古意。須學不須嫌。													右觀善齋。</text>
<title>次錦陽築壇韻</title>,<text>大老明時昔遯荒。空林草色野蒼茫。平川月鎖千尋壁。墟落煙籠十里桑。感慨儒紳懷古詠。風流書帶至今香。方壇一片留傳處。長使千秋識者傷。</text>
<title>次金亨萬 會運 月梧草堂韻</title>,<text>晩離桑梓曾何拙。詩思淸光兩不竭。出性情時金石聲。爽襟懷處瓊瑤窟。一身麋鹿性無羈。萬念子規聲正歇。但少平生知己人。不如故里還秋月。</text>
<title>忠州宗人光仲 焜 送子邦喆來訪。寄示律詩諸篇。忘拙和送。</title>,<text>吾柳千條復萬絲。月蓬遺韻付孫枝。移棲嶺北雲深處。傳信江南鴈落時。一氣從來無間隔。百年何日有前期。此生幸與賢郞識。猶見丹霄彩羽奇。</text>
<title>偶吟</title>,<text>停沙鴈鴈瀟湘夢。沿水魚魚大海心。試看希聖希天事。元初非遠亦非深。</text>
<title>觀物</title>,<text>乘風灘近遠。戴月樹高低。無限形聲動。都從一體來。</text>
<title>至日</title>,<text>一念方回悟。天心卽我心。昭昭幽暗地。上帝穆余臨。</text>
<title>挽李退可</title>,<text>難弟難兄世所難。兩難中又得君難。孫於是祖子於父。千古君家集衆難。						高山水落午風微。晴日同君緩步時。不見黃生時月恨。蒼江付與白鷗知。						芳蘭如質玉如心。生長東南檢押林。畏壘斯文多士事。哭君今日倍沾襟。													庚寅以降返庚年。忒似吾兄丙戌然。白首人間終鮮痛。相看無語兩公前。</text>
<title>挽葛川金公 煕周</title>,<text>巋然魯殿湖門老。領袖吾南檢押林。簪紱班間山野氣。淸華途上戰兢心。難平世事惟硬脊。易忽帷房亦整襟。厚德風儀何處覿。白南山水自高深。						靑春豹直金門夜。殊渥便蕃下九天。報國一心長不滅。健陵斜日照重泉。						歡逢三日龍江上。山水蓬萊細品題。一謝人寰歸去早。鸞驂應度衆香西。</text>
<title>挽一一齋金公 是瓚</title>,<text>山水英豪兩絶奇。天敎叔世賴扶持。襟懷雪月賢孫繼。風節溪巖聖主知。賀老江湖辭爵日。陳東草野盡忠時。百年古器同修約。空付人間永訣詞。</text>
<title>挽李君益 光一</title>,<text>詩禮承家積累成。南州翹楚有宣城。冲謙世業先徵士。淸謹家風古率更。孝子平生明發戒。完人當世月朝評。最憐七十全歸日。無父遺孫托付情。</text>
<title>挽金鳳天 翼昊</title>,<text>好禮平生自篤倫。儼然其表卽溫淳。淆漓世見冰淸士。聲利場看壁立人。儒雅百年曾托契。襟懷一夕每傾囷。東南此日斯文淚。重哭吾私憶舊姻。</text>
<title>挽廣瀨李公 野淳</title>,<text>陶書東國子而經。孰識眞功配考亭。一部大全編次力。得諸夫子古家庭。						嬋娟王母衆山中。端合幽人醞藉風。日夕軒牕相對處。至今淸活小塘空。						徒御曾陪丱角時。乃兄家弟許心知。啓蒙質疑玄冠制。深荷年來問寡辭。						江齋麗日午風輕。登拜何年共弟兄。粥飯三宵無限趣。悠然寒水白鷗情。						痛惜吾兄六十歸。平生沈晦有誰知。寥寥一坯靑山土。長賴千秋不朽辭。						滾滾元朝一角書。知音當世莫公如。那知拜候凉秋節。㐫聞隨來半月餘。</text>
<title>挽申景仁 致壽</title>,<text>君年二七我三加。文墨同歡更刮磨。尙記牕東閒淡意。雪殘慈竹半成花。						憶昔攜卷與君同。兩月周房雪壑中。閱盡千巖眞面目。淸遊全勝九秋楓。													共作人間半百身。無邊歡戚付煙塵。團圓一夕前冬會。四棣同環白髮人。						吟病邇來絶往還。徐思一面在春間。政知春色年年返。何處靑山見舊顔。</text>
<title>龜溪講席。次李揚叟韻。示諸生。幷小序</title>,<text>壬辰閏九月。設講會于龜溪。踵昨年廬江已例也。名碩畢至。靑襟齊會。凡百有餘人。周旋禮席。從容講討。相長之益。觀感之效大矣。不佞猥忝主席。空踈荒廢。愧無絲材寸長可以及人。戴記記問之譏。蘭陵口耳之誚。正是自反自省之資。而於今日諸賢。亦不敢不以此奉勉。臨罷題姓名于冊。揚叟吟示近體一絶。爲步其韻。且以求瓊琚之報云。						橫經最喜聽從傍。多荷朋來自遠方。觀善攝儀無限樂。何如誦讀十年牀。						忠敬分明見在傍。寧從海上覓單方。千秋可誡天祺老。思慮驅除獨上牀。</text>
<title>西岳講會韻</title>,<text>興國千秋集大賢。文風長仰聚奎年。談經此日花山會。猶倣春詩與夏絃。						前頭讓與後生賢。深愧踈慵六十年。一席雍容相對處。依然三歎聽朱絃。</text>
<title>葛菴李先生挽 改葬時</title>,<text>紅羅舊天地。人道甲申竆。永曆王正朔。誰當闡發功。泉漳之帥獨守永曆年號。卽晉岐吳稱唐天佑之義。而當林寅觀送北之日。將草疏伸救之。事雖不及。而猶能宣揚甲申後正統於一方人士者。其功大矣。觀於正廟褒尹以健之敎可見。故首發明之。						彌綸箕範演。消息邵圖竆。吾道復今日。河南伯仲功。正嫡陶山後。宗師大嶺中。玄和百載下。親接幸吾躳。以遇堯舜聖。三謨有諫言。若使都兪已。顧不負主恩。片片流血悃。須將大體論。解人元有術。萊翁辨之切。所以丁巳書。白玉無疵觖。敢將引諭語。仰冀九天徹。昔同春嘗疑寒岡丁巳疏。得無爲白玉之疵耶。愚陋敢引東萊先生之訓以明之。其言曰解人之怒。須是委曲。作一箇道理。順其意然後。徐以言語解之。其怒方息。不能者激其怒而趣其禍。此與朱子委曲說道理以諫之語同。斯義也極精密。丁巳之疏。正合此義。觀其本領。只出於忠悃之奮發。更不必以言辭之委曲而疑之也。己巳之疏。可與此參照。</text>
<title>從六代祖處士公 諱椲 挽 改葬時</title>,<text>磊落風流溯往塵。玄和百載倍傷神。咸言大尹令公伯。誰識山林宰相人。華表遼陽城郭古。寒花寂歷壤封新。深誠莫道來孫遠。陰隲分明見火薪。</text>
<title>西岳講會罷後。次揚叟韻。</title>,<text>襟佩相隨上翠微。鳶魚化育共潛飛。雲煙爽氣時生榻。城市緇塵不上衣。沂水輕風追緩節。玉溪明月仰瑤徽。好將主敬千秋訣。肅似三軍聽指揮。</text>
<title>輓詞[李秉運]</title>,<text>三山家世故振振。奎璧精華鍾得新。腹裏五車經史子。眼中千古漢周秦。拙如處子心全活。淡若枯禪味更醇。太歲今年在涒灘。斯文寥落屬誰人。					自是奇材擢鄧林。東巖門下按瑤琴。儀章左海徒綿蕝。禮樂西周擬酌斟。心上經綸探鼎虎。畫前奇偶翫沙禽。深衣素鞸淵冰夕。儀禮書儀許用參。					樸遫威儀短少身。英華浮出一團春。窮年嗜慾耽書帙。鎭日工程整笏紳。顔氏若虛吾聞語。濂翁寡欲子其人。炊煙未起霜衣冷。坐對璇天一笑新。					向晩工夫在闇修。眞功方擬一原收。文章博後能尋約。理數窮時更轉頭。天假以年方進進。道如爲用可優優。更將滿腹隨身去。草草人間六十秋。					中宵咄咄念相期。風雨鷄鳴不寐時。可使虞廷絺黼黻。不然殷序掌皋比。談屑雅臭薰生頰。肌玉晶光淡上眉。未必人人皆識面。蘭書一出捴驚悲。</text>
<title>輓詞[姜橒]</title>,<text>行年伯玉化。好古老彭賢。學會博餘約。操能窮處堅。斯文嗟一脈。吾友又重泉。未了人間債。閉門方草玄。</text>
<title>輓詞[李秉遠]</title>,<text>玄冠素鞸篆文紳。今世吾猶見古人。正樂觀周初返後。淹中殘缺更彬彬。					檀箕故國典章淪。往事茫茫魯俗齗。昭代可能新制作。腹中多少蘊經綸。					無形是理有形器。此道元來離合看。說到前人難會處。陽升陰降這中間。					璣運迢迢日影遲。虛中消息捴堪怡。晩來功力惟刊落。約處方看博處持。					愧我疎慵見理昏。從君猶得識乾坤。秋風十日初平席。末契如今誰與論。</text>
<title>輓詞[李師延]</title>,<text>夫子言仁處。皇羲畫卦初。無人論此事。晩讀徵君書。					魯衰人少質。文字與空言。秉拂諄諄意。朱門最後論。</text>
<title>輓詞[門人李蓍秀]</title>,<text>冰壺秋月映襟袍。南國當今丈席高。秉燭疾書皆至理。鞭霆歷覽是眞豪。規摹展拓存心密。步履平常着腳牢。一命循墻安素位。好將吾道付林皋。					河圖不出六經訛。剖破羣言事業多。用處其將興禮樂。隱居猶可講絃歌。敎行鄕里同三老。書滿巾箱作一家。歎息山南元氣盡。百年其柰後生何。</text>
<title>輓詞[金岱鎭]</title>,<text>諫老遺刑屬後賢。聰明學術揔家傳。包羅禮樂文章錯。出入天人性命玄。已向本原都斂約。遂敎枝葉永刊鐫。古來德業須天假。何乃催傾未老年。					百年儒鐸振頹陻。溪塾前秋接悳隣。樸實端爲斯學本。醇溫所以後生親。質疑便似稽龜筴。叩蘊還同取廩囷。最是愚蒙今日恨。瓣香終負掛牌茵。</text>
<title>輓詞[族弟聖文]</title>,<text>咸池窅絶世無賡。夫子神通太古聲。頃歲西遊登樂府。伶官驚歎聖人生。											冠裳古制溯勳華。疏註多門更攷差。若遇韓宣應發嘆。如今周禮在吾家。					儲筵今日擇賢師。聖主應嗟不憗遺。只有莊書身後在。茂陵求藁定何時。</text>
<title>輓詞[族子致皜]</title>,<text>夫子學先聖。平生敏以求。深工兼博約。粹質備剛柔。廣大竆无眹。齊莊益自修。斯文如欲喪。今日遽長休。					踐履規矩上。沈潛仁義中。平居存敬畏。應事自謙冲。禮樂今何在。山林世已空。蟠胷書萬卷。寂寞奉幽宮。					胷中無外累。儀宇自淸溫。洞察陰陽化。精硏禮樂原。心通千古奧。眼燭百家言。墜緖今誰繼。蒼茫嶺海昏。					宏深竆宇宙。精密辨絲毫。道大貧猶樂。心和軆不勞。經綸一世閟。風韻百年高。晠代徵賢意。空看孑孑旄。					經術承名祖。淵源接大師。文章違黼黻。聲響斷塤箎。鄕國將安倣。愚蒙益可悲。盈箱遺卷在。留待子雲知。</text>
<title>輓詞[再從孫箕鎭]</title>,<text>吾家値間氣。夫子作今人。海外眞王佐。山南復嫡傳。叩之疑地負。充得自天全。君相相知早。東荒一度春。</text>
