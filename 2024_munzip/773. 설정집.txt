<title>反覆錦衾</title>,<text>曰有錦兮光燦爛。伊大珍之所貢。裁爲被兮薦之床。動文龍兮飛彩鳳。人皆寶於載寢兮。矧女子之貨取。夫何憲英之異諸兮。反以覆之無乃魯。重夫黨之厚貺兮。惡其文之外著。應虺夢而閨秀兮。猗蘭姿而蕙質。承牽裾之庭訓兮。移所天於華閥。慕魏女之縫裳兮。學魯妾之不帛。思無違於主中兮。期克儉於有家。修壼儀而不忒兮。恐婦道之或差。胡叔子之不諒兮。將一段而遺我。曰玆錦之洵美兮。惟燕寢之是宜。抽冰蠶之彩縷兮。斷織女之機絲。明霞起兮動色。朝日照兮有曜。淸神骨於高枕兮。走魑魅於昏夜。斯爲美於宴息兮。聊以供乎袵席。是所謂中心貺之兮。孰不曰安且燠兮。然我思之匪存兮。恐不衷之速戾。辭而却之不恭兮。受言藏則棄惠。爰反覆而近澤兮。寧以表而內作。守素履於無咎兮。示雅志於不語。布被練裙兮。慕戴女者耶。綠衣黃裏兮。效莊姜者耶。韜秦川之溢彩兮。掩蜀江之流光。回鸞舞鶴之何歸兮。萬草千花之無色。人晝錦之是誇兮。獨含章而示約。惟斯擧之異常兮。豈厥意之無以。念家道之隆替兮。係婦德之儉侈。布裳挽車兮。彰鮑宣之守義。紡績責子兮。懼穆伯之不祀。宜鑑玆而服膺兮。昭儉德於閨壼。况羊家席先餘慶兮。紛赫世之冠冕。苟今日怙侈而滅義兮。余恐夫朱輪赤吾。肆錦被之一反兮。寓深警於諸孤。流芳名於竹帛兮。保盛滿於門戶。獨惜乎祜也之達識兮。與無與於賢母。人徒觀彼餽之爲榮兮。夫孰知夫人之善處。景遺烈而作賦兮。尾短歌而三歎。歌曰。豈曰無衣。錦衾爛兮。豈曰不稱。華而晥兮。衾之來也。燁燁其文。衾之覆也。草草無文。鄂不韡韡。翩其反而。弸中彪外。惟錦之色。內而不出。乃婦之德。錦兮婦兮。相與敵焉。</text>
<title>大殿春帖</title>,<text>北陸窮陰盡。乾坤一夜春。君王軆天道。邦命頌維新。</text>
<title>大殿正朝</title>,<text>氤氳呈淑氣。靉作春陰。萬物生生處。方知聖澤深。</text>
<title>中殿春帖</title>,<text>日照堯蓂長。風和舜殿吹。喜看麟趾化。今向我東移。又蠟燕飛椒掖。靑幡出禁門。喜聞麟趾頌。文子與文孫。</text>
<title>途中逢姜太初 ▣▣ 走筆</title>,<text>逆旅相逢地。西風雨雪時。北堂俱有老。旅䆠共堪悲。</text>
<title>遊楓岳長安寺</title>,<text>我本長安人。薄遊長安寺。回首望長安。身在長安裏。</text>
<title>金剛㙜</title>,<text>玉削千尋壁。金成百鍊㙜。靑田胎化質。何日此中來。</text>
<title>鳴淵潭</title>,<text>衣濕霏霏雨。風鳴咽咽泉。潭淸何所濯。我欲洗塵緣。</text>
<title>楓岳別</title>,<text>紅樹秋山暮。斜陽古寺空。故人廻俗駕。誰與一樽同。</text>
<title>穴望峯</title>,<text>何日鴻濛氏。穿開一竅成。混沌猶不死。萬古立亭亭。</text>
<title>衆香城</title>,<text>換凡成仙骨。羣遊朝玉皇。凝精仍壁立。千古號衆香。</text>
<title>十王百川洞</title>,<text>問此百川洞。十王何日來。定掃業經石。仰瞻明鑧㙜。</text>
<title>佛頂㙜 石上有孤松。白而書之曰佛頂松。故末句及之。</title>,<text>今日題名石。他年倘再逢。聊將默禱願。佛頂誌孤松。</text>
<title>效山中歸來篇軆。投呈李廵相 顯英 案下。</title>,<text>玉女新粧靚。天公彩筆鮮。後時徒自悔。仙路促歸鞭。</text>
<title>自失知音之後。詩思索然。無復有唱意。及到山海關。留滯彌月。心氣鬱鬱。夢魂煩亂。聊題一絶。</title>,<text>痛絶思家念。家何念在玆。去家千里夢。無日不言歸。</text>
<title>謝李星山 長培 寄詩</title>,<text>把酒愁先醉。吟詩句未成。星山能起我。援筆寫幽情。</text>
<title>題扇贈文釋</title>,<text>題扇非無意。淸風揖道流。他時思面目。須向此中求。</text>
<title>大殿春帖</title>,<text>玄律將闌夜。新正已紀元。仁均春意動。恩被野人暄。萬戶矜花勝。千官拜賜樽。太平知有象。盛德仰乾坤。</text>
<title>大殿正朝詩</title>,<text>曙色催宮漏。歡聲動掖庭。千官祈景福。一德享遐齡。共沐恩波濶。咸嗟至治馨。太平知有象。海宇永淸寧。</text>
<title>大殿春帖</title>,<text>天時推歲首。風化頌騶虞。共喜三陽進。旋瞻萬物蘓。天妃調玉屑。王母下仙區。桂掖崇呼罷。千官醉禁壺。</text>
<title>中殿春帖</title>,<text>一氣更端始。三陽慰序初。深恩頌樛木。柔德配望舒。垂翟嚴中壼。聞鷄奉帝居。竊看后妃傳。懿則古無如。</text>
<title>贈別尹時晦 昕</title>,<text>陟彼高㙜望。娟娟隔素波。聖君猶避位。臣子敢言家。獻捷書何晩。山日自斜。傷時還惜別。那忍聽悲歌。</text>
<title>呈沈判相 喜壽 案下</title>,<text>美玉攻還好。精金鍊愈剛。人思留內閣。天欲佑東方。謾縮醫民手。空懷嫉惡膓。追陪今日幸。時事不須傷。</text>
<title>家嚴初度日。適因公幹。不得上京獻酌。行到鷲城。臨陂 有感口號。仍寄諸兄。</title>,<text>今夕知何夕。萱堂獻壽辰。一年難再日。千里未歸身。喜懼緣親老。驅馳爲我貧。想應呼伯仲。猶欠第三人。</text>
<title>別筵。足按撫行㙜聯句。以冀和敎。首句乃而直口號也</title>,<text>黃而直 致敬。按撫遆豊德見任。將于京。僕以松都經歷。携文就別。白憐嬌女齒。靑愛故人眸。別酒須多酌。離歌不解愁。雪隨殘臈盡。冰塞大江流。賴有春山酌。相看慰去留。又聞道徵黃急。無緣借冦留。府僚皆宿昔。隣好更風流。好事多魔戱。逢塲卽別愁。暮春脩稧日。能復對雙眸。</text>
<title>自朴淵投宿雲居。題贈浮雲師。</title>,<text>昨醉瓢潭下。尋僧夜扣扉。喧雷猶在耳。飛沫尙沾衣。睡倚蒲團美。身參老宿依。談玄不覺晩。山雨細霏霏。</text>
<title>敬次徐留相 渻</title>,<text>春老花猶盛。年衰心尙童。浴泝思至樂。修稧慕遺風。坐拂苔巖凈。行尋澗水通。不妨文字飮。奈我愧詩窮。</text>
<title>九日値風雨。停藥㙜之行。方以爲欠。李兵相 守一 設宴凝翠亭。邀我穩酌。詩以謝之。</title>,<text>白首龍鍾客。歸來遊俠塲。香樓飛夢懶。虗閣引盃長。風雨佳期晩。湖山綺席凉。主人敦姓族。留我作重陽。</text>
<title>贈安牧李公 尙吉</title>,<text>一作淸江客。關天月再彎。非無歸思切。惟別主人難。綺席頻開醴。靑燈共照肝。那堪聚散地。衰淚自潸潸。</text>
<title>示卞上舍 獻</title>,<text>吾愛逃禪子。風襟逈出塵。詩成建安格。筆得永和神。策射天門日。名騰𦸐水春。如何飜鎩翮。相見自沾巾。</text>
<title>重過永柔縣有感</title>,<text>警蹕西廵日。麻衣扈駕行。朝廷倚墻壁。盜賊滿京城。克復誠艱大。重與 疑中興 荷聖明。喬山松檜合。罔極舊臣情。</text>
<title>重九。示通判諸賢。</title>,<text>客裹重陽會。萍蹤邂逅逢。秋光霜後渥。山色雨餘濃。點馬風情好。靑蓮詩思工。明朝行理屐。仙路倘相從。又昔入靑蓮幕。曾知槐院風。交承雖歲異。分義則僚同。傾盖關山路。開筵錦繡叢。香巒遙入望。飛興寄征鴻。又誰謂秋光晩。秋光晩更新。楓餘丹穴渥。霜灑翠鬟銀。香嶽開眞面。靑蓮卽後身。須看飛瀑下。更有托盃人。</text>
<title>送成君則 時憲 赴寧邊</title>,<text>每感親庭遠。兼懷去國愁。再登關嶺雪。重見藥山秋。飮啄皆時命。行裝孰怨尤。松都猶客䆠。傷別更臨流。</text>
<title>次詔使韻</title>,<text>漢水尋名勝。蘭檣遡碧灣。山如人偃蹇。花似錦斕班。怳對神仙侶。疑遊畫圖間。黃昏陪玉節。扶醉却忘還。</text>
<title>詠成川</title>,<text>江拖千尋碧。峯聯十二開。楚王何處去。神女不重來。虛閣仙留跡。高樓客送盃。臨分興未盡。更上小陽㙜。</text>
<title>挽朴泰川 孝男</title>,<text>去歲南塘路。猶傷遠別情。况今攀旅櫬。中道哭丹旌。才豈鸞栖展。人嗟鶚薦輕。龍泉阻永訣。交義愧平生。</text>
<title>挽趙南平 ▣ 夫人</title>,<text>早贅淸門下。長欽婦德全。承筐知有實。宜室永無愆。偕老應前約。同塋定後緣。最哀堂北淚。和血灑重泉。</text>
<title>挽申鳳山 慄</title>,<text>烟閣圖形日。江城舞彩時。百年忠孝志。今夕死生悲。鳳穴丹雛好。萱堂白髮垂。如何捨此去。泉路更依誰。</text>
<title>挽閔景立</title>,<text>人生何草草。大夢不成酣。再屈南柯綬。曾悲騎省潛。名高荀氏八。業奇阮家咸。一掬親朋淚。東風吹滿衫。</text>
<title>挽成君實 恂</title>,<text>蓮榜魁名重。柴扉晩計存。濟川舟自繫。韞櫝玉無言。未再中 一作今 秋會。難招已去魂。傳家宅相在。餘慶起于門。</text>
<title>送南汝仰 斗瞻 赴白川</title>,<text>補外寧非屈。專城只爲親。板輿行處穩。彩服舞來新。禦敵謀須壯。安民術在仁。愧無令尹政。臨別向君言。</text>
<title>次睦三丈 ▣▣ 韻</title>,<text>貧竊西班祿。愁徵北海樽。身閑長就睡。客至輒忘言。庭月初生魄。窓梅欲返魂。天時與人事。聊復信乾坤。</text>
<title>舟過大灘</title>,<text>雪嶽騰空走。雲根湧地浮。迅雷喧白日。驚電讓歸舟。鑿石眞良策。開灘是拙謀。誰將五丁力。搥碎作安流。</text>
<title>摠管李令公 ▣▣ 同直分曹。今曉告別向京城。仍寫鄙懷。兼示邊 應璧，尹 東老 兩承旨。</title>,<text>風雨行宮夜。悠悠送別情。淹留同禁直。京洛首歸程。官柳新鶯喚。關河虜馬聲。無緣灑主辱。書劒愧平生。</text>
<title>丁卯秋遊金剛</title>,<text>玉露催寒景。秋光正待儂。巖巒巧刻鏤。一云巖巒渾錦繡 泉石凈玲瓏。白白峯皆玉。丹丹樹盡楓。神仙如可遇。從此謝塵蹤。</text>
<title>贈鄭江陵 雲湖</title>,<text>僕與鄭浩而令公。官雖同道。嶺分東西。恨無期會之便。適來楓岳。成此邂逅。眞奇遇也。敢呈鄙拙。以結同社終老之約。蕭寺初無約。仙區辦勝遊。靑燈連夜雨。紅葉滿山秋。誰道淮陽薄。休誇鏡浦優。惟分楓岳半。林下作眞休。</text>
<title>白馬峰</title>,<text>白馬如白玉。權奇戍削成。素雲飛作鬣。天駟鍾爲精。磊塊三山骨。超騰八駿形。燕昭倘再出。猶視萬金輕。</text>
<title>佛頂㙜</title>,<text>東海盃看小。靑天手可捫。瀑流分十道。巖竇陷重坤。踞石松千古。盤空鶴一痕。題名三子上。無乃乃翁尊。</text>
<title>戊秋遊楓岳</title>,<text>笑矣淮南守。閑忙不自由。入山秋恐晩。探勝夜還留。吏隱眞堪詑。神仙倘可求。燒香瓊㙮下。端坐萬慮收。</text>
<title>在淮陽。送別明昌二子。</title>,<text>世亂無寧室。家貧莫保親。明歸漢陽社。昌去海西濱。詩禮違庭訓。耕桑學野人。嗟嗟立揚願。惟在汝曹身。</text>
<title>又次前韻示四兒</title>,<text>義方須敎子。立揚是尊親。汝壯時難得。吾衰死與濱。致君期碩輔。希聖卽賢人。先祖留餘慶。如何自棄身。</text>
<title>次壁上韻</title>,<text>月沙 李廷龜 相公淮陽之作。羣公和者。列在楣壁上。韻强意窮。更無下手處。生莅任以來。閣筆久矣。一朝怳然若有神助。仍令鋟榟。掛諸壁末。其意盖效子雲返離騷之軆云爾。萬物虧成理。誰能效短長。水中還有火。一云灰寒尙傳劫 海變卽爲桑。跡逐雲無定。名隨實自香。何須倩華筆。沉石效襄陽。又聞說神仙宅。三山道路長。秦皇廵右海。徐子入扶桑。靈藥生楓岳。眞人在衆香。當年知此意。車駕到淮陽。</text>
<title>贈成鶴泉 汝學。黃龍至月。故人成學顔訪我于淮南。盖有共賞仙山之約也。余適卧病。久闕晤言。仍獨往楓岳賞雪。詩以贈行。</title>,<text>遠客衝寒至。空齋雪月明。靑燈宜叙舊。永夜可談淸。只恨沉痾祟。仍嗟世務嬰。尋眞違宿約。應愴獨行情。</text>
<title>次呈成鶴泉 用板上月沙韻</title>,<text>生事謀偏拙。論詩喙則長。騷壇劘屈賈。老役慕庚桑。世共嗤荊壁。人誰媚國香。河淸逢盛際。龍卧起南陽。又 鶴泉曾與芝峯論東陽集。故末句及之。東陽乃懷麓名也。歲暮窮陰積。天寒客夜長。呼庚愁桂玉。搔甲劇枯桑。文起千家弊。詩傳萬口香。芝峯今病渴。誰與討東陽。又鏡裏秋顔老。愁邊白髮長。才踈鷄割刃。政愧雉馴桑。雪壓千林玉。爐殘一炷香。思携鶴泉老。禁軆學歐陽。</text>
<title>贈成鶴泉</title>,<text>冰灘風響玉。危峽雪堆銀。殘臈無多日。新春未浹辰。把盃重惜別。贈語更驚人。安得同歸去。相從岸角巾。又香殘銷碧縷。灰冷撥烏銀。醫國嗟無術。逢時恨不辰。別愁添白髮。徂歲惱詩人。壯志俱蕭索。相看淚滿巾。</text>
<title>謝黃直之 敬中 枉訪</title>,<text>蓬門蒙左顧。旅榻叙深情。謀婦傾家釀。呼兒唱渭城。指囷欽厚意。同社結幽盟。悔失桃源計。風塵送此生。又共罷南柯夢。歸來故國春。求田逢野老。携酒訪幽人。鳥落虗彈下。魚忘大海濱。分山存晩計。眞率會宜頻。</text>
<title>謝地主送米 金護時宰鐵原</title>,<text>五米來官廩。妻兒喜氣浮。都忘旅次困。多謝故人周。好雨添佳興。薰風解客愁。擬開新釀熟。床上醉遨頭。</text>
<title>題玉溜泉 丙午。詔使朱之藩手書三字于壁上銘刻。故末句及之。懸貫一聯顆。</title>,<text>滴滴珠懸貫。琮琮玉碎聲。剖身胡賈志。懷璧匹夫情。潄罷心肝爽。風來節奏成。當年朱學士。題贈此嘉名。</text>
<title>次至使尹定卿 安國 韻 丙午詔使時。僕以都事屢次經過。故末句及之。</title>,<text>愛此林泉勝。臨行載轄遅。爲淵流水審。枕石夢魂危。似聽當年笛。重吟太史詩。山靈應記我。蓮幕舊相知。</text>
<title>己巳八月初一日。自大同江乘船。與至使尹同發。而不得相親。寄贈。朝天時</title>,<text>昨夜曾同枕。今朝忽異船。晤言寧可得。相望各依然。掛席聲初近。鳴砲路已懸。幾時登海岸。爭着祖生鞭。</text>
<title>安岳海邊。逢風雨大作。行醮祭千箕畢二星後作。初三日曉。</title>,<text>風雨喧長夜。明燈坐不眠。魚龍驚出沒。頃刻分沉顚。責己嗟何及。醮星亦偶然。淸晨幸無事。移泊粉州邊。長連丁粉隅也</text>
<title>望石多山感歎。寄二友求和。當初啓請於石多山乘船。而方伯阻之。備局施之故云。</title>,<text>石山在何許。甑縣大江濱。馹騎纔三遞。舟行過一旬。藩臣何所見。廊廟嘆無人。寄語乘槎客。箕城莫問津。</text>
<title>謝鳳山慶太守 信後 送船上小屛</title>,<text>慇懃鳳陽守。遺我小屛風。素質元無彩。黃牋美在中。入秋防海瘴。當夜蔽窓蓬。此物非關謝。深情軫病翁。</text>
<title>卽事。呈尹 安國，鄭 之羽 二僚長。兼示李星山 長培 道契。</title>,<text>解纜離牛渚。張帆向石城。長風破萬里。明月照三更。望海天無象。觀潮氣驗盈。閉窓昏欲睡。波浪蹴船驚。又雷電驚還吼。峰巒起又崩。乾坤失軒輊。日月錯沉昇。銀漢非難沂。靑空若可憑。仍嗟刳木制。非聖者誰能。</text>
<title>望遼城有感</title>,<text>華表悲仙鶴。遼東憶管生。幾年全盛地。今日但空城。督府恢三策。皇威震八紘。何時除此賊。旱路入燕京。</text>
<title>忽念新豊令公 張維 左遷之事。題贈尹雪樵 安國。</title>,<text>翊贊中興業。文章學士宗。一言思補衮。千里斥雷封。領邑誠爲幸。肩輿亦可從。惟憐遭盛際。未見直臣容。</text>
<title>八月二十三日。泊廣鹿値風雨。望見兩使船脫危就安。詩以賀之。</title>,<text>雲起天俱黑。風驅雨共顚。波驚難下碇。湍激豈安船。當局心如醉。傍觀腸欲煎。吾儕知免矣。忠信奉周旋。</text>
<title>望三山島</title>,<text>莾蒼三山島。眞宜羣帝居。瑞雲常靉。元氣自扶輿。採藥人何處。求仙術已疎。爭如泛槎客。經路入空虗。又片帆雲俱往。靑天水與空。俗緣應已盡。仙女許相從。鼎峙鼇頭戴。門開巨路通。秦皇瞻望地。今日擲吟筇。</text>
<title>戱贈尹雪樵</title>,<text>君我爲雙鳥。羞稱李杜能。神龍困誅責。靈若避侵陵。氣與詞源涌。文將筆勢憑。自矜還自笑。小技類雕冰。</text>
<title>三月初八日。望海樓前洋乘船。發向天津。</title>,<text>自古東藩使。誰登望海樓。鐵山秋繫纜。金嘴夜藏舟。欲問天津路。期梟左谷頭。平生壯遊願。今日薄言酬。</text>
<title>舟次金山嘴。次李星山韻。</title>,<text>半歲淹關路。春風鬢欲絲。停雲望在眼。靑草夢生池。解纜天妃廟。乘槎糓雨時。中流思擊楫。誰任國安危。又溟漲天疑窄。潮生地欲開。危檣凌浡海。驚浪吼風雷。蕭寺聞浮葉。天津試渡盃。遙憐故鄕月。照我獨徘徊。</text>
<title>適有所思。仍用星山韻。</title>,<text>鍾期一去後。塵世絶知音。古調今誰聽。山高水自深。人情思下石。衆口劇銷金。惟有靑天月。時來照玉琴。</text>
<title>覺懷</title>,<text>覺島纔停鷁。天津又掛帆。百年已過半。四序倐經三。燕海波連楚。仙區地隔凡。誰憐一介使。垂老滯江潭。</text>
<title>舟次天津。題寄鄭蓬壺 之羽。兼示星山。</title>,<text>去歲君先我。今春我憶君。兵塵阻良覿。王事恨相分。獨對淸樽酒。愁看日暮雲。天津催扣枻。翹首襲蘭薰。又河舘三冬夜。秦關獨夜燈。瑤琴調遠別。綠酒對空凝。受命思無辱。愆期責可懲。行人有子羽。潤色我何能。</text>
<title>次贈鄭篷壺</title>,<text>可畏吾書狀。文章讓子能。天葩艶無比。布陣氣誰凌。衣繡風威重。如蘭信義憑。規君愼行止。世路劇春冰。</text>
<title>書狀辭我先廻。臨別題贈。</title>,<text>把酒還相別。臨筵獨向隅。祖鞭先我着。喬舃後朝趨。海接東𤅀濶。途從北塞迂。舟車愼行李。豺虎亂交衢。</text>
<title>次板上韻答安伯溫 璥</title>,<text>歲去殘更盡。愁緣白髮長。民稀足彪虥。土瘠鮮耕桑。有興乘宵訪。無賓酌酒香。行年已環甲。何必服昌陽。</text>
<title>大駕親幸東郊。還宮後進賀詩。一云躬籍初廻駕。稽首作詞愧。</title>,<text>縹軛勞躬籍。龍樓敞法筵。衮衣明日月。仙樂閙雲天。一豫侯爲度。三盃禮莫愆。小臣叨劒佩。稽首頌豐年。</text>
<title>藍關逢韓湘 以下五首月課製</title>,<text>風隨嚴譴急。雲送逐臣頑。素練明藍水。飛沙暗玉山。水梁騎未度。危棧鳥無還。骨肉遙秦嶺。行裝渺鬼關。一鞭驚白晳。萬死愧蒼顔。世事元無定。盆花豈等閑。山川看歷歷。文義驗班班。羡爾多奇術。慙余未達觀。重含渡灞淚。應阻賜歸環。異日收殘骨。期君瘴水間。</text>
<title>次杜詩謁玄元皇帝廟</title>,<text>老氏仙風遠。唐家寶祚長。玄虗聖所貴。冲妙道之常。廟肅東都畔。宮嚴北斗傍。三天連畫棟。萬象接雕梁。鬱鬱生佳氣。葱葱動瑞光。北壇交拜帝。南面禮尊王。憶昔辭周室。知時已戰塲。何心守舊柱。深禍在蕭墻。愍世愁千緖。傷時淚數行。流沙丹竈遠。開路紫烟揚。隱去無多日。歸來已萬霜。遺經尊王几。靈貌儼金床。縹緲如天帝。分明拜玉皇。平生望道氣。今日見仙鄕。</text>
<title>獨釣寒江雪</title>,<text>天地圓方練。山川高下紈。瓊花飄後渚。皓鶴舞前灘。湘曉淸無汲。厨昏鑽已寒。影閑何厭隻。形瘦不嫌單。鏡面飄飄線。磯頭裊裊竿。舟斜誰解整。簑濕幾時乾。灑處添星髮。紛邊失蒻冠。跡高宜物色。界凈皎心肝。無伴心還靜。忘機興自闌。堪將寒苦態。留取畫圖看。</text>
<title>臘日</title>,<text>玄律催殘日。元冥謝事年。梅腮傳臘信。柳眼帶春姸。時序崢嶸裏。寒威奰屭邊。勞民休庶務。明祀報農先。但喜三陽進。都忘一歲遷。寒霜侵短髮。積雪暗長川。縱臈圍邊月。沉椒酌曉泉。口脂宣御藥。朋酒設賓筵。賜也寧知樂。陰公只得錢。無人解臘字。堪笑省中賢。</text>
<title>微雨好燒香</title>,<text>關塞三年笛。歸來鬢已霜。踈簾得微雨。小篆對淸香。寂寞人誰問。支離謾自傷。庭空荒蘚積。秋近老梧凉。去國因憂國。還鄕不似鄕。素心存學道。餘事愧文章。靜坐憐金鴨。含悲想玉皇。餘香猶在袖。衰淚更沾裳。浪跡終安往。孤忠耿未忘。松扉掩終日。一炷共藜床。</text>
<title>挽趙持國 維韓</title>,<text>兩季皆吾益。夫人卽我姨。忘年由道合。托契貴心知。細雨燈三夜。烟花酒一巵。軒然美風度。豁爾去毛皮。事業期成晩。功名坐數奇。纔榮翰苑筆。竟侈折衝資。大澤龍亡日。延津劒化時。偕生緣宿定。同穴願如期。雙秀猗蘭葉。孤芳玉樹枝。知公留隱德。惟我有餘悲。獨對樽前月。孤吟醉後詩。西風一掬淚。非但哭吾私。</text>
<title>挽鄭宗游 泗</title>,<text>末路誰知己。惟君托契深。金蘭先世分。松栢歲寒心。丹桂初攀折。靑雲竟陸沉。誰憐蠅點玉。始信口銷金。獨睡皇華驛。纔鳴單父琴。沉憂病已痼。仁壽理難諶。去歲尋君話。淸樽爲我斟。如何便永訣。歸去斸荒林。故宅荷生滿。虛簷月獨臨。碁閑無敵手。絃絶孰知音。餘慶看庭玉。奇才是國琛。撫摩悲孑孑。眉目記森森。執紼心先痛。題詞涕自淫。九泉如有會。他日好相尋。</text>
<title>挽金華叔 英振</title>,<text>地隔湖山外。神交氣槩中。絲蘿托深契。然諾仰高風。孝友天倫篤。詩書大義通。方壺占樂土。環堵守儒宮。擺落多藏穢。陰孚濟物功。芝蘭生燁燁。琴瑟樂融融。永擬于門慶。誰知阮道窮。未諧靑眼覿。遙泣白頭翁。與子曾成說。移家晩計同。功名類鮎竹。蹤跡逐飛蓬。華岳分誰主。桃源計已空。驛梅看的歷。梁月自朦朧。漬酒違徐子。馳車愧范公。荒詞非敢挽。聊以寫哀衷。</text>
<title>挽李東岳 安訥 大夫人</title>,<text>夙仰吾宗母。徽儀範一門。睦姻敦內外。誠孝奉蘋蘩。榮洎千鍾養。年垂九袠尊。喪明情所激。封篋淚餘痕。東逝波難住。西頹景已昏。去年叨壽席。今日哭丹幡。永隔斑衣舞。空留寶樹存。攀輀情罔極。同姓古來敦。</text>
<title>送金淸陰 尙憲 赴京</title>,<text>淸陰公於十年前夢得詩。末句曰。笑指登州作短亭。伊時遼路無梗。冠盖相望。豈知今日有此登州之行乎。眞夢讖也。聊述此詩。兼叙惜別之懷。握節膺宸眷。朝天辦勝遊。風颿凌浡海。劈箭指登州。夢裏詩成讖。人間事豈謀。摳衣思過魯。聞樂慕觀周。抃舞瑤池夜。淹留玉舘秋。朝廷登俊乂。邊圉壯兜鍪。虜窟隨風掃。遼陽指掌收。去乘銀漢筏。歸棹鴨江舟。艱苦身猶健。男兒志則酬。春風軟脚酒。還訪嶽栖幽。</text>
<title>次韻送成鶴泉歸舊庄</title>,<text>峽裏逢佳客。天涯作倦遊。高才動鯨海。浪跡滯並州。垂老心猶壯。題詩語轉遒。恣登楓岳雪。愁倚仲宣樓。時事那堪說。吾生儘若浮。風塵蝸上觸。蝴蝶夢中周。五斗寧嫌薄。千鍾且共酬。詩窮君豈免。旅䆠我宜休。愧乏平戎策。長懷活國憂。未成句漏藥。虛泛武陵舟。念昔分京宅。于今指某丘。交情投世分。離恨逐征輈。去矣才難得。嗟哉挽不留。存亡滿衫淚。握手更臨流。</text>
<title>次後出塞 以下五首月課製</title>,<text>丈夫志四方。不屑萬戶侯。况今王事急。焉用守一丘。仗劒出門去。肯爲兒女留。腰間有白羽。一射落旄頭。皇靈振窮髮。耀德今如周。四郊尙多壘。不獨公卿羞。長嘯望塞垣。胡月懸如鉤。又朝辭北堂親。暮出咸陽橋。頑雲結不解。凍雨寒蕭蕭。門閭杳何許。遊子魂難招。戰罷白日落。轅門夜寂寥。士卒半蟲沙。將軍氣自驕。善戰實殃民。休誇霍嫖姚。又堂堂宋廣平。不賞邊臣勳。古人不復見。煞氣連陰雲。投醪豈惠士。吮疽非愛軍。有道守在夷。此義今不聞。黃沙白骨叢。挺獸亡其羣。誰將戰塲苦。圖畫獻吾君。又凶奴遁沙漠。邊圉無艱虞。將軍事高會。一夕吹笙竽。功名畫麒麟。豪氣凌孫吳。誰知荷戈士。百戰捐微軀。死無橫草功。生爲鴈子都。翩翩獻捷書。白日飛天衢。又壯士斬名王。長歌入塞門。大功有所歸。微勞安足論。報國志則酬。誰無父母恩。悲來陟彼岵。落日塵沙昏。百年桑梓地。一夕蓬蒿村。寄書與六親。珍重護兒孫。</text>
<title>灞橋騎驢</title>,<text>歲暮北風凉。日落江天虗。黃雲醞白雪。一夕盈郊墟。千山變滄浪。萬逕鋪瓊琚。騎驢彼誰子。斷橋行徐徐。輕簑冒皚皚。斷鞭穿踈疎。吟肩聳似山。此行何所如。乾坤散陰氣。物色能起予。不學卧雪人。不訪剡溪居。誰知此橋上。逸興還有餘。凝寒澈吟脾。玉壺淸冰儲。詩愁幾萬斛。載之惟一驢。自分聖主棄。承明非我廬。身遊涸陰鄕。心在羲皇初。淸標照萬古。蘭雪灑襟裾。誰能寫爲圖。使我時卷舒。詠雪倘一展。應令詩思攄。</text>
<title>願作冷秋菰</title>,<text>夏日出東北。亭午朱光稠。洪爐敲烈火。厚地金亦流。萬物乾欲死。一身寧自謀。炎蒸塞宇宙。襲我如重裘。無方濯此熟。何地逢淸幽。寧爲冷秋菰。宛在水中洲。根盤澤國淸。葉舞寒江秋。迎晨露溥溥。帶月風颼颼。隨波寄生涯。樂子之無憂。白蘋與紅蓼。秋水同浮游。豈知此間苦。却願炎曦留。人生不如草。熱中還可羞。逝適涸陰鄕。穩泛江東舟。不飮葉公冰。不爲河朔遊。采采彼雕胡。浩蕩隨白鷗。</text>
<title>望夫石</title>,<text>蒼蒼古崖上。有石名望夫。何年義烈婦。來此山之隅。望夫夫不至。佇立云何盱。寧爲此山骨。長望夫征途。中心結不解。變化在須臾。精誠貫金石。古語眞非誣。休言此物頑。曾是貞婦軀。此石或可轉。此心終不渝。至今風雨夕。淚眼猶不枯。我願將此石。巍然立通衢。揭此不二節。愧彼桑間徒。不然上補天。萬古臨八區。一變鄭衛風。永使民不偸。</text>
<title>秋氣集南澗</title>,<text>遠客鄕思苦。三湘秋又晏。摵摵井上梧。嗷嗷雲外鴈。天高日亭午。獨行遊南澗。乘興却忘疲。扶藜渡危棧。某水與某丘。指默路皆慣。離披兩岸花。赤葉開相間。山果雜橡栗。雨露俱已綻。羈懷易爲感。磊塊誰能鏟。吾生等浮漚。世味同蓼莧。低回省愆尤。往者不可諫。苦被造物猜。厭聞衆口訕。念絶蕉塵爭。夢斷南柯䆠。爲儒貴知命。得失非所患。題詩寄後來。以俟知者辯。恐辨</text>
<title>挽愼汝顯 榮門</title>,<text>昔在丙丁年。共忝東床客。同姻義不淺。况乃氣味適。把酒吐深情。論交心莫逆。烟花紫陌春。細雨淸江夕。深盃不辭滿。取醉恣歡謔。公是世家豪。田園承舊業。愛客不愛錢。招邀散金帛。非無筦庫才。一命羞苟得。遨遊五十年。不羡公侯樂。秪欠幹蠱兒。靑氊無與托。暮年賦螟蛉。謂是庭前玉。人生眞可憐。歲月如過隙。別離未幾時。遽聞遘癘疫。知君壯元氣。無妄固勿藥。豈料春未半。溘然花先落。堂上鶴髮垂。鏡裏鸞影隻。公何棄如遺。萬事付就木。龍鍾官舊都。持國分南竹。星離阻永訣。逾覺此懷惡。携壺入長安。呼酒誰相覓。西山近松岳。莾蒼纔一宿。官冗病相纏。素車愧范式。呼兒寫哀詞。漬絮慰窀穸。公靈倘有知。歆我一盃酌。</text>
<title>送別姜任甫 弘重 奉使日本</title>,<text>吾衰患暴下。卧病勢轉劇。故人告遠別。叙懷曾未獲。今晨强病起。驅馬就祖席。無言贈遠行。一杯聊三祝。丈夫四方志。桑篷試夙昔。子長事遠遊。伏波懷革。焉能老一玄。矻矻窮陳跡。當今聖政初。王靈振殊俗。飛鶚食桑葚。憬彼懷我德。要我一介行。借重安反側。朝廷重是選。聖簡應有託。三賢一時傑。使乎輿望叶。公才孰能敵。藉藉流輩伯。明經擢嵬科。世業傳淸白。生平仗忠信。此日行蠻貊。汎汎博望槎。凌駕蛟龍宅。陽侯與風伯。奔走任驅役。神明所扶持。履險如平陸。威風動扶桑。盛名垂竹帛。或稱漢陸生。越金資富足。我言交際間。可取無貨黷。或稱班定遠。斬敵威西域。我言一時快。釁禍開封略。只願竣事還。君命貴不辱。永言圃隱老。奉使流名赫。至今染齒徒。言之皆嘖嘖。罔俾我先正。專美於東極。吾詩豈偶爾。毋徒資甁覆。</text>
<title>責壽兒</title>,<text>汝生未期月。能通數十字。問之卽指點。不言心自記。孩提敎以書。讀之知大義。聦慧出天姿。淸揚粹且美。我無譽兒癖。人謂奇童子。如何世亂來。學業拋造次。仍成懶惰習。梨栗換筆紙。日月不我與。志學年已至。命題不成篇。開卷無文理。失今不努力。畫虎狗反類。汝才眞可惜。毋爲自暴棄。何煩十年讀。拾芥取靑紫。文章豈不貴。立揚亶在此。男兒不再壯。萬事由立志。汝伯足小成。汝仲鈍無比。穉季豈足數。白眉惟汝恃。倘汝負吾願。奈何知命耳。君子有一樂。親年當懼喜。後時悔無及。嗟嗟吾老矣。詩成效元亮。呼兒姑酌彼。</text>
<title>天津歌 赴京時製</title>,<text>高皇奉天討。提劒驅羣孽。掃蕩六合淸。孱胡奔北穴。創業旣艱大。聖子思繼述。定鼎豈無所。擬欲鎭胡羯。燕京古幽州。公奭澤未渴。易水作襟帶。長城固扃鐍。地利據形勢。天險宜帝室。梯航走華夷。玉帛貢篚厥。東藩禮義邦。事大秉臣節。虔恭二百年。侯度無少缺。自從虜作梗。遼陽貢道絶。登州暫通津。覺華開新筏。流虹繞前星。慶使及駑劣。爲臣敢辭難。夷險視當一。奉表辭玉陛。乘槎泛溟渤。忠信倚孤舟。風浪兼天濶。蘓城繫彩纜。海關驅傳馹。邊烽忽報警。道途多怳憁。奴雛不悔禍。束酋還助桀。陰謀秘若鬼。三㙜犯何猝。乘彼股肱虗。遽作心腹疾。遵城白面守。備禦失紀律。賊勢大充斥。胡騎逼城闕。虎圈作蜂屯。蘆河恣豕突。嗟哉滿將軍。未解合變術。遂令十萬師。魂飛劒頭血。壯士氣欲短。忠臣憤徒切。桓桓袁督帥。何罪在縲絏。衆口劇銷金。死毛能鼓舌。元老受簡命。靑冥下鈇鉞。祖將領錦兵。關路嚴堵截。威風破虜胆。兇鋒斂猖獗。睠彼永平府。于今賊爲窟。傷心二子廟。香火久埋沒。猛虎立我前。無由通九闥。一入穆生店。五盈秦城月。萬折志必東。葵忱傾白日。春風望海亭。又泛天津鷁。天津國咽喉。䟽鑿恢四達。灣回逗奔波。控引成曲折。潮汐互呑吐。往復無時歇。遼海接東𤅀。蜀江通南越。貢賦此委輸。帆檣簇如櫛。河廣自成橋。柁櫓相磨戛。露積列江岸。囷倉所盈溢。筦簟覆穹崇。望如山積雪。派運給餽餉。邊庭飽士卒。城池擁金湯。舘府何敞豁。潭潭此中居。軍門與按察。揆文致欽格。奮武思肅殺。節制中機宜。訏謨多密勿。四民樂其業。貨泉無壅遏。塡城又溢郭。鋪店亘千列。商車轉巴峽。賈舶來江浙。懋遷八方貨。牢籠九州物。天下物力雄。於焉驗其實。廟宇起城東。天妃儼儀設。唐朝効靈異。至今神未沫。海若隨指嗾。龍王作喉咽。風伯曁雨師。維時順箕畢。龍驤幾萬斛。皆賴神陰隲。軍國保無虞。享祀宜豊潔。兟兟道流輩。峩冠薦芬苾。此實報本意。至誠非虛末。猗歟我聖朝。允矣無競烈。三王五帝後。漢唐駕皆軼。皇天付所覆。聖君繼序出。人民旣富庶。幅員無分割。求諸古往牒。誰與皇明埒。鯫生忝將命。觀周慕季札。遼廣異前觀。靑齊曾慣閱。故今埳井蛙。木道凌渤潏。心性貴動忍。艱危何足說。窮源始知津。望洋若有失。欲將九雲夢。甕裏開蟻蠛。玆行所得多。不學變氣質。子長愧壯遊。靈運應屈膝。歸將託兒曹。記行誇後閥。只恨瑣力微。未贊殷武撻。堂堂疆埸內。腥塵久汚衊。胡命其能久。皇靈正桓撥。安得羿善射。一箭旄頭滅。</text>
<title>大殿春帖</title>,<text>暖氣先從地脉回。黃鍾半夜暗灰開。千官共賀新年慶。拜獻南山萬壽杯。</text>
<title>大殿正朝詩</title>,<text>佳氣䓗蘢月下浮。龍袍高拱五雲樓。吾王自切荒寧戒。克享無疆萬世休。</text>
<title>中殿春帖</title>,<text>春色先從禁籞還。九重佳氣溢仙班。誰知坤德承乾化。克贊吾王位育間。又簾垂嚴壺賀班齊。宮漏催殘丑前鷄。小臣愧乏相如筆。謾把宜春二字題。</text>
<title>坡州途中</title>,<text>黃花赤葉坡山路。行邁悠悠日正中。王事有程長作客。故園松桂自秋風。</text>
<title>自松京曉發望塩州</title>,<text>宿霧籠山曉路微。荻花如雪撲征衣。西來倍起親庭思。遙望塩州疾欲飛。</text>
<title>題朴淵</title>,<text>謫仙題罷廬山後。何物徐郞唐突乎。千載蘓評知免矣。老夫詩到朴淵無。</text>
<title>奉別金叔度 尙憲 雅契赴高山</title>,<text>明朝南北相分客。此日同舟豈偶然。芳草夕陽無限恨。區區非是爲離筵。</text>
<title>行到咸羅。聞主倅▣▣▣爲赴擧上洛。獨見黃菊盛開。戱留一絶。</title>,<text>籬下黃花容易采。月中丹桂苦難攀。如何捨此凌霜節。付與蓮帷病客看。</text>
<title>到碧城。聞太守▣▣▣領兵赴營。仍戱留一絶求和。</title>,<text>將令嚴於細柳營。書生還領五司兵。蓮帷病客元無事。獨伴佳兒弄月明。</text>
<title>淄島酒席。錄呈筽城李使君。</title>,<text>海島相逢豈偶然。世間離合捴關天。靑燈細酌論交地。回首今朝又別筵。又羈懷此夕倍悽然。風滿長江雪滿天。賴有筽城賢太守。日携樽酒慰賓筵。</text>
<title>又贈李使君</title>,<text>海風恕號夜漫漫。楚舞秦箏興未闌。到處君恩如許大。莫言旅䆠苦酸寒。又故園回首路漫漫。夢覺東窓夜已闌。騎馬二曹吾不辦。况君監牧苦酸寒。又漠漠長空雪意漫。悠悠孤島歲將闌。數馬何關千乘齊。可憐民庶苦飢寒。</text>
<title>途中口號</title>,<text>誰將彩筆畫山容。此日方知造化工。一夜微霜沾老葉。萬山秋色不禁紅。又一年三入聖居山。秋色春光付等閑。惟有朴淵看不足。雨中飛瀑最奇觀。又臨溪相對坐成三。細麵盤中不待三。目送秋山狂與發。由來九九勝三三。</text>
<title>次丁學官 景蘭 韻</title>,<text>淵明昔日賦歸來。栗里曾無五斗財。堪笑此生專爲口。折腰隨處可憐哉。又一去重華不得來。薰風無賴阜民財。怊悵郡齋空柱笏。南山春氣正佳哉。又百里春隨遠客來。良辰對酒豈論財。美人咫尺佳期阻。病渴文園亦苦哉。又招此無家詩客來。交情傾處合傾財。恨吾府官淸如水。雖欲扶之奈爾哉。又舊雨來時人不來。詩來如得百朋財。奉心擬效西施態。嫫母胡然唐突哉。又好雨還將好句來。贈詩猶勝贈人財。憐君長作秋虫苦。杜叟郊窮何益哉。又買得長卿消渴來。正如虗牝擲金財。春宵又賦高唐夢。可笑參禪焉用哉。</text>
<title>又次丁學官端午寄韻</title>,<text>憂民憂國兼憂病。佳節無心對綠樽。騷客不來斜日暮。靑蒲猶自映朱門。又公餘豈少南樓興。座上非無北海樽。唯有眼中人不見。日高終不一開門。又詩翁有病還耽酒。俗吏無悰罕對樽。世上閑忙殊咫尺。可憐人事亦多門。又爲愛詩翁病消渴。佳辰聊寄白衣樽。當壚想有文園婦。喜滌殘杯掃蓽門。又徐君氣槩交遊地。愛士當年設醴樽。惆悵人亡無故宅。可堪乘醉過西門。</text>
<title>七夕不雨。詩以嘲之。</title>,<text>牛女年來老於別。傷離無淚可沾衣。空敎烏鵲頭童盡。不遣行雲祟月輝。</text>
<title>題泉水㙜</title>,<text>㙜臨泉水盤回處。石立蒼崖斗起邊。惟有古松憐古跡。一枝斜蔭姓名鐫。又沉碑立石皆虗耳。誰復題名擬永傳。屈指戊寅三十六。無人墮淚說當年。</text>
<title>贈休正弟子靈珠。兼示三應上人。</title>,<text>淸虛弟子異凡師。靈老飄然骨相奇。更有沙彌開道眼。一呼三應可傳衣。</text>
<title>重陽前一日。登藥山東㙜。呈兵相節下。</title>,<text>高㙜一上半蒼空。脚下泠然禦寇風。滄海接大斜日暮。九秋元氣渺茫中。</text>
<title>又呈兵相</title>,<text>元戎高會藥山㙜。紅粉三千步步來。昨夜行雲和雨過。客魂疑是夢中回。</text>
<title>又呈兵相</title>,<text>東㙜何似北㙜雄。領略山川勝槩同。造物不須題品得。銜盃一笑海天空。</text>
<title>示</title>,<text>廣文詩酒聞名久。今日相逢逆旅邊。聚散無端驚客夢。一盃相屬卽離筵。</text>
<title>關西詠懷</title>,<text>安興久客旋歸日。解道幷州是故鄕。更有幽蘭能解語。相思應斷九回膓。</text>
<title>奉呈鄭孝仲 ▣▣ 齋案</title>,<text>憶曾蕭寺同書榻。回首今經二十霜。他日席珍應有待。大才終不老齋郞。又衰門榮宦孰差强。典祀喬陵又泰康。秋月屋樑違咫尺。明朝並轡莫要忙。</text>
<title>次</title>,<text>題詩猶倚筆鋒尖。待月中宵一不下簾。多少客懷難寫盡。越吟成罷酒杯添。</text>
<title>壬戌五月朔日。與同志六七人。登路梁望海亭口號。</title>,<text>一春多病掩塵衫。極目江湖思莫緘。正是端陽佳節近。不妨斜日掛風帆。</text>
<title>次白洲李天章 明漢 韻</title>,<text>萬事人間不可期。偶然佳會莫遅遲。湖亭物色閑如許。正好登臨一賞之。</text>
<title>次安景休 ▣▣ 韻</title>,<text>故人相對共霜巓。惟有靑眸不改圓。樽酒未傾還惜別。任他離合捴關天。</text>
<title>送南汝仰 ▣▣ 赴白川</title>,<text>不才當日忝遨頭。政拙曾無惠澤流。一年借冦吾何望。未見兒童迎細侯。</text>
<title>挽黃克信</title>,<text>莫論夫婦終天痛。堂有雙親血淚垂。造物本來多戱劇。生何爲也死何爲。</text>
<title>黃長卿 脩 喪子。詩以慰之。</title>,<text>曾子責深商也喪。退之詩慰孟郊悲。勸君須念北堂老。且有滿庭蘭玉兒。</text>
<title>贈李侍郞 ▣▣ 迎慰之行</title>,<text>爲贈都司迎慰行。臨分一語更丁寧。文章酬對公餘緖。須軆吾王事大誠。</text>
<title>謹次圃隱先生淸心樓韻</title>,<text>名賢何日過驪江。卄八明珠映碧窓。餘事文章何足道。一生高節亮無雙。</text>
<title>送洪景望赴安邊</title>,<text>鄭錦虞裳孰重輕。還敎佳士典州城。龍鍾病滯鴻臚寺。孤負關山遠別情。又迢迢關路接天涯。一出都門故國賖。想得鶴城秋月夜。坐聞孤鴈倍興嗟。</text>
<title>赴淮陽途中作</title>,<text>梁門驛路接咸關。五馬騑騑萬疊山。秪恐仙區秋色晩。吟鞭催着彩雲間。又當年秦漢求仙地。此日還兼五馬榮。不有君恩如許重。誰敎衰朽辦斯行。</text>
<title>八月二十三日。發向楓岳。</title>,<text>堪笑秦皇枉費功。謾敎徐巿舞奸雄。童男一去無消息。不識眞仙在此中。</text>
<title>向楓岳途中作</title>,<text>盡日行行芄葦間。石蹊危棧十分難。欲識名山眞面目。强扶衰病上孱顔。</text>
<title>長安寺</title>,<text>沿溪初入長安寺。兩岸秋光自在紅。十里泉聲鳴不歇。令人斗覺洗塵胸。又金剛初面長安寺。琪樹瓊林縹緲間。始覺淮陽眞不薄。世間人到此中難。</text>
<title>坐表訓禪堂。望秋山作。</title>,<text>坐來點檢秋山色。頃刻天機不暫停。今夜若添霜一倍。紅顔變盡萬山靑。</text>
<title>登正陽南樓</title>,<text>三日遊山興未闌。一山看盡又一山。始登正寺南樓望。萬二千峰歷歷看。</text>
<title>和湖陰▣▣▣詩。詩中有譏諷之意。</title>,<text>萬二千峰孰數之。湖翁領略儘堪疑。可憐正寺燒香後。四十知非亦未期。</text>
<title>詠懷</title>,<text>吾生五十九年非。今是焉知昨日非。入山出山皆夢幻。小草遠志孰爲非。</text>
<title>表訓雨中觀瀑。雨晴後登開心㙜。賞熊虎永郞峯雪景。</title>,<text>天爲龍鍾數最奇。玆遊應許發陰機。秋霜夏雨兼冬雪。萬態奇觀古亦稀。</text>
<title>火龍潭</title>,<text>火龍潭上作龍眠。夢裏龍神要一聯。潭底卽今如出火。焚槐莊語寄重淵。</text>
<title>普德窟</title>,<text>誰將銅鐵千尋柱。柱却飛甍揷太虗。中有法身藏石窟。祗應無竭入無餘。</text>
<title>松羅庵感古</title>,<text>心同北地扶宗漢。跡邁西山不食周。一入松羅庵下老。前星高節凜千秋。又消長興亡是天理。由來殷士服于周。誰知敬順歸麗日。意在能權危急秋。</text>
<title>聞金上舍 烋 李 大廈 二公登望高㙜寄贈</title>,<text>望高㙜高不可升。鐵鎖垂處壁千層。老我慚無濟勝具。任他登涉少年能。</text>
<title>楓岳逢鄭江陵 雲湖。因寄趙襄陽 維韓。</title>,<text>一麾何幸守淮陽。千里尋眞到正陽。𤅀海使君傾盖處。坐中惟欠趙襄陽。</text>
<title>和李白洲贈珠師詩</title>,<text>玄裳一去故㙜雲。無復蘓仙夢裏魂。楓岳宿緣應未盡。今宵倘許一聲聞。</text>
<title>楓岳。題贈珠少師。</title>,<text>曇禪一去洞天空。更喜祥師慕下風。最愛闍梨淸且秀。從今入定此山中。</text>
<title>戱贈吳方伯肅羽 䎘</title>,<text>交州靑鳥弄淸音。飛入崑崙弱水潯。若許靈犀通一片。擬將秦鏡照丹心。</text>
<title>戱贈許高城 啓</title>,<text>西子身爲萬二千。峰峯眉目自天然。豊嵒太守猶墻面。只許腰支背後看。</text>
<title>正陽寺觀日出</title>,<text>羲和驅日出東溟。列峀如鋒扈衛行。定是羣仙賓火馭。輾昇黃道布光明。</text>
<title>毘盧峰</title>,<text>不上毘盧最上㙜。那看東海小如杯。他年倘試飛昇術。俯睨玆峰亦眇哉。</text>
<title>衆香城</title>,<text>天上曾聞白玉京。十二樓在五重城。定是玉皇香案下。羣仙朝處衆杳生。</text>
<title>見摩訶衍。多毁壞處。故感嘆而作。</title>,<text>黃龍頷下中央位。天帝明堂孰毁諸。欲識羣仙朝會處。衆香城裏玉皇居。</text>
<title>摩訶衍久無守僧。頹毁幾盡。有老僧義瑩。不日修刱。若覩當時七寶之莊。</title>,<text>[本文缺]又春來廢寺蓬蒿地。秋後重遊七寶莊。多謝老師供佛業。後身應是出天堂。</text>
<title>山暎樓</title>,<text>千章宰木倒成橋。橋上朱欄倚半霄。山色映樓樓映水。九秋明月又良宵。</text>
<title>船潭</title>,<text>聖人刳木制爲舟。誰鑿雲根截碧流。要識化工深有意。故將爲此壑藏謀。又船潭奇勝傳千古。曲曲雲雷逗且奔。水本載舟今載水。通波何日濟吾屯。</text>
<title>曹溪庵。題贈機師。兼示祥師。</title>,<text>曹溪千載久無宗。白石淸川古寺空。更喜機師修凈業。曇禪風骨宛相逢。</text>
<title>九日。少飮天德庵。仍待廵使之行。</title>,<text>黃龍九日登高飮。錦繡千山一望中。使節不來秋已晩。峰譏鶴怨蕙帷空。又參知大早乃翁遲。不及時猶已過時。唯有淮陽老太守。秋光春色詠而歸。</text>
<title>遊三寺</title>,<text>正陽菴是大靑蓮。天德其猶伯仲間。一日遍遊三寺賞。爲兄不易弟尤難。</text>
<title>傚山中歸來篇軆。投呈廵相案下。</title>,<text>凄凄玉露灑寒空。萬樹千山一夜紅。佳節已從重九逝。秋光漸謝舊時容。又洛山之夏竹西秋。海雨蜒風惹客愁。何似衆香淸凈地。桂花楓葉辦仙遊。又靈宮將事禮官還。嶺海風光亦爛看。何乃苦貽猿鶴㤪。仙山秋色十分殘。</text>
<title>贈謫客</title>,<text>咸關驛路接天涯。春盡氊城不見花。想得白雲遙望處。祗應歸夢到京華。</text>
<title>次李東岳韻。寄趙玄夫 纘韓。</title>,<text>秋雨蕭蕭風滿樓。懷人不耐暮雲愁。沉吟壁上孤臣句。心逐前漢入沔流。又世路危登百尺樓。積薪無限古今愁。四海平生吾二友。謾將詩酒老名流。又獨對淸樽坐小樓。峽中風景惹閑愁。憑君莫道淮陽薄。卧閤還慚汲直流。</text>
<title>昌道驛途中。聞亞使 尹之復 駐通口縣。駄邑娼名鸚鵡者。留連數日。戱呈一絶。</title>,<text>仙禽飛入楚㙜雲。玉鎖金籠醉夢昏。爭似交州二靑鳥。能言還似不能言。</text>
<title>病中書懷。奉呈黃壯元 謹中 別墅。</title>,<text>林泉高卧病何傷。樽酒琴書興自長。白首壯元無所畏。積威猶怯老淮陽。又相思豈無山陰興。風雪還愁道路長。直待桃花春漲日。一樽要與泛沙棠。又靑史曾聞卜式言。輸財非敢要君恩。如今莫道前方伯。老我羞稱舊壯元。</text>
<title>口號。寄平原黃 敬中 案下。</title>,<text>聖尼猶嗅山梁雉。繒販還爲漢室卿。鄕里少兒寧會事。可憐衣繡夜中行。</text>
<title>當年</title>,<text>當年費盡生民力。此日飜成麋鹿塲。徙倚斜陽怊悵久。敗荷衰柳映池塘。</text>
<title>鶴泉翁 成汝學 欲賞金剛。資送入山。追寄三絶。</title>,<text>詩翁不識金剛面。七十六年空寄吟。好事淮南老太守。能敎飛錫雪中尋。又天公憐子緣詩瘦。散盡瓊瑤飄滿簪。淸興何須灞橋上。只在楓岳雪中吟。又郊寒賈瘦詩人態。緬起騷壇萬古欽。誰識鶴泉兼二長。爾來格律更嚴深。</text>
<title>到黃州翌日。至使尹 安國 先發。題贈廵相李 汝復。此下七十八首。赴京時製。</title>,<text>寥寥空舘雨留人。傾盖惟將凈友親。多病邇來强制酒。陽關其奈別愁新。</text>
<title>題扇。別豚兒還任所。</title>,<text>半月辭官送我行。斷魂風雨暗前程。黃崗此日臨歧別。滄海茫茫父子情。</text>
<title>登鍊光亭</title>,<text>繁華文物舊箕城。歌吹餘音夢亦驚。惟有鍊光亭下水。綠波添淚古今情。</text>
<title>浮碧樓</title>,<text>高樓歌管動江城。忽忽心魂醉裏驚。無限夕陽千里外。滿船多少別離情。</text>
<title>酒席次書狀韻</title>,<text>言愧莊生日出巵。文慚曹子建安詩。臨筵又斷杯中物。昔我風流人不知。</text>
<title>次贈姜師古 籀</title>,<text>聽我高歌飮我巵。苦吟休賦送行詩。詩成不直一盃酒。古意今人誰得知。又請君遮莫勸深巵。恐負韓公醉贈詩。滿座靑蛾皆笑我。老懷惟遣故人知。</text>
<title>又次戱贈</title>,<text>排悶難排强倒巵。傍人誰會醉中詩。督郵風味宜甘進。莫遣靑州從事知。</text>
<title>次金淸陰題扇贈別韻</title>,<text>一入舟中萬事遺。歸亭遙指覺華期。人生飮啄皆關數。豈獨君行夢讖詩。又題扇離詞感不遺。詩中意與夢中期。玉河舘裏相思處。夜夜應知夢此詩。</text>
<title>卽事。呈尹雪樵几下。</title>,<text>海風吹斷雨廉纖。起闢篷窓縱遠瞻。島嶼微茫元氣裏。况逢秋色十分添。又領略秦皇採藥山。海中千點翠螺鬟。當年若解乘槎術。鞭石何須病庶頑。又少年曾作龍川倅。城上遙看海上山。今日仙槎移泊處。江山應記舊時顔。</text>
<title>椵島有感</title>,<text>十年孤島擬名王。睥睨中原等夜郞。豈料皇明嚴紀律。督師軍法擧無將。</text>
<title>又次前四絶韻求和</title>,<text>雲機玉手弄纖纖。隔水無言脉脉瞻。佳節已過烏鵲散。秋波應爲別愁添。又淼淼洋中點點山。如螺如黛復如鬟。當年應避秦鞭血。散作波濤萬片頑。又去年曾倅淮陽府。一歲三登楓岳山。萬二千峰猶在目。海中時夢舊孱顔。又督府功名異姓王。黃頭富貴漢時郞。可憐一血尙方劒。誰料天威有肅將。</text>
<title>離石城島</title>,<text>曉雨凄凄客夢驚。金烏飛出曙光生。靈飈一陣催歸鷁。遙指長山望眼明。</text>
<title>望長山島</title>,<text>石島長山莽蒼中。崇朝纔借一帆風。開府卽今通節制。海洋皆屬大元戎。</text>
<title>次前日雪樵韻。追述石多山難合之事。</title>,<text>暫時離合亦關天。莫向嚴程較後先。世上小兒誇疾走。多君相對海洋邊。又數日違離滯海濱。胸中鄙吝覺津津。相逢樽酒開靑眼。末路知心有幾人。</text>
<title>晩泊石城島。再次前韻。</title>,<text>風颿飛過鏡中天。落日吳烏果孰先。滅沒崦嵫追不得。我行猶滯石城邊。又數畒田園寂寞濱。至今歸計在通津。松關久閉苔磯畔。猿鶴還應怨主人。</text>
<title>偶占四絶求和</title>,<text>人臣臨事敢辭難。夷險惟當視一般。最憐圃隱賢何獨。航海朝天十往還。又飽更險阻與艱難。若在門庭樂且般。聞道泛翁浮海日。替人持節好言還。又郢行終不見冥山。漸覺歸程近海關。何日午門朝賀罷。春風桃浪泛槎還。又何處終南是故山。夢魂曾不度秦關。落日思家心已絶。滄波且趁白鷗還。</text>
<title>夜泊海城島。睡起口號。</title>,<text>經渡三山泊海城。夜深風浪夢初驚。天公順助無難事。欲泝銀河訪玉京。又舟中莫言吟詩苦。吟裏都忘海路難。安得南華大言客。據梧相對豁心肝。</text>
<title>夢六兒</title>,<text>六兒生日是初朞。夢裹相逢歧嶷姿。翰墨蓬桑占技藝。任他天授豈人爲。</text>
<title>記夢</title>,<text>咫尺天顔降弊廬。碧桃紅杏映階除。靑衿多士盈庭坐。日夕催題應制書。</text>
<title>海城島。初賞秋光有懷。</title>,<text>淸霜夜落海城陬。巖上丹楓映碧流。仍想金剛千萬壑。山光何似去年秋。又黃花赤葉染新霜。孤島秋深錦繡粧。忽憶驪江重九節。笠巖明月遡流光。又故鄕秋色想如何。黃葉丹楓物態多。惟爲小園松栢樹。靑靑不變舊時柯。又停橈暇日賞殘秋。風雨嚴程莫㤪尤。若使今晨舟過此。客中何以慰離愁。又移船相近要開懷。夾岸丹楓映水涯。遼左早寒今尙爾。天敎物色慰吾儕。</text>
<title>曉發海城至平島。次雪樵韻。</title>,<text>桃源何處是仙山。失路漁郞眞贗間。爭似吾儕持絳節。星槎經度玉京還。</text>
<title>再次前韻</title>,<text>遼左民安若泰山。平胡應在數年間。書生欲識蓬桑志。幹事兼將奏凱還。</text>
<title>平島賞秋</title>,<text>自我登舟一月强。九秋佳節迫重陽。故園手種東籬菊。應待吾行冐雨香。</text>
<title>九月十五日。書狀船出海逢風。幾危獲全。翌日。至使携酒賦詩來慰之。仍用其韻以勉勵之意。</title>,<text>捩舵操舟實在人。安危豈係我生辰。吾儕倚仗惟忠信。二字工夫勉不磷。</text>
<title>苦待督師之還。次書狀韻。</title>,<text>寒窓挑盡玉虫花。此夜羈懷一倍加。旌節未還關路閉。坐爲旅鬢自成華。又七寶長鞭着九花。威風千里虜庭加。秦關咫尺淹行役。平地難於度覺華。</text>
<title>篋中得雪樵遺帖。揮淚口號。仍次前韻。</title>,<text>一幅猶存舊墨花。沉吟不覺淚交加。峩洋已失知音友。獨抱瑤琴對月華。</text>
<title>次星山韻</title>,<text>皇州千里蔽胡塵。遠客偏傷海上春。元夕傳烽明夜月。閉關無復賞燈人。又異域羈懷莫我知。行裝惟有劒相隨。桑弧壯志差吾老。誰斬名王獻玉。</text>
<title>又次星山韻</title>,<text>關海羈栖歲已更。逢春偏覺客魂驚。傷心孤竹君王廟。誰料胡雛作老營。又元老重開細柳營。八圖諸葛六奇平。轅門鼓吹銀花出。始信胸藏萬甲兵。又異鄕時序屬三陽。景物依依惱客膓。萬里春風無限意。更看關柳舞絲長。又小小杯斟淺淺酤。愁腸無興醉黃壚。徒將壯士倚天劒。半夜悲吟擊玉壺。</text>
<title>又次星山韻 四首○此下二首詠閣部</title>,<text>閣臣來臨古關門。十萬豼貅列寨屯。自仗皇威淸左海。寧容小醜侮中原。又帝命元臣視六師。威風掃盡虜氛吹。書生擬待平胡日。奏凱仍成吉甫詩。又 此一首詠祖總兵將軍出師勢如雷。手把長戈日可回。遼海正看妖祲豁。悲吟休上望鄕㙜。又 此一首詠祖孫兩爺元老胸藏孫子法。將軍家有祖生風。由來將相交懽日。應奏戎庭大捷功。</text>
<title>長城嘆 前則譏之。後則美之。</title>,<text>秦皇築㤪終無賴。漢帝窮兵恨不終。若使當年殲滅盡。何煩後世外攘功。又當時謾築蒼生怨。留與千秋作峻防。聖代况兼威德盛。寧容小醜恣跳梁。</text>
<title>夢賞君晦▣▣家牧丹</title>,<text>杖藜斜日岸烏紗。來訪名園第一花。好事主人還不俗。淸樽相對醉爲家。</text>
<title>晩發金山。夜泊天津外洋。洋中値夜深。梢亦不知海路。故末句云。</title>,<text>風帆終日水雲中。曉月西傾夕又東。借問天津何處是。滿江烟霧夜濛濛。又平沙白浪浩無垠。四顧茫茫不見津。此日壯遊天借便。乘槎休嘆獨賢人。</text>
<title>舟過昌黎縣境有感 時虜賊累日攻圍。守宰率鄕兵堅守殺追。</title>,<text>景仰高名山斗齊。舟行今日過昌黎。胡塵未汚彈丸地。馴鰐餘威尙有稽。</text>
<title>天津海口。望見打魚。弊廬在通津縣故末句云</title>,<text>漁舟簇立海洋濱。張綱滄波遮紫鱗。不待秋風歸興發。回帆直欲向通津。</text>
<title>舟中書懷</title>,<text>忠信惟憑一葉風。乘流得坎任窮通。吾行正似朝宗水。萬折丹心在必東。</text>
<title>夷齊廟</title>,<text>二子淸風已邈如。空留餘像首陽墟。若敎古廟英靈在。却虜何煩一箭書。</text>
<title>白家庄</title>,<text>花草名園白也庄。如今物色便無光。淸朝鳴鳳歸何處。畫閣春裝燕爾娘。</text>
<title>天津港口。阻風停泊。次星山韻。</title>,<text>江鄕春色綠蘿天。萬里行裝一葉船。只爲國恩酬未了。獨賢休賦北山篇。又西風夕起海天長。半夜星河鏡裏光。白首菟裘休老日。一年何事客他鄕。又膓斷春光欲暮天。明沙細草傍行船。已經糓雨芳菲節。何日歸耕江上田。</text>
<title>聞皇太子已行冊典</title>,<text>天津港口逗征蓬。北闕何時奏一封。聞道恩波添小海。歸心還逐水朝宗。</text>
<title>詠漁村</title>,<text>細柳依依江上村。桃花流水杳無痕。竹竿簑笠渾閑興。日暮漁郞歸掩門。</text>
<title>天津</title>,<text>黃河混混發崑崙。日夜東流倒海奔。聞說漢家張博望。乘槎曾到水窮源。</text>
<title>舟次天津。題寄篷壺。兼示星山。</title>,<text>人間憂患苦相添。死別生離恨兩兼。獨倚危檣無限思。不堪征袂淚雙沾。</text>
<title>自關上乘舟旬餘天津</title>,<text>行裝惟信▣帆風。三日天津半月中。只幸畏道今已過。五雲閶闔望玲瓏。</text>
<title>自天津登陸。發向北京途中。寄篷壺子。三月二十日</title>,<text>蓬壺往在玉皇居。一別音容夢裹踈。天上五雲看漸邇。仙風吹引紫霞車。</text>
<title>題贈江南秀士</title>,<text>靑春秀士摠丰茸。莫笑朝鮮白髮翁。萬里洪濤乘一葉。觀周▣爲慕華風。又勤來要我數行書。愧我才非逸少如。他日江南幸相憶。須將一紙替雙魚。</text>
<title>三月卄三日到北京。被閽者禁。有歎。庚午</title>,<text>春宮慶使自東藩。玉帛朝天叫帝閽。聖代卽今威暴客。誰將鎖鑰付黃門。</text>
<title>次呈星山</title>,<text>歸心猶夢覺華舟。曉闢西窓月似鉤。二老近來同病苦。東還何日說皇州。又 歸期在近。預送家之樂。天中風日好言旋。遙指東𤅀於彩船。白首老臣俱幹事。還家應似夢遽然。</text>
<title>題老仙軸。贈王眞人。庚午五月在玉舘時。</title>,<text>松下老仙遺世界。手携藜杖去何忙。芒鞋草笠芰荷製。應向丹霄拜玉皇。</text>
<title>大殿春帖</title>,<text>雪中春信着梅先。禁苑芳華又一年。冷祲已消關北路。陽和忽滿海東天。爭看綵燕飛雲末。更喜羅幡下日邊。誰識三陽交泰際。吾王恩澤配陶甄。</text>
<title>大殿正朝詩</title>,<text>北陸窮陰已解嚴。祥風吹捲却寒簾。韶光便向仙桃。聖壽應隨海屋添。春入鳳池波欲動。月昇金掌露新霑。微臣拜獻流霞酌。殿上龍顔喜一瞻。</text>
<title>中殿春帖</title>,<text>條風一陣解嚴寒。斗覺新元律候寬。淑氣已從椒掖透。奇祥爭向壼闈看。周家九嬪承楡翟。漢室千官戴法冠。須識坤像能贊化。東韓王業得重安。又綵花朝發望春闈。堯莢初敷瑞日暉。王母下調金鼎液。玉妃來奉翟褕衣。詩歌麟趾稱恩厚。易著坤元仰德徽。門外千官華祝罷。首戴銀勝醉言歸。</text>
<title>大駕親幸籍田。還宮後進賀詩。</title>,<text>禮罷郊壇鳳輦廻。夾城歌鼓殷晴雷。纔看玉趾臨千畒。旋覩靑宮秉七推。擬㓗粢盛歆祖考。要將菑獲示玄來。天公解助吾王喜。糓雨微添勞酒杯。</text>
<title>雪水煎茶 此以下十一首月課製</title>,<text>書生風味淡如水。邂逅佳人思一般。却笑玄霜槝靈藥。自將新雪煎龍團。瓊漿入口魂俱爽。玉液侵唇態共寒。誰識銷金寶帳裏。淺斟幽興十分闌。</text>
<title>飯筒投水</title>,<text>三閭死日是天中。競渡人人飯竹筒。只爲醒魂辭衆醉。非無桂醑酹孤忠。靑山有恨含殘照。碧水多情咽晩風。綿上千年寒食節。遺民哀怨兩相同。</text>
<title>避暑飮</title>,<text>流金時序屬三庚。河朔欣瞻一帶淸。樂地可追賢者避。壺天猶作聖人氓。微凉暗襲醺醺去。醉夢時從陣陣驚。好事風流今已矣。困寒求熱是何情。</text>
<title>南薰琴</title>,<text>風薰殿閣肅陰陰。協帝重華萬國臨。解慍歌邊民扣腹。垂衣高處日鳴琴。仁聲已逐絃絃發。惠澤還從曲曲深。千載鸞膠嗟久斷。海東今見嗣徽音。</text>
<title>浙江潮</title>,<text>申 疑作伍 胥何處恨難消。看取吳江八月潮。白馬乘風來又去。紅旗卷浪夜還朝。䲭夷魂魄猶應在。幎帽君王倘見招。若使當年容直諫。姑蘓未必草蕭蕭。</text>
<title>靑塚</title>,<text>氊帳香魂喚不醒。月中環佩響瓏玲。那知絶域羣山白。忽見孤墳一片靑。自是丹心懷舊國。故將哀㤪表幽扃。王靈不與微誠到。空使單于侮漢庭。</text>
<title>墨梅</title>,<text>月落參橫客夢回。小齋人靜獨徘徊。霜縑誰借陳玄力。素壁能移庾嶺栽。意足何求顔色似。怨濃如帶暗香來。臨風正好看踈影。不訪西湖處士梅。</text>
<title>花外小車</title>,<text>有約伊人卧草廬。獨憑高閣夢醒餘。林間落日懷嘉客。門外東風望小車。隨蝶相應行遠遠。傍花時復任徐徐。中途恐學剡溪返。乘興無人慰索居。</text>
<title>爨下桐</title>,<text>幾年枯死嶧山東。今日飜爲爨下烘。不有中郞餘燼取。誰憐美質逐烟空。知音膝上天機熟。解慍絃中造化通。焦尾至今傳絶寶。何人携去和南風。</text>
<title>省中烹茶。懷子瞻。</title>,<text>夢驚靑鎖三竿日。手閱茶經數卷書。龍井取來開活火。松濤喧處散明珠。懷君此夕情無限。想子新詩錦不如。遠寄題封良有意。一杯相屬在江湖。</text>
<title>尹海平令公 根壽 追賦別章。令鄙生奉呈廵相 ▣▣ 閤下。其詩乃四韻一律也。道途之暇。敬步原韻。聊述所懷。詩凡三首。擬投于使相 ▣▣ 案下。而辭荒意拙。不合大人藻鑑。玆用首題尹公所作。次之以鄙述。先寄別駕老兄。▣▣ 以竢郢斤之正。兼賞瓊琚之報。</title>,<text>[附原韻]翟車共扈還都日。蓮幕重陪沛邑墟。三語異同慚晉椽。二天恩澤洽周餘。憂分宵旰心何逸。念軫瘡痍力自紵。從此眞登黃閣上。佇看孚信及豚魚。翩翩玉節移開府。來按湖南百戰墟。千里北望仍夜半。一樽東閣卽公餘。升堂盛會今還忝。入幕羈愁幸蹔紓。遊子久違甘旨奉。一麾安得佩銅魚。悲歌郢路知音少。夜夜龍光射斗墟。要把桑蓬輕萬里。悔將雕篆困三餘。時危坐使心期誤。月出誰令窈糾紓。此日登門欣有托。蒯緱寧歎食無魚。甄城別駕時流伯。蹔屈朱幡按廢墟。雷化早從菁邑始。霜威元自栢㙜餘。剛腸肯向權門折。隻手猶思國步紓。異日風雲應有會。看君寧作涸中魚。</text>
<title>贈別尹時晦</title>,<text>絶塞幸逢京國舊。臨歧何耐遽分襟。天空鶴野靑山暮。地盡龍溪白日陰。遊子戀親勞遠望。羈人傷別費孤吟。君歸爲報僉賢季。須向羊腸愼百金。</text>
<title>送鄭參判 賜湖 赴京師</title>,<text>自陪僚席荷深知。駑劣多慚剪拂私。南去暮雲長在眼。西來芳草又分岐。世情險似千層浪。時事飜如一局棊。天末夕陽無限意。黯然獨作爲傷離。</text>
<title>偶占一律。錄呈別駕閔 有慶 案下求和。</title>,<text>憶曾旅宦首陽城。聚散眞同水上萍。西塞一年頭共白。南州今夕眼俱靑。風霜苦節知難變。蒲柳餘生愧易零。聞道路中多雨雪。不如歸掩故山扃。</text>
<title>錄呈開府張 晩 案下。兼示御史尹 義立 行㙜。</title>,<text>聞道雙軒按海營。扁舟千里候嚴程。長帆蔽浪驚風掣。馹騎聯鑣曉月傾。芳草幾年遊子恨。靑燈今夜故人情。他鄕到處君恩重。期效涓埃答聖明。</text>
<title>敬步原韻。奉呈南坡沈 悅 使相還朝。</title>,<text>城上開筵趁晩晴。一亭高會去留情。離杯到手心先醉。別恨塡胸句未成。殘照易隨山澗落。孤烟遙接海門平。應知此後相思夜。明月芙蓉獨倚楹。</text>
<title>長沙新舘。題贈成太守 啓善。</title>,<text>湖南兵火慘丁年。五十官樓一炬烟。豈意長沙餘燼地。忽驚飛閣起中天。經營初倚桑門力。輪奐爭稱太守賢。入幕誰爲第一客。自慚衰白映靑蓮。</text>
<title>又贈成太守</title>,<text>華構巍然壓舊基。客來今日落成之。平臨大野橫分地。徙倚前山薄暮時。雲母屛開人似玉。水晶簾捲月如眉。庭除只欠蓮亭勝。須趁春風鑿小池。</text>
<title>晨起有作。錄呈尹時晦㙜下求和。</title>,<text>村鷄咿喔夜悠悠。手闢寒窓起攬裘。千里羈心猶戀闕。一年鄕思獨登樓。風生鶴野天空外。月白龍灣地盡頭。時事卽今多未靖。安危誰任大臣憂。</text>
<title>又次前韻。奉寄尹御史時晦㙜下。兼示李通判。</title>,<text>故園東望路悠悠。一夜嚴風動弊裘。依北馬嘶衰草路。思鄕人倚夕陽樓。萍蹤會處俱靑眼。樽酒逢時共白頭。亂後關西無好事。客中何計可銷憂。</text>
<title>復用前韻。謹呈具接伴 ▣ 令案。</title>,<text>東望家山我思悠。西風况耐弊蘓裘。當時氣槩初題柱。此日行裝獨登樓。邊塞早寒霜殺草。干戈催老雪盈頭。歸心底事忙如許。只爲親年可喜憂。</text>
<title>次廵相 ▣ 韻</title>,<text>風流節度刱新營。聊把笙歌慰遠程。佳興未闌紅燭盡。芳心微折翠鬟傾。分宵妬花眞奇策。半夜催歸豈薄情。堪恨白頭蓮幕客。醉吟鄕社到天明。</text>
<title>遊月出山</title>,<text>黃花赤葉秋山路。竹杖芒鞋緩緩行。斜日照崖楓錦爛。寒泉遇石玉鏘鳴。禪房信宿非無興。王事倥偬奈有程。京洛故人來作宰。一壺靑眼喜相迎。</text>
<title>次卷中韻。贈煕師。</title>,<text>元帝當年奉釋迦。普光新業比前多。殿開兜率三千界。山像天台五百羅。宋骨遺眞今尙在。南翁妙語孰能加。憑渠欲問興亡事。笑指長空一鳥過。</text>
<title>敬次留相韻</title>,<text>淸詩端合碧紗籠。洗露沉吟凈几中。歸思不禁東逝水。離筵正値北來風。深情付與三杯盡。浮議還將一笑空。鳧舃飄飄雲外遠。遺民誰解詠飛鴻。</text>
<title>鄙生之出貳松都也。人皆以爲賀。非以宦爲美。特以爲佐於相公徐 渻。而又得文卿姜 紞 丈爲之僚也。玆呈一律以叙喜幸之懷。</title>,<text>三家共住城西畔。開府歸來席又同。識面江山如有待。無心造物若爲功。寧慚鄕里兒童列。自幸追陪氣槩中。此會應須留勝跡。松都新誌屬吾公。</text>
<title>留相帳設黃郊。穿魚喚酒。似會我悠悠之意。故題以謝之。</title>,<text>出山回首蔚藍天。一夢瑤㙜意窅然。流水旣迷漁艇路。天台更隔赤城烟。人間落帽酬佳節。物外尋眞斷宿緣。賴有相公憐我拙。佩壺來慰夕陽邊。</text>
<title>次留相韻</title>,<text>年來幾不辨西東。笑向長安瞽老同。處世不須師有道。御杯聊可學無功。身游宦海波瀾外。目送浮雲變滅中。四座微言誰解道。丁寧開示賴吾公。又留相高名滿海東。才華兼與德符同。一行按撫存遺愛。五道廵宣著異功。冠冕暫辭丹禁裏。襜帷來鎭舊都中。他年黃閣應虗位。加額人人賀相公。</text>
<title>又次前韻。呈姜文卿僚丈。</title>,<text>居猶二陸住西東。况是金蘭臭味同。大器君非騎馬椽。菲才我乏保釐功。杯傳東閣淸霄半。笏拄南山爽氣中。聞說早衙鈴已動。休煩壑谷問吾公。</text>
<title>考試後設罷塲宴于二樂樓。安岳 題贈參試官僉兄。兼示主倅求和。</title>,<text>彩樓高會夕陽邊。紅粉三行繞綺筵。鏡裏荷香聞冉冉。雨餘山色凈娟娟。佳人醉月花爭態。幕客驚新雪滿顚。門外白袍如立鵠。愧無藻鑑試諸賢。</text>
<title>次丁學官 景蘭 韻</title>,<text>昔日遼陽聞化鶴。今朝枳棘見栖鸞。重來華表千年地。長對高樓四面山。丹竈鍊成雲滿榻。黃庭看罷月窺欄。主人定識飛仙興。仙興何如在世間。</text>
<title>重過百祥樓有感</title>,<text>秋後晴川灝氣盈。危欄乍倚客魂驚。山移海上三神勝。江拖關西一帶淸。芳草愧題崔子句。靑樓嬴得舍人名。長洲木落烟波起。此日深知宋玉情。</text>
<title>送李子淵 溟 赴黃海方伯</title>,<text>雨露銀㙜一夢空。手持斧鉞下靑穹。承宣已覺藩維重。歷試方知眷注隆。詩罰我依金谷酒。淸標君挹首陽風。繭絲保障皆餘事。要濟蒼生水火中。</text>
<title>卽事口號。奉呈趙飛卿 翼 齋案求和。</title>,<text>奉祝年年到此山。老來官况倍辛酸。太常小僕欺昏眼。釐室齋郞厭舊顔。聖澤猶存龍去後。微誠徒切駿奔間。夜窺松栢森森路。尙喜葱籠氣未殘。</text>
<title>次詔使韻</title>,<text>第一江山第一人。玆游淸絶兩無塵。烟花到處酬佳句。樽酒逢時屬暮春。逸興謾隨汀草發。風光如待使華新。樓船此日陪高會。怳是瑤㙜夢裏身。</text>
<title>竹泉 ▣▣ 台丈頃以謝恩使朝京。要索別語。忩率未果也。今者權霽仲 ▣ 令公。又以賀節告辭。衰年作別。古人難堪。聊叙鄙懷。兼呈竹泉案下。</title>,<text>重溟巨渤渺無邊。萬里長風一葉船。忠信仗來安素位。險夷隨處任蒼天。仙槎度漢張騫意。玉節觀周季子賢。直待桃花春漲日。手擎丹詔好言旋。又告別年來何太頻。送君今日更傷神。天連秦漢求仙海。地接姬姜錫土濱。萬國圭璋輸賀節。一生忠信卽通津。竹泉老伴留賓舘。爲報相思白髮新。</text>
<title>挽族從大父洪僉知 溶</title>,<text>白首窮經困下帷。碧桃紅杏古今悲。魏瓢縱恨江湖窄。漢竹還多惠澤遺。君子窮兼仁者壽。伏生書又子雲奇。迷孫情禮俱如掃。抱病題詩涕自垂。</text>
<title>挽閔景立 汝信</title>,<text>交契元從世分深。忘年况復許知音。功名自是公餘事。忠厚由來長者心。六物難醫阿堵障。千金終惱舊痾沉。凄凉故宅西城畔。忍見虗簷月色侵。</text>
<title>挽宋永川福汝 爾昌</title>,<text>四十年前托契深。隔隣樽酒日相尋。仍嗟離合風塵際。共惜桑楡日月侵。投紱擬成湖左約。斷絃誰聽伯牙音。生蒭未哭公山路。題挽偏傷老我心。</text>
<title>挽某人大夫人</title>,<text>鸞鏡中年恨未亡。只憑餘慶毓諸郞。千鍾榮養春萱盛。八袠光陰石火忙。孟母徽音今阻絶。老萊衣彩忽凄凉。升堂猥托通家分。題挽今朝涕自滂。</text>
<title>▣柳子有 穡</title>,<text>意氣相傾三十春。交承况有弟兄親。方期玉節還朝右。遽見丹㫌過漢濱。廊廟未施經濟略。風雲永阻際會辰。宣城故宅荷花發。誰把殘香問主人。</text>
<title>挽安子澄 泓</title>,<text>斯人斯疾竟難醫。五十光陰草露晞。葱竹少時偕我季。金蘭晩契托君知。居鱞半世身何苦。志學平生計已違。賴有高門餘慶在。寢苫皆是白眉兒。</text>
<title>挽金同知 鋏</title>,<text>憶昔行宮扈翟褕。公爲承旨注書吾。至今慟哭徽音阻。沒世難忘寵渥紆。二十七年如夢過。當時官長又泉途。今宵倍切公私痛。瞻望東郊曉月孤。</text>
<title>挽兪同知</title>,<text>誰言天道杳難知。諸福應從積德歸。官至二階榮已極。年逾七袠古來稀。終看孝子專城養。永對賢妻擧案眉。乘化今朝惟命耳。後生空復涕沾衣。</text>
<title>金叔度 尙憲 將赴鏡城幕。歌以別之。</title>,<text>丈夫行止豈人爲。用舍知關國盛衰。大海孤舟南渡日。高山匹馬北征時。還如美玉攻來好。尙保貞松歲後姿。此日莫論分手恨。萱堂有淚不堪垂。</text>
<title>奉別金叔度雅契赴高山</title>,<text>聚散由來本不期。壯游於世是男兒。南溟北極元無定。覊羽沉鱗會有時。芳草一年遊子志。鐵關千里遠臣悲。臨歧莫說紛紛事。付與浮雲捴不知。</text>
<title>北評事閔宗禮 ▣ 告別。聊贈一言。</title>,<text>十年槐院困沉冥。此日咸關又遠征。戎馬莫嫌趨幕府。星槎猶勝泛滄溟。胡天未雪山長白。楡塞多風海自靑。醜虜卽今讎大國。男兒從古重橫行。</text>
<title>贈李侍郞 ▣ 迎慰之行</title>,<text>再占魁元寵渥殊。當時人道鳳將雛。文章素是弓箕業。擯相曾無父子俱。關路福星光已動。浿江官柳色初敷。應知健筆能華國。從此聲名振帝都。</text>
<title>感舊游。寄李遠伯。</title>,<text>芙蓉堂裏憶曾游。回首今經十五秋。此日飄零悲白髮。當時雲雨夢靑樓。蘭橈幾泛南江月。蓮幕頻開廣石流。聞道故人來按節。風情能與老生儔。</text>
<title>一春將盡。病伏吟呻。忽聞李子淵 溟 令兄投紱歸來。仍憶昔年赴任之日。要索別語。至於授簡。而今過瓜期。尙未副敎。深愧不敏。聊呈短律以謝逋慢。</title>,<text>公歸要我贈行詩。別日忽忽未暇爲。湖海幾年煩夢思。風塵今夕又支離。傷時正値三春暮。握手應驚兩鬂絲。終老宣城俱有約。不妨溪友共追隨。</text>
<title>尹仲素 履之 赴驪江任所。聊贈一言。</title>,<text>離筵摻手醉言歸。愁倚墻頭獨自悲。渤海已徵龔遂績。淮陽何待汲黯治。淸心樓上鳴琴日。烏鴨山前拄笏時。秋月驪江江水漲。浩然投紱莫遲遲。</text>
<title>由水路遡驪江</title>,<text>七月凉風暑氣遒。正逢佳節屬三秋。不妨庾亮南樓飮。最好蘓仙赤壁遊。到處君恩偏覺重。由來仙分我何優。扁舟扣枻淸江去。高卧逢壺最上頭。</text>
<title>三月十五日。與李汝固 植 同舟上京。別後李入銀㙜。僕還驪江。有懷寄示。</title>,<text>同舟幸躡漢仙蹤。別後烟花路幾重。一入銀㙜音信斷。孤吟閣簿書叢。當歸已長龍門雪。糓雨新添馬峀風。山藥江魚俱未採。愧余無物寄深衷。又黃驪太守官多事。再泊扁舟漢水東。春漲滿時乘曉月。孤帆掛處便長風。須知快意爲身戒。要識觀瀾作聖功。滿目江山如電掣。難容詩句謝天公。</text>
<title>趙知事 啓遠。自嶺東方伯遆任來訪。聊以拙篇奉謝。</title>,<text>襜帷來自嶺東陬。訪我淸心江上樓。旅宦幸成佳邂逅。離程不許少淹留。周裳有愛同分陝。鄭錦無才愧領州。梨浦一杯須更盡。夕陽還共水西流。</text>
<title>南漢山城。乃溫祚故都也。國家自甲子播遷之後。重修是城。盖徵前而毖後也。軆相張公 晩，捴戎李公曙。實董是役。而募集遊手。歲未半而功就緖。何其神速耶。寄題二使。</title>,<text>溫王何日卜斯都。遺址千秋贊令圖。洞闢新宮誇壯麗。城圍故國勢盤紆。留侯事業存籌策。飛將威名壓羯胡。此役從知邦祚遠。不忘危是久安謨。</text>
<title>嘆老。寄趙襄陽。</title>,<text>生世看周五紀星。人間已迫古稀齡。元辰我値行年戊。環甲君添一歲丁。開閣祗緣多病故。臥淮空切拾遺誠。官分嶺外違良覿。歲暮停雲倍愴情。</text>
<title>襄陽有賦歸之志而不能决。故以詩勸之。</title>,<text>聞君將老舊林泉。想得歸心已浩然。腰下尙嫌銅印重。禁中寧合玉堂仙。西疇䆉稏宜春灌。南國江山入夢圓。白首愧余推不去。別詩遙寄峴山前。</text>
<title>宋君受 廷祚。喪室後娶一琴歌娼。故詩中以寓規諷之意。而感慨係之矣。末句復述鄙意。推擠不去者。是誠何心哉。</title>,<text>嗟君氣槩薄秋天。高卧松雲永矢堅。豈意功名虧晩節。更敎妖艶結幽緣。當筵呼嫂猶前夕。把酒圍碁憶舊年。白首折腰鄕里少。愧余猶未賦歸篇。</text>
<title>原昌途中。次尹亞使 之復 韻。</title>,<text>行盡千山萬水過。險中佳境一何多。暾明雪嶽開銀闕。冰塞長川布練紗。戎事有程思鞅掌。殘陽無計駐傾斜。沙汀立馬忽忽去。須趁明明朝赴早衙。</text>
<title>以試事行到伊嵐驛。聞府伯李季徽 ▣ 卽日莅官。寄贈兩律。</title>,<text>朝辭北闕下銀㙜。夕佩東川紫綬來。乞郡已諧句漏願。割鷄仍試武城才。昭陽物色迎公喜。楓岳仙花待我開。蓬島尋眞世如有意。藍輿須趁暮春廻。又相門生相語非誣。廊廟之姿管葛徒。經幄幾年紆聖眷。雷封今日屈良圖。風謠已占村中喜。絃誦先騰席上儒。愧殺淮南徒服食。白頭朱綬卧仙區。</text>
<title>贈吳監司肅羽 䎘</title>,<text>尋眞飈馭到篷萊。飛上毘盧第一㙜。玉女吹簫朝絳節。仙童鍊藥進金杯。千林嫩綠羅爲幕。萬瀑奔流雪作堆。最是正陽明月夜。燒香端坐衆緣灰。</text>
<title>次成鶴泉韻</title>,<text>黃紬久忝閤中眠。峽裏重逢歲暮天。雪嶺攙空途可畏。氷泉鳴玉聽堪憐。凄凉店舍無行跡。冷落官厨不起烟。賴有詩翁頻遣和。何煩筒竹遞郵傳。</text>
<title>次鶴泉</title>,<text>空齋拄笏看前山。雪滿孤城冰塞灘。讀罷淸詩心覺爽。吟成杞賦齒堪寒。誰知吏隱非拪棘。共惜遺賢困抱關。相對悄然無一語。白頭歧路歲將闌。又冷落官居四面山。朔風號怒逐回灘。雪中未慰袁安臥。客裏誰憐范叔寒。塞鴈嗷嗷飛古戍。邊烽日日照咸關。時危尙闕終軍策。撫劒悲歌到夜闌。又 詠衙後肌瘦山一朶芙蓉千仞山。嵬嵬壁立壓前灘。雲來氣接金剛翠。雪後光搖義嶺寒。香幣每歲來北闕。神兵當日救東關。淸晨柱笏悠然望。濃碧還如歸意闌。</text>
<title>次鶴泉韻</title>,<text>漢庭分竹度和川。百里惟良愧二千。篷島有緣尋秘訣。桑楡無計駐殘年。殊方客宦身如寄。蔀屋民愁化未宣。六十一年今又逝。不堪爲客涕潸然。</text>
<title>次鶴泉</title>,<text>三載南柯夢一回。柴桑何日賦歸來。韶光已動北關雪。詩興還催東閣梅。博塞何妨除夕戱。屠蘓最後少年杯。峽中有客吟何苦。欲向梁園訪古㙜。</text>
<title>謹次大谷成先生四韻詩。呈黃監司 謹中。黃監司乃僕蓮榜壯元。別業在平鐵之間。景致佳絶。公晩年謝病退居。久享淸福。心竊韙之。頃日寄以大谷成先生四韻詩。俾余和送。盖其亭榭江山。正如先生詩中語故也。重違懇敎。忘拙次呈。以資閑中一噱云爾。</title>,<text>前賢遺稿語堪驚。曠世襟懷起後生。景物正如公所樂。新詩應爲子先鳴。眠風自許超羲上。醉月何妨中聖淸。景仰高山難及處。逃名林下保完名。</text>
<title>病中書懷。奉呈黃壯元別墅。</title>,<text>晩節休官衆所榮。菟裘况復樂餘生。多公飽享淸閑福。愧我猶貪都護名。聾卧不聞塵世事。病中尤見故人情。春來擬投交州紱。同社期尋猿鶴盟。</text>
<title>會飮黃壯元別墅。題贈同年金正卿 鑊。</title>,<text>二百人中最少年。如今衰鬂雪飄然。壯元降自惟庚歲。老弟看周環甲天。三壽作朋心古劒。一塲高會榜靑蓮。世間勝事誠難再。須向山陰記盛筵。</text>
<title>又次前韻贈黃直之</title>,<text>愚弟賢兄較一年。異鄕覊思共悽然。流鶯初囀淸和節。倦鳥飛還薄暮天。嘆息關河傳羽檄。寤言中夜撫秋蓮。胸中鬱鬱匡時略。誰許疎狂近御筵。</text>
<title>鳳陽舘書懷 此以下二十八首。赴京時製。</title>,<text>皇皇原隰道逶遲。天氣初凉七月時。王事有程懷鞅掌。聖恩無路答毫絲。龍泉夜月思鄕夢。劒水秋風恨別詩。瞻望帝京何處是。海門遙指覺華期。</text>
<title>自院堂修船畢。曉頭發船開洋。</title>,<text>平明解纜院堂前。遙望珠羅浪接天。彩鷁乘濤風色穩。金烏出海曉光鮮。心存報國身如葉。念絶思家坐若禪。何日帝庭朝賀罷。山中歸和故人篇。</text>
<title>寄書狀官鄭子脩 之羽</title>,<text>行㙜文彩世無肩。玉樹臨風轉灑然。節義元從家世業。詞章逈出建安篇。一身去國輕如葉。二客登舟望若仙。白首朝天同萬里。擬將交契托忘年。</text>
<title>海上書懷</title>,<text>泛泛仙槎東海東。往來惟信一帆風。身如水鳥凌千頃。心逐浮雲在半空。博望封侯何足道。君平觀象亦無從。何緣直上銀河去。探得支機織女宮。</text>
<title>舟中書懷。呈雪樵，蓬壺二契案下。</title>,<text>浮世功名等鹿蕉。人間膏火自相銷。玉堂金馬身踈遠。白首靑雲夢寂寥。道契久欽關令尹。詞華今仰鄭臣僑。朝天幸會仙槎上。交義還將托末僚。</text>
<title>秋夕夜不見月</title>,<text>一年明月最今宵。却恨秋陰蔽九霄。坐久玉蚩寒耿耿。夜深蓬戶閉寥寥。家鄕念絶滄波渺。葵藿誠微白日遙。忽憶松楸霜露下。誰將香火奠山椒。</text>
<title>秋夕翌日。雨霽風殘。月色如晝。</title>,<text>雨後風微海不波。錦紋生纈鏡新磨。凌空奚假銀橋術。沂漢行看織女梭。仍想孔尼浮海志。重吟蘓子扣船歌。夜深坐對篷窓月。魂夢無緣接睡魔。</text>
<title>廣鹿島。慘見遼船遭風失利。爲詩吊之。</title>,<text>五日藏舟浦溆間。顚風急浪 缺 如山。遼民自是懷鄕土。死骨何知掛鹿灣。天道無私誰厚薄。人功未至奈愚頑。由來神助惟忠信。尙愼吾行好往還。</text>
<title>可歎</title>,<text>蘭橈隨處共排徊。風雨無緣屬一杯。秋色遠從詩客至。夢魂長繞故鄕來。心懸楓岳毘盧上。身在遼陽左海隈。卜築長楊計未遂。寧將行李托篷萊。</text>
<title>自嘆</title>,<text>淸晨梳首白毿毿。計較平生事可慚。夫子化年還過二。太公雙齒幸加三。鷹楊功業元非望。麟筆文章豈所堪。一片雲帆張渤海。只能擎表赴江南。</text>
<title>曉發海城。至平島。次雪樵韻。</title>,<text>雲帆好趁早潮來。破浪長風何快哉。不學老師浮竹葉。無煩海客渡禪杯。三山舊隱看看遠。數句新詩故故裁。到處蓬𤅀皆福地。可憐秦帝首空回。</text>
<title>再次前韻</title>,<text>軒冕於人是倘來。死權夸者意何哉。從知身後名千載。那及生前酒一杯。莊老虗無焉可學。阮嵇狂簡不知裁。要須學得飛昇術。白日冲天去莫回。</text>
<title>讀莊子秋水篇有悟</title>,<text>不讀南華秋水篇。豈能通理又明權。登山始識寰區小。語道方知曲士偏。義重伯夷長見笑。量多河渚儘堪憐。鯫生此日望洋立。向若懷慙面自旋。</text>
<title>舟中象戱。戱次書狀韻。</title>,<text>團木將軍力拔山。五兵排壘衆星環。象馳馬突勞生汙。砲越車攻勇斬關。勝敗自形欣喜色。存亡俱在楚凡間。前籌旣得無雙士。一局交爭付等閑。</text>
<title>次星山韻。呈蓬壺案下。</title>,<text>客夜漫漫燭淚殘。一船風雨曉生寒。忽驚遼岸楓初染。已見秋天月再團。書奏辨誣資潤色。河淸生聖慶添瀾。幕中喜得行人手。筆削君須字字安。</text>
<title>次鄭子修韻。呈雪樵案下。</title>,<text>秋山榣落樹空稍。遼岸峰巒立翠蛟。將命敢辭浮海險。愆期祗恐責茅包。舟中櫂曲聲何苦。月下篷窓手自敲。一笑三人心莫逆。神交河必約爲膠。又一夜霜風動老梢。氣嚴綃室蟄寒蛟。乘槎幾日通霄漢。執玉河時奠匭包。遺址尙存誠渤海。墩㙜新築壓凌㪣。傷今悼古千般恨。胸次無端起擾膠。</text>
<title>到泊鐵山嘴。阻風下陸。結幕經夜者三日。適値重九節。</title>,<text>無閭山勢北來長。截破奔流鎭海洋。雙島黃城分彼此。商船賈舶愼祈禳。從知融結相生旺。定有神明是主張。爲報蒿工候風便。淺深須戒壑舟藏。又綴篷爲幕夜無眠。極目驚濤浩接天。初訝雪山崩萬仞。却疑銀闕湧重淵。饕風扇酷逢秦鞅。素月流輝見楚蓮。相對悄然佳節暮。白衣誰送一壺傳。又鐵觜雙尖十丈高。大風號怒捲驚濤。未張炎帝吹噓力。還助玄冥氣勢豪。帽落敢言追勝事。錢空無處覔香醪。須知此日天庸玉。動忍殊非厄我曹。</text>
<title>雙島有感</title>,<text>龍血糢糊汚尙方。功名纔享十年强。春秋旣擧無將典。漢法惟應不道亡。禍福豈非人所召。虧盈須識理之常。欺天獻馘胡寧忍。終是寃魂報復塲。又黃紙王言讀一過。三軍聳聽肅無譁。驚魂忽散威風下。濺血流殷海水涯。天道好還昭報應。人心咸怒憯干鎁。督師謀與天人合。五歲平遼語不誇。</text>
<title>呈祖總兵營 大壽</title>,<text>將軍自領錦州兵。杖鉞重臨萬里城。三略書從橋下受。七擒謀已幄中成。忘身每念承慈訓。敵愾須思衛帝京。遙想齊華奏凱日。龍顔開處沸歡聲。</text>
<title>傷時</title>,<text>永府妖氛正渺茫。鄭師河上謾翺翔。夷齊廟下香誰薦。布政莊中樂未央。盜賊縱橫當道虎。行藏顚沛跋胡狼。關寧將士銜恩重。定掃幽燕報聖王。</text>
<title>時事</title>,<text>百年文敎久昇平。誰料攙搶犯帝京。一帶蘆河流戰血。九門宵柝戒嚴更。長城已失重關險。細柳空屯十萬兵。祗待孟明恩赦日。大功終必出儒生。</text>
<title>次星山韻</title>,<text>心似貞松老不摧。形如飢鶴啄蒼苔。他鄕已過淸明節。故國誰傳驛使梅。關月滿時妖祲豁。小窓開處好風來。何時馳入閶門道。奏凱仍將奉勑回。</text>
<title>山海關</title>,<text>雄藩誰設古幷州。相國心存萬世憂。堵截東西威暴客。峻防夷夏折兇謀。海連萬里城窮處。山起重關地盡頭。何物胡雛來犯順。跳梁甘作鼎中遊。</text>
<title>次呈星山老契</title>,<text>去歲同舟作遠行。經年浮海到燕京。秦城鼓角腥風起。河舘淸和暑氣生。豈是廟堂無上策。祗今宵旰惱皇情。迂儒亦抱殲胡志。三復周詩詠濯征。</text>
<title>送李愿歸盤谷 此以下二首月課製</title>,<text>太行險阻區中少。盤谷幽深象外稀。天井一紳長劒倚。高崖四面亂屛圍。多君高義秋雲薄。家世功名草露晞。富貴有時難力致。名塲無處不危機。新知斷盡交情薄。舊隱尋來逸興飛。巢父瓢捐泉有味。子眞耒把土生肥。飄飄絲拂磯邊竹。采采筐盈雨後薇。不遇時行論則壯。誰爭子所可言歸。身榮孰與吾心樂。今是還知昨日非。秣馬何時從子去。白雲深處扣巖扉。</text>
<title>冬至</title>,<text>灰飛葭管律黃鍾。星昴方知正仲冬。物色已從霜雪變。天心可見地雷逢。魯雲誰紀層㙜上。漢日初添一線重。君子敢忘羸豕戒。宮人還喜貫魚從。弄丸蝸室天機熟。獻履萱堂婦職供。冠佩會時稱亞歲。關門閉處斷人蹤。大音玄酒無聲味。溪柳江梅作態容。誰識一陽初動日。海東民物頌時雍。</text>
<title>挽申鳳山 慄</title>,<text>五馬西來策大勳。兒童爭誦永豊君。丹誠報國公餘事。明訊除兇古未聞。漢閣圖形光祖業。魏書盈篋等浮雲。人期材略當朝傑。誰意哀榮此日分。彩舞纔停鶴山下。丹㫌忽過浿江濆。靑春鸞鏡悲孤影。血淚萱堂灑自紛。鬱鬱佳城埋玉樹。悠悠長夜掩蘭薰。楊花舊宅誰相訪。細雨淸樽忍獨醺。竹帛功名今已矣。姻親情義更何云。拘官未作靑門別。愁倚江樓送夕曛。</text>
<title>挽沈靑陽 ▣ 夫人</title>,<text>先君昔與相公遊。聞說夫人令德優。貴絶驕矜今所罕。義敦姻睦古無儔。椒榮世比張家赫。慈敎人稱孟母流。鸞鏡孤栖餘十載。潘輿便養歷三州。年高期袠還無恙。庭謁曾玄只點頭。此日雲輧飄莫及。半空霞履愴難收。篷麻愧與郞君友。膠染都將世分投。最恨升堂計未遂。强題哀挽涕盈眸。</text>
<title>贈別李伯胤 弘胄 令公赴關北</title>,<text>一自狂胡恣詬天。北關形勢日孤懸。藩屛疇荷欽哉命。寵擢終歸國耳賢。早歲才名高北斗。邇來淸望冠西銓。腹心豈異于城用。輕重惟宜內外權。鎖鑰實由冦老壯。澄淸應在范公先。從前汚吏皆寒膽。自此邊民始息肩。玉塞烟塵期迅掃。金城圖略在方便。風生鈇鉞靑冥下。人向山川莾蒼邊。佇繼甘棠歌勿伐。已聞靑海箭無傳。輸蹄曉簇都門帳。樽酒晴開細柳筵。槐院緬懷同席日。泮宮仍憶采芹年。多君拔俗標高映。愧我趍時命苟全。聖代卽今多俊傑。吾儕何路免迍邅。升沉有數雲俱逝。聚散無期雪滿顚。戎馬尙嘶遼海月。虜氛猶鎖薊門烟。殲胡誓雪天朝耻。顧北須安丙枕眠。加額自驣黃閣望。卜賢應有白麻宣。男兒事業當如此。竹帛勳名可勉旃。垂老更知離別苦。傷時偏覺涕泗漣。關山如見長安月。須寄音書慰黯然。</text>
<title>贈別黃壯元赴湖南</title>,<text>曾作湖南幕下賓。舊遊千里夢魂頻。山圍百濟荒城外。地接新羅大海濱。都邑素稱民富庶。豪强元號俗頑嚚。藩屛重望推方伯。簡迪洪恩屬藎臣。雙璧光輝聯叔伯。一門風彩動簪紳。文如桂玉三千字。名冠蓮花二百人。惠澤幾遺分竹日。仁聲曾著茇棠辰。淸風遠解貪官綬。勁節行埋御史輪。卉服昔年搆釁禍。黎元今日起吟呻。悲歌萇草愁徵斂。嘯聚萑苻待撫循。保障實爲廵遠務。繭絲宜作晉陽仁。龍蛇赤子機關重。戰守和親備禦均。要遣生靈歸按堵。須敎疆域靜風塵。知公此去勳名赫。想子他時寵眷新。端委廟堂思日贊。訏謨朝著見同寅。明時庶答蒼生望。晩節兼全綠野身。征馬遠嘶沙院路。離歌暮響漢江津。悠悠別恨添霜鬢。嫋嫋秋風動白蘋。君子一言非敢贈。古人三祝試嘗陳。完山若見梅花發。析寄殘香驛路春。</text>
<title>吾友邊明叔 應璧 令公。以賀節奉表朝京。求我別語。行者贈言。古之道也。不敢以文拙辭。聊作長律一篇。以叙惜別之懷。兼陳敵愾之義。</title>,<text>九江才士孰能當。氣槩風流早擅塲。妙藝曾聞游舁彀。淸文端合賁虞裳。龍鞱暫試靑油下。虎竹遙分紫塞傍。報國可憐心共赤。憂時其柰髮垂蒼。三春泥露懷堪說。此日分携涕自滂。胡馬幾年華表野。仙槎何處白雲鄕。長鯨簸海無天地。彩鷁乘風入渺茫。萬國圭璋朝聖帝。一心忠悃替吾王。丈夫事業無窮日。竹帛勳名未可量。觀樂豈徒師季札。請纓須要繫中行。夷襄庶雪藩邦耻。震疊方期漢道昌。家世將門眞有種。暮年儒席便生光。歸來鴨水烟塵靜。誰謂燕京道路長。自歎踈慵百無用。聊歌三祝遠于將。</text>
<title>呼天哭昭王</title>,<text>我浮黃雲去京闕。一劒悲歌燕市傍。風寒易水吊荊卿。月苦長城哀舞陽。傷心最是古㙜下。慟哭前王終不忘。甘棠遺緖屬一縷。百年王業歸蒼黃。吳薪之上越膽下。一旅期恢千里疆。非賢何以雪國恥。死骨不惜千金償。高㙜起處禮羅張。束帛戔戔飛四方。桓桓若毅赳赳辛。願死銜恩爭激昂。全齊忽入席卷中。白日臨淄風雨塲。除讎一擧在得人。殺靑昭昭垂耿光。君王事業一嗚呼。萬古歸來賢路荒。斜陽㙜畔昧昧思。一掬揮來呼彼蒼。荒烟衰草薊門秋。隰苓山榛令我傷。遺民不識我悠悠。謂我何事來彷徨。非關阮生哭途窮。不爲禾黍悲殷亡。重泉有懷彼美人。美人千載思之長。明揚世逖四門閉。叔季滔滔嗟後王。黃金屋裏貯阿嬌。七寶㙜上飄紅粧。賢賢誰是易色人。騄駬無主空騰驤。噫噓唏。天生我才必有用。君不見太公八十猶鷹揚。</text>
<title>玄武樓成花萼廢</title>,<text>斯干歌絶式好義。角弓詩刺交相瘉。滔滔皆是不令者。叔季澆風嗟不古。樓成樓廢是何心。笑矣唐家浩蕩主。焚珠當日御宇初。舜友堯親聞率普。宮成西畔起高樓。花萼之名良有取。源源國族聚於斯。一被怡愉王有五。相將湛樂永以好。親愛何曾藏㤪怒。蛾眉一入紫宮裏。友于良心戕翠斧。還將金屋貯阿嬌。碧瓦朱欄照百堵。樓前誰作擊毬戱。楚魂長惱陽㙜雨。回看花萼舊遊處。碧殿荒凉閉千戶。一樓興來一樓廢。忍見殘花謝荊樹。心天已失木天亡。樓廢不是由玄武。塵埋長枕斷舊夢。月滿靑樓爛歌舞。玆樓行樂復幾時。羽衣驚罷漁陽鼓。鴒原未見急難人。䦧墻誰能外禦侮。維城萬里坐自毁。仙李宗祊危一縷。元龍百尺廢興地。不說今朝俱草莾。荃心到此豈不悟。宴安終知鴆毒苦。親親是爲國之本。此道今人棄如土。誰將七字戒後王。元稹遺篇乃訓誥。</text>
<title>代老婦答石壕吏</title>,<text>母曰嗟余子行役。負羽多年靡所止。言歸已過雨雪期。出門又値喧呼吏。由中哀怨薄言愬。吏乎吏乎須傾耳。老嫗曾是太平物。身被開元聖化美。男耕女織不相失。樂彼農桑三萬里。宮中誰養錦襁雛。蜀棧蒙塵從此始。中原無主賊爲藪。萬姓嗷嗷魚肉裏。陳陶靑坂血成水。歲歲簽兵猶未已。良家十郡點無餘。哀我三男盡死地。蕭然斗屋更無人。膝上惟餘乳下穉。邊城昨夜鴈信來。一男書傳二男死。一之生也幸而免。妾不知其死所矣。孤人之子寡人妻。罔極母子情何似。燕城誰擧吊死典。日夕望斷門閭倚。傷心不忍對刻木。頳尾其如王室燬。應門旣無五尺童。執殳何人更登壘。懷中有孫母未去。老婦雖衰猶可使。河陽願供萬竈炊。免敎士卒呼庚癸。先登縱乏木蘭勇。㓒室猶懷丈夫恥。宣光事業望吾皇。四郊塵淸何日是。君不聞兄歸弟在信陵令。萭古爭稱魏公子。</text>
<title>鸚鵡洲憶禰正平</title>,<text>蒲城南畔古磯荒。十里江潭春草生。吟筇鳴斷薄暮天。碧峀無語愁烟橫。芳洲有魂可以招。一杯聊向風前傾。乾坤正氣鍾於公。凜凜江表人中英。才高天下眼無人。大兒小兒惟知名。公庭忽裸萬舞身。不平聊寄漁陽鳴。曹家心事路人知。一吐危言肝膽驚。奸雄還作假手計。轉輾終歸江夏營。剛强到底舌尙存。机上殘命鴻毛輕。華筵吟罷綠衣禽。一篇佳詞驚入紘。愛才胡不一士容。坐使曹瞞奸計成。英魂忽逐劒光飛。碧江萬古空多情。蕉黃今夕客來吊。三尺凄凉江上塋。歸來怳有未死魂。颯颯風雨洲邊程。山含餘憤慘惔色。水帶幽寃嗚咽聲。風霜餘論起後人。使我髮竪而心淸。當時國家事已矣。口舌難以區區爭。危邦言遜是聖訓。保身端宜思旣明。如何昧却括囊義。慷慨隨處徒硜硜。滄浪自取縱可悲。勁節千載猶崢嶸。紛紛幕下贊陰謀。彼哉荀彧誰家卿。噫噓嘻。堂堂四百節義風。正平死後歸吉平。</text>
<title>登樓哭鄭公</title>,<text>嗚呼天不憗一老。我懷之悲寧有窮。前籌寂寞履聲絶。素幔空隨流水東。非夫人慟爲誰慟。斷斷平生嘉乃忠。雲龍契合射鉤初。翼如鴻毛之順風。言治肯效德彜設。論道期回三代隆。昭陵一對十漸䟽。納約隨處開宸聦。川而舟楫旱而雨。啓沃方倚伊周功。經綸未半一鑑亡。天理今朝還晦矇。傷心永訣北牖下。白日慘慘天夢夢。英姿鬱鬱已就木。此日况乃歸幽宮。憑高不覺哭之慟。悵望蒿里愁雲籠。淚亦不能爲之墮。心亦不能爲之恫。臨歧執紼豈不知。有靈恐泣冥冥中。煌煌火城望裹遙。怳聞環珮聲玲瓏。疇咨無復若予采。陶鑄誰與治天工。非無房杜日贊襄。亦有英衛如羆熊。臨朝未見諤諤人。一狐寧與千半同。悲深秦帝悼景略。事異三良從穆公。惘然奚啻左右失。痛念忽若邦家空。如何坏土尙未乾。可惜君恩無始終。君不見長繩百尺曳碑倒。龜龍剝落埋榛叢。</text>
<title>桃源主人送漁舟子</title>,<text>春深象外景物閑。一曲靑山錦綉裏。幽人驚罷白雲夢。聞道漁郞啓行李。柴門相送不盡情。爲贈一言須傾耳。嬴秦當日虐焰熾。萬姓嗷嗷王室燬。携家何處可安居。避地於斯知所止。花開葉落送春秋。鑿井耕田足生理。年來生子子生孫。儼然山中成一里。紅麈物色不到處。客棹飄飄奚所自。人間消息子能傳。聽來難堪淚如水。金刀斷蛇舊帝亡。一馬爲龍新主起。紛紛天下幾經秦。屈指于今六百禩。留君縱欲客於我。回首塵寰奈有累。花邊斜日遠于將。黯然此別情何似。臨分休復說興亡。一杯離愁難自已。莊春此日莊不得。一葦相從從子始。桃花流水等閑事。莫浪傳之驚俗子。仙源君已不迷津。可以歸來同樂只。萋萋芳草武陵路。一任春風亂紅紫。烟波鴉軋客子歸。日暮荊扉愁獨倚。</text>
<title>傀儡舞城陴</title>,<text>天威雷動白登秋。虜騎憑凌靑海湄。孤城風雨月暈急。萬乘之尊秋葉危。臨機誰畫却敵謀。幻舞佳人城上陴。天生如玉美丈夫。沛澤龍飛雲自隨。黃金散盡四萭斥。楚猴剛强徒爾爲。訏謨贊成八年業。曲逆分茅恩不貲。齊橫旣死魯亦下。猾憂其奈天驕兒。烽連楡塞勢匪茹。九關風霆王赫斯。桓桓斧鉞下靑冥。天子自將千熊羆。單于况在大谷中。一擧除兇須此時。狂風一夕吹古月。虜箭雨下天王旗。存亡呼吸羿彀中。借籌何人能出奇。蒼黃拚一美人。步步城頭歌舞之。丹唇晧齒巧相似。假乎眞乎人莫知。低昂玉手應節奏。約束纖腰輕柳枝。微風起時動翩翩。桂影流處看僛僛。若敎回首向單于。十分眞態傾閼氏。新人却起舊人妬。昔日恩情應爾衰。得漢亡漢我何有。只怕寵渥於斯移。誠非爲趙實爲楚。袵席從容爲說辭。漢王况我丈人行。兩賢豈可相殘夷。千兵潮退卷甲歸。赤帝金甌還不虧。從前屢加裂土封。六出奇勳千古垂。獨惜乎非劉渝却白馬盟。討呂何輔於深思。</text>
<title>游月出山</title>,<text>曾與諸益約游無等山。竟未之諧。仍到浪山。携太守共登小金剛。信宿于道岬龍巖二寺。極其游覽。聊賦長篇一首。誇示光牧與茂倅僉兄求和。月出之山高幾仞。天假奇權雄火維。龍蟠形勢半南州。眞與無等相碓雌。平生聞說二山勝。每有魂夢空追隨。靑蓮幕下償宿願。拄笏看來如舊知。驅馳王事念靡塩。悵望絶頂長嗟咨。潭城八月考試罷。理屐登山惟此時。招呼二三約束牢。豈料好事歸參差。營門多事各星分。獨往神傷吟古詩。回看瑞石我何顔。匹馬行行南海湄。重陽佳節迫吹帽。九井之遊曾不期。千山紅楡馬前路。兩岸黃花霜後枝。峯巒競秀壑爭流。錦溪綉谷何葳蕤。鳴簫緩緩入沙門。牢落山房餘老師。僧言道岬古名刹。聖祖當年師守嵋。袈裟念珠自天賜。只今十襲珍藏之。三封御札宛如昨。臣拜稽首驚且疑。十年兵火棟宇新。若有冥佑潛扶持。沉吟不覺日之夕。此去龍巖尤絶奇。藍輿石路喜容與。竹杖傾崖愁險𡾟。行雲飛鳥不敢過。上有孤菴臨絶危。枯僧出門喜迎我。此夕何知覩漢儀。八溪無人杞溪遠。遠繼高躅非公誰。相携行到最高峰。白日飛仙吾可追。堅頑一物號動石。信手推來如可移。耽羅絶國在何許。漢挐山翠看如眉。蒼茫元氣浩無際。𣾘蕩乾坤疑有涯。森然某山與某水。指點名區隨我頤。前期不遂後如約。始信天公聊戱爲。生來萬事苦不諧。此日玆遊天所私。歸途泉石儘堪賞。僕夫莫恠吾行遲。斜陽隨處坐班荊。玉篴半雜松風吹。胸中洗盡九雲夢。萬想寂滅心如癡。胡然世冗撥未盡。馹騎還向邊山馳。仙遊一塲夢蘧然。遠懷知音緘此詞。</text>
<title>竹筒遞詩</title>,<text>文章有神交有道。元白得之名譽隆。蔚然相繼大雅作。幷驅騷壇盟始終。一樽花柳帝里春。十年夜雨江湖風。相將磨戛麗澤中。風格已老詩人功。邇來斗覺鄙吝萌。日夕停雲思不窮。花牋寫出短長篇。迢遆驛路傳詩筒。上道二人同心義。下說千里相思衷。或看翡翠蘭詔上。或掣鯨鯢碧海中。壎箎唱和伯仲間。爭奇偸麗誰爲雄。詩傳心事竹傳語。一筒翩翩西復東。尺素何須寄雙鯉。錦囊不必傳奚童。開緘怳若對床語。兩地金玉遙相通。氣槩詞華有如此。煥猷合置明光宮。如何返遭俗眼白。末路行裝隨轉篷。乃知古人語不虛。詩不窮人窮始工。至今瓊琚照耳目。萬丈光焰如長虹。噫吁嘻。詩家老匠如可作。我擧藍輿隨兩翁。</text>
<title>題柳州山水記後</title>,<text>楚南之山多奇峰。楚南之水多奇灣。奇山奇水未逢人。千年埋沒遺榛管。先生自入楚南來。水始爲水山爲山。獠風蠻俗摠記異。况乃佳麗開襟顔。愚溪之上買愚丘。有泉鏘然鳴玦環。西亭十里得西山。五五金碧開烟鬟。幽絃翠黛遇適意。一一收拾揮毫間。甑屛鶴望點點。靈雷溝渴聞潺潺。題高品流具動靜。形奇狀異窺天慳。龍眠妙手未依俙。郭煕丹靑渾是閑。詩淸元賴得窮債。文工亦自經危艱。終知柳州柳刺史。文章大進居夷還。晴窓今日展遺篇。千載物色猶斑班。君不見天南勝地棄不收。豈如卷中山水終與吟翁騷客長相關。</text>
<title>次華使漢江韻</title>,<text>一帶雲錦遶終南。古來幾停羣仙驂。千山圍作翠屛擁。萬景森羅明鏡涵。東南形勢似吳楚。髣髴膝閣臨江渚。况逢佳節迫天中。幸値皇華來下土。靑雲早歲蜚英聲。灑落襟懷秋月明。乘槎經度蛟龍窟。持節萬里尋篷𤅀。篷瀛仙侶競蹈舞。靑雀黃龍簇南浦。三山二水詠鳳凰。芳草晴川賦鸚鵡。神仙不必問有無。此景絶勝桃源圖。泛舟何待七月望。年是壬戌人似蘓。只恨賓筵不成享。草草無以供歡賞。吾儕小人穫陪遊。怳然一夕辭塵網。淸遊未洽夜如何。莫敎盛事成蹉跎。興盡飜起別後思。到此惟應歌此歌。</text>
<title>謹呈雪樵令案。兼示蓬壺。此一首。赴京時製。時泊石多山前洋。因潮退。相望不得相會。</title>,<text>去年我登毘盧峰。縱觀金剛一萬二千靑芙蓉。今年又乘博望槎。恣探秦帝求仙采藥之遺蹤。平生遊覽此爲壯。子長靈運吾無讓。俯視人寰一塵集。醯鷄天地眞甕盎。少小嘗慕圃隱公。一生節義凌秋空。五赴南京泛溟渤。一渡扶桑窮海東。由來至諴動鬼神。感天格頑由其忠。我過松京印遺稿。景仰豈敢追高風。嗟君此行亦何頻。三入海關如其鄰。怡然裝束不憚險。死生在天非由人。長身美髯丈夫姿。昔者天將聞楓宸。明庭應識舊面目。九重知荷褒嘉新。龍鍾早忝知音賞。共登靑春蓮桂榜。金石相期莫逆交。雲雨笑他飜覆掌。功名半世略相似。老境投閑也不妨。遲回祗緣恩未報。附勢爭名非我尙。朝天此日又同伴。君我行藏古所罕。人臣何敢擇事安。見危辭難顔亦赧。惟將忠信作舟楫。一葉滄波如履坦。芝凾擎出丹陛下。玉節行到箕城畔。江樓齋祓儼對越。時屬中秋日初吉。天吳護帆彩鷁飛。水夫齊聲棹謳發。驚湍已過急水門。風雨珠川不足說。間關回泊石多山。百里之程費十日。舍近取遠亦何心。信我人厄非天孽。風波相失此焉遇。驚喜茫如墮烟霧。長篇短札寄相思。戀嫪情深兒女慕。同舟又有繡衣史。先世風流今尙爾。靑衿講席擊我蒙。一語琅琅猶在耳。從來鳳雛生有種。燀爀家聲賴不墜。淸文肯數建安輩。騷氣曾劘屈賈壘。共對樽酒慰客懷。時擲瓊瑤報桃李。人生交契無老少。白首靑年貴知己。嗟乎吾黨二三子。敬佩無忘忠信字。拳拳聖訓服諸膺。一心兢兢保終始。風波何有涉海難。萬事從今無不利。沉吟不覺彩霞沒。獨立蒼茫無恨思。</text>
<title>[挽宋評事永叔 邦祚 夫人 出習靜集謄抄]</title>,<text>遙聞哀訃不勝悲。念昔郞君結友時。麗澤一生交義篤。皇華中道哲人萎。陞堂往事還如夢。同穴今朝似有期。積善由來應毓慶。馬家皆是白眉兒。</text>
<title>謚狀 此狀入啓。未及按寶。黃公損舘。故更以徐公狀入啓。 [黃景源]</title>,<text>公諱忔。字尙中。初祖謁平。事新羅爲佐命功臣。高麗時。有諱世基。太學士。入國朝至惠莊王。有諱堪。大司諫。公曾祖曰殷臣。司甕院奉事。祖曰興。桃源察訪。贈戶曹參議。父曰天一。禁火司別提。贈兵曹判書。公幼能自知書。十五六歲。博觀諸書。文辭蔚然。二十二。擧生員試。後二年。明經及第。隷成均舘爲學諭。改承文院副正字。神宗皇帝二十年。平秀吉兵入釜山。公承命禱紺岳山。其明年。攝起居注。從王妃入海州城。又明年。金文正公尙憲薦公之才。遂拜藝文舘檢閱。兼春秋館記事官。被人之劾。以正字入成均舘爲典籍。遂擧重試。入工曹爲正郞。授問禮官。見經理萬公世德於義州。未復命。入司憲府爲持平。已而出守龍川郡。天朝將士東援者。日久旁午。公應之俱得其宜。會中國商賈之舶抵郡境。爲寇所掠。公以是坐罷而歸。後三年。選入世子侍講院。爲文學。久之出守白川郡。居未幾。入爲僉正繕工監。光海卽位。斥爲經歷開城府。坐事罷去。又三年。以宗簿正拜長湍都護府使。先是國舅金懿愍公悌男。被人誣告。逮下獄。賢士大夫。爲賊臣李爾瞻所切齒。以逆惡論。戮死者不可勝數。公亦坐懿愍公黨。遂罷去。自是六七年之間。朝廷濁亂。彜倫斁塞。公杜門屛跡。絶意仕宦。天啓三年仁祖靖社。公被選兼知製敎。時羣賢彙征。文望甚衆。公名居首。朝廷命公正貢賦。公上疏言自古紀綱。不在於刑罰之嚴。號令之肅。而在於人主一心。盖朝廷者四方之本。人主者朝廷之本也。今殿下誠能正心以正朝廷。正朝廷以正百官。無法不行。無令不信則何患紀綱之不得立。而萬事之不得理乎。臣竊聞貢賦之法。昭載於經濟六典。而燕山加定其數。中廟靖國。仍燕山加定之制。存而不革。及宣廟中興以後。如節財用則經費必有餘裕矣。然上下征利如故。正供之外。私獻甚多。而國用年年增加。幾復燕山之舊。臣以爲有司之臣量出爲入。則公私可得兩便。而邱民無不樂從矣。古人有言曰。以一人治天下。不以天下奉一人。今殿下。誠能恭儉如未嘗有位之時。終始一心。毋或怠忽則國家豈不幸歟。䟽出。公卿皆稱善。遂以貢賦委於公而損益焉。李适叛。公上方略。與古兵法無異也。上如公州。公從行。出牧驪州。陞通政。捕得适黨。擢嘉善。後三年。阿彌他水入安州。上如江華。與奴兒貽書講和。公上䟽曰。自古禦戎之道有三焉。曰戰曰守曰和而已矣。可戰則戰。可守則守。可和則和。惟度其勢而應之爾。所謂和者。亦有二焉。勝之之勢在於我。而敵人來乞講和。則我家休兵息民。許之可也。勝之之勢在於敵。而敵人無故請和。則我家寧以國斃。不可許也。公卿大臣。陷於敵人之譎。惑於降將之詐。至以謂和議可斥。使者可斬。而終使引接使者。乃又饗之以鍾鼓。遣王弟以示其信。輸厚幣以結其好。國家之辱。可勝言哉。斬使焚書。雖不敢望。而至於據義斥絶。烏可已也。一邊督諸路之兵。或斷其前。或遏其後。夜斫營壘而掠其游騎。使奴兒狼顧失措。則孤軍深入之際。安得百全而返其巢乎。諸路兵不爲不多。而望風遠避山藪。無一人進逼敵壘爲聲援。自都元帥金自點以下。諸將皆當伏逗遛之罪。今則曰恐妨和好。尤可痛也。今殿下如降嚴旨。苟不及期則一以軍法從事焉。事定。仁廟還京師。公承命衛王大妃。充兵曹分司參判。其後出爲淮陽都護府使。崇禎二年皇孫生。授進賀使。秋八月。自大同江出海門。夜半大風起。波中帆檣盡折。舶上人相顧失色。公正冠焚香。躬禱箕畢二星下。已而風定。人以爲太微星辰感公之忠也。初兵部尙書袁公崇煥奏皇朝。言朝鮮國媾於倭奴。欵於建州。仁廟命公進賀兼卞誣。而時具咨辨明于禮部。而辨咨文字。悉委於公。公將啓塗寢疾病。家人皆泣曰。王事日漸急矣。公何不據實乞免乎。公怒罵曰。吾立朝四十年。受王恩澤。惟日夜圖報萬一。雖抱玉帛而死於萬頃滄波。心忻忻如赴樂地。苟欲酬聖上鴻私。此其時也。豈敢憚風濤之險而海岸之遠乎。聞者愧服。公旣行。付同知中樞府事。先是。國使朝天子。自東江鎭改貢路。三千餘里。抵覺華孤舟寺下。是時公以進賀兼卞誣使。張帆而行。尹公安國以冬至使聯檣而去。旣中流。大風暴發。尹公舶爲水所渰。立破碎不見蹤跡。公獨坐柁樓之上。終不動顔色。夷然不少懼。爲之文辭而自責之。浪遂平。人皆異之。至寧遠。袁公崇煥遺公帖曰。遼陽被兵已久矣。屬國使者。不可得而至焉。今足下奉命重至。庶可覩漢官威儀也。公謝曰。小邦曲荷聖天子赫赫之靈。朝請不絶而四境至今無事矣。會袁公出廵錦州。公遣同行書狀官鄭公之羽。先詣京師。謁袁公辨明國誣。袁公曰。毛文龍在東江鎭。謀潛師夜襲屬國。故崇煥欲圖文龍而發也。非有他意。仍以手指其中心曰。崇煥當具奏本畢陳之。公謝曰。今聞大人之言。中心釋然矣。及至關門。聞奴兒已陷薊州。遂留行。不得前進。太學士孫公承宗鎭關上。待公甚厚。値歲除。爲致羊酒以資之。其明年春。公升船。由望洋亭泊天津。陸行二日入京師。毅宗皇帝感公誠。賜白玉笏以奬之。中原人士皆相賀。公進奏本。毅宗諭曰。朝鮮國素嫺禮義。世効忠勤。所奏事。朕自覺悉。不必陳辨。公呈文禮部。然至於傳諭而止。則殊非所望。故請賜勑諭。意益懇至。竟得準許。公少時精通音律。尤知笛二十六孔之妙。與五聲還相爲宮之法。毅宗奇之。賜靑玉笛。俾傳古樂之遺音。盖異恩也。公寢疾。以其年夏六月丁巳。卒于館。享年六十有三。訃聞。毅宗傷憐之。詔順天府賜柩材。令六部賻恤有加。遣禮部淸吏主事莊應會諭祭曰。維崇禎三年六月二十八日丙子。皇帝遣禮部主客淸吏主事莊應會。諭祭于朝鮮國進賀陪臣李忔曰。惟爾海國波臣。貢誠遠至。勤勞可念。溘露增傷。遣祭示恩。祗承渥典。人皆言文武大臣亦未嘗得此賜祭也。方毅宗特命諭祭光祿寺。具牲與酒。陳樂器設蛟龍亭張黃傘。與皇帝親臨之儀。無以異也。鴻臚寺六員。贊禮將事。以大牢饗于柩前。旣三獻。玄冠肅肅如也。其明日。莊公操文以祭之。安南國使。卽送人慰問如禮。稱公精忠終不已。七月癸未。公族弟習讀官憬。奉公喪歸。而時回勑始下。譯官陪持偕行。自京師兵部給夫四十人。授金字牌。書御祭揭于轝傍曰。所經通州之路。若示此牌則太學士貴游家。皆不敢阻也。十一月。柩還王都。仁廟敎曰。李忔從東江鎭汎大海。萬里風濤。執玉帛朝宗上國。効死於玉河舘中。予甚矜惻。命吏曹初贈資憲大夫吏曹判書。遣禮官特賜吊祭。後譯官奉勑追到。又加贈崇政大夫議政府左贊成。其後又以第五子庶尹商翼原從功。贈議政府領議政。十有二月十六日。禮葬于通津高陽之原。後辛未十月。改葬于交河朽浦乾坐之原。李氏世爲慶州人。有諱金書。事高麗。尙公主。亦爲功臣。公孝友出天。在親側。婉愉色養。待兄姊盡其恭順。少好經書。精究文義。自號雪汀。名聞一世。爲文章。峻㓗明純。非世人所能及也。當光海昏狂之時。與文忠李公廷龜被文衡薦。由爾瞻浮慕其名而擧之。此當世學士大夫之所訾議也。然公豈黨爾瞻者哉。文忠公亦豈爾瞻之黨也哉。至肅廟時。洪宇遠請賜公謚。然宇遠譖文正公宋先生時烈于上。故公孫曰宏曰宖。不肯以宇遠之言爲輕重。而乞賜公謚也。公元配長水黃氏。判尹孟獻之曾孫也。事舅姑能致其孝。以公貴贈貞敬夫人。生子一人明翼。通政郡守。繼配全州崔氏。贈參議漢宗之曾孫也。後公三十年而卒。贈貞敬夫人。生子四人。長昌翼。賢而早歿。次壽翼。官至郡守。次光翼。亦爲郡守。次商翼。官至庶尹。贈吏曹參判。公諸子多材賢者。而商翼最有名。當孝廟時。孔子廟春秋釋奠祝辭。用奴兒年號。商翼上書請改之。至顯廟時。明遺民匿于濟州。爲所執。將歸彼中。商翼慨然。又上書論救甚力。盖商翼師事兩宋先生。喜扶名義。故英廟詣成均舘。以兩宋先生配食太學。而宏之孫烈時。以學任主其事。其唱議自李煕發。煕。宏之孫。商翼之曾孫也。然則二宋從祀之請。權輿於商翼祖孫也明矣。初太學士孫公承宗謂人曰。屬國使者李忔。有文詞可傳於世。乃以帖遺公索之。公辭曰。不腆之詩類誹諧。不足以累閣下之目。卒不許。始公朝天。其夫人建旗屋上以覘風。夜輒沐浴禱于天。祈公之還。及訃至。廬墓三年。朝夕臨哭。哀動隣里。號爲烈婦。曾孫男女若干人。嗚呼。公生於海外。未嘗覲天子之廷。而帝室將亡之際。人皆憚朝請之行。獨公懷死事之志。必欲超於大海之中。躋平㙜而泣訴毅宗皇帝。快雪國誣。死於王事。奉勑轝前。金牌煌煌。則精忠可與日月爭其光也。雖目覩尹公安國覆舟楫。而未嘗有改悔之色。故魚龍擁佑於前。鯨鯢避匿於後。陽侯不敢肆其暴。海若不能逞其虐。是上帝知公之忠。使百神衛公之舟也。豈不偉哉。公旣卒。五世孫春老爲公上言。乞賜公易名之典。敎曰可。於是公玄孫有默者。與其族姪出身永老。請爲公易名之狀於景源。上于太常。輔國崇祿大夫判中樞府事黃景源謹狀。</text>
<title>謚狀 入啓 [徐有隣]</title>,<text>公諱忔。字尙中。李氏世爲慶州人。初祖謁平。新羅爲佐命功臣。高麗時有諱金書。尙公主。亦爲功臣。有諱世基。太學士。入國朝至光陵時。有諱堪。大司諫。公曾祖曰殷臣。司甕院奉事。贈左通禮。祖曰興。桃源察訪。贈戶曹參議。父曰天一。禁火司別提。贈兵曹判書。公隆慶戊辰。生于漢師盤松里。未齔。能自知書。十五六歲。博觀諸書。文辭蔚然。二十二。擧生員試。後二年。明經及第。隷成均舘爲學諭。改承文院副正字。神宗皇帝二十年。平秀吉兵入釜山。公承命禱紺岳山。其明年。攝起居注。從王妃入海州城。又明年。金文正公尙憲薦公之才。遂拜藝文舘檢閱。兼春秋館記事官。爲人所彈。以正字入成均舘爲典籍。遂擧重試。入工曹爲正郞。授問禮官。見經理萬公世德於義州。未復命。入司憲府爲持平。已而出守龍川郡。天朝將士東援者。日夕旁午。公應之俱得其宜。會中國商舶抵郡境。爲寇所掠。公以是坐罷而歸。後三年。選入世子侍講院爲文學。久之出守白川郡。居未幾。入爲僉正繕工監。光海踐祚。斥爲經歷開城府。坐事罷。又三年。以宗簿寺正。拜長湍都護府使。先是。國舅金懿愍公悌男被人誣告。逮下獄。賢士大夫爲賊臣李爾瞻等所切齒。以逆惡論。戮死者不可勝數。公亦坐懿愍公黨。遂罷去。自是六七年之間。朝廷濁亂。彝倫斁塞。公與兄參奉㦢。杜門屛跡。絶意仕宦。天啓三年。仁廟靖社。公素善李忠定公貴。方擧義時。忠定公以公有華國之才。薦于仁廟。且以太公偉烈諷公。公以伯夷高節謝之。忠定公知公微旨。乃止。至是被選。兼知製敎。羣賢彙征。文望甚衆。公名居首。朝廷命公正貢賦。公上䟽言自古紀綱。不在於刑罰之嚴。號令之肅。而在於人主一心。盖朝廷者四方之本。人主者朝廷之本也。今殿下誠能正心以正朝廷。正朝廷以正百官。無法不行。無令不信則何患紀綱之不得立。而萬事之不得理乎。臣竊聞貢賦之法。昭載於經濟六典。而燕山加定其數。中廟靖國。仍燕山加定之制。存而不革。及宣廟中興以後。國用年年增加。臣以爲有司之臣量出爲入。則公私可得兩便。而丘民無不樂從矣。古人有言曰。以一人治天下。不以天下奉一人。今殿下誠能恭儉如未嘗有位之時。終始一心。無或怠忽則國家豈不幸歟。疏出。公卿皆稱善。遂以貢賦委公損益焉。李适叛。公上討賊方略。悉中機宜。上如公州。公從行。出牧驪州。陞通政。捕得适黨。擢嘉善。後三年。建州阿彌他水入安州。上如江華。與虜貽書講和。公上疏曰。自古御戎之道有三。曰戰曰守曰和而已矣。可戰則戰。可守則守。可和則和。惟度其勢而應之耳。所謂和者亦有二焉。勝之之勢在於我。而敵人來乞講和。則我休兵息民。許之可也。勝之之勢在於敵。而敵人無故請和。則我寧以國斃。不可許也。公卿大臣。陷於敵人之譎。惑於降將之詐。至以謂和議可斥。使者可斬。而終使引接使者。乃又饗之以鍾鼓。遣王弟以示其信。輸厚幣以結其好。國家之辱。可勝言哉。斬使焚書。雖不敢望。據義斥絶。烏可已也。今宜亟督諸將。或斷其前。或遏其後。夜斫營壘而掠其游騎。使虜狼顧失措。則彼孤軍深入。安得百全而返其巢乎。諸路兵不爲不多。而望風遠避。無一人進逼敵壘爲聲援。自都元帥金自點以下。諸將皆當伏逗遛之罪。今則曰恐妨和好。尤可痛也。今殿下如降嚴旨。苟不及期則一以軍法從事焉。事定。仁廟還京師。公承命衛王大妃。充兵曹分司參判。其後出爲淮陽都護府使。崇禎二年。皇孫誕生。授進賀使。秋八月。自大同江出海門。夜半大風起。波中帆檣盡折。舶上人相顧失色。公整冠焚香。躬禱箕畢二星下。已而風定。初。遼東督帥袁公崇煥奏皇朝。言朝鮮國媾於倭奴。欵於建州。仁廟命公兼辨誣。而卞咨文字。悉委於公。公將啓塗。寢疾病。家人皆泣曰。王事日漸急矣。公何不據實乞免乎。公怒罵曰。吾立朝四十年。受上恩澤。惟日夜圖報萬一。雖抱玉帛而死於滄波。心忻忻如赴樂地。苟欲酬聖上鴻私。此其時也。豈敢憚風濤之嶮而海岸之遠乎。聞者愧服。公旣行。付同知中樞府事。先是。國使朝天子。自東江鎭改貢路。三千餘里抵覺華孤舟寺下。是時。冬至使尹公安國。與公聯檣而去。旣中流。大風暴發。尹公舶爲水所渰。立破碎。不見蹤跡。公獨坐柁樓之上。顔色夷然不少動。爲文以自責。浪遂平。人皆異之。至寧遠。袁公遺公帖曰。遼陽被兵已久矣。屬國使者。不可得而至焉。今足下奉命重至。庶可覩漢官威儀也。公謝曰。小邦曲荷聖天子威靈。朝請不絶。而四境至今無事矣。會袁公出廵錦州。公遣同行書狀官鄭公之羽。先詣京師。謁袁公卞明國誣。袁公曰。毛文龍在東江鎭。謀潛師夜襲屬國。故崇煥欲圖文龍而發也。非有他意。仍以手指其中心曰。崇煥當具奏本畢陳之。公謝曰。今聞大人之言。中心釋然矣。及至關。聞虜已陷薊州。遂留行不得前進。太學士孫公承宗鎭關上。待公甚厚。値歲除。爲致羊酒以資之。嘗謂人曰。屬國使者李忔。有文詞可傳於世。乃以帖遺公索之。公辭曰。不腆之詩類誹諧。不足以累閤下之目。卒不許。其明年春。公升船。由望洋亭泊天津。陸行二日入京師。毅宗皇帝感其誠。賜白玉笏以奬之。中朝人士皆相賀。公進奏本。毅宗諭曰。朝鮮國素嫺禮義。世効忠勤。所奏事。朕自覺悉。不必陳卞。於是乎國誣乃白。然公猶以爲未奉勑旨。不可反命。呈文禮部。請賜勑諭。意益懇至。竟得準許。公少時精通音律。尤知笛二十六孔之妙。與五聲還相爲宮之法。毅宗奇之。賜靑玉笛。俾傳古樂之遺音。盖異恩也。公寢疾。以其年夏六月丁巳卒于舘。享年六十有三。訃聞。毅宗傷憐之。詔順天府賜柩材。令六部賻恤有加。遣禮部淸吏主事莊應會諭祭曰。維崇禎三年六月二十八日丙子。皇帝遣禮部主客淸吏主事莊應會。諭祭于朝鮮國進賀陪臣李忔曰。海國波臣。貢誠遠至。勤勞可念。溘露增傷。遣祭示恩。祗承渥典。鴻臚寺六員。贊禮將事。以牲牢饗于柩前。旣三酌。玄冠肅肅如也。其明日。莊公操文以祭之。安南國使。卽送人慰問如禮。稱公精忠終不已。七月癸未。公族弟習讀官憬奉公喪歸。而時回敕始下。譯官陪持偕行。自京師兵部給夫四十人。授金字牌書御祭揭于轝傍曰。所經通州之路。若視此牌則太學士貴游家。皆不敢阻也。十一月。柩還王都。仁廟敎曰。李忔從東江鎭汎大海。萬里風濤。執玉帛朝宗上國。効死於玉河舘中。予甚矜惻。命吏曹。初贈資憲大夫吏曹判書。遣禮官。特賜吊祭。後譯官奉勑追到。加贈崇政大夫議政府左贊成。其後又以第五子庶尹商翼原從功。贈大匡輔國崇祿大夫議政府領議政。十有二月。禮葬于通津高陽之原。後辛未十月。改葬于交河朽浦乾坐之原。公孝友出天。在親側。婉愉色養。待兄姊。盡其恭順。少好經傳。精究文義。自號雪汀。名聞一世。爲文章。峻潔明純。非世人所能及也。當光海之時。與李文忠公廷龜。被文衡薦。由爾瞻浮慕其名而擧之。此當世學士大夫之所訾議也。然公豈黨爾瞻者哉。文忠公亦豈爾瞻之黨也哉。至肅廟時。洪宇遠請賜公謚。然宇遠嘗詆宋文正公時烈。故公之孫宏宖等。不肯以宇遠之言累公。竟不請謚。公元配長水黃氏。判尹孟獻之曾孫也。事舅姑。能致其孝。以公貴。贈貞敬夫人。生子一人明翼。通政郡守。繼配全州崔氏。贈參議漢宗之曾孫也。始公朝天。夫人建旗屋上以覘風。夜輒沐浴禱于天。祈公之還。及訃至。廬墓三年。朝夕臨哭。哀動隣里。號爲烈婦。後公三十年而卒。贈貞敬夫人。生子四人。長昌翼。賢而早沒。次壽翼。官至郡守。次光翼。亦爲郡守。次商翼。官至庶尹。贈吏曹參判。曾孫男女若干人。公諸子多材賢者。而商翼師事兩宋先生。最知名。孝廟時。孔子廟春秋釋奠祝辭。用虜年號。商翼上書請改之。至顯廟時。閩人林寅觀，陳得等漂到濟州。而衣冠不改明制。朝廷將執送燕中。商翼慨然又上書。論救甚力。其扶名義尙氣節。盖有所受云。嗚呼。公生於海外。未嘗覲天子之庭。而帝室將亡之際。人皆憚朝請之行。獨公不有其身。必欲超大海之中。躋平㙜而泣訴毅宗皇帝。快雪國誣。死於王事。奉勑轝前。金牌煌煌則精忠可與日月爭其光也。雖目覩溟渤之汪洋。舟楫之傾墜。而未嘗有改悔之色。故魚龍擁佑於前。鯨鯢避匿於後。陽侯不敢肆其暴。海若不能逞其虐。是上帝知公之忠。使百神衛公之舟也。豈不偉哉。今上十一年。公五世孫春老。爲公上言。乞賜公節惠之典。敎曰可。始公家失毅宗所賜玉笛者。且百有餘年。及是而玉笛適復歸其子孫。嗚呼。物之顯晦。夫豈偶然。抑公之靈實式憑之。而皇朝之恩。亦將永保於無止也歟。於是公之玄孫默。與其族侄永老。請爲公易名之狀。謹撮其大略。諗于太常。正憲大夫戶曹判書兼知經筵事藝文館提學同知成均館事。徐有隣謹狀。</text>
<title>謚宴韻[李敏輔]</title>,<text>貞忠大義易名新。歲逖朝天瀝血辰。身委層溟精感颶。魂招虛館手擎綸。酹依親奠宣黃傘。敕雪前誣報紫宸。一斥和戎終使事。腥羶誰復覩王春。延安李敏輔謹稿</text>
<title>謚宴韻[鄭櫶]</title>,<text>紫誥煌煌節惠新。天如遲待奬忠辰。江都一唱驚胡膽。玉館三臯悼帝綸。擊磬斂身東入海。採薇扶義北瞻宸。重溟歸櫬伸邦衊。專對功垂幾百春。烏川鄭櫶謹稿</text>
<title>謚宴韻[李弘稷]</title>,<text>純忠昭著易名新。此事還如待此辰。君子有時辭爵祿。中興當日斂經綸。排和峻節光靑史。奉使羇魂感紫宸。聖世恩榮今百載。重泉枯骨欲生春。咸豊李弘稷謹稿</text>
<title>謚宴韻[韓慶岳]</title>,<text>雪老貞忠此日新。始知天意默俟辰。名垂竹帛瞻如斗。恩霈玉音降似綸。砥柱千尋東有海。星槎萬里北居宸。聖朝特許皇年月。歲在崇禎四甲春。西原韓慶岳謹稿</text>
<title>謚宴韻[韓慶大]</title>,<text>雪翁今日易名新。奬義褒忠自有辰。心艶西山雙竹節。跡隨東海一竿綸。排和秋色傳靑史。奉勑覊魂報紫宸。遅待三年延誥地。雲孫不負大明春。西原韓慶大謹稿</text>
<title>李子君錫家藏玉笛。卽其先祖忠章公聘上國論樂時皇帝所賜也。余素慕公斥和之義。及觀此笛。令人曠感。因搆四絶以識之。[李顯晉謹識]</title>,<text>華國文章貫日忠。堂堂一䟽斥和戎。蒼天欲著公心事。故使魚龍起海風。煌煌宸墨素牌榮。萬里歸魂浿水鳴。玉笛猶知今日恨。中藏天啓以前聲。斑文結綠竹光寒。左海遺民拭淚看。此是當年天子賜。誰將一曲奏皇壇。世傳忠孝徹重宸。家有賢孫國有人。恩誥特書明日月。九泉不負故陪臣。</text>
