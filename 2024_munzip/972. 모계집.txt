<title>戲贈盆梅主人</title>,<text>戶外寒猶緊。房中別有春。漑根徒要實。淸翫也誰人。</text>
<title>晞陽途中。同族大父牧牛子 台亨 望葛隱洞匪所而作。</title>,<text>古涪州是今晞陽。立雪門前路正長。匹馬斜陽投水驛。孤燈疎雨臥蓬床。家山迢遞鴈無信。湖海迷茫魚自忘。卻望函筵知不遠。晨星催發理輕裝。</text>
<title>雙溪寺</title>,<text>雙溪水石問如何。遠客探眞此偶過。海上靑山方丈出。江南明月岳陽多。祇宮屭贔藏千佛。法界淸嚴呵百魔。夜靜沙門爭入定。楞床對話數頭陀。</text>
<title>喚鶴臺</title>,<text>喚鶴臺邊結鶴緣。山行良苦暫成眠。夢裏玄裳來攪我。飄然如化羽衣仙。</text>
<title>佛日菴</title>,<text>杖策攀登佛日菴。白雲終日洞門涵。冥翁信筆疇能貳。靑鶴須從這裏探。</text>
<title>鍤巖 巖是韓錄事遺臺。而我叔祖茅村公移寓晉西之日。搆亭於此。文進士弘運有詩曰。疎竹巖邊誰卜築。淸州刺史舊朝官。以公曾爲淸州牧。</title>,<text>巨靈天鑿立頎然。錄事遺臺刺史沿。興廢無常關造運。亭墟猶有好名傳。</text>
<title>七佛菴</title>,<text>七佛菴中偶投宿。兩僧俱不凡緇流。文談貝語消長夜。茶果香厨供接優。</text>
<title>蟾津江</title>,<text>蟾津沽酒膾鱸遊。江雨初霑江水悠。百里風烟通巨海。兩沿魚米載中流。巖花日暖紅爭艶。渚柳春深綠政油。回首頭流千萬疊。孤舟忽撼蠧翁愁。</text>
<title>淸源席上。敬次葛庵先生原韻。己卯九月。先生自光陽承宥命。發道至晉州淸源。聞臺章未息。待命經年。庚辰正月。族親賓朋來候者甚衆。先生賦五律一首以示座中。</title>,<text>中途涪駕返。高會屬良辰。宗族重歡日。賓朋一座春。覊愁都滌累。德業漸看新。小子陪淸讌。折梅筭酒廵。附原韻淸源堂上會。時節屬佳辰。款接情親話。歡成滿座春。衝寒梅綻早。和雨鳥嚶新。盡醉酬今日。休言酒幾廵。</text>
<title>密庵族祖陪尊堂。涪駕至晉陽待命。訪茅谷先墟。賦感求和。</title>,<text>自北歸南始向東。故山花樹訪遺叢。風霜敲撼園林敝。門戶維持德蔭隆。遠路誰知臨長德。後生多愧墜儒風。追惟骨肉情逾密。原始由來是反終。附原韻壯元峯西飽德東。先墟猶記紫薇叢。短墻埋沒從榛莽。敗礎分明認棟隆。世代空悲斬遺澤。雲仍且喜述家風。不才敢忘垂休意。庶奉餘規勉始終。</text>
<title>靈山倅蒼雪權丈 斗經 自汾湖歸</title>,<text>瓊瑰栗栗錦囊中。汾上淸遊儘不空。浮世百年寒暑促。良緣四海弟兄同。梅開水驛春成雪。波撼詩樓夜有風。恨未梁園趍末席。使君盃酒借顔紅。</text>
<title>追次牧牛子和權蒼雪韻</title>,<text>使君行過牧翁里。華帖題詩動墨烟。也識從遊聲氣應。師門回首感悠然。附原韻客自汾陽過放牧。牧翁高屋出風烟。淸修行誼聞名下。半日相酬腹果然。蒼雪車騎光臨蓬蓽里。麈談半日卻塵烟。星斗高名欽仰久。乍逢旋別悵悠然。牧牛</text>
<title>蒼巖棹歌 並記事○同泛錄在附錄</title>,<text>今上二十六年庚辰三月甲寅。葛庵先生自湖南匪所蒙宥東還。歷謁咸密先塋。路由靈山。地主蒼雪齋權公。先生門下之高弟也。逆于境上。以做晨夕陪歡。仍訪辛一庵江墅。置酒於蒼巖亭畔。亭卽忘憂堂遺址也。是日也。江左右羣賢畢集。登高望遠。韻岸甚騷曠。地主公進言于前曰。昔寒旅兩先生與當時諸名輩。同泛於龍華山下。至今爲南州勝蹟。今先生風霜迍邅之餘。路過此鄕。誠吾黨之一大同慶也。同泛之樂。豈獨專美於前哉。先生謝之曰。罪戾餘蹤。自異常人。耽翫景物。得無濫分之嫌耶。一庵公在傍曰。古之名流。雖在放逐之中。猶有好山水遊觀嘯咏之趣。况今全釋之命自在。與常人小無異同。且况此遊非貯妓女宴絲竹。卽與同志諸人寄興二樂。則復何足爲嫌哉。密庵公又白之曰。主倅之供已備。多士之論僉同。不得不從之。遂登船。先生居首位。地主與衆賓從年輩而分席焉。昔李郭同舟。人望之若神仙。况吾輩之御先生乎。春雨初晴。江色澄練。丹崖靑樾。白沙翠竹。如入天池石壁圖中。先生顧謂一庵曰。郭忠翼火旺之役。尙藉藉人口。忘憂亭畔。宜有羊公一片石。一庵曰。此近士族之保有今日。皆忠翼之賜也。是故。敬守蒼巖。如古之峴山。先生曰。瞻望遺亭。不可無起感之作。因口誦其所賦一絶曰。憶昨忘憂仗義秋。英風壯節擅東州。秖今悵望泉原隔。歎息無言俯碧流。座中無不奉詠嗟歎。密庵公曰。洛江上流。非無奇絶處。而平夷廣濶。未有如此沿。則無乃水漸富而去海不遠而然歟。金谷川曰。此去密金等地則其浩汗。尤不可量也。而已一葉漁舟飄然而至。以進生魚。地主公命膾之。進盃盤于前。先生曰。吾素不解飮。一自覊旅以後。疾病交侵。酒戶尤塞。因進小酌。與諸賢酬。數廵而止。竊瞷先生屢年坎壈之餘。無牢愁枯寂之態。而浩然剛大之氣。流注於胷中。望之如泰山喬嶽之亘天。卽之如春風時雨之浹人。正力之不可誣者有如是。而地主公之授受有的。應對如流。英發之論。愨勤之誠。尤令人欽歎萬萬。先生顧謂命培曰。此距龍華山幾許。命培起立船中。指點以對曰。似近船路十里。先生曰。江山非不儘美。逆溯甚艱。遠何能致之哉。仍問寒旅同泛之日。與其錄者誰某幾員。對曰。自郭忘憂，李畏齋，趙澗松諸賢。殆近四五十員。則與今日之會。互相上下矣。密庵公曰。江湖生面。如夢過靑山。他日思之。不能悉記。命培遂歷擧遠近諸處。公曰良足一賦耳。先生顧謂主倅公曰。乘興而來。興盡則可歸矣。主倅公仍命梢工回船。順流抵津門下船。仍修同泛錄。首書先生。繼以年齒爲序。凡四十五員。地主公敍其事以附于後。洵龍華以後第一勝錄也。於乎。微先生。不能得是會。微主倅。亦不能成是遊。豈不盛哉。地主公贈余一絶曰。久聞聲譽願言頻。今日同遊意益親。愧我風塵無暇物。惟君天地養眞人。其謬許之過情。尤極愧赧。歸家數朔。餘戀在中。每閱同泛華帖。便若先生在座。諸賢後先之。衣冠之盛。江湖之勝。燎然於目前。不敢以等閒名帖拋諸巾衍。乃敢綴拾舟中梗槪。以爲蒼巖記事。且述一江上下可稱可點處。排以九曲。步武夷十韻。名之曰蒼巖棹歌。固知僭越微分。而後之慕古者。如或采往跡則亦不無小助云。蒼巖江上毓英靈。靈鷲仙峯近接淸。曲曲淸流流不盡。棹歌誰送兩三聲。一曲從容御李船。堯江指點古斜川。偏憐徵士門前柳。半罨茅茨半入烟。右堯江垂柳二曲蒼巖聳似峯。天然被甲赴軍容。紅衣亭子臨其上。堡障江山繞幾重。右蒼巖古亭三曲松津上釣船。生涯付水幾何年。西巖夜宿垂綸坐。風雨孤簑堪可憐。右松津漁父四曲蒼屛繞石巖。景陽臺畔草𣰦𣯶。登臨便若晶宮坐。下有千尋碧玉潭。右景陽石臺五曲津門上浦深。閭閻依水護松林。南檣北楫紛紛聚。摠是浮家射利心。右上浦帆檣六曲徘徊翔鳳灣。碧梧桐樹掩江關。客來倚棹淸陰下。鳳鳥不來春意閒。右翔鳳臺梧七曲明沙護碧灘。渡鴻何處拭眸看。終宵不見鴻書至。只有江聲月色寒。右渡鴻明沙八曲龍華秀色開。靑松隱隱磬聲回。當年寒旅同帆錄。剩使遺芬襲後來。右龍華秀色九曲西洲境窈然。合江筦領好山川。澗翁當日藏修地。杏樹依依守洞天。右合江孤杏</text>
<title>敬次葛庵先生忘憂臺起感之作</title>,<text>往劫龍蛇閱幾秋。紅衣壯節誦南州。當年火旺牢關術。便是沙囊置上流。敬附原韻憶昨忘憂仗義秋。英風壯節擅東州。祇今悵望泉原隔。歎息無言俯碧流。</text>
<title>步次權蒼雪舟中吟贈韻</title>,<text>白雲深處擧頭頻。仙鶴何心野鳥親。水靜山高風亦好。悠然沂上詠歸人。附原韻久聞聲譽願言頻。今日同遊意益親。愧我風塵無暇物。惟君天地養眞人。</text>
<title>讀四七辨。偶成一吟。</title>,<text>理發氣隨猶太極。靜而生陰動生陽。理纔動時氣便隨。豈有先後之可遑。譬如屈伸原在臂。屈之伸之臂隨忙。如人乘馬馬隨人。不待驅策便馳韁。氣發理乘亦相須。自外感時由中腸。不相離亦不相雜。似若微分彼此疆。孺子惻隱中心出。豈以氣發謾雌黃。四端七情相表裏。專言不兼亦析芒。考亭眞訣退陶承。高峯後論終歸當。師門一辨明於燭。此外岐貳昧向方。</text>
<title>詠州誌</title>,<text>往蹟堪徵百里居。一通州誌盡詳書。晴囱敬對仍三復。卷上餘芬宛襲裾。</text>
<title>渡灞歸路。訪楊州李友。</title>,<text>十年重得數宵同。回憶前塵一夢空。客自南鄕須御李。門深北里似逃蓬。楊州是夜堪論月。滕閣他年易借風。試看庭梅驗消息。老枝無力尙胎紅。</text>
<title>過丹陽三仙巖</title>,<text>溪上三巖似列仙。蒼奇恠古立頎然。濯纓齊立滄浪水。捧笏方朝兜率天。猿鶴追隨長遣日。烟霞供養益延年。笑貌聲音宛如接。元章可拜丈人前。</text>
<title>贈甥姪趙天翼</title>,<text>鵾鵬久抱圖南志。直上長程九萬天。文雅堂堂傾一世。倚樓風格尙依然。</text>
<title>次族叔進士 之煜 贈韻</title>,<text>風雪蕭蕭隙駟年。懷人不寐坐悠然。孤鴻半夜投瓊字。光動山溪寂寞邊。附原韻雨打寒囱迫暮年。客心何事轉凄然。思君不見悠悠望。只在茅溪淺水邊。</text>
<title>次吳兄 始昌 韻</title>,<text>相逢莫道異鄕人。先祖當年共井人。契托金蘭承世誼。惜離情緖會多人。吳君寓居禮安</text>
<title>訪金谷川 尙鼎</title>,<text>家貧休恠食無魚。竹弟梅兄共一廬。老去豢蒭惟理義。閒中鼓吹是詩書。對人司馬言無隱。傲世步兵禮或疎。心織筆耕皆分內。硯田日日不離鋤。</text>
<title>嚴上舍 翼夏 左訪。謾賦卽事。</title>,<text>碧桃花向絳桃齊。盡日看花醉似泥。檐際迎賓廻紫鷰。籠中伏子有黃雞。衣帶漸明山月笑。琴書自潤洞雲迷。賣田何日充漕稅。覽海看山疾馬蹄。</text>
<title>同趙樂溪 靈得，李冬庵 時昌，及其弟 時大 登釰巖溪亭。</title>,<text>一灣流水抱山回。水作澄潭山作臺。龍氣三時如做雨。蟾光半夜可停盃。舂容寒府仙韶出。瀲灧方塘聖鑑開。此去靈源知不遠。漁舟從古幾人來。</text>
<title>次柳護軍 東根 慶宴韻</title>,<text>大耋人間貴。恩啣二品崇。良辰開慶宴。賓主盡西東。獻壽岡陵祝。稱觴喜氣濃。鯫生叨盛會。孤露感無竆。</text>
<title>次湖西過客韻</title>,<text>可愛西湖客。相逢卽吐情。論交如水淡。投韻使人驚。未洽新知樂。還催告別行。他時如見月。顔範挹餘淸。</text>
<title>屹嶺會話時。次郭聖若 翊朝 韻。</title>,<text>嶺上幽期在。扶筇暇日尋。烹魚拚勝會。攜酒感先臨。玉麈淸談爽。金蘭契誼深。樽前難盡興。他日釰溪潯。又霞外乾坤有一村。數三茅屋帶荒園。鉤衣石角纔通路。迎客山童別掃門。樹葉濃陰烟織密。春光糚景日偏暄。開襟終夕亹亹話。不覺前林暮色昏。</text>
<title>趙樂溪來</title>,<text>崟㟢歷落歲年遲。俱是山間一老菑。心事一生期白鷺。詩聲四月聽黃鸝。交人不學隨風絮。憂國猶懷向日葵。匣裏枯琴休妄動。知音者寡摠然疑。</text>
<title>步呈地主柳慵窩 升鉉</title>,<text>飛鳳山前覽德亭。讀書爲政水如淸。咸州繡佛家家在。一瓣心香緬挹情。附原韻飽德山前一草亭。林泉居士養閒淸。相思不得成良會。難寫胷中繾綣情。</text>
<title>又</title>,<text>擧世紛紛利祿場。不才何恨老竆鄕。身言書判都無取。行誼文華一未長。不怨人間嘲者衆。猶求卷裏誨之詳。朝廷搜俊何須問。樵牧同羣渺一方。附原韻詞賦雄才古戰場。如何不遇滯南鄕。天不虛生知有待。地無慳氣拔宜長。莫將造物空尤悔。且就人功更周詳。會看朝廷搜俊急。也須鍛勵豈迷方。</text>
<title>同柳慵窩遊淸範樓</title>,<text>巴陵壯氣擅斯樓。勝日偸閒杖屨遊。須信高才爲世用。忠君來作濟民舟。追附柳參奉 鼎文 感舊奉次 號壽靜齋。慵窩曾孫。風流當日庾南樓。傑句今傳記勝遊。也識傲床頻過意。應憐野水泛虛舟。</text>
<title>紫薇花</title>,<text>凌暑花如傲雪梅。丹霞蒸氣剩肧胎。移得西山薇一種。當年托節至今培。追附柳參奉 鼎文 次韻晉山休說政堂梅。只有薇亭二墨胎。五百年猶殷雨露。華宗本支共栽培。</text>
<title>道林書院三賢陞享時。奉次郭上舍萬初 在一 韻。</title>,<text>縟禮新成會幾鄕。溪山風物屬辰良。陞躋一室緣公議。瞻拜三賢侑瓣香。函丈周旋如復見。斯文回泰正今當。糚修幸得依歸所。矜式何須歎面墻。</text>
<title>冬夜無寐。臥念衆生一夢國。喚惺無其人。忽聽隣雞搏翼聲。口呼一絶以寓志。</title>,<text>冥冥冬夜長。擧世渾夢域。喔喔一雞聲。攪人分舜跖。</text>
<title>次淸範樓韻</title>,<text>百尺危樓孰創營。至今楣上帶佳名。艅航落照侵朱箔。巴水寒流響彩楹。俛仰襟懷偏爽豁。品題詩句尙分明。當年淸範如能繼。佇使民謠作舊聲。</text>
<title>登元曉寺</title>,<text>艅嶽之南廬阜東。干霄高出梵王宮。萬山齊揖遙空雨。百里長通大海風。月上諸天終夜白。花開十地幾時紅。遊人自古登臨尠。誰識仙靈在此中。</text>
<title>安仁朴氏山房</title>,<text>數笏方塘一笠亭。柳枝深罨晝常冥。瓢㰚曉雨抽花白。梧井秋風倒葉靑。倦鳥無妨同客睡。輕蟬何事喚人醒。鄕閭近日多囂亂。不必逢人辨渭涇。</text>
<title>與僉趙氏登無盡亭</title>,<text>長堤短麓自逶迤。月滿庭臺水滿陂。暮雨凉槐醒一夢。西風敗柳揖千枝。偏憐鷰子栖相近。爲避蚊兵坐幾移。追想當年無盡趣。餘庥菀菀至今垂。</text>
<title>夜與再從姪 贇望 吟</title>,<text>春宵烟月似唐虞。閒聽衢謠獨自娛。雙屐纔回禽慶嶽。扁舟欲放鴟夷湖。才情愧我皆還錦。句格多君欲唾珠。閉戶林泉誰與友。朝從樵叟暮漁夫。</text>
<title>與江左諸兄舟溯登合江亭</title>,<text>扁舟一葉載仙羣。鏡面玻瓈溯縠文。大地秋生風萬斛。長江波濶月三分。潛蛟古壑將成雨。孤鶴中天半入雲。杏樹壇邊絃誦地。至今警欬如相聞。</text>
<title>春雪</title>,<text>撒鹽飛絮兩難名。頃刻梨花著樹明。大野迷茫銀蘸海。四山回匼粉橫城。魚游小澗添新水。鴈逗遙空帶晩晴。荏苒消融回地脈。先看麥氣自生生。</text>
<title>閒居賦懷</title>,<text>十笏庭除一鑑淵。遲遲夏昝送如年。三生石翠圍階面。百日花紅繞院邊。求酒拙謀難止渴。緣詩苦思未成眠。如今韓土誰依靠。玉帛當年謾入燕。</text>
<title>夜與再從姪贇望吟</title>,<text>細雨濛濛澗韻長。虛欄坐久潤衣裳。山光霮䨴看生痞。夜氣薰蒸叫欲狂。蚊瞰堂昏圍結陣。蛙憐池漲聚成鄕。那將神斧頑雲破。朝起搴簾見太陽。</text>
<title>吟紫薇花</title>,<text>六月薇花百日春。當軒窈窕媚幽人。迷離若吐霞千片。穠密何愁雨幾廵。一里繁華都藉蔭。百年恭敬詎無神。可笑桃花紅十日。女娘爲臉又爲唇。</text>
<title>七夕</title>,<text>商金近日驀然生。减卻塵寰苦熱情。雨重壇槐猶偃蹇。天晴池水漸虛明。今宵牛女相歡夕。何處針絲乞巧城。四壁寥寥虫語晩。碧梧枝上月西橫。</text>
<title>夜與樂溪吟</title>,<text>硯池如海筆爲峯。市遠難謀酒一鍾。詩入繁虫鳴喞喞。夢醒秋樹碧重重。顚風㬥雨呼庚歲。瘦石癯松對子容。莫笑山家雞黍薄。年來每事任疎慵。</text>
<title>寄贈洛中權汝徵</title>,<text>凉宵星月靜無眠。往事依依在眼前。紫閣高峯聯屐齒。紅薇流水理琴絃。嶺湖今隔路千里。魚鴈俱沉書二年。罇酒何時重對榻。西雲遙望轉悽然。</text>
<title>牕梅</title>,<text>窈窕瓊姿倚碧囱。月中爲畫近滄江。孤香黯澹形宜瘦。獨樹分明影對雙。處士深扃馴白鶴。美人來叩吠黃尨。蘧蘧一夢羅浮夕。惆悵如何欲斷腔。</text>
<title>詠雪</title>,<text>霏微暗奪露華甘。俄自山西又水南。夜氣忽成銀萬頃。月華重散玉千潭。廵檐舞絮爭翻覆。繞院飛花落兩三。下界渾然鋪練白。卻憐天色碧於藍。</text>
<title>喜逢朴友 尙節 黃友 後幹</title>,<text>凉凉楚楚過三冬。好是春風與子逢。瀜雪初湲栗溪水。微蕪漸綠壯元峯。荒年縱乏酬流丐。糓雨將占得上農。淨掃茅廬開竹逕。少年文士願相從。</text>
<title>辛元夫 性中 來</title>,<text>梧柳當門翠作林。草堂開硏坐來深。世間誰復楊雄後。名下欲逢韓愈今。鶴報詩人臨水立。鷰知書社趁春尋。浮生妙契如鍼芥。隔歲相思始盍簪。</text>
<title>觀燈</title>,<text>時當浴佛上高峯。大界三千落暮鍾。火樹靑山飄冉冉。星橋綺陌匝重重。曇花十地猜春景。慧月千江印佛容。今夜如逢堯舜世。嘉朋美酒破疎慵。</text>
<title>次郭進士萬初莊巖韻</title>,<text>眉翁遺躅石泉奇。今日淸遊想古時。勝集名區嗟未及。一聯求和敢呈詩。</text>
<title>郭進士萬初見訪</title>,<text>栗溪之北紫臯東。江左高人偶此同。樽酒幾時懷北海。瓣香今夜敬南豊。宿盟不負洲邊鷺。往跡重尋雪裏鴻。萬絫人間都撒了。風騷終日醉醒中。</text>
<title>詠梅</title>,<text>我愛囱前雪裏梅。先春能得玉花開。慇懃寄語尋芳客。須趁韶光未暮來。</text>
<title>趙石溪 桂 來</title>,<text>呻吟碧痞過三冬。始得春風舊雨從。白雪皺眉驢過灞。靑天搔首鴈回峯。禿梧對月僧如睡。稺杏含花酒似濃。醉起捲簾看麥氣。家家上瑞可占農。</text>
<title>次朴成甫 尙節 韻</title>,<text>山家無曆解干支。春候陰晴未記時。灌雪烹茶常近銚。折梅筭酒豈辭巵。天寒野鳥投深樹。夜久村燈射缺㰚。留待番風除料峭。一溪楊柳好相隨。拄笏終朝對翠微。嶺雲西去鴈南飛。杏花疎雨春生榻。柳絮狂風雪滿衣。書法細摹兒掃帖。酒香新動客敲扉。晩計江湖將問舍。生涯只付一漁磯。</text>
<title>牧牛子來訪。拈韻閒賦。</title>,<text>春回茅屋色如灰。尙愛看書甕牖開。僻塢種花猶富貴。矮檐得月亦樓臺。烟銷土銼晴橫篆。車斷柴門碧上苔。堪笑家貧兼歲儉。難謀一日酒三盃。又催花天氣日晴佳。病臥經旬未出街。到老看書斜靉。敎孫臨帖倣模楷。幽蘭有意原生谷。衰橘無香豈渡淮。尋數無功蒙蔀甚。金篦誰借兩眸揩。</text>
<title>戲贈謫居李校理</title>,<text>憶昔看花走漢陽。風流自許舊蕭郞。蓬萊宮闕紅雲晩。桃李門庭白日長。事業平生期丙魏。文章抵死學秦黃。時乖不遂男兒志。落魄中年在異鄕。</text>
<title>次具高靈 文游 寄贈韻</title>,<text>黃鵠高飛壤虫伏。何心垂愛不垂嘲。依歸南嶽聲名重。輔翊東宮德望高。每欲君民致堯舜。先知理義辨絲毫。雲山斗絶聯書信。誰謂故人養厚庖。附原韻我公知是眞君子。愼獨工多孰敢嘲。秩秩德音常養做。雍雍禮讓自弛高。行藏學聖由中道。隱見隨時不失毫。盛世倘求巖穴士。貂蟬祿厚太倉庖。</text>
<title>敬次退溪先生竹林齋原韻</title>,<text>萬个蒼筤一逕微。當年高轄到山扉。今月曾經古三友。故敎餘暈洞天圍。</text>
<title>次退溪先生三友臺韻</title>,<text>珍重陶翁轍。盤桓海之隅。瑤琴抱一張。恨無成連徒。茅谷脩篁裏。蕭齋若有無。下馬登石壇。賓主會不孤。俄而山月出。皎皎臨玉壺。忘形亟對影。宛然三人俱。聊擧謫仙盃。終宵興不渝。歌呼酬跌宕。談笑罄歡娛。坐焉必須耦。行則便相扶。較諸人友人。交誼孰贏輸。始信吾爲月。終然月爲吾。人間與天上。密邇若契符。淸風灑壇竹。凉露滴庭梧。招邀隣衖友。受簡末席趍。襟懷如月照。大道儘無迂。玆遊載郡乘。千載誰能誣。</text>
<title>薇壇雨後</title>,<text>夜深庭院雨絲疎。百日紅花問幾餘。瓊蘂盡隨風伯去。一年春事萬枝虛。</text>
<title>輓李冬庵</title>,<text>巴山淑氣篤生公。季世英豪邁古風。早得千金梁楚價。爭推一代弁辰雄。心存繼業陳先德。誠切尊賢創院宮。高唱幾歎人絶和。大音無奈世俱聾。空懷和氏連城寶。遽作溫生夢客恫。千里江頭丹旐返。九秋山上碧堂封。嗟哉何處淸儀奉。已矣如今萬事空。</text>
<title>閒居賦懷</title>,<text>萬事人間自有天。如何歷碌度芳年。中心靜處衿生月。外物交時肚塞烟。不識乘除都在數。謾言得失莫非緣。但令理義明於內。肯向迷津競後先。</text>
<title>先祖副學公塤篪唱酬之什。皆佚不傳。獨有次伯氏副學公和贈詔使金太僕 湜 西門嶺一律。敢忘僭越。謹次其韻。</title>,<text>巨嶺崟崟若上天。當年高會亦奇緣。昇平遠接皇華使。縹緲如登羽化仙。瞻望神州依日月。頫臨滄海挹風烟。秖今已作漚泡幻。回憶崇禎感下泉。</text>
<title>葛庵先生輓</title>,<text>陶山承鉢鶴厓遠。天降醇儒正脈傳。理學重明四七論。範疇始衍三千年。見龍方覩揚靈進。鳴鳳誰知値運邅。大道升沉皆有數。達觀萬事任蒼然。涪行氣力做申如。猥荷升堂得問諸。看水春秋扶義理。履霜南北坦襟裾。空懷堯舜君民志。謾付滄洲著述書。慟矣丁寧吾一訓。更從何處質無餘。</text>
<title>金谷川來</title>,<text>南岳迢迢錦水深。幾時薰沐細論心。黃鍾一破玄琴斷。無復人間聽大音。附原韻薇花開處栗溪深。靜坐翛然世外心。最恨人間離別事。因風莫惜報淸音。</text>
<title>密庵族祖輓</title>,<text>錦水源從陶水流。藏修是處遠塵區。鯉庭詩禮傳心法。顔巷簞瓢味道腴。辭聘衡門甘晦養。開蒙斯世作楷模。山頹痛哭吾安倣。正路如今日就蕪。</text>
<title>顧齋族祖輓</title>,<text>陶水深源錦水連。東方理學一門專。英靈河嶽那無萃。衣鉢家庭自有傳。聖主方求巖穴士。哲人遽作夜臺仙。追思往日頂針眷。獨立竆寰淚濕巾。</text>
<title>哭甥姪趙 天翼</title>,<text>祭汝爲文數百字。字含寃淚滿牋痕。衰腸瀝盡無餘說。痛哭聲聲徹厚坤。</text>
<title>輓黃丈 城</title>,<text>居家敦睦處鄕恂。謹勅如公問幾人。芸葉卷中忘世味。梅花樹下養精神。檳榔有子香猶烈。翠竹生孫色更新。筭到稀齡仙化去。歌成薤露淚盈巾。</text>
<title>輓嚴進士 翼夏</title>,<text>詩禮家聲世共推。伊公不墜侈門楣。詞源筆下傾三峽。雅望儒林聳一時。中歲韜名才豈展。上庠終老衆皆悲。生蒭曾負臨阡哭。追寫哀章涕自洟。</text>
<title>輓權退庵汝行 重道</title>,<text>學道當年志遠到。不辭千里早魚行。玉經雕琢終成器。金入鍛爐益就精。十分工程期卒業。九原消息忽呑聲。儒林嗟惜同遐邇。握筆舒牋淚自盈。</text>
<title>輓李處士 毅然</title>,<text>早謝紛紛利祿場。分甘邱壑聿身莊。潯陽處士終安蓽。棠邑先生不出鄕。行著家庭推孝友。名傳疇藪慕羶香。無何精爽歸長夜。痛哭那時更拜床。</text>
<title>贈別安松窩 命夏</title>,<text>一江左右隔芳隣。雲樹懷人始見人。信宿還成勞鷰別。與君三笑虎溪臻。附原韻紅薇翠竹兩爲隣。不事囂塵養性人。最是相分無限意。白雲巖下水西臻。</text>
<title>輓金谷川</title>,<text>天賦純資且好學。斯文名譽滿南州。葛門明訓平生服。芝老遺風景慕敦。秋日鴈回書報喜。春山鵑哭玉埋寃。遙瞻敬義交修地。軒外寒泉月一痕。</text>
<title>次族君光甫 猷遠 自湖南歸訪先墟賦感韻</title>,<text>自愧慵愚守敝廬。幸逢高轄訪先墟。梓桑舊感應無極。花樹新情更有餘。學襲家庭今仲默。才兼詞賦古相如。巴陵紫海分涯角。安得重盟與共居。附原韻茅谷名村佳可廬。宗盟世世保遺墟。垣薇香譽紅薇驗。孤竹層標翠竹餘。孝謹遺風依往昔。學文種子更何如。休言九世派分久。曾有張公一室居。附族君仁樹次韻飽德山前處士廬。卽吾先祖百年墟。無疆善慶紅薇驗。不事貞操翠竹餘。流落殘孫今始到。葱蘢物色昔相如。人情自有狐邱願。幾日誅茅再卜居。</text>
<title>輓詞[辛性中]</title>,<text>嗚呼。吾友李受平。愷悌人也。世雖溷濁而志不變焉。鄕雖淆漓而迹不染焉。杜門養性。日事經史子集。嗚呼。其可易得乎斯世也哉。吾於初春。自樂洞訪吾受平於茅谷。語雖琅琅。氣血澌憊。眷然惜別之情。倍乎前日。余甚不樂而歸矣。春未暮。樂洞兄棄世。吾受平又逝於秋初。南州處士之廬空矣。吾黨不幸。斯文何托。嗚呼。樂洞之淚未乾。受平之大歸又有期。茫茫宇宙。誰與爲懷。隔江相望。有事相掣。今不得匍匐臨穴。負受平深矣。滿腔情緖。付諸一聯而哭之。其詞曰。樂翁纔宿草。茅友又新丘。應厭人間事。旋從地下遊。斯文長寂寞。吾道日昏幽。後死將安仰。不堪涕自流。</text>
<title>輓詞[河世應]</title>,<text>早歲摳衣葛老門。始聞爲學在操存。功加硏究分毫縷。識透玄微見本原。老去相期金斷利。秋來遽抱玉埋寃。前春一札猶留案。入眼時時淚自痕。</text>
<title>輓詞[權萬]</title>,<text>歎息斯文氣數微。錦陽諸子日凋稀。江右方修高士傳。天涯忽報哲人歸。春風一座摳衣並。秋雨長關執紼違。矧是幽明無限憾。師門尙隔照盆暉。</text>
<title>輓詞[安命夏]</title>,<text>函筵至敎在陶鎔。天誘吾君早得從。幾挹餘闌窺學海。又薰和氣坐春風。華門幸托良朋契。巖穴翻驚善士空。惆悵斯文寃未雪。裂裳誰與籲宸聰。</text>
<title>輓詞[李橚]</title>,<text>詩禮承家行誼優。令名自少擅南州。從師十載求眞訣。取友當時擇善流。錦水波聲空自咽。巴山淑氣忽焉收。應將白日遺盆憾。籲盡深深地府幽。</text>
<title>輓詞[金樂行]</title>,<text>趍庭慣夙契。同沐錦之涯。向道師門奬。擇交士友推。方期園帛至。豈意壑舟移。海角承蘭報。替親遠寄詞。</text>
<title>輓詞[趙泠]</title>,<text>同苦詞塲十二春。晩來情誼益無垠。寬容厚德超凡類。仁義良心脫俗塵。千古大歸全一軆。百年餘慶付諸獜。牙絃自此誰同奏。不覺悽然淚滿巾。翩翩丹旐問何去。浮世歡情夢一場。卻把往前酬唱筆。不堪今日寫哀章。</text>
<title>輓詞[趙桂]</title>,<text>姻誼交情自少深。聞君入地涕難禁。衰遲幾恨論懷阻。眷戀徒勤倩夢尋。如玉貞姿今忽閟。擲金佳句更誰吟。平生知己無竆痛。一病支離負哭臨。養拙田園裏。高名動士林。不聞山外事。惟樂靜中吟。學博人皆仰。操貞我益欽。喪明仍嗇壽。天意儘難諶。</text>
<title>輓詞[趙檀]</title>,<text>誼重潘楊阿姪舅。遽然今作大歸行。曾懷荊萼凋零歎。又抱苽親彳亍情。處子行爲眞道理。古人書有實工程。可憐賢友深藏日。病未攀輴涕自橫。</text>
<title>輓詞[李仁宅]</title>,<text>眞純耿介性。樂善自無竆。世事風烟外。心工墳典中。如何天不憗。喪此一賢翁。昔好追遊密。今難會語同。斯文嗟已矣。志業摠成空。孤月佳城隱。飛㫌去路通。荒聯情豈盡。悲淚灑寒叢。</text>
<title>輓詞[趙希益]</title>,<text>畏友當時先數子。心交金石死生饒。不圖白首猿腸斷。遽作靑天鶴影遙。從此斯文聲莫振。矧伊吾黨氣全消。三秋病臥違臨穴。孤負幽明涕自飄。</text>
<title>輓詞[李壽恒]</title>,<text>善士吾鄕更有誰。送兄今夕倍悽其。雍容愷悌人爭慕。德行文章世共推。衰病多年靑眼少。東西相望白頭悲。春初一別重尋約。未遂人間地下期。</text>
<title>輓詞[趙景松]</title>,<text>愷悌寬仁拔俗流。金蘭自少兩綢繆。同鄕百載親中表。古禮千篇質緖頭。函席追遊今失所。羡門蕭索共含愁。泉臺吾亦歸非遠。爲問他時更見不。</text>
<title>輓詞[趙景采]</title>,<text>詩禮文身錦繡腸。斐然氣質玉磨光。工程已貫天人際。譽毁元無甲乙鄕。蠅附幾年將有得。龍亡今日倍興傷。只緣衰病違臨穴。哭向新阡淚滿眶。</text>
<title>輓詞[黃履昌]</title>,<text>吾友茅溪子。生平志業恢。居家誠孝篤。牖世禮經開。德望巴山重。淵源錦水來。舊交從此盡。裁誄獨徘徊。</text>
<title>輓詞[安處善]</title>,<text>愷悌吾公孝友敦。文章餘事不須論。平生已痼林泉癖。到老竆探性理源。卜舍病吟灰世慮。原廬門掩絶塵喧。白鬚從此知音斷。獨立乾坤踽涼存。</text>
<title>輓詞[洪命海]</title>,<text>末路歧囂容大度。斐然雅操自超倫。待人接物誠心露。應事持身信義純。每喜儒林根柢固。豈知乾象小微淪。淸儀自此幽明隔。舊誼從來倍愴神。</text>
<title>輓詞[趙爾勝]</title>,<text>吾鄕不幸運邅迍。仁壽猶嫌七十春。孝友傳家人有慕。淸高拔俗世無倫。妙年聲價鳴詩健。晩歲工程味道眞。一子先摧公莫痛。三蘭尙茁葉蓁蓁。</text>
<title>輓詞[趙景相]</title>,<text>公是吾南望重人。偉然器度逈超倫。潛心墳典工程篤。養性林泉德業新。大廈虹樑遽撓折。斯文氣數竟沉淪。餘生此日無竆淚。不啻當年舊誼親。</text>
<title>輓詞[安達興]</title>,<text>金玉其心雪月姿。妙年才藝擅南陲。傳家孝友人皆仰。守己權經衆共推。自謂追陪期百歲。那知永訣在今時。長吁痛哭攀輀處。只怨皇天不憗遺。</text>
<title>輓詞[成大徽]</title>,<text>南州善士說夫公。錦水薰陶行義風。志氣端藏丘壑裏。精神涵養典墳中。方知鶴筭爲仁壽。豈料龍年値夢凶。會葬靑山人幾許。云亡此日所懷同。</text>
<title>輓詞[趙希愚]</title>,<text>已歎芳蘭萎一莖。又驚仙鶴返三淸。情親非我哀偏切。學絶逢人淚亦傾。詩禮兒孫垂炯戒。雲林六十送平生。雍容德宇承何處。回首山東杳典刑。</text>
<title>輓詞[李垕錫]</title>,<text>巴岳何崇崒。我公毓此精。春風吹面朗。江月照心淸。鍾呂懸文藪。圭章賁世禎。師門承旨訣。鄕黨慕脩名。向我丱冠日。多蒙警誨誠。佇看六遯義。能得九如幷。誰識玉樓使。忽傳金磬聲。瑤環泣舊硯。坂玉喚遺棖。寂寞橫組帳。蕭條掛典塋。餘生焉考德。悵望東都程。園靜松篁老。堂空簡帙盈。虛明茅澗月。千古表精靈。</text>
<title>輓詞[成大方]</title>,<text>秋水精神好。春風氣味休。文章餘事業。詩禮是箕裘。寂寞林泉暮。飄颻廣漢秋。後生何所仰。庭賀典刑留。</text>
<title>輓詞[朴尙節]</title>,<text>壯元家世紫薇村。德行文華又見尊。腔內嗜仁要蔗境。眼前營達視槐園。高名山斗留千歲。善跡琳琅耀一門。平宿眷深違執紼。欲題蕭挽淚先呑。</text>
<title>輓詞[趙元南]</title>,<text>泣吾先考淚。又作哭公悲。棠棣餘三萼。庭蘭隕一枝。處鄕朋友信。開卷聖賢師。千古茅山麓。永埋玉樹姿。</text>
<title>輓詞[門生安應瑒]</title>,<text>十載沉沉二豎嬰。那堪千古隔幽明。儒林望重人瞻斗。仁宅身安世慕羹。出入鱣堂承至誨。追陪芝榻荷深情。今來不接雍容範。感淚潸潸濕兩纓。</text>
<title>輓詞[門生趙元東]</title>,<text>薑桂貞姿玉色溫。六旬鄕黨性名尊。詩書禮樂淵源正。風雨晨昏孝友敦。有眼笑他齮齕世。虛心守我寂寥村。攀輀未灑梁山淚。風樹孤兒表從孫。</text>
<title>輓詞[門生李世德]</title>,<text>小子於公幾佩銘。擊蒙承誨自髫齡。重深莩誼趍雙屐。且荷鍾音引寸筳。焦界擬終靈桂老。函筵誰識釘梨零。攀輀拜哭何辭侑。所慰庭蘭是典刑。嗚呼公與我先人。自是同庚中表親。蛩蚷舊情今已矣。追惟那忍愴懷新。</text>
<title>輓詞[門生趙奎輝]</title>,<text>昨夜微星晦。南鄕士失師。夫公來去日。巴岳重輕時。君子今焉恃。斯文已矣衰。緘辭哀以寓。慟哭豈吾私。</text>
<title>輓詞[門生李師悶]</title>,<text>吾公純質得於天。言行周旋合自然。灑落胷衿無点垢。雍容氣像脫塵緣。非徒睦族推誠悃。多荷陶人細究硏。回首山南虛丈席。題薤難抑涕漣漣。</text>
<title>輓詞[門生再從姪贇望]</title>,<text>乾文忽報少微藏。飽德山中處士亡。咸惜奇姿崑玉美。更憐嘉行谷蘭香。十年床席呻吟苦。萬卷詩書玩味詳。聞道師門踏眞實。着工餘事業文章。事非事是言無決。人短人長說未嘗。浮世功名看草芥。林泉性癖在膏肓。蕭蕭華髮弟兄樂。日日茅齋征邁場。老去逐年遭厄運。向來隨日疚慈腸。蒼天降禍何偏酷。華表歸翔又太忙。道喪從知隨易簀。門衰不啻痛摧樑。臨終執手丁寧訓。到此銘心曷敢當。懶學多年曾蠢蠢。失公今日益倀倀。雖然戴記宗要語。固是私家日用常。手澤尙新刪抄苦。拙毫何負勉敎長。嗚呼家學淵源絶。寂寞門前夜色蒼。相彼蘭芽齊茁美。佇看箕業不墜荒。一區山翼松楸老。三尺佳城位面陽。地下陪遊公可樂。人間孤露我徒傷。薤歌唱斷玄宮閉。痛哭無言雪涕滂。</text>
<title>輓詞[門生再從弟東培]</title>,<text>脩路三泉恨莫追。提撕面命奉无期。儒林自此元無主。後學從何更質疑。門戶盛衰存沒日。山林輕重去來時。薤歌一曲心腸裂。痛哭長吁萬古辭。忍忘臨沒訓。欲說痛難堪。摘埴今安往。迷途失指南。</text>
<title>輓詞[門生三從孫龜徵]</title>,<text>棟折樑摧我室傾。天何不慗鬼何獰。靑年事業詩兼禮。白首工夫敬與誠。天北幾瞻嵬斗極。海東今報晦微精。沉痾十載因乘化。德嶽含悽栗澗鳴。</text>
<title>輓詞[門生三從孫獜徵]</title>,<text>長擬平生座上陪。那知今日隔泉臺。儒林氣索絃歌廢。學海波驚舟楫摧。家業其頹誰克復。堂規將沒更難恢。雍容氣像何時奉。痛哭攀輀涕滿腮。天保吾宗道不衰。錦陽之後又巴山。嗟公一去無傳緖。緬憶題詞涕自潸。</text>
<title>輓詞[族人宗臣]</title>,<text>惟公在日碩吾門。餘事文章不足言。處世是非知色擧。見人名利笑雲翻。傳家事業詩書禮。克己工夫信義仁。可惜靑山洊埋玉。子先父後詎堪聞。</text>
<title>輓詞[族人聃壽]</title>,<text>夫公襟韻月涵淵。鏟彩丘園德業專。行篤孝廉箴末俗。工存性理襲前賢。名高斗北才何試。身臥嶠南樂自然。不幸門衰長厭世。餘生此日更堪憐。</text>
<title>輓詞[族人益壽]</title>,<text>密翁纔宿草。茅老又新阡。家失棟樑重。士亡準的賢。閉門竆性學。吟病養心天。逆理公何忍。歸程痛恨纏。</text>
