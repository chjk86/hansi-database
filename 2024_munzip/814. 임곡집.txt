<title>聞南漢講和。慷慨言志。</title>,<text>崇禎九年冬。虜騎擣城下。烽火尙不傳。况有能禦者。一髮南漢山。三百年宗社。重圍日益急。外絶蚍蜉援。軍中暴露狀。一口難具言。朝端有一人。造次生奇計。手把一白旗。往來成約誓。迂儒不知變。但知扶綱常。刳肝三四章。凜凜飛秋霜。隻手詎擎天。白日無輝光。衣帶贊忽成。一劒何從容。呑腦亦不死。天心今古同。東壇行何禮。西路送何人。私而哭父子。義而乖君臣。成仁知幾許。最歎西京尹。吾將入東海。挹波澆煩悶。吾將走西山。採薇甘自盡。思之未奮飛。祗自愁肝腎。還嗟碧珍士。更愧松溪客。龍華水漫漫。釣洞春寂寂。尺書抵萬金。屋樑愁殘月。我曹二三人。亦滯長安城。老病未易歸。豈有遊宦情。花林是我鄕。五世藏墳塋。悠悠看丘心。老去尤纏縈。某水與某丘。暸然常在目。四樂枕長流。退翁留筆跡。長楓信馬過。鶴潭澄波碧。猿山欝蒼蒼。葛水流泱泱。搜勝至仙亭。在在仙蹤藏。山川旣奇秀。鍾出多豪英。翁言諒非誣。吾黨須傾聽。人間日已暮。盍擇歸宿地。從遊倘及時。脚跟免顚躓。</text>
<title>寄呈朴伯和 絪，趙致遠 任道。</title>,<text>吾友二三子。各在天東南。爾來魚鴈絶。消息無憑諳。淫霖苦不收。眠食何由甘。落落澗松子。索居今十年。華山聳屋後。洛水橫窓前。平明拜祠堂。兀坐翔鳳亭。披書對聖賢。訓戒如親聆。飜思哀疚中。六載廬居停。窮山草樹間。白日鳴鵂鶹。衰麻不暫舍。哭泣何時休。二溢糜粥飮。拜跪愈恭勤。平生抱羸瘁。此疾知有原。堂堂永慕翁。毛骨眞軒昂。戶庭覺有事。名跡收科塲。孝友古薛包。明哲今林宗。棲身自有地。遊賞追先蹤。釣洞百尺磯。一半分桐江。六男好紙筆。淸風卧北窓。惟我嶺以南。素稱多豪英。龍亡虎逝餘。復有三贒生。愚堂幾鷄伏。旅舍藏蓍龜。孤桐挺嶧陽。直可明堂支。忠言每逆耳。義膽空輪囷。彜倫與是非。二百年一身。踈慵百無爲。只甘溝壑塡。惟憐一寸心。炳炳天賦全。賤貧豈能移。白首操益堅。竆經學雖昧。好賢誠則專。山中早受霜。猿鶴楓光先。君行倘及時。聯袂歸翩翩。披肝在知己。揮翰題新篇。</text>
<title>次曺以正 挺立 韻。贈朴伯和。並序</title>,<text>春日。訪朴伯和。伯和示以一韵七首詩。乃吾曺以正之作而囑余和者也。兩君旣云相切。則不可以辭拙辭。故敢錄之。田廬老此身。幾被隣翁酒。閉門起常遅。不困我何有。披經却眩眼。把筆還顫手。惕然心語口。此後更飮否。俄逢遺世客。且對哦詩叟。寒暄付一笑。心情傾數斗。爲此會合難。佳期不可負。東風一夢回。歲月南柯守。芳魂喚墻梅。綠情生溪柳。尙恐樽中盡。刺刺謀諸婦。每與養正遊。心如飮醇酒。期將古人事。直爲吾所有。平明拜祠堂。正坐而拱手。歷論古聖賢。還參時可否。幸余早托契。共指蒼髥叟。平生景仰心。落落看星斗。蓬麻庶有益。厚意無所負。心官喜出入。不能朞月守。三十七年春。悠悠送花柳。未免徒哺啜。夕慚擧案婦。憶與梧溪遊。盆城菊月酒。三又與七點。醉八無何有。首露大王句。當時無敵手。悠悠卄年事。如今能記否。雲泥一相隔。我作田廬叟。要津子何久。南州印如斗。一官縱云微。所學卽不負。鳴琴不下堂。人稱卧治守。眠餘駕小車。裁成補闕柳。爲政貴無寃。更察東海婦。世事不願聞。肯飮治聾酒。指珠曰是石。以無而爲有。誰知天下目。難掩一人手。依阿卞是非。金帛論臧否。剝復是天道。倚伏聞北叟。况今邊鄙聳。南北驚刁斗。猶滕間齊楚。不戰知勝負。饋餉是誰輸。城池是誰守。疲氓滿溝壑。老將眠細柳。美人逝肯來。朝家有妬婦。世上多少人。昏昏如中酒。衣服雖粲粲。其中未必有。黜陟一由私。雲雨飜覆手。不知如此輩。有益國家否。南溟歎逐臣。東湖悲白叟。一飯詎敢忘。丹悃看牛斗。揔爲雲蔽日。於釣魚何負。由來松栢樹。歲寒知操守。裊裊不自畏。可笑藏鴉柳。姸醜任天眞。堪嗟效嚬婦。世事有如此。我何不飮酒。佳朋與佳辰。家中復何有。呼兒但促盃。霜鼇已在手。醉來合將飮。何須問旨否。常恨固陋甚。爲詩近高叟。瓊琚忽滿眼。文章驚八斗。翻承攀和敎。背上如有負。操觚昧合變。兀兀株空守。所以杜陵褐。未染西湖柳。黃昏多少思。莫作庸人婦。已矣知軒子。難飮屠蘓酒。鬢髮已蒼蒼。丹渥嗟何有。空將經濟志。卅載甘縮手。文房敎兒孫。萱闈問安否。時從栗里翁。間吟杜陵叟。從知君子器。鼻吸醋五斗。期將百忍字。於人無所負。先師不甞曰。出爲入有守。斯言庶不虛。有如門前柳。詩成試開戶。晴日呼鳩婦。</text>
<title>偶題</title>,<text>妙年志嘐嘐。自期周孔誦。峩冠與長珮。濶步遊梁宋。居然暮景催。白髮悲種種。甘同草木腐。撫躬恒內頌。妻兒又四散。消息來還恐。僑廬霖雨中。坐愁朝夕捧。主人幸詩老。叙懷聊與共。眠來禦無計。呼兒紙筆供。傍人笑謂余。覔句將安用。</text>
<title>贈趙致遠</title>,<text>吾友澗松翁。氣質淸而粹。昂昂出雞羣。人稱父有子。窮經是緖餘。早識門內事。紫陽一部禮。躬行無少懈。鞱光不求世。誰知道所在。龍華高矗矗。淸洛流沄沄。亭名曰翔鳳。考槃期不諼。時當一雨收。兩岸花政明。扁舟忽解纜。直泝眞源行。識路又疾驅。豈患迷西東。不知巖上堂。兀坐春風中。吳儂不可說。老去尤愚蒙。回頭四十年。咄咄空撫躬。何緣卜芳鄰。日夕承淸誨。武公尙作戒。是庸書自悔。</text>
<title>送許德輝 燉 之京</title>,<text>博士洛陽去。政値流金日。臨歧阻相送。寄詩以代舌。憶曾同榻時。時年各二八。鄕人相謂曰。美哉超凡骨。壬子共觀國。蓮花我獨折。在我固云得。於君未爲失。三年久不飛。天池終奮翼。自衒或非志。急走多顚躓。前年覲春府。半歲猶家食。居然待詔書。於臣還怵惕。翩翩匹馬行。遙遙向天闕。皇華已回程。朝廷想淸肅。立脚此其時。平地須愼擇。無物言以贐。請君聽我說。邇來國事非。倫紀皆斁滅。好惡出於私。黜陟從而曲。驪江哭放臣。耽羅悲逐客。星霜不待人。丹忠空白髮。况今胡虜亂。中原方猖獗。扼項拊其背。擬我作臣妾。一死尙可忍。天朝寧負德。聖明好土木。臣僚事貪黷。長夜睡正酣。誰知盜側足。君今久民間。喁喁心必惻。若不念蒼生。奈此蘭從俗。吳儂早衰謝。牙齒半搖落。人間萬事休。餘生幾日月。三岐得一地。臨江有松栢。秋來結一廬。投身藏此蹟。歸來倘及時。庶分山半麓。</text>
<title>以大平竟何時分韻。贈李正甫 審一。</title>,<text>天地何廣大。難容身一介。不才固所棄。豈望朱紱拖。邇來歲不登。百口悶竆餓。催科又日急。官路連負駄。祗緣太守賢。赤子少傷剉。春雨近一旬。庭潦沒牀座。愁多不省兒。甘從屋後邏。此村曰大平。今我難徵名。蕭條兩三家。零落甘所丁。智哉李上庠。曾作仁州行。瑣兮洪氏子。今聽他邦鶯。西郊未見人。節序花柳更。寧將千日酒。尙寐而無醒。難憑婦與謀。牀頭久卧甁。晨坐至夕竟。忽忽疚情性。小少讀詩書。所學皆孔孟。蹉跎四十年。白髮悲明鏡。旣慚名不稱。况望待爲政。薇蕨療妻孥。參朮扶衰病。光陰疾如箭。建辰感斗柄。丈夫處困亨。所願識天命。風浪夜如何。漁翁住江河。全家醉不知。㢢船披半簑。傍觀不容默。高聲喚睡魔。爲忠寧自謀。還逢彼吒呵。我今把長筆。爲作桐翁歌。伯牙不在世。爲今誰聽他。歲晩嶧陽月。唯宜影婆娑。君子生應時。豈合無所施。戶庭自有樂。文詞不足治。感君具慶下。溫柔致悅怡。奉養豈待富。負米勞不辭。妻兒煑饘粥。自手洗園葵。如此心亦盡。豈必五鼎爲。題詩忽反思。有淚交兩頤。</text>
<title>贈鄭巨源 以道</title>,<text>瓊琚不見報。更寄鄭司馬。胸中自不平。有口終難啞。西京足無虞。痛哭猶有賈。南侵與北警。時事何如也。爭將念輕肥。誰復憂宗社。吾衰百無爲。經濟付足下。工程自有序。小少知掃灑。孝弟卽性分。文學後游夏。優則始就仕。四海歸陶冶。不溺不長往。行藏隨用舍。悠然反初服。中有獨樂者。潛心事天君。所貴言語寡。倦來却隱几。休罷披典雅。可人倘相訪。開衿傾盞斝。更當春服成。童冠臨郊野。天機入吟哦。放筆長短寫。上下與同流。浩浩非外假。斯言豈誣人。勖哉鄭司馬。</text>
<title>踈雨共蕭條分韻。得共字。</title>,<text>旅窓雨連朝。披襟誰與共。幸賴主人賢。復有隣翁從。坐卧棄拘撿。碁局任放蹤。年年在僑寓。獨寤頻內頌。賦命一何奇。平生抱疑恐。靑銅不敢親。白髮驚種種。潛思乏才長。明時我安用。還思志學初。矻矻周孔誦。杖劒出門笑。自期遊秦雍。居然成濩落。坐愁朝夕捧。厨兒泣靑薪。亭午麥飯供。老妻兩眼昏。久廢治衣縫。鞭駑爲排悶。高聲讀雅頌。興來因搦管。詩調慙屈宋。只祈歲豊熟。又無邊鄙聳。大平豈無策。欲上旋惶悚。</text>
<title>次鄭巨源韻 四首</title>,<text>世人面容悅。中心卽吳楚。趍向貴明正。立脚宜擇所。顧我與吾子。一榦而分枝。同閭又同志。小少相追隨。蒲柳望秋零。朝夕將就木。悠悠過一生。咄咄何終益。兩兒尙幼癡。世事何曾知。提撕倘不遐。歲晏期憑依。終日坐如囚。忽念遊秦楚。杖劒出門笑。欲往迷處所。孤雲卷孱顔。乳烏鳴高枝。臨溪倚短筇。影獨來相隨。悠然見南山。山有蒼髥木。明堂歲月遅。落落嗟何益。風霜氣節見。雪月精神知。人間少知己。微爾吾誰依。瘟疫熾西東。猶勝間齊楚。此地倘不保。挈挈又底所。游魚戀舊淵。巢鳥思故枝。微物尙如此。非子吾誰隨。鸞凰比鳳翼。葛藟攀樛木。詩稱切磋功。易著風雷益。匏巖更奇絶。曾被南冥知。餘風宛如昨。魂夢長依依。世上夸毗子。衣裳徒楚楚。靑帘與紅樓。聯翩欣得所。披經昧魚魯。爲長寧折枝。邇來索居久。魚鳥還親隨。無緣坐釣臺。有時懷並木。悠悠卷中人。默契方有益。幽軒在南山。是以名自知。孔聖豈我欺。勉勉仁可依。</text>
<title>苦雨歎</title>,<text>我非陶唐民。昏墊甚於洚。我非顔氏子。簞瓢空陋巷。我憂齊終南。我心何由降。風聲雜水聲。初疑鄒魯衖。小石觸大石。更訝鍾皷撞。厭見雲色黑。何時幻作絳。終日默不言。村童指愚戇。</text>
<title>霖雨無聊中。戱贈李秀士。</title>,<text>相望不可親。終日守竆簷。悠悠彼此情。不問而可占。極備亦一凶。淫霖方戒嚴。炊兒向麥田。頂笠腰帶鎌。祗堪圖畫看。誰知渠苦厭。盤中飣竹筍。更慚於陵廉。此物我非有。偸從何處覘。翻思莘野翁。躬耕初豈嫌。顧有懶惰疾。針石非所砭。居然度歲月。坐受衰鬢添。惟思未死前。對兒披牙籤。倦來却隱几。白日成黑甜。今君齒如氷。况此才德兼。天門在一蹴。佇見蘓黎黔。吾鄕有桐老。姱節凌蒼髥。格君斷斷心。寶鏡新出奩。耽羅十載舌。兀兀今尙尖。輿情慰久欝。披雲星斗瞻。尙方倘有釰。欲借誅讒憸。食祿口有餘。言事胡獨鉗。</text>
<title>龍巖有懷</title>,<text>有梧鳳可棲。有竹鳳可食。歲月何悠悠。遅爾其未極。我欲梧作琴。直獻南風閣。我欲竹作箒。掃此雲蔽日。黃昏美人遙。獨立空沾臆。</text>
<title>夢雞寺</title>,<text>山花向我笑。山鳥背我飛。背者卽常情。笑者不可知。花鳥豈有心。自慚生今時。</text>
<title>挽李德巖 碩慶</title>,<text>恭惟德巖公。天資美瑚璉。貌心淡相映。威儀不可選。復有賢子弟。戶庭光愈顯。田園八十年。浮雲視軒冕。百里路非遠。八寸情豈淺。尙欠執杖屨。語及顔先靦。南天壽星昏。曾厨闕視膳。如何二歲間。李氏三葉落。門宗曉星空。小子悲誰托。秋光老靈鷲。鴈群愁淸洛。聊憑一幅詞。寫此情懷惡。</text>
<title>贈別自怡堂杏亭</title>,<text>我與杏亭別。相見復幾時。相見定不易。可無留贈詩。勿爲水囓根。勿爲風折枝。亭亭千萬世。貞心長若斯。</text>
<title>臘晦偶吟</title>,<text>苒苒光陰逝。悠悠歲月遷。筭來三十有三年。何事可堪傳。落照歸雲外。炊烟瞑樹㒹。老妻持酒酌于前。隣婦過墻邊。</text>
<title>題朴伯和江亭巖石</title>,<text>地破千年秘。人開數架菴。丹崖如削水如藍。朝暮鎖烟嵐。叢竹知多少。踈松有兩三。最宜春酒味全酣。移席坐前巖。</text>
<title>宋主簿大廳。贈洪以擎。</title>,<text>地豁風生席。簷虗月照衣。終宵坦腹滌炎威。淸夢政依依。時序驚隨水。寒蛩已入幃。年來身世逐蓬飛。到處叩門扉。</text>
<title>題石寶菴</title>,<text>疊石成高砌。誅茅立小菴。羣山繚繞眼前參。朝夕鎖烟嵐。暑氣風將掃。秋光月正含。時聞老衲做玄談。斗覺倚雲龕。</text>
<title>醉題圓明菴</title>,<text>此會吾何又。臨歧手自捫。情留吹笛月。恨鎖武陵雲。面別心難別。形分膽不分。南山松栢樹。看取雪紛紛。</text>
<title>龍岩次孤琴侯蘿逕韻。待伯和。</title>,<text>新月上東嶺。村樹烟初暝。孤欄曲曲憑。鵑聲耳偏聽。田家已掩扉。洞口行人定。之子來何遅。眼穿松間逕。</text>
<title>挽許察訪 洪材</title>,<text>風儀好身手。心事出忠勤。鄕黨歡欣無間言。方知孝友敦。仁人壽可得。天老理難論。詩禮傳家有子孫。應昌許氏門。</text>
<title>輓愼聽松 復行</title>,<text>瘦鶴惟形質。淸氷是性情。九旬遐壽五男丁。福善道分明。渭水悲無主。軒松問孰聽。歸逢吾父定隨行。哭母又全生。</text>
<title>輓金僉知 得男</title>,<text>簪纓鄕族右。風致邑民尊。樂土元非紫陌云。携酒卧田園。一疾由天命。重泉謝世紛。承家多子又多孫。人不爲公寃。</text>
<title>詠梧</title>,<text>密葉光風起。踈枝霽月低。慇勤培植意。佇見鳳凰棲。</text>
<title>龍巖有懷 二首</title>,<text>有梧鳳不棲。自古君子惜。半夜風雨聲。滿庭花自落。鳳不棲可惜。豈曰梧不梧。梧而鳳不棲。此意眞堪吁。</text>
<title>題東窓</title>,<text>爾向東天開。東天皎日出。虛受淸光來。毋令屋漏黑。</text>
<title>題景賢錄後</title>,<text>敬讀先生集。臨風一愴神。加衣非愛卷。我愛卷中人。</text>
<title>上香積峰</title>,<text>褰衣上上峯。一望千里平。乾坤多少客。風月古今情。</text>
<title>雙溪唱酬</title>,<text>佳節雙溪會。勝遊千古絶。夜久興轉淸。醉倒松窓月。附韻秋風方丈山。遊賞政淸絶。終宵宜且談。中庭又好月。李蘆坡 屹仙歸餘故山。地與人世絶。淸遊亦佳辰。正當秋八月。成浮査 汝信洞僻宿雲歸。林深人跡絶。松風亦有情。噓送晴巒月。河滄洲 憕千古孤雲仙。一去消息絶。我亦象外客。淸溪弄明月。朴凌虛 敏地是孤雲棲。飄然烟火絶。吾輩辦佳遊。好得淸秋月。趙凰岡 㻩名區多故人。此遊誠奇絶。團團一片心。共指中天月。吳思湖 長興與山共深。山外歸心絶。山中復何有。團團巖上月。河松臺 璿浮嵐影有無。寒鍾聲接絶。終宵淸不眠。共含盃中月。許滄洲 燉山深人不眠。萬籟共寥絶。菴仙莫催燈。天淸山有月。權東溪 濤溪淸山更深。禪家轉幽絶。相看皆好人。話到三更月。韓釣隱 夢參方丈三韓外。烟霞擅奇絶。淸遊天借否。溪樓來霽月。成彊齋 好正一躡神仙窟。蕭然塵慮絶。淸風入詠樓。共賞雙溪月。文梅村 弘運身如入淸都。幽興何時絶。把盃却相吟。中天又皓月。河兼齋 弘度萬象潭寂寥。淸溪聲不絶。襟懷轉颯爽。坐對西峰月。趙澗松 任道楓桂丹如錦。秋高景益絶。禪臺淸可話。不妨下山月。鄭秋潭 頠萬壑皆白雲。塵烟自隔絶。夜話不用燭。多意前峰月。權東山 克亮</text>
<title>贈李處士 峵○桐溪先生居龍山墳庵時。作重陽會于落帽臺。</title>,<text>落帽當年曾。追思淚滿巾。藍輿擧不惡。誰喚九原人。</text>
<title>題釣洞石壁 先生吟曰風送催詩雨。栗村答曰花迎載酒船。先生足而成篇。</title>,<text>風送催詩雨。花迎載酒船。題名良有以。巖石自千年。</text>
<title>雨中訪白奉事 弘悌</title>,<text>衣沾何足惜。來叩雨中門。炊烟隔水起。漁父兩三村。</text>
<title>白奉事海亭。次成浮査 汝信 韻。</title>,<text>地盡千山亂。潮通一水長。莫言秋色晩。籬菊未全黃。</text>
<title>放龜 庚辰。姊兄訪余溪舍。使人叉鼈。並得南星。余謂南星不知烹飪之方。令放其所。</title>,<text>一入沸鼎中。一放淸波裡。人豈作怨恩。禍福皆自取。</text>
<title>迎勝村感懷 時尹而受應錫已逝</title>,<text>四樂亭猶在。橋頭生暮烟。臨風數行淚。僮子問胡然。</text>
<title>見宋公 希昌 剪伐東齋梅花枝</title>,<text>梅花多少枝。剪盡意如何。却怕世人知。不敎墻外斜。</text>
<title>龍巖會席。上蘆坡先生。</title>,<text>溪山淸絶地。我輩更登臨。只恨魔兒戱。談筵阻德音。</text>
<title>待趙致遠</title>,<text>庭院當晴晝。呼兒洞八窓。有船人不渡。空傍白鷗雙。</text>
<title>兒輩護竹</title>,<text>正直雖渠性。欹斜亦有情。窓虛容有受。休道碍人行。</text>
<title>送姨從朴兄 元甲</title>,<text>軟話心千緖。深情酒一盃。燈前相握手。重約杜鵑開。</text>
<title>贈成生河泳 二首</title>,<text>每憶浮査丈。平生慕葛川。芝蘭同臭味。留與子孫傳。我實葛川人。今日寓香川。香源發於葛。家道倘相傳。</text>
<title>夢雞寺 二首</title>,<text>此日隨花柳。初非學少年。眼看人事改。來對舊山川。啣盃無好况。覔句更忘言。尙記前時路。行行過水村。</text>
<title>患中吟</title>,<text>誰言夏夜短。如海復如年。無限靑山樹。鵑胡近枕邊。</text>
<title>病暑</title>,<text>日落炎猶酷。昏深扇更忙。欲浮東海水。高卧泰山岡。</text>
<title>題文君 繼達 安樂堂</title>,<text>孝友能全性。渠家有乃兄。伐柯須取則。餘事又治經。</text>
<title>題龍華山下同汎錄後 龍華山下道興津。寒岡，旅軒，忘憂堂同泛。</title>,<text>道興舟幾大。載得此羣英。已向安流泛。何須問耦耕。</text>
<title>贈鄭鳴夏 昌詩</title>,<text>世亂仍多病。沉吟卧草廬。通宵耿耿處。某里有新居。</text>
<title>挽鄭彦昇 暄</title>,<text>袖却經綸手。歸來雲水間。孤山秋色晩。窓外白鷗寒。</text>
<title>哭鄭毓</title>,<text>有母而無子。君今何所之。人情豈不惜。天意盖難知。</text>
<title>贈別𤤯師</title>,<text>客中還別客。離恨轉悠悠。五㙜明月夜。相憶幸登樓。</text>
<title>四樂亭日暮。待人六言。</title>,<text>亭下流水衮衮。橋頭暝烟依依。一鞭南客獨立。數聲北鴈雙飛。</text>
<title>寄呈桐溪翁 時在大靜謫所</title>,<text>立春今日是。陽德滿乾坤。汀草含新意。墻梅喚舊魂。物皆沾大澤。人豈抱深寃。欲語還緘口。庭空鳥自喧。附次韻生涯隣鬼魅。身世任乾坤。已撫潘郞鬢。難招楚澤魂。歸雲頻灑淚。埋劒未銷寃。耳䏁不求理。愁聞蠻語喧。</text>
<title>寄吳翼承 長○時在兎山謫所○丁巳</title>,<text>半夜茅簷雨。隨風入戶多。驚殘遊子夢。沾濕杜鵑花。十載悲齊瑟。三刑歎卞和。懷人因起坐。何處是長沙。</text>
<title>追次吳正言北遷別時韻 二首○乙卯</title>,<text>古今頻屈指。佩玦揔明時。蜀道行何遠。江潭歸未期。從知君子志。不爲衆人移。多少胷中抱。携毫奈欠辭。去歲聯衿話。中秋月白時。升沉元有數。聚散詎無期。江閣今誰管。扁舟謾自移。臨歧阻相送。他日我何辭。</text>
<title>有懷寄朴伯和 絪</title>,<text>昨日風霜重。羣芳孰葆眞。庭蘭難可恃。籬菊不堪親。歲暮悲誰托。年來患有身。惟憐數叢竹。帶雪更精神。</text>
<title>贈崔孝伯 起宗，起振 兄弟</title>,<text>曉發三岐下。遙遙指海堧。鷄聲隨月盡。灘響得風傳。馬瘦行還住。僮頑覺復眠。前程吾友在。不見已三年。</text>
<title>贈宋善賚 錫胤</title>,<text>亂後殘生在。重逢萬事悲。波乾魚盡爛。風急鴈全稀。握手驚初定。開談喜兼悲。後期難再卜。歸鞅幸遅遅。</text>
<title>次尹而受 應錫 韻</title>,<text>客裡逢佳節。思歸意更催。眼中孩笑子。池上兩三梅。斜日春兼送。離懷酒共開。雪眞遊舊處。回首暮雲堆。</text>
<title>贈許德輝 燉</title>,<text>年來辭故土。蓬轉任西東。鶴髮應添白。妻顔已謝紅。覊懷幾步月。時序更飄桐。賴有吾君在。相携到梵宮。</text>
<title>呈曺處士 敬德</title>,<text>步自龍巖洞。來尋處士居。斷雲迷草逕。殘雪擁茅廬。握手三更夜。論心一部書。明朝分袂後。江渭恨何如。</text>
<title>寓中吟</title>,<text>旅舘誰相訪。唐詩獨卷舒。空勤慈母夢。久隔老妻書。衰鬢年年密。生涯日日踈。端陽更索漠。人物似秦餘。</text>
<title>地峴吟</title>,<text>兩岸山如束。中容一水流。雨情頻側目。風勢每遮頭。橡富狙由聚。林深鳥自啾。秋來登一嶺。天地一孤舟。</text>
<title>伊洛淵源錄。爲風雨所濕。因題自警。</title>,<text>半夜西山雨。隨風入戶虛。飄翻伊洛錄。沾濕聖賢書。自是誠悰薄。專惟保護踈。懷慚終日坐。信手卷還舒。</text>
<title>偶吟</title>,<text>兀坐竆簷下。潛心看筍萌。天行無間斷。地道任生成。物物非雕刻。形形有性情。沉吟還感慨。長跪讀西銘。</text>
<title>贈李時伯</title>,<text>二月寒猶峭。梅花開未開。悄無新歲興。何幸故人來。懽意盃心溢。衰顔鏡面催。有時頻北望。仍憶大人陪。</text>
<title>大雪 二首</title>,<text>凍雨飜成雪。朝來忽一尋。貧家鋪白玉。薄酒抵黃金。井閉纔容手。枝封不受禽。愁中還有喜。豊熟佇來今。雪後風仍起。寒聲暮更驕。僮愁揮短斧。婢泣洗長腰。翅濕雞還戢。膓空鳥自咷。老夫無一事。披卷敎唐堯。</text>
<title>林谷寓中</title>,<text>憂患心如醉。初非楚澤醒。不才甘廢棄。多病負文明。魚鳥機心斷。甘酸世味輕。靑山盤面疊。生計不全淸。</text>
<title>次鄭巨源韻</title>,<text>送送三春盡。誰尋寂寞中。夜窓雲漠漠。朝榻雨濛濛。季路猶含慍。兒曹詎固窮。炊僮忘日夕。遊戱比隣同。</text>
<title>龍巖吟</title>,<text>可笑知軒老。平生昧理財。詩書世素業。山水眼偏開。暑氣風含去。秋光月吐來。披襟終日坐。溪路少人廻。</text>
<title>戊辰仲春。與趙致遠並轡向龍巖。邀致朴伯和于此會。到窺嶺。落傷而還。吟成一律。</title>,<text>龍巖淸絶地。春事更堂堂。名利關曾透。溪山債擬償。人間魔已笑。峽裡馬還僵。獨許心神往。呻吟卧土床。</text>
<title>春雨。宿許德輝水閣。</title>,<text>許氏林亭好。乘酣春日登。梅花已半落。梧葉未全生。時事千層浪。生涯一杖僧。打窓中夜雨。驚起十年情。</text>
<title>冬至</title>,<text>閉關今日是。陽復感天心。仁覆無中外。生成豈古今。人間遺白首。塞外送黃金。國恥吾如雪。銀潢手可斟。</text>
<title>次杜草堂韻。寄人 二首。</title>,<text>半夜西山雨。前溪草色新。病中欣舊面。衰境愧新人。醉後頻團句。眠餘懶整巾。端陽更蕭索。扶杖倘相親。自笑生涯苦。連年在客間。思家時傍水。望墓更登山。興逐歸雲斷。愁從宿鳥還。感君餘慶毓。萱室舞衣斑。</text>
<title>寓墳菴。寄曺學士。</title>,<text>斗屋臨溪口。春回景益淸。嶺雲猶舊態。林鳥已新聲。老病元無用。親朋却有情。尺書兼藥草。珍重到山扃。</text>
<title>次唐人韻 二首○辛巳</title>,<text>扶衰來自香。從者有三郞。假色僧侵座。忘機烏上床。春愁芳草遠。時恨暮雲長。一死何遲滯。包羞五閱霜。連年逢旱魃。抱膝泣田家。廢耟籬邊擲。懸簑屋後斜。恒看炎似火。不見雨如麻。細布輸南北。天胡欠木花。</text>
<title>次兪㵢溪效白香山何處難忘酒軆韻 六首</title>,<text>何處難忘酒。平生笑楚臣。醒非加戀國。醉豈减懷宸。鬢髮全添雪。容顔已謝春。此時無一盞。何以暢心神。何處難忘酒。覊懷慕少遊。長吟雲夢月。高卧洞庭秋。佳句頻難得。良朋每不留。此時無一盞。何以滌牢愁。何處難忘酒。光陰客裡歸。席猥爭野老。踈放脫重鞿。樹密風全起。簷虗鳥倦飛。此時無一盞。何以送殘暉。何處難忘酒。殘生半百年。詩書期白首。竆達任蒼天。雨意三旬盡。秋聲一葉傳。此時無一盞。何以慰蕭然。何處難忘酒。相思不見人。遙知窓外竹。應向雨中新。縮地嗟無術。泥程奈致身。此時無一盞。何以阻懷陳。何處難忘酒。愁邊送一生。休言攀桂易。粗竊採蓮名。未縱靑雲靶。翻驚白雪莖。此時無一盞。何以打愁城。</text>
<title>次張南軒上封事韻</title>,<text>半世成何事。浮沈愧此中。炊沙難食報。汗馬欠收功。宋玉三秋盡。潘郞萬念空。夜窓孤寂處。明月幸來同。</text>
<title>詠庭樹</title>,<text>傾耳簷前樹。蕭踈韻有無。俄看鋪斗粟。旋訝散嬴珠。稚子思收拾。雞兒欲啄哺。潛心推物理。一氣運榮枯。</text>
<title>題栗村精舍</title>,<text>茅棟臨溪上。方知處士家。榴柚今歲葉。梅發去年花。宿鳥投深麓。歸僧踏淺沙。時危鶯不省。流語領繁華。</text>
<title>贈柳同年 濬</title>,<text>憶昔承顔日。初從癸亥冬。來音湖嶺隔。歸鴈水雲重。圭竇驚殘夢。瓊章落小封。泉臺堪作殉。十襲付兒松。</text>
<title>偶閱洪厓集。得端字。</title>,<text>終南高幾尺。不及我憂端。豈是謀朝食。非緣要一官。蒼顔家患裡。白首世情闌。誰福而誰禍。天心也認難。</text>
<title>贈宋姪 挺濂○乙亥</title>,<text>宋氏南來久。悠悠五世強。風流擅鄕曲。榮慶欠科塲。此日蓮花艶。他年桂樹香。前程惟萬里。珍重愼行裝。</text>
<title>偶吟</title>,<text>國亂無良將。還同失楫舟。愁看小兒戱。誰爲大王籌。風暖東夷戒。氷堅北虜憂。饑中仍疫癘。十室少人瘳。</text>
<title>輓文嶧陽 景虎</title>,<text>吾輩生何晩。承顔只十春。同襟寧貌敬。年譜更心親。共悼斯文喪。偏驚鶴髮新。訛言不須辨。明證有蒼旻。</text>
<title>挽從叔同知公</title>,<text>皇考堂兄弟。惟公久世間。對孤頻說舊。傾耳况承顔。九耋吾猶惜。雙男衆所難。中山先祖在。歸去倘相安。</text>
<title>輓洪公</title>,<text>系出洪厓後。人稱孝友門。守窮遵世業。安分老文園。一子初非少。雙孫更出羣。抱疴乖執紼。題挽黯消魂。</text>
<title>輓李公 成吉</title>,<text>吾丈吾鄕老。殘年寓速含。誨人心不倦。謀利性非貪。香火憑雙女。詩書欠一男。西門他日路。那忍過羊曇。</text>
<title>次鄭直甫 謇 梅山律十韵</title>,<text>先生飯不足。文筆聳高峯。搜剔黃梅勝。森羅綵紙封。壯心羞縛虎。䧺辯逞彫龍。披閱神先爽。沉吟興自濃。明時來沽玉。末路反收蹤。幾和淵明句。叨陪錦里筇。蚍蜉撼大樹。蟋蟀遇洪鐘。藝苑吾垂翅。詞壇子作宗。霖霏惱病骨。朝暮望山蹤。他日高軒下。披陳迷惑胸。</text>
<title>奉呈李蘆坡先生</title>,<text>䧺雉鼓翼花下鳴。蒼鷹縶架飢欲死。炊婢搔首淚交橫。爲此靑薪烟不起。官吏披簑窺屋山。袖藏長絲期縛人。平郊未聞叱犢聲。豈云播厥春水貧。昨見知音一印書。勸農誠意頗慇懃。我持此書拜且泣。感吾官長憂吾民。老妻開戶恠而問。問之不答還一嚬。手把深盃屬于口。意謂腰腹大而飢。因憶西隣李山長。謾把殘書支老頤。平生學字何所用。至今野老爭席隈。祖宗良善豈慶基。家世詩書翻禍胎。大醉握筆不停手。文理不成反類俳。</text>
<title>苦雨歎。奉簡宋栗村 翊。</title>,<text>此翁生年已七十。雨暘休咎聊可筭。曰雨而雨曰暘暘。今何可望古亦罕。去春赤地數千里。圭璧旣卒歌雲漢。平郊不見一草靑。疋絹斗粟不肯換。老弱相携丘壑塡。少壯脫身四方散。亢陽而旱卽惟常。胡乃今年雨不斷。昨日今日夜專夜。銀竹蔽空如麻亂。園中蔬葉卧畒腐。谷口秧莖出水短。厨兒搔首抱靑薪。以手撥灰灰不煖。生牟鄰舍得三斗。兒女牽衣啼日旰。老妻卧床氣奄奄。却食沉吟鬼作伴。况我病子在膝下。調護有同雞抱卵。哿矣老人少奈何。疾病憂患身非但。此地初非我所有。向乞吾兄分一半。方期老境日相從。共看松醪盃面滿。誰知望望不可親。抱膝開戶成長歎。始知恒雨不如暘。祝手從此年年旱。</text>
<title>黃溪寓中。贈李君 溭。</title>,<text>林谷老人腰腹大。每畏夏日如炎火。披衣散髮尸如卧。睡魔來乘神氣惰。今寓荒村地僻左。縱成拙句誰能和。何幸隔溪來李賀。竹林深處安牀座。平明整襟讀孔孟。心膽激烈聲遠播。初疑笙鶴雲中墮。更訝銀甁風外破。前修困厄固爲夥。屈指何難數箇箇。增益智慮自坎坷。成就問學由窮餓。橫逆之來亦無奈。蜀犬雖吠寧傷剉。所貴此心無偏頗。點撿修治須日課。靈臺熒熒天君坐。百軆從令爲良佐。生順死安無不可。庶答萬物皆備我。</text>
<title>奉呈李蘆坡先生</title>,<text>桐花最晩今已落。竹亭先生不强起。庭空門閉鳥自喧。我來不聞談詩史。持盃固知慊獨酌。爲比佳辰不可負。溪風吹雨過前山。政是農夫霓望久。丁寧一紙數行書。所貴異乎人之求。東籬喜看色粲粲。北窓愛聽聲颼颼。村家底處無此物。爲愛山海庭中實。停兒走筆不成章。莫敎誤落詩人目。</text>
<title>寄鄭巨源 以道</title>,<text>胡兒猖獗自古有。豈意竟發難從請。馳書自稱建大號。坐令我國奔朝慶。我國雖小識禮義。久戴大明天子聖。恩猶父子義君臣。頭上昭昭有天命。君王怒髮忽衝冠。斬使繼有庭臣諍。千生萬死不共天。哀痛一詔下百姓。舍生孰不感衷曲。夜向北辰看斗柄。還思大本在得人。邇來廟堂誰爲政。古今唯慮有秦檜。天下寧憂無李晟。淫霖彌月苦不收。屋漏床床頹老病。妻兒憫我腰腹大。園葵麥飯來候偵。平生勳業百無爲。起立悲吟淚橫逬。吾君才調出凡流。早抱遺經談孔孟。時時得句輒寫之。筆鋒森嚴語遒勁。蓮花一孕未爲得。佇看月桂交相暎。吟哦祗爲禦睡魔。莫敎誤落詩人評。</text>
<title>次李正甫次東坡海州石室韻</title>,<text>林谷老人喜靜坐。窮年不踏門前路。殘書在案卽知己。忍看世情翻雲雨。時親野老說桑麻。散髮披衣無禮數。溪魚巖鳥久忘機。朝暮相對開眉宇。兒曹尙切望雲懷。况我咫尺瞻丘墓。無端瓊韻落座右。更有深樽盈綠醑。披緘三復引百杯。自酌自飮誰賓主。醉來高吟騁遠眺。十里溪山輕萬戶。光陰已廹斗指丁。佳節將看會牛女。三山歸袂未爲遅。佇待井梧秋風舞。黃鷄正肥白酒熟。西舍東隣尋舊伍。翻思長老盡凋喪。歲晩幽懷誰與吐。爭隅爭席苦倀倀。如醉如狂紛鼓皷。昭昭日用自有道。一齊其如咻衆楚。慕翁風節世所悅。松老淸修人共語。吾鄕亦有兩三子。文雅㝡推滄洲許。睽離方覺鄙吝萌。簪篕何時洗塵土。惟思晩節自珍嗇。庶無大過忝厥祖。吾聞溪上李先生。集成海東之今古。專精今欲讀其書。眼霧神昏奈衰暮。</text>
<title>次申居昌 翊亮 韵</title>,<text>申侯初未識。何緣有此別。神交自古無遠邇。臭味何須聞竆達。我從嘉樹南。君向洛陽西。四載從遊露心肝。此後音容應久睽。猶期一片夢。夜夜相隨屋梁月。方知在心不在面。此別豈作兒女別。</text>
<title>寫懷</title>,<text>已矣乎樂翁不能富。平生不解治家業。已矣乎樂翁不能貴。終日不肯開書冊。三歧江山早晩結一廬。杜門以終餘日月。</text>
<title>次李蘆坡不鳴雞韻</title>,<text>問䧺雞。司晨乃汝職。如何今噤啞。䧺鷄答。吾聞君子口。出好還有禍。非關脫孟甞。何有舞士雅。人心日險巇。世路多權詐。吹毛擬覔疵。顧影含沙射。孶孶捴爲利。矻矻談經寡。病喘非爲人。百舌何其哆。願主人須則我。銘諸心紳又寫。默會中見萬善。好靜坐涵養可。飜雲覆雨不足數。可笑中無所取者。</text>
<title>題自知軒</title>,<text>此身於世百無爲。是以軒名曰自知。睡覺小窓西日晩。一經相對敎羣兒。</text>
<title>羊亭偶吟 二首</title>,<text>亭在松間近碧阿。此生元不喜紛華。休言老大無功業。手種雙梅已結花。晩向簷前種菊花。淸香元自帶霜多。明朝更借西家竹。此老生涯問若何。</text>
<title>康洲蓮亭 二首</title>,<text>雙樹叢桐護舊査。池邊風雨度年華。恰似當時人兩美。春庭晨夕共趍過。客裡光陰已夏天。滿塘荷葉大於錢。竟日沉吟無客到。海風吹雨落筵前。</text>
<title>鋪巖</title>,<text>自恨尋眞後落花。淸川不見襯紅霞。南冥去後人如許。能解峩洋問幾多。</text>
<title>題釣洞江亭巖石</title>,<text>水到亭前折以東。靑松白石畫難工。夜深更向磯頭立。雲盡江空月滿弓。</text>
<title>傷春 二首</title>,<text>杜宇啼殘花萬樹。鶯兒喚做柳千絲。生憎二鳥催色。移送愁人鬢上絲。昨日巖花紅映水。今朝綠葉滿空枝。探芳不欲臨江上。收盡春光泛泛歸。</text>
<title>次趙澗松贈別韵</title>,<text>強策疲癃啓遠行。眼前周道砥如平。此身於世將何用。深愧虛名誤聖明。附原韻桐溪林谷一時行。應爲蒼生做太平。前席嘉猷先急務。須敎聖學益高明。</text>
<title>贈李進士 衎首○二首</title>,<text>旅舘相逢隔歲情。江村佳節又淸明。歌兒莫唱陽關曲。千日由來不易醒。一夜聯衾不盡情。龍岩岩下泛空明。東風不解離思苦。吹却蒼顔次第醒。</text>
<title>次鵑字韻 二首</title>,<text>橋頭此夜更聞鵑。剝復由來理自然。覽德定應來瑞鳳。莫敎鵷鷺混烏鳶。吟傍溪源答杜鵑。天光倒水影昭然。誰知這裡無竆樂。下有游魚上有鳶。</text>
<title>歧路吟</title>,<text>傍花隨柳覔溪源。行到源頭着脚跟。看取世間多少子。幾多岐路誤馳奔。</text>
<title>次李進士 衎 韵</title>,<text>擧目山河非昔遊。春來尤覺憶菟裘。窓寒夜夜魂飛處。瀑布前頭是莫愁。</text>
<title>贈別丁使君 彦肅</title>,<text>客路佳辰屬禁烟。風吹征袂去飄然。白頭蕭散山陰叟。還愧囊中欠一錢。</text>
<title>呈任使君 賚之</title>,<text>聞道東君按節行。草芽蟲蟄捴心驚。封彊自古山河在。願截遼雲試築城。</text>
<title>次任使君韻</title>,<text>遼薊妖氛擬掃平。却搜儒額更添兵。翻思癸酉年間事。不愧剛明御史名。</text>
<title>次朱子祝融峰韻</title>,<text>高駕東南萬里風。豁開塵土百年胷。眼中丘壑知多少。只愛金烏第一峯。</text>
<title>次桐溪先生病中吟 二首</title>,<text>仁壽由來百有旬。莫嗟長卧送三春。朝家命脉初非促。元氣明知托此人。鑱堅先壠送三旬。竣事歸來已暮春。獨上愁臺愁往事。同遊人作病中人。</text>
<title>贈尹而受</title>,<text>年來路出玆亭下。幾送心神獨往來。今日登臨如有待。秋風更把故人盃。</text>
<title>寄白奉事</title>,<text>十木橋邊三月春。梅花落盡柳眉新。遙知帶酒逍遙處。頻向西天憶遠人。</text>
<title>春祝</title>,<text>老親遐福隨新茂。稚子沉痾逐舊除。此外此身多少望。一間茅屋卧看書。</text>
<title>新山夜吟</title>,<text>再訪新山再得秋。七年間事夢悠悠。夜深戴月庭中立。山自峩峩水自流。</text>
<title>題康洲亭壁</title>,<text>數間茅屋枕蓮池。多少風光惱客思。送盡夕陽人不到。此中心事白鷗知。</text>
<title>池柳</title>,<text>人言此物蔽前湖。拔去何如豁眼乎。主翁不答還含笑。爲愛波光半有無。</text>
<title>石湫觀魚</title>,<text>蒼崖高處走狂瀾。銀尺翻身苦欲攀。上有深潭雖可樂。其如漁父已垂竿。</text>
<title>贈李雪壑</title>,<text>千里春泥老病身。此行誰識亦天恩。只將公議開聾瞽。非惜明時得罪人。</text>
<title>寄贈吳正言長</title>,<text>蕭蕭匹馬鏡湖上。日暮東風吹我衣。幽廬寂寞竹扉掩。滿樹梅花人未歸。</text>
<title>夢見吳正言有感</title>,<text>丁寧握手賦長篇。三字詩題尙怳然。驚起中宵開戶看。海天寥廓月初圓。</text>
<title>偶吟</title>,<text>歲月悠悠斗指丁。盧仝屋底撫添丁。回頭三十年間事。如醉如狂愧半丁。</text>
<title>遊龍門寺 二首</title>,<text>四山皆石石皆松。中有澄潭卧老龍。欲識龍門眞面目。要看霜月上東峯。東戶西簷接翠巒。擡頭只許數星看。今來轉覺乾坤小。多少覊懷底處寬。</text>
<title>自龍門歷訪孤査。至釣洞。仍賞黃溪。</title>,<text>看盡龍門不盡心。黃溪氷瀑更登臨。山川面目渾埋沒。惟有長松秀萬林。</text>
<title>龍門雪夜 二首</title>,<text>天寒莫恠往來頻。此地遊觀此夜新。四面層巖雪落後。一輪明月最精神。諸君叩我龍門勝。䧺偉無雙嶺以南。四面丹崖千萬丈。一江中注碧於藍。</text>
<title>龍門流頭日吟 二首</title>,<text>闍梨謂我可流頭。羅俗當年洗盡休。短髮數莖渾似雪。淸江千丈對還羞。平生自少人間意。每策蹇驢野寺尋。多病邇來惟斷酒。却逢佳侶㥘盃深。</text>
<title>龍巖暮景</title>,<text>日暮移舟上石臺。江風吹浪鏡光開。孤村隱隱依林樾。遠近農人次第迴。</text>
<title>呈金判事 德諴</title>,<text>東城城畔數間菴。虛老心淸貌古男。莫道南荒天日遠。至今猶荷聖恩覃。</text>
<title>借菊花</title>,<text>簷前移菊此其時。况復朝來細雨垂。願借芳根三兩莖。爲添詩客一般思。</text>
<title>龜岩聞鵑</title>,<text>昔到龜巖聞杜鵑。如何今夜最堪憐。殊鄕久作思歸客。不是渠禽異後先。</text>
<title>路中吟</title>,<text>柳綠花紅三月春。細風吹雨浥輕塵。佳辰每作辭家客。還愧溪頭對酌人。</text>
<title>寄桐溪先生</title>,<text>毒霧連簷晴亦雨。寒潮蹴岸夜還風。明時佩玦知多少。堂有偏親獨我公。</text>
<title>暮行吟</title>,<text>寒風吹急暮江邊。羸馬凌兢苦不前。誰識愁中還有樂。肅然明日拜三賢。</text>
<title>日新堂有感</title>,<text>高卧田園日有爲。鞱光不許世人知。草堂深鎖梅花發。魂在梅花第幾枝。</text>
<title>贈李秀士 瑛</title>,<text>江洲朝發暮江城。爲見相思李二兄。方丈雪消春水足。白鷗飛處細紋生。</text>
<title>弄月潭</title>,<text>多少繁華跡已陳。岩花開落幾經春。可憐弄月潭猶在。不見潭邊弄月人。</text>
<title>贈尹而受</title>,<text>相思幾日始聯衾。桃盡靑燈細話心。仍憶去年長水寺。亂雲殘雪共登臨。</text>
<title>送白奉事</title>,<text>南郊相送獨歸來。頻向前程首自回。茅屋寂寥春日暮。塞鴻聲裡意難裁。</text>
<title>除夜</title>,<text>寂寥茅屋海濱村。說盡迎新更斷魂。遙憶故園今日夜。蕭蕭鶴髮撫兒孫。</text>
<title>秋興</title>,<text>千林始脫山顔瘦。一雨初收水面肥。亭上暮秋多少景。十分收了夕陽歸。</text>
<title>過小孤㙜</title>,<text>嶺外名區是速含。昔曾携友倘佯咸。如今更過孤㙜下。依舊灘聲尙未喑。</text>
<title>夢見鄭弼善。記所問。</title>,<text>昔年豊頰十分尖。握手相看涕自沾。惟問公來應見母。如今鶴髮幾莖添。</text>
<title>暮渡菁川。向康洲。</title>,<text>獨鞭羸馬渡菁川。野色蒼茫起暮烟。覔句却忘前路遠。荷香已逐細風傳。</text>
<title>謁龜山書院</title>,<text>獨向龜巖訪昔賢。淸祠猶傍碧山邊。當時事業何須問。忠孝君親六十年。</text>
<title>謁晉陽諸墓 三首</title>,<text>披草斜陽拜古墳。殘香何處可招魂。空將忠孝平生業。分付松梢一片雲。風流當日擅南州。秋月荷花泛小舟。勝事轉頭成古迹。江山無語揔含愁。凄凉荒隴可傷神。何况如今更卜新。地下豈知吾作贅。卄年消息問夫人。</text>
<title>題百忍齋私稿</title>,<text>空把文章做甚麽。半生江海侶魚鰕。靑氊舊業終無托。遺句吟來恨更多。</text>
<title>菊花爲風雨所折</title>,<text>菊中一菊高於墻。半夜狂風吹更折。有客悲之試三嗅。馥郁淸香元不滅。</text>
<title>悶雨</title>,<text>天敎甘雨終歸苦。屈指如今已一旬。斗屋依山蓬荻滿。炊兒垂泣抱靑薪。</text>
<title>有感</title>,<text>鶴髮丁寧夢裡尋。相携說盡別懷深。洛東江水知多少。不及遊兒此夜心。</text>
<title>贈許德輝 二首</title>,<text>屈指吾年已三旬。回頭事業眞堪惜。紛紛猶未免鄕人。出入東西徒食粟。</text>
<title>登東山</title>,<text>古庵高卧白雲中。南國江山望裡通。倘敎此身登泰岳。乾坤應入一回瞳。</text>
<title>次庵壁尋字韻</title>,<text>石寶高菴夏日尋。爲憐淸氣此時深。雕蟲事業君休說。靜坐忘機足養心。</text>
<title>次壁上風字韵</title>,<text>山窓昨夜動秋風。庭畔仙花數朶紅。淸磬一聲孤夢罷。幽禽飛起水雲中。</text>
<title>題廊壁</title>,<text>主翁生計太蕭然。風捲茅廬只數椽。猶有寬心多少處。臘前何幸報官錢。</text>
<title>呈宋公 希昌</title>,<text>步出踈松亂石間。依然仙袂自商顔。踟躕豈是無船渡。多少江山不盡看。</text>
<title>漁父送魚</title>,<text>歸來幾詠食無魚。空向前江羡有魚。何幸漁翁憐不飽。柳枝穿送兩三魚。</text>
<title>偶吟</title>,<text>桃燈筭了宋諸賢。最感文公遇遯年。長夜沉沉門更閉。高聲誰復喚昏眠。</text>
<title>蘫溪竹杖吟</title>,<text>此君何處不宜筇。只愛蘫溪雪裡叢。從此脚跟隨汝動。免敎岐路昧西東。</text>
<title>大孤㙜。次林松臯 澤民 韻。</title>,<text>亂雲踈雨暮江頭。把酒相看惜去留。爲問溪山能記否。祖先遊處我今遊。</text>
<title>思子</title>,<text>六月已當三十日。光陰偏向客中催。卧龍山下吾兒在。不耐臨風小戶開。</text>
<title>贈曺金海 繼明</title>,<text>吾鄕東面有癡人。歷典䧺州不救貧。時逼歲除無斗粟。晏然終日對朋親。</text>
<title>不知巖。寄贈李進士 衎。</title>,<text>有石巖巖太古形。世人元自不知名。扁舟擬放春江滿。直泝眞源爛熳行。</text>
<title>聞大駕播越</title>,<text>韋布溪山四十年。世間榮辱兩忘筌。今朝自墮無從淚。始覺彜倫各有天。</text>
<title>日及花</title>,<text>莫道朝開暮則枯。世間人事揔須臾。自堯至我四千歲。鳥沒烟沉幾丈夫。</text>
<title>贈閔遇</title>,<text>感君來訪雪風中。細話心期慰此翁。因憶雞鳴山下宅。菜羹䟽糲二年同。</text>
<title>龍巖吟</title>,<text>長風吹雨洗龍岩。水色山光一夜新。㝡愛祠前雙老栢。生枝抽葉更精神。</text>
<title>題龍華山下同泛錄後 二首</title>,<text>嚴然凾丈怳親承。休道同舟我未曾。千古相傳惟一道。神交元面卷中憑。誰將當日數英䧺。移入雲孫一幅中。知是立岩陪杖屨。吾君追慕自無窮。</text>
<title>題歧湖集下</title>,<text>文章元不在奇高。理到辭明氣亦豪。晴窓跪讀岐湖集。始覺平生學退陶。</text>
<title>丁卯九九。與趙致遠同行。</title>,<text>吟入秋山錦繡中。衰顔帶旭暈生紅。娥林亦有重陽酒。誰折黃花第一叢。</text>
<title>記夢</title>,<text>萬事如今鬢已霜。虗舟身世水雲鄕。曉來夢落尋眞洞。滿壑楓林逗月光。</text>
<title>黃溪。贈宋正郞 錫胤。</title>,<text>何幸飛泉近我居。使君遊賞忝聯裾。五陵歸去多年少。未必溪山此地如。</text>
<title>釣洞。邀宋正郞二首。</title>,<text>黃瀑從遊不盡情。更扶衰病卧沙汀。想應吏退庭空後。風暖梅梢鳥自鳴。麒麟風骨世聯翩。溫雅人爭說陜川。百里亦堪施所學。不須長歎落南天。</text>
<title>雷龍亭</title>,<text>塊坐空堂已一旬。只憑書籍會精神。碧天雲盡仍明月。沙面波心絶點塵。</text>
<title>過書院</title>,<text>桐花落盡竹萌長。庭院寥寥鎖夕陽。怊悵昔年絃誦地。任他床榻鳥飛翔。</text>
<title>次寒岡集村字韻</title>,<text>三秋孤寄此荒村。世事驚心百不關。賴有枕邊書數軸。朝曛開卷對靑山。</text>
<title>端午</title>,<text>休言今日是端陽。世事年來觸處傷。遙憶汨羅爭酎處。至今精爽倘相羊。</text>
<title>會葬无悶堂。歸路口占。贈鄭彦昇諸友。</title>,<text>雪滿空山細逕橫。首回新隴去留情。今朝一哭知何益。只是餘生更會盟。</text>
<title>次蘆坡次李主簿外廳韻 四首</title>,<text>幾度桐花落且開。踈篁帶雨泣庭隈。二十年前詩酒地。不堪遼鶴獨徘徊。小屋荒凉鎖暮烟。頹垣破壁尙依然。秋草滿庭喧促織。夜窓風雨自悁悁。佳朋佳節幸相逢。白首猶存舊日容。世事忍看平地圻。吾儕自是照襟胷。笋添新竹葉蔓桑。雲物蒼茫護四方。惟有老來情易感。存亡語及輒摧膓。</text>
<title>舊居有感</title>,<text>廬舍蕭條十一存。休言昔日大平村。老翁亦寓香溪上。華表歸來黯斷魂。</text>
<title>龍巖酒席。贈李陜川 道長。</title>,<text>今之太守古諸侯。尊尙斯文卽在侯。此日龍巖天幸耳。江陽侯對鳳城侯。附次夫子嶺南之隱侯。繼南冥不事玉候。右文此意終無效。可笑江陽舊郡侯。</text>
<title>憶某里</title>,<text>吾聞某里某人居。欲往從之同採漁。秋水渺茫路脩夐。中宵獨立空沾裾。</text>
<title>次行路難韻</title>,<text>毒霧頑雲道路昏。憑凌鬼物恣馳奔。空山獨樹栖飢鳳。萬里丹霄杳夢魂。</text>
<title>栗島吟</title>,<text>水到村前自作洲。參差籬外栗林稠。今來轉覺鄕思苦。安得移居此地頭。</text>
<title>寄曺以寧 挺生</title>,<text>柴扉晝掩小溪濱。愁裡渾忘歲已新。遙憶故人膺萬福。高堂爭酌太平春。</text>
<title>退送新曆</title>,<text>曆書今夕送斜那。從此渾迷日月過。惟有春秋分別處。滿山楓樹杜鵑花。</text>
<title>林谷寓中 三首</title>,<text>初來不省欠鷄棲。坐待鷄鳴日欲躋。山號雞鳴雞不叫。村雞無乃化山雞。卧看山路曲如蛇。樵父纔迴菜女過。爝火有時明復滅。渾疑星斗自天斜。避疫當從避役人。不深無以作閑民。春來只恐桃花落。舟子尋源泝水濱。</text>
<title>雙松潭 二首</title>,<text>淸流十里皆堪坐。最愛雙松俯碧潭。蘭蕙由來同臭味。爲吾佳處築茅庵。斷橋終日少人廻。宿鳥相呼入草萊。歌枕落花紛幾片。東風吹去又吹來。</text>
<title>槽淵吟</title>,<text>短長肥瘦元殊態。莫把溪山一㨾看。惟有槽淵名不雅。從今喚做小廬山。</text>
<title>自斜川到槽淵。見楓葉。</title>,<text>今年霜降太遅遅。楓葉經秋尙在枝。始覺天心留餉我。故敎時序暫推移。</text>
<title>黃溪飛瀑</title>,<text>每到黃溪句未成。廬山奇勝孰爲兄。謫仙當日形容盡。肯把徐詩被惡名。</text>
<title>西澗精舍</title>,<text>澗水無情自入池。小齋風物尙依俙。窓前手種梅花發。魂在梅花第幾枝。</text>
<title>龍巖吟 三首</title>,<text>雨歇前溪水色新。漁翁傳道有銀鱗。一生咬得汪公菜。彈劒還嗤幸舍人。病得盾威久托些。此生非是愛銀梭。窓前靜對書千卷。猶勝臨淵結網羅。風捲纖雲霽月新。滿庭松竹揔精神。開窓坐待天鷄叫。五內寧容一點塵。</text>
<title>贈申居昌 翊亮○二首</title>,<text>誰遣申君宰我隣。花林路出枕流濱。偶然相見今相別。還羡無情道上人。握手相看別恨長。前江無語野茫茫。此身離處心猶合。休道三山遠洛陽。</text>
<title>次申居昌韻 二首</title>,<text>萍合何時手更携。長江東下夕陽西。年年匹馬娥林路。暗記㘅盃對柳堤。愁多不覺醉眉低。却怕相分手卽携。歸去長安如見月。促呼春酒上樓西。</text>
<title>龍巖會中吟 三首</title>,<text>休言今日是流頭。此老年來禿盡頭。獨倚孤欄還自幸。非僧非俗任前頭。萬事如今已謬悠。溪山聯可慰窮愁。半庭梧葉西峯雨。天地明朝又一秋。石逕崎嶇草樹深。強鞭羸馬費行吟。風塵未凈身先老。一笑相看直萬金。</text>
<title>次澗松花字韻</title>,<text>莫詑幽居有此花。花乎從古誤仙家。桃源不放桃花去。舟子何緣泝水涯。</text>
<title>江村卽事</title>,<text>金城山上暮雲生。入耳江聲惱客情。里巷寥寥人不到。一簷風雨過淸明。</text>
<title>題客舍</title>,<text>盈案簿書紛似葉。滿庭呼訴亂於麻。恒將誠敬存心上。然後方能事不差。</text>
<title>謝洪都事 梲 扶病來訪</title>,<text>曲曲山蹊駄病身。慇懃來訪患中人。路傍兒子休驚問。情義平生骨肉均。</text>
<title>寄李進士 昌一</title>,<text>文聲驚世採蓮前。佇見扶搖直上天。名利一關須透得。守身無被鬼兒牽。</text>
<title>寄河台溪 溍</title>,<text>集賢山對卧龍山。中有茅園十丈寬。休道閑居生計少。四時佳景滿空盤。</text>
<title>晉陽道中 二首</title>,<text>吾東列邑晉陽優。文物繁華孰比侔。堪歎向來兵燹後。騰凌惟見盡戈矛。屯亨一理自相承。幸見河南道復升。輕重旣知分內外。舍魚從此戒春氷。</text>
<title>贈龍門書院洞主</title>,<text>龍門一院四賢臨。師席方勤望德音。衛道右文君職分。幡然須慰士林心。</text>
<title>林谷墓庵</title>,<text>山號雞鳴谷號林。松楸三載日哀臨。小齋自此名林谷。聊寓哺烏未盡心。</text>
<title>九曲幽居 二首</title>,<text>人言此地不宜安。山路傾斜着脚難。回首向來如砥處。圻爲川澤起波瀾。山名九曲偶來居。滿眼松杉澗壑虛。斗屋從玆名九曲。武夷形勝問何如。</text>
<title>有感 二首</title>,<text>舜跖初非有兩端。纔分善利路歧間。若敎人欲勝天理。平地懷襄造次看。甞聞堯舜與人同。崖岸浮沉摠失中。道在尋常平實地。莫行危僻喪天衷。</text>
<title>雨中送別趙致遠。黯然情懷。追贈一絶。</title>,<text>寒雲漠漠水瀧瀧。攬轡披簑度幾杠。目送歸程還有羡。兩鳧沙渚自成雙。</text>
<title>德川路中。贈朴伯和。</title>,<text>强作摧頹附驥行。頭流千疊暮雲橫。去如吾輩來吾輩。何似明窓對聖經。</text>
<title>奉贈李處士 峵</title>,<text>三從非踈路不粮。只緣衰病曠聯床。卽今顔色期泉下。倘擲瓊琚賁北印。</text>
<title>龍巖路中</title>,<text>柳綠花明麗景遲。夕陽江路細逶迤。白年風雨須臾過。只合欣欣不合悲。</text>
<title>讀論語有感</title>,<text>宿鳥投林日已昏。朔風吹雪打山軒。朝廷有道身貧賤。耻向諸生講魯論。</text>
<title>寓中寒食 二首</title>,<text>客中心事易凄凉。說到淸明更斷膓。回首松楸濡雨露。寒鴉啼散暮雲長。休言今日是三三。客裡佳辰㝡不堪。蓬轉一生成白髮。明朝何處叩誰庵。</text>
<title>留別安陰諸族 二首</title>,<text>先墓長辭出洞門。不堪回首鎖寒雲。吾家自古稱仁孝。好守遺風百世存。自怡瞻慕有遺墟。荒草寒烟夕鳥飛。孱孫自失家庭訓。敢向他人說是非。</text>
<title>奉呈猿鶴洞老人</title>,<text>世事悠悠不可言。幾憑樑月費神魂。此行孤負連床話。他日泉臺倘細論。</text>
<title>鳳亭醉後口呼</title>,<text>人南人北短長亭。曉把離杯到夜星。莫恨今朝頭盡白。要期他日眼俱靑。</text>
<title>過鄭彦昇山居</title>,<text>一望知爲處士村。江山聲價此時尊。今君豈愛蓴鱸興。從古龍門有斧痕。</text>
<title>贈別許德輝，尹左辟兩正字。</title>,<text>故人遙向日邊歸。正値前程雨雪霏。握手離筵言以贐。休將一念着輕肥。</text>
<title>贈別鄭 昌訓 歸覲耽羅</title>,<text>寒暄先及大夫人。莫報臨行淚濕巾。天日尙懸雲霧裡。應敎夫子更昏晨。</text>
<title>次朴兄 元甲 韵</title>,<text>滿階黃菊襯高堂。雲盡長空鴈數行。把酒忽驚秋色晩。故園歸去及重陽。</text>
<title>贈朴兄</title>,<text>鶴髮鬅鬙逐歲新。休言今日又生辰。誠微但祝南山壽。頻向西天看日輪。</text>
<title>次劉進士魚字韻</title>,<text>休羡龍巖護我居。焉知魚樂子非魚。世間萬事同蕉鹿。得失由來塞馬如。</text>
<title>七月旣望。携酒泛舟。氣困未從。詠贈洪以擎諸君 二首。</title>,<text>風入踈篁月滿庭。入窓開處爽襟靈。抱痾未作蘓仙客。太史明朝奏幾星。遙想諸君酒已傾。披衣散髮卧沙汀。始憐舟楫無人管。拋擲終宵渡口橫。</text>
<title>寄裴子䄡</title>,<text>輕重要須內外分。旋從學海泝眞源。博文約禮知歸宿。萬葉千條會一根。</text>
<title>奉贈鄭汝修</title>,<text>遼鶴歸來歲月深。滿山松檜摠傷心。餘生未卜重來訪。悄悵相望阻德音。</text>
<title>次栗村鞦韆韻</title>,<text>無情烏兔自奔忙。誰把長繩繫夕陽。童子不知心悄悄。半仙遊戱任顚狂。</text>
<title>次權兄韻 四首</title>,<text>鴈帶秋光送好音。卄餘文字敵千金。柟溪已矣桐翁逝。倻水倻山孰與尋。渭氷仙亭入夢長。老來尤覺憶桑鄕。先人杖屨逍遙地。我罪伊何隔渺茫。吾鄕文獻世推宗。鄒魯遺風在此中。怊悵龍亡虎逝後。士多歧路昧西東。憶昔從遊嶧氷邊。吾年十八卄兄年。同鄕同譜同心事。同落他鄕老病纏。</text>
<title>送宋甥 挺濂 讀書龍巖書院 二首</title>,<text>東楣之敬西楣義。莫把尋常揭額看。千聖相傳惟二字。直方要到定而安。嚴師咫尺赫其臨。對越恒存戒懼心。特立當年惟義比。肯隨渝俗任浮沉。</text>
<title>贈文顒</title>,<text>道在尋常日用間。非高非遠亦非難。庭闈問寢仍携卷。義利毫分仔細看。</text>
<title>贈李德老</title>,<text>平靖淸修留宇宙。蘆坡高義芥功名。相傳自有吾家法。肯作邯鄲學步行。</text>
<title>贈宋 挺華</title>,<text>休將外物着心胷。念念常存學問中。輕重倘能分內外。虗明氣像浩無窮。</text>
<title>中夜吟</title>,<text>轉輾通宵待翰音。無端思慮集胸衿。衆雛爛熳何曾覺。落月窺窓若有心。</text>
<title>勖宋 挺河</title>,<text>皇天生我豈無心。付畀昭昭赫日臨。須向靜中求次第。不爲威惕富爲淫。</text>
<title>謝卞慶餘 昌後</title>,<text>殷勤委訪去來同。一息長程六十翁。擾擾路人誰解意。百年肝膽兩相融。</text>
<title>贈鄭鳴夏</title>,<text>數月他鄕憂患同。飄然歸袂駕長風。鶴潭猿峀秋光滿。入眼園林柿栗紅。</text>
<title>贈閔後文。兼示其翁 遇 二首。</title>,<text>義利毫分有此心。要須臨事質諸心。從渠可否而趍舍。然後方能不愧心。午夢初回剝喙聲。桃花佳節雨初晴。淸揚眉目眞相似。傾盖何須問姓名。</text>
<title>贈李寧卿 二首</title>,<text>儀形端雅意幽貞。餘事詞䧺筆力勁。傾盖不堪先下淚。依然春府更逢迎。吾人事業在家間。孝悌行餘聖訓看。倘遣心官馳外物。鬼窺虛室恣欺謾。</text>
<title>次李寧卿韻</title>,<text>人道何曾外五倫。趙卿非貴憲非貧。藜羹布褐安吾分。靜坐披書好養眞。</text>
<title>贈鄭敬叟 二首</title>,<text>一簷風雨送三春。隻字何曾見故人。獵屐山門勤再叩。方知遇我宿心親。來何遅也去何匆。征袂飄飄起夕風。仍憶去年溪上路。一樽相對澗松翁。</text>
<title>枕上吟贈鄭鳴夏 二首</title>,<text>秋夜沉沉睡未曾。胸中五岳自崚𡼳。平生可笑閑思慮。濟世安民我豈能。憂患叢中自斷膓。休言佳節近重陽。黃花本是無心者。笑向愁人送暗香。</text>
<title>贈許德輝</title>,<text>同譜同庚志亦同。人間難得此三同。焚香握手丁寧語。他日升沈又與同。</text>
<title>次崔孝甫韻</title>,<text>白首人間我與君。存亡語及不堪聞。餘生未卜重相訪。江渭迢迢隔暮雲。</text>
<title>次朴從衡韻 二首</title>,<text>王翰當年願卜鄰。只緣憂道不憂貧。欲將舊染都消了。要讀湯盤日日新。客裡春寒病作隣。哦詩還自愧詩貧。無端一陣前宵雨。堤柳軒梅樹樹新。</text>
<title>贈孫景建</title>,<text>人事初非在外間。能恭能孝父兄間。餘閑跪讀書千卷。勉勉專心格致間。</text>
<title>贈李時伯</title>,<text>風吹山靄全藏腹。雨拖溪烟半割腰。欹枕小齋醒一夢。數聲啼鳥上梅梢。</text>
<title>贈安珌</title>,<text>須知人道在家庭。餘事潛心誦五經。若向外間先着念。理難明處意難誠。</text>
<title>贈魚千里騎牛來訪</title>,<text>聞道西戎已就擒。將軍却許放桃林。玉溪處士何如者。叩角斜陽野老尋。</text>
<title>寄裴子䄡</title>,<text>繼往開來任此身。古人憂道不憂貧。三綱八目森階級。居敬存誠要日新。</text>
<title>寄姜埈</title>,<text>形容端雅性溫醇。一見知爲豈弟人。莫把此心馳外物。靜中披卷養天眞。</text>
<title>贈文松壽</title>,<text>須知人道在家庭。餘事潛心究聖經。若向外間先有慕。鬼窺虗室恣縱橫。</text>
<title>題兒輩綿竹詩後</title>,<text>諸葛家中父有兒。成仁取義若相期。泉臺幸結君臣契。迎立王湛北面之。</text>
<title>霖雨。使孫兒呼韻。</title>,<text>山村終日雨如麻。坐看庭潦勢沒家。憂世一心無遠邇。豊凶不獨念三嘉。</text>
<title>輓寒岡先生</title>,<text>後生何敢議吾公。只解東隅道學宗。半世閑居非不得。任從平地益硏窮。</text>
<title>輓許滄洲 二首</title>,<text>哭輓先公未數年。又扶君櫬送新阡。善人或怠㐫人肆。懲勸吾甞欲問天。同庚同志又同門。人世三同我與君。他日德村那忍過。古梅零落月黃昏。</text>
<title>輓茅谷李僉知</title>,<text>先人兄弟曉星空。那忍秋山又送公。垂死病中惟有淚。倩題哀輓殉玄宮。</text>
<title>輓柳同知</title>,<text>百有三年住世間。靑春意氣尙安閑。崇班厚廩存邦典。誰復陳䟽徹九閽。</text>
<title>偶吟</title>,<text>飄泊殊鄕歲更新。多般物色揔傷神。宿雲漠漠棲山麓。歸鴈嗈嗈傍水濱。寥落風塵一劒客。支離江海百年身。任從屋底摩兒頂。又被隣翁勸酒頻。</text>
<title>新居吟</title>,<text>堂對靑山水繞堂。冠童三五儼成行。巾因謝客加頭懶。書爲耽看閱手忙。欹枕巖花開又落。閉門庭草短還長。川源定自吾鄕發。解事何人號以香。</text>
<title>玉溪亭淸夜吟</title>,<text>玆亭淸興在今昏。爲愛蒼髥帶月痕。何處鵑聲來苦語。隔林灘響送微喧。荷鋤沃水滋蔬圃。編竹穿籬作小門。壁裡瑤琴絃絶久。無心人在玉溪村。</text>
<title>聞南漢受闈</title>,<text>百萬胡兵壓漢江。將軍不戰卧旗杠。踏穿千載衣冠地。淪喪三韓禮義邦。聖主尙期今日守。奸臣每說古人降。欲知倫紀依歸處。要看孤忠釰在腔。</text>
<title>傷時</title>,<text>睡覺山窓百慮並。沉吟聊寫不平情。冊書儀禮非前度。原濕驅馳異昔行。旣竭餘財充馬窟。更鞭疲卒築烏城。古來皮幣終難免。願截遼河試用兵。</text>
<title>奉呈竹亭案下</title>,<text>苦雨連旬未解嚴。愁看竈口長新蟾。老妻開戶催炊麥。稚子當床已受店。翩羽巧鶯藏遠樹。含蟲斜鷰入寒簾。蓮塘此日添幽趣。想把殘書倚黑甜。</text>
<title>鋪巖呈柳修撰 仲龍</title>,<text>石膚如玉水如藍。兩岸松杉鎖碧嵐。山海至今留傑句。林塘當日駐征驂。溪山有契馳雙眼。禁直無心倚半酣。此地相逢非偶爾。願將名姓寫前巖。</text>
<title>贈別李守紀歸洛</title>,<text>君歸應謁我先生。爲報終天景慕情。西笑昔年乖杖屨。南臨當日駐牙㫌。聖恩已許田園樂。忠悃猶爭日月精。二百年來廊廟上。何人堪與幷儀刑。</text>
<title>題李上舍 衎 舊居</title>,<text>柴門猶傍小溪邊。壁句看來倍黯然。遙想仁州亦有酒。應思今日復開筵。眼中親舊非前度。洞裡風儀憶盛年。安得長竿掃塵穢。肅淸重見太平春。</text>
<title>訪藍溪書院</title>,<text>亂雲殘雪獨來尋。庭院寥寥日欲沉。陳跡已憑園裡訪。遺風長向卷中欽。淸祠再侐猶超古。斯道重亨幸自今。徒倚南窓方丈望。蒼崖千仞起余心。</text>
<title>敬次退陶先生四樂亭韵</title>,<text>癸卯年今閱幾春。楣間手澤宛然新。幽期已托陶山麓。逸興方濃退水濱。入守出爲矜後學。明經講禮繼前人。芰衣荷佩憑蘭棹。游泳閩溪一派眞。</text>
<title>苦雨。敬次葛川先生韵。</title>,<text>如麻銀竹蔽雲霄。坐看平原變海潮。草沒木花歸鹵莾。風摧禾黍入蕭條。癡兒撥灰愁炊麥。頑僕腰鎌怨拾樵。卛土想應同此苦。調元憂思更搖搖。</text>
<title>敬次退陶先生言志韻。寄鄭直甫 謇。</title>,<text>回首平生底事成。還慚食力老農耕。靑陽警節堂堂去。白髮催人種種生。客裡不堪聞促織。病中尤切見秋晴。幾時林谷寒棲就。巖鳥溪魚付姓名。</text>
<title>寄鄭直甫</title>,<text>三歧形勝在松亭。瑤草沿江望裏靑。人値佳辰須極樂。時隨流水不曾停。大堂高祝呼千載。小子微誠酒一甁。尺地未能承面目。猥將荒句扣門扃。</text>
<title>敬次退陶先生韻。寄洪經歷。</title>,<text>秋滿三山病未行。擁衾塊坐趁雞聲。已從林谷盟藏券。笑向詞壇戰退鉦。梅岳雨收林氣爽。斜川風颭澗音淸。兒曹時問陶翁事。手指遺經勸舌耕。</text>
<title>敬次圃隱先生寬字韻</title>,<text>數間茅屋此身寬。莫道山翁活計寒。碧水循階開一府。蒼髥當戶列千官。時危縹緲攀枯木。俗險蒼茫汎駭湍。已許家僮謀殺馬。壁間明日定懸鞍。</text>
<title>贐別趙致遠</title>,<text>哭我蘆坡道益孤。中宵垂淚撫殘軀。岐湖子已藏名跡。林谷吾當守拙愚。思保生靈懷聖主。擬扶倫紀笑迂儒。松楸入望歸心促。魂逐征衫半有無。</text>
<title>丁卯重陽。與趙致遠過娥林。申翊亮有同榜之分。以縣監携酒出飮于溪邊。終夜披襟。申君說趙日章，趙君道，朴伯和不已。因詠懷寄釣洞。</title>,<text>禀質踈愚學昧方。窮途猶仗友生良。盈畦蘭臭申君輔。滿壑松聲趙日章。致遠謹嚴臨戰陣。伯和恢廓泛滄浪。論交不在長相見。片月分明照屋樑。</text>
<title>次宋栗村韻 二首</title>,<text>最憐深巷有斯堂。無限風烟入我床。德裕山分名已好。葛溪源遠號猶香。春來寓興開三逕。老去寬懷倒百觴。學到固窮方可樂。莫言生計日凄凉。意思年來自不佳。非關潘鬢早生華。逢人每愧伸疲脚。對食先愁觸病牙。湖曲雨沾歸去鴈。梅梢風擺落來花。沈吟倚壁仍成睡。頭上烏巾整復斜。</text>
<title>二義士傳中。次朴獻納韵。</title>,<text>追想二公殉國節。巖岩黃石未爲堅。誰知此日成仁義。始驗平生學聖賢。地下相將孤影吊。人間嬴得美名傳。古今多少貪生輩。國敗家亡體自全。</text>
<title>林谷寓中吟</title>,<text>千疊山中一草菴。却驚時序已生蚕。臨流散作東坡百。得月分成李白三。天意尙期今日就。工程方覺古人慚。沉吟靜看巖花發。樹樹無非太極參。</text>
<title>敬次蘆坡題李進士舊居韻</title>,<text>桑榟蒼茫某水邊。林泉物色尙依然。丙辰冬雪初分袂。甲子春花更合筵。凶耗到門驚此日。平書在案卽前年。中宵悵望仁州立。急雨頑雲忽滿天。</text>
<title>次古意韵</title>,<text>成何事也已成翁。回省平生愧此中。獻曝有情瞻北極。請纓無計係西戎。故居寥落思孤栢。新寓荒京撫病松。利口堯堯不足數。工謀將見敗於工。</text>
<title>次蘆坡溪舍咏懷韻 二首</title>,<text>先生晩自大平來。小子茅廬又此開。朝榻靜中靑嶂合。夜窓寒處白雲堆。時因畫字臨沙岸。頻爲觀魚上釣㙜。咫尺蘆坡長入望。詩魂應托手栽梅。此後相逢地下期。那堪披卷憶當時。玉潤石頑矇取舍。烏黔鷺白孰雄雌。大人心是匡君鑑。小學書惟作聖基。筭了古今成感慨。臨風揮筆強題詩。</text>
<title>鋪巖。次鄭巨源韵。</title>,<text>聞道先賢此地遊。欲尋遺跡恨難休。百年丘壑周公夢。千里江湖范老憂。虎脊卽今槽下伏。龍泉何日匣中抽。支頤靜看岩花落。任向波頭沒更浮。</text>
<title>題洪經歷壁上</title>,<text>數間新搆朴而精。窓戶玲瓏面面通。黃嶺歸雲欹枕送。岳峯昇月捲簾迎。龍孫逸足三千里。春府韶光八十蓂。斗酒化隣頻會合。百年生計不全淸。</text>
<title>許德庵 洪材 壽宴</title>,<text>瓊席初開捧壽觴。淸和佳節媚山庄。病翁避地偸休暇。孝子欽天惜日光。鷰掠舞兒爭甲乙。鶯呼歌女較宮商。一堂和樂融融處。風樹餘生感悵長。</text>
<title>龍巖吟</title>,<text>七月龍巖積雨收。朝來徒倚此東樓。松杈泣露初承旭。梧葉含風已報秋。書劒行裝千里志。江湖性氣一生浮。今宵定有當年月。携酒須登赤壁舟。</text>
<title>孤査亭 二首</title>,<text>老去幽懷自不堪。孤査登眺更乘酣。水橫素練分爲二。山欝靑䓗斷作三。絃誦有時開傑搆。琹歌無跡鎖晴嵐。我生本是悠悠者。莫把存亡較楚凡。指點爭稱舊姓文。人逢佳境自相尊。山從倻峀龍腰曲。水到屯灘鷰尾分。俯壓漁磯飜玉尺。平臨田野襯黃雲。並遊吾友今何去。顧影徘徊黯斷魂。</text>
<title>寄鄭梅村</title>,<text>此地休嫌谷口深。生生足處卽安心。魚鱗犬吠冥翁句。溪笱山樽鄭老吟。甲盛乙衰參往古。家詩戶禮幸來今。秋霖滴碎思鄕夢。一榻蕭然卧病林。南冥詩。溪聞犬吠緣開戶。山帶魚鱗灌作田。湖陰詩。山樽釀秫常看滿。溪筍承魚屢得肥。</text>
<title>寄金陜川 孝健</title>,<text>追思先世淚汸沱。甲子蓮開幾度花。進退自持民主義。笑談常借弟兄和。隣州政爾承顔便。衰病如吾不起何。謫宦祗堪仍吏隱。幷鄕終作舊山河。</text>
<title>謝龍游潭遊人</title>,<text>數十年前過此潭。滿山楓樹葉初酣。深深洞府三千界。曲曲巖崖百二凾。龍蹴禹斤伸更屈。水承堯璧吐還含。吾衰孤負重尋約。回首歸雲面發慚。</text>
<title>次鄭正甫顔字韻</title>,<text>此生何處更承顔。三歲光陰霧豹斑。如見如聞開戶牖。將疑將信上丘山。附身物薄誠由欠。同穴情乖罪豈刪。賴有兩兒頭角嶄。他年香火炷燔間。</text>
<title>次鄭敬叟韻</title>,<text>重尋一屐太遲遲。溪柳岩花負素期。愁裡自甘添白髮。樽前何意展黃眉。暮年孤寄依林谷。少日寒棲有自知。坐睡覺來無箇事。滿床黃卷卽生涯。</text>
<title>嶧川。贈鄭汝修諸君。</title>,<text>往事悠悠跡已陳。回頭三十七年春。舊書院作新書院。甲故人逢乙故人。堤柳有情欣面目。庭松無恙葆精神。相看莫問吾消息。流落他鄕老此身。</text>
<title>待友不至</title>,<text>棠花風入落空庭。啼鳥聲中客夢醒。老衲袒胷那忍見。闍梨學字不堪聽。眼中泉石思遊賞。心上親朋歎替零。獨有文翁期不至。開窓回首暮山靑。</text>
<title>題松簷</title>,<text>送盡冬春夏又中。五遷今作異鄕翁。松遮殞葉多穿日。籬蔽連簷未受風。寥落親朋音久斷。凄凉妻子腹恒空。愁來擬把殘書看。兩眼昏昏拭轉矇。</text>
<title>次唐人韵</title>,<text>世味甘酸口失宜。初心濩落向來違。眼中親友非前日。鄕曲兒童異昔時。江上幾年芳草恨。山間今夜蜀禽悲。禪扉剝啄扶衰病。自是眞緣有後期。</text>
<title>次宋栗村韻 二首</title>,<text>休道春還物色多。多時祗見鬢成皤。愁懷撓似風前柳。亂想紛如雨後莎。替面頻承珠玉唾。支頤時費短長哦。聯衿日欲開心話。衰病如吾不起何。東國遊觀尙未咸。况論燕市與秦凾。麁絺敞袍身猶穩。䟽糲藜羹口豈堪。鄕里兒童成項領。朝廷耆老足肥甘。芳盟擬結南山栢。爲愛風霜德不三。</text>
<title>更步前韻。贈權秀士。</title>,<text>一見知爲秀士佳。淸揚眉宇抱才華。凌雲每擬逢楊意。流水何期遇伯牙。撥灰幾多煎藥草。扶筇時復傍梅花。居然孤負平生志。起立中宵涕自斜。</text>
<title>探眞堂夜吟</title>,<text>探眞一屐殿重陽。楓葉初紅未受霜。學士有臺名已好。石川留句語猶香。臨流把酒樽壘盡。遇石題詩洞壑長。羌笛數聲開戶坐。滿山松檜月蒼蒼。</text>
<title>黃溪寓中</title>,<text>老去沉痾百不堪。精魂怳若墮烟嵐。休時神效心機靜。省酒奇功食味甘。冠爲卧多恒揷架。杖因行少每依簷。時逢田父勤相問。幾處桑麻雨露沾。</text>
<title>次曺學士韵</title>,<text>舍馬扶筇渡石矼。要看子建筆如杠。十年離恨驚霜鬂。千斛覊愁借酒釭。覽物有時幽興發。緣愁無日此心降。雪消香積春波濶。觸石鏘然韻奏腔。</text>
<title>奉次 二首</title>,<text>回首平生愧呂蒙。居然爭席作村翁。詩調荒拙恒違格。言論詼諧每失中。危鬢日從愁緖白。衰顔時借酒盃紅。此間賴有高陽客。冐雨傳筒起此翁。養心無害我曾聞。肯許牛山入斧斤。要使靈源澄似水。休敎方寸亂如雲。操存未易居幽獨。謹勑非難處衆羣。格致仍成誠正學。芰衣荷佩襲淸芬。</text>
<title>題養眞齋</title>,<text>莫道茅齋小且麁。此間猶足鑄唐虞。允恭業業堯宜則。爲善孜孜舜可徒。達也庶隨臯稷並。窮乎甘與許巢俱。庭闈問寢披黃卷。大本須探太極圖。</text>
<title>聞宜春設東堂</title>,<text>聞道朝家設禮羅。群髦雲集趁春和。仲舒勉强君先正。夏竦縱橫己自邪。要養性情明聖學。非關名利騁詞華。想多巖穴窮棲士。甄拔何須獨用科。</text>
<title>寄宋 挺河</title>,<text>聞說書齋在竹林。四時淸趣爽胸襟。千芽逬地觀生意。一本連天見道心。肯許昏鴉風外啞。要期獨鶴月中吟。靈源造次須提掇。方寸虛明皦日臨。</text>
<title>奉呈曺公 敬明</title>,<text>莫說桃津旅泊時。那堪感淚自交頤。鱞翁向日頻捫虱。孤子臨風每泣飢。星散十年悲白髮。萍逢今夕喜黃眉。家貧未表平生志。走筆惟呈一首詩。</text>
<title>奉呈曺公 敬德</title>,<text>翠林爲幕石爲屛。澗水玲瓏護小亭。老去閑朋僧學字。春來知己鳥和鳴。落花芳草催鞭過。靑眼黃眉倒屣迎。莫道半生無好况。世間元自有枯榮。</text>
<title>次李進士 衎 韻 二首</title>,<text>一夢無媒紫陌塵。半生丘壑作閑民。明朝饘粥謀愚婦。今歲豊凶問野人。愁裡自甘成白髮。病中猶恨過靑春。索居莫道從遊罕。庭草看來意更新。病餘扶杖出柴扉。退步方知氣力微。景物已隨時序變。愁心空逐水雲歸。林泉有約情還密。名利無營夢亦稀。忘世未忘漁釣樂。一竿將擬老苔磯。</text>
<title>贐別李進士</title>,<text>平生幾設去留筵。此日情懷倍黯然。嘉樹如今無一士。善山從古有羣贒。斜陽苒苒春兼暮。離恨悠悠醉更纏。明月客窓應得句。時憑歸鴈幸相傳。</text>
<title>奉呈李進士</title>,<text>蔽天滕六政紛紛。沒盡千林與萬村。儺皷濕來鳴更咽。炊烟寒處起還屯。光陰苒苒東流水。人事悠悠北去雲。賴有忘年知己在。論文時復對淸樽。</text>
<title>金陵行</title>,<text>此去金陵幾十程。深深草樹更炎庚。童尋溪水交拳走。馬入松陰信足行。親舊私情爭獻祝。先生心榜已題名。明知不可猶爲者。堂有偏親悶暮齡。</text>
<title>暮行吟</title>,<text>擡頭南望路悠悠。羸馬單童暮轉愁。已把生涯歸淡泊。更將身世付沉浮。寒雲嫁雪凝難散。召澗穿氷咽不流。遙知茅屋風飄盡。稚子當門待遠遊。</text>
<title>次李咸陽 成吉 韻</title>,<text>四山如揖去來賓。一望方知卧逸人。把酒幾親霜下菊。携琴獨對雨中筠。夜因看月常開戶。朝爲迎朋每設茵。洞號以仙元有意。危檣何必泝要津。</text>
<title>次區字韻</title>,<text>數間蕭灑掃巖底。山勢逶迤護一區。俯視幾歎人世累。回思始覺此生浮。龍巖入望蹲蹲立。鳳水當軒曲曲流。握手歸程煩一問。何時重作此時遊。</text>
<title>除夜。贈李時伯諸君。</title>,<text>虛度年光四十三。撫躬方覺古人慚。調羹已負塩梅說。垂訓難追道德聃。病裡怡神憑一榻。老來知己仗雙男。乾坤半夜風兼雪。窓外捿禽睡未酣。</text>
<title>又贈 二首</title>,<text>本是同源骨肉親。才慚寶樹接芳隣。交情共指山南栢。離恨還分渭北春。今夕樂如何夕樂。他鄕人作故鄕人。鯉庭先聞吾消息。開戶知軒白髮新。善山從古有群賢。我昔吟成贐別筵。畢老文章仍啓後。冶翁風節更光前。新軒夜靜全生白。松榻雲深獨守玄。聞道聾岩祠又築。始知公議在千年。</text>
<title>詠懷</title>,<text>擁衾中夜待雞鳴。百慮叢生自不平。先壠石碑何日竪。新基祠宇幾時成。少男昏娶三冬盡。老婦痒疴十載嬰。誰任籍田徭國事。九重無路達民情。</text>
<title>種苽</title>,<text>占得靑門十丈寬。手分瓜種雨中安。每加黃土封三級。更揷靑薪表四端。沃水旣虞炎帝厄。撥灰旋怕蟻兒干。阿孫日夕勤搜撿。驚報三叢已結完。</text>
<title>題香溪茅舍</title>,<text>斗屋蕭條稱此翁。土床蒿薦亦安躬。千秋陳跡前朝寺。百世遺風處士宮。溪發葛川懷我祖。山分伽峀憶仙翁。從前甲子官於沒。庶付餘年靜養中。</text>
<title>別鄭巨源</title>,<text>僻谷三秋獨掩門。茅簷塊坐撫兒孫。佳朋易散愁肝腎。薄俗難親造語言。臨水靜看魚性適。隔林時聽鳥聲喧。惟求俯仰心無怍。人是人非不足論。</text>
<title>題德裕香積庵</title>,<text>香積高庵見未曾。葛翁遺記恨難徵。從遊此日兩兒子。入定何時一老僧。愁鴈靑峯森萬角。棲鸞丹桂矗千層。乾坤月滿人間逈。轉覺胷中百慮澄。</text>
<title>霖雨歎贈四君</title>,<text>遅明開戶望金城。宿霧頑雲一樣橫。人語暗聞孫氏宅。炊烟先起朴君亭。童因足爛當厨泣。鳥爲腸空近砌鳴。莫道朝間無餉物。夜來新筍已生萌。</text>
<title>贈李老泉</title>,<text>積霧重雲欝不開。煩懷亂想自難裁。老妻抱病三春隔。華髮緣愁兩鬢催。念入存亡隨處動。心驚名利向來灰。此間賴有知音在。冐雨詩筒去又迴。</text>
<title>記夢</title>,<text>獨鞭羸馬向西湖。入眼風光捴畫圖。鷺浴磯頭苔半沒。牛眠坡上草全茂。晴嵐繞樹閑舒卷。返照㘅山也有無。逸興方濃成一欠。滿簷淋溜卧殘軀。</text>
<title>勖洪君</title>,<text>名利須先透得關。更尋彊輔力相板。細從靜裏紬无極。穩向源頭翫訂頑。學海佇看終至海。爲山誰歎未成山。聖如大禹猶兢惕。莫把光陰付等閑。</text>
<title>勖濂洛諸姪</title>,<text>二氣流行賦此形。誰知職事在家庭。柔聲愉色躬溫凊。釣水矰山手割烹。餘力學文恒矻矻。燕居持敬更惺惺。終敎俯仰心無怍。存沒方能也順寧。</text>
<title>諸姪韻中有降字。忽有感於丙子事。援筆寫此。</title>,<text>軍律當年失漢江。終敎和議起東牎。春宮隱忍朝新闕。聖主含容守舊邦。府庫銀絹輸毳幕。老嬴骸骨暴山矼。腐儒痛哭中宵立。欲向遼西築受降。</text>
<title>敬次退陶先生韻。寄石如因 徹。</title>,<text>世事紛紛百不關。新功祗欲古人板。盈科佇見江河大。汗馬期輕衛霍孱。半世生涯甘菜糲。百年捿息枕雲山。多君主靜幽篁裡。手把殘書好養閑。</text>
<title>望日庵。贈劉尹諸兄。</title>,<text>雪後寒風着面多。一鞭行色暮山阿。小庵攀處吾偏㥘。大信全來子獨嘉。眼底雲巒千萬疊。橋頭茅店兩三家。披衿細話心中事。此日偸閑問如何。</text>
<title>留贈庵僧</title>,<text>石實高菴見未曾。携筇今日幸來登。雲留塔上晴猶雨。泉出巖間夏欲氷。千里山河森似局。百年身世淡如僧。明朝更向塵寰去。回首松杉隔幾層。</text>
<title>次栢兒次姊兄韻</title>,<text>匍匐屠中八尺長。將軍早學弱能强。沉痾此日憐司馬。無事誰家到杜康。溪柳帶風爭吐嫰。園梅經雨已飄香。邇來知己凋零盡。甘逐孫兒戱一塲。</text>
<title>挽桐溪先生</title>,<text>吾東元氣屬先生。天理人倫賴以明。勁舌剛腸金石烈。精忠直節鬼神驚。猿山尙帶崇禎號。某里猶存處士名。俯仰百年無愧怍。想應歡笑入佳城。</text>
<title>挽蘆坡先生 二首</title>,<text>系出星山平靖公。詩書淸白繼家風。丘園有樂心初定。名利無營夢已空。嗜學幾漂高氏麥。聽天猶固玉川窮。蘆坡地接龍巖院。生旣師宗死亦同。同譜同閭志亦同。公師我祖我師公。蘆坡每恨音容濶。茗席誰知几杖空。貞曜無人孤竹跡。東床有客托詩筒。泉㙜定見吾春府。哭母餘生撫二蒙。</text>
<title>輓吳思湖 長</title>,<text>芰蕙由來一氣分。每承眉宇便心欣。平生才學時何晩。半世風雲道更屯。從古聖恩猶有恃。如今天意竟難論。山陰不欲頻經過。隣笛聲中暗斷魂。</text>
<title>輓朴无悶堂 絪○二首</title>,<text>鸞停鵠峙儼儀形。松栢淸標雪月精。嗜學劬書恒矻矻。存心持敬更惺惺。家庭孝友人無間。鄕黨忠誠世有聲。地下倘從先正後。肅然晨夕拜文貞。生同一世又隣州。靑歲相逢到白頭。考德正宜居弟子。計年常借待朋儔。龍門雪夜聯長枕。釣洞春波泛小舟。好事卽今渾寂寞。屋樑殘月涕交流。</text>
<title>輓李雪壑</title>,<text>外貌觀來內可占。長身仡仡美鬚髥。少年才學朋徒伏。晩景功名寵辱兼。五女情斟猶足饗。八旬天壽未爲廉。考終二字堪銘石。此日題詞我豈嫌。</text>
<title>輓宋公 希昌 松軒</title>,<text>平生自足慕賢誠。每說南冥輒愴情。小子何知逢欵遇。祖先曾與結芳盟。三春面目憑魂夢。數紙音書有姓名。八十年來無愧怍。想應歡笑入佳城。</text>
<title>輓文茅溪 緯</title>,<text>早從師友學吾儒。晩淑諸人味道腴。爻象翫心探聖旨。簞瓢安分守顔愚。十年東洛陪凾丈。數月南州佩竹符。喪盡斯文堪底托。殘骸零落哭窮途。</text>
<title>挽姜判書</title>,<text>南土侯門間或䧺。身全五福鮮如公。子孫蕃衍君休說。夫婦期頤世孰同。靑鎖昔年榮寵極。黃泉今日贈封隆。平生漁釣前溪水。恨鎖丹㫌洛溆通。</text>
<title>輓李柟溪 重茂</title>,<text>貌心交暎玉如溫。更把詩書文雅言。我自爲仁寧擇里。時難行義可耕雲。人情共惜無年祿。天意方期有子孫。欲向紅流尋往事。羊曇那忍過西門。</text>
<title>挽姨兄朴公 元甲</title>,<text>早向江湖着病身。平生心事卽天眞。名因弟別雖呼弟。年與親同却視親。雲谷風塵顚沛日。槐陰花月詠歌辰。人皆有死他何恨。惟有慈顔八十春。</text>
<title>輓愼公</title>,<text>內外門惟三叔在。那知玉樹又先摧。溫醇性氣由天畀。明正言辭有自來。泉下更承凾丈訓。人間叵耐鶺鴒懷。吾翁應問吾消息。母子相依不盡哀。</text>
<title>輓李兵使</title>,<text>忠勤淸白繼家聲。仗鉞三陲號令明。推轂晉陽期保障。隕星原上失干城。㫌旗帶恨江河咽。弓釰無光壯士驚。幕府文詞慚杜甫。雪山輕重句難成。</text>
<title>輓李蔚珍 柱宇</title>,<text>妙齡文筆世爭珍。獨愛溫容座襲春。蘭蕙臭同寧貌敬。潘陽義結便心親。官纔百里非賢路。壽止中身未恃仁。怊悵公山山一片。秋風埋却玉如人。</text>
<title>挽鄭學圃 暄</title>,<text>圃翁心學冠於東。遺澤千年福祚隆。勳業聲名知幾子。風流文雅在吾公。倘來軒冕浮雲外。歸去湖山活畫中。地下從遊如有理。暫時相別不須恫。</text>
<title>輓宋栗村 翊</title>,<text>夫婦同居五十年。世間難得此因緣。家聲庶見雙淸繼。閨範爭稱葛水傳。晩節採蓮歸夢裡。大郞攀桂失生前。相依擬保塤箎樂。棄我如何入地先。</text>
<title>輓鄭進士 謇</title>,<text>風骨魁梧氣食牛。平臨塵世視蜉蝣。商聲時震蘓門月。傑句頻團谷口秋。老去溪山吾有契。倘來軒冕子無求。斜川他日那堪過。古木蒼烟鳥自啾。</text>
<title>輓鄭進士 時修</title>,<text>每見新阡葬故人。餘生何處話心親。志存經訓三千卷。名顯儒林四十春。湖學喜看來遠近。河汾驚報散朋賓。仙庄自此渾沒。後世誰知有子眞。</text>
<title>輓劉進士</title>,<text>恭惟吾祖葛川翁。撰述劉家十世風。今我誄公堪下淚。只憐才大命還窮。望庵遺墨明如昨。鳳水傳觴跡已空。去去安知非不幸。邇來便處卽幽宮。</text>
<title>輓辛子眞 東望</title>,<text>一見方知謹厚人。平生心事出天眞。忘憂有祖源由遠。喜靜舘甥德必隣。題主莫嗟無孝子。返魂那忍哭慈親。歸舟苦挽松津夜。握手傳盃似隔晨。</text>
<title>輓曺金海 繼明</title>,<text>世人徒說洸洸武。我愛天眞粹且仁。淸標祗今堪可取。莅官當日不憂貧。風神幾豁深盃後。壯氣時橫塞水濱。擧目山河羞未洗。九原肝膽正輪囷。</text>
<title>輓李司果 慮</title>,<text>安分田園七十年。世間榮辱兩忘筌。詩書我愛家兒業。淸白人稱乃祖賢。譜以代踈親則遠。情因居密屋相連。門宗喪盡吾何托。擧目昏鴉集樹顚。</text>
<title>輓李愚溪 以一</title>,<text>曾將省甫斷神魂。何意如今又挽君。不獨羊曇失知己。堪嗟平靖少餘孫。靑孀叩地地疑裂。鶴髮呼天天不言。莫道吾門親已遠。百年憂喜隔蘺藩。</text>
<title>輓李主簿 得禮</title>,<text>吾族吾隣李主簿。丹㫌前導向何之。人間半百知非天。膝下羣兒問孰依。懲病方期身克壽。活人誰料已難醫。相隨相戱忘年契。執紼今朝淚滿衣。</text>
<title>輓曺處士 敬德</title>,<text>窮不失義兮。惟先生之節。老而劬書兮。惟先生之學。追遠有誠。因心則友兮。先生之德之蘊諸內者也。逃名避勢。貞介自守兮。非先生之志槩也耶。樂天知命。不知无悶兮。非先生之庶幾焉者耶。遠近蛾子之授敎而開聾瞽者。盖不可數計而周知焉。則人雖曰不能展布其所學。而吾必謂之兼善也哉。邈天嶺之一區。是先生之菟裘。臺大孤與小孤。山蒼蒼兮水悠悠。前先正兮後季方。挾天風而優游。何斯世之足樂。人欲挽而吾不。</text>
<title>輓章[曺挺立]</title>,<text>葛川瞻慕兩先生。玉友金昆弟及兄。吾見其孫賢有道。儒爲君子世知名。妙齡司馬非能事。晩節招章暫謝榮。壽到稀年家有托。新阡又近舊佳城。</text>
<title>輓章[趙任道]</title>,<text>道義交深五十年。幽明忽隔涕空漣。多君憤悱修先業。愧我庸愚守井天。瞻慕餘輝誰更續。龍門絶響孰能傳。吾衰又抱盆歌痛。欲草哀詞意惘然。</text>
<title>輓章[姜大遂]</title>,<text>瞻慕先生有是孫。瓌材偉器秀丘樊。妙年才學傾流輩。中歲遐心憫俗渾。昭代乍縻師傅去。偏鄕猶幸宿儒存。晨星落落餘衰朽。獨對寒梅掩淚痕。</text>
<title>輓章[李應白]</title>,<text>大賢之後林師傅。養素丘園味道腴。豪邁英婆人所敬。淵源辭氣德之符。家傳先訓仍私淑。學究遺經擬典謨。南極少微星晦彩。此生何處砭頑愚。</text>
<title>輓章[侍敎生朴曼]</title>,<text>落落風神屹屹容。一時聲譽冠諸公。東山不起蒼生望。南土長開後學聾。喬岳方期申景祝。微星何遽隕天東。題辭更灑無從涕。昔日心交有是翁。</text>
<title>輓章[李浚]</title>,<text>葛川靈裔自知軒。不隕家聲有是孫。究道遺經開後覺。友賢蘭室講先言。明离拜謝師筵設。肥遯潛修德業尊。大澤龍亡鰌鱔舞。哭望林谷淚翻盆。</text>
<title>輓章[門人閔遇]</title>,<text>金猿山氣世生賢。經學硏竆五十年。貧賤不能移所守。榮名何足變心天。桐溪月白猶懸鏡。釣洞波寒謾繫船。回視世間無適韻。想應含笑入重泉。</text>
<title>輓章[門生白瑞羽]</title>,<text>自是靈芝固有根。脚跟仍着大贒門。銷金口作蚍蜉撼。奏石聲驅蟋蟀喧。眼底古今森日月。樽前宇宙八羲軒。從來何處尋遺範。小白山融洛水源。</text>
<title>輓章[宋致遠]</title>,<text>吾嶺元來才府庫。宿儒先覺倍公門。閑中默會盈虛理。靜裡耽看伊洛源。林谷中年磨弟子。大平衰日養神魂。泉臺此路無窮淚。新舊松楸月一痕。</text>
<title>輓章[宋必遠]</title>,<text>平生景仰知軒丈。師表儒林負重名。這裏簞瓢元自樂。倘來軒冕豈爲榮。包容大度無偏係。啓迪深功有敬誠。慟矣儀形今永隔。更從何處叩遺經。</text>
<title>輓章[侍敎生宋挺涑]</title>,<text>同我家君丙戌庚。門屛每進喜康寧。儒宗久矣音容隔。小子其如鄙吝萌。林下有書誰更讀。床前無語淚先橫。想應少弟摳衣地。爲報人間父母情。</text>
<title>輓章[門生孫孟卿]</title>,<text>德恩先世最多賢。趾美聯芳二百年。瞻慕淵源能啓後。葛川風敎更光前。一家道學爲明訓。千載斯文有的傳。痛矣儒林今寂寞。武夷山月倍凄然。當年被澤孰如吾。欲說天涵海亦濡。白雲庭中承至誨。春風座下識迷途。視猶父子恩無間。分定師生禮有殊。昵侍由來三十載。梁摧此日獨悲呼。</text>
<title>輓章[門下洪聖耉]</title>,<text>河海胷襟座上春。休休神彩出凡倫。家傳孝友人無間。世守詩書德照隣。進拜邸筵明大義。退藏林谷養天眞。斯文已矣將安仰。哭望新阡淚滿巾。</text>
<title>輓章[門生洪時弼]</title>,<text>詩禮家庭孝友門。淵源瞻慕立齋孫。心存後學工程篤。志切前賢道學尊。暫到京師朝禁闥。退來林壑卧知軒。瓊瑰一夢催仁壽。小子於何考德言。</text>
<title>輓章[門人許堈]</title>,<text>平生師表自知軒。玉色長身寡笑言。好學有光瞻慕祖。檢身無愧立齋孫。先君早結金蘭契。小子偏欽瑞日暄。葉落花紅千載後。后山心事更堪論。今代名儒次第論。先生眞是沂淵源。全歸此日應無憾。後學於何考德言。</text>
<title>輓章[侍生李皗]</title>,<text>儲精元氣篤生公。一見咸推長者風。肅爽儀容今世罕。宏深宇量古人同。掉頭聲利功名上。着力文章學理中。歲非龍蛇還不幸。儒林寂莫痛無窮。出入門墻二十年。敬承嘉誨擊蒙顓。從今考德於何再。一帶林泉鎖暮烟。</text>
<title>輓章[河溍]</title>,<text>捧袂靑春日。輸心白首年。尋常蒙記憶。前後贈詩篇。雅望期公保。風儀逼祖先。卽今埋玉樹。何處更隨肩。</text>
<title>輓章[權克信]</title>,<text>準擬八旬加二十。那知今日去歸忙。相傳道脉將何托。文獻吾鄕色薄凉。</text>
<title>輓章[全滎]</title>,<text>先行曾蒙公發揮。慕公儀範幷公私。人豪天挺天還奪。胡奈儒林遽失師。</text>
<title>輓章[沈日三]</title>,<text>祖以是傳子與孫。先生斯道一淵源。操存心法惟終始。不死芳名百世尊。</text>
