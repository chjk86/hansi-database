<title>鴻門宴</title>,<text>大楚張凾秦蹶一局關中。兩雄蚌鷸。磨牙厲爪。自相桀黠兮。强將食弱。方雄雌猶未分也。夫何式宴且喜。藏沉猜於笑中。做一夕之外親。緬惟重瞳丈夫。布衣龍顔。並一世生。應三戶讖。龍潛沛澤。俟聖人於東南。虎視吳中。藐秦皇而縱觀。逮夥涉之首事。雷並驅於中原。約先後而入關。戰河南與河北。不自意而先入。成馬上之偉績。飮馬三橋之流。駐旂九嵕之嶺。灞上之飮至方酣。西屠之楚兵剽勁。全關失守。劍及鴻門。魚麗對峙。虎旅雙屯。何楚猴喑啞而怙强。負諸侯之明約。陳其師兮鞠其旅。日之朝兮期擊。當其營門曉開。士馬軍裝。旟旐旖旎。劍戟煒煌。百騎從西。彼來者誰。旗幟皆赤。沛公耶非。長一揖於戎氊。約兄弟之兩雄。輸不背之欵誠。霽瞋怒於重瞳。破宿憾於一笑。豈相厄哉吾爾。欣嬴社之旣屋。慰汗馬之勞苦。已了事於域中。可無歡於此夕。乃招末將命跿跼。設翠幕張靑油。蹴秦隴而爲殽。酌涇渭而爲醑。催深盃而樂飮。奄咸陽而相壽。攄雄襟於醉裏。玩秦鹿於樽俎。昔祖龍寸攘尺取之舊物。今將誰手般。紛紛釰珮而與宴者。摠是一代之英特。持楯壯士。珮玦謀臣。相看咫尺。楚越心肝。其會則宴。其心則敵。或停盃而相眴。或披帷而瞋目。玦無成於三擧。劍方將於萬舞。揮傷狖之雪鐔。弄鸊鵜之霜鋩。隨羽觴而進退。應伐鼓而低昂。嗤澠池之鼓瑟。陋夾谷之優倡。瞋眸刺戟。意在何人。樊張色沮。亞父心欣。幸伯也之翼蔽。完席上之隆準。俄高會之未半。蛇忽變而龍攄。觥籌交錯。劍拂雙▦。旣智勇之各峙。果誰雄而誰雌。於是秦中父老。閭佐豪傑。從壁上而觀者以萬計。莫不欣欣然有喜色。而英布蒲將軍之倫。亞父鍾離昧龍沮周殷之屬。或撞破玉斗而曰唉。或狺然奮迅。向沛上而西嚙。相與脫鍪釋甲。投戈放杖而退。轅門日夕。</text>
<title>地圖示禹</title>,<text>一幅繪事。堯封禹服。從某至某。馬上舊物。披玆圖而示禹。大哉東漢之初經營。閔大勳之未集。責前計之乖張。伊昔赤劉十二。道喪百六。新室剪漢。火祚中缺。卯金氏十二萬餘人。白水有眞。當攙搶旬始之羣興。發跡舂陵。絳其衣兮大其冠。乃崎嶇乎羊豕之間。不偕成旅。銳志恢復。電擊昆陽。芟夷尋邑。螘動略除。漢業將振。夫何更始之昏庸。又致四海之怨叛。莾身首之纔分。羣不道之交亂。乃持節而渡河。將延攬其豪傑。杖策有人。追之及鄴。一見進說。安天下計。雲龍際會。雄襟默契。庶二人共濟艱難。救萬命於塗炭。逮王郞之窃發。燕南趙北望風而響震。勢蹙蹙而靡所騁。將自送而西還。慨用武之無地。歎功業之未建。當其軍門日暮汗馬初卸。羣僚畢會而計事。北道主人大樹將軍。並冦，鄧而峙坐。於是大司馬捨幄中籌。披天下圖。顧左右。來汝禹。指點丹靑。昭示區域。率土之濱。森布一幅。赤崖朱垠。流沙幽朔。其里則萬。其兆則億。曰此萬國山河。舊漢家聲敎所訖。今幅裂而星分。隨狐兔而堀穴。靑齊以東。盡入赤眉之手。關隴以西。摠爲隗囂之有。益州則公孫專制。河西則竇融割據。洛陽舊王者之宅而銅馬充斥。河北實富强之地而五校冦掠。况此冒號之賊。又據燕趙之境。九州百郡之廣大。五瀆四岳之形勝。皆淪沒於桀黠。任剽奪於兇逆。顧我三載之驅馳。所成幾何。按圖較得。惟一廣阿。地小賊衆。兵弱敵多。顚沛至此。詎期匡復。勢難自存。計將安出。子謂我不足定也。前言戲耶。於是鄧禹乃睟其容笑听然。潛籌默畫。繼以颺言曰。惟興邦。自有其道。不在衆之多寡。不在地之大小。不在事之難易。不在勢之强弱。唯在德之厚薄。與夫義之曲直。中興惟德。創業惟德。濟世安民。罔不在德。是故百里地之狹也。湯以之而滅桀。三千衆之寡也。武以之而剪商。且我高祖之開基也。地唯小沛。身則亭長。兵則鋤耰棘矜。敵則大楚强秦。然猶敵以其暴。帝以其仁。敵以其强。帝以其德。卒馘項而鋤嬴。刱無疆之洪業。以德而已。烏在力弱。方今四海稱劉假號。萬民思漢謳吟。人心若此。天意可占。旣是庸杯更始。何者以天下王。今時則易然也。况我明公。帝室之胄。天下之望。威加遠邇。名著圖讖。驅戰象於滍川而人服其勇。整威儀於洛陽而識者屬心。苟能德以撫民。義以征討。則彼妖腰亂領。何難掃除。勖哉明公。唯德之懋。於是大司馬聞言惕悟。喜動顔色。掃却赤縣之圖。岸幘而歎曰。汝良于言。乃言攸服。乃命任光邳肜等。整頓兵馬而北。軍聲震疊。</text>
<title>氷</title>,<text>滄浪叟問於氷壺子曰。今夫水。似乎德盈科後進。似乎道流通不盡。故仲尼亟稱。子輿觀瀾。至人鑑形。莊叟著論。然則湯湯浩浩者。水之形也。就下潤物者。水之性也。胡然變幻其形質。反作凝沍之一物。水云乎哉。江河陸矣。余亦疑氷。願聞子堅白之辯。於是氷壺子聞言有間。爾而哂曰。子誠智者耶。夫何樂水而不知氷之時義哉。吾將語氷。子其聽氷。四時之序。寒暑相乘。物之有變。物之理也。幻化之妙。寔由二氣。是以西候剝節。滋者結而爲霜。北陸窮陰。澤者沍而成雪。盈兩間。由氣而成者。莫不受變。則氷生於水固也。何難測乎。觀夫玄律窮嚴氣升。地始凍水始凝。自江淮河漢濁涇淸渭。以至涓流細滴。莫不腹堅而益壯。其爲狀也。如圭如璧。任地賦象。眄流則銀界萬里。瞻瀑則玉山千尺。履之斯堅。水耶陸耶。氣以成質。虛耶實耶。較色則琉璃奪鮮。言淸則玉壺喪瑩。魏寶慚車。趙璧羞城。蟄鮫人於潛織。珠淚借潔。渡靈妃於無塵。羅襪讓色。以濟不通。軒后之舟楫莫施。利涉無咎。陽侯之氾濫失勢。至如眞人至而馬渡。孝子叩而鯉躍。魯侵弱而冬無。唐危亂而海合。休咎可徵。功用足稱。是以納于凌陰。著於詩經。履霜而至。戒於羲易。苟能觀詩而知啓閉之義。諦易而明馴致之理。時其用而用之。當其戒而戒之。則無伏陰愆陽之患。有時寒時燠之若矣。氷之爲用。不亦大乎。於是滄浪叟渙然氷釋。執氷而歌。其歌曰。在上者如之何。若涉春氷。在下者如之何。受命飮氷。</text>
<title>雪夜入蔡</title>,<text>大唐中葉。淮西有賊。三姓四將。世襲狂逆。環冦之士十萬。四載不績。阿誰冒大風盛雪。夜入蔡州。縛取吳元濟。乘賊酋之氣惰。雪宗社之深耻。爾其家世將種。大尉之子。能讀父書。曉達兵誌。始策足於巽宮。仍矯翼於离筵。時蔡凶之倔强。間江淮而稱亂。瞻四郊之多壘。耻不死於主辱。逮二帥之敗衂。受三州之節鉞。偕相度而徂征。展璧壘於懸瓠。輒有功於比戰。擬蜂蝟之迅掃。痛羣帥之不力。憤裒兇之曠誅。日思予殛。潛運神籌。聿禽其良。陰諜厥圖。乃整甲冑具櫜鞬。橫雕戈杖綠檀。麾其師誓于衆曰。汝兩廂虞侯。曁爾在行諸將。汝鼓汝鼓。汝弓汝張。爾整爾伍。明聽予言。彼昏卒狂。敢鞠艱頑。連彼姦隣。日肆凶殘。燒屠城邑洛汝襄。千里騷動。天討旅拒顔胤武。三軍無功。社稷包羞。朝廷殷憂。當九重旰玉之日。是臣子死綏之秋。寧爲馬革裹屍。肯與此賊而俱生。寧爲猿鶴與沙蟲。肯作河上之翺翔。今玆太白出高。龍公行雪。天意助順。敢戰則吉。吳房不取。賊以吾怯。天夜陰晦。賊不我虞。剖巢燻穴。今正其時。萬下必全。爾勿吾疑。有錦纏股。庶免寒粟生膚。有牛胔灸。庶免食且不飽。勖哉王師。一乃心膂。忠謀克壯。寒士挾纊。三軍應諾。萬夫高驤。當其轅門日落。甚雪初收。城裝睥睨。逕埋崎嶇。風威屭𤳦。夜氣頑癡。元戎啓行。千百其師。七十其里。午夜其時。旗畫凋雪。甲光射月。散玉盃於馬蹄。翻皓帶於轍迹。眩軍容於雪月。渾兵聲於鵝鴨。環蔡其來。有疾其馳。徐璧其右。乃偵乃窺。停宵察於暗刀。絶夜乘於寒戍。方凶部之尙寐。可及時而有徂。於是陰令丁士良，吳守琳等。各選爾醜。分曹作隊。或坎其城。或鑊其壘。或隳其堞。或抉其門。匝洪頤於邊月。舞梯衝於陣雲。揮酋矛而斫壘。蹴皓膠而塡隍。士賈勇而先登。道無留而躍入。奪外舍於斯須。尙天夜之未白。俄凶帥之驚蝶。謂官軍之從天。譟聲破臯狼。喜氣溢河關。承宗聞之而破膽。重質聞之而來降。賊窮見窘。登城請命。梯而下而檻送。奏凱歌而振旅。於是山東重鎭。河北强藩。驕將悍卒。逆子虜孫。莫不心攢百箭。背負芒刺。脇息股慄。相顧而失色曰。天子明聖。將軍忠勇。莫襲故常。順保性命。彼强不支。吾弱何恃。相與革心面。內納質獻地。實元和十有三載。</text>
<title>泣謝</title>,<text>大司馬臣李晟。主辱未死。臨亂猶生。際此板蕩之日。徒懷敵愾之誠。一自凶逆之內贔。幾多姦回之施蠚。塵昏廟貌。氛暗神赤。周馭去邠。晉轅南越。方當漢室之傾頺。孰能諸葛之仗義。凡在食君而衣君。固當揮泣奮臂。不自量智劣力脆。敢以匡復自任。幸賴宗社之默佑。剋掃彌天之氛祲。一再戰通化門外。數十萬蟻聚瓦裂。九重之城闕依舊。原陵之灑掃不缺。都人望翠華之重來。父老泣漢儀之復覩。方仗皇靈之克振。佇當燃腹於郿塢。豈臣力也。天所助乎。玆馳㓒竿。凱奏三捷。飛傳自北。帳殿生色。一幅帛數行。班班做宸情之感惻。琅玉音而曰吁。泫垂淚於重瞳。念亂生於不虞。罪實在於朕躬。昧省己而暗經國。以致今日之播越。偏王業於一隅。擲神器於奸逆。回首故國之山川。幾多漢中之欝欝。賴爾藎臣之忠赤。得復一戎之舊物。卽我八代之園陵。由卿再造。曁予九州之幅員。亦由卿再造。昔爾股肱寡昧。卿乃朕臣。今也廓掃宇內。卿社稷臣。捍王于艱。惟乃之功。脫民于亂。亦惟乃功。當兇頑隳突之秋。乃心乎王室者誰。河北之擁兵憤矣。懷光之反噬痛矣。手笏擊賊。可憐秀實之死節。飮泣嬰城。無賴渾瑊之忠烈。微爾吾殆。予嘉乃績。玆當露布之來奏。不覺感淚之盈眶。嗚呼。天誅未訖。復有望於吾卿。寵賞當懋。佇車駕之還京。</text>
<title>却貂裘</title>,<text>宋興三世。北虜梗化。羊腥狼毒。染半華夏。邊荒速告。中外駭震。有臣曰冦老。忠謀克奮。掣異論肘。親戎是贊。王猷內定。帝駕北伐。長驅洋洋。日行三十。當其窮陰殺節。凜洌關河。風頭若刀。雪暗如沙。金鼓凍而不鳴。士馬寒而蝟縮。勞黃袍於櫛沐。捲翠華於飛雪。堅氷在於龍鬚。寒粟遍於天顔。匈飊攪而砭肌。八彩顣而愁寒。從官有獻一襲貂裘。曰此如濡。洵美且侯。安且燠兮。隆寒可禦。皇帝曰辭。嗟予執御。何用裘爲。爾聽眹語。當此苦寒。天假强胡。荷戈負羽。幾多予士之裂膚。挽粟飛蒭。幾多我民之墮指。惟我千百夫長。曁彼左右校尉。寢寤風霜之幾日。偏裻已弊。忍寒耐冬者旣久。狐裘蒙茸。鼻莫於氣寒。手不拈於血凍。重纊不溫。袀服何云。錦袍如鐵。鐵衣何論。吾何安於服此。朕不忍於獨煖。欲賜一軍之寒者。則一裘難遍。惟宜却之而不御。與衆共寒。况今國事之危難。朕躬之一寒遑恤。回瞻六師之呵手戰股。不覺愴心而惻目。恩言懇至。寒士挾纊。羣帥驩動。千夫恭命。殷如阜而齊作。爭大袒而高驤。忘朔威之透骨。百其勇而前驅。揮金戈而斫路。蹴皓膠而先途。軍聲北震。膽落頑胡。纔澶淵之駐蹕。已契丹之請成。遏荐食於不戰。致氛昏之廓淸。偉宋帝之却裘。誠撫士之深仁。推同胞之至恩。忍頑凍之切身。始知澶州之却虜。實由却裘之一擧也。獨恨夫仁恩雖厚。剛斷不足。若以當時士心之奮礪。行冦準薄伐之策。則將見觭輪隻騎無一還北。可保百年之無事。夫何城下之盟。甘心歸幣。竟使和議紛紜。以致二帝靑衣之禍。則夫孰非眞宗豢冦貽敵之所致也哉。</text>
<title>苦熱行 課作</title>,<text>維時建未月。赤帝位始登。占宅居明都。自以火德稱。朱明爲其御。熒惑驂其乘。指揮祝融儔。煥赫宣威稜。熱屬與炎官。緹顔靺股肱。揚揚自得意。奔走各效能。或掣九火輈。導御赤日昇。或自揮赭鞭。鞭撻火龍騰。燄烏助聲勢。鼓翼炎輝蒸。彤雲燎四維。烈焰紅千層。九河沸欲渴。何况淄與澠。五岳雖云尊。焚燒恐隳崩。玄龜怖縮脰。頊冥怯喘膺。而我當此時。性命絶可矜。神昏不復醒。氣濁無由澄。頭額劇焦爛。髮膚汗珠凝。單絺薄蟬翼。貼身如厚繒。手持巨箑揮。倦極亦難勝。水漿吹入喉。有似熱羹懲。頻沐苦無賴。遞嘯欝陶增。煩胷莫自舒。叩商歌採菱。人間都似火。挈軀何所憑。嬰熱旣云酷。坐臥愁恨仍。睠彼田疇間。辛苦哀黎烝。荷鋤觸隆曦。暍若焦原陞。身焦不暇顧。所願禾苗興。儻使天日燭。垂恩寧不弘。生類皆病暑。得時唯靑蠅。侵人復點玉。逐暖飛薨薨。安得萬里風。爲人去所憎。我願身羽化。九萬駕鵾鵬。扶搖上太淸。精粹與爲朋。沐髮銀漢派。漱齒玉井氷。陳辭玉皇前。莫令炎燠恒。呼風不周巓。赤脚踏𡾓崚。空懷竟緬邈。願言卽誰應。皇天分四時。日月自還縆。寒來與暑往。二氣所相承。但可調玉燭。休咎莫問徵。馳心太昊世。北窻悠然凭。</text>
<title>支屋歎</title>,<text>我有數間屋。營築歲已久。體勢隘以陋。得地菫半畆。刈荊爲樊籬。徹桑爲戶牖。容膝豈不安。吾廬吾樂有。年來貧且病。家事不免苟。綢繆不自力。風雨任頺朽。塗墍日凋落。簷楹圮左右。破壁走飢鼠。壞垣穴偸狗。中夜仰屋歎。肯構慙久負。深思扶顚計。剋責前日咎。立呼蒼頭輩。經營柱前後。終將礪斤斧。伐材入林藪。頑僮用私智。主命棄不受。巨細失所宜。曲直任舍取。支西短不及。撑北勢將揉。雖多亦何補。棄材積如阜。隣人來見之。向我共拍手。得木雖杞梓。破廈能支否。</text>
<title>南汛口阻風。吟成觀濤篇。呈潛谷。</title>,<text>北風吹大海。海濤日夕涌。軒然宇宙動。轟輵聲堆壠。括地勢彌壯。窮天濶無壅。疾急恣轉騰。氣欲呑山冢。潛龍縮牙角。或躍自驚恐。狂鯨與駭鰐。委靡莫能踊。奔揚擣空虛。逆折或衝擁。相投激跳沬。散擲大小珙。前趍時屈曲。後來誇獨聳。低昂牙排拶。起伏較輕重。鴻溝戰未已。項王潰漢甬。抑若西河卒。長驅不旋踵。伊余忝王命。包茅萬里奉。弭颿南汛港。三日如挃拲。弘舸受蕩薄。飄若風中氄。三毛回首望。神魂亦已悚。平生樂天命。定力謝疏冗。方當險阨地。肯或同闒䢇。馳心向紫極。北首雙手拱。高吟倚危棹。自笑肝膽勇。</text>
<title>競渡曲</title>,<text>木蘭之枻沙棠舟。齊榜擊汰如流萍。端陽此日競渡節。競渡一曲神其聆。世人皆濁子何淸。世人皆醉君胡醒。九州博大天閽濶。遠逝亦足驂鸞翎。女嬃詈予旣申申。靈氛吉占尤丁寧。椒臯可息菊可餐。戚戚何自沉湘汀。競渡之歌歌始放。陰雲結雨微微零。芰荷雜佩芙蓉裳。濁世獨立身伶仃。芳洲宿莽攬在手。美人遲暮秦關扃。高丘無女衆芳萎。蘭不可恃紛盈庭。我有蛾眉世共妬。我有薜服誰謂馨。欲留靈瑣不可得。人間無處容吾形。懷沙不是怨靈修。水底舊有彭咸靈。競渡之歌歌已哀。楚日愁色烟冥冥。蘭肴蒸兮桂酒芳。玉瑱瑤席雲爲屛。佳期夕張穆將愉。帝子寶瑟聲泠泠。漢女巴姬齊擊鼓。羅裙玉腕爭揚舲。千艘競逐知爲誰。忠魂髣髴招魂亭。江南可哀魂兮歸。葯房蘭橑辛夷欞。飯筒投罷九疑暮。極浦望眼猶䨥熒。競渡之歌歌悄終。秦山六里依舊靑。君不見離騷一篇忠憤深。屈子遺怨傳千齡。</text>
<title>飢牛歎</title>,<text>乙未秋。余自明川謫所。蒙宥歸仁川舊庄。則數間破屋。無人守護。唯有老牛一頭。呼牟於廢廐中。乃是生理之長物也。老牛觳𧥆廢園中。疏籬帶雪不蔽風。竟夜呼牟人不顧。凍槽傾側蒭豆空。卽今論價庖丁手。向來力耕誰論功。觝觸寒泉是牛罪。歎惜唯有東隣翁。</text>
<title>氷山 課作</title>,<text>乾坤旣死混沌亡。融川結嶽始開張。高高下下各殊方。峙流不可易其常。人間安得役禺强。突兀恠彼氷爲崗。氷山高。屹然作鎭仙李唐。異事傳道右相楊。下有攀援之碩鼠。其毛三尺長。又有輕猱狡兔窟穴于其傍。神人處子氷雪粧。噓炎呵冷十里香。有如猛虎負隅赬目恣跳梁。當時天子稱明皇。謂山可恃兮娛樂且康。羯鼓一曲回春陽。誰家進士身姓張。揣稱侔色獨能詳。灸手脫指勢莫當。愼莫近前氷山僵。氷山高。危峰直上天中央。更奈大陽旣出勢如湯。瀜液斷絶還可傷。</text>
<title>自平丘乘船下廣津</title>,<text>大野朝霜薄。長江宿靄收。移舟邀上客。扣枻下中流。曲渚沙禽凈。層崖錦葉稠。樽前歡賞晩。搖落廣陵秋。</text>
<title>西將臺。次李仲周韻。</title>,<text>寶界三更夜。關城百尺臺。星辰頭上近。嶺陸眼前回。綺席臨霞設。淸樽對月開。還嗟明日別。雙旆杳江隈。</text>
<title>朱村舘。次壁上韻。</title>,<text>玉塞秋生早。金商動客魂。嗚螺過黑水。攬轡到朱村。殺氣迷西隴。斜陽照北原。從來投筆意。肯怕鬼爲門。</text>
<title>鍾城倅權士和。枉被拿厄還京。贈別。</title>,<text>忽見南飛鴈。偏驚秋景深。別離當晩節。樽酒對煩襟。隴水聲還咽。塞雲晴復陰。莫愁行就吏。天日照丹心。</text>
<title>李弼卿餞席。醉呼奉贈 翊相。</title>,<text>關塞年年別。離腸寸寸灰。柳憐今日贈。花憶去春栽。嶺路雲千里。郵亭酒一盃。長安若箇伴。應有問摧頺。</text>
<title>己酉秋夕。在行營。</title>,<text>又見秋苽熟。那堪塞上情。三年兵馬使。八月伯顔城。玉露蟲聲濕。金風鴈影橫。今宵端正月。應到故園明。</text>
<title>次洪國卿韻 柱國○己酉</title>,<text>三年沙塞上。幾日大刀頭。許國一心在。憂時雙涕流。狼烟迷絶漠。羗笛起更樓。賴有瓊琚贈。長吟消客愁。</text>
<title>秋懷</title>,<text>夜長苦無睡。負手下中庭。皓月揚輝凈。輕飊吹氣醒。單飛憐過鴈。自照羡流螢。壯志今遲暮。徒然涕泗零。</text>
<title>題兄弟巖。俗所謂重來巖。自戊寅往來九度。</title>,<text>何年好兄弟。化石此溪潯。雨見怡愉色。春知和樂心。乾坤與終始。歲月任銷沉。恨作重來讖。令人九度尋。</text>
<title>甲午被謫。行過咸興。方伯李應蓍君瑞。携酒夜訪於旅次。余曾遊蓮幕。屈指十六年。當時妓籍殆成鬼簿。老妓若干。來見談舊。凄然或有泣下。</title>,<text>曾醉紅裙地。重來十五年。死多蘭麝土。生未粉脂姸。離別渾閑事。存亡兩可憐。凄然感舊語。時復間哀絃。</text>
<title>杖藜出郊。少飮於江上。次趙姪士達韻。名逢源</title>,<text>步屧緣莎逕。風烟便覺春。野禽歌送酒。汀柳舞留人。藹藹陽輝暖。生生物態新。陶然江上飮。歸意絶紅塵。</text>
<title>歇馬正明里 平海村名</title>,<text>歇馬正明里。坐聞村語喧。老翁憂黍稷。童稚嘖雞豚。地僻苔深逕。村荒竹作門。舂聲日暮急。各自計朝飧。</text>
<title>德新驛下海亭觀濤</title>,<text>長風振大壑。大波如山起。鵾鵬失變化。鯨鱷盡委靡。還疑搖乾棟。却訝絶地紀。笑爾忘機鳥。忘機不畏死。興富東去十許里。有沙岸斗起入海數十步。香蔓絡其巖。碧沙被其上。海棠雜草花紅黃碧白。相間亂開。余見而愛之。駐馬躊躇間。邑吏趍告設席岸上。盖前有歇馬賞玩之規故也。余下坐瞻眺。是日海色晴晏。天際無雲。白鷗千百爲羣。飛鳴掠水。俄而海傍漁子挺扠疾櫓。爭先入海。或遠或近。沿岸下網童小男女。呼叫紛然亂走。余不覺起立縱觀。驛卒進曰。今日波恬日暖。故𩶗魚上水。而大魚如䰶魚魴魚之類。逐𩶗魚來。此政舟子扠魚之時云。俄見諸船擲扠揮網。得雋爭誇。見之可樂。漁子夕陽集。海門晴景鮮。隨鷗爭上下。催鷁捷周旋。鮫婦銀梭擲。波仙玉佩捐。扠頭觀潑潑。湖海思悠然。</text>
<title>交柯驛。次鄭樞舊韻。</title>,<text>千古交柯驛。郵亭帶野流。海空先見日。山逈易生秋。行役愁多病。驂騑喜暫休。蓬萊知近遠。波上問輕鷗。</text>
<title>又樓字韻</title>,<text>官閣三更月。遙思故園樓。歸心梅向臘。凋髩柳先秋。古木寒聲逈。虛庭雪影留。侵爐煖酒久。殘燭泣床頭。</text>
<title>聞韶閣懷古</title>,<text>故國曾稱貊。新羅倂作州。興亡前史削。形勝國朝修。往事雲烟滅。遺墟草木愁。獨來無限恨。今古一浮漚。</text>
<title>悅雲亭次韻</title>,<text>雨後葉心展。風多花意傷。村烟遙羃羃。野日晩荒荒。物色詩料足。治聲太守良。淹留殊不厭。樽酒對沙棠。</text>
<title>金城客舍。次姜淮伯韻。</title>,<text>縣閣悠然望。殘紅積翠間。林歌鶯出谷。簷舞燕窺欄。曉雨溪聲急。微風麥浪寒。仙區歸去路。更隔幾重山。</text>
<title>成敵萬來訪。復有贈示。次韻。</title>,<text>步屧隨空出。秋光處處同。吟蘭思宋玉。對菊憶陶公。海氣鷗邊凈。斜陽鴈外紅。前村聞酒熟。松逕近三弓。</text>
<title>梨花落</title>,<text>忽見梨花落。春光去不留。庭珠輕易轉。池雪暖仍浮。叫月寃禽恨。尋香夢蝶愁。官齋顔色少。綠葉謾新抽。</text>
<title>冒雨入沃原驛</title>,<text>狹逕遙連海。征軺厭遠凭。霏微山雨洒。溶曳海雲升。燕濕依深樹。蟬寒挶老藤。秋風催暮角。轉覺旅愁增。</text>
<title>眞珠倅書問答寄</title>,<text>斷續天涯雨。郵亭去路遲。衡茅奠夜枕。魚稻足晨炊。多謝故人戀。深憂行客飢。獰風又作惡。恐失釣船期。</text>
<title>寧越客舘。次板上韻。</title>,<text>郡閣依林樾。虛簷四望通。登臨當夜月。時節政秋風。錦水波聲咽。華山霧氣空。衰年倦行役。興斷酒盃中。</text>
<title>謁魯陵。復用前韻。</title>,<text>峽束江盤處。人烟棧道通。秋聲無怨鳥。往事但悲風。絶地孤魂斷。深山像設空。誰將幼冲語。更慰九原中。</text>
<title>秋日閑居。懷李晦卿 昌炫。</title>,<text>秋日虛簷臥。寒蟬聒耳鳴。若無詩遣興。爭奈索居情。圃晩蕪菁綠。林疎柿子明。偏憐渡江橘。能自保餘馨。</text>
<title>春日閑居書懷</title>,<text>境僻人稀到。衡門盡日關。落花看寂寞。啼鳥聽綿蠻。讀易尋貞吉。爲詩愛考槃。方知天與我。只是一身閑。</text>
<title>送舍弟往關西</title>,<text>不有飢寒迫。胡寧作此行。經營八口食。辛苦百年生。朔雪埋關路。窮陰接塞城。鴒原無限意。唯願好回程。</text>
<title>寒江獨釣</title>,<text>垂白扁舟叟。生涯獨釣竿。暮江堪畫處。烟棹去尋灘。雪裏簑衣重。風前篛笠單。悠然淸意味。嬴得一生寒。</text>
<title>幽居。復用前韻。</title>,<text>地僻經過少。虛簷宿鳥尋。村烟疎欲斷。山日暗將沉。歲儉生涯薄。天寒病態深。幽懷時自寫。寂寞共誰吟。</text>
<title>行到蘆嶺。示戚孫趙之藺。趙根前名。</title>,<text>野濶雪埋逕。橋崩氷塞灘。向時平地上。今日畏途艱。到底山河異。經過邑里殘。爾來知有意。前路是藍關。</text>
<title>尋白嶽寺</title>,<text>逢僧尋白寺。飛錫指西山。亂雪千峰夕。奔流萬壑間。登臨寧計脚。坐想自怡顔。羡爾浮遊客。生涯這裏閑。</text>
<title>李重任自礪山還鄕。相逢喜甚。</title>,<text>離索身仍病。相逢喜欲狂。少時同里閈。老去異京鄕。歲儉村醪薄。秋深夜興長。前期不可曠。須趁菊花香。</text>
<title>李仁伯輓</title>,<text>咄咄浮生事。茫茫理可疑。沉淪吾每惜。行誼世誰知。五十年非老。膏肓病未醫。羊曇醉後慟。霜菊滿東籬。</text>
<title>北汀廵相壬寅至日。行望闕禮。作詩求和。故次呈。</title>,<text>至日天行雪。河山玉化樓。有蝗深入地。多麥占來秋。消長陽初復。推遷歲不留。天涯違賀祝。遙叩戴霜頭。</text>
<title>山人海淑。以北汀詩來示。次贈。</title>,<text>病臥淮陽閤。閑庭訟牒稀。偶來東寺釋。求和北汀詩。共把談玄麈。將留惜別衣。湯休如起我。幾地果幽期。</text>
<title>再和建中</title>,<text>安貧非樂道。處世自無能。庭對朝飢鶴。門聽夜扣僧。入松風作瑟。窺幌月爲燈。靜谷閑閑趣。吟題寄我朋。</text>
<title>久病詠懷</title>,<text>一病三冬臥。勞生造化爐。風雲壯心折。雪月老吟孤。已廢丹砂竈。猶耽白玉壺。松聲動幽壑。撫枕憶江湖。</text>
<title>挽李參奉滋</title>,<text>鴈塔題名早。龍門點額遲。浮榮纔一命。積慶有諸兒。書史平生事。光陰七十垂。堪悲好兄弟。逝水竟同時。</text>
<title>次書狀韻</title>,<text>不是紅顔少。唯應鬼作魔。誰知一盃酒。猶勝十甌茶。夜舘寒威重。虛衾夢雨多。自嗟衰病客。爭奈彼姝何。</text>
<title>盤山驛晩行</title>,<text>呵手撚髭短。垂鞭信馬瘏。野雲橫似隴。川氣散疑湖。人境今何世。吾行又此途。暗聞雞戒曉。知有遠村孤。</text>
<title>庚戌臘月二十四日立春。口占。</title>,<text>行年六十七。此日一年加。萬事已云足。餘生還有涯。齒能决濡肉。口自飫流霞。災疾都消去。春光換鬢華。</text>
<title>前秋。與李汝輝遊酒泉江閣。頗有詩酒之歡。今來頓覺索寞之懷。題此。之翼</title>,<text>衰疾疲行役。官醪不復傾。獨憐今夜月。倍憶去年情。江近水聲亂。樓虛秋氣淸。悄然旅枕上。歸夢洛陽城。</text>
<title>除夜</title>,<text>閑居冬序盡。生事日蕭條。舊臘餘殘雪。新春隔半宵。不愁薪似桂。頗喜酒名椒。頭白燈前恨。元明復幾朝。</text>
<title>沙嶺曉發</title>,<text>束葦燃雙炬。披荊上野堤。霜飛在鬚鬢。夜響起輪蹄。星斗占天北。川原當路西。欲追前侶及。猶恐後來迷。</text>
<title>次兪武仲韻。時武仲量移寧越。嚴程適出大嶺。相逢有詩。𢧊</title>,<text>世路元多阻。窮途反有歧。朋簪何日合。客袂忽星離。領邑恩非分。投荒罪莫知。音容成楚越。消息怨來遲。</text>
<title>大風</title>,<text>朝來萬竅吼。大陸擺雷硍。蹴地南行頓。排天左轉忙。海驚波怒立。山撼岳愁僵。獨有遊溟鳥。雲翎恣意張。</text>
<title>任季方遞嶺伯。翌日除湖伯。將行作詩贈別。</title>,<text>嶺伯移西伯。來程卽去程。向時同病客。此日倍離情。駐節公山重。登車錦水淸。賢路由愼簡。努力報恩榮。</text>
<title>安仁驛中火</title>,<text>火嶺肩輿度。危橋攬轡過。野亭茅作屋。山驛竹爲窩。雨色依山細。濤聲隔岸多。重來十年後。往事笑南柯。</text>
<title>哭潛谷金相國</title>,<text>蟻垤依喬岳。山摧垤亦隳。懷私偏我慟。爲國擧朝悲。素履終無咎。丹忠老不衰。臨終數行疏。留作萬年䂓。</text>
<title>哭金尙書一正</title>,<text>國有三空厄。人亡一代英。天施豈顚倒。鬼虐妄興行。虎逝摧傾藿。龍顚恣駭鯨。都人罷市慟。聖主輟朝驚。念我匡時彦。元鍾秀氣生。精神秋水瀅。襟抱玉壺淸。翠茁鸞將翽。齒齊驥始鳴。先參造士選。再揷賜花榮。祿養春萱慶。朝衣綵服幷。蟬聯標世德。儒雅繼家聲。地望元超絶。天衢政値亨。卑飛鵬海窄。軒翥鳳霄崢。獻納常承眷。論思必盡誠。盤根知利器。落構覺材宏。咫尺三台座。周流六部卿。居多掌邦賦。又幾主中兵。管攝詳刑府。兼專禦侮營。期門爭賈勇。速獄得輸情。最是度支判。爭稱料量平。天犀粧帶重。雲鶴繡袍輕。稱服由才諝。嫌權奈力爭。張籌雖借箸。裴鑑阻持衡。只自持身正。從他引古評。誰知無忌任。共擧野王名。毁玉何傷寶。投瓜輒報瓊。安危一身在。寵辱寸心明。戒滿常思損。謙虛久惡盈。形容那自保。勞悴病相嬰。不效醫三世。虛徵夢兩楹。履聲俄寂寞。槐影謾縱橫。適去關時運。誰來任國楨。都輸百歲事。罷付一空枰。歲月虛過艾。氷霜不貸蘅。鄴侯留玉軸。韋相乏金籯。令子屠龍早。兒孫刻鳳成。遺安永後代。福善卽前程。覆屋營槐里。廞車發漢城。野雲愁黮霮。江日慘光晶。玉樹深將閉。文軒斷彙征。長辭在山榭。往卽傍江塋。部曲攀疏紼。親朋泣素㫌。曾隨先相國。前赴舊皇京。禹服三千遠。堯蓂十四更。共驚新奉朔。幾泣昔朝正。地下思門舘。朝中托弟兄。無端終古別。不耐慟懷縈。憶昨桃華節。歡開竹葉迎。從容論素抱。酬酢倒深觥。誰料重尋約。翻成永背盟。千行憂國淚。一半爲私傾。</text>
<title>被彈後。吟示親友。</title>,<text>敬陵禁標內。吳判書挺一入葬。余以禮曹參判。因臺啓往審。啓下之後。判書不出。未卽回啓。臺諫以圖免含糊推委規避用意周章等語劾之。臺彈鼎力不遺餘。暑月飛霜慘莫舒。病鶴何勞千弩射。衰蘭祗合一鋤除。生來自許無城府。老去方知有簡書。遙想海鄕春事晩。角巾歸計可虛徐。又夏陰靡草已枯心。日及朝花政滿林。榮悴本來常代謝。雪霜何意苦相侵。鳧毛誰識曾黃鵠。牛角爭稱觸翠禽。含笑世間多少事。醉中歸興獨長吟。</text>
<title>聞世子自瀋回駕</title>,<text>西來喜氣溢靑丘。鶴馭隨春返鴨流。天誘已能回獸性。人謀那得變烏頭。百年宗社無前慶。八路山河破昔羞。負累微臣違賀祝。前星遙望舊銅樓。</text>
<title>挽李君敬</title>,<text>先沒那知後死悲。哭君淸血萬行垂。前秋晤語成陳跡。此日孤吟是挽詞。鄕友祗今皆喪逝。餘生何處共襟期。拘官莫遂親臨穴。花麥同歸定幾時。</text>
<title>挽吳判書挺一</title>,<text>同朝半世阻參尋。白首方知燥濕音。法府相䂓曾咋指。禁營聯直共傾心。靈萱到老春暉在。卿月當圓夜彩沉。荀氐八龍餘慶遠。謾携難季涕霑襟。</text>
<title>拙窩成公。又投示長律一首。和呈。</title>,<text>何處憑開北向襟。入松風籟怳瑤琴。詩仍肺病休高咏。酒爲家貧祗細斟。村逕雪痕迷近壑。客軒寒望對遙岑。衰年比閈還多幸。莫向窮途玉爾音。</text>
<title>次趙姪逢源韻</title>,<text>病罷朝天返故居。蕭條世業數間廬。稀年已迫餘生幾。一枕纔安萬念虛。村逕有媒時杖屨。海鄕無客懶冠裾。漁竿更把苔磯月。自笑閑情老未除。</text>
<title>聞除右尹。用趙姪韻。庚戌秋</title>,<text>窮鄕誰肯訪幽居。唯有風烟護小廬。歲儉秋容猶爛熳。年衰詩腹久空虛。閑憐晩蝶依寒蘂。醉愛兒孫競後裾。更奈聖朝收棄物。忽聞京尹是新除。</text>
<title>遼東</title>,<text>一渡滄津再渡遼。百年雙鬢已蕭條。當時狎翫潛龍窟。此日孤吟化鶴橋。急景凋年淸祀近。陽春何世玉京遙。愁來極目長郊雪。殺氣橫邊落皁鵰。</text>
<title>義娘 幷小序</title>,<text>娘名英。卽龍灣妓也。爲碁洲鄭相國所眄。奉巾櫛凡六年。性安靜無華。未嘗窺窻外。相國几案間寸紙尺牘。收拾無遺棄。若所謂奉君子無違行者非耶。歲己酉。西路人物刷還之法。重申至嚴。相國謂娘曰。我在相位。不可以一時之情。廢國法也。於是命娘歸籍。娘曰。此去何時復歸乎。相國曰。刷法急矣。我且年老爾。重來何可期也。娘和顔色聽命。結束行李甚從容。有若樂去者。臨發之夜。呑腦子自盡於房中。留一封書告訣。凡其裝奩器皿。皆有區處。而以老母貧居鄕曲。生理哀痛。願蒙顧恤之恩。爲瞑目之地。滿紙縷縷。都是不忘其母之言也。嗚呼。人固有一死。而死有鴻毛泰山之輕重。若娘之死。義耶情耶。抑乃怨耶。昔長沙妓。夢秦學士之亡。而悲痛至死。其時稱謂之義。眄眄獨居燕子樓十年。見白香山詩。而愧恨至死。人哀其情。至於恩踈被斥。或因時勢阻絶。含怨茹痛死者。古來何限。則若娘之死。於斯三者。顧何居也。余在京始聞其槩而悲之。及奉命副相國西行。略聞其始末。又聞白軒相國哀娘一絶。到龍灣。又頗得其詳。噫。謂娘死於義者。擧世也。謂娘死於情。謂娘死於怨者。或者之忖度也耶。芳蘭移自鴨江邊。華屋金盤薦好緣。六載恩情期死報。一朝辭別愧生全。人疑定在登車後。玉質甘捐出戶前。篋裏遺緘多少意。鄕居偏母已臨年。</text>
<title>次李止庵贈行韻 行進</title>,<text>衰年一宦忝觀風。節下山川冠海東。萬瀑雷聲掀地壯。五臺晴色揷天雄。塵容半世瑤臺夢。仙分如今玉籍通。靈藥定應玄白髮。歸來非復舊時翁。</text>
<title>挽鄭亨伯</title>,<text>曾並遨頭嶺海邊。洛山秋月鏡湖煙。當時笑我撙前醉。抵老稱君地上仙。握手交懽眞一夢。驚心此別隔重泉。功名草草東京尹。撫事那堪涕泗漣。</text>
<title>北原京東去四里許。有石築長堤。所以防川水直衝府內也。久被夏潦嚙破。邑人爭請改築。余親領數百丁壯蕫役。忽有丹丘吏來告。驛東有大平舊堤。曾蒙太守隨毁改築。往年大水。湮沒已盡。請復疏鑿。余許之。仍成一律。</title>,<text>悠悠官路傍淸溪。撩亂楊花逐馬蹄。日暖田禽啼上下。春晴野馬眩東西。穿渠舊利爭稱鄭。治水新功自笑圭。從此大堤堤上月。不妨山簡醉如泥。</text>
<title>翠屛亭。次陳堯佐韻。</title>,<text>閑占名區養性靈。長年寄傲倚南欞。江橫謝眺詩中練。山擁靑蓮畫上屛。槐影滿庭幽興足。麥風撓浪醉眠醒。分留物色看題壁。携酒經過幾使星。</text>
<title>次李汝輝韻 癸卯</title>,<text>靑山如畫遶州城。郭外長川匹練橫。夜月絃歌從事幕。夕陽金鼓按廉營。氷盤碧薦新瓜冷。玉盞紅斟秋露盈。倚醉池亭山簡興。綠荷花葉雨初晴。依紅才調擅詞塲。戴白龍鍾病更狂。到底懽情忘老少。從來交誼謝炎凉。池花照眼詩料足。官酒盈尊飮興長。且待一庭明月可。共揮談麈夜連床。</text>
<title>汝輝自寒溪寄詩。有觀覽自富之語。次韻回呈。</title>,<text>男子虛生天地間。百年何事可歡顔。臨霞縱嘯白頭嶺。溯月狂吟靑海灣。領略江山今夢裏。冥搜水石送君還。仙區謾入宗文畫。自笑床前謝屐閑。</text>
<title>秋夜。有懷北汀。癸卯初秋</title>,<text>官閣寥寥夜向深。起看明月到天心。啾啾苦語蟲相吊。耿耿離懷我獨吟。長往幾人林下見。秋來別鶴夢中尋。汀洲杜若休誇採。鷗鷺閑盟在海潯。</text>
<title>重尋元上舍幽居</title>,<text>偶隨秋色訪幽棲。茅屋蕭然帶碧溪。童子門前掃黃葉。主人庭畔植靑藜。村醅政潑盈樽蟻。野蔌兼烹啄黍雞。酩酊欲歸頻被肘。滿林踈雨日將西。</text>
<title>題山人海淑詩軸</title>,<text>雨氣昏昏匝四寰。官衙寂寂似禪關。避風燕入雕梁上。愁濕鸎遷密樹間。政是羇懷江北望。偶逢行脚嶺東還。名區勝景談終日。雪岳金剛眼底山。</text>
<title>次亞使李汝輝韻</title>,<text>蟬鳴官柳午風殘。滿眼氷盤醉愛看。雲作奇峰開畫障。荷如粧面向雕欄。人間灸手皆楊熱。詩上醒心憶孟寒。無事不妨河朔飮。客中休道遣懷難。經歲東州宦興殘。鏡中霜髮老羞看。詩脾已竭磨枯硯。酒力差强拍夜欄。求牧牛羊初計誤。忘機鷗鷺舊盟寒。風流賴有紅蓮幕。險韻相酬不道難。</text>
<title>贈別亞使還京 甲辰季夏</title>,<text>追隨賓舘一年回。月夕花朝共酒盃。有道交情容我拙。無雙直氣愛君才。祖鞭先着鵬途濶。喬舃遲還鶴髮催。人世早知多聚散。異鄕離恨最難裁。</text>
<title>次尹魯直魯陵感懷韻</title>,<text>空山獨閉魯山陵。往事悠悠問過僧。三月樓墟芳草沒。五更鵑血落花凝。人間不復開金盌。地下應無照㓒燈。虛寢寂寥叢薄裏。牧兒猶識舊徽稱。</text>
<title>送別洪觀察北汀還京</title>,<text>平蕪秋色綠超超。江樹依依咽晩蜩。怨別三聲收玉軫。勞歌一曲解蘭橈。經年賓舘陪遊忝。此日離魂去住消。雉岳暮雲紺岳月。兩鄕相憶共淸宵。浮世萍蹤會合難。老年何幸罄交歡。成均舊接芝蘭氣。廵館叨陪玉雪寒。歸燕拂雲秋社近。病蟬號露夏陰殘。關山物色傷離恨。流入蟾江咽暮灘。雉岳秋雲凝不晴。蟾江夕漲綠初生。山河摠是消魂色。絃管殊非悅耳聲。白首前期猶未定。淸樽此別若爲情。征帆一擧烟波隔。唯有棠陰滿舊程。</text>
<title>壬寅除夕。奉和北汀投示韵。</title>,<text>久客那堪歲暮悲。王春只隔夜分時。偏憐栢葉新隨酒。無復梅花舊入詩。官至雄州雖自幸。病緣明主已難醫。生年六十鍾鳴後。世事重看幾局碁。</text>
<title>次汝輝到寒溪賞瀑布韵</title>,<text>萬丈飛流紫翠間。玉龍垂首掛孱顔。天晴殷殷雷生壑。日照盈盈璧抵灣。靈境在望身已老。幽期未果夢先還。奚囊貯滿烟霞氣。歸詑令人聽不閑。</text>
<title>題越松亭</title>,<text>滿腋天風挾上樓。百年仙賞任雙眸。山含落照圍平野。水帶秋聲繞斷丘。郭外人烟遙點點。欄邊松籟晩颼颼。春遊擬及鵑花發。無限風光恣意搜。</text>
<title>挽兪橫城 楘</title>,<text>生無甔石沒無歸。可奈皇天普施非。哀櫬始將於我殯。旅魂今去向誰依。隋城舊宅蓬蒿滿。江左修程雨雪霏。孤寡隨喪何忍見。老夫衰涕不勝揮。</text>
<title>寧陵輓詞</title>,<text>維新周命屬丕承。險阻嘗多智益增。大義銘心天所鑑。深仁澤物國將興。那知萬壽三時問。遽作千秋一惠稱。人葬聖人無限慟。十年東土再封陵。東注皇波百世思。葵傾逾切日西移。沉機又在治平外。大義寧忘食息時。萬事遽隨俎電盡。一心惟有上天知。乾坤黯慘風雲變。似會人間此日悲。廞衛星陳黼座移。玉衣晨擧向何之。冞增北關終身慕。不復東朝返面期。舜澤及禽珠作壠。軒遊無跡劍空遺。玄堂一閉千秋夜。重拜天顔祗夢時。</text>
<title>儒生朴賓。作亭於龍山。置酒。邀余而落之。</title>,<text>落帽風流未寂寥。喜君江閣倚山椒。人情坐見風波渡。物理閑推早晩潮。十里汀沙盈鷺夢。千家岸柳入鶯嬌。登臨政屬三春暮。花壓欄干醉興饒。</text>
<title>送魚川督郵鄭承明</title>,<text>甲辰同甲孰雌雄。仙分爭推谷口翁。好向香山三月暮。曾遊楓嶽九秋風。平生大志鵬千里。宿昔浮名馬一驄。堪笑白頭前諫議。眼寒飛馹去騰空。</text>
<title>次章五城主韻 閔周冕</title>,<text>木落林疎洞壑明。海鄕秋景轉凄淸。潮聲每撼閑時夢。月色偏宜醉後情。癖痼烟霞塵慮少。盟深鷗鷺世緣輕。舊銜通政槐安夢。莫道從來宦已成。</text>
<title>臺廳啓事後。待批下有懷。壬寅春</title>,<text>丹闕嚴嚴禁漏遲。陽和氣煖柳垂絲。千官玉佩朝儀罷。九級花甎晝影移。仗馬苦肥天廐秣。宮烏爭借上林枝。白頭諫議丘園想。多在金門待詔時。別軍職輩。調馬於闕庭。而棲烏亂號於上林。故有云。</text>
<title>田家偶吟 丙申春</title>,<text>原頭植杖看春耕。宿麥芋綿晩麥生。下上田禽乘煖氣。悠揚野馬弄新晴。村童丱上花枝滿。溪女腰間菜篚傾。詩思自隨幽興發。無端一律獨吟成。</text>
<title>送鄭晏叔宰杆城 瀁</title>,<text>鍾鼎垂名鄭相公。召棠遺愛在關東。斑文出霧知孫子。苦節如氷有祖風。淸澗亭前將解犢。昭陽江北遠憑熊。當年別曲今猶唱。聽取春郊竹馬童。</text>
<title>李晦卿以菁根一盤送餉。題此奉謝。辛丑夏</title>,<text>大嚼都門齒已酸。高冠不復爲人彈。山林素業餘三逕。漁釣生涯付一竿。鸎語滿園幽夢亂。燕泥墮案舊書攤。長卿病渴年來甚。多謝新菁送滿盤。</text>
<title>淸風府院君大夫人輓</title>,<text>萬里曾隨相國船。又從庭玉托交全。宜家法度聞知慣。極世尊榮景仰偏。琴瑟偕歡垂八袠。後先同穴未周年。哀哀孝子兼齋斬。門下情深倍泫然。</text>
<title>偶吟</title>,<text>六十頭顱已自知。歸來丘壑任栖遲。凶年契濶貧非病。少日工夫涅不緇。秋榻晝凉高臥穩。月窻宵靜老吟宜。從今棄置人間事。還笑關心在酒巵。</text>
<title>飮無何堂。時臘梅盛開。</title>,<text>氷姿仙侶玉爲裝。獨立嬋娟對雪霜。明月照來增皓態。暗風吹度散幽香。蘂珠欲說含情久。寶玦將捐別恨長。公子淸修常作伴。欣然朝夕共琱房。</text>
<title>丙戌秋在商山。臥病十餘日始起。出門見之。秋事已晩。</title>,<text>江湖病起倚荊柴。西日餘光照我衣。首似飛蓬難更理。形如枯木詎能肥。愁吟政與寒蜩咽。鄕思先隨旅鴈歸。憂樂早知隨所遇。百年吾道未全非。</text>
<title>登越松醮樓</title>,<text>城樓超遞壓芳洲。郭外松陰十里周。紅蓼靑蘋秋寂寂。白雲黃鶴事悠悠。神山在望天連海。眞訣無徵雪滿頭。暇日登臨多少恨。百年王粲未消憂。</text>
<title>過興富驛</title>,<text>亭前細澗玉琮琤。獨樹凉陰席上生。興富西郊秋稼早。羽陵南畔海波平。靑烟暮起官塩煮。白舫初回賈客爭。沙鷺渚禽何意思。夕陽多處亂飛鳴。</text>
<title>乙未秋。自明川蒙宥。歸仁川。舊屋傾圮。不堪居處。新搆草屋數間。</title>,<text>萬事休來不盡休。晝茅宵索一年周。築成彭澤纔容膝。堪笑宛丘起打頭。於我有餘貧亦樂。與人無競地偏幽。閑居可但吾廬愛。欲向空中好寄樓。</text>
<title>竹西樓。次板上韵。</title>,<text>仙夢迢迢十二棲。驂騑暫駐竹西秋。當軒岳色丹靑活。遶郭灘聲碧玉流。孤落霞王子興。故丘幽逕謫仙愁。尊前坐覺忘機久。沙渚翩翩有下鷗。</text>
<title>到長昌江 甲辰</title>,<text>蘋末長風撤曉雲。畫船簫鼓滿江濆。金章玉節新方伯。白髮蒼顔舊使君。竹馬懽迎今不見。棠陰歌詠詎能聞。飛來白鳥如相迓。湖海他年可與羣。</text>
<title>和趙令㠍韵</title>,<text>州紱支離未代瓜。光陰再見雪飄花。羇愁雉嶽峰頭月。遠夢龍流島上霞。老去厭騎山簡馬。興來猶憶戴逵家。前期會待江氷泮。好護寒梅管歲華。</text>
<title>鐵原途中</title>,<text>翩翩征盖黑金東。漠漠荒郊極望中。作帝肇基風散燭。弓王僭跡草連空。高低岳色粧新綠。澄碧川流泛落紅。古國興亡千載恨。野禽如訴領春風。</text>
<title>斷髮嶺望楓嶽</title>,<text>髮嶺登臨怳御風。眼前皆骨亘天東。移來太白詩中畫。排定媧皇鍊後功。玉石崑崙遙並峙。雲霞蓬島氣相通。偏荒欝欝平生恨。輸入今朝一嘯空。</text>
<title>泛波亭。次林塘題詠韻。</title>,<text>嫩綠繁紅政滿林。小樓東畔乍開襟。山移郭畫排新障。水入牙絃奏夜琴。時節政當春盡日。風光足慰客中心。雙飛白鳥還堪羡。長占烟波不受禁。</text>
<title>復用肩字韻</title>,<text>天涯急景屬凋年。愁緖如麻夜不眠。望月鄕心千里外。聞雞客恨五更前。風妨病骨塡窻隙。寒戀啼兒抱枕邊。吾道至今衰謝奈。坐搔華髮亂垂肩。壯志蹉跎失盛年。長宵彈釰不成眠。已看節氣當陽復。偏愛梅心破臘前。掃地寒聲風有跡。滿天淸影月無邊。挑燈浪詠還宜雪。驢背何須聳兩肩。</text>
<title>蔚珍客舘。次稼亭韻。</title>,<text>七月凋蓂日紀窮。秋寒生席客亭空。蒼茫野色連天雨。撩亂松聲雜海風。世事未拋心計外。羈愁無賴酒盃中。淸宵枕上江湖夢。長在漁磯皓月籠。國卿在任時。移栽杜鵑，躑躅十數叢於所舘後庭。今當弼卿之歸。數枝殘紅。依然有可憐之色。看花送客。念舊之情何極。且余曾在戊寅年間。爲本道都事。行過鏡城凡六廵。城西林木數條。蔭欝可翫。所謂柳亭也。每於樹下。酌酒怡悅。今成三十年舊跡。只餘數條枝葉蕭索。噫。無情卉木。能令人起感至此。第二聯及之。遠戍支離未及瓜。春來無興賞年華。金城舊泣將軍柳。玉塞新開學士花。昔別未幾新別促。天邊何許日邊賖。年年送客銷魂盡。轉覺霜毛鬢上加。次韻氷盤朱李間靑瓜。把酒懷人鬢欲華。塞外元戎猶滯節。幕中書記舊栽花。一年春到南枝晩。千里詩從北海賖。內弟纔還空舘寂。滿庭濃綠想交加。</text>
<title>元夕望月</title>,<text>元宵皓月晩生東。乍倚危欄看碧空。占歲豐凶喧社老。喜晴蹈舞閙村童。百年豪興三盃後。萬里淸光一望中。遷客此時無限意。恐敎雲影蔽蟾宮。</text>
<title>奉別白軒相公</title>,<text>嶺海風光閑幾年。四仙遺迹已隨烟。關頭却望乘牛氣。湖上先修捉月船。承誨一旬眞幸耳。分襟此夕倍依然。輶軒去去行塵遠。獨向歸程懶着鞭。深情欲說更忘言。况復河山異故園。客淚雙行危在眼。離歌一曲黯消魂。關登大嶺雲隨盖。節屬窮陰雪斷轅。從此洛陽歸去夢。祗應飛逐相公軒。</text>
<title>赴任南漢</title>,<text>天風媵我碧雲頭。脚下秋烟九點浮。節制新兼防禦使。城池舊號漢山州。腰間斗大黃金印。身世虛疑白玉樓。莫道廉頗徒善飯。平生報國有吳鉤。</text>
<title>過連松浦</title>,<text>地界金淮隔岸分。棧名飛脫最驚聞。江排巨峽通元氣。石戴層巒出曉雲。車騎向來觀察使。行裝新拜大將軍。中流擊揖今朝誓。去向天山更勒文。</text>
<title>寄洪國卿。兼示評事李弼卿。以伸佇待之懷。</title>,<text>別來關月再休弦。政値秋風倍黯然。日暮邊愁常獨咏。寒來虜酒對誰傳。音書倂與離腸斷。會合頻隨夜夢圓。左拍洪崖何日是。更修賓舘待靑蓮。</text>
<title>次洪學士國卿元帥臺韻</title>,<text>雲海東南不見隈。三山何處有樓臺。扶搖恨乏摶風翼。超忽思乘渡水盃。塩戶朝烟撑絶岸。野田春色補燒萊。登高作賦知多少。最是留名岳老才。</text>
<title>重次鄕字韵。追寄李學士弼卿。</title>,<text>擧目風烟異故鄕。羣山疊疊海茫茫。登仙眼冷班生遠。對酒人稱賀老狂。衰鬢已隨玄鳥變。機心久與白鷗忘。黯然愁臥逾三日。氷炭無端置我腸。</text>
<title>次評事韵 戊申臘月</title>,<text>北風飛雪射眸酸。塞日蒼茫歲序殘。吹落梅花羗笛苦。斟開栢葉臘尊歡。驅馳莫厭關山遠。歷覽方知宇宙寬。相見何須論早晩。春來營幕會團圞。</text>
<title>次評事韵 己酉人日</title>,<text>春到先春不似春。向營疎柳幾時新。長安在目身遊遠。佳節關心歲去頻。天遣詩仙來作伴。日開尊酒更相親。黃龍痛飮沉機在。誰顧燕山竇氏賓。</text>
<title>人日射獵。次評事韵。</title>,<text>淸晨結束約西東。出獵翩翩步驟同。雪裏行厨隨處設。圍中會飮遣騎通。紅翎雨洒風生鶻。白鏑星流月滿弓。回首朔雲鵰沒外。醉來瞋目漠南空。輕裘元帥獵城東。細馬佳人十隊同。亂雪暗隨旗畫落。凍雲低逐馬蹄通。寒山蹴踏留餘足。突獸騰跳倒勁弓。興晩擊鮮催野酌。相期一飮百尊空。</text>
<title>再用前韵</title>,<text>北來再見斗回東。戀闕思鄕君我同。塞下星霜容易變。日邊消息若爲通。尊前折柳羗兒笛。獵處穿楊猛士弓。頭白從軍歡興少。晩愁偏借好詩空。</text>
<title>元宵。鍾，穩兩令。與輸城督郵來訪。鄭子純有約未到。</title>,<text>雪滿河山月滿天。登樓醉興正悠然。綵燈華燭千家夕。妙舞淸歌十隊仙。萬里逢迎眞有數。五人情誼本無偏。尊前忽憶龍城守。何處郵亭醉獨眠。</text>
<title>送評事李弼卿出按江邊 己酉元月</title>,<text>沿江官路望迢迢。大漠春陰凍未消。歸思不流河上楚。行裝已弊洛陽貂。隴雲低處驅征旆。城日沉時解倦鑣。莫道出關無故舊。二州良牧擧盃邀。</text>
<title>自金化渡昭陽江 甲辰秋</title>,<text>波涵雲影綠徘徊。岸上秋光錦繡堆。峽出褒斜看蜀井。洲經鸚鵡卽吳臺。詩脾無賴江山助。望眼偏驚景物催。回首昭陽官路遠。逐風霜葉撲鞍來。</text>
<title>高山驛舘。次立巖韵。</title>,<text>角出重關據馬鞍。百年今洗腐儒酸。分符手奉天書重。報國腰懸雪鍔寒。北極威神馳望眼。大荒雲物入吟顔。征袍濕盡郵亭雨。偶得長程半日閑。</text>
<title>謝無何堂贈節箑</title>,<text>十二凉兜到塞城。天涯送贈見深情。風塵舊蔽王丞相。征伐常隨漢孔明。掃去靑蠅收點汚。揮來白髮散餘淸。題封更覺分恩賜。剩有天香手裏生。</text>
<title>次權至叔韵</title>,<text>壯歲常懷萬里情。老來能事但橫行。籌邊恨失先春嶺。吊古愁看五國城。楡塞葉凋曾閱武。豆江氷合更移營。故園梅柳春消息。零落羗兒笛裏聲。</text>
<title>次鄭集卿韵 始成</title>,<text>邊愁耿耿得眠遲。夜向靑油借好詩。紫電淸霜開武庫。奇珍異寶出波斯。篇中記問交情見。洛下相隨隔歲期。窻外三更無限月。淸光分照兩鄕思。</text>
<title>次國卿韵</title>,<text>龍荒時序屬嘉平。積雪窮陰壓古營。笛裏寒聲楊柳折。月邊霜色劍戈橫。猶堪一戰雲中守。虛帶千羣塞下兵。惟有賓僚呑鳳手。詞鋒可敵五言城。</text>
<title>長湖打魚。用李學士韻。仍道別懷。己酉</title>,<text>莫道將軍膽力麄。雄心漸與盛年殊。乘流扣枻從他樂。橫槊吟詩强自娛。萬里雲烟天接海。兩頭歌管月臨湖。無端更作關山別。轉覺窮荒吊影孤。</text>
<title>次國卿韵</title>,<text>衙仗晨開設榻高。朔風飛雪撲旌旄。金丸競語雷生礮。玉欛爭揮電起刀。猛士憑凌頭翠羽。元戎钁鑠鬢霜毛。犂庭已作他年計。物色徒輸草檄毫。原韵營開細柳戟門高。元帥臨邊此擁旄。粉黛三行環玉帳。豼貅千隊舞霜刀。嘶風駿馬靑絲絡。整翮胡鷹白錦毛。堪笑腐儒何事業。百篇詩律入揮毫。</text>
<title>輓李靜觀幼能</title>,<text>英英雅度玉堂仙。謝病居閑幾歲年。性理源頭深自得。文章華藻本家傳。簞瓢有味忘千駟。藥餌無徵卽九泉。讀罷遺疏增痛惜。問天何事錯陶甄。</text>
<title>贈別權士和</title>,<text>老去離情異少時。臨歧不復問前期。隨風晩葉關楡落。泛酒寒花野菊衰。聖代豈敎人抱枉。天涯徒自客懷悲。嚴程回首三千里。努力加飧慰遠思。</text>
<title>摠府直廬卽事</title>,<text>忝受麟符直禁營。憑高眺望盡層城。金莖帶潤晨霞捲。玉道無塵晩雨晴。細柳新陰連九陌。猗蘭瑞色接三淸。時平不復干戈事。收拾風光一律成。</text>
<title>送松都留守朴仲久 長遠</title>,<text>台衡重望大司空。苦節淸標邁古風。晩遂平生榮養願。新除留後聖恩隆。銀鱗紫蠏江河近。石密香蔬嶺陸通。爲政想應先老老。蘇殘祗在轉移中。</text>
<title>遊七寶山</title>,<text>峭㟧攢巒百里周。二三蘭若倚林丘。谷無遠勢川聲小。巖有奇形物像稠。幽壑晝冥靈籟發。洞天宵靜月華流。開心寺裏關心事。落木疎藤又一秋。</text>
<title>挽趙松谷仲初 復陽</title>,<text>象笏書思墨未乾。云亡胡遽宿齋間。婆娑濁世卿惟月。簸弄明珠錦是肝。奏食賢勞流瘠粒。持衡公正庶僚閒。相門出相輿人望。虛作親朋一淚彈。</text>
<title>立春日門帖</title>,<text>銀瓮葡萄初撥醅。兩行紅粉酌金盃。千條弱纇春前柳。十里淸香臘後梅。玉麈交麾賓滿座。珠簾高擧月臨臺。園丁又報春消息。桃杏枝頭暖氣回。</text>
<title>挽尹涬溟 順之</title>,<text>文章雅望世家聲。氷玉秋懸看更淸。筆力千匀修國史。詞光萬丈典文衡。人方貴少嗟先老。德合爲公但止卿。惆悵子猷餘筭盡。弟兄雙塚一時成。</text>
<title>挽金永同叔遇</title>,<text>曾共棲遲大海濱。濁醪麄飯各安貧。追隨杖屨無虛日。傾倒心肝又幾春。老去存亡那忍慟。中間離合已傷神。他年日暮山陽笛。應使親朋淚滿巾。</text>
<title>白軒相公回婚宴席錄呈 庚戌</title>,<text>重逢庚戌共牢年。南極星臨婺女躔。王母金桃曾結子。裴郞玉杵再成緣。分瓢夜酌流霞煖。賜几春凭寵渥專。天上文昌元是兩。見今俱作地行仙。</text>
<title>世子宮端午帖子</title>,<text>朝廷今日重离筵。帛璧徵招一代賢。共賀正人常在側。喜聞經訓日陳前。人間節序天中届。鶴禁祥雲御氣連。白首具僚無所事。祗將蒲酒祝堯年。</text>
<title>送冬至副使柳善伯赴燕京 辛丑冬</title>,<text>曾上淸都拜玉皇。賜衣猶帶御爐香。人間已是滄桑後。何處重瞻日月光。男子平生餘怒膽。匣中雙劍有雄鋩。臨歧千丈衝冠髮。摠爲傷時箇箇霜。</text>
<title>送金學士錫胄接慰之行 丁未</title>,<text>登瀛學士向蓬萊。南海春風馹騎催。喩蜀文辭今世少。通蠻冠盖幾時回。離愁暗結城邊柳。詩興行尋嶺上梅。東閣主人應問我。白頭令尹任摧頺。</text>
<title>乙巳八月二十七日。自內殿宣醞溫泉扈駕諸臣。臣以承旨。獨留政院。</title>,<text>三日宣餔取次開。上林霜葉繡成堆。宮袍便體裁雲錦。法酒醺人凸玉盃。喜氣政隨秋興動。珍羞仍帶御香來。金盤更有中天露。病渴相如首幾回。</text>
<title>仁烈王后上仙</title>,<text>天欲邦家福祚隆。姒賢文聖降生同。大成撥亂中興業。實有當時內贊功。已喜王風基閫化。誰知災疢逮神躬。從今碧落軒星晦。空使臣民慟不窮。</text>
<title>挽申進士震華</title>,<text>秋水精神白玉姿。嶄然頭角見兒時。題名鴈塔年方早。奮翼龍門意未遲。誰料顔淵終短命。尤憐伯道更無兒。萱堂晝夜呼天哭。長使親知涕淚垂。</text>
<title>次酒席諸益韵</title>,<text>身似浮査不受沉。情同枯葉觸來吟。緇塵滿面羞初服。素髮盈顚奈宿心。栖鳥早驚苕葦弱。游魚自樂海江深。團欒朋酒良宵會。但恨蟾光照復陰。</text>
<title>送權至叔副价燕行</title>,<text>人世支離恨此生。送君今日倍沾纓。眼看中國興亡事。身歷皇華水陸行。柴市成仁悲宋瑞。金臺招士憶燕平。風塵屹立擎天柱。任是無情反有情。</text>
<title>送金夏卿令公出宰花山</title>,<text>雅望銀臺左令公。一麾行色向安東。古來都會繁華地。今見絃歌太古風。潘令縣花春雨後。謝公江練夕陽中。平生四友多相棄。須遣虛中問老翁。</text>
<title>摠府直廬。吟成一律。示李晦卿。</title>,<text>紫陌風光惱殺人。不堪羇思亂紛繽。家山杳遠春應好。身病支離鬢已新。潘岳平生官自拙。馬卿詞賦薦無因。明朝罷直期相見。安慰先將尺素申。次韵我是嶔崎可笑人。閑愁無路解紛繽。詩聯帶楚淸堪詠。酒浪搖春味益新。世不知心甘拓落。山非生面合親因。同聲賴有完山子。漫興相將八句申。</text>
<title>登黃拓坡後嶺觀望 丁未</title>,<text>紅葉紛紛撲馬鞍。界河南畔路漫漫。風聲慘惔胡山晩。烟色分明野戍寒。鵰沒海門思射遠。鴈飛天末寄書難。封侯萬里平生志。白首行邊始自寬。</text>
<title>送鏡城通判李子升罷官歸鄕 枝馨</title>,<text>平蕪野色杳蒼烟。長白愁陰碧海連。擧目風光非故國。異鄕樽酒卽離筵。南還不待隨秋鴈。北思偏傷對晩蟬。父老不須來酌水。使君元自歃貪泉。天涯分手酒三行。征袂飄然出古城。馬帶夕陽愁遠道。蟬號白露惱離情。家臨鶴浦思秋唳。路過龍江訪舊名。寥落柳營頻送別。玉關歸夢祗分明。</text>
<title>雪裏孤松</title>,<text>人間時序屬玄冥。喜見孤松雪裏靑。偏向歲寒誇節操。長留春色謝凋零。殷亡始覺夷齊餓。楚醉方知屈子醒。恐爾後時難獨立。爲來攀撫對儀形。</text>
<title>淸霜閣。次姜公獻韻。贈主人。</title>,<text>洪介咸北兩營。爲城斗大。而縣治壓海負山。眞所謂要害之衝也。然而朝家謂以殘邑不曾擇人爲宰。其爲宰而能者。亦不欲妄用牛刀。故日就凋弊矣。吾友崔侯有才。不試於時。晩爲此倅。則慨然曰。洪亦邑也。獨不可爲政歟。於是鳩其歲計之餘。政成五載。創建武庫於舘舍之北。又於武庫之東。立數間小閣。扁曰淸霜。歲乙未秋。余自明川受環而歸。崔侯舘我於淸霜閣。設樽俎。慰行役之勞。且謂曰。戎事之大有聖訓。器械之利載兵略。况此北路要衝之地。武備何可忽也。吾將晝日治事必於是。暮夜宴息亦於是。弓弩之不調者。刀劍之塵澁者。弛張而試之。淬礪而治之。日月無虛。則吾之器械。寧有不利之歎歟。王將軍紫電淸霜。吾何讓焉。且玆閣也。平臨大野。野外滄溟。一點孤島。鰲戴於眼底。四時景像。亦足慰邊城去國之懷。他日爲此邑者。登臨翫賞之餘。必起思武之念。森然利鈍。不待加意而自就修鍊。然則吾之此閣。豈不爲武庫之一助也。余素與崔侯有交誼。而不料侯以老大文士。能爲國盡心於邊務若此之勤也。如余之累忝州府。徒費國廩者。誠可愧死。節度使姜君公獻瑜先題一詠。崔侯馳書要我和次。忘拙步韵以謝焉。崔侯名振溟。字鵬擧。陽川人也。廟筭從容在薄違。將軍不數漢家飛。邊頭詞客鞱鈐壯。餘事文章檄筆揮。武庫新成要害地。劍戈秋動雪霜輝。男兒報國當終始。老大休嗟未拂衣。</text>
<title>臘梅 課作</title>,<text>嬋姸弱質耐氷霜。冷淡精神倚素粧。凡卉開時羞作態。純陰壯後好占陽。放翁酒興耽疎影。林逋詩情惜暗香。造物本來多意思。故敎幽絶冠羣芳。</text>
<title>宿水鍾寺</title>,<text>寺在雲吉山最高處。俯臨二江之合流。眼界通豁。景致殊勝。但基址南北甚狹。築石立寺。階砌絶高。屋宇隘陋。又多野僧貿貿之類。去來無常。不復修掃矣。俗傳高麗太祖過龍津。見有白雲出山巓。旋繞於山腰。其狀甚異。使人往觀雲起處有廢井。掘之得一小鍾倒埋井底。水滿鍾內。於是創梵宇而命名云。麗末。有出家王女爲尼者。聞此寺設無遮道塲來觀。纔到山下小禪庵。忽然化去。有白光橫亘一洞。諸僧異之。作石浮屠於寺後。藏其舍利。其浮屠尙在寺北墻內。寺西懸崖斗絶。其下有數間佛殿。負巖臨崖。勢甚危絶。且其制作奇古。麗朝時所創也。王考拙庵先生少時。讀書于此寺。有詩一律。石底有孤庵。石顚巖必頹。愚僧知已矣。靈佛亦殆哉。地軸時時震。秋霖歲歲來。終看僧與佛。應作此中摧。 題在殿南窻上粉壁。橫城倅具時敏。數十年前。見有老僧指示曰。此李某之詩。其師僧愛護而傳說頗詳云。余到寺問詩所題處。則有一老僧指示曰。此詩舊時名人所作。其名則不記云。拂拭塵煤。詳觀筆跡。間有缺落。而後之題壁者。未曾汚漫。故墨畫宛然矣。搖落蒼山夕照邊。衆香聞處是諸天。鍾沉井底何年事。雲帶山腰只舊傳。聖女貞魂幽石閉。麗朝寒殿斷崖懸。仰瞻先祖曾題壁。遺墨摩挲倍愴然。</text>
<title>送評事考試之行</title>,<text>窮荒此日試圍開。憔悴靑衿幾箇來。克敵知弓無老卒。照人懸鏡有秦臺。收珠不必皆明月。斲劍須先見斗魁。多小唱酬春晝詠。可能倂寄一枝梅。</text>
<title>評事將遊七寶山。寄贈。</title>,<text>憶昨乘閑七寶遊。山中物色屬深秋。雲晴霜薄巖巒逈。藤落楓衰洞壑愁。君去政當三月早。風光較得四時優。興公方有天台想。明月休嫌以暗投。</text>
<title>國卿有相問書。對月開緘。離懷悽黯。謹構一律奉酬。</title>,<text>獨將雙鬢滯龍城。每見朋書傷遠情。人在眼中千里隔。月臨關外兩鄕明。蟲聲切切邊秋晩。露氣凄凄客夜淸。坐待三更多少恨。交期虛過百年生。</text>
<title>歲乙巳。聖候有不安節之憂。右揆許積獨發深慮。勸贊浴秡溫陽湯井。上從之。得收靈異之效。於是四殿特宣宮醞。大賚從駕諸臣。諸臣進箋稱謝。時余在政院。作詩頌詠。</title>,<text>千年瑤水再堯廵。九字盤銘又日新。天眷東方垂景貺。雲依北極像威神。中秋物色資歡賞。大賚殊恩徧從臣。淸曉金門聞廣樂。千官蹈舞賀楓宸。</text>
<title>次潛谷鐵山嘴詩韵</title>,<text>何神鞭石會稽來。置在天東海北隈。却訝鷁頭當灧澦。還疑鰲背戴蓬萊。千層峭壁森成列。萬頃雲濤蹴作堆。艱險備嘗心自壯。笑麾三老片帆開。</text>
<title>右北平道中</title>,<text>野戍炊烟斷復生。鴈邊殘日欲西傾。難尋射虎將軍石。惟見盧龍古塞城。孤竹廟空衰草色。廟在城西十里。塑像在焉。 萬楊庄廢亂鴉聲。皇朝駙馬宅也。兵火之後。廢棄無主。 悠悠灤水鳴嗚咽。似識行人吊古情。</text>
<title>次王國挻韵。却寄。王字子長。以暹羅使。引接序班。出入舘中能解詩。</title>,<text>同雲密雪匝皇畿。節屬天王戴黑旂。侯舘可堪寒惻惻。旅窻長有夢依依。來時獨鴈聞哀唳。去日羣鸎想亂飛。筭得行期多少恨。一年虛負故園薇。</text>
<title>陳督帥幕下。有參謀官諸葛晉明者。自稱諸葛瑾二十六世孫。隱居江南。陳督府引爲幕下云。持身自重。廉謹好義人也。以詩求和。次韵送答。</title>,<text>船樓風露夜凄凄。却望歸程意緖迷。卄載朝天經渤澥。三邊何日掃鯨鯢。隆中已起今諸葛。鉅鹿誰思昔李齊。珍重吾君宣妙略。早敎麟閣姓名題。</text>
<title>挽兪市南</title>,<text>經學文章間世賢。疎恢雅韵玉溫然。初因直道遭三黜。晩際亨嘉遂九遷。筵席論思方倚畀。卯申勞悴久沉綿。忽聞孤櫬西湖去。撫事驚呼涕泗漣。</text>
<title>外從叔李承宣惕然氏。重建影友堂於廣津。諸公有詠。次其韵。</title>,<text>小亭新築舊林泉。庭畔巖排老樹圓。鷗鷺閑盟尋往跡。水雲佳景似當年。天低野色蒼茫外。月滿江波浩渺邊。自是肯堂三世後。不堪登眺思依然。</text>
<title>登斷髮嶺</title>,<text>髮嶺迢迢切碧虛。羊腸曲曲不客車。山形禹導神功外。石色堯廵舊跡餘。有光廟幸行時所築石階。 陰壑遠聲聞晝籟。楓崖雨氣濕征裾。人情苦被無情。更向毗盧戒竹輿。</text>
<title>次汝輝淸虛樓題詠韻 癸卯○時汝輝有微恙斷酒。故云。</title>,<text>陰崖懸溜已成氷。水落灘聲碎石稜。練帶平鋪江氣合。瓊樓疊起雪華凝。吟詩坐煖三更席。愛月吹寒一點燈。蓮幕風流微病酒。元龍百尺許誰登。</text>
<title>復次北汀殘字和答韻</title>,<text>桑楡困翮任摧殘。身病那堪范叔寒。白首知州榮已足。靑雲得路意先闌。關山雪月愁中望。海國烟波夢裏看。東閣寂寥梅信早。旅情消遣此時難。</text>
<title>次申元瑞贈示之韵</title>,<text>雨餘庭院落花飛。春興悠然宦興微。跨馬獨吟烟外墅。訪君遙向柳邊磯。交情有素開靑眼。物色無猜笑白衣。語罷觀碁碁罷酒。不知西日晩郊扉。</text>
<title>上元夜。春坊直盧翫月。</title>,<text>鎖直三朝不出門。偶牽春興上晴軒。傳柑好事看遺俗。獻歲芳辰屬上元。人假鰲山供玩戲。天敎蟾影破黃昏。穿雲始訝陳姬鏡。出嶺還疑玉女盆。世界分明開不夜。星河滅沒凈無痕。奔娥泣露嫌蹤跡。顧兔憎寒不夢魂。爽氣遙連天宇冷。寒光偏入酒盃溫。狂吟獨覺詩料足。歡賞方知醉興存。此日風流從古最。九天燈燭劇星繁。負暄尙有思君念。欲借淸輝奉至尊。</text>
<title>直廬喜雨</title>,<text>連宵微雨下廉纖。闇闇春陰閣翠簾。灑入池塘波㶑灧。潤餘田野土膏粘。人間物象沾生色。魏闕威神洗更嚴。大地山河初解凍。一年和氣政流漸。今朝逸興趍丹鳳。昨夜閑愁失老蟾。着柳輕黃新意態。浸莎淺綠長勾尖。簷聲滴瀝妨吟頰。庭靄霏微礙遠瞻。玉道沙痕行處滑。御溝流響聽來添。迢遙禁直祥烟裏。隱暎窻扉懶霧淹。行止任將潦霽久。肯憑鳴鸛問官占。</text>
<title>灞橋吟詩</title>,<text>天費奇觀喚起余。灞橋淸景雪飛初。新開世界琉璃淨。舊賁丘園帛璧餘。雲釀窮陰埋晩照。風驅朔思送長噓。寒驚旅鬢搔增皓。凍合吟肩聳莫舒。尋去酒家隨病僕。覔來詩興任蹇驢。吹聲入頰吟哦冷。眩色牽眸顧眄虛。橋訝玉龍埋屈曲。岸疑塩虎却躊躇。玄冬勝景今收覽。艶節繁華摠掃除。歌罷郢中思宋玉。賦成梁苑憶相如。人間定有丹靑筆。應使龍鍾畫裏居。</text>
<title>偶題</title>,<text>終老嘐嘐志。何時見古人。光風座上至。怳接伯程春。</text>
<title>觀海</title>,<text>括地山川小。浮天日月單。如何男子志。取作一盃看。</text>
<title>元月初二夜。戲吟。丙申</title>,<text>倒瓮臈醪在。撥爐宿火餘。窮鄕新歲樂。醉臥膝長舒。</text>
<title>聞舍弟來留富平。時未授衣而無恙。</title>,<text>舍弟能無恙。來留富石村。呼奴問衣着。冬日喜長暄。</text>
<title>雪夜早起</title>,<text>淸曉開窻坐。滿庭鋪越羅。園丁擁箒立。呵手怨風多。</text>
<title>宿朱村驛。題寄李兵使子慶。戊寅</title>,<text>霜菊滿庭香。夕簷棲鳥亂。坐思前夜飮。獨覺離腸斷。</text>
<title>過雙島。曉望南汛口。</title>,<text>秋雨曉來多。海雲凝不捲。何處南汛口。依依望翠巘。</text>
<title>南汛口。夢還家。</title>,<text>秋風侵旅幕。蟋蟀耳邊啼。悽斷還家夢。篷窻月欲低。</text>
<title>題贈河提督</title>,<text>寄謝河提督。辛勤半歲恩。臨分二篇律。厚意豈能諼。</text>
<title>乘夜步渡江氷</title>,<text>夜氷淸若空。一步一驚惕。誓將此日心。證我平生跡。</text>
<title>秋日。與晦卿共飮。</title>,<text>園果鴉聲集。庭蔬蝶舞狂。秋懷未憀慄。菊酒對君嘗。</text>
<title>入椵島前洋</title>,<text>篙師倚棹立。手額看雲色。當有北來風。舟人各努力。</text>
<title>長山滯雨</title>,<text>滯雨長山島。終朝倚枕愁。依俙蓬底夢。遙訪故園秋。</text>
<title>始聞鴈有感</title>,<text>始覺淸霜近。天邊一鴈翔。欣然千里望。秋色滿遼陽。</text>
<title>別毛文潛</title>,<text>故國兵塵裏。孤臣渤澥灣。傷時戀主淚。更洒別離間。地濶難爲里。天長不可窮。萍蹤各南北。何處更相逢。</text>
<title>王子長以暹使伴送事往廣東。時余亦作行。題贈。</title>,<text>帝里烟花節。君南我向東。怱怱馬上別。淚落丈夫胸。</text>
<title>將赴北營。山人處祥來贈白粒一帒曰。在京時酒債。必不足。聊以相助云。</title>,<text>一帒長腰米。山僧贈遠行。誰知節度使。猶勝玉川生。</text>
<title>與書狀別舘分宿。翌朝題贈。</title>,<text>半月床幃共。今宵笑語分。精誠在夢寐。乍寤輒呼君。</text>
<title>送兒南還</title>,<text>慈父送愛子。和顔臨路衢。忍情淚不待。汪然垂白鬚。</text>
<title>東溟江舍有水災。方謀修治。而歎無資。以米斗送助。</title>,<text>鄭老臨江宅。方愁圮耿危。聊將折腰米。分作草堂資。</text>
<title>送趙參議伯承以魯陵賜祭官往寧越</title>,<text>送君越中去。魯陵秋氣初。怨禽啼血處。遺跡有樓墟。</text>
<title>秋夜聞鴈</title>,<text>獨鴈叫雲端。庭梧零露寒。虛堂對明月。淸影瑩心肝。</text>
<title>新院抹馬</title>,<text>肩輿下危嶺。驅馬度平阡。回首經過處。靑山翠靄邊。</text>
<title>中宮殿春帖字</title>,<text>玉管葭灰動。金宮淑氣齊。春盤分戚里。花勝下淸閨。</text>
<title>過金庾信墓</title>,<text>事業盖前古。聲名流至今。千金蒙葬地。樵木更誰禁。</text>
<title>冒雨暮入三陟。示太守。</title>,<text>綠水蘋香晩。菱歌怨素秋。夕陽江上笛。人度白鷗洲。</text>
<title>送汝輝歸省</title>,<text>乍別情猶苦。歸期一月遲。過庭應有問。道我老相思。</text>
<title>暮春偶吟</title>,<text>歲惡民飢死。春和草自生。謂天均雨露。人物異枯榮。</text>
<title>淸虛樓。次板上韻。</title>,<text>秋岸曉霜白。空江黃葉流。渚禽閑意思。來往自悠悠。</text>
<title>蓮花</title>,<text>蓮花似君子。可愛不可狎。隔水聞淸香。能令懶夫立。</text>
<title>西北堡</title>,<text>碧水雙來合。蒼巒斷復連。孤城吹暮角。殘郭帶寒烟。</text>
<title>謫明川時。吉牧李子方。送大口而不送酒。戲贈。</title>,<text>多謝雄州牧。天涯饋問頻。大魚開口至。如笑獨醒人。</text>
<title>己酉臘月十八日大雨。道路成氷。</title>,<text>長安臘月雨。九陌琉璃鋪。裘馬更淸狂。緇塵不敢汚。</text>
<title>蒼峰驛。中火。</title>,<text>搖落蒼峰驛。亂山秋影中。村荒不見菊。黃葉帶霜風。</text>
<title>過員轉坂</title>,<text>碧磴懸崖上。攀躋步步驚。還嗟叱馭客。推轉始留名。</text>
<title>日暮到楡坫寺</title>,<text>澗碧涵崖碧。山紅暎日紅。樓頭一聲笛。寥亮九秋風。</text>
<title>記夢</title>,<text>戊子十月初三日夜。夢占一絶。余素昧六言。又不善記夢。夢輒忘之。此獨分明。而詩語最拙。未知吉凶將何如也。辛卯四月。自燕京還到狼山。景物頗似所夢。可恠。千里孤城絶塞。漠漠流水高山。烟花一望無際。月下狂歌獨還。</text>
<title>歲辛亥春。都城大疫。市民及朝士家。遘癘死亡甚多。城外蒿葬。不知其幾千百。掩骼之令雖嚴。而殭屍相枕於道。烏鳶競啄。狗豕爭食。雖壬癸兵禍之酷。殆不能過。盖飢餒之民。又遭毒癘而然也。余家亦遘流疾。一婢致死。奴婢盡被相染。余獨身出避。八次遷徙。僦寓魚市之傍。今已三朔。憂患無聊中。偶得六言若干首。</title>,<text>家似晏嬰近市。身非梅福監門。風來莫避腥腐。日出長聞闘喧。囂爭擾擾朝暮。市態悠悠妄眞。衒玉莫知待價。攫金不見傍人。頭戴半枯菜把。肩擔已餒魚貫。東奔西走如狂。不獨一夫龍斷。呼唱長聲短聲。往來北市南市。行商努力邪嬴。坐賈專心射利。謀州再見從違。僦屋頻遭與奪。歲儉簞瓢屢空。方尋顔子所樂。</text>
<title>大同江偶吟。示庶尹洪子綏。</title>,<text>關西佳麗是箕都。粉堞朱欄似畫圖。回首夕陽多處望。牧丹峰影半晴湖。</text>
<title>晴川江上。示子西。</title>,<text>悠悠關路接燕京。十五年來再此行。好在百祥樓下水。歸時取爾濯塵纓。</text>
<title>過驃騎將軍王盛宗，都督王平墓。有感。墓在小凌河。</title>,<text>誰將恩誥勒豐碑。二子勳名盛一時。文字反成枯骨禍。路傍空棺使人悲。</text>
<title>路上未曾窺鏡。到薊州取鏡自照。則霜髮星星。形容憔枯。</title>,<text>枯槁形容鏡裏疑。我今忘我復誰知。衣巾亦被腥塵汚。惟有霜髭不受淄。次韻 玄溪聯鏕同榻兩無疑。暮夜心期子獨知。從此與君深托契。豈敎交道有磷淄。</text>
<title>連山路傍。棠梨盛開。</title>,<text>愛爾棠梨占晩春。天然玉色淡無塵。乾坤盡染腥膻穢。獨抱幽香待遠人。</text>
<title>肅川蓮堂</title>,<text>荷邊細柳柳邊堂。紅藥黃薇間海棠。啼鳥一聲羇夢覺。轉階花影入簾長。</text>
<title>摠府。見玉堂鶴偶吟。辛亥</title>,<text>三月韶華滿上林。九重天闕彩霞沉。玉堂學士庭前鶴。閑步將軍細柳陰。</text>
<title>僦居市傍。厭其喧閙。戲題。</title>,<text>僦屋卑湫近市坊。滿街呼唱雜行商。一般奔走風塵裏。爭利爭名較孰忙。</text>
<title>次李子薰韵</title>,<text>宦念如灰不復燃。强扶衰病擬朝天。君恩未報頭成雪。筯力驅馳且幾年。</text>
<title>松村酒席漫興</title>,<text>斫下銀鱗白雪細。擘來秋蠏紫霜寒。黃花赤葉湖山興。笑把深盃左右看。</text>
<title>示鄕人金輝琰</title>,<text>馬前童子白壺提。茅束開來灸一雞。靑眼兩翁相對酌。滿林黃鳥日將西。</text>
<title>題七寶山開心寺門巖 丁未</title>,<text>門巖嶺上駐征鞍。縱目平臨七寶山。最是仙區奇絶處。層巒如屋出雲端。</text>
<title>玉溜泉</title>,<text>天上銀河分一派。人間玉溜瀉明珠。誰能酌此千千斛。歃盡懷金萬萬夫。</text>
<title>劍水</title>,<text>何年此水劍爲名。碧玉平鋪徹底淸。應有雙龍深處合。方知舊號是延平。</text>
<title>夜對慈山琴妓愛禮。笑題。</title>,<text>照窻寒月欲西傾。行役關心夢未成。空遣紅顔頻煎燭。人間敗事鬢霜明。</text>
<title>到宣川</title>,<text>經山渡水路綿綿。回首長安意惘然。西出陽關誰是伴。一輪明月向人圓。</text>
<title>洛中留別舍弟慶長</title>,<text>南全北鏡與西淸。先後分符我弟兄。君病二年吾萬里。老天應泣此時情。</text>
<title>始飮屠蘇酒 辛亥</title>,<text>笑把屠蘇最後觴。餘生此酒幾回嘗。兒孫拜祝翁遐壽。翁願兒年共我長。</text>
<title>松院</title>,<text>新秋野色半萎荒。木麥花邊對別觴。農事共看枯旱後。煩君仔細奏明光。</text>
<title>秋懷八絶 丁酉</title>,<text>曾上淸都拜玉皇。月宮丹桂九秋香。黃庭誤讀多年謫。下界光陰鬢已霜。鸞凰爲我翼承旂。八極周流憺忘歸。回首齊州烟九點。幾多夭濁怨秋暉。風淸露白燕思忙。海濶天空鴈意長。心事政閑觀物變。任敎身世日凄凉。松露如珠葉葉零。竹凉侵坐不勝淸。虛簷獨對三更月。萬念氷消一寸明。芳草萎黃作藪幽。决明顔色亦含愁。園林寂寞蟬聲斷。處廓徒然送一秋。淸霜夜洒芰荷衣。空碧寥寥越鳥歸。樹蕙滋蘭吾已刈。不妨鶗鴂妬芳菲。崇蘭委質衆芳捐。誰使芙蓉木末搴。惟有東籬傲霜菊。一尊相對興悠然。長安不見已三年。湖海秋風又颯然。堪笑寒宵林下夢。有時端笏玉階前。</text>
<title>花下飮醉。醒後花酒俱盡。悵然有作。辛丑</title>,<text>昨日醉看花滿枝。陶然身世在雍煕。花飄酒盡今朝恨。政似三閭澤畔時。</text>
<title>寄亞銓兪武仲。求成川。</title>,<text>人欲天從况在人。榮枯何必任陶匀。靑袍着盡霜添鬢。十二巫山夢裏春。</text>
<title>輓金都正 尙復</title>,<text>光川華胄璿源派。赫世承家行誼敦。頂玉祟班年九十。更看餘慶在諸孫。翩翩丹旐都門出。薤露悲歌曉靄中。怊悵昔年頤養地。滿園花柳自春風。凄凉孤櫬舲船上。舟子知公亦涕傾。花事滿江春寂寂。幾時重作載醪行。</text>
<title>春夜獨飮。聞侯家養鶴。</title>,<text>春眠和醉依空甁。花露霏微滿夜庭。淸曉數聲何處鶴。敎人歸夢落華亭。</text>
<title>入直廵廳。納牌後遇雨。</title>,<text>銅符曉上紫宸宮。雨浥猩袍點點紅。花柳滿城歸轡緩。將軍爭笑白頭翁。</text>
<title>漁浦夜詠 辛丑</title>,<text>篛笠迎風鬢上欹。夜深烟艇泝灘遲。潮平月白漁磯靜。坐傍眠鷗理釣絲。招呼釣伴下漁磯。夜靄霏微濕草衣。遙向海雲深處去。好隨明月信潮歸。</text>
<title>僦居南洞。主家有言。故又移閭家。</title>,<text>東徙西遷十日間。弊床麄席幾時安。連雲甲第笙歌閙。自笑生涯老轉艱。</text>
<title>家釀撥醅。晦卿適還。有喜而作。</title>,<text>秋深塲圃晩菘肥。潮落漁僮下釣磯。身病已蘇家釀熟。喜君初自洛陽歸。</text>
<title>京寓偶吟 辛丑</title>,<text>凶年祿仕枉人情。白首奔忙底事成。旅堗未黔衾潑水。夜吟還似越人聲。</text>
<title>送咸興通判申元瑞 命圭</title>,<text>咸陽原草幾回芳。蓮幕歡娛夢一塲。君去不須尋往跡。至今紅粉笑淸狂。</text>
<title>未到錦城四十里。望見錦城山。</title>,<text>山似蛾眉萬丈橫。江如濯錦十分淸。民風已變文翁化。病守猶堪酌兕觥。</text>
<title>久不見酒。喉渴戲題。辛丑</title>,<text>前年大奓乾枯盡。今夏長腰貴敵金。三白村中惟白水。恨無嚴樹種成林。</text>
<title>次沈之瀛韻</title>,<text>秋盡孤城夕雨餘。蕭蕭落木遶官居。君來晤我情多少。雅論氷生宿昔如。</text>
<title>過交柯驛亭。次壁上韻。</title>,<text>元帥臺前十里沙。海邊官路踏烟莎。褰帷廣聽田夫語。今歲汗邪蒗莠多。</text>
<title>題鑑湖蕩碧堂。堂卽故大諫崔自霑之別築。而無主埋沒矣。</title>,<text>淸湖如鏡絶纖塵。嫋嫋秋風生白蘋。怊悵山陰無賀老。渚烟沙鷺屬何人。</text>
<title>養珍驛</title>,<text>蒹葭野色政蒼蒼。到底風餐厭路長。却喜蒼茫烟靄外。翠峰千疊是金剛。</text>
<title>濯錦亭。次白洲韻。</title>,<text>步下江樓帶夕陰。蘭舟移泊碧波深。秋花錦石開圖畫。無限蘋風入醉襟。</text>
<title>餘糧驛</title>,<text>峽郡頻年穡事荒。喜聞山驛號餘糧。前郊木麥花如雪。惟恐今秋又早霜。</text>
<title>宿臨溪驛</title>,<text>霏微山氣暮成霞。麻屋籬邊木麥花。急步村翁呼驛戶。使車今夜宿誰家。</text>
<title>出長安寺洞口</title>,<text>五日金剛恣意遊。百年仙債未全酬。依然復出長安洞。萬壑秋光摠別愁。</text>
<title>次無何堂韻</title>,<text>關外何緣數寄聲。洛城西望半千程。多情此夜三更月。應照無何座上明。</text>
<title>王考拙庵先生。以詩見許於一時。而不喜題詩懸板。人問之。答曰。不足於余意。何可傳示具眼乎。不肖素不能作詩。時有寓興效顰。不敢以示人。尤不喜題名於遊賞之處。再遊楓岳。未嘗以姓名書之於屋壁巖崖之間。人或笑之。作此一絶以答。</title>,<text>絶壁懸崖㓒墨黧。章蘇故事繼昌黎。丈夫自有留名地。不必名山處處題。</text>
<title>閑居仁庄。舍弟呼韻。己卯</title>,<text>早脫朝衫詠考槃。數間茅屋任飢寒。閑中着力希夷術。一部河圖坐臥看。野日初沉野色陰。傍山村落轉幽深。蕘兒手拓柴荊入。誇道擔多汗滿襟。</text>
<title>京邸。夜坐思歸。庚辰</title>,<text>彌鄒城北是吾鄕。屋下滄溟萬里長。三載洛陽何事業。鏡中嬴得滿頭霜。</text>
<title>次鄭監司龜晉懸板韻</title>,<text>悠悠官路去何窮。綠水靑山重復重。仙境獨來秋想遠。一窻明月夢喬松。</text>
<title>次丁仲徽韻 彦璜</title>,<text>曲曲澄江繞屋流。門前常住木蘭舟。騷人病酒開涓滴。欲採蘋花祗自愁。遙聞欵乃滿中流。百丈徐牽何處舟。蘋末長風吹不歇。布帆爭上恐貽愁。灘名子美添盃思野水。知章騎馬似乘舟。少年飮興今蕭索。撫事那堪感舊愁。故人高臥滄江上。欲挽江波添玉舟。世事已拋尊酒外。如何別我獨懷愁。</text>
<title>次汝輝韻。送孫惠疇歸公山贅居。</title>,<text>爲學比將春木新。生生長養不多辰。光陰倏忽風霜急。木作薪時人豈人。</text>
<title>浮萍閣偶吟</title>,<text>寒蟲在戶燕辭樓。轉覺流光去不留。獨倚疎梧惆悵久。滿空明月照人愁。</text>
<title>寄尹正甫</title>,<text>關山秋望月輪孤。苦憶長安舊酒徒。范叔一寒今尙爾。遠將麄布寄當爐。</text>
<title>自興元乘舟。過翠屛山。癸卯</title>,<text>小艇無風上瀨遲。水雲秋景夕陽時。沙鷺數聲飛帶雨。半江山影綠參差。</text>
<title>過元進士聖龜幽居。飮醉。</title>,<text>愛酒淸狂太守誰。白頭豪興未全衰。黃花村落昏昏醉。政似山翁酩酊時。</text>
<title>山人海淑。以躑躅杖見贈。次其詩韻。答之。</title>,<text>千層躑躅秋崖上。掘得盤根九節奇。湖上靑峰吾欲訪。扶持衰病爾能知。</text>
<title>原州衙軒前。木蓮海棠。一時盛開。紅白交加。</title>,<text>木末芙蓉伴海棠。素粧紅艶一般香。三閭皎潔楊妃醉。分付騷人任取將。</text>
<title>別李觀察正伯 袗</title>,<text>金盃罷進動襜帷。爭奈邦人去後思。高柳晩蟬鳴不止。聲聲解作別離悲。</text>
<title>次亞使韻 庚辰</title>,<text>行春露冕帶烟濛。無限繁花雨後紅。按轡相隨郊外路。一年詩景此時豐。眼霞中酒襯冥濛。吟頰朝來宿酲紅。雨後郊原新氣像。貧村偏得落花豐。春陰漠漠雨濛濛。岸柳山花綠暎紅。衰病使君閑坐嘯。漫吟詩勾祝年豐。</text>
<title>三月晦日。復次亞使韻。</title>,<text>梨花晴雪洒空濛。不見園桃爛熳紅。愁裏又驚三月暮。老來吟頰若爲豐。</text>
<title>偶吟。示諸生。甲辰</title>,<text>積李崇桃色色新。天然生意一般春。莫將紅白分高下。夷惠淸和各聖人。</text>
<title>銀臺夜直</title>,<text>禁直超超玉作樓。六仙仙興屬深秋。無端碧落單飛鴈。啼送人間旅宦愁。</text>
<title>次汝輝喜雨韻</title>,<text>六責湯言已轉災。南山忽聞殷其雷。蘇枯潤涸須臾足。自喜詩情又被催。</text>
<title>悅雲亭。次韻。</title>,<text>繞郭靑山夏景稠。落花啼鳥小亭幽。連江峽雨如留客。滴瀝簷聲暮不休。</text>
<title>穀雨日。題寄尹孝伯。後閔</title>,<text>三月江鄕花滿山。屋頭巢燕語初還。漁人又報好消息。穀雨今朝魚上灣。</text>
<title>書懷</title>,<text>萬事無成鬢雪明。百年懽興任蘭生。尊前欲問花消息。桃李欣然帶雨聲。</text>
<title>寄示慶長</title>,<text>悲騷興賦兩難成。赤葉黃花客意驚。醉後狂歌誰和者。吹塤人在洛陽城。</text>
<title>試射 赴任南漢之日。防禦所屬軍官之在列邑者齊到。故仍爲試才。</title>,<text>猛士爭能畫布中。星流勁箭響秋空。滿城霜葉初成錦。零落將軍一嘯風。</text>
<title>丙午冬。余以公事抵京。時從妹子趙知縣逢源。僦寓思庵朴相國舊宅。而其胤子根。初登龍榜。與親族之在洛者。設小酌相賀。余亦赴焉。衰門科慶。不勝喜忭。不覺醉至濡首。仍宿其家。夜雷雨大作。余驚起則大醉自醒矣。</title>,<text>衰老頻驚十月雷。前年十月。有雷。 轟聲復與一陽來。思庵宅裏寒宵坐。尙憶當時爕理才。</text>
<title>趙君根。將往尙州。省掃其母塋。塋在洛東江上無量洞。余於癸未冬罷官固城時。從娣兄趙令。流寓無量洞。卽趙君之祖父也。余以妻病。不得還京。仍依趙兄居尙州。几四年之久。仍遭喪明，扣盆之慘。趙令夫妻。還京未久。已皆下世。伊時盃酒團圞。杖屨追隨。依然一塲春夢。臨別不堪感舊之懷。情見于詞。</title>,<text>商山洛水是幷州。二十年前四載留。往事悲歡成一夢。送君惟有淚雙流。蒼蒼山木起寒聲。歲暮窮陰接去程。白首前期還不易。城東分手獨傷情。</text>
<title>寄慶長</title>,<text>君年六十我加三。幾歲人間樂且湛。苦死留君君不駐。夜寒姜被淚空含。</text>
<title>又寄慶長</title>,<text>空庭雪月政三更。古木寒聲別夢驚。獨對殘燈垂涕淚。憐君病臥洛陽城。</text>
<title>歲庚寅冬。舍弟從夏官郞。爲鏡城通判。晩占科第不數年。遠作塞行。儕流皆惜其去。爲詩贈別。余步其若干韻。以叙離恨。且余曾佐北幕。故詩中多及之。</title>,<text>沙磧嚴風吹掣衣。黃雲戍下闘兵稀。行邊昔日防身劍。含笑今朝贈爾歸。天南漠北路重重。關月分明見爾容。無限弟兄千里望。雲間猶有北來烽。雲頭城北豆江流。長白山南是鏡州。惆悵壯遊還夢寐。送君今日謾回頭。長風吹雪塞門來。大漠繁陰晝不開。歸鴈一聲邊日暮。望鄕何處獨登臺。九官民物亂離餘。重困誅求不奠居。爲政祗須先字惠。使君餘事是懸魚。雄藩今屬一書生。握手悲吟出塞行。心事較將氷雪看。我家家世本來淸。</text>
<title>閏月望曉聽子䂓 在嶺邑時</title>,<text>吹角孤城曉月低。蜀禽哀怨不停啼。可憐枕上還家夢。纔得還家覺後迷。</text>
<title>哭子後。書懷呈趙兄。甲申</title>,<text>延吳何達卜何傷。雖欲忘之自不忘。庭落閴然枯葉響。默無啼笑對斜陽。</text>
<title>次申子晉贈示韻</title>,<text>天涯月色五更寒。風竹當窻影不安。此夜離愁添白髮。笙簫仙侶隔瑤壇。</text>
<title>春日。登樂民樓。</title>,<text>雨歇郊原春氣浮。獨憑危檻送吟眸。思家戀闕身仍病。柳綠花明摠是愁。</text>
<title>東溟詞伯。前月書報。無酒對菊。余未卽答。後以薄醪送寄。在南漢時</title>,<text>回首長安雪滿時。東籬寥落菊花期。山城薄酒不堪飮。莫恠王弘送寄遲。</text>
<title>將軍坡</title>,<text>將軍坡戍白雲端。雲日蒼茫朔思寒。最是將軍愁絶處。白頭人對白頭山。</text>
<title>寶化堡</title>,<text>皮服峒氓負弩迎。馬前殘角雜鴉聲。山高谷邃忘南北。落照橫邊是去程。</text>
<title>四皓</title>,<text>商山守義四人同。一出能成羽翼功。假使秦皇書幣厚。扶蘇應免死軍中。</text>
<title>和金滄洲韻</title>,<text>雨餘殘照半山明。空碧迢迢一鴈鳴。赤葉黃花雖可賞。暮年懷抱奈秋聲。</text>
<title>隣人打魚邀之。以病不赴。辛丑秋</title>,<text>數罟初成魚政肥。荻花秋色滿漁磯。衰年肺病朝來苦。恨未相隨得雋歸。</text>
<title>京友書問求魚。眞鱗十尾送似。題一絶以答。</title>,<text>故人書問野人居。珍重交情老不衰。莫道鰣魚苦多骨。腹腴堪比越王餘。</text>
<title>示姜叔久 乙亥冬</title>,<text>伴直銀臺兩禿翁。向來遊宦略相同。鏡湖秋色金剛月。長入寒宵晤語中。</text>
<title>北營出郊遊觀</title>,<text>野外啼禽下上飛。川邊疎柳帶春輝。人間節序桃華始。塞上征人猶未歸。</text>
<title>李子和吳仲輔兩友喪。同時發引。悲感而題。</title>,<text>生年六十四春秋。等是浮漚逐亂流。滿目長安花柳節。君何往矣我何留。</text>
<title>醉睡</title>,<text>懶睡昏昏晝未醒。碧桃花影轉窻欞。矇矓記得山妻語。朝醉餘醪不滿甁。</text>
<title>甲戌除夕</title>,<text>三百六旬今夜盡。又逢三百六旬來。無窮歲月人間世。開口歡娛復幾回。</text>
<title>麥秋</title>,<text>濛濛細雨潤如油。萬物含滋麥獨秋。世上榮枯本如此。沉吟終日倚欄頭。</text>
<title>答晦卿</title>,<text>已作龍種簡漫人。客來猶未理衣巾。山窻長夢羲皇世。誰識先生懶是眞。</text>
<title>挽洪校理萬衡</title>,<text>三榜科名五品官。玉衣瓊佩幾人間。芳蘭萎折春無跡。落月依然夢裏顔。浮世人生薤露晞。十年榮宦夢耶非。春來草綠平陽宅。暮出王孫何日歸。惟憂一疾轉沉綿。夜起慈情退不眠。竟見子山哀慟賦。皇天應悔錯陶甄。春滿乾坤白日照。悲君長夜幾時朝。古來短命顔淵在。地下修文未寂寥。靑春君已卽佳城。白首吾今厭此生。地下相從知不遠。死前餘日若爲情。</text>
<title>閏春初蓂。出直偶吟。庚戌</title>,<text>罷直宮城出北門。寒鴉戢翼向朝暄。前宵雨雪知多少。玉樹瓊林處處園。</text>
<title>送兪仲懷往省其伯難伯圭令公於安邊任所</title>,<text>九折危途六往來。送君豪興更悠哉。春風別鴈聯行處。常棣交輝嶺外開。</text>
<title>賞梅</title>,<text>春來消息訪寒梅。冷蘂含香雪裏開。爲愛一枝芳意早。滿尊傾盡不知回。</text>
<title>送兒遊松都聖居等山</title>,<text>爾去麗王舊殿基。月臺禾黍政離離。興亡事跡徒傷抱。須向花潭讀古碑。朴淵飛瀑勝廬山。瀉玉傾珠萬丈間。澄碧有源秋氣爽。會須看取瑩心肝。虛老平生濟勝具。至今遊賞負天磨。山靈應有馳烟檄。道我衣裳已薜蘿。</text>
<title>謁聖廟</title>,<text>廟在舊州治二里。西距山城北十五里。兵火之後。草創疎略。殿宇狹隘。百具未成。兩廡配享十二位而已。儒生十餘輩。皆以白衣執事。廟庭着黑衣者四人。典僕尤甚零星。盖州治移設之後。專事關防。而邑力殘薄。未暇俎豆之事而然。殊可歎也。仍宿東齋。翌日行焚香禮。還城內。謁溫王廟。秋深壇杏葉蕭疎。廟貌荒凉立故墟。惆悵獨來齋宿夜。滿山明月一堂虛。</text>
<title>咏白鷗</title>,<text>寄語波間雙白鷗。如何棲息海東頭。人寰摠是機心客。歸去瀛洲自在遊。</text>
<title>暮過鳥川島</title>,<text>滿山花氣藹生香。醉把蘭橈轉目忙。向晩東風鞭帆急。依然餘恨在南岡。蓬萊去路太怱怱。海岸鵑花看未窮。爲向東風報歸日。更留桃杏滿山紅。</text>
<title>送金主簿以審藥赴日本</title>,<text>風帆直向赤間關。鰲背神山指點間。倘遇安期休覔棗。向來仙藥誤人寰。</text>
<title>過沒雲臺</title>,<text>吾君莫笑强乘舟。信命由來百不憂。若把艱危較世路。沒雲南畔是安流。</text>
<title>次金宗予韻</title>,<text>避愁耽醉醉耽眠。虛送人間四十年。料到事功驚起坐。五更霜月冷南天。</text>
<title>次諸客韻</title>,<text>抱病三冬不訪梅。忽聞春色雪中回。羅浮夢裏嬋姸態。疑是巫雲下楚臺。南來再見雪中梅。日下長安首幾回。魂夢不知身遠謫。豸冠時上舊烏臺。</text>
<title>臨瀛舘酒席。次白軒相公韻。</title>,<text>離筵爲賦送行詩。嶺雪關雲欲暮時。無限別懷堪下淚。佳人莫唱大堤詞。時有妓唱大堤曲。故云。原韵但倒深盃莫詠詩。沉酣忘却別離時。雲山不是風波阻。誰賦橫江李白詞。</text>
<title>昌道驛中火</title>,<text>十數年前三日宿。重來此夕儼驂騑。山川景物渾依舊。帷有村氓太半非。</text>
<title>柳亭送別</title>,<text>萬里相隨九朔餘。一朝離別意何如。關山無極滄溟濶。擧目悽然更挽裾。</text>
<title>甲申冬。以掌令承召上京。</title>,<text>白首乘驄豈足榮。病蟬秋後久無聲。他鄕拋却妻兒去。君命私情判重輕。</text>
<title>夜坐無寐。偶吟。甲辰在原州</title>,<text>三更月出小窻明。窻外婆娑樹影生。孤坐未成千里夢。隔村欣聽早雞聲。</text>
<title>仁川鄕墅書懷</title>,<text>平生言行衆人疑。白首投閑乃分宜。窮巷寂寥寒夜永。夢回松月半窻時。</text>
<title>出獵暮歸。評事自鏡城適至。</title>,<text>將軍罷獵夕陽回。書記從征萬里來。歲暮天涯共携手。滿窻風雪一尊開。</text>
<title>歲除日出獵。次評事韻。</title>,<text>邊城何事可窮歡。逐鹿呼鷹跋馬看。虜酒千鍾堪一醉。不妨風雪透裘寒。</text>
<title>謝鍾城送眞麴五圓</title>,<text>抵老交親麴秀才。一生風味兩無猜。多情最是愁州牧。五子殷勤勸駕來。</text>
<title>行營。次洪評事國卿聞虎吼之作。</title>,<text>三更窻月政思君。城上風飄虎忽聞。疑石未開猿臂老。棘門兒戲愧參軍。愁州愁日幸逢君。雅論從容不厭聞。關塞如今馳檄少。書生何事遠從軍。原韵城頭昨夜吼山君。聲裂蒼崖處處聞。試向草間看射石。北門今有李將軍。</text>
<title>鷹馬舊癖。老而不瘳。而北來亦不得僻焉於之好。窃歎古人樓前柳下之勾。聊成一絶。</title>,<text>架上三鷹羽翮摧。廐中一馬又虺。丈夫玩物非眞興。興在黃龍痛飮回。</text>
<title>余於書。懶於讀而癖於看。今已耗昏。看書亦將廢。掩卷興感。書此一絶。戊申</title>,<text>人間擾擾還多事。百歲怱怱意未舒。會向九泉無事處。了看千古聖賢書。</text>
<title>十扇。遠寄明川學子。</title>,<text>遙將十扇寄諸生。箇箇淸風老子情。勤苦書齋流汗日。一揮須使睡魔醒。</text>
<title>次李錫汝贈行韵 時萬○丁未</title>,<text>將軍莫道老儒生。退敵將輸一嘯聲。祗是男兒難勇處。暮年關塞去留情。斷靄輕烟羃野村。亂蟬吟處獨傷魂。故人不見成千里。謾把荒詞答贈言。</text>
<title>摠府入直。示承旨李汝輝。己酉</title>,<text>天南漠北久離羣。摠府銀臺禁直分。咫尺相思淸夢覺。滿窻晨月怳疑君。</text>
<title>原州官齋書懷</title>,<text>仕爲家貧到白頭。榮名猶是古諸侯。盤中粒粒民膏血。誤我平生馬少游。</text>
<title>送扇別冬至使行</title>,<text>關河長路雪霜時。卄箑遙將贈別離。去向黃金臺上望。風塵不獨庾元䂓。</text>
<title>松都送別</title>,<text>半月城中滿月臺。統三遺跡此堪哀。離離禾黍無人吊。舞蝶啼禽自去來。</text>
<title>到宣川海口。次潛谷韵。</title>,<text>天涯時序已新秋。海客行裝一葉舟。入夜北風吹雨急。怒濤驚浪摠羇憂。</text>
<title>望海詞。答楊參將送扇求題。</title>,<text>包括坤維浩接天。何人三見變桑田。可憐精衛誠心苦。投石千年恨未塡。</text>
<title>發車牛過石城島。未至長山島。日暮遇雨。</title>,<text>長山未到石城失。四望驚波拍暮天。出沒孤帆風雨裏。不知何處有人烟。</text>
<title>舟中聞蟋蟀</title>,<text>秋草和烟秋露白。竹庭花塢月凄凄。如何遠棄平生處。來傍乘槎孤客啼。</text>
<title>次陳都帥弘範題贈扇面詩韻</title>,<text>處劇治煩付等閑。名高麟閣畫圖間。燕然勒石期朝暮。預賀三軍奏凱還。對敵臨機意氣閑。風霆驅走指揮間。提兵直渡三河去。肯使凶奴隻騎還。原韵 陳弘範如雲鐵騎綸巾閑。遼水遼山盡日間。莫問黃金懸斗大。功成願從赤松還。</text>
<title>重陽日。步出原上。</title>,<text>客裏登高爲瀉憂。登高轉覺自生愁。秋陽寡色商飈迅。歸目迢迢極海頭。</text>
<title>聞㺚兵自冷口關撤去。所掠男女財貨。彌滿百餘里。</title>,<text>來不爲防去不追。皇家勝筭孰能窺。任他驅掠千車貨。直待兵貪自滅時。</text>
<title>丙子除夕。次潛谷韵。</title>,<text>侯舘孤燈翳復明。雪風吹送短長更。聊將栢葉迎春酒。坐到金雞啁哳鳴。</text>
<title>謫明川。行到綠楊驛。長兒落後。故題贈。</title>,<text>喔喔晨雞警謫行。驛亭殘月已西傾。人間父子臨歧別。天地應知此日情。</text>
<title>送亞使遊寒溪山</title>,<text>遊遍金剛萬瀑淵。烟霞猶在鬢眉邊。春風又向寒溪去。躑躅千層伴醉仙。</text>
<title>旱久得雨。汝輝有識喜之作。次韻。甲辰</title>,<text>辛苦穿渠引遠川。枯池荷葉漸田田。今朝一雨蘇民望。從此山農占有年。</text>
<title>出摩訶寺</title>,<text>澗谷深深山鳥啼。居僧送客過靑溪。依然一宿桑中戀。回首禪門烟霧迷。</text>
<title>錦城縣。奉呈廵察使金伯玉。始振○庚子</title>,<text>陞資知縣亦恩私。文法拘人鬢已絲。安得夏春中下考。海鄕烟月任棲遲。</text>
<title>過永朗湖</title>,<text>鸞鏡佳人玉匣開。淡粧姸抹繡屛回。無情最是仙家客。一別西湖不再來。</text>
<title>宿沃原驛</title>,<text>高田多石下田乾。野狹山重穡事艱。雖號沃原眞瘠地。可憐民物極凋殘。</text>
<title>過月溪峽</title>,<text>危磴崎嶇雨覆盆。峽雲江氣暗難分。恒陽路上恒陰苦。催着征鞭趁夕曛。恒陽。楊根舊號。</text>
<title>安峽站上</title>,<text>編茅設幕碧溪傍。暎水殘花滿岸香。谷鳥聲閑山意靜。吟髭撚盡坐斜陽。</text>
<title>安峽客舍次韻</title>,<text>草屋柴扉遠近村。春來恒産幾家存。民風朴野儒風少。文學追思舊姓孫。麗朝有孫寬。鄕人也。以文學名。</text>
<title>諸宰挽章[李尙眞]</title>,<text>燕京行色六千里。黃甲當年第一人。曾仗威風雄北塞。更宣仁化撫西民。都門握別今如昨。凶訃來傳夢也眞。却憶朝端同事日。白頭司馬最傷神。器合巖廊只貳卿。仁宜福履未遐齡。平生苦節淸名在。唯向千秋萬世馨。西南乍別相思苦。兩札殷勤續寄來。老淚空沾紙上字。更從何處答書回。暮年奇疾未歸身。臨穴憑棺負故人。只把平生無限恨。他年擬向孝兒陳。右兵曹判書李尙眞</text>
<title>諸宰挽章[閔鼎重]</title>,<text>大旆西征日。炎風臥病時。河橋不盡恨。露薤忽成悲。勞勩平生最。淸貧一世知。善人人共惜。何獨哭吾私。右行大司憲閔鼎重</text>
<title>諸宰挽章[閔維重]</title>,<text>伴直春坊歲幾周。交符關臬又今秋。盤根善斲容吾拙。晩節賢勞任主憂。分手尙期他日會。轉頭還覺此生浮。淸標厚德嗟誰在。悵望荒原涕泗流。右右參贊閔維重</text>
<title>諸宰挽章[金壽恒]</title>,<text>燕槎纔返按箕營。玉節牙旗滿路迎。佇見棠陰歌茇舍。誰言薤曲送銘㫌。幽居海上拋耕釣。宿望朝端失老成。西巷襲薰如昨日。漬酒何處哭新塋。右右議政金壽恒</text>
<title>諸宰挽章[李慶億]</title>,<text>三朝才傑擅時譽。盤錯恢恢刃有餘。忠信平生頻叱馭。澄淸一路早登車。關西玉節歸何日。海上丹㫌返舊居。存沒可堪雞絮隔。篋中空檢未酬書。右吏曹判書李慶億</text>
<title>諸宰挽章[南龍翼]</title>,<text>煌煌㫌節出西關。終古全才老未閑。纔喜召棠騰頌詠。忽驚嚴櫬返鄕山。平生自可看淸操。氣力還難恃渥顔。最是緘詞無限淚。悲歡遽判送迎間。右刑曹判書南龍翼</text>
<title>諸宰挽章[金萬基]</title>,<text>觀風㫌節下靑霄。暮境容顔尙帶韶。關鄙政聲纔累月。寢堂臯復忽今朝。瓜期猶切遺氓戀。蒿里那堪返櫬遙。題挽若爲追故事。試圍談藝坐淸宵。右大提學金萬基</text>
<title>諸宰挽章[鄭致和]</title>,<text>一生氷蘗著聲名。陞擢金章荷寵榮。曾鎭北邊專節度。更從西臬任澄淸。纔看原隰褰帷去。俄報松楸返櫬行。人事秪今都夢幻。白頭題挽不堪情。晩來交誼最相親。萬里同行接後塵。誰料別離纔閱月。便敎魂夢已歸眞。家徵餘慶聯三璧。壽迫稀年欠一春。衰病此身孤執紼。隔江西望淚盈巾。右行判府事鄭致和</text>
<title>諸宰挽章[鄭知和]</title>,<text>壯元文彩暎簪紳。雅望明時早致身。共說險夷心似鐵。更看榮悴氣如春。淸氷苦蘗居家日。大纛高牙出塞辰。北閫至今遺澤在。追思尙有泣邊民。右行禮曹判書鄭知和</text>
<title>諸宰挽章[趙珩]</title>,<text>酋酋符彩動簪紳。爭說當朝第一人。名重薇垣增直氣。官高卿列任長貧。桑楡迫景身猶健。蘭玉盈庭福更新。摻別城西纔屬耳。哀詞題寄涕沾巾。右左參贊趙珩</text>
<title>諸宰挽章[洪處亮]</title>,<text>君爲知府我觀風。經歲原城苦樂同。往事思量眞似夢。向來榮辱並成空。重逢洛下三年後。送別關西數月中。渤海風濤遼薊路。屢回將命只丹衷。右吏曹參判洪處亮</text>
<title>諸宰挽章[閔煕]</title>,<text>才難猶在聖明朝。白首賢勞豈自聊。西道褰帷俄罷市。北京旋旆未崇朝。恩加異典嗟何及。輓爲呑聲倘可招。甲串東流連竹所。憑將涕淚付寒潮。右江華留守閔煕</text>
<title>諸宰挽章[姜栢年]</title>,<text>𠷢命纔從萬里還。却將㫌節出西關。忠勤已著艱虞際。精力彌强跋涉間。浿水無端歸片旐。邠城何處寄空山。情乖漬酒慙孤負。隔水盈盈涕自潛。追憶銀臺待漏時。幾回聯袂侍丹墀。公廉世德人爭說。姻睦家風我最知。一壑菟裘留舊業。二連誠孝卽賢兒。淸儀永隔重泉下。暮境參尋更有誰。右行大司成姜栢年</text>
<title>諸宰挽章[李端夏]</title>,<text>三旬抱病阻朝班。長日孤村獨掩關。忽荷高軒臨意表。還將謬計及談間。廵宣正急思時務。積貯端宜備後艱。自是通才復理劇。樓亭嘯吟趁餘閑。公之出按關西也。臨訪余于僻洞。且索別語。余語及社倉事。勸公到彼設施而曰。當以此說奉贐。緣余病未及草送。而公行遽發。爲之歉然矣。一日。洪諫議伯涵過余。爲誦其贐公之什。余和其韵。欲追寄又未及。而公之凶音遽至。嗚呼痛矣。公櫬返于仁川之先山。而公之二孤。以挽幅見投而求詞。余病甚於前。尤不能思索文字。且念挽章本非禮文。喪柩又已抵故山。則非如道路略用儀物之比。尤不必用也。唯是行者有贐。古禮也。而余旣不及於公之平日爲可恨。遂以前作書于來幅而還之。亦徐劍追懸之義也。嗚呼痛矣。右吏曹參議李端夏</text>
