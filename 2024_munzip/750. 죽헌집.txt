<title>竹軒</title>,<text>猗猗牕畔竹。歲寒不改色。我思衛武公。九十詩猶抑。</text>
<title>贈鄭晩悟 樟</title>,<text>沈痾忽歲後。欣接故人來。靑眼如君少。相逢強把盃。</text>
<title>春雨</title>,<text>霏霏潛入夜。池草藹然時。潤物多功力。生香動樹枝。</text>
<title>醉裏吟</title>,<text>頭上流居諸。順時有疾徐。醉來醒午夢。兩日信非虛。</text>
<title>偶吟</title>,<text>惜春春不留。挽爾爾宜留。昨醉今難解。都緣恨不留。</text>
<title>初夏偶成 五首</title>,<text>歲新還黯黯。春盡轉依依。花事終無賴。韶光倐已歸。百千看世態。五十悟前非。日暮愁途遠。沈吟獨掩扉。亦有明春好。其如老去何。園林無氣色。桃李少經過。室陋偏多苦。神疲只自呵。居然光景裏。不耐鬢毛皤。時節看維夏。風光覺已熏。韶華眞倐忽。嫰綠更氤氳。活計從迂拙。榮枯謝慽欣。閉門消歲月。身外任紛紛。殘萼無留在。春歸有底忙。孤雲還曖曖。平楚正蒼蒼。樑鷰將鶯語。園蔬傡草長。從知餘景好。倚杖立斜陽。矮屋蠅多集。衡門雀可羅。溪山三斗酒。宇宙一高歌。世變天無柰。訛言理則那。年來惟喜聵。萬事只從他。</text>
<title>贈李茂伯張仲順</title>,<text>元禮眞模楷。季鷹自席珍。相逢忻握手。兩別各傷神。硏玉惟看墨。迷塵不見人。秋天旅鴈遠。歸向東津。</text>
<title>田園雜興 十五首</title>,<text>田園兼水陸。編帙接箱籠。詩禮遵先業。桑麻作己功。課兒勤學問。呼僕勉年豐。自有千鍾粟。休言餒在中。供仕應無補。投閒乃分宜。城隅三畒宅。床上百篇詩。末路難吾輩。餘年屬此時。優悠聊自遣。不要世人知。未信雕開仕。惟甘桀溺耕。鶬鶊欣早聽。鶗鴂恐先鳴。克己無如禮。閒邪自有誠。顧慚爲圃稼。難免聖師評。悠悠拋俗務。去去事春農。處世甘踈濶。治田愜懶慵。支頤看牧竪。負手課耕傭。此地吾虛老。紅塵隔幾重。自能甘契活。何必夢邯鄲。晩稻雲捿畒。新秔雪壓盤。斷壺成大白。剝棗散靈丹。宛轉携藜杖。身心覺萬安。百年成底事。萬計付長吟。契分三盃酒。生涯一短琴。飢寒將到骨。衣食亦關心。始識耕桑樂。還憂俗累侵。卜宅幽人境。歸耕小洞天。糞田須去草。濶畒爲開川。稂莠無留土。稻秔始拂烟。林泉憂契活。從學老農篇。蚕眠三月暮。桑嫩小園春。食葉風生箔。成絲雪滿薪。還供官吏索。更爲室人。力穡元吾道。年來合苦辛。鳳胎元浪語。熊掌復何知。蔬菜登盤日。山林享富時。咬根何所做。適口便爲奇。不必求當肉。還嗤晩食卑。鶬鶊催節序。布穀勸農桑。春務村村急。田功事事忙。耕雲山作畒。帶雨水爲防。會見秔芒盛。從知活計長。孤村烟起裏。長日鳥聲中。刈麥風成浪。鉏禾水釀虹。餉菑來婦子。驅犢走兒童。負杖談農處。忘形到野翁。東臯收黍粟。曠放世人間。不作茅容跪。還承郭泰顔。烏頭知有力。遠志莫離山。自擬終身飽。須思稼穡艱。生物趍功日。田家作苦餘。實肥禾穗重。葉落荳萁疎。稼穡誠爲寶。汙邪恰滿車。共言今歲稔。喜氣溢鄕閭。關心多少事。吾食與吾衣。荳莢逢霜瘦。麥人飮露肥。麻綿隨節換。裘葛待時歸。溫飽非爲貴。飢寒亦足唏。築塲時序暮。納稼事功休。鷄黍隣家約。盃罇里社遊。村翁從欵曲。田父許綢繆。爭席嫌何有。忘機得自由。</text>
<title>詠月</title>,<text>玉兎昇東嶺。銀蟾到竹扉。水光看泂澈。山色辨依微。碧落明河沒。靑空列宿稀。休言秋夜朗。春後更增輝。</text>
<title>次宋友 失名○二首</title>,<text>捫筑虛堂月。陽春隔幾秋。松簷多酒興。竹塢抱薪憂。飮啄因耕。生涯惱克掊。安危肉食在。須醉臥園邱。竆愁偏老大。吟病送殘春。莫羡靑雲客。須憐白髮人。杜溪家住遠。鄭谷首回頻。已斷盃中物。無心會柳津。</text>
<title>詠雪 二首</title>,<text>寒天飄六出。四野色還新。柳絮飛先夏。梨花散作春。座多授簡士。道少泣歧人。珠履家家客。渾爲席上珍。疎密飛牕外。須臾動白華。非春花滿樹。不夜月籠沙。銀海翻輕浪。王山鎖晩霞。茫茫煕皥界。數點是寒鴉。</text>
<title>次洞仙 二首</title>,<text>稚子傳遺經。衰翁斷外行。心驚歸鴈叫。夢覺曉鷄鳴。淸晝眠成痞。寒霄坐數更。病多人盡棄。惟待夕餐英。繁華趍紫陌。寂寞臥竆簷。陰雨偏多虱。浮雲久蔽蟾。生涯多疾病。世路足疑嫌。養性君先我。携琴好捲簾。</text>
<title>贈別柳甥 武龍</title>,<text>送春兼送爾。離思更紛紛。兩地東西隔。三年音信聞。眼前深淺水。天末往來雲。匹馬尋歸路。須臾不見君。</text>
<title>次唐詩</title>,<text>萬里黃沙外。無書寄北征。狼烟迷古壘。蠻月照孤城。只願休防戍。何由樂太平。悠悠思婦恨。垂淚到鷄鳴。</text>
<title>贈李子會</title>,<text>李生相別久。乍得話孤亭。終日搔頭白。何時對眼靑。庭花方吐蘂。罇酒正開馨。離恨今來苦。不堪歸鴈聽。</text>
<title>呈金明府 中淸號盤泉。月川門人。</title>,<text>宦道多謗訕。無路叫天關。寬假長垂惠。嚴威幾發姦。還投新赤紱。歸對舊靑山。誰識遺民恨。齎咨不禁潸。</text>
<title>庚申曆</title>,<text>誰云新歲樂。到老獨悽然。好事居人後。竆愁在我先。陽和前節候。時景舊風烟。衰疾長如此。從今又幾年。</text>
<title>詠南草</title>,<text>有草偏宜葉。醫人勝百花。嗅香驅冷痰。呑煖却煩痾。莫道消愁酒。何誇散憫茶。君今情惠重。朋錫更難加。</text>
<title>次詠雪韻 二首</title>,<text>天上玉龍闘。空中鱗甲迷。灑塩疑晉掖。飛絮訝隋堤。萬壑藏蛟窟。千山露鶴捿。鎔銀散在地。白屋免妻啼。天上銀河决。瓊沙下土迷。月光明赤壁。花色暖蘓堤。人閉淸明戶。鳥驚半夜捿。寒鴉猶帶日。空使漢妃啼。</text>
<title>次金用汝 應礪 崔字韻</title>,<text>二子開春酒。諸朋儘肯來。介眉翁挈榼。濡首爾啣盃。籬菊經霜茂。庭蘭得雨栽。德星亭未就。多愧博陵崔。</text>
<title>贈別盧孫 亨俊</title>,<text>匹馬行蕭蕭。霜風利似刀。揚鞭渠有興。閉門我無聊。天嶺雲容過。星山月影遙。好歸勤學業。多補聖明朝。</text>
<title>次李石潭 二首</title>,<text>見月心如噎。挑燈夜似年。切偲契分厚。咀嚼文辭姸。東嶺迷朝霧。西村起夕烟。有懷人不至。何日解愁纏。每切同門誼。居然別二年。春山違惠好。秋水隔嬋姸。囱外梅含玉。橋頭柳拂烟。此時思鼎坐。一豁萬憂纏。</text>
<title>次金用汝聞分韻</title>,<text>訓兒昧道義。才調惜無聞。學愧追三省。書難效八分。空令愁白首。安得志靑雲。感子能深責。從遊願會文。</text>
<title>酬宋可懷</title>,<text>舊歲將竆日。新昏幾處家。醮兒歡意重。迎婦感懷多。庶士歌雝鴈。良媒詠伐柯。勞君佳句贈。要我拙詞哦。</text>
<title>早春</title>,<text>天亦非公道。蒼顔不復春。榮華皆付物。衰謝獨催人。似錦花蘂嫰。如烟柳葉新。空嗟垂素髮。况復値兵塵。</text>
<title>贈李子信</title>,<text>欲訪香梅村。誰招處士魂。無魚空對案。有酒只開罇。聖代方崇武。時人豈貴文。年來難穪意。頭白眼昏昏。</text>
<title>次松崖</title>,<text>悠悠歲月徂。何以慰幽獨。案上披聖書。松下理古曲。常懷舊時遊。每恨阻對酌。豈意珍重吟。起余長相憶。源源感我懷。落落成陳跡。灘頭肥玉鱗。澗底宜荊束。况是三春暮。可賞巖花落。葉底殘紅在。趁此開心臆。杏村多新釀。不須論善惡。</text>
<title>追次裴藤庵 尙龍 贈伯兒詩舍字韻</title>,<text>晦翁寒泉舍。舜欽滄浪舍。古人斯先獲。勝地構精舍。讀書咀榮華。收心安宅舍。桑麻五畒地。非我居無舍。碌碌多噂𠴲。鬱鬱厭田舍。闢地鰲巖下。誅茅蔭小舍。上接猿鶴巢。下付魚龍舍。林壑連三逕。雲山擁一舍。玲瓏開八窓。軒豁神明舍。焚香憑几坐。詩書森閣舍。恨無同志人。磋切共此舍。憶昔靑陽節。摳衣赴黌舍。賢師與羣弟。儼然濂溪舍。執經承誨訓。淵接湓江舍。停鸞峙鵠裏。如君早入舍。麻長蓬雖短。相將喜同舍。熏陶觀德性。惠好不暫舍。倐忽五十載。寥落捿雲舍。檜風鳴舊淵。梅雨泣空舍。悵恨思故伴。零落捐舘舍。公我幸不死。垂老各止舍。屈指計程道。相距僅一舍。衰癃固難強。千里咫尺舍。力去烏頭藥。夢隔芝蘭舍。儻得人扶持。今秋赴齋舍。拭靑消鄙吝。披赤驗取舍。木果叨珍案。瓊琚耀弊舍。見君門前水。洋洋過吾舍。人生不如彼。安能往問舍。逢春訪花柳。隨我暫離舍。</text>
<title>次忠孝堂韻</title>,<text>遠挹前修似渴飢。自餘無慮更無思。遙知靜室燒香處。閒看孤雲出峀時。</text>
<title>贈李白川 天封○三首</title>,<text>竹園論舊過斜陽。不覺偲偲坐席香。莫拂征衫淹數日。白駒今復食苗塲。春到幽居日載陽。烟籠溪柳早梅香。應知此會難多得。盤礴無妨話一塲。我心惟願雨山陽。談笑如聞玉蕤香。白首重逢知幾日。幸能生出皷𥀷塲。</text>
<title>贈朴楂翁 明胤 留叔發</title>,<text>竹下淸齋正向陽。盃濃新釀問芹香。賢主佳賓如信宿。隣翁亦有更逢塲。</text>
<title>別章</title>,<text>歌成白雪和春陽。玉樹芝蘭共襲香。身有採薪風未出。不禁追憶笑談塲。</text>
<title>贈裴穉庵 尙益○四首</title>,<text>愛君蕭灑出風塵。相對芝眉久更新。兒子吟詩雖損友。蒹葭玉樹幸同春。忙拓荊扉掃塌塵。喜君傾盖白首新。省村病叟將何事。老禿惟思竹葉春。龜城千里隔音塵。北樹東雲夢裏新。此日重逢猶晼晩。離懷何事屢經春。憐君舊業盡灰塵。應歎松楸雨露新。莫使幷州爲故土。翩翩歸袂伴靑春。</text>
<title>次楊典籍韻 二首</title>,<text>魂夢空勞兩地間。忽吟瓊句鼻先酸。赦書應逐陽和至。千里潮州豈老韓。北去南來萬死身。悲君白首抱酸辛。冶長非罪人皆歎。也應宣室訪賢臣。</text>
<title>次龜庵南在奉候冶隱吉先生起居韻</title>,<text>孝家忠國吉先生。甄節初心豈慕榮。萬折東流推不拔。嵬嵬砥柱獨傳聲。</text>
<title>次尹會宗呈吉先生韻</title>,<text>微物葵花識太陽。况人生世昧天常。金烏一抹西山是。名節千秋日月光。</text>
<title>贈別鄭秀民 二首</title>,<text>朱顔昔日共遊春。白首如今過六旬。惆悵舊交逢卽別。暮溪流水倍傷神。骨肉年來零落盡。獨留斯世恨如何。得逢君彦應相問。爲報頭邊白髮多。</text>
<title>送伯兒往省畿邑先墓</title>,<text>西望咸陽舊路迷。都緣衰病往來稀。奉先心切吾難去。報本誠深爾獨歸。</text>
<title>感吟</title>,<text>慷慨新亭周顗淚。飄零亂代杜翁身。公私塗炭將何補。中夜無眠漆室人。</text>
<title>聞南漢被圍</title>,<text>空將書釰泣新秋。北望烟塵漲虜酋。可恨吾齡非少壯。未從帷幄運兵籌。</text>
<title>聞南漢講和。感憤吟成三首。命二子赴義。尋以講和故罷歸。</title>,<text>辛勤送汝赴勤王。裁割慈情做鐵腸。無死猶來非不幸。未隨南仲效于襄。揮戈未受北虜降。恩義翻驚負大邦。滄海男兒何面目。休將和議㤪東牕。才踈未作武丁霖。往事傷心歲在壬。朱子疏中千古恨。南城和議又西金。</text>
<title>次孤亭韻 五首</title>,<text>味比交梨倍一層。蓬萊仙侶喫何能。團圓人口通心肺。照乘梁珠豈足稱。翁仲高擎掌一層。三淸玉露拾難能。移來摘此赬虬卵。漢史分明異蹟稱。瑤池高出白雲層。王母蟠桃摘未能。病渴三更回我首。故人淸味足堪稱。天上休論種碧桃。人間願作酒中豪。自少與君相許久。交情恰似飮醇醪。三士捐生在二桃。嘯吟梁甫漢時豪。病渴無因喉吻潤。蒙君再惠勝芳醪。</text>
<title>次請曆韻 五首</title>,<text>新曆今當應子求。高陽昨暮始來投。餞賓倐忽成何事。堪嘆無聞只白頭。開落元知春與秋。幾嘆時序復而周。如今不必披新曆。頭上難禁歲月遒。紛紛人世幾春秋。天運回思八百周。北狄南蠻休稔惡。箕分猶幸福星遒。磨蟻光陰付奕秋。達觀塵世似莊周。孤山永日多消遣。看曆何憂歲月遒。蘭有芳春菊有秋。歲㐫何必利于周。人生得失皆先定。無曆應知禍盡遒。</text>
<title>謾吟新年四帖</title>,<text>天時人事兩相催。臘盡雪中春又來。病起江濱塵慮靜。爲尋消息傍庭梅。莫厭頻聞更皷催。新春猶訪主翁來。風期晼晩調羹鼎。虛老孤山處士梅。莫嘆今霄送舊年。除灾邀福定新年。惟患年高德不卲。愁多無寐夜如年。年年憂病又年年。年去何知更此年。憑君莫祝彭喬壽。塵世那期八百年。不曾吟哢苦兼辛。惟喜心神得日新。自樂嘐嘐林下臥。如今望世有閒民。世味多端嚼蠟辛。春來喜見物華新。惟聞海外鯨波惡。漆室誰知戀闕民。今春願似去年春。時事艱危恐未春。寄語諸君須早起。提壺遊賞趁芳春。椒盤擬迓頌新春。此樂將期歲歲春。三復故人瓊句祝。彩增茅屋一區春。</text>
<title>詠雪求和 二首</title>,<text>殘臘纔餘一日留。夜來新雪滿溪邱。人生不獨悲衰老。無限靑山亦白頭。沉玉江干影不留。撒銀平地作高邱。坐看淸景消融盡。華鬢將何換黑頭。</text>
<title>暮溪秋漁</title>,<text>一葉桐飄忽報秋。溪添積水逝悠悠。漁翁張網烟波上。日暮莎亭不耐愁。</text>
<title>積雨</title>,<text>黃梅時節雨成霖。盡日霏霏暗遠林。多病尤難堪閴寂。強將書籍驗身心。</text>
<title>歎兒落榜 三首</title>,<text>不願渠曹富貴多。無聞四十亦將何。若能奮翼澠池上。幸當吾首未全皤。父慈子孝我偏多。人間浮樂揔無何。居家行善天應佑。不必閒愁首欲皤。名是實賓賓是虛。然猶世業亦難徐。今渠又在孮山外。乾沒男兒果蠧魚。</text>
<title>春雨</title>,<text>霏霏踈雨下初春。潤澤方知百物新。柳綠花紅應不遠。溪頭將見樂遊人。</text>
<title>夢贈名士</title>,<text>數株疎林晩山隅。蕭蕭寒雨乍有無。軒外菊花樽裏酒。一生長醉送蟾烏。</text>
<title>贈裴益哉 尙益○二首</title>,<text>君將釋褐換紳簪。積穀休思潤屋心。試看吾家樽裏菊。無錢猶得有黃金。肺氣凋殘已作翁。淸談恨未與君同。白駒休向山前路。方看收麵雪從風。</text>
<title>贈權華山 瀁景止○二首</title>,<text>村巷傳呼五馬臨。盈盈桑落爲君斟。莫言濡首吾偏愛。一斗猶能百篇吟。兩地相思幾日。一罇同會長吟。莫將五馬催返。世事難期更尋。</text>
<title>兄弟淵</title>,<text>金皷關山動不休。點行頻數與頭。可憐臨別同投水。友愛芳名萬古流。</text>
<title>洗塵臺</title>,<text>蜿蜒磻石作平㙜。屈曲淸溪逐路回。塵土不曾衣上染。欲將心洗更徘徊。</text>
<title>燕巖</title>,<text>封苔疊石聳超然。響玉淸流幾百年。乳燕不知人事改。春風長到洛波邊。</text>
<title>川谷偶吟</title>,<text>地名雲谷又伊川。顧此新安不偶然。斯道淵源知有在。摳衣宛復拜前贒。</text>
<title>川谷和友 二首</title>,<text>裴岳凝然若有靈。尋眞應不厭書生。斂紅山日含靑嶂。錦繡秋光照客行。洞府幽深覺有靈。秋晴陰壑暮烟生。楓林把酒歸來晩。石逕躊躇待月行。</text>
<title>草堂梅</title>,<text>籬邊高下十三梅。結子靑黃手所栽。更令吾壽延三十。恰見淸香雪裏開。</text>
<title>與李亨叔遊城寺</title>,<text>携朋乘興到城頭。古寺依然憶舊遊。杜宇終宵山月白。百憂叢裏倍新愁。</text>
<title>見新曆 二首</title>,<text>年年厭見此書多。百歲光陰過幾何。却羡桃源無曆日。秋霜應不鬢邊加。秋髮紛如歲月多。春容無復鏡中何。流光苒苒催人老。甲子輪環指上加。</text>
<title>金陵</title>,<text>金陵從古列王侯。禾黍遺墟度幾秋。洪武山河人事變。但餘寒月照東洲。</text>
<title>次裴敏</title>,<text>樹陰濃綠蔽西囱。瘦影隨形忽作雙。盡日柴扉無俗子。夜來高枕對殘釭。</text>
<title>有所思</title>,<text>昔人爲客戀鄕多。每恨花時不在家。今我在家花亦發。如何無興但愁加。</text>
<title>題宋士欽溪亭</title>,<text>安分隨宜結草廬。囱明几靜好披書。怡然一室堪容膝。猶勝渠渠廈屋居。</text>
<title>敬呈裴仲補</title>,<text>絃誦長時繞小亭。隨風散響出山扃。始知文字猶餘事。須敎兒童讀孝經。</text>
<title>見新鶯 二首</title>,<text>楊柳橋頭睍睆聲。愁多戍婦夢偏驚。胡爲不作西飛鴈。傳得音書到遠征。笙歌日沸柳橋聲。富貴春光一夢驚。爭似杜鵑歸去後。月明中夜最傷情。</text>
<title>竹</title>,<text>翠竹當軒只數叢。常時碧語動生風。此君孤節同淸聖。况復謙虛量在中。</text>
<title>麥浪 二首</title>,<text>粼粼萬頃渾江水。高浪翻空可泛舟。商人競販魚塩利。何似田家大有秋。一波纔動萬波流。遠看田廬浮似舟。上下無分汙邪滿。南風四月亦行秋。</text>
<title>分秧歌</title>,<text>一撮分來一撮靑。森羅頃刻滿天星。銍刈奄觀知幾日。康衢擊壤是時聽。</text>
<title>酬宋可懷</title>,<text>老去懷人不自勝。若爲携手共攀登。孤雲往跡山猶在。何處微明太乙燈。</text>
<title>冬雨</title>,<text>冬月端宜白雪飄。如何今日雨蕭蕭。陰陽爕理巖廊責。始信新春隔一宵。</text>
<title>呈鄭善翁。兼示李健明故人。</title>,<text>多情春樹暮江雲。欲見元賓倍憶君。囱外梅花今又發。巡簷索笑似云云。</text>
<title>吟菊呈松谷主人 二首</title>,<text>吟鞭來訪故人居。盆植黃花添四友。霜英緣底盡低垂。應學山翁酣醉酒。茅屋依山門對柳。移盆黃菊自東籬。繁英顚倒凌霜氣。正似淵明醉似泥。</text>
<title>贈盧婿 𦛋</title>,<text>秦城來路未三千。倻水相逢過二年。麥熟櫻紅知幾度。煩君休復促歸鞭。</text>
<title>見裴丈草堂梅有感</title>,<text>裴老當時手植梅。堂前依舊等閑開。悵望西湖人不見。參橫月落獨徘徊。</text>
<title>見紅桃有感</title>,<text>紅桃爛熳復花開。感古愁懷似亂麻。道士遺踪何處問。玄都觀下日將斜。</text>
<title>臈晦有感</title>,<text>征婦常嗟歲月遲。遊人長憶故鄕歸。丙辰盡後重逢日。知在兒孫白髮時。</text>
<title>臧倉沮魯侯</title>,<text>時君自是不求贒。喪禮何論異後前。世道興衰關出處。非人沮戱實由天。</text>
<title>次金明府韻</title>,<text>蹇驢斜日踏橋來。把酒臨軒一笑開。良夜何煩高秉燭。滿城山月照皚皚。</text>
<title>留金明府</title>,<text>欣從單父聽琴鳴。投紱今聞若凂行。元來世道多榮辱。更把牛刀用武城。附金公次韻君居不遠且牛鳴。邑路從來未肯行。遺我如今何鄭重。仙桃瓊句直連城。</text>
<title>贈別金明府</title>,<text>城東門外柳溪頭。滿坐離筵揔白頭。民情本自無深淺。準擬回轅拜馬頭。</text>
<title>詠雪。用落字格。五首</title>,<text>六出飄飄動白華。殘春怳似落繁花。漁翁獨向寒江釣。盡日無人閉幾家。不夜囱前月照華。非春林下落梅花。山陰是日堪乘興。晩棹孤舟訪戴家。白屋天寒感歲華。虛簷半夜落瓊花。書灰幾度憂難瀉。何處靑帘是酒家。蕭蕭添我鬢邊華。糝逕依然落柳花。歌妓厨傳今寂寞。龍門勝賞屬誰家。三顧茅廬歎歲華。的盧嘶處落籬花。王孫不怕征袍冷。能令臥龍輔漢家。</text>
<title>次李子信</title>,<text>沙村白雪亂飄零。冷蘂寒梅欲吐瓊。時向芸牕消息訪。故人詩語十分淸。</text>
<title>次華伯韻 二首</title>,<text>薄酒還優霑渴口。綠陰猶勝落花春。論詩縱愧紅顔客。語舊何妨白首人。鷰語鸎啼村巷口。花飛無計更尋春。日長小園多幽興。自喜松扉遠俗人。</text>
<title>感叔丁葬</title>,<text>墦間之祭會如雲。老少紛紛哭語聞。各不自哀喧底事。荒蒿錯落未成墳。</text>
<title>卽事</title>,<text>節到黃梅雨下天。晩移甘菊種籬邊。日看秧馬馳前野。秋熟何憂未有年。</text>
<title>戒從子 二首</title>,<text>新安自是我星州。經傳家家讀未休。產業田園眞細事。汝將難免北門遊。勤業收功學柳州。諫君雖瘦效韓休。古人有志能成事。勉爾看書莫浪遊。</text>
<title>次金用汝示會中諸人</title>,<text>孤山亭上洞中會。設的張侯少長咸。縱云君子其爭也。不若人爲必有慚。</text>
<title>逸題</title>,<text>幽居寂寞掩柴扉。多病年來故人稀。今日開懷眞幸事。他時談笑莫相違。</text>
<title>伏次七月九日師門晬日韻 二首</title>,<text>心祝淸齋日月長。先將壽酒穪壺觴。自嗟緣病辭歸早。未共諸贒會一堂。泗水春風勝日長。琴湖秋月可飛觴。幾羡諸君皆入室。多慚獨我未升堂。附先生原韻悲痛餘懷脉脉長。諸贒何爲又開觴。只緣致慰非爲樂。多謝淸談也滿堂。</text>
<title>次聯珠</title>,<text>是信人生足別離。一天明月獨相知。空將肝膽曾誰許。難接容顔勸酒時。</text>
<title>次金用汝韻</title>,<text>山谿秋盡動霜風。病骨時難動以風。自笑登臨猶技癢。共隨年少灑松風。</text>
<title>征夫行</title>,<text>刮面霜風冽且寒。遙憐征戍鼻空酸。思家幾夜難成夢。步月中宵鬢髮殘。</text>
<title>春雨 三首</title>,<text>春雨冥濛盡日陰。藹然生物霈恩深。溪花澗柳相先後。驗得乾坤造化心。時暘時雨作晴陰。嫰綠殘紅互淺深。萬物逢時霑潤澤。中和在在博施心。每感春來雨露陰。幾傷秋至雪霜深。誠微敢曰終身慕。際此難堪怵惕心。</text>
<title>落梅 二首</title>,<text>無力逶遲白蝶飛。氷腮難與柳腰肥。弄珠人去歌何曲。减却春光草不菲。繁華不願傍金臺。寂寞踈籬掛玉瑰。可驗東君猶未識。隨風飄落着莓苔。</text>
<title>夜景</title>,<text>雲捲長空霽月明。潺湲風外小灘聲。此時倍覺身心好。渣滓都消夜氣淸。</text>
<title>火出春山 二首</title>,<text>錦障燒盡畫屛焚。散出靑烟作白雲。此地其眞經禹跡。燔柴遙憶有虞君。每歎崑崗玉石焚。尺疏今上九重雲。頑形昭質能誰卞。化燭光明我聖君。</text>
<title>次諸贒奉別先生溫井行韻 二首</title>,<text>不是循途木鐸鳴。又非憂世乘桴行。溫泉決決沉痾洗。擬擧還輿過達城。同志誰能舍瑟鳴。浴沂餘興復今行。鳳飛巖下歸來早。楓菊秋光是赤城。</text>
<title>欲賞伽倻秋景 二首</title>,<text>盡日無人費獨吟。相如病渴熟知心。幸飮一盃墻外酒。晦翁豪氣自難禁。霜酣樹葉似丹靑。佳節如何效獨醒。聞道紅流楓菊晩。欲追仙侶步山庭。</text>
<title>贈金用汝 四首</title>,<text>楓菊秋光入眼新。獨憐無酒又無人。君居尺地難相見。錯認跫音定幾巡。釀熟君家味亦新。吟詩還作一閒人。前亭是日風光好。設的分明射百巡。盈盈樽酒味淸新。紅葉何嫌白首人。許我松亭同玩賞。射帿仍作飮無巡。古語人竆詩句新。今知詩句便竆人。佳辰病臥眞竆事。強起須當酌數巡。</text>
<title>次柳甥 二首</title>,<text>一札慇懃數句奇。山梁况復是膏雌。吟詩嚼雉酬佳節。只欠罇前笑語資。五覇餘謨奕數奇。適來寶雉又其雌。不須更問輸嬴局。可作良辰下酒資。斯道元非尙絶奇。異端從此競雄雌。吾儒事業君知否。自有皇天賦予資。</text>
<title>寄金明府子舍</title>,<text>人惟求舊豈求新。別恨翻成鬢雪新。使君歸日君何往。靑眼重逢喜更新。</text>
<title>次贈宋士欽溪亭 五首</title>,<text>誅茅靈境傍流泉。志氣淸閒自昔年。多小知心惟四友。莫將幽獨世人傳。籬外溪流作混泉。囱前梅萼報新年。優遊日夕安身分。此意難從世俗傳。自將巾拂濯淸泉。永夜鱞愁問幾年。之子宜家應不遠。良媒早晩好音傳。日任竆愁洗潔泉。孤䲶失侶自靑年。煩君莫恨生涯薄。五十堯夫古亦傳。滔滔才調達如泉。虛度終軍英妙年。水石滄浪書可讀。舜欽餘趣士欽傳。</text>
<title>庚申三月八日夜夢。客遊失路。過一處。有虛樓無門囱。上樓徘徊。還下與主人語而問其村。則前導者曰龍日。問去京幾許。則云三日程。而踰越數嶺則似有船路。深可恠也。夢吟曰。</title>,<text>籬邊黃菊已三秋。山外丹楓滿目愁。行邁悠悠無限意。不堪斜日欲明樓。</text>
<title>次李子信贈金君潑</title>,<text>安身守拙一衰翁。縕袍寧思祿萬鍾。酒後墜驢成福手。年來無事事春農。</text>
<title>送贈朴君秀</title>,<text>天寒日短小齋中。叢竹脩脩動雪風。短枕長宵眠不穩。懷人西望意無竆。</text>
<title>贈別盧孫</title>,<text>吾生六十二年時。送爾西歸不勝悲。路轉山回皆暗記。向來行色孰能知。</text>
<title>次百梅園梅花韻 二首</title>,<text>竆廬吟病臥衰翁。遙想諸贒會院中。莫向梅園看竹去。踈枝冷蘂泣遺風。遙憶孤山舊主翁。寒梅踈影夕陽中。悠悠我輩羹墻慕。零落殘花水北風。</text>
<title>偶次求和 三首</title>,<text>歲暮竆廬萬所思。茅簷寒日白駒馳。猶聞海冦將跳躍。廊廟何人濟此危。三霜枕塊手難摻。終孝方知是至諴。衎衎援琴哀已盡。何妨觀德對山巖。茅齋夜靜對殘釭。山月揚輝照竹牕。獨臥無眠天欲曉。枕邊淸響到寒江。</text>
<title>次金南翁</title>,<text>君休科業事精抄。我隱林泉慕許巢。淸晝明囱披古易。焚香晏坐讀三爻。</text>
<title>次金拙翁</title>,<text>祚薄浮生鮮弟兄。又歎無學誨螟蛉。思君不見梅花發。罇酒何時洗破觥。</text>
<title>次李洛村韻</title>,<text>提戈誰與共勤王。草屋芹誠邁玉堂。倘得修文時更泰。一生泉石任膏肓。</text>
<title>次呂獨醒 二首</title>,<text>民命如絲孰續麽。會朋無暇鍊而磋。樹村高士忘年友。每欲相攜計又差。雨過疎梅似菩蕾。月滿荒庭雪色皚。勞君有思詩相贈。字字成珠出唾咳。</text>
<title>次呂愚翁 三首</title>,<text>無伴春山伐木丁。竹樓碁罷子聲丁。如今四海彎弓急。難使兒孫識一丁。玉川名子謂添丁。開道那能效五丁。東海西關征戰苦。點行村裡少人丁。斬佞何緣借尙方。無人將奈抑懷襄。范蠡千秋難再見。海舟誰復載毛嬙。</text>
<title>次呂善山</title>,<text>知君素計厭名韁。不願磻溪釣玉璜。茂樹淸泉隨處好。李愿盤谷可徜徉。</text>
<title>幽居謾詠 五首</title>,<text>星山之北北山南。一小田園一小庵。半世求名曾失計。餘生安分始無慚。明囱靜几供閑寂。奧旨徽言入討探。萬慮都將輸物外。此身今覺等瞿曇。獨樹孤村屋數間。焚香默坐掩柴關。踈慵漸覺交遊濶。荏苒翻驚鬢髮斑。榮悴誰知同夢幻。經書聊且警愚頑。半生拋業眞堪愧。一字看來一汗顔。雖隣城市似雲林。爲卜幽居愜素襟。山勢抱村閭井僻。嵐光鎖壑洞門深。已知懶性難供世。聊喜塵緣不擾心。牧竪樵童歌罷後。詩成薖軸自長吟。休將世道話如今。纔到榮枯便有心。風月固宜閑者主。山庭不許貴人尋。爭名末路無情久。屛跡餘年得意深。塵念漸消身漸健。近來何事更相侵。閑居事事淡如僧。涉世吾知百不能。詩律漸於竆後細。傲心便向醉時增。雨雲其柰翻還覆。涇渭元來濁又澄。往跡悠悠那可道。睡回聊自曲余肱。</text>
<title>春興 三首</title>,<text>四十如今夢裏迴。百年半是此中催。榮枯憂樂知多少。春夏秋冬自去來。垂老光陰元似矢。不平懷抱只書灰。衰容不合頻看鏡。花信還將問早梅。料峭東風尙釀寒。曉來飛雪太無端。春光欲洩蘆心澁。霜冷還侵柳眼殘。塵世如今開口少。竆途從古轉頭難。都將物色供詩興。一日身閒一日安。雨後春光覺漸加。閉門無事閱年華。一區烟月身將老。數畒田園計足誇。富貴在天知處世。江湖滿地好還家。倦來高臥閒來坐。三歲優遊已得奢。</text>
<title>秋懷 三首</title>,<text>蕭瑟秋聲送晩凉。歲暮愁思正茫茫。天高水濶汀洲曠。月白霜寒草樹黃。鬢髮無端竆後短。光陰元自老來忙。江湖不盡懷君淚。悵望南歸鴈數行。風來庭樹轉蕭條。秋到園林倍寂寥。無奈世情殊好惡。只應吾道老漁樵。詩緣潦倒竆愁甚。年入衰遅感慨饒。漢北嶠南回首地。蒼山綠水路迢迢。玉樓金殿聳雲端。環珮玲瓏擁曲欄。宮樹風高飛燕雀。御爐香暖接鵷鸞。課耕西籍烟花繞。試士春㙜瑞氣闌。萬事卽今違伏枕。北辰淸夜幾回看。</text>
<title>亂後追伸奉先儀。因志感。</title>,<text>二十年前遭亂離。幸生今日想當時。遙憐德谷人烟少。悵望坪山香火遲。往事千重空係念。新愁一倍幾回思。奉安木主伸情禮。不勝悲嘆自詠詩。</text>
<title>次李子信張仲順贈家兒韻。</title>,<text>詩情書意兩堪憐。氣味淸新倍昔年。磋切還同藍玉潤。陶鎔猶勝越金硏。懷君政見梅梢月。戀我誰穿竹樹烟。木果誰酬瓊玖惠。令人愁緖滿腔纏。</text>
<title>感吟 二首○壬辰</title>,<text>荐食長蛇是島夷。靑邱一域入瘡痍。乘輿去闕三軍泣。宗社蒙塵萬姓悲。飮血勤王諸將相。捐軀報主幾男兒。吾生虛負菁莪化。北望龍灣但涕洟。南州義旅揔儒冠。時正吾人出處難。沙塞雲迷仙仗遠。萱闈日迫暮暉殘。艱危國家愁千緖。忠孝君親道一般。荒谷誰傳招諭檄。腰間空泣釰光寒。時鶴峯金文忠公發招諭檄</text>
<title>感慨有吟 丙子</title>,<text>神廟鴻恩字小偏。龍蛇再造我朝鮮。伊川被髮嗟今日。江漢朝宗異昔年。學士魂銷豺虎窟。書生淚入犬羊天。帝秦深耻終難雪。蹈海高風孰魯連。</text>
<title>詠雪述懷 二首</title>,<text>宿霧初收雪復晴。新年物色轉分明。庭梅闘冷參差發。隴麥呈祥次第生。歲月閒中身半老。榮名世上意全輕。安居樂業俱公賜。詩話酬歌政化成。茅齋宜雪復宜晴。極目寒郊盡意明。老去竆愁詩以遣。筭來人世醉爲生。百年雙鬢從他換。萬駟千鍾漸覺輕。除却風塵鞅掌態。一杯斟罷一篇成。</text>
<title>竹軒</title>,<text>不許塵埃染本根。只將叢葉覆邱園。偏宜於隱幽情足。有似乎贒勁節存。雨洗娟娟淸入戶。霜鳴摵摵翠浮軒。此君與我眞良友。相對虛心日掩門。</text>
<title>鰲巖 二首</title>,<text>傳道三山壓巨鰲。幾年巖竇激波濤。分開螺䯻連雲起。散作芙蓉出水高。東海漁翁曾捲釣。南村處士晩敲刀。臨流靜玩魚鰕樂。幽興何如惠子濠。淸溪南畔聳奇巖。誰使良工巧刻劖。儼若干城能禦敵。端如君子不畏讒。滄海何年螺剷殼。桃源他日客懸。冠三童五登臨地。正好乘風拂布衫。</text>
<title>鰲巖溪亭</title>,<text>剩水剗山寄小亭。數椽豐蔀見天星。簷端獨許幽篁在。枕下惟宜碧澗聽。漁笛農歌隣几案。閒雲古木伴書經。如今不換三公貴。稍喜身心樂且寧。</text>
<title>贈裴益哉 三首</title>,<text>孤堂秋意轉悽然。霜雪緣愁入鬢邊。社燕已歸來後日。庭花又發似前年。殘燈無焰懸空壁。旅鴈離羣叫曉天。却望盆山腸欲斷。忍看衰草鎖寒烟。淑人柳氏墓在盆谷欲見無因幾黯然。吟詩難付鴈飛邊。離懷百倍添今日。戀思千重憶舊年。聚散閑雲歸北嶺。盈孤月照南天。庭闈入覲應須問。莫報荒山鎖夕烟。靑眼新詩正可憐。飄然歸馬若輕烟。三秋旅鴈雲邊遠。五夜孤燈壁上懸。杳杳行旄淸洛外。蕭蕭寒葉草堂前。論文何日重開酒。數曲峨洋續斷絃。</text>
<title>題金學官松亭 二首</title>,<text>新構松簷廣野傍。雙眸開處向何方。四山垂障千層翠。一水鋪氊十里長。塵世幾趍聲利樂。林泉獨保姓名香。岸巾斜日携藜杖。釣叟樵翁共酒觴。遊人無事坐溪傍。美景隨時領四方。雨濕山花風自暖。陰濃溪柳日初長。黃金壓砌霜前萼。白玉堆枝雪裏香。準擬百年多勝賞。吟詩纔罷更飛觴。</text>
<title>贈裴敏</title>,<text>花事瓓珊四月天。黯然離恨立庭邊。簷前燕語來還去。樹裡鸎啼斷復連。匹馬垂鞭雲障路。征衣拂袖夕陽天。請君莫惜頻相訪。叵耐愁人夜似年。</text>
<title>贈金南翁 輳。志遠。乙巳同榜。</title>,<text>鏡裏衰顔我奈何。鬢邊華髮子鬖髿。傷時只撫腰間釰。爲國難揮手裏戈。舊歲歡遊依似夢。新春愁思亂如麻。別君千里今相會。好逐東風訪酒家。</text>
<title>和金文彦詠竹韻 五首</title>,<text>從遊幾恨未源源。孤負君家綠竹園。老去漸殊時俗好。看來何問主人存。夷齊氣像想千古。嵇阮襟懷滿一軒。知爾月明風動處。却疑親友到柴門。籬外寒泉活本源。復將脩竹侈邱園。一林剩得淸凉在。千畒何關富厚存。長嘯彈琴幽客舘。佩錢跨鶴子由軒。不楺自直南山質。鏃礪端宜入聖門。堪笑當年齒巨源。竹林寧合貴人園。錦綳日與龍伸坼。瓊實時隨鳳啄存。奚取風前黃落院。須看霜後翠浮軒。多君淡泊能成趣。獨坐疎陰日掩門。肯將蹤跡秘桃源。除是春花綠滿園。勁直爲操儀抑抑。淸虛成性道存存。風來淅瀝聲傳戶。月出參差影上軒。更有子孫添勝槩。逬犀抽錦匝生門。向來埃𡏖滿心源。晩計蕭疎小小園。詩句工夫曾不到。暮年精力覺無存。興餘摵摵王猷宅。思入猗猗衛武軒。拙語聊將賡逸韻。更饒他日一過門。</text>
<title>川谷偶吟 二首</title>,<text>白鹿䂓模在晦翁。吾師此意亦無同。斯文旣有瞻依地。後學寧辭結構功。霖雨精神如可見。涪江氣力宛相逢。從今濟濟靑衿會。夫子分明許道東。新安復得舊程朱。天運循環此勝區。雲谷烟霞長欝結。伊川光景宛縈紆。棟楹逐次成輪奐。籩豆隨時好排鋪。於萬斯年芬苾地。相傳聖學是吾徒。</text>
<title>簡金明府</title>,<text>今聞溫命下藩臣。始信曾翁不殺人。已沛九重新雨露。將除七尺舊埃塵。民心正喜留黃覇。天意從知借冦恂。山叟百錢何用選。我侯須勿動征輪。</text>
<title>贈金南翁 二首</title>,<text>憶昔同遊一院春。干戈分作兩鄕人。倻山歲暮空吟病。湖海風寒幾食貧。素髮君將還甲子。蒼顔吾已過庚申。時危年邁長離恨。何日開罇勸酒頻。一起兵戈三十春。故鄕重見異鄕人。續貂狗尾寧濡戀。點鯉龍門可樂貧。多病馬卿詞但巧。難疑萬子語徒申。時披蓮帖遙相憶。須趁流鸎話舊頻。</text>
<title>贈李子信</title>,<text>白首空經九十春。伽山倻水一閒人。無錢明月猶誇富。不稅淸風豈患貧。每喜親朋論侃侃。回思先聖燕申申。遙知洛浦垂綸子。爲戀君恩北望頻。</text>
<title>次唐詩憶崔門柱</title>,<text>壯選殘生更可憐。形留沙磧少人烟。春歸邊柳鄕心掛。夜永胡天塞月懸。魂夢幾飛倻水下。音容空滯柵門前。謾勞千里妻兒望。何日攜琴續斷絃。</text>
<title>草堂暮景</title>,<text>積雨初晴庶物新。花容色色媚靑春。雲歸洞壑淸如掃。烟起村閭淡似塵。繞樹蹁躚投宿鳥。隔籬多少語農人。生逢聖代吾何事。願作莘郊樂道民。</text>
<title>經雞林故都</title>,<text>蜉蝣天地此生浮。寂寞雞林但古邱。將相樓臺雲北去。王侯冠冕水東流。豪華散盡經千載。黃葉飄零幾百秋。匹馬斜陽無問處。牧童橫笛傍溪遊。</text>
<title>三月三日 二首</title>,<text>三月之初日有三。花紅山北柳溪南。連叢軟蕨抽靑嶂。逐隊纖鱗泳碧潭。浴沂曾老凾筵志。分肉陳生里社談。獨坐沉吟淸晝永。綿衣不覺換輕衫。三三每歲有芳辰。剩見溪山景物新。郊柳烟生圍綠帳。洲莎雨歇鋪靑茵。少時遊樂跨驕馬。老後摧殘作偶人。縱逢令節無佳興。難得扶藜去賞春。</text>
<title>贈溪亭會筵</title>,<text>赤壁仙遊壬戌秋。後來傳說興悠悠。時同七月人今古。日昃三竿客去留。風信徐傳踈柳外。水光微動小溪頭。短歌長笛參差響。樂處那知病處愁。</text>
<title>贈寄李子信</title>,<text>遠書珍重寄相知。辭意慇懃慰別離。江客少愁長對酒。溪翁多病獨吟詩。心存膠漆酬情易。家在東西會面遲。世事浮雲安足道。論交莫負百年期。</text>
<title>寄兒</title>,<text>才微身老旣無名。抱病溪村春復生。世亂論治人未信。家貧計拙事難成。還嫌短日猶遲暮。却恨長宵不肯明。須念乃爺衰境歎。寸陰當惜做工程。</text>
<title>夢見亡室</title>,<text>寒宵夢覺攬衾衣。怳接音容却是非。留世獨自憂子女。返眞應復戀庭闈。形埋一紀無心久。魂斷三更見面稀。久別暫逢須莫恨。後生先死竟同歸。</text>
<title>贈戚弟李實伯</title>,<text>聯翩一別渺三洲。邂逅重逢度十秋。春草池塘靈運夢。暮雲巫峽杜陵愁。山塲乏藿駒難縶。賓舘無魚客不留。身老心殘幽獨苦。送君離思更悠悠。</text>
<title>次李子信贈金用汝韻</title>,<text>心持敬義道爲規。稱許初從上有司。寡助雖增親戚口。多能那到友朋譏。穿楊才技堪爲詑。倒水詞源亦不辭。飮射吟詩還有事。箇中淸債兩全之。</text>
<title>贈李健明 二首</title>,<text>不見靑蓮十五年。封書屢寄意纏綿。藏來舊釀君能飮。老去新詩我獨傳。祚縣欣逢如夢裏。椹村遊戱在心邊。呂安今日應傾盖。叔夜何時共醉眠。一別傷神歲復年。相思百里道途綿。窓間喜鵲音纔報。天外征鴻信忽傳。白璧何裁雲洞裏。紅繩已結月宮邊。重逢只在將殘臘。握手燈前話且眠。</text>
<title>贈李叔發 二首</title>,<text>溪村歲暮喜逢公。爲謝征驂訪拙翁。世態盡經雙眼裏。人情多閱一鄕中。霜添殘鬢全無黑。酒借衰顔暫有紅。獨賴吾兄知己許。老年心事幸相同。有朋今自遠方來。久閉蓬門爲始開。幾歎鬢毛雙似雪。空憐心緖一如灰。夜長吾聽吟風竹。冬暖君尋帶月梅。會少別多思獨功。此時情話莫辭盃。</text>
<title>擬贈楊君</title>,<text>巖程斜日獨登樓。湖海歸心自白頭。北塞花頻添客淚。南荒柳復掛鄕愁。百年浮世悲明鏡。萬死餘生着弊裘。聖代如今多雨露。斯人應不久咸州。</text>
<title>次贈陶源李㙆</title>,<text>憶昔相別縣城邊。遠隔音塵十載前。渭水無情分異地。江雲有態會同天。綠罇美酒兼夷惠。黃卷嘉言對聖賢。重與開懷何日是。伽倻山外片心懸。</text>
<title>次贈柳甥</title>,<text>枯樹庭前歎紫荊。老來叵耐別離情。年衰癡叔那無病。質美賢甥自有誠。遣興獨能詩句詠。寬心誰與酒盃傾。夜長似歲愁難寐。惟見西牕落月橫。</text>
<title>贈李子信</title>,<text>天公自是恤天民。甘雨成霖水滿津。晩割黃雲南畒叟。晨梳白髮北囱人。揷蒭瓦口香濃酒。張網灘頭素戢鱗。此際詩思應更好。恨余多病句難申。</text>
<title>贈金明府</title>,<text>暫試牛刀數歲前。庶幾鵬翮展天邊。枯魚失水愁難禁。旅鴈穿雲信不傳。杜母何曾恩獨美。使君今復毁求全。倒懸方苦誰能解。休整征驂迅着鞭。</text>
<title>別金明府</title>,<text>攀轅戴白與垂髫。肯把離筵設北橋。高鳳縱慙捿枳棘。豪鷹莫思奮雲霄。四年美政蒲蘆敏。一夕訛言霰雪消。東閣寒梅將有興。願如何遜賞花飄。</text>
<title>射亭次韻</title>,<text>休論七十藝通神。只見顔曾一二人。勿四都緣防外冦。日三元自省吾身。相爭觀德雖云美。獨步誇才且莫頻。屋後搆亭爲學習。拋書不合射無廵。</text>
<title>次金明府韻</title>,<text>離憂此際獨無聊。長夏空將一局消。鴈盡天邊金玉斷。愁纏鬢上雪霜饒。馬公縱有明珠謗。蘇子應持落佩嘲。悵望桐鄕民幾憶。如聞東閣古琴調。</text>
<title>次李子信</title>,<text>識奇未必學楊雄。任作江湖一釣翁。勤讀五車當自貴。虛經半世不須恫。而今武將圖些利。從古儒生做大功。多病馬卿何日起。吟詩數句向東風。</text>
<title>贈裴益哉</title>,<text>淸和風物緫詩材。况復能文有益哉。碧嶂四圍當戶立。澄溪一帶抱村回。錦兒抽露知慈竹。靑子垂烟是標梅。小院日長人不到。酒醒囱外首空擡。</text>
<title>寒岡先生挽</title>,<text>千年道脉寓先師。泗水淵源漽洛伊。領袖儒林遵禮法。典刑朝野信蓍龜。泰山頹處私吾慟。樑木摧時爲國悲。天喪斯文寧不憗。更難薰德淚漣洏。</text>
<title>挽李晴暉堂</title>,<text>平生志學老林泉。黃卷常常對聖賢。孝友家聲人競慕。詩書庭訓世爭傳。仁難必壽眞堪恨。命反爲奇最可憐。半百光陰鷄夢冷。晴暉堂上鎖寒烟。</text>
<title>挽李石潭</title>,<text>廣陵家世冠南州。文雅風流罕匹儔。鯤化妙齡通桂籍。鵬摶晩景坐蓮樓。寧知史牒修編日。却是身罹鎩羽秋。龍節暫離辭鳳闕。牛刀聊把試鷄頭。揮鞭擬展長楸驥。失櫓難行濟世舟。三品纔加非德滿。七旬猶欠嗇天酬。生同凾丈蘭猶襲。死隔幽明蕙獨愁。擧案孤鸞那對鏡。趍庭三鯉可傳裘。難將白髮躬臨穴。遙望丹㫌暗病眸。衰淚數行思不盡。哀詞一幅恨無休。</text>
<title>挽李白川</title>,<text>凾丈從遊幾許年。別成千古轉凄然。簪纓只得金吾帖。詞藻纔攀玉井蓮。後學斯文因子倡。先師遺迹賴誰編。難將老病臨幽竁。漫向秋風感淚漣。先師門下托交深。論議堂堂服衆心。鄕黨名高人共慕。儒宮望重我偏欽。桑麻故宅遺詩禮。莎草新阡哭士林。哀樂同隨東逝水。山陽暮笛但悽音。剛方氣像擅吾鄕。言行都從德性良。晩向金吾冠冕入。早遊芹泮姓名香。稀齡可紀耆英社。師敎曾承景晦堂。陳跡如今渾似夢。短些題罷淚滿眶。</text>
<title>挽裴丈</title>,<text>忘年深契意如何。自喜蓬生長賴麻。性卛眞天中有實。心同古貌外無華。連簷伽峽離違少。分榻沙村戀思多。一束生蒭人不見。簫然舊宅落梅花。蓮榜高名壽七旬。瓢空顔巷樂淸貧。可知不問先生弟。虛老無端聖世民。一疾沉沉嬰二竪。孤兒惸惸哭三春。嗟君莫狀丹靑裏。識得靈臺有幾人。</text>
<title>挽鄭養拙齋 錘</title>,<text>胷阜爲君愁。令人盡白頭。良工遺美璞。大冶失精鏐。孝友三蘭繼。聲名萬口留。親朋多死別。衰淚此長流。</text>
<title>挽呂鑑湖 大老</title>,<text>厚德從來壽考終。慕公高義古人風。江氷已著王祥孝。河潤難輸郭伋忠。寶玉謝庭連兩樹。芳蘭楊室茁三叢。孤鸞莫謾悲明鏡。滿眼兒孫福未竆。</text>
<title>挽鄭晩悟 直夫</title>,<text>健筆超倫不少摧。金閨通籍晩成才。學優詩禮趍庭鯉。貧甚簞瓢陋巷回。壯志空隨流水逝。晨歌忽驚玉山頹。家聲孝友三蘭在。何必區區後死哀。偲切情親問幾年。拭靑談笑已茫然。掃除榮辱人間世。去作修文地下仙。</text>
<title>挽李處士 𥸈</title>,<text>老人星晦哲人家。孝友休言壽福遐。父子云亡同一歲。難窮天理淚空斜。托契情親問幾年。安貧隨分保林泉。一枕白鷄驚短夢。謾揮悲淚立風前。</text>
<title>挽李心遠堂 堉。士厚。</title>,<text>孝友家聲久未衰。從遊兩世學先師。有才無命天何憗。抱德修文我實知。忍見孟光休擧案。徒聞仲氏絶吹箎。靑氊餘業傳雙玉。老淚還收不永悲。</text>
<title>挽金文林 信忠</title>,<text>享耋雖盈亦有。風流儒雅使人悲。南山操築殷圖遠。東洛垂綸渭獵遲。二子難追斑舞日。諸孫空憶點頭時。相知偏重情何極。欲寫哀詞倍涕洟。</text>
<title>挽權華山</title>,<text>痛矣哉權公。嗟吾子婦翁。心親曾共識。婚媾復相通。孝友由天性。仁慈因素衷。爲儒初擅藝。作吏晩酬忠。洛邑多遺愛。湖城競頌功。板輿調甘旨。環堵樂貧竆。仍毁痾寢劇。盖棺事乃終。箕裘大姓族。香火小房童。叔夜雖俟駕。長卿柰抱癃。三年猶悵別。兩地幾心忡。笑未開罇酒。書空寄竹筒。浮生晞曉露。往事過孤鴻。衰病留人世。頭髮謾雪蓬。憶君無盡恨。揮淚立東風。</text>
<title>挽鄭藎叔 彦忠</title>,<text>學釰初年志萬人。早攀丹桂拜楓宸。一錢曾擇龍城日。五袴爭歌馬郡春。壯畧輪囷身縱健。流光荏苒鬢先新。悲風忽起將軍樹。病裡難堪淚濕巾。</text>
<title>挽李士述</title>,<text>詩卷散留人。形骸空就木。鸞妻對鏡啼。蛉子臨阡哭。在世恨無竆。把盃心不足。沉痾苦絆身。未執生蒭束。</text>
<title>挽韓首席</title>,<text>七十逾年世又稀。誰知草露遽朝晞。虛堂客散樽無酒。故宅人亡晝掩扉。月色凄凉雲鎖谷。風聲蕭瑟水鳴伊。生前安樂多淸福。身後都忘萬事違。</text>
<title>挽盧牧使</title>,<text>早擬邦家柱石臣。只將志業試臨民。榮枯半世才猶富。憂樂平居道不貧。鶴唳高堂明欲喪。鸞啼古鏡暗生塵。靑氊孝友兒孫在。聊慰英靈慟恨新。</text>
<title>挽鄭休庵 惟煕</title>,<text>追師悲嘆已難忘。况復哀中子又亡。素幕披披縗未脫。丹㫌忽忽影先藏。奉筵幸有雙康樂。擧案那無一孟光。最恨萱堂搔白髮。世間誰似此懷長。年少才高孰似君。家庭詩禮况多聞。荀公膝上休論彧。陳氏家中幸有羣。自是欒欒柴毁甚。何煩戚戚楚些勤。鸞啼猿斷雖堪恨。眉白惟良繼祖勳。悠悠浮世易沉銷。逆旅乾坤幾暮朝。學禮未終遺業墜。述書將半斷魂招。堂前病鶴吟悽切。鏡裏孤鸞影寂寥。驥足長途終未展。臨風咄咄我心勞。</text>
<title>挽柳僉知</title>,<text>交遊幾歲莫相違。開豁心情世所稀。壽享七旬猶不夭。官躋三品亦非微。故山梅竹悽無主。竆巷桑麻照落暉。子女悲號那忍見。令人惻惻淚空揮。</text>
<title>挽宋子順</title>,<text>惟公文雅可稱贒。不惑如何不享年。肯脫萊衣攀栢後。却將壎響斷箎前。庭看玉樹悲相吊。鏡泣孤鸞恨獨眠。斯世最傷君早逝。空將老淚灑荒阡。</text>
<title>挽河兄谷</title>,<text>編茅爲屋竹爲園。半世生涯老瓦盆。門闌賴有乘龍客。身後榮光耀一村。</text>
<title>挽金益明</title>,<text>觀魚濠上妙年時。此樂悠悠獨自知。身後付誰多少事。孟光猶有舊齊眉。斯人斯疾沒於斯。賦性慈詳可取斯。幾處望鄕魂魄苦。生斯山下葬於斯。長卿多病短期催。伯道無兒後事哀。一曲薤歌難寫恨。孤山亭下首空回。</text>
<title>挽李亨叔</title>,<text>孝友人能百行宗。常欽氣宇最雍容。南冠解縶方云幸。東首難醫竟報凶。把酒昔年情有素。拊膺今日淚無從。九重泉路違相訣。一幅哀辭付蟻封。</text>
<title>挽宋君沃</title>,<text>與君相識卅年前。况復姻親厚誼偏。壽享五旬良可惜。官終四品最堪憐。呱呱穉子依無地。脉脉孤孀哭不天。今日未能臨穴別。空將悲淚灑漣漣。</text>
<title>挽朴子楨</title>,<text>托契相親有幾年。溫溫氣味正堪憐。常嗟信息如千里。豈意音容隔九泉。子夏喪明情已慽。顔淵短命理胡然。萱闈一日同歸去。行路之人亦涕漣。此日泉中骨。當時席上珍。萱闈同復魄。春府獨爲人。月照新阡夜。花殘舊宅春。存亡俱有念。揮淚倍傷神。</text>
<title>挽郭興德 永禧</title>,<text>世分相知似弟兄。交遊况復共庚生。位非滿德人堪歎。壽未遐齡我慟情。故舊皆零星已散。榮枯都棄夢初驚。此間最是傷心事。鶴髮高堂恨淚傾。有道能家子。依然長者風。因懷無量寺。相對複橋東。歲月思何極。兵戈淚不竆。維舟分手地。耿耿赤心通。</text>
<title>挽鄭天濡</title>,<text>鵬翮將摶九萬天。忽驚鷄夢客牕眠。騷壇未展霜蹄逸。嶺外徒悲旅櫬旋。吊影孤鸞啼鏡裡。斷行羣鴈叫雲邊。三分百歲纔經一。痛惜斯人老淚漣。</text>
<title>挽或人</title>,<text>識字期成業。竆魔反作媒。靑衿京國去。丹旐故鄕來。視子心猶慟。思親意轉哀。只看庭畔樹。春到復開花。</text>
<title>挽[李浣石亭彦英]</title>,<text>爾汝情親問幾年。峨洋曾許伯牙絃。黌樓錦製驪珠句。慶席瓊盃秉燭筵。藥餌縱稀萍水會。簡繒偏倚鴈聲傳。玉虛淸界無兵革。健羡先歸臥碧天。</text>
<title>挽[裴藤庵尙龍]</title>,<text>眉壽遐期九十齡。如何催赴紫皇庭。早登黃鶴題詩句。晩逐靑牛點道經。史官已書高士傳。鄕人猶仰德星亭。六年淵上陪遊地。回首難堪老淚零。</text>
<title>挽 失姓名</title>,<text>家傳詩禮世簪纓。聞道由來業益精。中立程門超衆類。林宗太學冠諸生。八旬頤養閒居樂。二樹聯芳膝下榮。鳧舃飛昇攀不得。那堪從此隔幽明。</text>
<title>挽[朴楂翁明胤]</title>,<text>夫公風骨異凡儔。志行孤高福履優。器宇恢弘無㤪悔。言辭愼重寡諐尤。花探玉井聯三世。蘭茁瑤階揔一流。八袠林泉萬事足。一生詩酒百無憂。靑春契托情相好。白首年來義轉綢。丈席閒中多共侍。黃壚勝日幾同遊。每歎親舊凋零盡。恒祝吾兄壽命脩。豈意蒼天曾不憗。終令玄鶴向丹邱。凉凉孤影從誰托。脉脉悲懷不自由。一日不瞻猶鬱悒。幽明永隔痛不休。</text>
<title>挽 幷誄 [張翁鳳翰]</title>,<text>嗚呼。人無知不知。而見公之容儀。則必擬以古人之風度。地無遠不遠。而聞公之器局。則必稱以長者之寬厚。人之不知者。尙有景仰之心。則况知之已深者乎。地之相遠者。猶多愛慕之懷。則况居之同土者乎。此吾之所以向我公景仰愛慕之心。尤倍於人之不知者地之相遠者也。至於享年之旣耄則古來之最稀也。二胤之聯璧則近世之優榮也。而蘭茁蕙芳。螽斯振振則尤可驗餘慶之長遠也。垂老之病骨。從此逝矣。公之窆也。不必大聲慟哭。而薄暮秋風。吹霜前林。離羣鴈聲。使人摧腸。玆爲之挽。○聞名江左久。識面檜淵初。半世從遊迹。片雲過太虛。</text>
<title>挽[李洛村道長]</title>,<text>先子多親友。惟公獨見尊。同時趍丈席。半世若箎塤。纖芥胷中絶。山河腹裏呑。行藏隨用舍。竆達任乾坤。覿德心如醉。聞風薄自敦。幾年供灑掃。自謂得淵源。方擬追先志。將期奉緖論。老天曾不憗。吾道奈終昏。信義無幽顯。交情在子孫。哀榮知不感。何用盡吾言。</text>
<title>挽[李訒庵壆]</title>,<text>以我觀於吾丈人。求之古人不多儔。不以憂喜擾吾眞。肯將恩㤪向人酬。無分愚智得歡心。人或疑其近同流。我謂盛德同包容。恰似婁公公實優。婁公一生不忤人。吾丈風裁審強柔。吾嘗遠擬古崔羣。詠拙仰和瓊琚投。爾時孤踪困楚咻。有同病鴟墮坑溝。提撕宛轉累唱酬。隻字無非比數收。感刻何可忘賤懷。令人至今仰德庥。念昔師門凾丈日。講退由求等從遊。傷偏幾警佩韋訓。一和時叩加絃籌。服膺縱孤長者賜。虛受還慚小子猷。徽響自掇泗陽來。分義從他諸子尤。知己不限老少分。淺深每每肝脾抽。今公年至厭斯世。小子聞過嗟莫由。秋風蕭瑟起凄愁。無從哀涕逬雙眸。痾深未展臨窀慟。此恨天地同悠悠。</text>
<title>挽[李寒竹道昌]</title>,<text>天全五福佑仁贒。伯仲先君久拍肩。荀氏八龍何足羡。蘇家三秀自能專。檜淵屣履初承誨。嚴瀨陪遊繼有緣。小子至今安所仰。無從雙淚逬如泉。</text>
<title>挽[呂愚翁焯]</title>,<text>風度休休長者人。每因談笑見天眞。不虛生世終虛老。自匪求榮命匪迍。安享八旬年上壽。慶餘雙樹席中珍。吳儂最被相親愛。題挽那禁淚盈巾。</text>
<title>挽[朴學淵震耉]</title>,<text>三遷慈敎服髫年。聞道臯比最在先。卓㷀風裁警末俗。溫良雅致躡前賢。浮雲富貴心何累。芻豢眞腴德自全。厭世搶攘奄一逝。知吾鄕是運迍邅。金蘭情義世相親。受敎門墻二十春。溫玉和風欽氣像。淸氷皓月挹精神。藍輿到處欣迎拜。杖屨陪時喜接隣。八耋光陰如隙駟。哭私難禁淚盈巾。</text>
<title>挽[李耻堂益銓]</title>,<text>歲在龍蛇墜玉棺。人間萬事揔成塵。八神警引伊山路。五輅遷𢐔黑水濱。彩滅淸都莊吉馥。魂夷潛隧晦奇珍。楚挽流偈槐風處。安仰情深涕滿巾。</text>
<title>挽[李瑟谷蘭貴]</title>,<text>風度休休長者身。溫醇和厚更無倫。親疎罕見㱀眉事。鄕里寧聞白眼人。二子聯芳能繼繼。諸孫盈室克振振。由是夫子有餘慶。天道無知豈也眞。</text>
<title>挽[呂獨醒燦]</title>,<text>春風座上襲蘭薰。學力兼全質與文。談笑朋來還執見。是非心外不求聞。芰荷香郁光三葉。鸞鵠鳴羣播十分。最我平生蒙厚誼。爲題哀挽淚盈裙。</text>
<title>挽[李積城之馨]</title>,<text>凾丈從容泗水濱。幾年顔巷樂淸貧。聲名藉藉今惟一。風彩軒軒古絶倫。掌裏雙珠仍積慶。人間八袠是爲仁。由來魯泮靑衿會。無復河南座上春。</text>
<title>挽[朴進士翊]</title>,<text>凾丈依歸早。升堂造詣深。儒林爲矜式。鄕黨作䂓箴。雅量人爭慕。純眞我獨欽。親朋咸慟惜。行路亦傷心。</text>
<title>挽[金軸]</title>,<text>庚申癸亥等年生。白髮相攜好兩情。出入先師門下日。追憶同立雪中庭。荀龍至八羣何盛。司馬連三世極榮。壽且耄踰加九歲。人間遐福孰如兄。</text>
<title>挽[呂孝曾]</title>,<text>生憎世態競浮誇。得此琳琅泂不瑕。紫府金膏開地絡。靑蓮瓊韻吐天葩。愛公有子名聯榜。與我爲兄義一家。廣度仁風今寂寞。倻山無語水無涯。</text>
<title>挽[曺挺生]</title>,<text>欲挽嗟何及。臨章涕不禁。先君情最厚。小子慕增深。養德伽川上。從師泗水潯。有才終未展。虛負百年心。</text>
<title>挽[曺時逸]</title>,<text>天球不琢中溫粹。丹鳳高翔下德輝。學業早從先輩得。風流還作後生依。林泉有趣能安命。塵世無心剩息機。何土卽今埋玉樹。一哀東望爲沾衣。</text>
<title>挽[李恂]</title>,<text>親贒樂道道垂成。冰樹那知木稼生。詩禮同門輝德業。蕙蓮聯榜振家聲。珠藏伽水終埋彩。玉韞倻山永晦精。遙想新阡啼大鳥。恨余緣故負幽明。</text>
<title>挽[李愃]</title>,<text>吾子溫溫喜有聞。幾年凾丈侍斯文。一生高義人爭慕。半世和容衆所欣。澗底遨頭誰得採。壑中藏艧已浮雲。呑聲恨未幽明別。悵仰秋山日欲曛。</text>
<title>挽[呂孝源]</title>,<text>吾公瑚璉器。卓犖古人儔。神秀射朝旭。氣度暎九秋。成名在童子。一生自休休。常讀古人書。沈靜日優游。作詩多態度。靄靄春雲浮。霜刃一揮硎。蓮花忽在頭。功名豈公榮。富貴爲公羞。雅志有所在。肯向紅塵求。結廬竹林下。閒詠愛淸幽。安居樂吾天。生理不爲謀。簞瓢老此間。泰然堪其憂。持身行寡悔。開口言無尤。有信事友生。長老稱綢繆。推恩懷少者。樂者何其稠。奉己事苦儉。禮贒道何優。憶昔泗上遊。立雪誠意裒。承敎多所得。同輩誰與侔。山頹兩楹罷。建院倻山陬。經營誰最力。惟公之所修。晩年務置酒。門引朋知遊。余言豈空文。公德實有由。自余入公門。剪拂恩難酬。往來欣莫間。相居同一州。如何遘一疾。而至終難瘳。聞㐫卽馳進。慟哭泉路脩。永懷侍芳茵。何由覿淸眸。風裁眼中明。德音耳邊留。餘慶正未沫。天報還悠悠。諸孫揔能文。二子傳箕裘。明朝閉佳城。白楊寒月愁。</text>
<title>挽[鄭秀民]</title>,<text>星岳秀且奇。伽水淸而爽。其間崔斯文。稟質何貞亮。溫溫古人風。嶷嶷儒氣像。雅望與端懷。可以激駘蕩。小子志于學。杏壇陪凾丈。循循受內敎。一生蒙噓奬。陶甄豈非偉。聞道祛蒙障。詞塲乃餘事。一名垂蓮榜。年高德益卲。士林爭推長。世路素無營。田園自頤養。圖書及花竹。優遊少欣悵。吟詩學古談。愛酒頻疎放。接物以悃愊。蘊奇猶謙讓。超庭有二難。妙譽馳鄕黨。藝苑一戰覇。靑冥聯鴈行。榮樂太邱肩。閒逸和靖上。顧我疲薾者。平生所景仰。曾卜孟氏隣。道大容無狀。昕夕荷幈幪。苛禮兩相忘。情同骨肉親。造次相倚仗。中間一睽離。牢落溪山幛。世事走不暇。幾年趍陪曠。德音宛盈耳。豊儀空悵望。終悲壽星沉。碩人嗟長往。呑聲㤪彼蒼。我懷誰能賞。當公卽遠日。適我有娣喪。情事之所縶。未餞蒿里葬。幽明慘相負。此恨何由暢。緘詞深忸怩。物色集遐想。曉風飄丹旐。霜月照素檠。新阡起薤歌。松栢助哀響。俄然成古今。白璧埋黃壤。寸心徒耿耿。有淚翻汪瀁。他年經古宅。何處尋几杖。天長眺東隅。雲外遮寒障。</text>
<title>挽[金應礪]</title>,<text>箕裘司馬傳三世。祖子孫能繼後先。辭氣容貌超後學。文章德業踵前賢。事公如父情何極。視我猶兒愛獨偏。八十光陰還缺一。攀轝此日淚漣漣。</text>
