<title>暮春。與友人期會。阻雨書懷。</title>,<text>三月又三日。傳杯不放杯。彼蒼嗔我出。風雨擺春回。</text>
<title>贈僧雪岑</title>,<text>雪岑。俗姓名金時習。與余同遊芹宮。相別幾十年。忽遇都中。請作詩。馬上口呼以贈。擾擾紅塵路。相逢眼倍明。自將眞面目。披割舊年情。</text>
<title>坡州途中</title>,<text>古國春方好。是子西去時。東歸春亦老。添我鬢邊絲。</text>
<title>砥平途中</title>,<text>南臨越溪水。北對龍門山。山水多佳致。官淸趣自閒。</text>
<title>自君之出矣。寄咸陽守金季昷。宗直二首</title>,<text>自君之出矣。淹忽歲時遒。思君如滿月。夜夜向西流。自君之出矣。淹忽歲時遒。思君如流水。無日不悠悠。</text>
<title>大殿春帖子</title>,<text>玉闕昭光早。金門瑞靄新。三光開泰道。一氣轉洪勻。</text>
<title>大殿迎祥詩</title>,<text>泰道三陽進。淇句一氣新。體仁敦化育。萬福自來臻。</text>
<title>偶題 四首</title>,<text>麥仰稻還垂。牛耕馬可馳。聖人雖復起。物性固難移。樹密鳥爭聚。池淸魚不來。包荒衆所樂。強愎物攸猜。孔顏非異類。堯舜一途人。毫忽自分去。相懸隔等倫。最愛天隨子。閒吟浩浩歌。難將靑史傳。換取白鷗波。</text>
<title>重試放榜</title>,<text>三月東都放榜時。杏花齊柝柳搖絲。翻風翠蓋爭來往。解識重攀桂一枝。</text>
<title>上選經筵文翰之任。難其人。僕忝預諸君之列。不勝感幸。以記當時之勝。</title>,<text>麟閣初聞選俊臣。豈期榮薦及微身。自緣久侍經筵席。誤玷當時一等人</text>
<title>春坊夜直</title>,<text>風雨蕭蕭六月寒。靑宮夜直苧衣寬。御溝流水終宵咽。應促江湖把釣竿。</text>
<title>題英陵典祀房</title>,<text>一馬二童山路重。衝寒踏雪到齋宮。臘殘古樹生靈籟。夜靜氷輪上碧空。</text>
<title>左官後謝友人見訪</title>,<text>玉堂新掃舊巢痕。柏府還慙席未溫。多謝之君情意重。張羅窮巷枉高軒。</text>
<title>懷永昌 南川別名</title>,<text>園林風色暮蕭蕭。愁裏逢秋轉寂寥。一曲永昌長入望。缺 雲衰草正迢迢。</text>
<title>送舍弟 淑卿 歸覲永昌</title>,<text>阿嬴今日去寧親。草草行裝雨浥塵。匹馬雙童芳草路。獨携歸影暗傷神。</text>
<title>憶舍弟</title>,<text>別君三日便思君。鄕路迢迢隔白雲。雲白山靑何限意。不堪回首怨離群。</text>
<title>送李佐郞 芸奉幷序</title>,<text>先生散在田野。丁亥秋。徵爲禮曹佐郞。未幾。辭職歸養。朝廷宰執有挽留。而先生不肯焉。其視伺候爵祿。得之則自以爲多。不得則熱中者。一何遠也。遂賦律以送之。投紱歸田萬慮空。滿帆煙月駕秋風。世緣自淺高蹤邈。雲表冥冥一箇鴻。</text>
<title>別柳潭陽 壤</title>,<text>隣里交歡伯仲間。別來嬴得鬢毛斑。分離五載逢還別。千疊愁心萬疊山。</text>
<title>送友人朝京</title>,<text>居庸關下帝王州。雲掩蓬萊五色浮。賀罷朝正歸院處。夢魂應侍六龍遊。</text>
<title>送友人出守驪興</title>,<text>曾上驪江百尺樓。雙雙白鳥點江流。漁笛一聲山水綠。夕陽猶有一孤舟。</text>
<title>送友人作縣嶺南</title>,<text>新歲春光滿玉墀。憶君無日不相思。嶺南自古風流地。莫向樽前惜別離。</text>
<title>沙平送別</title>,<text>沙平江上有高樓。把酒登臨送遠遊。一曲夕陽天外笛。聽來添得別離愁。</text>
<title>漢江送別</title>,<text>一聲長笛水悠悠。人去人分兩種愁。酒盡沙頭情不盡。更敎舟子泛中流。</text>
<title>江頭餞客</title>,<text>三月江頭草色新。臨江藉草送行人。行人漸遠江天暮。無限離情付惜春。</text>
<title>漢江</title>,<text>盈盈一水塹郊關。擾擾群生此往還。安得龍驤舟萬斛。旋敎一棹濟塵寰。</text>
<title>懷永昌</title>,<text>猪鳴山色眼中靑。社燕江鷗固有靈。投紱已成歸隱計。莫將文字勒山庭。</text>
<title>宿慶安驛 三首</title>,<text>鄕里兒童成項領。高堂白髮尙康強。遙知舞彩稱觴處。爛醉終頭樂更長。北闕南川百里間。今年歸似去年還。雙親白髮高堂上。待我丁寧一破顏。牛羊日暮各知家。隣里從過笑語譁。共道艱難今世事。田家眞箇薄生涯。</text>
<title>陽智縣齋</title>,<text>蕭條鷄犬十餘家。地僻人稀靜不譁。自是聖朝無弊政。日長鈴閣懶朝衙。</text>
<title>花梁鎭 鎭在南陽古有揭扳云</title>,<text>朝發唐城西更西。煙波渺渺失端倪。願駕龍驤舟萬斛。欲將跨海斬鯨鯢。</text>
<title>驪江阻雨</title>,<text>增生旅恨鷗邊雨。添却歸情雁外風。十里長亭秋過半。一天雲物畫圖中。</text>
<title>金嶺阻水</title>,<text>尋常一水深無底。便是朝來雨脚多。跋馬躕躇臨岸上。人間平地亦風波。</text>
<title>木川縣。得載之書。</title>,<text>男兒行止本關天。誰料今朝到水川。魂夢不知山水隔。相尋遙訪錦江邊。</text>
<title>過普賢院有感</title>,<text>當日朝廷事可傷。誰知手裏有鋒鋩。普賢院北潺湲水。猶帶前朝憤恨長。</text>
<title>過王太祖陵</title>,<text>操鷄搏鴨事茫然。景閟玆山幾百年。無復五雲看繚繞。空餘松柏老參天。</text>
<title>過孤竹城</title>,<text>薇粟皆從周地生。食薇辭粟亦何情。誰知一粒無堪直。沽得千秋萬歲名。</text>
<title>沙河驛途中</title>,<text>落日含山鴉返林。裌衣還怯晚風侵。吟詩欲記江南樂。枉被煙花惱客心。</text>
<title>綠珠河次韻</title>,<text>客中情況淡於秋。驅馬悠悠過瑞州。極目三韓飛鳥外。春江不解洗離愁。</text>
<title>春日偶題。和人韻。</title>,<text>花正開時天不晴。萬堆雲錦覆春城。提壺更向芳園醉。留得笙歌枉費情。</text>
<title>春日見懷</title>,<text>日長簷角鳥聲和。煙羃南山晚翠多。四壁圖書成底事。人生只欠力耕科。</text>
<title>暮春。與友人會飮。本九首。只傳首絶。</title>,<text>綠葉枝頭點小紅。黃鸝樹上倚微風。人生適意須行樂。安得樽中酒不空。附 和兼善送春。用國華韻。九絶。金宗直濃綠千枝一點紅。何人取次覓春風。年年不管花開落。只怕樽中酒易空。酴醾送酒絶堪憐。一斗傾來合自然。翕翕炎間皎皎質。可能相件到殘年。少日只饒心似絮。中年爭柰絮爲萍。萍隨流水潛句引。猶勝飄空無定情。由來野性懶乘時。脫却韋弦亦不知。忽有黃鸝鳴樹抄。又楷病眼便尋詩。白雲天際想孤飛。寂寞無人導少微。猿鶴相思莫相怨。吾今緝得芰荷衣。百世君看臭與芳。十年吾亦慣閒忙。漢庭已召嚴徐輩。不要伊優在北堂。誰能喚起臥龍來。桂酒殷勤勸一杯。大地佳生望雷雨。若爲孚甲盡敎開。桑麻楡柳擁衡門。一曲凝川數畝園。僦得空壚窘炊玉。故山回首每銷魂。山翁康濟自家身。須信堯夫語最眞。愧我身猶未康濟。頭風肺疾送殘春。</text>
<title>訪友人不遇</title>,<text>泥滑街頭沒馬蹄。訪君時復出城西。不堪門外書凡鳥。一首新詩信筆題。</text>
<title>題友人林亭</title>,<text>瀟灑茅亭向水開。林深溪靜絶纖埃。主人對榻看周易。盡日應無俗客來。</text>
<title>送友人入京</title>,<text>江頭草色綠迢迢。歸路春風散柳條。京洛故人如問信。爲言華髮日蕭蕭。</text>
<title>次盧隱君韻</title>,<text>白髮未成歸隱計。靑山肯復好音傳。染鬚膏面如能遂。不許春風屬少年。</text>
<title>書懷</title>,<text>百川滔滔流向東。今古悠悠何時窮。天時不隨人事改。長嘯一聲生悲風。</text>
<title>悶雨</title>,<text>皇天何事久愆陽。牋與難將問彼蒼。方社祈年應不暮。可無豐稔答吾王。</text>
<title>晝眠</title>,<text>春草池塘夢忽圓。覺來詩思暗相牽。今年更甚前年懶。飄盡階花欠一聯。</text>
<title>書懷</title>,<text>人自衰遲節自新。炎涼百變却無因。思量莫是傷心事。那對天機念屈伸。</text>
<title>宮怨</title>,<text>風透紗牕冷畫屛。井邊梧葉半凋零。年年乞巧知無柰。怨却牽牛織女星。</text>
<title>秋思</title>,<text>一笛聲高雁影流。玉人含怨懶梳頭。霜風凄緊關河冷。殘日當樓箔半鉤。</text>
<title>苦吟</title>,<text>歲歲秋風作苦吟。苦吟元爲少知音。芭蕉窓外三更雨。喚起江南萬里心。</text>
<title>秋懷 二首</title>,<text>夜來風雨送聲寒。老去悲秋強自寬。欲賦歸田心已錯。飽更人世宦情闌。拄笏看山興未收。漢陽宮闕又新秋。分明記得還家夢。閑把漁竿伴白鷗。</text>
<title>秋日偶吟</title>,<text>飛風浙浙殷秋虛。短髮蕭蕭不滿梳。計較一生行樂耳。奈何猶未賦歸歟。</text>
<title>洛中秋思</title>,<text>孤月照窓還寂寞。草虫啼露亦凄涼。故園今夜多歸思。無限秋懷送雁行。</text>
<title>秋夜。讀王荊公集。</title>,<text>秋風催剝利如刀。霜雪紛紛撲鬢毛。仁義未饒軒冕貴。行歌天地此身勞。</text>
<title>哭金上舍 甲訥。卽余同年也。</title>,<text>雁榻聯題未十年。故人多作玉樓仙。豪華意氣看無復。忍把江湖涕泫然。</text>
<title>輓友人妻</title>,<text>世上浮生眞幻妄。可憐秦晉夢中人。靑山最是無情土。埋却香閨四十春。</text>
<title>輓友人妻李氏</title>,<text>獨守孤燈四十年。那知一夕化神僊。鏡臺塵飾粧閨閉。輓送誰禁淚似懸。</text>
<title>哀小女精生詞 五首</title>,<text>小少不曾知別離。那知一別反無期。傷心正似春溪水。嗚咽昏朝無歇時。初聞爾疾夜深時。起坐呼燈趁問之。爾語琅琅長在耳。傷心雙眼血交頤。從醫從卜不知疲。百計求生竟莫施。一疾彌留十九日。天乎何以我爲辭。朝衙夕直未能辭。堪恨從前不汝持。聞汝此時呼我急。乃翁遺恨汝應知。去春舅氏寓吾家。饌飯時時有所加。遺汝有餘猶不受。此心常向族人誇。</text>
<title>余遊芹宮時。與妓一枝紅有故。其後釋褐登第。不相見聞已十五年。一夕會友人家。飮酒半。有呼一枝紅者。問之則乃故妓也。彼此俱相識。感念之餘。因成一絶。以記當時之事。</title>,<text>曾向紗牕一醉眠。中間消息兩茫然。悤悤記得當時事。屈指如今十五年。</text>
<title>征婦詞 二首</title>,<text>風動疏簾夢自驚。月明鐘鼓報三更。挑燈縫盡防秋袂。假寐還傷孤雁聲。洞簫聲徹海天空。擬識神仙入剡中。欲邀共登樓上飮。伴君無計泛東風。</text>
<title>題老樹啼禽圖</title>,<text>槎枒老樹倚空堤。野鳥嬌春自在啼。欲識幽人行樂處。輞川一曲正堪迷。</text>
<title>戲題三色桃</title>,<text>馬嵔金谷與長門。千歲佳人怨恨存。自是春風能事在。樹頭招得兩三魂。</text>
<title>美人騎牛圖 二首</title>,<text>玉質嬋娟合玉鞍。騎牛何事沒容顏。非無過耳生風馬。要使行人仔細看。世間人欲固難量。百萬何能稱爾情。若使千年方得死。千年閱了又求生。</text>
<title>蝦蟹圖 二首</title>,<text>暮江秋水碧漣漪。玉蟹銀蒪逐浪移。幻入菁川三昧手。却充宗相玩中資。奪得眞形不放歸縱橫無處又無依。墨池餘潤堪生活。莫遣兒曹說是非。</text>
<title>用鄕人俚語以解之</title>,<text>花飛葉落漸飛霜。如夢人生不迺忙。百計無如閑事樂。花時須了醉千場。</text>
<title>回文詩</title>,<text>簾垂半檻空酣夢。遠客孤燈一枕幽。簷滴暗聲殘雨夜。榻凝寒影斷雲秋。</text>
<title>古詩集句 二首</title>,<text>獨上高樓思渺然。疏簾相伴宿風煙。故園今夜思千里。虛負莊生第二篇。二月已歸三月來。柴門閑掩逕生苔。西樓悵望芳菲節。懷抱何時得好開。</text>
<title>人日立春</title>,<text>令節逢人日。天時又立春。花傳金勝巧。菜獻玉盤新。雲物家家志。陽春處處均。題詩饒勝槩。一得兩佳辰。</text>
<title>秋日旅懷</title>,<text>秋晚客他鄕。他鄕斷客腸。草荒虫泣露。天淡雁呼霜。落月窺窓白。輕風透枕涼。故園松菊在。歸思正茫茫。</text>
<title>鷄林鄭公 之智 輓</title>,<text>雞林勳業遠。昌裔邈風標。德卲官因貴。神淸鬢未凋。拜床猶昨日。捐館倏今朝。忝屬葭莩末。傷心賦大招。</text>
<title>洪兼善。貴達 言事落職還鄕。詩以送之。</title>,<text>烏臺前御史。麟閣舊儒僊。暫試屠龍技。俄傷抱虎眠。此時魚縱壑。何日鶴沖天。好作鯤鵬運。裁書寄雁傳。</text>
<title>送友遊慶州</title>,<text>故國徐那伐。名民朴昔金。送君遊此地。令我亂中心。想像瞻星表。悠揚玉笛音。從來多古跡。仔細草新吟。</text>
<title>送成同年 耼年 遊關東</title>,<text>珍重君懷玉。慇懃我斷金。離亭今日意。同榜昔年心。雙眼乾坤大。孤蹤海岳深。江山多勝處。雲雨更相侵。</text>
<title>送友人作縣</title>,<text>露冕之官日。霜威出宰時。關河騎竹迓。囊 缺 虎符隨。同榜深情意。分携勞夢思。缺</text>
<title>贈元上人</title>,<text>上人深佛者。業白已無爲。篋貯靑牋軸。床留玉字棋。臨風吟幾句。飛雹戲多時。三笑他年畫。何慙遠法師。</text>
<title>題友人林亭</title>,<text>茅屋依山麓。林亭俯澗濱。煙霞從古在。魚鳥至今馴。外客疏車馬。隣翁互主貧。尋常閒白日。咫尺隔紅塵。</text>
<title>昭格署偶吟</title>,<text>四面連巖壑。三淸迥絶塵。山中微雨足。階上落花新。彷彿逢毛女。依俙見羽人。道流多事在。半夜又朝眞。</text>
<title>仁王洞</title>,<text>新卜南山麓。乘春理小園。松杉圍檻密。花木擁簷繁。靜有琴書樂。閒無城市喧。主人還懶拙。盡日閉柴門。</text>
<title>遊仁王寺</title>,<text>一曲林泉勝。千章樹木淸。斷巖苔蘚碧。幽磵土花明雲合重峯影。松分半嶺聲。功名夢裏倦。疏懶此間成。</text>
<title>漢江遊覽</title>,<text>江水深成窟。漁歌雜濯纓日停鱗甲錯。風過縠紋生。槎斷藍光遠。潮回鑑面平。晚來乘舴艋。擬結白鷗盟</text>
<title>梨浦津</title>,<text>晚岫千層紫。秋江一帶靑。行藏隨短梗。身世寄浮萍。搖落村民店。蕭條馹吏亭悠颺何處笛。哀怨不堪聽。</text>
<title>觀海漲</title>,<text>乘閑騎馬出。晚作海邊行。煙漲汀洲暗。天晴島嶼明。乘桴空有意。擊楫已無情。東注無時歇。桑田幾變更。</text>
<title>送李觀察 瓊仝 赴黃海道</title>,<text>光岳精英合。乾坤氣化全。一千年啓聖。五百歲生賢。盛德應三統。淳風溥入埏。宵衣仍業業。夕惕又乾乾。耆舊崇台鼎。師儒對細氈。明堂勤講畫。宣室每詳延。麟鳳騰中外。驊騮擁後先。風雲開慶會。日月煥高懸。不宰神功運。無爲大象圓。三邊安枕席。四海偃戈鋋。特達吾年友。雍容是謫僊。靑田翻皓鶴。白水濯紅蓮。宇量千間廈。聲名萬選錢。詩書宗孔孟。學業繼參淵。思邃包黃古。眼高泰華巓。妙齡才秀發。總角譽喧闐。戰藝連三捷。攻文破兩甄。少傳和子鉢。早着祖生鞭。珥筆麟臺側。飄纓鳳閣前。淸標搖玉樹。銛鍔斲龍泉。探討該千古。硏摩盡百編。紀言文似錦。華制筆如椽。選部持衡久。南宮見任專。九流咸得敍。三禮摠無愆。斧繡登烏府。風霜振鷺聯。姦回驚獬豸。燕雀避鷹鸇。論事思如湧。持綱直似弦。承綸朝上國。持節赴全燕。過驛兼三十。長程抵四千。壯觀周禮樂。遍閱禹山川。毫動龍蛇騖。書成鸞鳳騫。渾金嫌鍊琢。璞玉謝雕鐫。行路難何有。搜尋興自牽。歸來如一夢。草野更三年。鶴詔徵還急。君恩在處偏。班行隨奉引。文陛試周旋。紅藥催吟賞。丹梯峻擢遷。搖璫陪羽扇。端弁入鑪煙。衣煖香董麝。冠寒露濕蟬。群僚稀接武。百辟絶隨肩。地迥煙霞表。居深雨露邊。鳳池春浩蕩。螭陛日暄姸。密勿司喉舌。尋常侍御筵。昭回河漢道。切近斗星躔。香案承三接。金閨步八甎。靑雲恒繞脚。白日迫臨顚。錫與恩榮疊。延登禮數纏。對揚言必展。出納命惟虔。奎璧光宸藻。波瀾溢彩牋。虞廷賡載接。漢殿頌箴連。賦纂楊雄緖。詩宗子美傳。掀天搥霹靂。渴海制鯨鱣。湛露霑周雅。薰風和舜絃。屢魁紆眷顧。獨步脫拘攣。銀燭靑綾直。牙床繡被眠。御溝聆活活。宮月對娟娟。漠北行搔擾。關西失靜便。解紛須快手。治劇待神拳。宵旰憂虞軫。黎元疾苦騈。明綸流渙渥。睿旨付蕃宣。才熟年猶少。官高髮尙玄。飛騰眞瞥爾。端雅自超然。玉節輝瑤陛。金章映錦韉。先聲威斧鉞。行色燿旌旃。去總方隅務。行兼將相權。拜迎迷道路。歌舞溢郊鄽。詔展霞光爛。袍披茜彩鮮。政移千里俗。人戴兩重天。紺幰行時下。彤䄡駐處褰。雨隨車轆轆。風偃草芊芊王事雖云急。民生亦可憐。一方稀樂土。四顧滿荒田。徭賦宜陳省。煩苛合減蠲。庶幾存畏業。終始在貞堅。原隰詢咨數。閭閻德化遄。人知春有脚。吏懼手持銓。烽火淸邊境。桑麻薄海堧。棠陰行蔽芾。峽雨灑嬋嫣。通介由來美。膏肓自此痊。澄淸得使者。謠頌有人焉。客舍梅飄雪。官橋柳拂綿。江山饒勝迹。珠玉滿新篇顧我無長技。交君有夙緣。三科同擢第。一巷共成廛。酬唱筒相遞。招邀屐屢穿。笑談常邈款。經籍在窮硏。暇對文楸局。閒斟藥玉船。蟨非徒愛蚷。䕫豈僞憐蚿蓬觀隨多士。鑾坡忝備員。功名榮刻楮。世事未忘筌。翰墨窮雕篆。生平困槧鉛。低頭恒齷齪。失脚遠蹁躚薪後居多上。扇秋甘處捐。煙花傷荏苒。蹤跡漫洄沿。出處常艱儉。塵埃痛洗湔。別離驚歲暮。肝肺苦熬煎徒御紛馳驟。行裝轉赫燀。友無楊得意。馬失九方甄會合期何邈。分携鬱自塡。江㓅春又到。蘭芷爲誰搴</text>
<title>寒食前二日。遊漢江亭子舡。次東坡詩韻</title>,<text>江燕歸來又一年。尋春閑泛採蓮船。玉簪珠履三千後。暴雨顚風百六前。隔岸微香蒲葉嫩出墻繁萼杏花姸。平生最有知章病。泥醉還同水底眠。</text>
<title>齋宮夜直</title>,<text>三淸洞裏杜鵑啼。雲巘蒼蒼路自迷。殿角夜深霞影合。石稜秋霽澗聲齊。號風老柏庭前特。捲月疏桐岸上低。息慮忘懷欹枕臥。滿山靈籟自凄凄。</text>
<title>謝金季昷來訪不遇</title>,<text>西山殘日掛松蘿。庭院無人雀可羅。採藥主人聊暫出。尋芳佳客忽相過。瓮中舊醞經三亥。階上新篁長數科。二物與吾俱不遇。平生遺恨莫斯多。附 次韻 金宗直昭代何人隱薜蘿。一材一藝盡爬羅。曾叨翰墨唯君共。肯恨屠沽不我過。郡國尙猶蒐卒乘。園田無乃困差科。新篁淸酎眞難負。況是吾曹暇日多。</text>
<title>玉堂夜直。與寮友洪兼善聯韻。</title>,<text>疏慵只合臥田廬。那計長年侍玉除。壁上詩書凋鬢髮。盤中苢蓿換居諸。兼善 孤桐冷落秋風後。殘菊紛披晚雨餘。毫忽未裨常竊祿。羞看黃綺隱商於。國華</text>
<title>左官後書懷</title>,<text>未必窮人只坐詩。莫如賢聖盡中之。玉無瑕也猶三刖。金可懷哉奈四知。一入九門陳讜議。百年雙鬢負心期。柏臺不見烏棲穩。癡鈍如吾未可醫。</text>
<title>題懿敬世子墓齋壁 追尊德宗墓號敬陵</title>,<text>笙鶴朝天去不還。城西十里卽緱山。風煙暗鎖松杉路。雲霧深藏虎豹關。此日蘋蘩明可薦。當年于劍渺難攀。傷心杜宇聲聲苦。血灑春風點點斑。</text>
<title>拜獻英二陵</title>,<text>先王昔日駕雲輧。却向玆山朝百靈。舊德無窮存海左。遺勳不泯在碑銘。雲煙藹藹藏神道。松柏森森擁廟庭。一夜嶺猿啼岳頂。不堪凄楚涕飄零。</text>
<title>光陵輓詞 二首</title>,<text>中天初御六龍飛。符叶謳歌曆數歸。包廓乾坤恢大度。明懸日月炳沈幾。東朝迫見亮闇闋。北極旋驚黼座非。怊悵鼎湖弓劍遠。侍臣淸淚不勝揮。寶扆端臨霽色開。舊邦民物奠春臺。恢弘道德高千古。溥博仁恩浹九垓。杞國老天還已隕。咸池初日又終頹。攀髥未得追僊御。心死曾無一寸灰。</text>
<title>崔寧城 恒 挽</title>,<text>四朝冠冕老詞臣。秋水精神不受塵。專對才華鳴上國。流傳經術表東人。春坊侍講心如昨。地下修文夢已新。落落襟期無復見。爲題哀誄淚霑巾。</text>
<title>南川述懷 利川別名</title>,<text>適意難逢十二三。宦途如海孰能堪。壯懷未得生來遂。世態多因困處諳。草谷桑麻連里巷。雲莊松竹帶煙嵐。紛紛薄俗終難賴。安臥山村分所甘。</text>
<title>題雙阜縣壁</title>,<text>蕭條茅屋似村家。壤僻人稀絶世譁。地濕正愁饒霧雨。秋深更喜富魚蝦。居民箇箇依山麓。賈客紛紛傍海涯。欲識此間興替事。空餘喬木老槎枒。</text>
<title>沙平送別</title>,<text>沙平江上白雲秋。一曲高歌送遠遊。紅葉有情飄祖席。白鷗無事傍行舟。歸時松菊霜前興。別後湖山夢裏愁。鞍馬與君留不得。離心寒水空悠悠。</text>
<title>洛中秋思</title>,<text>風雨蕭蕭打屋頭。騷人吟罷起鄕愁。削玉亭亭西岳 缺 鎔銀活活北溪流。三弄正悲桓子笛。一登聊快仲宣樓。家山相望未歸去。夜夜夢魂尋故丘。</text>
<title>自京向南川述懷 二首</title>,<text>驅馳西北又東南。身病家貧兩不堪。夙昔飽嘗窮士趣。到今仍帶散人銜。日煩鄕里療飢渴。時與妻孥發笑談。江海凄涼秋又晚。不禁雙鬢正䰐鬖。不趁名流上瀨船。多閒落得北牕眠。薪從後到當居上。扇入秋來合處捐。茅屋數間歸老地。石田三頃度荒年。從前不耐饒愁緖。庭樹西風又颯然。</text>
<title>乙未二月初八日。陪謝恩使赴京。宿碧蹄驛書懷。</title>,<text>通宵郵吏語囂囂。破榻欹危睡不牢。春色暗回溪畔草。愁痕工點鬢邊毛。未醒宿醉頭猶重。默數前程夢亦勞。入夜別懷深似海。靑燈生焰照征袍。</text>
<title>宿松都有感</title>,<text>五百年來劫火薰。古邦遺事忍堪聞。樓傾淸讌生新草。殿廢康安鎖暮雲。夜暗狐貍啼作伴。天晴麋鹿散成群。興亡百變山河在。寒雀疏林掛夕曛。</text>
<title>宿龍泉館</title>,<text>半竿斜日駐行騶。小館平開大野頭。山擁慈悲無數聳。灘澄嗚咽有情流。新詩屢草分羈況。小酌頻斟蕩客愁。一夜虛窓春睡重。明朝驅馬又悠悠。</text>
<title>大同江樓醉吟</title>,<text>箕城城下大江流。滿眼春潮綠潑油。接地遙遙靑草岸。連天渺渺白鷗洲。來牛去馬行人渡。桂楫蘭舟使客遊。欲識朝宗無限意。須看東注不能休。</text>
<title>次百祥樓韻</title>,<text>薩水東邊百尺樓。紅塵不到綠煙收。弘含四大包元氣。平挹三光接上頭。落日殘雲連遠岫。長風細雨入孤舟。登臨可費千壺酒。便是江南鸚鵡洲。</text>
<title>定州途中</title>,<text>夕陽吟入定州城。滿袖塵埃信馬行。豪客風流元自健。騷人囊橐本來輕。謫仙詩上三千韻。范老胸中百萬兵。遙想道山春似海。歸來同約對承明。</text>
<title>新安途中</title>,<text>孤城風雨客天涯。寒食征人幾憶家。芳草野邊頻駐馬。雜花堤上促行車。情懷忽忽春何語。旅況悠悠路自賖。誰念異鄕遊子苦。故園東望亂山遮。</text>
<title>雲興館書事</title>,<text>暫憩征驂山館中。却驚時序恨飄蓬。遼陽去意行雲淡。漢北歸心落日紅。樂處熙熙頻擧酒。愁時咄咄更書空他年好語傳兒輩。只恨詩情老不工。</text>
<title>良策館遇寒食</title>,<text>世事誰知本不期。關山渺渺隔庭闈。嫌他羈旅逢寒食。任却塵埃染素衣。澗草已生驚節換。巖花欲吐識春歸。停車到處成高醉。愁倚闌干看落暉。</text>
<title>雨夜。次伯仁韻留別。</title>,<text>東風吹我上燕臺。客裏煙花醉幾回。賓館何須來贈策。離筵只可倒巡杯。挑燈更覺良宵短。覓句還知好雨催。已把紀行三百軸。莫敎攀折一枝梅。</text>
<title>留別河節度</title>,<text>長城隱隱界西陲。幕府親提十萬師。靖世才名威北狄。匡時籌策懾東夷。人稱李廣無雙氣。我識英公不世姿。謀得後歡何日夕。挑燈一夜展襟期。</text>
<title>鴨綠江餞飮</title>,<text>飮罷離筵作醉歌。歌殘不覺鬢添華。綠情漸放江邊草。紅信微回岸上花。別意茫如春浪闊。歸心正似暮雲賖。中原自古無疆界。一水西南盡漢家。</text>
<title>阻雨有作。示李玉如 瓊仝。</title>,<text>蓬轉東西任此身。連宵風雨倍酸辛。交情淡淡知君子。行路棲棲學聖人。痛飮狂歌應有繼。晴川芳草苦難親。吟詩莫笑吾無奈。馬上依然過一春。</text>
<title>阻雨書懷。示李玉如成磬叔 俔。五首</title>,<text>殘春旅客兩依依。春欲旋歸客未歸。到處對人談話鬧。愁時假寐夢魂微。他鄕日月添詩卷。異域煙花老布衣。自斷此生休更問。已知心事兩相違。遠客愁懷不繫春。故園花柳夢中新。扁舟往歲思浮海。羸馬今朝倦問津。燕薊山川尋欲遍。遼金城郭迹俱陳。男兒自古桑弧志。得遂觀光有幾人。子長疏宕遠遊多。大手文章作一家。自笑醯鷄生瓮裏。相隨鴻鵠到天涯。春愁爛熳濃如酒。世咮崎嶇薄似紗。想得故山風景好。桃花門外柳陰斜。燕薊雲山自寂寥。上朝行客正無聊。漢家舊業封疆遠。秦代遺民版築遙。誰識寸心隨處折。自憐雙鬢向來凋。憑君欲奏薰風曲。其奈無人解古調。人間貧富海茫茫。昨是今非笑一場。臺閣元來登俊傑。江湖從古着疏狂。四愁欲擬張平子。三賦空憐杜草堂。裁罷書懷欹枕臥。厭聞山雨更浪浪。</text>
<title>沙河途中</title>,<text>散策南行日欲斜。酒旗翻動野人家。靑連晚郭空堤柳。紅近春籬小苑花。遠客光陰凋鬢髮。居民雨露種桑麻。江山信美非吾土。愁見孤城起暮笳。</text>
<title>鞍山驛。冒寒早發。</title>,<text>山杏花開露未乾。曉城雲物正闌干。風從塞北猶號怒。春到江南尙帶寒。是處閭閻大作局。誰家桃李錦成團。今朝正好尋芳飮。那得金錢罄一歡。</text>
<title>過海州衛</title>,<text>長天漠漠鳥飛回。城郭高高入眼來。撲地樓臺煙霧錯。留春花柳畫圖開。郵亭有客題詩句。岐路無人把酒杯。遼鶴歸來千歲事。休將鞍馬久徘徊。</text>
<title>乾溝夕行</title>,<text>煙樹森森塞望遙。白雲深似海門潮。人行大野天垂帽。馬入殘雲日掛腰。轉眼穠花紅灼灼。傷心纖草綠迢迢。西來萬里家山遠。霜鬢春風吹不消。</text>
<title>長墻</title>,<text>長墻如帶綰邊隅。折柳功高備北胡。塞北有天連縹緲。漠南無虜敢崎嶇。兵歸窮黷悲皇漢。意不怠荒善帝虞。道在四夷能自守。封疆畫地莫能踰。</text>
<title>廣寧衛</title>,<text>雄藩大府控要衝。邊圉無虞戍不攻。禹貢山川開版籍。堯天日月盡提封。城池深峻嚴兵衛。人物繁華樂鼓鐘。自是關防都會地。皇風隨處頌時雍。</text>
<title>凌河驛途中</title>,<text>籬落依依傍碧溪。輕塵不動柳絲低。搖鬃快步嘶風馬。鼓翼齊鳴報午鷄。春作畫圖花萬樹。雨披羅綺麥千畦。典衣那得千壺酒。趁取韶光醉似泥。</text>
<title>曹家莊</title>,<text>鴻臚山下日將曛。斗大孤城入暮雲。李白桃紅誰管領。牛牟駝𡇼自成群。愁多鬢髮增三種。客久腰圍減一分。早晚得觀周禮樂。歸來宣室奏南薰。</text>
<title>過山海關</title>,<text>長城斷處海漫漫。東北諸蕃第一關。推轂丈人來鎭靜。負戈戎卒自安閒。遊春士女迷街巷。促暮笙歌鬧闠闤。聖代如今威化遠。重攖不用鎖連環。</text>
<title>登昌黎縣。有懷韓文公。</title>,<text>一派斯文得正傳。波瀾餘事掩前賢。叫閽奏表人誰恕。臨海投文鰐自遷。揖讓詩書如有地。周旋廊廟竟無天。鍾英唯有江山在。超絶淸風六百年。</text>
<title>渡灤河</title>,<text>灤河春色散玻瓈。萬頃桃花亂拍堤。馬入翠開垂柳岸。魚吹紅蘸落花溪。採菱仙子靑羅襪。濯錦佳兒白玉錕。一曲滄浪人不見。海鷗驚下鏡光低。</text>
<title>夏店驛</title>,<text>小庭花木鬪芳菲。軒戶玲瓏散落暉。蠻戰蜀中多擾擾。齊咻楚處獨依依。連空塵土迷人眼。滿路煙花照客衣。可是郵丞情意厚。時携一榼勞驂騑。</text>
<title>皇城雜詠 六首</title>,<text>金城百雉切雲高。城外澄澄萬丈濠。漏下四門連鎖鑰。暾昇九陌散弓刀。譙樓縹緲攢飛鳳。雉堞崔嵔壓抃鼇。萬國一家堯典日。山河王氣自雄豪。天回白玉作京師。虎踞龍蟠勢絶奇。撲地閭閻春錯落。倚雲樓閣曉差池。繁華人物無千古。佳麗風流勝一時。街陌正長花似海。四民無事樂雍熙。聖人端拱善持盈。釐代大工摠俊英。幕府星分賢將帥。朝廷棋布好公卿。漢綱唐目同時擧。麟趾關睢一日行。海嶽無虞耕鑿遍。爭將牛酒慶昪平。燕趙名姝爛似雲。玉簪珠履動成群。筵開紫閤披花見。歌按靑樓折柳聞。戚里自邀何駙馬。詩家誰數鮑參軍。飛來蛺蝶黃鸝語。笑倚東風日未曛。東華門外軟紅塵。吹盡春風日日新。靄靄似雲隨去馬。霏霏如霧逐行人。工穿俠客蒙鞍帕。巧着佳兒覆鬢巾。莫向庾公衣上近。自家心事不要親。都中人物富仍奢。列肆紛紛競鬪誇。玉帛門前春爛熳。金銀藏裏日光華。精英別處迷心鑑。欺罔生時䀭眼花。逐利爭先登壟斷。笑渠乾沒苦無涯。</text>
<title>奉天殿早朝</title>,<text>漏盡鍾鳴催曙光。冕旒高拱殿中央。鵷聯乍列聞天語。雉尾初張出御香。僊樂奏時旗影。直侍臣歸處佩聲。長昇平文物超前古。雲擁蓬萊五色祥。</text>
<title>賜宴</title>,<text>玉帛周行覲聖明。兩廻春宴荷恩榮。需雲靄靄蒙魚藻。湛露溥溥灑鹿苹。滿帽宮花輝鬢髮。盈庭仙樂蕩心情。微臣涓滴皆天澤。只有丹心向日傾。</text>
<title>國子監謁聖</title>,<text>齋沭晨興謁素王。廟庭宏闢杏壇傍。摹天畫日碑雙額。飽雨凌霜柏兩行。敎育英才知有地。發揚文德豈無方。仰瞻睟相增加禮。慙愧難窺數仞墻。</text>
<title>次皇太監賜宴韻</title>,<text>中天日月遍遐荒。大闢風雲視百王。寵渥早能通紫闕。才華長得侍明光。持心正似凌宵柏。濟物還同截海航。餘事更施恩禮厚。却慙麤窣襲芳香。</text>
<title>客中書事 二首</title>,<text>鳳城雲物正熙陽。香泛東風滿帝鄕。深院暮煙花睡重。細簾晴日燕飛忙。離懷觸景添詩課。旅恨逢春怯酒觴。玉笛一聲何處送。客中無賴獨沾裳。獨立東風倚劍歌。傷心無奈在天涯。愁連漢闕三千里。興斷燕都百萬家。柳絮未飛春夢亂。桃花欲動夜吟多。揮毫莫草江南曲。一曲江南鬢自華。</text>
<title>過豐潤縣</title>,<text>纓帶流塵髮半華。遠携書劍客天涯。靑煙乍着孤村柳。紫艶深開上苑花。燕占晚風雙翼閃。鴉飛夕照數行斜。關山萬里音塵隔。歸夢悠悠幾到家。</text>
<title>漁陽驛。次徐四佳 居正 韻</title>,<text>胡雛一夕事鴟張。噬主還同猘犬狂。直北山河連鼓角。遼西人物半衣裳。不禁此地成狐窟。那免中原作戰場。人世無窮遺臭事。寒城依舊對斜陽。</text>
<title>七家嶺遇雨</title>,<text>上苑花飛春事休。客中何處賦登樓。黃梅籬落千家暮。宿麥平疇一望秋。風雨五更鄕國夢。江山萬里旅窓愁。傷心短笛聲聲苦。挑盡殘燈白盡頭。</text>
<title>灤河驛。次四佳韻。</title>,<text>鄕開晴日白雲飛。策馬還尋舊路歸。風入南薰吹淡淡。客懷東土思依依。一聲短笛羈愁動。五夜疏鍾壯志。違行役未休迷出處。已知三十九年非。</text>
<title>題遼陽出車契圖</title>,<text>遼陽南下路悠悠。寒日光輝澹欲收。萬里家山長縹緲。十年人事更綢繆。車聲轆轆行將倦。馬足駸駸歲欲遒。缺。</text>
<title>登高嶺</title>,<text>猿攀蟻附陟巑岏。半壁斜暉俯手攀。地作藩屛封漢界。天開棧道達燕山。驢從木杪攢蹄下。人向雲間側足還。高峻何須誇劍閣。嶮巇吾 缺 此艱關。</text>
<title>高平野中</title>,<text>孤城靄靄向黃昏。十二關河似故園。縹緲淡煙芳草逕。依俙微雨落花村。烏桓馬畜無南牧。李廣旌旗臥北門。行客喜聞烽火息。閒看遊騎獵平原。</text>
<title>途中</title>,<text>一年佳節夢中過。行到開州鬢已皤。花塢雪消初去國。柳橋煙密始還家。愁隨北塞黃雲起。思逐西峯白日斜。風景無窮吾欲老。明朝飮馬鴨江波。</text>
<title>節度使河公宴于百祥樓。有作。</title>,<text>徂年衰客兩悠悠。今日還登海上樓。送盡罇前千里目。洗空心上十年愁。高吟覓句羞靑眼。大醉狂歌任白頭。已許賈胡隨所適。不妨佳麗重淹留。</text>
<title>箕子墓</title>,<text>煙紅炮烙萬邦離。有意爲奴世莫知。千聖傳心九疇在。三朝遺化八條垂。孤城自是分封地。古墓空餘紀績碑。拱木生陰宿草盡。春風過客不勝悲。</text>
<title>宴浮碧樓</title>,<text>浮碧樓高倚暮霞。樓前樓後四時花。一春客裏愁無極。今日樽前興未賖。物外杯盤聊共樂。人間榮辱不須嗟。似聞天地無窮盡。莫說南華生有涯。</text>
<title>風月樓宴飮</title>,<text>十頃芙蓉蓋水平。水邊樓閣聳崢嶸。樽開北海浮春色。歌按西京倚艶聲。醉客欲眠風入座。佳人猶舞月臨楹。前程迢遞今宵短。更把深杯泛此生。</text>
<title>賜恩開城府有感</title>,<text>天書飛出五雲宮。寵錫華筵慰上公。方伯承綸參席左。守臣將事列楹中。八珍案大君恩重。九醞杯深聖澤洪。糜粉一身難報補。更期心力效孤忠。</text>
<title>洪濟院。拜賜宮醞。</title>,<text>勅賜宣傳下日邊。便繁寵渥自無前。肴分內膳推金椀。酒賜宮壺灧玉船。聖德似天那可贊。臣心如石只堪鐫。明朝北闕趨庭謝。願獻南山百萬年。</text>
<title>申高靈 叔舟 輓</title>,<text>旋斡乾坤正四維。致君能致太平基。風神落落千尋柏。胸次汪汪萬頃波。精爽暗隨鐘漏盡。文章長與日星垂。四朝勳業人無間。知復伊周此一時。</text>
<title>上李相國</title>,<text>黃驪形勝舊傳名。符竹分來愧此生。敎化多慙龔渤海。篇章還羨謝宣城。長江波浪搖簷起。大野雲林對案平。拜受封緘三四讀。高瞻山斗眼增明。</text>
<title>贈尹監察</title>,<text>目擊便知道自存。客軒歡奉笑談溫。文章不屬功名路。雲雨偏饒勢利門。子挹霜威膺國論。吾承露冕荷君恩。從玆欲定忘年契。嘔出心肝贈一言。</text>
<title>謾題</title>,<text>雙鬢蕭蕭不禁秋。一春情調淡悠悠。凌風羽翰羞黃鵠。放浪形骸羨白鷗。豪士功名隨轉手。窮人天地入搔頭。十年經幄無毫補。今日慙懷范老憂</text>
<title>翰林諸君。貽書問訊。詩以復之。</title>,<text>十載西淸接袂行。一麾翻作謫江城。罇前笑語誰偏得。世上艱難我飽經。名利興闌衰可愕。風流情淺老堪驚。開緘宛對諸公面。謾草新詩寄遠情。</text>
<title>次淸心樓韻 五首</title>,<text>畫閣簾旌靚且端。更將風月洗愁顏。東崖佛屋危臨水。西崦民家靜負山。俯仰乾坤皆物外。登臨身世別人間。他年我欲投簪笏。抖擻塵襟抵死閒簷楹高掛紫霞端。花柳年年逞好顏。鷗浩蕩邊天浸水。鴉飛翻外日銜山。危情衮衮孤吟裏。浮世茫茫一望間。上界眞僊足官府。幾回樽酒樂淸閒高侵鷁路立空端。爽入胸襟快滿顏。漾白不窮西去水。攢靑無盡北來山。風生綠樹濃陰裏。詩在滄波細雨間。世事到頭忙未了。此心輸與白鷗閒。橫何畔岸側何端。風作精神月作顏。渾大難形冥造化。旁通不礙混江山。岳陽名勝無天下。多景軒窓隔世間。兩地句連供一閣。吟頭物色未曾閒醉拍闌干飮恨端。客中情緖鏡中顏。笑呼黃鶴天邊月。吟望金鼇頂上山。草木光浮元氣內。煙花態活二儀間。謫仙詩句習池酒。與作年年日日閒附 病後將赴善山。舟過驪州。登淸心樓。不與主人遇。經還舟中。悤悤次稼亭韻。金宗直維舟茅舍棘籬端。魚鳥何曾識我顏。病後猶能撰杖屨。謫來纔得賞江山。十年世事孤吟裏。八月秋容亂樹間。一霎倚欄仍北望。水師催載不敎閑</text>
<title>與韓仁叟泛舟。登神勒寺東臺。</title>,<text>江水深深岸麥黃。扁舟擊楫沂流光。百年古碣開昏眼。一椀眞茶洗鬱腸。爽似騎鯨過海去。飄如駕鶴入雲翔。問禪不覺暉西倒。歸路春風漾小航。</text>
<title>書懷</title>,<text>老去光陰不自由。功名無路到公侯。循環事去朝猶暮。次第花開春又秋。詩卷藥囊疏活計。芒鞋竹杖冷浮漚。一官已報成癡鈍。回首江湖愧白鷗。</text>
<title>述懷 二首</title>,<text>禍福茫茫未可推。莫將龜策更稽疑。糜沙作粥人焉飽。打鐵爲門鬼亦嗤。嗜欲在龍醯有漸。剛辛如桂伐無時。世間萬事皆如此。不臥靑山不用悲。不擬平生老作州。那思世故劇悠悠。人逢知己堪論死。士得忘懷可說愁。誰識存心淸似鶴。自憐謀事拙於鳩。玉堂僊客無由見。長把幽情恨白頭。</text>
<title>秋。和金君節 訢 登淸心樓見寄韻。二首。</title>,<text>持贈新篇格趣奇。闊如千頃漾風漪。幽情遣盡憑欄處。遠意尋回倚柱時。孤館良宵誰把酒。小樓明月獨題詩。歸來宣室詳延罷。紅藥吟成也未遲。厄會年來數又奇。杜門端坐負心期。章成乞郡嫌於早。賦就歸田悔却遲。謫客已將深謝事。故人誰與對傾巵。旋車近指南山下。應向逢場說此時。</text>
<title>寄善山守金季昷</title>,<text>揚鞭曾上彩雲衢。曳月簪星醉玉壺。翰墨當年同待詔。印章今日共分符。秋來有雁堪傳札。老去無機謾守株。渭北江東知幾里。相思脈脈歲云徂。</text>
<title>述懷寄李玉如</title>,<text>十載鑾坡躡後塵。年年同賞上林春。君登靑瑣吟紅藥。我傍滄洲詠白蘋。漢北鶯花迷醉眼。廣東風月屬閒身。錦筵瑤席論心會。只念罇前少一人。</text>
<title>送柳潭陽 壤</title>,<text>初聞外寄選良才。忽見銅魚手佩來。百里黎烝心上化。六年光景眼中開。春濃祖席歌三疊。風淡旗亭酒一杯。共識別離情思苦。不知鳧舃幾時回</text>
<title>送兪同年 好仁 辭職歸養嶺南</title>,<text>聖朝人物數英豪。爲着斑斕謝錦袍。道義從知麟一角。文章已禿兔千毫。堂開孝友萱花老。門闢詩書桂樹高。握手更將謀後會。巴人下俚爲君操。</text>
<title>送友人辭職歸養嶺南</title>,<text>缺 ▣▣▣▣▣▣▣▣▣▣▣▣▣▣。三釜只知歸養急。一麾還荷聖恩偏。慈心自切秦烏側。歸夢還尋蜀鳥前。報主揚親俱有地。幾人忠孝似君全。</text>
<title>送友人往守嶺南郡</title>,<text>往事回思已十年。臨歧一別恨纏綿。採蘋無路天如海。遷鰐何人筆似椽。豪猾喪心園薤㧞。蒼生拭目繭絲便。身長七尺千金重。千里關河早着鞭</text>
<title>送友辭職還鄕</title>,<text>簪紱紅塵二十年。却收聲跡賦歸田。非惟隱者懷盤谷。自是詞人愛輞川。數畝桑麻秋浙瀝。一天雲物晚淸娟。從君欲討幽居樂。纖草穠花興杳然。</text>
<title>送李觀察赴江原道 二首</title>,<text>蜀纈恩袍白玉容。使星卿月燿關東。氣虹貫日三千丈。心錦盤花十萬重。紺幰駐時飛化雨。彤襜褰處散春風。前庭回首河橋路。一抹靑山落照中。靑春文采琢珊瑚。按節神仙碧玉壺。打破覆盆宣上化。裁分負弩作前驅。香凝讌寢今誰有。惠洽窮閻古所無。千載召棠還蔽芾。東民凋瘵庶幾蘇。</text>
<title>送李都事出幕慶尙 二首</title>,<text>輕衫壓手氣橫秋。多少簪紳避地頭。奇甚寶鐔騰紫焰。淸於玉瓚薦黃流。從來所至邦人喜。此去能分聖主憂。聞道漢廷褒一諤。巡宣無暇賦登樓。卜隣元是鎭相從。相避還同燕與鴻。已恨去年分內外。却愁今日又西東。嶺南原隰詢咨裏。漢北煙花冷淡中。世事巧將成契闊。不堪離別怨大公。</text>
<title>送具節度 文信 赴平安鎭 二首</title>,<text>一夕黃楡戰馬多。將軍遙向守龍河。胸中武略三千甲。腹裏兵書五十家。塞北似聞空窟穴。漠南那復見風沙。受降城外胡笳靜。寶劍時閒手自磨。慷慨談豪髮指冠。少年英氣壓儒酸。五千卷向懷中蘊。十萬兵從腹裏蟠。此日着鞭輕玉塞。何時前席對金鑾。東雲北樹相思恨。分照空餘嶺月團。</text>
<title>送黃海監司李蕃仲 封四首</title>,<text>蘇世文章五色麟。氷壺光彩玉精神。漢庭望重埋輪使。唐室班崇蕩節臣。五馬巡時山亦震。二天臨處物皆春。宸心待報期年政。佇見靑雲滿後塵。牧老聲名海內傳。韓山門閥世多賢。難兄卿月升靑歲。令弟觀風出少年。地合平黃爲魯衛。人分伯仲任巡宣。已知時論無居右。遷擢同歸尺五天。風流燀赫舊家聲。大雅威儀夙得成。器局海山恢曠蕩。文章星斗爛光明。蓮刀解處餘遊刃。藻鑑開時少遁情。此日周文重宣化。甘棠佇作召公行。瓊樹初瞻十載前。道山蓬觀共周旋。聯題雁榻名猶濕。飛過鵬 缺 路正懸。原隰驅馳勞歲月。江湖契活冷風煙。無緣得拜盤松祖。空賦皇皇者華篇。</text>
<title>金觀察 㻶 母氏挽</title>,<text>珠雲冠五福身。暮年沈痛未亡人。三枝桂樹堂前慶。百葉萱榮殿後春。不謂姮娥催向月。那堪佛子遽歸眞。埋香瘞玉終無奈。缺 罷哀魂淚滿巾。</text>
<title>哭柳思恭 陽植</title>,<text>年德具尊志愈恭。籍甚聲名聞海東。身經三郡奠壽域。眼看四子昇桂宮。榮華富貴五十載。歸臥雲山千萬重。我與兩郞忝二榜。哭君不覺淚霑胸。</text>
<title>書懷 二首</title>,<text>身世春來付黑甜。老年貧與病相兼。倦臨北戶雲埋樹。閒倚西窓日帽簷。張翅却嗟風外馹。奮鱗翻笑水中鮎。禿毫破硯論心事。氷滿襟懷雪滿髥。萬事傷心首更搔。却嫌身世每徒勞。春秋人物功名薄。唐宋文章格律高。靜裏商量孤客恨。眼中紛擾九牛毛。何時討得江湖趣。闊占煙波信所遭。</text>
<title>酬寄許同僚</title>,<text>粉署慇懃二十年。幾回談笑一樽前。崢嶸眉宇天人表。窈窕文章造化聯。大手自當修五鳳。高才不數賦甘泉。行當和得陽春曲。愧乏尖奴大似椽。</text>
<title>寄李玉如</title>,<text>謝事關門已六旬。雀羅庭院絶交親。戲拈禿筆裁新句。閒把殘書揖故人。萬事似棋隨局異。百憂如草逐春新。從今定作歸田計。藜杖過從肯也頻。</text>
<title>偶題</title>,<text>去年花發我來東。今歲吾歸花亦紅。天有一年新麗日。人無三代古淳風。詩書本不支貧賤。仁義惟能博困窮。畢竟此身誰得似。鹿門千載是龐公。</text>
<title>感懷 四首</title>,<text>門闌岑寂午陰移。支肘虛牕罷睡遲。久訝物情隨世變。重憐心力逐年衰。文章蓋世知何用。富貴關天不可期。已許五窮爲約伴。藜羹糲飯老淸時。愁來毛穎是知音。題罷新詩祗自吟。古獄誰知雷煥劍。高山難會伯牙琴。一年春事消殘夢。兩字功名退壯心。慣聽室人辛苦語。尺薪如桂米如金。今古從來貊一丘。蓽門茅屋等封留。滿朝冠蓋誰靑眼。四壁詩書我白頭。沽酒每因閑客至。題詩不必外人求。漢江春水如天闊。歸去吾將伴白鷗。人間隨處有危機。閒臥茅茨晝掩扉。敢望乾坤從我欲。只期風月證吾歸。殘年用捨悲紈扇。末路行藏惜布衣。畢竟功名身外物。回頭四十四年非。</text>
<title>書懷</title>,<text>四壁圖書一老翁。少年身世酒杯中。詩從活處參新意。伴得故人說古風。得馬慣曾聯禍福。瞻烏何必辨雌雄。世間萬事皆無理。隱几吾將學老哤。</text>
<title>述懷。贈柳之柔。</title>,<text>窮閻退隱世相遺。春去春來兩鬢絲。不向勢門勤納刺。每邀閒客學圍棋。一生出處長如此。千古英雄竟似誰。莫對外人論得喪。天公賦與本無私。</text>
<title>春雨日。與柳之柔飮。仍題。二首</title>,<text>細雨濛濛濕草根。炊煙漠漠暗山門。纖腰散柳東風岸。嬌眼擡桃晚景園。隔幔禽呼泥滑滑。過橋人語日昏昏。年來更覺閑居味。客至猶堪對酒樽天機衮衮換冬春。世事紛紛逐日新。臺閣無媒堪削籍。山林有道可安貧。平生自信奇男子。此去翻成醜婦人。九鳲已鳴農務起。趁時歸作耦耕民。</text>
<title>月夜。步至友人家看花。</title>,<text>天風吹下露溥溥。香霧霏微透廣寒。濃抱春情方爛熳。淡承輪影自團圝。幾番玉樹歌將闋。一夕瓊林醉未闌。嫌訝夜深吹鐵笛。滿懷愁緖倚闌干。</text>
<title>答柳之柔韻</title>,<text>衰年歲月去堂堂。閒臥南山小洞房。地古松杉長蔽戶。雲深薜荔遍生墻囊中。有藥堪榮衛。心上無機可伏藏。又見秋風吹桂樹。江東蒪菜遠難忘。</text>
<title>雨中有感</title>,<text>愁心一掬冷於灰。酒興詩情挽不回。歸計已成邦顧戀。老期將至敢遲廻。已無卿相寬疏放。只有江山侑酒杯。爲向碧岑猿鶴道。舊儕旋日莫驚猜。</text>
<title>喜雨</title>,<text>瓦溝昨夜雨聲麤。南陌荒埃洗盡無。杳靄濛濛迷遠邇。波濤汨汨亂江湖。空原茂草靑如漲。沃野嘉禾密似鋪。坐想歌呼連萬井。預知豐稔在寰區。</text>
<title>立秋日。上東岡有作。</title>,<text>麻衣藜杖轉東岡。初日荒荒野色蒼。行樂不知何地健。歸心益覺到秋忙。鳥飛天外千山遠。人在樓頭一笛涼。不用金丹要駐歲。身閒便是養生方。</text>
<title>秋夕</title>,<text>蟋蟀喓喓入夜鳴。旅牕添箇百般情。梧桐葉上秋容淡。河漢天邊露氣淸。何處短歌寒送響。誰家長笛暗飛聲。從來楚客饒愁緖。贏得明朝雪滿莖。</text>
<title>感秋</title>,<text>衰年阻歲兩駸駸。門對荒山易夕陰。蛩咽孤燈方遠夢。雁飛寒雨亂愁吟。久知宦路如天險。更覺君門 缺 ▣深。獨倚書窓宵不寐。無人解識此時心。</text>
<title>觀放海東靑</title>,<text>乘閑騎馬出郊坰。雲薄秋空放海靑。劍翮乍翻風借力。霜毛遙擧雪凝形。九天已見鴻難避。三窟何能兔得寧。羨殺一生長作隼。百年無事事嬰獰。</text>
<title>秋夜書懷</title>,<text>秋風摵摵井梧鳴。窓外喓喓百感生。聽雨可堪千里恨。吟詩難洩十年情。扁舟何日還江海。短褐如今負姓名。羞見故山林下友。應嘲衰鬢攝簪纓</text>
<title>暮秋聞笛</title>,<text>一聲長笛起邊頭。吹徹關河萬斛愁。向秀山陽人已逝。桓伊江上水空流。蕭條楊柳那堪折。零落梅花不自由。客子此時思更苦。玉人何處倚高樓。</text>
<title>初寒甚冽。以詩記之。</title>,<text>十月霜風動地吹。狐裘雖襲冷全欺。寒侵雙頰生金粟。凍逼重樓迫綵帷。松柏嶺頭潮勢急。星辰天面夜光危。遙憐塞外從征客。此日思家政幾時。</text>
<title>早入政院。馬上口呼。</title>,<text>月上觚稜玉漏催。踏霜羸馬屢隤頹。疏溝夜冷氷長合。小市人稀店不開。雞唱曙光初淡罕。星搖寒月尙徘徊。缺</text>
<title>送李直提學 亨元 奉使日本 二首</title>,<text>龍尾名臣奉使行。宮袍光帶日華明。謫僊詩上三千韻。范老胸中百萬兵。玉節彗雲臨渤澥。靈槎和月過蓬瀛。祥麟出作遐方瑞。從此嵎夷識俊英。盲風不起海波恬。地轉東溟敻復深。兩國一家仁聖志。桑弧蓬矢丈夫心。夜經鮫室明陰火。朝泊鼇岑淨曉祲。珍重德音宣絶域。歸裝不挾橐中金。</text>
<title>送金校理 訢 奉使日本 三首</title>,<text>選能專對爲交隣。臨遣光華動搢紳。暘谷九州皆異域。朝廷一視盡同仁。由來筆下三千牘。可勝軍中十萬人。講好兩邦存此擧。也宜隨處布陽春。蓬山璧水舊儒仙。詩禮場中最少年。諭越曾聞須陸賈。窮河復見得張騫。風流自可傾諸子。談笑還能靖十連。此去紀行須仔細。歸來宣室正詳延。龍驤萬斛穩於山。風便東溟一瞬間。蓬島晚霞靑可挹。扶桑初日近堪攀。已多忠信行蠻貊。況復文章繼馬班。題品海邦閒物象。趁將紅葉布帆還。</text>
<title>華蓋山城 在喬桐</title>,<text>蒼山高壓六鼇頭。倦客登臨豁遠愁。水國寒潮漁店暮。天涯斜日海門秋。胸懷納納三千里。眼界悠悠數十州。四座風流誰最健。一杯相屬更遲留。</text>
<title>松都懷古</title>,<text>秋風匹馬路松山。訪古行人意未閒。流水至今鳴澗谷。浮雲依舊鎖峯巒。千年城郭斜陽外。百代衣冠曉夢間。爲問繁華何處在。殿臺無主野花斑。</text>
<title>鷄林懷古</title>,<text>當時黃葉起西風。玉笛吹殘王氣終。五十代傳城郭在。一千年過市朝空。亭餘鮑石秋蕪綠。臺兀瞻星夕照紅。陳迹宛然人去盡。倚闌無語送飛鴻。</text>
<title>扶餘懷古</title>,<text>秋風匹馬過扶餘。故國江山縱目初。幾歲憂勤存社稷。一朝盤樂作丘墟。落花巖在雲猶鎖。天政臺荒草不鋤。禾黍高低城郭廢。孤煙落日摠愁余。</text>
<title>唐堯</title>,<text>茅茨影裏土階平。衢室天開化自成。白馬彤車存朴素。黃收緇服避文明。言通誹謗誰爲隱。才許賢英自可旌。缺</text>
<title>張良</title>,<text>少年傾破萬金資。狙擊無功匿下邳。進履早傳神叟略。運籌終作帝王師。誅秦便雪卞韓恥。夷楚能開大漢基。纔了素情還辟穀。平生心事少人知。</text>
<title>王昭君</title>,<text>畫 缺 傳呼怨恨長。俄揮紅淚出明光。氈車遠轉胡沙影。羅袖惟餘漢殿香。夢斷故宮殘月白。恨添秋草塞雲黃。回 缺 朔雁南飛去。猶欲將身假羽翔</text>
<title>詠張翰歸江東</title>,<text>擧面西風驀地飛。江東蒪美又鱸肥。十年洛下終誰賴。一棹吳中獨自歸。此日只言求適意。異時方見早知機。憑君欲弔華亭鶴。底事悠悠未拂衣。</text>
<title>讀謝枋得傳</title>,<text>三百年來國步頻。一官初未識斯人。崎嶇嶺外孤忠客。慷慨燕雲萬死身。舍命便成龔勝節。忘生留得伯夷仁。挑燈細讀精忠傳。毛髮蕭森𢥠鬼神。</text>
<title>讀精忠錄</title>,<text>小保精忠天亦知。宸章褒錫滿旌旗。指揮到處風塵靜。出入行間日月遲。賣國人多猶未死。捐軀子獨見橫罹。英雄一死嗟何及。天下中分遂不支。</text>
<title>題驄馬契圖</title>,<text>儼然相對寸心丹。斧繡衣裳獬豸冠。玉立珠明魁士列。鷹瞻鶚視動朝端。風嚴北闕椒猶辣。霜重南臺柏亦寒。世路波瀾閒起伏。要將終始托金蘭。</text>
<title>庸學</title>,<text>大學中庸兩卷書。誰云經訓是菑畬。意誠心正功初定。魚躍鳶飛道自如。毫忽若存猶有愧。虛靈飾盡乃無餘。區區所得無多字。堪笑從前作計疏。</text>
<title>麴生</title>,<text>麴生醇德出天然。洽世神功敵舜泉。從事幾年崇比聖。遺風千古愧稱賢。肝臍不見陶彭澤。心腹相知李謫僊。勉爾莫慙封飮伯。醉鄕留得好名傳。</text>
<title>失題</title>,<text>缺▣▣▣▣▣▣▣▣▣▣▣▣▣▣。 殺馬毀車非好事。買羊沽酒是其情。浴沂我已殊三子。革禮誰能致兩生。脈脈無言徒自苦。蘇門長嘯徹天聲。</text>
<title>五冠山</title>,<text>峨峨五冠山。靈秀入空碧。高標配日觀。萬古雄盤礴。長松蔭層巓。瑤草被巖壑。崖深瀉朝霞。壁絶盤巢鶴。五峯次低昂。冠佩列仲伯。中有古神壇。祀秩同五岳。緬懷山下人。令聞昭千億。平生忠孝心。永激頹靡俗。相思不可見。空歌木雞曲。</text>
<title>驪州八詠</title>,<text>驪江江雨乍晴霽。江水忽已滿。風回縠紋長。日出魚鱗散。世累雖未湔。塵纓聊可澣。白鷗本無事。群飛戲淸暖。何當謝拘束。浩蕩爲爾伴。附 次韻 徐居正人生百年內。百年亦不滿。況嬰塵網中。何能任蕭散。瞻彼驪江水。水淸纓可澣。我無適俗韻。不隨時冷暖。老矣謝簪笏。行與赤松伴。渡舟泛泛小孤舟。長年橫渡頭。迎南又送北。濟人無小休。波濤起山岳。煙雨迷汀洲。不繫亦不纜。悠悠春復秋。如操傅說楫。可遡銀河流。附 次韻小少遊黃驪。四紀今轉頭。登樓俯長流。慷慨無時休。黃鶴去不返。草萋鸚鵡洲。題詩憶崔侯。傑句傳千秋。君今繼家聲。美名水同流。八大藪 古稱貝多藪平林望不窮。一趾連江滸。鬱密百年藤。蒙茸千歲樹。鼪鼯作家鄕。狐兔爲城府。氣色莽蒼蒼。川澤儘詡詡。此中可深藏。恐有古巢父。附 次韻貝多古名藪。盤鬱江之滸。昔我揚航過。繫纜古槐樹。上有神仙宮。下有蛟龍府。緬懷雲夢藪。伯仲可誇詡。我非楚醒者。獨不見漁父。甓寺 神勒寺。有甓浮屠。故俗稱甓寺。隔岸有僧舍。金碧輝林端。諸天列下界。世尊安中間。俗客少來往。高僧長自閒。晨昏祝香火。聖壽齊南山。門前甓浮屠。歲遠莓苔斑。附 次韻長江瀉匹練。一逕緣江端。我昔訪甓寺。界淨非人間。燒香普濟眞。歲月雲長閒。未結白蓮社。先到靈鷲山。懷哉李牧老。古碣苔斑斑。馬巖穹窿馬巖石。盤礴亦奇怪。江流齕其根。萬古堅不壞。怒濤方蕩潏。分此勢漸殺。孤城賴以完。論功難償債。人看一頑石。吾獨取其介。附 次韻巖以馬爲名。奇奇而怪怪。騰驤自贔屭。堅固亦不壞。海若已悸魄。驚濤此崩殺。我欲鞭作橋。可忘砥柱債。終當鍊補天。高名擅江介。英陵園陵正密邇。五雲圍虛殿。禁籞抱山長。松柏連江遍。百靈擁巖谷。祥飆生傘扇。祠官謹灑掃。守臣潔齋薦。二聖降陰騭。豐樂通州縣。附 次韻喬山象設嚴。衣冠藏寢殿。岧嶢金粟岡。蔥籠佳氣遍。八駿嘶向前。儀衛森傘扇。聖主重園陵。祠官肅陳薦。鼎湖雲漠漠。矯首黃驪縣。淸心樓小樓亦蕭灑。下挹長江水。江水去沄沄。遠岫峙累累。三方盡空闊。一望渺千里。岳陽可包羞。黃鶴堪懷恥。珠璣爛壁間。登覩淸塵滓。附 次韻樓高淸我心。其下有流水。綠淨不可唾。可以滌心累。山川鬱相繆。千里又萬里。搥碎黃鶴樓。此語我曾恥。豪哉老元龍。擧擧蛻塵滓。煙村閭閻亂撲地。籬落相依着。桑麻一春天。談笑四隣夕。隔隴聽樵歌。臨汀送漁笛。歲稔無飢餓。時淸稀賦役。熙熙復皞。同享太平樂。附 次韻使君昔未來。田里不土着。使君旣下車。豐穰煙火夕。左右飧又粥。村謳雜農笛。去月減官租。今月蠲軍役。擊壤歌衢罇。愷悌民所樂。</text>
<title>右官後書懷</title>,<text>一鳴本欲行其志。三黜元非聖人意。養鷹鸇者求爲鷙。鷙而不搏將誰鷙。忠臣義士後世知。食君之食豈徒爾。寄語朝廷衆君子。愼爾爲臣思勿易。</text>
<title>神龍潭</title>,<text>東山雲氣深濛濛。靈湫正在雲深中。雲來雲去自朝夕。神龍是處潛爲宮。源泉趵突生石縫。晴虹下飮瑠璃濃。湫邊盤石平如案。上有祠宇連靑松。攀藤下窺眩雙眸。下赴一派成奔流。分滋浸灌幾百頃。沃壤禾黍年年收。邦人祀事無四時。有祈輒應靈頗奇。龍乎龍乎莫懶臥。時行雲雨沛天下。</text>
<title>棘城懷古</title>,<text>當年怒寇闌塞門。猛焰烈烈如燎原。長驅不日到城下。妖氛漠漠霾乾坤。期門受敵誤機會。南軍狼狽胡語喧。數十萬人一朝殲。餘卒四散仍敗奔。同將貴賤作枯骨。怨氣結作陰雲屯。悲風颯颯吹至今。古城寥落蒼山根。投詩直欲弔毅魂。筆端千古埋遺冤。</text>
<title>途中寒食</title>,<text>去年寒食長安道。百花香裏深醉倒。今年寒食塞上城。蕭蕭風雨隨行旌。循環歲事年復年。男兒行止皆關天。邊庭日暮人煙稀。孤村楊柳搖春霏。龍灣江上把一杯。杏花消息來不來。風光不減兩鬢改。明年何處更相待。</text>
<title>贈僧文郁</title>,<text>少年上人名文郁。貌古心空無住着。身藏天地不藏家。機鋒不隨禪律縳。雲遊試覓遙玄頂。湖海長年一行脚。曾從楓嶽轉伽倻。一取已盡東南域。應是參方苦未厭。還將杖錫凌西北。西北崇山惟妙香。窮崖絶巘撑空碧。叢林蘭若列中間。高師宿衲多棲息。低頭合眼觀心者。歲久往往肘生柏。遙知追禮百億佛。四生九有和根㧞。一念全超曠劫前。洗盡人間煩惱熱。眉間境界幾多寬。脚底風光定應別。上人上人須早回。道無凝滯是如來。如吾未脫樊籠裏。題詩送師翻自咍。雲門松壑佳可遊。半生匏繫何爲哉。要當脚力未衰謝。會須相約入華台。橫空石橋知無恙。聖僧參後復塵埃。</text>
<title>書懷。錄奉崔應敎。淑精二首 [徐居正]</title>,<text>氷蘖功名四十年。立心常許古人前。何人更辨持金誤。萬卷詩書不直錢。廣水澄澄碧似苔。白頭悔不賦歸來。數間茆屋田三頃。是處靑山骨可埋。</text>
<title>題畫十首。爲崔藝文 淑精 作。</title>,<text>鼇岑高處有僊臺。畫舫何人載酒回。野老身閒多事在。杖藜徐步看碑來。老屋如船竹似苔。茅亭更對好山開。野人談笑何曾俗。不說雲臺說釣臺。野人茅屋互高低。山北山南樹色齊。里閈相從宜杖屨。釣船多在晚江西。滿庭黃葉又秋風。絶頂登臨眼界通。見雁欲傳千里信。如何謾學咄書空。西風昨夜響庭柯。村北村南霜葉多。水遠天長思不盡。碧空如水月如波。矮屋依稀半隱山。晚風孤艇泊淸灣。夕陽何處僧尋寺。寺在松杉積翠間。黃茅翦翦小亭尖。西崦人家颺酒帘。晚臥柂樓隨意去。仰看飛瀑散銀簾。上寺樓臺下寺同。孤陵飛瀑掛長虹。山前野店還相似。古木蒼崖細徑通。遠近峯巒淡欲無。晚來飛雪白糢糊。僧歸野寺銀蹤闊。過却前溪信杖扶。寺在層顚石徑危。一僧歸去夕陽時。誰家山下開三逕。客渡長橋步步遲。</text>
<title>和崔國華見寄[金宗直]</title>,<text>莫怪嵇康懶作書。朋情猶自惜離居。別來應得頭銜改。聞道新詩錦不如。聞國華三魁。文臣賦詩。將加一級。</text>
<title>墮馬移疾。國華以焦校書爲戲。書此以呈。</title>,<text>建已之辰又墮驢。故人終不問何如。也知板齒依然在。金校書非焦校書。</text>
<title>答國華永叔</title>,<text>疏慵豈是薄淮陽。只恨花甎未沐芳。偶上頭流望京國。塞雲歸盡日蒼茫。</text>
<title>南原君送與玉堂修史錄。賤姓名亦載焉。又其序。乃頤叟所作。頤叟已矣。欣悚之餘。翻成悲惋。吟得二絶。錄似國華及彥升。</title>,<text>只說先朝寶典成。豈知僊籙忝吾名。簿書叢裏時時閱。遮莫人譏看帽糖。妙齡藉藉桂林魁。鰈海人推八斗才。天上玉樓應記罷。飆輪寧爲世間回。</text>
<title>次國華</title>,<text>北斗浮雲外。南衡漲海頭。酒杯思爾汝。詩句失陽秋。自愧承流拙。遙聞視草優。著書今幾許。不必爲窮愁。</text>
<title>崔侯 淑精 榮親宴 二首 [姜希孟]</title>,<text>欣欣復欣欣。樂哉具慶人。人皆願生子。子亦思顯親。崔侯文章伯。妙藝絶等倫。唾手取上第。致身立通津。恩命許歸覲。寵榮一何新。翩翩披彩服。照耀高堂春。堂上何所有。萱叢對靈春。堂下何所有。蘭玉交精神。鄕官享儀豐。耆艾摠比隣。淸商開寶瑟。羅羞山海珍。拜獻長命酒。邀我純嘏臻。那知螢雪餘。曲被生成仁。固知業儒貴。亦知誠孝眞。摠與諸少道。儒冠寧誤身。慼慼復慼慼。傷哉終天悲。追思三十載。具慶無所虧。晨昏定省罷。膝下常娛嬉。家貧縱無物。滫瀡隨所宜。視天奉父嚴。方地依母慈。擬爲鎭長樂。永言無休期。寧知十年來。奄忽乃變移。大亦有終極。地亦無堅維。天地不可恃。我生當何爲。遑遑每泣血。永慕羹墻思。音容森在念。魂夢感來遲。老大莅崇班。曲蒙鴻恩私。有禮足爲養。有財亦可資。茫然已墜地。寸心安所施。謾拋具慶樂。虛度具慶時。事往却悲咤。顚倒愧我癡。警世具慶人。吐此辛苦辭。</text>
<title>國華榮親詩卷[金宗直]</title>,<text>三級頻聞繞殿雷。如君眞箇患多才。庭闈慣得泥金報。鄕里爭看晝錦回。裛裛天香頭上桂。濃濃蕭露掌中杯。南川應踵生忠孝。爲有淸風激草萊。</text>
<title>次崔正字韻 二首</title>,<text>生紙題詩字字新。非君鄭重更誰親。能敎醞藉靑州麴。也解蜚騰白水人。塵世幾回悲蝜蝂。天閑不是乏騏驎。縱然經濟吾無分。夙志猶堪冀一伸。古琴曾記韻琅琅。㯋脫如君合處囊。握裏明珠踰百十。眼中駿骨眩驪黃。詩葩但可浸醲郁。巴俚終應隔渺茫。莫更沈吟虞富貴。行將視草入明光。</text>
<title>臘日。上奉世祖神主祔于太廟。備法駕還宮。僕以外補。未綴舊班。有作呈國華。</title>,<text>今年臘日暖如春。渠柳庭萱物態新。侐侐閟宮傳萬舞。平平馳道燦三辰。寬恩渙汗原輕繫。法酒濃薰醉近臣。自愧一麾爲俗吏。朝衣未惹屬車塵。</text>
<title>答國華</title>,<text>自笑平生適越冠。世情爭得耐孤寒。少時問學和熊膽。末路聲名混鼠肝。簿牒只能拚畫諾。親朋誰肯報平安。蒙君珍重金鑾詠。觸撥幽懷仔細看。</text>
<title>次國華韻 二首</title>,<text>修姱己負十年初。斗大孤城樂有餘。無事秪從犀首飮。忘懷不予子公書。風翻菰米村村熟。露染烏椑樹樹疏。欲趁淸秋動歸楫。故鄕山澤可耕漁。君詩纚纚過黃初。笑我徒勞結課餘。西掖久歆三昧講。南荒誰借一瓻書。管中窺豹風神隘。甑裏生塵世味疏。安得相邀臨碧海。似聞溫水不堪漁。</text>
<title>和國華。國華時爲藝文館直提學。</title>,<text>分符不是有監州。肯恨星星鬢髮秋。塵事只堪供冷笑。麴神唯解敵乾愁。枌楡謾守千年社。湖海難登百尺樓。他日尋君君肯顧。君居已近鳳池頭。</text>
<title>送崔 淑卿 之任明川 國華之弟 [金宗直]</title>,<text>逍遙吾益友。眉宇想賢侯。宿草堪揮涕。淸儀忽解愁。關防新劇縣。風俗古英州。六載聯芳集。當從弊簏求。</text>
<title>送崔監察 淑卿 赴京[徐居正]</title>,<text>崔家兄弟聯雙璧。昔時機雲今轍軾。大崔早年選鑾坡。文章華國鸞五色。小崔今年入烏臺。峨豸乘驄腸鐵石。大崔去年遊帝都。唾落萬斛皆驪珠。小崔今年又如京。伯仲豪氣天下無。君來告別我喜之。看君意氣何奇奇。胸中文章爛星斗。筆下字畫挐蛟螭。腰間瑩瑩秋水刀。㧞刀起舞歌聲高。男兒功名惜壯圖。安用刺剌悲兒曹。燕山萬古帝王州。黃金臺前天地秋。棄繻不學終童狂。觀樂可與吳賢儔。聖朝禮樂文物新。眼高四海空無人。歸來所得孰仲多。鴒原一笑回靑春。老夫少年如兩君。兩脚快踏幽燕雲。才 缺 志大吾奈何。無由榮得觀光勳。當時脚健只如犢。夢裏舊遊猶歷歷。如今脾肉高似山。閉門獨坐頭盡白。</text>
