<title>退朝時韻 八九文官。會于政府。金相以三之字呼韻。公應聲對。左右閣筆。</title>,<text>文章韓退之。筆法王羲之。宇宙歸來際。風流杜牧之。</text>
<title>渭原。次廵相韻。</title>,<text>地分夷夏界。南客㥘初寒。北堂歸路遠。何日彩衣班。</text>
<title>九秋遊山 與十二文官同遊呼韵。公先成。一坐閣筆。</title>,<text>步石筇聲瘦。憑虛眼力崇。秋山誰與別。血淚灑林楓。</text>
<title>國醫診脉感吟 丁酉倭變臨戰時</title>,<text>名醫占身脉。忠憤五臟鳴。若飮單于血。能通爲國誠。</text>
<title>戊戌奏捷後。歸故園。</title>,<text>亂中人事變。歸臥欲藏名。依然舊時物。磯上白鷗迎。</text>
<title>亂後吟 丙子胡變後</title>,<text>汗馬鳴長劒。恩深第一功。東膝今西跪。何人起此翁。</text>
<title>費隱亭 公築亭於大朴山下三洲之上。扁以費隱。</title>,<text>鳶飛魚躍水。上下皆天理。吾道費而隱。何人得其旨。</text>
<title>言志 四首</title>,<text>自擬擎天手。今携一釣竿。回看浮世狹。何似老江干。退老江湖客。丹心日日新。平生志有在。不及念家貧。我雖江湖老。進憂退亦憂。龍泉鳴古匣。會有起三洲。松竹作籬落。此翁別有情。月上篩金影。風來碎玉聲。</text>
<title>閒居</title>,<text>晩步到三洲。水淸魚自樂。忘歸近夕陽。風送漁人笛。</text>
<title>胡變望南漢吟</title>,<text>鵠立思南漢。開襟向北風。新亭千古恨。都付此衰翁。</text>
<title>歎老 二首</title>,<text>三十東倭定。老衰北狄何。手摩一古劒。爲國淚成河。憤世仍成疾。如狂又如癡。老將無用武。日夜占天時。</text>
<title>送子結扈從南漢吟</title>,<text>衰病西湖老。空懷衛國心。天顔如可見。欲作北飛禽。</text>
<title>九男二女分財吟</title>,<text>田土家庄物。九男二女傳。風月江湖景。不分我獨全。</text>
<title>感吟</title>,<text>白髮今如此。餘生問幾年。家貧兼國亂。神氣若風烟。</text>
<title>哀遼東伯 金將軍應河</title>,<text>洛上曾相見。形容特出人。寧知一戰死。萬古獨忠臣。</text>
<title>亭上對廵相酌酒</title>,<text>林缺憐江近。峯高恨月遲。萬事不如醉。爲君傾小巵。</text>
<title>九秋思江東</title>,<text>季鷹千載後。何者又知秋。蓴鱸應更好。將欲泛孤舟。</text>
<title>醉吟</title>,<text>乘舟不施櫓。騎馬倦垂鞭。閒興忘前路。自然近酒筵。</text>
<title>次贈白松湖 振南</title>,<text>老仙多病久。門外斷人蹤。不道江南客。新詩意萬重。附元韻白頭兄與弟。江海共孤蹤。片夢空來往。雲山隔萬重。</text>
<title>偶吟</title>,<text>村遠人稀跡。江淸月近臺。開簾無俗客。但見白鷗來。</text>
<title>次林承旨韻 名堜。號懶雲。又稱浪士。</title>,<text>南湖漁釣老。厭世無相親。花江有浪士。乃是知心人。</text>
<title>訪花江主人 花江。林承旨別業。</title>,<text>花江訪道士。滿酌紫霞盃。下榻慙非分。論詩愧不才。</text>
<title>歲時。金承旨送魚米。感吟。</title>,<text>枯腸困藜藿。夜夢落漁家。何處送魚米。恩推老老加。</text>
<title>林白湖 名悌 失會期。有吟。</title>,<text>強欲登高榭。無人佩酒來。惟憐湖海月。光照舊遊臺。</text>
<title>月夜聞玉簫</title>,<text>東嶺月初出。湖亭夜已深。遊仙知不遠。風便玉簫音。</text>
<title>淸秋訪金處士</title>,<text>晩尋湖上村。路出淸江曲。樵童能說君。竹岸茅爲屋。</text>
<title>寄贈林承旨 時爲南原倅</title>,<text>寄語龍城守。相離已經年。息營亭上月。夜夜爲誰姸。</text>
<title>題息營亭 林承旨亭號</title>,<text>蓬萊第一峯。飛落碧湖中。物外烟霞秘。應令屬此翁。</text>
<title>題滄浪亭 林亭名</title>,<text>遯世臥滄洲。鷹巖藏海口。優遊仁智間。樂道誠悠久。</text>
<title>三洲暮雨。望林承旨歸帆。</title>,<text>費隱亭仙老。閒吟望遠浦。蕭蕭浪士帆。暮入錦江雨。</text>
<title>贈林承旨</title>,<text>欲見花江老。柴扉夜不關。明月中秋半。留詩去不還。</text>
<title>田家契活</title>,<text>宵索晝茅意。綢繆陰雨前。生涯一竿竹。事業百花田。</text>
<title>滄浪亭。贈主人。</title>,<text>握手忘歸興。釣臺月影遲。溪頭煮寒酒。童子折松枝。</text>
<title>學射意。贈林承旨。</title>,<text>六才先䠶意。有似乎君子。失鵠反求身。今爲竆理士。</text>
<title>贈閔上舍</title>,<text>雪中騎驢客。人道過前村。我欲相逢話。手開久揜門。</text>
<title>贈戚弟鄭翰林</title>,<text>孤燈長夜話。靑眼百年情。屈指鵍班友。只存弟與兄。</text>
<title>謝柳綾城，李光州，朴順天三倅來訪。</title>,<text>三友東方來。論情兩相得。煮酒鱠江魚。忘歸日西夕。</text>
<title>聞林承旨夜過前江</title>,<text>仙人一葉舟。前夜過三洲。來時應見我。沽酒掃江樓。</text>
<title>夕陽聞笛</title>,<text>醉翁睡初罷。烟渚夕陽遲。隔花人不見。晩笛牧牛兒。</text>
<title>吳翰林來訪</title>,<text>幸見鵍班友。十年今始還。醉來歌古曲。非復少年顔。</text>
<title>感吟 二首</title>,<text>八十渭陽老。周文載獵車。嗟我名雖亮。敢希三顧廬。歲荒兼國亂。時事奈如何。年雖過八十。常欲枕干戈。</text>
<title>九十有感 二首</title>,<text>頭禿冠頻倒。齒踈語不明。老衰心益壯。舊劒匣中鳴。一老西湖在。三朝出入榮。學射曾鳴世。能詩重得名。</text>
<title>禮曹關送魚酒感吟</title>,<text>九十逢新歲。禮曹送酒魚。醉來國恩足。不樂復何如。</text>
<title>九十省父母墓。有感。</title>,<text>先墓白楊老。今知多子孫。明年當更拜。莫作未歸人。上下句異韻恐誤。而餘篇間嘗有之。</text>
<title>晩讀中庸</title>,<text>行年八九十。始覺道源眞。有爲亦若是。堯舜問何人。</text>
<title>九十言志</title>,<text>靑春近侍日。身惹御爐香。白頭湖海臥。夜夜夢君王。</text>
<title>謹次伯兄佐郞公休退韻</title>,<text>三朝白髮老。歸臥錦江頭。亂世知機久。于今九十秋。附元韻靑雲難入手。白髮易生頭。床上黃金盡。歸歟錦水秋。</text>
<title>手足不仁吟</title>,<text>年多衰老極。如醉又如眠。坐吟不知步。人道畫中仙。</text>
<title>九十二有感 二首</title>,<text>江湖白髮老。頓覺壯志銷。惟憐孤枕夢。夜夜入先朝。冠帶忘前後。衣裳任短長。胷中有所守。雖老志尤剛。</text>
<title>歸鄕</title>,<text>故園長在目。治任夢魂先。南山步步遠。不忍喚津船。</text>
<title>思古</title>,<text>伯夷居北海。呂尙隱東渭。西湖有逸翁。易地皆然矣。</text>
<title>詠畫</title>,<text>日暮蒼江遠。風生楊柳波。空船人不到。應醉臥漁家。</text>
<title>幽思</title>,<text>糧絶妻含怒。詩多病欲蘇。勸學兒孫厭。年深故舊踈。</text>
<title>贈別懶雲</title>,<text>濟世安民策。如何楚澤吟。今朝一掬淚。不必爲離心。</text>
<title>移居三洲</title>,<text>厭世仍成疾。移居愜素情。前江勝宦海。風月亦無爭。</text>
<title>歎國事</title>,<text>國事何時定。年年報虜塵。勳臣奏避亂。元帥請和親。</text>
<title>高亭雨後</title>,<text>雨洗江郊外。風光一倍多。騷翁吟未了。牧笛和漁歌。</text>
<title>江湖霽景</title>,<text>東郊牛背笛。南浦釣翁簑。入詩詩未盡。吟罷更成歌。</text>
<title>夕陽聞笛</title>,<text>江郊秋雨霽。殘日下西遲。遙知笛送處。隔岸牧牛兒。</text>
<title>聽欸乃</title>,<text>小亭春睡足。驚起上帆聲。幽砌花爭笑。無情似有情。</text>
<title>暮春有感</title>,<text>庭空新綠滿。沙遠渚烟輕。閒來時一睡。漁笛隔江聲。</text>
<title>江興</title>,<text>寥落寒齋暮。千峯似畫圖。前江風日好。漁父一肩高。</text>
<title>種梅</title>,<text>朴山營小屋。成趣厭煩華。欲知春早晩。移種老梅花。</text>
<title>石樓望村火</title>,<text>邊事何時定。官軍獻凱遲。孤村明夜火。瘦婦擣征衣。</text>
<title>行藏 二首</title>,<text>欲出無乘馬。耕田不得牛。生涯眞可笑。良策釣三洲。秋江垂渭絲。春野秉莘耒。狂歌世不知。終始守眞態。</text>
<title>謝送魚</title>,<text>一封西海味。切勝江東鱸。老病無當藥。嘗來氣欲蘇。</text>
<title>避寓逢親忌</title>,<text>八十逢親忌。離家恨轉多。明年雖再過。掬淚羡林鴉。</text>
<title>無等山逢雨 證心寺</title>,<text>滯雨無等山。登臨可奈何。山靈如有意。洗滌舊烟霞。</text>
<title>息營亭送菊。又次前韻。</title>,<text>搖落寒齋暮。黃花獨可親。採來香不斷。應待未歸人。</text>
<title>在斗南思歸 三首</title>,<text>離家過一年。秋入歸思切。何當費隱亭。與友弄明月。地僻少人來。柴扉晝不開。小庭秋寂寂。野鳥印蒼苔。客裏秋風起。歸心日日催。柴門無故舊。犬吠有僧來。</text>
<title>乙亥大風</title>,<text>恠雨狂風起。平原似戰塲。天意固有屬。何人奏君王。</text>
<title>春雨</title>,<text>獨起山齋空。滿庭紅白中。春禽啼更切。似訴妬花風。</text>
<title>老將嘆</title>,<text>老衰明主棄。人世一閒翁。夢踏關山雪。天山誰掛弓。</text>
<title>種梅菊</title>,<text>移近新梅意。欲知春去來。窓前且有菊。可證四時回。</text>
<title>別懶雲</title>,<text>相逢還惜別。朝日到天心。主人留客意。微雨灑楓林。</text>
<title>歎貧</title>,<text>茹草無魚肉。室人適我頻。八十容顔好。誰知德潤身。</text>
<title>素守</title>,<text>居家無所見。兄弟學春津。素守張廵節。生涯原憲貧。</text>
<title>高亭晩興</title>,<text>仙翁何所事。日日掩柴門。采藥歸來晩。草衣春雨痕。</text>
<title>新居幽趣</title>,<text>小屋隱松竹。爲籬不復門。過午閒眠起。朝茶手自溫。歲暮寒齋靜。金剛入畫圖。幽人吟更苦。占得一仙區。</text>
<title>春曉</title>,<text>夜雨前江過。郊原春意多。吟翁扶病起。處處有梅花。</text>
<title>待友</title>,<text>性癖江湖勝。高亭近水開。花發酒初熟。月明人不來。</text>
<title>小亭秋思 二首</title>,<text>昨夜西山雨。南溪水欲肥。小亭吟夢罷。秋色滿松扉。柴扉人不尋。當午獨長吟。微雨前村過。一簾秋思深。</text>
<title>遊無等山</title>,<text>失路荊門寺。但聞山鳥吟。有僧知不遠。踈磬出雲林。</text>
<title>江居</title>,<text>江曲歸船近。庭虛檻欲浮。逸翁無俗態。長對白鷗洲。</text>
<title>剪桐枝</title>,<text>剪落蒼梧葉。金剛坐欲看。誰識西湖主。此亭對此山。</text>
<title>傳書古詩。贈兒孫。</title>,<text>余年七十九。傳寫古人詩。嗟我二三子。立揚當及時。</text>
<title>寄景厚兄 鄭公如麟字</title>,<text>未見相思友。秋來病又加。如何孤枕夢。無夜不君家。</text>
<title>屛花</title>,<text>莫愛屛間樹。圖花未畫香。看來有一勝。靑葉不秋黃。</text>
<title>宿伏巖寺</title>,<text>前山葉已盡。遠海數歸船。天外斜陽下。沙村起翠烟。</text>
<title>遊山寺</title>,<text>高下秋山路。吟筇不自由。神遊八極外。天地寄蜉蝣。</text>
<title>題市西養花堂 金上舍璇號</title>,<text>城西訪道士。剖竹引泉源。洞房侔造化。留得一年春。</text>
<title>和道師</title>,<text>末路知心少。何論儒釋分。道師如有意。借我一溪雲。</text>
<title>秋思 二首</title>,<text>霜重紅深葉。詩多妙入神。酒熟澄淸久。胡爲用葛巾。菊發酒增價。山高月欲遲。秋興何虗過。爲君設小巵。</text>
<title>雨後晩望</title>,<text>高亭雨初霽。霞彩惹寒衣。遙望夕陽外。斷橋僧獨歸。</text>
<title>歲寒</title>,<text>衰骨先知雪。㥘寒不出門。還成無一事。筆削古詩文。</text>
<title>休退</title>,<text>齒衰乞骸骨。歸臥錦江烟。破窓風力急。踈屋月光穿。</text>
<title>寄南庵僧</title>,<text>欲訪南菴僧。衰翁病未能。香臺雲水隔。空使老愁增。</text>
<title>憂國</title>,<text>憂國身將老。年年肺不蘇。含恩違壯志。論道愧眞儒。</text>
<title>暮歸</title>,<text>暮歸斗南墅。山月似相期。村翁持白酒。先說待君歸。</text>
<title>幽居</title>,<text>九井雲橫帶。脩眉畫不工。奇觀自如許。相對恐多風。</text>
<title>月下聞笛</title>,<text>不勝良宵興。微吟酒半酣。月明騎鶴侶。鳴笛下江南。</text>
<title>老將</title>,<text>平倭八十老。沙幕夢魂飛。擊胡忠憤極。猶着戰時衣。</text>
<title>自歎</title>,<text>男兒生此世。常慕伏波營。每恨麒麟閣。如何無我名。</text>
<title>與閔子愚談話 閔敎官汝顔字</title>,<text>淸談已夕陽。移席坐幽密。莫道行客遲。前山有明月。</text>
<title>與友對酌</title>,<text>水檻踈簾捲。秋山活畫新。與君今日話。沽酒豈論貧。</text>
<title>贈漢陽趙秀才</title>,<text>不冠不帶久。君來始着巾。綠苔相引坐。鸎語似留人。邂逅相思友。西湖月滿時。風物今如此。南來幾首詩。少年吟李杜。三十學桑弧。老衰無一事。欲釣戴山鰲。</text>
<title>贈柳水使 持敬</title>,<text>多少心中事。非君孰共陳。吾亭花滿發。須及未殘春。</text>
<title>亂後聞笛</title>,<text>南漢江都後。物色摠悲情。漁歌與牧笛。不似向前聲。</text>
<title>田園雜興 二首</title>,<text>時雨田園裏。栽培手不閒。百花皆欲發。人說別人間。種竹藏村塢。移梅又一春。平生吾所業。猶喜逐年新。</text>
<title>松堂</title>,<text>晩得新居地。孤松知歲寒。江窺靑葉下。山聳老枝間。</text>
<title>撫松 二首</title>,<text>淵明千載後。我獨撫孤松。回首人間世。盤桓兩眼空。地僻逢人少。年多禮數踈。江山挑逸興。詩酒送居諸。</text>
<title>憂邊</title>,<text>三百冠冕地。胡爲左袵衣。白頭山下水。何日洗兵歸。</text>
<title>謝太守送魚米</title>,<text>肺腸困藜藿。夜夢落漁家。太守送魚米。新年感意多。</text>
<title>逸興</title>,<text>歲歲漁而釣。沙鷗慣我心。年年採芝曲。山鳥亦知音。</text>
<title>憫老</title>,<text>百年能幾何。不覺鬢成霜。迂生踈萬事。學得種花方。</text>
<title>開窓</title>,<text>夜雨過三洲。漁翁簑又笠。捲釣更回船。應知風正急。</text>
<title>晩望</title>,<text>步出淸江近。孤吟逸興多。漁人知我癖。不恠頻來過。</text>
<title>新居</title>,<text>自愛江湖景。茅簷近水涯。遠峯隨望在。歸帆夕陽多。</text>
<title>老將歌</title>,<text>年少平倭劒。今令虜膽驚。制勝猶樽俎。何勞兵馬行。</text>
<title>獨樂</title>,<text>掉頭人世上。邂逅得初心。出門迷所適。獨對暮山吟。</text>
<title>秋興</title>,<text>江湖成癖久。徒步不知疲。去來秋興足。隨處得新詩。</text>
<title>暮帆</title>,<text>夕陽風欲懶。孤帆任徐遲。漁人行色急。吟客更添詩。</text>
<title>秋夜 二首</title>,<text>獨鴈秋空去。孤舟帶月迴。醉餘吟未盡。漁笛自何來。可笑人間事。掉頭吾不知。無心却回首。紅葉渡江飛。</text>
<title>贈具牧使特差廵相</title>,<text>留犢亦留名。棠陰暎玉節。磨碑擊壤歌。村落閒烟月。</text>
<title>戀闕</title>,<text>老去成何事。江南歲又秋。北闕憂方切。臨風淚未收。</text>
<title>江遊 二首</title>,<text>竆老出無馬。偏治一葉舟。生涯一竿竹。情友是沙鷗。斜陽雨半收。步出晴江曲。漁父倚竿眠。沙鷗拳一足。</text>
<title>待友不至</title>,<text>夜入高亭上。情朋似失期。江聲風暗送。花影月初移。</text>
<title>恠石</title>,<text>蒼苔縫怪石。模出三仙山。如何煩杖屨。坐得別人間。</text>
<title>漁舟暮烟</title>,<text>兀坐高亭上。奇峯似我延。不覺江村暮。漁舟起炊烟。</text>
<title>竹籬</title>,<text>茅屋竹爲林。幽閒適我心。江山隨處好。漁笛助淸吟。</text>
<title>述懷</title>,<text>八十腰金玉。兒孫亦滿堂。竆困堅人志。家貧何可傷。</text>
<title>贈鄭景厚 二首</title>,<text>不省三春過。君來開竹門。相思多少意。欲說却忘言。亭上酒新熟。醉與故人眠。認得笛來處。隔江漁釣船。</text>
<title>過息營亭</title>,<text>江山本無主。高築鎖重門。可笑西湖老。爲籬不復門。</text>
<title>憤吟</title>,<text>欲斬單于首。龍泉金僕姑。夢踏關山雪。遼城漢月孤。</text>
<title>新菜</title>,<text>家人供新菜。春氣滿枯腸。田園無價味。切勝膳膏香。</text>
<title>遊錦城山</title>,<text>溪曲月非一。淸水鶴有雙。此間松葉好。遊子不愁糧。</text>
<title>避雨山村</title>,<text>誤入淸溪洞。荷花擁草堂。若非踈雨過。虗負一池香。</text>
<title>六月高亭</title>,<text>旱氣侵衰骨。呻吟臥竹床。江神知我意。時送水風凉。</text>
<title>問釣翁</title>,<text>借問寒江雪。孤舟獨釣翁。爲其口腹乎。欲效一絲風。</text>
<title>丁丑望夜見月。思南漢。</title>,<text>千古興亡恨。何如此夜情。新年三五月。應照漢南城。</text>
<title>江雨</title>,<text>一犂江上雨。濕盡黃薔薇。高亭風又急。過午掩松扉。</text>
<title>三省</title>,<text>年深更反顧。身上玉無瑕。若非誠一字。何以免紛挐。</text>
<title>歎鶴駕度遼</title>,<text>鶴駕度遼事。思之大 缺 生。魂夢常來往。不憚萬里程。</text>
<title>山寺思歸</title>,<text>日日思歸意。如何此夜多。雲林孤枕夢。每入釣魚簑。</text>
<title>聞蟋蟀</title>,<text>暄凉次代謝。秋氣入山樓。空庭聞蟋蟀。白盡旅吟頭。</text>
<title>暮景</title>,<text>長風吹落日。帆割暮雲頭。前山一半濕。踈雨過三洲。</text>
<title>鄭景厚持示鄭蘊 桐溪 疏。感吟。</title>,<text>錦城山下客。來示以疏章。忠誠貫日月。節義感君王。</text>
<title>大雪</title>,<text>白雪初飛野。江山入畫圖。沙鷗難卞色。但見釣船孤。</text>
<title>題金市西憩鶴臺</title>,<text>地僻仍其勢。爲臺不起樓。主人何所業。梅鶴作同遊。</text>
<title>新居竹籬</title>,<text>湖上茅爲屋。松扉竹作籬。短合山晴日。踈宜水滿時。</text>
<title>對花歎</title>,<text>東君病博施。恩㤪異花人。花有重開日。人何白髮新。</text>
<title>醉歸</title>,<text>不覺醉行緩。但言江路長。松扉月應白。何畏已斜陽。</text>
<title>過南漢有感</title>,<text>客子傷時歎。如何此日多。漢南千萬恨。都入一胡笳。</text>
<title>憤請和 二首</title>,<text>一斬單于首。乃爲所欲爲。願將春秋義。無爲所不爲。世道何如此。傷時鬢欲華。斜陽意寥落。獨立數歸鴉。</text>
<title>隱憂</title>,<text>甘棠西伯去。細柳亞夫亡。渭陽無呂尙。胡地孰鷹揚。</text>
<title>居家思治平</title>,<text>行遠必從易。登高必自卑。妻孥如瑟。兄弟得其宜。</text>
<title>三洲幽興</title>,<text>遠峀雲初起。前江月滿時。箇中淸意味。惟恐世人知。</text>
<title>慈忌有感</title>,<text>今日悲凉極。空思昔倚閭。雙鴉鳴且過。老淚灑衣裾。</text>
<title>夢監察名結</title>,<text>別子又經歲。相思顔已凋。猶憐秋夜夢。不道洛山遙。</text>
<title>嘲浪士</title>,<text>息營相別日。訪我月明時。新月今如鏡。君何命駕遲。</text>
<title>暮春</title>,<text>亭邊細逕開。籬下錦江回。桃花亦何事。流下引舟來。</text>
<title>慰幸原君解官歸 奇公宗獻</title>,<text>解官歸故里。今是昨非知。池上蓮爭笑。園中綠滿枝。</text>
<title>雪中。送友之金剛。</title>,<text>金剛九井峯。雪景今應好。君去拾奇觀。歸來爲我道。</text>
<title>水村朝景</title>,<text>朝日上山頂。水村人語喧。前江宿雨霽。時露繫舟痕。</text>
<title>隣翁共醉</title>,<text>病廢人間事。君來爲整巾。莫辭今日醉。多小意中人。</text>
<title>江郊雨後</title>,<text>務閒時住仗。貪勝急登樓。雨過遊絲淨。雲收活畫浮。</text>
<title>哀三學士</title>,<text>爲國斥和子。如何胡地俘。一節終無愧。綱常萬古扶。</text>
<title>舟人獻恠石</title>,<text>天台雙怪石。流落下人間。衰翁日相對。還作一傍觀。</text>
<title>歉歲</title>,<text>寫出詩千首。胷中自浩然。江湖風景富。可以慰凶年。</text>
<title>竆家秋思</title>,<text>海山秋欲盡。寒氣倍吾家。兒孫授衣薄。江岸摘蘆花。</text>
<title>漁村夜思</title>,<text>病深無夢寐。閒坐伴淸愁。漁村聞犬吠。風雪夜歸舟。</text>
<title>松溪風雨</title>,<text>松風雜澗聲。怪底晴天雨。非金非竹絲。蒼海波濤怒。</text>
<title>傷南漢江都 二首</title>,<text>遼西碧眼雛。豈意犯吾京。男兒一死義。何不盡忠誠。漢南求和後。未聞仰膽嘗。朝無似范蠡。他日奈興亡。</text>
<title>泣望南漢圍城</title>,<text>存亡南漢事。難可卞僞眞。愁心與春草。寸寸日生新。</text>
<title>耕釣答</title>,<text>壟上扶犂子。寒江獨釣翁。苦閑爭上下。難卞問沙鷗。</text>
<title>閱崔白集 二首</title>,<text>我國漢唐手。但知白與崔。吾衰都已矣。江上酒三盃。地僻往來少。身傭冠帶踈。仍成無一事。常對古今書。</text>
<title>冬日</title>,<text>淸寒無外事。跡與人間踈。塵寰幾甲子。甘老一茅廬。</text>
<title>別友</title>,<text>今日與君別。相看堪白頭。新詩吟更苦。漁笛聽還羞。</text>
<title>費隱亭。次白上舍 振南 韻。</title>,<text>高閣臨江渚。危臺劚老巖。沙明數落鴈。灘險住歸帆。返照成金柱。素娥啓玉函。冬來添勝景。南嶽白巉巉。</text>
<title>暮景</title>,<text>大朴山之下。名亭錦水邊。鍾聲隔烟寺。人語渡津船。耕野黃牛健。眠沙白鷺拳。前灘風正急。落鴈不成連。</text>
<title>同年李驪山挽 元祥</title>,<text>同是三朝老。人間八十春。百年嗟莫及。萬事復何陳。如畫安邊策。誰爲鳴劒臣。平生憂國淚。今日重沾巾。</text>
<title>金基善挽</title>,<text>箕城有一士。厭世臥滄洲。隨興惟漁父。忘機是白鷗。鄕隣無宿諾。兄弟不相猶。鶴髮嗟衰老。秋風淚未收。</text>
<title>題從子纘孤松堂 二首</title>,<text>西湖有一士。志不在飢寒。事業詩千首。生涯竹一竿。孤松挑節義。叢菊助幽閒。又得梅兼絶。優遊造化間。</text>
<title>八十言志</title>,<text>每欲尋眞去。胡爲媚世人。身衣隨日破。鬢髮逐年新。多病情朋遠。忘機野鳥馴。出門無所去。漁父好爲隣。</text>
<title>次吳處士 庭瑞</title>,<text>移種名花草。今知雨露恩。無思常閉口。有客始開門。久厭繁華地。新成獨樂園。淸談忘日暮。歸鳥隔林喧。</text>
<title>次高學士韻</title>,<text>山回眞活畫。水曲是盤龍。醒醉江村酒。沉浮造化中。東窓迎素月。南艦占淸風。物外閑無事。朝漁暮採翁。</text>
<title>費隱亭</title>,<text>好客頻來往。高亭更得名。風端漏月笛。雲脚露簷楹。山氣夕陽後。波光宿雨晴。欲探新酒熟。家婦預知情。</text>
<title>費隱息營相較風景</title>,<text>三洲有逸老。遙憶息營亭。檻外螺鬟碧。窓間鏡面平。江流雖上下。風景豈虧盈。共破烟霞秘。雄雌不必爭。</text>
<title>次林石川 億齡，梁松川 應鼎 韻。題玉川鄭僉使亭。</title>,<text>來自錦江客。鳩筇訪道家。山深鳴杜宇。風急亂巢鴉。堦竹方添碧。庭梅已謝華。主人知養老。魚菜又流霞。附松川元韻偶作天涯客。經遊谷口家。慇懃勞遠馭。欵曲到昏鴉。海氣雲凝葉。風威歲退華。寧辭同爛漫。村酌當流霞。</text>
<title>孤松</title>,<text>最愛庭前樹。歲寒節益深。帶風聲戛玉。延月影篩金。翠色侵書案。淸陰爽我心。絶無車馬路。時有老人尋。</text>
<title>次湖西金學士韻</title>,<text>出入三朝老。非君知我誰。傷時赤肝膽。憂國白鬚眉。南漢開門日。東宮出塞時。追思忠憤菀。北望恨無涯。</text>
<title>懶雲携酒來訪</title>,<text>晩得新居地。幽閑亦一奇。沙光雨後見。山色夕陽知。孤鶩落霞際。歸帆遠浦湄。海仙携白酒。明月似相期。</text>
<title>懶雲牧晉州未歸。戲贈。</title>,<text>亭名好作息營亭。久醉紅塵何日醒。沙鷗園鶴自來往。莫待花江草又靑。</text>
<title>與廵相及亞使遊月出山</title>,<text>攀雲直上九龍峯。兩腋風生氣勢雄。爲報天皇今去後。點仙須記錦江翁。</text>
<title>老伏江湖</title>,<text>三朝舊將年雖老。爲國丹心寶劒寒。夢中頻斬單于首。身上戎衣血點班。</text>
<title>聞懶雲過三洲</title>,<text>來往蓬萊一葉舟。傳聞昨夜過三洲。仙人蹤跡誰相識。欲向沙頭問白鷗。</text>
<title>懶雲來訪</title>,<text>主人雖老江亭好。昨日遊仙今又來。高臺但恨長風急。雲在他山宿未回。</text>
<title>遊無等山</title>,<text>葉落山腰舊路疑。古菴新寺問僧知。秋風吹起江南興。水水峯峯強作詩。</text>
<title>高亭秋景</title>,<text>江上高亭霽景明。滿簾踈雨酒初醒。蓼紅蘆白秋光晩。何處歸鴻更送聲。</text>
<title>晩景</title>,<text>高亭夢罷天將曉。臨水開窓霽色新。夜來風雪知多小。月出山顔粉未均。</text>
<title>錦江歸帆</title>,<text>小艇暮入秋江雨。泛泛隨風任去留。若非楚客蕭蕭帆。疑是蘇仙赤壁舟。</text>
<title>次梁學士</title>,<text>江之南也海之東。一帶烟波木道通。曾是鑾坡靑鎖士。來尋漁店綠簑翁。形癯我似巢松鶴。身屈君如蟄水龍。暮歲湖山同逸趣。千秋箕𤃡挹餘風。</text>
<title>亂中連聞四友訃</title>,<text>連聞四友乘雲去。白髮孤蹤孰與親。季獻同遊紫陌上。德而偕老錦江濱。憲之有約林湖月。景厚相期范海春。從此幽明便永訣。餘生竆道獨沾巾。</text>
<title>丁丑歎 幷小序</title>,<text>嗚呼。末世人心。何至於此耶。列邑太守。先治避亂船。滿載官糓而待坐。大小人民。或騎步而入山林。或乘船而入海島。余則不如是也。家人及子孫。日日泣請。余亦泣而言之曰。晝夜鵠立。向北孤城。主上遠逼。百官扈從。吾何暇治避亂之策乎。南漢若破則吾亦自死矣。叩地呼天。哭之痛哭之痛。圍城之日計之。今日則四十四日矣。五內如煎。言絶而只此焉。丁丑正月二十四日記。而後日聞之。則開城門請和之日。亦此日云。是可恠也。京城父老望中原。南渡君臣入鎖門。鐵馬往來連市路。居民奔走絶竆村。百年文物塡溝壑。千里單于傍御閽。八十餘生色斯擧。携兒扶老訪桃源。</text>
<title>息營亭。次上人韻。</title>,<text>有酒有詩君莫誇。吾亭無處不梅花。雲橫海帶明新畫。雨洗河邊白舊沙。落照漸分遠浦帆。暮烟時露近漁家。淸談方飽忘歸路。回首蕭蕭風起波。</text>
<title>贈懶雪</title>,<text>明哲保身知所止。湖之南也錦之西。素心不合紅塵累。逸興偏甘碧海棲。謝病乞骸疏廣受。投簪採藥伯夷齊。閑中獨樂無竆處。罷釣磯邊月欲低。</text>
<title>種菊歌</title>,<text>人生於世。各有成癖。大朴山翁。種菊爲業。周求四方。九品滿庭。余有所得。富於金谷。烟晨月夕。坐久忘飢。時惟孟夏。佳雨膏之。霡霂香泥。叢叢分劚。裁者培之。碧玉如束。堦有上下。若賤若貴。土有臯濕。若憎若愛。或遠或近。若踈若親。或前或後。若內若外。菊乎菊乎。何憾於吾。吾道體天。豈敢有私。非我言耄。勢所然也。</text>
