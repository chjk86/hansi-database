<title>七月旣望。陪伯氏石厓先生。遊於淸潭。李景進 止淵，景養 晦淵，景國 紀淵，全士進 就行，安大汝 光集，明汝 光永 偕焉。壬戌。</title>,<text>迢迢秋舘夜。流水又高峰。下地人方夢。中天月好容。前塵忙六驥。千載萃羣龍。澹忘形骸外。膠氷孰滯胷。</text>
<title>峽行</title>,<text>細路崎嶇步步賖。峰巒忽竦洞門谺。溪聲每與禽聲亂。雲影時從樹影斜。店客淘金堪歎息。峽民耕火亦生涯。詩興任看山日暮。白烟飛處兩三家。</text>
<title>蒼玉屛</title>,<text>蒼玉屛前宿。山烟晩飛飛。高松忽倒水。仰看欲斜暉。</text>
<title>三釜淵</title>,<text>路經百折捫懸坂。石作三渦拄巨盃。亂揷尖峰廻日月。直垂雄瀑擣風雷。從知秘窟靈蛟伏。惟許危巢獨鶴來。自古名區皆有主。淵翁一去更誰哉。</text>
<title>褒忠祠</title>,<text>皷角凄生響。野祠風雨中。陪臣殉上國。於古有誰同。故宅雙行淚。遺碑一片忠。斜陽移老柳。不忍憶遼東。</text>
<title>北寬亭</title>,<text>連天草色泰封州。醉倚高樓動客愁。關塞浮雲三百里。山河有國一千秋。東來勝境斯爲壯。日落遐情轉入幽。異代興亡那足道。眼前風物自供遊</text>
<title>暮到樓院 癸亥</title>,<text>山水行裝起病中。東來喜得故人同。重陽時節鴻邊路。遊子襟懷馬上風。日色纔過樓院暮。秋光直與道峰崇。楊州未罷西湖禁。閒却村壚賣酒翁。</text>
<title>祝石嶺</title>,<text>秋日翳翳秋雲宿。西風亂落蒼山木。征夫對景謌且悲。道路漫漫無遲速。朝發綠楊三十里。祝石嶺頭憇我僕。蚩氓抱布山市歸。時是九月授寒服。試問今歲峽中農。但道綿開禾不熟。吾輩安知耕作力。徒爾遠遊恣心目。</text>
<title>滯雨</title>,<text>昨夜零零雨。支離到晩暉。新川石上走。宿霧林中飛。逆旅何其苦。行人若此稀。仙區咫尺在。我夢空依依。</text>
<title>巖間石佛</title>,<text>巖間小石佛。寂寞生苔蘚。默坐經千劫。眞妄那得辨。</text>
<title>臥龍巖</title>,<text>我聞龍之臥。形狀極蟠屈。今見臥龍巖。誰謂爾神物。變化終難知。會待風雷拂。</text>
<title>塲巖午炊</title>,<text>淸瀨潺湲路通。白雲寂寞村掩。午炊何事相催。但恐日暮山險。</text>
<title>農巖舊宅</title>,<text>文簡先生峽裏村。數間亭子百年存。巖泉夐絶操琴響。草木蕭森負杖痕。此地元非遺世道。當時端爲痛家門。秋風路入淸泠瀨。堪向何人古事言。</text>
<title>仙遊潭。逢李士秋 源錫。遊楓嶽歸。</title>,<text>流水明澄秋色涵。神仙一去有空潭。伊人不見寒雲待。遊子相逢老木參。華嶽行裝探警句。滄浪消息入淸談。要將此日無窮意。更上招提 缺 盡酣。</text>
<title>贈玉上人</title>,<text>上人飛一筇。何處秋光覽。逢別太怱怱。名山易爲感</text>
<title>步踰多蘿峙</title>,<text>大多蘿峙千萬疊。巢鸞臺與靑天接。直從白雲踰谷雲。雲筇飄然引山屧。仄磴宛轉窮一源。往往潭瀑淸可挹。巨石嶄嶄細石滑。秋水峻駛殆難涉。復看萬木相糾連。其下紅積風霜葉。牛馬不能通南北。羸樵健獵愁登躐。我是一生初見者。十步九僵因氣懾。手摘懸果聊解渴。足據盤根稍息脅。底事探奇不知休。强欲辛苦行岌嶪。九曲名畫七分綃。至今古蹟幽人愜。况聞靈山紫芝草。千年不老光燁燁。</text>
<title>三直瀑</title>,<text>三日水聲裏。幽興更未了。山行五十里。洞天漸窈窕。中有三直淵。潛通石扃小。飛湍激寒飈。爽氣涵淸曉。恨無吹笙人。長歌自嫋嫋。</text>
<title>孟岱午炊</title>,<text>逢人問人居。指我溪南隴。洞虛村又孤。古木爲相拱。</text>
<title>谷雲影堂</title>,<text>何事谷雲翁。獨尊諸葛武。非徒人物爲。適以地名主。巴蜀功三分。朝鮮感萬古。永野有龍巖。亦合刱祠宇。右諸葛公夜凉山月明。公像七分在。獨許竹凌冬。忽言桑變海。人間佛有緣。世外狂無罪。志事竟誰知。雪岑空自待。右淸寒子哲士能先知。盈虛定有信。自求素履存。不顧靑雲進。山仰後生心。霜添君子鬢。冥鴻遠去之。猶得淸標認。右谷雲翁去年三釜淵。寥廓悵夕照。道學亦氣數。文章一歌嘯。身拋廊廟憂。迹遍山川竅。君子光霽像。省識丹靑玅。右三淵翁</text>
<title>疊石臺</title>,<text>看到華溪最上臯。奇巖對對兩邊高。瓊籤窈窕堆千卷。雲笈玲瓏劈一刀。人在丹山藏鳳篆。神歸蒼水吐龍濤。張公倘入琅琊府。未必書生翰墨勞。</text>
<title>籠水亭</title>,<text>四曲籠水亭。籠盡九曲水。羣響玉琮琤。餘音雜流徵。塵喧兩相忘。處處靑峰峙。虛襟遇眞境。淸風乍離披。所懷尤翁碑。永言良如此。</text>
<title>白雲潭</title>,<text>驪珠不得夢中安。解怕詩人放眼看。觸石雲光生曉潤。滿山水氣作秋寒。瑤池古譜歌三疊。銀浦新章錦一端。堪笑八公迷此境。謾敎鷄犬上天壇。</text>
<title>貊國懷古</title>,<text>北中自是貊王都。太古東方卽一胡。風俗不傳三國史。山川曾入九夷圖。輕塵蝸角功偏小。冷劫蠶叢夢已孤。木食巢居雖薄鄙。尙知忠信未全無。</text>
<title>金光草</title>,<text>壽春東北多深壑。麒麟縣出神異藥。榦如紫玉根如汞。葉之初生何沃若。土人呼爲金光芝。爭傳服食功施博。救除瘥瘵同蔘芪。沈作葅羹代藜藿。誰知十洲三秀寶。亭毒含英此地托。炎帝赭鞭今斷絶。百卉溫凉相舛錯。俗醫但皷膠柱瑟。危於悍馬馭朽索。我質尩羸仍多病。伊來金石皆糟粕。未學摩痞萬全術。那識治心太上格。去訪名山採靈草。願言一餐消百瘼。菊花泉甘胡公飮。杏樹井潔蘇仙鑿。不須坐讀黃庭經。枕中自有金丹約。</text>
<title>古碑 一希夷子遺墟碑。刓。一益齋藏經碑。折。</title>,<text>古碑穹然立。風雨千餘載。又有一片石。斷截埋荒穢。摩挲不忍去。何人銘其背。點沙洗蒼苔。蟲鳥半已碎。雖未接成理。猶能識大槩。希夷事蹟留。益齋文章在。藏經非爲貴。遺墟人自愛。從今復經劫。存者若掩廢。寒山無共語。何由覽前代。俗士但咨嗟。達者任顯晦。杜預空遠慮。沈石漢水內。</text>
<title>鐵杖</title>,<text>寺門遺鐵杖。一夜天風踏。欲知何人物。須看懶翁塔。</text>
<title>淸平山</title>,<text>昨上白雲嶂。今下靑嵐峀。不盡看山興。更向淸平走。淸平果何如。萬古峰巒秀。高麗李處士。遯世此中就。築室如鵠卵。坐臥小石竇。林藪無盜賊。泉澤屛猛獸。仍以淸平名。人去地依舊。巖扃倍光輝。寺刹競輻湊。西川八松臺。秋色攬衣袖。往往名區遊。至人不可覯。雪岑今已矣。池月梅影瘦。安知今世間。復有隱荒茂。甘自老草木。獨與友猿狖。譬若蘇門嘯。澹忘此宇宙。我懷空冲漠。願言一邂逅。</text>
<title>獸穽</title>,<text>虎狼爲物誘。畢竟機中坐。禮遠秋冬蒐。功希山澤火。範驅稍有間。利用無相左。世路穽逾危。不貪能不墮。</text>
<title>大勝嶺</title>,<text>兩日留雪嶽。雪嶽通靈慧。又向寒溪去。神情實相契。峻泉左右走。崇嶺西南蔽。連步絶頂登。登登多障滯。那得愚公力。移山格上帝。秋日正極短。光景不可繫。好境方在前。險阻安所計。靑藜夾道生。折枝藉扶曳。休息且攀援。前行復後繼。正須努力處。上乘非難詣。忽驚風力剛。拂去快衣袂。躡履雲如海。迷隔人間世。回首望靑峰。別意益迢遰。乃知身到此。襟懷怳無際。猶恐山不高。未薄靑天勢。</text>
<title>寒溪瀑布</title>,<text>瀑布如飛飛若浮。層峰老木半天幽。淋灕氣勢聞全夏。蕭灑精神見杪秋。萬道霞生蒼石脚。一時虹起白雲頭。嶺西閱盡名山水。獨有寒溪不負遊。</text>
<title>玉屛書院 甲子</title>,<text>院樹蒼蒼墓草陳。丹靑秖得七分春。至今猶有松間月。如見花潭學易人。右思菴廣陵地與峒陰遙。何事荒山一老樵。人去百年風未已。少微星影隱寒霄。右峒隱相國祠堂儼若臨。山河正氣自淸陰。人生一死關榮辱。只有尤翁識此心。右文谷寒泉水活㴑源廻。蒼玉屛前別洞開。一部心經書讀後。淸風猶自滿空臺。右讀書臺</text>
<title>長安寺</title>,<text>幾日東行始卸鞍。飛虹渡口見羣巒。洞深八月楓猶早。石老千年桂自寒。特地爲樓仙侶至。名山有宅釋徒安。祥雲永護黃琉酌。爲說先王此駐鑾。</text>
<title>須彌十曲</title>,<text>仙人有玉壺。尙帶藍田色。偶置蓬萊中。雲遊更八極。右靑壺淵須彌洞十曲。曲曲有秋響。最是潭深處。靈雲出其上。右龍曲潭西流幾時廻。山石空自老。慷慨臨泉水。相從我惠好。右萬折洞太上貴無名。笙歌秘不發。至靜見眞機。川流自在月。右太上洞雲白觀禪心。風淸聞客嘯。澹然坐上流。秋色來相照。右慈雲潭千年元化洞。水石冠寰宇。一自鶴飛後。山空多白雨。右羽化洞終日窮源去。時時好境見。無端紅葉裏。水激忽如霰。右淸泠瀨空雷驅萬壑。白日爲之晦。定知潭下物。一擧卽雲外。右赤龍潭鶴盖乘雲霞。鸞笙度日夕。欲知海上仙。須問山中客。右降仙臺我登九九臺。秋菊未開萼。漸看白雲起。衆香何落落。右九九臺</text>
<title>正陽寺</title>,<text>寺古偏秋響。樓虛自夕陽。行看紅葉老。坐送白雲長。壁畫仙留迹。龕燈佛現光。借眠山榻靜。疎磬語晨凉。</text>
<title>天一臺</title>,<text>往年九月萬景臺。雪嶽千峰望中開。又被秋風吹客去。却從滄海喚朋來。羣仙已許朝眞約。諸佛相看現化才。差喜衆香雲一片。有時飛到入深杯。</text>
<title>普德窟</title>,<text>仰見危如許。况茲臨下危。層霄銅柱起。中壁鐵鉤持。石潔娘梳髮。雲空佛展眉。人工到極巧。造化亦難思。</text>
<title>衆香城</title>,<text>白雲天末起。何處是衆香。陸離蓮花界。孰非爲珍藏。遙指層城曉。但見丹霞光。仙佛如夢裏。羣玉不勝凉。會須滄海竭。盡見七金剛。</text>
<title>妙吉祥</title>,<text>剜却石頭骨。人工亦入妙。定知丈六化。化出金光照。</text>
<title>毗盧峰</title>,<text>萬二千峰不敢同。毗盧眞與太虛通。遂令宇宙彌元氣。恒入秋冬多大風。碧海無窮遊子志。白雲何處聖人工。居然一杖登臨去。塵世瑰觀地盡東。</text>
<title>九龍淵</title>,<text>大瀑中天降。森然坐處遙。風雷生咫尺。邱壑異昏朝。直放東溟去。高並北斗搖。龍淵第九曲。神變果昭昭。</text>
<title>內水站</title>,<text>病裏西風紅葉晏。秋天漠漠多歸鴈。使我仍起遠遊興。行裝書劒率然辦。名嶽曾聞有神仙。及到金剛皆夢幻。採藥遐情猶靡已。海水淸淺纔至骭。毗盧南麓巨靈起。內山外山天所間。鳥道直懸三十里。但有石磴與木棧。蹋過崇橋如平地。屐齒筇頭行路慣。忽然悟得夷險理。從此塵世百不患。</text>
<title>叢石亭</title>,<text>誰將碧玉束千叢。篠節觚稜箇箇同。帝女拾珠歸海外。仙官搖珮入雲中。莫求形迹窺元化。且扣根因質太空。亭下層濤三萬里。會須乘筏破長風。</text>
<title>海山亭</title>,<text>淸秋病起起遐心。象外飄然去去尋。眼到靈山隨白鹿。脚臨滄海待靑禽。殊鄕千里樓臺晩。孤客重陽草木深。兼得尤翁留古躅。後生到此可無吟。</text>
<title>日出</title>,<text>天色玄玄地色黃。纔分淸濁赫升陽。金鷄唱報漸東土。玉駟賓來窮大荒。盖有人君觀法象。誰敎孺子辨炎凉。祥雲一朶滄溟界。願借奇遊不秘藏。</text>
<title>秋宵詩牌排律 用三百字</title>,<text>千樹西風掩草堂。秋燈獨坐意偏長。環階露冷楓垂影。傍院塵淸菊吐香。何處鴈棲江色白。是時鶴睡苑容蒼。舊遊巖洞堪携杖。多病詩書每捲床。我已林居如放逸。人今雲路已飛揚。樵漁一夢還相待。棋酒三生未可忘。愁聽荷殘翻急雨。愛看松秀閱深霜。高樓唱鳳琴心寂。古壑吟龍劒氣凉。却爲留賓通蘚徑。行當訪友作蘿裳。沼臨淺水魚歡樂。閣送餘春燕惜芳。湖上落梅凭悵恨。谷中叢桂戀疎狂。鳥尋短戶依依宿。花向寒齋暗暗藏。紫陌醉醒無日夕。黃金來往似陰陽。孤襟到曉歸虛境。淡畫分宵對遠光。客斷壺空休更歎。爽然因得飮茶方。</text>
<title>又用詩牌三百二十字</title>,<text>幾惜流光每有詩。窮居笑我冷生涯。黃神日月廻殘夢。紫洞烟霞繞積疑。濶地自多君子樂。聽天安可世人隨。重軒疊閣孤雲影。秀野閒洲晩照時。冬近園梅還未也。北來渚鴈更何之。金盃已斷淸輝映。玄髮翻如麗景移。雅境賞心幽竹嘯。朗吟側耳古松碁。百家遍閱坡文勝。雙劒和鳴燕唱悲。江海終能通遠眺。陽春長似轉寒吹。前溪漸悵農樵路。上苑偏憐雨露枝。桂影紛紛鶯附院。川菲渺渺鷺橫池。棲深谷口車難訪。侶結廬山杖欲携。列戶理衣砧響急。環臯籠錦畫痕遲。遙扃稍喜眠床寂。曲檻虛驚醉帶垂。曉把茶壺初起睡。夕開階席乍留題。餘葩搖落疎簾望。空壑蒼然片帆思。見說送歸年暗老。登高發歎水離離。</text>
<title>詩牌聯句 用一百字</title>,<text>老樹翁襟合。閒花客夢幽。景明多勝事。居靜結淸流。洞裏難尋隱。塵間未斷憂。掩門玄有草。當路玉無求。好閱天階影。文暉暗暗投。</text>
<title>秋夜鬮詩牌</title>,<text>風吹鳴鴈數聲喧。獨抱孤筇訪友軒。酒韻琴魚皆古榻。竹君雪客共秋園。枝頭綠艶歸何處。臺上蒼凉近薄昏。已度盛年垂髮皓。行收舊曲聽新翻。其二絶愛無人接事稀。坐吟霜峀碧微微。雲陰乍靜紛沈澗。院落皆明倏捲扉。滿塢菊深歡共飮。環汀蓮冷恨羣菲。倚樓正可留佳友。流水琴心待發揮。其三環松帶竹景還幽。蚤晩林廬放浪遊。白雨正疎鴻落渚。蒼烟欲散鷺尋洲。巖泉有待遙回夢。杯酒皆忘乍拂愁。却歎玄床千理在。靜居氣味也休休。其四西臺霜掩繞秋泉。淡淡花如鶴下天。映閣餘寒憑悵望。捲簾長玩礙疎烟。荷汀未許芳先老。梅野還思色正姸。每欲鄰人同我飮。松蘿微路隔溪穿。</text>
<title>李景進見訪江榭。拈杜韻。乙丑。</title>,<text>鉛槧勞勞枉費功。歸來偃仰弊廬中。平生抱我同人志。今日知君下士風。天地襟通孤月白。江湖酒散夕潮紅。林居習靜非觀物。敢把紛綸問化翁。</text>
<title>李聖瑞 海應 留詩而去。追步以謝之。</title>,<text>夢回春意闢千門。斗柄蒼然已見昏。好雨破氷仍活水。微陽噓本自新根。送僧南郡雲生衲。留客東江月入樽。歲歲此中人易老。那知造化去來痕。其二客携明月下東門。微徑疎林透薄昏。不有文章通夜氣。可將交契托雲根。故人已到潘郞鬢。此世誰開北海樽。醉去軒轅狂道士。但敎詩史墨留痕。</text>
<title>斗湖泛舟</title>,<text>離別郊園十數秋。東風吹我復前遊。新年草色平原宅。落日江聲上黨樓。凉袂拾星人似晝。輕船吸月酒如流。嘉賓不負良辰約。病後詩靈强破愁。</text>
<title>燈夕聯句。用卦名體。同懷蘭作。</title>,<text>燈節比元夕。萬家人如櫛。懷蘭。 恒屆月未姤。震域需佛日。雲石。 蘂珠大有光。乾坤相蕩潏。蘭。 幼小過此辰。輒禳无妄疾。雲。 隣朋旣濟勝。接履剝衡蓽。蘭。 飮困殽核旅。隨俗復楡饆。雲。 坎缶屯士女。詎巽匏革律。蘭。 市大畜巧製。睽目萃巾縪。雲。 建棚模大壯。籠紗益蒙密。蘭。 火雷如噬嗑。虛中孚天七。雲。 瑣小畜物象。豐亨鼎彝質。蘭。 渙聚師中旆。升降井上繘。雲。 大過沙羅樹。陸離咸結實。蘭。 檣簇未濟津。燭炫歸妹室。雲。 廣陵一解頤。詭觀蠱神術。蘭。 侈豫還自訟。九華賁泰壹。雲。 策蹇去臨高。占得同人吉。蘭。 艮峰俯兌道。晉步夬難悉。雲。 宵明夷猶久。星遯月漸出。蘭。 醉興無損否。謙謙愧醒述。雲。</text>
<title>敬次家大人華寧殿齋居韻 丙寅</title>,<text>圭璋多士摠頎頎。原廟朝眞淚滿衣。千歲白雲臨陟降。萬川明月駐聲輝。南都仗蹕香猶濕。東壁圖章墨未晞。自幸吾身能及見。書生敢恨盛時違。</text>
<title>訪花隨柳亭</title>,<text>龍池上首彩欞斜。尙想先朝馭翠華。今日垂楊連御路。一年芳草繞官家。春風共是思歸客。斗酒相尋未盡花。衣袂頓忘侵夕冷。層城無數起丹霞。</text>
<title>李景博 光文 兄弟來遊。値風雨。未能巡城。晩飮訪花隨柳亭。</title>,<text>惱人風雨阻登城。未借天公一日晴。有約每憂期易失。相逢堪歎事難平。何煩破屐隨山色。猶得危欄聽水聲。醉到夕陽當盡意。玆遊奇絶不須輕。</text>
<title>謹次金淵泉丈人 履陽 俯示韻 丁卯</title>,<text>湖山如畫畫生明。描得丹霞映碧城。誰向同人談四海。我從平地見三淸。蒹葭歲晏幽期在。鴻鴈天高遠意萌。自是蕭閒無定界。烟蓑雨篛摠歡迎。</text>
<title>秋宵小集</title>,<text>近卜芳隣孟氏園。愛他幽絶隔塵喧。林花晼晩春歸迹。澗柳虛明月出痕。筇屐幾勞朋輩至。酒盃聊挹座間溫。詩豪先着驪珠摘。肯許疎才綴陋言。</text>
<title>詠畫柳</title>,<text>隋堤十里七分移。八帖繡屛翠鎖枝。長繫紫騮留短岸。不飛黃鳥掛輕絲。依然雨暗垂條重。怪底風來拂葉遲。何事美人問不答。綠陰深坐若相思。</text>
<title>李黃庭 台升 夜至</title>,<text>北里南厓信未遙。故人乘夕下衡茅。酒因得月忘前戒。病爲看梅耐暫拋。樺燭重挑餘話展。輶軒纔返近詩抄。豪情尙賴夫君在。肯向風塵恨寡交。</text>
<title>李學士可用 潞 來訪共賦 戊辰</title>,<text>隔岸名亭號狎鷗。中間虛白是長洲。開樽月到滄江口。擧袂雲歸大野頭。澗道不廻車馬迹。春江都付釣魚舟。夫君屢賜投瓜報。詩似琳琅筆似鉤。</text>
<title>早起</title>,<text>窓外鷄鳴警臥帷。冠衣稍待曙光遲。簷雲夜宿歸何處。葭露晨橫有所思。羣妄未交澄氣色。一源初覺寂言辭。須臾日出多塵事。喜怒閒忙等是疑。</text>
<title>奉簡李可用</title>,<text>朝隨流水到前山。山水斜陽倦更還。草盛牛行元不定。花殘燕語若相關。讀書未遣胷中菀。撫劒多因醉後閒。差喜故人詩有約。淸緣共待綠楊灣。</text>
<title>以明文奇賞。奉借李可用。仍呈長句乞和。</title>,<text>太祖皇帝御八紘。人文化成黃河淸。首延耆儒咨禮樂。弓櫜戈戢䂓模宏。濂基禕縉東南美。煥然製作記聲明。繼而和者方正學。山斗宗仰四海傾。大家名家武相接。中葉獨步王文成。太平漸久元氣削。蔓延萎弱墜雄勍。是時何李力振之。一循古䂓自西京。白雪樓起風益高。後進七子狎主盟。下掃粃糠摹琬琰。超宋軼唐劇縱橫。或開歐曾三蘇派。妄庸巨誚疵世貞。從此天下操觚羣。滚滚各以其藝鳴。正始杳茫餘響亂。徐袁以外無足名。東壁光輝三百載。洪武幾變至啓禎。衰世於文多鉤棘。吉人之辭和而平。斯事雖微不可闕。恒與治道關否亨。誰能刪述嘉後學。賴有太史陳明卿。百八十人人取長。勒成一部神識精。不以東裔爲卑鄙。中華亦進參羣英。特書明文奇賞字。先揭序例次批評。恰似瀟湘洞庭野。樂之大成張韶韺。又如至味羅八珍。熊掌豹胎全鼎烹。皇明右文今掃地。頗幸是篇垂章程。我友一見偏愛玩。辛勤借去徠專伻。周誥殷盤皆典型。非不灝灝充棟楹。雅尙在此不在彼。知君本有風泉情。</text>
<title>次李可用韻</title>,<text>此日端陽月。扶疴强把觴。雨中梧葉大。風下竹根凉。鉛槧空違志。刀圭但檢方。數承君子敎。詩約敢相忘。</text>
<title>憫旱</title>,<text>頃刻陰濃一霈看。浮雲忽散竟無端。三旬未足黃梅潤。四野關心大麥乾。漲日塵霾還午熱。拂風晨夕似秋寒。泉聲謾繞幽人枕。霖雨殷家夢已闌。</text>
<title>用前韻詠太宗雨</title>,<text>靈雨年年是日看。獻陵陟降白雲端。生民食息留膏澤。先后精誠逮旱乾。帝眷默垂春更溢。天威昭在夏猶寒。田間解撰於乎頌。四野秧車節未闌。</text>
<title>喜雨</title>,<text>暖風蒸山霧。片片繞江門。晩作霏微勢。霈澤優田園。漸欲流麥浪。已復茁桐孫。病夫病新起。歡然倒淸樽。一疊喜雨詩。聊欲謝乾坤。昭蘇十日旱。孰非后皇恩。花奴也更閒。不勞汲水盆。</text>
<title>葡萄</title>,<text>紫包圓復橢。纍纍掛秋陽。倒引龍鬚勁。中含馬乳香。灌盆如淺沼。風架是空廊。漢水盈宛酒。爭瞻碧玉光。</text>
<title>海棠</title>,<text>獨帶天姿艶。嫣然笑晩陽。酒濃疑有睡。詩拙恨無香。宿露滋幽逕。朝霞浸曲廊。海沙多絳實。偏爾閱滄浪。</text>
<title>過李黃庭斗臣 辛未</title>,<text>君有佳兒君不如。才高仍復愛看書。奇珍自是藍田種。良驥偏多伯樂墟。天下詩名將又在。少年文賦卽其餘。無論世世爲交事。折輩從今且莫疎。</text>
<title>初秋。遇西都賓共賦。</title>,<text>默數今年已半年。閒邊多少等愁邊。神融午枕支離蝶。耳爽晴林斷續蟬。鉛槧盡拋詩則未。刀圭不去病之然。故人忽帶淸飈至。始覺微凉動遠天。</text>
<title>客至</title>,<text>客至香生座。秋樓破夕烟。茶應不如酒。肉固勝於絃。冉冉燈前話。遲遲枕上眠。微才承末契。古誼續新緣。</text>
<title>次三淵集韻</title>,<text>歲云暮矣日之西。零葉千聲入倦蹄。幽逕拄筇孤菊老。寒星掛樹數禽啼。消來永夜燈懸壁。斷送殘秋石出溪。莫歎風塵愁鬢白。詩人自得好評題。其二行路逶迤覺日艱。不如歸去我鄕山。樓高薄試秋來目。石老贏爭病裏顔。多讀有緣書自閣。孤懷無妨戶常關。孟冬墐塞須經濟。應復勞勞一室間。其三忽見秋山如可人。終南遠勢碧嶙峋。寒聲砧杵千家夕。樂意壎箎一室春。何事十年勞負笈。至今江上悵垂綸。紛紛戶外千般計。都與閒居把酒頻。其四許久吾生混俗窠。琴心不復托峨峨。夜深星大疑天近。歲暮林疎喜月多。每犯豪曹金谷罰。豈堪孱衛玉山駄。寒鴉却勝愁人鬢。閱盡三秋尙未皤。其五愁來坐我夕陽園。萬點蒼烟澹澹昏。吳下正多張翰帆。洛中誰數李膺門。何山雲自無心去。從古松如一節存。奇氣藏胷驅不遣。放看天地寄軒軒。</text>
<title>走續三韻。奉贈金祈汝 敎永 行篋。</title>,<text>蘭兮在谷桂兮阿。之子歸兮可奈何。落木秋來頗寂寞。能詩客至好經過。雪園授簡風流足。橘老圍棋日月多。爲惜人間如漆髮。一番離別一莖皤。其二淸平江上白雲深。此去欲從何處尋。征袂迢迢明月色。離樽脉脉故人心。直須加飯謀身健。切莫貪程戒夜侵。遙想衡門高臥日。錦囊應富遂初吟。其三嗟哉宜讀復宜耕。恰似韓公古董生。陳篋數篇餘事業。誅茅十載幾經營。怡愉晨夕趍庭色。高尙風塵拔世情。知有看花期不遠。林樊豈必久藏名。</text>
<title>楊浦餞春日。陪伯氏共舟。仍迓牙湖尹使君姐兄 慶烈。領漕之行。癸酉。</title>,<text>玄琴三疊喚餘春。春序雖歸春物新。楊柳微風來借客。杏湖流水去迎人。江間欲放翩翩氣。塵外無拘泛泛身。高醉緩歌猶未竟。錦帆指處岸紗巾。</text>
<title>久雨有客</title>,<text>分此沾秧又注耕。春田水澤也當平。幾憐大界同罹旱。翻憾天公久靳晴。高瀑遙江常會境。虛舟漏屋劇關情。今朝爲客初開戶。階上苔痕碧自生。</text>
<title>靜遠丈見訪共宿</title>,<text>春暮如冬氣不分。和飈一半是同雲。杜鵑花乃遲遲見。黃鳥聲纔往往聞。稱意非關今夜飮。破顔惟賴故人文。知君明發江陵路。鏡浦應多悵別羣。其二何恨人間我輩人。尋常混迹在風塵。書如菽粟堪充腹。道未英華豈潤身。怪事非時三尺雪。韶光不日九分春。許心獨有東城丈。始信交遊皓首新。</text>
<title>酒禁 甲戌</title>,<text>暮年寂寞謝殘盃。幾度良宵月滿臺。我渴如羌空悵望。爾淸爲聖盍歸來。眼前北斗高難挹。肚裏春風浩莫裁。萬斛鴨頭波不變。可憐濩落大匏材。</text>
<title>晩秋。次春樓三從兄 哲永 韻。</title>,<text>酒空茶歇篆烟飜。古閣蕭然貯竺墳。桐老自含冲素意。菊衰猶着淡黃痕。胷中寵辱非眞境。象外文章是寓言。宅近囂塵心自遠。考槃應不碩人諼。其二雪花三尺白紛飜。銀海茫茫沒衍墳。所謂伊人駒去 缺。不知何處鶴飛痕。一塵休點烹茶韻。萬象難分落麈言。獨有淇園靑未改。斐然莫使此君諼。</text>
<title>次古琴篇。琴腹有奇篆云。</title>,<text>有琴有琴何代刱。畫腹古篆鸞凰狀。籒家絶學廣陵空。絃語惻惻無定向。忽驚虛籟吹春樓。主人作歌伊誰貺。欝結龍門石上柯。孤鉤寡珥空流悵。熚爆火騰遭伯喈。皎皚雪激候師曠。文心細入山水間。衆壑泠然自生響。月隱蒼松立重重。天寒白鵠飛兩兩。扣絲讀銘仍叫奇。墨跡宛轉圓如掌。秘籙高擎金獅臺。古畫亂點草龍帳。蝌蚪不蝕千年桐。滿腔流活春雲漾。匜頭款識都寂寥。塵生海水沙淘浪。獨留此器晞朝陽。缺 間一枝華裳裳。妙製奇字兩相遇。大雅不 缺 意差强。幾經今古騷人眼。三尺磊砢歲月長。客亦非俗頗疎朗。草堂深處抱而上。一彈彈到水仙操。百世在前蒼茫想。作者骨朽君何悲。有詩猶可石皷倣。嗟乎古琴人無知。酒醒梅落一放杖。</text>
<title>昔歐公問東坡琴詩孰優。坡曰。退之聽穎師琴。歐公曰。此秖是琵琶響耳。春樓丈見余琴詩以爲似伽倻之琴。其語絶相類。故更步前韻解嘲。仍乞俯和。</title>,<text>吾作琴詩吾自刱。一作唱。 似琴不琴知何狀。春樓丈人妙解琴與詩。故將琴詩春樓向。此詩却似伽倻琴。一字之褒踰於千金貺。古琴有趣難爲言。孰能令人喜令人悵。君不見昌黎韓愈能文章。聽琴作歌藻思曠。後來贊歎蘇子瞻。歐公獨謂琵琶響。况我不及韓公萬萬層。公與歐公侔爲兩。今古詩眼將無同。漏洩琴心如指掌。琵琶亦學絲聲哀。幾人淚灑明妃帳。又不見伽倻琴出古伽倻。于勒製譜淸而漾。短柱纖指玉房前。十有二絃驚秋浪。如怨如訴思自傷。切切最宜佳人裳。方圓尙準兩儀則。噍殺不雜南方强。尙矣勿論琴之雅。琵琶也應較短長。昔人只得琵琶像。才薄爭奈踰以上。細彈伽倻讀我詩。又難彷彿要妙想。畫家三昧筆家神。按圖刻舟形徒倣。韓詩萬丈日月光。後之逐者夸父杖。</text>
<title>省永楸歸路。擬訪硏經齋成君 海應。未果。述懷十首奉寄。</title>,<text>渺渺廣平山。寥寥葬先人。餘生淚明發。孤懷何處伸。頻年事東征。霜露惕履晨。旅舘無良友。丙舍罕芳隣。賴君當道住。慇懃慰此身。其二吾祖有上賓。後生及先公。萬死同槎契。涕淚話日東。不緣敦宿好。那得眷顓蒙。申申勉道藝。邈哉古人風。珍重華陽記。嘉惠尙篋中。其三有菀靑城宅。文獻極磊落。石渠窮賾秘。蘭室富述作。炳炳尊周書。恐孤先王托。世人誰復惜。大義空束閣。抱經授鄕里。君子亦足樂。其四稼穡非鄙事。今人反恥之。矧能崇文學。趣尙日以靡。陶令旣云沒。玆事夫誰爲。獨有成使君。澹泊守東陂。不必文與繡。耕讀有餘資。其五齋居號硏經。羣籍浩如何。書序超獨詣。漆蝌何其訛。又有深衣攷。大能翼禮家。雜纂五十卷。朱鉛廣搜羅。華首志愈苦。昔人未足多。其六翼翼丞相院。烈烈摠管祠。其人雖已遠。英風萬古垂。玆邦山氣佳。賢豪故應期。鼎鼎百年內。地靈竟是誰。耆舊存史例。煩君一傳之。其七寧王方冊儲。胄選極一時。誰能秉其銓。先臣實掌之。羅公起湖右。耆德冠鴻儀。郁郁醇齋筵。尙誦穆如詩。後輩無能役。相逢秖增悲。向日。偶逢羅公烈之胤於疎溪同宿。故云。其八鵬之久不見。忽忽六七年。南華如夢裏。人事兩蒼然。我病今如許。君衰詎誰傳。聞說饒康濟。縛茅更理田。縱欲幽居訪。秋烟杳無邊。鵬之。成君之弟海運之字也。其九昨夜凉風起。秋雲滿天飛。崇蘭半委披。幽菊獨芬菲。俛仰宇宙內。耿耿誰與歸。邱壑忽見招。吾道未云非。尙須買山錢。巢許竟難希。其十記曾雪城筒。遠寄西原道。寵錫踰十朋。厚意久未報。疎溪明月夜。歸鞭更草草。懸知故人屋。篝燈待客到。彷徨懷自發。永言述今古。</text>
<title>小華學士李景博燕行贐章</title>,<text>金馬門中近侍臣。玉河舘裏小行人。聊知往役無多日。塞柳原華轉眄春。其二熊城援卒議東浮。摠說皇恩外國憂。賴有寒泉家計在。尊攘一部續陽秋。其三歲歲燕行送別時。風泉多少念京師。君去我留何所贈。更無新語可爲詩。</text>
<title>簡申仲之燕行途中</title>,<text>送客中原去。蒼茫萬里輪。燕歌今已遠。誰有仲之倫。</text>
<title>暮春駱園小集 乙亥</title>,<text>赴招如赴約。爲在巷之南。一會良關數。餘春正屬三。乍陰幽草合。復照艶葩含。不妨杯前態。疎狂亦韻談。</text>
<title>次李學士彝仲 璍 老兄恨花怨玉二韻。呈春樓三從兄。</title>,<text>剛被東君誤此生。香肌銷瘦不勝淸。條風乍怕顚狂度。蘂日翻嫌的歷明。蝶戀羣芳爭倩夢。鸎猜絶艶故牽情。紅愁未解黃昏近。長遣梅神怨楚聲。其二一種荊岑話宿生。誰敎憐我骨神淸。心非片石從他轉。淚是雙珠似箇明。霍姐魂消春有恨。秦娥夢斷月無情。芳緣願結夫君佩。車上琤然象德聲。</text>
<title>更用前韻。分屬諸公。</title>,<text>特地爲樓境自生。枕欹簾邃有餘淸。庭留落月增昭曠。檐閱浮雲遞晦明。北海衣冠高世事。東山絲竹達人情。詩篇映發如花草。爾雅之文正始聲。右屬春樓三從兄學士門庭碧草生。一塵不到地分淸。虛堂度暑襟期冷。古鏡驚秋鬢髮明。近日文園多病歎。幾年瀛館倦遊情。端居賴有消閒訣。時聽紋楸落子聲。右屬彝仲老兄愛約耽閒寡友生。氷壺誰識淡然淸。圖觀勝地窮吳楚。詩選名家薄宋明。玉洞留禪搜古躅。丹山訪羽引遐情。邇來積雨無人問。蟬噪蛙吹數部聲。右屬三從兄 徹永五兄頗學醉先生。終日牢門事事淸。羞學俗趨爭巧拙。恐將形役弊聰明。朝陽閣上新翻曲。春樹樓中薄倖情。見說林泉凉雨足。可能從我濯秋聲。右屬再從兄 敏永病多非必惱吾生。還得癯容分外淸。九轉金丹都是妄。一雙靑眼向誰明。疎燈古屋寥寥卷。流水高山耿耿情。十載棲遲委巷裏。世人那復識名聲。右自述</text>
<title>憫旱聯句。同李聖瑞，李景養作。鬮沒覃韻。禁用疊字。</title>,<text>年荒騷域八。雨閟惜春三。聖瑞。 鮎竹登城市。蛟梭隱海潭。景養。 魯尩非有眚。周魃奈如惔。羲卿。 暍子煩襟叫。耘丁恨語諵。瑞。 蘇珍思架潤。桐惠企庭泔。養。 赭土其痒穡。焦金厥病痰。羲。 井虹俄滅沒。畢月各差參。瑞。 出垤蜉頻聚。銜泥鷰乍喃。養。 徹宜綢戶牖。挽欲淨戈䤴。羲。 但擬琮沈瀆。寧須屐借儋。瑞。 耐飢泉可療。畏禁酒難酖。養。 舞蜴同俳戲。鞭龍類坐談。羲。 陌紅塵澒洞。園翠葉燋燣。瑞。 官政堤功飭。村豪水利貪。養。 惜乾傷霧麥。吟渴憶霜柑。羲。 議賑倉人斛。巡畊郡吏籃。瑞。 涓涔焉少補。膏渥願均涵。養。 涸鮒聊觀濮。農鳩且訪郯。羲。 渰遲霑鬱薁。暘合晒苓苷。瑞。 炎馭行方促。雷師睡正酣。養。 葩謠烝白豕。蕎諺噤黃䳺。羲。宸念存兢惕。廊謨重荷擔。瑞。 薦芬誠易格。備札禮曾諳。養。 野丐紛烏攫。江商恣虎眈。羲。 漢囚疏滯枉。齊斂祛饕婪。瑞。 黎庶將懸倒。玄機矧逆探。養。 理推离坎協。氣不澤山函。羲。 筆落天慳粟。堂成地護楠。瑞。 潮奇藏蜃閣。霞沫閉獅龕。養。 汚壤猶資灌。菑畦自引燂。羲。 火瘟禳浸熄。草竊慮滋餤。瑞。 節省厨蠲膳。詢諮驛撥驂。養。 高門稀飯鑿。列肆雜衣襤。羲。 浮祲徵裨竈。愆陽訊賈耽。瑞。 何當興靄霨。並得沐㲯毿。養。 石電徒飜燁。巖流未掩嵁。羲。 仙符鬃斷滴。僧硯墨收馣。瑞。 注渤誰量勺。通渠謾執鏨。養。 殷霖咨傅築。衛霈待邢戡。羲。 菌硬銷斑暈。苔凋貼紫弇。瑞。 仰蒼眉攢黛。憂漆鬢搔鬖。養。 岱牒偏愁濕。岐亭詎樂湛。羲。 遠漕膠汴閘。殘瀑鎖匡菴。瑞。 臘雪眞虛眹。朝雲幾遍覃。養。 皷羊童也妄。歎鸛婦兮憨。羲。 倌駕期星夙。雩壇用日闇。瑞。 明河縑共素。新旭絳還淡。養。 滌滌包窪突。祁祁跂躄喑。羲。 血牛偵洗濯。陰鳥候啁啽。瑞。 禱亳欽躬責。歈衢羡哺含。養。 煕雍由帝騭。乖沴寔神慙。羲。 究咎專經向。書灾掌史聃。瑞。 葵心傾杲杲。菜色鮮傪傪。養。 果橢纔過㲉。秧尖始及鐕。羲。 薰應風解慍。薺或歲占甘。瑞。 壁繪驚銀派。甁枝幻彩曇。養。 燠騰丹徼焰。凉徹碧穹藍。羲。 古礎津空抹。晴絲靚足撏。瑞。 蕭羞稱赤母。虞惕夢朱男。養。 朽蓼蕃苗螣。枯桑損繭蠶。羲。 魚喁陂上下。龜坼畝東南。瑞。 肯道揮淄汗。旋懷灑嶺嵐。養。 嗟嗟逢洊旱。民物爾胡堪。羲。</text>
<title>乙亥冬。隨北海再從兄 鐘永 副价之行。淵泉金尙書。贈以五首詩。途中謹次。</title>,<text>勞勞一曲路橫斜。烟柳殘曛悵物華。問汝緣何何處去。鴻翎鴻爪亂平沙。其二水碧三江似鴨頭。西行直渡古灣州。書生縱辱名公餞。無奈經年去去愁。其三塵事千般儘覺輕。蓬桑宿債在三生。胷中倘有纖毫計。未必居然辦此行。其四淵泉垂老尙豪歌。新令離亭捲白波。憑我欲知天下事。百年消息是黃河。其五幾曲崎嶇幾疊瀾。一樽聊博片時閒。燕臺舊俗何須問。已向荊卿傳裏看。</text>
<title>碧蹄懷古</title>,<text>風激鳴林似戰笳。碧蹄遺事憶龍蛇。元戎狃勝輕師進。强敵投機半路遮。今日耕燒猶劒戟。中州精銳盡蟲沙。如何帝力難忘地。皮幣年年使者車。</text>
<title>途中上伯氏</title>,<text>吾家昆季白眉良。四十橫經上玉堂。分手看雲應有夢。隻身遊遠奈無方。深知異域加餐語。絶勝同人贈別章。回想小峒梅發夕。巡簷悄悄獨斟觴。</text>
<title>曉發崧陽</title>,<text>漸覺寒威壯。還疑酒力微。馬嘶凌朔氣。鷄唱問晨輝。落月荒城柝。繁霜遠客衣。一宵崧舘夢。十里尙依依。</text>
<title>金陵途中</title>,<text>映水屛前斜日時。金陵舘外北風悲。欲知盛世皇華迹。斷岸幽苔剝落碑。</text>
<title>謹次上使洪澹寧 義浩 玉溜泉韻</title>,<text>古甃餘香在。朱梁舊食泉。蒨葱雲浸壁。晶玉凍鋪川。酒耐行臺伴。詩慚使相聯。平生尊華志。此去有誰憐。</text>
<title>上伯氏</title>,<text>長安漸覺在天涯。日日征鞭望北來。落木三更遊子枕。浮雲千疊望鄕杯。關心朔雪魚書斷。屈指春風鴈字廻。共是分張阿仲遠。南州別緖動官梅。</text>
<title>渡鴨江</title>,<text>我馬嘶風塞路長。官樽無力駐斜陽。生平每說灣州遠。回首灣州便故鄕。其二風沙日暮馬蹄輕。只有黃蘆獵獵聲。借問今宵何地宿。荒墟遙指九連城。其三蔽野旗旛號一砲。鎭江當日詫雄豪。督師自有尙方劒。肯使三軍盡姓毛。其四鴨江西望鶻山靑。天末雲烟入杳冥。此日寒鞭峰下路。峰頭應見統軍亭。其五戎裝刷佩渡龍灣。鞭外黃沙劒外山。恰似班生投筆起。朔風驅馬玉門關。</text>
<title>葱秀次上价韻</title>,<text>柵外三停路。連宵露幄開。地非吾土有。山似故人來。著勝由賢价。題詩憶妙才。溜泉餘宿醉。於此好傳杯。</text>
<title>鄂家庄。送林督郵 貞鎭 還。</title>,<text>辛勤萬里伴夫君。域外那知更別羣。車馬蕭蕭三尺雪。燕鴻落落兩頭雲。河梁送客詩相答。易水遊人劍忽分。留約他年年未老。莫須怊悵待吾聞。</text>
<title>戲次行臺曺來鶴 錫正</title>,<text>平生眼窄小邦人。遽道荒邊物采新。試走燕都看一過。歸時應不暫停輪。</text>
<title>連山關。次上价韻。連山。古鴉鶻關。</title>,<text>督戰紅旗日出關。蚩尤東指古遼山。何年飮馬長城路。此地棲鴉老樹灣。未遣嫖姚臨瀚海。徒煩宣撫禦完顔。書生欲老風塵裏。絶塞空慙仗劒還。</text>
<title>鳳山。走次李君廷稷韻。</title>,<text>陽關處處結佳緣。君去今年又昨年。何事香心猶未已。春風繚亂杏花天。</text>
<title>平橋草堂。次主人韓上舍霽遠 在濂 八詠。丙子。</title>,<text>前朝老石大冬松。一夜同雲繞萬重。正好此時顚態發。蓬頭跣足最高峰。右松山積雪聞說幽人小屋成。倦遊如夢玩虛明。爭敎一段無心物。還向靑山起處橫。右龍峀橫雲雲歸木落雨兼風。萬種荒凉此古宮。最是不堪回首處。西臺日日掛殘紅。右古宮夕照門臨兵部舊虹橋。橋上繁霜耿耿宵。在昔轟闐聽漏地。溪禽驚月曙光遙。右荒橋曉月山更逶迤野更紆。東邊一帶盡平蕪。聊知細雨靑郊路。春色多應送客孤。右東郊平蕪北洞家家萬本蔘。名園歷落抱秋林。吾人卜築知何在。叢桂靈芝世外心。右北村寒林前村垂柳貫雙溪。隔水春陰漫漫低。爲是故都多感慨。淡烟微雨憶隋堤。右雙溪楊柳名山無限貯烟霞。中有霏霏玉洞花。剩得春來紅勝錦。韶光誰是主人家。右五冠桃花</text>
<title>冬夜。澹寧洪尙書。北海侍郞再從兄。來鶴曺承宣小集。皆燕遊同行也。</title>,<text>疎才多愧抗靑雲。枉被諸公客禮分。旨酒先春爭臘色。德星方夜動天文。佳期洛社風流盛。宿夢燕程雨雪紛。譚笑盎然梅自煖。室中衣袂盡淸芬。</text>
<title>讀隨園詩話有感 幷序○丁丑</title>,<text>直廬無寐。偶閱袁枚隨園詩話補遺第三卷。有云。白下秀才司馬章。字石圃。風神蕭灑。年少多情。而仍記其詞曲數闋。此人今現任薊州知府。余燕路相遌。與之酬唱者也。驚喜如對。以詩志之。怱怱車笠薊門城。萬里東還尙係情。誰料小倉詩話裏。白門司馬是君名。此卽溫公後裔。而工於詩云。</text>
<title>世子宮大學講畢後宣饌日。次右翊衛李丈 洛秀 韻。恭記。</title>,<text>衛司淸切備筵官。奉冊朝朝侍玉欄。將就有由欽燕翼。光輪何補愧螢殘。編年事實方資鑑。時將繼講少微通鑑。 新日工夫已戒盤。講罷仙厨蒙賜饌。怳疑身到桂宮寒。</text>
<title>九月望夜。桂院對直。與翊贊鄭平仲 東萬。仍用前韻。共賦。</title>,<text>胄筵纔退是閒官。暫拂烏紗倚碧欄。綾被夢回雙日後。紋枰坐到五更殘。秋華未老宵分酌。仙桂初圓月似盤。誦罷新詩香滿頰。不知霜露薄生寒。</text>
<title>奉贐伯氏石厓先生以書狀赴瀋京 戊寅</title>,<text>夏日烈烈。菀柳蔭之。輶軒西征。官塗倭遲。中原有蓬。于隰有桑。我送伯氏。至于崧陽。翼翼崧陽。先人是經。維今之尹。亦我諸兄。式讌以餞。我思悠悠。公昔于燕。我從之遊。我從之遊。維雪紛紛。夫子于役。炎雨炎雲。克忠克信。克篤克敬。夫子于役。承王之命。承王之命。自彼湖南。繡衣持斧。德威是覃。廼選行臺。于瀋之中。侯誰价焉。元老韓公。出其西門。朱華冒池。我有旨酒。載唱載歌。如彼參商。或西或東。河之洋洋。磧土芒芒。熠燿在庭。蟋蟀在壁。誰謂苦熱。亦有絺綌。雖有絺綌。無棄羔羊。遼野漠漠。八月肅霜。踔彼遼野。日月其舂。遼之民人。握粟出庸。遼之旗人。持粱刺肥。蒙人宣驕。黃黃者衣。觀政于朝。觀俗于野。千里匪遙。駕彼駟馬。將我幣帛。攝我威儀。我儀維何。三百其詩。夏日八章</text>
<title>用伯氏石厓先生韻。寄贐戚姪洪稚敬 在喆 刷人行棐。</title>,<text>遼東大地駕長風。年較南遊太史公。自是飛騰龍氣紫。豈堪乾沒馬塵紅。戎裝已覺三江窄。詩眼將看四海空。怊悵燕雲頻入夢。老傖疇昔與君同。</text>
<title>又用伯氏韻。寄贈經畹幕府趙芝園秀三。</title>,<text>曾隨星節五觀風。誰道書生不繫公。此去三江沙漲碧。將歸兩嶺葉交紅。中原物色山河在。異域交遊劒筑空。見說遼人爭拍手。霜毛不與往年同。</text>
<title>送李令彝仲出宰東萊 庚辰</title>,<text>萊山太守理新裝。驛柳關雲別意長。爭說口碑騰北府。曾從手斧慣南方。百年陰雨邊門鑰。一路風潮外國檣。聊與費君論雅量。戒車猶不着棋忙。</text>
<title>西麓賞春。以是能讀三墳，五典，八索，九丘之人。分韻。得九字。</title>,<text>秩秩林間席。灧灧盃中酒。歡然聽黃鳥。結衿遌良友。小亭西嶽下。春物夫何有。園花競後先。門柳羅八九。豈無琴與奕。溪山濯塵垢。白日行正緩。芳辰恐自負。嘗聞古之人。一遊亦不朽。羽觴肇洛波。矢詩風流厚。牢落千載餘。浮雲抗余首。</text>
<title>次康翎李使君 鎭華 寄示韻</title>,<text>菰蒲爲政政何如。且喜書緘展起居。五柳歸情非宦薄。二松詩事卽公餘。朝嵐暮瘴茶常煖。歲儉民飢酒欲疎。定識官厨魚待價。浦丁應頌下車初。</text>
<title>徐參判 英輔 輓 辛巳</title>,<text>大樹悲風起。千軍泣舊恩。先朝勤宿衛。繼世耀戎垣。座滿孔融客。庭羅郭令孫。頻繁三薦幕。槎誼共難諼。</text>
<title>謝元若虛見贈韻</title>,<text>昨日玄髮今日霜。誰人不老名利塲。但使金樽常有酒。肯羡三十侍中郞。蒹葭處處嚴陵釣。蓬蓽寂寂揚雄床。許久不見紫芝眉。自謂非狂也是狂。今年八月沴氣熾。累累北邙皆顚僵。故人信息如隔世。長篇短緘情難忘。且喜搔白能揮毫。莫歎采綠不盈筐。囓肥衣輕無片墨。古來詩人多朽腸。悄然東望龍門屋。屋底江漢流湯湯。滿天風雪魚不食。何况煖厨羔與羊。</text>
<title>敬次鏡府壁上韻 幷序○壬午</title>,<text>英宗丁未。我曾王考景獻公以北節。巡鏡府。揭詩于壁。越三十有一年丁丑。我王考文翼公。以按査御史。過此續題。再從大父忠定公。又以巡使繼之。實正宗元年丁酉也。逮當宁己巳曁辛巳。副學 鐘永，校理 冀永 兩從祖兄。先後以兵馬評事亦次韻。翌年壬午。寅永忝叨衣繡之命。歷次是府。撫先蹟遵故事。盥手謹次。用抒感懷云。六郡棲棲怕熇陽。高樓乍喜樹陰凉。狼烟未夕先升白。燕麥濱秋始吐黃。秖爲北民咨舊瘼。莫敎南院媚新糚。一門五詠紗籠在。楡塞還如入梓鄕。</text>
<title>次韻。謝硏經齋成君。</title>,<text>奉使北地還。載閱燠寒節。豈不杖王靈。俗蠢吏又猾。莫副便民意。若爲靖邊術。芒芒六鎭土。開拓緬風烈。毳氈襲冠裳。皆我化中物。白山秋塵淨。豆江春波纈。百年稀警柝。諸部悉遷窟。自底文敎訖。非緣武力撻。終然戒陰雨。戍障紛森列。怕聽漁陽撾。愁彈凉州徹。撫循或非宜。人和容易失。厚州最絶地。其論自前哲。耳食縱云慣。目擊諒愈切。有嶺爲之禁。殆若封疆別。荊棘倘一開。鎖鑰謂多忽。兵籌貴聯絡。可但地險設。鹺賈恣行李。冒法亦多日。西北綿千里。邑邑近烏喇。果有南牧馬。焉知何地出。但敎王師壯。不係人徑滅。由玆接長津。掎角勢當屹。禁坑盜曾入。陰平敵能越。自古攻不備。無足恃嵂崒。羣疑旣塞胷。膚說固難豁。才弱况重任。錯做故非一。的見惟此事。能不奏金闕。</text>
<title>次伊川宰柳和之 訸 寄示韻</title>,<text>我屋銅井園樹後。松占一畝竹半畝。坐臥自稱市中隱。何似故人縻五斗。官廚炙栭當燒筍。邑產搗葛如粉藕。更有石壁玉井句。古峽文獻懷牧叟。耑价發書遠相問。分以冽泉所釀酒。民淳俗厖今猶昔。淸福於君諒獨厚。縱乏鄴侯三萬軸。檢篋寧煩借書缶。不須異篇披宛委。莫將奇字證窠臼。滿箔淸風聊試筆。乞與伊冀柳憲部。願君持此掛軒壁。朗吟可洗煩惱蔀。顔貌日豐病日良。從來芪朮皆陳朽。</text>
<title>李松嶺 幷序○癸未</title>,<text>嶺在三水魚面舊堡。盖通長津路也。首尾九十里。並無人居。昔三水府使李松者。始開此路。遂以名之云。余於去年閏三月卄七日。奉命廉關北。復命於九月卄七日。閱七箇月。往還殆八千里。山川城郭人物風俗之可紀者。不爲不多。遂無一句詩識之。盖以心爲兩用爲慮故也。獨於踰李松嶺時。無他事務之嬰心者。破戒口占。聊見其道塗之險遠。嶺阨之崇深而已。適春霏初開。室無他客。信手試筆。用述前蹟。卽癸未暮春之四日。肩輿替力自平明。嶺上斜陽未半程。壑有洪濛開處雪。林無霧露捲時晴。不知路轉何方去。只信人從此地行。差喜三邊驅馬後。滿山紅葉惹閒情。</text>
<title>家姪秉龜。步唐人張若虛春江花月韻。詠上元月。邀卞海夫持淳。同賦作詩社。一佳事。余亦口占戲次之。</title>,<text>上元月如玉盤平。丹桂逢春魄盡生。一年一十二度圓。月到上元月最明。星是侯服環畿甸。江是朝日燭氷霰。除却雨灑雲綴外。浮生百歲凡幾見。三尺泥與十丈塵。滚滚春陌忙蹄輪。如此良宵如此月。消受合是淸福人。對月哦詩詩能已。對月飮酒酒何似。濱梅汀柳亦生色。江氷已泮盈盈水。水上卽月閒悠悠。酒爲忙事詩爲愁。何必赤欄橋頭行。五更明月復滿樓。月與人影共徘徊。脉脉相照此靈臺。春意藹處夜氣虛。未許一點滓穢來。我歌春月倩君聞。愛我好我惟夫君。冉冉流光頭漸皓。興到欲狂焉用文。月圓則虧未圓好。此理曾講讀易家。秖爲以月名佳節。偏惜西峰月已斜。仙子謾說乘雲霧。游人空歎在道路。較我月色誰多少。春園更有盤桓樹。</text>
<title>三淸雨後。陪伯氏。與洪內兄癡叟 起燮 氏，洪戚公獻 稚圭，族姪景吉 秉鉉，家姪秉龜賦晴。</title>,<text>昨雨添流第幾橋。漾靑滋碧兩邊條。三淸水石那能忘。五月炎陽不敢驕。古洞有人隱邱壑。好峰無數揷雲霄。回思二十年前事。存沒升沈摠寂寥。</text>
<title>有故人宰邑者。餉余一壺。閔友元成 龍顯 覘之。隨卽書覓。余故靳許。元成又以四絶句相嘲。茲走筆步韻謝之。</title>,<text>紅葉黃華兩美兼。强將慵病捲秋簾。不緣獨酌樽中酒。那得高人韻語拈。其二靑燈一炷夜生華。已待名醪到日斜。試問重陽衣白使。除非元亮更誰家。來詩。恨錯過送酒人。故云。其三刀圭生活解官餘。許久詩情酒與疎。幸得開門紅友至。春光還向病顔噓。其四曾向扁倉至訓聽。膏粱半世戒生疔。如令一醉仍斯疾。從古無人贈滿甁。來詩。有獨醉生疔之嘲。故云。</text>
<title>奉贐澹寧洪判樞赴燕</title>,<text>燕地三驅使者輪。悲歌常咽漢遺民。不堪復問煤山事。太歲明年是甲申。其二曾隨北海涉遼東。上价風流屬澹翁。曩余從再從兄北海侍郞遊燕。是役也。公爲上价。故云。 此日臨歧無剩語。關河歷歷舊遊中。其三香綠亭成奈樂何。優閒更較昔人多。公於原峽別墅。有小築。號曰小香綠亭。盖慕裴白故事。故云。 只緣宿趼須專對。又一新飜出塞歌。公兩赴燕。號其紀行詩日。前出塞後出塞。今將有續出塞。故云。</text>
<title>黃驪途中 甲申</title>,<text>澄光如練破層烟。滿地江湖月在天。定有魚龍聞皷吹。却從車馬就舟船。長風浩蕩灘聲合。遠渚微茫草勢連。笑倩村童沽一斗。如何對此不陶然。其二江上棹歌三兩聲。烟波隨處可藏名。沿洄得月光難定。湍瀨看山勢欲行。日落菰蘆如更遠。風來鳧鴈有餘淸。早知居水能相適。肯把簪珪絆此生。</text>
<title>飮博樓。次板上韻。</title>,<text>雙崖森束一溪通。特地爲樓似躡空。白石蒼松塵事外。朱欄粉堞水聲中。百年鎖鑰當西塞。六月衣巾引北風。自是昇平文墨吏。行間羞說奏奇功。</text>
<title>藥山雜詩</title>,<text>香岑如抱薩川平。中有峨峨鐵瓮城。地閱荇人餘戰伐。天開檀帝肇文明。戎垣偃皷三邊晏。官閣携琴萬慮淸。忽覺終南回首遠。瞻雲望斗敢言情。其二朝衙纔退卽閒情。卓午庭陰夢欲成。敢道孱儒藏萬甲。且從高閣閱三庚。盤中細膾紅醪熟。簾外凉蟬綠樹晴。不羡仙家勾漏吏。玆山有草號黃精。其三山樓秋信聽凉飈。積雨初開宿霧消。年熟公門無訴牒。夜闌賓席有吹簫。覊愁不向樽前减。遊宦偏知日下遙。莫道滁翁頹白髮。文心樂事也應饒。</text>
<title>趙芝園。自定原來訪。</title>,<text>覊思無聊獨上樓。故人何處忽相求。銀河烏鵲纔過雨。金井梧桐已報秋。別後兩年贏白髮。天涯一夕對靑眸。秖應滿酌盃中酒。自古陽關無此遊。其二一輪晴月一層樓。不用知州俸廩求。松桂山空詞客夜。芙蓉水滿旅人秋。姚崇有術非緣脚。張籍無情豈妨眸。城柝遲遲機自靜。閒忙隨處卽天遊。</text>
<title>吉氏照海亭</title>,<text>滿城凉雨雨初開。牢坐無堪送客杯。暫借舟舡橫遠浦。遂將簫皷坐高臺。山連野勢漫天去。江帶秋聲盡日來。歸路斜陽何足惜。香岑還有覽楓回。</text>
<title>棲雲寺。奉次楓臯金公 祖淳 韻。</title>,<text>有寺東臺下。峰廻境轉幽。待公遙命駕。許我共登樓。鍾磬林間夕。烟霞石上秋。不愁歸路暗。山月已纖頭。</text>
<title>東臺</title>,<text>一逕抱城廻。城窮忽有臺。平行摩日月。低視溘風埃。未覺身如粟。猶言海等盃。登高秋易感。塞笛莫相催。</text>
<title>石倉途中</title>,<text>古峽耽秋到日西。金飈玉露共凄凄。溪雲向夕何邊去。驛樹如煙一望低。此路忽疑仙界近。幾年曾惜佛緣迷。知公已慣遊山事。捨却輕車策短蹄。</text>
<title>月林嶺</title>,<text>度嶺爲香嶽。强餘十里云。問津橫薩水。稽牒㴑檀君。節序迨紅葉。巖阿足白雲。今宵蕭寺月。應不負前聞。</text>
<title>上院菴</title>,<text>香岑秋色錦千層。深處名藍最可凭。珠瀑神淵多壯覯。虎臺龍石各奇徵。爭言淨界超三昧。誰覺禪窓透一蠅。林月迢迢松籟定。迷津頓悟愧無能。</text>
<title>內院菴西山大師影室</title>,<text>如蟻浮生睡正迷。西山一棒喝天鷄。休言色相都歸幻。尺幅摹眞丈六齊。</text>
<title>飛仙瀑布</title>,<text>上武陵溪最有名。覩之爲快說猶驚。雲霄半壁飛流勢。雷雨空潭逬落聲。源似黃河窮漢募。洞疑紅樹避秦黥。不緣至險難爲勝。一徑懸垂一徑橫。</text>
<title>次灣州大尹方野李景服 光正 寄贈韻</title>,<text>西門鎖鑰賴誰堅。如帶三江接九連。愧我未酬鳴劒志。憐君已負請纓年。戍烟獵火秋高後。羈夢鄕書日出邊。共作迢迢關外吏。滿山風雪片心懸。</text>
<title>寒夜無聊。復次前韻。</title>,<text>少小蘭盟證石堅。郵筒幸復境相連。關河浩渺身千里。風雪闌干鬢一年。笛弄園梅春有信。樽邀塞月夜無邊。瓊樓玉宇知何處。天末惟瞻北斗懸。</text>
<title>謹次北海再從兄歲暮寄懷韻</title>,<text>朝朝北闕奉璋峨。公退歸家樂意多。對雪偏憐心共潔。哦詩渾忘鬂先皤。李邕碑合盈門幣。文擧樽須滿座酡。每向安陵城下路。十年車轍憶遼河。</text>
<title>奉嶺闑恩命路上有吟 乙酉</title>,<text>分外藩宣渡洛東。地惟吾祖導仁風。綿田處處無徵白。米舶年年有貯紅。北極朝廷思舊績。南州父老待新功。疎才實愧能爲役。時雨時暘摠太空。</text>
<title>達城卽事</title>,<text>不耐如山簿。凉陰揀茂林。射爲君子事。酒有古人襟。夕露濃仍滴。秋花染更深。淸蟬鳴未已。聊作管簫音。</text>
<title>八月初吉。趙通判 鐘淳，洪知縣 穉圭，金郵丞 善臣 適來。時有酒禁。自是日始。</title>,<text>簾間一枕忽神淸。秋入轅門皷不鳴。病客非緣裘帶緩。使君方値稻粱成。苔岑宿契欣詞伯。萍水新情悵麯生。數載東南多壯覯。莫云丞職負高名。</text>
<title>玉山書院</title>,<text>鹿洞尋眞㴑碧溪。徘徊不覺日將西。圖書一室餘新澤。俎豆千秋卽古棲。水有源流爭遠近。山同造詣孰高低。睿緘御藻煌煌在。前聖崇儒後聖齊。</text>
<title>內延山</title>,<text>佛地幽懷發。仙山異景尋。飛泉通一線。峭石束千林。海上藏名遠。人間託跡深。靑翁遊記在。曾結十年心。其二雲烟多宿債。幢節又秋山。知縣談吾祖。題名在此間。不才慙繼趾。遺跡怳承顔。差喜東南事。非徒攬勝還。其三龍湫極天巧。全管內延山。得此塵埃外。居然水石間。瀯瀯偏爽耳。矗矗盡怡顔。自恨風流薄。官途又促還。</text>
<title>東京懷古</title>,<text>鷄林城闕盡荒田。欲問興衰却惘然。處處空山黃葉滿。時時一曲碧簫傳。猶疑發翰長留魄。未信文昌去作仙。十七萬家歌舞罷。半䂓殘月獨寒天。</text>
<title>海南臺</title>,<text>不滿東南地。茫然海有濆。風濤常易合。天水更難分。鰲背三山夢。鵬翎萬里雲。長纓誰繫越。千載愧終軍。</text>
<title>金海卽王考居停地。感舊有作。</title>,<text>吾祖居停此瘴荒。悲歡振觸淚盈裳。秋山竟酹萊公竹。南國猶歌召伯棠。末路風波關一劫。闔門天日賴先王。如今玉節來旬地。肯道他人衣錦光。</text>
<title>嶺南樓</title>,<text>倦道行人薄暮天。纔登船閣是樓前。南來始坐江山裏。明發應懸寢夢邊。遠渚懷人生白露。平林得月破蒼烟。緗簾畫棟秋光滿。歌舞何煩供客筵。</text>
<title>紅流洞。次石上韻。</title>,<text>白石淸灣路百廻。洞門初豁別天開。眼從佛界如披霧。耳向仙岑已灌雷。紅葉方憐霜欲結。蒼嵐更惜日將頹。高牙大纛還嫌俗。慙愧千秋學士臺。</text>
<title>露梁拈杜韻</title>,<text>樓船皷角遶靑山。統制英靈怳惚間。蠻祲永銷功不賞。魁芒忽折運相關。中恢大業瞻碑額。百世純忠錫廟顔。今日昇平誰所賜。南藩猥撤侍臣班。</text>
<title>錦山洞口拈韻</title>,<text>錦山秋色欝嵯峨。紅樹叢深白衲歌。臺上跏趺千佛定。洞中鏜鞳五音多。有時壽極星如月。近日融墟海不波。一掬甘泉宜瘴濕。居人何必飮無何。</text>
<title>道中謾吟</title>,<text>泛海登山應接忙。郵亭日日走斜陽。潮聲夜落魚龍窟。霜氣秋高橘柚鄕。舊識新交皆北地。詩情宦迹共南荒。塵埃莫說勞勞事。多病年來鬂巳蒼。</text>
<title>次金郵丞韻</title>,<text>郵人驅馬不須忙。恰好楓林是夕陽。一代詩名烏帽冷。三年宦業石田荒。秋山拄笏遺塵事。古舘哦松憶醉鄕。却恨頭流違共覽。萬峰雲樹劇蒼蒼。</text>
<title>瑜伽寺。敬次曾王考韻。</title>,<text>高秋行縣節。斜日訪山鞍。先蹟要伸慕。官途暫借閒。樓尊攀百尺。松欝蔭千間。寶刹三韓古。雲蘿幾暑寒。</text>
<title>粤在戊寅夏。趙友 鐘淳，金友 弘根 相與圍棋賭扇。而趙友輸一局。余亦在傍知狀矣。乃於今年。趙友則以達城通判。金友則以義城倅。適相會於嶺外。袖券請償。仍設小酌。以敍舊話。</title>,<text>一局輸贏宿債酬。風流定說兩知州。何年妙着逢園夏。當日傍觀證奕秋。病客元非貪美味。吾人自是愛淸遊。洛陽親友應相羡。朱墨堆中好遣愁。</text>
<title>李斗臣寄詩乞錢。戲次解嘲。</title>,<text>百萬靑蚨嶺俸腴。於君猶獨惜區區。赦前豈有呼盧債。禁後元無典鷫逋。白首詩饞顔更好。黃庭讀飽病仍蘇。淸高不讓江南士。恐向陶家罵阿奴。</text>
<title>角干墓 丙戌</title>,<text>靑山長不改。公墓在其中。古洛靈源遠。全羅間氣雄。名高爭北斗。功大照彤弓。風馬頻陞降。松杉戒牧童。</text>
<title>半月城</title>,<text>古郭周遭在。年年綠草生。望時眉勢曲。登處掌紋平。歌舞前人跡。雲烟遠客情。去秋餘宿債。此日復南行。</text>
<title>渡洛江</title>,<text>新波添夜雨。餘靄漾春空。岸綠車塵外。汀紅帆影中。却忘王事重。還與勝遊同。頻歲南州路。悠悠羡北鴻。</text>
<title>知禮道中</title>,<text>水是千廻澗。山惟一段雲。淺時魚可見。深處鳥難聞。井里元如許。官民詎足分。一羊嗟十牧。鴈亦成羣。其二筍輿三十里。終日是山行。雲出如忙事。水流非俗聲。胡爲來遠客。無以答疲氓。峽裏稀公牒。心閒境自淸。</text>
<title>入居昌</title>,<text>眼明襟更豁。度嶺卽平原。土曠分千畝。川長注百源。春風公事少。東道故人存。遣夜宜淸話。何煩舞袖翻。</text>
<title>謹次淵泉閤下贈畫僧巨鵬韻</title>,<text>一幅霜綃儼野冠。斯翁昔日問何官。非緣畫筆回强壯。直爲禪家結喜歡。白首能忘塵刹重。丹心莫狀玉壺寒。詩門自古多方外。師演師寥如是看。</text>
<title>謹次淵泉閤下寄贈東臺上院兩韻</title>,<text>淵老西出關。幾日返平安。浿薩非天上。公雅欲覽關西。曩余在寧邊時。贈詩有浿薩語。追聞公果西遊。 前詩證後觀。藥山竦靈秀。迥出霄漢端。靑鞵換朝衣。蕭灑放詞翰。我曾陟其巓。石磴千百盤。滉𣾘窮遠海。不分空外瀾。直當銕城頭。鎖鑰鞏一丸。望時如兀兀。坐來何團團。但覺神骨冷。欲陳摹狀難。世情雖云膠。到此秋葉單。朅來遊仙夢。長繞碧巑岏。數歲嶺南熱。流雲渺重巒。忽讀東臺篇。快欲天風摶。不圖衰年筆。有力尙桓桓。其二嶽勝冠衆山。茲境勝更絶。勝境每邃境。故多至險越。不獨巖與泉。掩映又林樾。白雲其下起。心眼俱可悅。跂足攀鉤緪。側身附嶭嵲。徑斷虎引度。石撑龍吼裂。引虎臺，龍角石。皆在上院。 幽淨一塵無。迥與人寰別。復有垂練瀑。奔騰列深窟。源急勢撞鍾。派遠韻鳴瑟。却憶桑下緣。流光飛鳥瞥。但道名藍好。難向俗下說。簿書何滚滚。烟霞念自切。公詩逼三昧。此心印彼佛。古色標丹崖。餘音繞蒼栝。遂令禪門秘。從此盡外泄。凡衲安所識。千載悵廓密。宏廓，探密兩禪。實刱香山諸寺。故云。 獨留貫月虹。夜夜常起滅。秖應全鼎在。門屛貯他日。</text>
<title>聞淵泉閤下致政而歸。謹呈二律。</title>,<text>三䟽援年格九閽。晩來淸節耀王言。行藏盡付黃花圃。寵辱俱忘綠野樽。天上神仙應不遠。山中宰相始爲尊。絲絲皓髮餘恩沐。回首觚稜詎敢諼。其二西巖秋色可幽居。高臥昇平老判書。鏡水烟波淸一曲。都門供帳匝千車。迷津夢倦回眞妄。遠峀雲閒任卷舒。溢目藩憂徒悵望。松喬河漢定非虛。</text>
<title>靑巖亭</title>,<text>靑巖卜築問何人。忠定權公古直臣。刀鑊森羅皆遁魄。風霆簸撼獨嬰鱗。黃門美話還書日。白首危言抹啓辰。乙巳名賢如許盛。却除休老恐無倫。</text>
<title>淸凉山</title>,<text>車塵馬足去來忙。忽到秋山意更長。聞說蓮花生陸地。地名終古是淸凉。其二崔子遺臺玉局殘。金生古窟墨池乾。閒雲晩向千峰遍。欲躡仙蹤覓路難。其三敗譙殘瓦麗王宮。尙想龍飛窟此中。强寇纔摧良將死。那時鳥盡不藏弓。</text>
<title>延祥帖 戊子</title>,<text>一夜春風至。沖瀜滿紫宸。栢樽恩禮洽。金勝物華新。萬木方噓甲。三元又得辛。寰區皆自樂。齊頌我王仁。其二睿誠千歲祝。坤慶四旬躋。輝潤騰歌遍。恒升配德齊。太和流一氣。諸福導羣黎。共言春更早。花柳望中迷。</text>
<title>春帖</title>,<text>同春品物摠欣然。得氣差先十日前。一理陶甄由化久。曾將玉牒頌於千。其二時是重華攝萬幾。文孫又長若干衣。巍巍做到難名地。高拱春臺駐瑞暉。</text>
<title>內閣直中詠鶴</title>,<text>胎生羽化自仙風。鶴比凡禽迥不同。飮啄常隨林月白。翺翔且避陌塵紅。如何欲向滄洲去。忽復相逢禁苑中。憐爾低廻軒與料。非緣逸翮鎖深籠。</text>
<title>省原阡按使鄭經山 元容 見訪。翌日往謝。遂登蓬萊閣。拈韻共賦。</title>,<text>十年遊子故鄕歸。驛路恩榮馬欲飛。按使襜帷能自屈。墓門松栢忽生輝。此行適與巡旌會。今日方知訟牒稀。聞說詩壇無一事。畦秧隴麥足春霏。其二高文雅度振華英。曾向詞垣讓一名。樓臺占界環三島。旌節臨藩撤貳卿。公事花間春有迹。詩情鈴下晝無聲。笙歌未妨觀風地。秖爲良辰飾太平。其三鳳凰臺下萬家燈。高處無嫌步步登。細酌初行晴月住。纖歌欲發白雲凝。郊含積翠如千里。山帶空明又一層。十載紅塵空勝節。玆游淸絶辦何曾。其四何處布春廻。今宵帶月來。境輸仙吏管。樓許韻人開。葉坐無爭席。花籌不限盃。多憐留客舞。香夢負陽臺。其五淸分如公賦幾何。名藩好作主人家。鸞坡鳳沼廻前夢。雉嶽蟾江續舊歌。末路苔岑元有數。殊方萍水故無多。千鍾不惜通宵飮。請較蓬壺灧灧波。</text>
<title>端午帖</title>,<text>艾符環紫籞。菖醞溢黃封。試看日亭午。祥光重復重。其二花旭榴迎夏。郊雲麥報秋。仁風隨寵箑。穆穆遍寰區。其三殿角南風至。沖瀜入舜琴。一治明似鏡。何用鑄江心。</text>
<title>內閣直中。奉顯隆園忌辰奉審之命。道中口號。</title>,<text>靑綾倦夢鬢生華。閱盡三冬不在家。地分無人醻竹葉。天心有月憶梅花。偶因馳驛如休暇。此去朝陵是特差。一出都門詩境好。玄氷皚雪也堪誇。其二風折重裘雪壓輪。留臺酒煖慰王人。官樓月色回三宿。蹕路天香涉一塵。笙瑟周賓曾與宴。衣冠漢廟更朝眞。餘懷耿耿趨庭事。未覺寒鍾報夜頻。</text>
<title>延祥帖 己丑</title>,<text>新年物采湊邦休。摠自靑陽闢處收。一世升猷仍衍曆。四旬躋慶更添籌。天將化日臨黃道。春與需雲繞玉樓。祝斗呼嵩遵盛典。睿誠東準已騰謳。</text>
<title>伯氏歷省先楸。仍覽谷雲而歸。李斗臣，成稚文 憲曾 二客從之。有詩成軸。謹次首篇韻。</title>,<text>元戎雅度照氷壺。恩暇東湖似鑑湖。時伯氏管訓局。而有仍佩戎符。從便往來之令。先出斗湖別墅。轉向永平云。 天上垂衣無躍馬。門前流水有盟鳧。經年雨露瞻先隴。歷路溪山伴二儒。題罷谷雲詩一軸。名區自此未應孤。</text>
<title>墨莊春夜</title>,<text>溪樽醒易得。石枕夢難分。庭豁堪邀月。簷虛爲貯雲。道機閒處見。天籟靜時聞。滿洞栽蒼翠。如何漏此君。</text>
<title>將赴湖藩。敬次北海再從兄贈別韻。</title>,<text>未跋華筵燭。郵人已戒鞍。春塘魂夢遠。江樹去留難。鬂欲憂民白。心惟戀闕丹。何當廻玉節。樽酒更陪歡。</text>
<title>路中。次李白澗 晦淵 贈別韻。</title>,<text>纔回嶺節更湖節。非謂疎庸可救時。自是先人留不食。無才無德荷洪私。先人曾拜嶺，完兩伯。並不赴。不肖猥忝兩任。故云。其二祿仕初心尉與郞。旌麾不料再南方。回憐立鷺眠鷗處。幾度春風老海棠。其三賑粒難周蔀屋中。龔黃雖在不如豐。憧憧趁節惟秧雨。望望登塲是麥風。其四盆中雅蒜閤中梅。閒處高吟樂處盃。如此生涯消不得。任敎朱墨送愁來。其五休說蓬桑是好緣。箇中仍送許多年。那知此日江南道。又拜吾人惜別篇。</text>
<title>渡錦江</title>,<text>錦江江口畫船高。春雨春凘長一篙。忽覺飄然如得意。幾多車馬道中勞。</text>
<title>次姜君子鍾 在應 步凝淸板上韻</title>,<text>嫩麥如針吐碧尖。江南雪盡雨纖纖。登樓未敢春衣試。尙有輕寒乍透簾。</text>
<title>又次子鍾韻</title>,<text>萍鄕暫聚復相違。流水浮雲未定期。春酒盈盈何處飮。一年芳草送君時。</text>
<title>寒碧堂消暑。謾次板上韻。時方陳章乞解。</title>,<text>碧山環一曲。何似醉翁州。地復臨流勝。人兼出郭幽。控章聊自暇。橫篴澹將秋。歸計空遐矚。斜暉漸入樓。</text>
<title>盆池蓮開</title>,<text>天然獨立百花班。露下淸香序未闌。秋水爲膚烟火表。朝霞上面醉醒間。何曾玉佩娟娟隔。無待金塘采采還。莫把盆盎嫌太淺。寵光猶勝托空灣。</text>
<title>登萬景臺。次圃隱韻。</title>,<text>白雲迢遰一蹊橫。登眺難窮遠客情。箕準南遷非故國。甄萱百戰有殘城。山間積雨何時捲。林外微凉昨夜生。王氣岐豐知始應。聖朝開府是陪京。</text>
<title>北亭晩眺</title>,<text>睡起渾無賴。仍謀避暑方。野亭聆急雨。林酌送斜陽。祿厚民憂大。年衰宦計凉。家書常指日。京洛路何長。</text>
<title>卽事</title>,<text>飮卯餘醺到午眠。驅除萬事更超然。鳴鳩語鷰濃陰裏。叢竹高梧積翠邊。鈴索風微門似海。簾鉤日靜漏如年。家家炊麥饑憂歇。不獨農人可息肩。</text>
<title>聞黃庭李斗臣來訪。走筆送中路丐和。</title>,<text>澤南誰可語玆心。閒送叢梧寸寸陰。已覺塵緣偏案牘。尙敎秋夢且雲林。頻年作客顚毛短。舊雨懷人飮戶深。樓額久扁來仲字。董玄宰爲閩帥。時欲邀陳仲醇。爲起來仲樓。 跫然直欲起呻吟。</text>
<title>家姪秉龜得暇南來。將以行臺赴燕。</title>,<text>秉燭華堂骨肉歡。他鄕恰似夢中看。開顔不是羈人苦。握手何曾遠道難。差喜阮咸能飮酒。自憐疏廣未休官。問渠幾日燕臺去。兩地相思悵一般。</text>
<title>龜姪共黃庭諸幕賓。游寒碧堂。余方憫旱未偕。忡悵無聊。走次板上韻。邀和。</title>,<text>湖外遊觀少。玆區擅一州。賓僚皆曠達。水木足淸幽。民食正憂旱。官樽獨負秋。元䂓那可及。猶得上南樓。</text>
<title>苦熱。戲題要子鍾和之。禁炎暑等字。</title>,<text>無奈如狂復似煩。扇凉氷冷摠難援。風林蔭鳥藏應密。露葉黏蟬擇自尊。渴處徒聞河朔飮。臥時偏念少游言。田中汗滴君休問。通爽猶嫌丈十軒。其二酒壘茶槍更覺煩。一年勁敵企秋援。思遊廣漠齊莊叟。願學淸凉皈世尊。雉羽裘焚無適用。龍皮扇掛是空言。吾生未做羲皇夢。合讓高人臥北軒。其三萬斛塵埃未滌煩。天河直欲手中援。日臨大地威皆仰。雲作奇峰勢更尊。朱紀星分非冷局。玉壺氷照可淸言。獨憐西砌千竿碧。向晩濃陰倒浸軒。</text>
<title>七月八日夜</title>,<text>晴月娟娟未半輪。炎蒸猶與境俱新。南方地下常多雨。旅舘秋生又送人。蟋蟀光陰應易變。梧桐信息㝡先臻。自憐宿昔涓埃計。排日工程在飮醇。</text>
<title>旱餘得大霈。用前韻識喜。</title>,<text>雲出爲時雨。崇朝五十州。林光蒸翳翳。山氣釀幽幽。爾魃逃何地。吾龜占有秋。笙歌堪取樂。樂意酒盈樓。</text>
<title>完山秋日拈韻</title>,<text>灑墨濃毫數幅綃。故人相贈是瓊瑤。簿餘拈韻條宜密。鈴下開罇戒在囂。千里辛勤佳約踐。一天寥廓苦炎銷。紅塵宦跡慚漁伴。秋滿滄江不肯招。</text>
<title>又拈宋人詩韻</title>,<text>公牒齊山戶外堆。忽怱無復片時開。金丹計冷憐叢桂。翰墨緣疎悵異苔。天上幾宵明月到。江南此日故人來。官厨不乏如澠釀。何妨糟邱壘作臺。</text>
<title>茂長使君族姪 秉常 適至。拈韻共賦。</title>,<text>豐年物色野中靑。千里人烟戶不扃。可道爲民除弊事。只堪行縣見名亭。歡情最是逢甘雨。恩旨如何當福星。睿批謬蒙福星之褒。 却羡長沙新太守。簿書惟自讀禪經。其二四山秋意入簾靑。旌纛牙門鎭日扃。誰送名醅紅灧灧。獨憐嘉植碧亭亭。吾宗奉檄仍花樹。癡叔貽鞭又使星。指家姪。 自笑南來添藥裹。炎蒸今已半年經。其三歡然倒屣我眸靑。別舘初開竹外扃。千里江南遊宦地。一年秋色望鄕亭。詩情喜醉胷如海。吏役妨閒鬂欲星。應有夢魂懸玉宇。知君班撤舊橫經。其四楡柳陰濃滿地靑。緗簾畫戟幾重扃。層城霽景增佳麗。原廟祥雲護毓亭。夢寐西淸羣玉府。封疆南極老人星。書生豈厭千鍾祿。秖是藩憂已屢經。其五竹葉留人分外靑。酒厨燈燭禁宵扃。歌嫌舊奏詩三疊。病喜新凉雨一亭。涉世始開平等眼。做官終負少微星。自憐錢穀魚鹽簿。束盡芸窓素抱經。其六吐盡眉霞十丈靑。歌筵舞席似林扃。自我此來初把酌。送君何事可登亭。深知兩地同明月。難道參商是一星。滿樹西風吹未已。擬將鞵襪付山經。其七我服爲緋子綬靑。一般光寵在門扃。餘生報答期塵刹。行處遨遊等幔亭。南國論心應結珮。北方回首每依星。疎才已試無成績。努力桑楡是聖經。其八百日紅邊四序靑。濃烟正鎖畫中扃。深秋棨戟排吟壘。永日笙簫擁醉亭。豈有書虹能貫月。猶將劒氣欲衝星。他年倘遂休官計。合誦金剛一部經。其九秋水秋天一色靑。逢秋忽憶舊山扃。病深只有三分酒。廩厚還無數尺亭。吏事爲詩多潦草。童年結友極零星。于今獨賴黃庭老。休恨前生誤讀經。其十終南秀氣望中靑。一夢迢迢繞紫扃。羈枕共聯萍草舘。飮筵宜扁竹林亭。天光後夜將圓月。時序西躔第幾星。我有幽居何足陋。不如歸去閱金經。其十一簾外遙岑寸寸靑。高人幾處掩幽扃。蓋公有道輕齋閤。揚子長貧愛蜀亭。空谷歌飜衣有露。明廷夢斷弁如星。操琴一弄名招隱。曾是淮南枕裏經。其十二南州產竹涉冬靑。竹是疎籬竹是扃。不數花蹊兼藥塢。何論月榭與風亭。人間直節元非木。天上精光合有星。瓊筍琅玕皆可食。誰將此植著爲經。其十三長林茂草鬱葱靑。中有眞人玉版扃。玄鶴不來雲外界。白鷗猶待水邊亭。陳摶罷睡誰千日。張果登仙但五星。若道還元非鑿空。也應昭載聖門經。其十四驛柳深蒼欲變靑。行人何處扣秋扃。同爲遠客還歧路。直向神京僅百亭。鴻鴈叫邊驚夕露。驪駒唱後恨晨星。知應待我吾廬去。更剪疎燈話所經。其十五吾兄心地可丹靑。列戟門高靜似扃。窮巷烟生應待俸。小園塵絶偶爲亭。戎籌四境無烽火。時事三階有景星。記得扁舟懸壁畫。五湖何限酈元經。其十六人文汗盡竹編靑。近世紛紛各戶扃。理學飜輸箋註學。稼亭爭較曝書亭。千年德水誰回運。五夜奎墟尙看星。自古燕臺多士地。試敎阿姪去談經。其十七不關雲白與雲靑。心靜公門亦野扃。前疏倘能還玉節。朝衣猶可辦茅亭。方秋八月南遵海。每夜三更北拱星。漸覺衰年無對劑。軒岐何事枉垂經。其十八左个明堂首闢靑。順時行令洞門扃。聖人自古庚年降。治世如今午日亭。飮水猶能歡似鼎。宣風何以慰惟星。區區一段涓埃計。學佛求仙摠不經。其十九堦竹壇松一種靑。應將秀色護西扃。覊愁日夜紛紛髮。歸夢江湖處處亭。詩亦有神能喝月。酒非爲病敢囚星。懸知老屋秋霖度。憑付家僮曬石經。其二十高燭談玄幾剪靑。更籌復欲罷嚴扃。恩深不敢懷投紱。志潔何嘗待築亭。已判功名爲俗物。尙憐緣業在文星。秋來日誦歸來賦。好是迷津喚覺經。</text>
<title>寄吉州新牧李台景服 因北關水灾。睿筆特除侍從五人。爲北路諸倅。李台以亞卿出牧此州。適有北人之自南還歸者。信筆書之。時八月二十一日也。</title>,<text>尺緘二千里。遠寄臨溟守。臨溟守謂誰。卽我結髮友。學醇參經席。標峻貳銓部。今年命爲卿。嘉會祝聖壽。名聲方藉甚。資望蓄已久。如何一麾出。却向摩天外。維時朔方路。洪潦爲之害。浩浩沒邱陵。滔滔蕩溝澮。魚鱉飽人肉。屋廬復何賴。野哭直干雲。殘縷盡寒丐。驛書達九重。丙枕秋夜艾。憧憧北顧憂。先從軟疲汰。邇班揀高材。夫君冠五人。睿筆親降批。汝往牧予民。賜對垂溫奬。馳馹戒遄臻。傾都出東門。把袖慰北輪。寧有幾微色。原隰憚苦辛。海隅蒼蒼者。正是再活辰。湖客亦有耳。聞之蹶然起。想君所去處。在古肅愼氏。白山下一支。層濤淼莫涘。此地昔銜命。繡斧資行李。何能祛凋瘵。每念尙包恥。如今得循良。堪爲北民賀。誠力之並到。不足憂弊破。流散已帖然。閉閤當高臥。濱鹵蛤蠃足。歲儉亦無餓。纖麻與嫩茸。君子焉可貨。且待杜喬奏。欲問卜式課。南飛有鴻鴈。德音莫靳和。</text>
<title>伯氏石厓公。寄示與李希谷 止淵 留相，白澗倉部，黃庭詞伯酬唱詩卷。謹次郵呈。用博諸公一粲。李公止淵時爲南漢留守。其仲氏晦淵時爲太倉官。</title>,<text>一軸瓊瑤兩頰香。洒然如濯太湖凉。旌旗日靜詩懷曠。裘帶風微醉興長。綠柳叢中箋剪蜀。黃鸝啼外篴聽羌。深知有味還無味。世裏酸醎亦飽嘗。其二朝衣纔退靜焚香。竹雨荷風送晩凉。有弟湖藩雲更遠。阿兒燕轍路何長。敦詩望重方威楚。糴穀謀深可制羌。伯氏舊管訓局。新拜司農。故引用兩故事云。 賓席淸言多雋永。較看芻豢孰偏嘗。其三留臺花木漫流香。簾外靑山往事凉。細柳營深春酒煖。白登城古大江長。徒聞國恥遺侵狄。不見戎銜號破羌。歎息百年無死士。割甘分苦可同嘗。其四曾期鷄舌侍臣香。烏帽靑衫更覺凉。數載倉塵奇氣斂。百年林壑古心長。奪袍詩倦難爲宋。增竈才高未遇羌。吾女豈諳甘旨事。秖敎先遣小姑嘗。新結朱陳。穉女可念。故因詩及之。其五黃庭少小筆生香。語語蒼然逼骨凉。落盡菁華聲故澀。做成鉤棘意空長。吾儕縱弊如分益。此老猶强等伏羌。近日詩逋無可了。南醪漫詫惡難嘗。黃庭近日南遊而歸。詩債如山。而但稱酒惡不可飮。故末句及之。其六荷珠轉轉捲殘香。南國爭歌白紵涼。官酒送人秋水濶。覊窓破夢曉天長。龍興沛社基隆漢。馬涉瀛波欵熟羌。差喜薑畦饞刺史。嫩芽如指始登嘗。其七一路陰晴一炷香。盡催餘白宦情凉。生逢畫衮絲難效。身比鉛刀寸乏長。桃李謠騰應有狄。麒麟頌寢自無羌。民瘡吏瘼醫何術。未信炎皇百草嘗。其八螢牕素癖抱芸香。興替無端百感凉。何事皷琴隨水急。有時鳴劒引虹長。焚餘異論逃仙佛。林下能言兆羯羌。縱是一般糟與粕。想來眞味少人嘗。其九華堂酒煖綺羅香。昨夜緗簾小雨凉。座上詩人推夢得。幕中才子數文長。叫回鴈陣猶從塞。吹送春風可到羌。恭識瞻依原廟在。衣冠月出禴祠嘗。其十幾回春信尙餘香。籬下黃華序又凉。未敢驅車愁九折。何須秉筆擬三長。聖人用夏能行貊。君子居夷不及羌。擧世皆趨粱肉好。滿山藜藿倩誰嘗。</text>
<title>九日。遊靈巖美黃寺。</title>,<text>靈迹達摩境。名藍古朗州。駄經如白馬。相地是靑牛。古紀云。石帆載經。來泊此山。船中有石。破而出靑牛。以經駄之。隨其止處。刱寺藏經。卽今美黃寺也。 碑記三韓衲。門臨百粤舟。山中逢九日。端不負吾遊。</text>
<title>達摩上峰</title>,<text>豁然憑遠目。海上此岧嶢。大陸窮丹徼。層濤混碧霄。塞鴻飛不到。瀛鹿杳難招。上峯正南望。見漢挐山。而山有白鹿潭云。 欲辨乘風帆。秋光處處搖。</text>
<title>月出山</title>,<text>峰峰峭削競雲根。九井天王號最尊。飛鳥千山愁眺望。旋螺一逕怕攀援。風烟向晩皆秋色。覊旅登高又海門。曾讀農翁遊後記。此行還似宿緣存。</text>
<title>觀海</title>,<text>觀海難爲說。蒼茫理莫窮。乾坤如許大。日月出其中。旣積應無竭。能虛竟有充。風恬波自晏。知是聖人功。</text>
<title>登光州無等山</title>,<text>目界羣巒摠下流。是知無等命名由。起平地上三千仞。臨大江南五十州。石有卓然爲瑞物。山應藉此作靈區。浮雲捲盡罡風定。休道天公不假遊。</text>
<title>廣寒樓。次白湖玉峰諸公韻。</title>,<text>鷁首虹腰護碧波。池塘一半彩欄斜。稻粱繞地秋聲急。笳皷留人宦迹多。夜夜天孫機上錦。年年桂子月中花。問余何似山公醉。應有兒童拍手歌。</text>
<title>雙溪樓。次前韻。贈羊嶽上人。</title>,<text>破衲厖眉八十僧。相看不語似無能。禪心已與白雲住。嶽色豈緣紅葉增。異代題詩多古雅。晩秋流水最空澄。誰知滚滚塵埃裏。却向諸天試一登。</text>
<title>內藏月夜。與武靈金使君 裕憲，長城申上舍 禹模，白羊老僧亘璇。拈韻共賦。</title>,<text>漸向東邊得月明。登山不怕徑難平。柿林箇箇霜初結。楓葉翻翻露欲橫。倦轍何爲人外境。疎鐘自異世間聲。詩禪韻士能相待。三笑廬岑畫可成。</text>
<title>次醒庵定師韻</title>,<text>幾多人外傑然民。自古侯王有不臣。運水搬柴皆可玅。降龍伏虎亦非神。誰知墮落爲魔學。難道莊嚴是法身。我欲參禪還未暇。一方儒化愧彬彬。其二獨樹槁枯證法門。靑柯綠葉幾時蕃。松廣有一枯樹亭。亭獨立。風雨不壞。諺傳普照禪留讖云。此樹若生。我當再來云。 多生共待緣應重。平等相看道始尊。鐘磬三時禪戒定。旗旛一路俗䂓煩。遠公且莫投筇笑。知有東林送客猿。其三紅塵日月劇如流。我愧年衰官未休。何事華輪爭遠道。偶來蕭寺見深秋。纔能破幻迷眞性。强欲摸空汚佛頭。曇雨慈雲前約在。任敎高足下山樓。</text>
<title>再從兄北海輓 庚寅</title>,<text>冠玉容姿織錦文。已從逢掖卽超羣。先王聖鑑無遺照。可但麟祥鳳瑞云。其二辛未年間有伏戎。蒼黃一夜薩川空。凶鋒亦戒安陵入。誰任江淮蔽遏功。其三谿澤農淵號大方。中間作者竟誰當。深知此事惟公在。公又泉臺此事凉。其四曾附輶軒渡鴨津。居然一十五經春。可憐異日山陽淚。還是池塘入夢人。其五公謂衰懷遠別難。我言罇酒更陪歡。此是前春南來時。扇上贐章與次韻句語。 不知竟作千秋訣。猶自時時展箑看。</text>
<title>孝明世子輓詞</title>,<text>恭知大有爲。天日聖人姿。敦德由明達。澄心見緝煕。啓賢王統在。舜攝帝衣垂。不盡蒼生恨。神功遽止斯。其二世子篇于禮。周王寔有光。三朝躬視膳。萬歲手稱觴。詎忍龍墀遠。空悲鶴馭忙文孫知善繼。衣尺漸看長。其三祀事邦之重。憧憧夙夜情。攝猶嚴宿戒。徹亦僾餘誠。陟降元非遠。馨香是孔明。復能陪盛服。秋草繞西淸。其四汎舟拯北墊。捐帑濟南饑。萬井忘魚噞。三春有鴈歸。雨暘關一念。星日驗重輝。敢欲詢司命。諴民亦未祈。其五風雨東陵道。何年扈七旒。朱城方繞日。玄甲忽淸秋。地近情無極。川長恨不流。維天藏此久。元吉叶珠邱。其六春桂坊中事。猶云舊講臣。自從通禁籍。况復視家人。未死皆山海。何生可露塵。衷腸摧已盡。無力駐靈輴。</text>
<title>述懷 辛卯</title>,<text>吏部有何事。盃前且莫關。做官誰不老。引病最爲閒。眼冷三千飯。心空十二鬟。君恩如可報。無日得還山。其二短髮今如許。長春詎可持。欲眠都是醉。每飽亦非奇。九轉仙猶幻。三乘佛或疑。定知攀不及。惟聖聖之時。</text>
<title>小春一日登老人亭</title>,<text>年衰嬉戲尙兒童。飮客吟人處處逢。今夜雲箋邀北社。一秋霜葉謝西峰。幽譚正好窓間燭。凉籟何多石上松。從古會心非在遠。莫將仙俗視千重。其二人似高閒地似遙。一宵猶可百憂消。山空碧澗留餘響。秋盡黃花剩幾條。與客來遊應有暇。况君多病不任朝。莫愁好境藏眞面。且待他時月在霄。其三巖雲和雨逕依微。爲是秋來客到稀。白首可從方外去。紅塵不向此間飛。棲遲澗壑頻携杖。般礴棋樽暫解衣。尙記孱驢駄半醉。秖應伴得曉星歸。</text>
<title>奉贐鄭經山閣學以上价赴燕</title>,<text>衝雪新梅一兩枝。離愁錯落未堪持。忽然記得經山約。臨渡江時定寄詩。</text>
<title>送鄭上舍 基世 隨其大人經山赴燕之行</title>,<text>我送輶軒已惘然。過庭君又四方緣。燕程摠計無多地。鴈塔新題最少年。酒肆茶坊猶可入。文人韻士况相傳。從今欲與阿戎語。試起衰慵劈短箋。</text>
<title>愁腸</title>,<text>百轉愁腸病復侵。西風日夜撼寒林。騷騷有耳檐鈴細。脉脉無心燭暈深。何處更逢雷煥劒。從今已破伯牙琴。忽然覺得忘憂術。秖在千盃抵倒斟。</text>
<title>辛卯十一月小望。發忠州胎峰奉審之行。江上口號。時有胎峯之變。</title>,<text>吾生太苦道中緣。涉水登山又雪天。報道舟船無適用。夜來津吏候氷堅。</text>
<title>夕投新院</title>,<text>村稀多暝色。候吏費招招。眞有玄冬苦。原知赤縣凋。潔月流平野。寒烟接斷橋。復念郵人事。其如肅肅宵。</text>
<title>曉發</title>,<text>王事關心敢自便。排程計日且尋前。鷄邊夢覺漫漫夜。馬上閒忙鼎鼎年。大地皆氷千澗定。東方欲曙一星懸。來時已與家僮約。早晏辛勤護水仙。</text>
<title>朝陰</title>,<text>游目郊原有底觀。窮陰漠漠歲將殘。山容釀雪微廻暖。林氣蒸烟强抵寒。宦跡百年隨處寄。行人一日稱心難。如何屢問停車地。爲有官醪借暫歡。</text>
<title>宿陽智</title>,<text>此邑諒如斗。公廚更可憐。吏凋惟有七。俸薄不盈千。送客皆南下。居官罕右遷。也能管淸景。寒月正當圓。</text>
<title>過嶺</title>,<text>驅車臨峻坂。氷滑復如何。草凍牛羊少。林荒虎豹多。半生饒遠役。雙耳慣勞歌。度險仍平野。安危卽忽俄。</text>
<title>夕抵石院</title>,<text>已涉荒荒野。仍逢淡淡村。酒旗宜白雪。樵唱易黃昏。好境忙邊度。幽情寄處存。浮生本如此。合與可人言。</text>
<title>驛馬</title>,<text>驛馬蕭蕭雪欲侵。大車長道可能任。人間執策多奴隷。死後捐金異古今。有志空懷千里步。北風常激不平音。楩楠已老珣琪混。應使英材恨更深。</text>
<title>農牛</title>,<text>農家效力莫過牛。百指難爲四角儔。雨後春畦泥似海。火餘山隴石如矛。車箱况復中田去。耒耨何曾一日休。摠是多年芻與豆。㝡渠能辦主人酬。</text>
<title>㺚川</title>,<text>琴臺物色極荒凉。咽水凝雲古戰塲。幕府能弓當代選。將軍善騎北邊良。兵分勝敗元無定。死作英靈尙有光。道是明年回四甲。龍蛇宿恨倍難忘。</text>
<title>宿忠州。憶表兄洪太湖 元燮 氏。</title>,<text>曾耽水石向丹邱。此地經過三十秋。綠洒紅亭誰作主。太湖時是刺忠州。</text>
<title>奉審胎室後。聞犯人就獲。</title>,<text>封胎我家禮。非有古文徵。瓦堲隨時變。尊彝與世增。于今同寢廟。其制比園陵。彼犯雖云妄。求生勢莫能。</text>
<title>樵夫</title>,<text>羣峰斂翠鋪輕霞。樵客歸時日欲斜。踽踽獨行穿虎豹。丁丁有響伴烏鴉。長鎌三尺草多露。短笛一飜山有花。忽謾相逢漁者語。巖居水泛竟誰誇。</text>
<title>店客</title>,<text>東道慇懃似宿親。門前日繫四方輪。搬柴運水供新客。較雨量晴送遠人。敢使鄭莊齎有米。難敎郭泰掃無塵。浮生摠入黃粱枕。一夢蘧廬未覺眞。</text>
<title>老木</title>,<text>濩落春心斷。崢嶸古貌增。山空如有主。石老可爲朋。獨立終難屈。無才幸不崩。縱乖支廈願。猶足蔭邱陵。</text>
<title>枯草</title>,<text>萬林皆寂寞。嗟爾尙奚論。莖葉秋先委。根荄凍亦存。鷹揫寧復礙。牛齕但餘痕。吾髮不如草。蕭疎難更蕃。</text>
<title>過南漢城下</title>,<text>形勝最三輔。峨峨萬雉雄。會稽竟誰罰。尹鐸恨無功。氷雪當年色。風塵百載空。包羞猶未洗。江漢不能東。</text>
<title>哭夫人墓</title>,<text>歲暮空山裏。蒼蒼日欲西。上堂君有母。入室我無妻。孤夢三生幻。餘年萬事睽。天寒回遠役。誰復慰棲棲。</text>
<title>路中懷再從兄北海，洪內兄癡叟兩公。</title>,<text>海老三霜後。癡翁九地中。邇來無限淚。强半爲諸公。親戚殘生在。材猷一世空。典型懷不見。年暮又悲風。</text>
<title>東巖別墅。與李希谷 止淵，海谷 紀淵，權彝齋 敦仁，族姪羽堂 秉鉉，李石見 復鉉，趙芝園秀三，姜對山 溍 餞秋。壬辰。</title>,<text>城東置屋貯琴書。尙恨奔忙未定居。一代朝陽羞鳳鳥。百年秋水負鱸魚。輕塵暫遠心如暇。小雨初凉境有餘。幸賴羣公同餞酒。當樽不覺鬢毛疎。其二山樓把燭燭光搖。滿樹凉颸欲雨霄。終歲耕耘謀鶴料。自春疏鑿護魚苗。詩情與客三更坐。酒所須君百慮銷。應道林慚兼澗愧。紛紛珂馬又明朝。其三雲澹烟輕遞有無。山家秋色詠提壺。碧峰度雨偏如洗。紅葉臨霜獨不枯。開口總能輕仕宦。會心何必在江湖。渚鴻已遠籬花晏。可耐騷人意轉孤。</text>
<title>鏡湖主人李伯兼 垕 輓</title>,<text>忽報伊人已道山。當年結識各朱顔。眞能適意功名外。常自忘形醉夢間。蓬海如今雙鯉斷。鏡湖依舊白鷗閒。仙庄尙有重遊債。證筆留楣恨未還。</text>
<title>尹參判 命烈 輓</title>,<text>曾荷先王不世恩。雲霄土壤劇相翻。麻衣湔拂眞如此。難道劉蕡恨直言。其二先人守靜簡逢迎。賓席無多洽洽情。獨謂吾公能自保。不隨流俗競浮名。其三耆德蕭條愴後塵。朝端又少一完人。蓬萊舊飮知何日。零露殘星夜已晨。</text>
<title>東巖餞秋。伯氏石厓先生未之與。用秋興八韻分屬。敬次以呈。</title>,<text>戎垣自古隔雲林。九陌塵淸畫戟森。每向南樓輸月色。時從夜雪憶山陰。年衰漫抱優閒計。位重終懸報答心。牢坐哦詩詩有境。故園秋意入寒砧。右屬伯氏甄盡孤寒絶墨斜。銓門如水國之華。文章價重連城璧。品藻祥騰貫月槎。人外有時携野服。秋邊與客答晨笳。鄕山入望歸無術。公有別業在東郊。與鄙庄。相距不遠。 又送籬東一度花。右屬希谷蘭臺初步㝡恩輝。經濟心長薄少微。老去然疑鯤北徙。古來怊悵鴈南飛。淸言落麈元無擇。樂意吹箎永不違。吾輩定非山澤士。癯容底事摠嫌肥。公與我俱有羸病。○右屬海谷朝衣卸下漫拈棋。湖峽秋深鶴唳悲。邇列頻聯嘗藥地。舊僚偏愧製荷時。公於十年前北竄時。余在館僚。屢䟽請寢。故云。 風騷藝苑名誰擅。經禮儒門澤未遲。欲倩傍人嘲一肚。此中無物復何思。右屬彝齋君家別墅管湖山。岸樹汀雲夢想間。涉世誰過三折病。歸田猶隔一重關。圭璋瑞彩登彝器。桃李穠華恥俗顔。定識淸朝推聞望。俄躋卿列又經班。君方擢亞卿卽拜經筵。○右屬羽堂先生休道雪盈頭。剩有豪情抗勁秋。宦橐詩輕千戶富。朋筵酒豁百年愁。孫能快讀如神駿。翁未安棲等泛鷗。記取蒼茫投紱日。贈行多賴李潭州。公於今夏南邑罷歸日。白澗李公。方任潭陽。委往治送云。○右屬石見如君安用讀書功。猶是塵埃滚滚中。域外幽燕多舊雨。世間岐鵲有遺風。搔頭鏡易千莖白。拄腹倉難一粒紅。莫道吾人差少齒。百年强半亦稱翁。右屬芝園詩蹊筆徑共逶迤。唐晉尋眞坦不陂。室有瑤徽非舊調。家傳墨派又新枝。百年菽水心如結。一種雲烟性豈移。㝡是送君廻鴈地。滿江寒雨欲垂垂。右屬對山</text>
<title>公州通判閔侯 靖顯。奉太碩人就養。而按使朴令景韶 齊聞 太夫人貞敬夫人。方在營衙。輪設壽宴。以詩識喜。甚盛擧也。謹步其韻。遙伸賀忱。癸巳。</title>,<text>邑釀營庖不厭奢。壽星均照兩官家。板輿導節人中瑞。彩服分符錦上花。及老同歡頒米肉。有兒能養羡裙釵。從知慈孝宜何福。滿屋仙籌日月賖。</text>
<title>遙次詩山沈使君英叟 能淑 披香亭韻</title>,<text>纔送南鴻鬢已催。鏡花秋色入勳嵬。南歸四載。所得止此。 孤雲客自朱闌去。半月山從碧水開。孤雲曾作此邑記文。亦盛稱之。邑有舟山。曲如半月。故云。 文事他年菩薩閣。詩名當世鳳凰臺。浮生不醉將何耐。長進佳人竹葉盃。松江相公命妓曰將進酒之將字耐不得。改以長字。盖詩山故事。亦入於記文中。故云。其二故人忽佩銅魚去。山石榴花幾度開。春夢東風千里斷。秋香南國一書來。閒情翠扇翻金縷。快境犀毫瀉玉盃。悵望紅亭亭下路。錦旌無分破蒼苔。余於向年廵路。薄暮未登。尙爲之悵恨。今奉花墨。不覺神𨓏。</text>
<title>墨莊雨後。陪伯氏與金淵泉先生，李白澗遣暑。</title>,<text>雨積高梧綠泛樽。山莊遣暑有前言。流雲不定簾櫳色。繁草難分澗壑痕。長者懸車猶枉駕。羣公退沐亦敲門。禽聲下上淸颸足。肯許寰塵一點存。其二擬把幽懷瀉此樽。頹然一醉已忘言。仙人筆作名樓蹟。丞相詩留古壁痕。客自尋春如熟路。吾將結夏等禪門。誰知咫尺城闉內。佳水佳山似許存。其三暫卸烏紗倒玉樽。當樽不解大夫言。四時幾許山中景。一雨居然石上痕。晩進端明還白首。酣歌曼倩尙金門。琴靈韻癖消無地。獨賴阿兄此墅存。</text>
<title>送李希谷入燕</title>,<text>遠遊曾化北溟魚。多病如今掩戶居。歷歷前塵殘夢在。蕭蕭短髮壯心餘。秋來送客周原隰。日下求人漢石渠。此地悲歌饒舊識。爲言垂老趙尙書。</text>
<title>送姜對山入燕</title>,<text>快馬輕裝幾日還。關河渺渺戶庭間。此行知爲燕人見。我喜燕人見對山。</text>
<title>送方野李侍郞赴燕 甲午</title>,<text>去年希谷路應遙。方野今春酒更邀。奉使誰將蒼水字。贈行惟誦白雲謠。麟經數十承無地。方野之先文正公著。有尊攘篇一書。以寓春秋之義。故云。 三百毛詩選在朝。兼得羣公同一席。星文自此定干霄。</text>
<title>梅花</title>,<text>梅花將落可無詩。詩到梅花未易爲。千古才人誰獨造。一年春事㝡先持。禪空道幻非佳喩。玉煖氷寒摠腐辭。夜靜欲尋眞境去。不分斜月在何枝。其二輕烟澹雪倍澄明。丰韻仍從是處生。縱似佳人不矜色。故知貞士亦鍾情。韶華暫蘊看逾寂。薌澤微宣記未淸。脉脉相忘如有佇。寒星數點到深更。</text>
<title>黃翼成公玉貫晶纓</title>,<text>網中貫寶振彯彯。色是丹砂品是瑤。想得榮添高桶笠。寵宣方屬賜環交。</text>
<title>玉硯</title>,<text>應與南陽磬採同。瓦當誰數漢諸宮。臨池不作更張字。相府投筩束幾叢。</text>
<title>書鎭</title>,<text>良材令德較同淸。抽得崑山碧一莖。試向中書爲鎭尺。端凝卅載靜無聲。</text>
<title>純宗大王輓詞 乙未</title>,<text>旣以吾君祐我東。嗇之於壽理難窮。恭知帝德天同大。試較周齡日正中。永世朱絃登駿惠。昔年瑤牒贊鴻功。菲卑盛節光三紀。肯遣芬華累聖衷。其二閔曾亦見辟王尊。天賦攸根百行源。陵廟嚴恭兼夙夜。殿宮愉腕在晨昏。禮成世獻揚先烈。校訖全書揭聖言。萬事悠悠那可及。秖將家法付神孫。其三未知三古竟何如。治已雍煕不自居。雨露常行刑敎外。龍蛇亦化武功餘。幾回漢帝方春詔。一念周王乃逸書。地緯天經奎藻煥。萬年西序宛前儲。其四水逝雲過可得留。梧岑一慟卽千秋。誠惟不息欽圭瓚。化自無爲儼玉旒。三闕再成民未病。萬幾重莅聖猶憂。古來多少於戲慕。親見勳華復有疇。其五一自分勞道益嵬。國人齊頌丕承哉。九經四勿宏謨在。少海前星瑞運開。孝子曾爲君子慶。先庚翻作後庚哀。近臣每惕悽然色。豈料眞遊又遽催。其六周家扆宁宋家簾。新命前光聳萬瞻。此日扶持由繼述。幾年涵育曁飛潛。乾坤有限功難極。時月如期葬莫淹。憶昨停鑾今引紼。五陵春樹淚長霑。其七分外緣何到六官。天監惟照寸心丹。阿兄遭際承椒掖。先父忱誠想玉欄。縱得墜弓從死晩。將期結草此生難。哀歌一闋無窮淚。應到泉臺拭始乾。</text>
<title>送心菴趙承宣 斗淳 以副价赴燕</title>,<text>君行何似我行時。無待君回已識之。一自芸臺經有解。漁梅不數大家詩。其二紫薇院裏隔年思。信息明朝會未遲。定識羣僚齊握手。此行贏得幾篇詩。其三凌雲詞賦結交知。楊監枚輪竟是誰。幸不相逢蘇軾表。會須兼得顧雲詩。其四輕烟芳草未堪離。費却臨樽幾度思。萬里歸來春未盡。桃花亦復待君詩。</text>
<title>簡寄副价燕行道中 幷序</title>,<text>趙元七 斗淳 閣學。以冬至副价赴燕。要余贐章。而未及應。昨日以純翼兩廟御製考校繕寫事。同僚諸公。會於閣中。適經山僚丈。作書於副价。僉曰。書中必有可觀文字。經山遂詠二絶句曰云云。諸公皆泛然稱佳。而余則知此詩乃余年前贈經山所作也。經山固多雅戲。未知眞以此詩爲贐與。別有他作而姑以此言戲我與。經山事。勿論眞贗之如何。可作翰墨佳話。遂以此演成數絶。以博旅舘一粲。兼申耿耿之懷云爾。一緘遙趁渡江時。記得羲卿送善之。那識斯翁多戲劇。贈君仍作自家詩。鄙贐經山絶句。有臨渡江時定寄詩之句。經山每以此相謔。今贐副价詩。全謄鄙作。佯作己詩。此翁眞多事矣。好甚捧腹。其二閣座諸公有底思。爲君西出路遲遲。就中偏覺經山厚。還渡江時定寄詩。經山又言。書中約還渡江時寄詩云。其三每說新知勝舊知。今君縞紵屬之誰。不論握手東城餞。還渡江時定寄詩。其四我住君行等別離。一般風雪兩邊思。輶軒况復饒新聞。還渡江時合寄詩。</text>
<title>申義齋在咸陽郡介坪。卽玉溪盧先生舊基。而其後孫承宣 光斗 所重修也。搢紳諸公。多詠其事。余雖未登斯堂。與承宣君。夙有同省宦契。玆因軸韻。以志託名之幸云。</title>,<text>堂搆琴書物色新。名家喜屬再昌辰。高山莫莫詹多士。喬木蒼蒼閱幾春。自是後承能繼祖。亦由先訓在思親。楣間有揭知何義。三復鄒經孝悌申。</text>
<title>次李黃庭韻 丙申</title>,<text>伊來朱墨不相離。終事追先敢避之。課日校書宸藻在。按年編史聖功知。蒼梧實灑餘生淚。黃鳥空懷未死悲。玆役倘完須早退。城東小築足園池。其二吾人寡合復多離。滚滚萍蓬任所之。物色三春應共戀。文章四海幾相知。寒梅贈遠云誰賞。芳草思歸自古悲。近得黃庭消息到。江南雪水綠盈池。</text>
<title>早春</title>,<text>每耽閒夜五更棋。因誤新年數首詩。泉脉遙遙氷底澗。花胎歷歷雨前枝。天未就暄魚自在。春將向曙鳥何爲。兼旬一病消難盡。又被塵緣苦欲持。</text>
<title>簡寄回還正使彝齋權尙書景羲</title>,<text>縞紵相逢又幾曹。臨歸欵欵餞筵高。日下冠盖想當塡門。 桃花洞問三重約。華表城忘再涉勞。遼薊餘興。想有未了。 旅燭未殘留倦夢。官樽已熟迓征袍。去時鴨舘書猶在。百讀今生紙上毛。</text>
<title>更次回還副价玉河見寄之什。盖用去年奉贐舊韻而再疊也。</title>,<text>燕軺已報返程時。從此三句可見之。仍喜穩如家裏坐。閒情更續去年詩。其二關河不盡渺然思。轉眼春風伴未遲。將謂此行如此易。十回寧靳送君詩。其三中州人士喜朋知。日下雲間捨子誰。料得名箋從此貴。萬家爭掛抱愚詩。其四花今漠漠草離離。牽動遊人去國思。况有歸裝誇示物。牛腰一副紀行詩。</text>
<title>仍疊前韻</title>,<text>墨緣多悔少年時。題月評花摠謝之。尙爲吾人勞遠役。伊來黽勉贈行詩。其二白雲朱瑟藹追思。先製尊嚴印役遲。時向仙寮談故事。却慚東省校餘詩。正宗御製奉印時。有諸公唱酬。號曰東省校餘集。其三彝齋奉使未應知。忽謾相逢問是誰。鴻去燕來俱不恨。旅燈猶耐一宵詩。其四郵筒三疊太支離。道是天涯慰所思。從古風人多厚意。爰咨式遄載於詩。</text>
<title>奉次經山鄭僚孝和殿望祭獻官齋居志感韻</title>,<text>周廟追王頌貊其。聖人於禮禮之時。駿奔有地神無斁。燕及惟天理不疑。籩豆已應隆品式。圭璋元自肅容儀。定知此日垂垂淚。拭處仍添兩鬢絲。其二鶴馭迢迢閱幾春。每逢斯月愴如新。玄雲陟降齊明夜。白首悲歡講肆臣。叶漢重歌嗟莫及。比周三歎見猶親。伊今追報同君我。直恐無時乞此身。</text>
<title>倭躑躅</title>,<text>日域移嘉植。臨開錦擁樓。絶無紅雨落。常有紫烟浮。色擅探春譜。香從涉海舟。若論名與品。應是杜鵑流。</text>
<title>謹次健翁金侍郞 陽淳 周甲壽席詩韻</title>,<text>周甲於人亦偶然。㝡公顔頰尙華鮮。辰符我佛檀緣重。公晬在佛日。 庚合吾兄石契堅。宦迹常遊軒冕外。世情仍寄醉吟邊。牀徽不老庭芽茁。未信淸都別有仙。</text>
<title>四月小望。以山陵獻官。奉香祝詣齋室志感。</title>,<text>有淚難分夢與眞。纔瞻象設已盈巾。那能沒世諼君子。宛復前年葬聖人。芬苾恭將黃目灌。松杉怳侍翠華巡。餘生忍奉編書役。却愧三良作殉臣。</text>
<title>五月六日。綏陵忌辰。上將行酌獻禮於孝和殿。賤臣以贊禮。宿齋朝房。拈韻恭志。</title>,<text>誰道眞遊竟莫攀。齊衣對越不違顔。謳歌宛想環滄海。宗祏方瞻鞏泰山。緱月梧雲昭在上。堯勤舜攝倏焉間。含桃已爛昌葅熟。又値靈辰七度還。其二玉殿朝眞怳再攀。百生能記聖人顔。判知報答無塵露。謾說恩私等海山。分日天球弘璧下。一春金馬石渠間。此身正愧園中鶴。猶向滄洲夢去還。</text>
<title>兩朝御製編次時。內閣宣饌。謹次諸僚丈志感韻。</title>,<text>手攀雲漢近。夢繞玉欄凉。奎璧長垂象。勛華繼有光。纘先尊聖製。抽秘襲天香。舊韻承新渥。委蛇且莫忙。</text>
<title>黃山金尙書 逌根 贈琴。詩以謝之。</title>,<text>故人貽我一張琴。言是龍門石上音。流水浮雲元有境。落花啼鳥共無心。誰知象外天機發。多向絃中古調尋。此意慇懃如可悟。肯敎塵累更相侵。</text>
<title>閣楹特磬聯句。同鄭經山，趙心菴作。</title>,<text>豫錫斲泗浮。碧潯堆瓊粉。雲石。 編特發幽沈。擊拊䟽繁忞。經山。 弇䳺銅協銑。倨矩匏分巹。心菴。 夷則象衆物。孚尹絶纖坌。雲。 產適湘涇和。蓄比雷雲惲。經。 簴趺鐫應狻。追紐囓豈鼢。心。 句作肇破璞。襄入竟懷瑾。雲。 聞衛果堪歎。告夏憂似憤。經。 姿貞肧太素。韻正符中𪏚。心。 於予庭奏綴。依我廟侑醞。雲。 畫彝表郜鉉。蹌鑾節周𨏈。經。 剸方器彌重。趨折容爲謹。心。 毊寋悶響缺。生庸恐制抎。雲。 和鐸難舌爭。交笙可頸刎。經。 昔論儷塺礫。今礱濯菭薀 心。 桴騰惟內蓄。簨縣卽外扮。雲。 寶登頖宮沼。祥繞秘省檼。經。 夔典證海秬。堯章刱域槿。心。 調五恩曾荷。遏八淚方抆 雲。 賁象補繪飾。煩慮警絆麇。經。 廉肉會蟠際。枚股昭揉櫽。心。 疇言石有鞳。吾看玉不韞。雲。 思夐林風冷。氣潤山雷磤。經。 𥯗綴蠲惉懘。璧府增嶙嶾。心。 彼美詩有思。無是賦敢听。雲。 宛列犍郡澨。孰辨華岡墳。經。 瑟兮逌自治。觚哉豈求䫟。心。 殊錫當包杞。追頌等膴堇。雲。 梧埤彩鳳羽。松壇玄鶴吻。經。 咸韺世寖邈。鞀皷澤猶近。心。 校餘尋閣故。吟次展僚蘊。雲。 球璧寶同序。鏞黻才靡隱。經。 那贊聲明化。補衮若絺䌥。心。</text>
<title>聚珍聯句。同鄭經山，趙心菴，金松石學性作。</title>,<text>聚珍如羅珍。猩䳺芍橙欖。雲石。 汲古英華摛。區部彙典擥。經山。 匡郭汲精滋。皷鞴辟媕菼。心菴。 鑢磋光的的。咀啜味醰醰。松石。 始範應糾譌。將搨必刷黕。雲。 唱辨勾鉛黃。托匀化漆黮。經。 鳥移階留跡。驪呈珠在頷。心。 蝌古錯奇文。籀欝搜閟覽。松。 銑鋼氣騰白。梨棗災逌𤎥。雲。 龜鐫美應幷鳳。繡巧何敢。經。 經緯集斗參。鋟鉢遍淦湳。心。 井井綜烏欄。縷縷織毿毯。松。 碧簡功難邁。黃卷澤普髧。雲。 三豕疵闢榛。一鴟癖嗜歜 經。 河洛歸鉤摘。魚蠧畏噞嘾。心。 將以浚心靈。非徒鏡肝膽。松。 排整千窠蜜。鋪均百房萏。雲。 簜炙編寫尠。墳鏤登布寁。經。 壽永軼光嶽。調新凌胹糝。心。 體潤能潑墨。姿剛似攻䃫。松。 祿燃校未曁。馮板鋟豈替。雲。 生活印工環。整理楷體倓。經。 喩璧氣常達。非鼎光不揜。心。 遂令健牛汗。寧憂獷彲晻。松。 銘彝安用勒。隳嵯可無鏨。雲。 所萃派分族。爲寶人同俺。經。 雕篆甘騷辭。典章稽委紞。心。 星象應奎璧。玉檢鐫石䃭。松。 池鳳蹲仍掌。觀虎噤不闞。雲。 硾過琲璣逬。箒飛煙雲憺。經。 幸託雲漢光。得寓星霜感。心。 誠極如靡及。才薄寧自欿。松。宸慕弓抱鼎。廚頒簋筮坎。雲。 靜繙如潛齋。對檢若耦嗿。經。 塡蠟泥嫌濇。拓煤瀋戒澉。心。 籤分甲丙揷。帕列赭綠揞。松。 心麤勘齎懵。手熟印釋惔。雲。 希音文瑟練。弘寶禹圭黭。經。聖謨日常顯。闓澤谷不澹 心。 臣曹職天章。千代護芸馣。松。</text>
<title>送翠微申太史 在植 以上价赴燕</title>,<text>心硯相傳已荷情。况今惆悵贈君行。烟邊遠樹濛濛色。氷底長河漉漉聲。縞紵重勞吳季子。苔岑舊證魯諸生。聯翩幕府多名士。應使殊方有耳驚。</text>
<title>次翠微申太史韻 丁酉</title>,<text>趁此淸和會境幽。滿林葱蒨護名樓。靑山日靜棋如隱。黃鳥春殘酒亦愁。久向寰中縻野性。暫從人外寓天遊。閒雲好月藏無盡。花事何須悵去留。</text>
<title>謹賀李希谷周甲晬席 幷序</title>,<text>歲丁酉季春之五日。卽大司農希谷李公周甲晬辰也。公於去年。因吾伯氏石厓公甲日。有壽詩一律。今吾伯氏仍步其韻酬之。以公與吾伯氏。德業之隆。福履之厚。乃有此壽考。頌禱之。一贈一答。甚盛擧也。雖然。昔有觀耆英圖者。以君子盡老爲之歎。後之觀此詩者。又烏能無此歎也。且公之仲氏白澗知州之生在己亥。叔氏海谷尙書之生在癸卯。而寅永於公。亦肩隨也。則凡係生平交遊之年。可推也。今固有已過甲者。有未及甲者。而行將次第老矣。其老也誠可歎。其壽也又可幸。玆忘拙陋。敢以是韻續貂。庸寓賀慶之悰云。今年公已降年逢。吾亦應非少日容。共道流光隨攬鏡。定無閒想到銘鍾。一鄕扶杖推先輩。三壽連枝企後蹤。春酒欲闌前致語。世間元有不凋松。</text>
<title>史局餞春。獲蒙賜饌。和申翠微太史金黃山長寮韻。</title>,<text>石室編摩共幾人。如今又送一番春。高穹莫畫慙彤筆。恩露均霑頌紫宸。五夜燃藜工課晏。三年汗竹鬢毛新。愀然欲說欄花夢。長繞荊湖寂寞濱。</text>
<title>史局。次申太史韻。</title>,<text>共抱蘭臺筆。依遲度幾年。禁詩差可矣。得酒便欣然。珂馬歸身外。鶯花閱眼前。河豚羹已熟。頗幸友僚圓。</text>
<title>墨莊雅集。病未能與。聞諸公分韻。欲各成一律。而只得金淵泉，南金陵 公轍 兩公詩云。</title>,<text>羣公秩秩㝡年高。韻事山罇倣燕毛。曾逼三階仍勇退。旋開九袠又神勞。簪纓世界雲間鶴。鍾鼎門屛海上桃。多愧綸扉王禹玉。歐陽在座敢操毫。其二西京盛事撫年華。文富儀容可復加。元老三朝休舃芾。名亭四月訪烟霞。都人尙戀公無遽。家伯方誇我有嘉。此日薪憂違撰屨。門前桃李愧稱花。</text>
<title>端午帖</title>,<text>赫赫端陽節。天衢緩日車。兩儀交鳳律。中數建龜書。細葛唐宮裏。含桃漢寢餘。羣生均長養。叶氣自宸居。其二天德天中屆。嘉祥驗自天。於千長樂節。則百洽陽年。甸麥南風泛。宮榴午景圓。願將揚子鑄。臨照緝煕筵。</text>
<title>伯氏墨莊雅集。分韻得於字。</title>,<text>谷中車盖九尙書。恰是淸朝洗沐餘。我屋南山何所有。朋罇北海且相於。朱炎不到林容邃。碧雨纔過澗韻疎。共指他宵明月好。墨緣如契未應虛。</text>
<title>洗劒亭。消夏。</title>,<text>霽色千峰出。秋聲一笛橫。流丹連曲檻。濃翠接層城。心與塵埃遠。眸因水石明。老夫惟取飮。詩事付諸生。</text>
<title>洗劒之行。値對山滯直。悵未作伴。今見伊日寄懷之作步韻。</title>,<text>暫卸紅塵到碧山。山中一日有餘閒。逢秋着眼軒裳外。向老投身子姪間。敲杖偶隨流水去。倒樽仍帶夕陽還。那知汗漫無心處。剛被詩人韻語關。</text>
<title>謹次伯氏韻</title>,<text>秋事深如許。黃花到幾分。起樓延好月。臥戟對浮雲。棋勢閒中見。鍾聲度外聞。退公吾已醉。此席愧離羣。</text>
<title>贈游觀金侍郞起卿 興根 以副价赴燕</title>,<text>與君同閈又同僚。郊餞翻違此度遼。近日蘭臺猶自慰。白眉靑眼話征軺。</text>
<title>延祥帖 戊戌</title>,<text>淑氣東郊至。三元値吉辰。歲功祈大有。慈壽賀中身。綵勝諸祥集。椒華庶品新。君王知稼穡。春德布如綸。其二陰崖草木向華滋。吉日仍行飾慶儀。三十六宮春又至。岡陵齊頌九如詩。其三梅花開遍雪痕消。萬戶歡聲匝管簫。一氣無私潛煽化。春臺羣物自忘堯。</text>
<title>春帖</title>,<text>靑陽敷盛德。一念對無違。蘋澗流和氣。萱墀駐瑞暉。星瞻回幹柄。天示發生機。共識端臨象。祥雲捧衮衣。其二邦典偏今歲。天休屬是春。東朝初飾慶。北殿更摸眞。多福騰周祝。羣生導漢綸。日長稀閣漏。頻對執經臣。</text>
<title>太祖御眞。移摸告成。將還安于永興濬源殿。大宗伯經山鄭公。寔陪往之。賤臣亦忝敦匠。班送于東郊。鄭公强要贐章。遂書此。因驛遞奉寄。</title>,<text>東郊春草嫩於絲。牽動行人遠別思。玉殿翠華陪奉地。舘花原柳去來時。風雲沛廟增佳氣。天日堯宮識聖姿。閱歲敦工攀莫及。羡公專掌妥眞儀。</text>
<title>送洪戚承宣 鍾應 遊楓嶽 幷序</title>,<text>昔在先朝壬戌。表兄太湖洪公。將入楓嶽吾先人以四絶句。贈其行。今太湖之孫承宣。又作此遊。告別於余。余話先人故事。謹次其韻送之。時戊戌之首夏也。衰病聞君辦壯遊。玆山往蹟我思悠。要看怾怛眞如體。須識毗盧最上頭。其二山上閒雲海上漚。向來鞵襪更無由。如何竟作紅塵客。佛契仙緣四十秋。余亦曾遊此山。今已三十五年矣。其三看山且莫問緇流。境在然疑語或浮。鮮葉濃花那復揀。四時同趣碧峰稠。其四蓬萊閣下簿書休。叢綠圍罇倦更愁。欲把新詩譚故事。阮家還有步兵不。士協方省。其季父梨坨侍郞。於關東廵察營。轉向楓岳。故末篇及之。而梨坨實從太湖公之行。余猶能記之。</text>
<title>先人又有追寄太湖公行中絶句。故並敬次其韻。</title>,<text>天氣熏人欲麥秋。杜鵑花盡水爭流。寧愁一路芳菲晏。不向淮州定越州。士協言。日氣漸暖。不能入楓岳。則將遊寧越云。</text>
<title>端午帖</title>,<text>艾人蒲虎貼彤闈。新御輕羅綵黼衣。催進宮機長命縷。天中遙繫兩萱暉。其二內苑秧針碧似藍。會時時雨味中甘。薰琴一曲知風自。近日君王講二南。</text>
<title>夏日吟病。遇終南詩友拈王漁洋韻。</title>,<text>車笠何論戴與乘。閒情只愛並無能。耽書子是悲秋士。淹病吾如結夏僧。晝靜疎簾宜把酒。夜凉高閣可張燈。年來白首豪遊倦。珠彈金覊悵五陵。其二卿月淸朝愧負乘。涓埃屈指有何能。求僊計切猶沉俗。成佛緣疎欲退僧。午日酣眠迷蟻穴。丁年苦癖笑螢燈。槐陰滿地桃花盡。悔不隨春覓武陵。其三春生夏長氣相乘。四序平分各一能。白日看棋非下士。紅塵隱几亦高僧。炎威不去無停箑。暝色方來有繼燈。只可開懷河朔飮。名醪何處是蘭陵。其四楊江歸櫂與誰乘。隨意烟波恨未能。今日方邀靑眼客。阿兄又訪白雲僧。秖應穿盡登山襪。且可燒殘話夜燈。已判功名皆外假。一竿猶不學嚴陵。其五榴花槐葉氣同乘。萬物芸芸造化能。櫪上鳴騏雄似俠。林間睡鶴靜於僧。茂先有眼看雙劒。閱道何心對一燈。聞說昕庭方飾慶。詞臣端合頌岡陵。其六閒情不必係懸車。移病仍隨意所如。棋客難醒千日釀。詩朋勝讀十年書。樓臺舞燕慵初起。楡柳鳴禽鬧未除。忽看終南山色近。白雲多處可封廬。其七紫陌紅塵日鬬車。文園誰復問相如。葵心一寸端陽帖。薇露千番內賜書。舊約氷蟾他夜至。新愁旱魃幾時除。春菲已老空流悵。十里東湖有弊廬。其八宿計差遲下澤車。功名只得白紛如。晨鍾夜漏皆形役。北繡南符亦簡書。常愧金貂誇市井。幾憐花竹老庭除。淵明處士歸何晩。應是柴桑未結廬。其九轉眄流光走阪車。多生契活且如如。始知堅白留疑案。誰道還丹作信書。夢裏烟霞心更記。樽前江海氣難除。端居正喜孤松在。長夏濃陰碧滿廬。其十羡他漁艇與秧車。分外何營任自如。竟日衣冠愁見客。通宵翰墨惱裁書。江山有助詩能就。苓朮無功病豈除。物我閒忙皆定理。誰將天地視蘧廬。</text>
<title>八月十二日陳疏。作原峽省墓之行。午憇朝雲店中。時任鏡湖 百淵 偕行共賦。</title>,<text>垂老常乾沒。寰中逸事稀。可能堪貨柄。已復忝綸扉。丹竈羞攀誥。黃壚悵典衣。此行非永計。猶似角巾歸。</text>
<title>度嶺。嶺路絶險。暝投三峰邨舍。</title>,<text>穿細仍攀峻。人煙覺漸稀。一條惟草徑。百轉是荊扉。山日無停策。林颸有挾衣。邨深知俗厚。應使客如歸。</text>
<title>渡龍津</title>,<text>昨宿三峰下。朝過二水頭。覊窓凉月入。野艇濕雲流。道路行行倦。江山處處幽。邨沽堪取醉。良節近中秋。</text>
<title>月溪</title>,<text>懸崖通一線。西尾接東頭。鴻鴈愁長道。魚龍耐穩流。江邊何地好。林下幾人幽。臨渚空怊悵。菰蘆又一秋。</text>
<title>新隱川賞月</title>,<text>客中新月色。酒後古橋頭。莫莫山如夢。紛紛水自流。蟹燈分港遠。牛篴隔林幽。衣露沾何惜。偏驚萬葉秋。</text>
<title>神林午炊</title>,<text>鞵襪眞隨意。居然到嶺西。四峰廻白日。千木貫蒼溪。向夕山烟淨。先秋野露凄。無人前路問。時有一禽啼。</text>
<title>淸虛樓。恭次兩朝御製韻。</title>,<text>齊諧且置酒名泉。邑去樓存景自全。山發泰岐靑未已。水歸泠浦碧相連。那堪寂寞靈光下。尙復徘徊翠石前。烟捲汀洲秋色遠。蓼花無數白鷗眠。</text>
<title>酒泉夜宿</title>,<text>峽江僅三尺。峽山多百尋。縱違平曠勢。頗愜寂寥心。廢縣人民少。空樓歲月深。卸鞍仍撰杖。月出有登臨。</text>
<title>邀僊巖</title>,<text>林雲開石徑。溪籟答山歌。鑿豈天工及。磨應水力多。岸紅秋競入。沙白雨新過。絶勝雖如此。其於僻遠何。</text>
<title>寧越覽古</title>,<text>西風吹遠客。秋滿粤中山。古木雲猶冷。空江月自閒。禪文堯舜際。諱史定哀間。未忍詳遺躅。禪燈獨掩關。其二竹色湘君水。禽聲望帝山。如何催日馭。不復返天閑。地是滄桑後。民猶雨露間。年年黃葉路。時物又相關。</text>
<title>子䂓樓</title>,<text>杜宇何時歇。月明花滿山。叫應終夜苦。聽復幾人閒。舊恨三巴外。新愁百粤間。此樓王跡在。寶榻晝常關。</text>
<title>落花巖</title>,<text>落花花泛泛。香塚吊何山。淚爲龍髯盡。魂因蝶夢閒。一春風雨後。五夜月星間。莫向東君怨。榮枯有數關。</text>
<title>淸泠浦</title>,<text>一曲淸泠水。千秋慘憺山。神雲何杳杳。江鳥自閒閒。臣節風霜後。天心澤火間。獨聞嚴戶長。終事有攸關。</text>
<title>抱川道中。風勢甚厲怕冷。偶吟。</title>,<text>凄風拍拍襲春裘。滿椀名醪冷不收。空翠乍分芳草岸。暗黃才動嫩楊洲。孤烟野店無嘶馬。零雨山田有叱牛。如此良辰花事杳。倦程何以慰閒愁。</text>
<title>醇溪李學士 正履 來訪。誦傳其前作袁安臥雪圖詩。因言自家光景。與前詩無異。殆若讖語云。戲作一絶以廣之。</title>,<text>牛衣透冷不成眠。三尺璚花斷竈烟。可有何人如洛令。朝來擁篲到門前。</text>
<title>見差太廟臘享獻官。齋居寂寥。黃庭，芝園，對山三君來訪。拈杜詩臘日韻。共賦。</title>,<text>春光莫道一句遙。尙得餘冬未盡消。竹葉排寒仍舊釀。梅花向暖又新條。欣君杖屧酬殘夜。愧我圭璋對列朝。待到會心詩境發。二更斜月在層霄。</text>
<title>冬夜。拈唐詩韻。</title>,<text>窮陰莫道秘玄關。擧手寅杓若可攀。梅蘊禪機香自定。鶴縻塵網夢猶閒。殘年繞壁周中澤。獨夜操琴漢小山。多愧菲才無寸補。雙眉空鎖百憂間。</text>
<title>元日用杜韻 己亥</title>,<text>東隅日出望非遙。照徹玄氷半已消。太史紀雲占上瑞。遒人徇鐸警三條。宜春鮮服紛迎歲。趁漏羔裘競赴朝。恭識吾王治有本。十行農綍下重霄。</text>
<title>看書有感</title>,<text>羣經如海日相翻。門戶紛紛未易言。小序然疑刪後作。古文眞贗壁中存。篔簹有志懷三秀。稷契何書號八元。忽想自今千載下。現成篇帙定非煩。其二邇來汗漫倦披翻。覺得巵言卽寓言。左史三墳何處覓。劉歆七畧幾編存。尋行數墨非高士。携酒看梅有上元。年到已衰纔有悟。衛生方是祛諸煩。</text>
<title>懷人</title>,<text>衰頹論友與誰羣。苔異岑同可更分。上士多歸三乘敎。中原盡化八旗軍。鸞凰世遠空丹穴。薜荔春深自白雲。我想伊人頻引領。芝歌一曲未堪聞。其二十載遲廻鵷鷺羣。磯魚汀鳥已相分。排愁暫幸除秦法。攻疾終難撼岳軍。人外靑山悲舊雨。春來白首悵停雲。何須憶遠希非望。隣巷聲光且日聞。</text>
<title>憶鹿墅 李希谷別業</title>,<text>十里名園崒者岑。百年喬木翳然林。身衰縱抱休官計。恩重寧忘戀闕心。圃有黃花非跡遠。堂如綠野亦憂深。行藏準擬陪公後。水涘山顚倘共尋。其二吾亦城東買碧岑。梅將結實柳成林。禽魚有約空懸夢。鍾鼎無功枉負心。浮世已知如水淡。明時不願入山深。秖應釋重投閒日。辦一輕輿意到尋。其三郊居只合背崇岑。左右幽篁並秀林。內典一函閒者事。無絃三尺古人心。月因野外分多少。雲與寰中較淺深。堪笑此翁拋此境。民憂如病日相尋。</text>
<title>和陶詩飮酒</title>,<text>達士全其天。可道非常道。此言頗珍重。吾聞騎牛老。白日如跳丸。敷腴倏枯槁。攝生無異術。要在從所好。浮名與浮利。何者爲眞寶。獨有劉伯倫。沈冥寄塵表。</text>
<title>奉寄醇溪李學士深夫赴燕之行</title>,<text>半生關戶誦奇文。倦向燕臺已白紛。海內題襟應產札。江東結髮最機雲。君與季氏。奉事君偕行。 堠烟驛火行靡及。磧雪河氷境莫分。偏愧遼人邊吏戒。端明姓字有誰聞。適余叨忝中書。故云。</text>
<title>閱白傅詩有感 幷序</title>,<text>冬夜。偶閱白傅五十八所作詩。盛說閒寂恬淡之趣。末以相印焦心爲譏。余年偶與之同而猥忝揆地。百憂所集。一念靡遑。感頹齡之相符。悵遐標之莫追。遂乃效體步韻。率爾成章。聊以自解而已。非敢有雌黃於昔賢云。至人齊欣戚。下士拘通閼。緣情不泥跡。然後方號達。朱紱卽緇巾。華鬢亦靑髮。如何白少傅。切切五十八。藉使身未健。無足念凘惙。藉使家未豐。無足念匱竭。我今讀公詩。年均多觸發。羡公官事逸。慕公心地濶。然於貴賤際。不免流俗節。誰無竹裏風。誰無松間月。難將此一段。便作衮與鉞。隨境非人定。篤見是天殺。且引一斗酒。不知相門熱。何愁問我憂。樂與民共活。</text>
<title>余擧南君 柱天 爲學官。兒輩詩以賀之。余亦戲次。庚子。</title>,<text>多生寵辱劇相交。五十緇巾又綠袍。風入焦桐餘舊響。雨過顚木有新梢。南君家禍後七十年。始得官。 涓騏繫市曾須價。社燕歸樑久識巢。莫向山妻誇斗食。秋來饁事麥盈郊。</text>
<title>奉贈經山尙書北闑出補之行</title>,<text>北方兒女繡春絲。記得鰲山去後思。白首停車仍故道。蒼生引領亦多時。風波已料歸田計。饑饉終須濟物姿。恩補猶能朝玉殿。陪眞怳憶往年儀。鰲山。會寧舊號。經山曾宰是府。有惠政。近遭人言。多住鄕廬。有北闑出補之命。用前濬源殿影幀陪往時韻。以慰遠別。亦經山志也。</text>
<title>東伯李方野周甲詩</title>,<text>黯然葱竹記南樓。余始託交南小營木閣。 庚降如今已一周。公是庚子生。 思我凋朱蹲鳳歎。知君垂白集鴻憂。官樽獻頌皆羣吏。旅舘開心罕舊遊。見說行春仙有契。武陵溪上定添籌。聞公行部。歷覽三陟武陵溪云。</text>
<title>錦山禪太演。爲請靈圭大師殉義碑銘。來留都門。以詩相促。走次其韻。</title>,<text>山人何事苦相尋。慧業文緣愧我今。投錫如飛惟佛面。操毫未下亦婆心。烟塵浩劫沙塲冷。香火諸天影閣深。欲把空花摸實相。錦波猶帶不平音。</text>
<title>太母撤簾。行朝參後。謹次淵泉丈人下示韻。辛丑。</title>,<text>慈天有命正辰居。又是靑陽獻歲除。光撤寶簾初返政。永摹彤管不勝書。靈春駐景供千乘。瑞日昇輝遍六虛。措大實慙承弼事。朝朝珩芾却躕躇。</text>
<title>二月十三日。爲參賀班。少坐騎省。省有申紫霞 緯 所書。王右丞櫻桃詩屛。因步其韻。以識慶祝之忱。</title>,<text>葱珩赤芾集千官。羽衛繽紛擁陛欄。法殿和飈雲正暖。禁林微雨雪初殘。歡聲共擧庭中笏。瑞色平臨掌上盤。恭識吾王推此慶。德音先已遍孤寒。</text>
<title>以崇陵修改事。出東郊。待宗伯徐台 憙淳，度支族姪 秉鉉 不至。謾成一律。</title>,<text>北闕將新命。東陵審舊封。禽聲微雨歇。樹色遠烟濃。禮已欽宗伯。工惟仰大農。病夫無事事。遲日幸相從。</text>
<title>太廟夏享。親臨省牲。陪駕恭賦。</title>,<text>共說冲王篤孝思。今年彌著奉先儀。三陵戒駕伸春謁。七廟臨牲飭夏祠。日靜圭璋多士在。風輕管籥庶民知。流雲已捲飛塵淨。御路前驅有雨師。</text>
<title>茅亭新成。詩客適至。拈樊榭韻。</title>,<text>四圍均占一弓餘。中有蕭閒愜起居。倦躡園梯如峻坂。謾疏簷溜當淸渠。平津老去羞開閤。徵士歸來羡結廬。寄語東江江上伴。此樓非忘舊時漁。</text>
<title>木蓮</title>,<text>曾言水種忽林棲。一段風光兩品題。好向羣芳生陸地。肯將孤潔處汙泥。香緣乍淡春常殿。瓊質偏明夜不迷。雨露十年培得厚。已從階下與墻齊。</text>
<title>盆竹</title>,<text>林廬謾被外人窺。貽我猗猗菉數枝。得此淸高爲上客。從今老朽有新知。影隨碧砌籠烟處。韻入緗簾鎖雨時。竟日相看看不厭。故山叢桂可堪思。</text>
<title>對山餉魚。戲用前韻。窺字求和。</title>,<text>蒲葉蘆芽鷺不窺。擧罾應趁落潮期。下鹽莫道調羹易。中酒翻嫌斫膾遲。誰以割烹欺子產。儂於嗜欲愧公儀。要裁尺素還延佇。持向何方慰所思。</text>
<title>以兩叉木編竹。結茅於西臺上。盖爲一時逃暑計。而傍人皆笑其陋。詩以解之。</title>,<text>結茅編竹倏成樓。軒豁天光與目謀。雲作藩籬朱暑退。山當几案碧嵐收。東南眺遠元無障。風雨登高亦不愁。難道斯翁經濟拙。試看新搆息勞不。</text>
<title>永峽省墓之日。錦華承宣 雲澈。適以覲行。在萬橋。委來相訪。因惠二律。謹次其韻。</title>,<text>屣迎反勝洛陽城。不妨村醪盡意傾。但道畦塍多滯穗。尙看籬落有殘英。君爲舊雨來時好。我似閒雲分外淸。愴望先楸恩露洽。刹塵何以答餘生。其二蕭條一病怯秋陰。到此無緣八景尋。玉壁禾淵雲更遠。白洲靑洞草應深。朝廷賜暇何能易。鄕里論交亦匪今。慚愧名山兼好友。只堪惆悵費孤吟。</text>
<title>過蹄灘靜脩李相公 秉模 舊宅志感 壬寅</title>,<text>相公留客餉鷄黍。記得荒郊寂寞棲。一代聲光攀赤舃。千秋揚扢照丹藜。弱冠謬當名賢奬。衰髮還慚爵位齊。今日山陽無處問。滿汀春草雨凄凄。</text>
<title>寄題漳南朴上舍聖必 慶善 帶經齋</title>,<text>帶經洞裏帶經齋。有帶經人事事佳。耕野倘能希五柳。訓家非必願三槐。秋燈照案縹緗閱。春雨盈犂襏襫偕。此語辛勤偏我感。軒裳猶欠丐殘骸。</text>
<title>沈英叟輓</title>,<text>故人日以減。春草自空山。窮達拋身外。文章落世間。白騾今又去。黃鶴幾時還。歷歷同庚飮。停盃淚莫攀。</text>
<title>寄黃庭</title>,<text>苦憶黃庭李斗臣。沔陽南去又經春。古來不乏能言士。天下終難可飮人。湖海路長音信濶。廟堂官重鬢毛新。煩君莫管癡兒事。養有公厨膳有珍。黃庭書中。滿說邑弊。故末句嘲之。</text>
<title>伯氏楓嶽之行。追作別詩。送呈行中。</title>,<text>浮雲無定體。來去一蘧廬。月色春同靜。天機夜更疎。豈須千日釀。猶勝十年書。及健休官約。衰哉計已虛。其二邈若松喬事。雲霄不可攀。心惟垂老壯。身又釋兵閒。久矣塵埃裏。居然水石間。秋光何處好。東去有楓山。其三我愧池頭鳳。公隨海上鷗。君王初賜暇。賓從舊陪遊。古寺千峰月。名樓萬葉秋。凉風吹未已。猶有遠途憂。其四玆境前緣在。蒼茫四十年。塵心曾 缺 佛。秋夢尙遊仙。未逐筍輿後。徒言蠟屐先。名山如故舊。信息可能傳。</text>
<title>寄兒秉夔楓嶽之行</title>,<text>卄三之歲足三冬。東遊一萬二千峰。今汝此行年更少。可能看得勝渠儂。</text>
<title>晴月凉颸。病枕無寐。戲作一語。倩迷兒。轉致同行諸君。勿以老拙。作笑囮也。</title>,<text>東籬筆札對山詩。更有華郵日擧巵。海色山光非我分。㝡難思到伴行時。</text>
<title>次春川倅李公執 㙽 韻 癸卯</title>,<text>昭陽太守管名樓。一帶澄江山四周。魚鳥春深容吏隱。桑麻日暖解民憂。主人鄭重尋前約。老子蒼茫記昔遊。峽俗正須淸淨理。素琴三疊是良籌。</text>
<title>舟泊昭陽亭下感舊</title>,<text>水色依前碧。山光不改蒼。年年芳草裏。未忍上昭陽。</text>
<title>風窩成令公 海運 八耊恩資詩</title>,<text>一種書香是福田。大夫之下老人前。由來養性多餘地。就次加恩復幾年。早掛烏紗投野外。新扶玉杖作鄕先。羣孫繞彩兒回甲。滿屋春光事事全。</text>
<title>墨莊避暑</title>,<text>未覺炎威度九分。此樓端合策嵬勳。溪聲日夜常爲雨。山氣陰晴並作雲。但道調疴甘處獨。非緣避俗苦離羣。殘年欲罷烟霞計。眞使丹成已白紛。</text>
<title>次醇溪太守原韻。卽以奉寄。</title>,<text>向來奉使臨北塞。屈指二十又一春。北塞之民何太苦。歸來粗具微見陳。時是肖蝡覃厚澤。我亦襪線補昌辰。豆滿不咸長無改。繡斧光寵杳前塵。翁心日隨翁髮短。獨與二豎相爲隣。直恐伈泄癏厥官。天門上書辭衡匀。吾王仁聖無遺照。特許老臣容吟呻。忽謾醇溪太守筒。朔風吹來倒廩囷。昔時糴瘼今十倍。聽之哀痛言言眞。坐使窮徼如倒懸。愧我虛作廟堂人。到處年停歲排請。不過淺惠呴沫津。兩式未去三剩在。其餘瑣細那足嗔。近來守令。每以停退排捧。爲一時矯捄之策。而北關之戶式士式。折估不等。又有剩穀三條。爲剝割之最弊者。故漫及之。 漢唐小康猶近古。長吏必選良與循。宿猾自難售簸弄。積逋且易究根因。惟君久陪承明廬。一麾遠出職諏詢。採掇謠俗及政理。呼吸可以徹紫宸。吁嗟病朽無能爲。但祝春臺囿斯民。</text>
<title>病臥墨莊。伯氏約淵泉，經山，彝齋諸公來會。以山水有淸音分韻。得有字。</title>,<text>養閒看雲際。滌煩聽雨後。耳目頗自暇。衰落任華首。諸公肯相臨。其意良深厚。淵翁人之瑞。今年八十九。左相歸金印。端揆愛醇酒。山窓破此眠。弟樂兄所友。風流映四座。吾亦稱中叟。玆樓多盛集。紗籠憶丁酉。丁酉。金陵諸公。皆會于此。而今會唯淵泉丈人再臨。 流水如許好。休問嶺上有。</text>
<title>孝顯王后輓詞</title>,<text>臣以戚私陪聖慈。獲瞻褕翟見姑儀。那知七載黃裳吉。遽作千秋素柰悲。其二正忠獻翼四公門。况復東朝共一源。知有詩人登善頌。琴鐘不但二南言。其三跂喙芽萌幷欲生。恭知厚載德難名。如何未究觀刑化。所不能爲失恃情。其四殿是徽寧曾奉處。陵爲昭敬舊遷基。孝源於行光斯顯。二字隆名壹惠宜。其五百兩敦工昔幾時。方中護設夢難知。宸篇誕揭徽音闡。敢把彤毫贊一辭。</text>
<title>南莊寓居。敬次伯氏下示韻。甲辰。</title>,<text>茂草穹林擁四隣。此中端合養疴人。憑高瞰有靑天道。處僻飛無紫陌塵。數畝池塘堪演漾。一區塲圃足疄畇。只應曬藥攤書外。隨意孤筇事事新。</text>
<title>趙芝園示看花詩。有春衣吾亦看花人之句。戲用其言。</title>,<text>南麓東園處處春。白頭吾亦看花人。稱心酒政皆良契。滿眼風光卽好因。已把軒裳爲漫興。應隨桃李作芳隣。蘆芽蔞葉滄江想。烹得河豚味正新。其二浮生惜日在於春。况復如君九十人。睡夢纔過三夜飮。芳菲又屬一年因。未應花散皆天女。眞使丹成便鬼隣。最是顚狂難遣處。綠楊無數雨餘新。</text>
<title>追題求禮燕谷倉樓 幷序</title>,<text>余平生拙於書。尤拙於詩。未嘗爲懸楣籠紗之事。而往在先朝己丑。以湖南節行部。宿求禮之燕谷倉。倉樓僅二楹。俯臨峽江。倒影含山。秋色嫋嫋如也。意甚樂之。遂破戒付一律而歸。後聞倉爲水所囓。詩有無不可問矣。族孫聲夏近宰於是。就舊址重建倉樓。要余更書前詩。其修擧廢墜。亦足尙也。爲之欣然命筆。歲甲辰四月之下澣。鳴騶處處吠村狵。士女爭瞻刺史幢。誰識辛勤穿古峽。獨憐蕭灑倚空江。漁歌薄暮燈三四。鴈陣橫秋笛一雙。夜靜灘聲搖客夢。泠然又似臥蓬牕。</text>
<title>聞黃庭已歿。有感。</title>,<text>宿草晨星處處哀。卽聞庭老又泉臺。忙披舊篋憐珠玉。獨揭新篘悵醱醅。黃鶴樓空如是去。白騾城遠幾時廻。交遊五十年間事。燭淚成堆夜色催。</text>
<title>寄芝園上舍金僊菴寓居</title>,<text>一掬泠凉積雨天。却將噪黽換嘶蟬。生平自謂悲秋士。投老仍歸結夏禪。雲出如期因底事。水流無限亦前緣。想來已脫風塵累。此外何求佛與仙。</text>
<title>東池主人。摘送蓮實。</title>,<text>東墅池塘露始凉。滿筐珠實帶秋光。曾如蠟炬羅千柄。竟似蜂衙攢百房。結處不緣玄殼護。剖來那得碧心香。縱然欲向伊人贈。又恐迢迢隔一方。</text>
<title>紅葉</title>,<text>楓林吸露露淸泠。葉葉如花半帶靑。肯與夭桃爭主世。秖從幽菊各分庭。丹砂道客爐添候。紅玉佳人夢未醒。秋入吳江吹不落。石蹊猶俟小車停。</text>
<title>贈族孫三行人鳳夏</title>,<text>歲歲燕槎渡鴨江。似君英玅罕於邦。天官庭下葩三百。金馬門前棣一雙。但道關河攀使節。詎論風雪打覊窓。斯翁病負奎華餞。酒所驪歌按幾腔。</text>
<title>豐川倅金令 周默 寄書與詩。伴以糖醪。戲次其韻。</title>,<text>江南糖與海西醪。濕可爲醫渴可澆。書中言江南糖。得之漂人。可以治濕。而豐是海邑。故云。 帶得故人書共至。賴君黃綬綰於腰。</text>
<title>伯氏石厓公。入耆社後。蒙賜几杖內醞法樂。用席上韻。恭識。乙巳。</title>,<text>仙樂繽紛導法樽。爲公遐袠養眞元。圭裳幷集嘉賓喜。杖几同頒聖主恩。就此韶顔應自保。由來俗務可相煩。定知年位還餘事。贊國承家有㝡尊。其二太平佳事老人樽。一氣薰腴際協元。耆帖箕裘光世德。內家筐篚頌君恩。長春色住仙無累。如水心空佛不煩。有弟却慙才與績。槐班棘列座常尊。其三潞公圖繪晉公樽。伊昔康彊頌凱元。皓髮豈期君子老。黃金尙戴聖人恩。門留契舊供歡笑。家付兒曹擺冗煩。龜鶴延生良有術。流光又俟百年尊。</text>
<title>久陰有月</title>,<text>兼旬纖雨與濃雲。半借茶香半酒醺。直到今宵逢月色。不知何日度春分。沉疴乍去花情見。倦夢初回鳥語聞。差喜乞骸章上後。此心無待掃塵氛。</text>
<title>乙巳生朝。趙芝園以詩見惠。謾次。</title>,<text>每逢初吉第三春。記得斯翁以降辰。親戚情如酬令節。劬勞恩未報微塵。年衰倍感斑衣事。祿厚長慙負米人。獨有五湖圖一幅。明時自此擬閒民。</text>
<title>養病</title>,<text>支離睡意喚仍迷。數卷殘書一枕携。已戒閽人麾狀帖。獨留醫士講刀圭。方塘雨足芙蓉大。曲院風輕鵓鴿低。始覺無聊還有趣。靜消遲日到將西。</text>
<title>淵泉金奉朝賀輓</title>,<text>年齡開百袠。仕宦逼三階。恩荷鳩筇設。名回鴈塔題。賦生如是足。乘化亦非乖。獨有羊曇淚。西州信馬蹄。其二遲暮明王契。江湖一布衣。士流推聞望。文物動光輝。嘉祐歐陽出。都門太傅歸。時時床下拜。空曠自忘機。其三物我皆平等。公當佛地求。黃金猶古道。皓首亦先憂。末路懷新感。名山憶舊遊。徘徊江上月。應自入虛樓。</text>
<title>戲次姜對山軸中韻</title>,<text>朅來多愧老人家。久斂眉端十丈霞。縱欲題詩春已暮。何妨對酒日將斜。黃鸝幾變東風樹。粉蝶猶尋五月花。滿軸瓊瑤收不盡。水聲山色未應加。其二涉夏經春不出家。家居只有酌流霞。靑荷潊沼魚兒細。碧柳樓臺燕子斜。滿地風光惟倦枕。惱人天氣尙殘花。淸狂儘被諸君笑。自是衰年病日加。其三眞使醫家起病家。凋顔可復上朝霞。肺衰觥亦前籌減。腕弱楷如古篆斜。消夜誰堪同把燭。送春還有未開花。端居漫課皆遊戲。非是風情到老加。</text>
<title>聞鄭經山相國。新搆花樹樓。仍用前韻。</title>,<text>名樓新榜倣韋家。一色長春燦若霞。地僻雲扃仍愛靜。山深石磴不嫌斜。烏衣巷裏羣芳樹。綠野堂前百種花。朝退扶筇諸弟集。古來淸分有誰加。</text>
<title>再疏乞休。未蒙恩許。擬陶歸田園居。</title>,<text>弱冠掩詩書。出門看好山。何事黻與佩。乾沒到殘年。白日無停輪。扶桑接虞淵。北闕再上疏。東江乞歸田。恩德天地大。難爲進退間。此心如懸旌。飄搖臨風前。因思舊仙侶。巖壑杳蒼烟。招招不可逢。應笑我華顚。君王矜簪履。已許他日閒。衰頹有如此。安可期未然。其二古賢雖不及。壯志常掉鞅。皓髮一相侵。紛綸皆妄想。水逝雲更變。諒難遡已往。依俙故園路。春草空自長。此言如河漢。但見脩以廣。强欲遂吾初。歲月浩莽莽。其三不才備將相。千載遭逢稀。以此膏肓姿。低廻未遽歸。雲山空錯落。非無薜蘿衣。耿耿天欲曙。只恐簡書違。其四紅塵何滚滚。浮生寡歡娛。試看昔時人。窮達盡邱墟。行將丐殘骸。逍遙寄巖居。陵谷或有變。秉志同守株。位高難自由。不與微官如。粥飯聊可供。本出祿賜餘。又欲免恥辱。君恩恐歸虛。細量錢與鶴。天下理所無。其五不誦歸來賦。常愛招隱曲。眞能澤斯民。寧惜沾體足。友生罕異人。榮寵多吾屬。况復鼎盛日。聖化流玉燭。臣病非臣力。照察有明旭。</text>
<title>謝鄭經山相公汲惠花樹樓下石泉 幷序</title>,<text>近以經山相公命。書拙製相公壽序。公引歐陽子以惠山泉。爲蔡君謨書集古錄序潤筆之例。廼汲新搆花樹樓下石井賜之。仍有七絶句。盛稱水品之能醫人。予自中歲以後。爲癖疾所苦。不飮水。不飮茶。惟不能斷酒。公每戒之。亦未遵焉。玆因元韻。廣其意而謝之。亦古人反騷反隱之義也。公當於燒笋晩飯之際。爲之一噴。拙字由來斷墨緣。詎知還汚相公牋。一瓢洗惡非難事。近日雲庄有石泉。其二相酬元不望英瓊。我是中書老管城。未信上池天一水。能敎凡髓飮來淸。其三百味相膠水㝡眞。眞能吐納味當新。秖緣大有元亨日。身作明廷列鼎人。其四曾逃二氏溯羣經。老似潢流水不停。無路可從霑一勺。醍醐沆瀣各分庭。其五莊生相忘在江湖。至理眞詮此已俱。今我亦知方便法。一宵澆渴一長壺。其六朝醺曉汲可無同。究竟應收一樣功。麋鹿在山魚在水。衆生元自不相通。其七延生一戒故人書。自愧癡儂服食疎。便欲從今唯飮水。丹爐又恐似蘧廬。</text>
<title>抱阡洞門。有池新濬。魚苗頗蕃。投釣不獲。謾題自笑。</title>,<text>柳塘秋事碧漫漫。坐羡金鱗蹵浪團。萬古烟波魚亦慣。寧能再上呂公竿。</text>
<title>永阡拈杜韻</title>,<text>爲告癡兒事。恩科降自天。幾生能得報。九葉幸相傳。自我十一世祖漢平君以下至夔兒。文科爲九世也。 時序推霜露。光榮動隧泉。暫閒由上塚。蕭灑白雲邊。其二倦羽將斜日。流雲欲霽天。秋色詩人管。豐年野叟傳。老慙右軍墓。病戀惠山泉。不識紅塵夢。如何是覺邊。其三草樹泠泠夕。星河耿耿天。古心誰與語。山色許同傳。剝栗蒸新飯。烹葵瀹遠泉。仙凡元不異。只在喜歡邊。其四未遣壺中日。猶看井底天。君恩非我報。父業待兒傳。文字慙詩史。功名恨酒泉。蒼蒼秋滿峽。雲水自無邊。</text>
<title>路中。謹次伯氏下示兒子秉夔榮墳詩韻。</title>,<text>東地台峰屹。吾宗有族墳。高曾推厥本。支適蔭無分。我豈三朝老。渠非五色雲。苾芬聊告喜。何必禮云云。右楊阡緣短終難及。形枯枉自傷。九原靈有祐。百世慶何量。志喜笙簫爛。含悲草樹長。焦生今不在。誰復表阡岡。焦千之以歐公門人。作胥夫人墓文。故云。○右春阡兒能追廣受。此謂翰林。 弟又泣由瞻。世謂心無累。吾知德不廉。古人歌抑抑。君子筮謙謙。欲以新榮告。其如舊愴兼。右抱阡古楸恩露浹。報慶亦云多。苟奉毛生檄。寧論德裕科。李德裕。非科甲出身。 闔門宜自戒。同里謾相詑。靜念阿兒事。前途可若何。右永阡絶海牛車日。荒江草葬時。地靈相感發。天運自推移。家有登科慶。秋當上塚儀。末孫今白髮。瞻拜又餘思。右原阡</text>
<title>昭陽亭感舊</title>,<text>平鋪牛首野。縹緲鳳儀山。秋水當年色。官樽竟日閒。夢闌蒼玉佩。坐羡綠楊灣。只有磯頭鳥。烟波自往還。</text>
<title>峽行</title>,<text>短策輕輿處處吟。蕭閒身計寂寥心。人烟半日靑山店。客路兼旬綠樹林。暝羽無端偏揀茂。夕鱗何事競投深。秋來一段泠然夢。不使飛塵枕外侵。</text>
<title>炎凉</title>,<text>炎凉一日兩相違。纔試綿衣復袷衣。誰道淸颸療宿疾。始知殘暑有餘威。便輿望遠皆黃茂。挈榼登高合翠微。但願人間春不去。四時相對盡芳菲。</text>
<title>曉渡蟾津</title>,<text>白露如珠浥曉衣。蟾湖秋色鴈初飛。不知兩岸蓼花處。容得閒人幾釣磯。</text>
<title>路中卽事</title>,<text>嫋嫋秋光上醉顔。東州十日夢魂間。白雲一去終須倦。碧澗千廻只自閒。投老倘能歸鏡水。畢生何敢乞華山。菰蒲未變凉風起。鴈字蛩吟興復關。</text>
<title>過龍門山志感</title>,<text>先人六十四回秋。記得龍門奉遠遊。已感今年符昔日。復過山下涕空流。</text>
<title>謁幸州紀功祠</title>,<text>杏湖秋水拍於天。記得龍蛇洗甲年。臣力中興功第一。王勤南道士三千。彤弓不朽祠仍起。鐵戟全銷地尙傳。顧我老慙班椽筆。可將文字擬燕然。建祠卽賤臣建白。而舊碑重刊。又猥撰追記故也。</text>
<title>路中驟雨</title>,<text>秋天一片雨。何遽急如傾。造次江雲合。蒼茫野水平。轉林殊冷煖。隔壟判陰晴。幸賴西風至。泠然似濯淸。</text>
<title>次崧陽留相金婿學性軸中韻</title>,<text>欣君曾宦達。嗟我未功成。佳話逢今日。奇緣認百生。偶然何德政。藉甚是治名。地望推留相。天曹出貳卿。適因霜萬葉。渾忘雪千莖。舊契尋無處。前遊記不明。細看民皷舞。深識吏精誠。已自分衰壯。那能較潤淸。盃盤繁夜席。皷角靜秋營。獅贈吾堪畫。麟祥子有荊。主人新有弄璋故也。 賓朋佳節飮。父女異鄕情。語笑當窓待。擔牽出郭迎。山方濃赤染。時又爛黃英。煩借重陽色。要聽瀑布聲。此身同晉穢。餘事任周楨。駞水千年在。龍岑一帶橫。何爲今遠道。云是舊王城。圃稼悲心竭。庾姜悵血盟。客言山有木。主曰野之苹。只祝笙鏞美。冲冲盛世鳴。</text>
<title>善竹橋</title>,<text>無人不向此橋尋。勝國存亡宛至今。始信萇弘埋碧血。獨憐袁粲抱丹心。三韓壁上花階舞。萬壽山中葛藟吟。借問西曹誰氏子。先公遺墨在碑陰。先人撰圃隱錄事殉義碑。</text>
<title>彩霞洞</title>,<text>別洞開茅號彩霞。碧流蒼峙夕陽斜。西都勝觀知多少。半是劉郞去後花。</text>
<title>滿月臺</title>,<text>前朝物色旅人盃。秋葉蕭蕭月一臺。自古興亡如瞬息。後來登眺却徘徊。欹斜玉砌連黃茂。埋沒銅仙上碧苔。三十七陵陵外路。不知何處問餘哀。</text>
<title>花谷書院。敬次先君子舊韻。</title>,<text>山光水色與同參。又是秋天似蔚藍。莫道西京佳氣冷。地靈猶得有花潭。</text>
<title>朴淵</title>,<text>豁然相對轉𢥠然。湍急厓高勢自懸。逬落晴雷搖白日。平垂匹練劈蒼烟。石當上下橫分地。洞作團圓小有天。安得仙筇扶病脚。靈源直溯萬尋巓。</text>
<title>天磨看楓。仍用前韻。</title>,<text>蠟屐筍輿却爽然。秋山渾忘石蹊懸。熏人醉作丹霞面。映日蒸成紫玉煙。渲染獨專凉露色。芳華不讓艶陽天。知渠結託元無定。多少穹林與絶巓。</text>
<title>天磨記遊</title>,<text>天磨水石聖居關。幽菊鮮楓記舊顔。留相主人來讌飮。故都賓從共躋攀。不知歲色侵霜鬂。偶帶秋光到碧山。應有高僧雙手拍。老傖能得幾詩還。</text>
<title>天磨山中。聞任友景文 翼常，李友聖七 審榘 前數日過去。</title>,<text>聞說遊人已振衣。後塵前轍惜相違。金陵太守 任友方任金川故耳。 雙鳧去。聊爾先生 李友自號聊爾。 匹馬歸。底事參商終自隔。錯敎鴻鴈各分飛。欲將恨歎爲文字。秖恐登臨有是非。</text>
<title>靈通寺</title>,<text>古塔荒凉老木悲。五冠山下九秋時。脫塵洞壑靈通寺。絶世文章富軾碑。粥飯僧殘何所賴。襪鞵緣晩有餘思。翠翁舊令今猶在。乞與諸君好做詩。</text>
<title>過李郞寅禹墓</title>,<text>瘞鶴情何極。乘龍理莫憑。悲歡元易變。脩短果難徵。古屋髧髧髮。寒閨耿耿燈。未堪垂老涕。呑飮不沾膺。</text>
<title>高陽途中</title>,<text>秋風二客遠相將。病可消除倦可忘。垂白苦吟還一笑。泛黃佳節又重陽。疎燈野舘鷄喉冷。零葉江臯鴈翮忙。自愧山樓明月色。有情無計暫徜徉。歸路。欲入北漢未果。時洪君羲福，姜君溍從焉。</text>
<title>重陽臥病</title>,<text>每年九日飮秋花。客是陶潛與孟嘉。四海結交餘皓髮。一生淹病乏丹砂。寒聲戶外皆零葉。佳色欄頭有落霞。强又扶衰閒處去。近郊多少學人家。</text>
<title>謁外祖墓</title>,<text>白頭今始展松楸。天只之恩宅相庥。不識峴山羊叔子。眞堪妙好屬辭不。曾撰墓碣。故云。</text>
<title>題梨坨洪吏部公獻墓</title>,<text>草宿荒原吊故人。秋光無處不悽神。世間非乏千缸酒。地下惟添一掬塵。丱角悲歡拚外黨。飯飡甘苦憶比隣。今將何物當椒糈。凉月如盤復似輪。</text>
<title>季秋中旬。同權彝齋，金柱下 道喜，朴方壺 晦壽，三相公。集經山鄭公之花樹樓。送主人閤下就養于成川府衙。</title>,<text>楚峽羣峰屬暮秋。官樽又辦白頭遊。公子分符將兩老。相君休沐管名樓。春萱故事靑氈在。公曾宰藥山奉老。故云。 蔽芾餘陰鐵筆留。公曾爲道伯。處處有去思碑。故云。 自古仙人多降此。金丹好作駐年儔。</text>
<title>新製小冠甚便。戲題一詩。丙午。</title>,<text>擬掛朝冠製野冠。禿頭惟許戴之安。便宜老病從吾好。脫畧容儀任客看。儒者專經慙杜鄴。將軍拄劒笑田單。秖應李下防嫌地。罥礙長無岌岌難。</text>
<title>有人惠水晶七枚。各長三四寸。以盆養之。</title>,<text>養得亭亭七塊晶。不煩雕斲自崢嶸。渾疑砥柱當中立。眞見氷壺徹底淸。一種筍芽何地出。六分稜角是天成。米家老丈如相問。珉玉由來有月評。</text>
<title>翼宗大王遷陵輓詞</title>,<text>胄筵遭際愴流光。記得春坊與桂坊。白首泣編玄室誌。不堪重觸已摧腸。其二夜哭之哀晝哭悲。緱岑笙鶴昔何時。如今寶籙回天運。長樂堂高兩聖慈。其三夢裏龍顔記未眞。依俙憶得玉欄春。仙鄕定在花深處。又恐玄雲障一塵。其四至今遺澤浹人心。代摠纔爲四載臨。一十七年如昨日。再千萬歲慟逾深。其五王禮追隆典有徵。前光留與後人承。欲知聖子尊親孝。躋廟爲宗墓曰陵。其六灤河故事又方中。恭識皇穹牖聖衷。蜃衛龍輴如睠顧。始終無遠禁城東。其七阜陵議據名山訪。喪服篇遵改葬緦。情文兩盡無餘憾。咸曰鴻休自此基。其八曾忝閣銜編聖製。久叨姻屬奉淸筵。微誠未卒敦工事。縱欲陳詞淚已先。</text>
<title>柳判尹 和源 輓</title>,<text>我祖公兄共海槎。秖緣武愍古名家。門前虎榜曾回甲。庭下龍韜已建牙。天賦九旬如少壯。君恩八座有光華。浮生到此堪稱足。耆舊凋零衆所嗟。</text>
<title>人有惠二鷹者。洪君 羲福 欲作鄕庄游獵資。擧而贈之。戲賦其事。</title>,<text>絶海雙絛錦白鷹。秋高意氣在飛騰。烏鴉滿樹爭何敢。雉兎平原保未能。常賴獵人聆遠鐸。應煩貢戶躡危橧。吾衰已斷檀車志。輸與豪曹但撫膺。</text>
<title>傳硯詩。贈族姪羽堂新太史。丁未。</title>,<text>文盟久愧忝菲才。幸得吾宗壁壘開。太史風流餘紫硯。湖堂物采有銀盃。笙鏞一代惟君待。龜鑑千秋敢我裁。衰病未堪遵故事。詩腸今已冷於灰。</text>
<title>洪君將自丹邱移住酒泉。告別而行。戲書二絶贈之。非以詩也。</title>,<text>綠蘋江上月。紅萼峽中春。借問移封願。何如引羽人。其二虛樓不盡興。又去尋邀仙。怊悵送君處。同遊今十年。歲戊戌秋。與洪君偕入酒泉。飮于淸虛樓邀仙巖。故玆識于此。以備新居一故事云。</text>
<title>送從子秉駿居留松京 戊申</title>,<text>及我先人莅此時。桐鄕餘愛愴生祠。爾慚年早非强仕。衆羡官尊是保釐。玉節荷恩寧少忽。靑氈奉訓可深追。臨行只贈嚴敦戒。豈爲城西惜暫離。</text>
<title>宿安保</title>,<text>忽到滄江有所思。滄江魚鳥摠相知。空山不雨多秋感。枯樹無風易夕悲。過境眞如桑下宿。浮生何異橘中棋。羊腸閱盡蘧廬在。猶是勞人少歇時。</text>
<title>席破嶺</title>,<text>斷壑懸崖自混濛。朅來開鑿是誰功。龍蟠一帶江環北。鳥道千廻地限東。咫尺聲音通帝座。尋常跬步御天風。登登全借輿夫力。堪笑人間老此翁。</text>
<title>秋峽</title>,<text>客從秋峽攬空澄。爲說詩情畫未能。一色水天明月下。商船數十點疎燈。</text>
<title>春峽行中</title>,<text>平生好觀水。觀水自欣然。古峽多佳地。深秋又霽天。此時堪作佛。何處更求仙。萬事皆如是。難爲下士傳。其二未覺車中夢。山川正渺然。丹霞增夕照。紅葉媚秋天。是謂人間世。何論地上仙。老夫眞放浪。或恐峽民傳。其三大霧滿山谷。吾行擿埴然。遲遲嶺上日。漠漠江中天。浮世元如夢。迷津豈有仙。阿誰將此景。解與俗人傳。</text>
<title>國名詩</title>,<text>憂虞端合衛生方。秦越人亡惜古良。廊廟周旋今魯莽。巖泉燕息舊商量。詩曹四韻稀淸楚。病漢三彭劇跳梁。春鳥夏蟲齊不得。莫將陳跡問荒唐。</text>
<title>人名詩</title>,<text>歲色一何晏。琴張撫無聲。已見籬黃歇。未聞井丹英。少壯如舜華。霜毛遂千莖。可從田間飮。尙滯洛陽城。朝冠戴不勝。雲扃封常淸。久擬力牧畜。我屋茅方成。植柳渾已垂。種桃應復榮。石崇排水激。林疏受月明。空谷永難諼。俗人不許行。百里奚販樵。山高柴自盈。菑畬雜原壤。牛畜日可耕。漁槎兒孫登。蝸巢父老迎。欣然友朋至。無乃古先生。會隨歸禽息。百年樂閒情。</text>
<title>戲用二十八宿體</title>,<text>角者鬣者何紛然。亢害承制理不愆。氐羯亂華百六旋。房杜佐命千一緣。心懸魏闕非確傳。尾曳楚澤還妙詮。箕潁渭莘若韋弦。斗升鐘鼎有經權。牛圈馬絡性豈全。女織男耕制相沿。虛靈具衆品之先。危微執兩倚於前。室中芝蘭幽香聯。壁上圖書瑞光圓。奎宿主文屈似拳。婁勾前知小如錢。胃是中州統八埏。昴又外裔分四偏。畢羅機括巧益穿。觜距鱗甲夭可憐。參伍錯綜惟後天。井九徹貢皆王田。鬼臾神聖卽眞仙。柳惠阨窮亦大賢。星冠雲衲姑舍旃。張我揮彼無難焉。翼經羽史腴中邊。軫駕也應路平平。</text>
<title>嘆衰。用十干藏頭體。</title>,<text>匣彈屬前塵。几嗒等長歌。病事今如此。寧復墮俗窠。歲月劇馳騖。杞菊遂蹉跎。瘦骨從人扶。新瘥非舊瘥。任他癃且耊。揆初嘆如何。</text>
<title>自笑。用十二支藏頭體。</title>,<text>學古自幼眇。每抱前哲志。演繹覬少進。留連忘老至。晨星忽已散。戺月不肯遲。許身恥稷卨。眛道嘆洙泗。紳笏迄可休。醉夢焉足累。感激中夜起。駭妄吾堪愧。</text>
<title>又用八卦體</title>,<text>乾沒此半生。坤二愧直方。坎流隨行止。離合等存亡。震惕三秉軸。巽縮一臥床。艮艮乞解願。兌習昔何忙。</text>
<title>病中初雪。戲用建除體。</title>,<text>建亥之月卄又七。除煖迓寒雪初飛。滿空同雲暗如霧。平地微霰紛且霏。定知玄冥窮造化。執時守序天無違。破瓦舖瓊疑仙屋。危枝撒花怳春暉。成此奇絶眞異境。收却蕭騷復斜輝。開簾漫悵哦詩樽。閉戶還憐臥病幃。</text>
<title>巢父牛</title>,<text>四岳薦舜堯曰試。天下之重聖人憂。如何復向箕山讓。爝火桔槹空酢酬。危言眞若非杜撰。多生獨不愧此牛。</text>
<title>張翰鱸</title>,<text>松江四腮名天下。膾之潔白如雪飛。張翰吳人承齊檄。秋風忽思此魚肥。海上孤帆棄友去。口腹爲累眞耶非。</text>
<title>平仲驢</title>,<text>宋代名將姚平仲。夜斫金營牟駞岡。師徒僨敗法當斬。斷岸無路翻回韁。靑騾一鞭作神仙。世間得失焉足量。</text>
<title>淵明鷳</title>,<text>白鷳自是山中禽。長恨覊棲非舊棲。陶令見之仍振觸。人物情性齊不齊。成就一段歸來事。功比鸞鳳孰高低。</text>
<title>簫韶鳳</title>,<text>綠竹實兮碧梧老。千仞丹穴仰飛飛。皇羲古樂皆寂寞。悵望何處覽德輝。借問朝陽嗈嗈者。記得虞廷大音希。</text>
<title>華山馬</title>,<text>華山之陽春草綠。華山之下春水瀉。牧野駟騵云亦勞。此日飮者與吃者。不知武成篇成後。伐奄驅廉用何馬。</text>
<title>南華鵬</title>,<text>鯤鵬化化眞有是。魚何無樂鳥何樂。世謂莊生達性命。我謂莊生亦糟粕。莊生不在誰堪語。悵望九京難復作。</text>
<title>憲宗大王輓詞 己酉</title>,<text>緬㴑彊梧慶。一堂三聖君。玉枝符瑞夢。丹頂舞祥雲。飾喜祈千壽。頒恩頌八垠。今天何不吊。臣庶淚紛紛。其二八載禁中講。百生夢裏顔。宗祊如泰嶽。弓劒倏喬山。蜃衛何時返。龍輴未可攀。寒雲凝御路。空葬聖人還。其三十五年餘化。親賢樂利思。民興曾閔行。天挺舜文姿。輔導臣何力。聰明聖有爲。蒼生嗟不祿。未及太平時。其四齧遷由怵惕。神御爲瞻依。情禮元無憾。天人共不違。至誠推祀典。庸敬飭朝衣。濟濟鳴鑾士。咸言咫尺威。其五去年頒四慶。兩殿兩先王。遐祝瑤觴擧。洪休玉牒揚。神人交有協。慈孝幷爲光。又上三宗鑑。千秋寶帕香。其六治亂唐金鏡。論評漢石渠。階前無宦妾。丌上有圖書。奎藻萬幾外。宸聰一覽餘。尋常分乙夜。虬漏每遲徐。其七閔凶何太荐。後甲接先庚。復恨無窮淚。惟寃有此生。天心遺吉兆。神理合佳城。八寢連松翠。如瞻定省行。其八幸傳三后統。難慰兩慈心。功用浮雲斂。仁恩薄海深。玉欄應寂寞。玄甲太蕭森。舊匣雕弓在。神工憶上林。其九外屬偏承眷。中書㝡荷恩。縱憐多病迹。猶悵乞骸言。塵刹終難報。邱山不可諼。秖應歸拜日。號哭叩天閽。</text>
<title>用文苑故事。贈心菴趙太史。</title>,<text>盟壇傳硯舊淸䂓。嗟我癃衰懶作詩。柱下掄才應獨步。閣中儲望幾多時。明廷桃李如公少。當世瓊琚捨子誰。石室彤毫須趁限。諸寮况復殫精思。</text>
<title>玉堂聯疏 壬午</title>,<text>伏以臣等。卽伏見傳敎下者。有兩儒臣投畀之命。不圖聖明之世。乃有此萬萬過中之擧也。嗚呼。儒臣所陳之言。雖出愼終別嫌之義。而以殿下哀遑慟怛。靡所罔極之情。無或乎有此處分也。然殿下試思之。情不得不爲禮屈。而禮有未盡。則大非所以伸情也。苟非然者。劬勞顧復之恩。等位何間。而服以緦斷。不翅至輕。夫豈不忍而聖人行之哉。所以設殯之地。不能無守經之論。而王朝禮制。視匹庶爲尤嚴故也。今殿下不惟不能從。乃以雷霆之威。摧折之鉗制之。獨不念天下萬世之譏乎。儒臣之䟽。臣等固亦有與聞者。死生榮辱。義無獨殊。此猶未暇恤焉。誠恐仰累容直之德。反傷以禮之訓。惟殿下淵然深思。亟收嚴命。千萬幸甚。第又伏念。半夜非常之敎。大關衮闕。惟允之地。宜思繳還。而寂無一言。殊覺慨歎。臣等謂在院承宣。施以譴罷之典。斷不可已也。答曰。省疏具悉。爾等以兩人處分爲非。然則爾等。亦與兩人。一般無人理之輩也。因大臣聯箚。疏批還收。</text>
<title>盤谷精舍記</title>,<text>洪川西六十里。有太行之山。其下有谷。盖與古李愿之盤谷。同其名云。高靈申氏世居之。生於是耕。死於是埋。桑梓松檜蔚然。皆百年間物。而舟車之所湊。井臼之所聚。又是愿之谷之所無也。夫古之盤谷。處荒徼絶人境。非樂土也。李愿。勳貴子弟耳。不足爲之輕重。而有昌黎氏之文。故後之人從而稱之。眞以爲隱者之谷。苟使今世人能文章如昌黎氏。則於是谷也。贊述之。鋪張之。將復何如。且其歌盛道盤之樂。而乃曰膏吾車秣吾馬。從子于盤。此去之之過也。盤之爲言。非一道而已。詩曰。考槃在澗。易曰。鴻漸于磐。是二字者。其意皆與盤通。槃者。盤桓也。退而樂也。磐者。盤紆也。進而吉也。世亂俗渝。賢者在野。天下之至不幸。固不可與彯纓結綬羽儀明廷者。同日語也。然則何必捨盤紆之盤。而取盤桓之盤乎。申氏而字景命者。我知之。其還也。要我爲壁上記。若隱居之事。昌黎序旣盡之矣。又何述焉。昔淮南小山。作琴操以招隱士。而王康琚之辭。大失本旨。故朱夫子爲之賦續招隱。復反之正焉。余於昌黎氏。亦欲反其意。以招谷中盤旋之士云爾。</text>
<title>僧伽寺訪碑記</title>,<text>北漢之南。有僧伽寺。其上峰曰碑峰。自京師雲從街迤北。見峰巓一柱兀然如人立。俗傳麗僧道詵碑。今沒字云。歲丙子秋。秋史金元春語余曰。吾上碑峰。碑有殘字。實新羅眞興王碑也。余聞之狂喜。約與之共尋。越明年六月八日。始踐之。工執墨拓具以從。由僧伽寺後麓。轉石磴數百武。得壁刻佛像甚偉。夾像而右。循嶺脊攀厓腹登焉。東自龍門諸山。南西至于海。可一擧目盡也。遂令工搨之。細加審定。除全缺不可强解。餘點畫可辨確然無疑者。凡九十有二字。如眞興王三字。巡狩二字。南川二字。皆實事可證。而與史文經緯者也。按三國史。眞興王十六年。王巡幸北漢山州。拓定封疆。二十九年。廢北漢山州。置南川州。碑盖紀其蹟也。碑文有眞興二字。而據智證王本紀。新羅諡法始此。智證之後。歷法興至眞興。則眞興時。不應預稱其諡。似眞興後所立。據眞平王二十六年。廢南川州。還置北漢山州。而碑文有南川二字。則又似南川廢州之前也。眞興王元年。在梁武帝大同六年。眞平王元年。在陳宣帝大建十一年。則要之梁陳間刻者。又按咸興府之草芳嶺。有眞興王北巡碑。今佚。但拓本在耳。字體似楷似隷。極古雅。與此碑。若出一手。意同時所刻也。歷數羅麗碑目。洵爲上乘。然輿地勝覽北漢誌諸書。並闕之。何哉。乃鐫名於碑之左側。以識月日。始秋史尋碑時。東籬金時顯偕之。</text>
<title>活來亭記</title>,<text>嶺東多水。濱海而湖十數。鏡湖爲最。環鏡湖三十里。勾欄層榭。蔚然相望。而林泉足以適性。田園足以樂生。不待水而自成一區。則又以烏竹軒，海雲樓稱。是離於湖數里地也。烏竹，海雲之間。有李斯文伯兼仙橋庄。岡廻溪抱。土沃宜穀。果窳魚錯。致之不以價。兼有山海之美。昔余自楓山歸路過湖。與伯兼遇。携酒泛月。因叩其庄而樂之。每欲卜地於此。約以爲東道主人。雖塵埃乾沒。未能自辦。意未嘗不在湖海間也。今年秋。伯兼來言。於庄左築堤而貯水。以錢塘蓮種之。置亭其上。取晦翁詩活水來之義。扁曰活來。晨夕逍遙以自娛。吾之居。子所賞也。其爲我記之。余曰。盖晦翁以心而喩諸水。水固虛境也。今子眞以是淸澈淪漣者。爲活水乎。且以水名者。皆活物也。泉流而不息。井用而不竭。江海之大。波浪萬狀。不活不足爲水。况鏡湖東溟。君家戶庭之所有耳。萬壑同注。浩浩汪汪。無增無減。不見其涯涘。乃天下絶特之觀。而水之活者。無過是也。何必䂓䂓於堂坳盆盎之涓滴者乎。然人之心。本無有不活。而患不能活者。由其有外物累之也。仕宦者。憂寵辱。庶民循利。士無以爲衣食之奉。舟車之資。伯兼則不然。屢上春官。雖不中。輒夷然不以爲意。處樂土據名區。已自脫灑而無拘攣矣。故東地諸勝。能恣其遊。崇嶺巨浸。反爲之厭飫。此斯亭所以斂迹息機。欲寓其活於心者。然則會心處。正不在遠。而方塘尺水。亦湖與海也。若其花樹掩映。桑麻鋪棻。白露蒼蒹。魚鳥親人。卽臨眺之槩而未之述。姑竢我復遊東海之上。</text>
<title>千尺樓記</title>,<text>樓於海之岸。岸高而海深。其勢自尊。故命之曰千尺之樓。一說樓之延五十尺。厥袤據五之二。計其積爲尺者千故名也之。二者。未詳其孰是。而其望之也穹崇。卽之也軒敞。亦可推也。是樓也。卽三道統制使李侯石求刱也。旣落之。三致書要余爲記。盖余於去年秋。因行部抵侯之營。與侯同舟泛海。指右一麓曰彼陡然而爽塏者可樓矣。樓卽乎其地故也。或曰。統制之營。多偉舘巨廈。其勝甲於國中。又奚以樓爲。余曰。水師之要。最海瞭也。而統營之爲形。岡廻巒抱。自成內港。於藏船甚宜。然外洋帆檣。一踔千里。隱現出沒。來去無常。故雖遠斥堠。謹烽燧。常患其瞭望之未得便也。惟此樓則不然。所直者。海門之衝也。濤瀧浩渺。四達無礙。鯨鯢鮫鰐。不若之物。莫敢遁其形焉。豈止臨觀之美而已哉。或曰。是固然矣。今國家昇平垂二百年。桴皷不警。狃於宴安。邊圉將兵之臣。無所用其材力。徒以歌兒舞女。爲自娛資耳。其曰。此樓之爲瞭海。吾未信也。余又應之曰。侯於是職已三世矣。先績茂著。昭布人耳目。罔或以恬嬉隳戎備。而侯方祇承厥美。兢兢乎自厲也。士固不可以一槩論也。且其南望閑山。東望乃梁。指顧之間。若有所興感。皆李忠武百戰之餘也。英風壯蹟。森列如昨日事。使後之懦夫。皆欲撫劒而起者。此樓之力爲多。况乎莅此營。任此職。而登此樓也乎。或者唯唯而退。遂錄其問答。以爲千尺樓記云。</text>
<title>孤雲影堂記</title>,<text>伽倻之爲名山。以先生也。史稱先生帶家入伽倻山以終老。今曰學士臺。曰手植松。曰題詩石。曰書堂。曰碁閣。皆其蹟也。是雖尸而祝之可也。然先生。百世師也。肇倡斯文。配食聖廟。吾儒之尊之也固宜。而學仙者曰。先生吾師也。學佛者曰。先生吾師也。杖屨所及。競爲之崇奉焉。彼崇奉焉者。徒欲得先生重耳。烏知其誣賢也哉。始先生遊學中州。泛海而還。曷嘗不以經濟自任也。及其不幸而遇唐之季羅之末。道不得行。身將隱矣。二氏之汎濫。殆寓言也。若以吳門之卒。廬山之社。擬議於方外。則不亦失梅陶之本旨乎。山之海印寺。舊有先生小像。與梵塑緇眞相雜也。識者病之。知咸安郡事崔侯祉鉉。先生二十七代孫也。慨然欲矯之。就本寺。搆一閣。新其顔曰孤雲影堂以自標焉。盖其混於寺。則近於褻。離於寺。則又無以護守之也。斯擧也誠義起而合於禮者。工旣訖。要余記其實。余惟先生之文章聲名。洋溢天下。非末學可贅也。竊恐夫後之入此山者。疑先生於仙佛之間也。不得不爲之辨。</text>
<title>如在閣記</title>,<text>祭墓之禮。昉自中世。經無據也。或曰慶都之塚。堯所祠也。而武王上祭於畢。畢。文王墓也。此可證古人祭墓云。而皆出於傳記之不經。禮家多難言之。夫鬼也者。歸也。神也者。伸也。人之死也。魄歸而魂則伸。故爲之主。爲之廟。爲之依歸。古之專精於廟祭者。此也。先儒曰。鬼神。如何可合而爲一。非確知鬼神之情狀。不能道此。然亦有爲之說者曰。祭於奧足矣。復祭於祊。何也。孝子之心。不知神之所在。故博求之。恐其或在彼或在此也。則祖宗體魄之藏。又安知其神不有時而在乎。信斯義也。雖聖人。不能易之。玆墓祭之成俗已久。而自程，朱以來。莫之有違也歟。鄭侯東老甫。一蠧文獻先生祀孫也。世其家于嶺之咸陽郡。近以書千里。諗余曰。先祖左尹公及文獻公兩世墳墓。在本郡昇安洞。惟歲時牲醴之所。未遑焉。今始鳩材募工。創一閣。名之曰如在。盖取祭如在之訓。而自文獻公之葬三百有餘年。祭閣成。其難有如此。不可無貽後者。子其識之。寅永曰。是所謂或在彼。或在此之義也。祭於廟。固如在。祭於墓。亦如在。乃無往而不致其如在之誠也。安可以古無墓祭疑之。鄭侯純篤人也。今年已垂八耋有五。丈夫子或處蔭路。或列館閣。頷問安者。亦幾人。世以厚德歸之。而每謂先正之裔。與凡人殊。以先正事。日訓迪于厥家。是閣之經紀。卽其一也。凡爲先正之裔而承侯之訓者。有不恪遵於此者哉。且文獻公以盛德大業。配食于孔子。惟我血氣之屬。莫不致力而尊奉焉。則其衛護馬鬣者。又不專在鄭氏也。雖一草一木。亦當相戒勿翦。况乎祭先生與先生之考之墓者。在是閣乎。</text>
<title>湖山影堂記</title>,<text>湖南之省城。在完山府。舟車人物。繦至而輻湊。旣富且庶。號稱一大都會。然其臨觀之美。無稱意者。最萬景臺，飛飛亭。載地誌耳。臺於城南才五里。亭於城北爲三十里。臺之狀峻拔宜眺望。圃隱鄭先生嘗題詩。後人刻之巖石間。亭今毁。舊崔氏物也。層崖陡起。大川橫之。可爲亭。尤菴宋先生命其名而記之。手書湖山淸致四字。鐫于石臺。亭之益顯。由兩先正也。夫以兩先正盛德大業。俎豆尸祝。殆遍一國。而此邦尙闕焉者。士之恥也。况詩文遺躅。百世不磨者乎。於是。衆議所以尊奉者。就亭之北。爰刱影堂。扁以湖山。以兩先正眞像妥之。葢經紀者屢數十年。而成之于當宁己丑也。其以影堂爲號。不敢用位版者。爲嫌於書院也。書院之新設。邦禁也。至若籩豆之品。灌獻之節。又視宣額之例。不敢隆殺者。兩先正皆已配食聖廟。其禮特重故也。禮旣訖。黃斯文仁源。李斯文莢臣。謂寅永職忝巡按。俾爲文識其事。寅永俗吏。何敢自與於儒林盛典哉。竊幸其因是而士趨正。學術明。不但舟車人物富庶而已。則實守土者與榮也。遂爲之記。</text>
<title>尊德堂記</title>,<text>書院。所以尊先賢也。先賢之德旣遠。不可以親炙。則必爲之院以尊之。籩豆鼎俎。欲其齊整。牲醴粢盛。欲其豐潔。跪拜拱趍。欲其敬飭。春秋以致獻灌。月朔以供灑掃。勿使不學無賴遊閒之流。廁於其間。則斯可謂盡誠於尊先賢也。雖然。是儀也。非其本也。本也者。何也。在於講修而已。講而修之。所以尊吾德。尊吾德。所以尊先賢。士之欲尊先賢者。苟能講先賢之所講。修先賢之所修。惟日慥慥。務得乎先賢之心。則吾之德自尊。而先賢之德。不期尊而尊矣。不然。雖家尸而戶祝。猶爲未尊也。况器物品式之末哉。湖南之井邑。有考巖書院。享先賢尤菴宋先生，遂菴權先生。盖井爲尤翁後命之地。遂翁治其後事。故其始刱也。亦由朝家特命。凡係義例。亞於校宮。與他院迥殊。洵章甫之依歸也。於是。陶菴李先生作講䂓貽之。院制大備。而所欠者。獨肄習之一屋子耳。來湖趙公諱。以陶門舊學。宰于隣。因管院事。有意於此。而未克就。爲士者以爲恨。李雅士鼎奎。邑之選也。任院務。蓄院財。方經紀之。古阜守金侯裕淳。泰仁監沈侯能淑。亦院任也。樂聞而助其功。不幾月。堂告訖。扁其楣曰尊德。要不佞爲記。不佞卽來湖公兄之孫。而曾因行縣。歷謁此院。適又忝主院席故也。其義不容以湔劣辭。畧識顚末。庸備故實。因附講修爲本之意。以勉一院之尊先賢者。至若漸摩成就之方。有陶翁之講䂓在。</text>
<title>光山金氏三綱門記</title>,<text>曷言乎三綱門也。一門而有忠臣有孝子有烈女也。曷言乎一門而有忠孝烈也。金氏貫于光。家于阜者也。有諱南式號義村。高麗章榮公諱稹之後。府使諱弘宇孫也。以宗門生。從愼獨齋先生學。甫弱冠。當丙子亂。倡義旅。至淸州。聞南漢媾成。慟哭而歸。隱于桂嶺山下。扁其室曰大明遺界。世稱崇禎處士。當宁戊子。禮臣以道儒言請褒之。贈吏曹參議。此忠也。其子諱履成。尤菴宋先生門人也。父病祝代。斲其指注血。延二日。及喪。廬于墓。石之當伏處。爲之穿。草之當泣處。爲之枯。旣闋月。猶再省焉。人指其所憩之樹曰孝亭。命旌閭。此孝也。有諱允文。卽兩公之曾孫若孫也。其妻李氏。出於定宗別子長川君普生。喪夫而無育。欲下從。姑力止之。遂矢于靈曰。爲姑所挽。抑情姑留。事其姑益誠。姑旣沒。繼嗣者立。然後乃絶食自殞。克成其素志。亦命旌閭。此烈也。曷以證其然也。頤齋黃公胤錫。南州之望也。表其兩世之墓。而李氏事。載在地誌。足以徵也。曷爲乎題其門。而或曰崇禎處士某之遺墟。或曰孝子某之閭。烈女某之閭也。旌者曰孝子某之閭。烈女某之閭。典也。未旌者。異其書法而別之。禮也。曷爲乎未旌而混之於旌也。布衣而自靖獻于明天子者。其義可百世也。故有特贈也。雖未旌。君子謂之猶旌也。此其所以義起也。曷爲乎爲此門也。李氏之次叔之子性溵甫。旣受其高曾與叔母之贈旌也。爲此門以識其寵。俾此邦之人。有所矜式也。其祖乎義村者。於三綱也。固已世篤之也。曷知其世篤之也。道儒之言曰。金氏有節行者七。賜贈旌者二人而已。其五不及也。其五不及也者。曷故也。禮臣以一門並褒姑靳之。盖俟來後也。</text>
<title>徐氏五旌門記</title>,<text>癸巳晉陽之役。徐公禮元以知州死。其義。與倡義諸公一也。然贈最卑。諡亦不及。君子惜之。世或謂公爲恇㥘。以爲上洛金公在。晉可守也。上洛。壬辰守晉者也。固一代偉功。而時我全力也。敵偏師也。雖危尙可爲也。徐公之所對壘。淸正也。最悍而最健鬪。兵號累數十萬。乘忿而來。義師與天朝羣帥。擧左次避之。黃公進。張公潤。皆一城倚重者。次第中丸而殞。其城遂不能支。以是咎公。公不寃哉。夫以睢陽之事。誣許遠者。非公論也。昌黎氏所以發憤而爲之辨也。使昌黎氏復起。當以公爲如何也耶。况公闔門殉難。妻死於烈。子死於孝。若婦若女。莫不視死如歸。卽公有以先之也。若此者。又倡義諸公所未有也。嗚呼悲哉。至當宁丁丑。公七代孫。宥籲其事。始命公及夫人全州李氏。旌表其門閭。盖公歿二百二十有五年。復十有五年。因道啓。並以公之子生員繼聖。其妻豐川盧氏曁公未笄之女旌之。於是。搢紳大夫。咸知公家之忠之孝之烈。而宥以寅永爲同省人。俾記之。寅永竊按。公旣死於王事。在法應諡。且公次子繼哲。擄十三年而還。其至孝有格感處。終不可滅。是又有俟於後日者也。豈止以五旌。稱塞其樹立乎哉。公利川人。高麗名臣甄後。後孫居關東之橫城縣云。</text>
<title>歸來亭重修記</title>,<text>光陵盛際。有恬退之士。曰歸來申公。公諱末舟。高靈府院君叔舟弟也。以文武材。廷臣迭薦之。君上待以不次。將與相可立致。乃黽勉而就之。又未嘗淹於其位。知公者。謂公不慕榮利。不知公者。惜公之不能究其用。公則或進或退。自託於仲長統，陶元亮之間。世無有得其志者。悲夫。盖當靖亂之世。高靈及韓上黨諸人。爲之左右。鐘鼎旂常赫赫也。而殺身如成朴六臣者有之。自靖如梅月秋江者有之。是誠爲舊君効節。爲百代建彝倫耳。雖然。六臣受先王之憑几。恩深而義重。不可貳也。梅月，秋江。布衣也。皆可自行其志。公不然。公之釋褐。在端廟甲戌。明年棄官歸。又明年。六臣之禍作。而公已在野。公雖欲死之。固無其所。且以高靈爲兄。未忍以名節獨潔己也。故其事宛轉而委曲。其心若有隱痛者然。其出處皆粗迹也。公居在淳昌郡之南山臺。嘗立短碑。以官號鐫之曰全州府尹。遺書戒後世子孫。毋或掩其實也。其微意可知已。臺有亭。扁以歸來。卽四佳齋徐公居正所命而記者。慵齋成公俔。私淑齋姜公希孟諸名碩。各爲之題詠。泛稱其歸田之樂。於素志槩未及焉。抑當時尙有所不敢頌言歟。亭舊毁。今公後孫錫玄甫。懼遺址之久而遂泯也。鳩材葺之。並揭舊記若詩。屬寅永以識之。寅永僭猥。何足闡公志也。尙論者。觀公所處與所以處之者。斯識其人矣。</text>
<title>光州鄕校重修記</title>,<text>州縣之政。有本有末。而近世號治行高第者。大抵是姑息苟且之末耳。若使稅不甚濫。糴不甚欠。簽不甚闕。亦可謂今之良吏。然於爲政之本。遠矣。國家以七事課牧守。學校居農桑戶口之次。卽古昔聖人富之敎之之意也。民而不富。無以生也。富而不敎。無以爲人也。然則學校者。敎化之本也。今光州牧趙侯徹永。以歲辛丑秋。始莅于州。州校之明倫堂及東西兩齋俱災。侯惕然曰。聖廟事不可緩也。亟命鳩材募匠。涓吉日興役。纔月餘。功告訖。堂之楹二十有四。兩齋之楹十有二。用緡錢幾何。皆出於廩。斂不及民。因延耆德諸生。行鄕飮酒禮。諭之以孝悌之義。講學之道。斯擧也。其知本矣。明年政成。登繡褒。朝廷錫馬以嘉之。而州仍大熟。獲四歧之麥。五穗之禾。三穗以下累累也。又獲三顆並蒂之木綿。民曰上瑞。頌聲作焉。其爲儒敎興而協氣應。理或然也。不然。何必於是州是年。有是祥乎。凡此皆可爲校宮故實。而謹按重修之役。自弘治戊申。主守權公守平始。後七十有餘年。主守柳公景深。因以拓之。高峰奇先生大升。爲之文。又二百有餘年。純宗癸亥。主守金公銑三重修。而高峰之後孫校理學敬。踵其事述之。今爲四重修矣。在權公以前。雖不可考。高麗忠烈王時。江陵按廉使金承印。始刱文廟。此東國鄕校之權輿。而我太祖元年。命諸道。以學校爲考課法。則湖南之山。莫尊於瑞石。瑞石之下州也。其地氣之應文明。人物之禀靈秀。蔚然爲省內上州。校宮之設。必先他邑。由是言之。其刱也必於麗末國初也無疑矣。寅永於侯。爲從曾祖弟。故侯貽書來命爲之記。寅永有不容辭。遂敍州縣爲政之本。次於刱修沿革。謹載之。不敢漏。俾後之爲此邦者。㴑其事。思其義。勿之有弛廢焉爾。</text>
<title>龍洲舘記</title>,<text>今昌平宰任侯翼常。前宰張侯照。並寅永銓擬也。張侯任職五載。績用成。陞郡守去。任侯繼之。因其治。加之以儒化。縣之百務畢擧。均良吏材。余聞之。爲昌民喜。私又以剡牘不謬。自幸也。二侯者。嘗同辭謂余曰。縣之治。舊在無等山下。中遷之縣東甑山。垂五十載。至上五年己亥。客舍之號龍洲舘者成。自三月起。訖于八月。宰于前者刱之。宰于今者落之。其材與瓦。以縣之廢寺撤。其工稍之需。以緡計者二千有六百。取諸縣土所收。費不上煩。役不下調而鉅役就。在蕞爾之縣。未始不爲盛事。是可記也。且舊舘之在舊治者。曰鳴陽。其刱也。雖不得攷。其改也。卽子六代先祖景穆公宰縣時也。其再重建。在英廟乙酉。卽又子先大父文翼公所記之也。况我二人者。子所擧也。斯擧也。我二人實終始之。則今玆記實之文。不求之子。將誰之求。余作而謝曰。然。雖然。余不佞不能爲兩祖役。今欲以區區文字。猥追先武。不已濫乎。抑余于是邦也。竊有介然而未能忘者。余曾忝叨完闑。以春秋行部。而或迫於賑事。或爲官道所迂。終不能駐節于縣。攀慕遺蹟。縣又苦糴。賤民不聊生者久。余請于朝。歲排幾包減估而移之。邑皆稱便。後來者未之遵。弊復如前日云。尙奚以文爲哉。特其不可孤者。二侯之託。不可泯者。二侯之政。而臨觀之美。有舘於斯者在。</text>
<title>嶺南樓重修記</title>,<text>嶺之南。以屬邑計者七十有餘。其樓臺亭閣之號稱有臨觀者。不可殫記。獨於密陽之樓。額以嶺南者。意其山水之勝。翬革之美。足以押嶺南一路。非特爲府誌所載。因嶺南寺舊址而然也。不佞曾行部至此。顧瞻躊躇。不啻若滕閣，岳樓也。特文采風流未能及。前人無所述作。及歸數十年。凡此樓之樹色雲影。常在夢想間也。雖然。不佞衰且病。不足以竹杖蠟屐。而又非宦跡之更到處。故每爲之翹首引領。惆悵而不能忘。近聞其再燹而再改建。將落之。府伯李君寅在甫。久欵也。要不佞識之。不佞於此。竊有爲公事幸者。其役不民煩。費自邑辦。一幸也。政有餘暇。及於修擧。二幸也。傑搆宏制。能復其舊。三幸也。而使不佞着名於其間。以續夫未了之緣業。則謂之私幸也亦可矣。夫州郡之事。固以農桑，戶口爲課最。而樓觀之飾不在也。然自古樓觀之飾。在於良二千石。不在於俗吏之拘文法者。如此樓之刱。卽元至元時。知郡金侯湊而其重修者。有明天順時。知府金侯叔卿。嘉靖時知府朴侯世煦。我英廟甲辰。知府李侯煕疇。純廟壬辰。知府趙侯基復也。然則李君之治。以此樓又可推也。至於長川曠野大江列峀之環挹者。皆詳舊記。玆不更贅云爾。</text>
<title>鯈魚閣記</title>,<text>伯氏石厓先生。近於墨溪山莊。跨水爲閣。懸其額曰鯈魚。盖濠梁意也。適大旱有雨。先生喜。與客飮于閣。余亦與焉。先生見水之分流而合于一。石之雙劈而中爲窪。顧而樂之曰。此在闉闤內耳。若使此得之鄕園。則豈非吾所有乎。余笑曰。兄言差矣。凡物之成毁盈虧。各有其時。謂之以吾所有者妄也。謂之以非吾所有者。亦妄也。吾所有而謂之以非吾所有者。吾所非有而謂之以吾所有者。均之爲妄也。昔者。蒙莊氏頗解此理。以鯈魚二字寓之言。今先生以是名閣。固將外事物超塵壒。與造物者遊。豈以此一勺水自私哉。先生啞然笑曰。吾固妄耳。君言亦妄也。盍以此姑爲吾鯈魚閣記。余拜曰。諾。</text>
<title>花樹樓記</title>,<text>木覓之北。從左順數至第幾岡。有樓曰在山。卽潛谷金文貞公舊基也。地爽塏。洞壑窈而深。宜眺望盤桓。其下爲會賢之坊。是惟東萊鄭氏聚族而居者也。樓今歸鄭氏。鄭氏之長曰經山相公。公旣解相印。養閒于第。見樓傍有環植花樹者。曰可園也。買其地。別搆一樓。仍以花樹顔之。余聞而諗公曰。公儉約冠一時。游涉絶戶外。又何園與樓爲哉。意公慕前哲之遺躅。耽玆邱之美景。以此爲晩年逍遙計也。其必名花雜於奇石。嘉樹交於異禽。雕窓曲欄之連。而凉臺燠室之列。爲世人所歆艶。吾恐我公之志荒矣。公啞然笑曰。使我眞能如子言之富且麗。階庭几席之間。集有錢塘蓮，廣陵芍，上林橘，梁園椑諸品。極天下栽種之盛。而又使華亭之淸音。菱溪之詭觀。左右晨夕。以供佳賞。則古賢者亦樂之。吾何爲不然。吾之樓。非無花也。非無樹也。非無石與禽也。皆山中恒有物。豈如子所夸侈哉。子獨不以峰瀑雲月不待價而得者。又爲之鋪張。何也。無或以址之隘室之陋。反辭而譏之歟。我羣從兄弟。皆此坊人。故欲以一區小築。作尋常會。而花樹也者。韋家故事也。倣以名焉。其意不在花樹也。子何疑焉。余起謝曰。鄙人愚鹵。實不知我公敦宗族若是也。請以此問答。付之壁。以解衆惑。且備木覓下一勝事可乎。公又笑曰。諾。</text>
<title>龍泉舘重修記</title>,<text>龍泉舘。瑞興衙也。尹甥大受致容。宰是府未半載。來言曰。舘將圮。有不可支。是以捐俸廩。雇工役。不敢費公貨。不敢煩民力以新之。此當有記實者。願舅幸以一言徼惠之。爲他日邑觀也。余笑曰。天地。蘧廬也。萬物。行旅也。君何爲此斯須計。紛然自疲於斧斤木石間哉。且君之邑。素以孔路劇繁稱。君之任無幾。賦役必未均矣。糶糴必未完矣。儒化民風。必未淳矣。尙奚以廒廨爲。大受曰。是非好爲事然也。不得已也。苟如是也。凡爲守令者。遂無修擧事乎。舅言殆戲之也。余漫應之。未副者且三年。余固有死喪也。疾病也。不遑及此。于心終耿耿焉。今大受移牧于光。將南行矣。又言曰。向所謂龍泉舘者。已屬他人。譬如逝水流雲。倏忽過眼。無足係戀焉耳。但後來者。不識何狀人作此室。殊可悵也。余又笑曰。君曾以此塗墍者翬革者。謂可爲姓名徵信地耶。史所稱循良吏龔，黃，召，杜之政。不在此。光亦大州也。大受勉乎哉。雖然。若以近世齪齪。視公舘傾頹。如行路人。漠然不動念曰。我何關焉者較之。豈但曰賢不肖也。是可記。</text>
<title>明倫堂重修記</title>,<text>上之十四年戊申春。大司成臣㘾疏言泮宮久不修將圮。請葺之。上曰。可。仍命廟堂劃財費。度支董力役。凡五閱月。工告成。盖費緡錢一萬七千。發內府錢三千以助之。瓦礎材鐵不與焉。甚盛擧也。臣㘾又奏言明倫堂異於他所。自上有視學試士。於是乎駐。春宮入學之時。亦於是乎駐。所重自別。不可無記實之言。上又可之。仍命臣寅永記之。臣惶懼不敢辭。又不敢終孤聖旨。遂爲之說曰。明倫堂者。卽我聖祖開刱之初所建也。崇德之化。實基於此。歷五百年于玆矣。此屢毁屢改。而其所以記之者。卽古大提學臣卞季良。故相臣李廷龜也。扁之者。卽朱夫子筆與明天使朱之蕃筆也。其嚴重若此。以臣愚騃。何敢當乎。雖然。臣竊嘗聞父師言矣。朱子之言曰。此皆本之人君躬行心得之餘。不待求之民生日用彝倫之外。誠哉言也。雖聖人復起。不易之矣。二帝三王之道。不外于此。洙泗洛閩之學。不外于此。盖倫明則化成。化成則民國平矣。過此以往。非臣攸聞。臣敢以是爲上獻。又以是爲諸生勸。</text>
