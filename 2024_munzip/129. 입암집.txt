<title>客館二絶</title>,<text>空堂伴孤月。一枕千里心。入夜杜鵑歇。滿階疏竹林。山月發秋色。池荷生晩香。悠悠客中意。寄之淸嘯長。</text>
<title>魚梁二絶</title>,<text>南澗雨初霽。西巖雲自生。客宿魚梁上。天寒多水聲。暮投南垞宿。隔樹松明火。秋水滿空梁。夜深魚不下。</text>
<title>暮春。遊太和別墅。</title>,<text>日夕天無風。鏡面平如掌。停橈繫柳根。坐看山月上。</text>
<title>碧筒飮</title>,<text>折得芙蓉莖。酌以葡萄釀。泠泠且浩浩。玉露下仙掌。</text>
<title>粹然蓮塘聽雨</title>,<text>荷露明如玉。池風翠蓋飜。南山有雲氣。留取雨聲聞。</text>
<title>虛川路中</title>,<text>孤城煙氣生。暮景澹林坰。行邁未能已。棲禽時一聲。</text>
<title>次殷山東軒韻</title>,<text>攬轡桑間道。回頭江水西。小軒春晝寂。時有野禽啼。</text>
<title>次順川東軒韻二絶</title>,<text>寒食淸明後。凄風夜欲霜。靑松眞識面。儼立客軒傍。去歲過長嶺。今年還鴨江。猶餘斗許膽。抵老不曾降。長嶺三水地</text>
<title>贈燈谷上人別</title>,<text>相逢復相別。一笑香山路。時見山中雲。悠悠無定處。</text>
<title>過黑遲脫 在長洞狄踰兩館間</title>,<text>細雨淸江曲。林深路自分。數聲長短笛。吹徹萬山雲。</text>
<title>題枕</title>,<text>窓外胡風打。城頭戍角悲。敢爲安寢計。唯願夢丹墀。</text>
<title>戲呈汝珍</title>,<text>羅巾辭素扇。徽上護蔥尖。願托綢繆意。休敎妾淚沾。珍解扇巾。與琴兒故云。</text>
<title>夜坐書懷。贈張陸之之行。用前韻。</title>,<text>悄悄仍三夜。悠悠復幾時。臣心只如許。却恐北辰知。</text>
<title>船上偶詠 二首</title>,<text>小醉倚蓬窓。夢中聞鷗鷺。船舷戛渚沙。忽覺春江雨。逆灘牽百丈。船疾波生白。水禽相與喧。煙柳千枝碧。</text>
<title>踏靑有感。次黃內翰恬韻。</title>,<text>長在鑾坡逐後塵。滿宮煙柳已驚春。踏靑佳會今朝是。携酒尋芳問幾人。</text>
<title>至光州。夜聞笛有感。</title>,<text>孤臣千里謫來初。籬落蕭條竹影疏。枕畔一聲何處笛。夢殘燈暗夜窓虛。</text>
<title>雨中 二首</title>,<text>煙雨冥冥籠翠微。山村寂寂人蹤稀。淸溪水繞九峯碧。蓑笠漁翁歸不歸。近山蒼翠遠山微。南陌西橋人度稀。把釣初從綠溪去。夕林終待露深歸。</text>
<title>秋夜 二首</title>,<text>虛堂夜寂夢初醒。萬慮都消一氣淸。還鬧此心纔靜處。只緣窓外有秋聲。虛閣沈沈夜氣涼。山空月落角聲長。幾番淸夢歸天闕。一歲秋風臥海陽。</text>
<title>雨中。友人題詩蕉葉以寄余。次韻答之。</title>,<text>瘦骨魁形楚客醒。閑將蕉葉遠分淸。山齋九月無端雨。減却階前點滴聲。</text>
<title>月夜訪德夫</title>,<text>幽人遠向長堤去。煙樹微茫六里許。竹杖聲高月正明。眠鳧驚起水深處。</text>
<title>次韻</title>,<text>天壤吾身眇一毛。驅馳世路亦徒勞。衡門自有翛然趣。最是東林夜月高。松作容顏菊作心。風爲襟抱月爲吟。年來病患添衰暮。短髮蕭蕭不滿簪。題希仲謫所 二首居閑物理辨秋毛。休把詩書謾作勞。麻骨爲籬障遠眼。平墟喬木數枝高。幾人斯世托知心。今日逢君輟酒吟。紅粉不知情抱異。謾成癡笑更低簪。季應次韻衰病年來歎二毛。低昂酬世未堪勞。相逢故舊還明眼。不覺詩肩一尺高。逢君却恨晩知心。萬斛情懷共醉吟。徙倚小軒同笑語。遠山凝戴碧千簪。彥龍</text>
<title>贈僧道暹</title>,<text>人寂荊門起每遲。幽懷不似少年時。偶然逢着山僧訪。來自溪龍爲索詩。平生遠志未全摧。倚杖遙吟日幾回。聽說山中春尙早。野村強半雜花開。</text>
<title>重興寺僧詩軸</title>,<text>自作官來病患隨。不遊山久亦吾衰。逢僧爲問重興寺。流水行雲似曩時。</text>
<title>夜雨</title>,<text>蕭蕭山雨入深秋。此夜幽人無限愁。黃葉潛零蛩語斷。靑燈挑盡小窓頭。</text>
<title>獨坐春秋館。偶占一絶。奉呈周學士。</title>,<text>深院無人花自開。一庭苔色近窓來。春秋館裏坐何事。秉筆慙非良史才。次韻杜宇薔薇次第開。院中遺事至今來。龍鍾舊物懷猶放。效步淸吟愧不才。欽之</text>
<title>次韻。詠院中杜鵑花。</title>,<text>地近偏承雨露開。天香入我袖中來。嬋姸不合龍鍾翫。潤色應須學士才。</text>
<title>又作一絶。呈景遊士吉求和。</title>,<text>花開迎雨雨催花。花雨明朝春共過。寄語玉堂周學士。一年行樂奈君何。請與同遊。有故不來。故末句及之。次韻午睡昏昏病眼花。夢回春雨一聲過。珍重故人詩贈我。高才驚喜倒陰何。閑齊士吉次盡日耽看檻外花。多情唯鳥自相過。江南春色知多少。不見如今五載何。巽翁景遊</text>
<title>富平道中</title>,<text>暖日和風晩景淸。孤雲遠映碧山明。迢迢客路平蕪外。馬首鶬鶊上下鳴。</text>
<title>聞乞笛</title>,<text>城北城南長短聲。乾坤無地托殘生。平生漂母相逢少。但願年來百穀成。</text>
<title>六月十七日。泛舟麻浦。</title>,<text>一臥江干歲自遷。無端愁緖雨聲邊。楊花渡上龍山浦。夜半漁燈照客船。</text>
<title>次敬夫韻</title>,<text>浮世人情不可知。九疑三峽杳難期。掛冠早晩從君去。垂却淸江百尺絲。</text>
<title>寄景繁景雲</title>,<text>何處遊人上翠微。滿城花月笛聲飛。觀燈八日渾如舊。自恨年來會面稀。</text>
<title>次公望韻</title>,<text>閑訪松亭又石巖。溪源從此擬窮探。靑苽白酒蒼山暮。細雨斜風釣碧潭。</text>
<title>送舍弟歸覲</title>,<text>謫裏幾番魂夢飛。天涯獨與汝相依。如今作別白雲外。心送庭闈身未歸。</text>
<title>次韻</title>,<text>山村秋日飽淸涼。宦味何如酒味長。偃倒林間松柏質。葵心秪自解傾陽。</text>
<title>直舍偶吟</title>,<text>四十年來事已非。悠悠身世只心知。開窓獨向東墻下。和雨移栽菊數枝。</text>
<title>次韻。奉別蘇知事彥謙赴燕京。</title>,<text>別路茫茫春樹外。離筵草草暮江濱。遙知故國多情月。到處分明照遠人。[原韻]千遭百匝燕山路。白雪黃雲鴨水濱。落日不知分手去。只緣俱是望鄕人。彥謙</text>
<title>次方山壁上韻</title>,<text>風煙絶塞魂頻斷。刀斗孤城夢不牢。午夜開窓邊月白。一聲羌笛亂峯高。</text>
<title>望山火有感</title>,<text>野火年年爲采樵。昆蟲草木等歸焦。春來又見圍山起。從此令人勿復燒。</text>
<title>江上。送朴書狀奎報，崔質正演之。戲成一絶。</title>,<text>芳草天涯欲夕陽。客行無語馬嘶長。多情獨有江邊石。解入佳人小錦囊。凡赴京者到此。必與佳人。剖石分持。以爲還時相信之資。故末句及之。</text>
<title>次韻。上鄭靜叟。</title>,<text>天碧江淸不見雲。亭前月色白紛紛。蟲聲又攪幽人枕。一夜秋懷已十分。夜看星月晝看雲。遊子難堪夢想紛。推枕獨吟聲未了。小窓聊與草蟲分。</text>
<title>十九日。出天磨洞。</title>,<text>出谷辭蘿日又曛。歸衫猶帶北溪雲。回頭欲望徑行處。萬樹千峯路不分。</text>
<title>釋伽村川上口占</title>,<text>野外蒼然暝色遲。行隨溪柳玩淸漪。黃昏更向沙邊坐。閑看前灘蟹下時。</text>
<title>歸途有感</title>,<text>憶昨天磨山谷裏。翛然杖屨一閑人。如今却向龍灣去。簿領叢中落此身。</text>
<title>九月九日。邀冬至使鄭雲卿，管押使元壽甫，點馬金有初，書狀南可封，質正鄭中遠遊九龍淵。次雲卿韻。</title>,<text>野菊山茱共此辰。霜橫楡塞雁初賓。不妨江路風欹帽。莫問齊山感嘆因。[原韻]龍淵落帽作佳辰。未減征西座上賓。秪是風江平不得。明朝離恨已相因。雲卿</text>
<title>次韻</title>,<text>厭厭歌謔夜何長。扶醉都忘步下堂。閉閤不曾消午渴。夢從仙子覓瓊漿。抄秋上浣。醉中不謹。詩以謝愆。淸樽紅燭共宵長。不隔嬌嬈到後堂。醉裏狂言醒可謝。日高三丈索氷漿。雲卿</text>
<title>次韻</title>,<text>西浦無人日已沈。夜深回棹獨傷心。阿誰最是多情思。座上纖腰淚不禁。雲卿帶西京妓。楚腰纖。奇愛之。故有末句。留是西邊去異鄕。一宵嬴得鬢滄浪。相思欲識丁寧意。前有三篇後五章。行行幾日過遼城。遙想文星照漢庭。千里歸軺衝臘雪。鴨江楊柳未應靑。西到龍灣無舊識。逢君忽別淚垂雙。年來許國身偏老。一片心旌獨不降。相逢已覺鄙萌除。此別那堪思渺如。一鬪詩鋒安敢敵。十分新釀待君釃。將渡江。謾錄五絶呈希中使君。兼奉同行諸公。塞草連天塞日沈。離歌均惱去留心。向來制淚吾差熟。今日當筵自不禁。回望龍灣是故鄕。一旬休暇醉淋浪。賓鴻不阻遼天遠。別後丁寧寄和章。身兼節制鎭邊城。威略旁敷讋虜庭。非久承明當赴召。回轅那得眼俱靑。詩到龍灣難出手。聲金振玉自無雙。非才擧和同驢磨。吐款雌聲已豎降。默數逢迎在歲除。歸來煩費復何如。詩材准備非公事。只問官廚臘酒釃。雲卿</text>
<title>龍灣贈客</title>,<text>音書千里謾寥寥。頭雪逢春不肯消。誰見塞垣爲客處。夕陽城外打寒潮。春水初生遶舊痕。萬條煙柳護江村。問君西笑何時返。斜日龍灣獨倚門。</text>
<title>靑水路中口占</title>,<text>靑水淸城一望中。長江一道綠溶溶。胡山最是多奇險。煙樹蒼茫幾萬重。</text>
<title>老上洞 洞在靑水堡北十餘里</title>,<text>白沙翠柳野五里。鐵壁丹崖江百尋。隔水杏花爲誰發。離家遠客空復吟。</text>
<title>孤柱巖 巖在淸城境</title>,<text>孤柱巖高孰可超。根蟠江底首昂霄。傍人莫作無心看。風浪當前自不搖。</text>
<title>余舟過鴨江。見江邊花柳各占一春。紅綠相輝。終無夭折之患。第念地僻無人尋問。徒自開落於空山遠水之間。是可惜也。因成一絶。</title>,<text>江柳靑靑千萬枝。山花開落幾多時。夕陽空谷無人問。春至年年只自知。</text>
<title>白鷗</title>,<text>江渚求魚往復還。傍人猶道白鷗閑。世間誰是無心者。一笑悠然見碧山。</text>
<title>夜坐庵畔松臺。詠二絶。</title>,<text>千江縹緲一天淸。坐久松臺嶺月生。蜀魄不來山杏落。香槃灰冷夜三更。臺高月近靜無風。岩壑寥寥萬籟空。夜氣透人留不得。却懷淸興入庵中。</text>
<title>東庭偶吟</title>,<text>梨花樹下據烏床。吟罷翛然一味長。更有淸風隨暝色。霏霏香露滴衣裳。</text>
<title>苦雨有懷</title>,<text>陰雨踰時日斂暉。水生山野歇芳菲。却愁中道橋梁絶。千里家書到復稀。孤寂從誰慰旅懷。小塘相對伴鳴蛙。雨中久不開窓看。砌下綿瓜已上階。</text>
<title>晩起</title>,<text>使君眠食太閑安。簾影橫窓日幾竿。無訟邇來常晩起。獨聞群雀語簷端。</text>
<title>次雲卿韻</title>,<text>客裏光陰空荏苒。年來世事更紛披。故園正在荊江上。何日南歸理釣絲。</text>
<title>風雪</title>,<text>密雪頑雲覆地平。千村萬落邈無聲。黃昏忽作回風起。打戶鳴扉到五更。</text>
<title>次仇寧壁上韻</title>,<text>古戍斜陽鼓角聲。山河萬里倚孤城。夜深鐵笛吹邊月。無限歸心夢不成。官奴命長。年十六七。能吹鐵笛。是行幷帶。</text>
<title>板幕嶺 在碧潼境</title>,<text>板幕嶺高臨廣漠。長林邃谷遠縈廻。鳥邊一路分南北。終古行人少往來。</text>
<title>映碧亭。次壁上韻。</title>,<text>獨憑危檻翫淸漪。江到亭前逝更遲。雲盡亂山風不起。練光斜映夕陽時。</text>
<title>宿上土堡</title>,<text>孤城繚繞枕寒溪。雲樹關山路自迷。一點燈前殘夢罷。五更風雨政凄凄。</text>
<title>詠老檜</title>,<text>空山老檜處身深。高入靑冥十里陰。匠石不來非所恨。嘯風吟月一生心。</text>
<title>梨嶺北谷二絶</title>,<text>伴鳥隨雲信馬歸。亂山微雨晩霏霏。道傍高樹多松絡。風過時時露滴衣。靑山漠漠雨冥冥。短帽輕裘緩緩行。十里長林梨洞路。耳邊無處不川聲。</text>
<title>梨洞堡二絶</title>,<text>山長水遠路縈廻。梨洞春深客獨來。滿壑香風煙雨裏。不知何處一枝開。蕭條古壘碧山坡。板屋纔看十數家。夜戍晝耕春事苦。無人持酒訪梨花。</text>
<title>宿楸坡鎭</title>,<text>風雨孤城夜未央。旅窓燒盡一條香。天涯倦客三春夢。半逐江聲到洛陽。</text>
<title>途中</title>,<text>回首攢峯幾百尋。小橋橫渡一川深。只慙客路匆匆去。孤負湖山萬里心。</text>
<title>立石館。次壁上韻。二絶。</title>,<text>迢迢旌旆歷重關。江館今宵月欲彎。塞上三年歸不得。鏡中非是舊容顏。高堅一石半空橫。看到江皐爲按行。卓爾誰知心內事。路人唯見立崢嶸。</text>
<title>下狄踰南洞</title>,<text>翠壁重重雲外矗。淸溪曲曲樹邊遙。斜陽短笛春山路。信馬吟過十二橋。</text>
<title>題立巖 巖在狄踰，長洞兩館間。臨江峭立。長可百餘丈。望若削成然。問其名則立巖云。</title>,<text>屹立風濤百丈奇。堂堂柱石見於斯。今時若有憂天者。早晩扶傾舍爾誰。</text>
<title>梨亭晩酌。次韻。</title>,<text>淸心堂下坐梨亭。風度飛花滿地零。邂逅親知千里外。樽前只是十年情。</text>
<title>次韻</title>,<text>郞在江南路幾千。欲成歸夢却茫然。靑樓夜寂無人伴。花影移窓月近人。</text>
<title>次金化壁上韻</title>,<text>老木蕭疏山下縣。蒼煙隱映水邊家。憑軒料理人間事。勞貴閑貧樂孰多。</text>
<title>次淮陽韻</title>,<text>金剛東望屬秋晴。猿鶴如今摠舊情。萬二千峯迷處所。無人爲我說分明。靑年浪迹總成陳。擬瀉東溟淨塞塵。莫道將軍無雅量。溪山曾是一騷人。征旆遙臨塞上城。長風吹霧海天明。孤燈幾度丹墀夢。午夜頻驚畫角聲。</text>
<title>至海邊。望國島十餘里。風亂不得往遊。</title>,<text>孤島遙看碧海中。千條石出水精宮。淸遊莫恨風濤阻。仙境由來未易通。</text>
<title>次文川韻</title>,<text>海上峯巒一髮靑。荒城桑柘午鷄鳴。山茱野菊重陽近。誰把香杯慰遠行。</text>
<title>魚面堡。次李觀察思鈞韻。</title>,<text>一江天塹隔群胡。繫頸單于愧壯謨。杖鉞橫金吾亦足。解紛思訪赤松徒。</text>
<title>早發魚面卽景。一絶。</title>,<text>曉日遙臨千萬峯。宿雲消散翠重重。揮鞭更向江邊路。鐵笛應驚潭底龍。</text>
<title>次城韻</title>,<text>天敎兩水護孤城。鐵壁初煩鬼斧成。幸値昇平刀斗靜。將軍無事臥行營。</text>
<title>避寓惠山鎭感懷 行營有病氣。六月十七日。移避惠山。八月初二日。還甲山。</title>,<text>春夏虛川癘氣驕。艱關更到惠山遙。塞垣不獨人煙少。鶯語蟬聲摠寂寥。虛川。甲山舊號。甲山以北。鶯蟬不至。秋月分明滿戍樓。胡山咫尺使人愁。枕邊鼓角驚長夜。更有江聲不少休。</text>
<title>病中詠懷。二絶。</title>,<text>胡山八月雪風吹。臥病窮邊百所思。却憶故鄕千萬里。傷心一夜鬢成絲。戍樓更鼓苦喧闐。明滅孤燈夜似年。京國遙遙醫藥絶。只應生死付蒼天。</text>
<title>舟過江口 津名。在神方，魚面間二十八里。</title>,<text>白石蒼苔峽口深。秋江落木正蕭森。臨流不學騷人詠。擊楫空懷濟世心。</text>
<title>過峽</title>,<text>峽路斜穿林木稠。紛紛落葉泛溪流。峯巒萬疊白雲遠。長笛一聲山更幽。</text>
<title>李松嶺</title>,<text>巨嶺嵯峨俯朔方。纔通一路似羊腸。秋風落日關山外。策馬重臨鬢欲霜。</text>
<title>火致嶺</title>,<text>萬仞岡頭一路開。前驅遙見鳥邊廻。據鞍不敢揮長劍。絶頂飜疑近上台。</text>
<title>石水嶺</title>,<text>杉檜濃蒼白日陰。入雲幽逕轉崎嶔。溪風嶺月渾閑興。未慰征夫萬里心。</text>
<title>重過林亭有感 卽晝飯處也。在三水郡魚面堡之間。負山臨水。景致最絶。</title>,<text>方春來又暮秋歸。風景隨時各自奇。最愛林亭留不得。北山猿鶴定相欺。</text>
<title>赤乘館</title>,<text>山椒郵館接煙村。覆板爲家木作垣。水杵自舂林影裏。依然谿巷近桃源。</text>
<title>熊耳驛</title>,<text>郵亭寂寞枕山根。守卒唯餘一戶存。幾箇征夫來往處。年年長叩主人門。</text>
<title>終浦驛 皆甲山地</title>,<text>田唯瞿麥早霜憂。四月纔耕七月收。特地逼天星斗近。客窓偏覺冷衣裘。</text>
<title>下厚致洞</title>,<text>巖廻石曲路纔通。澗水幽鳴洞府空。黃葉自飛風不動。夕陽時照萬林中。</text>
<title>厚致洞中。有一巖石甚瀟洒。下馬暫憩。與賓佐設小酌詠興。</title>,<text>步入幽溪坐石間。巖巒曲曲水潺潺。前林落葉飛無數。時有淸風入醉顏。</text>
<title>三月念四。發端川向吾足堡。路中得一絶。</title>,<text>石路縈廻綠水濱。花開無數柳絲新。煙村恰似桃源境。欲向林間問主人。</text>
<title>余與全叔老，金孝善。竝轡向吾足堡。使妓工前導。孝善在後。醉令從者皆拍手叫呼曰。是何前聲低而後聲高耶。余卽於馬上。口占二絶以戲之。</title>,<text>亂舞爭歌醉興豪。前聲低唱後聲高。煙花萬里關山路。遠客都忘馬上勞。橫槊雲中意氣豪。據鞍飛過亂山高。雄圖未繫單于頸。職分寧知從事勞。</text>
<title>長嶺遇雪</title>,<text>短蓑輕帽登長嶺。四月天寒雨雪紛。洞黑林深迷去路。笛聲時出萬山雲</text>
<title>過大洞林亭有感</title>,<text>沿途水石儘淸幽。最愛林亭枕碧流。層嶂小橋看仔細。只緣無計更來遊。</text>
<title>黃水院路中</title>,<text>板道生塵馬澁蹄。半邊杉檜擁高低。過關不見人居處。林下唯聞怪鳥啼。</text>
<title>新路洞中有感</title>,<text>谷中流水漸粼粼。策馬穿林屢側身。長笛前途休更弄。關山獨有望雲人。</text>
<title>十五日。早發甲山。向同仁路中得二絶。</title>,<text>川路迢迢草色稠。野花開處暗香浮。鶬鶊似識幽人意。下上飛鳴不自休。孤城前面繞重岑。郭外寒溪響水砧。芳草野花歸去路。秋風吹雨過山陰。</text>
<title>雨中。登馬山德。時東南北昏黑。不辨岳瀆。唯白頭山豁然呈露。異哉。</title>,<text>遠從川路陟巑岏。飛雨冥冥十里間。多謝天公還慰客。捲雲呈盡白頭山。</text>
<title>虛川路中</title>,<text>山雲度谷樹連天。一鳥飛鳴深澗邊。細草微風三十里。斜陽隨客到虛川。</text>
<title>次慈山東軒韻</title>,<text>一區淸興屬芳年。簿牒如何鬧眼前。步上小亭聊遠望。亂山春色也無邊。</text>
<title>登偃武亭舊址</title>,<text>偃武亭頹餘故丘。雙雙鳧雁滿汀洲。長江萬古西流去。幾被行人棹小舟。</text>
<title>次江西東軒韻</title>,<text>亂峯都入小亭前。嵐翠霏微濕綺筵。一陣風成終日雨。山靈無乃滯儒仙。倚墻花樹眼偏明。瀟洒林亭一倍淸。咫尺相看歸不得。只緣山雨正濛冥。</text>
<title>孟山路中</title>,<text>渚草年年一度華。川流無復見回波。古今逝者皆如此。惟有靑山獨不磨。</text>
<title>孟山東軒韻</title>,<text>萬疊山中一小丘。蕭然官舍枕溪頭。石田茅屋居民少。初夏風光似九秋。</text>
<title>成川江上</title>,<text>春風江上杏花村。垂柳陰中百鳥喧。山碧水深人寂寂。不知何處問桃源。</text>
<title>重過城干驛次韻</title>,<text>入門仍記舊遊年。匹馬重關路接天。杖節如今成白首。山河風景總依然。</text>
<title>急流亭。次潘觀察韻。江界地</title>,<text>激激滔滔閱幾霜。奔流直欲振林岡。區區尺水休論量。千頃洪波未覺忙。</text>
<title>鶖岩二絶 順川地</title>,<text>削成蒼壁萬尋強。倚薄靑空俯大荒。一望令人增意氣。飛登直欲駕鶖鶬。屹立巖巖孰可當。崖寒石滑凜秋光。蒼顏萬古還如昨。流水行雲太自忙。</text>
<title>川上。悼友人。</title>,<text>川上遑遑有所思。川流衮衮不曾遲。故人泉下不可作。逝者如斯寧不悲。逝者如斯寧不悲。斯人心事有誰知。深憂大計都抛擲。長使孤忠獨涕洏。</text>
<title>登平寬臺二絶</title>,<text>江流衮衮石崔崔。欲問前朝恨不裁。雲斷碧空秋日暮。楚王臺上醉歸來。松壤唯餘屹骨城。興亡千古暮江聲。舊臺秋草行雲盡。十二峯頭月獨明。</text>
<title>登寧邊東臺</title>,<text>穿雲犖确上東峯。萬古關防入眼空。山抱城廻如鐵甕。崤函不獨擅秦中。形勝東臺協舊聞。石危松倒老苔紋。騰身萬仞凌寥廓。俯視香峯半入雲。</text>
<title>三月三十日。與都事尹公子器發開平館。入香山路中。</title>,<text>開平初發望香峯。積翠層層半入空。菴刹不知凡幾處。煙雲萬壑有無中。洞口江深碧玉流。臨江崖壁綠林稠。無邊白石纖塵絶。安得携君滿意遊。洞深何處有禪家。行看雲岑詠碧波。到得山中晴亦好。輕風細雨儘堪誇。</text>
<title>引虎臺 在上院菴前</title>,<text>引虎臺頭霽景新。遙看雙瀑下天紳。若爲借得淸淸水。洗我胸中一斗塵。</text>
<title>贈僧了玄</title>,<text>上院菴前百丈流。憐渠隨我到林丘。浮雲一去無蹤迹。何處重逢說此遊。</text>
<title>寄林從事官亨秀 時以病在宣川</title>,<text>香嶽飛流掛九天。尋眞問寺入蘿煙。孤吟萬壑千巖上。却憶親朋瘴海邊。</text>
<title>狄踰館次韻</title>,<text>窓外唯聞一水聲。屋頭相對亂山橫。空庭入夜添本寂。煙雨前村火獨明。</text>
<title>狄踰洞口。望白山。</title>,<text>紅塵七載夢魂勞。羞向淸溪照二毛。雲散碧峯收晩雨。白山依舊向人高。</text>
<title>下狄踰北洞</title>,<text>佳木千章蔽洞天。日高猶鎖上方煙。夜來風雨生新漲。石棧苔橋半沒川。</text>
<title>次江界東軒韻</title>,<text>塞垣爲客十餘年。西北關山路接天。禿魯江邊三度過。孤城煙樹却依然。</text>
<title>重過伐澄浦堡。次前韻。地屬江界</title>,<text>檻外尋常見綠漪。流淸澈底故遲遲。遙將白髮來相照。却羨長江似舊時。</text>
<title>次大朔州客館韻</title>,<text>殘堞周遭小洞開。歸驂遠與暮鴉催。庭前落盡梨花樹。却恨尋芳不早來。</text>
<title>次甑山壁上韻</title>,<text>庭空樹靜澹秋陽。坐對窓前一炷香。兩紀關西成底事。徒勞玉節走途傍。去歲登高鴨水陽。山花踏盡馬蹄香。今年底處逢重九。準擬酣歌野菊傍。</text>
<title>永柔客舍有感</title>,<text>庭果離離滿樹垂。暮年心事更衰遲。秋風遠客思歸處。落日棲禽欲定時。</text>
<title>次靑龍寺僧詩軸韻</title>,<text>宿昔靑龍一布衣。石泉喬木叩禪扉。舊遊人世今誰在。衰朽猶能送爾歸。</text>
<title>贈山人</title>,<text>上人無迹本空飛。岩壑生涯一衲衣。邂逅關山千里外。浮雲流水送將歸。</text>
<title>同年友鄭子仁亡母挽章</title>,<text>夫人亦吾母。博士是年兄。忽聽人傳訃。驚呼我失聲。終天埋永恨。繼世有長榮。故宅春還到。依然寸草情。</text>
<title>漢江。留別諸友人。</title>,<text>孤臣辭北闕。千里謫南陲。別馬嘶將去。情朋淚共垂。路迷湖嶺遠。帆度漢江遲。莫怪形容改。中心自不移。</text>
<title>次同福客舍壁上韻</title>,<text>人生何自苦。行樂及芳年。不擇詩工拙。宜兼酒聖賢。雨山秋入畫。風竹夜鳴絃。坐我翛然境。蓬瀛豈獨仙。</text>
<title>同福路中詠懷。二首。</title>,<text>今年又云暮。客況正悠悠。蟲響初長夜。蟬聲忽早秋。登樓仲宣恨。看鏡杜陵愁。宇宙人同寄。他鄕亦可留。謫裏逢佳境。林泉滿意淸。寧辭陶令醉。不學屈原醒。山入長雲迥。天連大野平。客懷秋轉苦。迢遞洛陽城。</text>
<title>送郭進士還京</title>,<text>公是父之友。平生愛我深。春風對顏面。氷玉照胸襟。此日忽相別。何時能復尋。山川秋欲暮。獨立淚難禁。</text>
<title>晩發</title>,<text>短僮愁日暮。羸馬怯行遙。野白霜連草。川明月滿橋。村尨吠窮巷。塞雁響寒霄。臨道莫輕近。還家已半宵。</text>
<title>養駒</title>,<text>駒得耽羅種。神奇世未曾。良心知愛主。逸氣已超朋。皁櫪誰能屈。天衢自可騰。客窓聞夜齕。挑盡五更燈。</text>
<title>喪駒</title>,<text>爾死眞非命。吾心益自哀。雄魂飛烈火。壯志委寒灰。我豈留神物。天應惜駿才。千金寧買骨。今世恐無媒。</text>
<title>公州路中。遇風雪。乘昏入東學寺。</title>,<text>日暮迷歸路。空山白雪深。安知飢虎伏。已聽訓狐吟。老樹寒聲起。高峯暝色沈。禪宮應不遠。鍾磬響前林。</text>
<title>宿東學。是夜雨大作。明日猶不晴。溪谷漲流。雲霧籠山。正如春陰。癸未十二月二十七日也。</title>,<text>冬雨似秋霖。頑雲不解陰。雪消溪壑漲。潦出道途深。敢有尤天意。徒懷濟世心。曉鍾驚旅枕。愁緖繞煩襟。</text>
<title>曉意</title>,<text>小屋饒春雪。幽人擁弊袍。簡篇堆滿架。燈火冷無膏。鳥聒眠初覺。窓明日已高。詩成欲題壁。凍筆未濡毫。</text>
<title>漫成</title>,<text>平生吾有癖。雅性愛幽淸。山色是佳色。溪聲非惡聲。聞來卽忘味。見處每留情。此樂堪終歲。何爲慕帝城。</text>
<title>暮秋有感</title>,<text>天運自相代。物生終有歸。百蟲俱斂響。孤月獨揚輝。處世今將半。行身昨已非。三秋猶去國。魂夢轉依依。</text>
<title>謫去光州時。到虎洞留別鄕友。</title>,<text>湖海爲遷客。鄕村逢故人。開樽酌新釀。藉草展芳茵。鼓響靑山外。歌聲綠水濱。杜鵑如恨別。能遣我傷神。</text>
<title>次韻</title>,<text>爲惜三春景。都無一樹花。況逢相別日。須聽可憐歌。知己眞難得。如君復幾多。今昏倘來過。擬共醉中譁。</text>
<title>途中偶吟</title>,<text>暮醉江舟上。朝飧風柳邊。渚雲迷遠樹。溝水滿平田。鳥變春前響。花餘雨後姸。吾行猶未晩。且莫惜流年。</text>
<title>贈友人</title>,<text>自家存直道。君是聖之徒。尙友斯爲善。名溪未擬愚。立心要落落。干祿信區區。汶上思歸子。殊非淺丈夫。少日成魚隊。中年作酒徒。兼才君未達。昭代我還愚。不義奚三釜。閑居可一區。今人無與點。爾自許狂夫。</text>
<title>送蘇內翰遊頭流山</title>,<text>有美南遊客。靑春得意人。班居文苑舊。名錄玉堂新。鶴洞行尋隱。山村望若神。鶯花滿溪路。詩興屬芳辰。</text>
<title>送金學士歸覲慶州</title>,<text>巨府羅都勝。遺音玉笛悲。行行探舊迹。故故費新詩。壽酒春光動。賓筵舞影遲。送君還有感。非爲別中思。</text>
<title>復次前韻。錄呈仁補。</title>,<text>憶昨銀臺上。如今嶺路中。志輕千駟富。身作一窮儒。夢濕榴邊雨。吟寒竹下風。殷勤問秋事。移菊小墻東。盧館秋風早。幽林暮景淸。有錢人盡醉。無酒我長醒。歲律空相代。蟲聲自不平。此時幽客恨。炎雨暗孤城。</text>
<title>南溪觀漲</title>,<text>驟雨前溪漲。驚濤駕野來。懷山奔萬馬。觸石吼千雷。大釣竿應折。輕舟楫恐摧。孤鷗吾與爾。汩沒欲何哉。</text>
<title>躑躅花</title>,<text>甲第薰香氣。南園躑躅花。紅迷錦步障。輝映碧窓紗。可惜三春色。能存幾日華。明朝忽風兩。行樂竟誰家。</text>
<title>過興福寺故基。因憶舊遊。有感而作。</title>,<text>寺破山川在。曾遊二十年。龍鍾猶白首。故舊半黃泉。金碧輝煌處。煙林縹緲邊。存亡何獨是。世事亦推遷。</text>
<title>次龔天使韻</title>,<text>宸翰優東國。綸音輟講筵。飛黃騰海路。獸錦耀春天。有酒難投轄。非才願執鞭。鶯花行欲老。離恨逐流年。</text>
<title>春坊有老杏。病蠹葉殞最早。</title>,<text>老幹東淸裏。先秋已殞黃。根危從蟻穴。皮折任蜂房。一氣非全泯。孤身尙未僵。所居如得地。雖死亦何傷。</text>
<title>登統軍亭</title>,<text>西塞山河壯。登臨思渺如。江分夷夏界。亭近斗牛墟。胡馬無來牧。唐人有接居。夕陽鳴畫角。扶醉上肩輿。</text>
<title>發麟山向本州</title>,<text>快馬麟山路。抽身簿領中。受風毛扇冷。映日綵纓紅。旗脚穿雲轉。螺聲落海雄。遙看江上鎭。粉堞隱長空。</text>
<title>將往遊佛藏菴。出城有吟。</title>,<text>聞說佛藏洞。山深蕭寺幽。呼童理鞋杖。秣馬向林丘。霧霽江分曉。霜酣葉受秋。翛然心境爽。便欲脫羈憂。</text>
<title>宿釋伽村</title>,<text>孤村在溪北。暮夜水邊行。不見人居處。唯聞犬吠聲。幽扉敲月暗。破壁對松明。曉起咨田老。何能樂爾生。邇來不敢作詩。頻蒙嘲譴。僕豈執虛讓者。此所謂詩句對君難出手。公自知之。謹奉三律求敎。前粃鑾臺舊。傍珠雁塞今。飮氷虞忝命。食蘗見淸心。蘭室知香襲。蚊山愧力任。雷門持布鼓。安敢語相侵。孔李通家遠。雷陳托契牢。賓筵居最右。年紀序偏高。作別懷空惡。當歡首屢搔。共分千里月。撫景獨含毫。落帽岡頭臥。逃筵閤裏過。詩成授簡數。醉吐汚茵多。脫略風流甚。遺忘禮數苛。似公相待少。懷惠欲如何。鄭士龍雲卿</text>
<title>謹次三韻。錄奉行軒。聊抒鄙意。詩云乎哉。</title>,<text>李杜名聞舊。陰何句見今。銀臺曾忝契。紫塞始輸心。泣璧應終售。憂天謾自任。鏤水吾亦已。空得鬢霜侵。開篇吟未了。失筆握難牢。擲地聲應細。爭秋韻更高。腰頑行覺散。背癢坐忘搔。勺水知多海。從今謝鈍毫。雙軺鴨江上。佳節與相過。菊帽將風重。花鞍得月多。詩情不禁苦。酒罰敢辭苛。明發燕山路。冥鴻奈爾何。</text>
<title>次龍川壁上韻</title>,<text>久擬龍川賞。今從鴨水過。周遭山上堞。隱映樹邊家。塞雁窮秋少。邊雲薄暮多。夜來仍獨坐。松月透窓華。</text>
<title>乙未二月旬後。送李禎父遊金剛山。</title>,<text>羨爾尋眞去。飄然興有神。巖巒供勝景。花鳥媚新春。野草從燒復。江雲過雨因。出門塵滿面。多愧未歸人。</text>
<title>發方山向淸城。路中卽景。二首。</title>,<text>攬轡方山北。淸城遠渺茫。江分峽南北。路出水中央。日入胡天遠。雲連塞樹長。一聲何處笛。孤客正銷腸。十里江邊路。吟鞭緩緩行。衝波客衫濕。踏石馬蹄鳴。野鳥棲林靜。山花映水明。夕陽歌吹動。牽興入淸城。</text>
<title>老土洞 洞在靑水堡北十餘里</title>,<text>絶壁滄江畔。遙吟往復還。獨憐靑草靜。相對白鷗閑。野杏開空谷。岩松倒碧灣。遊觀雖信美。不是故鄕山。</text>
<title>發淸城。舟中卽景。</title>,<text>蒼江十餘里。歸棹發淸城。花重山疑染。船輕岸欲行。水禽斜度影。風笛遠飛聲。鼓枻仍孤嘯。新詩忽已成。</text>
<title>金剛洞口</title>,<text>纔到金剛洞。已看秋月庵。淸川下幽谷。蒼蘚被枯枏。樹密生新葉。花明倚古巖。少休溪上石。長嘯入煙嵐。</text>
<title>曉起開窓。峯巒秀出。下有雲霧蔽野。喜成短律</title>,<text>開窓俯下界。極目總雲霞。大野成滄海。遙岑露翠螺。溶溶來脚底。漠漠散天涯。珍重山靈意。應敎變態多。</text>
<title>菴中晩坐</title>,<text>禪榻焚香坐。翛然興味多。庵依苔石靜。松近小窓斜。萬壑微茫樹。千峯爛熳花。客來應未遠。時聽隔林歌。</text>
<title>次宣川八愛亭韻</title>,<text>風煙渺無際。危構合雄州。人寂水空逝。鶴歸雲獨留。天低接鵬翼。海闊點鼇頭。弓馬倦遊客。登臨聊解憂。</text>
<title>秋夜回文</title>,<text>碧天寒瀉露。寥寂正愁心。客久留秋塞。螢孤度暝林。白雲長遠望。淸夜獨高吟。脈脈空懷抱。悠悠想古今。</text>
<title>出獵</title>,<text>角聲吹睡起。霜氣曉凄凄。古塞低寒月。荒村叫暗鷄。分兵森劍戟。張網擁山谿。殺盡狼狐族。歸來日未西。</text>
<title>秋暮思親</title>,<text>望望瓜期迫。悠悠蝶夢遙。不愁年已老。惟恨日難消。鵠嶺飛秋葉。龍灣落暮潮。思歸遊子意。到底更無憀。</text>
<title>送軍官呂平之還京</title>,<text>君今向京洛。我獨滯窮邊。白雪迷胡地。黃雲滿塞天。一杯頻送客。千里又經年。甘苦相親甚。臨分益黯然。</text>
<title>雪夜 二首</title>,<text>雪夜龍灣上。渾疑是剡溪。無人敲戶至。有月近簷低。倚杖心偏遠。呼樽興已迷。却成懷上思。愁寂小窓西。開窓當雪夜。極目異山溪。漢月臨關近。胡天接塞低。荒城連戍遠。苦角報更迷。坐久空搔首。三星已向西。</text>
<title>過廟洞，於丁兩堡。昌城境</title>,<text>廟洞經殘壘。於丁覽故疆。強胡昔充斥。怨骨此銷亡。崖路空春草。江波自夕陽。何當掃窮漠。不復事關防。</text>
<title>大嶺 在昌州碧團境</title>,<text>攬轡昌州北。停驂大嶺東。氷消鳴石澗。樹動響山風。馬首雲猶襯。羊腸路不窮。憑危一長嘯。天地杳然中。</text>
<title>踰雙嶺 碧潼境</title>,<text>雙嶺雄相向。危梯鳥外通。江源連海盡。山勢到天窮。撫劍臨西塞。騰身御北風。將軍平虜志。都在縱觀中。</text>
<title>巨雙嶺南洞 碧潼境</title>,<text>異地尙行客。窮山非隱淪。無邊喬木裏。不盡綠溪濱。一壑猶殘雪。千林欲暮春。吟鞭獨歸處。雲物摠愁人。</text>
<title>巨雙嶺 理山境</title>,<text>登臨巨雙嶺。異域邈難分。大地皆山嶽。長天極海雲。開樽斟斗飮。吹笛隔河聞。欲借雷公手。歸來震虜群。</text>
<title>巨雙嶺北洞</title>,<text>北洞如南洞。中天一嶺橫。逶迤下谷遠。隱映得川淸。境異愁風勁。林深喜日晴。陰崖猶積雪。羸馬滑難行。</text>
<title>渭原途中</title>,<text>倦客思家久。春山興欲迷。吟鞭遙出谷。行路半沿溪。野笛連禽語。江雲襯馬蹄。回看登眺處。天外數峯齊。</text>
<title>三蛇嶺 渭原江界境</title>,<text>迢遞三蛇嶺。蜿蜒一路迷。人行雲襯屨。馬度樹承蹄。江雨生春漲。山風送晩凄。野禽如有意。時復隔林啼。</text>
<title>江界路中。見高巖巨石崱峛江上。奇峻可坐。乃下馬登眺。因設小酌。書岩石上。</title>,<text>沿途多勝賞。隨處每停鞭。老石欹呑水。孤舟遠入煙。潭淸魚共樂。沙暖雁群眠。客子緣何事。三年尙塞邊。</text>
<title>映碧亭。次壁上韻。</title>,<text>江闊登臨地。春風欲暮時。隨雲行塞外。伴雁宿天涯。水氣孤衾冷。波聲永夜悲。覺來聞戍角。邊日上窓遲。</text>
<title>江界途中</title>,<text>漠漠王山下。遙遙狄水潯。峽危愁去馬。林靜沸鳴禽。西塞三年客。東風萬里心。白雲時入望。回首欲沾襟。</text>
<title>次仁風樓韻</title>,<text>野路踏靑過。江樓張樂聞。斜陽迷塞雨。斷雁落邊雲。城塹周遭在。山河縹緲分。仁風方遠曁。不必耀三軍。</text>
<title>過長安洞。登黑崖。江界境</title>,<text>永石窮幽境。風煙覺異邦。半空歷危棧。無地俯深江。茂樹藏崖广。蒼苔滿石矼。翛然下馬處。鳴鳥復雙雙。</text>
<title>過黑崖。詠川上絶壁。</title>,<text>鐵壁橫千丈。巉巖入半天。石危渾欲墜。松倒正如懸。獨立迎關月。多情帶塞煙。天敎更奇絶。故繞一淸川。</text>
<title>下狄踰南洞</title>,<text>邃壑藏仙境。高林蔽日光。千層鐵崖壯。百曲石川長。勝賞眞非偶。羈愁便欲忘。重來安可卜。却恨此遊忙。</text>
<title>長洞館。次潘使相公父韻。</title>,<text>客路多危險。征驂強叱驅。天連窮塞盡。地入大江無。水宿同鷗雁。山行類狖鼯。西遊殊冷落。馬後短於鳧。</text>
<title>遊金剛山秋月洞</title>,<text>萬木開新葉。千峯擁晩晴。平生山水樂。此日弟兄情。去帳隨陰密。揚埃得澗淸。翛然開酌處。歌管不停聲。亂占高低坐。交傳大小杯。岩泉數層瀑。溪樹半身苔。此地尙堪戀。他年難復來。前途載歌吹。歸馬不須催。</text>
<title>次聚勝亭韻</title>,<text>塞垣愁久滯。亭榭懶來憑。伏櫪成羸驥。摶風愧大鵬。山連三島遠。天接一江澄。欲與民同樂。唯思歲屢登。登臨思遠道。快馬欲馳奔。鶻岫橫高昊。胡江撼厚坤。秋風生白髮。客路又黃昏。戀主誠猶薄。三年尙塞門。</text>
<title>次金化壁上韻</title>,<text>小縣依山麓。川長路更賖。霜林如酩酊。風葉學婆娑。暮靄籠高柳。秋陰護短莎。據鞍知任重。何術衛王家。</text>
<title>次金城壁上韻</title>,<text>層崖高幾尺。下有碧江流。渡口橫孤艇。林間見小樓。斜陽催遠客。落葉謝殘秋。笳鼓歸來日。淸樽擬壯遊。</text>
<title>次定平東軒韻</title>,<text>此身曾許國。浮世任飄蓬。壯志輕關路。衰眸怕海風。夜窓頹倦客。寒浦叫孤鴻。自顧叨分閫。虛名面覺紅。</text>
<title>次惠山鎭掛弓亭韻</title>,<text>暮暗邊城雪。秋殘古塞楓。胡山隔水近。客路出關窮。地曠田宜粟。兵強士尙弓。憑危欲何事。聖世久懷戎。</text>
<title>踰撿義嶺</title>,<text>重岡勝蜀道。雲棧仰崔嶢。落落神遊壯。茫茫眼界遙。登天詎無路。絶漢可成橋。欲掃陰氛盡。晴看日出朝。</text>
<title>端川東軒。次圃隱先生韻。</title>,<text>關山歲又暮。鞍馬未能休。漢月迷靑海。胡雲暗白頭。英雄無盡意。宇宙幾經秋。大節鳴當世。終歸土一丘。</text>
<title>次北靑東軒韻</title>,<text>城連煙水平。山人畫圖成。地僻常嵐翠。簷虛可月明。野禽池上宿。庭草雨中生。詠到梨花下。開樽慰客行。</text>
<title>次咸興鶴仙亭韻</title>,<text>萬家成巨府。千畝僻良田。遠水迷芳渚。孤雲淡碧天。裘衣三月冷。風土一方偏。出塞無吟伴。相隨有短鞭。</text>
<title>登長嶺。望白頭山。</title>,<text>晴登長嶺上。一望白頭山。骨立層霄外。支分大地間。江源南北出。雪色古今閑。安得騰身去。胡氛掃却還。</text>
<title>題雙淸堡</title>,<text>南踰黃上嶺。目暮到雙淸。隱几來山色。開窓入水聲。孤忠難報主。長路但勞生。撫劍心猶遠。聞鷄坐待明。</text>
<title>呼麟院</title>,<text>呼麟麟不至。吾道竟難行。末世多蹊徑。孤蹤奈聖明。臨深思利涉。歷險問遐征。獨向空山裏。幽蘭何處生。</text>
<title>厚致嶺</title>,<text>巨嶺幾千仞。蒼然天盡頭。雄高居北極。淸淑應中州。一路盤空出。長雲接塞浮。倦遊成晩興。橫笛亂山秋。</text>
<title>踰厚致嶺。宿濟人館。次壁上韻。</title>,<text>杖節尋關路。停驂問館名。江河人載溺。舟楫汝須成。獨立時將晩。孤吟意不平。鷄鳴蹴衾起。渾欲動胸兵。</text>
<title>次洪原壁上韻</title>,<text>東溟近庭戶。日出室先明。木落松陰晩。雲收玉宇晴。遙岑浮海動。沃野抱村平。縱望天窮處。飄然萬里情。</text>
<title>題終浦館</title>,<text>連峯鬱四垠。孤館鎖煙雲。地曠村猶少。關重路自分。方春無蜀魄。不夕有山君。坐久人聲絶。寒窓倚半醺。</text>
<title>送仁甫觀察嶺南</title>,<text>人事日千緖。紛然相是非。忘身惟母在。許國與心違。已被當時誤。應貽後世譏。含懷爲誰語。嘿嘿送君歸。</text>
<title>成川西軒早起。卽景。</title>,<text>客宿西軒裏。晴朝梳白頭。開窓看翠壁。俯檻得淸流。洒落非塵境。依稀是夢遊。沙鷗亦何事。故故近人浮。</text>
<title>澄心堂韻</title>,<text>池淸風不動。端坐玩微瀾。小島栽松古。幽泉漱玉寒。引泉註池水落石間故云 日中花影正。雨後鳥聲乾。豈敢塵纓濯。唯應照肺肝。</text>
<title>次博川韻</title>,<text>客舍墻連野。孤村路遶林。崔崔雙嶺峙。鬱鬱萬松深。樹底成幽趣。風前發細吟。祗慙叨重寄。空復費光陰。</text>
<title>題大嶺新驛</title>,<text>鑿通移舊道。此驛亦新成。崒嵂四山擁。喧豗衆壑鳴。峽行穿雨濕。窓臥伴燈明。蜀魄不知歇。哀啼到五更。</text>
<title>再次仁風樓韻</title>,<text>樓影深深倒。波聲遠遠聞。斜陽萬里客。長笛一江雲。眼閱胡山盡。區從鴨水分。依然出西塞。鞍馬舊將軍。</text>
<title>次渭原壁上韻</title>,<text>鳥道重關險。人家古堞殘。崩騰西走水。突兀四圍山。邃谷看天小。凄風覺地寒。前林多霧氣。應有豹成斑。</text>
<title>西院樓。送千秋使權景遇，書狀官洪春年。</title>,<text>此日西樓上。新涼生晩吹。衰年少親舊。別路動傷悲。野望通高柳。秋容明遠陂。雙旌過浮碧。能記醉歌時。</text>
<title>出山。過淳煕院。</title>,<text>畫角出松蘿。橋間聞逝波。高峯仰面見。危壁側身過。幽澗綠苔合。暮山紅葉多。歸途帶新月。滿袖尙煙霞。</text>
<title>次宣川東軒韻</title>,<text>八載曾遊處。依然使節過。煙林隱城郭。鷄犬鬧村家。野曠行人少。波淸飛鴨多。高軒坐到夜。海月送寒華。</text>
<title>有感。書寄黃海監司洪明仲。</title>,<text>官高不知足。才劣秪招尤。退欲求農圃。行將問水丘。相如方患渴。范老漫懷憂。夜夢隨林下。窓明愧白頭。</text>
<title>遊引虎臺。贈僧。</title>,<text>幽尋入緲漭。高步陟巃嵸。夜雨添雙瀑。晴天露萬峯。橫琴坐苔石。把酒賞雲松。嗟我尙塵骨。憐渠癯鶴容。</text>
<title>碧團鎭。次金政丞克成韻。</title>,<text>一水天成塹。孤城虜所衝。地偏多墾石。士勇摠彎弓。聖主方懷遠。將軍不喜功。猶憂生釁易。籌策與誰同。</text>
<title>次泰川東軒韻</title>,<text>壯志身將老。流年水自東。危驂凌塞路。病眼怯邊風。重國無籌策。輕生有劍弓。夕陽投古館。花落一庭空。</text>
<title>送李府尹復古赴全州</title>,<text>世事有難見。公行夫豈徒。唯當吾職盡。不是國恩孤。推却一堂樂。陶成萬室娛。哲人知敬慕。嗟我未全愚。</text>
<title>是年五月十一日。余坐事謫光州。壺山宋汝溫亦以檢察官赴京。臨別。乃作四韻詩二首以贈余。余因作此詩。用敍別懷云。</title>,<text>世事悲歡何足言。人生聚散若雲煙。北京風日千山路。南國炎蒸五月天。病老在堂君更遠。聖明當宁我今遷。思家戀闕情誰最。無限離愁兩惘然。</text>
<title>南溪</title>,<text>愁來鬱鬱過南隣。行路誰知我謫臣。犬吠孤村脩竹外。馬鳴斜日綠溪濱。天涯不是曾遊處。眼裏都非舊識人。獨有片心常耿耿。夢中猶自拜楓宸。</text>
<title>遣懷</title>,<text>樗散江湖分自宜。竹竿蓑笠動相隨。微香野稻秋風後。絶勝山林暮雨時。水滿橋梁魚正下。天寒關塞雁初辭。紉蘭佩菊知誰贈。悵望西方不盡思。</text>
<title>從牧使宋公，通判柳公曁梁察訪德夫，鄭翰林仁補同遊櫨川。醉中走筆。</title>,<text>使君邀客慰孤懷。勝日開樽南澗隈。玉露橫天山欲瘦。金風吹塞雁初來。歌聲遠和松聲起。舞影斜連水影回。莫向西林愁暝色。燈前痛飮且徘徊。</text>
<title>登石犀亭故墟</title>,<text>棗水西頭舊有亭。石犀當日謾留名。疏林細草埋幽逕。綠竹黃橙繞古城。上國煙花重嶺阻。南溟瘴氣一望平。山河不變千年景。行客紛紛自異情。</text>
<title>九月九日。過詠歸亭。</title>,<text>此地曾遊六載強。登臨節序又重陽。亭臺依舊空瀟洒。客子如今倍慘傷。一帶淸川穿野去。千竿綠竹拂雲長。故人白酒寧辭醉。且對黃花酌數觴。</text>
<title>謫中逢子鎔</title>,<text>昨夜分明夢侍朝。今宵邂逅舊同僚。思家却恨雲山遠。戀闕還嗟道路遙。此酒莫辭惟我勸。吾君一去孰余邀。天涯別後傷心處。旅館秋風鎖寂寥。</text>
<title>秋夜有感</title>,<text>露下空山木葉黃。草廬雲物轉凄涼。菴前路白僧歸月。野外天靑雁叫霜。老樹無聲風自撼。明河有意夜相望。三年泣洒思親淚。更入新秋濕盡裳。</text>
<title>三月二十六日。聞公望病久。往見于儒城舊舍則英病稍歇。卽與望同訪翰林亭。還廬。作詩三首以寄之。</title>,<text>新構茅廬不設扉。一身於此可堪依。川回洞府饒魚蟹。山入庭除長蕨薇。軟飽醒時松月冷。黑甜來處柳風微。皇天賦汝偏多病。三歲猶裁闊領衣。汝人多病癭。梅聖兪汝癭詩。女慙高掩襟。男大闊裁領。英時患癭故云。廿載東西鬢欲星。羨君閑臥翰林亭。山無猛虎川無虺。井有丹砂土有苓。盤谷從來宜卜宅。風波不必慕揚庭。吾今亦畫歸田策。莫待長松偃石扄。松千歲而偃。或云石上種松則早偃。君從泉石要閑遊。人道高才此不留。爲卜幽居來谷裏。更尋佳處上巖頭。鷄龍影暗千峯暮。霹靂聲寒一水秋。世事漸難時轉變。他年我亦訪林丘。</text>
<title>遣懷</title>,<text>款段曾亡烈焰餘。少游今未出鄕閭。愚如柳子將名谷。窮似虞卿欲著書。石上種松應早偃。山中卜地可終居。此身行止何時定。三十年來鬢已疏。</text>
<title>凌虛亭次韻</title>,<text>一上高亭瞰碧虛。眼中風景正茫如。江通白馬興亡地。山繞新都戰伐墟。野趣晩年渾不減。世情今日散無餘。蓬蒿自有逍遙樂。莫向人間苦讀書。</text>
<title>聞新鶯</title>,<text>江南昨日柳條靑。睡覺無端聞曙鶯。荏苒天涯催暮景。間關花底作新聲。鏡中鬢髮殊曾見。窓外吟歌是舊聽。歲歲相逢思便苦。他年休到洛陽城。</text>
<title>秋懷</title>,<text>掩卷空齋日易斜。心期遲暮謾長嗟。月明萬戶砧聲急。霜重千江雁響多。杜子鏡中頭欲雪。韓公燈下眼生花。碧川渺渺靑山遠。滿袖芝蘭奈爾何。紅葉黃花江上頭。悲秋心思正悠悠。山川索寞群芳歇。天地凄涼積雨收。鏡裏容顏今已老。人間功業本難謀。誰知此夜胸中事。唯有蟲聲助客愁。</text>
<title>次韻贈山僧智常</title>,<text>浮雲逝水相逢處。黃葉酣楓欲暮秋。道士無言詩是語。山家有酒棗爲羞。風塵獨抱三年病。湖海難攀萬里遊。往事只今勞夢想。金剛遙在嶺東頭。</text>
<title>汨羅懷古</title>,<text>澤邊何事獨行吟。讀罷離騷淚滿襟。直諫未扶宗國圮。孤忠終赴楚江沈。當時只識捐生易。異日方看愛主深。過客不知投飯處。秋波萬里倚楓林。</text>
<title>次蘇相國雙淸堂</title>,<text>肯從流俗共沈淪。竹弟梅兄契已親。三徑可觀彭澤趣。一堂都是醉鄕春。湖山表裏無何地。天壤中間有此身。人事算來同塞馬。衡門聊可養天眞。</text>
<title>玉堂玩月</title>,<text>禁中樓觀鬱崔嵬。雲外簾櫳隱映開。纔見暝光從海破。忽驚蟾影滿空來。寒侵玉露仙人掌。淸徹流霞學士杯。不必乘槎歸上界。世間方信有蓬萊。</text>
<title>端午貼子</title>,<text>天中端合處高明。殿閣微微槐露淸。宣酒泛蒲聞馥郁。宮衣鬪葛見輕盈。梟羹已賜千官罷。龍鏡休誇百鍊成。獨有不逢昭代恨。九原難作楚臣平。</text>
<title>三月初一日。余在春秋館。覽物感懷。因成四韻。奉呈有初景雲。</title>,<text>西淸物色晩來多。上苑前宵一雨過。天道變遷如世道。杏花閑落又梨花。閑中見性憑春草。老境知心是睡魔。安得與君尋舊約。白蓮池畔趁芳華。</text>
<title>送金質正赴京</title>,<text>末路難逢好古人。愛君風雅意兼眞。操亳舊是鑾坡士。聯佩今爲上國賓。鶴野仙歸知幾代。鳳城聲絶復千春。遙知季子觀周後。來作王家瑞世麟。</text>
<title>花園懷古</title>,<text>世遠人亡迹又陳。蒼然煙景一園春。泉聲髣髴管絃鬧。花色依俙紅粉新。雖有臺池難獨樂。苟爲王者必同仁。昏荒臣主酣歌裏。不覺天誅已及身。</text>
<title>七夕雨</title>,<text>寒陰漠漠夜悠悠。天上新愁倍舊愁。不恨路深靈佩濕。謾憂河決鵲橋浮。此宵有數知多別。來日無窮復幾秋。擬取扶桑鷄作啞。却敎神馭暫停留。</text>
<title>送人罷官還鄕</title>,<text>同時不必作同僚。翰苑銀臺屢見邀。秪把古風爲好事。却因天變坐明朝。南鄕雪暗行將趁。北闕雲深望漸遙。獨恨君歸何太迫。一壺那得送江郊。</text>
<title>立春貼子</title>,<text>聖心方軫小民依。況此靑陽始發輝。宿麥應經三白秀。祥雲自遶九重飛。寬書事遠今還覩。綵勝恩深古亦稀。醉盡宮壺聊拜舞。香煙如縷入朝衣。</text>
<title>迎祥貼子</title>,<text>重闕雲開日載陽。千門晝靜漏聲長。寒餘苑柳看仍碧。暖入宮梅嗅正香。休道生成春獨大。若論功化聖爲光。鴻恩豈但霑羅綺。且與窮閻共壽觴。</text>
<title>雙廟</title>,<text>兩公高節古無雙。雙廟如今在舊邦。烈氣千秋橫日月。孤軍百戰保淮江。兵疲食盡身當死。國破城亡義不降。援救未來心力竭。長令志士淚盈腔。</text>
<title>送荊軻入秦</title>,<text>西望幾年空撫胸。送君今日入關中。歌聲動地咽寒浪。劍氣橫天凌白虹。縱約紛紛終誤事。雄圖落落會成功。丈夫何用惜離別。萬古高名要不窮。</text>
<title>次懷德東軒韻</title>,<text>高樓平挹碧山岑。樓下芙蓉匝水陰。朱箔捲來濃翠入。畫欄憑處暗香侵。行尋桑梓空多感。收拾風煙却費吟。半夜梧桐驚客夢。雨聲偏在一庭深。</text>
<title>銀臺夜直次韻</title>,<text>銀臺星月近窓櫳。午夜天香暗逐風。露氣潛凝階下菊。秋聲偏在枕邊桐。魂迷嶺外千山路。興落江東萬里蓬。玉漏令人渾少睡。銀河欲沒碧天中。</text>
<title>病餘。寄友人。</title>,<text>小園花謝復新陰。病裏幽懷不自禁。好爵元非心所慕。故山先遣夢相尋。棋無敵手空藏局。世罕知音亦廢琴。獨坐難堪銷永日。一尊思與故人斟。</text>
<title>送鄭僉知耳齡赴京</title>,<text>功名半世鳥驚弦。晦迹城中十八年。收召群賢還有日。超騰萬里又朝天。遠遊更覺文章健。久屈方看德器全。却憶龍灣迎送處。蒹葭雲物總依然。</text>
<title>題申舍人淸仲亭子</title>,<text>銅雀淸觀協舊聆。主人高臥懶開扃。江奔斷岸侵危徑。山擁幽林護小亭。亦有園田便養性。非關簪紱謾勞形。一廛倘得從君借。準擬移家托晩齡。</text>
<title>東宮賜送珍鮮滿前。竊自感激。因書鄙懷以示同志。</title>,<text>觸事那能效運斤。論才却自愧多聞。惟將蹇淺供明邸。徒竊珍甘遺細君。志欲有爲空落落。心如無主獨云云。出門佇立知何處。人在秋江日又曛。</text>
<title>送守初罷官歸鄕</title>,<text>鑾坡當日共翺翔。匹馬胡爲漢水傍。朝議豈容閑俊傑。天心將欲老文章。風流自古稱狂客。湖海如今作漫郞。北闕南鄕從此隔。定知魂夢往來忙。</text>
<title>統軍亭次韻。二首。</title>,<text>塞外天低鯨浪黏。一亭形勝又難兼。長江自可騰身渡。三島何勞擧目瞻。壯志欲呑胡地遠。愁腸不怕海山尖。他年擬奏西邊事。安得鋪張百尺縑。縱觀形勝發遐情。肯學沈碑要後名。塞外長江西去盡。胡中亂岫北來平。蒹葭水國秋將老。刀斗邊城夜不驚。許國一心猶未遂。滿頭空得雪華明。</text>
<title>曉起有詠</title>,<text>關西千里鴨江濆。一臥他鄕歲已分。經幄昔年名學士。戎衣此日老將軍。蒼旗直簸龍灣雪。畫角橫吹鶻嶺雲。莫道疏儒無遠略。寸心猶足報吾君。</text>
<title>宿方山鎭有感</title>,<text>塞關幽邈大江橫。落日登臨意不平。水上胡山深鬱崛。天涯客路遠紆縈。孤城吹角門初閉。千里思家月獨明。入夜笛聲聞更苦。破窓無夢到三更。</text>
<title>二月念一。發軍馬習陣于鴨江邊沙場。仍觀武才。大饋軍卒。</title>,<text>將軍夙駕出平沙。帳幕紛披酒肉多。才俊千群分射御。粉紅三隊雜琴歌。旗風卷送龍淵日。螺響吹空馬嶺霞。薄暮入城煙火鬧。不知身在地西涯。</text>
<title>夜坐有感</title>,<text>晩抛儒術摠戎旗。志士成功會有時。白髮多從西塞得。丹心只許北辰知。孤城暮角江流急。絶域春風雁到遲。起望雲河仍不寐。胡笳悄悄使人悲。</text>
<title>春日。遊九龍淵船上有吟。</title>,<text>百丈牽船取次過。一江風日正淸和。岩花倒影紅侵水。渚柳乘絲綠映沙。白鷺掠魚來復去。靑娥狎客舞還歌。醉歸不覺千山暝。臥看天東斗柄斜。</text>
<title>船上。次崔演之韻。</title>,<text>爲訪靈蹤過碧湫。湫邊唯見戲鱗游。蘭舟自放煙波闊。貝闕誰探水府幽。遺世欲將隨白鳥。凌風安得駕蒼虯。高歌擊劍千江靜。歸鶩殘霞入醉眸。</text>
<title>四月八日。迎進賀使蘇公彥謙，書狀李殷卿，質正權景遇于鴨綠江上。次韻。</title>,<text>高飆吹送渡江旌。別浦遙將畫鷁迎。滿酌春淸非魯酒。一匙風味是蓴羹。時牽錦纜凌灘去。更向煙汀傍柳行。良夜休嫌山月落。好看燈影點空明。初到鴨綠江。奉呈龍灣明府。千里關河返使旌。也勞賢守遠來迎。侑觴偏勸銀絲鱠。下飯初嘗玉糝羹。供帳却承危石坐。榜船還泝逆灘行。佳辰正値觀燈夕。萬點蘭缸妬月明。蘇世讓彥謙回自燕京。留別龍灣明府。暮雪輕裘西去時。君應憐我赴羈危。薰風駟馬東歸日。我却携君重別離。萬事悠悠春夢罷。百年忽忽隙駒馳。秪要後會能長健。不用陽關動遠思。彥謙</text>
<title>次韻</title>,<text>相國才名重一時。由來出處係安危。同舟幸作佳辰會。分袂那堪此日離。客況每從邊戍苦。歸心還與使旌馳。醉中無限傷春意。芳草閑雲總別思。</text>
<title>西塞有感</title>,<text>老境唯思返故園。儒冠豈識出西藩。村連燕塞葭爲屋。城壓胡山鐵作門。聚嘯鵂鶹當白晝。群飛蝙蝠趁黃昏。沙風贔屭尋常起。更有驚波日夜喧。</text>
<title>七月二十五日。遼東武擧徐佐，指揮金汝乾，湯站指揮傅承慶等。以諸島禁耕事出來。予亦領軍渡鴨綠江。期會于馬耳山。因登絶頂。北望胡山。西望燕江。慨然有長想遠慕之志。自念蹇淺孤蹤。承恩聖時。持節擁旗纛。登臨于胡漢之境。眞一生壯遊而計慮之所未到也。遂有感而作。</title>,<text>崛起孤峯地盡頭。偶因王事暫來遊。江臨鴨綠分三境。城望龍灣繞一州。儒術從前思自效。戎衣到此不曾謀。男兒行止元無定。莫向關山謾作愁。</text>
<title>江上卽景。書示唐官。</title>,<text>勝日行尋特地遊。馬峯西畔鴨江頭。蒹葭澤國無邊景。霜月關山不盡秋。三島古聞非世界。諸公今見是仙儔。相逢莫怪聲音異。情到杯中可默求。</text>
<title>佛藏菴</title>,<text>天磨千仞聳高秋。山下遙看寶殿幽。紅樹林間橫略彴。靑苔石上落溪流。錚風送響驚禪夢。塔月分光照客愁。香火翛然仍不寐。一窓靈籟夜悠悠。</text>
<title>乙未二月旬後。李禎父往遊金剛山秋月菴。吾病且因官事。不得從焉。李歸示所製遊山詩。遂用其韻。聊抒所懷。</title>,<text>金剛秋月最奇哉。石路無塵生碧苔。故故白雲藏洞府。時時寒磬落巖隈。欲從高躅騰身去。安得淸風滿袖來。杖屨明朝春澗裏。山靈相迓莫相猜。西遊不恨去家遙。竭力唯思補聖朝。弓馬三年隨紫塞。夢魂千里繞丹霄。離情到底腸空斷。世事聞來首屢搖。料理功名吾亦足。病夫終欲學松喬。</text>
<title>淸明有感。次聚勝亭韻。</title>,<text>此身何事客荒郵。陟屺瞻雲眼力微。江面幾沾遊子淚。草心難報一春暉。風前躑躅紅初動。雨後茵陳綠漸肥。節物惱人歸不得。出門空送斷鴻飛。</text>
<title>承節度禁耕之命。行審江邊。馬上有吟。三月初八日也。</title>,<text>邊虞民隱總關身。一事無成再負春。可畏草間潛伺賊。當禁城外濫耕人。江浮暖氣花容潤。壟帶燒痕草色新。節物依然鄕國遠。東風回首獨傷神。</text>
<title>暮春旣望。登聚勝亭。花柳滿目。忽然思歸。有感而作。再次壁上韻。</title>,<text>徙倚高亭俯塞陲。山光水氣共熹微。風花散落吹庭院。煙柳低垂弄夕暉。千里每憂違定省。一身還愧足輕肥。遙知漢北春遊好。悵望歸雲欲奮飛。</text>
<title>東軒晩坐有懷</title>,<text>金爐銷盡竹心香。衙罷東軒晝正長。簷燕低飛泥落枕。林蛙亂叫雨橫墻。江風拂柳來空院。庭潦浮花入小塘。却憶故山愁寂處。滿園桃李自春光。</text>
<title>重遊金剛山</title>,<text>一年重過金剛洞。洞府依然淸景多。古木蕭蕭初下葉。寒泉激激乍生波。坐攀楓樹紅連袂。踏破苔巖綠襯鞾。興盡日斜山更寂。數聲歌笛出煙蘿。</text>
<title>避病城南。用前韻。</title>,<text>異鄕風氣苦狂顚。避病僑居南郭邊。肯戀浮生唯有母。欲行奇計總關天。空憂職事頭成雪。默數歸期夜似年。蹴起鷄聲時一嘯。五更燈火正蕭然。</text>
<title>旅舍遇雪。書懷寄校官李明之。</title>,<text>風威洌洌雪花寒。早起凌兢未整冠。彭澤擬成歸去賦。淮陽敢望拾遺官。幸逢明主時誠可。欲享高名勢或難。老境便從鄕里退。故園松菊等閑看。</text>
<title>初八日大雪。翌朝出獵。令騎士尋虎跡無有。但獲獐雉而還。馬上偶吟。</title>,<text>雪霽南山縱打圍。千騎雲合馬如飛。穴中猛虎能藏跡。網外癡獐誤觸機。一害未除餘憤在。十禽雖獲素心違。蒼然野路黃昏後。抛却長槍詠月歸。</text>
<title>晩起</title>,<text>天明人動聽村尨。風雪前宵滿一江。伏枕那堪霜透壁。圍爐須喚酒盈缸。到門小吏纔三輩。依樹寒鴉忽數雙。却似在家無事日。臥看紅旭上東窓。</text>
<title>又用寒韻答明之。二首。</title>,<text>憐君旅況苦酸寒。歲暮相逢雪滿冠。隣舍誰分司業酒。諸生却笑廣文官。藏山寶王知應少。得雨神魚奮豈難。天降男兒眞有意。事功當待蓋棺看。角聲吹雪打窓寒。曉起搔頭強戴冠。西塞歲闌猶作客。南山廬弊未休官。擬觀木雁吾將處。兼得魚熊古所難。末世無聞知足者。高風只取子房看。</text>
<title>正月十四日。夢侍御前甚密邇。覺則戍角三吹。夜已半矣。因耿耿達旦。起而書懷。</title>,<text>春愁更與病相尋。花滿昏眸雪滿簪。遇事自無治劇手。臨餐徒有省煩心。殘年秪恐顚溝壑。大旱寧期作雨霧。昨夜恰承綸命處。龍樓依舊五雲深。高士傳。周黨見閔貢食無菜。遺生蒜。責曰。我欲省煩而不食。</text>
<title>次韻。奉呈警邊使行軒。</title>,<text>行止由來係盛衰。蔚然山斗佐明時。絲綸忽降登壇命。風雪遙隨出塞旗。馬首春光分澹蕩。吟邊物色競參差。嗟吾尙滯關西路。遲暮空馳日下思。</text>
<title>次統軍亭韻。上警邊使行軒。</title>,<text>行旌窮塞問邊情。走卒當年亦識名。形勝已供胸次壯。風煙都入眼中平。鸞凰一下人爭覩。棨戟西臨虜暗驚。自愧久居盤錯地。涓埃猶未補淸明。</text>
<title>登延坪嶺</title>,<text>一嶺嵬峨路險艱。龍荒朔漠有無間。江分區域天成塹。城截要衝鐵作關。落日樽前長短笛。行雲眼裏占今山。欲尋佛尙閭何處。千載芳名也不刊。佛尙。節婦名。其夫被害於虜。尙義不汚。墮崖而死。今有旌門在嶺下。</text>
<title>次碧潼東軒韻</title>,<text>城開特地俯江濤。不待金湯勢自牢。萬里妖氛期欲掃。十年雄劍撫還韜。道途屢過重岡險。烽火遙看列戍高。聞說朝廷將擊虜。獨憑西塞謾憂騷。</text>
<title>宿阿耳嶺</title>,<text>一關雄據自天成。鑿道何年役五丁。江盪兩崖窮地軸。城臨群嶽壯山形。驅羊已信難攻虎。下甲終知易建瓴。倚劍長歌歌激烈。功名不必慕丹靑。</text>
<title>理山途中</title>,<text>塞上東風料峭寒。崎嶇嶺路歷重關。盈盈素練異鄕水。點點靑螺何處山。老馬慣行從緩緩。幽禽解語聽𠴨𠴨。白雲迢遞身千里。吟盡三春猶未還。</text>
<title>理山郡。次東軒韻。</title>,<text>城隔強胡尺水間。羈縻不易守尤艱。當今廟議存深警。自古邊情狃久安。壯志欲夷重嶺險。遠遊終負一春閑。平生悔未聞軍旅。撫劍憑危覺厚顏。</text>
<title>次前韻。贈黃兄。</title>,<text>一身疲役百年間。涉世方知事事艱。吾道已衰將欲退。主憂猶在敢求安。可憐客裏三春過。未有途中半日閑。邂逅情親仍話舊。小窓燈下暫開顏。</text>
<title>踰央土嶺 在理山渭原境</title>,<text>澗道陰陰雪未融。荒苔埋石樹連空。曾過絶塞重關外。更入深山亂水中。異域此時還落日。故鄕何處是春風。停驂獨倚危峯坐。一望胡天萬里窮。</text>
<title>過國師嶺</title>,<text>空谷遙遙柳色黃。蒼苔白石一溪長。多情好鳥鳴林下。無數靑山擁路傍。到底春風吟裏老。從來世事夢中忙。吾今屢過垂堂險。且問前途幾太行。</text>
<title>宿渭原郡有感</title>,<text>西塞三年去國遙。斷蓬今日更飄飄。眼眸久觸江風暗。髀肉還從嶺路消。九死寧辭危險地。一生曾許聖明朝。夜深酒醒仍無寐。戍角聲中鬢半凋。</text>
<title>次仁風樓韻</title>,<text>危樓登眺倦遊餘。江合東西地欲虛。嶺月來時驚獨鶴。溟風起處變神魚。陰山積雪春猶在。古塞頑雲晝不舒。勝賞未窮還悵惘。淸高非是俗人居。</text>
<title>江界途中</title>,<text>禿魯江南野柳靑。松林嶺北塞天平。山川信美非吾土。道路多艱奈客行。宦意如雲乘老卷。羈懷同草趁春生。他年準擬功成退。荊水扁舟載菊英。</text>
<title>狄踰嶺北洞</title>,<text>春山無伴獨登臨。雲物蒼茫洞府深。谷鳥遷喬如有意。岩鼯出穴自無心。樹陰蔽日迷幽徑。川響隨人到遠林。萬壑千峯吹笛過。松風爲我助淸音。</text>
<title>過狄踰館</title>,<text>層崖處處帶晴煙。高樹冥冥蔽洞天。白石蒼苔俱可愛。幽花野草亦堪憐。多情一鳥啼空谷。得意群魚泳碧川。役役此身何所事。三春虛負道途邊。</text>
<title>次煕川東軒韻</title>,<text>翛然散步客窓東。翠壁澄波一望中。歷險遠遊關路盡。憑危長嘯塞雲空。天籠萬像供詩料。春放千林着畫工。半日偸閑差可喜。明朝世事更紛悤。</text>
<title>次開平館四絶堂韻</title>,<text>堂敞翬甍半入煙。地窮龍首更無前。川從縹緲通蓬島。山擁淸奇護洞天。明月桂香來靜几。微風松子落閑筵。人間四絶知難又。客裏悤悤只自憐。</text>
<title>川上。又次校官李明之韻。</title>,<text>殘紅飄盡綠初舒。可惜春光九十餘。雲外千峯看積翠。岩前一水俯涵虛。山靈送雨應催客。谷鳥吟風似唱予。歌管欲迷林路遠。夕陽歸興復何如。</text>
<title>梨亭晩酌。次韻示同年尹嗣宗。</title>,<text>梨亭携酒暫偸閑。可惜餘春是處殘。習習香風生院落。紛紛白雪點杯盤。推擠不去三年苦。邂逅相逢一夕歡。促膝莫辭燒燭飮。明朝留看好花難。</text>
<title>次荊公偶成韻</title>,<text>處世眞如醉夢醒。高歌一曲撫豐城。韶華有限隨年減。愁緖無端逐日生。薄宦未將殘骨去。狂圖猶冀聖時行。可憐松柏緣何事。歲晩霜風獨力爭。</text>
<title>七夕大風雨。次明之韻。</title>,<text>風雨崇朝萬樹飄。潦深田野斷梁橋。因嗟尺地飜成阻。更覺孤魂暗欲銷。天道豈能無變化。人生秪可避紛囂。名辰旅館空留滯。獨想神仙會碧霄。</text>
<title>送林判官亨秀赴會寧</title>,<text>聖朝方軫北邊憂。文武求君侍從流。年少已能懷遠略。名高亦足鎭遐陬。城臨豆滿風塵靜。碑立先春歲月悠。一去兩雄功萬古。男兒安肯爲身謀。</text>
<title>次昌道驛壁上韻</title>,<text>寵恩榮養孰如之。回首終南尙戀思。北塞黃雲歸去遠。東門落日出來遲。花殘野菊秋將老。山遶郵亭路自岐。杖鉞渡江聊擊楫。一生安肯負心期。</text>
<title>次安邊東軒韻</title>,<text>勝日開樽嶺海中。高樓歌吹沸秋空。淸遊已負龍堂雨。逸氣聊憑鶴浦風。有約溪山長道路。無情天地老英雄。昇平聖代三邊靜。自笑書生亦摠戎。</text>
<title>登元帥臺 臺在安邊鶴浦縣。海邊有大澤。澤中有小峯。</title>,<text>元帥何年上此臺。名流人去謾悠哉。靑峯隱約浮空起。碧水微茫半腹回。橫網大洋驅百族。掛弓高樹倒千罍。將軍意氣雄如許。只爲平時韞不開。</text>
<title>次永興望京樓韻</title>,<text>登臨非爲惜年華。客路關河此一涯。靑海北來頭盡雪。紫宸西望眼添花。龍江繞檻雲猶宿。烏嶺當簷日欲斜。受命飮氷聊自笑。蚊山其奈力微何。嶺外重陽菊有華。樓頭雲物望無涯。秋風獨立邊城月。霜樹偏驚上苑花。鼓角遙臨靑海動。旗旄直向白山斜。平生愧乏經邦策。辛苦軍民奈爾何。</text>
<title>過咸關嶺。馬上有吟。</title>,<text>咸關東望鬱縈紆。洞遠林深別一區。落木溪橋人正寂。秋風野院鳥空呼。山圍谷口天疑小。路到峯頭日欲無。攬轡據鞍身更健。男兒何用惜馳驅。</text>
<title>洪原路中</title>,<text>出關千里更登鞍。近塞秋深草木殘。碧海茫茫山一點。靑煙漠漠日三竿。風恬別渚鳧眠暖。霜重荒田犢立寒。數曲荒村鷄狗靜。依然身到武陵間。</text>
<title>宿仁遮外堡。次觀瀾軒韻。</title>,<text>一軒高壓石崖邊。遠客登臨思渺然。老木蒼波迷鴨水。寒雲落日暗胡天。馬蹄踏盡關山破。旗脚行隨朔雪翩。秪爲聖恩思盡悴。功名不要畫圖傳。</text>
<title>踰厚致峴。書示李景容。</title>,<text>萬壑千峯樹木昏。誰料此地偶逢君。抄秋已積重關雪。薄暮常屯古塞雲。髀肉每從征路減。頭霜偏爲別愁紛。吾儕幸値酬恩日。安得同心效一分。</text>
<title>吾足路中</title>,<text>喬木參空亂石懸。斷崖橫彴度氷川。重峯白雪迷關路。窮漠黃雲接塞天。髀肉不愁消馬上。眼花偏怕落鴉邊。平生爲國忘勞悴。還愧詩人詠獨賢。</text>
<title>踰藿嶺</title>,<text>重關峻嶺接穹蒼。歲暮憑危客思長。壑籟遙鳴風借勢。海暾高出雪爭光。幽崖仰嘆松杉秀。空谷深窺虎豹藏。到此征夫愁欲老。爲渠安得斬戎王。</text>
<title>踰玉嶺。用前韻。</title>,<text>嵬峨玉嶺鬱蒼蒼。崑嶽藍田號竝長。萬古巖巒眞氣像。四時林木自輝光。尋常不與他山比。秀麗應知美璞藏。却恨世間俱眼少。誰能抱泣獻君王。</text>
<title>次利城浩浩亭韻</title>,<text>亂峯環翠又淸灣。天爲茲亭發祕慳。芳草欲迷關外路。宿雲猶帶海中山。半簾梨雨催春色。滿壑松風入醉顏。倚柱縱觀溟渤小。鵬程直在一超間。</text>
<title>次端川挹灝亭韻</title>,<text>傑構崢嶸斷壟頭。登臨逸興浩難收。山包大野兼雲迥。川割平郊接海流。力盡關河唯有馬。身閑人世不如鷗。客中剛被斯文意。携酒聊成半日留。</text>
<title>陪慈氏。遊侍中臺。臺在北靑利城境。庚子二月十二日也。</title>,<text>靑山一片出雲端。臺下滄溟滿意看。歸艇極天帆似葉。橫風衝岸雪生瀾。久知孝理同春大。更覺恩波與海寬。此日開筵榮白髮。流連非是學偸歡。是日。林判官士遂。自會寧適至。書一律以示。卽次韻酬答。</text>
<title>復用望京樓韻示林士遂。三首。</title>,<text>一春難得久芳華。疲役人間亦有涯。橫槊直須呼美酒。倚樓安用惜殘花。牧丹庭院香風動。楊柳池塘細雨斜。邂逅共知心事在。欲將餘外付誰何。沛邑民稠盛物華。朱樓迢遞起江涯。笙歌落日能留客。樽酒春風好賞花。黑石遺基喬木在。平川古跡塞城斜。眞人一去山河是。爲問光陰閱幾何。亭午雲陰斂日華。簟紋微動碧波涯。轅門細雨樽盈酒。矢道垂楊眼纈花。春滿歌堂渾錯莫。風吹舞袖轉橫斜。人間勝會誠非偶。明發泥途可奈何。</text>
<title>贈僧信聰</title>,<text>名刹曾聞有釋王。洞門深鎖萬松蒼。幽溪翠壁通句曲。碧瓦金扉近上方。春寂雲蘿禪夢熟。路長關塞客行忙。他年準擬尋眞去。靑眼應知不下床。</text>
<title>次聞韶樓韻</title>,<text>樓居偏近洞中天。簾箔遙開翠靄邊。一面野平遙見水。數株松偃不知年。花階已泰堯三等。仙樂猶疑舜五絃。邂逅偶成燈夕會。霞觴更倩玉人傳。</text>
<title>題別害堡</title>,<text>萬壑千峯信馬過。孤城隱約枕江涯。樹陰蔽日深穿路。洞府經春始放花。粟麥僅能資土業。鼠獤猶解入官家。崖長嶺峻崎嶇甚。辛苦征夫奈爾何。</text>
<title>自魚面向三水。有板屋數間在林樾間。川石洒落。眞勝境也。</title>,<text>淸江一曲別林谿。露坐風餐興已迷。深谷逶迤流水遠。小亭寥落綠陰齊。四圍靑嶂中藏境。南走丹崖半浸溪。客裏雖存懷土意。此間聊欲卜幽棲。</text>
<title>次三水北樓韻</title>,<text>河氷初合雪侵鞍。風氣三川覺倍寒。鴨水有情分域去。胡山無語向人攢。雲橫古塞迷歸岫。月近邊樓解上欄。誰信窮鄕多勝賞。箇中泉石未曾看。</text>
<title>永興小樓偶吟</title>,<text>小樓蕭洒樹陰重。客路偸閑簿領叢。觀物暫憑南郭几。納涼高臥北窓風。庭花落盡歌聲裏。簷燕飛來舞影中。細酌沈吟聊自遣。不知西日下簾櫳。</text>
<title>題羅暖堡</title>,<text>冒險曾經蜀道難。停驂孤堡暫偸安。長江繞塞城如斗。巨嶺橫天路幾盤。野闢水田棋局正。山開雲岫劍鋩攢。忠勤不爲衰年減。行盡關河更據鞍。</text>
<title>宿仁遮外堡。再次觀瀾軒韻。</title>,<text>鞍馬重臨絶塞邊。倚欄川上便翛然。淸心潭影明橋道。聒耳波聲鬧洞天。見性擬於魚泳樂。助吟時有鷺飛翩。湖山且可成遊賞。靑海今無一箭傳。</text>
<title>佛巖 巖在吾足雙淸間</title>,<text>臨水登山歷幾州。佛巖泉石最淸幽。旁圍絶巘巉巉立。下有奔川㶁㶁流。邃谷雲林深蔽日。小橋苔徑別藏區。匆匆未盡翛然興。安得重尋滿意遊。</text>
<title>次端川壁上韻</title>,<text>客裏襟懷自萬端。開樽聊此駐征鞍。亭臨挹灝江如練。嶺望磨雲路幾盤。數樹花明驚絶艶。一軒松翠可微寒。驅馳塞上成何事。唯有歸心入鬢斑。</text>
<title>下嶺望神方堡。馬上偶吟。</title>,<text>崎嶇踰嶺復沿流。洞谷盤紆路阻脩。老木有絲垂百尺。靑山無語度千秋。孤城落日迷煙氣。長笛西風動客愁。暮角催歸投旅館。冷燈哀拆夜悠悠。</text>
<title>三水路中。有奇石如盤在江心。平穩可坐。卽令騎卒。橫木作橋。携賓佐步入。仰見高峯。倒臨若墜。俯視江流。淨無塵滓。乃散坐巖上。設酌取醺。時則歌管激烈。群下起舞。甚可樂也。遂成長律以記興云。</title>,<text>如盤大石壓平湖。四面靑山別一區。碧水澄澄安敢撓。危峯卼卼若爲扶。開樽亂酌酬淸景。擊劍高歌舞壯夫。日暮歸來餘興足。笛聲吹送片雲孤。</text>
<title>登神方門樓。次成觀察韻。</title>,<text>四塞孤城歷險頻。重尋舊路尙如新。石田半穫誰爲主。水杵長舂不待人。老柏挺身眞氣節。靑山當面摠精神。溪橋日夕風來處。散步高樓獨岸巾。</text>
<title>雲坡洞</title>,<text>江邊十日不離鞍。探勝寧知道路難。邃谷雲開橫彴遠。高林葉脫亂峯攢。苔封古木蒼龍動。塵絶秋波碧玉寒。歲暮空山歸思苦。詩魔來觸自無端。</text>
<title>三月初一日。率賓佐遊穿島。島在洪原東五里許。臨海最有勝致。 醉書一律。次金校官之韻。</title>,<text>穿島遙呑碧海雄。蓬山疑是闖波中。千重螺髻連雲迥。萬里鵬程入望空。落日笙歌飄上界。春風花柳擁仙宮。醉來橫槊題新句。歸鶩飛霞興不窮。</text>
<title>巡到永興。與金判官孝善，閔都事仲鳴，鄭正字浚及諸賓佐。設酌觀德。極歡而罷。</title>,<text>邂逅開樽衆美幷。遺忘苛禮總眞情。旗風不動轅門靜。池柳成行矢道平。猿臂較能連破的。蛾眉爭唱屢傳觥。吾儕到處恩榮足。却愧將何補聖明。</text>
<title>三水路中。書示林士遂。時士遂受由。監司從我遊甲山，三水。至魚面而返。四月旬後也。</title>,<text>哀柝聲殘罷曉螺。據鞍聊復傍江涯。爭春磔磔千林鳥。照水盈盈十里花。路轉幽溪迷短彴。苔侵陰壑沒枯槎。孤憂聖世難酬寵。衰病唯應臥碧霞。</text>
<title>魚面道中。次士遂韻。</title>,<text>信轡春山睡欲牢。靈飆淸道迓旗旄。氷消萬壑江流長。路割千峯石棧高。身遠已成塵外客。興酣須作酒中豪。平生許國丹心在。盡瘁寧辭馬上勞。[原韻]百二重關鎖鑰牢。元戎出按擁旌旄。江流百轉瞿塘險。嶺路千層劍閣高。帶雪林巒迎使節。殿春花鳥惱詩豪。偸閑處處堪乘興。從事休言我獨勞。林亨秀士遂三水館偶吟。奉呈案下。面面山光翠欲濃。鴨江春浪暖溶溶。羸驂關路三千里。古塞煙花一萬重。去國不須悲遠宦。執鞭聊喜躡高蹤。詩壇武庫開霜電。欲試鉛刀已退鋒。林亨秀</text>
<title>次林士遂韻。兼示崔郡守終浩。崔公乃舊僚也。有才略。戎務之暇。又能作畓勸耕。公私賴之。</title>,<text>邃谷深林紫翠濃。山高矗矗水溶溶。戎衣馹騎身千里。石棧雲梯路幾重。塞下良田人有粟。朔南豐草馬無蹤。將軍橫槊渾閑興。更與詞臣鬪筆鋒。</text>
<title>五月初十日。發北靑宿濟人館。明向甲山。</title>,<text>細雨崇朝晩尙陰。層雲垂地露高岑。郵窓月黑飛仙鼠。社樹風淸宿野禽。千里據鞍靑海路。五更推枕故園心。數聲曉角催行色。山遠川長翠靄深。</text>
<title>厚致洞中</title>,<text>小橋幽石摠依依。幾度行旌過翠微。滴露浸淫添澗派。攢林蓊鬱蔽陽輝。人攀鳥道雲爲蓋。木屈龍身蘚作衣。秣馬板亭仍北向。淸笳聲斷又斜暉。</text>
<title>早發終浦館。過三峯新路。路距甲山才九十里。舊路則由熊耳館至甲山。一百二十餘里。有熊耳民請開路於此。以爲征卒往來之徑。乃欲治道則三嶺高大。草木甚密。非一邑人力所能治。只令開荒補仄。而親審之。穿木而出。僅容一馬。頗冒危險。一行皆以爲苦。</title>,<text>三峯相望翠重重。一線初縈萬樹中。龍骨縱橫多礙木。羊腸犖确漸盤空。披荒却恨人煙絶。陟險還愁馬力窮。已覺征夫由徑利。誰能終做鑿開功。</text>
<title>甲山二樂亭次韻</title>,<text>懷抱難逢故舊開。客中無興倂辭杯。關山一角身孤寄。雲樹千重首獨回。不耐邊風吹帽去。那堪塞月照窓來。流年冉冉江聲裏。遊子歸心未易裁。</text>
<title>阿叱間嶺 嶺在同仁，雲寵兩堡間。卽甲山地。</title>,<text>嶺上何年路始通。山幽洞僻樹陰濃。旁窺一壑寒流瀉。下挹群峯積翠重。熊折橡枝留舊跡。鹿眠萍渚養新茸。雲林遠與村墟隔。巖穴無人碧蘚封。</text>
<title>題惠山鎭</title>,<text>一江天塹向西流。孤壘要衝據上游。擊柝巡城愁度夜。連烽列障苦防秋。寒雲塞草迷胡路。落日邊風撼戍樓。古寺應隨兵火滅。尙餘層塔在山頭。鎭越邊。有塼塔在山上。高十餘丈。父老相傳山下有寺基。是爲寺洞。不知何代所創。何年廢亡云。</text>
<title>登綠礬煙臺。望白頭山。</title>,<text>遠陟煙臺暫卸鞍。堪憐戍卒飽辛艱。角聲曉落靑冥外。烽火宵通莽蒼間。塞上城臨傳箭水。漠南天接掛弓山。白頭忽脫重雲出。平見三層不足攀。白頭山有三層。高二百里云。</text>
<title>題雲寵堡</title>,<text>城臨要害士多才。洞入寧坡路自回。一水遠從胡地出。重峯高控漢關來。壯遊窮塞堪橫槊。孤笑他鄕且進杯。天末白雲時入望。夕陽長笛使人哀。</text>
<title>九月初十日。將如京到高原。主倅辛公祉。爲余設筵于林亭。次東軒韻以記興。</title>,<text>高會林亭九月旬。風梨露栗口流津。家山已負重陽節。關塞初還萬里身。解事菊花仍上帽。多情桂影故隨人。笙歌盡日饒淸興。客裏何須抱苦辛。</text>
<title>重到高山館留宿。次韻。</title>,<text>三年塞外始歸鞍。羸臥燈前鼻尙酸。夜月虛窓幽澗響。秋風落葉亂峯寒。關山獨立唯衰鬢。郵館重來少舊顏。明發亦知踰鐵嶺。夢魂先自入長安。</text>
<title>次价川東軒韻</title>,<text>山河入眼總熹微。風送行塵上客衣。村路縱橫桑樹遠。郡齋寥落吏人稀。蒼生不識三春樂。靑帝能分萬物輝。自笑徒勞無寸效。年前北走又西歸。</text>
<title>次寧邊東軒韻</title>,<text>攬轡東風任帽斜。憑欄忽覺眼添花。峯巒隱約環如甕。雉堞周遭護幾家。棠路光陰消髀肉。柳營煙雨濕窓紗。樽前剩得詩人興。却愧平生語乏華。</text>
<title>次降仙樓韻</title>,<text>雅懷平昔愛林泉。佳境如今忽眼前。漏穴千秋流作沸。層崖一道翠相連。已知弱水通蓬島。更覺巫山護洞天。何必乘槎尋上界。倚欄吟嘯便翛然。同遊眞箇五兼三。踏向芳洲水似藍。人物百年名獨在。江山千古影相涵。雙雙白鳥飛晴渚。六六靑峯帶夕嵐。佳節他鄕成勝會。浪吟聊復憶終南。</text>
<title>船上醉題</title>,<text>步上高臺試踏靑。歸來煙渚更揚舲。臨江萬炬金成柱。揷地群峯錦作屛。倚醉遙看雲外樹。耽歡堅坐雨中亭。山靈且與春風便。午夜笙歌響杳冥。</text>
<title>次江西東軒韻</title>,<text>客路猶迷馬首東。重來旌節鶴亭中。溪山到處渾無恙。風景隨時自不同。嶽色染楓藏淨刹。磬聲搖月落靑空。翛然剩得松間趣。慙愧浮生劇轉蓬。</text>
<title>龍岡東軒次韻</title>,<text>小窓羈思正悠悠。一雨蕭然似九秋。坐愛池塘通活水。却疑身世泛虛舟。花含曉露多情笑。魚戲春流滿意游。領略最知淸靜處。客中那得久淹留。</text>
<title>重到開平驛。登山亭次韻。</title>,<text>墟落依然生暮煙。茲亭曾過六年前。簷虛未覺纖纖雨。樹密纔看片片天。四面靑山圍畫障。一林淸籟替歌筵。舊遊寂寞無消息。陳迹詩篇倍可憐。舊日同遊。今皆逝矣。詩獨在焉。故末句之意如此。</text>
<title>雲山東軒</title>,<text>古郡荒寒一院深。短墻殘砌繞煙林。吟鞭幾渡淸江曲。使節遙穿綠柳陰。躑躅紅蒸餘晩艶。薔薇黃澁秪芳心。重來七載山河是。却訝霜華兩鬢侵。</text>
<title>內院路中</title>,<text>歌吹前途引我行。林巒曲曲水泠泠。龍潭敢侮興雲物。眞窟還憐絶粒形。萬樹無風晴靄靜。一尊斜日暮山靑。境深何處尋蕭寺。應有鍾聲出緲冥。龍潭，國眞窟。皆在道傍。窟中。有絶穀僧一人。</text>
<title>次朔州東軒韻</title>,<text>塞路艱關過列城。衰年猶自仗忠誠。擬將馬草隨千里。肯把鴻毛惜一生。紅藥半開當客館。靑山無數繞歸程。林庭寂寂斜陽外。霜鬢依然記舊行。</text>
<title>次龜城東軒韻</title>,<text>素心非獨在功名。學比前修愧不精。戎馬詎能堪制閫。玉堂空復忝登瀛。遙將白髮看喬木。默對靑山認古城。風雨一庭紅藥老。倚窓偏覺客愁生。</text>
<title>題殷山澹澹亭 少年友申君光美。爲縣之四年。政平人和。迺於客軒東北隅。得勝地作小亭。亭旣成而子適至焉。於是申君請余名。予觀夫茲亭也。呑遠山。浥長川。延淸風。納明月。澹澹有無限景趣。則以澹澹名之。其可乎。因成一律。以記名亭之義云。</title>,<text>勝區終豈棄榛荊。高構還應有待成。憑檻正臨流水曲。捲簾遙見亂山平。春深柳巷宜風暖。秋入楓巖可月明。二樂雙淸俱澹澹。不妨收取作亭名。</text>
<title>送宋壯元赴京</title>,<text>壯圖安肯效兒曹。抵死丹心守却牢。白首憶曾魚隊戲。靑冥難及鳳飛高。共遭平世寧非幸。長在脩途不是勞。鶴野龍灣消息斷。只應明月照征袍。</text>
<title>送李觀察赴咸鏡道</title>,<text>聖主方勤北顧憂。巡宣端合注君侯。山河舊是興王地。風化今當易俗秋。壯略猶能寒虜膽。仁聲亦足慰民愁。寄言邊老思吾未。心事蹉跎坐白頭。</text>
<title>次同年生員張應斗詠歸堂詩軸韻</title>,<text>蓮榜參名卅載餘。老來多病類相如。關河謾作三年客。雲樹難通一札書。尙友平生唯與點。求詩此日遠尋予。細論卜詠空遙想。安得親過子所居。</text>
<title>洞庭秋月</title>,<text>巫山秋氣暗靑楓。白帝城寒一葉風。暝色欲來湘浦外。晴光忽射洞庭東。人隨黃鶴樓千古。帝死蒼梧竹數叢。午夜星霜江似練。孤舟客宿短蘆中。</text>
<title>垂楊</title>,<text>誰家門巷映垂楊。䙚䙚高枝百尺長。已遣飛花欺馬白。還將密葉護鶯黃。綠簾庭院微風暖。靑草池塘細雨香。却恐光陰容易過。空餘晩翠在松篁。</text>
<title>寒食鞦韆</title>,<text>今辰一百五。寒食氣凄凄。南野韶光動。東風霽景凄。鑽楡求火出。貼柳作門題。冷粥和柔酪。香蔬雜軟藜。禁煙訋父老。祭野走僮妻。墓木爭焚紙。村觴共泛蠐。無邊春似海。何處柳成隄。綠樹連天起。橫枝近地低。長繩交紫翠。高架隱虹霓。擧手煩推引。臨風屢上躋。傾都來士女。換酒散瓊珪。紅袖尋花返。靑驄繞柳嘶。半遮顏似玉。雙弄手如夷。下上形偏矯。東西眼欲迷。爭看翻翠帶。不惜落金鎞。縹緲同沖鵠。翩翻似舞鷖。秋花飄萏水。風萼散梅谿。正可呼仙戲。端非效滑稽。弄玉輝崑出。跳金耀紫泥。欲將窮狀態。誰復指端倪。自能昇月殿。何必借銀梯。灝氣騰身御。天風滿袖携。跨空如挾翼。俯地乍凝睇。仰見如神也。傍矜自粲兮。山戎風始習。中國學將奚。翫戲仍成俗。流傳尙不睽。明皇當此日。綵架築金閨。宮嬪方供笑。胡雛已動鼙。前王今可鑑。盛世孰能齊。願祝千秋壽。餘恩及衆黎。</text>
<title>送光潤子淨下第歸檜庵寺</title>,<text>岧嶢天寶嶺。下有大伽藍。境舊傳金地。名今擅檜庵。層樓連碧落。危觀隱晴嵐。月掛翬甍逗。雲仍佛宇參。重廊高映日。別榭遠臨潭。繞檻淸泉激。當軒白石巉。川原爭闔闢。崖谷互嶃嵒。洞府迷花竹。山門擁柏杉。白來煙出澗。淸散水噴巖。日暮猿初叫。林暄鳥正喃。松深藏鶴頂。雲遠降鸞驂。勝賞曾千萬。追懷只數三。送君今日去。尋我昔年探。文學皆名世。風儀迥出凡。辭鋒秋共凜。氣宇海同涵。相馬遺騏驥。求材棄杞枏。東風吹馬首。春色上烏衫。野望歸雲盡。山看落日含。竹書朝對案。香火夜開龕。主聖將何補。官淸實自慙。不辭奔走苦。非爲利名貪。羨子身無縶。幽懷自不堪。</text>
<title>踰所乙外嶺。向神方堡。嶺在三水地</title>,<text>倦寢罷晨酣。扶勞復整驂。路長愁犖确。嶺嶻畏巉嵒。白日昏深洞。淸溪吼亂巖。長風鼓靈籟。疊嶂帶晴嵐。翠擁多杉柏。黃飄老杞枏。木顚貂有徑。林靜鹿相參。五味秋成實。人蔘土養甘。荒閑眞特地。寥落想幽菴。獨立將招隱。誰憑作指南。飜思吁咈樂。歸意浩難堪。</text>
<title>重遊佛岩洞</title>,<text>重尋佛巖洞。春物正氤氳。谷鳥如迎節。山靈爲掃氛。危岑旁矗矗。激水轉沄沄。秀石初開畫。幽葩競吐芬。苔橋微有路。煙樹緲無垠。下馬窺林麓。移樽坐水濆。天香擁蓮幕。花色妬紅裙。珍錯羅齊岸。笙簫響徹雲。歡娛同衆美。醉飽及諸軍。好樂寧忘職。孤憂尙念君。每慙叨重寄。終欲策奇勳。撫劍心何遠。歸途日已曛。</text>
<title>七里灘</title>,<text>高矣先生躅。懷哉七里灘。如何長偃蹇。且復此盤桓。塵世身相遠。湖山道自寬。帝堯雖在位。巢父肯爲官。物外從高尙。宮中罷舊歡。天星纔動象。江客忽垂竿。漢日千山白。嚴風一水寒。緖餘陶氣節。天下聳瞻觀。古瀨無歸釣。今時孰掛冠。因思洗流俗。安得借餘瀾。</text>
<title>介山</title>,<text>人去山猶在。高風不可攀。廟門常寂寂。流水自潺潺。介子平生事。文公十載間。天倫不相保。國事固多艱。在義同生死。刲肌等草菅。非因窮處濟。未必異時還。效節先諸子。論功豈一般。如何成霸業。竟使入綿山。不可身宜退。長辭意已閑。山焚名更遠。千載足廉頑。</text>
<title>黃金臺 家君嘗有燕金一臺費。齊寶擧城來之句。因成此詩。</title>,<text>太保基中圮。昭王志復恢。山河同負恥。天地獨含哀。知力難圖國。求賢擬築臺。千金懸照耀。百尺構崔嵬。胥去吳兵敗。奚歸秦業開。興亡關一士。危亂況群才。一將揚龍虎。諸城壓電雷。燕金一臺費。齊寶擧城來。功大非身福。人亡乃國災。誰能繼先志。不見舊臺頹。</text>
<title>廣陵觀燈</title>,<text>聞說廣陵佳麗地。環觀勝賞固難名。山川窈窕眞天府。城郭周遭似玉京。萬里人煙成聚落。千年民物樂耘耕。風流絶勝聞天下。士女爭姸儘大平。憶昔明皇思一往。當時道士自相迎。橋成忽見千尋迥。虹起俄驚萬丈橫。御氣還同超汗漫。步虛元不躡崢嶸。須臾怳若從天降。咫尺何勞縮地行。縹緲都城迷處所。依俙陳設極縱橫。風煙迥與凡塵隔。日月偏從特地淸。萬古名區元自異。一天燈夕又新晴。籠回棚列層層出。雲卷煙開點點生。彩暈縈林初隱映。紅光照夜漸分明。高張萬幕天如晝。爛入千家火作城。羲馭徊徨藏景像。月娥羞澁讓光晶。映江入底蛟龍避。照穴無幽鬼魅驚。却恐燭龍三夜鬪。還疑列宿一時傾。皚皚瑞雪迷千里。婥婥紅蕖簇萬莖。金殿玉樓深隱隱。錦囊紅袖遠盈盈。香生寶篆花連席。影落流霞酒滿觥。自是眞遊非世有。從知異事與仙幷。五雲初見王喬馭。三弄遙聞子晉笙。雲霧衣裳紛綷綷。瓊林環佩乍琤琤。三生宿契斯爲重。一夜淸歡亦豈輕。漢武九光燃不數。周王八駿宴難爭。心傳廣樂聲猶遠。曲奏霓裳響正鏗。興盡依然還世界。歸來那復到蓬瀛。仙遊縱以淸虛得。王業難從逸豫成。當日已招天寶亂。異時還作馬嵬征。願將此事爲殷鑑。宵旰憂勤益勵精。</text>
<title>金陵懷古</title>,<text>天開形勝擁金湯。氣毓蔥籠起帝王。鍾阜北來如虎踞。石城西峙似龍驤。江分吳會成天塹。野極荊門控地方。六代衣冠歸草草。千年文物想洋洋。三龍崛起皆偏保。大帝雄圖亦未遑。齊宋興亡那更數。梁陳成敗不須詳。方期霸業從茲久。誰信豪華在後忙。經略中原終自昧。偸安一域等歸亡。山河依舊風流盡。故國如今客恨長。尙憶鳳凰臺底處。遙吟擬和謫仙狂。</text>
<title>次降仙樓韻</title>,<text>朱樓迢遞向江開。舊國蒼茫客獨來。當日經營非偶爾。一區形勝信奇哉。城臨屹骨周遭在。洞闢巫峯次第排。檻外平湖明似鏡。街頭弱柳綠成堆。爲逢佳節尋芳草。欲喚群仙把玉杯。醉裏已忘今古事。怳然身世入瑤臺。</text>
<title>讀小學</title>,<text>眞精妙相凝。明命初無私。淸濁雖異稟。賢愚同秉彝。婉婉彼孩提。各自懷良知。愛親是自然。敬兄非毛皮。物累寢蒙蔽。澄源漸澆漓。欲補凋喪後。莫若因天資。聖敎貴乎豫。故自能言施。成山詎無址。築室知有基。端本可齊末。培根方達枝。知慮初未定。善惡由敎移。吾觀棋之子。初非性能棋。夷貊生同聲。旣長言咮噙。蒙養苟不端。美質成庸姿。本心如得全。堯舜亦可爲。三遷孟受敎。二南鯉學詩。從來作聖賢。非敎難卒期。習安若素有。化久無新疑。物至亦難動。心專方易持。灑掃應對間。始見明倫儀。齊家治國道。皆自修身推。不出方寸外。萬理無一遺。日用常行裏。所處無不宜。坦坦措行地。了了存養時。全體旣立此。大用將在茲。巍巍隆古時。上有明君師。敎學極明備。民俗皆淳煕。周衰聖不作。敎化日陵夷。孔孟亦無位。聖學傳者誰。珍重子朱子。爲我重發揮。將爲萬世利。豈啻開蒙兒。開來繼往功。職分安敢辭。刪修與蒐輯。前後同一規。小子竊有志。獨恨生世遲。摳衣已無及。開卷先有思。敢不奉遺篇。嘉謨誠在斯。踰序旣難攀。主敬爲庶幾。理會如未極。口誦將何裨。沈潛常亹亹。夙夜儼孜孜。致大何忽小。登高當自卑。門庭此可入。願言毋自欺。</text>
<title>墮淚碑</title>,<text>一理本於天。在人爲良知。見善孰無感。此心乃秉彝。英雄苦生晩。有晉多事時。秦梁動胡騎。吳蜀多旌旗。中原孰恢復。指天長涕洟。戰伐不得已。殺戮非所期。懷民莫如德。服人難以威。矜孤與恤寡。父生而母慈。南土幾萬人。惠澤入骨肌。死生是天命。功業非人爲。師出賊未滅。公去民何依。市巷共驚號。不啻親戚悲。嗚嗚父老哭。攔道啼群兒。飢者誰復食。寒者誰復衣。昔時相哺呴。此日應流離。襄陽百年地。想公嘗遊嬉。有木勿翦伐。有石勿轉移。舊物尙可見。斯人不可追。荒涼一片石。峴山之南陂。水聲更嗚咽。山容慘無輝。春草滿古廟。喬木寒鴉飛。落日殘城上。悲風白楊枝。歲歲襄陽人。椒醑來陳祠。白髮下淸涕。悠悠見遺基。螭頭已剝落。字沒莓苔滋。行人共揮淚。指爲羊公碑。當時無盡哀。留與後人思。是知有德者。感人自我推。嗟哉一端善。天賦初無私。賢愚性同本。感慕固其宜。人去事已遠。萬古英風吹。徘徊峴山上。獨詠李白詩。</text>
<title>杖劍歸漢</title>,<text>經濟爲時出。去就唯義斷。是豈苟然者。君子所當患。平也本好學。自少懷拔亂。家貧不自奮。十載擬樗散。當時里中宰。已有分肉嘆。誰知一布衣。方寸抱奇算。一從秦關裂。天下苦塗炭。干戈無休息。歲月坐向晏。安能此鬱鬱。行矣且勿按。三尺舊神物。幾歲埋豐岸。斗間赤虹斷。袖裏神光燦。凌晨南度河。壯氣中天貫。知人在長者。不應歸慓悍。相歡若天授。一見猶舊眼。人心望王師。雲霓思大旱。殺戮非安民。寬仁可協贊。外服雖以威。不可鋤內慢。楚人好殘虐。所過盡焦爛。流毒播四海。威聲天下冠。烏江勢一摧。親戚亦相叛。固知剛強夗死。仁者誰敢謾。雖然漢所興。仁賢而納諫。吾觀六出計。神奇多變幻。不勞甲兵用。炎精得炳煥。大哉匡難功。不下齊相管。嗚呼湯武業。千載誰復纘。王道竟未遑。彼哉徒相漢。</text>
<title>讀魏徵十漸疏</title>,<text>萬幾本乎心。此心何其危。危安一念差。千里眞毫氂。君子故憂漸。魏公其得之。觀公十漸疏。只爲君心規。君心使小怠。有終難可期。勵政今幾秋。不如初年治。浸浸至濫觴。欲救知無裨。曷若早防微。不然終莫支。天下得之難。旣得又難持。治成志必倦。志倦心便移。心移奢且泰。奢泰危亡隨。那知大可畏。本在治安時。公疏爲此發。至戒良在斯。豈但中時病。百王當念茲。太宗亦賢主。聞過輒嗟咨。非徒賞昌言。又令揭屛帷。後來三百業。知此爲唐基。吾王撫盈成。圖理方孜孜。雖然庶政中。豈無一事遺。應恐草澤臣。察漸而潛悲。願開進言路。求善如救飢。遂使君臣間。親信無諱疑。何患不如古。治道自然煕。小儒讀疏罷。有感爲之辭。</text>
<title>易水歌</title>,<text>慕義不顧死。遠自曺沫始。五百有餘年。荊卿最後起。不說列國君。自期天下士。狗屠非我徒。聊與遊燕市。漸離解擊筑。豈識行歌志。獨有田光者。相結爲知己。光歸卿所歸。乃過燕太子。自非光一言。丹亦焉能致。秦待少舊歡。燕質多怨意。思得一勇客。庶除見陵恥。尊卿爲上卿。禮敬固已至。獨倚卿一身。專付國大事。許友節俠能。輕生壯士易。一劍入強秦。群賓送易水。高歌激慷慨。慘慘天色異。西去函關路。連天白虹氣。壯心竟不遂。匕首空投地。身死志無負。事敗名不墜。世皆淺其謀。我獨高其義。爲人死不避。千載能者幾。守信苟不篤。臨危那至此。利盡交便疏。末俗安足議。紛紛雲雨態。始終難可恃。撫劍歌此歌。凜凜髮上指。</text>
<title>君子鄕</title>,<text>君子所居地。衆人爲善良。聲色雖不露。敎誨靡不彰。王烈古君子。鄕名賴傳芳。當時爭田者。望廬不履疆。虞芮雖云頑。猶知感文王。明德有可畏。無情自遁藏。爲盜天下惡。知恥人之常。寧蹈白刃死。勿使知彥方。極惡亦知化。天理未嘗亡。聞風尙如彼。況乃升其堂。名鄕以慕人。可見人慕長。地豈有是名。亦被君子光。吾生苦孤陋。里仁誠未遑。杏壇已蕪沒。孟隣成丘荒。君子鄕中人。思之不敢忘。君子不可親。君看君子鄕。</text>
<title>是日。過水口，玉江等堡。宿方山鎭。</title>,<text>朝過水口堡。驅馬踰荒山。城小賊可畏。經冬人未還。道傍埋穀窖。累累如蟠間。哀哉此土人。生理誠辛艱。行行至玉江。危堞臨江灣。斗絶西北崖。其高不可攀。方山暮始投。設寨何稠繆。年年督此役。軍卒無時休。器械雖可嚴。人困非良謀。凡民少恒產。防戍多瘡疣。誰懷親上志。將卒或如仇。何況吾州民。徭役倍四隣。豈但防備事。使客往來頻。轉輸自勞弊。迎送相仍因。徵斂又難當。愍然那得陳。我是親見者。亦未能施仁。彼在貴重地。眼高焉下視。可憐無口徒。形存心已悴。念之不能寐。轉展虛窓裏。戍鼓更逄逄。令人中夜起。</text>
<title>避寓有感走筆</title>,<text>塞上風氣異。寒暑常愆和。今冬州城中。病者何其多。婢僕亦薰染。呻吟久不差。我避出城南。有屋倚陽坡。房戶雖云隘。敞豁尙可嘉。況有庭前數株樹。頗似故園桃李花。愛之手自撫。佇立空吟哦。樹間望西江。江氷白於沙。沿江何所有。累累指點唐人家。唐人家近我家遠。却驚身墮天之涯。男兒出入本無定。朝燕暮越安足嗟。只念上有吾君兮下有母。日日回顧心靡他。君門千里邈不見。母年七十餘幾何。常恐浮雲重蔽兮路且阻。萱陰衰薄兮日已斜。我苟一負佳期兮。後雖千駟萬鍾以榮誇。鳴呼此恨終古應不磨。</text>
<title>次韻。奉呈周學士。</title>,<text>太原遇周儻。日夕仍徘徊。鵬程早奮翰。豈肯終蒿菜。扶搖上九萬。滄海看一杯。悠悠斥鷃群。壯懷誰與開。晩逢希有鳥。復與雙鸞來。相看已莫逆。靑眼何相猜。椿萱不足羨。蟪蛄非所哀。但得逍遙遊。此外何求哉。吾觀人間世。世事眞可咍。陶然發浩歌。老胸山崔嵬。萬物吾與爾。安得登春臺。作戲語寓感衷。拜謝兩先生足下。二仙騎二鶴。雲中久徘徊。忽念華陽洞。吹簫下蓬萊。遺我紫鳳珍。飮我靑玉杯。咳唾盡明珠。談笑天葩開。羿妻領謝女。聯翩夜半來。一仙夷之淸。麾之若相猜。一仙惠之和。進之若相哀。主人夷惠間。拍手樂悠哉。沈酣倚床睡。夢覺堪一咍。擧頭問二仙。三山空崔嵬。嗟我有老槎。此夕訪瑤臺。周世鵬景遊</text>
<title>送金注書歸省永嘉</title>,<text>翩翩鑾坡士。日日金殿裏。醉遊玉京月。鄕夢屢入睡。白雲有遠望。東風起歸思。苒苒行塵飛。迢迢越漢水。龍光動眉目。錦衣照鄕里。壽觴春歡洽。亦是君恩至。嗟我有所感。之子之行矣。世知國有臣。鄕稱家有子。人有一行難。公則兼孝義。我言諸友朋。請觀公之事。古來事君者。本自愛親始。</text>
<title>聞烏啼有感</title>,<text>烏啼窮山間。却向故林去。謂是禽中微。亦能知反哺。嗟余早羈孤。鄙愚人不與。無才補聖時。量力當自處。豈知西塞上。一臥三年阻。萱堂已白髮。倚閭望應苦。白雲橫遠天。出門空延佇。臨飧惜甘旨。仰屋思笑語。計日眞可愛。得米亦當負。一身儻自謀。萬鍾非所慕。</text>
<title>夜遊勤政殿階上。鄭子仁，高彥龍從焉。嘉靖壬午。余以撿閱。直銀臺。鄭以博士。直玉堂。高以正字。直芸閣。</title>,<text>初月出東極。異色生殿頭。同調得三友。偶作良宵遊。宮庭俯弘敞。仰見層甍浮。風起上林夕。露下仙掌秋。銀河落瑤砌。玉漏傳禁樓。一天星斗靜。四顧人聲收。我飮亦仙醪。此地眞瀛洲。便欲與君長在玉皇前。驂鸞駕鶴。天上白日相追游。</text>
<title>仁補，守初，彥龍，李應來訪。醉中偶吟古風。</title>,<text>有客自遠方。過我茅簷夕。相揖竹門內。一笑心莫逆。開樽松菊間。雅吟聊自適。醉來意悠然。日暮南山碧。</text>
<title>翠松亭</title>,<text>亭在同福縣北五里許。卽前縣守洪公所創也。亭已毀而基址獨存。下有巖立潭上。甚奇古。予與童子數三往登焉。乃臨潭垂釣。倚巖酌酒。俄而溪雲忽來。山雨乍洒。川開林闔。崖壑黯淡。望之若神仙境。予樂之。或坐或立。且吟且嘯。不知風顚帽而雨霑衣也。因記其事。以示公望。澄澄潭水上。翠松亭之下。繫馬林樾間。步上高巖坐。靑苽巖下摘。白酒巖間煮。雲霧忽滿溪。蒼然山雨過。林巒變容色。雨後尤瀟洒。世間寧復有。此景天所借。投竿却忘歸。我豈忘機者。</text>
<title>舟中記興</title>,<text>殘日墮西湖。輕舟發麻浦。鳥沒龍山渚。煙籠栗島樹。漠漠看漁燈。蕭蕭聽江雨。夜入遙村宿。曉還舟在滸。</text>
<title>山中樂</title>,<text>山中樂。山中何窈窕逶迤。十里之洞壑。松蒼蒼水泠泠。松林可坐水可濯。藤蘿縈喬木。蘭桂吐芳萼。明月皎皎。閑雲漠漠。山中眞可樂。不如遺世事長伴山猿與雲鶴。</text>
<title>踰穿岾</title>,<text>悠悠踰穿岾。路險行人愁。宣陵在山北。山木何鬱幽。孤臣晩來過。不禁雙淚流。龍髥緲何及。悵望空淹留。</text>
<title>望南山</title>,<text>悠悠望南山。依然一蒼翠。三年戀想心。此日成老淚。安知此非夢。夢來亦猶是。人生等皆幻。獨酌聊自慰。</text>
<title>故園梅</title>,<text>可憐故園梅。叢生三五枝。風霜獨不變。幽香空自持。久別安足嘆。歲暮還有期。相對兩無語。自然淸淚垂。</text>
<title>重到樂生驛記懷</title>,<text>憶昔孤臣謫南時。五月漢水澄琉璃。親朋送我到江上。相携不肯成別離。蕭蕭征馬指孤館。薄暮投宿荒山陲。旅榻寥寥夜向深。殘燈明滅窓風吹。飜思往事不可諫。百感纏胸潛涕洟。辭君棄親遠行邁。雖欲自寬能無悲。此心耿耿終不寐。鷄鳴又起將何之。行行路過桑梓鄕。垣廬頹落餘古基。下馬再拜荒墓側。仰見喬木增遐思。嗟我豈敢三宿出。明向光州猶疾馳。光州城南棗水邊。瘴煙炎雨多濕卑。野店溪村十里間。黃橙綠竹爲藩籬。僑居小屋近櫨川。窓外瑞石光參差。麻骨圍庭竹爲扉。種菊數叢松一枝。豈是身閑作娛翫。應爲歲晩同心期。空堂寂寞無與伴。夜長漫漫日苦遲。家君幸爲瓮城宰。聖恩似許生相隨。皇天何奪我所怙。哀呼茫茫終莫追。艱關扶柩返故原。依然丘墓封荒陂。二年日月不知盡。秋草春花榮復衰。草土餘形心已死。豈意生來重歷茲。樓館荒涼儘如舊。人物蕭條應已非。道傍老樹紙牋掛。樓上黃昏群雀飛。沈吟坐久聞馬齕。箇裏孤衷誰得知。西笑明朝拜金闕。南遊故臣淸淚垂。故園梅竹豈忍見。空舍無人應不治。念此展轉何能眠。起視星漢空長噫。</text>
<title>奉送父執權公弼出守求禮縣</title>,<text>峨峨智異鎭南裔。下有僻縣名求禮。風俗猶存上古淳。居民僅以十室計。公承王命倅茲土。茲土六年應受惠。嗟吾先子與公厚。公亦愛我如子弟。吾居比隣薰德多。平生樂慕公愷悌。惟公本是君子儒。志於道德時游藝。後生皆知經學富。先輩亦稱文藻麗。功業有命才未售。群駑競進驥一蹶。宰相應惜晩無成。一朝擧公於沈滯。以公爲此亦豈徒。擬借牛刀試髖髀。穎川鳳凰不復來。武城絃誦無人繼。千年遺化待公宣。一邑禮讓從此啓。聖人爲政貴得中。太猛則殘寬莫制。臨機御下苟不明。縱有仁心澤難逮。知公治道必遵古。政到平易方無弊。野人不識吏胥面。柴戶寂無尨也吠。吾道由來博施難。一隅蒼生要可濟。憑公此行還自嘆。風塵十載空匏繫。官雖淸顯乖素志。乞縣歸養定何歲。臨分但寄贈行篇。丈夫何用霑別袂。</text>
<title>蜂王臺</title>,<text>平生萬物藏我胸。視獸爲獸蟲爲蟲。於今始悟物難輕。又會一理相流通。不然茲蜂最微物。何能上順而下恭。徒將知覺爭如許。定應禮法存其中。君臣自占別一區。國制略與吾人同。分房置戶衆雜處。中有小臺王之宮。王初經營捷靈臺。不日恐復輸神功。規從朴略謝瓊瑤。上與土階誰卑崇。王居臺上肯遊嬉。無爲似尙唐虞風。能敎群下日兩衙。成蜜坐見供靑紅。嵬然不動主勢尊。蠢爾誰敢爲四凶。生子相傳定一姓。旁無問鼎之奸雄。不勞刀鉅衆自服。此道上世猶難逢。如何人道反墜地。下陵上替爭相攻。誰信吾仁本無敵。自謂我強難爭鋒。畢竟微軀亦未保。歌臺舞殿成蒿蓬。彼昏於王眞罪人。到底最靈還可恫。乾瘡坤痍復幾秋。人間依舊王提封。憑王欲問域中俗。嗟我非蜂焉知蜂。</text>
<title>發方山向義州舟中記事</title>,<text>昨日逆風舟欲覆。今日順風波浪息。江風順逆苦不常。天心變化誠難測。從來憂喜本相襲。經歷險艱方妥帖。舟人詎能知此理。我不動心今久矣。憑虛呼酒謝江神。人眼淸新皆勝地。旗脚斜連玉江雲。笛聲遠落深湖水。凌灘一瞥下水口。堡名 龍灣正在煙樹裏。遙看江上帳幕開。知是州人迎我至。橫流張網錦鱗躍。圍野縱馬驚獐起。移船邀致半刺公。髥李短尹來相從。一笑慇勤慰苦行。歡興已溢壺觴中。沿江柳綠花爛熳。鷗鷺飛鳴魚潑剌。篙工擊楫壯士舞。歌吹沸空行雲遏。天涯誰信有此樂。放浪似非離鄕客。日暮歸來憂復生。千古范老眞先獲。</text>
<title>望海吟</title>,<text>龍灣古塞遼之陽。鴨水西奔鯨海長。高亭霽後望不極。粘天波浪徒茫洋。蜃氣浮空忽千變。層樓積市遙難詳。弱水三山在何許。鼇柱一點同毫芒。乾坤相涵日月淪。虞淵萬里通扶桑。渾渾誰能測涯涘。紛紛臣細歸包藏。舊聞長鯨齒若山。戲遊於此眞尋常。何年大鵬始圖南。不見雲翼橫穹若。咨予平生所見小。自多杯水盈坳塘。豈知今日得壯觀。擧眼不覺神飛揚。飜思利涉浩無際。雖有羽翰難容翔。天生大聖爲濟世。空欲乘桴良可傷。生時苦晩志猶在。可笑吾衰不自量。安得靜拭四海波。風便一放千龍驤。遂令天下共妥帖。坐見溟渤如康莊。</text>
<title>過武關有感</title>,<text>秦人獨扼天下吭。諸侯膝行風下拜。紛紛攘奪不知止。周鼎當年亦見吠。山東大國是強楚。帶甲百萬雄海內。分兵據險數十年。秦師不敢窺關外。祖龍啞啞計無出。穰侯縮頸無可奈。說客一朝近楚席。南出萬里連冠蓋。辯言萬端豈足恃。歡好纔成心已背。孤軍遠投向關去。悲風渭水波聲碎。當時失足落虎口。畢竟萬事成狼狽。關門一閉歸不得。前日同盟果安在。可惜甘言易入耳。楚不負秦秦自壞。孤囚過盡歲三空。秦水秦山猶舊態。腸斷天涯夕陽泣。夢寒故宮秋草鎖。萬古秦中哭雄鬼。淸淚空令遺老洒。茫茫陳跡誰得尋。竹枝一曲看千載。</text>
<title>讀離騷經</title>,<text>古人莫思楚屈平。古辭莫讀離騷經。讀之使我肝膽苦。思之使我雙涕零。上官讒言甘似飴。懷王國事何其危。君心一移知莫回。欲言不可將何爲。離騷離騷復誰愬。作書猶冀君心悟。忠誠惻怛詎能已。辭義直與秋光素。賦比皆發性情激。文章可兼風雅作。精神上貫天日動。楚國君臣猶邈邈。終然壹鬱不得伸。懷瑾佩蘭江之濱。武關之會事已非。回首故國悲無人。君亡宗滅見何忍。一髮性命非所吝。甘心自赴千仞湍。馮夷暗泣魚龍殯。憑君此書警來今。苦哉讒人爲禍深。我將拔劍斬彼輩。一雪萬古冤結心。君不見漢文後世號有道。尙有賈生投書弔。</text>
<title>讀盧仝月蝕詩</title>,<text>玉川子月蝕詩。几坐枯木高聲讀。乃知玉川子此詩。爲刺兀和時事作。天有日月生光明。蝦蟇小蟲得以蝕。在人臣子爲逆亂。罪同不赦宜誅磔。恨不令玉川子。手持龍泉長百尺。月宮斫斷蝦蟇精。長空不見纖埃隔。歸來帝側除姦凶。却挽日月懸紫極。空令文字留人間。光射長虹千丈碧。文如帝典字篆籀。風雨縱橫鬼神泣。大鯨封豕攫奔突。壯士攘臂赤手搏。春秋二百四十年。但記日蝕不記月。千載寂寥而茫茫。嗚呼公兮繼直筆。當與元氣長周流。千古萬古無虧缺。</text>
<title>汨羅懷古</title>,<text>孤舟晩泊湘水涯。寒江日暮生層波。手將幽蘭招楚魂。魂來江上愁雲多。嗟哉世亂可退默。先生何爲賦懷沙。目見亡國所不忍。心在悟君誠靡他。那無高擧八荒志。自顧宗國當如何。彷徨猶冀諫一聽。艱關反逐江路遐。沈吟中浦無所歸。滿袖蘭芷懷瓊珂。寧辭此世脫濁穢。自赴千仞隨蛟鼉。死得其所果非恨。人莫我知安足嗟。離騷一經見子心。當與日月爭光華。追傷何獨賈生弔。知子亦有蘇東坡。不爲孤忠能起感。誰使老淚雙滂沱。湘江風雨楚山黑。魂去不見空汨羅。</text>
<title>次李太白將進酒韻</title>,<text>君不見秦皇封禪海上來。鮑車一夕終南廻。又不見昌黎大儒空白髮。匹馬遠衝藍關雪。人生得酒且行樂。莫負春風與秋月。我性本是喜遠遊。行盡東西南北來。枯腸鬱蒸未曾澆。視海爲椀江爲杯。李謫仙可再生。握手期痛飮。我歌君當聽。放浪長作劉伶醉。淸高不學屈原醒。天下同歸汶汶處。古來誰全皎皎名。屈指樽前何不樂。與君酩酊長相謔。百年眞在瞬息間。生前歡笑莫停酌。一竿竹一羊裘。頹然長臥山水鄕。滌蕩世間無限愁。</text>
<title>征夫歎</title>,<text>寒雲漠漠天雨雪。朔風蕭蕭吹不絶。悠悠行邁赴邊城。生死永與親愛決。邊城近歲兵禍仍。只因胡虜多憑陵。憑陵胡虜勢轉熾。紛紛征戰何時已。公家令嚴有程期。夜渡層氷指爲墜。身疲馬困衣裳單。東防西戍關塞寒。偸生何忍此凍飢。一死沙場寧不知。軍中辛苦未易言。可憐主將那盡聞。主將聞之且不盡。何況九重之君門。君王唯望凱歌還。安知暴露風沙間。匈奴未平歸不得。何人始獻開邊策。君看塞下枯萬骨。總是去年征西卒。</text>
<title>半畝塘</title>,<text>原頭一脈來衮衮。浻然半畝澄且方。寶鏡開奩初拭面。氷壺徹底凝淸光。物來那得掩姸蚩。照向一一分毫芒。豈有纖塵着裏面。自然萬像涵中央。閑雲晴碧納光景。柳風桐雨添淸涼。天心明月更來照。一般興味生虛堂。已知止中淸十分。還恐動處瀾爲狂。一決應被濁流汚。長淸只是能隄防。世人皆知此塘在。誰信活水淵源長。主翁要非愛獨潔。擬將天下同激揚。衆流之淸自一源。嗟我安得治方塘。</text>
<title>芳草行</title>,<text>空山幽幽迷澗道。春深何處無芳草。芳草滿眼愁殺人。別君長河經幾春。長河迢遞路難通。君去不復歸山中。山中無伴草靑靑。對此如何不傷情。傷情日日成白首。草色年年總依舊。添愁緣是草生繁。欲除種種皆有根。却憶君曾遊賞地。君去遺芳應在此。草木無情那忍辭。折柔將贈我所思。我所思兮在何許。天長地遠不知處。寧從芳草此山裏。歲暮空谷甘憔悴。一身雖枯香不死。</text>
<title>野馬</title>,<text>儵倏初鑿混沌竅。大塊吹噓開大冶。吹萬元從怒中來。彼此何須分小大。人言野馬亦生物。聚散東西飄上下。相吹氣息縱有待。搖蕩空虛本無假。散漫無形彌六合。收束不可容一把。乾坤雖老不汝先。幾閱人間薪代火。嗟哉世人所見隘。謾將同異論彼我。紛紛巨細奚足辨。萬殊由來均一化。蓬林鷽鳩未爲小。溟海鵾鵬亦幺麽。須眉猶能納芥子。天下安知非野馬。</text>
<title>過船窓巖 距佛藏三十餘里。兩傍石崖中有淸川。佳境勝致有不可殫說。</title>,<text>何人號此船窓巖。累石爲路何巉巉。巖危不墜路自幽。下有一水靑如藍。巖邊父老能說此。唐人築道輸車騎。無乃上古懷襄時。繫船於此餘舊址。往事荒茫不足稽。且將斗酒臨淸溪。山川蕭森絶點塵。上方何處令人迷。行穿喬木有特地。石崖浸波長數里。崖上霜楓千萬枝。亂葉倒影紅照水。蒼苔古木儘可奇。爭似滿樹濃臙脂。傍人莫笑我能揷。身雖老矣心少時。少時行樂不可攀。揷紅今日須盡歡。紅葉年年自依舊。人顏一蒼無由丹。</text>
<title>悲鍾子期</title>,<text>俗音哇咈解悅耳。入邑而國聞者嬉。至人心想最幽遠。陽春白雪誰能知。知音何幸有斯人。或者天意使同時。不然天下誰識有伯牙。牙之琴兮休亦宜。當時會遇誠不偶。斯人一去其從誰。悲哉斯人不可作。豈但古人獨爲斯人悲。我今能彈山水曲。不聞中有峨洋思。我今能奏南薰音。不聞絃上含煕煕。世無斯人寧絶絃。胡爲使我長齎咨。長齎咨。我琴勿抛絃莫絶。千秋萬世儻有鍾子期。</text>
<title>孟津懷古</title>,<text>殷家淪喪肇象箸。虐焰已極銅柱豎。江神亦解厭穢德。故遣白魚迎眞主。周王曾此誓師時。鬼動人驚天亦顧。鷹揚一將誰敢當。久矣民心屬西土。誰云天吏敢稱亂。餓死西山誠獨苦。如何後世簒弑者。謾以口實歸湯武。堪嗟彼輩不足誅。仰思聖德增永慕。徘徊古津欲何歸。日暮佇立江中浦。</text>
<title>籠雁</title>,<text>籠雁長鳴望天末。哀哉毛羽已摧脫。憶昔高飛霄漢秋。九萬里中誰能遏。江東獨送張翰帆。北海能傳蘇武札。薊城越戍霜風路。春北秋南經幾度。嗷嗷夜叫天山月。飛過長安百萬戶。長安城中一斗粟。食之可以充口腹。吁嗟口腹不必充。百步一啄亦自足。秪今受紲樊籠中。何如自放春江曲。</text>
<title>班竹</title>,<text>蒼梧秋深湘水寒。鶴唳凄斷猿聲乾。南遊帝子歸不得。二妃零落沅湘間。江邊千古竹猗猗。哭向淸涕何潸潸。妾心雖死當不移。妾身肯愛隨波瀾。空將血淚寄此君。萬竿蒼翠成爛斑。微風吹散響氷鐵。白日光照淸琅玕。英靈嗚咽萬古地。淚痕留與千年看。客來空吟竹枝歌。夕陽長笛愁君山。</text>
<title>西湖對月</title>,<text>雨霽秋光濯炎熱。草頭露泫珠璣綴。沙邊一夕寒雁鳴。湖光十里長天闊。氷娥湧出亂雲堆。秋光上下淸輝發。光連白露冷着人。色戰銀河淸透骨。湖平風定鏡開奩。一片瑩淨黃金滑。波心冷影不可掬。雲際共期無情結。淸光入胸身已輕。欲拱靑鸞訪銀闕。江邊曉夢忽驚斷。覺來但見西山月。</text>
<title>燒筍</title>,<text>我生不蹈巢父躅。有竹可以醫吾俗。我家不厭顏淵貧。有筍可以充吾腹。山園泱漭春雲漲。夭矯始見龍雛長。柴門無客手自燒。錦籜菌蠢泣玉膏。已覺身輕入口時。不羨人間甘與肥。食芹之美豈足較。持此獻御誠非癡。吾觀世人皆好曲。請取此君爲爾直。吾觀世人鮮知味。請借此筍喩其美。</text>
<title>琵琶峽 父老曰。自峽背視之。狀如琵琶。故名之云。東距天磨六十餘里。南五十里許。絶壁深潭。最爲奇勝。</title>,<text>長川衮衮從北來。西流直到琵琶峽。峽高千尋長數里。下有深潭不可涉。商飆蕭蕭吹絶壁。碧波澄澄映紅葉。阻風時就短柳依。築臺還將拳石疊。黃鷄紫蟹味更佳。白酒能使心神浹。一聲長笛散巖谷。定有山精相應捷。逍遙便欲從喬松。安得騰身超岌嶪。江頭畫角動歸興。夕陽旗脚風獵獵。</text>
<title>壬寅二月二十一日。發平壤。馬上有吟。</title>,<text>西巡晩出平壤城。初聞路上啼鶬鶊。官道柳色浮黃金。溪橋氷泮方盈盈。陽坡牛犢自散牧。廣野人稀煙樹平。樹間時見數三家。門戶蕭然鷄犬鳴。姑隨翁出翁撫兒。爭道使華如相迎。憑渠益復懷瞿瞿。安得使爾安其生。從者滿途郵卒走。一職未效身則榮。嘆息空詠甘棠詩。春風爲我吹行旌。</text>
<title>臘前屢遇大雪。有感而作。</title>,<text>塞上漠漠天早寒。臘前屢見山河白。古人以此占年豐。我來三載猶未獲。頑陰接地不肯開。病夫怯冷空縮額。擁裘圍爐尙生粟。窮閻遠戍那忍觸。妖蝗入地終不死。壯士墮指還堪惜。嗚呼天人本一氣。災祥在人非天責。吾心一和自相感。不待三白應大熟。出門跨馬仰天笑。時有北風吹騰六。</text>
<title>中秋月。古風。</title>,<text>中秋氣肅天地曠。圓月揚輝轉淸朗。片雲捲盡漙露洗。氷娥玉桂影森爽。衆星奪彩渾不見。銀河橫天僅如練。天香散落白玉界。飄如身在廣寒殿。今宵之淸倍昔時。能使我心如伯夷。爲君典却千金裘。把酒更結他年期。</text>
<title>聽鶯曲</title>,<text>長天漫漫麗日轉。園林百鳥聲初變。綠楊簾額深不見。傷心獨有流鶯囀。鶯囀唯能解人語。不解妾心思君苦。思君苦。願假春夢尋君去。鶯喚夢夢未就。雲重路遠知何有。憑欄惆悵日又曛。却恨種此門前柳。</text>
<title>白髮歎</title>,<text>匣中寶劍知幾尺。十年磨出霜鋩碧。我將持入滄海中。斫斷長蛟流血赤。又將倚彼南山隅。一擧試斬雙白額。嗚呼此志坐濩落。秪今白髮紛似雪。紛似雪亦不惜。直恐壯氣從此歇。君不見太公垂釣北海岸。八十歸來猶未晩。</text>
<title>次王荊公韻書懷</title>,<text>男兒未老鬢已白。齎咨太息長憂國。孤憂不識與時變。此身敢憚飄西北。歲月忽忽如奔流。獨立天地空搔頭。田園松菊樂亦足。吾將去作逍遙遊。</text>
<title>病餘書懷。示容，寬，安三子。兼寄金秀才自柔。在廣陵作。時丙申十一月日也 容輩寓讀州境水鍾寺</title>,<text>雪花覆地凍雲集。前江生澌崖路澁。短僮羸馬送汝時。陰風吹沙日將入。穿溪度谷更阻曠。招提一境連莽蒼。夷途尙畏況高危。眠食不知今何樣。見汝年來瘦且憊。夜坐毋苦讀文字。苦讀恐復勞形神。安排可着心上事。右寄容人生幸作男子身。要當激昂超凡倫。乃翁少日謾有志。而今不免爲常人。況汝年優學尙劣。着功不篤何由達。科名餘事不必期。貴把本理先透徹。屈指百年能幾許。心事難成歲已暮。山風蕭蕭山雪深。出門看山更念汝。右寄寬愛汝稟得端安質。讀字琅琅耳堪悅。年纔十餘便志學。負笈尋兄棲遠刹。遙知日厭對僧語。夜夢怵惕驚虎吼。頃者又聞欲來奇。豈不卽遣長鬚去。只緣前江半氷雪。舟楫難通崖岸滑。思之不見四山暗。暝風忽起吹病骨。右寄安少壯與君言志時。滄海可倒山可移。事業竊期古賢右。豈料反爲今人嗤。論思補拾無一可。佩符長民於分過。只慙吾非汲黯才。臥治何能民見化。光陰屢換坐嘯間。世事空催雙鬢班。逢君幸共燈下話。三月一度開愁顏。明朝却作山水別。夕林寒雪尋幽刹。我獨胡爲未歸去。人生報恩知無日。三畝宅數頃田。直將買置湖山邊。願與爾兮結晩契。謝病辭祿終餘年。右寄金自柔</text>
<title>酒賦</title>,<text>粤昔帝王。御世莅民。修郊廟之事。以享乎天地鬼神。作獻酬之禮。以通乎列侯諸賓。玄酒肇用於厥初。眞醪於是乎亦出。其釀也。儀狄創其智。杜康進其法。糅以稻黍之米。浥以白色之水。忽霧合而雲蒸。俄氷解而川沸。其氣也盎然靄然。氳氳氤氤。薰心酣骨。蕩情融神。驅邪穢而盡滌。歸天地於一春。其味也甘餘少苦。香中多烈。三重旣美。九醞益絶。未及唇而齒淸。纔入口而心悅。故能格神人樂賓客。扶衰養老。享祀祈福。此帝王所以頤養天下。而爲天之美祿者也。隆古已遠。末流漸溢。爭將百藥之長。作此喪身之物。若乃殷用耽樂。沈酗不知。初焉玉杯。終濫爲池。獨夫自滿。萬民告渴。天命于周。往攻以決。及乎陳后昏荒。踵殷蹈軌。瓊宮美女。窮心極意。崇飮縱樂。沈湎日夜。宿醉未醒。玉樹歌罷。茲豈非侈長於富。泰生於貴。流連不已。以至顚圮者耶。且如傲物之儔。憤世之徒。志尙廣達。心隘寰區。脫略世事。漫浪江湖。托冥昏而不返。縱性命而自娛。至如一介腐儒。萬里遷客。弟兄南北。風塵滿目。渭水春寒。隴草秋白。忘百憂之無由。付一生於醉域。又豈非才高意遠。生遭厄難。忘形麴糱。以解憤惋者耶。惟彼章臺日暮。杯盤顚倒。甲第春深。絃管激噪。相携百年。共醉千日。譬蚊蝱之倏過。奚賢達之足說。嗚呼。聖人節禮。飮不及亂。彼昏自荒。流而莫返。富貴而醉者。以遊衍爲樂。厄窮而飮者。以忘憂自適。雖憂樂之有異。則同歸於溺沈。茫茫天地。悠悠古今。屈指遐思。仰面長嘯。彼滔滔之皆醉。孰超然而獨覺。吾將飮惟無量。禁必有節。滴小槽之香醪。擬金丹之靈藥。分佳人而共不老。俯弔衆醉之生滅。</text>
<title>詠雪賦 應製</title>,<text>恭惟聖上。嗣有寶位二十三年。歲在戊子。時和歲順。瑞雪斯下。乃命侍臣賦之。臣拜稽首曰。嗟乎異哉。雪之爲物也。燭龍銜曜。莫能喩其白。馮夷剖蚌。莫能喩其色。雖古人之能言。信難得而備說。其始也。驅屛翳。走馮隆。江雲屛屛。竅風蓬蓬。乍飄零而下地。漸蒙密而盈空。其狀也。浮浮搖搖。藹藹颯颯。漫汗浩渺。散亂交雜。凌高風而飛灑。壓厚坤而委積。縈盈乎園林之間。耀朗乎池臺之側。于時原隰練明。峯巒玉立。銀海天接。瓊林野簇。日星失彩。天地異色。籠萬像而俱藏。浩千里而一白。爾其龍樓遲夜。豹帳高張。香凝獸爐。日臨金床。集詞臣以賦詠。粲瓊琚之輝煌。酌桂酒以爲樂。聊延望而彷徨。若乃天寒白屋。日暮窮村。空機倚壁。寒犬臥門。念吾民之愁苦。絶炊爨於朝昏。共啼飢而號寒。怨霜雪之繽繁。至若關山歲晏。塞樹風鳴。層氷墮指。積雪凋旌。念吾民之于役。久從事於邊城。冷鐵衣之侵骨。悶刀斗之屢驚。嗚呼。此聖上之所以觸物興懷。而擴吾仁於群生者也。言未旣。客有愀然而告我者曰。子徒知雪之可詠。不知所以爲祥。吾王有德。視民如傷。雖深居九重。而心不忘於四方。雖身處燕安。而心不忘於危亡。御重裘之煖。則思無衣之寒。羅八珍之盛。則思無食之艱。況茲嚴辰。爰發宮壺。遂賜侍從之列。又及鑿氷之徒。其思寒念飢之盛心。足以和人心而感天氣。則此雪之爲瑞也。豈特豐年而止也耶。是知盈尺非貴。三白非美。惟仁心之及物。實百瑞之所自。余於是聞言而樂。又從而詠瑞雪之歌曰。聖人作兮。天地位兮。齊七政兮。順二氣兮。瑞雪降兮。嘉禾遂兮。年以豐兮。民受其賜兮。瞻彼康衢兮。有飽醉兮。醉復爲謠兮。不知誰之使兮。</text>
<title>戲馬臺賦</title>,<text>衡山之北。淮水之東。雄爲彭城。有臺其中。左顧吳郡。右瞻廣陵。原隰浩渺。岡巒崚嶒。形勝則江重峽復。佳氣則鳳舞鸞騰。此項王戲馬之地也。方其屠咸陽。火秦宮。振旅而東也。按劍睥睨。海內趨風。餘威鬱崛。壯心未已。叱萬馬而辟易。揮千人而作戲。驅龍馭虎。舞錦飛文。散若流電。合若屯雲。健如臨戰。勇如逐北。氣吐霧虹。勢動山嶽。故能強諸侯敵萬人。士氣自倍。兵聲益振。一騅橫行。群雄顚倒。觀當日之壯圖。將萬世而永保。出入三代。六百餘載。竟爲寄奴之所睹。登臨舊臺。心雄前古。時維季秋。節屬重陽。山茱拆糝。野菊堆黃。乃開盛宴。命群僚把酒臨風。橫槊憑高。發遐想於宇宙。攄壯懷於俛仰。固亦一代之雄也。而今安往哉。興亡百變。山河如舊。古堞崢嶸。荒階草茂。野麏竄林。城狐闖竇。喬木依社。崩榛塞甃。莽蒼丘墟。蕭條叢薄。峻宇通池。旣已蕪沒。誰復問歌樓與舞閣。至若寶劍，金鎗，錦繡珠玉之玩。名姬，美女，笙簫，管絃之音。風飄霧散。燼滅煙沈。其遺芳餘響。邈難得而尋也。況乎重瞳異表。虎步奇像。拔山蓋世之雄。獨驅千人之壯。猶未免鬼哭東城。魂悲西殿。又豈憶當時之翫戲。九日之遊宴也哉。天地無窮。古今須臾。人亡代盡。永慨長吁。遂爲之歌曰。山逶迤兮水縈廻。故都寂兮行人哀。萬古兮陳迹。一丘兮荒臺。</text>
<title>大德敦化賦</title>,<text>邈玄覽乎元始。求大化之本根。上渾渾而莫竅。下茫茫其無垠。沕二五之妙合。涵萬像而渾淪。茲太極乃造化之原。至德凝乎其中。廓巍蕩而盛大。鬱磅礴而沖融。妙於穆而不已。斯流出之無窮。盈天下之萬物。夫孰不本於是理。紛羽騰而鱗躍。或蠕生而蟄起。日星粲其照臨。川嶽奠而流峙。風雷動兮雲雨施。妙竝行而不悖。化不窮而旣敦。根莫測夫其大。觀萬殊之一本。悟天人之交貫。豈聖人之全德。而與天其無間。中成位而配兩。乃主靜而立極。蹇蹈中而居正。默上律而下襲。立大本於方寸。芸生化之不息。薀仁根兮春融。潛義機兮秋肅。運四時於胸中。貫一誠乎萬類。籠天下之紛紜。納度內之天地。浩千變而萬化。咸融會而陶甄。體雖隱於聲臭。道自著於魚鳶。化莫大於浩浩。德莫弘於淵淵。斯夫子之卓爾。卽太極之渾然。天固止於高明。地亦偏於博厚。該覆載而兼體用。唯至誠爲能悠久。懿聖人之方寸。實斯理之所寓。旣其德之至大。故厥化之斯溥。噫。聖遠而道喪。民鮮能之久矣。徒觀化之自然。孰求本於物始。分天人而兩看。又孰知其同德。顧余識之愚昧。何天道之敢測。惟自明而誠之。寔古訓之洋洋。靜反身而服膺。庶不欺而自強。係曰。沖然無朕。理氣聚兮。渾然未祛。形象具兮。於穆一元。出無窮兮。純亦不已。德三同兮。萬類芸芸。吾度內兮。一本混混。求斯在兮。明以誠矣。人可得兮。夫子自然。一太極兮。</text>
<title>正鵠賦</title>,<text>窮萬理而靜觀。妙余心之有得。知何致而不盡。物何格而無極。侯之中兮正鵠。是射者之所止。嘗遊藝而獲一。味觀德之遺旨。學固貴於用力。道莫先於正己。外規矩而非的。中範圍而有地。夫孰不見而偶中。故宜先識而後發。倘未志定而輕擧。吾恐功費而難達。目兩視而不明。耳兩聽而不聰。意非專而必僻。心惟一而方通。苟迷此而求彼。猶指南而適東。知當止之在茲。盍余身乎顧諟。宜自強而不息。懼半途而功墜。物苟蔽於眼前。雖熟察而猶暗。誠苟貫於內外。雖十手而難掩。心旣定而無他。百體從而有主。知所在而得止。的無往而不有。然必直道而爲法。豈可枉己而要中。精注彼而始發。心主茲而乃動。彎未滿而自已。卽爾安乎卑近。不反約而果強。抑爾過乎高遠。惟無偏而無倚。亦不左而不右。茲大中之所在。允爾執兮恒爾守。知不遠而不求。是惟爾之自棄。見在邇而欲反。孰禦爾之必至。然人學之有差。豈古今而異理。憑往列之鴻規。起嘐嘐之遠志。弓以良兮矢以直。廓吾立夫中道。雖一不中兮誰怨矢。將反身而自悟。始其爭之不辭。終於德而有造。奮力兮躍如。其亦庶乎一貫之餘妙。重曰。惟正與鵠。射之的兮。不及則殆。過則失兮。謹守其中。恒爾止兮。旣知其止。正爾已兮。非弓不良。貴自強兮。非矢不直。貴勿枉兮。爾苟求之。其道近兮。爾苟行之。其德進兮。古今之射。同法則兮。天下之理。皆正鵠兮。</text>
<title>相馬失之瘦賦</title>,<text>悲時俗之蒙暗兮。羌迷實而貌取。內雖美而外瘦兮。宜爾馬之不售。冀之北兮宛之西。固群馬之城市。然才力之不同兮。故驥駑之自異。眷神馬之權奇兮。初孕精於渥洼。挺駿骨之磊磈兮。懷良德之醇和。塊負奇而待價兮。邈超群而獨往。惟知己之未遇兮。顧口腹之難養。形日瘦而崢嶸兮。路轉窮而險阨。龍蟠泥而枯槁。虎伏牢而羸瘠。鶴雖癯而異鷄。鵠豈病而同鶩。豫讓呑炭於市中兮。雖妻子而亦疑。屈原憔悴於澤畔兮。非漁父其誰知。衆皆觀貌而恥瘦兮。夫孰貴德而賤肥。肥不掩其所短兮。瘦何害於爲良。矧醫瘦之可能兮。唯得良之靡常。誠在人之不養兮。抑非馬之本瘦。欲求養而爲苟兮。寧以瘦而自負。人莫爲之眞馬兮。馬肯焉而要人。斯相求之有乖兮。故相遇之無因。世旣莫汝知兮。獨蹭蹬而何之。望千里而長鳴兮。哀騁力之無時。駕鼓車而垂耳兮。駑駘又從而相欺。伏皁櫪而仰秣兮。寧自放而遠遊。臥玉山之豐草兮。飮黃河之長流。帷飽德而自牧兮。不售才而求辱。然時命之儻來兮。庶見知於伯樂。重曰。伯樂之時。天下有馬。伯樂之後。馬無天下。相馬者多。知馬者寡。取肥遺瘦。見外迷內。萬駑同進。群驥齊退。蹇驢爲騁。神龍蹶泥。澤屈騏麟。路登蟾蜍。嗟爾良馬。生之不時。世觀其貌。爾瘦且羸。世病其異。爾駿且奇。嗟爾良馬。與世何爲。廣漠之野。鴻濛之域。一去無蹤。何患不識。</text>
<title>白馬江賦</title>,<text>遵江濆而遡流。嘆滔滔之無窮。臨釣龍之古巖。認蜿蜒之遺蹤。撫古今於俛仰。感興廢之不常。粤自聖王之南徙。扶蘇下兮鷲靈傍。擁金湯以定鼎。衣冠文物之洋洋。不肯堂而淫肆。異哉義慈之爲王。介麗羅而僻處兮。猶滕間於齊楚。苟非仁者之無敵。吾恐勢力之難禦。況彼狺然而傍伺。期乘釁以竊取。吁可畏乎其亡。終然莫念夫自保。謂據險而誰何。方高枕而驕傲。延袤十里之邐迤。隱樓觀於層空。望三千其如雲。眩後宮之粉紅。君王兮出遊。江花笑而爭迎。引龍舟於煙浦。拂鸞旗於柳汀。玉觴滿兮花顏醉。歌管激兮魚龍舞。曾遊衍之未洽。忽江上之風雨。唐將下兵于江口。釣神蛟兮餌白馬。哀朝發之巖花。共此夕而俱墮。餘宮院其誰主。邈繁華之不復。擯忠言以不早圖。而今悔之何及。誠涼德之自敗。豈云人之爾滅。去江龍而後伐吾。於是說而猶惑。自古荒淫者亡。龍雖神其獨何爲。噫海東之一域。有三國之開基。使內修而外交。實輔車之相依。胡然割據而耽亂。日攻戰之是事。山河一朝而失險。慘國敗而身死。宜匹夫之受戮。彼民生其何辜。恨余未聞仁政於千載。寄遠懷於唐虞。安得見江水之一淸。注餘波而洗前朝。思悠悠而不自由。聊採蘋而逍遙。遂爲之歌曰。扶蘇王氣。煙霧空兮。落花巖下。江波東兮。鴉札東風。客回棹兮。茫茫春愁。寄芳草兮。</text>
<title>砥柱賦 序云。余嘗閱禹貢。砥柱山在河水奔流之中。屹然如大人君子立乎世而不動者。故推其意而賦之。</title>,<text>夫何若人之高蹇。處流俗而自異。衆隨波以靡然。羌所立之卓爾。聞砥柱於河中。屹不動於奔流。謂彼頑而此靈。胡氣節之相侔。鍾剛大而挺質。悟各具乎一極。物孰得以動之。原厥本其彌確。削太嶽以壯外。樹貞玉而堅中。根磅礴於地軸。上聳出乎層空。彼河流之汎濫。是天一之最雄。紛潰冒而衝突。日洶湧而不息。觸無堅而蕩無重。況漂輕而擧弱。縱濤撞浪掀而誰何。吾知爾之自若。彼懷山而方駃。爾則靜而禦之。彼滔天而愈怒。爾則安而處之。斯高標之難犯。抑神明之所護。然天之立爾中土。夫豈使自重而已也。鎭四海而妥帖。曰天所以期乎爾也。鯨鯢之鼓浪。爾可折其噴薄。蛟鰐呀以伺人。爾亦壓其潛伏。神龍倚爾而爲宅。群魚依爾而作所。日將升而爾戴。天或傾而爾補。旣負奇功於宇宙。宜作表隼於今古。故大禹之鑿山。斧不及乎斯柱。知聖人之慮遠。擬立極於永世。大哉斯柱之存亡。實天下安危之所係。矧倚望之非輕。盍保重而相濟。何末流之溷濁。昧高堅之所宗。激驚湍於白日。幸孤立而群攻。顧大節之不可奪。亘萬古而巖巖。矢余心堅乎金鐵。庶將從若人之指南。</text>
<title>風賦</title>,<text>庚寅之秋七月之初。余以眼疾。避鬧乎西山之弊廬。時則有風蓬然。踰旬愈怒。余甚惡之。深居閉戶。猶且抵隙乘虛。靡所不至。嗚呼。此豈徒病夫之所怕。其盡傷百穀而後已耶。何曀陰凄冷暴發之如是耶。其始也起蘋。末號谷口。侵淫乎溪澗。翔舞乎林莽。乍從近而及遠。忽積高而成厚。至若掀滄溟。動寥廓。飄激騰騫。震蕩倏霍。雲霓之吹散。雷雹之俱作。暴怒憑陵。且撼乎天地。何充斥我屋之足愕。余乃考諸書推諸理。夫風天地之氣也。氣和則爲慶爲祥。氣乖則爲災爲異。其作之時與不時。亦莫非由氣而已。況人與天地氣通爲一。感應之妙不爽毫髮。故周公居東。大木斯拔。及其迎歸。反風起禾。且夫三代之時。人淳物和。天無烈風。海不揚波。春秋以降。世漸澆漓。災變之出。無歲無之。是知作威非天。召災由人。人事之得失。而天理之相因。則不可不敬者天之威。不可不修者人之事。惟我國家。列聖繼理。雖不如三代之盛時。亦不至春秋之衰亂。然猶物不生殖。民多愁嘆。災沴連年。至此而極。夏以爲旱。秋以不熟。傷物害人。爲變莫測。且此風之爲害。其來久矣。宋玉爲賦而諷之。韓愈作訟而刺之。雖然宋玉之賦。以楚王驕奢而作也。韓愈之訟。以權臣壅蔽而托也。今無彼數事。而有如此之災。吾不知其因何失也。方將究致此之由。思救此之術。忽復噫以屭贔。勢若拔屋而愈疾。余亦茫然而自惑。但覺心寒而股慄。</text>
<title>慈烏賦</title>,<text>夫何一微禽兮。存至情於母子。豈有假而乃爾。惟厥性之最貴。瞻反哺之殷勤。感爾孝之純至。非自能夫人所難兮。孰爲使余心欽而不已。始爾之生于母兮。蒙覆育之勞苦。日幾何而漸長。猶從母而求哺。知恩德之罔極。此爾所以反之。苟有食其不遠。紛遑遑曉夜而忘飢。余哀爾之誠心。憑天意而竊疑。旣所賦之有以。宜使盡其孝慈。給母食胡不常周。借母日胡不常遲。徒令爾而辛勤。懷不盡之餘悲。嗟此心詎獨爾兮。亦有母之所同。余生三十有八年。恒汩汩乎西東。豈爲官之不榮。寧荷恩之不降。獨閔閔乎親老。曾不報其鞠育。時反顧於園林。聽啞啞而有恧。爾豈無口腹之念。又豈不知求雌慕雛之爲戀。唯愛母之誠專。故外累其莫變。余獨有身而難擅。心雖切而何有。顧萱陰之衰薄。恐余哺之不久。將寸心而哀號。庸有察余之深衷。昔曾氏之養志。享不待乎珍豐。由也之負米。亦有得於固窮。苟安養之可能。何必五馬之爲好。然肉蔬之異供。奈吾老之不飽。幸一遂乎微懇。終無羨於禽鳥。</text>
<title>和氏璧賦</title>,<text>惟天下之至寶兮。蓋隱顯之有時。然不能以自貴兮。亦由人而見知。感和璧之相遇兮。邈千載而獨悲。始鍾精以成質兮。胡內玉而外非。世瞢闇而迷眞兮。宜夫衆人之汝遺。荊山鬱其幽阻兮。久混彩而藏輝。非天誘而神曉兮。和亦焉得而過之。顧泥沙而忽驚兮。拭瑳然而乃持。所不忍於韞櫝兮。遂將獻于天墀。期一售而後已兮。至再刖猶不辭。物固有遇而始用兮。果見重之自茲。光豈止乎照乘兮。價連城而尙卑。異瑚璉之爲器兮。同瑾瑜之無疵。信君子之比德兮。微玩好之所資。宜鎚琢而成章兮。傳萬世而罔隳。此帝王受命之大寶兮。名與天地而同垂。噫當時之一璞兮。其亦幸而至斯。使天下無卞氏兮。吾恐頑石之與歸。初不剖心而披腹兮。又孰知懷此珍奇。天心之不欲泯滅兮。故斯人之應期。雖擧世莫余察兮。其在天而奚疑。苟知己之不逢兮。寧潛晦而亦宜。知棄寶之可惜兮。顧於壁而何虧。倘挾美而自衒兮。亦和氏之所嗤。庶靜守而待價兮。從聖訓而爲師。</text>
<title>哀六國賦</title>,<text>余哀六國之闇弱。終相繼而就亡。置大義而不論。爭小利而相攘。不厭兮必噬。彼虎秦曷足與親。騁貪心於蠶食。藉辯口乎橫人。掉舌萬端。若雷風之發。爭厲吻兮陰爲謀。夫事有不可信者。吾於聽者而是憂。魚中餌而莫舍。又欲入虎喙而求脫。勢狼狽而旣難。悔羊藩其無及。初豈不料夫安危。蓋亦自怯於強弱。然衆可以敵寡。胡不擯之爲獨夫。旣未仁合而義從。而反絶臂而自孤。彼狺然而伺隙。方偸安而相忘。孰敢西向以掎角。奔崩錯愕。反同乎群羊。爭獻地而不能免。莫不順下風而稽首。始羞比於鷄口。終何自處於牛後。義有所大害。乃以秦而爲帝。雖名分之已毀。文武之緖猶不替。敢桀驁於移鼎。公染指而朶頤。是天下之所不容。人共得而誅之。苟能聲罪而討逆。爰請命於天王。縱不如湯武之赫赫。于桓文兮有光。曾莫自奮以取雄。終然受制如處子。屈千乘以入關。愧蹈海之一士。嗚呼悲夫。交余者豈其眞。誘余乎禍之際也。慮遠之不審。相率而陷其計也。夫孰一人之唱義。空斂手而取敗。閱陳編於千祀。增志士之永慨。</text>
<title>望夫石賦</title>,<text>登高山而騁望。撫孤石以興懷。豈貞心之所托。而獨立乎山之崖。曩余與子而成說。期百年以靡他。嗟同室之幾何。忽從事於天涯。我送我子。遠于武昌。瞻望不及。陟彼高岡。望行塵兮路悠悠。招別魂兮天漠漠。恨余身無羽翼。不得度千山之綿邈。寧枯死於山上。寄長望於不轉。玉骨初委。珠淚猶泫。魂迷芳草。眼掛寒煙。身雖化而心存。哀望夫兮幾年。落日兮黯黯。愁雲兮茫茫。水百曲兮迢迢。山萬重兮蒼蒼。渺關河兮不見。抱幽怨兮告誰。何天地之無知。竟良人兮莫歸。使山平而海竭。知此石之不移。雖望眼之已枯。豈片心之有虧。經終古而彌堅。尙餘恨之不歇。安得使行人而歸來。慰孤魂之愁結。亂曰。武昌山上。望不極兮。前生是人。後生石兮。一片貞心。此焉托兮。毋視頑然。可敦薄兮。</text>
<title>全璧歸趙賦</title>,<text>惟荊山之才璧。噫趙家之禍崇。有一物而自重。而社稷之不守。笑藺生之爲愚。獨全璧而謂何。徒區區於小信。昧大禍之潛芽。彼無意於償城。雖狼貪不知足。然紿秦以復取。亦與秦乎同曲。矧取肉乎虎口。秪自激其怒意。惟不奪而不厭。必呑食而後已。迨澠池之危會。甚武關之囚楚。無神威以却兵。反增怒於擊缶。是挑怨而速禍。卒城陷而軍覆。始歸璧而固藏。今復誰之所得。聞古人之事大。旣獻物而愼德。由一方之興仁。終天下而無敵。況賴賢以興盛。在前代而可法。齊賤珠而寶賢。燕築臺以迎士。彼相如之所爲。曾二王之所恥。豈獨秦之可嗤。惜無人於趙國。伊玩好之所資。諒取之而無益。</text>
<title>次別知賦。贈林大樹槐馬。</title>,<text>余生好古而薄今兮。竊尙友於伊周。然旣不及古之人兮。盍今世而相求。懼寡聞而面墻兮。將取益而共修。惟知音古亦難遇兮。奏高山流水而增愁。矧余質愚而才鈍兮。衆曾棄而莫之收。幸同聲之相應兮。夙聞風於海陬。大樹槐馬。海南人。 接淸儀之已辱兮。開鄙懷而堪羞。謂此會之則樂兮。寧後散之是憂。共芹宮而游藝兮。探典墳而秩抽。義思托於蓬麻兮。學期達乎源流。胡然一朝而遽辭兮。整南行之雙輈。思鄕兮幾回夢。歸來兮丘木相摎。漢之水兮漫漫。春雲浩其浮浮。望行色于東風兮。欲摻袖而難由。誠離合之不可期兮。獨抱恨而淹留。</text>
<title>次李白悲淸秋賦</title>,<text>悲秋景之向暮。嘆川流之潺湲。葉摵摵而黃落。雲離離兮碧天。念百年以屈指。三萬有六千日。托浮生於此世。隨無涯而汩沒。減鏡裏之容顏。走環中之日月。咸薾然而歸盡。孰群蠢乎超越。聞古人之鴻名。與天地而久悠。有種菊於故里。或採蓴於江洲。道在是而可樂。天窮我而匪憂。然氣節之不可以徒尙。吾將折衷於尼丘。</text>
<title>苦寒辭</title>,<text>惟茲寒之爲苦。胡天道之靡常。理於何而聽瑩。吾其問于彼蒼。曰天臨下有赫。心生物而不息。旣欲生宜無殺。又胡爲乎此酷。使夫玄陰用事。肅乎于以作威。屭贔以嚴風飛雪。層氷以加之。何歲獨無冬寒。茲寒之古未有。孰威凌乎敢勁。哀衆芳之不守。松柏之儼立。吾危爾之孤高。凰麟辭余遠避。猶恐墮角而脫毛。龜龍股栗而退縮。曷得保靈與神。草木禽獸何暇念。竊獨悲此生民。御重裘猶覺寒。矧窮閻之無衣。老顚而弱仆。不凍者幾希。旣阻飢其未悔。寒又重之謂何。昔有虞之解慍。動以南風之和。周公之輔周。時又無烈風淫雨。世漸降而陰泫。何今異於古也。苦萬物使不樂。竟是誰之故也。跪拜天。余潛聽其言之默而詳。肇余平分四時。寒與暑其交相。歷萬古而不變。夫惟一以爲道。曩豈冬而燠。人自樂夫煕皥。後豈春且寒。人反苦曰慘烈。彼陰陽之或戾。亦人事之失也。欲時和而歲豐。盍修德之實也。余冥思而忽悟。天心之孔仁。竊不敢歸責于天。恐致此之由人。誠涼德之不順。孰云天之難諶。窮冬亦不可久。良有感乎余心。保晩節余不改。期歲寒以彌堅。庶反求而有得。餘皆付於自然。</text>
<title>山中辭示子器 幷序</title>,<text>香山上院菴。有臺曰引虎。前有瀑布二。一自菴北成數層折而西。一由極樂菴過菴東。其源皆出於羅漢峯。至臺前爲瀑。東崖高不及西。然勢益危截而坎。其流直下空中者可數百尺。崖下人可穿瀑而行。西崖亦極高峻。崖腹有竇。深不可測。水自上瀑而走。必盈竇後下。其高直數百餘尺。登臺縱觀。則奇壯難喩。所謂垂天紳落銀河者。非虛語也。彼香爐，廬山。吾不得見焉。未敢遽爲評論。比之天磨之朴淵。金剛之九龍。斯已奇矣。但遊僧過客之來。徒知上臺之爲快。不知探討於臺下。是可恨也。乃披林木攀緣而下。至崖底仰見雙瀑。若自九天而落。其爲奇也勝臺上遠矣。於是歷淸瀨。訪幽壑。踞巖而坐。則碎雪霏霏。飄面襲骨。復有異卉滿前。靑鳥飛鳴。喬木垂蘿。靑楓掩翳。巖奇谷邃。杳然別一洞天也。予甚樂焉。且觴且詠。徘徊眺望。不知日之將暮。噫。吾與子得奇絶於人迹不到之地。作此勝遊。而今而後。庶有繼之者。其亦幸矣。辭曰。窈窕兮山中。有飛瀑兮雙崖。披幽蘭兮俯淸瀨。風颯颯兮滿懷。唅呀兮石竇。仰絶壁兮寒虛。殷晴雷兮白日。飛玉屑兮襲予。予携兮予杖。倚茂樹兮凌危矼。幽花明兮雜芳草。怪鳥飛鳴兮雙雙。或翳兮靑楓。陰陰兮薜荔。偕吾黨兮逍遙。又何必邀彼仙侶。逢雲衲兮忽三四。坐加趺兮苔石。談厖兮與予笑。各靑眼兮莫逆。瀏瀏兮蘄竹。使我聽兮心怡。啓玉齒兮淸聲。紛婉孌兮相隨。嗟哉泉石亘萬古兮。人生少壯不再來。擧酒屬兮高歌。曷不與子兮徘徊。況主聖兮時平。洪恩水長兮盛德山高。安得招隱兮歸來。共歌頌兮遊遨。</text>
<title>七夕辭</title>,<text>澹天宇之高曠。河漢浩其昭回。聆露葉之初隕。倚庭柯以徘徊。靈仙之會于茲夕。竊獨悲此別也。斯黯然之苦恨。無仙凡其一也。念美人之浩蕩。恐佳期之遲暮。耿孤懷而獨立。將捐佩於江浦。魂銷兮目極。知握手兮何時。彼一年一會猶長恨。況吾相見之無期。吾將乘槎而問津。叫情素於上帝。縮千里於跬步。挽萬古爲一世。有百年之會歡。無一日之離苦。雍容一堂以爲樂。何患夫銀河之是阻也。駕鶴驂鸞可相從。又何假於烏鵲之成橋也。旣余美之在此。聊與娛夫良宵。詠淸河而弄明月。慰牛女之長嗟。雖萬死。猶不二其心。從美人而靡他。</text>
<title>南溪辭 謫在光山時作。次友人韻。</title>,<text>澹秋空之寥廓。風凄凄而遠揚。野瀰漫而極目。華實爛其盈場。遠水寒兮沙明。群山鬱兮蒼蒼。送將歸兮南澗。臨淸流兮泛羽觴。薦魚蝦以爲羞。酌浮蟻與鵝黃。時憑懷以舒嘯。忽溪谷兮生涼。三友和余以爲詩。浩然如江漢之湯湯。沈冥麴糱若將終。余豈樂爲此顚狂。邈彼空谷。有幽蘭兮馨香。我往從之。爲美人兮薰衣裳。淡相望兮秋水。遠爲贈兮明璫。耿孤懷而獨立。日將晏兮路長。噫人事時命之靡常。固有通塞與閑忙。惟安分而順受。亦何喜而何傷。蘭蕙枯而香烈。松柏茂於雪霜。保晩節以益堅。肯同歸於茫茫。</text>
<title>承露盤辭</title>,<text>余嘗聞神仙之虛誕兮。徵漢武而益信。觀其晩年乃始求仙兮。賢良退而迂怪進。謂咽沅瀣可以通靈兮。立銅仙以承露。庶將羽化而長年兮。雖宗社萬姓而不顧。吁嗟乎丹砂未盡。玉露未乾兮。已作茂陵之雄魂。三百年來舊物猶存兮。泣向誰而訴冤。安知地下之英靈兮。不爲此而重悲。嗚呼。我今作露盤之辭兮。擬以爲後世好仙者之箴規。</text>
<title>行路難辭</title>,<text>余足底兮生梗。余門前兮成江。蒼蛟當谿兮。白虎負巖。旣左怖又右𢥠。上下四方不知其攸適。恐中道乎摧余輈。安得騁騏驥於康莊。邀美人與之遊。時不可以幸致。增余懷之悠悠。已矣乎行路之難。吾將從夫子之乘桴。</text>
<title>秋湖辭</title>,<text>秋湖之淸兮。可以濯余之塵纓。秋湖之深兮。可以瀉余之幽情。安得邂逅余美兮。聊復共此淸深。且將與彼以爲期兮。千秋萬歲不舍余此心。</text>
<title>送尹奉敎衢仲曝晒星州</title>,<text>當年詞翰擅儒林。六載經帷許獨參。曝史果爲王事大。方秋分遣內臣三。宮袍映日鑾坡上。官馬嘶風嶺海南。誰識袖中藏直筆。却將詩戲謾搜探。</text>
<title>題安瑾夫 琇 山陰愛蓮齋 嶺左御史時</title>,<text>丁寧數罪蓮君子。一笑如何百態生。却使紅塵驄馬客。憐渠留滯不能行。</text>
<title>寧邊開平驛四絶堂</title>,<text>溪山環境舊。景物與時新。霧雨仍籠野。鸎花自殿春。寧知夢想處。重到倦遊身。亭宇依然在。看詩憶故人。</text>
<title>次江界仁風樓韻 一首</title>,<text>重來此地六年餘。往事紛紛一夢虛。通患古今多養虎。壯圖時世類求魚。江樓獨立思淸濁。雲岫回瞻羨卷舒。信美山川非故土。登臨聊復憶吾居。江上高樓百尺餘。客邊登眺似凌虛。騰身直擬搏風鳥。視虜還同戲鼎魚。古壘人稀雲獨宿。陰山春盡日初舒。石田茅屋悲新徙。何術能令樂爾居。</text>
<title>寄丁舍人熿謫居</title>,<text>幾年阻面目。千里夢魂頻。莫道長沙苦。喬松自有春。次韻 游軒 舍人別號故人萬重字。驚喜取看頻。澤畔長爲苦。何日見陽春。</text>
