<title>老孝子賦 並叙○朴公。名忍。字彦容。</title>,<text>萬曆壬辰歲。余轉避冦亂。自洛城走關東。杪秋始歸于永山。客有迎謂余者曰。子其聞朴萬戶忍之死於父乎。余應之曰。此何足異乎。客艴然曰。當今風敎之不漸。而流俗之已汚。在平日而遺其親者。尙比有之。况當此瘼矣。而斯人也。獨能負父逃難。死而不去。非斯人之爲異其誰。余曰。客可謂見其少而忘其大者乎。余將盡言之。孟子曰。人少則慕父母。知好色則慕少艾。有妻子則慕妻子。仕則慕君。是人情之所必至。而終身慕之者。所以爲大孝也。今斯人也。年將耳順。鬚眉皓白。而其孝益篤。未甞少衰。此古君子之所甚難也。斯人也。旣爲其難於五十餘年之久。則其能爲其易於一朝之倉卒者。不足異也。若擧其一朝之異。而遺諸五十年之難。則非所以知斯人者。而亦非君子權衡之論也。仍作老孝子賦以遺之。其程夫子老而孝子爲盡之意歟。詞曰。背冠雙蛾秀翠微兮。面帶長鏡繞淸漪兮。中有一屋孝子攸宅。五十慕舜猶病諸。獨何老而益篤。吾知其出於天性兮。故終身而不衰。豁乎其中。軒然爾儀。書釰不成。志空懷奇。德旣賦於仁全兮。敎且承於義方。知所重之有在兮。矢維則之無忘。一心素期百年。萱堂愛敬惟知。功業不遑封萬戶之浮雲兮。事二人之短日。時大人投簪兮。尋某丘而卜築。于以乃老于臺之下。歸來速貧鼎石多暇。憫滫瀡之不充。勤甘旨之以躬。恒仰事以壹念。敢俯育而貳衷。臂蒼牽黃兮。且風雨而馳逐。手綱荷竿兮。罔寒暑以漁獵。山珍水鮮極滋。備色誠求渴。副體便口適。入厨饔飧。上堂昏省。遑寧我私。不有其身。積年歲之愈久兮。忍晷刻之或怠。每親年之喜懼兮。忘余生之衰改。兒趨鯉庭。老服萊綵。堂上鶴髮。膝下鮐背。一室兩翁惟父子兮。霜髩雪鬚 缺 相似兮。養惟日而不足兮。敬彌老其若初。婉容色而周旋兮。怡語聲而起居。慶無咎於眉梨兮。樂有恃於陪奉。噫叔世天常之斁盡兮。顧安有子職之能供。隨所慕而志移兮。鑠降衷之良知。紛紛走作。爰暇孝思。人誰遠獸。俗幾爲夜。養或不敬。色且少可。夫孰兼之。斯人獨也。長孩提之初心兮。迄其耋而不舍。非人理之所到兮。諒天道之丕顯。縱董黃稱美於今古。若使其至老則或變。能若是克盡其始終。泝千載久矣民鮮兮。無懷時之或有兮。有虞後之未見。嗚呼少好試釰兮。學非古獲。從盡事親。行與道合兮。苟非天質之粹美兮。安得仁本之卓爾。詎至孝之無報兮。宜上帝之錫祉。何福善之理泯兮。竟値兇之禍慘。身蔽父而當刃兮。同被鏖於一釰。固犬羊不足誅也。彼蒼蒼胡然漠漠兮。末俗生此兮。似天意之矜式。春府享百兮。若孝感之攸格。忍忍使其殲良兮。又奚由而徵惡。天難諶之若玆兮。余一叫而欲諗。降監世之遺親兮。當急難而尤甚。欲令人而取斯。法其死之如歸兮。生雖殞而名芳。豈眞宰之無爲兮。然所懼者泯滅兮。如不揚則棄天。儻表閭而振之。願觀風者得焉。於爲國乎何有。必可移之油然兮。</text>
<title>安西行。寄鄭郞廳。</title>,<text>妾家天一隈。郞自長安來。郞年十九妾二七。妾顔如花猶未開。郞騎白馬時冶遊。夕陽高樓明月㙜。愛郞風流心則藏。含笑尙慳秋波回。浸浸忽成雲雨酣。無限芳心歡未裁。芙蓉堂上䲶鴦衾。濯熱亭中鸚鵡盃。生香眞態春睡嬌。粧鏡亂捻雲髩堆。誰知畢竟是寃家。比翼分飛良可哀。無言握手不忍別。玉筋闌干垂兩腮。長相思在長安。日暮南天心欲摧。唯將別時相贈別。一誓平生期不灰。身經亂離幾處苦。夢入 缺 南成禍胎。悠悠卄載九死餘。宿緣未盡還相陪。已見神釰躍入津。誰道東流不復廻。分明鈿合示前盟。此事人間更有哉。昨夜秋雨漲綠波。只欲從之忘泝迥。談心今夜舊如何。樂處愁生姑酌罍。人生離合會有數。不須折寄窓前梅。君不見悲吟白頭卓文君。朝蓮夕棘堪一咍。</text>
<title>和朴上舍 日省 韻</title>,<text>棲遲公舘久。客意向誰攄。長夏濃陰裡。孤眠小雨餘。愁來仍倒斝。醉去懶看書。賴有南陽客。還成西海居。此時相晤語。何日可吹噓。戀德論心後。忘年托契初。嫰蘭憐馥郁。衰櫟愧扶踈。高樹三廻鵲。遠遊千里魚。幸同談笑穩。元與敬猜除。雖喜頻聯榻。猶悲未返車。長思田野興。絶意承明廬。屋後山多藥。門前水可漁。徒勞兩歲夢。厭賞一池蕖。壯志將埋草。寃氛欲塞虗。生涯詩滿篋。世事淚沾裾。我去已遲暮。君行問疾徐。他年城外路。倘荷訪相如。</text>
<title>別白監司</title>,<text>聞道雙㫌發。何時到洛陽。宿嵐收夏者。新雨引秋凉。行李知無恙。歸來况有光。承恩朝魏闕。騰喜舞萱堂。忠孝兼能盡。羈危獨備甞。昔年曾願識。今日分殊常。玩月仍徵笛。登樓豈倒觴。居然移駐馬。忽此意亡羊。竟阻臨分手。難堪倍斷膓。客懷牽別恨。遙入海雲長。</text>
<title>喜霽呈方伯</title>,<text>淸風來客舍。爲我滌煩襟。起看雲 缺 薄。勢欲收積霪。朝日漸生輝。喜意漲前林。農夫爭荷鋤。遠近聞歌吟。其雨雨曰暘。豊年孰能禁。借問是誰之力歟。民曰召伯坐棠陰。微生久幸忝席上。才薄奈未輸中心。想見芙蓉堂下花正開。淸香明月期同尋。</text>
<title>和朴明允 廷亮 七無韻</title>,<text>大道出自天。性命無處無。何彼靑牛客。反以有爲無。亦有如來者。寂滅而虛無。二家弊萬古。七賢崇一無。誤俗者滔滔。其流何代無。居多亂天下。隻手難使無。此意良已勤。諸君知耶無。</text>
<title>又和朴明允韻</title>,<text>有客有客江之干。樂道安貧今世一。生憎小兒誇疾走。手扶靑藜跛一脚。長吟獨立天地間。偃蹇時卧三椽屋。浮雲富貴抱負大。樂以忘憂憤忘食。風乎臺上岸黃巾。白石滄江生計足。眞區淸絶少塵迹。魚鳥忘機是相識。嗟余幸忝座上客。握手時倒盃中物。歸來怳然夢仙都。每願從之竟何得。</text>
<title>走筆呈懶學子朴汝獻 廷老</title>,<text>嗟嗟末路少知音。塊然獨居高唐浦。邇來無事懶成癖。卧看烟雲變風雨。時維季秋月旣望。想知孝子來謁廟。閑吟思見故人面。逝肯今朝過我否。村扉只隔一帶流。我思悠悠迷遠樹。</text>
<title>戱贈金子善</title>,<text>昨日金上舍。朅去遊瀑水。山靈怒塵迹。急驅風伯至。夜半雨如注。淨滌無少累。披衣驚起一大笑。何不初從彩雲子。</text>
<title>和崔德基 應信 士師格韻</title>,<text>嗟我二三士。亦是知命士。好學眞吾師。肯顧靑雲士。成德只在師。得師乃爲士。願君更從師。竟作天下士。如我本無師。可憐塵土士。</text>
<title>古意寄鄭郞廳</title>,<text>山南草木深。夜來風雨惡。獨虎濕不行。日晩當道伏。美人畏躕躇。擡粧看向夕。恐失此佳期。珊珊紅淚滴。自註云鄭侍姬不來。</text>
<title>輓人</title>,<text>湖海秋風客。悠悠歸不得。獨憐覊旅魂。丹㫌還故原。今時藏亦難。却羡得所安。</text>
<title>贈金士中</title>,<text>有約人無影。勞勞望眼迷。孤岑眠不得。西嶺月欲低。</text>
<title>別崔汝益</title>,<text>今年又泣玉。八月還歸鄕。楓葉滄江路。知君任徜徉。</text>
<title>戱贈棄妓</title>,<text>底事名爲棄。應嫌人共取。獨憐來待吾。止合懷中寘。</text>
<title>和金別座 善胤 韻</title>,<text>客遊歸不得。終歲做辛勤。水北山南宅。閑閑獨羡君。</text>
<title>和信川任太守韻</title>,<text>睡起雨聲中。愁來萬事空。芙蓉香半謝。客路又秋風。</text>
<title>愛日堂。苦聞蛙鳴作。</title>,<text>盡日池塘雨。空齋遠客情。可憐同我苦。唯有爲官鳴。</text>
<title>和呈</title>,<text>鮮矣好謀者。勇夫亦未聞。聖門無子路。誰與行三軍。</text>
<title>贈別金上舍 孝誠 謫雄城 乙卯在高山時作。○自註云自坐庸懶。未甞知吾公作何狀。徒久景慕而已。驛樓今日。得見高標。此生已幸矣。冒拙書此。用酬鄙意云。○按光海乙卯。金公以太學生抗章。獨斥廢母之非。被竄雄城。</title>,<text>大義少朱雲。高名爭白日。萬古如君誰。令人望行色。</text>
<title>和任生韻</title>,<text>風雨連三日。客懷知若何。前江通漢水。一葉未歸家。</text>
<title>又和任生</title>,<text>平生坐骯髒。海內無知音。一見便傾盖。惟君可起欽。</text>
<title>和延頤正韻</title>,<text>思君長不見。今夕忽相遇。遲留不忍分。日暮烟生浦。</text>
<title>和三陽友船遊韻</title>,<text>聞道三英會。蘭槳日暮洲。霜威饒遠樹。風力緊長流。濁酒同心興。悲歌當世愁。何時江上月。萍迹又從遊。</text>
<title>三日在旅舍逢雨。作示孫指揮 守廉。</title>,<text>夜來春雨足。佳氣総坏陶。綠入江邊柳。紅歸岸畔桃。彩禽爭得得。孤客獨勞勞。何日歸桑梓。探花飮白醪。</text>
<title>黃庭菴和金子善韻 二首</title>,<text>寺藏巖萬仞。軒納碧千岑。古壁新苔意。寒巢獨鶴心。山仍初月靜。壑得晩風吟。淸磬聲兩三。遠飄雲外林。其二分明玄圃月。人在碧雲岑。長嘯千年事。孤眠一夜心。最饒塵迹斷。時費海山吟。莫到尋眞易。鳴泉隱遠林。自註云子善在家寄韻。而憚於路險。不得來從云。故末句及之。</text>
<title>贈黃庭庵僧道圓</title>,<text>物外開靈宇。淸脩七十春。雪眉明更秀。雲枘淨無塵。履寂閑終日。談空坐到晨。從知龍樹下。歸作照燈身。</text>
<title>和金子善韻 二首</title>,<text>久飽高山仰。未知作狀何。心肝今幸照。手額喜相加。歧路分南北。雙眉憶彩華。幽居應不遠。江上有歸霞。其二有約人無影。相思意若何。纔聞鵲喜報。忽得鯉書加。鴉墨揮毫濕。驪珠滿紙華。多情八十字。吟向暮天霞。</text>
<title>別崔汝益</title>,<text>秋來已多感。况別故人歸。歡薄酒無力。風凄日少暉。眼穿雲北去。魂逐鴈南飛。分明屋樑月。幾沾遠客衣。</text>
<title>永同玉溪瀑布庵</title>,<text>五月來蕭寺。千岑隔世饒。谷深鶯不到。簷濶鷰來巢。夏歇長林晩。秋含小瀑高。浪吟臨絶壑。聲徹鬼應嘲。</text>
<title>和朴毅叟 廷弘 壽筵韵 三首</title>,<text>白石滄江上。閑吟足此生。琴書千古意。歌舞百年情。暮雨歸鴉濕。秋風落葉輕。高臺今日興。都供壽筵榮。其二㙜高霜葉早。江近暮烟生。此日人間樂。仙區膝下情。華筵報已重。寸草意還輕。滿座佳賓賀。方知孝子榮。其三臺高元不死。松老學長生。此地開樽意。重闈祝壽情。綵衣隨葉舞。歌響遏雲輕。獨下懷人淚。多君此日榮。</text>
<title>和懶學子民之無良相㤪一方爲韻</title>,<text>大雅今無望。滔滔不令人。俗慚文獻魯。屋比戰爭秦。莫道最靈物。誰云直道民。閉門堪獨坐。嘿嘿守吾眞。右有感人生一大夢。天道亦何衰。種德家無慶。蹈仁世莫知。張湯還裕後。伯道竟傳誰。達者能安命。自脩不易之。右和自悼問爾何從出。親於受髮膚。三年皆愛有。一死獨埋無。縱擊難爲鶻。雌雄孰辨烏。能知沐浴義。猶是聖人徒。右不葬歎忍見相煎急。終難望謝堂。錙銖爭地利。尋丈亂天常。門戶馴殘忍。鄕隣乏善良。遠懷陳競美。惆悵不能忘。陳競疑眞慶。右歎不和鸞鳳今何處。鴟鴞捴不祥。人亡哀叔季。世變惜贒良。永夜悲吟獨。浮生吊影相。初朞今忽及。令我倍心傷。右哀高江我懷立石翁。器度眞弘遠。義盡仁兼成。行危志肯巽。江山任放情。孝悌人知勸。中道溘然終。天乎寧不㤪。右思立石公才天下奇。信口自成律。隻字爭傳觀。佳篇誰敢咥。寄來八角詩。愛此五言述。滿紙皆驪珠。關風敎第一。右和恥拙速昔聞霜後雪。今見雪先霜。柳絮欺黃菊。藜花雜綠楊。下民由致異。上帝豈無常。獨坐寒齋夜。悲吟爲四方。右感秋雪</text>
<title>和懶學子金玉爾音而有遐心韻。兼寄明允丈。</title>,<text>思君長不見。歸鴈斷魚沉。芝宇三更夢。松欞一夜心。白頭銷片王。靑眼直千金。握手知何日。江雲浪費吟。其二我愛金陵人。滿懷無價玉。安貧豈世兒。樂道眞吾屬。不市固難售。無榮寧有辱。自從賢輩亡。轉覺相思篤。其三常懷懶學予。燭照無遺事。頭上有飛蓬。胷中如止水。鄕隣久憚嚴。儕類爭誇美。忽寄咳唾珠。吟來自莞爾。其四黃溪多美士。知是德星臨。末路爭投石。眞珠耐斷金。二三人白首。千萬古靑岑。願赴峨洋會。共聽指下音。其五莫道翻雲雨。惟難此志持。致懷初似愛。落井更誰思。戀戀人亡耳。滔滔世殆而。遠追麗澤義。留與後來知。其六遣興苦無方。時傾一斗酒。醉來獨卧床。歌罷仍開口。戚戚復奚爲。休休固所有。金陵隔幾何。願與更濡首。其七耿耿懷奇志。居然雙髩華。亂離心每苦。富貴念還賖。獨鶴悲霜月。孤査又雪花。晩天星散盡。南望片雲遐。其八曾我荊花落。知君痛裂心。岸哀鴻鴈叫。原斷鶺鴒臨。無復珠連壁。誰稱玉與金。何當同說抱。相慰引盃深。</text>
<title>和李必壽送別韻 二首</title>,<text>得君珠四十。愧我木瓜投。獨鶴淸宵叫。婺源暮雨愁。九疑山競秀。三峽水奔流。別後相思苦。披吟可寫憂。其二峨洋絃久斷。膠漆忽相投。數日連襟樂。今朝作別愁。歸心何處苦。客棹錦江流。夜夜屋樑月。空添旅枕憂。</text>
<title>別宋寬甫北歸</title>,<text>亂後南中別。勞勞北望情。馬嘶催去路。鶯語喚愁生。握手頭先白。揮鞭骨欲驚。莫言歸路遠。雲嶺在前程。</text>
<title>和題</title>,<text>亭臨飛鳥外。獨上思茫然。江濶仍秋雨。簷虛自暮烟。誰開天秘境。知繼地靈贒。不啻耽風景。佳篇喜見傳。</text>
<title>和李都事仲啓韻 三首</title>,<text>華搆依殘堞。烟生日暮村。騷人虗檻夢。凉月半地痕。破悶詩千首。排愁酒一樽。明朝君去後。西望眼長煩。其二倦客投無所。孤烟何處村。吟歸朝雨濕。歌罷暮江痕。雖放東山妓。宜傾北海樽。自然堪下淚。岐路不須煩。其三我苦塵中客。君家海上村。相思春又暮。兩髩雪新痕。邂逅淸風馭。從容細雨罇。人生底處樂。自幸滌襟煩。</text>
<title>吟寄金別座</title>,<text>無事惟宜睡。終朝卧華堂。雨侵鄕夢短。日引客愁長。望裡思情友。湖邊有別庄。春風何限意。收寄一詩章。</text>
<title>代柳巡使 舜翼 輓韓歙谷</title>,<text>久歎無人巷。今來幸式閭。尊因年德達。慶及子孫餘。司馬知名日。割鷄施澤初。世間誰九袠。猶自涕沾裾。</text>
<title>和朴上舍韻。留別。</title>,<text>才調如君者。當今有幾人。夏雲多供筆。秋水淡爲神。獨抱飄零恨。相逢寂寞濱。今朝還作別。長路倦歸身。</text>
<title>芙蓉堂。與李澤堂汝固 植 唱酬數篇。</title>,<text>驅馳原隰久。千里隔脩門。落日無窮路。孤烟何處村。傷時危涕下。補闕寸心存。傾盖忘覊旅。銜盃欲吐論。其二海內知音少。聞君氣像雄。逢塲因細酌。客路又秋風。古意看神釰。新詩奪化工。醉來多感慨。西日照吾衷。附原韻 題云芙蓉堂呈宋從事。再宿煩公府。終朝病掩門。屯雲欺短景。細雨浥疎村。一笑平生計。衰年古意存。安危大國計。蓬轉更堪論。秋意登攀好。官樓結搆雄。敗荷爭仰雨。高柳自吟風。細酌非耽宴。精言未要工。看君話王事。殘日耿深衷。</text>
<title>和鄭郞廳韻 二首</title>,<text>望望無消息。令人白盡頭。暮雲前日恨。秋雨此時愁。想見芳心送。唯應玉兎留。瀟湘逢早晩。不語淚雙流。其二湖海悠悠客。秋風欲白頭。家書千里隔。歸鴈一聲愁。何幸舊相識。他鄕今共留。心中無限事。談過涕先流。</text>
<title>和長淵璧上韻</title>,<text>水合流爲帶。山分嶂作襟。荒城勢控海。秋雨氣橫金。一夜潘生髩。三盃叔夜琴。誰知孤客淚。秪是戀君深。</text>
<title>和新溪中程壁上韻</title>,<text>峽爲淸溪拆。緣溪路轉斜。時聞鵑哭苦。似促客顚華。空院留難久。危橋渡幾多。北宸長入望。何日更趍衙。</text>
<title>高山郵官。寄舍弟元裕。甲寅。○自註云嶺外覊窮。懷抱甚惡。秋來吟哦篇亦多矣。今此二什。適成人歸。可兼示汝獻，君洽兩老友也。</title>,<text>蕭條君沃鄕。索漠我咸陽。疾病飢寒念。音書道路長。白頭秋夜月。紅葉驛樓霜。仰看雲中鴈。飛飛自有行。右偶吟纔濕海西雨。還披漠北風。忽然憶舊居。三年門巷空。生涯能幾何。長在逆旅中。定欲投簪組。田園與爾同。右效古</text>
<title>贈別金上舍 孝誠 謫雄城</title>,<text>滿紙陳東血。恩原聖主明。秋風歸路遠。落日故園情。名與千匀重。身將一葉輕。他年應瑞世。知不久雄城。</text>
<title>寄舍弟元裕</title>,<text>客意遣無由。如今又倍愁。水雲分弟妹。霜露隔松楸。鴈指西湖濶。人覊塞北幽。萬山明月夜。獨倚驛樓秋。</text>
<title>途中重九</title>,<text>驛路逢重九。停驂獨悲吟。暮鴉迎塞鴈。輕隼落寒禽。楓晩山粧錦。菊殘逕簇金。無人對白酒。京國憶登臨。</text>
<title>和人</title>,<text>老來耽晝睡。終日掩柴扉。朋友多深契。林泉可樂飢。祗爲贒士奬。甘被俗人譏。富貴非吾願。雲霄有少微。</text>
<title>偕朴上舍 瑜 及景韓仲溫輩。乘月步遊前江氷上。四首。</title>,<text>十里琉璃一望平。吐初山月半江明。童子二三冠者七。相携散步倍魂淸。其二十載儒冠志不平。浪吟愁向月分明。高人似識幽人意。訪我來遊玉鏡淸。其三江連天色望中平。月入水心分外明。始識仙緣磨不盡。怳然今夜到三淸。其四萬頃波浪得氷平。一壑瓊瑤仍月明。步步生虛心轉爽。此身還似玉壺淸。</text>
<title>又戱示朴上舍</title>,<text>雪嶺遙遙月上初。沙汀歷歷客來徐。主人不惜瑤㙜秘。却許塵 缺 半夜居。</text>
<title>走筆和朴上舍 春亨 韻。上姜相國。育龍。○號瀛洲居士。隨顧遊擊天峻來征。寓在太學前。○自註云時在泮宮。</title>,<text>鰈域干戈今八年。吾邦再造賴皇天。颯颯高才能草檄。知君功可勒燕然。</text>
<title>謝孫指揮惠墨 二首○自註云。時在旅舍。</title>,<text>半世鯫生悲蟄龍。今朝何幸接丰容。神交自古無夷夏。遺我陳玄發綺封。其二德星來曜海東天。快覩淸光喜宿緣。更接文房兼一友。此身今日怳登仙。</text>
<title>和懶學子韻</title>,<text>不才曾披元賓與。降挹知由友愛思。朝來忽得千金字。滿紙哀哀憶弟辭。</text>
<title>別崔汝益</title>,<text>末路知音有幾人。年來稀見和陽春。傾肝此日還成別。獨立秋風濕盡巾。</text>
<title>和人秋雪吟</title>,<text>秋功未半雪先灾。黃菊丹楓一時摧。尙素天公知有意。嫌霜生巧錦帳開。</text>
<title>沃川月嶽寺。和懶學子韻。四首。</title>,<text>夢裡芝眉豈偶然。終朝寒眼意還邅。山中忽得千金字。吟罷瓊篇喜欲顚。其二有言來訪豈其然。淸景塵寰路自邅。只是耆川長入望。相思時上最高顚。其三浪道懷奇世不然。歸來寧恨命迍邅。可憐虗拋匡時策。丹滿胷中白滿顚。其四欲學高飛謝自然。半生烟火久迍邅。今來月嶽寧無意。淸夜吹簫在絶顚。</text>
<title>又步 二首。○自註云。忽擎佳什。如得百朋。况承珍貺。物其多矣。此則知生全貧也。自非曲眷。何以及此。謝感之意。無以爲喩。雖嫌荒拙。不無無聊。敬步來韻。用博開靨。</title>,<text>錦里先生收栗歸。擁爐滋味老先知。朝來送慰畸人餒。拜賜從占愛我思。其二誅茅新作野中歸。秋入園林興不知。忽見故人霜栗惠。喫來遙起謝公思。</text>
<title>又和守歲吟 二首</title>,<text>氷雪江鄕始得春。寒生喜氣晩來新。倒冠欣見隣人賀。不願臚傳逐縉紳。其二白頭黃馘又添年。貧病江湖任自然。賴有知心相好古。朗吟時復與隨肩。</text>
<title>又和 二首</title>,<text>誰云四序功成去。又見三庚續代來。如許竆炎無地避。悵望兜卛獨徘徊。其二淫雨久令添渡滿。淸風曾不過江來。開襟何日飄煩惱。一曲悲吟信策徊。</text>
<title>輓禹上舍 綱</title>,<text>名利戕生宜世有。如何今又禍高蹈。一曲哀歌聲咽處。半天殘月護丹旐。</text>
<title>懷朴明允</title>,<text>美人卧病水西涯。不見淸楊月再虧。堪笑此生無意適。奴如仙子馬如麟。</text>
<title>和閔石溪晦叟 昱 韻</title>,<text>古人無道周公才。末俗如何貴小才。羡子平生行孝悌。莫言輕薄世間才。</text>
<title>和朴明允韻</title>,<text>綠水靑山長作客。淸風明月自天然。羡却高人塵事絶。逃秦何必武陵仙。</text>
<title>喜雨。示朴上舍 瑜。○自註小叙云永民纔免塗炭。繼憂旱乾。旣切惟良之思。更深甘雨之望。兩願其來。▦渴于中。何幸今朝。吾人疊福。時雨旣洽。良吏又來。室家胥慶於至止。道路相賀於沛然。昔者吟呻。變爲歌謳。向之焦枯。還成興發。夫此二難。適幷一時。意者。上帝監我下民。謂微太康。難慰久苦。故另費過望之惠。用償偏害之灾耳。若果不爾。何以至此。然伊我有懷。非尊誰討。玆成短絶。以賭一噱。幸不鄙夷。餘俟雨歇。趍承降敎。</title>,<text>夜雨蕭騷久旱餘。爭歌有麥抃千鋤。如今始識天公意。此日仁侯又下車。</text>
<title>遣懷 二首</title>,<text>末路知音有幾人。明珠按釰悼無因。平生笑殺和三刖。獨善由來不害身。其二流落江湖十數年。漁樵爲伴樂吾天。傍人不識忘機妙。每勸彈冠謁二千。</text>
<title>宿大慈院。吟寄載寧子弟李進士。自註云萬曆丁巳歲。以調度從事在海西。</title>,<text>久聞蘭茁見天眞。客路怱怱意未申。風雨滿庭空院暮。別懷還惹舊愁新。</text>
<title>寒食</title>,<text>西原南面我先塋。遙望松楸隔幾重。今日又逢寒食節。自憐傭丏不如誠。</text>
<title>和李士達延城大捷碑韻 二首○碑李公廷馣。壬辰勝戰碑。</title>,<text>豊碑百尺掛斜陽。忽憶當年我武張。志在死綏終一捷。堂堂義氣冠千霜。其二功成當不比襄陽。秪是精誠似兩張。義激殘兵摧大敵。片珉終古照千霜。</text>
<title>和梁泰安楊柳詞</title>,<text>春風裊裊黃金絲。陌上樓頭處處垂。願得玉人膓斷者。最長條結不相離。</text>
<title>別安西太守</title>,<text>陶令初謝彭澤城。春風無限別離情。憑君且莫催征旆。佇見來時竹馬迎。</text>
<title>和金別座韵</title>,<text>春晩空庭獨掩門。一城花柳夕陽村。此間秪合來相訪。墊角何傷禮義敦。</text>
<title>芙蓉堂庭畔。有梨桃對立盛開。一時零落。堂在安西。</title>,<text>春滿高樓客夢回。梨花爛並桃花開。須臾一陳東風過。紅雨交從白雪來。</text>
<title>林子愼 悌 壽宴</title>,<text>正是芳辰壽席開。滿堂歌鼓殷春雷。能令永感人垂泣。白髮慈顔孝子盃。</text>
<title>戱贈李文化 自註云與文化使君遊廣石貝葉。托以如廁而走故云。</title>,<text>先遊廣石歸蕭寺。太守風流不可當。舞罷鴻門如廁急。未知形勢果誰強。</text>
<title>戱郭震卿起舞</title>,<text>昔在招提都摠攝。今還桑梓擅豪俠。紛脩舊習未專除。席上蹲蹲最妙絶。</text>
<title>又贈郭震卿 二首</title>,<text>昔年傾盖洛陽中。事業功名一世空。今作戴恩堂上老。多君方有古人風。其二相逢客路大忙中。舊事談來萬慮空。山日已低還作別。滿庭紅杏落花風。</text>
<title>和郭震卿貝葉韻</title>,<text>小逕緣溪轉入林。一庭微雨隔長林。朝來携酒高樓上。萬壑泉聲度幾林。</text>
<title>瓮津偶吟</title>,<text>孤城如斗半山空。遠挹滄溟落照紅。客到不遑登望興。慘看村落小民窮。</text>
<title>瓮津。憶黃檜原。一作聞黃思叔訃。愼字思叔。號秋浦。封檜原君。謫死瓮津。</title>,<text>節義堂堂天下聞。誰知竟死瓮津濆。只今國勢如山重。尙有當時誓海文。</text>
<title>和殷栗客舍韻</title>,<text>幾日驅馳到栗州。春風催却髩邊秋。誰知佳節偏相惱。憎見開花懶上樓。</text>
<title>和豊川韻</title>,<text>三月西來辨勝遊。高樓風緊似深秋。坐看近浦潮生霧。小雨依微晩不收。</text>
<title>自金沙寺到豊川。再用前韻。</title>,<text>暮年豪氣子長遊。碧海茫茫萬里秋。獨上沙峯看落日。夜歸蕭寺涕難收。</text>
<title>贈文陽李太守</title>,<text>行行逆旅逢君日。正是春風欲盡天。只此黃昏催別恨。深盃須趁曉鍾前。</text>
<title>化鶴樓醉吟</title>,<text>小雨依微過柳塘。一庭梨雪滿樓香。仙區獨可寬羈恨。盡日登臨到百觴。</text>
<title>和任太守</title>,<text>靑衫白髮老從事。湖海悠悠久不歸。歸鴈一聲驚客夢。曲闌明月獨沾衣。</text>
<title>和兎山東軒韻。寄吳正言。三首。</title>,<text>自賀今來所得多。異鄕傾盖善人家。天然氣像開談笑。秋水芙蓉一朶花。其二奇薄何須㤪化工。客愁添却雨聲中。靑泥無路尋三聖。伊阻眞區信命竆。其三塵蹤幸入武陵源。喝道元非我思存。勝賞還爲天雨阻。隔林惟見種桃村。</text>
<title>和鄭郞廳韻 二首</title>,<text>滿庭風露夜凄凄。客舍悠悠在海西。照壁殘燈無夢寐。悲吟直到曉窓鷄。其二偶然相値地西維。他日難分聚散期。長笛一聲明月夜。不堪離恨獨吟詩。</text>
<title>和鄭郞廳別詩</title>,<text>客路知難同去來。逢塲別席忍登㙜。秋風幾費相思夢。望裡生憎鴈子廻。</text>
<title>別尹定卿</title>,<text>四月江南道路長。逢場忽謾是離塲。客中送客情無限。歌罷驪駒轉渺茫。</text>
<title>和任生韻</title>,<text>一年湖海苦吟呻。長夏覊愁轉覺新。細雨燈前開細酌。向偶人對向偶人。</text>
<title>又和任生 二首</title>,<text>暮潮初上薄凉生。微月蒼茫惹客情。長笛一聲和小雨。令人心往洛陽城。其二無端爭競忿隨生。狂藥欺人失素情。醒來不耐心中訟。從此期防意馬城。</text>
<title>敬步 三首</title>,<text>狗苟蠅營爭擾擾。驛樓高處獨無爲。誰知吏隱元超世。不必山林好事詒。其二辛苦平生悔做儒。酸顔羞對語花姝。風流文彩都消盡。誰道剛膓一玉壺。其三秋風吹起故園心。此日書來直萬金。白雪吟過牙頰冷。苦調誰解兩情深。</text>
<title>醉呈慈州使君</title>,<text>十年重上百祥樓。樓下淸江似舊流。江雨依微添客恨。草連原隰路悠悠。</text>
<title>和謝懶學子惠丹杏韻 二首</title>,<text>節過天中時果熟。團團紅杏滿園香。仙翁爲憐幽人渴。遠送荊扉許一甞。其二幽人摘摘園中果。分惠刀圭一篋香。丹頰霜凝排看氣。肯敎餘子浪傳甞。</text>
<title>九日</title>,<text>忽驚今日是重陽。白酒盈罇菊散黃。何事對花終不飮。客中佳節倍思鄕。</text>
<title>石溪書室 在永同觀魚臺上。閔上舍昱所築。</title>,<text>爲開江上一書堂。擬育人才作棟樑。俗子誰知培植意。只誇淸景冠東方。</text>
<title>和林可立韻</title>,<text>旅枕初驚客思寥。孤懷開向此淸宵。江流得月聲猶近。山勢迎風影更搖。壯志肯隨流落盡。竆愁方覺夜來銷。憑君莫說天今老。人事還如斗轉杓。</text>
<title>和懶學子韻 自註云時在白池。</title>,<text>沙𩿨無定異鄕身。空賦歸歟久在陳。避地易爲遼海客。移居難得武陵人。誰知有𧗱能醫國。自恨無因可濟民。奏罷峨洋多苦調。九關豺虎四郊塵。</text>
<title>和黃庭庵壁上韻</title>,<text>千仞蒼巒呀作門。衆峯羅拜望中紛。白沙護水山前見。淸磬阿風谷外聞。軒壓扶桑呼出日。棟隣閶闔吐歸雲。神呵俗迹塵眞境。只合騷人洗爽魂。</text>
<title>贈別學修上人</title>,<text>上人良苦桑門戒。靜坐年來槁似査。萬里雲烟無住迹。一筇湖海有餘家。我來蕭寺時當夏。爾供淸談日欲斜。卄夜連牀還作別。令人長憶說蓮花。</text>
<title>別崔汝益</title>,<text>與君同歲又同榜。太學虀塩共幾時。客久偏驚紅葉早。覊懷遙望白雲遲。秋風歸興春川路。長夜離愁短檠加。如見昭陽江上月。湖西千里幸相思。</text>
<title>和丁玉山元節婦韻</title>,<text>丈夫玉立贒無儔。兩美當年有好逑。苦供平生飯不足。閑堪倉卒釰翻頭。仍持冷竹能持節。只愛貞操不愛軀。魂寄白雲招不得。可憐芳韻幾千秋。</text>
<title>和景鎭兄開天別業韻</title>,<text>性癖山阿與水濱。幽居今送幾年春。烟雲變態壺中興。魚鳥忘機物外身。萬壑風光摩詰手。一村籬落武陵人。東華白眼長高卧。芋栗朝昏不厭貧。</text>
<title>和懶學子韻</title>,<text>自笑儒冠多誤我。歸來倘可保淸眞。柴扉臨碧水依舊。草屋對靑山更新。時見親朋勤寫意。况聞佳節快投身。從知富貴非吾事。任放期將遠世塵。其二半生勤苦知何事。得失非關養性眞。歸共園翁溪友舊。臥看江月峀雲新。背將卞玉悲三刖。還襲隋珠保一身。樹屋高人今已遠。期追懶學子之塵。</text>
<title>和德久八德歌韻</title>,<text>先覺無人養不中。知誰日月照羣蒙。幸君初發一歌韻。斯敎何難三代風。均有此門元不塞。能由是路可終通。今來唱罷心如豁。始我治平自理窮。</text>
<title>和懶學子韻 三首</title>,<text>故人何在水西陬。采采汀蘭不自由。長望雲從村後起。獨憐江向宅前流。愁懷此日違離久。欣負平生臭味侔。三五肯寒瑤草約。悲吟終夕任搔頭。其二上探天奧下地陬。龜卜玄機燭事由。金矢豈容藏曲机。玉壺端合置淸流。談鋒凜凜三千敵。學海洋洋八九侔。昨日多情詩遠寄。頰生氷雪可痊頭。其三有美一人天之陬。靑樓消息問無由。南來杳杳孤蹤滯。北望悠悠雙淚流。爲雨縱違神女約。食芹還與野人侔。滿江風雨無舟楫。獨立滄洲白盡頭。</text>
<title>又步</title>,<text>象外年來好滑稽。沉冥不願世人楷。惟吾師表耆川子。每我欽崇華嶽齊。郢路陽春和者少。荊山璞玉獻宜乖。疎慵幸被高贒可。揮却風斤足暢懷。</text>
<title>和金果川韻 五首</title>,<text>秋入江湖野興呈。強扶藜杖宿愁醒。堪憐命舛冠無賴。自恨時危釰不成。新卜荒園霜後淨。舊遊淸漢夢邊縈。誰令忝和瓊琚句。一夕華風死草萌。其二秋入江湖野興多。角巾長嘯在山阿。朝雲吟過窓虛雨。夕照看移壑實霞。落鴈懶隨沙冷點。歸鴉忙逐樹幽斜。無竆景物無窮思。誰解騷人甚哭歌。其三秋入江湖野興閑。日尋荒逕竹千竿。亂離身世三年笛。飄蕩生涯十載冠。絆足每疑天路窄。擡頭方覺海門寬。狂流畢竟知何用。業唾蕭曹史陋班。其四秋入江湖野興優。白頭紅葉暮年遊。石瘦千巖山態老。川貧萬壑水聲愁。曉望霜威繞遠樹。晩登風力緊高樓。多情自感無情物。志士由來淚不收。其五斜倚溪流晝掩扉。遠收山勢屋前圍。隔林踈雨含秋去。欺葉輕風送晩歸。物換能令心事苦。神頤猶幸外憂稀。亂來寒罷人間夢。一帶滄江舊釣磯。</text>
<title>和朴文吉韻</title>,<text>秋夜更深月色空。客眠驚罷一聲鴻。虫歌凄切林多露。樹舞婆娑壑滿風。每苦思人頭結白。不辭傾酒臉生紅。今年正値黃花節。莫恠相隨猪與龍。</text>
<title>代孫士強輓禹上舍</title>,<text>一生身屋兼長潤。當世齊稱德祿純。才不見售猶足恨。死非由命是何因。季倫財嫁猩焚禍。元伯堂存鶴髮親。唱斷薤歌催曉紼。臨風沾盡故人巾。</text>
<title>輓禹 純 母氏</title>,<text>德賦柔嘉虺夢初。有行爭慶割三魚。宜家當日瑤琴樂。潤屋何時玉斧虗。四鳳年來終孝少。孤鸞歲去久悲餘。莫言今日玄宮閉。壽富人間未見如。</text>
<title>輓韓歙谷 自註云。自延安移櫬。浮海入洛。</title>,<text>先人儕輩已無論。九十春秋獨久存。芹澤幾年馳妙譽。桐鄕當日有遺恩。眼前治亂榮枯事。膝下玄曾內外孫。小子更悲歸化盡。丹㫌遙入海雲屯。</text>
<title>和閔晦叟韻</title>,<text>悲吟一夜坐搔頭。江樹江雲隔舊遊。篤志知君無少累。孤聞覺我有多尤。氷何眽眽飛難渡。雪嶺遙遙望更悠。何幸今朝傾綺語。開襟消盡百年愁。</text>
<title>和延頤正韻</title>,<text>一草廬中影伴吾。蹊茅之塞孰開乎。神交十載顔雖隔。意會三秋臆已孚。忽此相逢纔莞爾。還今作別更懸于。尋君江上知非遠。鷄黍他時約可無。</text>
<title>和懶學子韻 三首</title>,<text>遠客淸宵白髮生。孤吟愁對月分明。干戈搶攘三韓盡。身世飄颻一葉輕。自幸流頭樓上會。相携濯足座中英。深盃 缺 屢歌聲激。不覺流連至五更。其二江湖落魄一寒生。梁甫悲吟憶孔明。萬甲胷中藏不滿。三公目下視猶輕。心羞濁俗爭名利。性喜淸樽對雋英。猶有知音懶學子。法言來敎夜三更。其三亂後貧深晦叟生。堪憐立石行高明。丹邱舊隱心機重。白石新居世事輕。莫道景韓今薄命。從知德厚定蜚英。不才何事攀鴻翮。細雨殘燈夜幾更。</text>
<title>又和 二首</title>,<text>天道由來正禍淫。獨何無賴聖君臨。黃巾踵逆干戈滿。綠眼根讐香火尋。自恨才踈能整力。誰知學抱可醫心。悲吟時瀝丹丹血。更向金蘭奏苦音。其二馨甚聲名四海聞。滿腔丹是致吾君。陸龍久困螻欺獨。瀋鷃方誇鶴處羣。雖喜水雲時自得。每愁江渭遠相分。愧余蒙學空同 二字缺。向耆川一取斤。</text>
<title>題寄柳巡使</title>,<text>虐雪饕風連仲春。一寒孤客不堪辛。身縻王事經年滯。眉管時憂盡日顰。肚裡有書還誤國。囊中無藥可療民。知音幸遇菁川老。只恨生瘡闕拜塵。</text>
<title>和邊上舍別業韻</title>,<text>楊山西面故人居。村巷依依樹影疎。宅後靑山繞藥草。門前綠水足肥魚。高堂日日供滋味。舊業時時閱古書。堪笑此生成底事。年來奔走儘歸虛。</text>
<title>和李都事韻</title>,<text>客未歸時春已歸。一庭紅雨正飛飛。驚聞高樹鶯初囀。愁倚危欄鴈亦稀。幸逢新詩心欲豁。願尋奇業計還非。憑君莫惜刀圭惠。誓在門墻不見揮。</text>
<title>復用前韻。寄李都事。</title>,<text>尺素虗裁鴈不歸。欝陶心逐暮雲飛。遙知藥圃躬鋤遍。想見柴門客招稀。秪自閑閑而得得。何須是是與非非。堪憐久困風塵裏。滿目蒼蠅不耐揮。</text>
<title>和朴上舍 日省 韻</title>,<text>二年爲客首陽城。鄕國歸來計未成。滿院槐陰風欲靜。一池荷葉雨初經。夢驚不喜鶯歌滑。愁惱生憎鷰舞輕。憐子詩窮淪落久。暮帆何日共還京。</text>
<title>復用前韻。戱贈。自註云朴詩。有登仙之語故云。</title>,<text>塵蹤無賴芙蓉城。凡骨何須望道成。美酒足當丹竈藥。淸歌可替黃庭經。人生自有人間樂。羽客應愁羽化輕。家在洛陽身在此。醉中唯願早歸京。</text>
<title>安西偶吟寄尹調使 守謙</title>,<text>丹誠爭奈髩毛霜。徒爾驅馳到首陽。遙望渡頭波鏡碧。偏驚陌上柳絲黃。征衫西海雲烟足。寒食東風道路長。自笑幕賓何所事。使華心計薄弘羊。</text>
<title>別調使</title>,<text>聞命飮氷馳馬出。遙遙西邁不遑寧。肯懷歎老嗟卑志。只有忘身殉國誠。落日金沙同客恨。春風栗渡共覊情。悠悠關海今成別。愁倚危樓望去㫌。</text>
<title>和豊川東軒韻</title>,<text>愁來誰復勸傾壺。旅舘無人獨向隅。昭代策名嗟已誤。暮年從事豈曾圖。胷中壯志爭如我。鏡裏衰顔不信吾。倘見時平民樂業。定將殘骸卧江湖。</text>
<title>和李太守廣石韻</title>,<text>馳驅原隰不曾休。誰料今來辦勝遊。白石晴川皆可坐。綠陰芳草儘堪幽。巖花足慰覊愁發。盃酒能遮客淚流。藜杖更尋蕭寺去。莫嫌明日又相留。</text>
<title>贈東陽崔太守</title>,<text>何事遲回久海濱。可憐衰暮作窮鱗。家書阻絶長勞夢。國計艱難任病民。愁引淸霜入髩髮。淚和白露沾衣巾。秋風搖落知音少。回首東陽憶故人。</text>
<title>題李奉事草堂</title>,<text>湖海淸秋欲白頭。悲吟終日對沙𩿨。亭前景致閑中興。世上功名物外浮。賓鴈肯將家信去。客驂重爲主人留。奔忙却羡幽居趣。不願身封定遠侯。</text>
<title>謝鄭郞廳惠桃</title>,<text>客未消愁方病渴。氷桃含露自何來。若非王母盤中實。定是武陵原上栽。丹臉折時探月窟。彩肌啖過上瑤㙜。憑君莫送笙歌響。恐我須臾化鶴廻。</text>
<title>和谷山東軒韻</title>,<text>仰看題詠儘淸淳。攬景哦詩愧腐陳。風緊山花紅半謝。雨慳溪柳綠初均。千峯擁檻常留靄。一水循除不起塵。盡日樓頭成底事。啼鶯似嘲素餐人。</text>
<title>和任生韻</title>,<text>可憐身世兩忘人。夏患覊窮與死隣。漢北幾年詩興惱。海西今日客愁新。自知強項難隨俗。卯否斜陽競渡津。逆旅相逢還作別。夢魂長往廣陵濱。</text>
<title>又和 二首</title>,<text>晩甘流散拋奇才。江上閑占浪颭廻。幾處竆途雄釰吼。數間茅屋古書堆。神交無遠思長惱。客路相逢喜不裁。綺語聞來愁欲豁。怳然身在最高臺。其二安命何曾鳴不平。投閑猶切愛君誠。知心賴有傾陽藿。散迹還同漫浪萍。幷海一年歸思苦。登樓幾處眼花生。客中逢客堪消遣。說盡從前不盡情。</text>
<title>敬步高韻。以寓鄙懷。二首○丙辰在高山作。今詳詩意。疑和懶學子。</title>,<text>雀羅深巷睡濃餘。一紙瓊琚落弊廬。自詑九霄高擧鳳。爲憐千里遠遊魚。吟來苑草生新意。目送飛雲戀舊居。斗米那敎離好侶。秋風决欲返吾初。其二三載郵亭已白頭。夢中時作少年遊。交情只爲無忘舊。官謗都緣不茹柔。苦道世間行路難。爭如江上釣磯幽。秋來擬與耆川子。重訪𩿨盟暮雨洲。</text>
<title>敬步三山歸路韻</title>,<text>從來直道難容世。誤盡儒冠捴自輕。方見詭隨爲得計。獨持廉角竟何成。秋風今日三山路。硎谷當年幾尺坑。只是湖邊光景好。半磯淸興有誰爭。</text>
<title>送竹谷鄭 昕 下第</title>,<text>早年聲價世爭推。獻策如何到此遲。霜蹄蹔蹶君無歎。鵬翼摶風會有時。</text>
<title>輓鄭 昕</title>,<text>系出西亭後。南來四歲強。接人披悃愊。臨事露心膓。五福公能得。四珠衆莫當。哀詞和淚寫。寒日共悲凉。</text>
<title>輓詞 戊午 [谿谷張維]</title>,<text>昔余初决科。濫廁槐院選。同僚多同志。國器皆瑚璉。惟公爲之長。嶷然推冠冕。脊梁硬似銕。強項不少俛。屬當選擧際。衆議頗乖舛。公能持風裁。一語起罷愞。伊余實无似。得公稍黽勉。亡何遭厄會。我輩最屯蹇。鞍馬米鹽間。處公何淟涊。西羌速天討。將有王師遣。幕職衆所憚。此行公豈免。手中三尺鐵。奔鯨不難剪。意公贊奇畫。功名行大顯。天高鬼神惡。人亡邦國殄。一醉遂不起。覊魂西塞緬。旅櫬發天涯。邊風丹旐卷。期公千里足。一蹶永不展。人擠固應爾。天極理難辨。念公西去日。而我負祖餞。幽明積沉慟。危涕千行泫。</text>
<title>輓詞[李士慶]</title>,<text>吾君拔俗士。藹蔚醇儒姿。好學尙貞烈。爲官不恥卑。凝神霜氣緊。吐論和風吹。孤芳衆所忌。世路多蒺藜。道屈意不展。隨事生毛皮。一官困靑袍。西北多驅馳。時危托幕佐。銜命龍灣陲。新安眼俱靑。談笑何怡怡。同行到車輦。先我催征騎。音容一宵間。云何伊至斯。依依屋樑月。驚我思君時。吾聞仁者壽。將信還堪疑。嗚呼竟冥漠。天理杳難知。宣城一盃酒。斷此平生期。凄凉客裏魂。永爲高人悲。疾心望彼蒼。黯黯想風儀。臨岐漫流涕。惻愴更何爲。</text>
<title>輓詞[李重吉]</title>,<text>曾面定州府。逆旅欣相遇。嚴程觸炎暑。各言行李苦。謂公獨贒勞。王事嗟靡盬。先我促征鞍。強向龍川暮。停驂少憇息。空舘丹靑古。傍有一癘鬼。來干鐵石腑。豈意我公賢。如今死道路。天何奪之速。福善誠難數。甞聞達者論。死生皆一度。此間最可痛。客魂無處慰。誰无死別離。孰不傷親故。無如此客裡。吊公淚如雨。椒漿酹孤魂。荒山拜傴僂。揚鞭拂袖去。慘憺空回顧。</text>
<title>輓詞[九畹李春元]</title>,<text>噫噫我友斯。棄世亦太早。夙昔見拔俗。氷蘗滿懷抱。意氣自抹摋。名位頗枯槁。念少同舍生。歲晩永爲好。湖關隔年別。夢魂不易到。美聲聞洋洋。人謂希代寶。良馬方驅馳。大樹俄傾倒。福善理乖張。誰其詰蒼昊。四海屬奔波。生人可能保。羡子尙無訛。愁鬢獨自老。罪罟違執紼。索莫江南道。他年不盡哀。一披西原草。</text>
<title>輓詞[金德謙]</title>,<text>去時君辭我。來時我哭君。去來一瞥間。有此生死分。佐幕爲名誤。正値遼塞氛。搜銀兼有命。促鞭穿火雲。郵亭夢乍驚。旅魂招不聞。正直是君質。淸雅是君文。不應便成塵。隨例埋荒墳。時危氣愁慘。存沒同悲欣。去去西原路。丹㫌帶斜曛。</text>
<title>輓詞[尹根]</title>,<text>一代經綸器。如公有幾人。襟懷佇月桂。文雅動朝紳。幸有盈庭玉。天生瑞世麟。家聲應繼述。餘慶詎沉淪。只恨擎天手。終爲入地臣。深杯難共把。缺 抱更誰陳。楚楚飛㫌夜。哀哀唱薤辰。荒詞不忍寫。哀淚自沾巾。</text>
<title>輓詞[金尙]</title>,<text>入院君先進。論交我後塵。都忘年有間。只以意相親。道直寧容世。名高反誤身。驅馳數驛路。蹭蹬十年鱗。靑幕參奇畫。朱炎促使輪。郵亭驚一夢。浮世謝千春。錯節亡良器。危時喪藎臣。恩霑迎旅櫬。魂返哭親賓。諸子哀纏樹。孤鸞㤪徹旻。先塋方有托。故宅永辭人。秋雨丹㫌濕。薤歌咽恨均。從今談笑際。無復揖風神。</text>
<title>輓詞[八松尹煌]</title>,<text>天挺斯人豈偶然。一身行藏關否泰。激濁揚淸礪素志。氣節堂堂吾黨最。掌選槐院恢公道。一隊綺紈揔見汰。再點郵官守一法。貴价乘傳多狼狽。鐵心石肝誰敢屈。擧世昏昏獨不昧。寸膠其如萬丈渾。隻手狂瀾竟無賴。驛騎西馳動威風。終敎正直媒身害。客舘行厨事怳惚。玉折蘭摧無可奈。班荊相別目幾回。丹旐翩翩自關外。哭公非但爲私。忍把椒漿一酹。</text>
<title>輓詞[澤堂李植]</title>,<text>政屬邦家殄瘁年。洪波欲濟意茫然。久知幕職才難展。何意覊魂衆所憐。萬事莫論風燭外。百圍曾試雪霜前。踈狂未死終無補。頭白林間只醉眠。</text>
<title>輓詞[三從兄敬祚]</title>,<text>自從先世對門庭。親愛惟知有弟昆。西去已多離別恨。東還忽劇死生寃。忠貞嘉節丹心在。善慶餘休寶樹存。老我如今成白首。忍看旅櫬向西原。</text>
<title>輓詞 甲子緬禮時 [九畹李春元]</title>,<text>吾友宋評事。一生忠義全。懸知梁氏學。多賴孟光賢。暫惜鸞分鏡。終成釰合泉。諸兒應有繼。餘慶正綿綿。</text>
<title>輓詞[澤堂李植]</title>,<text>而來悼宋子。不及見昌時。又哭夫人歿。偏增我友思。薤塩常計活。鐵石兩肝脾。百世傳雙美。誰題幼婦碑。</text>
<title>輓詞[玄谷趙纘韓]</title>,<text>吾友當時哲。夫人內助賢。所天先逝後。叩地未亡前。閨範諸孫記。家聲四子傳。永同同穴處。回首淚如泉。</text>
<title>輓詞[柳舜翼]</title>,<text>夙禀柔嘉質。于歸積德門。居中多內助。睦下每推恩。桮棬餘芳澤。巾笥泫淚痕。賢人知有後。珠玉捴兒孫。</text>
<title>輓詞[宋象仁]</title>,<text>評事云亡後。夫人繼逝時。零丁守故宅。辛苦長諸兒。婦德人爭慕。賢名世共知。重將寢門淚。今日灑哀詞。</text>
<title>輓詞[淸陰金尙憲]</title>,<text>負罪歸田十載強。故人墳樹宿風霜。一杯絮酒慚徐孺。千里鈴歌挽孟光。鸞逝鳳淪嗟莫及。玉姸蘭秀慰相將。碑辭舊倩張林筆。更看如今婦德彰。</text>
<title>輓詞[雪汀李忔]</title>,<text>遙聞哀訃不勝悲。念昔郞君結友時。麗澤一生交義篤。皇華中道哲人萎。陞堂往事還如夢。同穴今朝似有期。積善由來應毓慶。馬家皆是白眉兒。</text>
<title>輓詞[尹暄]</title>,<text>宿草何曾不哭君。鳳梭停織又浮雲。親朋海內多零落。婦德人間幾飽聞。兒大詩書由母敎。家多蘭玉列贒羣。傷心日吉辰良會。報道佳城合舊墳。</text>
<title>輓詞[浦渚趙翼]</title>,<text>吾友云亡七載餘。妻孥流落在山岨。忽然訃至增悲愴。配德宜家夙有譽。</text>
<title>輓詞[畸翁鄭弘溟]</title>,<text>嵆阮交遊已十年。穿墉故事至今傳。湖山宿草寒霜露。祖送靈輀倍悵然。</text>
