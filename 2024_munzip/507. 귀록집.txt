<title>錫汝 龜命 次六一紅鸚鵡賦以自况。其意在於色斯遠害。而所自處則特鳥之能言而已。又似犯果哉之譏。余又步其韻而反之。詆鸚鵡之以口舌媒榮。末又勖之以鳳凰之德。而兼以寓河陰之感云爾。庚子</title>,<text>繄隴産之珍翼兮。其爲物也不類。夫惟人物之殊禀兮。循厥性而各遂。其不可以相兼兮。若齒角之異司。形受塞而性通兮。盖造化之奇機。金精外侈兮。火德內足。具妙質與慧膓兮。故自超乎三百族。偉靈表之可賞兮。遍虞羅於遐陬。去彼幽谷兮。來此帝州。丹樓翠闕天子之居兮。畫戟朱門公侯之宅。栖雕架而揚彩兮。啄香粒而飽德。羌齊語於楚産兮。慧不局於殊域。開丹觜而揚淸音兮。整綠衣而矜艶質。鶯舌巧而見羞兮。翠羽鮮而失色。遂空凡翼兮。驟專寵異。名雪娘而佩榮兮。號使者而增貴。然彼禽之善媚兮。甘自辱於囚樊。餙虛辭而䂓利兮。曾不若爭腐之鳶。以人則巧令兮。由口舌得。原天之所賦兮。豐口才而德嗇。世之尙口兮。所以見珍。何責夫微物兮。矇瞽者人。猗丹穴之有鳥兮。非稻粱之可馴。含五章之煌煌兮。配聖德而不乖。餐琅玕而喜潔兮。峙崇岡而厭卑。其鳴也周道昌兮。其藏也仲尼悲。今胡爲乎失所兮。棲枳棘而低飛。時不命謀兮。事與心違。側羣目而駭視兮。叢怒鏃而擬之。慘羽毛之無光兮。日啾啾而飢啼兮。紛衆鳥之侵凌兮。斥鷃羞與之齒。寧乾死而澡己兮。忍乞憐而搖尾。惟彼能言之鳥兮。賣寸舌而爲生。技不過乎驢鳴兮。陋亦甚於蠅營。惟爾九苞之翼兮。參爲四靈。聖人之符兮。一出而天下以寧。胡榮枯之懸殊兮。豈謀身之短智。爾以正而以誠兮。彼以佞而以僞。彼以文華而餙外兮。爾以德性而爲軆。宜世人愛惡之不同兮。抑亦時運之攸繫。可以色斯兮。奚爲役役以自勞。固已知之兮。聊爲義使。尙庶幾乎有企兮。寧口腹之爲累。非其德衰兮。請荊狂之毋罪。終不可爲兮。然後葆光而處。翔于千仞兮。遠彼矰弋。浩然無愧兮。盡吾之責。</text>
<title>次歸去來辭 辛亥</title>,<text>歸去來兮。久客山南胡不歸。履霜露而怵惕兮。聽鳴鴻而酸悲。臨華髮於鏡中兮。慨流景之難追。汨塵埃而身老兮。悼本志之日非。昔余隱於東岡兮。皭蕙帶與荷衣。圍啚書而自娛兮。究周孔之精微。旣永矢夫巖栖兮。曾不願乎塵奔。感雷肆之舊遇兮。羌一入於脩門。登三晝而橫經兮。陳古道於閑存。掇金蓮而歸院兮。挹黃封而添尊。行潦忽其接潢兮。獜閣爛其開顔。懷履盈之至戒兮。臨淵谷而靡安。遂逡廵而求外兮。思效力於藩關。傷鱞獨於察摩兮。憫澆漓於陳觀。知不可以手援兮。盍致位而遄還。義不俟於終日兮。又胡爲乎盤桓。歸去來兮。緬鄕里之舊游。結雲霞而爲屋兮。友禽鹿而相求。淡忘心於榮辱兮。復何欣而何憂。迷一脚於畏途兮。實滄浪其怨疇。窘鉛刀於盤錯兮。惕危津之漏舟。梧桐落於井欄兮。禾黍蔚其被丘。感時物之晼晩兮。睠狐首而涕流。余甞奉敎於長者兮。粗知君子之行休。持絃矢而自律兮。適權衡爲去留。孟枉尺以爲戒兮。孔問陣則去之。執斧柯而近睨兮。指歲寒而同期。三椽足以偃蹇兮。數畒足以耕耔。有妻足以供蔬糲兮。有兒足以種書詩。斯皆足以贊吾决兮。顧安用夫卜稽疑。</text>
<title>病中書懷自警 壬辰</title>,<text>讀書愁短夜。卧病愁永旭。冬日本不永。冬夜本不促。病必求速瘳。讀必務多得。纔着貪多心。一年如一刻。纔着欲速心。一日三秋敵。貪多雖多得。義理未精析。欲速未必速。躁躁徒切迫。治病自有漸。讀書在不息。</text>
<title>次山谷集演雅軆韻。與錫汝聯句。凡物名。毋犯原韻令也。癸巳</title>,<text>烏賊噴墨能自褁。錫汝。 鴈奴不眠勤相邏。蟁眉定棲足生活。時晦。 蝸角開國紛攻破。北平宅裏猫相乳。錫汝。 董生帷下狐講課。猉獜仁不生草踏。時晦。 驪龍睡貪深水卧。黃能駄仙三足疾。錫汝。 猰㺄噬人雙牙磨。揭唇狒笑緣何喜。時晦。 攢手鰲抃有底賀。扶桑國人身是蝦。錫汝。 荊溪女子名爲蠃。文𡱝有通還招灾。時晦。 䧺雉斷尾解避禍。鹿性喜跪知禮節。錫汝。 狼食均分同飽餓。我死我死爾何寃。時晦。 姑惡姑惡婦乃過。鯉魚出氷應有感。錫汝。 鶡雀爲祥恐不可。舐踏山熊以充飢。時晦。 曳尾泥龜未免涴。夔樂成時鳳來儀。錫汝。 舜墳起處象耕播。流血鬼車九頭凶。時晦。 垂翅商羊一脚跛。海唇幻無能爲有。錫汝。 桃虫變小還成大。林鶴爲子門報客。時晦。 魏猿作婢竈爨火。類爲雌䧺元一身。錫汝。 狙賦朝暮均七顆。精衛海深獨可塡。時悔。 楚魂秦猶未鎖。鵬搏羊角無夭閼。錫汝。 鴟嚇鵷雛何鄙瑣。老夫不過物之一。晦時。 何妨世人牛馬我。錫汝。婦乃過。一作婦實過。夫不。鳥名也。</text>
<title>斗策上人舊有雅近。尋師入山。別後幾五六年。忽一日遠來相訪。厚意不可不謝。聊書此贈之。甲午</title>,<text>學佛猶賢己。操心畧與同。愧我平夷路。無君刻苦工。</text>
<title>卽事。寄金濟卿 弘澤。</title>,<text>看書得句無餘事。林下時來藜杖携。荷葉稍圓魚隊隱。草花新發蝶飛低。階篁劒拔千竿束。園實珠懸一色齊。更喜前宵甘雨過。卽今田畒望雲霓。</text>
<title>苦風雨</title>,<text>盲風怪雨連三日。四月炎天九月寒。新緝簷茅吹却捲。舊塗窓紙濕無完。驚魚水漲防還出。接木根孤護更殘。最是關心野外事。老農拋耟起悲嘆。</text>
<title>蓮花禁軆</title>,<text>聳於平地未應賢。生在淤泥却脫然。臨水嬌將紅頰照。迎風輕瀉寶珠圓。還憐易老無多艶。惟是孤開別㨾娟。闔闢自能作朝暮。花中便好喚爲天。</text>
<title>賞花蓮池洞。歸路口占。</title>,<text>暇日尋芳遵彼塘。角巾徐步柳陰淸。遙看密翠重重覆。差近鮮紅稍稍生。春色分留千頃艶。斜暉暈作一池明。還愁歸向鑑亭卧。數朶殘花寂寞迎。</text>
<title>詠蓮</title>,<text>半畒秋塘爛熳春。嫣然紅頰當佳人。晩來含斂終高潔。蕩子多情不敢親。</text>
<title>除夕感吟</title>,<text>我齒居然五五春。年光欲挽奈無因。常時惜日如今日。未必徒爲此㨾人。</text>
<title>上元無月歎 乙未</title>,<text>有友不可無酒。有酒不可無月。今年正月夜。上元之佳節。佳賓匝一席。歷歷尊罍列。待月月不出。雲陰飛白雪。四座殊無樂。悄悄停杯夜欲歇。噫吁嘻。萬事那得圓如月。古來四美常恨缺。旣有酒又有友。無月且可傾燭跋。元夜陰晴際。一年豊荒决。男女老少盈田陌。仰天天黑心欲裂。去年今年比不登。哀哀溝壑民生畢。雖令有酒如淮有友如林月明如鏡。復何樂。且歌一曲歌激越。</text>
<title>別八堂叔星壽之報恩任所</title>,<text>身兼妻子都三口。叔父今行似樂天。解紱西歸早晩事。更能只帶琴書船。</text>
<title>海村田君泰齊奉老母。今年八十一。神氣尙旺云。聊賦六韻詩。庸嘉君之善養老。仍以壽之。</title>,<text>聞君堂有老孃子。今年九十九除之。三十生兒兒白頭。身披斑衣色陸離。漠漠春林林有烏。烏啼啞啞怨母飢。林下叱牛人耕田。朝暮饘粥無闕儀。百年養口軆以安。眼看細字神不衰。於戱安得借君壽親方。免使天下有孤兒。</text>
<title>春興</title>,<text>山居寂寞出門稀。讀罷依然對翠微。草色平鋪迷遠野。花枝撩亂擁柴扉。園禽欲睡䑃朧語。林蝶如狂浩蕩飛。聞說淸沂春水足。家書昨又寄新衣。</text>
<title>祈字詩</title>,<text>無雨不雨祈。無晴不晴祈。吾王固善祈。天何長要祈。非天使人祈。人使天待祈。小怒猶可祈。甚怒不可祈。但願君王栗栗長如祈。然後雨暘以時寒暑順序。無事乎祈。</text>
<title>九月望日。設從大父東岡先生司馬回榜宴。時先生方七十八歲。申參判 銋 以同榜來參。李知事 光廸 年九十。曾以史官參慶席者也。適以病不來。大欠典也。先生首唱一絶曰。蓮花影裏畫樽前。強着靑衫似往年。此事眞堪一笑過。兒曹何必設玆筵。敬次。丁酉</title>,<text>題名鴈塔弱冠前。六十年來又此年。爲作昇平好氣像。白頭扶醉上華筵。其二簪笏盈盈簇後前。樽花影轉日如年。靑衫組帶新恩㨾。鶴髮鳩筇耆老筵。</text>
<title>六月二十二日。奉板輿臨鷲衙。六日。設壽席。以一絶。識喜。戊戌</title>,<text>舞筵羞𤁧對嬌姬。要得高堂喜展眉。拙袖郞當殊可笑。何如七十弄雛兒。</text>
<title>別洪丈 致中 使日本</title>,<text>宜作吾王左右臣。却從溟海問迷津。莫須浪說風濤恐。公是夷途按轡人。</text>
<title>一鑑亭夜飮。次仲氏東郊韻。</title>,<text>人對樽邊月。琴鳴池上亭。開花百種遍。有柳一行靑。且答良辰興。誰能此夜醒。流光信可惜。雙鬢易星星。</text>
<title>復次前韻。上致卿堂兄 遠命。己亥</title>,<text>紛紛蠻觸幾時央。朝入鑾坡暮夜郞。心上先須無適莫。眼中方可判陰陽。分朋牛李終危國。同德夔龍昔佐王。安得挽回平蕩界。泰階烟月賀明堂。其二飜覆朝端禍未央。凡才幾局汚臺郞。私朋人似三分國。公議吾如一脉陽。齊楚終知均得失。桓文難與說皇王。栖栖末路將何適。晩計安排六有堂。</text>
<title>示錫汝 庚子</title>,<text>宇宙生何晩。窮途迷所之。淳風已寂寞。邪議競奔馳。素乏投金節。那無竊鐵疑。勖哉吾黨士。毋負歲寒期。其二友朋皆怒我。親戚亦非之。惟有一心炳。寧隨萬足馳。身窮且自守。道直復奚疑。獨抱遺經卧。神交千載期。其三吾事頭臚定。窮通一任之。鴞鸞元異種。駑驥肯同馳。國勢無三恃。人情有九疑。唐虞千載業。落落後生期。</text>
<title>次堂后韻</title>,<text>釖佩聲隨曉漏寒。侍臣高立五雲端。晩來緩步同歸院。午樹庭陰倚枕看。</text>
<title>題畫屛</title>,<text>一帶澄江抱廻。幅巾相對坐靑苔。童奴洗酌吹爐火。酒欲溫時客又來。</text>
<title>過銅津</title>,<text>邇來少閒日。三渡此江流。犬吠遙村夕。蟬鳴孤樹秋。雨聲愁遠客。風色蕩歸舟。自愧勞形役。滄浪有白𩿨。</text>
<title>夜飮記實</title>,<text>槽間壓新酒。靜夜聲滴滴。聽此幽興發。凾輟燈前讀。呼婢撥爐火。煖飮一盃足。孺人進小肴。稚子吸餘瀝。微醺神暢悅。捉被仍就宿。</text>
<title>五月。余以史官奉命。寧陵路傍有老木。遂駐馹暫憇其下。復命未幾。先王上賓。是年臘月晦日。又過此樹。愴念前日。不覺涕之涔淫。遂賦短律。臨風一咏。</title>,<text>薄暮山風吹雪落。路傍孤樹閱行人。啣綸此地曾經客。簪筆先朝近侍臣。弓釖百年空有淚。滄桑萬事秪傷神。流光况又今宵盡。忍見新王第一春。</text>
<title>別省峴督郵宋聖賓 寅明</title>,<text>槐院權知冷。萱堂鶴髮垂。秪緣烏哺急。還喜馬曹卑。柳驛迷行旆。花城動別巵。公餘多暇日。加意簡編治。其二頭臚君已識。世事劇飜瀾。不盡三塲喫。還謀一命寒。蓬瀛非樂地。關柝當要官。試問嘵嘵俗。誰爲桃李顔。</text>
<title>謁南溪朴先生影堂感吟。時叔氏䟽陳破朋黨之說。盖述先生之意。而疑謗溢世。</title>,<text>野逕縱橫野草芊。客來怊悵講堂前。當時非少登門士。今世無人讀太玄。其二隻手還思障百川。苦心惟有鬼神憐。縱然未了昇平業。公議猶看一脉傳。其三末路知音日覺稀。羊膓世界我安歸。炳然千載心相照。不道人間有是非。</text>
<title>埋鷲童。書慰舍侄載健。</title>,<text>汝母沐汝髮。汝姆濯汝足。刀尺裁綾錦。斑爛新粧束。如送赴宴樂。妙餙爲光色。胡爲不笑言。呼號爲溟漠。孤燭引前路。曉天星河落。薤歌動悽愴。堲周就窀穸。莊周齊彭殤。此老稱達識。人生那獨久。日月有虧昃。直須都撥棄。何必浪號哭。日昃俄復朝。月虧旋生魄。豈如地下人。一往遂不復。父子幽明際。那能不慽慽。忘情固未易。過哀亦無益。曾氏責西河。夫子貴嬴博。前年哭吾子。此義庶無怍。</text>
<title>口占 辛丑</title>,<text>衙皷鼕鼕畫角長。夜來風露不勝凉。陰晴境界雲含月。豊儉關頭稻待霜。病骨逢秋差覺健。詩膓遇酒欲成狂。今年憂患拋書甚。坐閱流光意更傷。</text>
<title>交河</title>,<text>榮養前年鷲鳳衙。板輿今日又交河。州居去海強三里。民戶環壃堇百家。魚不稅收時網得。酒非官釀或村賖。縱然猶是專城奉。少弟權知較孰多。</text>
<title>山亭晩眺</title>,<text>銀杏樹前塲市罷。近山亭上嘯吟淸。虫聲箇箇秋風意。漁戶村村水國情。鳥爭野稻黃邊集。牛卧平蕪綠處鳴。遙看細路東南走。此去京城未百程。</text>
<title>秋思</title>,<text>叢菊壇邊楓樹幽。野黃山翠集虗樓。詩爲客後聲聲苦。思入秋來箇箇愁。書課早因從官廢。朋游多被養痾休。就中眞切驚心事。四十年前半禿頭。</text>
<title>薄暮遠望</title>,<text>空濶臨高望。蒼茫欲暮天。江紅翻落照。村白起孤烟。殘暑虫啼送。新凉鴈叫傳。年光與日色。衮衮客愁前。</text>
<title>草堂</title>,<text>權知正字無覊束。來卧宣城仲氏官。簿牒從他鈴閣閙。琴碁坐占草堂閑。夜詩吟待朝題壁。卯酒醒當午整冠。宦到使君殊不薄。使君之弟却便安。</text>
<title>戱吟</title>,<text>太守之居太守食。還無朱墨擾精神。公然坐享專城樂。勝似元爲太守人。堂后注書曾是假。承文正字亦非眞。不妨又喚權差守。自笑槐安夢幻身。</text>
<title>與姪輩。登山。歸憇盧亭。</title>,<text>一人跨馬三人步。共與徐行或後先。七月登高亦自好。重陽携酒未應賢。靑林紅葉欲交際。翠浪黃雲相蕩邊。爲是夏來經閏朔。秋光差較早常年。</text>
<title>朝起。記事二十韻。</title>,<text>昨夜醉明月。眠時夜正闌。夢方圓一枕。日已到三竿。欲擧頭猶重。將開眼更酸。呵伸着袴襪。抖擻坐蒲團。廚子進朝粥。侍僮陳浴槃。須臾罷盥櫛。然後正衣冠。整疊衾裯列。分排床卓安。凝心神漸泰。斂膝坐方端。囊藥呑丹粒。爐香爇白檀。壁詩和昨詠。牀帙味曾看。晩拓窓臨野。閒鉤簾對巒。黃雲迷遠目。翠拱危欄。草露心猶濕。林風葉欲乾。葺茅數間屋。築土二層壇。苔石靑長潤。奇松老更盤。從容人自得。蕭灑境仍寬。身上無覊束。心頭足喜歡。宦躋三事易。閑覔一時難。役役聽鷄客。忙忙待漏官。誰能知此樂。抱膝一長嘆。</text>
<title>上鰲頭山。遇雨。狼狽而還。</title>,<text>西風吹客上鰲頭。下俯滄溟萬里流。傍列千峯爲眼界。合呑三水作咽喉。但看波與天相接。直恐人隨地共浮。指點江都還倚釖。磨尼山色至今羞。</text>
<title>戱贈鄭生</title>,<text>鄭君咸羅士。爲人甚淳朴。偶來宣城衙。與我同作客。無以消長日。日日開蒲博。爭䧺一局上。手段畧相敵。井井布行陣。出出多奇策。我嫌車守象。君畏馬入幕。畢竟勝負地。君常讓數局。每於開局時。與之相約束。我負但一笑。君負一撻喫。君雖㤪不均。愈負愈請益。無乃肉鼓吹。自聽亦可樂。</text>
<title>記行百五十韻</title>,<text>我來客宣城。宣城地荒僻。園林少佳境。樓㙜無壯覿。無聊卧三旬。題詩空滿壁。兒曹相與語。何以慰吾叔。曰有鰲頭山。此去五里足。山高入靑冥。下俯馮夷宅。如欲暢幽憂。舍此將奚適。聽此高興發。飄飄滿海岳。夜卧喜不寐。晨起促朝食。鞴馬將欲行。晴天忽陰黑。仲氏挽我言。盍亦他日卜。答云興已發。飛動不可抑。假令中途返。猶勝晝卧宿。擧首占天色。强言雨不作。館客携鄭生。兩姪偕博億。三人徒步從。少年誇健脚。官吏候津頭。扁舟已待泊。舍馬登舟坐。舟中殊不窄。盧生追後來。招招立岸側。回舟與具載。許作登龍客。舟發盧亭下。此時寒潮落。舟輕順流去。不待風帆力。閃閃兩岸走。漸失藥山麓。江邊有古墓。借問誰家域。明堂鍾奇氣。松翁挺殊特。淸宵動皷吹。將軍死有魄。瞥過烽燧㙜。㙜高幾百尺。自此舟愈駛。去去入寥廓。中流始四望。江光浩無極。風恬浪不起。瑩如琉璃薄。時時雨脚墜。微看細紋蹙。慘憺蛟龍室。帖然如平陸。安得凌波襪。步步踏空碧。天邊兩三㠶。杳如孤鳥翼。華山趁我來。依然聳三角。蒼顔回首接。如得親朋握。舟人盡狂叫。鄭生尤雀躍。忽念垂堂戒。俯仰還怵惕。萬一飈風去。安危未可測。再三語長年。何不緣隈隩。長年不我聽。歌笑意自若。舟到山回處。忽見靑峯矗。草木蒙其上。蔚若雲霧積。齊言鰲頭是。指點意益促。江流抽一枝。屈曲圍山腹。其廣可方舟。吐納爲潮汐。回棹謝空濶。逶迤入深谷。苔石張翠屛。蒼藤蔭喬木。靑林掩映中。縹緲飛甍桷。雞犬響雲間。無乃神仙屋。高高雙石柱。似聞遼陽鶴。曠蕩湖海胷。瀟洒溪山目。以扇扣船舷。谷應如酬酢。高低有妙韻。可以當絲竹。溪窮齊下船。我馬來如約。騎馬入深林。山逕何逼仄。林間百種實。早秋猶未熟。可愛甘棠樹。燦燦朱顆赤。只緣路旁生。多被行人摘。遅遅信馬行。繚繞三百曲。秋草與人齊。路暗不可識。登登山半腰。回顧心神戄。來時立馬地。忽成千仞壑。行到古城址。磊塊多積石。僕云不可騎。飄然振一策。飛登上上頭。輕風生兩腋。云是祭天所。上有壇墠闢。胡爲缺掃灑。蕪沒生荊棘。諸子由捷徑。謂應鞭先着。及來無人跡。但聞鳴寒雀。坐久語聲聞。相携來絡續。面上汗翻漿。喉間牛喘息。問君來何晩。吾已坐煖席。君言路險惡。難於上巴蜀。始信古人言。不達由欲速。博也最後來。大蛇當頭伏。多幸免遭嚙。聞之亦駭愕。列坐芳樹下。廓然騁遐矚。此山信崔嵬。靑天頭可觸。臨津出朔峽。涬湖來漢北。邂逅於此間。彌漫成巨瀆。譬如萬國使。春秋執玉帛。中路忽相逢。與之朝上國。廣矣無涯涘。淵乎難測度。其中何所有。蜿蜒蛟鰐族。嵯峨雪山齒。玲瓏水晶閣。安得通天𡱝。燃向波心燭。但恐六鰲怒。振頭山漂溺。八方漕運船。此中咸湊輻。每當春夏間。相望含艫舳。乃是國要害。如門有長棫。西風鏡面澄。水天同一色。島嶼時點綴。往往如碁錯。秋葉間靑黃。浦烟起孤白。磯頭兩釣翁。手中竿籊籊。蒼翠四面來。遠巒環簇簇。橫抹如蛾眉。峻拔若釰戟。菀彼松岳山。山勢何盤礴。爀業五百年。王氣今蕭索。瞻彼磨尼峯。上有愁雲驀。傷心丙子事。欲說氣塡臆。慘慘甲津潰。烈烈南門灼。平生丈夫淚。臨風洒一掬。安得倚天釰。直跨長鯨斫。呼兒覔酒來。有酒無盃酌。倒壺欲仰飮。還嫌近野朴。山果數三介。聊以渴喉沃。忽然山四暗。天際雲陰駁。急雨渡海來。其勢如霹靂。波浪中蕩潏。怳惚如挐攫。凜然難久臨。魄動毛灑淅。况我無油衣。何以備淋瀝。汲汲呼儔侶。忙忙歸路覔。旋踵纔數步。頭上雨已滴。須臾勢益猛。霈若河裂坼。譬如戰敗士。倒戈鳥獸匿。追騎背後急。左右集鋒鏑。藁席當簑篛。那能免滲漉。餘人皆露立。衣冠如沐浴。蒼黃走山蹊。顚倒多窘迫。野逕泥更深。袴襪潑濃墨。相看如奇鬼。寒凜肌又粟。所幸行人絶。免他笑手拍。暫就野店歇。席門如穴隙。仍向佛舍去。淨室方暖燠。小龕安金佛。其前羅床卓。官人候於此。迎勞相嘆嘖。濕衣當風掛。泥襪取水濯。覓杯瀉壺酒。人人飮一勺。稍稍生顔色。相顧笑噱噱。朝方汗漫遊。晩仍顚頓厄。始知缺陷累。苦樂相反復。廚人進午食。饞口頓飽喫。食罷歸船次。返照還焯焯。是何天公意。與人多戱劇。浪靜舟行穩。晩景更淸淑。江天忽變色。彩虹當晴旭。起自江中心。上掛天半額。初疑赤城霞。耀日相閃鑠。更訝龍飮水。乘雲欲騰踔。水底駭蛟驪。波上驚鳧。異觀淸心目。奇遊增一格。纔從險塗出。又此相歡樂。眞同夢中人。片時紛歌哭。世事多類此。得失何忻慽。仍思我行初。不信仲氏畫。及至狼狽歸。靜言多悔怍。入門應見笑。何以解嘲謔。不嫌遭沾濕。此虹那易得。</text>
<title>歎息</title>,<text>點雨注秧時不降。盲風發穗日連吹。方當秋穫膓皆枵。約到春窮鬼正飢。天必盡劉然後已。民今荷立欲何之。莫言移粟非王政。勝似元無粟可移。</text>
<title>再登鰲頭山。次伯氏韻。</title>,<text>湖海前頭得翠巒。一旬再度駐吟鞍。山蹊比昨來時熟。壇草緣曾藉處殘。客意秋憑鰲背逈。潮聲暮撼鷺眠寒。游行日日身殊健。擬趁楓林霜葉丹。其二登登山路足辛艱。上得平夷一局團。海氣晴昬沁都府。樹陰秋薄舞雩壇。當襟白布三條練。臨鏡靑窺百隊鬟。前度怱怱逢雨去。今須坐到夕陽殘。</text>
<title>翰苑上番。出韻。使之賦呈。演雅體。壬寅</title>,<text>身如飛蝶掛蛛絲。可耐籠禽脫得遅。初欲奮螳爲妄計。今方傷乕乃眞知。眼酸燈下蠅書字。心碎房中鱉縮時。欲學鴻冥嗟莫及。鼠肝虫臂聽天宜。</text>
<title>奉贐右位曬史之行</title>,<text>元來翰苑無佳况。獨有名山曝曬行。自笑匏懸吾事拙。送人春入古臨瀛。其二柳拂征衣花撲面。風流學士故翩翩。應知長笛高樓響。占盡桃源洞裏天。</text>
<title>秋享陪祭後。李堂后 熹 次回字。求和。</title>,<text>紗燈徐導步輿回。香火靈宮寶座開。千載雲遊仙駕遠。一年秋享嗣王來。當時有淚瞻憑几。此日齋心覩奠杯。盛德於呼那可忘。獨提丹筆泣蘭㙜。</text>
<title>李堂后用回字。咏盆荷。求和。</title>,<text>朝罷丹階抱筆回。盆花迎笑近人開。流雲何意徘徊去。飛蝶多情浩蕩來。晩馥欲留申退馬。曉粧如勸卯醺杯。卽看上界無凡土。佳處風烟最此㙜。</text>
<title>贐赴燕書狀</title>,<text>皇極殿前朝列侯。雲端天子昔凝旒。長城易失金湯勢。弱國空深玉帛羞。胡虜百年猶旺運。幽燕十月更離愁。憑君寄與英䧺淚。去灑寒風易水頭。</text>
<title>次伯氏謫鐵山臨發題海村壁上韻 乙巳</title>,<text>親戚齊來送遠征。西關此去幾千程。殘紅寂寂名花落。新綠陰陰雜樹榮。萬事升沉皆有數。百年離合肯關情。三杯別酒揮鞭出。谷口雙飛四月鶯。</text>
<title>到坡山臨發更題</title>,<text>官柳靑靑似渭城。逐臣行色古今情。無端一陣坡山雨。泣送關河萬里程。</text>
<title>金川店舍。次伯氏吟示韻。</title>,<text>胡爲枉讀十年書。千里嚴程若木西。靑石洞前山更峻。古今川後路何如。士須壁立窮愁際。理亦春生涸沍餘。况是關河成遠覽。定應襟抱日淸踈。</text>
<title>映水樓</title>,<text>我行三日涉三州。及到金陵爲暫留。馬首忽逢蒼玉壁。檻前仍俯碧瓈流。坡山以後多佳境。浿水之西復幾樓。晩步江臯瞻短碣。皇華遺跡使人愁。</text>
<title>猪灘</title>,<text>征鞍橫短劒。朝日發金川。行到猪灘上。悲歌甲子年。將軍戰此地。躍馬蹈深淵。吾曾拜遺像。鷹準擊秋天。其二烈烈靑興盖世英。隴西猿臂故家聲。功扶社稷乾坤整。死揭倫綱日月明。里閈尋常瞻棹楔。江湖蕭瑟奠椒蘅。䧺心忽與風濤聳。去撼靈邊節度營。</text>
<title>叢秀</title>,<text>叢秀山光生馬首。玉流泉畔坐靑苔。巖顔誰遺玲瓏刻。水脉何從絡續來。千載皇華留大字。百年人事有深杯。書生短劒乾坤暮。昨日胡雛此路回。</text>
<title>宿瑞興村舍</title>,<text>旅舍看星入。虗窓帶月眠。驚起還家夢。悲歌出塞篇。今宵黃海境。幾日浿江邊。去去終須到。歸程更緲然。</text>
<title>發瑞興</title>,<text>縣門烟火欲平明。行旅喧喧各見招。乍轉村堤經密樹。更臨官渡得長橋。風埃撲撲容顔變。鞍馬驅驅髀肉消。去歲昭陽今紫塞。此身蓬梗信飄飄。</text>
<title>劒水。奉贈徐應會 命遇。</title>,<text>西關一路極天平。聖世投荒似我兄。華髮相看俱暮境。逐臣何處不邊城。名塗信有刀山險。此地驚聞劒水聲。愁絶鴒原千里別。恐無餘淚送君行。</text>
<title>月波樓。次伯氏韻。</title>,<text>不有關河萬里遊。誰能醉倚錦溪樓。箕城未到還如此。塞路雖長莫用愁。憑堞倒將隨水去。倚欄高欲與雲浮。行行取次逢佳境。幾日龍灣地盡頭。其二四月鸎啼綠柳堤。粉城高出洞仙西。元戎鼓角橫金地。太守樓㙜簇錦溪。拖抱靑郊山似帶。蕩搖朱檻水如瓈。登玆安得無高興。十日炎埃策倦蹄。</text>
<title>路中記行</title>,<text>邊城此路太支離。十日行行到浿湄。夜食強餐旋倦睡。曉裝雖檢輒忙遺。未能忘念奴甘苦。最覺關心馬飽饑。稍喜征鞍時遇興。好詩吟與野花知。</text>
<title>練光亭。與方伯李仲協 廷濟 同賦。</title>,<text>斗覺山川皆變色。炎埃千里始開眸。行行馬度靑林遠。泛泛舟搖碧水流。不便去看觀察使。也還先倚練光樓。渭南佳句桑蓬氣。三十年來此壯遊。</text>
<title>次甑山倅洪叔君則 重聖 韻</title>,<text>此行何日復東還。有弟相將出玉關。刺史樓㙜臨浿渚。使君冠盖自多山。江湖滿地憑高檻。軒陛如天點幾斑。萍會他鄕猶聖德。故人樽酒水雲間。</text>
<title>呼韻各賦</title>,<text>忽若浮天城上亭。明沙一帶綠蘋汀。淸宵只見空濛白。晴日難窮縹渺靑。方欲放開千里目。誰能覊束百年形。醉疑身在太虗外。曲檻前頭俯看星。</text>
<title>朝飮。再疊夜韻。</title>,<text>騰騰卯醉練光亭。醉復哦詩眺遠汀。欄影虗搖江日白。櫓歌輕曳島烟靑。人當逢別愁歡界。地盡繁華窈窕形。此外陽關誰進酒。親朋海內若晨星。</text>
<title>井田</title>,<text>箕封故壤浿西流。方里遺墟此可求。舊畫天荒田井井。不隨江轉石頭頭。未應殷禮皆徵宋。且見商孫恥食周。目極平原翻翠浪。誰家耕麥跨千疇。其二廢陌湮溝闢畫新。公來能復此經綸。法從孟氏遺書驗。量用殷時古尺均。雖小可知天下大。有興將見聖王因。周官必待關雎化。他日歸朝試爲陳。</text>
<title>箕子壇</title>,<text>誰築靈壇是處開。太師宮闕昔崔嵬。俗沾聖化曾夷變。民樂公仁又子來。從此羹墻朝暮見。免敎禾黍古今哀。百年盛擧還餘恨。武烈祠荒長碧苔。</text>
<title>大醉浮碧樓。舟到超然㙜下。</title>,<text>官酒三杯成大醉。蘭舟載我泛遅遅。超然㙜下欠伸起。浮碧樓頭無好詩。</text>
<title>百祥樓</title>,<text>綠樹如雲迷遠目。橫沙亂島相漫漫。危將拔倒臨江閣。怒欲奔騰近塞山。萬里風烟倚短釖。百年身世愧儒冠。邊城却喜時平象。四月鞦韆楊柳間。</text>
<title>曉星嶺。次伯氏韻。</title>,<text>淸川昨渡浪沾衣。曉嶺今登馬更遲。危逕側過逢怒石。密林穿去礙橫枝。天曾非小山爭束。日豈無光霧敢欺。還有店人遙送我。世間炎冷爾何知。</text>
<title>雲暗城路中</title>,<text>一片孤城三面水。百年書釖客臨垣。雲天不盡空濛氣。島嶼微分點綴痕。此外未知何世界。吾生終是小乾坤。醉欲題詩滿海嶽。故園東望旅懷煩。</text>
<title>拈晦菴集韻</title>,<text>千里窮荒魍魎墟。爲來相守逐臣居。邊風甚惡愁無酒。海味多腥喜啖蔬。此地還逢人問字。故園時遇撥憑書。些些隨分成安適。捴是君恩覆燾餘。</text>
<title>二十二日。車輦舘。別將金處冉以家書來。傳蒙放之奇。盖因執義宋必恒䟽。自上有特放之敎。喜躍之極。殆欲奮飛。又聞叔氏辭䟽之批。有爾母敎訓。無愧古人。有其母有其子之敎。盖䟽中提及慈訓故也。雙擎跪讀。不覺聲淚俱發。</title>,<text>越江離別古今哀。可耐明朝淚滿腮。天外欲分歸鴈翼。澤中還有蟄龍雷。兄方失痛能加飯。弟復哦詩自擧杯。宸極北瞻仍泣雨。更聞新渥及泉㙜。</text>
<title>望見鞦韆</title>,<text>綠樹陰中裊裊絲。鞦韆佳節客心悲。遙憐一鑑池邊柳。縛得高高第幾枝。</text>
<title>次題金碧潼 礪器 行錄</title>,<text>壯烈輝彤筆。微官止碧潼。奇才生不究。徒爾死褒忠。</text>
<title>追次鄭襄武公延謚宴韻</title>,<text>生建義旗殲虜兵。死延恩謚侈邊城。須看照耀鳳綸字。長與嶙峋龍骨名。聖主卽今思鹿野。使車何事走燕京。早敎河北皆公輩。定見胡塵不日淸。</text>
<title>贈玉江仙</title>,<text>楚天雲雨依俙夢。老子風情濃淡間。借問嬌娥明日別。未知啼笑作何顔。</text>
<title>寄曹御史彛甫 命敎</title>,<text>關河遠客鴒原急。厚祿故人𩣭馬肥。萍水他鄕眞好事。燕鴻何處不相違。卽今京洛親朋少。已矣乾坤吾道非。形役百年知亦倦。可來時訪海山扉。</text>
<title>次伯氏感古韻</title>,<text>馬前山日暮。鳥道忽高懸。城危岳樹杪。樓逈海雲邊。壯士殺胡地。書生倚釖天。風塵感慨淚。沾洒短碑前。</text>
<title>戱言</title>,<text>我作假風流。爾作假悲愁。眞假誰能別。爾我獨知之。</text>
<title>東萊江上。贈別田生興沃。</title>,<text>東萊江上夕陽斜。手弄淸漪坐白沙。濁酒魚羹此相送。舍人門下故情多。</text>
<title>臨行立草。贈別鐵宣諸人。</title>,<text>鐵宣諸客追送我。郭山朝日動行輪。相與攀袂不忍別。離杯取次轉紛繽。我本洛陽城裏客。君是淸川以北身。偶然萍水風吹合。從今一別隔音塵。借問今日郭山別。何似坡山送子辰。去日牢愁放逐客。來時歡喜赦還臣。坡山之別別骨肉。郭山之別別故人。愁歡親踈不足說。別離無處不傷神。</text>
<title>箕城。遇叔氏奉使行。反求堂夜飮。</title>,<text>浿城樓閣欝參差。此會他鄕始不期。楊柳塘深風汎夜。薔薇花發雨踈時。棠陰棣萼輝相映。去燕來鴻遇亦奇。怊悵明朝成遠別。畫欄西畔坐吟詩。</text>
<title>次伯氏韻。別叔氏燕行。</title>,<text>人去人來浿上程。離愁一夜滿江城。依然與共連床宿。忽又相將奉節行。泉下亦霑踰衮奬。天涯同泣賜環榮。惟須殞結酬明主。敢道臨歧惜別情。</text>
<title>又聯句</title>,<text>此地箕舊封。是月竹新篠。仲協。 良朋玆會奇。勝事昔聞謏。君錫。 早托金蘭密。相映玉樹皎。仲羽。 交情淡於水。心期指彼曒。叔章。 相逢揩眼靑。欲別驚髮皦。時晦。 弱歲趨軒陛。明廷響𤨿璬。仲協。 江湖心所樂。簪紱身還繳。君錫。 幾夜聽晨鷄。十載愁籠鳥。仲羽。 苦烈期薑桂。附麗憎蘿蔦。叔章。 持心貴平平。見事差了了。時晦。 古道頹若波。世味劇似蓼。仲協。 衆口苦多咻。俗眸何不瞭。君錫。 志業時晼晩。憂思日纏繚。仲羽。 勢若手携溺。事同膏滅燎。叔章。 寒暑易推敓。日月互昃朓。時晦。 藩宣愧淹滯。丘壑懷窈窱。仲協。 我遷西塞日。君送北譙曉。君錫。 城隅醉相別。關外路何杳。仲羽。 中歲離膓惡。三時淚眼窅。叔章。 覊愁劒山尖。歸夢玉樓窈。時晦。 去時湘蘭悴。來日官柳嫋。仲協。 重尋池閣勝。况有江山㒟。君錫。 賓筵序鴻鴈。使車駕騕褭。仲羽。 樽傾綠蟻灧。座列靑娥嬈。叔章。 萋萋島草碧。淡淡洲日皛。時晦。 燕寢靜且僻。別區幽而窕。仲協。 已闌榴裙醉。且擬蘭舟掉。君錫。 歡呼客愁撥。跌宕豪興挑。仲羽。 可愛陳元季。顧慚蘓大小。叔章。 名都漢藩重。美俗殷師肇。時晦。 徒然享二千。何能莅庶兆。仲協。 攬轡應師範。設筩豈學趙。君錫。 轅門列畫戟。廣庭肅牙。仲羽。 訪古窺神窟。齋誠禮聖垗。叔章。 宣化憇棠舍。乘閒俯柳沼。時晦。 百杯笑劉院。萬事齊彭夭。仲協。 通家聯弟兄。滿座集長少。君錫。 情話方洽欵。人事奈膠擾。仲羽。 明發燕車舝。宵深蠟燭繞。叔章。 離筵浿樓逈。客路關樹遶。時晦。 黯然魂銷別。寤言擗有標。仲協。 高吟作驪駒。大嚼雜魚鰾。君錫。 壯心憑劒鞘。歸裝絜書縹。仲羽。 行聽燕市筑。去飮薊門醥。叔章。 有賈衣獸錦。無儒帶牛膘。時晦。 路入遼野大。身覺倉粒眇。仲協。 胡山政超超。渤海何淼淼。君錫。 石虎射猶痕。柱鶴去何緲。仲羽。 淸風挹孤竹。活景看烟杪。叔章。 興逸千篇富。心䧺萬乘藐。時晦。 充壑羞已深。朝天事難紹。仲協。王命知爲重。使華去作佋。君錫。 徒憑譯舌成。還恐虜情矯。仲羽。王靈必有賴。客舘寧久敽。叔章。 別路頭幾回。離盃手頻撟。時晦。 寧愁脊鴒分。且待歸馬蹻。仲協。 那堪別天涯。將欲老物表。君錫。 軒冕視若芥。芰荷製爲褾。仲羽。 定非塵埃骨。終作烟霞標。叔章。 淸漪廣湖水。偃蹇峨嵯㟽。時晦。 自有風月富。何憂溝壑殍。仲協。 大江時魚躍。靑山春雉鷕。君錫。 閒日林居永。驚波䆠海溔。仲羽。 醉欲歌浩浩。慍不憂悄悄。叔章。 去國身全老。思君意自愀。時晦。 恩波海何量。愁城酒未剿。仲協。 逢別皆霑渥。來去敢言勦。君錫。 謾挹垂漢綸。猶憶設庭燎。仲羽。 天與面目憎。時有衣冠僚。叔章。 鹿性元愛放。蛾眉孰妬嬥。時晦。 容我成踈嫩。任爾作紛嬲。仲協。 長程倦馬遅。舊約沙禽皫。君錫。 去當田耘苗。歸趁野穫秒。仲羽。 山側車委遅。河邊槎縹緲。叔章。 行塵不可攀。城頭望眼眑。時晦。</text>
<title>伯氏解謫籍。歸廣陵。過尹仲和 淳 白下山居。徐平甫 命均 亦自蘿山來會。落落之餘。其喜可知。坐中拈唐人韻。各賦以識之。</title>,<text>我馬悠悠東復東。湍山一會友朋同。萍蓬偶値浮休迹。鷄黍仍成淡泊風。久客衣裾塵露暗。故人茅屋水雲空。知君已熟林泉味。自愧州麾進退中。其二親愛相將出郭東。至今回憶夢塲同。坡山衣濕連天雨。薩水舟驚逆浪風。豈有氛埃欺白日。終看雷雨霽高空。鴒原已足携歸樂。况得朋樽客路中。其三偶欲西流旋復東。飄飄蓬梗與人同。歸時紅暗榴花雨。去日靑翻麥壠風。浮世升沉一笑足。故人樽酒百愁空。終須壁立窮畸際。愼莫傷神佗傺中。其四客路迢迢浿水東。君家及到我家同。是處淸樽須竟日。明朝歸馬又嘶風。欲窮長話三宵短。且闘新詩百紙空。此會浮生殊未易。不知身在旅遊中。</text>
<title>又聯句沒韻</title>,<text>白下茅屋裏。偶然親友咸。伯修。 交情自幼少。世味劇酸醎。君錫。 蜜契堅投㓒。危塗險入凾。平甫。 早期逢聖作。終欲贊民諴。仲和。 與世翻成柄。爲言不戒緘。時晦。 却羞金躍冶。遂欲劒藏椷。伯修。 同浴曾嫌裸。焚崗孰卞鍼。君錫。 虛舟猶見怒。歸袂共誰攕。平甫。 栖息攀山桂。心期托巖杉。仲和。 雪樵林窈窕。雲卧石嶔嵓。時晦。 世事翻如浪。人心畏若碞。伯修。 深潭龍偃蹇。華屋燕呢喃。君錫。 詎免脩眉妬。長憂巧舌讒。平甫。 櫓巢賴穩卧。芝采足療饞。仲和。 寧有鵷爭鼠。無由乕搏毚。時晦。 憂時休緯恤。排憫且盃啣。伯修。 別去關河渺。歸尋澗壑巉。君錫。 看荷臨碧沼。拂蘚坐蒼巖。平甫。 道欲玄關透。談無俗韻攙。仲和。 山行風颭帽。林咏露霑衫。時晦。 雨脚如絲綴。雲容似幕縿。伯修。 詩情花共艶。愁緖草同芟。君錫。 歸去追陶令。淸狂憶賀監。平甫。 卷懷期蘊玉。麗澤勖磨礛。仲和。 席有聯鴻序。門無寫鳥凡。時晦。 留髡圍夜燭。入剡返風帆。伯修。 對壘源傾峽。當樽戶小氾。君錫。 莫辭投井轄。同是泛波杋。平甫。 去國才雷解。關人更雨。仲和。 宵吟須膝促。朝別奈心嗛。時晦。 後會存佳約。離情莫細詀。伯修。 去垂巖瀨釣。歸把杜陵鑱。君錫。 玆集眞奇絶。留詩石可劖。平甫。</text>
<title>練光誇浮碧</title>,<text>明沙如雪樹如烟。江濶高欄九曲前。彤筆史臣題品我。琉璃海上畫樓船。</text>
<title>浮碧誇練光</title>,<text>紛囂遠謝萬井烟。逈倚寒松古壁前。多小樓㙜淸浿上。不妨呼我李膺船。</text>
<title>練光嘲浮碧</title>,<text>臨江畫棟照丹霞。從古名亭擅物華。正好排張歌舞席。誰能空伴梵王家。</text>
<title>浮碧嘲練光</title>,<text>名區領得別烟霞。何必軒窓外面華。如我羞爲下流處。請君休詑大方家。</text>
<title>判</title>,<text>非南非北占中間。使道公言重似山。縣令本無專制事。但能馳牒受題還。余赴官龍岡之數日。馳進箕營。拜謁於方伯李公。方伯以練光，浮碧相誇相嘲爲題。自賦七絶各一首。又爲練光，浮碧判一首。使余次之。而其判詩。則不爲立落。但以兼有兩美自誇。余遂忘拙步進。而判則顧非剛明官。何敢唐突於千古不决之疑也。故不立別見云爾。此非鐵山行中所得。集中。旣有練光，浮碧等諸作。故追係於此。</text>
<title>倚杖 丙午</title>,<text>倚杖歸雲夕。山風吹角巾。溪喧境愈靜。峯遠意還親。廊廟登羣彦。丘園有逸民。呼童理耒耟。昨雨一犂春。</text>
<title>仲春風雪 七韻</title>,<text>春雨細濛濛。藹藹生羣芳。梅萼欲放紅。柳絲將舒黃。忽然風飈急。天地集雪霜。凜栗如玄冬。萬物慘無光。噓吸在須臾。造化莽難量。乃知已消陰。猶競方壯陽。勖哉吾黨士。存遏無怠荒。</text>
<title>棲野</title>,<text>棲野衣冠古。行山杖屨淸。曆書尋斗滿。春帖祝升平。敢擬儀庭瑞。思爲擊壤氓。頭臚吾自卜。卿相爾曹橫。</text>
<title>田園</title>,<text>十月携家來此地。梅溪柳忽靑春。稍通假貸隣情熟。漸數過從社契親。粥飯粗成新活計。圃畦聊試小經綸。田園樂事能知未。顧語時時問室人。</text>
<title>春日山行</title>,<text>山行殊自適。野望極蒼然。流水孤筇側。奇峯幘前。村烟人語逈。林旭鳥歌綿。細檢新裁樹。花心已杜鵑。</text>
<title>春興</title>,<text>依近先原小屋營。春來經濟最關情。裁松隣界分邊直。揷柳溪流嚙處橫。麥壠靑黃霜後色。圃畦長短雨餘萌。田園事事方成緖。鷄又生雛犬守衡。</text>
<title>夜飮</title>,<text>落月依高樹。歸雲逗遠峯。林間看野火。籬外聽隣舂。薄䆠曾忝史。新工始讀庸。躬耕元爾分。稚子亦談農。</text>
<title>晏起</title>,<text>自愛晨衾㬉。窓明猶偃然。鳥來鳴屋角。鷄下啄庭邊。舊誦書重繹。將行事更權。嬌兒窺戶笑。翁懶日高眠。</text>
<title>雨後</title>,<text>岳色泉聲雨後新。數村烟火藹生春。橫關犬吠隣兒怯。啄粟鷄來爨女嗔。田已墾山強十畒。灰無棄道當千緡。何時野刈黃雲積。白酒尊邊詑室人。</text>
<title>卽事</title>,<text>飯罷行携烏竹杖。杜鵑叢下乍踟躕。心隨流水無窮遠。身與奇巖相對孤。野潤風雲極飛動。林深禽鳥爭歡呼。詩成到午方歸室。妻買春醪進數壺。</text>
<title>二月八日。室病忽谻。用蔘湯得甦。識喜。</title>,<text>差過數時便鬼門。乍投良劑卽還魂。遑遑半夜紛啼泣。晏晏今朝共笑言。已去悲歡都一夢。方來歌哭幾千番。從知達士能安命。慚愧衣邊有淚痕。</text>
<title>敬次鶴巖</title>,<text>不與隨肩上玉堂。却來携手學躬耕。溪山物色平均占。丘壑經綸次第成。種柳門連攀栢地。採芝歌作和塤聲。可憐當日瓊雷客。夜月空悲跨海明。</text>
<title>春寒</title>,<text>春早猶飛雪。山高多急風。松喧無定綠。花凍不成紅。糧盡妻眉蹙。柴艱僕力窮。詩書翁自樂。吾道任蒼穹。</text>
<title>偶吟</title>,<text>苔逕人稀犬睡衡。暖風晴日媚羣芳。翁詩色競花姸醜。兒讀聲隨鳥短長。野火新燒春墾急。隣舂欲歇夕樵忙。閑中却有關心事。細檢床頭種木方。</text>
<title>寄題金澳靜修堂</title>,<text>學士㙜上學士遊。少時簪筆蘭㙜直。偶來爲吏卧黃堂。訟簡苔庭印生綠。閒命便輿往登之。早春風日方和燠。坐對淸尊麾鴈。上盖靑松藉草碧。黃龍故城撫興廢。西俯滄溟極遠目。興來詩思如泉涌。酒酣落筆龍蛇攫。是時君爲偃室賓。相與提携文酒席。區區禮數焉足說。狂吟劇醉爲歡樂。萬事如雲易翻覆。歸來叱牛耕華嶽。雪滿空山卧蕭瑟。時時孤夢隨風落。君作書來報消息。云有新亭起㙜側。衰草荒烟滿目愁。舊遊蒼茫難再得。三復君書起怊悵。鰲石寒雲渺盈矚。醉作大字字如斗。寄揭亭面當顔色。</text>
<title>除日挽宿趙子敏 尙行 得梅字</title>,<text>明日丘園雨露哀。坐憐殘景已西頹。山深有客能攀薜。歲暮思君欲寄梅。馬得齊喧寒夜櫪。人能同醉早春盃。佳辰此地聯衾宿。勝似城中十往回。其二君能訪我匹驢來。除日山家小釀開。村俗相傳聞爆竹。天機欲歇惜殘梅。逐年漸苦心丹切。與日俱多鬂白催。雪屋三更燈火靜。不妨披露故人懷。</text>
<title>冒雪出城感懷 丁未</title>,<text>萱階白日靜。荊樹花在枝。伯氏奉壽杯。仲氏歌侑之。歡樂固不恒。後死眞可悲。丘原多骨肉。殘生垂鬂絲。徂景不可駐。惻惻傷春時。其二九月華山葬。寒霜草木催。新春物滋榮。厚壤胡不開。蕭蕭一鑑亭。日日生階苔。琴尊皆顚倒。簡編委塵埃。含哀撫陳迹。欲去重徘徊。其三元朝候天明。走馬來乾川。平生父母宅。親愛今何鮮。棲棲如遠客。孤寄三宵眠。豈曰無酒肉。難以久留連。蕭蕭背寒郭。日暮雪飛天。</text>
<title>朝醉聽兒讀</title>,<text>曉窓霜氣逼。命酌成小醺。欣然散百憂。坐聽兒讀文。亦喜課筭進。春煦長數分。乃父幼不學。而今白髮紛。</text>
<title>和寄柳思叔 儼</title>,<text>樂此幽居愜素情。愛看峯翠坐邊呈。簾風細引爐香出。窓日暄臨案字明。軒冕只堪欺俗士。山林多是養虗名。山林軒冕中央處。千載誰追白傅聲。其二淸溪一曲數椽亭。呵護頻勞門戶靈。室靜眞堪觀鼻白。山深誰與拭眸靑。林休壁掛平頭幘。野適車懸大膓甁。幽獨伊來漸成習。恐敎塵事擾閑扃。其三超然物表獨亭亭。默驗胷中不昧靈。萬事惟吾浮大白。諸公輸爾綰重靑。高情與鶴離繒繳。澹趣如僧帶錫甁。却喚僮奴理蠟屐。卽看春色到林扃。其四情書忽自水雲亭。果驗晨簷語鵲靈。此地溪山濃紫翠。故人詩句逼丹靑。幽愁盡日空懸榻。佳約逢春欲佩甁。會待林花開似雪。莫敎虗佇柳邊扃。</text>
<title>正月十日。有懷錫汝。戊申</title>,<text>天運往而復。歲色忽焉周。怵惕感逝光。靜言思愆尤。古人重師友。獨學良可憂。余美皎如玉。讀書寒碧樓。瞻言曷往從。佇立空搔頭。</text>
<title>月下對影</title>,<text>日暮羣壑暝。倚杖柴門前。忽有影在地。仰看月生天。覺近上元節。輪光半已圓。少年重此日。行歌九衢烟。空山少伴侶。無與同隨肩。頎然七尺長。惟爾相周旋。</text>
<title>復用亭字。寄西湖諸益。</title>,<text>芙蓉出水聳亭亭。妙句江山得助靈。詞壘排邊旗建赤。墨軍張處劒磨靑。驚濤倒瀉羊瀾硯。驟雨飛奔馬鬣甁。仲達寧知巾幗耻。壁門從此但深扃。其二領得淸風明月亭。生涯耕釣亦君靈。漁歌欲歇洲烟碧。春雨新晴島樹靑。蘭渚時呼僮曳纜。柳樓頻遇客提甁。天敎餉與湖山興。莫歎嚴城恨九扃。</text>
<title>與室人還山。馬上見道峰山。欣然口占。</title>,<text>芙蓉削出碧雲間。一一向人開好顔。不恨明時空白首。全家棲着道峰山。</text>
<title>別李叔謙 壽沆 之海南任</title>,<text>閑階春日永。堂上列冠纓。暫駐花間飮。遙將海外行。功名失馬塞。弦誦割鷄城。榮落須安命。悠悠毁譽爭。</text>
<title>卽事</title>,<text>歌鸎舞燕花前。遲日輕風柳邊。睡起焚香宴坐。細看周易重天。</text>
<title>與洪隣遊玉泉菴。歸憇道峰院。醉草。</title>,<text>午飯玉泉寺裏。晩沽道院村中。醉後扶筇緩步。緣溪李白桃紅。</text>
<title>寄題宋君集 成明 廣津松石軒</title>,<text>吾兄皎皎出塵氛。於此平分一水濆。相與欹眠松下石。頻來坐看峀頭雲。百年林壑今無主。千古峨洋孰聽君。吾欲從君說懷抱。江湖春鴈不堪聞。伯氏軒名峀雲。</text>
<title>伯兒洗冊日。醉草。</title>,<text>汝今年十歲。方能了一冊。尙爾父母心。置酒爲娛樂。且待破萬卷。傾海添斯酌。</text>
<title>直宿春坊。感吟。</title>,<text>重入脩門未始謀。聖恩容許廁仙流。滄桑世界公私淚。戈戟朝廷進退憂。寂寂星河低苑樹。沉沉鍾漏度書樓。歸來六載春坊直。愁殺寒燈照白頭。</text>
<title>次李堂后子固 宗城 詠菊</title>,<text>銀㙜秋飮泛花香。野士還來與共甞。醉欲拋將頭帽去。可憐園菊幾分黃。其二仙界名花特地香。眞堪採採獻君甞。還憐一種東籬下。只許淵明泛酒黃。</text>
<title>李參判 正臣 挽 舍伯自鐵▣放歸。余亦隨行。逢李台謫行於瑞興雨中。余宰龍岡。頻有往復。故五六句云。</title>,<text>陽復乾坤大霈行。朝廷文物一番更。羣鱗乘運爭先躍。病樹當春只暫榮。海國音塵曾斷續。濠亭風雨昔逢迎。公猶及見升平日。歸報吾家諫議兄。</text>
<title>次玉堂夜對韻</title>,<text>晉接三時惜日忙。夜臨英閣講文章。送歸蓮燭輝輝照。霑賜宮壺瀲瀲香。盛德已敎人醉飽。殊榮合有史稱揚。還憐寂寂春坊宿。卧聽銅龍曉漏長。</text>
<title>大殿延祥詩 是時。命罷三南折受。筵臣夜深退。</title>,<text>五更鍾後罷朝參。朝退人人喜色含。德諭親承天咫尺。仁聲先布海西南。君心一日風雷變。物態新春雨露涵。要與乾元同健運。願將斯意反隅三。其二和風吹殿角。暄旭上宮簾。肅肅簪纓集。煌煌黼衮瞻。存誠天不息。覃惠物均沾。至日曾垂綍。王心已可占。</text>
<title>龜船</title>,<text>制度皆糟粕。神機活潑天。指車非古有。流馬又誰傳。島冦焚都日。將軍誓海年。滄溟橫萬舶。保障屹三堧。擬訖誅鯨▣。嫌非使馬便。鷁頭危易墊。鰌尾礙難旋。運智羲皇後。覃思洛水邊。伐材流蔽柹。爲制取巢蓮。穹背疑書赤。虗心象洞玄。成形宜長百。藏甲恰容千。出沒波濤裏。縱橫矢石前。用仍舟楫利。功有壁城堅。已喜師鷹擊。寧愁賊蟻緣。神鋒風電激。爀業日星懸。奇計存延李。單師捷涬權。千秋麟閣上。宜爾讓龜船。</text>
<title>深河。吊金將軍。</title>,<text>烈烈遼東伯。桓桓勇冠軍。威名趙頗牧。忠義漢飛雲。死被中朝奬。生丁北虜狺。狂啚逞猾夏。明詔助征。善射推猿臂。孤軍領乕賁。遂從元帥後。遙渡混河濆。陣氣橫燕塞。兵聲壓楚氛。飛騰思翦獍。隳突孰摧豶。奮劒雙眸裂。張弓十指皸。寧辭尸褁革。無奈髮懸斤。含璧人如狗。盟天女死蚊。長懸爭日義。何必勒鍾勳。氣作三韓重。名傳萬國聞。亡年帝降綍。戰處客停幩。往跡悲河柳。寒聲聽塞枌。折鋩猶血色。遺鏃已苔紋。日暮神鴉噪。天陰鬼火紛。風塵滿幽薊。文物化膻葷。宇宙今無士。泉㙜倘起君。椒觴再拜奠。流淚濕余裙。</text>
<title>沙峴碑</title>,<text>兀兀延恩門。悠悠長路歧。金繒日以邁。冠盖欲何之。惻惻興永傷。蕪沒楊公碑。楊公去不歸。功業能幾時。片石委草間。歲久莓苔滋。蒼茫黑蛇年。剝落黃絹辭。呵護固已矣。曳仆亦何爲。瞻彼三田渡。有屹蟠蛟螭。天時莽難回。人事眞可悲。摩挲淚盈臆。欲去還躕躇。曷不沉江水。以俟滄桑期。</text>
<title>擬送獨步。從海赴皇明。</title>,<text>君不見天下之水朝宗海。縱橫萬折皆東注。大明天子隔雲端。千里萬里滄溟路。滄溟浩浩不可越。小邦情悃何由訴。義氣得君甁錫流。鳴珂揷貂安足數。慨然一諾輕鴻毛。乘槎八月河原泝。滿目風塵懷暗傷。相看有淚情難吐。執酌祝君歌侑之。歌聲激越白日暮。借問君行幾時回。孤舟一葉層波渡。精誠奮發天地泣。陽侯海若皆來護。直過登萊達燕京。紅雲多處凝鸞輅。叩額天門血濺地。起再拜手曰臣步。弊邦世世恪侯度。神皇大德銘肝腑。始據大義折犬羊。終然橫挑乕狼怒。鐵騎三日薄王京。孤城四面賊如霧。寡君奮欲以身殉。先人宗祧將誰付。百年文物乃如許。痛哭籲天天不顧。獨有耿耿本朝心。衆星之拱孺子慕。尙冀天日少垂照。質之鬼神諒非惧。至誠呼號格天心。皇帝曰嘉朕已喩。敕賜紫誥遣歸之。歸日芳名滿竹素。爲獸爲人只在此。行李珍重愼毋誤。歌罷舟行人已遠。寒風淅淅烟沉樹。</text>
<title>贈人省行</title>,<text>暄日林烏反哺聲。送君春覲鳳儀城。悽悽獨掩新年淚。尙阻楸原展掃行。</text>
<title>騎省醉題邯鄲美人曲</title>,<text>邯鄲有美人。脩嫭而淸揚。離離綠雲鬂。雙雙明月璫。十五學織錦。日日金梭忙。織成丹霞紋。刺繡雙鳳凰。剪以金錯刀。縫爲六幅裳。搖曳向郞前。顧笑生輝光。靑天有白日。信誓百年長。夫何自貽阻。悵望河無梁。平生珠翠粧。寂寞塵篋藏。諒由身命薄。詎云恩愛忘。</text>
<title>銀㙜卽事</title>,<text>銀㙜仙子攬衣催。日照天門鎖鑰開。起倚欄干散睡思。木蓮花發暗香來。</text>
<title>玉堂直中。次鄭參知 壽期 韻。</title>,<text>宸居是處衆星環。鳴玉纔回閤外班。午刻初長高閣漏。雨痕多在早春山。餘閑得句逢佳興。前說橫經有媿顔。却喜吾王勤學意。御書新下五雲關。其二無端世事劇回環。昨日麋羣今班。十載歸來生白髮。百年交素負靑山。何曾飽有詩書腹。終媿親陪咫尺顔。久已灰心驚寵辱。且須料理水雲關。</text>
<title>醉書道峯溪石</title>,<text>臨流濯我衣。戰血何斑斑。誰謂白面生。驅馳戎馬間。歸來烏角巾。把酒淸溪灣。人生那可料。一笑看孱顔。</text>
<title>南將軍 延年 挽 淸州死節</title>,<text>往者睢陽南八死。西原老將亦男兒。正須高揭名懸日。獨奈今無韓退之。其二自笑書生無膽氣。從戎十日鬂毛鮮。却憶將軍死罵賊。中宵起坐撫龍泉。其三縛將獜佐兵前跪。斫取宗元陣上懸。安得起來忠義魄。一軍笳鼓但殷泉。</text>
<title>溪上醉歌反招隱</title>,<text>高歌醉後淸商發。響與鳴泉琴筑雜。却恐飄流人世去。落花句引漁郞入。</text>
<title>曉出海村。登雲坡。望田廬。</title>,<text>促馬前登雲峙望。烟霞一帶眼中遮。縱然不得分明見。紅樹多邊是我家。其二尙喜官閑多暇日。今能載酒過山扉。陂塘處處看收穫。籬落村村聽搗衣。秋事可憐成晼晩。故園胡不賦歸來。摘將紅葉題詩句。報與吾家司馬知。</text>
<title>過月溪</title>,<text>平丘以後無平路。亂石危棧曲曲承。江到月溪方婉轉。山從龍岳遂飛騰。載柴舡下天時冷。種麥田收峽景澄。今日楊根郡裏宿。五臺高處幾時登。</text>
<title>曉發楊根記見</title>,<text>畫角聲聲拂曉吹。行㫌已過老槐陂。峰陰合畓江流急。霜氣凄寒日出遅。官戶養鷄皆密柵。峽村防虎盡高籬。忩忩未了龍門債。可奈王程有定期。</text>
<title>次李太素 宗白 韻</title>,<text>臨瀛古說神仙窟。矯首塵中夢幾回。此地須爲觀察去。今行却與翰林來。初程已得龍門岳。到日先登鏡浦㙜。定有麻姑消息否。吾將問月且停杯。</text>
<title>過翠屛。次先伯氏韻。</title>,<text>此地先廬是。行㫌爲暫留。江山數村靜。桑榟百年幽。骨肉存亡感。風霜憭慄秋。依依不忍去。立馬更回頭。</text>
<title>觀獵</title>,<text>關東刺史獵平岡。使者㫌麾趁約忙。濟濟前趍羣牧伯。雙雙列侍小兒郞。豪鷹側視千林肅。駭雉低飛疊巘長。却憶南征從事日。書生腰下釰橫霜。</text>
<title>追述鶴城舘夜宴</title>,<text>藏史名山使者忙。東藩禮饗盛排張。熊踏炙進盤心爛。翡翠粧成妓頰香。舞席飛鋩星落地。酒筵添筭月過樑。哀詞莫遣歌黃竹。臣昔攀髥雨泣長。</text>
<title>吳海恩靷日隔宵。顧遠遊。未與執紼。志感。</title>,<text>將軍金鎖甲。黃屋御樓迎。獨有凌烟畫。翻歸降嶽精。風霜凋白羽。皷吹送丹㫌。不盡公私痛。天涯涕淚盈。其二雨泣三軍慟。元戎卽九京。空違繞坎哭。遙滯奉綸行。何處祈連像。他年沔廟營。山中風雨暗。如入古安城。</text>
<title>幽愁</title>,<text>欹枕搖搖無定夢。挑燈兀兀有幽愁。溪橋相送風吹帶。峽夜孤吟雨滿樓。</text>
<title>月精寺</title>,<text>馬倦風沙百里程。仙堂洞裏忽空明。峰雲欲放重重翠。溪雨新添决决鳴。僧與對床眉雪長。妓敎行酒步蓮輕。朝來擬上中臺望。鰲戴山前碧海盈。</text>
<title>敬次忠貞公靈鑑庵韻。示本府伯。</title>,<text>名山藏史十重封。賢府娛賓百里供。盛禮何堪叨上席。後昆猶幸躡前蹤。原泉送派歸淸漢。列峀如孫仰泰宗。手拂塵埃看壁板。滿天霜露落寒鍾。</text>
<title>月精夜席。趙安石 鎭世 有名花奈逐黃金帶。獨伴禪窓桂影盈之句。以五絶答之。</title>,<text>縱是黃金帶。將如白髮何。婆娑桂影裏。胡不喚嫦娥。</text>
<title>次安石贈別韻</title>,<text>午橋䓗竹昔相隨。峽路蓬萍事亦奇。夜久淋漓鶴城酒。興高飛動月精詩。雪山還負雙鳧約。溟嶽纔容一豹窺。莫謂麟㙜淸分少。明年欲趁菊楓時。</text>
<title>踰白塔嶺</title>,<text>嶺表三竿日。山中萬古陰。小輿深入壑。密樹上齊岑。不憚崎嶇過。終當縹緲臨。却愁僧擔倦。高處白雲沉。</text>
<title>對僧</title>,<text>對坐霜眉釋。翛然古佛前。徘徊爐篆細。歷落腕珠圓。簾靜談山日。樓空說理天。是非眞有在。淸苦也宜虔。</text>
<title>中㙜</title>,<text>少一六鰲首。成雙五老顔。周遭迷向背。突兀在中間。仙俗關扃峻。神靈藏聚團。安期如不老。何必問三山。</text>
<title>別中㙜</title>,<text>鳥道極靑天。輿行還凜然。去如磨蟻轉。來若壁猿懸。不盡崎嶇逕。還逢曲折川。於玆僧歇喘。回首但雲烟。</text>
<title>月精酒席</title>,<text>十年鸞掖共周旋。此會蓬瀛豈偶然。仙袂纔回攀桂地。夜筵仍闢雨花天。珠絃浩蕩林風轉。釖袖飛翻峽月圓。第一豪華離亂後。願言留與畫龍眠。</text>
<title>和太素</title>,<text>芳花春浩蕩。綺席月分明。艶舞旋風緩。嬌歌囀玉淸。逢迎四海士。離別百年情。莫厭終宵醉。朝來各遠程。</text>
<title>賦銀娥劒舞</title>,<text>黯黯龍泉匣。盈盈翡翠裙。誰知粉籍。還有劒仙羣。轉面濃花笑。揮鋩驟雪紛。帳中着紅線。宜爾樹奇勳。</text>
<title>記行</title>,<text>往來此路強千里。轎馬隨便氣味平。在在皆殊亭堠面。行行不絶驛奴聲。文先到處支供出。境欲交時皷角迎。一種風流賓舘夜。紗籠燭照石榴裳。</text>
<title>孝章世子挽詞 己酉</title>,<text>元良是國本。英睿寔天鍾。聖已生千一。民方祝四重。翻歸緱嶺鶴。曾夢漢宮龍。神理蒼茫甚。哀號遍八封。其二岐嶷成人度。冲年一十強。孰能窺喜怒。已自蹈圓方。落落雷風氣。堂堂日月章。傳聞老璫輩。云似肅宗王。其三煌煌黑衮冕。鷄曉問寢時。深有怊怊色。敢愆穆穆儀。廣仁羞折柳。敦愛學推梨。戴禮文王記。何由並列之。其四已有天資絶。仍將禮敎鎔。筆心方見正。經旨獨探宗。泮講圜聆聳。醮階拭覩顒。皓眉商嶺士。延頸願來從。其五聖德通天地。神明保佑之。正宜綿寶籙。胡乃隕靈枝。建極銷朋黨。揮戈掃魅魑。昇平萬世托。迢遆白雲悲。其六龍章委枕席。奉藥得叨陪。觸手明珠碎。回頭瑞日頹。固知均此痛。非敢有私哀。臨纊雙行淚。臣心每欲摧。其七祖鑑書猶在。終身忍復看。長悲塵篋暗。虗負寸心丹。遣具包三介。遺衣尺若干。靑春新雨露。哀血洒塗欑。</text>
<title>遊道峯</title>,<text>漸入林深有別天。朱輪亦解訪神仙。林風洒洒千蟬動。苔壁亭亭一瀑懸。山日欲斜憑檻後。溪雲自起濯纓前。阿咸佳句留題石。老子於玆興亦顚。</text>
<title>道峰歸路望耕海堂</title>,<text>暫能撥棄塵埃事。萬丈峯前去濯纓。默坐溪欄看鹿跡。暮歸林郭帶蟬聲。閒雲定欲何山宿。白髮空含故里情。不識寒鴉亦底性。斜陽一一向乾淸。</text>
<title>霧中望道峰山</title>,<text>曉霧籠山山不見。爲文不敢禱山神。應知萬丈峰顔色。羞見麒麟閣裡人。</text>
<title>叔氏宅。與尹仲和，徐平甫，宋聖賓拈韻。</title>,<text>翰墨塲連錦繡臺。元戎詩壘暇時開。槐欄客爲聽蟬至。桃逕人無鞴馬來。𥷋竹簟凉棋墮子。石榴花暖酒傳杯。從今此會寧嫌數。霜後丹楓雪後梅。其二朝天歸路過章㙜。棨戟門臨柳巷開。平世元戎高枕臥。有時佳客賭棊來。詞林故事傳心硯。燕寢豪情軟脚盃。醉後題詩詩更好。春雲態度韻氷梅。</text>
<title>正月。都廵撫吳公▣▣故宅火燒。次李仲協韻。庚戌</title>,<text>公謙不欲作元勳。肯惜千金一日焚。塞馬誰知翁禍福。天應持餉小郞君。</text>
<title>陪從寧陵行幸</title>,<text>雲氣屯屯盡在東。日輪擎出碧空中。是時鸞馭臨淸道。羽笠千官一色紅。</text>
<title>又拈生字</title>,<text>葱籠佳氣望中生。此去珠丘有幾程。蛇鳥陣開嚴皷作。蛟龍旗動六飛行。東風二月花初發。紅日三竿雨更晴。道癘全消甘露降。吾王誠孝格神明。</text>
<title>陪從私廟行幸 是時。有宮中巫蠱獄。</title>,<text>陵展纔回私廟謁。吾王盛節舜同期。豚魚可感仁無外。梟獍難馴理可疑。陌柳新晴千仗轉。宮花不動五雲垂。春坊舊屬還沾袂。去歲玆行鶴駕隨。</text>
<title>墨洞宗稧</title>,<text>淹遲歌管侈山扉。坐到前林夕鳥飛。久閱悲歡瞻魯殿。尙留風韻集烏衣。谷花開日朝衫脫。塘草生時使節歸。自是韋家敦孝謹。每年玆會肯敎稀。</text>
<title>題乞詩僧至禪軸</title>,<text>塵客稀過畏日天。小香初爇午爐烟。僧來卓錫槐陰下。人卧看書岳色前。云得詩多行已矣。說歸山去正飄然。麒麟畫是秋蟬殼。安得從君謝萬緣。</text>
<title>初秋</title>,<text>惻惻虫啼草。翻翻螢度林。欲收殘暑色。渾得早秋心。廊廟經綸拙。塵埃歲月深。無人會此意。山水動幽音。</text>
<title>柳正字 逸 挽</title>,<text>往歲銀臺長六房。吾王有事御明堂。他時史牒文無闕。賴得君爲起注郞。</text>
<title>尹伯修 游 宅拈韻 以上。火後追錄。</title>,<text>聯車昨過郭西村。更有幽期柳巷門。軒冕休時來往數。人琴亡後典刑存。盆池淺綠魚吹動。庭樹殘紅蝶掠翻。却恐優遊成玩愒。願言努力答君恩。</text>
<title>次叔氏寄示韻</title>,<text>書到寒梅節。詩成小燭前。年光行暮矣。客意更凄然。離別蟬鳴後。相思鴈叫邊。莫謾勞遠望。鳥嶺極雲天。其二已判經年別。窮陰祭蜡前。兄顔無損否。弟髮欲皤然。棋局安危際。鉛刀盤錯邊。千金敢自惜。努力答恩天。</text>
<title>戱寄宣城金處士求梅</title>,<text>刺史車中思攫石。琴書船上欲添梅。莫言從此無佳樹。去後甘棠且護培。</text>
<title>李安邊 眞洙 挽</title>,<text>鴈塔題名忝末貟。長安一日馬蹄翻。回頭二十年來事。哭盡風流兩壯元。其二經識文章是席珍。淸朝聲價聳簪紳。當時偶失三緘戒。末路何多下石人。</text>
<title>燈前讀大學</title>,<text>久矣塵埃役。汨汨拋書籍。朱墨偶有暇。燈前讀大學。欣然玩舊味。歷歷尋行墨。譬如離鄕者。道中逢故識。何由成穩晤。車馬相促迫。</text>
<title>自警</title>,<text>日出庭訴聽。夜坐床牘披。衆務棼如毛。耳目無休時。何以應萬變。我心一貫之。瑩然宰動靜。穆穆無倦疲。串珠異橫竪。其中只一絲。平生敬齋箴。旨哉不我欺。</text>
<title>夜坐戱少子有感</title>,<text>少子生未晬。孩笑不能語。撫弄置膝前。欣然散愁緖。愛少固人情。吾衰矧如許。我如汝幼時。誰似我憐汝。</text>
<title>冬雨</title>,<text>仲冬日暄暖。天無一點雪。霧雨頻相仍。瀜解如春日。天地不藏氣。來年眞可憂。南方元異候。每歲常然否。刺史無夜眠。燈前搔白頭。</text>
<title>夜拈柳下集韻</title>,<text>不道生陽一脉微。南州梅信臘前歸。朝天異夢宵來得。耕野初心老去非。坐久簾㫌明月過。夜寒庭院厚霜飛。迂儒宿債何時了。讀罷床頭更整衣。</text>
<title>次趙從韻</title>,<text>何由宣布明君惠。治返雍煕俗返醇。一段胷中生物意。驗看梅閤最先春。</text>
<title>又次盆面韻</title>,<text>厭遣紅粧擁後先。南州刺史已衰年。風情一段消難盡。林下佳期脉脉傳。</text>
<title>次咏雪韻</title>,<text>處處州村犬吠關。南天飛雪始漫山。低將近地徘徊落。去復隨風颯沓還。路遠難成吟絮會。身忙那得訪梅閑。卽知盈尺終消盡。獨奈添凝兩鬂間。</text>
<title>復次開字</title>,<text>桂樹花生月裏開。去將攀折奈無媒。相思一夜頭成雪。怊悵南州看落梅。</text>
<title>次聯句韻</title>,<text>幽愁歲暮逼將來。懷抱逢君始許開。已有佳賓常滿座。可無香妓淺斟杯。談從燭跋相傾瀉。詩與梅花共剪裁。烏石舊遊能記否。悲歡人事十年回。</text>
<title>夜與衙客共賦</title>,<text>吾身來已遠。南嶠一涯天。老境妻兒重。殊方故舊憐。寒窓梅欲落。淸夜月孤懸。歲暮多愁夢。風雲紫極邊。</text>
<title>星州鄭生錫儒，釋定慧。不期俱至。仍夜坐同賦。</title>,<text>暖閣梅花一樹濃。臘天風日正從容。詞人不約投華刺。韻釋如期自遠峯。興發開樽麾鴈。詩成落筆動蛟龍。半年南嶠方高會。莫便辭歸到夜鍾。其二白髮當樽興亦濃。君來詩席肯相容。紗籠盡掩迷瓊魄。畫箔晴褰暎雪峯。頗愛妓裙薰暗麝。忽驚僧鉢擾逃龍。爲能延攬東南士。不媿華堂食鼎鍾。其三帳裏羔兒酒正濃。妓筵朋席恰相容。香殘梅蘂飄如雪。吟苦詩肩聳似峯。愛爾奇才爭繡虎。自今新契托雲龍。詞垣盟耳將誰執。瓦缶前頭振大鍾。其四夜久梅軒燭淚濃。醉來冠帶不成容。星河寂歷垂平野。雲雪微茫逗遠峯。學道初心同畫虎。歸田宿計似談龍。身忙亦覺詩情損。非復希音叶呂鍾。其五冗紛一任印朱濃。雅集猶堪是處容。筵妓細傳鸚鵡酌。廚人時薦槖駝峯。讀書知有文中虎。好士寧同畫裏龍。佳客滿堂詩滿軸。玆遊吾不換千鍾。其六一笑新交似酒濃。不須蟠木藉先容。同看澄閣梅邊月。何必伽倻雪裏峯。自是豪英非死馬。敢云賓客比登龍。知君聲價東南重。文學韓歐筆學鍾。</text>
<title>除夕</title>,<text>日厭簿書高沒頭。今能携客作淸遊。詩筵故近藏梅閤。妓酌徐行欲雪樓。縱有樗蒲還暮境。非無妻子亦鄕愁。新春却效華人祝。夜看前星吉氣浮。</text>
<title>次聯句韻</title>,<text>刺史官榮矣。胡爲遊子悲。非無千駟富。寧有九原知。作客江湖外。驚心雨露時。長歌甚慟哭。聊賦早春詩。</text>
<title>題露梁忠烈祠</title>,<text>忠烈遺祠古渡潯。靑春駐節海雲深。得如公死眞無媿。也識天生早有心。誓後魚龍猶怒氣。化餘猿鶴自悲吟。檀香欲歇靈風過。蕭寺鍾鳴月掛林。</text>
<title>淸凉山。感吟山花。</title>,<text>山花手折嗅三嘆。人事中年兩鬂斑。獨有愛君心一片。想應猶似爾顔丹。</text>
<title>知異山天王峯</title>,<text>獨立何身世。乾坤積水中。可憐一片土。闘死幾英雄。</text>
<title>尙州鄕校。次慕齋板上韻。示諸生。</title>,<text>仲尼百世作宗師。人道摸楷盡在斯。欲識求端入頭處。須從謹節正容時。</text>
<title>投壺</title>,<text>聖化如春物物蘓。太平烟月滿堯衢。南藩七十州方伯。盡日看投玉女壺。</text>
<title>與鄭敏僑聯句。仍以次之。</title>,<text>作客殊方悄不歡。且逢佳節意難寬。那無酒席厭厭飮。肯怕春樓惻惻寒。詩句自多衰歲感。月光何似少年看。天街十二行歌處。怊悵歸雲嶺樹端。其二京洛佳辰事事歡。金吾嚴警是時寬。笙歌道上人扶醉。楊柳橋頭夜不寒。少日風流回首失。他鄕月色倚樓看。浮生老大眞多感。在處覊愁動百端。</text>
<title>如水閣月夜別羅 濟</title>,<text>如水閣上月如水。刺史與客傾深杯。高談洒洒洞今古。時憂衮衮論人才。夜深風露轉凄淸。蕭瑟乾坤鴈聲來。他鄕此別無前期。何時訪我海山隈。</text>
<title>盈德野城舘夜坐</title>,<text>邊城皷角集秋陰。滄海高樓夜色沉。萬里山河橫鴈陣。五更風雨動龍吟。閱來榮辱身全老。筭到行休意故深。起讀寒泉書在案。可憐孤燭照幽襟。</text>
<title>與鄭敏僑拈柳下集韻同賦</title>,<text>簾㫌翳翳夜黃昏。畫角聲停棨戟門。塵牘已空方閉目。心機欲歇遂無言。魚爭淡月浮萍沼。鶴倚微風修竹園。身計百年還自笑。金貂博得鬢絲繁。其二冲襟穆穆度朝昏。事簡官家晝掩門。戱筆時臨淳閣帖。遺編細繹晦菴言。日長鳥語相爭院。風靜蟬聲欲歇園。自喜些些占閑適。却愁朱墨入秋繁。其三憐君十日病淹床。吟喟秋虫與短長。粟軆迎風先自㥘。眩頭看字最相妨。不嫌死蛻塵埃骨。却恐生枯錦繡膓。聞道奴星新結柳。倘敎窮鬼共魚忘。其四過午凉風拂拂生。一年秋意井梧驚。蟬聲欲斷還高引。鶴舞方興忽緩行。厚祿只歸妻子計。畏途誰仗友朋情。伊來漸數歸田夢。未及瓜時鬢已明。</text>
<title>走次鄭敏僑韻</title>,<text>凉意梧桐落後生。小樓壺矢聽鏗鳴。濃雲欲雨屯屯黑。落日含山片片明。林靜蟬聲時斷續。庭閑鶴步自縱橫。非君佳句誰相慰。客思逢秋漸不平。</text>
<title>次然字韻寄鄭敏僑</title>,<text>嶠南秋氣覺凄然。庭竹翛翛雨脚懸。長日倍多荒歲牒。寒宵苦小異鄕眠。崢嶸粉堞蓬萊府。浩蕩雲濤卉服天。安得隨君是處去。西風倚釰和詩篇。</text>
<title>得多字</title>,<text>世態人情閱歷多。百年形役鬢成華。三千經卷何當了。四十金貂亦已奢。舊壘故飛將謝燕。上林寧有不羣鴉。未聞樗櫟需樑棟。合着山巓與水涯。</text>
<title>秋日野行感懷。示亞使。</title>,<text>達城斜日鴈雙行。刺史乘閑度野塘。嶺外山川非故國。馬前茱菊近重陽。親亡不分官階峻。兄老無端別路長。只爲君恩酬萬一。可憐歸計轉蒼茫。</text>
<title>與亞使。共會澄閣。拈柳下集韻。同賦。</title>,<text>初夜重城畫角殘。一年秋氣動凄寒。銅壺矢落憑欄聽。楸局棊圍秉燭看。密匝淸樽渾舊識。暫麾堆牒便閑官。黃花側畔紅裙妓。京洛從前得此難。其二凄凄霜露夜將殘。坐久池㙜動薄寒。白髮誰知今歲得。黃花猶似故園看。淸樽側畔有佳客。積牒中間無好官。愧殺塵埃忘舊學。不堪詩思轉艱難。其三衣邊猶帶酒痕殘。朝起扶頭霜氣寒。傳道醉容從妓笑。檢來詩草倩人看。今年悔作嶺南伯。明日送歸天上官。請與更爲黃菊飮。不然消遣別愁難。</text>
<title>與鄭敏僑。拈柳下集韻。</title>,<text>節序堂堂去却還。人生那得久朱顔。要須學道塵埃外。誰使疲精簿牒間。病鶴欲飛何處海。暮蟬多在早秋山。新詩有客能相慰。隨分官軒占小閒。</text>
<title>陶山院。贈李寢郞 守淵。</title>,<text>淸溪一曲屋三椽。滿壁啚書尙宛然。悵望先生不可見。從君欲問子思編。</text>
<title>伯氏忌日望哭。志感。</title>,<text>假使至今在。纔過五十身。人間空有淚。泉下獨無春。敎養知誰力。尊榮只此身。兄猶不及見。安得洎吾親。</text>
<title>鄭敏僑輓</title>,<text>鳥嶺極雲天。洛水西南流。嚴風吹淅瀝。道路氷雪稠。孤雲欲何之。旅櫬晨啓輈。丹㫌背寒日。洛橋迷松楸。骨肉多在此。魂去莫遅留。其二皎皎洪滄浪。作詩如珠玉。而君早從學。迭唱塤箎樂。出語多新警。往往驚俚俗。聖代觀風謠。太平增賁餙。寶瑟不成拍。希音竟誰續。其三我問君病日。我梅花已白。曷不早起來。題詩慰幽獨。君言造物猜。第當謹調息。花開且花落。與人同寂寞。含悲折瓊枝。贈之歸冥漠。</text>
<title>夜坐懷鄭敏僑。不勝悲愴。</title>,<text>洛水西流去不迴。嶺雲迢遆旅魂哀。依然綘獨淸樽席。獨有寒梅寂寞開。</text>
<title>東萊城役告訖。志喜。壬子</title>,<text>宋公當日亦忠臣。無奈城低不蔽身。今便冦來惟在將。始知天設會因人。邊兒氣欲呑鯨鰐。蠻子心驚役鬼神。無但歌謠賢府伯。請看宸鑑揀邦珍。</text>
<title>戱贈萊妓丹心</title>,<text>醉倚佳人珠翠粧。夢中雲雨劇微茫。會須千歲蟠桃熟。去與投壺帝座傍。</text>
<title>宣化堂新城。與諸將佐。夜飮落之。醉賦記實。</title>,<text>壬子五月晦。火發澄淸閣。飛炎劇奔星。白日烟漲黑。猛似燒阿房。烈如焚崑玉。誰知一息間。燒盡千架屋。平生萬卷書。慘如焚坑酷。昔我陛辭時。便殿承燕覿。命賜烏犀甲。金冑光的爍。摩挲激忠膽。擬與同死國。一日俱成灰。我心增痛惜。天灾本流行。數運殊通塞。甑破不足顧。馬失焉知福。但念觀察營。一路瞻聆屬。承宣體故重。不宜過菲薄。寧用卜稽疑。决意營石木。况當凶荒歲。古人多興作。隨手散千金。百工爭趍役。顧玆宣化堂。始旣嫌湫隘。雖幸免回祿。因此盍增餙。遂令撤舊材。易以新椽桷。突兀在眼前。曾不數月易。時維八月秋。天氣頗淸肅。佳穀已登塲。百果皆成熟。矧玆國祥闋。遏音騰八域。行樂此其時。約與羣僚落。淸樽釀新稻。官廚椎大犢。穹崇六架軒。斑爛鋪錦織。畫樑盤蛟螭。對懸紗籠燭。刺吏晩登座。劒佩光相射。且有東南賓。堂下錯履舃。盤肴次第進。珍味窮水陸。嶺妓顔如花。左右羅粉白。華軒動歌管。蓮步行杯酌。淸歌逗行雲。舞袖聞麝馥。酒闌皷聲促。雙妓腰帶鍔。錦褶束纖腰。劒仙出粉籍。雙刃互低昂。星河光寂歷。怳如鴻門席。龍虎爭一鹿。元戎十杯醉。新令行酒席。一笑寬禮數。風流兼雅謔。彼美年纔䯻。方春未開萼。前宵要與戱。雲雨太無迹。風情誰得知。吳士心如石。亂酌無次序。羣醉爭娛樂。秋夜苦嫌短。早鷄還啁喔。始余按節初。妻子拪金碧。不謹曲突戒。忽遌焚廐愕。堂堂一道伯。寄寓身如客。華搆咄嗟成。依舊居安宅。吊者方出門。賀客已臨閾。人生本如此。長歌一醉足。</text>
<title>閱武後還賦</title>,<text>日暮平原閱武歸。卧看明月上簾幃。戎垣合着英雄器。措大能爲殺伐機。社稷安危心獨壯。山林耕釣事全非。人生到處其如命。蕭瑟西風鬢髮稀。</text>
<title>秋夜泛舟琴湖</title>,<text>澄江一帶抱長郊。淸夜蘭舟坐蕩橈。簿牒漸多秋晩後。風流偶値月明宵。遙山露洗峯全面。極浦烟沉樹半腰。不有琴歌酬此興。異鄕愁思未應消。</text>
<title>泛海排律</title>,<text>刺史觀風節。高秋鎭海城。長途厭鞍馬。今日泛滄溟。門送官腰曲。津迎吏首幷。林巒暫回轉。浦澨忽縱橫。按籍點砲射。揚㠶發戰兵。列校麒麟帶。元戎錦貝纓。霜威吹劒戟。風色颭旗㫌。匝地村觀聳。凌波棹曲爭。遲遲轉隈隩。去去入空明。擧目乾坤盡。擡頭日月晴。回思世界窄。高嘯此生輕。中流動皷角。淸吹雜簧笙。窃聽魚龍起。高飛鷺迎。平生破浪志。此日御風行。高興樽醅溢。䧺心匣劒鳴。何山是對馬。此地欲誅鯨。慘慘壬辰亂。桓桓忠武營。神機龍虎畧。腔血海山盟。禦侮功誰敵。捐軀死亦榮。飛騰百戰地。觀察一書生。指點尋營壘。依俙聽皷錚。山河留殺氣。猿鶴動悲聲。怒髮將衝幘。長歌又命觥。茲遊勝赤壁。此去問蓬瀛。仙岳皆橫黛。神莖可採瓊。飛書喚期羡。回首笑劉羸。日晩風逾駛。潮來浪不平。蛟螭相吐納。鰌鷁互欹傾。不必驚心目。還宜試敬誠。自慚忝按察。無以濟鱞㷀。床上堆塵牒。頭邊有雪莖。今行眞快樂。豪氣遂崢嶸。㠶落仍成醉。佳篇試自賡。</text>
<title>自歧城浮海。往統營。</title>,<text>山南刺史觀風俗。金鉞玉節雙煌煌。蓬萊府城新築斯。千金落成喧笙簧。邊方健兒爭起舞。倭酒十斗恣醉狂。宴罷移節鎭海府。遙望歧城隔大洋。樓船萬斛駕高浪。長風一瞬凌茫茫。落㠶蘋洲日未暮。畫堂歌舞秋夜長。朝來欲向統制營。是日風浪恣簸揚。銀屋橫奔雪山立。陽侯叱咜鵾鵬翔。將吏惴惴無人色。爭來更諫戒垂堂。丈夫心膽故自別。履險歷艱金鍊剛。玉立柁樓按雄劒。呵使篙工齊擧槳。壯士舞棹奮死力。衝風劈浪勢相當。十部皷角助威聲。魚龍駭遁窟宅藏。歷盡危險入浦口。風靜浪平如鏡光。是時八月天氣淸。海山十里交紅黃。鷖鴨雙雙泛滄浪。錦纜徐拂菱芡香。命停皷吹引管絃。佳姬十隊榴花裳。寶瑟淸琴坐兩頭。嬌歌數曲飛瓊觴。遙看粉堞縈雲霄。水閫制置雄關防。將軍樓艓海上來。昨日有書期相將。靑油㫌節相輝映。兩船歌吹齊鏗鏘。君以雄姿統三路。我慚駑劣按一方。偶與逢迎天一涯。風流樂事頗張皇。但恐遨遊成玩愒。卽今時事堪悲傷。願與誓心答主恩。君不見忠烈祠中薦芬芳。</text>
<title>題慶州客舍</title>,<text>前席談經慚啓沃。外藩持節媿承宣。却來文物東京府。檢送風濤北運船。王事敢言鞍馬苦。民飢正似涸魚憐。欲將筋力酬明主。復恐無多盛壯年。</text>
<title>朴舍人洞續蘭亭會分韻。得有字。癸丑。余方監賑。乘暇暫赴。</title>,<text>前修吾不見。徽躅今能有。歷歷蘭亭圖。好事同前後。惟彼謝安石。經濟夙所負。曷不憂蒼生。却來迷花柳。無詩也不妨。是宜當罰酒。</text>
<title>送春日。呈北隣崔丈 柱岳 求和。</title>,<text>人愛看花花易落。送春歸去去何之。來年春又重回日。此歲花無再發枝。那復顚狂蜂蝶夢。不勝愁絶鷰鶯思。吾方盛壯猶多感。八十三翁意可知。</text>
<title>新第北墻有紅梅。北隣以官忙不得賞嘲之。故戱次。</title>,<text>樹老無花是可哀。官忙亦或暇時廻。曾爲七十州方伯。朱墨叢中看閤梅。</text>
<title>蕩春歸路。得嗟字。奉北隣。</title>,<text>武陵倉裡衙初散。延慶宮前望更賖。澗草低翻新乳燕。城暉徐度倦飛鴉。蹄輪九陌槐陰重。簾幙千家柳色多。常日官忙殊不覺。送春歸後倍嘆嗟。</text>
<title>次北隣之字</title>,<text>莊生齊物眞高見。悔我當時不讀之。萬事幾番驚刦火。十年三度哭連枝。風花對酒翻成感。雨夜懸燈更有思。爲問滄浪頭上髮。此心猶許爾相知。其二年來多病無眠睡。春夢欲圓旋覺之。晨唱鷄先隣幾屋。朝歌鶯占𡬾何枝。舊看書在衾中念。未知詩從枕上思。巷北先生能起否。幽懷須報此翁知。</text>
<title>北隣說梅怨不已。故又次之。</title>,<text>誰遣芳魂去訴哀。夜深環佩過墻迴。月老紅繩緣業重。不妨從此又妻梅。</text>
<title>慰北隣病</title>,<text>怊悵鶯花行欲盡。隣詩何故久慳投。嗒爲南郭先生未。睡作華山道士不。才進知無還筆夢。書來覺有採薪憂。戱將拙句煩相慰。倘遣頭風邂逅瘳。</text>
<title>患天行寒感。走筆呈北隣。</title>,<text>呻喟聲相聞。天行遍邇遐。旄倪旣不別。貴賤亦無差。始也痺支節。終焉疼頰牙。暈頭如觸柱。眩目欲生花。鼻涕收還出。胷痰嗽更遮。喉因喘常渴。口爲啑頻呀。寒背添重絮。煩心喚冷茶。對人疑墮霧。強食若呑沙。到夜常添越。平明或减些。縱云無札瘃。寧不損榮華。伏枕南山宅。馳心北麓衙。鬢邊添白雪。頭上負烏紗。民面憐如鵠。君恩報沒巴。看書停劈蠧。戰藝息爭蝸。樽裏濃新釀。林間落晩葩。吾今漸蘇矣。翁獨未瘳耶。盛壯人猶哿。衰遲事可嗟。貧常艱粟玉。病又乳愁麻。無子承溫凊。何人候减加。攢眉關藥褁。癯骨較梅楂。湯飮奴擎椀。飴甘婦鬻珈。薪憂行自霽。春壽詎能涯。盖此關天氣。乘時闖賊邪。何論火食士。亦及地仙家。醫莫形聲診。巫休皷缶撾。誰爲爕理手。民獨望公奢。</text>
<title>約柳思叔，趙子益 明謙 會話太華亭。拈簡齋集韻。各賦。</title>,<text>荷葉田田小沼淸。奇峰一面翠屛橫。門前市近千輪擊。坐處樓高萬瓦平。賢主桑蓬當令節。故人冠盖約新晴。不愁歸犯金吾夜。且帶天街月色明。其二名亭獨擅一區淸。門外天街十字橫。任爾蹄輪過朝暮。枕吾書籍卧昇平。鳥爭落蘂投深薄。魚負新荷戱晩晴。有客頻來話心事。百年榮辱鬢雙明。其三生際黃河會一淸。昔登英閣古經橫。靑雲路濶曾非分。白眼人多奈不平。病後偏驚衰鬢改。夢中時見故山晴。最是憧憧便訣恨。杜陵先獲我心明。</text>
<title>金榮川 令行 室內輓</title>,<text>幼而在室長而嫁。不出忠臣孝子閭。生遣徽音親黨頌。死留仁惠邑民唏。纔聞翁挈雕軒去。忽報兒扶素櫬歸。看取孤甥如哭母。可書彤筆詔閨闈。</text>
<title>携李聖賴登觀風閣 次其凝淸堂前韻</title>,<text>階竹笋抽晩翠尖。墻榴花老落紅纖。懶麾朱墨登樓去。九曲欄頭妓捲簾。</text>
<title>送春日別達城豆娘</title>,<text>縱遣春歸春更返。燕鶯何事浪悲傷。佳人一去無來日。鳥嶺橫天洛水長。其二斷送春光太劇忙。幽愁衮衮日俱長。鶯聲欲歇林風轉。怊悵飛花過短墻。</text>
<title>別赴燕使</title>,<text>平世元戎卧碧油。燕山使者動行輈。不能鳴劒馳英略。只管揮毫寫別愁。皮幣百年傷國步。桑蓬萬里羡君遊。何由痛飮薊州酒。相與悲歌易水頭。</text>
<title>李長鬐憙輓 癸丑</title>,<text>廊廟諸公誰愛士。遣君爲吏死窮荒。豊陵稚弟殘生在。哭送通文格外郞。桀句䧺文肆筆裁。若將三峽倒垂來。誰云定價須高眼。終是當今倚馬才。詩成彤筆仙樓直。樽泛黃花浿水流。昨歲君書道疇昔。祗今披誦淚盈眸。</text>
<title>觀風閣午夢。志感。</title>,<text>天末西風起。高樓落照低。殘生多涕淚。有夢亦悲啼。寂寂麒麟像。荒荒石獸蹊。遙憐古槐宅。孤寡日悽悽。</text>
<title>瞑坐述懷</title>,<text>悄坐高樓瞑色長。天涯孤客意悲傷。雙星別後無晴日。一葉飛餘有晩凉。君寵再持兼使節。私情三上乞歸章。看看欲盡衰麻月。安得靈筵去奠觴。</text>
<title>和寄陶湖松石宋尙書 成明 詩 峀雲伯氏樓名與宋台松石亭爲隣</title>,<text>西歸擾擾復南遊。不見陶翁歲四周。固欲就辭松石社。忍能經過峀雲樓。百年門戶殘生在。終古幽明此恨悠。聞說箕城舊方伯。扁舟來泛廣陵秋。</text>
<title>又次馳字。拜呈后澗叔父，溪西詞伯，松石尙書。</title>,<text>作客殊方日月馳。宦遊中歲覺支離。風流久隔烏衣集。雲樹空深渭北思。縱有官樽誰對飮。漸多秋牒廢吟詩。爭如地上三仙老。不賦湖邊醉澗湄。</text>
<title>李晉州重觀挽</title>,<text>矗石淸樽滿。江南素紼遅。回頭若晨夢。和淚寫哀詞。眞意畛畦去。通才履屐宜。嵬科喜晩闡。明主眷殊知。御筆銀㙜擢。民謠錦製推。方期紆璽奬。何遽熟粱炊。世事浮生促。仁門積慶滋。公歸復何恨。矯矯六男兒。</text>
<title>七月小望呼韻</title>,<text>赤壁舟遊幾歲廻。今宵得月積陰開。初看隱約窺琴院。忽復玲瓏上舞㙜。便喚佳賓親授簡。且呼香妓細行盃。寒蟾老兔遙怜女。更待南樓老子來。</text>
<title>七月十七夜。霽月極佳。以匹馬獨出。過南橋。鎭營邏校當塗。問何職也。戱吟。</title>,<text>走馬城南五里橋。淸秋月色十分饒。吾行不是藍田獵。笑殺當街醉尉驕。</text>
<title>羅 濟 慈堂輓 五首</title>,<text>嗜學明村老。敎行閨闥裡。請看抱衾人。解論太極理。又枚臯但浮藻。曷若汝仁賢。早孤失嚴敎。知有義方然。又盡室窮山隱。忍饑讀古文。非緣妻挽鹿。賢母勸之云。又母也賞春色。馬頭兒揷花。謳歌山互答。洋溢小中和。又嶺俸以爲壽。爾有繄吾無。江南訃書至。風樹永嗚呼。</text>
<title>十九夜。同汝範。賦晴月。</title>,<text>敞閣三更月吐雲。滿空星斗欲空羣。秋來玉宇澄如許。望後金輪减幾分。梧露翻生光歷亂。柳風吹動影繽紛。他鄕客意常愁絶。吟弄時時賴有君。</text>
<title>秋夜拈三淵集韻</title>,<text>殘炎急雨洗。高閣枕衾淸。蛾撲燈何性。虫啼草底名。高官歸口腹。荐慽損精神。叵耐酬煩務。秋來覺瘦生。</text>
<title>以掛書賊未捕。有臺言。夜坐煩欝。拈三淵集韻時。虫聲四起。</title>,<text>震盪雷霆怒。虗無魍魎林。淸朝騰白簡。中夜撫丹心。臣罪如山積。君恩與海深。何由盡吾職。愧爾百虫吟。</text>
<title>觀德濟南亭。冒雨而歸。</title>,<text>雙㫌前導角聲稀。刺史藍輿雨滿衣。四野黃雲秋欲晩。濟南亭上射帿歸。軍鼔齊鳴吏牘稀。畫堂觀射集戎衣。深盃取次傳紅露。十里溪邊倚醉歸。漸覺風流樂事稀。百年奇氣媿儒衣。前宵見月豪情發。快馬長郊縱轡歸。長安消息鴈來稀。何處秋閨夜搗衣。四壁虫鳴如有意。聲聲勸我故園歸。鴒原一別得書稀。嶺外思歸淚濕衣。今日江南又作客。不知誰爲更思歸。峽天陰黑峽村稀。星夜驅驅不脫衣。但使吾來憑柩哭。病中何事苦催歸。眼前親愛漸看稀。啼哭年年血染衣。珍重數行臨纊筆。生當懷抱死持歸。</text>
<title>雨中。次昨日昏字䪨。</title>,<text>梧風吹度竹烟昏。七月新凉雨滿軒。百種悲聲虫訴㤪。數行淸淚燭堆痕。明朝山氣應添爽。今夜溪流稍覺喧。自是殘生無好緖。秋來覊思况堪論。</text>
<title>拈三淵集䪨</title>,<text>露頂仍高枕。餘閑案牒前。鍾歇殘燈夜。樓虗踈雨天。林栖羣鳥定。秋信百虫傳。得句吟猶苦。孤衾爲少眠。久客思歸切。悲吟小燭前。蒼凉七月雨。寂歷五更天。鬢髮蕭踈改。鄕書斷續傳。悠悠縈百慮。難以着愁眠。</text>
<title>卽事</title>,<text>衙罷官庭閴。新凉氣欲蘓。榴懸百子重。梧露半身枯。褰豁風前箔。投錚雨裡壺。還憂民事急。命吏牒題呼。</text>
<title>雨夜拈三淵集䪨</title>,<text>風滿高樓夜色虗。城鍾欲歇閉門餘。床邊麾退埋頭牒。燈下尋思上口書。仕宦初非饕富貴。安危那得仗空踈。卧聽秋雨蕭蕭過。雲海敀心病鶴如。雨色沉沉滿太虗。夜來朱墨掃空餘。乘閒偶閱淵翁集。得句仍呼記室書。蛙皷方騰知草密。蚊雷欲近覺簾踈。霖陰却怕妨秋糓。民事于今涸鮒如。</text>
<title>八月初吉曉。復次虗字。</title>,<text>蒼凉曙色紙窓虛。客枕幽愁輾轉餘。荒歲民憂多案牒。百年心事負床書。草虫倚露聲聲冷。城皷吟風箇箇踈。自入秋來敀夢數。故園松菊正何如。</text>
<title>暇日遊德津塘</title>,<text>慘惔風雲大澤陂。洪波百頃卧蛟螭。雙株古木餘千歲。倘記劉皇醉過時。池面風驚水擊陂。鵬搏其上下蟠螭。黃雲四野神功在。慰滿三農望望時。森森喬木蔭長陂。其下垂綸欲釣螭。意氣何如東海客。試看鱗角劈波時。洪波汪汪上齊陂。深處生龍又産螭。要識神功能澤物。請看呑納細流時。偶歇藍輿老樹陂。墦根入水若驚螭。紅粧十隊蘋洲楫。會待中秋月滿時。尋常雲氣覆池陂。中有神龍長螭。何事年來慵卧久。不能爲雨澤民時。刺史來遊積水陂。波心欲遁食人螭。文章縱媿韓愈氏。會有彎強竭澤時。洪流障却十尋陂。養得脩脩百丈螭。變化風雲知早晩。何如玄德寓公時。潤及千畦水滿陂。腥分萬室釣登螭。神功百代誰斯。九祝南民一飯時。皁盖亭亭憇綠陂。波心影落起眠螭。持盃却恨吾來晩。不及蓮花六月時。</text>
<title>前以竹瀝膏。餉詩社諸老長。以詩謝之。又和呈。宋台之弟方爲吏參云云。</title>,<text>詩社纔傳竹液香。淸篇忽落簿書堂。眞如珠照強三乘。還媿壺儲劣百觴。鳩杖聯扶東澗上。漁舟約汎廣陵傍。無由拋却㫌麾去。更奉紅霞要共甞。衣邊蹔惹御爐香。旋復歸來郭外堂。道上祖筵車幾兩。江南賀价酒盈觴。閒搖桂楫浮湖上。倦枕松根睡石傍。吏部甕間多美醞。今能分與老兄甞。</text>
<title>喜沈姨弟良仲至。拈䪨各賦。</title>,<text>覊懷悒悒與誰開。湖外相思歲累回。萬事滄桑吾欲老。淸秋書劒爾能來。內堂尊俎團親屬。別院笙歌閱妓才。雨後應添寒碧勝。明當携酒共徘徊。</text>
<title>夜飮觀風閣。贈別良仲。</title>,<text>慈母同憐少。孤兒賦命嶔。那期有成立。還復異升沉。叨冒腰金重。棲遅鬢雪侵。寧須較長短。風樹一般心。</text>
<title>中秋十五夜口占 二首</title>,<text>萬里同晴夜。三秋折半時。南樓引高興。北海動深巵。笏外山河異。天邊鴻鴈悲。飜然來百感。一一鬢添絲。又三五仲秋月。團圓似鏡時。依依來竹檻。故故照金巵。令節家家樂。畸人事事悲。南樓不便上。况可奏桐絲。</text>
<title>重陽</title>,<text>他鄕歲歲重陽過。長在塵途積牒間。少日風流落烏帽。百年形役凋朱顔。黃花不發亦何意。紅妓雖多還厭看。客夜寒燈愁獨卧。數聲歸鴈正嘶酸。茱萸湭熟黃花發。伯氏吹箎仲氏塤。當日寧愁人少一。殘生今似鴈離羣。寒風落帽驚秋晩。孤舘懸燈到夜分。縱使平居逢此夕。淸樽誰與共成醺。</text>
<title>鴨綠院得北院老丈所寄馳字三疊奉和</title>,<text>衮衮澄江與我馳。是時南鴈燕相離。老槐㙜畔行輈歇。黃菊花前故里思。欲和軒翁題壁咏。忽擎溪老寄筒詩。客愁深淺休煩問。三見秋風絶海湄。</text>
<title>廵到光陽吳學士彦胄，方試士客舍。和示壁上䪨。卽次。</title>,<text>悠悠客路去何窮。松峙纔過斗恥通。海雨來時雲正黑。嶺霜飛後葉初紅。覊懷已和悲秋賦。短髮偏驚落帽風。遙想東籬黃菊酒。定應留待主人翁。</text>
<title>寶城途中</title>,<text>斷送光陰道路中。又將衰鬢泝西風。川原午放何村犢。湖海秋多北地鴻。符節雖華身是客。功名非薄命之窮。十年涕淚殘生在。池草堂萱事事空。</text>
<title>浮海醉後放筆</title>,<text>淸秋九月天氣肅。碧海潮聲萬里來。元帥樓船天上坐。風拂㫌旗皷角催。魚龍出沒導金節。鵾鵬擊水波三千。倚天大號提劒舞。令人却覺陳龍川。</text>
<title>李副學 秉泰 挽</title>,<text>叔敖之孤行負薪。寧不哀哉廉吏兒。廉吏之兒誠可哀。廉吏之母尤可悲。生兒敎汝爲廉吏。忍飢忍寒廉操充。廉操已成鬼神忌。母老白首兒先終。哭子之母誰不悲。母飢不能成聲哭。井上槁李難自取。欲去負薪何由得。貪吏皆能蔭子孫。廉吏不能庇其母。嗚呼世無優孟者。誰爲悲歌王左右。</text>
<title>泛海。次寄示䪨。</title>,<text>獵獵牙㫌晩拂晴。樓船百丈蜃噓成。元戎皷角千山響。大澤風雲萬里生。鵬背平看天上坐。鷁頭徐轉鏡中行。何由斫斷長鯨死。腰下龍泉雪色明。海國秋陰苦少晴。邊城晨皷戒行營。村香籬落懸霜橘。野熟陂塘偃水秔。漸覺摧頹當世志。不堪牽動故園情。商量進退無長策。添與愁毛幾箇明。</text>
<title>瑞興喪後松石宋尙書有哀詩。后溪，履谷兩叔父和之。因以寄來。雖在葬前。畧叙悲苦之懷。南來時。瑞興追送江頭。故第六句及之。</title>,<text>吾兄身後不勝悲。歸拜泉㙜慰底辭。舊宅今成華表柱。故山誰護白楊枝。每逢京信開緘泣。昨別江頭擧帆遅。安得千匀綿一髮。百年門戶種書詩。</text>
<title>除夕。述哀。示族侄錫夏。</title>,<text>聲殘爆竹卧寥寥。官燭更深影動搖。兄弟四人餘幾箇。光陰一歲但今宵。情根到老尤難拔。鬂雪逢春詎易消。少日樗蒲渾似夢。只應垂淚作元朝。</text>
<title>戱題梅閤</title>,<text>松篁但傲雪。桃李但爭春。色態兼貞節。誰爲似汝人。</text>
<title>次題五湖扁舟九折叱馭啚</title>,<text>幽愁悄悄無人識。千古知音掛壁啚。報主心雄行叱馭。棲山事訖去浮湖。辭榮夫豈渾忘世。履險初非不愛軀。占得中央終下策。百年身計一長吁。</text>
<title>自海廵還路。遇大風。述懷。甲寅</title>,<text>嶺賑餘疲且未蘓。行㫌又過海南隅。風前冷淚將衰眼。春後重裘久病軀。聞說求言頒聖詔。誰能告后有嘉謨。愧無尺寸酬明主。原隰徒勞匹馬駈。</text>
<title>廵過海南。感雪中麥。</title>,<text>松竹但高節。還無及物功。爭如雪中麥。畢竟濟民農。</text>
<title>雨中孤坐。遙想泝峽之櫬。不覺心折。書示中軍。</title>,<text>寂寂名花落。悠悠遠客愁。遙憐江上櫬。應繫雨中舟。天地殘生在。滄桑萬事浮。又違臨壙痛。此恨死方休。其二銘㫌復出世。顔色倘重瞻。嶺外曾成哭。江南又歲淹。幽明恨俱結。家國事難占。聽雨孤燈夜。悲來淚滿髥。</text>
<title>次后溪叔父寄示韻</title>,<text>杏花開日得公詩。正是官庭屛務時。怳若叨陪几杖近。不堪歸納節符遅。碧堂對酒愁無侶。后澗聽琴約共誰。山氣春來亦自好。更將牙笏坐支頤。</text>
<title>贈達城兒妓</title>,<text>善男故不少。佳人二八年。前言聊戱爾。此別更茫然。</text>
<title>戱呈柳思叔令公 纔傳柳令康津情人書</title>,<text>南國春光惱別思。聽潮樓柳正如絲。非無海上傳靑鳥。却恐河東有吼獅。</text>
<title>次松石宋尙書懿陵行幸祗迎韻</title>,<text>喬山雨露禮先君。御路春晴柳色分。釖佩爭隨龍鳳輦。㫌麾獨阻鷺鵷羣。猶堪北望呼嵩岳。却憶南廵叫暮雲。社稷安危居往義。可憐中歲鬂絲紛。</text>
<title>次后溪叔父憶去年流觴會 二絶</title>,<text>春是蘭亭一㨾春。人皆王謝輩流人。直愁符節分南北。莫問支干異丑寅。不愁春負流觴會。北節歸時南築停。約趁黃花脩稧事。何妨義起續蘭亭。</text>
<title>聞松石尙書與李久叔尹仲和。作四郡之遊。戱吟。各寄諸公。不仕閑居。晦初間。余將作邊山之行。</title>,<text>閑人放浪非高致。忙裏得閒方是閒。爭似湖南觀察使。鸎花三月入邊山。</text>
<title>錦江新伯李台叔謙。以詩篇奉質后澗叔父。叔父嘉之。許入詩社。題其卷曰。海郞丹字三千首。湖伯紗籠五十州。誰壓吾家元白倒。錦江新使最風流。謙詩果可以壓倒元伯。則放出社中一頭地。善矣。但謙台按湖南時。所愛灣妓。輕千里相從。謙密置布政門內如斗大使令房中。潛往來。深夜出入。皆磬折。至今傳以爲笑冠而髥者如此。最風流三字。恐或失於月旦之公。社憲至嚴。不容放過。忝在曺司公貟。不得不爲執法之論。必以花箋五百幅，美酒五十壺，佳墨五十同。爲新參禮。然後或可許入。未知契丈僉議何如。海郞。卽關東伯叔父也。</title>,<text>河東獅吼誠堪怕。聲滿湖南五十州。吾輩社中新節目。不敎容着拙風流。</text>
<title>送春日。別達城妓。</title>,<text>縱遣春歸春更返。燕鶯何事浪悲傷。佳人一去無來日。鳥嶺橫天洛水長。斷送春光太劇忙。幽愁衮衮日俱長。鶯聲欲歇林風轉。怊悵飛花過短墻。</text>
<title>風雨遣懷</title>,<text>層城樹色夜沉沉。琴院燈殘舞榭陰。八影危棧何日度。晩來風雨最關心。</text>
<title>拈三淵韻</title>,<text>勞碌今年去歲同。塵埃華髮恰成翁。佳賓分外從容得。積牒床頭邂逅空。刺使琴尊花落後。使君樓閣柳陰中。遨遊亦自風流事。誰謂書生未送窮。</text>
<title>次錦伯寄來䪨</title>,<text>垂老襟期指後凋。頻來詩札雜諧嘲。同分符節連方鎭。共勉涓埃答聖朝。鋤擊還嫌慈惠少。呴濡亦恐猾豪驕。天涯各有瓊樓夢。倘許聯翩上碧霄。</text>
<title>示鳳城諸生</title>,<text>敞筵壓芳沼。高燭照華楣。刺史遼陽鶴。諸生冀野騏。奇文闘錦繡。淸讌却桐絲。努力潮州士。能忘韓退之。</text>
<title>金山寺。次伯氏僧軸䪨。</title>,<text>鬢髮靑時入此山。廿年重到已蒼顔。風花人事尋無跡。身世依然柱鶴還。</text>
<title>松臺拈三淵集</title>,<text>丈六金身閱古今。寺門來趁午鍾音。僧迎入洞天花落。客與登臺砌栢深。谷鳥林猿渾殘面。軸題巖刻揔傷心。依依欲去猶餘戀。怊悵殘暉下遠岑。</text>
<title>扶安亦樂軒小酌</title>,<text>故人能有此樓居。松桂林深可讀書。高檻懸燈風淡淡。小齋移席雨踈踈。聯翩符節分氊後。簡卛杯盤剪髮餘。明日仙山同理屐。百年塵累倘消除。</text>
<title>入山三邑倅從焉</title>,<text>褰帷一路上仙岑。刺史今行也不凡。俗物還嫌符印累。故人惟幸杖鞋參。麥風吹度黃雲慘。松雨沾過翠髮毶。入洞群僧迎馬首。㝡初佳境是開巖。</text>
<title>次冠字</title>,<text>自入山門謝馬鞍。藍輿徐度樹陰寒。飛禽不下懸猿駭。慙愧頭邊玉鷺冠。</text>
<title>禹金庵</title>,<text>山路崎嶇甚。僧輿曲折行。林陰萬古積。石竇數掾成。境界神仙近。因緣妻子輕。何由三宿去。徒御促歸程。</text>
<title>次遊字</title>,<text>元帥㫌旗昔此遊。海山深處寺門幽。毗盧古塔傳僧諺。往事蒼茫不可求。</text>
<title>鷲嶺臺。次復始幽字。</title>,<text>面面淸奇曲曲幽。遊人五步欲三留。駕鶴仙人如可遇。鞭龍壯士昔來遊。路從靈鷲臺邊盡。峰在金鰲背上浮。軒冕塵埃頭已白。百年今日洗心眸。</text>
<title>坐石聯句</title>,<text>踏盡千峯積翠來。淸溪一道洞天開。▣▣。 披襟坐石鋪詩席。聯盖遮陽喚酒盃。夢賚。 風動茂竹聆寶瑟。雨過幽壑洗新苔。復始。 玆遊足償平生債。不必樓舡絶海迴。魯瑞。</text>
<title>次聯句</title>,<text>羣峰送我自天來。坐得盤陀一曲開。正好聞鶯供筆硯。且敎烹鹿侑樽盃。藍輿屢歇皆佳樹。鞋杖相看半綠苔。形勝一山都會處。明朝又上月明臺。</text>
<title>復疊</title>,<text>區區禮數逼身來。自入山門許放開。度峽聯翩遊子屐。臨流眞卛故人盃。深深谷樹啼黃鳥。寂寂僧寮長碧苔。汚我淸襟何郡宰。却將塵牒受題迴。</text>
<title>龍湫得龍字</title>,<text>夜宿方休脚。朝遊又蘯胷。松顚懸一瀑。潭面落千峰。望遠誰知馬。臨深恐觸龍。願須慵睡起。爲雨澤民農。</text>
<title>見游魚戱題</title>,<text>游魚潑潑弄淸漪。問是湫龍第幾兒。數歲湖南愆雨澤。且須歸報𠇍翁知。</text>
<title>格浦挽河樓觀德</title>,<text>飛下邊山㝡上頭。千峰蒼翠望中收。重溟盡處誰家土。危檻憑來特地樓。風靜牙旗臨水卓。潮高畫舶與天浮。波濤不息鯨鯢怒。無限元戎倚釰愁。</text>
<title>夜宿黔毛鎭</title>,<text>藍輿伊軋下山椒。及得平郊馹騎驍。聖啓寺前懸急瀑。黔毛浦口落寒潮。漁燈月上流輝淡。畫角天長送響遙。旗皷樓舡供玩戱。淸時鎭將坐生驕。</text>
<title>月明峰</title>,<text>積此穹嶐石。天高勢欲參。會同山面目。軒豁海西南。奇變龍湫瀑。淸高鷲嶺庵。終然有長短。衆美獨誰兼。</text>
<title>格浦烽臺。觀落日。</title>,<text>雲氣西來海上屯。金鴉垂翼六龍奔。俄看一片紅輪沒。忽見千重黑浪翻。似此應催生老死。於何別作晝朝昏。揮戈魯士今難作。不恠齊公有淚痕。</text>
<title>停蝟島行</title>,<text>孔氏乘桴志。宗生破浪思。臨流却不度。叱馭果誰爲。固有垂堂戒。難違斷靷䂓。憑高成悵望。風舶杳何之。</text>
<title>題臨陂客舍。伯氏之宰是邑。余以新恩榮覲。設慶席於此軒。乃己亥冬也。時慈母在堂。兄弟四人皆無故。然余猶以早孤自傷。酒後伏母氏膝而泣。至今追思如昨日事。抆涕書此以識之。</title>,<text>靈鷲山如舊。遼禽影獨凄。殘生鬢絲短。往事壁紗迷。頭上仙花重。樽前彩服齊。當時何所恨。慈母膝前啼。治軒來暫憇。綵萼又經過。僾僾如將見。嗟嗟可奈何。瞻聆榮晝錦。存沒感風花。惻惻歸賓館。燈前淚更斜。</text>
<title>格浦射鵠。歸路口占。</title>,<text>海上奇峯聳翠鬟。古人冠盖許追攀。藍輿始自開巖入。金節仍從格浦還。方伯遊山仙俗際。書生觀射文武間。平生多占中央處。却恐終迷義利關。</text>
<title>雨後。次湖西伯寄示䪨。</title>,<text>榴紅竹碧媚晴天。務歇官家遠俗緣。先聖書開麾牒後。故人詩到對樽前。方生翠浪移秧野。漸捲黃雲刈麥田。好雨今朝豐有驗。行將馳奏五雲邊。</text>
<title>香山詩僧至禪。己酉年間。以詩謁文忠公。公贈以詩。余亦和之。又相遇於北漢城中。與之爲別。今復入洛。后澗叔父和前䪨寄來。披讀愴傷。不勝潸然。</title>,<text>一別重興洞裡天。妙香千疊隔雲烟。那知得報湖山外。尙憶論詩棨戟前。桑海吾生良苦矣。火薪僧理豈眞然。百年歌哭都歸幻。且去空門棄萬緣。</text>
<title>次湖西伯寄示䪨</title>,<text>豐年牒少俸錢饒。只合吟哦永日消。朝起捲簾榴雨細。午眠欹枕竹風搖。不成曲度兒鶯𤁧。稍學飛騰子燕驕。還有幽愁誰見慰。故人書到但相嘲。</text>
<title>寒碧堂觀漲。寄湖西伯。</title>,<text>久旱甘霖趁晩秧。崇朝快注未渠央。晴當載酒行靑野。閒便乘輿上碧堂。積浸南亭橋沒頂。奔濤萬馬洞飜膓。知君觀漲同吾興。拱北樓前錦水長。</text>
<title>流頭日。憇濟南亭。進退格。</title>,<text>四郊秧雨足。晴景盡中看。快閤臨溪曲。佳辰進水團。民豐差可望。城築又將完。會待秋風起。歸歟歸鹿山。</text>
<title>次扶安倅按獄䪨</title>,<text>固宜伸枉抑。亦恐保奸回。法到周刑備。心從舜典來。聖猶僉議擇。吾敢片言裁。但就公私界。分明八字開。再疊山門摻手別。仙境夢頻回。不道三庚熱。還勞五馬來。刑書要共閱。詩句且同裁。更結披香約。荷花已報開。三疊山勢羣龍華。城形百雉回。何勞鞭血出。皆自幄籌來。蟻綠官樽釀。猩紅妓袖裁。佳辰秋八月。准擬落筵開。四疊遊䆠身全老。殊方歲屢回。幽愁驅更逼。推牒掃還來。敗局需高着。盤根媿鈍裁。雲山但入夢。懷抱與誰開。五疊少日同姸好。溪橋步屣回。我方持節至。君又佩符來。客土親朋少。公門禮數裁。詩篇非俗物。猶許故情開。六疊數旬愁旱魃。雲漢咏昭回。適會良朋至。纔經好雨來。杯憐花頰進。詩愛錦膓裁。已幸民憂减。何妨笑𥆐開。七疊庭心梧影轉。欄外夕陽回。床牘俄揮去。筒詩便續來。兒將牋雪進。吏請押花裁。應接殊無暇。多慚眼不開。八疊塵嶺山如夢。天涯首屢回。何當納節去。行欲報瓜來。奴遣田廬葺。妻敎野服裁。東籬手種菊。歸日爛應開。九疊金湯河鞏固。樓閣欝縈回。風昔劉皇咏。棠曾召伯來。自知非善斲。深媿少淸裁。徒爾縻官廩。榴花再見開。十疊江南大都會。山水勢彎回。冠盖聯翩至。舟車輻輳來。盤皆魚蠏錯。衣盡綺羅裁。况是興龍地。洪基此肇開。十一疊城築敦工訖。沿廵撤賑回。敢云酬眷遇。猶可賦歸來。懇已由中出。情應自上裁。封䟽遙拜獻。何日榻前開。十二疊寒碧堂如畫。淸溪數曲回。捲簾山雨過。憑檻野雲來。今有賢侯葺。初應巧匠裁。新淸月色好。詩酒與君開。</text>
<title>次三淵䪨。示崔熊川。</title>,<text>淹留湖嶺五年同。白髮相看揔是翁。賴有幄籌能使鬼。常憐匣劒欲衝空。驅馳已許艱危際。肝膽全輸笑語中。圖畫麟㙜長自媿。似君才氣豈終窮。</text>
<title>走次熊川䪨</title>,<text>午軒高睡曉參遲。好是湖藩佐幕裨。淸簟每邀賓對局。曲欄頻喚妓傳巵。身安實幸逢辰泰。才薄還慚注意危。新買龍泉如雪色。請君努力斬鯨時。</text>
<title>又用回字。呈扶風行軒。</title>,<text>尺地還相阻。居然數夜回。要爲終夕語。何不趁朝來。池墨呼僮洗。溪籐倩妓裁。壇盟竟誰主。詩壘請重開。再疊魚肥溪雨足。樓逈柳欄回。今將持網去。何不飮筒來。團扇輕紈製。凉衫細葛裁。塵襟厭煩懊。於此向風開。三疊雲端高閣出。竹外短墻回。正喚氷盤至。方愁火傘來。牒題從吏寫。刑讞倩人裁。如此經三伏。塵煩可滌開。四疊五月廉湖出。三年按嶺回。瀝將腔血盡。添得鬂霜來。子駿星難遍。邊生被不裁。初何輕自信。終媿㓒雕開。五疊斯民困積弊。至治挽難回。癢孰搔敎盡。疔宜剔得來。夏耘鋤汗滴。冬織縷寃裁。畢竟終南走。朱門酒肉開。六疊投符計已决。難以九牛回。雲與心歸去。山多夢踏來。行藏古義度。脩短化工裁。未了平生債。床書靜可開。七疊深林抱經帙。瓢飮學顔回。只爲君恩出。仍叨閫寄來。常慚范轡攬。難補舜裳裁。早晩還初服。田廬背郭開。八疊寒碧觀魚處。淸溪抱岸回。招呼妓伴至。約束使君來。自是風流會。寧將體例裁。且拋烏帽去。一笑好𢙇開。九疊不愁炎赫鑠。寧憚路迂回。爲赴披香會。遙從望月來。酒廵誰得筭。詩軸不勝裁。今日風流席。重邀錦守開。</text>
<title>寒碧堂復用回字</title>,<text>寒碧千年古。成虧閱幾回。淸流瀉峽出。危堞入雲來。禹斧巉巖斲。垂斤曲折裁。天敎留勝地。詩酒待吾開。再疊高亭臨水逈。細路入林回。峻級攀躋盡。危欄徙倚來。衿紳渾舊識。羅綺捴新裁。數斗榴花釀。今朝許撥開。三疊溪心魚隊出。簷角燕飛回。妙句賓筵得。微香妓席來。巖危從水嚙。雲弱被風裁。最愛欄邊樹。紅將百日開。四疊爲有溪亭約。寧敎五馬回。我方便服出。君莫禮容來。烏帽權宜脫。靑袍准備裁。平生故人酒。襟抱正堪開。五疊檻外游鱗躍。漁磯逐水回。諸君騎馬至。刺史打魚來。吹雪羹驚沸。如絲膾細裁。陶然成一醉。强喜病脾開。右魚獵六疊出沒層潭裡。殆同陸往回。正如投杵落。應欲摘珠來。動植乾坤育。飛潛造物裁。漁僮獨底性。徒手劈波開。右觀潛水七疊叔世無平路。羊膓九曲回。何如拂袖去。深悔按藩來。嚬笑皆招謗。經綸動見裁。人生須一醉。心事對樽開。八疊荊榛塞大道。側逕揔紆回。本欲由心得。云胡出脚來。行藏君子重。狂簡聖人裁。陶老中年退。終能任繼開。九疊投矢壺喉窄。分曺妓陣回。儀從涑水備。聲自竹樓來。遠近宜詳度。高低合妙裁。何由觀揖讓。須向序庠開。右投壺十疊正好臨溪飮。徐當對月回。如斯三日會。無我百年來。逢便詩牋溢。歸頻尺素裁。京華那得此。要路眼難開。十一疊初逢李氏宅。花落小塘回。蓮榜吾同選。蟾宮子後來。蚊山慚弱擔。鷄刃有餘裁。不有萍逢會。那能笑口開。</text>
<title>次贈詩僧大休</title>,<text>漢北留衣別。江南振策來。持毫揮亂牘。褰箔倚凉㙜。衲潤雲邊色。珠圓腕下枚。欣然散俗慮。一笑共茶杯。</text>
<title>次湖西伯賀城築䪨</title>,<text>崢嶸新堞入雲長。對峙甄萱舊壘傍。妄謂人和憑地利。寧知民口甚川防。非時未免三農奪。刻日偏勞萬杵忙。終始吾慚趙献納。春秋元不貴金湯。</text>
<title>次后澗叔父爲湖西伯解嘲䪨。其小序。謂余笞無罪妓媚內。畏內與媚內。其拙則同云耳。</title>,<text>美人頭斷平原宅。濁世英名動九州。妓罪當笞笞便可。何曾毫分損風流。南姬常道西姬語。云悔辛勤自義州。詩社一頭猶可讓。肯敎輸汝管風流。拙郞在處獅隨吼。未必河東獨有獅。侯夫人敎翁詩得。雖直家兒不右之。原䪨當今方伯皆詞伯。比古杭州與越州。更應棠陰能判此。兩廉使各訟風流。社裡爲殿上乕獅。湖南豈有河東獅。忽他癡叔評詩語。隣道風流强貶之。</text>
<title>湖西伯得后澗詩。以爲公案大喜。寄五律見嘲。故戱次。</title>,<text>湖南前後伯。可笑似君誰。自有親嫌法。休傳公案詩。吏猶畏威甚。民不誦恩衰。惟是奴房事。吏民皆解頤。</text>
<title>豆娘有書。戱以詩答之。</title>,<text>生憎嶺鴈與江鯉。莫以情書遠寄之。縱有書來人不至。但敎牽動黯然思。</text>
<title>梁氏姨。卽先妣庶弟。居在寶城者也。余忝按湖節。迎置營中。及見遞。具酒食送之。以所把團扇贈之。且以雲段帖裡衣。奉壽具。其情甚悲也。</title>,<text>雲段帖裡衣。再拜爲姨壽。持此歸泉下。報道吾慈母。兒今富且貴。風樹沒身疚。</text>
<title>重陽別豆娘</title>,<text>刺史龜將解。佳人燕共歸。傷心鳥嶺月。分照兩依依。</text>
<title>贈別通判具聖弼</title>,<text>喚取歌喉舞袖來。小堂秋日錦筵開。樓將洗斧仍佳節。人欲交符此別盃。時事卽今需駿骨。君家三世畫麟㙜。男兒少壯須努力。看我頭邊白髮催。</text>
<title>行到水原。與府伯柳思叔各賦。</title>,<text>海城霜晩柿林靑。行盖來休棨戟庭。美政曾慚前令尹。淸樽幸得好居停。悲歡萬事頭生雪。聚散三年水汎萍。醉更挑燈同命酌。君詩楚楚正堪聽。終南山色望中靑。刺史交符謁帝庭。正値官軒迎客掃。何妨歸盖爲君停。行藏已欲𢙇和璞。王伯寧須問楚萍。但有雲林耕釣志。詩成不怕使人聽。</text>
<title>暎華堂勳臣宣醞時御製</title>,<text>令辰記憶諸勳臣。楚苑召見契合新。向昔戊申帶礪後。于今筵席幾何人。伏次暎花堂勳臣宣醞時御製賜宴麟㙜畫裡臣。淸秋禁苑景光新。三杯法酒皆成醉。安得均霑九地人。</text>
<title>次后溪叔父賜盃䪨</title>,<text>纔容一吸盃心淺。只許三行上意勤。請酌滄溟爲聖筭。餘波臣亦百年醺。</text>
<title>拱辰樓。別聖瑞堂兄。</title>,<text>秋日完山鴈影寒。北亭歌酒不成歡。自從孤苦身爲客。送別親知倍覺難。</text>
<title>次外兄李原城 雨臣 夢作䪨</title>,<text>箕尾歸天閱幾春。空留閣畫寄精神。百罹家有殘生弟。一德朝無共戚臣。</text>
<title>奉贐尹尙書燕行</title>,<text>驪歌欲動別愁新。十月幽燕雪沒輪。垂老不宜爲遠役。送行今有幾情人。古槐門巷餘殘照。衰柳池亭閉暗塵。珍重百年瞻魯殿。願言加飯愛精神。</text>
<title>贈南貟外燕行</title>,<text>落落桑蓬志。悠悠沙塞之。管灰陽復月。皮幣歲朝期。涕欲金臺攬。歌應易水悲。自慚橫槊詠。空賦送行詩。</text>
<title>燈前讀詩。次隣丈寄示䪨。述𢙇。</title>,<text>靑燈垂蘂正離離。街皷聲聲報夜遅。抽管乍臨松雪帖。整襟仍讀檜風詩。行藏漸短江湖日。志節多非布素時。收拾桑楡爲晩計。梅前珍重托心期。靴霜帽雪曉離離。每日趍班未敢遅。豈有一分能報國。但敎三月不吟詩。陶湖酒熟梅開日。后澗琴鳴月白時。那獨忙中無少暇。請從隣老赴幽期。</text>
<title>東園李叔 德欽。亡伯所好。自沔上歸寓西湖。乘暇往拜。歸占長律。却寄。</title>,<text>暫止軒車老樹隈。十年顔面把深杯。江寒欲下山陰雪。歲暮初開處士梅。古郭人非屳鶴返。九州天濶別禽哀。牙絃絶後從誰續。惟有阿奴許往來。蕭瑟荊柴倚水隈。先生僦屋小如盃。逢迎湖上今携榼。離別江南昔寄梅。嶽麓松篁猶故色。峀雲魚鳥揔餘哀。百年兄事惟公在。文會樓中盍早來。</text>
<title>曉赴備坐自嘲</title>,<text>玄冬霧雨太非時。路滑高軺不自持。愼莫柴車人與遇。恐敎呼作一羣癡。</text>
<title>朝起。次松石雪韻。上北隣詞丈。</title>,<text>朝看積雪浩迷天。冷落茶爐不起烟。巷北丈人無煖帛。不知今夜若爲眠。</text>
<title>次松石至後雷韻</title>,<text>殷殷動羣蟄。起處是何聲。纔見一陽復。還聞百里驚。正宜藏閉密。何乃發施輕。虞典欽天意。臣將講邇英。</text>
<title>次松石聽諺記韻。此逸人閒事也。顧此奔汨。並與詩書而廢之。可慨也。</title>,<text>終日寥寥閉石扃。但聞幽鳥啄苔庭。古文奇字皆看飫。瑣錄靡辭且喜聽。夫子不云賢博奕。忙人無暇讀書經。淵源舊學都忘了。欲補陽暉愧爝螢。</text>
<title>梅下得吳學士伯敎鳴琴酌酒拈柳下韻</title>,<text>篠驂顔面各成翁。梅下相逢話不窮。酒氣將醺瀜院雪。琴聲欲驟掣簾風。人情衣狗多翻覆。朝論雌䧺有異同。萬事休從兒輩競。但須歸質閣啚中。</text>
<title>自籌坐歸。吳學士復疊前韻見寄。命酒立次。</title>,<text>君已生孫我亦翁。當尊一笑意何窮。門前樹戟元戎宅。梅下題詩學士風。寧謂斷金當世少。獨憐騎竹昔年同。莫辭終夕厭厭飮。醉可扶歸月色中。軒軺呵擁此衰翁。衙罷歸來日已窮。養鶴庭深惟有雪。藏梅閣暖獨無風。得君佳句如相見。命我淸尊恨不同。喚取琴歌爲後約。詎無閑隙簿書中。</text>
<title>和呈松石尙書</title>,<text>古石奇松湖水濱。先生茅屋畫啚新。固知潦霽商量在。毋恠塵埃擸掇頻。靜裏看書應有得。山中招隱豈無因。卽今朝著需髦俊。愼莫虗爲獨善人。</text>
<title>和呈后澗叔父</title>,<text>紛紛擾擾吾身世。百事公門逐日新。備局司堂元少暇。工曹坐起又何頻。聽琴后澗知無奈。泛棹東湖倘有因。書斷錦營容可恕。塵埃乾沒一般人。外至何妨異後前。吾心本自有衡權。夔龍鳥獸中央處。肯把行藏落一邊。</text>
<title>次外兄李原城寄示韻</title>,<text>碌碌阿奴能不死。未衰華髮已成翁。滄桑運刦斯須閱。蘭玉階庭太半空。怱怱人生眞是客。駸駸歲色又將窮。百年遺老江郞在。千里音書涕淚同。</text>
<title>除日述哀</title>,<text>蠟燭三更照鬢寒。去年今日滯湖關。淸尊滿眼難成醉。香妓當筵亦厭看。謂是他鄕無好緖。及歸京國有何歡。各房孤寡啼相聞。又欲浮游作遠官。</text>
<title>元日用前韻。和呈隣丈。乙卯</title>,<text>三元日候解嚴寒。朝罷歸來晝掩關。病婦開樽方勸醉。隣翁得句許同看。最初新歲佳消息。邂逅愁人小喜歡。身健終年如此足。不妨簪紱作忙官。</text>
<title>李判書森輓</title>,<text>麒麟羽箭上將軍。隴右家聲臂似猿。橫决虞羅豪集擊。遍遊雲路逸騏奔。偏紆聖主推心遇。尙記吾兄執手言。緩急他時誰可仗。盟壇往事淚雙翻。</text>
<title>看花弼雲㙜。次靈城䪨。</title>,<text>沙老高風百尺㙜。滿城桃李眼中開。聊將洛陌看花興。且喚元戎軟脚盃。</text>
<title>秋曹歸路口占</title>,<text>春日晴暄燕雀高。晩來何擁散秋曹。天街十二光風轉。御苑飛花拍錦袍。</text>
<title>呈靈台</title>,<text>沙老高㙜午望賖。千家簾幕杏花多。更欲從君携酒去。杏花開後復何花。</text>
<title>送春日戱寄</title>,<text>南國前年送爾還。碧桃花下共凋顔。今年花發又花落。欲得前年送別難。</text>
<title>泥谷偶會呼䪨</title>,<text>僑居悄悄送春歸。懶甚軒車出洞稀。半牗山光猶自近。一年花事已全非。欲看兒戱方欹枕。報有朋來始整衣。且置浮雲榮辱界。敎排詩壘與君圍。俗子嘵嘵可與歸。金門仙隱古來稀。花磚玉帳都空幻。棨戟詩書孰是非。不復去參文苑席。蹔敎留挽故人衣。猶餘舊學商量在。風月閑庭草色圍。</text>
<title>渭陽宅賀席口占</title>,<text>今年蓮榜得人多。汗血神駒步武遐。沙祖詩書佳子弟。渭陽門戶晩繁華。簾風翠轉靈椿影。堦日紅舒芍藥花。獨欠阿孃同此席。小甥何處不傷嗟。</text>
<title>完春君李遂良挽</title>,<text>隋城陳上夜廵軍。抵掌靑油始得君。皓首金戈殲大冦。丹書羽箭畫奇勳。百年鍾皷香凝寢。萬事丘山草沒墳。帶礪壇盟渾似夢。鴒原餘淚更繽紛。</text>
<title>解將任。以琴笛。訪氷湖李處士。戱次壁上䪨。</title>,<text>拋却腰間雪鍔明。氷湖一棹不禁淸。孤琴短笛江天晩。勝似戎垣皷角聲。</text>
<title>李處士覔琴絃寄詩</title>,<text>不敎燒煮籠中鶴。持贈先生也亦淸。未必更無山水耳。請須重續斷絃聲。</text>
<title>試院拈䪨 七月監會。與鄭子揮同院。</title>,<text>陌槐壇杏共森嚴。試院秋凉雨入簾。坐處簷陰鳴午鵲。來時城角墜晨蟾。明珠未易搜淵底。勒帛休輕費筆尖。辟擧難行科學陋。看詳舊制孰刪添。泮庭圍棘數重嚴。初卷呈來却下簾。方欲執鞭臨逸驥。憶曾攀桂近眠蟾。吾如老穎憐成禿。士若藏錐合脫尖。明日彤墀賀獵儁。黃封酒暖御樽添。聖宮呵護百神嚴。庭散靑衿靜几簾。圍燭正須呼汎蟻。决雲仍欲喚晴蟾。君披膓繡方爭麗。我似鉊刀敢較尖。却喜新凉成唔語。共聽城漏夜籌添。詩令仍兼酒令嚴。畫堂高燭夜褰簾。筆方成陣騰風虎。硯復生瀾瀉玉蟾。髭雪摘來渾欲短。肩山聳處正看尖。爭如橫槊題佳句。奇事騷家一段添。城柝宮鍾暮戒嚴。雨餘山氣集虗簾。天時欲返隨陽鳥。夜色渾迷渡漢蟾。學海漸從胸海濶。詩鋒爭似劒鋒尖。不妨衮衮連宵語。且喚淸樽燭跋添。荊圍考法濟寬嚴。眼欲揩明不閉簾。高調似韶蹌鳥獸。微瑕如月蝕蜍蟾。用心須揀沙金細。有命還抽石笋尖。寄語少年淸灞客。三冬書史更宜添。壇杏庭杉廟貌嚴。畫堂秋氣掣風簾。林深不動羣棲鳥。夜久初升半缺蟾。病後自知圍帶緩。夢中空踏故山尖。塵埃軒冕曾非志。可奈君恩日覺添。佳句粧成七寶嚴。氷肌綽約倚緗簾。昂昂欲擧雲中鶴。杳杳難攀月裡蟾。堅甲君方藏壁後。䧺城吾亦倒靴尖。盟壇請質提衡手。光價詞林較孰添。李文衡仁老。亦同院。故落句云。久坐深更帽帶嚴。眼花昏似隔重簾。民巾戴黑屯如蟻。庭炬通紅色奪蟾。文欲倒垂三峽峻。筆誰揮使五峯尖。卽看明日天門榜。太學薤塩幾額添。秋夜林風稍欲嚴。卧聞虫語近床簾。浮名誤逐隍中鹿。舊學全迷鏡裡蟾。高調匣琴塵閉暗。歸心弦矢鏃磨尖。蕭蕭鬂髮今如許。思穎詩篇幾首添。翁方五十作人嚴。妻倚身名睡綠簾。眠草只堪隨少犢。看花休復憶秋蟾。馬王瑤珥應娟好。蘓老山峯定聳尖。欲具餠湯相與賀。吾家亦有一丁添。子揮始生子。故賀之。揮有所愛西妓。名秋月梅云。泮宮門戶護呵嚴。虗舘寥寥晝下簾。佳句百篇題繡乕。寒衾三日抱秋蟾。深林翳日連根偃。古杏干天極頂尖。夜聽隣齋絃誦作。諸生經課近來添。三日荊圍始解嚴。門開魚鑰戶褰簾。階苔啄啄下飢雀。庭草遅遅行老蟾。賴有佳篇盈軸面。慚無明鑑察毫尖。淸朝得士於斯盛。明日龍樓喜氣添。早抱遺經立課嚴。十年堅坐不窺簾。潛爲魚伏飛爲鳥。佻是蛙跳鈍是蟾。物理難窮千緖亂。頂門須下一針尖。而今欲返迷塗脚。歎息秋風百慮添。天門初夜皷三嚴。綘幘傳筒掣殿簾。是日承綸來倂馬。高樓得酒醉看蟾。䧺談出入三才妙。健筆掀搖五嶽尖。盛事歐陽試院作。千篇容許我曹添。忘却晨衙禮數嚴。高眠遂到日升簾。今朝門簇鳴珂馬。他夜樓思過雨蟾。且去同趍龍尾直。臨歸又拈兔毫尖。中秋三五留佳約。擬遣貧荊甕釀添。</text>
<title>妙香僧至禪至。復以前䪨以贈。</title>,<text>孤筇遠自白雲天。萬事人間散燭烟。蔓草墳荒窮峽裡。古槐門冷夕陽前。爾應華表仙禽是。我似桓山別鳥然。莫恠滄浪雙鬂髮。釋迦猶怕死生緣。</text>
<title>次鄭來僑寄示韻</title>,<text>好客稀來棨戟門。病中懷抱向誰論。眠餘起展君詩讀。庭院新凉白雨繁。嶺梅開日爾亡年。何處孤墳草色纏。達城花柳南樓月。每檢遺篇一愴然。</text>
<title>別申幼言之燕</title>,<text>平世元戎卧碧油。燕山使者動行輈。不能鳴劒馳英略。只管揮毫寫別愁。皮幣百年傷國步。桑蓬萬里羡君遊。何由痛飮薊州酒。相與悲歌易水頭。</text>
<title>是年雨暘時若。秋乃大熟。松石退尙書。作擊壤吟。要和。李尙書 廷濟 每言吾輩無一事佐太平。天則錫以屢豊。恐似無功受賞。故首句及之宴安之虞。亦不可不念。故第二篇云。</title>,<text>和氣來從大化中。未應天意賞無功。愧非吁咈夔龍佐。喜有歌謠帝力翁。人在堯天舜日中。誰能名狀聖神功。將軍棨戟閑如許。欲問西湖放鶴翁。</text>
<title>百祥途中。次幕府記室䪨。關西觀風錄</title>,<text>忍向龍亭納御名。寧論葛屨困長程。瑤皇醉後猶甘夢。志士頭邊已皓莖。朔野風高霜葉下。關墩日落燧烟生。吳鉤出匣悲歌發。昔我寧王議北征。</text>
<title>再疊呈遠相</title>,<text>亭堠頻逢易地名。今行來去恰千程。綿田摘後猶懸顆。畒收餘有滯莖。只管驅馳迎虜勑。誰敎酸腐作書生。百年心事君如我。聊欲開樽慰遠程。形役衰年坐利名。秋風又出塞西程。腰懸弓釖非荷帶。口饐魚牲憶菜莖。却喜樓㙜明席合。更憐羅綺妓香生。淸遊是處須同醉。車馬明朝各遠征。</text>
<title>澄淸軒。夜餞禹兵使 夏亨。</title>,<text>高燭芳筵桂酒添。塞天風氣夜來嚴。誰能起舞龍泉劒。送爾桓桓好箇男。</text>
<title>次外兄李僉樞寄示䪨</title>,<text>不愁形役苦支離。急傳關西日夜馳。焉得坐令邊閫重。却能拋遣將符移。忘身已許安危際。努力寧論內外司。騎鶴楊州它可羡。百年歌舞樂平時。</text>
<title>廵城。自浮碧樓下乘舟。復次。</title>,<text>塞上屯雲結不離。城顚一路可驅馳。僧迎玉節松陰過。妓蕩蘭橈柳渚移。試問登壇爲大將。何如按道作監司。浮名內外皆形役。頭已成霜四十時。</text>
<title>途中寄鄭上舍</title>,<text>浿上樓㙜好客來。季難亡後幾年回。渠應厭俗騎鯨去。君亦爲文倚馬裁。淸影初圓蘭渚月。寒花欲放玉關梅。不妨更續山南會。過去悲歡足道哉。</text>
<title>定州途中</title>,<text>官路悠悠凡幾里。一旬三度渡淸川。蕭條烟火依山戶。慘憺風雲近塞天。鞍馬驅馳身老日。幽燕消息帝亡年。長生屈子同吾願。慚愧腰間尺劒懸。</text>
<title>鉄山感懷</title>,<text>兄謫玆州弟亦隨。十年重到鬂成絲。蒼茫古壘同遊處。零落靑娥舊贈詩。試問當時吟鵩恨。何如今日斷鴻悲。傷心欲問居停主。又是荒原草宿期。</text>
<title>龍灣途中。望白馬山城。</title>,<text>大路如天達漢師。丙丁胡馬此奔馳。曾誰白馬山城築。祗好臨高俯瞰之。盤雕落鶻塞門秋。金石山前馬若流。不怕邊風暮轉急。靑纏帶束白羊裘。</text>
<title>望胡山</title>,<text>龍灣以北誰家土。馬首胡山蔚若雲。十萬靑磨御營劒。從前愧作大將軍。</text>
<title>來宣閣。夜卧不眠。口占四律。</title>,<text>來宣高閣接城譙。咫尺胡山獵騎驕。朔野寒聲霜落曉。異鄕愁思月明宵。卽看吾土江邊盡。始覺王京日下遙。消息龍樓正何似。夢隨銀燭九天朝。又虛舘寥寥夢不成。戍樓笳笛動寒聲。江光十月龍身蟄。塞報三時鶴唳驚。藩帥要當死彊域。廟謨何事重山城。書生膽氣些些在。持此吾將答聖明。又反側寒宵刻漏長。邊門百事入商量。直愁辜負承宣責。頗欲更張守禦方。納布諸軍皆壯勇。沿江疊巘捴關防。一番整頓非無術。畢竟誰能舍道傍。又 叔兄自燕歸。奏孝廟淸石歌。胡皇新立勅書傳。按使來迎鴨綠邊。星夜此行良苦矣。風塵大事竟茫然。春秋欲讀今無地。寧考中崩不奈天。千古悲音靑石曲。誰曾翻奏至尊前。</text>
<title>曉卧使宋君圭斌呼韻</title>,<text>龍灣城勢入雲崇。城下長江抱似弓。桑土誰能備陰雨。山河元不負英䧺。艱虞漸覺生頭白。歌舞何心醉妓紅。略有區區經畫在。何時天陛奏成功。再疊堅城恰滿數尋崇。健士能彎五石弓。是爲吾邦成保障。誰敎虜酋騁英䧺。危譙倚釖胡山黑。暮壘傳笳塞燧紅。正恐愁兵圍欲合。喚來樽酒策頭功。</text>
<title>曉卧口占</title>,<text>不愁衰疾日侵尋。西塞山川白髮臨。舊學屠龍衝劒氣。何由躍馬過江心。詩敎妓唱樑塵動。獵與虞期島樹深。元帥千金懸重賞。南山白額孰能擒。又鷄早邊城曙色遅。銷金帳暖燭花垂。風從北陸寒氷合。月隱西譙畫角吹。絶塞佳人能走馬。平時元帥亦吟詩。莫謾玩愒爲娛樂。聖主臨軒策送之。</text>
<title>白馬隅。與儐相會獵。妓皆以軍服從。</title>,<text>觀獵平原上客臨。塞門雲日正無陰。邊兒豪氣蒼鷹臂。刺史華筵白馬潯。舞劒橫江龍遁窟。挽弧如月兔投林。娘子軍聲晩更震。雙雙挾瑟且携琴。</text>
<title>來宣閣呼韻賦雪</title>,<text>十月初飛雪。邊城薄暮時。風前驚颯颯。簾外細垂垂。野變千林色。樓增一格奇。是爲來歲驗。看取兩公私。</text>
<title>射帿</title>,<text>刺史懸弧日。高樓射鵠時。於焉讌佳客。兼以倡邊兒。上賞穿楊士。餘歡舞釖姬。藩城重武事。何必苦吟詩。</text>
<title>生日感懷</title>,<text>孤燭三更不寐時。天涯涕淚欲霑頤。卽當蓬矢桑弧日。曾是提戈取印兒。未有爺孃供讌樂。且無兄弟共傷悲。三藩玉節鍾鳴食。誰爲誇榮哺養誰。</text>
<title>呼韻</title>,<text>胡山欲暝雪風寒。客舘寥寥送日難。六歲之間皆閫鉞。中年以後半征鞍。故園消息來何晩。絶塞光陰覺易闌。又見懸弧佳節過。異鄕歌舞不成歡。再疊城柝吟風竟夜寒。客中愁思着眠難。官忙未足三冬史。身病猶騎十日鞍。關月來時方欲滿。驛梅敀路正應闌。他鄕易作衰年感。况是畸人本少歡。</text>
<title>次鄭上舍寄示韻</title>,<text>風月三千首。繁華五十州。何心窮勝事。無日不幽愁。珠玉傾西柄。衣冠困北輈。寒城少夜睡。誰與講邊籌。</text>
<title>次后澗叔父寄示韻 溪西崔丈已上屳。松石宋尙書按北節。李台叔謙奉使燕京。余西出。皆社中人也。</title>,<text>遊䆠天涯非故園。稚兒能解四方言。無心獨醉成都酒。安得追陪洛社樽。豊沛㫌旗風獵獵。薊門車馬雪翻翻。人生聚散尋常事。祗爲溪翁淚眼昏。</text>
<title>次韻</title>,<text>美女方紅頰。將軍正黑頭。固知存儆戒。無乃損風流。</text>
<title>安定舘卽事</title>,<text>錦瑟佳人和落梅。夜深官閣燭花堆。厭聞窓外傳呼急。兩勅房中擧動來。</text>
<title>奉贐李台叔謙之燕</title>,<text>人事如雲紛聚散。使車衝雪走幽燕。湖城未了風流訟。浿渚仍開送別筵。上策安邊須識務。是時專對合推賢。新皇消息休煩問。天醉于今一百年。</text>
<title>夜坐拈韻</title>,<text>關雪漫漫歲色窮。浿江樓閣畫啚中。招呼幕裡佳賓至。邂逅床頭積牒空。我興欲邀梅閣月。君詩不負柳翁風。相看却有存亡感。文酒山南此夜同。再疊直到龍灣轍跡窮。今來弭節浿江中。走迎虜勅䧺心折。喚取官樽客慮空。鬂色渾應添朔雪。詩聲忽欲動邊風。獨憐形役無時了。南閫西藩六載同。三疊白頭何不送韓窮。我得招延置幕中。最愛詩如文錦爛。更憐心似玉壺空。時從翁醉十千酒。且課兒爲三百風。浿水樓臺紅粉妓。興來嘯咏幾回同。</text>
<title>奉贐李台 仁老 之燕</title>,<text>吾生四十鬂絲新。存沒鴒原涕淚繽。斯世已無爲弟地。異鄕相送似兄人。薊門風雪迷行旆。浿水笙歌挽去輪。執酌聊申臨別祝。願言加護向衰身。</text>
<title>別具書狀 性五</title>,<text>寂寞龍泉匣。微茫薊樹烟。離歌一斗酒。風雪滿江天。</text>
<title>送尹中軍 和鼎 㱕鄕</title>,<text>社稷安危白髮新。浿江風雪送行人。男兒報國無他道。許爾南歸覲老親。又白頭愁絶卧邊城。強喚笙歌送子行。廊廟諸公如見問。爲言吾國久昇平。</text>
<title>氷江月夜。乘雪馬。向浮碧樓。</title>,<text>朝馳鉄馬㫌旗亂。夜御氷車鼓吹長。水底魚龍皆寂寞。頭邊星月共輝光。遙看浮碧樓如夢。忽覺綾罷島在傍。却上朱欄動歌舞。小娥擎進露紅觴。</text>
<title>和呈具行㙜</title>,<text>使价聯翩接舊新。塞門迎送近紛繽。欲將香妓娛佳客。可耐他鄕別故人。夜宿九連霜滿帳。曉駈遼野雪埋輪。玆行足償桑蓬志。長作匏懸咲此身。</text>
<title>夜憇聽流堂。次冊房寄示韻。</title>,<text>迎送胡差事已成。元戎㫌節啓行營。數宵歌舞淹灣府。何日封緘出浿城。客有爲書勞遠訊。兒能作句動新聲。東銓去就休相問。將入香山洗俗情。</text>
<title>次塞下曲 五首</title>,<text>風掣㫌旗雪沒輈。鴨江西畔送紅頭。元戎倚劒看歌舞。非爲歡娛爲遣愁。藩節駈馳六歲連。未衰頭髮已皤然。纔聞卸得蚊山重。誰謂千斤又壓肩。駿馬金鞍照綠灣。塞門行獵正乘閑。邊娥射雉無虗發。各帶歸鞍錦翼斑。城上朱欄縹緲亭。美人雙倚劒虹靑。舞時鼓角江氷裂。辟易魚龍不敢聽。山勢崩騰萬馬屯。高樓西望古中原。書生短髮今如許。自笑行裝尺劒存。</text>
<title>次伴使金台寄示韻</title>,<text>民當洗瘼吏徵饕。原隰周爰敢憚勞。縱愧詩人歌憇樹。定敎藩卒飮投醪。邊憂正合備陰雨。聖渥要須酬分毫。可奈忩忩無煖席。但能延勅兩三遭。煙霞性癖不嫌饕。迂入名山肯避勞。俗物已麾珠翠妓。行樽獨挈桂糖醪。早向靈區懸夢想。自驚中歲變鬚毫。仙人大藥朱顔駐。此去松喬倘可遭。不怕關河風雪饕。名山遊屐更忘勞。直須縱看香爐瀑。寧肯潛偸吏部醪。介冑詩書終異路。霽潦裘褐恐差毫。君歸且語新參政。勉致昇平答盛遭。</text>
<title>博川途中</title>,<text>落盡關梅歲欲更。觀風㫌節且閑行。蒼茫仁聖千年國。蕭瑟英䧺百戰城。束中開氷路轉。夕暉斜照雪山明。馬前香岳如相待。刺史今遊也自淸。鞍馬支離塞上行。暮年形役覺疲精。忽思去看香山色。不便歸休浿水營。俗物呵麾朱墨去。高僧約掃白雲迎。從渠欲聽空門訣。洗此鹿埃苦惱情。</text>
<title>戱吟</title>,<text>借問今誰似我閑。舊啣新秩有無間。銓衡尙屬將來責。牒訴何關已遞官。灣府笙歌方爛熳。香山筇屐且盤桓。偸歡却恐無多日。蚊背那堪壓得山。</text>
<title>贈朔州崔生</title>,<text>有美崔二生。生此西邊域。西邊王化遠。貿貿無善俗。惟君有高行。兄弟敦友睦。同居五十年。怡怡共垂白。生子子生孫。堆積如珠玉。爭來候晨昏。誰父而誰叔。和氣靄四遠。鄕里皆醉德。忝按觀風節。敬之遙憑軾。曷由推廣之。使此邊民作。念余生不天。同氣皆零落。孑然靡所託。至哀纏胸臆。固知命不同。亦緣殃孽積。羡君且愧君。題詩淚入墨。</text>
<title>發博川。向寧邊。</title>,<text>博川朝日上銅鉦。野雪溪氷馬首明。百里桑麻徵峽俗。數家鷄犬問村名。何邊窈窕香山洞。是處崢嶸鉄瓮城。近塞關防須一覽。莫將筇屐但遊行。又幽興飄飄夜不眠。雪橋纔過又氷川。踈籬幾處新成戶。荒草多年不墾田。峽路故應希客店。縣村方始盛人煙。若無勝境延淸賞。詎有玆行臘沍天。</text>
<title>鉄瓮城</title>,<text>千雉崢嶸鉄作城。此州形勝重西京。今之都護寧邊府。昔者元戎節度營。處隘未防胡蹴踏。擁強終藉适橫行。紛紛制置渾閑事。爭似人和撻利兵。</text>
<title>鐵瓮舘口占</title>,<text>浿上曾無十日休。塞門車馬路悠悠。龍灣地盡長江轉。鐵瓮天寒凍雪稠。每見客探民毁譽。多逢妓問友風流。不嫌來去忩忩甚。名字仙山可刻留。</text>
<title>自笑</title>,<text>浮碧練光看未遍。乍來旋往獨何忙。徒勞行役冬三朔。秪做華繁夢一塲。惜去寧論民卧轍。臨分不見妓沾裳。向人猶有誇張事。白雪千峯入妙香。</text>
<title>次唐律寄伴使金台</title>,<text>行役支離感逝年。異鄕愁殺少朋筵。嚴城鼓角蒼凉月。絶峽風霜寂歷天。山桂去攀難久住。關梅起折欲誰傳。今宵定向安陵宿。倘得重逢渡浿前。</text>
<title>朝起口占</title>,<text>旅枕宵眠冷。身疲曉起遲。尋思未了夢。添足欲圓詩。約束輿僧至。招呼舞妓隨。城東紅日上。興在藥山期。</text>
<title>向藥山</title>,<text>勝境迷高興。官廚曉飯催。要觀箕子國。須上藥山㙜。十里藍輿路。雙行粉腮。應知蘭寺近。淸磬落雲來。</text>
<title>栖雲寺。贈詩僧。</title>,<text>山門逼城府。無乃損淸緣。香梵縈歌席。天花落舞筵。常多來俗士。安得有高禪。忽遇參寥子。慚非赤壁仙。</text>
<title>東㙜</title>,<text>特起中央處。神功欲問天。大陸安排濶。羣峯拱揖圓。高風妓舞弱。斜日鶴笙翩。指點香山色。吾遊漸逼仙。</text>
<title>自天柱寺歸舘</title>,<text>藥山㙜上吟眸逈。天柱樓頭晩酌紛。舞袖初停林欲瞑。高欄却下酒方醺。歸鞍妓帶纖纖月。飛錫僧携冉冉雲。回首禪門淸磬落。可憐仙俗此中分。</text>
<title>復疊前䪨。贈詩僧。</title>,<text>空門無信地。萍合亦因緣。雲近談山席。香淸說法筵。槐柯吾罷夢。蓮社尒逃禪。明日開先瀑。能來和謫仙。</text>
<title>次唐律</title>,<text>寒磬遲遲落遠岑。縣城西畔卽雙林。平生獨放東㙜目。靜夜遙懸法界心。計日歸鞍淸浿遠。明朝遊履妙香深。名山自古多仙侶。鶴駕鸞驂且去尋。</text>
<title>曉發開平舘。逾明越嶺。入山初路也。</title>,<text>馬上遙看香岳面。宵眠不覺興飛翻。初從峽野平分地。遂入仙凡欲判門。溪路應窮雲起壑。洞天先得雪埋村。未須尋到山深處。此已秦民種樹源。又郵館聽鷄治蠟屐。入林氷路轉迂回。蕭蕭過臘溪梅落。淡淡平朝嶺旭來。山骨雪猶埋不盡。峯顔雲欲放敎開。淸流出谷禪門近。徒御喧喧意亦催。</text>
<title>入洞。淡靄籠山。亦絶觀也。</title>,<text>朝靄不收林日薄。萬峯蒼翠看微茫。依依半倦生奇變。片片匀舒學點粧。祈廟未須勞健筆。决雲何用擲神釯。佳人十二簾中面。故使郞心蕩欲狂。</text>
<title>自安心寺。向上院菴。</title>,<text>纔罷觀音殿裡飯。安心寺畔暫徘徊。西山功業空留石。月老文章半蝕苔。始命藍輿溪宛轉。却催鞋杖雪飛來。不知上院菴何在。引虎高㙜定把杯。又凍瀑收聲萬壑哀。藍輿步步路縈回。恠楂龍欲翻身起。怒石羊如戢角來。驟雪不時埋遠峀。閑雲邀我坐高㙜。僧言潦夏山崩汰。今爲公遊乍拓開。</text>
<title>上院菴</title>,<text>危壑崚嶒萬樹陰。客攀釣索到雙林。檀香一炷僧心定。蓮㙮千年佛影深。俗駕寧敎㙜虎引。梵經應與洞龍吟。前峯雪暗鍾聲晩。且帶歸雲祖院尋。</text>
<title>自佛影㙜。向祖院㙜。是舊日藏史處。</title>,<text>峽路芒鞋多逼仄。佛㙜襟抱始淸虗。山深老釋雲生衲。歲暮遊人雪滿裾。暫向松壇休倦脚。緬思金樻有藏書。官廚厭見供腥腐。齋飯禪房趁木魚。</text>
<title>走次妥師䪨</title>,<text>塵土奔忙方覺倦。烟霞性廦轉成婪。欲窮香嶽峯千萬。且趁山樓月五三。荷盖倘能仙侶遇。葉經要與釋流談。明朝積雪毗盧頂。一勺曹溪共爾含。</text>
<title>宿祖院菴</title>,<text>塵埃形役損朱顔。久已灰心名利關。不便去爲大冢宰。却能來訪妙香山。雙林信宿諸緣息。叢桂留攀幾日還。靜夜脩然發深省。卧聽僧梵白雲間。</text>
<title>得過字</title>,<text>梵王宮殿欝嵯峨。凍瀑氷溪幾曲過。松逕客來微雪下。桂廊僧靜白雲多。踈燈一榻幽香歇。淸磬中峯落月斜。軒冕區區可復道。我心於此欲忘家。</text>
<title>祖院曉占</title>,<text>上房衾枕不勝澄。古殿香消暗佛燈。夜雪應埋高栢頂。曉鍾初落白雲層。林間客帶千峯宿。山外鷄呼萬事興。遊屐天明亦可理。檀君㙜路石稜稜。</text>
<title>檀君㙜</title>,<text>天降斯人肇我東。太初民物想鴻濛。靈檀堯草同時産。享苾箕宮一體崇。原始誰知形氣化。破荒終賴聖神功。蒼茫興廢三千歲。獨立雲山萬疊中。</text>
<title>祖菴臨發</title>,<text>淸宵寄宿小庵幽。朝起千峯雪更稠。鞋杖已呼僧約束。詩篇却倩妓藏收。路從賓鉢窮深處。興在香爐極上頭。庭有奇松難與別。藍輿欲發乍遲留。</text>
<title>追次上院庵三淵韻</title>,<text>鐵索垂空石路舂。小庵甁鉢對寒峯。雪巖露額全身虎。氷瀑生鱗具體龍。刻字誰爲留俗姓。搜冥方欲躡仙蹤。松門倚杖塵襟散。無限雲山落晩鍾。</text>
<title>自峯頭陀庵。回輿香爐。峻不可攀也。</title>,<text>颯颯高風吹兩腋。擡頭手欲撫星文。瓊園正上玲瓏日。翠黛新粧點綴雲。古殿停輿尋佛迹。荒㙜吹篴問神君。香爐未到還歸去。怊惆鸞笙不可聞。</text>
<title>山路至險。氷雪被之。非僧輿。難以致身。感賦。</title>,<text>大冬霜雪轉陰森。絶纔過又密林。疲脚正愁山勢峻。擔肩全藉佛功深。人無愚智皆同力。道有平陂不異心。寄語共推車子者。得師何必待行三。</text>
<title>憇峯頭陀庵。見羣鴉翔鳴。自得稻粱。有繒弋之憂。鍾鼎抱風樹之哀。嗚呼。</title>,<text>生不營栖上苑枝。深山飮啄鶴猿隨。羣飛啞啞千峯夕。盡是春林哺母兒。</text>
<title>出山</title>,<text>寄得名山三日眠。塵纓吾欲濯淸泉。毗盧未到猶餘戀。㫌節相催又俗緣。老釋閉門惟積雪。遊人出谷是何天。可憐飛翼辭深樹。繒弋樊籠却在前。又瓊樹瑤林滿目奢。東峯初旭射丹霞。山僧欵曲臨溪別。峽路熹微掃雪過。三日躋攀皆夢境。數村鳴吠始人家。漁郞此去重來否。縱使重來奈落花。</text>
<title>入山來所賦甚多。而壽山筆拙。往往不勝書。且不能和一篇。盖欠事也。戱賦進退格。</title>,<text>入山之後便成狂。短詠長吟不絶聲。工拙何論皆性發。沉淫未已是詩荒。常思倩筆黃書記。安得同吟鄭潤卿。此乃今遊一大欠。書諸軸末媿中房。</text>
<title>自龍門寺。將向成川。以故疾驅而歸。</title>,<text>雪路征鞍無暫歇。龍門寺裡聽晨鍾。未窮花雨三千界。且負巫雲十二峯。自是人生多缺陷。况今年數欠從容。忩忩又迫交龜限。淸浿樓㙜興不濃。</text>
<title>澄淸閣。雪中小酌。得寒字。</title>,<text>吟弄香山秀色還。梅前邀與故人看。城烟悄悄千家夕。江雪蕭蕭一笛寒。酒席未須呼妓舞。兒詩亦足助翁歡。來宵三五佳期是。爾御氷車我倚欄。又城漏遲遲響欲殘。捲簾樓月過西欄。梅筵對酒春回信。妓席薰香夜不寒。獨放高歌君已醉。縱無佳句我能歡。明年此會知何處。試喚荊詹布卦看。落句記實再疊流光渾與鬢毛殘。偶喚琴樽傍曲欄。春早梅心猶寂寞。夜深歌調轉凄寒。長途已厭兼旬役。終歲能成此日歡。一段風情詩妓妙。燈前落筆客驚看。三疊歲籥欲窮梅欲殘。浿江樓閣月臨欄。官樽不竭放宵飮。庭雪未消生夜寒。佳句從他香妓得。長歌輸汝幕賓歡。皆能供我風流事。高燭華筵倚枕看。四疊酒盡官樽燭淚殘。興高猶欲坐憑欄。江天吹笛梅花落。樓月聽歌雪色寒。無事始爲長夜飮。逢塲却憶少年歡。題詩滿軸須藏棄。京洛他時也好看。</text>
<title>練光亭月夜。看諸客馳雪馬。</title>,<text>澄江十里點塵空。淸夜氷車數客同。不肯孤眠明月裡。却來高倚畫欄東。君應望我如天上。我亦看君在鏡中。命送嘈嘈仙樂去。風情何似故錢公。再疊夜久官門俗事空。淸宵尊酒與君同。㫌麾暫出初求外。車馬旋催欲返東。臨水樓㙜簾捲後。滿江歌吹月明中。忩忩來去渾如夢。自笑浮名誤乃公。</text>
<title>守歲宣城。與田興沃，吳命成。拈䪨同賦。二人皆叔父門下也。</title>,<text>衮衮天時換舊新。宣城車馬逗行塵。笙歌欲守他鄕歲。梅柳偏驚故國春。地是父兄曾謫處。人今孤露向衰身。傷心又有潮州德。相對燈前白髮繽。又每歲迎新送故日。少年知樂豈知哀。樗蒲席上朋儔集。栢酒尊邊長老陪。浮世滄桑凡幾變。異鄕槐柳又相催。笙歌不似當時聽。添與燈前百感來。又流光衮衮渾如水。汎梗飄飄任逐波。浿渚樓㙜非我土。宣城歌舞又誰家。新春可耐他鄕見。垂老偏傷此夜過。怊悵壑蛇爭住得。坐看燈落五更花。又塞天星斗影昭回。怕聽官鷄報曉催。臘燭花殘人倚枕。珠絃聲促妓傳杯。文章爾是潮州士。詩句吾慚謝眺才。弱戶難辭今夜醉。明朝相見鬢霜堆。又苦無悰况娛佳節。但有悲愁四逼來。親沒兄亡今老矣。官尊祿厚奈何哉。關河歲去風雲變。丘壠春歸雨露哀。醉把屠蘇還掩涕。十年前是㝡先杯。</text>
<title>威化島大獵謌</title>,<text>丙辰之歲春正月。刺史大獵威化島。此島周圍四十里。極目黃沙與白草。百獸交蹄宅其中。往往虎豹來雄長。是日天寒雪初晴。邊風慘憺江氷壯。將軍錦帶白羊裘。騎出烏𩣭颯踏步。朔方健兒皆從之。箇箇穿揚力榏虎。四更發令催蓐食。劒槊錚錚終夜聲。江濶天高陳勢張。左翼右拒風雲生。殺聲先從西北起。遁獸啼號皆東走。間出精騎橫擊之。紛紛白日毛血雨。須臾塵息士敀伍。有雉忽自中林起。細馬紅粧如飛鳥。側身仰射錦翼墜。諸軍皷譟羣吏賀。元戎笑攬靑絲轡。日晩爭來獻俘䤋。黃熊白狼獐鹿兎。或洞左肩或麗龜。且或活捉如哀訴。截之爲胾臠爲炙。屯屯爇火膏烟紅。拔劒斫啖恣虎食。有酒如泉千百鍾。將士醉歌馬騰躍。勇者舞劒流星落。往者南征從事日。安城竹山乘破竹。縛倒獜佐懸宗元。軍聲直欲飜山嶽。擊兎伐狐安足數。悲歌緬憶吳廵撫。獵罷回旗踏雪歸。曠野雲垂山日暮。十隊紅妓抱琴瑟。馬上雙雙調曲譜。遙看直北萬山黑。長城易水誰家土。據鞍更喚葡萄飮。腰下龍泉吼餘怒。</text>
<title>次贈</title>,<text>西山佛祖殲倭日。手裏提携慧劒寒。忠義人皆吾黨士。莫須分別異同間。</text>
<title>伏次西字韻</title>,<text>南節纔回又出西。年年衣帶暗塵泥。暫佩虎符臨玉塞。却隨鸞誥上雲梯。皇王平蕩誰眞假。甲乙賢邪各品題。約渡浿江春已動。故山薇蕨綠應齊。</text>
<title>次贈</title>,<text>官閣深深春日晩。江城惻惻動微寒。床牘命麾筵妓屛。韻僧來自白雲間。</text>
<title>戱贈殷山妓雲中月。爲宋侍讀啓仁守信者也。</title>,<text>爲郞怊悴送靑春。亂髮如雲翠黛嚬。寃業三生皆造物。未應渠獨可憐人。</text>
<title>觀漁</title>,<text>江氷初解漾淸流。刺史乘閑與客遊。坐處常多羅綺席。春來欲試木蘭舟。行廚飯熟孤烟細。蜜網魚登怒頰稠。却怕湖風吹浪急。夕陽回棹下長洲。</text>
<title>纓可斷花足惜戱次之</title>,<text>當尊浩浩發長歌。老有風情管綺羅。月裡盈盈仙桂樹。任渠攀折最高柯。</text>
<title>戱贈灣妓洞庭月。卽遠相宋台所眄。追送於良策。</title>,<text>淚滿佳人珠翠粧。塞門雲日正蒼茫。天涯送別同心事。且爲吾行泣數行。</text>
<title>罷東銓。自郊廬入城。</title>,<text>飛花幾點逐春風。落石投泥事不同。十二天街垂柳下。金鞭白馬舊元戎。又美木不生街路側。免敎斤斧日侵之。百年養得參雲榦。去作高梁大廈支。</text>
<title>金大司成尙奎挽</title>,<text>積德門闌福履迎。白眉聲價早揚廷。詖囂世路雍容士。謹厚家風耿介情。鳴佩方聯鴻鴈序。舞衣還撤鵠鸞庭。要須一任盈虧裡。獨奈高堂鶴髮明。</text>
<title>罷東銓。就拿。次北伯寄示韻。</title>,<text>却辭華嶽千峯色。且寄圓扉數夜眠。今日詩傳江閣裡。何時書發嶺雲前。衰年遠別誠難矣。此地相思倍黯然。松石開樽期早晩。杖頭須帶俸餘錢。來時。傳自楊川亭舍。故三句云。再疊誰爲列鼎鳴鍾食。還有栖雲抱月眠。肯許成蹊桃李下。已能開逕菊松前。遠遊關塞良勞矣。暫入城闉是偶然。倘使希夷今不死。定應淸鑑品張錢。來時。以余入城有諷。故云云。</text>
<title>尹生任莘鶴谷精舍八景</title>,<text>搏翼金鷄曉。巖龜曝背初。丈雪生虗白。幽人玩洛書。右龜巖曙暉返照螺㙜上。蒸成紅碧霞。誰知遅暮景。作此晩繁華。右螺㙜夕照落落孤松樹。翩翩𣓉縞衣。若要聲聞徹。何不與雲飛。右鶴谷松雲時有舜文聖。休祥來鳳皇。亦宜花月嶺。何必朝陽崗。右鳳嶺花月斜風綠竹竿。暮雨靑簑笠。笑看魚爭餌。雖香只一粒。右金溪垂釣莫厭耕鋤苦。且看秋刈穫。牛背黃雲溢。全家飽玉食。右釜野觀稼山晴橫淡靄。潭面影徘徊。時有驚魚躍。輕紗玉尺裁。右琶潭晴靄大浸包原野。奔流怒觸巒。滔滔歸海意。故試小波瀾。右藥洞晩漲</text>
<title>三淸水閣拈韻</title>,<text>雲浮天宇濶。萍靜曲塘深。此地曾分袂。良辰又盍簪。塵街衝盛暑。林檻卧淸陰。憂患忘詩久。逢君試一吟。再疊朱暑今年酷。紅塵此地深。誰能束帶襪。仍欲謝纓簪。池鯽驚簷影。園禽競樹陰。詩淸可濯熱。憑檻且高吟。</text>
<title>虎睡亭聯句</title>,<text>三淸洞裏得斯亭。瞻。 繫馬松陰數客停。細柳營閑旗鼓卧。晦。 小荷塘凈酒盃馨。淸音不必聆絲竹。言。 古壁何須展障屛。幸與諸君同此賞。胤。 名區嘯詠眼俱靑。斐。</text>
<title>[復疊前韻] 五首</title>,<text>山翠霏微集小亭。客來車馬柳邊停。松欄坐久通身爽。醍椀行餘滿座馨。我筆陣成須退舍。君詩鋒出欲超屛。流連此會難常得。歸帶終南暮燧靑。再疊門對千峯樹擁亭。元戎旗皷此中停。無官獨出搜仙境。有客能來聞席馨。惟見白雲藏洞府。誰將丹字着巖屛。詩成取次傳盃酒。且喚氷瓜細劈靑。三疊柳營深處此高亭。容許遊筇半日停。卧席縱橫松檜影。吟尊絡續芰荷馨。簷如飛鳥軒雙翼。峯似佳人隱半屛。是處休誇詞墨壯。元戎十萬劒磨靑。四疊白蓮峯影最亭亭。吾欲移家此地停。社裡只堪容櫟散。谷中聊可託蘭馨。溪花春定圍紋繡。崖葉秋應展錦屛。城市何妨成大隱。却慚腰下拖重靑。又久坐松陰轉。高欄返照來。暫移池上席。留醉澗邊盃。且愛啼禽樂。肯敎歸馬催。名區餘興在。明日上高臺。</text>
<title>盤松李子厚宅次韻</title>,<text>君家亭子俯荷塘。一曲西湖活畫張。俱鳴葉雨高欄逈。乍轉花風盡室香。欲洗塵襟來倚枕。却排詩硯坐圍床。主人䪨味能娛客。白飯靑瓜捴㓗芳。</text>
<title>春坊席上。次軸中韻。</title>,<text>料理茶床與藥囊。三旬謝客送朱陽。來時雨暗千槐陌。坐處風多雙檜墻。自笑麁官雞混鶴。却愁䧺藻乕啖羊。詩成擲筆謝諸彦。男子生初六射桑。</text>
<title>次春坊荷盆韻</title>,<text>誰遣移根托淺盆。春坊學士侈林園。弱莖叵耐風吹動。圓盖能成雨打喧。欲瀉明珠沾筆硯。詎無紅頰伴琴樽。淤泥不染亭亭質。此意濂翁早已言。</text>
<title>更疊春坊韻。示李兵部要和。</title>,<text>學士珠簾溢篋囊。淸時樽酒集高陽。秋聲已在蟬鳴樹。雨色初過鵲語墻。簡齋。墻頭語鵲衣猶濕。 舊習難禁馮搏乕。䧺心亦媿鄭牽羊。壇盟畢竟誰爲主。㝡怕秦蚕稍食桑。三疊橫流平陸潰沙囊。一雨三旬未見陽。城裡已看蛙産竈。江干應有犬眠墻。坡詩。鷄犬上墻眠。 直愁民墊爲魚鱉。何不門榮薦豕羊。誠意元來神鬼格。請看殷辟祓妖桑。四疊平生長物一吟囊。舊隱柴荊海麓陽。裂石聲高歌頌履。冲宵氣吐飽藜墻。行時骨聳三山馬。釣處裘披六月羊。慙媿塵埃今失脚。百年心事負麻桑。五疊三旬高卧枕書囊。庭戶寥寥紫閣陽。麾客任敎塵滿榻。無錢安得酒過墻。杜詩。白酒過墻來。 雲天入夢悲籠鶴。簪紱嬰身媿檻羊。何日道峯山下去。翁能漁釣婦能桑。六疊少年慷慨上封囊。痼症平生病太陽。皇極朝廷憂仄逕。土階時節戒雕墻。眞慙畫虎翻成狗。正使憐牛盍愛羊。燕寢淸香還不惡。卽今邊境息爭桑。</text>
<title>更疊前䪨。示李兵部求和。</title>,<text>慙媿塵埃作飯囊。朝衣日日曝秋陽。晩衙厭赴南宮席。早診愁過北苑墻。任重誰憐同病驥。形疲自覺似䍧羊。回頭却憶西疇耟。每趁鳩鳴屋角桑。再疊卿班叨窃紫荷囊。螢爝何曾補太陽。論道妄陳皇建極。持身常戒女踰墻。市門今有三傳乕。侯印爭如幾足羊。不願栽桃且種棘。但須敀去養齊桑。三疊一室蕭然布被囊。殘編寂寂向簷陽。榴懸紅頰如窺戶。瓜引靑蔓漸上墻。閱世時多同幻蜃。看書癖痼甚貪羊。伊來欲作春蚕繭。經盡三眠飽盡桑。四疊有祿能供壓酒囊。公餘一醉岸華陽。秋炎轉酷勞團扇。霖雨方收補缺墻。峻秩今同升木鳥。貧居昔夢蹴蔬羊。樓㙜無地先廬足。悵望詩人咏梓桑。五疊心涵萬古腹如囊。十載匡廬謀紫陽。敢擬躋攀夫子室。猶堪灑掃汲公墻。鳥爭腐肉還猜鳳。乕有文皮反假羊。歧路悠悠行返轍。請須緘口愼龜桑。六疊衙罷官庭閉印囊。歸時秋雨洗驕陽。松深欄鶴吟風院。柳暗隣鷄唱午墻。自有高林投倦鳥。何當芳草點羣羊。呼來白酒微成醉。三尺鳴琴手皷桑。七疊仙遊吾欲理行囊。擬趁丹楓九九陽。散性自知同病櫟。覊踪寧不厭圜墻。暫時浮夢迷隍鹿。從古荒原卧石羊。定訪安期論秘訣。扁舟東掠日邊桑。八疊前歲聞君上皁囊。淸朝諤諤鳳鳴陽。王心每勸如擎玉。朝論常思戒䦧墻。志節能輕千駟馬。功名應食萬頭羊。要知彦國勤勞處。看取靑民起翳桑。九疊藉藉詩名溢縹囊。文章當世好歐陽。神鋩吐氣冲牛斗。健筆生風聳堵墻。君欲奮拳生縛虎。吾將乞帖換啖羊。時看艶態如嬌女。解使秋胡借蔭桑。十疊將帥無謀秘錦囊。黃扉誰復理陰陽。饕風吏或金投夜。侈俗民皆繡被墻。魯治要須調佚馬。宋宮曾不進燒羊。卽今時事猶堪做。迨未天陰盍撤桑。</text>
<title>走出海村。次李仲協台丈韻。</title>,<text>胡爲按劒逐蠅飛。自笑吾心與口違。滄浪淸濁將誰咎。華嶽山前歎息歸。再疊守狗迎人鳥不飛。林居自與市朝違。不妨山裏留閑漢。莫遣塵緣擸掇歸。</text>
<title>奉贐金化曹使君</title>,<text>鳥㥘虗玄夢不安。一枝風雨羽毛殘。何由去逐雙鳧舃。飮啄金岡萬疊間。</text>
<title>沈扶安命說輓</title>,<text>春草池塘涕淚多。送君今日又薤歌。槧硏巷北方冠弱。符節江南各鬂皤。政蹟可徵仙閣記。風流尙憶碧堂哦。回頭萬事渾如夢。獨有珠篇溢篋奢。</text>
<title>廣陵舟中雜詠</title>,<text>高歌倚短楫。落日上楊州。㙜榭無常主。乾坤有汎鷗。郊園久栖屑。江海此浮休。須早孤帆落。急風生渡頭。又散髮秋風落。孤舟欲遠之。東岡別已久。淸漢泝何遅。友或來相挽。妻應病不知。行藏百年計。須與鷺鷗咨。又舊隱東陂下。圖書凝道情。山林豈亦命。卿相是何名。寡合逢人怒。非才負主明。塵埃迷出處。歎息鬢絲生。又孤舟風浪惡。窮轍路歧疑。萬死將何報。千金亦不貲。親朋紛異見。古義妙難推。未用荊詹卜。寒溫我自知。又 始欲僦歸來亭。不遂。在在亭㙜處。陰陰槐柳陂。舟人慣指點。遊子自傷悲。寧有起樓地。初無暖席時。園林還見障。范丈果吾欺。又泝峽稀商舶。沿山下夕樵。風微減帆腹。灘盡沒篙腰。鷺沐虗舟瀨。蟬鳴獨樹郊。江湖本寥廓。秋思更牢騷。又乍收浮海氣。獨御上灘舟。孤棹帶靑嶂。此江無濁流。村蕪鳴犢遠。洲藻躍鱗稠。不繫陶湖纜。吾行未便休。又瞑鳥歸深樹。征鴻叫碧虗。遅遅泝棹。歷歷枕江居。寵辱眞成夢。行藏謬信書。將申乞骸懇。此事竟何如。又松菊三荒逕。琴書一小樓。奴亡倩人護。兒夭付孫收。萬事皆黃土。殘生已白頭。吾兄手種柳。何樹繫行舟。又阿奴獨不死。此地復來遊。衾枕孤帆夕。江山萬木秋。圖書暗古壁。烟火耿寒洲。眼枯猶餘淚。雙添逝水流。</text>
<title>與白下尹台，梧山柳令會陽坡。小婢有能歌。</title>,<text>白下方行草。梧山正賦詩。支筇踞乕石。妙曲聽蛾眉。</text>
<title>與柳令。舟還麻湖。疊開字。</title>,<text>淡淡秋波鏡面開。㠶邊斜照趁人來。江村信宿孤舟返。峒屋歸尋短僕陪。沙鳥水深輕出沒。渚雲風定久徘徊。襟期有友能同載。相對淸尊共發醅。再疊有友陽坡草屋開。東岡退士爲能來。孤筇慣與閑人訪。歸棹還同貴客陪。杏浦水深魚活潑。柳磯潮落鷺徘徊。廣陵佳約毋相負。擬待黃花試小醅。三疊一道澄江兩峽開。孤㠶直自海門來。浮雲似我無常住。羣峀如孫儼列陪。栗島微分知遠近。陽坡回望更徘徊。婢能淸唱僮能笛。定被孺人勸宿醅。四疊山到仙遊面勢開。扁舟同載故人來。皇華事遠誰能說。挹翠翁亡不可陪。過午初逢風浩蕩。薄昏方有月徘徊。今宵正在舟中醉。從古西湖有美醅。五疊麻浦柴門到夜開。小孫燈火候吾來。停舟只謂尊翁至。入座應驚諫議陪。瞑飯安排須欵曲。小樓軒豁可徘徊。家貧夜醉如無酒。請向隣村買薄醅。</text>
<title>次舟中聯句</title>,<text>踈柳孤㠶落。天長三五星。黍鷄孫有具。車馬客同停。籬缺江潮白。樓虗島樹靑。人扶上高檻。蓬底已傾甁。</text>
<title>江閣</title>,<text>昨日孤舟泝峽遅。今朝江閣坐支頤。山爲遠勢高欄得。秋送新凉老木知。榼饌家貧從婦惱。囊章言激任人嗤。筵臣譏處義太酸。 行藏隨處無常筭。大易微辭只箇時。</text>
<title>寄松石主人</title>,<text>十年重到廣陵扉。秋水淸漣可濯衣。瞑渚天長孤鴈落。深林月隱數螢飛。吾家諫議今難作。隣社先生曷不歸。萬事悲歡雙鬂雪。一江鷗鷺淡相依。</text>
<title>丈室</title>,<text>先生晩好道。丈室習淸孤。掩卷移時瞑。臨江竟日跌。定知名是累。無與佛爲徒。寂寂爐香歇。空林禽一呼。</text>
<title>動悔</title>,<text>凉颸振喬木。斜照過荒㙜。軒冕固多辱。江湖還見猜。動時常有悔。秋後自生哀。晩計殘編在。窮廬白髮催。</text>
<title>歎息</title>,<text>一札勤垂諭。三章懇乞休。斯爲盡義分。寧或有干求。社稷安危計。江湖進退憂。皤然中歲髮。歎息照淸流。又宰相嗔無禮。親明議矯情。誰能逃大義。非敢要虗名。巧說驚三至。狷心悼一生。江湖滿眼濶。鳧鴈去來輕。</text>
<title>暝眺</title>,<text>書釰百年頭已白。西風吹我上荒㙜。魚龍氣動江雲慘。鴻鴈聲來山木哀。社稷安危千堞壯。胡皇功業一碑嵬。空林瞑色飛螢落。獨放悲歌曳杖回。又客夜蕭條擁薄衾。乾坤萬事集悲吟。獨懸明月羣虫怨。自占平林百鳥深。瞑嶼微分孤樹影。寒洲徐度片㠶陰。高欄一曲江湖濶。無限秋風憭慄心。</text>
<title>卽事</title>,<text>佳句向圓還未了。殘書欲讀眼花生。高眠倚枕蟬聲歇。乍起憑欄鴈影橫。斜日已過春草渚。浮雲猶傍漢南城。誰能送酒遙相慰。坐對隣翁細引觥。春草。亭名。</text>
<title>思歸</title>,<text>高欄月斜照。急雨暗前洲。瀝瀝寒生樹。蕭蕭秋滿樓。江風妨養病。客枕易爲愁。忽覺歸心動。東陂小屋幽。</text>
<title>感懷</title>,<text>鬢髮吾如許。滄桑事可憐。寒江八月雨。孤燭五更眠。旅食淹三日。殘生悼百年。當時偕隱約。流涕白鷗前。</text>
<title>述懷</title>,<text>栖屑荒郊今幾遭。一枝無處寄鷦鷯。家書兒遞番傔至。廚饌妻敎老婢操。未入山深終是俗。不休官去詎稱高。塵埃行止龜難决。楊墨何由揀頂毛。</text>
<title>晩望</title>,<text>秋聲動高檻。野色接寒洲。孤㠶入林沒。斜照與江流。籬偃懸匏重。園荒剝栗稠。豊年眞國瑞。退士亦時憂。</text>
<title>獨立</title>,<text>蕭蕭獨立蘋洲夕。悄悄悲吟鷗𪆽前。落日烟沉南漢樹。高秋風逆上游船。尊官未有樓臺地。放跡非無湖海天。家國百憂身已老。白頭扶杖思茫然。</text>
<title>放筆</title>,<text>朋䂓屢至我心嗟。主渥逾隆臣罪多。進退窮時但踧踖。江山好處猶吟哦。靑州從事又相謝。黃菊重陽將奈何。獨立西風搔白髮。天長日落哀鴻過。</text>
<title>秋夜</title>,<text>鷰謝華堂龍蟄窟。小樓秋夜靜簾㫌。長江色動星河白。萬木音哀風露淸。霜雪悲歡皆閱鬢。炭氷行止兩難情。孤燈不睡幽愁集。百種寒虫繞壁鳴。又斗轉河傾纖月落。湖樓氣色動凄淸。洲烟島樹一時暝。漁火村燈相對明。風定林螢還自墮。夜深鄰犬亦無聲。悲吟繞壁秋虫答。愁絶江臯久客情。</text>
<title>順興倅林德重來告別</title>,<text>一卧高樓白髮長。西風葉落浸寒塘。誰來枉轡江湖外。爾去分符山水鄕。獨有離愁懸皁盖。敢言遺惠被甘棠。䧺藩三載無餘戀。雲洞淸流未易忘。</text>
<title>送客</title>,<text>送客湖樓晩。題詩林鳥窺。還來俯高檻。仍復繞淸池。水落江聲厲。霜淸野色悲。行藏宜早决。吾事太栖遅。</text>
<title>別鷗鷺</title>,<text>鷗鷺爭相問。君歸何處山。浮生感存沒。病骨㥘高寒。桑宿非無戀。林栖久已安。夢隨江上月。與爾共盤桓。</text>
<title>八月二十二日。先妣生朝。哭渭陽几筵。</title>,<text>當年樂此日。聯彩迭擎觴。事𨓏將何及。官尊只自傷。誰爲吾母似。又哭渭陽亡。筵几城西宅。秋風掩泣長。</text>
<title>發向春川</title>,<text>出郭雲天濶。騎驢客路長。陂塘縈白水。原野積繁霜。遅暮事多謬。存亡中自傷。祈連墓草宿。何處問箕精。又朝日靑驢客。獨行雲樹中。寒蟬已蛻殼。飛鳥肯思籠。歲暮風霜積。山深烟火窮。吾將臨影沼。萬象看成空。又浮雲眞似我。去去不停行。往歲龍灣滯。今朝鳳峽征。人生貴安適。形役損神精。况是懸弧日。連年未御觥。又有店依深峽。隔林生白烟。山樵趁斜日。村穫帶豊年。下馬方成憊。解衣旋欲眠。嘉陵百里遠。明發莫遷延。又對燭促晨飯。村鷄三唱時。寂歷繁霜野。蒼茫落月籬。嘉陵暮當宿。春峽路何遅。行役多辛苦。浮生矧足悲。又秣馬繁星下。出門夜正中。林風過嘯乕。野水起眠鴻。衣袂霜沾重。囊裝月照空。時逢載柴客。云向洛城東。</text>
<title>次堂叔父䪨</title>,<text>塵埃碌碌損朱顔。今日吾行得暫間。客路不離鷗鷺。州居渾負鳳凰山。官疑仙俗三分際。治靜桑麻百里間。妓席聽歌還掩涕。祈連墳草露班班。再疊百里昭陽雪撲顔。我行非是爲尋閑。爐峯艾洞寧吾土。棠棣芝蘭半此山。日荒荒狐兎裡。江雲漠漠鴈鴻間。臨風一哭松聲逈。薄暮歸來淚袂班。伊來吾事太狂踈。將符銓衡擺棄餘。客路千峰衝乕豹。官廚三日飽牲魚。烟霞近接尋仙境。桑梓猶傳種德墟。吏隱名區眞福力。倘分山半許移居。</text>
<title>觀獵</title>,<text>細馬聯翩數客同。使君行獵過江東。豪鷹側腦天空濶。狐兔千林意氣中。淸江一棹渚雲飛。極目平沙帶翠微。書生薄有胷中氣。落日呼鷹走馬歸。</text>
<title>聽池盲琴。感懷贈之。</title>,<text>目盲君莫悲。有目不忍看滄桑。何不並與心盲之。一切悲歡憂樂都相忘。目可盲心可盲耳獨不可盲。愛此山水聲洋洋。</text>
<title>次宗會䪨</title>,<text>昭穆行成靜不喧。非郊非野集于門。分流百派憐同水。抽出繁枝認漑根。盡日笙歌情話悅。昔年花樹盛䂓存。家傳三字惟忠孝。說與諸君此意敦。</text>
<title>淸平寺。次滄海。</title>,<text>沿盡淸溪得寺門。佛天花雨道情存。千峯不辨眞仙洞。萬象長空活水源。丈室讀經翻貝葉。高樓吹笛裂雲根。百年畏路行藏戒。獨有希夷可與言。</text>
<title>影池</title>,<text>莫謂峯庵暗可欺。佛前拳拂謹擎持。分明一片池心影。行路人人揔俯窺。其二不知拋棄萬緣難。坐俯淸池雲影看。可笑希夷猶愛骨。至今留與寶龕安。</text>
<title>再疊門字</title>,<text>古寺千峯獨閉門。禪宮一宿法緣存。庭前石老誰留蹟。洞外溪長此發源。淸夜客燈連佛影。上房僧梵撼樓根。不愁新句搜難得。看水看山欲忘言。</text>
<title>次僧軸䪨</title>,<text>滚滚澄江瀉峽門。淸平古寺道塲存。燒餘寂寞浮屠骨。定處虗無佛性源。仙洞尙容延俗駕。影池因欲濯塵根。蒲團坐久天花落。靜對高禪聽法言。</text>
<title>口占</title>,<text>殿宇岧嶤祗樹天。九松㙜畔影池邊。高林葉盡千峰出。穹壁雲收一瀑懸。盛世能誅僧普雨。前朝獨有李資玄。蕭條書劒風霜裡。坐對寒窓白衲禪。</text>
<title>昭陽亭</title>,<text>昭陽名勝悅卿詩。有客登樓一讀之。村樹莽連平野濶。流淸抱畫欄遲。江山寂寞人亡後。書釖蕭條歲暮時。携取紅粧聊復爾。嬌歌一曲悄生悲。</text>
<title>仙洞觀李處士龕骨</title>,<text>樹老荒㙜晩。人來岩竇窺。當時仙骨蛻。千載我心悲。社稷安危重。塵埃出處疑。高歌山日落。扶杖更躕踟。</text>
<title>歸憇西天</title>,<text>獨立芙蓉最上巓。小庵甁錫遠人烟。棲烏不避垂眉釋。卵鵠同飛蛻骨仙。振袂欲捫星北極。回輿遂得佛西天。臨溪弄笛吹餘興。流水歸雲思杳然。</text>
<title>出淸平山</title>,<text>信宿名山殊不易。臨歸覔紙更題詩。懸崖瘦瀑氣猶壯。幽壑鳴碓聲正悲。淨界留衣悄相別。漁舟出洞杳前期。池壇手種雙松去。莫遣林樵剪拜之。</text>
<title>循溪出洞。溪則赴江。覺悵然。</title>,<text>客馬蕭蕭轉翠微。芙蓉峰上白雲飛。溪流出谷如相送。還赴長江遂不歸。</text>
<title>再登昭陽亭</title>,<text>千山北拱如縈帶。二水南流若斂襟。客意逈收牛野色。樓心獨占鳳儀陰。雲林信宿猶高想。天地浮休更放吟。不必玆亭淪勝槩。我行三日再登臨。</text>
<title>自淸平歸。宿官齋。朝起賦之。</title>,<text>仙洞敀來道氣生。官齋眠穩暢神精。衰年筇屐身還健。朝日窓簾眼更明。夢裡猶聞雙瀑墜。哦時獨對二松淸。餘閑細檢囊詩草。半是千峯萬壑情。</text>
<title>感懷</title>,<text>垂老漸難爲遠役。今敀那易得重遊。未應客久妻兒戀。只恐冬深雨雪稠。百種悲歡雙鬢髮。三分骨肉二山丘。北風淚入昭陽水。流到香爐且暫留。</text>
<title>夜坐拈滄浪</title>,<text>山意蒼茫瞑入林。客中書釖倚窮陰。江氷十月龍吟冷。庭雪雙松鳥夢深。國計安危無定畫。詩篇遲暮有悲音。燈前歎息頭生白。廊廟田園兩負心。畫角聲長江自斜。縣門烟火盛人家。天心寂寞陽將復。山氣凄寒雪始多。欲臂蒼鷹朝獵雉。且留紅妓夜聽歌。邇來吾事眞天放。何必悲吟感歲華。</text>
<title>雪後朝起拈䪨。是日將獵。</title>,<text>睡起林窓晩始開。滿庭瑤玉失靑苔。層氷一日西江合。大雪前宵北陸來。官酒不空留客好。妓歌何事使人哀。貊王故國多狐兔。雙臂豪鷹去較才。</text>
<title>獵貊國</title>,<text>昨與林虞期野獵。仲冬雲日屬新晴。春州積雪千山變。貊國高風獨鶻橫。短景杯前成晼晩。壯心歌後遂崢嶸。歸時欲放氷江馬。江上樓臺月正明。</text>
<title>懷古</title>,<text>蒼茫穢貊何年國。今古浮雲覇氣泯。一統山河眞有主。數村烟火稍成鄰。地靈曾産金椎士。海內誰爲婦貌人。聞說中州猶虜運。書生斗膽獨輪囷。</text>
<title>罷獵夜歸</title>,<text>不信頭邊白髮催。也能隨逐少年來。天寒野雪呼鷹去。月滿江氷走馬回。宰相身閑還自放。書生氣聳故難裁。淸齋歸對雙松坐。更有歌姬細勸杯。</text>
<title>臨行書懷</title>,<text>山遊野獵一身輕。爲客春州月已盈。白髮題詩驚歲晩。黃堂有酒送人行。寒風雪暗昭陽峽。落日烟沉穢貊城。影沼壇松親手種。獨留餘興滿淸平。昭陽路暮崢嶸。客馬蕭蕭背北征。慣看雙松猶別意。恒留數妓也人情。回頭未易忘三宿。有淚何由徹九京。十里香爐楸檟黑。滿江風雪獨呑聲。人事蕭條白髮侵。東岡歸思動悲吟。天寒城角迎霜厲。夜靜壇松戴雪深。古峽樓㙜橫歲暮。空山劒履靉雲陰。殘生百慮公私淚。安得黃泉寄此心。</text>
<title>愼谷山 無逸 挽</title>,<text>石室傳經日。豊陵同學生。文依師範正。名不世趨爭。宸筆曾分帖。官梅昨寄聲。窮山獨掩涕。凍峽出銘㫌。</text>
<title>哭訣豊陵墓</title>,<text>家國百憂雙鬂殘。墳前一慟欲摧肝。急風吹淚衣裳凍。積雪埋山骨肉寒。窀穸卽看人事畢。乾坤益覺我身單。呼狐啾鳥千林下。歲暮崢嶸行路難。文武功名裵相國。調停言議范宣公。騎星一日歸天上。有弟千山哭雪中。寸悃尙應懸北闕。皇穹今復錫東宮。昇平萬世宗祊慶。欲報泉㙜路不通。世事蕭條皇極篇。殘生有淚灑荒烟。獐邊鹿走吾何卞。虎死羊蒙爾可憐。塚像依然瞻赤舃。人間已矣卜黃泉。哀哀骨肉幽明路。席嶺東西判百年。</text>
<title>渡昭陽江</title>,<text>朝日未升天氣冷。鳳儀山色送行塵。溪水始汲炊晨女。幕雪猶眠警夜人。野望欲窮生極浦。澌流忽斷得平津。回頭不忍香爐遠。立馬沙邊淚更繽。</text>
<title>踰席破嶺</title>,<text>胡不歸來歸鹿坡。春州雖好非吾家。床頭易已久虧課。閤裡梅應初動花。昨在聞韶閣上醉。今從席破山前過。獨憐未質行藏義。兄在九原將謂何。</text>
<title>過淸風府院君墓有感</title>,<text>母儀君幼日。公誕女中堯。自有黃裳吉。安庸赤舃朝。欄花春寂寂。丘木暮蕭蕭。太息穹碑下。鳴灘逝水遙。</text>
<title>宿嘉平仁平墓舍</title>,<text>薄暮投烟店。主人顔不踈。乾坤倚書釖。氷雪滿衣裾。林宿客愁虎。江居民食魚。嘉陵百里峽。太半是肩輿。其二客到柴荊暮。房深燈火靑。寧堪久行役。還有此居停。秣馬星垂櫪。憑衾月入欞。山蹊愁短景。明發且鷄聽。其三小屋東岡下。兒當灑掃新。來時已面命。別後且書申。雅意輕軒冕。衰年愛簡編。蕭條萬逕雪。與爾一燈親。其四鷄犬千村雪。江山一郡烟。客衣霜滿峽。官角月流天。店火人猶語。窓燈吾欲眠。棲遲何自苦。郊野了今年。其五歲暮禽烏冷。途長人馬親。壁燈懸客夢。村皷降巫神。膴仕但充腹。虗名終誤身。啚書華嶽宅。歸趁閤梅春。</text>
<title>曉發</title>,<text>計程今已遠。秣馬早鷄前。獨過氷霜峽。仰看星月天。歲色欲暮矣。人事更茫然。耕釣百年計。蕭條雙鬂邊。其二今日吾行早。飯時鷄正三。崩橋危雪柳。廢院慘風杉。峽冷霜吹袂。天明氷滿髯。蒼然坎田驛。却在水西南。其三終歲彷徨岐路中。空林豺虎斷行蹤。雪深悄悄千山白。日薄遅遅半嶺紅。流水與人同出峽。閑雲邀我欲棲峯。早知軒冕身災是。誰肯爲文送鬼窮。</text>
<title>過潛谷</title>,<text>悵望金潛谷。曾於此地耕。𢱍鋤上黃閣。爲法活蒼生。利害百年見。弥綸一代成。今無救時相。隣族及孤惸。</text>
<title>過惶恐灘</title>,<text>自作逋逃跡。還逢惶恐灘。寒風吹髮白。淸淚瀉心丹。敢擬夔龍匹。非羣鳥獸間。行藏揆古義。吾道故辛酸。</text>
<title>飯屈雲村</title>,<text>絶峽行人少。啼禽送客還。江通淸漢遠。野到屈雲寬。夜憇凌晨發。朝飢當午餐。蒼然隔水樹。已見楊根山。</text>
<title>馬齒峴</title>,<text>長程又此險。前度見星時。始攬崔嵬色。遂令行旅悲。虎豹晝交跡。人馬暮同飢。半嶺忽飛雪。上峯雲正垂。</text>
<title>思陵</title>,<text>思陵不可宿。今古靉愁雲。蜀地春鵑哭。湘江夜瑟聞。天歸世祖德。臣誦肅宗文。有鬼能來衛。南湖峙六墳。</text>
<title>朝發思陵。次前䪨。</title>,<text>夜宿思陵雪。朝看華嶽雲。吾心今已倦。時事詎堪聞。宋盛官增諫。周衰聖歎文。腐伩眞可笑。頭白究三墳。其二及玆復陽節。返我旅遊蹤。道路覺身倦。茅茨堪膝容。焚香息萬念。隱几看千峯。歲暮床書靜。勖哉宜警慵。</text>
<title>新村酒席。次吳伯敎䪨。</title>,<text>松竹溪山東郭東。先生經濟妙心工。集羣子弟琴書內。作小繁華丘壑中。崦日不飛歌缶緩。梅春已動酒霞融。臨湍太守眞能孝。此會年年詎有窮。</text>
<title>贈別茂朱曹使君 夏望</title>,<text>管來虎節麟符易。領得寒風喚睡難。蒼鬂龍川旗正正。不妨輸與闢盟壇。</text>
<title>金判書 東弼 夫人挽</title>,<text>猥忝姻親講誼敦。慣從新婦頌徽言。閨儀故異王孫女。內行元高孝子門。遅日綠窓方穩睡。百年華屋詎長存。身將純福歸泉下。垂老盆歌恨獨繁。</text>
<title>孟山李使君</title>,<text>五馬翩翩花撲抱。東風西渡浿江舠。當時刺史今匏繫。蓮幙中人獨擅豪。</text>
<title>兒子與尹上舍 啓東。 讀書晦雲菴。自海村。乘暇過之。上舍。亡友景任孤兒也。</title>,<text>有約山門乘暇日。諸君經史與僧淸。蹇驢十里雪飛落。古寺千峯雲氣生。通子無文老父恥。元賓如見故人情。喫來辛苦終須做。莫厭啖葅出五聲。</text>
<title>李判書 眞望 挽 丁巳</title>,<text>玄老延甥舘。軒翁有肖孫。詩書固世種。孝友寔心根。魁斗英聲早。衿紳雅望尊。云胡不及耈。哀詔降天閽。其二親亡安用祿。身健便求閒。大義非忘世。高情遂不官。人皆賢䟽傅。上亦禮甘盤。元祐多君子。淸名公獨完。其三末路身名立。高門福祿全。靑油浮海舶。皁盖下江船。翁放林逋鶴。兒供陸賈鮮。亡年猶吉慶。視履孰欺天。其四悲歡集雙鬂。人事劇泥鴻。爲弟今無地。如兄又哭公。柳深釣磯晩。花落酒樽空。最是傷心處。孤墳板店東。</text>
<title>載敏賀席。次后磵叔父䪨。</title>,<text>月裡仙花春色催。吾家白面首簪來。從今歲遣諸郞折。指侑先生萬壽杯。</text>
<title>李判書 廷濟 挽</title>,<text>雙栢家庭佳子弟。先王盛際騁英音。翩翩才調踈通器。眷眷忠謨老練心。死以勞薪臣義畢。殯留斑服母年深。淸朝名碩凋零盡。天意蒼茫不可尋。其二自哭吾兄兄事公。公今又逝奈吾恫。風流窃得談諧地。痒痛常煩眷念中。已判人生同夢幻。倘復泉下有過從。箕城夜席空回首。獨卧江干聽斷鴻。</text>
<title>次嶽下李一源 秉淵 晬辰䪨。生辛亥云。</title>,<text>公昔遊吾伯仲間。童時常喜慣看顔。生年庚甲後尼父。降日淸和同雪山。那易老逢弧矢節。且能閑卧菊松關。故人稚弟筒詩賀。歲趁玆辰幾往還。其二爲詩六十七年間。長吉心嘔鳥瘦顔。吏隱琴書多海岳。家居城市亦雲山。不須幼挈黃金印。祗合仙歸紫氣關。堪爲先生獻晬祝。腰邊新擲虎符還。</text>
<title>邊翼老誦傳巴陵相詩有誰復似吾閑之句。次之。</title>,<text>幽居頤養久。道氣欲生顔。散秩堆床下。橫琴在席間。題詩臨白水。留客看靑山。笑殺巴陵相。胡爲獨詑閑。</text>
<title>晩眺</title>,<text>鷗鷺驚飛移別浦。柳邊輕棹返漁歌。緣山籬落孤烟起。隔水樓㙜晩照多。野麥方收茫種盡。江潮全减下弦過。長時謝客書添課。廷尉如何歎雀羅。</text>
<title>舟下陽川。忽遇白雲子。喜甚同載。述其問答。以呈嶽下。</title>,<text>扁舟下巴陵。㠶影波心轉。僧衲如白鷺。獨立垂楊岸。問是白雲釋。一笑烟霞顔。何不秦山楚山去。却在吳檣越㠶間。歸錫寧欲淹。昨日已解君。爲奉嶽下先生詩。來致西湖退將軍。</text>
<title>下舟登亭。次少陵韻。</title>,<text>江海流淸眺。高情逈不羣。村陰歸汲女。倉夕語漕軍。停棹倚汀柳。有樓橫堵雲。携僧約同宿。今夜講經文。</text>
<title>題白雲扇面。卽余所贈而后溪爲序。嶽下爲詩者也。</title>,<text>爲將不能麾八陣。爲政不能去酷吏。不如贈爾垂冷風。遊遍金剛峯萬二。</text>
<title>兪參議 命凝 挽</title>,<text>恬冲本自羞梔蠟。晩復頤眞獨掩門。客斷西池垂柳合。民歌南嶠芾棠繁。不由人力惟高壽。斷是兒亡有孝孫。祗欠列推▣月貴。幾家泥詰爛天恩。</text>
<title>夜吟</title>,<text>午看商舶連㠶進。水市諠諠夜有聲。墟落烟深雙杏瞑。江天雲斷數星明。三時椀飯形神旺。六月樓居坐卧淸。自是君恩容懶散。幾人帽帶走炎庚。</text>
<title>次人</title>,<text>三月湖樓寄寓人。百憂雙鬂雪紛繽。浮名早已麾門戟。此地猶嫌近市塵。深樹禽烏棲占穩。漲江魚鱉穴爭新。卽今進退君休問。數畒東岡可墾陳。</text>
<title>六月二十三日。舟遊仙遊峯下。拈三淵集䪨。</title>,<text>輕風一棹鏡中開。長笛淸琴以侑杯。栗島沙圓雙浦合。杏洲天坼數峯來。晴仍晒網孤雲壁。晩復移舟獨樹㙜。極目烟波成悵望。遊仙去後幾時回。</text>
<title>還山次李 叔謙 壽沆䪨</title>,<text>歸鹿山中與鹿歸。端居欲驗道心微。彈琴池靜魚潛聽。讀易林深鳥近飛。長者車稀苔逕合。貴人詩到草堂輝。塵埃攛掇眞多事。襪線何能補衮衣。</text>
<title>次謙召</title>,<text>吾噫歌動出風塵。萬事頭邊漉酒巾。已判軒車難使鶴。卽看冠帶獨非人。靡安錦玉君虗己。只競錐刀士有身。欲問當時諸葛相。不知誰遠又誰親。其二杞菊東岡遠俗塵。蕙蘭爲帶葛爲巾。家貧敢薄千鍾祿。世降猶高一節人。廊廟經綸山外事。轅門笳皷夢中身。百年市道無心友。沙鳥林猿爾可親。</text>
<title>拈䪨</title>,<text>萬樹蟬聲擁一樓。百年棲屑動幽愁。川原漠漠將爲夕。風雨蕭蕭已作秋。世事渾歸傳虎市。吾生終媿拙鳩謀。松楸小屋經營久。自照淸流嘆白頭。其二風月湖亭又澗樓。半年爲客不爲愁。蕭蕭忽落千林雨。颯颯先飛一葉秋。嶽色邀來開戶納。泉聲瀉入與琴謀。而誰問我行藏義。獨有羲經在案頭。其三山氣凄寒集小樓。五更風雨悄生愁。丘園晼晩桑楡日。天地蕭條鬢髮秋。利害初非狂士計。安危自有大臣謀。巖泉鳴我心中事。終夜鳴鳴在枕頭。其四元龍豪氣卧高樓。樓外紛囂不足愁。志士行藏看易卦。相公經濟講春秋。仁山智水終殊見。翔翼沉鱗肯與謀。借問當時富彦國。胡爲中夜繞床頭。時大臣。主討全聖鐸斥余以豪氣。</text>
<title>次趙明仲韻</title>,<text>別時溪月白。匹馬度林靑。棋罷山將夕。詩來琴更淸。人言已三至。我鬢亦雙星。珍重漁樵約。浮榮一笑輕。其二百曲淸流可濯塵。道峯山似偃蹇身。官高列戟宜知足。計掘營巢只坐貧。已放形骸麋鹿處。獨留心目蠧魚親。麒麟羽箭同蟬殼。荷帶翛然返我眞。其三邊塞饕風雪。山門長薜蘿。蓬萍隨地合。盃酒與君多。白馬氷江獵。紅顔金縷歌。何如道峯下。筇屐以相過。其四華嶽之東萬丈前。數畦措置屋三椽。歸來賦後栽門柳。太極圖邊看沼蓮。志業初期千載遠。行休非要一身便。餘暉不恨桑楡晩。無事雲林日抵年。其五符節聯翩倚塞垣。統軍亭北虜氛昏。當時跌宕笙歌席。此地平分水竹村。有酒邀君溪上石。携琴期我月中門。還來共俯淸池影。笑看浮雲自覆翻。</text>
<title>納將符出玄湖</title>,<text>歲有金吾伏。天將玉汝成。滄浪皆自取。軒冕本虗名。江氣魚龍動。潮聲鷗鷺爭。西湖退元帥。從古一驢淸。</text>
<title>昔者斗策大師有書。自言有所著佛書。要余序之。顧遷延未有答。今見性修上人。乃受經於策者也。余書此贈之。使之致策公云。</title>,<text>儒理亦未窮。况可佛理論。毋論儒與佛。至道不在言。</text>
<title>金判書 東弼 挽</title>,<text>孝友門闌廊廟姿。淸韶顔色吉祥辭。霜㙜秉簡凶圖折。漢堞揚兵福將推。冠佩崢嶸台閣逼。琴書零落樂亭悲。前春筵對忠謨在。留與千秋太史知。</text>
<title>次李▣▣寄示䪨</title>,<text>平臨二水此樓高。不見安流但怒濤。漁子回船欲何宿。暮天風雨更蕭蕭。</text>
<title>次詠菊</title>,<text>固多桃李日。何事九秋時。不肯爭先發。還能殿後衰。風霜可面折。雨露獨心知。對此三歎息。東籬和古詩。</text>
<title>朝起將哭錫汝几筵</title>,<text>朝廷無死友。門戶有殘生。惻惻寒梅下。持杯酹落英。</text>
<title>朝卧未起鄭君 來僑 至命酒聯句</title>,<text>懶不衣冠卧擁衾。君來一笑閤梅深。病猶可飮卯時酒。海村。 閒欲留成雪後吟。吏部門庭如許靜。潤卿。 槐郞身世幾年潛。練光歌舞有餘興。海村。 更就花前三四斟。潤卿。</text>
<title>次三淵集䪨</title>,<text>常嫌塵客日盈堂。夜獨留君宿我床。院雪晴時來月色。酒霞瀜後落梅香。病猶得醉殘生足。老欲休官此意長。愼莫輕他桃李士。軒貂儂亦百年忙。</text>
<title>除夜。偶閱錫汝文。次其守申歌。丁巳</title>,<text>我無長繩長萬丈。未繫白日奔黃道。七十八十老且死。老者之死亦悲惱。矧爾芳年忽焉沒。譬如秋葉風中掃。錫汝玉貌氷作骨。忍能七絞裹布襖。昂昂超母千里駒。苗而不秀哀阿老。玉樹摧霜無枝柯。蚌珠落地傾懷抱。淸溪之下鶴巖側。厚地十尺奇骨槁。今夕何夕除日夕。傷今愴古心如搗。悄悄寒燈照白髮。梅花閤中空自好。梅下偶閱錫汝文。滿目琳琅天下寶。老也侯芭今又死。誰能傳汝玄經草。庸庸碌碌彼何人。旣富而貴且壽考。今天老矣聽不聡。善淫之理頗顚倒。三杯命酒不成醉。倚枕長歌歌浩浩。</text>
<title>次權判書 克智 謚宴韻 公卽月沙岳丈也。月沙孫鼎輔以吏郞。宣謚於全州塲村。守令會者皆公外裔云。㫌閭時。余以按史。亦堂赴會。○戊午</title>,<text>紫誥光宣桑梓村。先朝名碩後人尊。銅章繞席皆同祖。星佩從天又是孫。考德可知公議定。稱家安用禮義繁。門前赤脚今何似。尙憶當時濁酒樽。</text>
<title>次曹梅溪謚宴䪨</title>,<text>洞雪幽寃荷至仁。光加美謚渥恩新。一時富貴人磨滅。從古忠賢道屈伸。士式遺墟嚴俎豆。使宣華誥聳冠紳。誰能叙述玆筵盛。七十州生捴作賓。</text>
<title>次松雲大師軸中韻</title>,<text>飄然一衲汎滄溟。波伏扶桑遁鰐鯨。廟筭初非要福利。佛心元欲度生靈。烟霞淨界風雲變。甁錫遺祠俎豆幷。安得如來再出世。南氛尙惡北塵腥。</text>
<title>三月三日。上親祭大報壇。以進幣官從。</title>,<text>衮冕端凝午漏前。絳紗燈出五雲邊。北壇香火春王月。東土衣冠萬曆年。神理融通水在地。義名昭揭日中天。書生鬢髮還如許。賀使金珠又入燕。</text>
<title>寄定慧大師。師卽錫汝方外交也。</title>,<text>欝欝淸溪山。埋此金玉人。所埋者其骨。不埋者其神。乘風遊八極。浩然超六塵。果若釋氏有別天。三十三天歸何處。定慧長老通佛理。此事迷茫欲問汝。</text>
<title>鄭子揮 羽良 至。次其銅湖聯句韻。</title>,<text>久負幽期湖上船。今能坐屈玉堂仙。書編課進三春晷。花事機圓數樹天。醉欲援琴鶴舞起。詩成落筆鳥歌先。休官一日還如此。安得聯歸欵段鞭。</text>
<title>次錦平尉朴 弼成 賜宴韻</title>,<text>巋然魯殿百年存。白髮孫扶拜渥恩。有老宜歸仁主養。得公方驗太平痕。秦樓月下梨園譜。沁水花前洛社樽。定識潘南流慶遠。又聞釐降在高門。</text>
<title>尹兵使 和鼎 挽</title>,<text>山西將家種。那易得斯人。國有苞桑戒。士歸桃李春。云胡催逸翮。不與躍羣鱗。慷慨箕城別。詩篇淚染新。</text>
<title>次南參知▣▣䪨</title>,<text>病冗塵緣苦未除。春來不復看床書。久厭腰帶橫符虎。猶趁天門放鑰魚。固知世路浮沉好。終與人情俯仰踈。聞爾弟兄携手去。分山倘可着吾廬。</text>
<title>趙明仲過海廬有詩次之</title>,<text>自笑鳩謀拙。十年方此亭。溪聲縈几席。山色媚牎欞。非敢擬淸隱。猶堪容獨醒。隣明也不俗。時許過林庭。</text>
<title>次劉村隱林庄䪨</title>,<text>村翁昔日此優游。元伯丹靑具峙流。盤谷肥甘猶可認。荊人得失詎堪愁。誰能欲窃鈴充耳。爾獨非求釖刻舟。一片閑田虞芮讓。此心端合與他謀。</text>
<title>遊北營</title>,<text>高欄逈出柳陰邊。棨戟門閑士卒眠。入洞初疑武陵水。坐樓全失祝融天。風雲北闕星辰近。圭壁皇壇日月懸。旗皷山林還一格。時平元帥合稱仙。</text>
<title>別黃陽甫 晸 之任安州</title>,<text>淸川江水幾時回。遺愛桐鄕父老哀。墮淚碑前還笑語。少郞君作使君來。其二練光自是風流地。只好安排紅妓筵。安得悲歌燕趙士。百祥樓上舞龍泉。</text>
<title>七月。哭錫汝几筵。</title>,<text>筵几凝塵暗。精靈寂寞中。山河收間氣。天地起秋風。富貴吾何有。文章爾亦空。浮生可復道。頭白泣途窮。</text>
<title>元夜麟閣聯句</title>,<text>元春三五月初團。晦。 佳客招邀坐曲欄。瞻。 幾處農家徵水旱。宰。 是時天氣適暄寒。晦。 滿園林木爭相暎。斐。 擁路簫歌各自歡。來僑。 聖世昇平看氣象。敬。 功臣閣上到宵闌。瞻。</text>
<title>次聯句</title>,<text>稍看庭陰數檜團。上元晴月共憑欄。方池蕩影生澄景。高閣流輝動薄寒。垂老能爲佳節飮。題詩却憶少年歡。長橋幾處笙歌發。有客淸樽興亦闌。其二萬里人歸數友團。上元佳節此高欄。氷池月動玲瓏影。夜席春多料峭寒。末路簪纓君已倦。暮年鍾皷我能歡。誰曾此會尋常得。醉不成泥興不闌。</text>
<title>聯句</title>,<text>功臣閣上上元宵。瞻。 三四佳賓共見招。晦。 高檻臨池來好月。晦。 小樽圍席送。淸簫斐微醺。已覺春寒退。敬。 久坐渾忘漏刻遙。來僑。 聖世繁華今日最。宰。 行歌又是幾街橋。瞻。</text>
<title>次聯句</title>,<text>久負春正十五宵。白頭難赴少年招。邀君共飮池邊檻。有客能吹月下簫。此夜還成一醉足。當時不道九街遙。興闌方可肩輿返。猶喜行經舊踏橋。其二一年佳節最今宵。士女傾城各見招。惡少叢中多酒肉。貴遊行處擁笙簫。靑春可樂回頭失。白髮追思似夢遙。猶喜些些脚力在。請君試踏月中橋。其三金吾呵禁放今宵。好月如期不用招。舊俗猶辭明耳酒。淸音還有倚歌簫。輕寒惻惻三春早。更皷鼕鼕五夜遙。少日風流難忘處。垂楊側畔赤欄橋。其四風流不厭樂今宵。授簡賓來妓赴招。醉筆欲成蛇鳥陣。淸詩可和鳳皇簫。樓臺悄悄羣喧息。星月垂垂一笛遙。麟閣繁華朋酒席。勝如行踏少年橋。其五誰能雷鼻睡今宵。強喜諸君赴我招。頗似詩翁聯石鼎。且留歌妓和樓簫。風情故在身全老。聚散何常室匪遙。明歲上元俱健否。更期携酒洛陽橋。其六每遇佳辰三五宵。少年多赴故人招。吾今厭伴紅裙妓。爾故來聽白玉簫。醉後月臨高閣逈。歌餘雲度碧空遙。更殘酒盡鷄頻唱。始許藍輿返枕橋。</text>
<title>曹都正 夏奇 輓</title>,<text>有欲知君觀內行。冲和符外故醺然。家聲雪窖曾持節。眉壽秦樓自出仙。長德可敦浮薄俗。吉祥方信報施天。明年洛社耆英會。叵耐樽前少一賢。</text>
<title>昔我成宗大王禱桑林下。志喜詩于政院。仍宣法醞。承宣諸公榮之。啚畫其事。賡和粧軸。以傳之。吏曹判書玄公碩圭。卽其時知申也。其後孫至今珍藏。丹靑翰墨如昨日。擎玩感歎。謹次以贈之。</title>,<text>仰懷明良際。巍巍乎如天。軸畫傳盛事。翰墨如雲烟。想像桑林禱。格天天爲怜。羣仙集環佩。金莖出雲邊。非以逸爲樂。所喜民不瘨。六丁不敢收。經閱幾桑田。臣有沒世思。於戱二百年。</text>
<title>金子元 春行 遷葬挽</title>,<text>詩酒追遊驚一夢。東林古寺更難凭。悠悠存沒衰年感。多在平生結髮朋。其二妻拾遺珠藏在篋。時時光恠觸天關。莫須聲價評高下。來自三洲雪岳間。其三風流諧笑淸眞趣。不見元賓二十年。聞說銘㫌重出世。屋樑明月更依然。</text>
<title>仲秋十四夜。捨琴步月。雙鶴對峙。</title>,<text>彈罷瑤琴步庭月。一雙欄鶴向風吟。頎然與我成三影。共是雲天無限心。</text>
<title>宿麟㙜懷靈城</title>,<text>昔有范蠡者。獨汎五湖舟。舟中載西施。致金如山丘。何害恣猖狂。姑蘓鹿呦呦。方其拂袖去。有友情綢繆。貽書道心曲。曷不從我遊。種乎爾不智。蠡也負爾否。</text>
<title>戱和具性五歸隱詩 詩中。有共上子陵㙜之語。</title>,<text>昔有遼東豕。生子頭皆白。以爲天下瑞。賣可千金獲。持向城邑中。豕豕白一色。近世多子陵。在在加帝足。高風釣魚㙜。東西星錯落。又聞朴靈城。拂袖尋初服。</text>
<title>伏次后澗叔父韻</title>,<text>一日三銀杯。難容積聚腹。臟神亦感惶。上戒應銘刻。方患積聚斷飮。來詩中。有全忽銀杯刻之句。故云。其二 來詩中。以余秉銓。而堂兄之不得邑爲言。而余適以壺酒奉遺故云。自慚弟秉銓。未許兄便養。猶將甕間窃。添與壽樽餉。</text>
<title>九日。強病看楓。歸見鄭君詩在案。立次之。</title>,<text>病未趍朝紫極東。明時多愧主恩隆。不能坐負重陽菊。獨自去看南岳楓。漸倦爲官吾已老。頗工作句爾宜窮。道峰山色秋應爽。安得携樽一醉同。</text>
<title>宋判書 汝儒 輓</title>,<text>公資禀磅薄。天以佐明廷。宋準如山重。齊嬰不尺盈。新休贊皇極。古典出東廳。朝暮金甌卜。嗚呼梁夢驚。其二當日隋城陣。安危屹若山。兵戈同誓死。廊廟猥聯班。寶瑟楡關夜。孤舟杏浦灣。悲歡與榮辱。忽忽十年間。其三池㙜秋寂寂。㫌箑日沉沉。大壑生寒籟。繁霜集衆陰。知公能鎭物。如我本無心。宇宙迷窮轍。悲歌老淚淫。</text>
<title>金知事 鍰 父子百五十年。上召見。特命陞秩。入耆社。仍下御製詩。異恩也。臣 顯命 拜手賡和。</title>,<text>窮達殤彭天所命。可容謀取力爲哉。先生偶出昭陽峽。樞府耆司一日開。其二上問卿何高壽得。曰臣豈有他方哉。淸心寡欲能斯術。可見蟠桃花再開。其三公家二百年寒暑。可謂彭聃門戶哉。似此推原幾十祖。定看丑地子天開。</text>
<title>李參判 眞淳 輓</title>,<text>伯仲親朋零落盡。佛巖書榻夢中疑。法堂西畔題名處。尙記童年負釖隨。其二一部經綸書在腹。湖藩春賑待公爲。不能暫憇甘棠下。何處南民寄永思。其三公生與我豊陵好。死復相逢地下耶。爲問阿奴今白髮。百憂家國竟如何。</text>
<title>南營水閣避暑聯句</title>,<text>煕政堂中罷對餘。丫溪閣上解衣初。坐來危檻羣峯集。晦。 望去層城碧樹踈。縈郭細雲時作雨。許銘。 匝林淸籟晩盈裾。北山留約君先到。半日偸閑俗慮除。鄭錫儒。</text>
<title>次聯句</title>,<text>桃李門前客散餘。肩輿扶出午晴初。樓高庚暑居然失。山靜人烟乃爾踈。仄石成蹊承杖屨。飛泉吹沫潤衣裾。城塵十丈煩襟積。聊復臨風一散除。</text>
<title>聯句</title>,<text>雙溪聲合一亭高。敬。 雲物天敎餉我曺。萬樹蟬聲秋信至。晦。 一天火色夏雲鏖。谷虗境靜風生座。鄭錫儒。 景昃詩成墨蘸毫。何幸如今陪杖屨。許銘。 後來吾亦放歌豪。瞻。</text>
<title>次聯句</title>,<text>擾擾塵埃此會高。翩翩諸子不凡曺。誰能酒壘輸三舍。我有詩兵欲一鏖。松檻風多淸几席。石潭塵拭數毛毫。醉來回笑人間世。意氣元㡣故自豪。其二不愁天際火輪高。筒飮區區笑爾曺。誰遣戎垣詞壘闢。好敎風伯祝融鏖。烏紗脫去還如蛻。犀帶拋將等是毫。萬樹陰中欹枕卧。振衣千仞未應豪。其三男子聦明也自高。肯隨余志與同曺。鼠虫肝臂從他化。蠻觸干戈任爾鏖。散秩只堪容骯髒。淸朝安得報絲毫。百篇佳句千鍾釀。願作詩仙與酒豪。其四天地洪爐此閣高。諸君才思揔劉曺。恨無橫笛三聲弄。安得枯碁一局鏖。正看狂吟爭覔紙。誰能末至亦抽毫。使有因難韓子巧。且許呼爲最上豪。其五此地終南占得高。晩來冠佩集仙曺。忽逢天籟千金敵。遂放談鋒一陣鏖。淡淡山晴新洗面。毿毿松老細垂毫。卽看三皷吾衰竭。執耳詞壇讓爾豪。其六洒洒林蟬暮更高。水樓淸會共分曺。笛聲渾雜鳳鸞囀。山勢忽如龍虎鏖。對酒老猶傾大海。評詩細欲入秋毫。百篇一斗風流事。誰是靑蓮以後豪。</text>
<title>靈城之書。以方隷七百禁旅。自誇以丈夫。以終日苦吟。嘲吾輩李君敬 日躋。疊前韻以解之。</title>,<text>金壇爭似雪樓高。縫掖初非靺鞈曹。價不一錢吾豈畏。城雄五字爾能鏖。欲將鴉墨衝蛇翼。莫把龍鞱較兔毫。也使吟成競病韻。未妨容許自稱豪。</text>
<title>君敬又以前韻。嘲余之亦帶將符。而欲自專元龍床。</title>,<text>論人品格定卑高。相馬皮毛捴偶曹。裸體初非同浴笑。爭雄不是兩賢鏖。叔謙許我山林氣。唐擧評他將帥毫。愼莫來爭床上卧。世間眞箇有英豪。</text>
<title>叔謙每稱余眉宇有山林氣。弟常謂靈城有訓將髯。皆記實也。爭端無已時。無寧與講皇極篇可乎。</title>,<text>光價雙南各競高。甚於三國闘孫曹。同聲本欲塤箎和。相厄胡爲水火鏖。不必評人分玉石。莫須觀物較毛毫。從今與約爲平蕩。我自元龍爾亦豪。</text>
<title>請平。意在息兵而不得命。敢不鼓起衰竭。以十萬靑磨從事也。</title>,<text>橫議游談以爲高。雕虫篆刻嗟爾曹。宜遭漢皇冠裏溺。合被秦帝坑中鏖。同異粗卞鷄三足。有無何關牛一毫。倚天而號提劒舞。方是人間眞正豪。</text>
<title>酬應旁午中承隙。疾攻卽墨之守。誠難支矣。請收殘甲靡壘以馳。</title>,<text>已把詩書束閣高。居然瞋目語難曹。敵來可賦詩篇退。劒及那將寸管鏖。許國都憑膽一斗。開啚還愧頰三毫。可憐酸腐漫空臭。從古儒林有幾豪。其二來使辭强擧趾高。知君輕我視兒曹。請成只爲兵難戢。善戰非無力可鏖。不耐潛鋒衝腹背。更提雄劒竪頭毫。營平老有金城略。愼莫虛張膽氣豪。其三散秩優閒也自高。誰敎投足入天曹。盈門車馬長時熱。同室戈鋋幾局鏖。我欲平均分肉手。人方吹巧索瘢毫。不能欹枕看兒戱。慚愧堯夫盖世豪。其四愛君詩格出人高。意欲衙官鄶與曹。滚滚江平元氣轉。時時鋒出殺聲鏖。顧無開府淸新語。自愧中書老禿毫。長笛樓頭猶有響。倘能容許側英豪。其五詩壘崢嶸百丈高。爭時如射各分曺。誰能智闘爲三覆。我亦身强請再鏖。難與驥蹄誇疾足。莫從龜背覔生毫。終當讓爾盟壇耳。自是騷家第一豪。</text>
<title>請割鴻溝不得。始竪石頭降幡。兵端庶少息乎。然若使具眼者論之。第未知鹿在誰手。好笑。</title>,<text>睡起林欄捲箔高。老槐門靜斷朋曺。鶴窺魚子臨池竦。鷄得虫窠距草鏖。院日蜂喧衙後觜。簷風鳥蹴落來毫。翛然膝置孤桐坐。也是迂儒一段豪。其二軒對終南硉兀高。都無一事便仙曹。簡編梁燕時來讀。鼓吹池蛙夜與鏖。學古書奇疑鳥跡。和人詩拙續貂毫。閑仍曳履商歌作。酒正微醺氣正豪。其三歸鹿亭深午枕高。閉門麾謝聽鷄曺。庭槐颯爽蟬啼合。階草離披鶴踏鏖。筆爲寫多渾禿髮。書因讀久遍生毫。時時許解徐生榻。不是詩朋是酒豪。其四殘棊手着孰爲高。壞了家居媿若曺。萬事傷心山虎逝。十年流血野龍鏖。希文胸裡千兵甲。諸葛雲間一羽毫。何處得來如此輩。淸朝倚作二三豪。其五鳳闕岧嶤步武高。靑雲遊遍幾官曺。功名我已乾龍亢。利祿人方穴鼠鏖。末路風波多沒項。暮年霜雪漸盈毫。五湖一葉千金産。當日陶朱乃爾豪。</text>
<title>昨者。終日奔走。今始搆呈。弟則以弱敵強。兄則以逸待勞。勝負之决。不待智者而可知矣。</title>,<text>炎天不覺此樓高。辛苦田間矧爾曺。政欲吹笙雲鶴跨。何由飛劒火烏鏖。屢更身褐愁蒸汗。乍擲頭冠媿短毫。忽有啼蟬淸滿耳。一林凉籟晩來豪。其二𤱶畒囂囂志尙高。少年寧欲作凡曺。徙溟不分天風積。入蔡還隨雪夜鏖。豈有一絲添衮黻。空將七尺視毛毫。隆中竟負終身卧。管樂巢由果孰豪。其三槐影初團午日高。靜中觀物各殊曺。雀穿林去蟬逃捕。蛛掛簷來蝶見鏖。文武功名歸白手。漁樵經濟負玄毫。乾坤歎息桑楡晩。裘馬紅塵不已豪。其四上下千秋隻眼高。書中堪作蠧魚曺。伊誰玩理由心得。嗟爾爭名以血鏖。忠獻功勳資間氣。晦翁經學入纖毫。能兼二氏方佳士。吳楚稱王豈便豪。其五君去淮陽卧閤高。何如碌碌佐諸曺。頻開妓席紅顔匝。或赴虞期白額鏖。漸進詩工應入髓。且梳民瘼莫留毫。含綸我亦幽燕走。萬里桑蓬意自豪。勝固不武。何爲相厄。負則無聊。輒復強拙。兩家伎倆。不已淫乎。今則篇數恰恰相當。未可以已乎。兄不肯解圍。則弟安得退舍。勵兵秣馬。以待進退之命。</text>
<title>咸平君挽</title>,<text>允矣檜原公。行爲宗英式。赫赫親王孫。處身如寒族。咸平以爲子。名德無忝辱。春風芳樹下。貴游雙鳴玉。西鄰酒肉臭。北里絃歌作。翳翳蓬蒿門。欝欝芝蘭植。行樂能幾時。善家流慶澤。</text>
<title>岑城府夫人輓 己未</title>,<text>恭惟府夫人。冠冕外命婦。是生女堯舜。配我明明后。醴泉豈無源。高門積慶厚。徽範資陰功。天施有高壽。悲歡閱眼前。哀榮備身後。題詩以相紼。曰我國母母。</text>
<title>新松留鄭子揮宅。拈三淵韻。</title>,<text>騎馬衝泥出。詩書背郭堂。閑庭留雨色。小牗納天光。錢鶴知難傡。筌魚恐易忘。迷塗庶返脚。舊學劇茫茫。</text>
<title>金判書 始煥 輓</title>,<text>洛社耆英公㝡福。善門天與集休祥。諸郞緋玉園花爛。群弟軒軺巷柳長。友睦爲家孚外內。行藏到老得中央。銀㙜獨啓吾猶誦。攀送靈輀涕淚滂。</text>
<title>夜聽鴈聲。記夢志感。</title>,<text>一陣哀鴻何處至。夜深叫斷兩三聲。燈前起坐垂雙淚。昨夢分明見我兄。</text>
<title>外兄李同知 雨臣 夢遊乾川舊第。有詩。次之。</title>,<text>多少乾川宅。連墻環午橋。㝡宜花樹席。軒向日升朝。又步屧通阡陌。衣冠盛洛橋。階蘭與池草。月夕又花朝。又南山有逝水。北注馬廛橋。寂莫橋西宅。浮生晞露朝。又墻西蜂井洞。門外淸寧橋。今作路傍傳。行人閱暮朝。又亭亭雙側栢。影覆水邊橋。謂爾千年壽。哀哉傾一朝。又池西垂柳下。橫石以爲橋。彩服水邊立。釣魚荷露朝。又垂髫沐溪水。聚石戱爲橋。橋壞髫仍白。心悲攬鏡朝。又君洒西州淚。我懷朱雀橋。悲吟夜不寐。墟墓拜晨朝。又譬如祈山卒。不能度渭橋。靑氊亦祖物。何面九原朝。</text>
<title>溪上。與洪典籍相朝。得盃字。洪嶺人也。</title>,<text>澹雲晴日小溪隈。花正紅時有客來。奇石劣容盤坐席。曲流強載淺斟盃。風謠嶺外棠應老。經濟門前柳已栽。舊學塵編能進未。欲將襟抱向君開。</text>
<title>自海村入城。與鄭來僑。憇海昌亭榭聯句。各次之。</title>,<text>半日出山還憶山。暫停車馬憇林間。歸時恐被桃花誤。坐處猶堪桂樹攀。籬落數村橫野色。烟霞一壑鎖亭顔。終然不與城塵遠。悵望吾廬水竹關。</text>
<title>次松石韻。寄題李尙書 德壽 偃松亭。</title>,<text>生作蜿蜒龍卧姿。橫斜抽出鶴栖枝。主翁頗學莊周氏。與爾無何廣漠期。又翁懶厭爲廊廟姿。松奇作此偃蹇枝。翁讀書時松有籟。一江烟月共幽期。</text>
<title>小宗會酒席口占</title>,<text>靑楓一面束雲根。長篴淸歌紫閣園。務劇還謀閑日永。春殘猶有雜花繁。獨憐衾枕留形影。差喜詩書種子孫。每歲池塘芳草色。願言頻醉此深樽。</text>
<title>卽事</title>,<text>淸樽自酌一琴鳴。歸鹿亭前月正明。醉暫成眠眠更覺。宮聲已歇羽聲生。</text>
<title>外兄金仁叟宅拈簡齋</title>,<text>淸和天氣適凉溫。垂柳高欄客主分。巷僻門連神社樹。人閑床有釋伽文。種花階暖停紅霧。釀栢樽香勝密雲。車馬塵埃還暇日。不妨留醉到斜曛。</text>
<title>城西小酌口占</title>,<text>高柳城西宅。靑山在北欄。旱天稍欲雨。杯酒薄成歡。乍別幽襟積。將衰舊學殘。桑楡一原計。枝葉正須刊。</text>
<title>金兵使潗輓</title>,<text>精爽容姿剛介操。遼東家世隴西風。身心如在詩書內。標望終高靺鞈中。海臬威聲三徼靖。銀㙜步武六仙同。春來桃李還蕭索。龍乕諸軍泣不窮。</text>
<title>靈城按北節。來別海村。以扇索贐語。書贈之。</title>,<text>世路艱危眞可怕。君恩深厚奈如何。角巾復起持藩節。終是丹心在國家。又情阻由來疑易集。身安然後事方成。要須默運形聲外。善將元無智勇名。又自是男兒奇氣在。安能寂寂守書幃。玄冬十丈陰山雪。我欲從君大獵歸。</text>
<title>洪德老輓</title>,<text>詩禮家庭溫雅士。奔趍世界獨逡廵。慣於桃逕看時態。益信君爲似玉人。又喚睡寒風非俗境。遣君爲吏近神仙。謂應養疾能身健。聞始登宮續訃傳。又獨哭殊州惟一弟。請君自愛莫傷恫。我有三兄二訃哭。尙能言食與人同。</text>
<title>伯從氏宅曲會。拈少陵。</title>,<text>君家池上小靑山。偶與招呼欵晝關。頓失炎庚松石內。乍生秋意竹絲間。常須老境從娛樂。詎易忙中得放閑。佳節流頭杯酒席。塵埃今日破愁顔。</text>
<title>自從氏宅歸口占</title>,<text>紫閣名園盡日歡。歸時月上綠槐欄。各投簷底禽棲定。對峙庭心鶴影寒。洽得甘霖農有望。約過庚伏病應刪。塵埃形役何時已。散髮高亭卧看山。</text>
<title>次東園贈竹韻</title>,<text>爲有風霜節。何嫌棨戟門。行當解龍籜。添與主翁孫。</text>
<title>會李台仲煕 春躋 林壇。晩從玉流洞陟高岡。轉入靑楓溪。口占。示諸益。</title>,<text>偶與林壇雅集成。晩來楓磵步新晴。紅塵久厭冠裳重。白髮猶誇杖屨輕。度壑忽逢巖瀑墜。臨流坐看峀雲生。當風露頂松陰下。十載煩襟一洗淸。</text>
<title>三淸歸路。口占。</title>,<text>昨偶飛筇登彼崗。楓溪餘興不禁狂。每年詩酒三淸會。是處樓㙜六月凉。橫篴臨欄山雨急。乘輿出洞苑松長。人生垂老須安適。內院籌堂不已忙。</text>
<title>風雨看書述懷</title>,<text>庭泥鶴踏自成文。露草鳴蛙何意喧。一院松篁歌短几。滿天風雨掩重門。功名不分躬逢聖。齒髮無端膝置孫。晩景桑楡須愛惜。紫陽書裏且尋源。</text>
<title>齋居日。靈光使君南稚和來告別。索贐章。走草贈之。</title>,<text>雨歇庭泥半欲乾。門無車馬晝常關。槐陰寂歷蟬啼院。松氣蒼凉鶴夢欄。老子琴書多養病。故人湖海遠爲官。蓬萊山上題名在。君去摩挲足替顔。</text>
<title>次東園寄示韻</title>,<text>橫竪天人衆口喧。欲升堂室恐無門。窮廬白首嗟何及。方識奇功在本源。其二怱怱人事眼中過。淚滿東園甚哭歌。子敬琴亡難更奏。黃壚酒熟共誰酡。紫荊春色今餘幾。白髮年光獨得多。且祝崗陵公萬壽。此生孤露奈如何。</text>
<title>七月一日夜吟</title>,<text>支離炎雨報新晴。獨卧孤亭夜氣淸。高出墻頭雙樹瞑。低連屋角數星明。安危社稷經綸拙。榮辱朝廷甲乙爭。歸鹿十年空有夢。不堪天地又秋聲。</text>
<title>和奉槎川</title>,<text>好事經營不易成。偶然冠佩集天晴。西園暫坐披襟逈。北磵還來散策輕。林下豈無閑宰相。樽邊獨少老先生。得他詩讀如看竹。添與吾遊一段淸。</text>
<title>復和槎川。槎川嫌與宰相酬唱。有云云。</title>,<text>肝腑詩書與渾成。正堪七夕晒新晴。文章可敵千鍾富。毁譽何關一羽輕。墜履君當呼孺子。執脩吾欲作諸生。佳篇縱秘終難秘。麝過聞香玉振淸。</text>
<title>和南生韻</title>,<text>卧孤亭上。君來冠服淸。松階團午影。槐院颯秋聲。無食一身病。吟詩雙鬂明。醉題休見索。天地此豪情。南君曾有醉題。見索故云。</text>
<title>復和槎川</title>,<text>桃李門前蹊易成。長安秋雨屬新晴。再頒鸞誥擎愈重。更壓蚊山負不輕。敗局固知無善着。險塗終恐誤平生。塵埃去就幽愁集。月墮池樓夜色淸。又夜卧池亭睡未成。銀河不動月星晴。此時朗誦君詩好。妄意相當吾事輕。自有詞壇執耳主。敢云經席大心生。却看紙末圖章大。只恐攖他士議淸。</text>
<title>雲錦使君別席。拈唐人韻。</title>,<text>厭聽天門曉漏遲。名州吏隱也幽期。冠簪有友乘凉集。樽酒離人到老悲。驛路春殘棠憇後。江城秋早橘黃時。怱怱車馬塵埃面。梁月雲亭倘見思。</text>
<title>次從伯氏日涉亭韻</title>,<text>細逕通墻步屧宜。名園一面假山奇。春風分占綠楊宅。夢思何勞靑草池。諸子聯成絮塩句。兩翁迭唱塤箎詩。斯亭願比靈光殿。長醉花前月下巵。</text>
<title>次南幼能寄伯令韻</title>,<text>君詩切切響秋林。半是離鴻叫侶心。西壁可堪持被久。南城猶憶對樽深。樓頭片月三淸夜。海上浮雲萬里陰。聚散悠悠那足說。床前吾已破王琴。</text>
<title>秋夜呼韻</title>,<text>烟雨林園是日晴。夜凉秋思百虫聲。翻翻樑蝠時投黑。撲撲燈蛾競赴明。時事漸知如意少。險塗方悔試身輕。區區螢爝終何補。也有諸公佐太平。</text>
<title>秋懷</title>,<text>道峯山下好風烟。遲暮思歸卧看天。加給由來方數日。自居銓後已三年。凄凄夜色虫聲內。漠漠林陰鶴夢前。䟽傅東門張翰帆。此翁能獲我心先。其二十年榮辱鬢毛皤。夜聽虫鳴感歲華。盈案簿書無日了。滿天風雨入秋多。曾謀一壑終成謬。但食千鍾不已奢。人事浮雲同變態。逝將焉往路橫斜。</text>
<title>泛翁洪公之佐北幕。曾王考忠貞公有贐章。今在其別帖云。公之孫壽而學士。又有此行。故謹次贈之。</title>,<text>去日隨身漢月光。關河萬里送行忙。佇看明主虗前席。敢謂淸時貴括囊。瀚海魚龍驚地盡。戍樓鴻鴈使人傷。北方冶妓顔如玉。却恐風流易作荒。</text>
<title>南漢歸路。訪松石宋尙書贈之。</title>,<text>淸流一棹此來停。秋早江關菊未馨。元帥㫌旗千雉白。先生几杖數松靑。郵筒近阻昭陽峽。隣篴長悲歸樂亭。銀杏壇前營小築。倘能容我共殘齡。</text>
<title>宿新村。與福命夜飮。</title>,<text>入洞梧柳合。坐欄多奇石。爾能安井臼。僑居還可樂。是時八月中。雲月流淡白。樹影滿庭戶。幽澗聞淙滴。一壺偶自隨。淸夜相酬酢。塵埃出處義。門戶盛衰跡。一一爲君陳。老淚忽逬落。</text>
<title>疊前韻呈松石</title>,<text>君能爲我作居停。半日談淸齒頰馨。桂影通簾書蠧紫。松陰落水窟龍靑。行休末路無完節。上下東湖有此亭。春草歸帆要早晩。平分魚鳥送餘齡。其二流波滚滚幾時停。人事如花只暫馨。衰鬢與鷗臨水白。孤懷送鴈度天靑。我兄陶谷餘空宅。君弟巴陵鎖廢亭。我欲兄君君弟我。願言隣契託殘齡。</text>
<title>題奚取亭</title>,<text>下有混混不舍水。上有團團無極天。松石先生不愛官。坐讀周易二十年。亭之六楹楹六面。𥳽弄三十六宮春無邊。</text>
<title>哭朴景魯 師洙。以㙜䟽待命金吾。瞑坐悲吟。</title>,<text>零落親朋半九京。蕭條鬢髮但千莖。高秋木葉迎風下。薄暮山雲帶雨行。不復有心驚寵辱。亦知無術致昇平。桑楡漸晩江湖遠。終愧浮名誤此生。</text>
<title>次淮陽使君寄示韻</title>,<text>未應天意遠人情。世路胡爲苦不平。聖主恩深臣罪大。可堪危涕落縱橫。其二蕭瑟孤根當戶蘭。嚴霜何意又催寒。完名未易捐生易。勇退非難便訣難。其三久已聯成思穎詩。遑遑末路欲何爲。楓崖筇竹君休惜。駟馬高車只一時。</text>
<title>聞十月雷憂歎口占</title>,<text>九重方旰食。十月又雷聲。講席誰心沃。朝廷尙血爭。無由問上帝。空自悼中情。白髮寒燈下。凄凄坐五更。</text>
<title>洞長邊正郞佾輓</title>,<text>誰能缺界事圓瀜。百祿天應餉與公。堂有糟糠重結髮。庭生蘭玉蔚成叢。芳鄰豈必烏衣族。厚德曾容闕黨童。聖世卽今推老老。靑牛何處渺仙蹤。</text>
<title>別李聖賴之燕</title>,<text>弘濟川邊酒一壺。行人冠盖暫踟躕。年雖未老還非壯。病亦新差不便蘇。渡鴨江前羅綺妙。入燕京後貉羶殊。板橋雲黑華山暗。誰與憂君萬里途。</text>
<title>擬漢武候西王母。次唐詩。</title>,<text>悵望崑崙最上峯。周王昔日駕游龍。欣然有此褰濡想。𨓅矣思君綽約容。悄悄斜窺仙掌月。沉沉徐度建章鍾。虗無一念淸齋夜。靑鳥茫茫詎可縱。</text>
<title>題成甫氏畫簇</title>,<text>隔水招舟子。舟來何太遅。莫言江樹靜。揔是起風枝。又老樹淸江曲。正宜驢背吟。招招殊未已。何事有忙心。</text>
<title>示叔謙</title>,<text>非時陰雨欲成霖。鶴守空庭斷客尋。雲黑千山渾變色。冬暄百蟄各生心。詩書舊學床塵暗。江海歸情鬢雪深。零落襟期遅暮感。梅前一曲動玄琴。</text>
<title>雪中飮東園。歸則鄭君潤卿至。聯句次之。</title>,<text>喜看初冬瑞雪來。終南佳處去含杯。堆平鶴羽無分別。點着梅花共剪裁。夜棹欲窮王子興。客氊還屈廣文才。逢君合授梁園簡。便喚琴樽與奉陪。</text>
<title>醉贈夫人</title>,<text>珍重糟糠婦。恩義老彌篤。君爲六子母。我食一品祿。無善致吉慶。諒由先人澤。何以持滿盈。仁心與儉德。</text>
<title>自海村向牛耳。聯句次之。時兒輩方讀書海廬。</title>,<text>松梓荒荒欲暮年。蕭條鞍馬逗寒天。柴門琴瑟留兒別。峽路氷霜戒僕顚。洞僻難尋龍卧處。山空且詠鳥嚶篇。相公經濟今何似。遙見華簷小沼前。再疊與子離違已半年。今能歡飮玉壺天。未應山裡朋游數。故許樽邊醉態顚。紅杜鵑時留後約。白梅花下和新篇。不愁難辨桃源路。牛耳溪頭露積前。</text>
<title>醉歸又次</title>,<text>擾擾塵埃二十年。偶然朋酒別區天。君今放浪同樗散。我亦淸狂似米顚。亂酌何妨無定筭。醉題多是未圓篇。欲將餘興松間憇。歸趁鍾鳴漏下前。</text>
<title>梅香</title>,<text>閤中小梅開。開者三數萼。每起三嗅之。微香何寂寞。朝來乍開閤。忽覺芬芳觸。驚看枝枝白。開多香始足。君子之光輝。所貴先內篤。</text>
<title>除夜</title>,<text>守歲年年如恐失。終然無術挽歸年。而今髮白癡心歇。直自初更高枕眠。</text>
<title>咸原府院君魚有龜挽</title>,<text>農巖門下前王舅。一節安危聖主知。婦皃胷藏龍乕谷。儒冠色變鳥蛇旗。雙麟晩抱身猶健。白羽先零士共悲。末路囂囂無定論。史書千載欲何爲。</text>
<title>金左尹 潝 挽 余代爲御將。故落句云。</title>,<text>遼東家世山西種。士論咸歸桃李顔。再擁㫌旄臨玉塞。暫將旗皷上金壇。龍驤節度剛柔內。駒隙光陰夭壽間。聖主卽今憂鐵釖。干城責大愧儒冠。</text>
<title>春川堂兄忽以當歸數本見寄。以詩謝之。庚申</title>,<text>壽春使君遠有贈。贈以半束當歸草。此意鄭重不可忘。對之三歎傷懷抱。我欲種汝城市中。恐當車塵馬迹道。又欲種汝山水間。山多惡卉水毒藻。無寧種汝非城非市非山非水地。婆娑雨露以終老</text>
<title>病餘試筆。呈東園處士。</title>,<text>今歲三春雨雪多。南風四月始開花。墻陰短短鵑紅出。屋角離離杏白斜。獨立欄干看鶴舞。偶扶藜杖聽禽歌。差池沂上冠童約。滿眼韶華奈病何。其二蝶舞怱怱燕語多。已看庭院有飛花。可憐病裏靑春暮。暫憇林間白日斜。晩計不能成勇退。幽愁還欲放高歌。平生行止中央處。耳外紛紛奈我何。其三阻拜床前日已多。正愁孤負一年花。淸晨佳句傳筒至。昨夜空樑落月斜。康健老人親翰墨。昇平元帥擁絃歌。岳壇有約毋相棄。如此良辰美景何。其四可憐中歲鬢絲多。愁殺芳菲滿眼花。病久不堪書蠧劈。詩來忽見字鴉斜。冠童興在風雩詠。金石聲高曳履歌。老健如公應有術。仙丹消息問如何。其五一病三春閉戶多。今朝扶杖看庭花。簾風乍靜茶烟細。階日方舒竹影斜。酒有新醅無與醉。琴能自奏更誰歌。吾生半百還如此。七十園翁近若何。其六料理春來好事多。酒方濃處正開花。林園軟綠鶯藏密。庭院飛紅燕蹴斜。海內今無靑眼契。樽前獨放白頭歌。人生老大須行樂。如此風光不醉何。其七駸駸衰相不勝多。頭已如霜眼有花。醫勸節宣麾爽快。僮扶行坐愧傾斜。萬事月圓仍月缺。百年人哭且人歌。升沉夭壽吾無與。莫向荊詹問若何。其八東風借與病濃多。數畒林園百種花。峻秩腰厭𡱝帶重。幽期膝有尺琴斜。翁題詩處鶴來舞。兒讀書時鶯對歌。垂老些些閒意味。不知榮落事如何。</text>
<title>達城府院君遷葬輓</title>,<text>善家流積慶。沙麓實鍾祥。門戶追開院。衣冠更卜崗。護呵中使謹。供頓列州忙。似許恩光溢。誰言往事傷。</text>
<title>訪金思叔 時信。次其過宿海村韻。</title>,<text>何能忘舊要。頭白少新知。自愧封龍額。胡爲阻鳳池。扇風庚暑去。簷日午陰移。君昨吾廬宿。芒鞋倘復隨。</text>
<title>次李仲煕 春躋 西園軸中䪨</title>,<text>迢遞西亭絶世塵。種花成列池新。槎川佳勾謙齋畫。左右招邀作主人。</text>
<title>三淸洞虎睡閣。次聯句韻。</title>,<text>溪山佳處此孤亭。古木方池數畒庭。官裡簿書麾吏去。柳邊車馬與君停。林風細入淸琴瀨。壁日斜翻活畫屛。垂老塵埃無好事。醉來吾欲擲重靑。</text>
<title>別昇天使君金壽彦 錫一</title>,<text>花甎學士雍容步。環佩聲長白玉堂。怊悵一樽風雨夕。送君爲吏瘴炎鄕。</text>
<title>李仲煕園亭與曹雅仲。拈挹翠軒集韻。</title>,<text>一丘穩占三椽足。萬屋平臨雙眼寬。樂意園林羣鳥競。秋聲池柳數蟬寒。能來山裏爲淸賞。不信人間有熱官。此地楓溪溪水近。從君更欲濯塵冠。其二措置松壇荷沼足。安排詩席酒筵寬。园林白麓斯亭好。天地朱炎是處寒。晩計鴻飛君欲隱。浮名龍額我何官。從今倘許分山半。不女東門去掛冠。其三人生衮衮多憂患。此地朋歡懷抱寬。水檻傳杯荷氣暖。山牕隱几松聲寒。百篇詩內有高士。十丈塵中無好官。後約分留黃菊飮。西風一任倒吹冠。</text>
<title>別寒風南使君幼能</title>,<text>雲錦寒風三百里。翩翩五馬往來宜。十年涕淚殘生在。却憶吾家鷲鳳時。</text>
<title>華谷老人趙爾昌錫汝。文交也。忽來訪。飮以酒。贈之。</title>,<text>華谷老人忽來訪。從前與我不相識。却憶東谿初死日。君來哭之淚逬落。俯仰悠悠知己痛。秋風相對勸大白。知君見我如東谿。愧無東谿文章盈我腹。</text>
<title>又次</title>,<text>世無奇士我安適。今年得與華翁識。華翁八十痛飮酒。口吐長虹橫碧落。吏文學官是何官。乾坤落落頭空白。朝饑曳履歌出石。自有詩書撑拄腹。</text>
<title>秋夜書懷 時有仲煕台宴席之變</title>,<text>西風振高樹。明月上簾帷。旅鶴多秋夢。寒虫動夜悲。穴中方鼠闘。杯裏又蛇疑。且愼巖墻命。鄒翁豈我欺。</text>
<title>九月十一日夜。述懷。</title>,<text>月過虗堂橫白露。枕邊鐘漏五更分。落來庭木蕭蕭葉。捲盡天河淡淡雲。老眼漸妨書夜讀。癡心猶冀道朝聞。棲遑岐路迷歸轍。眞是純非孰與論。</text>
<title>夜坐待良仲濟卿</title>,<text>雪滿林園月上遲。閉門寥落坐虗帷。襟期未發梅同靜。身世長覊鶴共悲。始以非才輕出處。今將何術管安危。淸宵有約良朋至。肝膽燈前欲照之。</text>
<title>雪中持酒訪東園</title>,<text>黃閣經綸還暇日。終南飛雪落來豪。儂非一棹山陰客。翁較剡溪處士高。</text>
<title>東園有相國經綸。此着高之嘲。故解之。</title>,<text>鏗然舍瑟春風裡。餘子誰如點也豪。伴食相公還愧色。東園處士月朝高。</text>
<title>又次</title>,<text>翁有尺琴何不彈。我方得酒倚䧺豪。希音難與俗兒聽。好是水流山更高。</text>
<title>夜坐懷子揮</title>,<text>燈前坐整百源襟。簷雨淋浪夜色侵。五十光陰皆口耳。三千經曲捴身心。愆尤欲補桑楡晩。感寂常提日月臨。隨分些些爲活計。世間何處托知音。</text>
<title>畜三梅將發。后溪叔父有詩。次之。</title>,<text>溪南溪北畜梅家。不問炎凉處處花。看取乾坤生物意。何曾一少又三多。</text>
<title>后澗叔父有詩。言庚戌賞梅時。乞酒於藝谷云。次之。</title>,<text>崦日遲遲故不飛。梅花欲動暖生帷。奉公壽酒雙垂淚。碌碌阿奴孤露兒。</text>
<title>載溥重恢乾川故第。后澗叔父。次一鑑亭壁上舊題。故又次之。</title>,<text>琴虧不久又琴成。生此寧馨我有兄。四世池㙜今作主。十年桑海獨呑聲。人來人去雙松老。雲滅雲興一鑑晴。珍重靑氊須善護。登天門戶是誰營。</text>
<title>至日自警</title>,<text>分明理欲界。毫髮自能知。存遏判狂聖。勖哉陽復時。</text>
<title>梅之性淡泊。而三春桃柳。皆自此發揮。其功盛矣。古人賦梅。有及此者否。</title>,<text>首出千紅萬紫上。一年春色發揮之。誰知似許經綸大。看是紗籠寂寞枝。</text>
<title>次梅會聯句韻</title>,<text>少年玆會逐年成。今復追陪鶴髮明。桂谷人閒騎馬至。東園翁病遣輿迎。幾家棠棣春猶在。隨處絲桐日可呈。公似椿經千刦老。我如梅殿百芳榮。杯霞細細花邊襲。簷雪踈踈竹裏鳴。塩絮詩聯題滿軸。坐聞鐘漏動嚴城。其二今年梅集㝡初成。春在紗籠一梅明。小吏携琴花下至。兩翁扶杖月中迎。三千鶴筭能常健。六百麟銅可每呈。社會尙嫌君實少。家筵敢倚武安榮。澆胸杯裏憐淸瀉。悅口爐中候沸鳴。約到梅殘凡幾席。更須桃柳賞春城。以麟閣錢。爲酒食。故六句云。</text>
<title>以桂酒香菜餉。后澗有詩。故次之。</title>,<text>斲得靈根以侑盤。淸香入口可加餐。休敎一日羊來蹴。定爲先生駐渥丹。其二色疑猩尾血沾來。香自蟾宮樹斫摧。翁醉梅前忽高笑。東園少弟㥘深盃。</text>
<title>元月試筆自警 辛酉</title>,<text>少年頗激仰。讀書慕爲學。獨學失路逕。向外求知識。擾擾五十年。回頭可太息。中途思改轍。桑楡景已迫。卒恐無聞死。以爲君子辱。衛公誠何人。九十抑詩作。勖哉求吾仁。庶幾一日獲。</text>
<title>誦中庸</title>,<text>燈前整余襟。敬誦子思編。聖師如可見。怵惕仍不眠。垂老學無成。歎息省舊愆。內無敦篤志。欺心以欺天。文辯長奸䧺。揖讓閑周旋。是謂爲人學。衆惡皆因緣。嗚呼余曷歸。窮轍臨坑淵。慨然欲返轡。勖哉加策鞭。仰看白日色。已迫西山顚。</text>
<title>漢原君趙廷翊挽</title>,<text>煌煌金帶照凌烟。生老升平九十年。往事風流驚一夢。梨園法譜洗盃筵。</text>
<title>晨興自警</title>,<text>遲暮回頭惕若驚。從前口耳竟何成。卽知爲聖非無路。其奈存心未便誠。樹以培根能暢達。鏡因磨垢遂光明。篤恭君子平天下。至道元來不在聲。</text>
<title>次后澗叔過溪西翁故宅韻</title>,<text>庭松安得後天生。堂似長亭慣送迎。還有將軍橫槊賦。未云全棄舊時盟。翁宅中間。爲余軍官廳。后澗詩。有殺風景是舊同盟之語。故末句及之。其二先生窮鬼是毛錐。雖欲離之未可離。休敎結柳勞相送。且和淵明止酒詩。叔主舊欲廢詩而不能廢。如淵明之酒。故云。</text>
<title>又次</title>,<text>初非無酒餞窮錐。縱得酒來錐可離。敢謂先生言不信。五年前和廢詩詩。</text>
<title>與東園有月夜之約。以病未諧。以詩謝之。</title>,<text>客去琴書委在床。終南蒼翠落衣裳。鳥爭簷旭春聲亂。鶴在庭陰午夢長。已有階萱靑出地。佇看隣杏白低墻。不須待月尋佳約。水暖淸沂興欲狂。</text>
<title>朝起</title>,<text>朝眠慵起憑烏几。風定簷帷逗篆香。一室琴書山氣潤。滿城桃李雨聲長。坐要留客權頭罵。步欲尋春事體妨。墻外酣歌猶可和。試開尊釀獨傾觴。</text>
<title>題畫屛</title>,<text>旣獲之復顧後。以人則其鄙夫也。右鷹捕鴨。相和鳴于花叢。以人則無已蕩乎。右雌䧺雉。</text>
<title>風雨對酒感懷</title>,<text>悲歡榮辱身今老。朝退歸來隱几眠。寂寂簾帷芳草院。凄凄風雨落花天。已多閱歷浮生事。漸覺支離後死年。起誦南華齊物論。彭殤一笑酒尊前。</text>
<title>次曺彛甫皇壇陪祭韻</title>,<text>芒芒天運幹回難。畢義全仁卽此壇。不復雲端瞻衮黻。誰今海外有衣冠。馨香俎豆神光僾。歷落星河曙色寒。班罷歸來還掩位。寧陵松栢渺盈看。</text>
<title>午眠。白雲釋忽至。贈之。</title>,<text>春日欲亭午。花陰與鶴眠。驚回溟嶽夢。長揖白雲禪。</text>
<title>卽景</title>,<text>暮春庭院草菲菲。隱几翛然對翠微。浩蕩何來雙粉蝶。碧桃花落與同飛。</text>
<title>贈定慧大師白足聡濶</title>,<text>不見慧大師。見其高足弟。一片千潭月。誰濶而誰慧。</text>
<title>遊道峯</title>,<text>逝水悠悠不暫停。胡爲吾道久榛荊。無人與語心中事。曳杖悲歌山鬼聽。</text>
<title>次槎川韻。書南崖沈尙書丙子日記後。公之孫而天令公。得之古壁中云。</title>,<text>四海腥塵日月淪。神呵有此篋中陳。麟經可廢羞丁丑。羊禮俱亡痛甲申。孔壁誰開藏簡出。堯階如見瑞蓂新。尋行尙想圍城事。劒吐長虹上觸旻。</text>
<title>五月十九夜雷雨。感吟。</title>,<text>白頭奔走愧烏紗。鼎食華堂久已奢。未報君恩臣罪也。難平時事道非耶。風雲不測晴還曀。雷雨無端夜更多。蛙次公私愁聒耳。五更鍾漏落燈花。</text>
<title>夜卧</title>,<text>纖月掛簷角。數星橫樹端。長風吹白髮。高枕夢靑山。晩節身名重。危途去就難。平生六一子。未老卽求閒。</text>
<title>悶雨</title>,<text>每歲天多旱。今年雨更淫。麥將收便棄。秧亦揷還沉。朝著淸明化。君王對越心。自知臣有罪。無術理陰陽。</text>
<title>雨中聽蟬感懷</title>,<text>行裝末路可如何。垂老塵埃寵辱多。豈有纖雲欺日月。却看平地起風波。人將誰咎吾誠薄。鬼定相猜祿位奢。萬樹蟬聲寒雨裏。白頭欹枕夢烟霞。</text>
<title>六月十六日。詠懷。</title>,<text>一炷爐香道味深。淸池水活照幽襟。無風自落甁花老。與日相持砌竹陰。山氣濃猶含雨意。蟬聲凄已得秋心。分明光霽良田地。誰使從前向外尋。</text>
<title>胥命金吾口占</title>,<text>凄凄燈火照衾淸。衮衮時憂白髮明。秋後星河渾變色。夜來闤闠亦無聲。安危注意初非分。老病休官豈爲名。爾莫嘵嘵相促迫。東崗茅屋粗能成。</text>
<title>東園卽事</title>,<text>三旬麾客閉門深。幽事東園悅我心。暫去支筇看嶽色。却來鋪席坐林陰。老妻剝栗諸孫競。夫子開樽少婦斟。何日角巾歸鹿宅。淸泉白石興同尋。</text>
<title>八月八日。飮東岳詩壇。追次壇字。此壇重修時。伯仲諸兄。皆有詩。</title>,<text>淸秋琴笛岳翁壇。塵土煩襟一洗寬。早菊不堪浮滿酌。高風猶欲倒吹冠。悲歡短髮殘生在。文藻空山往跡寒。尙喜靈光餘故殿。松邊留醉坐成團。</text>
<title>題朴尙書景魯湖亭</title>,<text>山暉欲沒烏飛回。零落亭臺草樹哀。江海百年漁釣計。西風一棹故人來。其二古渡無人鴻鴈哀。坐看秋葉掃荒㙜。天邊落日低將盡。樓外長江去不迴。畏路自悲無友仗。明庭安得起君來。蕭條短髮風霜集。淚暗烟洲酹一盃。</text>
<title>海村夜坐書懷</title>,<text>霜露凄凄松檟園。枕邊幽澗聽潺湲。峽村夜火隣舂急。峒屋秋燈社飮喧。已敗池荷猶帶子。新栽階竹稍生孫。經綸種種頗成緖。何獨遅回戀駟軒。</text>
<title>次錦平尉朴弼成賜几杖宴席䪨 宴後。上賜對講大學云。</title>,<text>煌煌几杖侈新榮。孝廟儀賓有錦平。聖世尊年歸大老。貴人兼壽相神明。編金埒接靑牛路。皷缶歌諧彩鳳聲。不識當時李都尉。亦曾前席講經橫。</text>
<title>寄楮湖李仲煕</title>,<text>三絶名亭讖已奇。東床仗禍又誰知。敵人猶信羊公飮。遷客元非子厚爲。杯裡驚蛇心病後。室中吟鵩命屯時。何如一笑江湖上。榮辱悲歡捴任之。</text>
<title>八月望日。將觀漁杏湖。鄭來僑，洪禹弼兩君至。共次壁上䪨。</title>,<text>江湖霜落鴈鴻鳴。佳約巴陵汎月明。蘋渚候潮孤棹艤。柳磯迎客匹驢橫。滄浪正好塵纓濯。溟嶽何須蠟屐營。自笑無官還有累。波間羞尒白𩿨輕。此時。欲入楓岳。未果。其二詩成非復不平鳴。榮辱乘除看漸明。八月江湖多浩蕩。西風舟楫放縱橫。隨身靑蒻兼荷帶。何處黃扉與柳營。從此吾生還自在。翛然來去似雲輕。</text>
<title>始登舟聯句</title>,<text>洲日輝輝照客衣。淸秋解纜柳邊磯。澄流瀉到巴陵大。歸鹿。 遠勢橫分栗島微。蕩槳直隨𩿨鳥去。鄭來僑。 賦詩須待月華歸。我公高䪨眞難得。縱是閒人也出稀。洪禹弼。</text>
<title>次聯句䪨</title>,<text>坐俯淸流濯我衣。暮年心事鷺鷗磯。橫江細網漁期集。逆浪孤舟櫓力微。栗島避風聊暫憇。杏湖乘月始宜歸。城塵十丈回頭失。一篴秋空萬念稀。其二久厭塵埃染素衣。白頭來訪舊漁磯。初將放櫂凌空濶。晩復移舟近翠微。笛裏魚龍驚起聽。霜前鴻鴈倒吹歸。只愁風色妨吾事。浦口高㠶亦覺稀。</text>
<title>和金湖</title>,<text>醉來吾欲典朝衣。暫使移舟傍釣磯。蚕麓已過天濶大。龍山回眺樹依微。江湖日月眞忘老。文武功名只欠歸。千載思邀靈澈語。豈應林下見人稀。其二世事紛紛變狗衣。是非元不到漁磯。無如末路君恩重。自信平生宦意微。商颿浪高應早泊。渚雲風急欲何歸。蕭蕭一笛秋江夕。木落天空鴻鴈稀。其三坐蕩蘭橈水濺衣。蘋洲纔過又苔磯。誰家亭出欄陰轉。何郡船來㠶影微。吹送落梅衝鷺起。折將垂柳貫魚歸。江湖跌宕容吾輩。投老塵埃樂事稀。其四水氣凄凄露濕衣。澄流十里浸寒磯。西風一篴江山逈。明月孤舟星斗微。興發忽思浮海去。夜深還復蕩橈歸。誰能辜負良辰醉。愁殺頭邊髮已稀。其五西湖退相芰荷衣。夜泊孤舟楊柳磯。滿地澄江片月白。隔林漁戶數燈微。魚蝦是處可爲侶。猿鶴故山休待歸。泛宅浮家亦吾土。城塵十里夢飛稀。</text>
<title>聯句</title>,<text>醉翁今已歿。天地我輩豪。歸鹿。 性靈通雲月。韻氣接江臯。來僑。 去官方出郭。携友更登舠。魯。 野態生眉目。詩情叶風騷。禹弼。 避風停島栗。仰天傾盃桃。歸鹿。 陰雲回晩照。急瀨定驚濤。來僑。 乘舟欲出。奮力迭撑篙。魯。 草樹迷別浦。鳧鷖滿下牢。禹弼。 地迫鶴觸籠。天長鷹脫絛。歸鹿。 備經崇朝險。遂與佳境遭。來僑。 指點巴陵近。蒼茫海門高。魯。 㠶風急墮冠。櫓沫細濺袍。禹弼。 古竇傳許産。穹石紀慄鏖。歸鹿。 徵歌侑深酌。擧綱奓行庖。魯。 中聖追徐飮。持看笑阮螯。來僑。 似躡仙蹤嬉。寧受世故熬。禹弼。 峻壁截頭蚕。蟠根壓背鰲。歸鹿。 潮退沙逾濶。汀深欲包。魯。 橫度心方快。逈陟首堪搔。來僑。 淸興對落霞。俗慮祛秋毫。禹弼。 吹篴舞魚龍。攀藤駭鼯猱。歸鹿。 觀海孔桴蕩。尋源漢槎遨。魯。 惟應守陂老。寧效不逃。來僑。 送酒憐舟駛。候月㥘雲驁。魯。 沙𩿨中秋集。烟犬夕陽嘷。禹弼。 山暉低欲舂。水風小戢饕。歸鹿。 探討擬窮歡。衰病敢辭勞。來僑。 舟楫重整頓。歌嘯共翔翺。禹弼。 廚奴爭啄臠。櫓卒喜投醪。歸鹿。 蒼蒼山色瞑。依依樹影鞱。魯。 林樵荷斨斧。村汲動桔槹。禹弼。 深藪歸鳥雀。平埜下羊羔。來僑。 沙翼悄亦眠。淵鱗潛不跳。歸鹿。 忽見金盤湧。如將玉露淘。來僑。 雲陰解潑墨。水紋凈拭膏。禹弼。 浩蕩光難定。虗明影可撈。魯。 一色靑瓈。三杯碧蒲萄。歸鹿。 政好中流泛。遂欲倚天號。來僑。 畏途多坑坎。闘室集戈刀。媿爲上殿蕭。願學浮舟陶。歸鹿。 憂患起文字。樂意在蓬蒿。來僑。 我窮猶身健。公退亦心忉。禹弼。 揩靑投漆膠。戰白整鞬櫜。魯。 三舍正可退。一膊猶欲挑。歸鹿。 危岑當醉眼。冷風掠衰毛。來僑。 飄颻降仙佩。怳惚御▣尻。禹弼。 深尊且沃渴。高管更促嘈。歸鹿。 浮生任虫鼠。餘子視虱蚤。來僑。 剡溪王訪戴。赤壁軾吊操。禹弼。 勝迹今安在。江漢空滔滔。魯。</text>
<title>次聯句</title>,<text>好月中秋泛。浮生此事豪。依遅循柳渚。浩蕩艤蘭臯。歌舞安排席。賓朋恰受舠。澄流乍容與。秋思更牢騷。欲逐浮波梗。將尋遍水桃。楊湖起短颿。杏浦得平濤。望野微分樹。乘舟半沒篙。波驚鵬擊水。風烈乕咆牢。海嶼拋螺黛。沙洲沂練絛。誰爲好事障。難與故人遭。斷㠶前出。奇巖分外高。江光縈几席。山氣濕冠袍。栖翼驚檣觸。游鱗㥘網鏖。酒傳篷底酌。鱠薦水中庖。椀飯充蟬腹。盤肴嚼蠏螯。江湖喜自濯。烟火愧曾熬。世或疑三乕。吾方釣六鰲。要看明月上。還有蜜雲包。怒欲神釯劃。愁頻短髮搔。何心開酒戶。無意拈詩毫。渚暝眠寒鷺。崖陰下捷猱。忽驚天色改。應爲我曺遨。怳惚魚龍躍。虗無魍魎逃。姮娥自矜艶。雲伯敢憑驁。恠爾眠狵吠。疑他老兔嘷。江山信有助。風月肯嫌饕。更飭盃盤具。不辭舟楫勞。飮者皆嵇阮。文人捴愈翺。淸談香在席。深契醉如醪。簪紱初非好。雲林始擬鞱。劬書愛嚼蠟。涉世恥爲槹。俗裂蚌爭鷸。強呑乕搏羔。安能常玉韞。聊復與金跳。店桶同歸斲。泥沙妄欲淘。無由效絲髮。徒自飫粱膏。眼目井天仰。經綸水月撈。已多種荊蕀。寧欲醉葡萄。笛徹淵魚出。詩成水鬼號。流霞添海酌。纈浪剪風刀。吟處髭皆摘。飮中性可陶。光陰階隕筴。王伯墓封蒿。豪習不須刮。幽憂寧復忉。自慚居鼎鼐。曾亦服鞬櫜。神理能無忤。危機恐遂挑。漸宜謀返脚。非敢愛焦毛。與竊班中首。寧高階下尻。冥翔殊衆啄。希調恥凡嘈。肉腐誰爭鼠。肌痒甚嘬蚤。幕烟可顔變。隣耟詎躬操。去矣東坡下。山高水更滔。</text>
<title>九月十五夜。飮池㙜。</title>,<text>方壇舖夜席。鶴舞正橫斜。老婦臨池語。兒孫向月歌。未愁成白髮。猶喜醉黃花。自念吾生薄。玆歡不已奢。</text>
<title>池㙜卽事</title>,<text>夜擁重裘池上㙜。甕中初發百花醅。呼童衝起雙眠鶴。向月鳴時進一盃。</text>
<title>哭小孫龍卵。書此殉之。</title>,<text>與奪怱怱誰戱劇。紅龍卵破化泥沙。固知日久都忘了。不到忘時可奈何。</text>
<title>鄭來僑弟敎鍊官。爲其兄設壽席。是可尙也。次其席上韻。以致繄我無之感云爾。</title>,<text>方丈高堂我自悲。爾兄何術到頤期。滄浪翁客此君在。敎鍊官家玆會奇。葭管吹回崦日永。塤箎和與缶歌遅。爲能有弟能爲弟。獻壽杯來醉莫辭。</text>
<title>過鶴灘江亭憶麟之 當在次聯句下</title>,<text>同日桑蓬射。餘生鬂髮華。停車紅樹岸。流涕白𩿨沙。</text>
<title>歲暮書懷</title>,<text>歲月不我與。今年奄已窮。行年五十餘。庶其居廣崇。胡爲錯路頭。口耳皆成空。悔悟良已晩。是非誰折衷。抱玆不决疑。嘆息窮廬中。古人如可作。請質尼丘翁。</text>
<title>次李仲煕䪨。方寓居氷湖光州叔父 斗壽 隣亭。</title>,<text>李白龍山赤壁蘇。逐臣從古在江湖。高樓數去聽長笛。短棹頻來載一壺。問卜何須尋楚尹。送窮曾不命星奴。塵埃爛紙休煩索。時寄新篇以起吾。</text>
<title>更疊蘇字。奉氷湖叔父。</title>,<text>嚴風淅淅掣流蘇。豪氣元龍樓壓湖。夫子輕裘梅下席。佳人寶瑟月中壺。時騎雪馬從諸客。或鱠氷鱗啄衆奴。垂老優游能自適。浮名回笑執金吾。其二卯醉扶頭午始蘇。翛然欲去泛西湖。無如案上平埋牒。遂負車傍側掛壺。里巷不敎呼宰相。郵筒猶許遞奚奴。要當一日乘閑出。料理漁舟試待吾。</text>
<title>次氷湖䪨</title>,<text>豊城家世午橋居。屛祖岡爺創繼初。隔水柴荊通步屧。登天門戶種詩書。絮塩佳句今難賦。花樹殘春事可歔。孤露百年吾輩在。願言相就近先廬。其二不知廊廟江湖遠。還有詩篇續續傳。安得追陪花樹席。憶曾同泛豆毛船。柴荊几杖靑雲外。釖佩衣冠紫陌邊。偶醉梅前成一笑。閒忙身世各因緣。</text>
<title>又疊蘇字。奉氷湖。</title>,<text>佳辰漸近飮屠蘇。怊悵幽期阻雪湖。只恐魚龍驚釖履。未隨𩿨𪆽侍觴壺。歸裝南國携梅友。晩計西洲種橘奴。卒歲優游眞可樂。塵埃躃孰憐吾。</text>
<title>別內兄金仁叟之新寧</title>,<text>風樹搖搖吹不停。兩家孤露悼殘生。吾曾忝按三藩節。君又能專百里城。富貴徒歸妻子計。別離何耐弟兄情。棠陰十載還餘戀。安得溪欄共把觥。</text>
<title>梅會懷漁橋舊事。悼后澗叔父。次墨沼䪨。</title>,<text>好會依然花下危。忩忩人事幾何時。凾關仙去靑牛路。庾嶺春歸白雪枝。老境漸知親愛重。浮生不信古今遅。漁橋梅帖悲難讀。此是先生絶筆詩。</text>
<title>李兄治仲 礪臣 新第。醉次。卽靜觀先生故基也</title>,<text>庭松如盖不盈尋。舊閱先生坐玩心。溪壑君能卜居好。弟兄吾獨托知深。圖書筦簟新堂靚。車馬柴荊是日陰。安得拋將丞相印。冷冷軒上共論琴。</text>
<title>和成甫兄悼東溪䪨</title>,<text>萬事回頭如夢寐。淸溪山色但蒼然。蘭風一陣梅花月。不便隨渠落九泉。</text>
<title>治仲宅小飮。拈農巖集䪨。壬戌</title>,<text>倦向天劒佩鳴。却來同醉老書生。自悲世路無心友。猶喜君家遠市聲。萬樹寒鴉春苑晩。一尊斜日駱峯明。朝廷甲乙從渠閙。隨意琴歌作太平。</text>
<title>次白雲禪哭后澗先生䪨</title>,<text>嘉陵東望哭呑聲。自此禪筇謝洛京。三十三天無道路。爾從何處覔先生。</text>
<title>醉次飢豹子軸中䪨</title>,<text>頭上雪千丈。腹中書五車。多從酒人飮。終與俗曹踈。似豹飢無食。如蝸卧有廬。時時乘輿出。肩聳灞橋驢。</text>
<title>謝李君敬來枉</title>,<text>衮衮幽憂積。逢君懷暫開。留爲半日話。同醉百花醅。社稷安危計。賢邪進退媒。襟期歲寒後。香在閤中梅。</text>
<title>元夜。次飢豹子䪨。</title>,<text>人山人海滿春城。十二橋邊月色晴。已判衰年無健步。每逢今夜有豪情。妻能具酒聊成醉。客與看梅也亦淸。似此些些作佳節。白頭相對坐三更。其二街皷鼕鼕度洛城。上元佳節屬新晴。踏橋非復少年樂。見月難爲今夜情。熱口爐邊數客至。小梅花下一尊淸。醉來移席池壇坐。風露凄凄鶴報更。</text>
<title>奉審明陵志感</title>,<text>簪筆小臣今白頭。新春雨露愴珠丘。端臨紫極傳三聖。自哭蒼梧度幾秋。黃帝登仙還有塚。武王爲子可無憂。飛龍舞鳳神靈聚。洒掃園陵萬世悠。其二肅廟升平五十年。東方民庶各親賢。憂勤宵旰無遑日。消息陰陽有定天。曲堗薪移謀太早。履霜氷至理應然。南溪大老炎皇極。留與彌綸敗局邊。</text>
<title>自胥命所敀。次鄭來僑。</title>,<text>金吾胥命屢曾更。此事新年又可驚。街卒皆嗔君有罪。十年無術致升平。其二彗孛靑㙜日報災。天時人事若相催。道峯猿鶴今何似。慚愧當年誤出來。</text>
<title>次槎川䪨。贈別白雲僧。</title>,<text>擾擾浮生榮辱閒。送君歸去白雲山。詩成莫笑無佳句。昨自金吾待命還。</text>
<title>二月八日驟雪下。夫人勸酒至醉。曾與東園有雪中之約。而不能踐。以詩謝之。山陰之棹。中途徑還。無乃牽於左對右顧之樂而然耶。覽當噴飯。</title>,<text>病婦雙擎杯進前。飮時飛雪滿春天。回頭遙謝東園老。不復山陰高興牽。</text>
<title>次從伯氏䪨</title>,<text>野戰玄黃會。輕將七尺橫。經綸儘手拙。名利詎心營。消息天機熟。嬴輸世局成。孤忠有一死。吾道困愈貞。</text>
<title>呈墨沼</title>,<text>謝客門深晝不開。琴書一室淨無埃。梅花落後東風起。芳草靑時小雨來。衰倦漸難叨劇務。艱危安用仗非才。池壇病鶴雲天夢。淸唳聲聲似訴哀。其二愁眉安得暫時開。久擬逃身十丈埃。謹署呈辭單子去。怕聞傳諭史官來。全軀敢有妻兒計。注意終非將相才。歸鹿角巾須早晩。嚇爭鴟鼠爾曹哀。其三愛迎山翠曉窓開。雨過池塘絶點埃。已遣白頹梅雪盡。漸看黃入柳金來。酒因養病無深酌。詩或逢塲怯退才。獨有新春故山夢。蕙帷猿鶴不勝哀。</text>
<title>演雅軆上墨沼</title>,<text>門前車馬謝紛紜。池上烏筇對夕曛。每夜床琴魚出聽。三時椀飯鶴來分。翁題詩作蜂腰軆。兒學書爲鳥足文。自是林間麋鹿性。誰能長逐鷺鵷羣。</text>
<title>靜坐卽事</title>,<text>深深庭院長靑苔。默坐澄心萬念灰。閉眼欲眠還肅穆。越隣香觸鼻邊來。</text>
<title>次墨沼</title>,<text>厭聞鳴玉響珊珊。垂老分山共養閒。強喜門無車馬客。漸忘身在市朝間。頻來扶杖臨池坐。數去聽琴帶月還。孤露百年猶此樂。願公長駐渥丹顔。</text>
<title>三日上墨沼</title>,<text>竟夕蹄輪斷。廖廖鶴守局。行藏迷轍跡。憂患損襟靈。半百今垂白。重三舊踏靑。吾家花樹席。何日集蘭亭。</text>
<title>上墨沼</title>,<text>二月多風雪。幽憂可若何。自經寒食雨。初動洛陽花。塘草惠連夢。階蘭謝傅家。園亭須一醉。春事已蹉跎。</text>
<title>同氷湖叔父。訪日涉亭小韻。</title>,<text>夫子西湖至。同尋靑草塘。林亭半日話。花樹百年情。把酒山光晩。鳴琴松韻淸。春波泛舟約。碌碌愧吾生。</text>
<title>上墨沼</title>,<text>靜久塵機息。琴書道味生。雨聲細潤物。花氣藹盈城。沂水曾狂興。天街邵老行。芳華恐易歇。何處暢春情。</text>
<title>春興</title>,<text>暮春天氣屬新晴。謝客三旬俗慮輕。楊柳池塘雙燕度。杏花庭院數鸎鳴。自知漸倦風流想。獨喜冥觀造化情。上下鳶魚同此樂。膝前時有尺琴橫。</text>
<title>安參奉 ▣ 輓</title>,<text>廊廟山林故自踈。浮生存沒却沾裾。塵埃去就迷窮轍。恨不從君講易書。其二尙記金吾奏當時。冶長非罪復何疑。微官一命還如此。天下經綸况可爲。</text>
<title>胥命金吾題主人壁上</title>,<text>主人恠問公何罪。每歲金吾待命來。黃閣功名鍾鼎食。白頭無術報涓埃。其二主人恠問公何罪。每歲金吾待命來。富貴終非寒素分。滿盈應有鬼神猜。其三主人恠問公何罪。每歲金吾待命來。只爲淸朝難便訣。不能歸卧道峯隈。</text>
<title>三月二十四日曉夢。遇白下尹尙書仲和。晤語筆硯如平昔。是日卽其小期也。覺而抆涕書之。</title>,<text>顔色空樑落月翻。夢回孤枕淚雙痕。從容翰墨看揮灑。密勿襟期奉晤言。垂老塵埃多白眼。新春關塞有歸魂。浮生生死誰憂樂。此意吾將問九原。</text>
<title>卽景</title>,<text>萋萋綠草淸和節。斷送羣芳庭院空。惟有碧桃花一樹。尙留餘艶殿春風。</text>
<title>仲氏祠版奉還舊第。感懷口占。呈墨沼詞案。</title>,<text>故宅重修日。兄亡二十霜。有孫扶木主。如客返桑鄕。桓鳥曾相別。遼禽定獨傷。墻東一鑑閣。零落紫荊香。</text>
<title>墨沼枚臯生子。七十始抱孫矣。以詩賀之。</title>,<text>先生今日喜加餐。七十行年始抱孫。不能去作湯餠客。强病裁詩奉賀言。其二金錢莫惜洗新孫。從此階蘭日以蕃。百福川來誰阻得。譬如初闢十重門。其三長枝短榦本同根。嫡庶誰將貴賤論。監農祭墓多要用。膝上須拋臼杵孫。</text>
<title>次成甫兄題東谿集䪨</title>,<text>千載眉山文藻宅。坡公去後更誰傳。吾家少弟操戈入。綽約氷肌換奪仙。其二歐蘓竪拂君高足。范富揮斥我汗顔。祗今無復爭多少。慚愧遅回寵辱間。其三弟學蘓文能造妙。兄詩淸絶逼三唐。他時竝勘爲家集。定是珠淵與玉岡。</text>
<title>病中上墨沼</title>,<text>閉門寂寂送芳華。一病淹淹久未差。嘔出心肝如倒峽。浸淫支脚遂成窠。醫論症異浮沉脉。藥餌方多補瀉家。足踏雲衢遊已遍。不妨從此坐趺跏。</text>
<title>浴佛日宗稧。拈溫公集。</title>,<text>病告經旬身更閑。薔薇初發碧桃殘。韋家花底蘭亭集。塩絮詩中水缶歡。</text>
<title>燈夕記實</title>,<text>明燈箇箇火星團。扶上東園月照顔。病客不能成久坐。淸和風色太無端。</text>
<title>僑居中載浩鄭來僑至拈韻</title>,<text>三旬卧病小橋西。閑却池壇舊杖藜。蹔爇爐香人倚枕。新經天雨客衝泥。林花寂寂歌鸎少。庭草萋萋乳燕低。幾日蹇驢重見訪。數株垂柳是癯溪。其二紫閣峰前古磵西。君來一笑卓靑藜。聯題席上翻鴉墨。對語梁間墮燕泥。欲問行藏高見少。自經憂患壯心低。鹿門家室幽期在。花發空山水滿溪。其三話闌簷日已傾西。君欲醉歸扶短藜。閉戶深深便山野。出門漠漠皆塵泥。老當詞壘氣猶壯。貧戴帽紗顔更低。安得相携雲水外。軟紅衣袂濯淸溪。其四病脚東傾復倒西。坐須憑几立憑藜。時時漱口呑津玉。默默忘言學塑泥。世論人方三耳競。名塲吾欲一頭低。誰能醫此蹣跚足。試濯淸泠歸鹿溪。其五茅屋蕭然水落西。三時妻子飯羹藜。始期學道親黃卷。不分爲官奉紫泥。榮辱百年身已老。安危一局手全低。要當拂袖尋初服。飢便耕山倦釣溪。其六朝陰猶在杞屛西。經雨籬根長碧藜。燕學讀書窺案帙。鶴如作字步庭泥。題詩滿軸誰相和。有興當尊故不低。多謝君來慰涔寂。醉歸扶渡月中溪。其七數級方壇小沼西。時來獨杖看雲藜。十年厭見龍爭野。一日謀爲龜曳泥。綺里山中芝草長。淵明門外柳絲低。君詩恠我歸何晩。正恐桃花落滿溪。其八歌缶寧嗟日昃西。扶衰不用手中藜。自從柳老歸泉壤。又見蓮花出滓泥。正喜雲龍同上下。詎論鵬鷃有高低。北風雨雪他時約。君在靑山我碧溪。其九森然壁壘峙東西。豈有威聲衛藿藜。晉楚兵前誰退舍。崤凾關上欲封泥。卽知三絶才難敵。敢謂連城價不低。輸爾詩家龍虎略。浣花溪水接磻溪。其十僦屋朝東暮更西。貧無斗酒潤膓藜。能生嘉木非凡土。還遣飛花落汚泥。玄草文章他自寶。白頭曺署世看低。從誰托契形骸外。人在終南谷口溪。其十一喜見靑帘颭水西。詎無鵝眼掛枯藜。生爲吏部思偸甕。死葬陶家欲作泥。壯氣常嫌天地窄。麄拳直碎岱嵩低。脩然又發山陰興。準擬持壺入剡溪。其十二我曾持節按南西。每枉君來杖尺藜。嶺嶠風雲驚鴈陣。浿江歌酒印鴻泥。三春貽阻名花盡。前夜相思落月低。忽得新詩多態度。越姬嬌笑浣紗溪。其十三肎愁烏兔走天西。高卧柴荊擁籊藜。欄藥鋤苗携白柄。園桃褁核擲黃泥。池生活水還嫌淺。墻有靑山不厭低。也是雲林城市內。門前一帶又淸溪。其十四雀羅門巷老槐西。獨有廣文時枉藜。案帙抽看尋碧蠧。朝衣解脫典紅泥。牧丹階暖微香度。楊柳塘深晩吹低。我欲題詩君已醉。日斜啼鳥亂前溪。其十五河漢迢迢斗轉西。悲歌夜憶故山藜。風期早託猶魚水。世態翻驚闘獸泥。正好行舟均左右。詎云皇路有高低。佛家平等吾心事。將欲尋僧笑乕溪。其十六身似籠禽憶隴西。膏梁不及食園藜。名塲如負薪投火。士論多和水帶泥。白髮光陰那得住。黃扉事業又何低。未能成雨將歸壑。莫賦山雲諷籍溪。其十七淸樽移就曲欄西。失喜沙堤響客藜。柳沼微瀾猶漾日。槐庭小雨不成泥。雪濤牋軸題將遍。金縷衣歌唱更低。聖世容吾鍾皷樂。流觴佳約郭東溪。其十八不道殘暉沒峴西。肎敎佳客促歸藜。天淸且飮樓頭月。雨歇猶深屐齒泥。憐爾微官貧潦倒。恐他奇氣老垂低。黃扉禮數容踈放。逸士風流是竹溪。其十九少賦東都又賦西。奇文天祿夜燃藜。古人非遠如攀袂。餘子何論欲唾泥。賈傅治安空自負。穎川聲價已全低。早須歸卧華山下。𤢜奈慚林且愧溪。其二十朝曛陌北又阡西。不用騎驢只用藜。每欲從君問玄字。亦能隨我過黃泥。逢塲歌笑吾曺得。垂老簪纓此着低。今日幽期寧晼晩。已敎僮僕候前溪。</text>
<title>同鄭來僑小飮。拈溫公集韻。</title>,<text>齋居悄悄送芳華。長日門槐有噪鴉。病起開簾看遠樹。客來扶杖問餘花。無風院落廳琴笛。近午杯盤進酒茶。正好淹遅連夜醉。聞君栖屑尙僑家。其二雙聳肩山兩鬂華。當軒下馬散林鴉。郊園節物靑黃麥。庭院春痕點綴花。待客豈無浮蟻酌。逢君始啜密龍茶。不愁褦襶人來逼。羅雀門深退相家。</text>
<title>酒席。次墨沼寄示䪨。</title>,<text>衮衮幽憂苦不寬。故人尊酒薄成歡。林中市遠雙峯狎。樓外天長一笛寒。病後歌吟方自適。老來榮辱太無端。可憐時物今如此。五月櫻桃欲薦盤。其二幽軒客着數朋寬。病後淸尊是日歡。互答鸎歌兒讀永。乍生琴籟客詩寒。眞慚作相少功德。却悔與人爭事端。從此邀君多飮醉。幾時簷月大如盤。</text>
<title>復拈鶴岩䪨</title>,<text>不復天街駟馬乘。一尊聊與醉濛騰。故人詩似游春女。退相心如結夏僧。曲檻琴鳴淸籟合。貧廚盤出小肴登。何時更欲來垂問。吾自開籠使鶴譍。其二樓外奇峯紫閣瞻。坐邊垂柳翠纖纖。纔醒午醉尊留席。更約宵吟燭入簾。小院殘花春有幾。寒廚薄具味無兼。逢君始與開懷抱。病卧三旬鬂白添。</text>
<title>次聯句</title>,<text>散亂刀圭病枕前。蹣跚行步甚登天。芳菲晼晩琴書院。霄漢岹嶢釖履筵。有酒偶成留客飮。懸燈遂欲與君眠。題詩滿軸尊猶在。此事差堪送暮年。</text>
<title>朝起墨沼。又以前韻見示。次之。</title>,<text>懷抱何由得暫寬。鸎花節後遂無懽。幽吟夜席殘燈落。悄倚朝欄𤢜樹寒。不信烟霞多世外。却憐冠佩阻雲端。藩羊進退關心事。長日窮廬病膝盤。其二七十童顔暎鬢華。宦情渾似倦飛鴉。園林不換三公地。庭院無論四節花。僮有學琴兼學笛。客多評畵又評茶。源源別是人生樂。芳草塘連謝弟家。</text>
<title>又次前韻。寄鄭來僑。</title>,<text>不道羊腸路不寬。偶將尊酒共君懽。宵吟與鶴庭松暗。朝送騎驢巷柳寒。尙爾林紅留屋角。悠然山翠在簾端。窓暉點檢前題草。醉墨如鴉字字盤。其二濃翠殘紅感物華。天機默數暮朝鴉。閑隨僮僕行鋤藥。戱喚兒孫坐闘花。味薄猶餘春釀麯。香淸欲熟午烹茶。門槐寂歷蹄輪斷。合遣人呼處士家。其三浮名自笑鶴軒乘。病翼摧折可復騰。藥餌多調鍾乳石。天時欲喚扇頭僧。高人枕席山長在。退相門墻客不登。獨愛微風垂柳院。琅然兒讀與鶯譍。其四碌碌隨行愧具瞻。樓居雖好奈兒纖。不堪有淚沾髭雪。遂欲忘言閉目簾。儒道釋家無一了。武文勳秩猥三兼。江東蓴膾尋常味。張翰秋風與獨添。其五淡淡流雲倚几前。幽居稍遠軟紅天。池塘柳細觀魚檻。戶牖山多謝客筵。閑後漸頻謀婦飮。慵來常晏抱孫眠。詩成獨恠風情减。怊悵鸎花了一年。</text>
<title>又用寬字。題墨沼西湖軸。</title>,<text>黃扉禮數苦難寬。遂阻招邀故舊懽。孤棹未隨桃浪汎。病軀猶㥘麥風寒。林鶯暫坐歌三闋。簾燕頻來語百端。卽此幽愁聊自遣。午茶初熟篆香盤。</text>
<title>上墨沼</title>,<text>庭院春歸不見花。幽愁日日動吟哦。行藏筭到千回熟。休告單尋七度多。東郭林深麋鹿逕。西湖水濶鷺鷗沙。孤筇短棹成閑放。薄俗嘵嘵奈我何。</text>
<title>墨沼以甁花見贈。甁面有詩。次之。</title>,<text>山家贈訊俗情稀。甁揷名花僮挈歸。奉送聲聲雙鶴唳。隨風吹過小園扉。</text>
<title>次鄭來僑韻</title>,<text>正以憂成病。還因病得閑。如君眞不俗。勸我早歸山。三日留香席。前宵落月顔。嘉言倘復惠。金玉莫相慳。</text>
<title>與李兄治仲小飮時。自勳府。圖買溪谷月波故亭。治仲有一棹相訪之約。共次花字。</title>,<text>林間相對看餘花。酒到三廵口已哦。數月刀圭身病久。百年丘壑夢歸多。分留物色張溪谷。種與詩書李月沙。早晩西湖湖上約。聽君佳句興如何。</text>
<title>又以花字。示鄭來僑。</title>,<text>昨與持杯賦落花。今朝寂寂對松哦。得閑日月千金敵。作好文章一士多。海內無人聽山水。江濱有物爛泥沙。欣然顧笑形骸外。榮辱悠悠可奈何。其二斷續淸香甁揷花。花前得句動高哦。彈餘黃鳥琴邊度。睡起靑山枕上多。世味易闌如嚼蠟。朋遊難合似轉沙。家貧有婦能謀酒。身正閑時不飮何。</text>
<title>頃日西湖之游。未克追陪。又聞靈城射南營。頗有觀獵之思。而無可奈何。慨然書之。上墨沼。</title>,<text>憎殺權頭知體例。公然使我榻生塵。爲官愼莫作丞相。有酒不能逢故人。南小營中張粉鵠。西氷湖上鱠銀鱗。無由與共風流事。獨卧呻吟了一春。</text>
<title>又次鄭來僑山字</title>,<text>休告三旬足。翛然簾几閒。無心戀黃閣。有夢落靑山。敢謂經綸手。難違咫尺顔。田園好林壑。還恐玉皇慳。</text>
<title>墨沼以憂患廢詩慰之</title>,<text>朝來未見詩筒至。豈或惟憂惱殺無。自是天行誰得免。不煩醫診漸當蘇。牧丹花盡開紅藥。太乙池淸長碧梧。一笑眉愁都撥去。且題佳句侑深壺。</text>
<title>與鄭來僑。賦甁花。得春字。</title>,<text>仙子壺中藏活水。數枝花揷故精神。未能別無陶匀力。本自均沾雨露春。稍與爐茶通暗馥。細從床帙墮芳塵。不隨凡卉同歸土。零落終須在錦茵。其二開當萬紫千紅後。揷折甁中別一春。晩馥晴薰蜂蝶午。早粧嬌倚燕鶯晨。等閑不似林中見。欵曲眞成卧內親。賴是家無獅子吼。正須呼汝作佳人。</text>
<title>端陽上墨沼</title>,<text>悄悄閑庭樹色籠。卧看佳節到天中。不能香火丘原奉。只許刀圭枕席通。揷得新蒲兒鬢綠。掠來垂柳女裙紅。喜聞池上惟憂歇。強起題詩遞入筒。其二三旬養病藥盈籠。長日看山几席中。垂老弟兄衾枕近。相隣妻子米塩通。兩家門柳春同綠。數朶甁花昨寄紅。天氣庚炎知不遠。請君河朔飮荷筒。</text>
<title>寓麟閣夜坐呼韻</title>,<text>街皷頻傳夜轉深。蒼凉山氣集欄陰。忽鳴池雨跳驚鯽。乍掣簷風警宿禽。自有樓臺容盡室。也從闤闠得穹林。塵埃去就商量事。只許寒燈照我心。</text>
<title>氷湖叔父臨過。拈后溪韻。</title>,<text>邂逅長風掃積陰。公來一笑話情深。櫻桃和露堆盤面。荷盖傾珠瀉沼心。未共氷湖孤棹泛。偶同烟閣曲欄吟。府中小吏能淸唱。安得泠泠侑以琴。其二旱天雲氣不成陰。相對臨池境轉深。露重棠紅低屋角。風闌槐綠覆庭心。歌徵小吏圓三闋。詩得閑人放一吟。試問凌烟花樹飮。何如栗里話書琴。</text>
<title>呼韻</title>,<text>滿地槐陰雨後天。府中閑晝永如年。初思劈蠧陳書內。偶去觀魚小沼邊。僦屋携孥非久計。高欄送客遂孤眠。兒題佳句喚翁起。吏唱淸歌方浩然。</text>
<title>與鄭君。次聯句韻。</title>,<text>麟㙜晝掩寢香濃。卧看浮雲自作峰。此地未應高士住。淸樽不分故人逢。庭陰綠樹爲朝暮。樓勢靑山與始終。獨喜君詩多逸韻。正堪醒喚午眠慵。</text>
<title>呼韻</title>,<text>天機坐看躍魚淵。晩景桑楡欲補愆。堪笑白頭猶慕學。獨慚黃閣久妨賢。風枝墻竹琮琤續。雨葉庭槐點滴傳。悵望當時歐十九。未衰先已賦歸田。</text>
<title>槐井</title>,<text>甃石三尋古木前。軍持響動汲淸泉。何由瀉作翻盆雨。一洗朱炎旱魃天。</text>
<title>卽景</title>,<text>蒼凉雨色滿虛樓。滴竹跳荷響更稠。新水池塘添幾許。綠萍高欲與欄浮。</text>
<title>謝金寢郞台南贈櫻桃</title>,<text>炎天有客至。無物侑深杯。忽見筠籠實。淸風溪上來。</text>
<title>又謝丹杏</title>,<text>珍果味殊佳。食實留其核。以擬休官日。去爲種杏客。</text>
<title>雨中 六月十五日夜。夫人之病不可爲。感賦之。</title>,<text>憔悴衣裳寡鶴悲。雲天欲去更依遅。蕭蕭寒雨池壇夕。獨夢蹁躚對舞時。</text>
<title>悼金統制 洸</title>,<text>九十親前孝子終。似君情理路人恫。聲名自峻韜鈐內。志節當求士友中。河朔㫌旗誰變彩。遼東門戶遂成空。黃泉不是寒溪水。安得追回帶釖雄。</text>
<title>上東園翁莊氏盆歌。果眞放達而然歟。抑所以鳴其不平也歟。翁必先知之矣。悼亡篇</title>,<text>牀簟眞同秋燕壘。自今生活退房僧。身完百祿君何恨。翼覆羣雛我未能。夜雨不堪孤枕聞。朝暉猶見綠窓昇。池壇黃菊東園栗。往事尋思但濕膺。</text>
<title>卽事 此詩。當在謝丹杏下。</title>,<text>近日多憂患。心煩如亂絲。僑屋小如斗。庭草靑離離。怵焉坐整襟。邂逅淸風時。床頭子思編。緩誦中和辭。傍有小子讀。相對與咿唔。隣墻垂柳陰。鶯鳴最高枝。</text>
<title>上東園</title>,<text>高梧一葉欲飄斜。早晩雙星河漢過。淚暗西窓曾剪燭。香殘南沿舊看花。同行樂處捴堪哭。遇可喜時還更嗟。迎婦迎郞他日事。與誰經紀向誰誇。</text>
<title>病中感懷</title>,<text>虫聲切切在床邊。畸抱如絲百種牽。暫寄靈筵爲日易。乍凉孤枕得秋先。家間瑣瑣關心事。醉後時時和淚眠。兒着新衣還一涕。已非渠母手中傳。望哺羣雛空滿眼。蕭條毛羽鮮光華。少年不信妻兒重。老境那堪涕淚多。枯影眞同半槁木。生涯渾似寄生花。寒虫四壁秋聲起。牀簟凄凄永夜何。丘山華屋在須臾。鍾鼎糟糠苦樂俱。萬事乾坤搔短髮。一年風雨墜高梧。誰能調適兒飢飽。曾不經營産有無。阿夢時來說曉夢。夢中慈母抱持吾。阿夢。卽夢大。</text>
<title>牛女夕感吟。上東園。兼送一壺。</title>,<text>白眉亡日卽今辰。屈指居然二十春。孤露百年誰弟我。一尊持壽似兄人。恠事今無牛女淚。夜來河漢轉分明。不應老更輕離別。似識人間有死生。君不見牽牛織女星。年年相別銀河滸。淚入銀河咽不流。霏霏散作人間雨。寄語雙星莫浪悲。惟能有會方有別。若到天荒地老時。一年一日凡幾日。人生假使偕百年。百年怱怱如風燭。嗟乎不能百年還永訣。安得黃泉駕烏鵲。</text>
<title>八日雨中</title>,<text>夜聞庭樹振西風。曉起憑衾聽百虫。衣廩未周諸眷泣。栗梨猶覔此曺蒙。一家室內浮休客。七子女間齟齬翁。昨別雙星多老淚。至今寒雨滿秋空。</text>
<title>見月</title>,<text>颯颯西風起。牽牛昨渡河。雲高天色改。月出夜凉多。空院吟孤鶴。荒池浸落花。當時叩盆叟。秋思更如何。</text>
<title>有夢</title>,<text>寂寞芳塵今已歇。九原消息欲憑誰。依依偶得前宵夢。惻惻仍成盡日悲。病食不甘衣帶緩。愁眠多失枕衾危。吾曾了悟浮生事。獨恠雙添鬢白絲。</text>
<title>十五夜。東園老人來過。命酒口占。</title>,<text>幽愁衮衮鬂毛秋。孤負蘇仙赤壁舟。欲待佳期十月望。不時樽酒與誰謀。其二千載重回赤壁秋。淸風明月渺仙舟。吾方自吊浮生事。莫問曹公與仲謀。</text>
<title>感懷</title>,<text>夜床虫訴怨。秋壘燕將辭。早識盈虧理。猶多婉㜻思。差池百年誓。冥漠九原期。歡笑平生跡。而今事事悲。</text>
<title>七月二十八日。還本第。</title>,<text>庭院沈沈秋色多。離家三月始還家。無人色笑出迎我。拄杖寒塘看落花。</text>
<title>東園絶火。以米斗酒脯送之。靖節乞食詩。有冥報以相貽之語。一飯之惠。何至冥報。口腹之累人如此。抑先生何以報我。東園次乞食韻二首。以謝之。一則爲靖節解嘲。</title>,<text>五柳陶先生。千載景仰之。奈何感一飽。碌碌爲諛辭。定懷彭澤米。悔賦歸去來。東籬有黃菊。采采浮深杯。何不醉曳履。高歌自輓詩。梨栗饑可覔。通子非不才。平生閑情賦。宜爾厚譏貽。其二不能庇一士。惟君子恥之。先生卧空谷。爵祿曾所辭。冬衣夏未脫。朝食午不來。旣無種秫田。詎論泛菊杯。相國食千鍾。常愧素餐詩。朝廷充𦐇葺。草野淪賢才。持此謝不敏。非望厚報貽。</text>
<title>夜聞兒啼感賦</title>,<text>牀簟凄淸風露重。病懷愁絶到宵分。千家砧杵蒼凉月。一院星河點綴雲。翁老無妻猶可遣。兒啼索母詎堪聞。人生後死眞非樂。百祿天應獨餉君。</text>
<title>金統制使 洸 挽</title>,<text>時憂衮衮燕居辰。送葬秋風淚滿巾。廊廟猥叨如我者。韜鈴又失似君人。危途愛惡身名薄。幾郡謌謠口刻新。最是平生移孝志。忍敎啼哭九旬親。</text>
<title>次東園</title>,<text>孤衾斗覺秋風早。寡鶴聲聲詎忍聞。芳年永夜尤難遣。老不忘情獨怪君。</text>
<title>靷日。次東園。</title>,<text>雨後慘風飊。天星猶未曙。內外哭聲連。送柩出門去。可憐八歲子。來攀父袂啼。乃翁誠達觀。撫汝能不悽。</text>
<title>重陽對。酒上東園</title>,<text>閨門事事一番新。黃菊重陽獨愴神。少婦尙遵姑節度。淸尊勸我作佳辰。</text>
<title>次東園</title>,<text>不時之斗酒。獨對黃花斟。寡鶴池邊立。聲聲啼我心。其二處士孤吟夕。相公方獨斟。詎論詩酒趣。同是老鱞心。</text>
<title>重陽後一日。與鄭來僑。拈月沙集韻。</title>,<text>高槐寂歷閉門深。寒水池塘敗葉沈。是夕風驅鴻鴈陣。何山霜落鶴猿林。歌盆不盡莊生感。携手終孤德耀心。九日黃花猶故意。一樽聊許共君斟。</text>
<title>九月十五夜。傷念往事。次前韻。</title>,<text>暝沼移時立。西風吹淚斜。前年携婦飮。明月聽孫歌。故簟塵初合。荒堦菊未花。盈虧理應爾。吾已自知奢。</text>
<title>與洪禹弼。拈陽明集韻。</title>,<text>山翠簾陰掩晝朝。樽淸有客照霜毛。秋聲院日雙砧動。歸翼天風一鴈豪。頗喜作詩親筆硯。不能謀食競錐刀。非才久窃千鍾富。畢竟閑忙孰較高。其二羣英濟濟翊淸朝。來去如吾等是毛。論議信心多見怪。文章有氣謬稱豪。羞將短髮欹烏帽。擬買長鑱解寶刀。今日逢君說懷抱。黃花側畔一樽高。其三早識浮生等夜朝。獨慚全改鬢邊毛。潘郞賦簟秋多感。莊叟歌盆老更豪。病菊香留藏酒榼。繁霜寒入剪衣刀。羣雛看似癡蠅集。達士於玆便失高。</text>
<title>花原君權喜學輓</title>,<text>君不見鄭錦南鞍峴一戰成功名。權君崛起大嶺南。少年書劒馳英聲。廵撫軍中贊幄籌。安城竹山誅鯨鰐。北壇峨峨盤血殷。丹靑照耀麒麟閣。赫赫我朝三百年。錦南落落花原配。向余忝按關山節。君以雲山太守至。震熽以源皆從我。依然幕府當年事。夜設華筵飮軟脚。練光明月笙歌作。喚出吳爺舊侍姬。使之與宴當別席。盛事詞垣播聲詩。歸來十年悲歡變。昨君唁我叩盆痛。得書未旬凶音聞。二子先亡孫未壯。老妻晝哭堪悲辛。白頭題詩遙相紼。恨不十部笳皷送葬君。</text>
<title>盆菊正盛。與洪弟士賓 應寅，洪禹弼。同賦。</title>,<text>巷外蹄輪謝遣他。逢君時許和詩歌。黃鵝毛酒斟來數。白鶴翎花種得多。病脚朝班聊復爾。冬雷天意欲如何。東門祖道吾當去。歸鹿山中倘見過。</text>
<title>黃白鶴翎同盆。盛開雪中。拈䪨。</title>,<text>戶外時聞淅瀝風。客來盆菊兩三叢。已能抵敵嚴霜下。不分支吾積雪中。殿却蘭春爭暗馥。先於梅臘擅奇功。獨憐黃白元殊種。相與扶持到老同。</text>
<title>贐洪學士重一燕行</title>,<text>陸賈詩書宜仗越。晏嬰五尺不勝衣。胡兒莫謂東儒小。長白山前射虎歸。其二瑤宮帝醉何時已。黃閣經綸爾可羞。只管年年沙峴路。送人西入古幽州。</text>
<title>贐江陵曹使君雅仲</title>,<text>差池井寺燈前約。黃鵠高飛可復從。放出滄溟一頭地。任君揮灑皷魚龍。</text>
<title>洪生夜至梅前得來字</title>,<text>床書寂寂室無埃。惟有空庭鶴啄苔。初夜漏鍾人欲定。寒天裘馬爾能來。停盃試問樓邊月。秉燭同看閤裡梅。莫恠梅前頻飮醉。可憐徂景正相催。</text>
<title>奉贐高城從兄 哲命 之任。海山，仙景。與老荊布共之。是謂三公不換。悵望行塵。良自悲也。</title>,<text>鍾鼎高堂多涕淚。凄凄床簟不堪眠。人間豈有長生術。天下宜無盡室仙。三日湖深丹字下。七星峯出畫欄前。吾兄是處爲官去。雞犬雲中捴道緣。</text>
<title>洪生夜至。梅下占䪨。將賦。適小睡。起則生已去矣。數日後生又至。各誦前後詩。仍爲次之。</title>,<text>夜失彌明朝復來。秪應懷我閤中梅。持毫各誦詩題軸。對榻仍呼酒滿杯。病櫟自知非廈木。焦桐誰賞是琴村。午橋烟月梁園雪。吐出胷奇許爾陪。</text>
<title>至月十五曉有夢。夜來月色甚明。徊徨戚嗟。不能成眠。命酒志感。</title>,<text>海山墳草正離離。方丈高堂獨涕洟。完福定知天下少。晤語難得夢中遅。琴書可遣諸郞檢。衣食須敎冢婦爲。雪後深杯花下席。從今遂作百年悲。</text>
<title>與洪生觀梅。得枝字。</title>,<text>仙骨洪崖郊島詩。新梅開日有幽期。爐烟乍歇龍團熟。院雪初晴鶴步遅。試就名花藏在閤。共看寒蘂點粧枝。欲知寸土陶匀力。且待千紅萬紫時。</text>
<title>李叔謙蓄古梅林。白湖舊物云。以詩求之。</title>,<text>新晴灞橋雪。欲問白湖梅。君豈調羹手。吾將攫石來。其二珍重老荊布。勝如看閤梅。寒衾落月夜。空待美人來。其三西湖處士室。有月可無梅。黃昏踈影下。正好暗香來。</text>
<title>叔謙有詩。言舊梅已謝。新梅正開。次之。</title>,<text>三日無詩今復來。春光爲報續開梅。俄看落蘂枝邊謝。更有微陽地底回。莫謂新花初爛熳。可憐殘馥向徘徊。凄凄床簟窮年感。斷送芳魂酹一杯。</text>
<title>人日。次東園寄示䪨。</title>,<text>頭上日月去堂堂。新春悵望水雲鄕。久厭簪紱如束縛。肯戀膏粱充我膓。君恩似梅蔑寸報。社稷安危縈百慮。行藏揆義無定筭。禹稷奔走顔回處。慨然欲厲桑楡節。終恐老死軟紅塵。人日題詩以爲識。寄謝東園高卧人。</text>
<title>洪佐郞 應恒 輓</title>,<text>兩家孤露畧相同。積有幽潛與鬼通。食報歸成猶可驗。恠君三世獨何窮。其二百里奔星事可唏。一麾榮養計全違。君非毁滅還殉孝。不斂衰麻斂禫衣。</text>
<title>次叔謙知申寄示䪨 癸亥</title>,<text>悄悄看梅落。依依感歲華。已休浮白飮。誰復試靑過。室邇還貽阻。詩淸幸拜嘉。肩輿猶可命。其奈卯申何。</text>
<title>盆松甚小而結子多。墨沼從兄有詩。次之。癸亥</title>,<text>君不見相國陶匀力小松。結子瓦盆裡。培土春携白柄鑱。灌水曉汲赤脚婢。不肯挺爲棟樑用。作小鋪叙聊自喜。譬如小人國中人。生子生孫均撫視。弱榦纖枝不勝重。如栗如棗懸累累。箇箇他日干雲種。誰識盆中小松子。</text>
<title>春雪感懷。次前䪨。上東園。</title>,<text>幽愁悄悄落梅前。又負山陰雪月天。定識園公多見恠。相君今復被誰牽。</text>
<title>又次東園</title>,<text>終日都兪御榻前。歸來星月二更天。那知貴使煩虛枉。朝起題時有興牽。其二處士幽居嶽色前。差池佳約雪中天。縱敎有婦能謀酒。其奈今春病故牽。</text>
<title>又以前䪨。上東園。</title>,<text>滿樹啼禽隱几前。輕陰猶在霽餘天。陂塘雪水春耕好。悵望西疇夢思牽。</text>
<title>金東萊錫一挽</title>,<text>震蕩風霆下。惟君正色言。優容因盛德。峻擢亦殊恩。久噤㙜烏愧。爭看島駃喧。不能余志壽。人物渺乾坤。</text>
<title>春雪似去年。顧勸酒無人可悲矣。輒以長篇。呈東園。</title>,<text>去年二月之八日。飛雪滿天如散塩。夫人知我喜看雪。撥火暖酒手自斟。飮到三杯遂成醉。左對右顧心冲瀜。不汎山陰載月舲。遙謝長安卧雪翁。翁老無妻塊獨處。漬淚和詩以自嗟。去年今年二月雪。人事存亡可奈何。勸酒無人中自傷。翁昔羡我今我羡。七十偕老斯已足。翁可忘情夜朝變。</text>
<title>李正言 會元 輓</title>,<text>久矣丹墀閴履聲。坡山霜露幾回零。常悲前輩歸凋喪。頗喜佳兒有典刑。正看烏㙜騰白簡。忽驚鵬路閼靑冥。送君哀淚知多少。曾哭先公似哭兄。</text>
<title>慰東園喪子</title>,<text>商也喪明參也嗔。季子葬兒夫子贊。先生學道七十年。庶幾達觀夜朝變。我欲候之肩輿往。白頭啼號淚眼眇。舐犢之愛愛少情。愚者恕之賢者笑。終南一面淸溪曲。蒼翠如雲禽鳥樂。淸琴在床書在架。兒孫滿眼如蘭玉。先生偃仰於其間。百年淸福天所優。一壺芳醪以爲壽。醉可高歌逍遙遊。</text>
<title>哭板橋侄女墳</title>,<text>三十年餘始過之。墳前一慟淚盈髭。丘原骨肉吾今老。門戶滄桑爾豈知。凍雪春封黃草岸。寒風暮撼白楊枝。尹妻金婦誰非夭。身後猶能各有兒。</text>
<title>滯雨鎭村</title>,<text>孤店客將發。寒空雨色濛。何妨留一宿。誠喜慰三農。廣野多春墾。踈籬聽午舂。却思前度日。戎馬劇怱怱。</text>
<title>陰竹縣舍。書示金丈令行。</title>,<text>專城有子能便養。樽酒留賓慰旅顔。籬落數村連野峽。衙居一帶繞溪山。驚看白髮悲歡裡。喜得靑眸道路間。莫恠衣邊猶淚濕。伯兄墳墓拜辭還。</text>
<title>題道村齋壁</title>,<text>森然松檟欲成材。墟墓新春雨露哀。孤子常煩王母念。小孫今作相君來。先庥猥藉如將失。主渥徒隆奈不才。忠孝靑氊宜世守。百年心事照泉㙜。</text>
<title>次金仲裕令行寄示䪨</title>,<text>怱怱逆旅別。忽已一旬嬴。樽酒留餘興。筒詩寄遠情。痛痒存舊誼。孤露撫殘生。莫問滄桑感。相看白髮明。</text>
<title>感懷</title>,<text>期祥餘幾日。萬事已荒墳。婦孝翁能飽。兒啼母不聞。曉窓淸月過。春院落花紛。惻惻傷懷抱。飜思歌叩盆。</text>
<title>練事隔夜悲甚</title>,<text>浮休身世非僧俗。踈冷閨門異古今。新婦羹湯難適性。少兒衣襪揔關心。眞同夢境人生短。忽迫祥期鬼事深。尙憶前年燈夕飮。碧桃花下共君斟。</text>
<title>上墨沼求壺花</title>,<text>不曾門下栽桃李。頗愛床頭折揷花。靑玉壺中紅芍藥。前年來自白眉家。</text>
<title>退次墨沼酒席䪨</title>,<text>春序怱怱忽已窮。一林花事半成空。霏霏乍歇靑蕪雨。淡淡徐來大麥風。未逐笙歌參友席。却催車馬赴公宮。爲能退食餘閑在。試問君家芍藥紅。</text>
<title>海村對韓洪二君。拈陽明。</title>,<text>浮榮何必戀黃扉。新雨溪流濯我衣。此地可憐松栢老。今來猶趁蕨薇肥。人生晩節身名重。世事危途志業非。一笑留君成飮醉。嚴城須帶暮鍾歸。其二喜有山居客欵扉。村沽遂欲典朝衣。桃花已落高林合。麥雨新晴小瀑肥。自信行藏吾道是。未應言議世人非。塵埃獨愧遅回久。彭澤先生早賦歸。</text>
<title>與邊翼老拈䪨</title>,<text>奔走東華廿載餘。溪樓一卧意何如。山曾有素容棲息。雲自無心共卷舒。已約林禪談釋理。更從隣老借農書。獨慚未了塵緣在。去挈金珠問帝居。其二無限靑山小雨餘。林中生活退僧如。淸溪拄杖松風過。小檻傳杯竹日舒。議論自高當世士。襟期獨契古人書。題詩滿軸酬佳興。多喜君來問索居。</text>
<title>李司書 箕彦 挽</title>,<text>浮生卒卒劇炊粱。頭上仙花只暫香。無奈關君門戶事。蓬山家世遂荒凉。其二妻兒動色奴僕懽。太守南州欲上官。鳧舃不飛符已到。玉樓歸路碧漫漫。其三升沉存沒夢中身。詩社橋南幾十春。常謂子觀窮最甚。較君猶是世間人。</text>
<title>李兄 治仲 來過。拈陽明集䪨。</title>,<text>華嶽峯前石作關。騎驢客到醉林間。兄能有興聽鶯至。我已拋官友鹿還。榮辱事過雲影落。是非聲斷水流閑。歸來猿鳥休相問。只負君恩不負山。</text>
<title>與鄭來僑。拈陽明集䪨。</title>,<text>朝在山巓暮水阿。眼看興滅片雲過。臣心自比依依鳥。主祿初非鶃鶃鵝。留取襟期千載遠。管來漁釣百年多。披衣更欲臨溪濯。慚愧紅塵染碧蘿。其二皎皎荷衣獨立阿。柴扉還有客經過。臨流照髮人如鶴。坐石斟觴酒似鵝。苔壁三尋高瀑墜。林霏一帶夕陽多。君歸記取桃花水。此地山深長薜蘿。</text>
<title>鳳山使君南稚和令公至。拈陽明。</title>,<text>名塲何似蜀雲梯。尙矣皇王未可躋。車轍自窮非路窄。溪山余樂詎津迷。歸來賦就身將隱。湖海樓成氣不低。多喜逢君說懷抱。林廚雖薄有烹鷄。其二暫下銀㙜幾級梯。洞仙官路去攀躋。遙尋野墅朋情在。却坐池樓別意迷。憂患同憐曾閱歷。襟期猶恐老垂低。含綸早晩膏燕轄。儀鳳軒中問割鷄。昨年。余喪配。南令哭子。其三携君一笑上樓梯。此地山高未易躋。幽鳥啼殘林夢穩。老牛耕倦草眠迷。苔深澗石晴長潤。風定峯雲暮更低。杞菊數畦經濟在。就中吾欲養豚鷄。</text>
<title>卽景</title>,<text>林下孤亭几席淸。荊花落盡栗花明。莓苔古磵斜陽度。卧聽西隣打麥聲。</text>
<title>過李文甫。次板上。時有溪山甲乙之訟。</title>,<text>一壑東西各一村。藍輿偶過磵邊門。綠陽明月平分是。莫把溪山甲乙論。</text>
<title>次板上䪨。別李文甫入城。</title>,<text>靑山相送別。踈雨落淸池。獨向城塵去。誰爲丘壑姿。林壇把酒夕。蘿逕抱琴時。悵望愁猿鶴。無人共賦詩。</text>
<title>次錦城大君謚筵䪨</title>,<text>肅考煌煌復魯山。裳衣儼在穆昭間。使無公死三綱廢。倘有魂知九地潸。尙恨幽光從古欝。又看恩謚待今頒。誰非善述光陵事。天道由來互往還。</text>
<title>次李聖賴韻。贈咸興老妓可憐。</title>,<text>七十走千里。玆行壯觀多。今日巖廊上。奈無魏公何。</text>
<title>又次可憐。使之乞詩槎川。</title>,<text>爾是琵琶女。誰爲白樂天。蒼然嶽麓下。須訪老槎川。</text>
<title>卧雲瀑。又贈可憐。</title>,<text>功名文武前身事。歌舞繁華一夢間。大笑相看頭似雪。空山斜日水流閑。</text>
<title>六月十五日感懷。賦甁蓮。</title>,<text>甁揷蓮花數朶開。可憐紅頰墜塵埃。芳華詎忍看凋歇。不遣僮奴再折來。</text>
<title>沈兄聖郁夜至。叙別贈之。</title>,<text>誰枉蹇驢暮叩關。君來送我塞垣間。怱怱車馬明朝發。去去幽燕幾日還。老境何堪千里別。浮生難得百年閑。行藏末路乖心事。悵望歸雲郭外山。</text>
<title>十六日。又賦甁花。奉東園。</title>,<text>未肯長開只暫開。香肥似怕染塵埃。持杯欲向花前酬。悵望芳魂來不來。</text>
<title>祥日感懷。又次前韻。</title>,<text>筵几沉沉遂不開。故堂琴瑟委塵埃。從今未了三生業。只待年年是日來。</text>
<title>甁蓮下。又贈可憐。</title>,<text>折來壺裡揷。較似落泥多。人生不若此。薄命可如何。</text>
<title>七月差瀋陽使。浿上汎舟。余於今行。持詩酒色三戒。安陵李使君 日躋 道中。屢寄詩督和。仍復來會浿上。江山好處。逢能詩故人。不得已破戒。次其韻。</title>,<text>閒思往事把楊枝。尤物無如酒色詩。始欲堅持下士戒。詎能終負故人期。東坡老子汎舟日。明道先生觀獵時。不醉紅裙斯可矣。吟髭暫將也還宜。其二少妓䨥擎進筆枝。相公破戒始題詩。江神山鬼以爲證。好友佳賓皆赴期。度峽奔流橫决後。爭門鐵騎突逬時。詩成顧笑安陵守。更莫煩論宜不宜。</text>
<title>自平壤。迂往江西衙。見姪女。酒席感賦。贈李使君器哉 埴。</title>,<text>十年存沒鬢絲新。留飮黃堂醉錦茵。多羡君妻猶勝我。一時能養似爺人。</text>
<title>浿上船遊。次聯句韻。</title>,<text>菱羅島下欲平潮。一棹西風五兩飄。使節州麾齊赴約。舞裙歌扇不煩招。故人顔面三年得。天子㫌旗萬里遙。西渡龍灣無此席。不妨隨興醉芳醪。其二暫止河槎汎浿潮。是時天氣井梧飄。橋邊垂柳如相挽。㠶外羣山若赴招。洲日欲斜漁網集。渚風徐度妓歌遙。吳兒木石心猶在。獨許題詩侑別醪。其三坐蕩蘭撓泝晩潮。西風一笛落梅飄。河津我自乘槎至。妓席君非柝簡招。秋色尙看紅葉早。舟行已過碧樓遙。玆遊一段奇緣在。且遇瀛仙共把醪。其四魚隊磨腮上午潮。柳邊孤棹任風飄。使君先戒漁民集。卬友且來舟子招。乘碧亭回須興倦。綾羅島盡覺行遙。詩成似有江神助。醉向蓬前酹桂醪。其五年年玉節信如潮。楡柳新秋葉欲飄。東海波臣萬里去。乾隆天子八州招。關河不分朋遊合。京闕何堪夢到遙。此別傷心生白髮。可能無醉故人醪。其六衰退詩情忽湧潮。浿江秋汎正飄飄。安陵太守來相問。瀛閣神仙坐可招。十里湖光城影落。一㠶風色海門遙。行廚晩薦銀鱗鱠。數曲嬌歌妓勸醪。其七孤舟直放暮歸潮。出峽高歌興更飄。使節薄成江海汎。相君能赴友朋招。坐圍紅妓三重密。帆掠靑林十里遙。是夕不辭淹一醉。西京元有桂唐醪。其八雄成十丈直衝潮。歌管三時響更飄。富賈村邊浮巨舶。元戎府外卓高招。江山信覺玆遊勝。關塞渾忘此去遙。又有佳期留滻水。使君新釀碧松醪。其九淸流壁下始乘潮。古寺時聞落磬飄。桂棹眞同坡老汎。瑟琶何待樂天招。灘聲已遠蒿腰沒。海氣初收颿影遙。不醉那能酬此興。樽空且可典村醪。</text>
<title>燕超亭酒席。次聯句韻。</title>,<text>臨水重城百丈高。異鄕樽酒集人豪。黃雲野色孤欄得。紫塞秋聲衆竅號。道氣筵參馴虎錫。壯心腰吼斬龍刀。塵埃四海英雄恨。邊角嗚嗚暮撼濤。其二樓㙜佳處一樽高。自笑風流老更豪。妓席綺羅香澤聞。敎塲戈甲殺聲號。大臣經綸空持節。太守歌謠已賣刀。獨奈明朝相送恨。厭聽城角拍秋濤。其三樓外江潮五尺高。層城斗酒騁雄豪。來時郊餞蟬啼晩。坐處邊秋鴈陣號。世事頻驚傳虎市。政聲還笑割鷄刀。怱怱逢別關河外。更約扁舟泛夜濤。其四霜眉相對聳肩高。君自詩雄我亦豪。太白醉將邀月飮。龍川狂欲倚天號。誰能末路憐懷玉。多是人情有笑刀。垂老論交揆古義。共看平地足風濤。其五淸秋駐節磧雲高。欄外長風萬里豪。樓逈正應爭白雪。城圓渾似滿烏號。平時牧伯多安枕。絶塞佳人解舞刀。怊悵明朝攀柳處。可堪孤棹泝寒濤。</text>
<title>又次別韻聯句</title>,<text>舊憇棠陰已十霜。朅來關柳又秋光。城邊畫角三時動。樓外澄江萬古長。大府繁華留客醉。異鄕離別使人傷。龍灣以北無朋席。可奈重陽泛菊觴。其二楡塞西風吹鬢霜。天涯遊子戀明光。使君田野黃雲熟。元帥樓㙜白日長。南八忠魂無處吊。孝宗歌曲至今傷。知心獨有吳鉤在。毋但留連醉綠觴。其三車馬淸秋欲犯霜。官樓暫坐瞰波光。謬愁窮塞朋筵少。還得回欄妓席長。弱國君臣猶慷慨。暮年詞賦忽悲傷。伊來久止淵明酒。爲遣離懷盡此觴。其四楡柳蕭蕭早得霜。邊天落日欲無光。年年車馬何時已。在在關防此意長。病自逢秋差覺健。詩從出塞故多傷。安陵斗酒難辭醉。此是天涯送別觴。其五不知頭髮已成霜。猶喜樽邊妓面光。千里行餘心更壯。百篇題後興逾長。東廵車馬髡皇醉。西走金珠志士傷。覊羽樊籠他夜夢。眺霞樓上故人觴。</text>
<title>更拈來字聯句韻</title>,<text>車馬如流晝夜來。故人樓閣畫中開。林風蕩與江光變。山日低將別意催。是處同攀橋上柳。他時欲寄嶺頭梅。區區拙戒瞿曇法。猶許離筵妓勸盃。</text>
<title>晴川江舟中聯句</title>,<text>燕超詩滿軸。餘興更揚舲。晦。 席外平沙白。帆前遠峀靑。敬。 候津簇冠帶。繞檻盛帷屛。晦。 鴈聲相雜。魚龍氣欲冥。敬。 淸商吏吹笛。新釀妓提瓴。晦。 粉堞逶迤勢。蒼崖偃蹇形。敬。 潮高㠶帶。野盡樹橫汀。晦。 盛事皇華遠。淸時皷角寧。敬。 胡塵百年暗。帝畋十旬停。晦。 東土羞難刷。西天醉未醒。敬。 陛辭車似水。郊餞弁疑星。晦。 涉遠誇身健。行危仗國靈。敬。 㫌麾滻城息。歌舞浿樓經。晦。 蓬轉輕遐域。匏懸屬暮齡。敬。 異鄕無故識。太守有新亭。晦。 詩癢吟時癖。筵芬坐處馨。敬。 持毫留大字。移棹近重溟。晦。 水落波如鏡。天晴路似硎。敬。 官廚不冷薄。邊妓且伶俜。晦。 笋釀樽酙綠。釣鮎鱠帶腥。敬。 驚人沙鳥擧。聽曲洞龍惺。晦。 稼熟黃雲遍。潮平白浪渟。敬。 盃前橋柳暗。歌後塞梅零。晦。 地濶遼東野。天低老上庭。敬。 羅張掩山藪。騎突走雷霆。晦。 輯瑞趍羣后。打圍發萬丁。敬。 胡爲倒手足。毋但剪蹄翎。晦。 蒙古元舟敵。允禎卽眼釘。敬。 池中鬼傅壁。波上客同萍。晦。 漢水槎方泛。燕山石可銘。敬。 邊霜正脫木。旅日幾凋蓂。晦。 歎息步中夜。憂虞想大廷。敬。 淫朋穴闘鼠。荐沴穀生螟。晦。 守拙甘鷦鷃。禆光媿爝螢。敬。 驅車指北漠。有屋寄東埛。晦。 檮椒餘舊味。叱馭聳新聽。敬。 依遅回桂楫。怊悵倚篷欞。晦。 任大宜調鼎。智踈奈挈缾。敬。 衰仍謝羅綺。病復餌蔘苓。晦。 珍重連城壁。完歸仰典刑。敬。</text>
<title>來宣閣中秋望夜。命少妓鼓瑟且歌。次鄭來僑寄示䪨。其詩有題遍幾樓㙜之句。</title>,<text>尺字誰傳鴈陣回。向時郊別苦相催。今方駐節龍灣府。安得無詩浿上㙜。河漢星辰槎路接。塞門霜露菊秋來。何由復共西湖汎。寶瑟淸歌月下哀。辛酉仲秋望。曾與鄭君汎月西湖。</text>
<title>乙卯。余按節西藩。遠相朴尙書 師益。候勑灣上。朴公眷少妓酒鳳仙者。臨別。題詩扇面以贈之。詩語甚悲。余怪問之。答曰。老人之言。固應爾也。今余復來。朴公下世已久。而仙亦衰矣。撫念往事。殊愴然。公又言留此扇。使吾子孫見之。今公之胤方宰㥧安。汝持此往見之也。次其韻。贈之。</title>,<text>脉脉含悲欲語遅。當時枉了怨生離。浮漚世界蓬萍事。少亦難期老可期。</text>
<title>妓洞庭月。宋台汝儒所愛也。余曾戱贈一絶。今余復來。儒已亡矣。復次前韻以贈之。</title>,<text>塞門寒旭照殘粧。消息泉塗隔杳茫。笑謔風流當日事。斜陽鄰笛淚䨥行。</text>
<title>臨渡鴨綠。付家書。仍寄諸姪。</title>,<text>西風吹白髮。寒旭照行㫌。少日輕家室。中年悼死生。地窮猶客路。木落又邊聲。臨發平安字。蒼茫去國情。</text>
<title>宿九連城。復次前䪨。寄灣尹。</title>,<text>古磧人烟斷。荒城逗使㫌。蒼凉傍水宿。蕭瑟感秋生。野濶盤鵰處。林深警虎聲。怱怱江上別。已似隔年情。</text>
<title>出遼野</title>,<text>皇輿方畋洛。嘉穀又登疇。上帝百年醉。男兒萬里遊。雲低鴈叫塞。天遠鶻橫秋。走馬遼陽野。腰間釖氣抽。其二冷井村前初放目。遼城西北遂茫然。吾東不見無山野。是處難窮際地天。古塔亭亭雲欲歇。長河滚滚日高懸。而誰設此平鋪局。一任橫行建虜便。</text>
<title>宿十里舖</title>,<text>千山盡處遼東野。四顧茫茫莫可憑。漢武以前誰郡縣。建胡於此遂飛騰。乾坤信覺無涯際。日月何從有降升。安得中央㙜萬丈。掛來光照大千燈。其二遼陽客路際遙空。倚釖悲歌落日中。弱國金珠爲上策。小儒鞍馬又秋風。秦家城郭千年在。黃帝舟車四海通。從古悠悠興廢事。也還成就汗英雄。</text>
<title>瀋陽遇孔毓貴。自以爲以聖人之後。不能繼述云。故書以贈之。</title>,<text>屋上烏猶愛。矧其後嗣賢。欲知繼述善。歸讀子思編。</text>
<title>曉吟</title>,<text>旅懷多不樂。秋夢又何煩。寧獨故鄕戀。恐孤明主恩。高風征鴈急。寒旭早鴉翻。呼與廚人語。試謀黃菊樽。</text>
<title>贈魏秀才廷煕 秀才。頗識文字。</title>,<text>道學千年喪。文章八股非。請看四郊牧。日夕牛羊歸。</text>
<title>謁文廟。贈敎授高晅。晅。河南人。河南。程夫子鄕。</title>,<text>聞子河南士。河南程氏鄕。塚中奴可作。試爲問朱王。</text>
<title>臨發。題保安寺壁。</title>,<text>三宿禪房還有戀。行㫌欲動更依依。他時定作遼陽鶴。來問人民是也非。</text>
<title>駐蹕山</title>,<text>天子迷樓醉不還。大原城上義旗丹。金珠拜送髡皇帝。倚釖悲歌駐蹕山。</text>
<title>關王廟</title>,<text>肅肅靈風當晝吹。遼陽古廟雪埋碑。塵埃四海英雄盡。香火千年志士悲。孟德寧非中土産。將軍獨忘漢官儀。長城萬里氊裘域。舊是高光百戰基。</text>
<title>還渡鴨江。宿義州來宣閣。與府尹南幼能聯句。仍以次之。</title>,<text>天子㫌旗入玉關。東方使者渡龍灣。眞慚奔走持金幣。敢謂歸來重雪山。社稷安危多白髮。邊城歌辭匝紅顔。衰年叱馭風霜裡。此路非艱世路艱。其二君曾送我出楡關。忽復逢迎鴨水灣。半夜官樽同秉燭。初冬邊雪已埋山。彌綸敗局推高手。行邁長途損渥顔。返節爭如投紱好。卽今廊廟溢虞艱。其三翩翩歸馬入陽關。喜見官舟候曲灣。夢裡頻瞻雙鳳闕。㠶前先得九龍山。已消東俗訛言口。還愧胡人德色顔。逢別他鄕成夜醉。却愁氷雪道途艱。</text>
<title>宿宣川倚劒亭。府使元 弼揆 夜以妓樂娛之。次吳海恩板上韻。</title>,<text>關塞初冬雪滿城。妓筵歌舞月分明。却看遺筆留亭壁。忽憶潛鋒犯夜營。河北非難殘冦去。國南虛枉至尊迎。百年運届公休矣。慚愧遼陽奉使行。</text>
<title>雨中坐溪亭。藥山僧贊性寄詩次之。甲子</title>,<text>地僻靑林合。詩來白足通。琴書華嶽下。甁錫藥山東。正尒聽踈雨。脩然有好風。人間少知己。物外可論衷。</text>
<title>與曹雅仲。會牛耳溪亭。聯句。次之。</title>,<text>巾屨蕭然野客同。也無玆會軟紅中。莓苔古澗淸流轉。楊柳高欄午景濛。良晤只緣貽阻久。晩餐多見處貧工。巖廊經濟君休問。自笑溪山老禿翁。</text>
<title>又以前䪨。奉嘯𦤎。</title>,<text>已覺浮名弊屣同。敀來結屋在丘中。溪雲不起晴猶濕。峯日多陰晝或濛。幽壑猿盟吾欲老。密林鶯語爾何工。誰家數去論懷抱。牛耳川邊有病翁。</text>
<title>四月十九日。與嘯𦤎相公偕來。承旨鄭元禮遊玉泉圓通。醉贈鄰客從遊者。</title>,<text>道峯佳處是。偶與諸君歡。明月黃泥坂。得爲二客難。</text>
<title>別沈姨弟良仲之任恩津</title>,<text>莫恨三牲不洎親。百年情事我悲辛。君猶諸嫂諸兄在。捴是如爺似母人。</text>
<title>嘯𦤎公復以前䪨。嘲澗瀑多人工。故次之。</title>,<text>洪流聒聒四時同。亂石楂櫟一壑中。眼界何由增敞豁。䂓模初不脫鴻濛。滕雖偏小宜來法。禹欲平成合費工。累築溪南天造否。吾將就質嘯臯翁。</text>
<title>次鄭督郵來僑䪨</title>,<text>衣邊塵土鬢邊霜。復抗慙顔入政堂。本欲休官歸里第。可堪無術解腰章。菖蒲節届天中熱。林木陰多野外凉。君亦何能知馬足。願言聯袂振高崗。</text>
<title>奉審明陵。次大宗伯李子固宗城䪨。</title>,<text>聖主仙遊遠。微臣鬢髮明。曾陪憑几夕。今作審陵行。灤墓應思見。梧雲更愴情。三朝塵露報。但覺此身輕。珠丘藏劒舃。象設儼神明。日月喬林合。乾坤大雨行。臣循祗役義。上篤永思情。敢憚來還去。長郊駟馬輕。回到半路。因上敎更審。故落句云。</text>
<title>陽川宋汝儒眞明舊亭。感懷題壁。</title>,<text>悲歡頭盡白。此地復來尋。臨水松籬出。停舟柳色深。江山無定主。天地少知音。尙憶笙歌席。同看醉墨淋。</text>
<title>次小岳樓主人</title>,<text>犀帶腰嫌重。何由博釣綸。暫停巴水棹。遙謝岳樓人。自愧官爲相。曾無惠及民。願分山一半。安頓老年身。</text>
<title>李司諫宇夏輓</title>,<text>相國門闌峻。英聲士友傾。靑氊能世守。喬木又春生。雖老騏初騁。何尤馬一鳴。勃焉如復起。冥漠閉佳城。</text>
<title>韓監司配周夫人輓</title>,<text>猥居姻黨後。久已頌徽言。恩誥夫從貴。高年婦達尊。閨儀微敎女。家慶驗多孫。幾刦悲歡境。傷心寶㜈昏。</text>
<title>別北伯李叔謙壽沆</title>,<text>大丈夫榮官刺史。君今四度擁麾幢。磨天南北三千里。八路諸籓較更雄。八月邊城天氣淸。咸興刺史始臨營。三千鉄騎紅粧妓。萬歲橋頭吹打行。陰山格獸飮葡菊。倚醉歸來雪撲袍。退老何曾觀暮獵。也還驚倒錦湖豪。冶妓如花常繞坐。太平歌舞樂民樓。從今輸爾風流訟。灣妓前年笑白頭。縱然輸尒風流訟。使令房中事可咍。河東獅吼君休怕。勝似無獅吼嚇來。宣力四方臣分是。驅馳原濕敢言勞。隆恩未答身今老。慚愧黃扉肉食曺。駒欲動離愁集。醉拔吳鉤持贈渠。毋但流連歌舞席。昇平今已百年餘。</text>
<title>次溫陽姜生玳軸中䪨</title>,<text>怒罵黃堂涕血斑。紛紛鳥鼠尒曺頑。風聲始播爭投袂。歌頌猶傳當勒山。自樂耕漁君已老。未搜巖穴我何顔。柴荊車馬來相問。人事悲歡廿載間。</text>
<title>聖林寺宗會。次曾王考忠貞公舊䪨。示諸宗人。</title>,<text>勖哉敦孝謹。先訓有垂昆。范氏庄宜設。王家氊可存。來攀東谷樹。重對聖林樽。盛事須張大。誰能歌永言。</text>
<title>林川先隴下旅舍。與鄭督郵來僑聯句。次之。</title>,<text>此地相逢鴈叫天。郵蹄百里度林阡。白頭多病吾能飮。黃菊題詩爾幾篇。書劒棲遲南宦久。㫌麾怊悵北歸先。燈前共惜他鄕別。坐到三更遂不眠。</text>
<title>題公州山城雙樹亭</title>,<text>江城受䤋血飛腥。車駕南廵昔暫停。當日天威臨壁壘。至今龍氣擁神靈。偶從諸客浮樽白。遂放高歌倚劒靑。安得呼渠鄭元帥。長鯨斫斷靖滄溟。</text>
<title>次叔父䪨。贈鄭從檍。</title>,<text>蕭然野服老江濱。不復槐黃擧子人。自笑風埃頭盡白。讓君高卧作閑民。</text>
<title>次鄭檍水泡石䪨</title>,<text>凝成子丑會。開張流峙勢。合置安樂窩。欹枕看運世。</text>
<title>與嘯臯徐相觀獵。憇興國寺。少日讀書處也。拈白谷集䪨。偕來史官亦至。</title>,<text>荷衣皎皎出塵間。伴食黃堂意已闌。不復經心天下事。却來行獵雪中山。翻思劈蠧窮年讀。遂欲呼鷹抵暮還。愧殺松林聞喝道。史官跟我白雲關。肩輿相逐出林間。飯罷禪樓日已闌。萬事何堪搔白髮。壯心猶欲獵靑山。雉垂錦翼離披落。鷹掣金鈴睥睨還。倚醉歸來問餘瀝。更須留飮菊松關。</text>
<title>次宗侄汝範題聖林寺䪨</title>,<text>祗訖墳前享。仍成寺裏遊。百年桃李席。當日菊花樓。慶澤由先積。書香與後謀。家傳忠孝字。須共舊氊留。</text>
<title>志感</title>,<text>齒髮今如許。幽愁歲暮何。人生多涕淚。世路足風波。巷僻無尋轍。梅殘有落花。蕭條獨成醉。聊以餞年華。</text>
<title>謝沈兄聖郁惠百花酒</title>,<text>誰遣芳醪僮挈至。爲君一醉落梅前。但嫌壺異鴟夷腹。去欲偸成吏部眠。</text>
<title>題壺面還沈兄</title>,<text>纔容數酌壺心淺。釀出百花酒味香。手繫靑絲還挈去。更要餘瀝潤枯膓。</text>
<title>二月八日雪。感懷。乙丑</title>,<text>八日中春雪。思君勸酒時。忩忩人事變。嘿嘿我心悲。抱膝孫添口。醮階婿卜期。荒墳白楊。冥漠竟何知。</text>
<title>春雨試筆上東園</title>,<text>寥寥門巷遠塵緣。對睡閑庭鶴夢圓。窓日漸舒書在案。簾風欲定雨連天。蘓回物色無聲裏。看得春心未發前。南嶽老人能健否。願從泝上浴淸漣。庭院微陰鳥語爭。午爐香火道心生。簾纖一陣春城雨。點點千紅萬紫情。</text>
<title>戊申四月在銀㙜。聞嶺捷。與李玉堂子固。聯句志喜。偶閱故篋見之。追次。仍寄子固。</title>,<text>此紙今看故篋傳。銀㙜往事更依然。兵戈尙憶驅馳日。簪紱猶縻晩暮年。差易掃除河北賊。不妨歸卧洛中賢。數畦杞菊千株栗。家在奇峯萬丈前。原䪨鸎花時節捷音傳。晦。 御柳宮槐色欣然。天理固應殲此賊。固。 邦休何幸屬今年。文章誰記平淮績。晦。 籌畫爭推草檄賢。最是無虞憂甚大。固。 請將斯語獻君前。晦。</text>
<title>送春日。與尹聖年得庚，鄭美仲夏彦少飮。拈陽明。</title>,<text>卧看天中興滅雲。雀羅門掩久離羣。公孫赤舃初非分。學士銀魚早欲焚。斷送林紅蜂蝶怨。點粧園翠燕鸎聞。年年此日花餻會。垂老過從賴有君。二疊愛看山翠蔚如雲。退士襟期逈不羣。滿院飛花春晝永。小爐烟火午香焚。誰能有約騎驢至。正欲哦詩使鶴聞。草草盃觴成薄醉。一年今日餞東君。</text>
<title>燈夕。飮東園宅。呼䪨。</title>,<text>燈火千家浴佛天。良宵歌笛一尊前。是非榮辱翁何與。高卧昇平八十年。</text>
<title>李台仲煕作小堂。爲五子讀書所。嶽下名以五怡。有詩次之。寄題。</title>,<text>五怡堂額孰名玆。嶽下詩篇意可知。木假中峯翁是已。廬山列峀爾如之。宮商聲出聯吟處。斑爛衣輕迭舞時。獨有殘生多涕淚。荊花零落鑑亭池。</text>
<title>出海村奉嘯臯相公</title>,<text>何由一日謝塵緣。暫出都門便浩然。野望難窮芳草外。春痕猶在落花前。啼鸎綠樹皆佳境。歸鹿靑山又別天。少麯新醅能發否。嘯臯翁是竹林賢。二疊廿年奔走俗因緣。歸見庭松已蔚然。遍野耟犂新雨後。隔溪籬落數峯前。風流鶯燕淸和日。活潑鳶魚上下天。欲與山神勘此案。蕭曺巢許果誰賢。</text>
<title>在澗亭。與李子固聯句。次之。主人相公病不來。固方按節西出。</title>,<text>看竹風流也自高。坐來溪檻鳥相號。落花芳草春歸盡。晦。 白石淸流醉咏豪。物色壺中還別界。襟期宇內屬吾曺。箕城棠茇淸䂓在。固。 紅粉叢中見爾操。晦。二疊淸溪一曲此亭高。坐聽松間爽籟號。經濟今無天下士。風流還有酒中豪。烟花未老正佳節。鍾漏不休眞俗曺。末路頭臚吾已定。四隣耒耟任渠操。三疊城上危亭百尺高。大同江抱滿烏號。綺羅粉黛無雙艶。文酒風流第一豪。陝界行看頌韓范。漢廷誰與贊蕭曺。皇王大道平如砥。莫向齊門但瑟操。</text>
<title>月夜誦中庸</title>,<text>墻陰翳翳樹交枝。庭院無人鶴步遲。九陌鍾聲欹枕後。高欄月色捲簾時。工夫漸短桑楡景。行止多乖裘葛宜。舊讀中庸書在口。數回吟誦繹新知。</text>
<title>以紫芝餉東園</title>,<text>煌煌而燁燁。出自深谷中。此爲商嶺種。持餉東園公。</text>
<title>東園有詩。以紫芝硬且無味嘲之。又次之。</title>,<text>硬則非時故。味在無味中。定被臟神笑。今無四皓公。二疊色鮮而味佳。秀出五辛中。便能喫此物。信非肉食公。</text>
<title>六月十七日志感</title>,<text>鍾皷華堂還涕淚。夫人亡日此重回。女纔迎婿孫添口。道是歡欣却是哀。滿天風露曉凄凄。香燭屛帷淚眼迷。忍見九齡兒最少。隨人拜跪喚孃啼。</text>
<title>次金思叔守白堂䪨</title>,<text>靜中觀鼻目簾垂。肯遣舟從夜壑移。素履粗成城下宅。烏紗恐汚鬢邊絲。室生虗白君能爾。閣揭丹靑我曷爲。慚愧軟紅衣染盡。請須提挈濯纓時。</text>
<title>李君敬有携酒之約。而久不踐。以詩督之。</title>,<text>有約不來緣底事。白頭無友共揩靑。靑州從事風流士。未應羞來桃李庭。</text>
<title>君敬令公携酒見詩聯句</title>,<text>退相門庭長碧苔。淸朝有客佩壺來。濕雲夜過千林雨。晦。 晴旭晨收百里雷。滿地槐陰閑睡足。敬。 入簾山翠好顔開。塵埃經濟身公老。晦。 綠野歸啣樂聖杯。敬。二疊庭院脩然鶴啄苔。淸風邂逅入簾來。山晴積翠看如畫。客醉高談聽若雷。欲與閑雲心共住。漸知要路眼難開。逢君請質行藏義。其奈車薪水一杯。三疊過雨前宵長逕苔。雀羅門巷有誰來。君能携到閑中酒。吾欲商論起處雷。關塞曾悲攀格別。林庭初不種桃開。蕭然鞋杖山人服。不害頻邀共把杯。四疊愁見綠沉槍有苔。誰敎白髮上頭來。輝輝正曜重離日。戛戛還多大壯雷。累俗那能傾海洗。層陰妄欲决雲開。是非榮辱都休說。我可題詩子把杯。五疊黃扉印綠欲成苔。愁見承宣奉諭來。事主惟慚非稷契。爲官不信有瓊雷。無如世運天難斡。只是誠心我不開。潦霽行藏斟酌久。從君且把淺深杯。六疊門垂薜蘿逕生苔。何不懸車一日來。從古人言傳乕市。卽今羣喙動蚊雷。方看道路千回險。安得陰陽八打開。歸麓社朋書報我。爲君料理濁醪盃。七疊皇王正道久埋苔。妄欲剗除足踏來。趨向一時還異路。是非雙轍各同雷。眞慚尺蠖能伸屈。終恠風扉自闔開。鍾鼓樓㙜勳貴㨾。須知軟脚有深盃。</text>
<title>寧越使君見訪命酒。次與李君敬聯句韻。示之。</title>,<text>太守官閑生印苔。沙堤爲訪故人來。鳧飛定有安巢地。龍卧將收滿腹雷。寵辱無端頭雪長。功名自愧閣啚開。仰看衣狗紛紛變。笑勸高欄雨裏盃。</text>
<title>徐判書 宗玉 輓</title>,<text>三槐門戶世爭推。秀出風儀蘊藉姿。滿路靑雲遊已遍。黃扉一步獨差池。二疊令德完名善始終。平心言議介通中。超然洛蜀紛紜際。元祐羣賢是汲公。三疊迎郞迎婦喜歡同。新好朱陳似夢中。從此百年痒痛事。兩家惟有一鱞翁。</text>
<title>池上酒席。拈放翁。</title>,<text>已厭支離十日霖。今朝雲氣又蒸陰。門槐謝客多孤睡。樓棣邀賓荷並臨。鶯殼花紅垂井角。鰲頭山翠蘸池心。佳辰痛飮風流在。不信衰年鬢雪深。二疊淸朝不分作舟霖。退相幽居紫閣陰。林下遂成高士卧。樽前安得故人臨。乘閑兄宅方成晤。垂老朋塲始見心。醉欲携君出門去。道峯山下白雲深。</text>
<title>又拈衣字</title>,<text>有客騎驢雨滿衣。坐來池閣乍晴暉。小庭芳草連松逕。晩圃幽花映竹扉。酒戶逢塲誰健倒。詩鋒垂老尙雄飛。承宣已返權頭退。相與留歡莫便歸。二疊樽前且挽故人衣。日暮何妨燭繼暉。醉客正須投井轄。家僮莫浪啓林扉。天中浩蕩風雲變。頭上崢嶸日月飛。五十行藏詩見志。瞑禽相喚各知歸。三疊樽前醉欲脫冠衣。天地洪爐正晝暉。熱客暫稀桃李逕。凉風多在竹松扉。魚搖萍綠如相戱。燕蹴榴紅與共飛。城市終嫌塵累逼。滄浪何處濯纓歸。四疊朝衣欲換野人衣。差喜桑楡有晩暉。結友貴相期白首。爲官愼莫到黃扉。園深羣鳥啁啁語。雨歇浮雲蕩蕩飛。只爲名韁難掉脫。祗今林下未成歸。</text>
<title>次東園</title>,<text>小院松陰重。淸樽白月流。未必刀圭力。秋風病自瘳。</text>
<title>李仲凞辭刑判。次香山七十三以刑部尙書致仕韻。見示次之。</title>,<text>西園退宰樂幽居。高致香山可復如。外累何妨從破鼎。雅懷終欲學懸車。休時官秩眞相似。閑後光陰較有餘。况是荀家龍矯矯。不憂傳與舊琴書。</text>
<title>次槎川韻。題李仲凞五怡堂啚。</title>,<text>畫墨詩毫蔚綺霞。好將雙絶侈君家。行藏白傅曾辭秩。經濟濂翁舊愛花。</text>
<title>恭陵奉審。路逢吳留守光運返虞。停轝一慟。</title>,<text>氛昏界裏雙眸逈。厭見群龍野血鏖。密啓天心垂大訓。能將隻手障洪濤。他時黨籍名應重。當世文章價不高。奉讀哀綸忠志泣。丹㫌粉字捴恩褒。</text>
<title>庭籲班中。聞鴈聲。感懷。</title>,<text>遼濶秋天鴈陣歸。田園隨處稻肥。艱虞滿目身如縛。安得長空傅翼飛。</text>
<title>九月卜居終南山下成昌山故基。名其堂曰兆隱。言志題壁。</title>,<text>晩卜幽居紫閣陰。昌山故宅萬松森。不歸林下非高士。稍遠塵中便道心。細顚涯通杖屨。整排床架奠書琴。他時挽鹿斯爲兆。世外烟霞幾處深。</text>
<title>題壁</title>,<text>終南山下數椽廬。自笑鳩謀老更踈。身倦詎堪紆主渥。眼昏猶欲課兒書。停盃月色謫仙後。倚枕松聲弘景餘。蒼狗白衣非本質。片雲何意卷還舒。</text>
<title>與鄭美仲。登東岡翫月。</title>,<text>偶挈枯筇詠夜天。泠風吹我上危顚。亭亭獨掛千峯月。淡淡橫鋪萬戶烟。逈出氛昏如鶴立。俯看人世似羊眠。移家是處淸緣在。不待丹成已半仙。</text>
<title>曹兵使允成輓</title>,<text>君子事君非一途。以文以武誰牛羊。文士白望恣高論。金馬玉堂多翺翔。不能賦詩以退賊。此輩拘拘何足臧。無寧投棄三寸管。手挽烏號五石強。旗皷金壇擁豼貅。指揮號令風雲揚。生當提戈入乕穴。死且褁革橫沙塲。金遼東伯李忠武。谿澤諸公孰短長。君出名胄學詩禮。少年揖讓登國庠。上曰汝有乕臣姿。白衣召見隆武堂。聖朝耕織無乃誤。相臣爭之士友傷。男兒慷慨可奈何。一日投袂提蓬桑。空山不憂藜藿採。士心皆歸桃李香。衮衮步武通六仙。煌煌㫌節臨邊疆。營閑無事夜讀書。龍乕鞱邊格致章。此意甚長亦甚悲。冠冕劒佩無相妨。往者吾自瀋陽歸。逢君擁旄出西方。太白城邊夜正闌。綢繆桑土多商量。佇見戎垣變精彩。那知大樹纏風霜。國家昇平百餘年。武事踈虞置相忘。北虜馬肥南劒利。此時又失干城良。天意蒼茫欲如何。白頭題輓淚盈裳。</text>
<title>別東園叔就養湖邑</title>,<text>東園老先生。就養湖之城。仲冬多風雪。氷路何崢嶸。氣力雖老健。不瑕疲遠征。何異孤露弟。拜別臨年兄。美味烹鴈翠。一壺相送行。魚牲充孝養。愷悌勞神明。且俟公歸日。擬復傾深觥。但恐五湖舟。極目烟波橫。</text>
<title>次池上韻。題雲鳥軒。</title>,<text>退相幽居倚樹陰。楣間新額照溪湄。閑雲偶出難成雨。倦翼將還喜得林。變態無常皆幻境。高枝獨占是何心。悠悠此意他先獲。歸去來辭試一吟。</text>
<title>臨池</title>,<text>萬戶烟沉夕。千林鳥競時。携兒步幽徑。拄杖看淸池。粗愜雲霞想。本非廊廟姿。高官猶趁我。慚愧老休遅。</text>
<title>次池上咏梅韻</title>,<text>暖閤輕紗玉樹籠。好將雙艶侈鰥翁。獨持氷骨紛華外。稍作春情冷淡中。也道煩他遮護力。而誰敎汝剪裁工。百花頭上爲貞後。苦節神功孰與同。</text>
<title>戱疊前韻。呈池上。</title>,<text>氷肌掩暎碧紗籠。對尒難爲頭白翁。欲喚芳魂燈滅後。似聞香佩月明中。鉛朱不試新粧靚。嚬笑俱宜百態工。獨愧金釵無興久。風情安得少年同。</text>
<title>池上。又以前韻四疊。見投次之。</title>,<text>愛鶴如兒養在籠。何妨梅又配鱞翁。生生自發無陽後。脉脉相親不語中。物固與人爲性近。天應於汝賦形工。參橫月落羅浮夜。林下佳期到老同。二疊作伴參苓處藥籠。主人曾是築巖翁。常敎密邇琴書內。難與周旋酒肉中。輕雪易猜藏月好。暗香時聞透簾工。松筠但有凌霜節。色態誰能與𠇍同。三疊喜有微香透碧籠。花前得酒起衰翁。發揮大化千紅上。根據潛陽一撮中。直與玄冥爭氣力。須知造物費心工。月明林下來環佩。自是高人韻格同。四疊三春花鳥入牢籠。又是梅前着此翁。風格可論形色外。神交多在夢魂中。何妨病骨槎爭瘦。却恐詩膓蘂妬工。橋上蹇驢湖上鶴。襟期千載與吾同。五疊山齋屛障數重籠。翁護梅花子護翁。稍覺病蘓床席內。却看春入雪氷中。乾坤固有陶匀力。人物皆須靜養工。垂老危途多白眼。歲寒心事此兄同。六疊叵耐覊禽鎖在籠。可憐華髮已成翁。前宵夢落烟霞外。半世身游羿彀中。碁局安危無善着。琴書料理有新工。床邊皎皎寒梅樹。我欲從君晩節同。</text>
<title>重甲稧夜飮。次谿谷。</title>,<text>多荷山谿枉駕遙。同庚稧事不寥寥。鬢絲相對三千長。堦莢驚看十二凋。短笛吹敎梅雪落。深樽添到蠟花消。提毫試草蘭亭序。約去林間老作樵。二疊夜久空山一笛遙。滿天星月共寥寥。衰年契飮方成約。前輩風流未便凋。雪屋圍燈三影合。梅窓落筆百憂消。猶嫌此會非眞率。社酒他時伴牧樵。三疊葱竹童游歲月遙。淸樽今夜慰寥寥。百年意氣須同醉。四海襟期孰後凋。度壑松聲吹不斷。隔紗梅馥透還消。留賓却恐山齋冷。命僕前林斫雪樵。四疊終南一曲市聲遙。自是幽居喜寂寥。梅下偶成情話說。樽邊共惜歲華凋。剡溪一掉須重艨。荀席餘香恐易消。柱杖東臯空悵望。林暉欲沒有歸樵。五疊雲林歸路信非遙。湖海高風久寂寥。誰遣芝蘭當戶種。可憐蒲柳未秋凋。初弦缺月山猶瞑。冬至微陽雪不消。珍重梅前托心事。吾將結屋隱西樵。六疊迷途反脚實非遙。一室琴書坐寂寥。半世悲歡頭雪長。暮年詞賦筆花凋。安危廊廟經綸拙。榮辱風波志節消。晩計東岡種杞菊。翁當耕野子爲樵。七疊咫尺城闉室匪遙。過從垂老不寥寥。篠驂共隊三人在。鬢髮同庚一色凋。梅釀開當簷月滿。艾羹烹趁澗氷消。且欲從君論舊學。著書曾已問漁樵。八疊物外烟霞望眼遙。郭南門巷掩寥寥。洞龍雲凍身全蟄。籠鶴天寒頂欲凋。靑史定評他日見。黃扉宿債幾時消。經綸敗局安危着。擬問傍觀爛斧樵。九疊龍劒履夢中遙。窮巷移家作寂寥。靜室漸看虛白出。衰顔不道渥丹凋。池心雲影紛興滅。梅上天機互息消。非分千鍾行欲謝。何妨有子負薪樵。十疊乍別心如隔歲遙。更來何不慰寥寥。人無昨老今還健。花有朝榮夕已凋。午檻碁殘林雪落。夜堂琴歇篆烟消。思君手折寒梅樹。何處丁丁伐木樵。十一疊氷壑崢嶸雪逕遙。數家鷄犬悄寥寥。虛傳市乕驚三至。同戱篠驂悼半凋。雙鬢雪從愁裏得。六根塵欲靜中消。山居契活淸如許。鶴使應門猿使樵。十二疊數株踈柳澗流遙。歲暮空山夜更寥。梅閤無風花影定。竹堦飛雪葉聲凋。今方學道紛華息。昨又逢君鄙吝消。舍達行藏揆古義。伊川曾欲問涪樵。十三疊不睡鱞鱞冬夜遙。潘郞床簟動凄寥。山寒獨鶴衣裳凍。巢冷羣鶵羽翮凋。遇興誰從謀酒飮。有愁時復叩盆消。華堂方丈今無樂。還憶庭槐拾作樵。十四疊黃扉作相十年遙。治郡聲名近寂寥。滿目時憂誰挽溺。察眉民瘼未蘓凋。賢良不易搜岩得。朋黨終難建極消。卯酉籌司何事業。謠言多愧綠礬樵。十五疊海村溪壑夢歸遙。天地窮陰萬籟寥。已悔溟南鵬鳥擊。更甘書裏蠧魚凋。梅寒助與心根凈。酒煖何由鬢雪消。林下應無癡宰相。肯愁泥路遇嗔樵。十六疊唐宋歸來世伐遙。詩壇皷角久寥寥。長城忽見㫌旗變。敗壁多慙鎧甲凋。奇正似環生力出。安危如髮壯心消。欲將飽士衝宵陣。分付轅門早汲樵。十七疊寂歷松陰鶴夢遙。夢中雲海廓寥寥。渠應有怨丹砂减。吾亦思歸翠鬢凋。粱稻非忘恩養久。塵埃安得業緣消。終當放汝靑田骨。免被燒琹作煑樵。十八疊此去塵街十里遙。誰從楊宅問寥寥。窮冬雨雪千山凍。薄暮烏鴉數柳凋。短日常嫌窓黑早。寒齋偏易酒紅消。詩成歎息知音少。焦尾何能免作樵。十九疊志士如騏欲騁遙。常悲鄧禹笑寥寥。芳菲自詑花先發。霜雪還驚蕙易凋。蜃閣只憑空外結。氷山纔到日中消。不如放散全吾素。社櫟元來不作樵。二十疊誰欲觀居下歲遙。終然客戶閉寥寥。方知大藥求難得。多羡欞椿老不凋。隨遇鷄猪須喫飽。無情烏兔任磨消。秦皇漢武今安在。石獸荒溪騁牧樵。</text>
<title>雲山倅邊翼老來索別詩。疊前䪨。立草贈之。</title>,<text>柳下云亡谷口遙。雪樓騷響久寥寥。君來窮巷能相問。梅發寒窓正未凋。強索別詩緣癖痼。欲分征袂奈魂消。願言分我靈泉水。添注茶鐺爇桂樵。二疊終南一逕亦云遙。氷澗凌兢雪壑寥。松養年多怜獨秀。梅開花早恐先凋。心驚宦海風濤立。興在糟丘日月消。醉問茶奴香熟未。也須斟酌武文樵。三疊稍喜吾家與俗遙。窓梅堦竹共寥寥。常嫌紫綬腰邊重。肯惜朱顔鏡裏凋。兒戱秪堪高枕見。詩憂聊復細傾消。何由大庇無寒士。價踊長安雪後樵。四疊雪意迷空作勢遙。來時澁颯霽時寥。隣鷄唱晩應寒噤。山麝香微定凍凋。石逕頻逢塩虎怒。林暉還恐玉龍消。寒齋少飮梅花動。不羡侯家爨燭樵。五疊洙泗淵源送派遙。杏壇琴瑟正聲寥。山外有山理無盡。枝上生枝根更凋。此道何能求遠得。異端須用反經消。吾儒妙訣傳心法。雨露齊郊禁斧樵。六疊論詩秪合溯源遙。鍾呂方能振閴寥。夢裏君曾花筆得。病中吾已繡膓凋。初非強拙陽春和。聊欲排愁晩景消。從此輸他牛耳執。圍城久困骸爲樵。七疊靜聽松濤送響遙。冥心遂欲入虛寥。步兵不禁窮途哭。蒙叟長悲大朴凋。洛水何妨龍卧冷。空山却恐虎威消。男兒晩節身名重。莫抱狂炎寢積樵。八疊沁園華胄自遙遙。水部功名不太寥。羅隱無梯丹桂折。蘇秦有舌黑貂凋。鸞捿在棘飛將遠。驥老嘶風志未消。蒼鬢龍川須自勉。古來賢俊起漁樵。九疊螺黛周遭拱楫遙。淸溪一道洞天寥。遺篇圭老今猶在。喬木昌山久已凋。紫閣峰高明月落。琵琶亭冷暮烟消。名區復作閑人有。呵護松篁遠牧樵。十疊三千弱水夢魂遙。釖履班聲久寂寥。一柱頹波誰得障。九天恩露未曾凋。紅塵拂袖留難住。丹陛懸情死不消。衮鉞他時靑史在。臣心非是樂漁樵。十一疊君詩態度彩雲遙。千載王風繼濶寥。格力陳黃多老健。聲容韶頀變噍凋。鉢中如欲曇花出。胷裏先須葷血消。當日晦菴論妙訣。至今留作大傳樵。</text>
<title>次花山使君李聖方䪨</title>,<text>春早庭留雪。林空客到門。騏閑須櫪伏。龍蟄欲身存。頭白良朋義。心丹聖主恩。行莊兼休說。與子醉深樽。</text>
<title>次曹雅仲夏望寄示䪨</title>,<text>東郭騎驢出。空山深掩門。世無如意事。書有▣心言。雲外攀冥翼。泥中見闘痕。經綸還太拙。抱甕自灌園。歎息歸來晩。幽居遠俗紛。溪歌纓足水。山變狗衣雲。經濟非忘世。迂愚竟負君。窮廬多自訟。孤燭坐宵分。蝸屋經營久。蚊山卸解遅。衰年無好爵。間日有新詩。忽枉傳筒使。方知命駕期。山中春意動。氷澗細通池。</text>
<title>次鄰生南宮悳</title>,<text>眼看天機互往還。十年鍾漏走人間。自今拋我三公印。遂欲分君一面山。風月尙堪無盡用。桑楡容有未衰閑。行休末路頭臚定。此義誰能講孔顔。</text>
<title>金榮川令行輓</title>,<text>嫂歿兄亡二十齡。見公如嫂又如兄。曾逢嶺邑同垂淚。每到溪亭共把觥。七袠恩資輝鬂玉。數城榮養侈盤牲。吾門荐禍知多少。送櫬今無一箇甥。</text>
<title>名吾亭。與柳重臨。拈濂洛䪨。</title>,<text>一日紅塵拂袖歸。溪山物色捴宜詩。春寒庭雪餘痕在。風定峰雲底意移。行止忍能明主訣。襟期可與俗人披。重裘病後憑松檻。今偶逢君始展眉。二疊歸鹿山中挽鹿歸。百年生計有書詩。行藏只合從吾好。愛惡何能與世移。園雪埋多孤栢聳。野風吹急弱雲披。逢君却喜論心事。醉拂樽前浩白眉。三疊挽到山樵趁夕歸。樽邊容得幾篇詩。氷池久斷泉聲入。溪檻同看樹影移。春及政須來耟出。林深誰復薜蘿披。行藏定計君休問。看取時憂不上眉。</text>
<title>夜與兒輩。拈濂洛䪨。</title>,<text>經卷茶爐稍可親。閑來事事任淸眞。林棲喜有天游室。菜食知無夢訴身。君子行藏三宿出。朝廷言議一番新。長鑱白柄耕牛健。報道西疇已及春。</text>
<title>次朴奉朝賀 弼琦 軸中䪨</title>,<text>閑戶寥寥七十年。不休官日已稱賢。人間寵辱從千變。局外身名遂兩全。北極承綸觀聽聳。東都設祖畫啚傳。也還高似錢樞密。囊有神方欲得仙。一䟽許休恩出常。雙擎紫誥拜明光。但須行止隨潦霽。未必筋骸較弱強。似子猶懷知足戒。如吾合上乞身章。願言同奉朋廷賀。歲歲華封祝聖王。</text>
<title>名吾亭。與李知申君敬。次聯句䪨。奉別寧越曹使君雅仲。</title>,<text>當水開樽散積襟。靑峰偃蹇客同臨。泉聲亂落憑欄聽。花氣晴薰入酒斟。老境寧堪拚別袂。窮居不易集華簪。願言留醉詩成後。歸馬何妨帶夕陰。佳客從容得。幽期邂逅成。新花稍生馥。小瀑解爲聲。勳業千鍾薄。湖山五馬淸。行藏須自度。努力愛身名。</text>
<title>雨中。與知申。遊漕溪聯句。次之。</title>,<text>雙峰如䯻洞門幽。春日携君看瀑遊。一雨無端增氣勢。九天何處泝源頭。山縈林翠濃將滴。溪蘸花紅蕩與流。有興不愁衣袂濕。藍輿欲去且遅留。</text>
<title>名吾亭聯句。次之。</title>,<text>數曲高欄百種花。入林苔逕轉橫斜。溪流碧漲松陰落。山氣靑濃柳色遮。晩計耕田三畒足。淺斟隨戶一尊多。閒中嘯咏從吾好。看取頭邊鬢已華。</text>
<title>吳子觀登第見拔來宿</title>,<text>綠野堂中逢故人。一樽相對鬢絲新。升沉榮辱君休說。歌哭紛紜夢裏身。</text>
<title>胥命楊州獄。見主人壁上。有丙辰辭吏判胥命時所題詩。次之。</title>,<text>愧爾羊蒙乕。從他鯤化鵬。平生萬丈岳。高揷白雲層。</text>
<title>朴新寧 泰翰 輓</title>,<text>家世潘南莫與京。西溪爲父定齋兄。風聲百代高山仰。公歿憑誰見典刑。涵碧亭中論賑日。淸風閣上把盃時。靑春欲暮殘花落。人事忩忩與共悲。</text>
<title>桃花</title>,<text>退相生涯田數畒。道峰山下老農夫。春來富貴還如此。坐擁桃花一萬株。</text>
<title>遊道峰題石</title>,<text>肩輿入幽谷。吾欲謝塵喧。春漲桃花水。村深柳色門。雲山攀有路。苔石坐留痕。不道行廚薄。臨流飽晩飧。</text>
<title>李仲弼見訪有詩次之</title>,<text>桃李花深玉洞天。薜蘿門外客停鞭。能來慰我相思久。非爲携樽問字玄。</text>
<title>卽事</title>,<text>壠麥靑匀野草肥。臨溪垂柳擁柴扉。東池採▣歸來晩。無數飛花落滿衣。</text>
<title>再疊題石䪨</title>,<text>空山萬緣靜。惟有水流喧。欲盡行藏義。寧知禍福門。雲歸猶雨意。花老尙春痕。多少昇平佐。閒人且喫飧。</text>
<title>遊淸潭題石</title>,<text>點水桃花紅萬片。隨波出洞幾時迴。莫漫勾引漁郞入。只合招邀爾主來。</text>
<title>湖西新伯洪翼汝 鳳漢。將與家姪交節。贈之。</title>,<text>驛柳鸎聲亂。離亭欲暮春。銅闈辭燕覿。錦水引熊幡。爲是股肱地。須煩肺腑臣。無由攀別袂。惆悵掩山門。寵祿生驕溢。謙恭是福基。兩家關痛癢。深念在公私。珍重拜孃義。丁寧戒姪辭。倘逢前尹語。此意願相䂓。</text>
<title>與鄭來僑復次題石䪨 是日。遞相職。</title>,<text>自笑三生業。終應在俗喧。雖然謝黃閣。還復入脩門。柳暗鸎成曲。雲移龍有痕。留君話心事。水檻晩供飧。</text>
<title>送春日。將入城。示吳子觀。</title>,<text>淸和小雨落英繽。野景村光更覺新。春色可憐歸綠樹。我行何事入紅塵。山林友鹿緣應薄。澗柳流鸎語故頻。會待來年花發日。一盃持酹道峰神。</text>
<title>聯句</title>,<text>梅鶴來時乞與人。山花山鳥轉相親。調元北斗諸公事。君敬。 坐室東岡此老身。峒屋開樽春雪落。時晦。 巖扉繫馬夕烟新。哦詩不合烏紗下。君敬。 放曠風流且任眞。時晦。</text>
<title>次聯句䪨</title>,<text>逋蹤不分屈王人。薄酒何妨暫叙親。丘壑空傳丹鳳詔。風雷不動蟄龍身。松篁雪盡渾如舊。桃柳春生欲競新。已把纓塵臨水濯。皎然荷帶便仙眞。二疊鍾漏百年奔走人。却來窮谷謝交親。諸公且任昇平術。明主應怜老病身。野店靑銅賖酒遠。山園翠簌入餐新。逢君一笑塵埃外。農話詩評事事眞。三疊拂袖紅塵謝故人。却將簑笠野農親。山林廊廟行休日。弓釖詩書變化身。結屋如蝸爲計拙。作亭歸鹿揭名新。閑中豈有皺眉事。白酒樽邊笑語眞。</text>
<title>方與李知申飮酒賦詩。外兄沈水部送百花酒。有詩。次之。</title>,<text>脫却腰𡱝遂賦歸。靜中方驗道心微。閑人豈有紛華夢。君子須知進退機。伻至喜看壺灧灧。客來方値雪飛飛。風流此事眞非偶。不醉何能放出扉。二疊日暮山樵相與歸。洞門氷霰正依微。林間牛卧吾知倦。雲外鴻冥爾見機。衝雪誰怜高栢聳。投泥且任落花飛。麟㙜啚畫他生事。華嶽峰前白竹扉。三疊故人留飮肯言歸。剛喜吾亭近翠微。得句須分平仄韻。斟盃且見淺深機。山寒短景無多在。野濶浮雲不盡飛。生事林居君莫問。敎猿炊竈鶴譍扉。四疊眠起樽前君已歸。四更鷄動壁燈微。村舂雙杵踈星峽。鄰織寒梭落月機。暄日定同騎馬出。高風約共放鷹飛。百年意氣遺餘在。安得寥寥掩谷扉。五疊老病休官便可歸。行藏羲易貴知微。欲邀林鹿爲吾友。定有沙𩿨見尒機。霜後可憐紅葉墜。天邊誰挽白雪飛。數畦杞菊千頭粟。料理東岡水竹扉。六疊皇極書中講會歸。癡心不道爝螢微。男兒海內誰非友。君子心頭恥設機。社燕秋鴻將比翼。搏鵬搶鷃竟分飛。塵埃經濟渾如夢。蕭瑟空山獨掩扉。七疊鍾鳴巖寺峀雲歸。春雪空林夕照微。遇興頻謀閑後飮。爲官恐觸暗中機。翁吟詩苦如虫刻。兒學書多若鳥飛。已與溪神成約束。寧敎一脚出山扉。</text>
<title>次子觀</title>,<text>林扉一出負床書。城市塵埃不可居。雪屋靑燈歸鹿下。行當携笈了三餘。</text>
<title>四月望夜。待月池上。</title>,<text>匡床池上坐。瞑色月生遅。根弱荷錢小。年深松髮垂。官情衰已倦。書味老方知。却憶奔忙日。眞如痛定時。認是東峰月欲生。池心松影漸分明。九衢鍾漏人初定。萬壑風煙境更淸。此地移家嗟不早。當時作相竟何成。休官讀易空山夜。細澤潛龍勿用情。二疊坐久池壇風露生。林間隱約月微明。翁能飮酒身差健。兒解聯詩韻更淸。蛙鼓方騰應自樂。鳩巢雖拙也還成。移家是處桑楡計。階菊園松捴有情。</text>
<title>二哥再娶日。感懷。</title>,<text>萬事悲歡閱。浮生歲月催。池㙜花自落。簾幕燕空迴。郞已無妻有。兒還喜母來。吾衰多涕淚。測測命深杯。</text>
<title>宿嘉平使君李季受官軒。聽琴感懷。尹友景任墓。在湍上。</title>,<text>少年交契各華顚。淸夜官軒聽五絃。彈到峩洋曲未了。一時垂淚望湍阡。</text>
<title>超然㙜</title>,<text>嘉陵峽路我行悠。自笑休官已白頭。獨立超然㙜上望。衆山相背或相投。</text>
<title>聞韶閣。次浩姪板上韻。</title>,<text>楊柳高欄夕照橫。江城五月亂鶯聲。風光又是金湯地。形勢俱宜水陸營。穢貊亡餘故都在。鳳凰來日此樓成。衰年車馬還奇會。喜有他鄕骨肉迎。</text>
<title>聞韶閣。拈韻。洪川守兪彦好至。</title>,<text>城市囂囂不可歸。滄浪吾欲濯塵衣。墻陰高柳流鶯囀。天半危樓與鳳飛。複嶺難窮寧有路。兩江如約獨無違。憑欄盡日凝淸眺。愛爾沙𩿨澹忘機。二疊不醉無詩莫遣歸。江樓弦月稍飜衣。衰年意氣紅裙匝。官路逢迎皁盖飛。寵辱知爲高士笑。行裝恐與古人違。湖山此會塵中少。勝似求名觸世機。三疊爲客春州久未歸。高樓濯暑解冠衣。江深不動魚龍氣。野濶難窮鸛鶴飛。畏路栖栖無友仗。平生落落與人違。閑中默看盈虧理。誰識天行衮衮機。</text>
<title>昭陽亭感懷。次浩姪板上韻。</title>,<text>憶曾衝雪暫徘徊。炎日煩襟此又開。籬落數村千畒濶。樓㙜一面兩江回。金推事往乾坤老。劒履藏深涕淚哀。不是吾行耽勝槩。西流舟揖莫相催。</text>
<title>舟游昭陽江</title>,<text>淸江一帶漲葡萄。鳳峀松陰滿客袍。貊國樓㙜橫古渡。使君歌舞送歸舠。榴花雨細蘋洲暗。楊柳風輕桂楫高。恨不乘流東泝峽。雲間拍手笑仙曺。二疊春州美酒發葡萄。太守開筵挽客袍。野望平鋪生遠樹。峽▣淸駛負輕舠。兩江煙雨孤欄逈。千古山河一篴高。惆悵回舟武陵水。當時漁子亦凡曺。三疊男兒飮醉宛葡萄。砟取天驕血染袍。但有䧺心看寶釖。却將衰髮泛漁舠。淸時刁斗三邊靖。古峽樓㙜百丈高。莫以歡娛忘遠略。使君風骨不凡曺。四疊欲燒盤燭累葡萄。午醉餘痕暮在袍。俯壓魚龍鋪妓席。蹔呼𩿨鷺守官舠。深樽落筆靑霞變。危欄聽歌碧宇高。意氣百年千駟薄。不妨欹枕看兒曺。五疊林居種菊架葡萄。愛酒時時典葛袍。赤舃應羞山野骨。白頭還御峽江舠。牛郊落日眼空濶。鳳峀孤雲肩聳高。已判終身巢許隱。明廷無術作蕭曺。炎雨三宵是日淸。木蘭舟楫任風輕。峰雲已解陰猶重。峽水▣高意不平。亭檻又分垂柳影。妓歌新度落梅聲。玆遊故與神仙近。明發何堪送別情。二疊桂楫搖搖江水淸。渚風颯颯妓衫輕。欄橫碧落蘭臯逈。㠶掠黃雲麥壠平。晩計欲留𩿨鷺約。新詩如答鳳凰聲。明朝出峽塵埃逼。回首蓬萊寄遠情。三疊渚雲峰日晩來淸。妓蕩蘭橈上下輕。風急欲吹歌扇落。江高渾與舞筵平。畫樓簾幕㠶前影。絶峽雷霆雨後聲。今夜定應晴月好。更須留飮罄歡情。四疊太守玆遊事事淸。舟輿隨意往來輕。風㠶吹送江初漲。林檻登臨野更平。客路詩篇渾漫興。夕陽歌管忽悲聲。香爐峰色明朝別。流水浮雲獨愴情。五疊相隨物外杖鞋淸。乘鴈江湖不重輕。爾欲東遊尋洛寺。吾將明發宿加平。休官敢忘安危念。出俗應無毁譽聲。當日伏波書戒姪。願言銘佩老夫情。</text>
<title>舟中雜詠</title>,<text>使君留我飮。江閣夜筵高。天遠歌喉永。風多舞袖豪。詩成牋掃雪。話久燭銷膏。怊悵今朝別。搖搖漢上舠。早發春州峽。晩過保安村。人烟江戶少。盤饌水廚喧。是處郵蹄養。何年石獸蹲。使君從此別。怊悵雨中樽。珍重加平倅。停舟此地迎。去時曾有約。歸日遂同行。㠶腹多風色。江心集雨聲。超然㙜上飮。回首更含情。</text>
<title>次加平使君韻</title>,<text>經雨江灘添幾尋。使君候我此中臨。舟乘積水從天下。人倚長風散髮吟。已有盃盤供遠客。且將琴笛奏淸音。連㠶欲向牛川宿。更待寒宵月照襟。爲客春州十日還。終南何處是長安。孤舟峽盡橫平楚。一笛天高下急灘。秋雨過餘生暮景。柳風多處見危欄。今歸不有江行穩。將奈炎程百里鞍。鳳儀山色碧岹嶢。歌舞昭陽似夢遙。來泊孤舟廣陵下。滿天風雨夜蕭蕭。春洲歌管醉華筵。更放輕舟鏡裡天。夜宿荒村多苦狀。百年憂樂故太禪。早發牛川雨不休。石湖亭下短㠶流。道峰山色篷前出。園鳥林猿待我不。二疊江行二日欲林休。絶愛吾亭對瀑流。使君五馬城塵裏。時復來尋野老不。三疊誦易聲長殊未休。蘋風吹送與江流。初潛勿用丁寧義。借問潭龍解聽不。</text>
<title>次鄭來僑寄示䪨</title>,<text>郭外幽居水竹扉。蹇驢朝發暮能歸。如逢俗子煩相問。云訪東岡老布衣。貪薄猶能飽早秔。溪山隨意曳筇行。經綸事業諸公在。野老於焉作太平。</text>
<title>次偕來承旨李保叔䪨</title>,<text>遂得林泉未老閒。今來不負道峰巒。未聞散櫟支危廈。豈有虛舟泝急灘。褦襶自歸桃李逕。壺觴獨對菊松壇。百年丘壑吾生足。朝著何曾一日安。耕釣烟霞卜築深。已將簑笠換紳簪。山前不怕聽琴耳。梅下惟知點易心。峽樹蕭森饑虎過。洞雲沈黑老龍吟。淸朝爕理吾何有。慚愧秋農又病霖。容許山間此漢閒。小亭終日看靑巒。頻來倚仗丹楓。且去垂竿白石灘。病後尙堪開酒戶。吟詩聊復上詩壇。塵埃出處休相問。槍䳛楡枋久已安。客斤柴荊逕草深。山人何害廢巾簪。卽今世路難開眼。從古林泉不負心。君寵豈容忘寢食。民憂曾欲起呻吟。還成袖手殘棋局。輸與諸公作早霖。久厭官忙思追閒。春明十里此林巒。淸陰留與三槐宅。晩計歸來九節灘。芋栗園中開小逕。葡萄架下設方壇。從今粥飯終年飽。也是人生暮境安。其二床帙爐香退相閑。柴門几杖帶靑巒。霜天晩籟高低樹。雨夜寒聲上下灘。世事頻驚傳乕市。覇啚須讓執牛壇。雲衢釖佩渾如夢。新製荷衣覺軆安。其三休退吾方占地閑。居停君亦共分巒。衰懷不耐悲秋葉。客夢何堪聽夜灘。昨雨應添彌勒瀑。淸風猶在詠歸壇。相携約泛黃花酌。似勝銀㙜曉問安。其四休官以後此身閑。領得華山四五巒。詩思窃如遊盡境。心工艱似上高灘。尋僧過壑雲生屐。有客臨池石作壇。數頃荒田三畒宅。秪應留與子孫安。其五悠悠身世似雲閑。昨偶無心暫出巒。拙手何堪臨敗局。平流却忘有危灘。欲浮樽菊看山檻。故着亭槎翫瀑壇。莫淪進退憂深淺。終是身安意亦安。其六何事君來擾我閑。坐支頤笏看秋巒。林栖已結三椽屋。世路曾驚百曲灘。釖履崢嶸丞相府。㫌旗肅穆上戎壇。昇平文武諸公在。佇見明堂講治安。其七物色溪山餉我閑。紳垂高瀑玉抽巒。霏霏雨暗牛鳴野。颯颯秋生鷺立灘。遇酒誰能催敵壘。馳詞不復狎盟壇。百年意氣今如許。衰退邊宜老者安。其八文章正路範驗閑。詩似芙蓉削出巒。高調凄凄生急雨。餘音嫋嫋曳遙灘。家聲自有傳心硯。主約誰爭歃血壇。弱國金珠眞上策。龜玆一域欲偸安。其九歸鹿先生日日閑。時來獨立振衣巒。黃雲浩蕩皆平野。白水縈紆是遠灘。峽籟初生高栢。山暉已在古槐壇。行歌晩逐樵歌返。舒膝蝸廬審易安。</text>
<title>梅不開</title>,<text>梅不着花還不惡。未應花發勝無花。春在孤根培養好。直愁衝雪放開多。其二梅族元來踈泠種。先生何不愛繁花。未能開早供淸賞。慚負沾濡曉灌多。</text>
<title>金領相 在魯 宅延謚日。特下御製。敬次。</title>,<text>宸什榮頒曠古今。公家兩世受知深。若要報答明王惠。秪合推原孝子心。</text>
<title>次黃翼成公影堂致祭䪨</title>,<text>遺像重登釖履。中宸寤寐想英姿。胷襟曷狀龍眠筆。眉宇猶存燕室思。曠世風雲華衮溢。自天香火使星馳。追先可道孱孫感。恨不同時聖主悲。</text>
<title>鳳城君延謚。志感。謚狀。叔氏所撰。余生時。先人有拜謁鳳城廟之夢。</title>,<text>仙樂嘈嘈盡日喧。從容雲氣臘天暄。春歸王孫▣▣恨。光動花誥聖主恩。叔氏遺文猶可考。先君舊夢詎能諼。人生萬事皆前定。孤露傷心淚入樽。</text>
<title>敬次肅廟悼李判書 寅燁 䪨</title>,<text>民之病矣竟誰醫。徵骨寃多又斂箕。若使當時公不死。倘能今日國興衰。童年尙記趨隅拜。寶墨還擎隱卒辭。此見君臣終始義。帝鄕回首白雲悲。</text>
<title>次兪參判 崇 記夢䪨 兪公以書狀。在玉河舘。夢侍肅廟。肅廟悼惜李判書寅燁。至於流涕。</title>,<text>終始哀榮聳搢紳。寧王盛際見君臣。那知一點精誠感。却逐浮槎到漢濱。</text>
<title>李參判 壽沆 挽</title>,<text>少年塲屋擅豪䧺。四路棠陰春更濃。處黨誰能窺適莫。制煩愈益見從容。主知自結陶匀外。世用皆宜屐履中。遠別關河還永訣。前冬一面太忩忩。</text>
<title>密昌君挽</title>,<text>王室諸宗公最樂。天敎百祿侈門闌。崇階自領金枝簿。有子新通玉筍班。佇見遐齡齊海岳。那知華屋落丘山。前冬盛集今如夢。人事悲歡轉眄間。</text>
<title>喚醒堂重修詩</title>,<text>棟宇重新澗壑深。李家完壁此園林。壁紗復護曾題句。壇木猶留舊憇陰。文會風流山不老。喚醒襟抱月長臨。百年堂搆賢孫在。闡發先休是孝心。</text>
<title>元夜。次西帥李君敬韻。</title>,<text>踏月行歌病未能。少年豪氣想飛騰。橋頭健步爭相逐。天外冷風若可乘。佳節今逢生白髮。寒宵不寐對靑燈。鐃笳十部金釵隊。何處南樓悵獨登。</text>
<title>伏次御製大王大妃殿加上尊號志喜韻</title>,<text>載擧彛章聖孝伸。東湖回甲又良辰。願將靈樹三千歲。計自今年作一春。君王垂白奉瑤箋。太母臨軒手受焉。慈孝兩宮千萬歲。祖宗流慶有由然。</text>
<title>謝湧泉寺僧惠百花</title>,<text>歸鹿幽居遠世塵。雀羅門外悄無人。山僧知我桃蹊冷。却寄棠陰憇後春。</text>
<title>次吳子觀韻</title>,<text>才器文章俊秀民。未應終老布衣身。知君囊有神仙訣。何不噓回桂樹春。</text>
<title>次渭陽韻。贈金生景祖。生卽節齋十世孫。方有節齋復官之命。</title>,<text>百世丹書恨。而今一洗之。吾王能善述。光廟盖甞悲。天道公伸屈。民彛聖作爲。西湖有六塚。此義共昭垂。</text>
<title>次槎川韻。贈皇甫生 鍍。生卽皇甫相公仁之後。</title>,<text>至誠孚格理如斯。舊削官啣始復之。寶曆終歸光廟德。忠臣不負顯陵知。泰屯殊地何論跡。伸屈由天會有時。節義門闌孫更孝。定須張大史傳奇。泰屯云。有光廟遺敎。</text>
<title>重甲契梅花飮聯句</title>,<text>終南脩契飮梅花。晦。 梅影依微燭影斜。成。 垂老缶歌留昃日。晦。 半宵爐炭滴流霞。觀。 天寒夜雪千山變。晦。 月隱踈星五皷過。成。 夢得九齡吾輩壽。觀。 年年此會樂如何。殘年悄悄看梅花。數曲氷溪石逕斜。杖屨故人能踏雪。琴書退相久棲霞。幽期戶外靑山近。薄具墻頭白酒過。借問會稽脩契事。風流今古較如何。</text>
<title>重到。更用前韻。</title>,<text>山門夜雪散天花。有客騎驢巷柳斜。際臈梅開香滿閤。燒春酒進暖生霞。翟羅是處誰相問。剡棹他宵倘復過。垂老襟期一醉足。區區得喪奈君何。三疊淋漓詩筆爛生花。一任梅前醉帽斜。連巷君能通步屧。移家吾欲老烟霞。簾風乍掣松聲度。簷雪初瀜竹日過。共說當時蓮社事。德陵雲月近如何。四疊印生笞綠釖生花。退士門深一水斜。種竹冬宜聽落雪。栽桃春欲看蒸霞。樽邊偶與良朋合。洞外何關俗駕過。醉更相憐頭已白。少年行樂悵如何。五疊我面君顔昔似花。却看雙鬢素絲斜。流光詎易停烏兔。佳句猶堪咏霞。飮夜寧嫌山景短。藏春偏愛閤香過。溪扉雪壓千松暗。如此良辰不醉何。六疊晨靴待漏踏甎花。朝罷歸來日欲斜。戴雪松巓爭素鬢。隔紗梅影翳靑霞。床書數帙無多讀。歲律三冬又半過。形役百年心已倦。金丹消息問如何。七疊裘直千金馬五花。少年奇氣釖虹斜。歸來萬事悲蒼鬢。遅暮遐情眺赤霞。身倦詎堪供夙夜。洞深差喜少經過。絲綸四海平生志。獨對淸樽可若何。八疊不道昏眸墜黑花。起登高處一筇斜。前宵山白踈踈雪。返照天紅點點霞。晩計雲間鴻翼擧。羣囂耳外鳥音過。歸來丈室脩然坐。梅閤琴床奈𠇍何。九疊前宵燈落五更花。醉送君歸月正斜。席有餘香通寶篆。軸題佳句闘輕霞。風流佛寺泥鴻逝。涕淚池亭柱鶴過。往事尋思渾一夢。人生頭白可如何。十疊曉汲淸泉灌閤花。床書側畔綠琴斜。林窓紅認初升旭。雪峀靑分淡抹霞。絶壑跫音寒後斷。空梁月色夜來過。題詩且入郵筒去。問尒興居近若何。</text>
<title>雨中。寄子觀。</title>,<text>佳辰昨日踏靑過。春事林園次第花。浩蕩頻來蜂蝶舞。短長相續燕鶯歌。築成池上三椽足。得有樽前一友多。睡起題詩松雨落。西鄰病脚近如何。</text>
<title>出海村。馬上口占。</title>,<text>萬丈奇峰遠入眸。吾家知在水東頭。靑郊十里花無數。紅日三竿馬若流。乍出城闉能自放。久縈簪紱欲何求。朝廷言議多新貴。也是陳人合早休。可耐城塵十丈昏。今朝騎馬出東門。陂塘鷺立新翻土。林薄鷄呼不辨村。細逕靑分芳草色。小庭紅染落花痕。年衰漸覺腰犀重。何不歸來歸鹿園。春暮殘紅落馬蹄。偶乘閑日訪幽栖。村陰晝暗鶯藏柳。野色晴遙鷺浴溪。行止恐爲君子笑。文章安用鬼神啼。閱來榮辱身今老。晩計林泉盡室携。</text>
<title>金士精郊亭口占。示主人及靈城。</title>,<text>佳辰興發可如何。騎馬來尋郊外家。宰相身閑還勝覽。林園春盡尙餘花。巖泉遇雨方成䪨。谷鳥迎人始度歌。臨水晩餐聊一飽。從君又欲醉薇阿。靈台。時在薇阿。</text>
<title>次南相國石上䪨。示士精。</title>,<text>淸樽得句倚豪雄。坐處溪心白石隆。丘壑平分遅暮計。吾家亦在道峰東。</text>
<title>洪正郞 應復 輓</title>,<text>每話童游把酒觴。忽驚粱夢淚盈裳。積三世德還如此。未六旬年亦太忙。宦業鵬啚歸吏隱。家聲螟子種書香。天眞心事淹該識。泉路沉沉幾日暘。</text>
<title>金珍山 時敏 輓</title>,<text>君詩不在拈毫時。笑貌聲音捴是詩。五斗折腰聊復尒。一生嘔血竟何爲。槎川夫子雲龍失。守白故人鴻鴈悲。莫把遺篇論定價。淵翁昔日盛稱之。守白。其弟思叔軒名。</text>
<title>春川南進士 格 回甲宴。兼行其子小科唱榜。家姪東伯有詩。追次之。</title>,<text>觀風節下鼓簫迎。聞喜筵中壽酌行。老上舍今逢舊甲。少郞君又荷新榮。秦關仙氣牛坪逈。丹穴雛毛鳳嶽晴。何處拍肩相賀語。衆香城裏白雲程。</text>
<title>別任聖方 珽 之任谷山</title>,<text>大道歸皇極。羣賢翊聖王。詎云軒有鶴。還見棘栖凰。門柳停行盖。階花動別觴。何妨成吏隱。松桂讀書長。</text>
<title>別洪德輿 九行 就養嶺邑</title>,<text>太守之食太守居。而無太守民社責。白首飽嬉以自適。太守却來趍彩服。是則名爲太太守。后溪夫子留歌曲。鳳老無凰雛毛長。相隨啄啄琅玕食。五月榴花紅照眼。離憂細傾池邊酌。太太守歌歌送君。安用作官居黃閣。</text>
<title>兪校理 彦好 輓</title>,<text>萍水昭陽動別巵。聞韶歌舞月生遅。詩篇在篋空相憶。人事如花復幾時。講幄爭推三昧妙。峽氓方頌二天私。謫期易滿樓成促。可奈高堂鶴髮悲。</text>
<title>戱簡子觀</title>,<text>昨從君家墻外過。仰看六月桃正熟。葉間累累懸紅頰。風送芳香觸鼻息。平生種棘不種桃。正當時節未得喫。君不見畢家吏部甕間宿。不妨丞相學作東方朔。</text>
<title>簡子觀</title>,<text>壇草階花綠映紅。鶴欄鷄柵小池東。高荷力弱能擎日。垂柳絲長好拂風。歌曲千家欹枕下。啚書數架閉門中。而今漸覺行藏義。▣氏新篇晩着工。</text>
<title>遊墨麓先基題石</title>,<text>先人種德地。荒廢幾多年。襟帶雙溪合。風烟一局圓。胡爲捐白壁。終愧失靑氊。是有堂搆責。吾將結數椽。</text>
<title>次李養正䪨</title>,<text>塵埃不到洞中天。倦鳥閒雲几杖前。厭向丹登釖履。能來綠野管風烟。春歸桃逕門無客。日永梅窓案有篇。千載神交陶處士。南山蒼翠見悠然。</text>
<title>登後岡口占</title>,<text>八月南臯早菊華。千家簾幕夕陽多。悲歡得喪人間世。獨倚西風放浩歌。</text>
<title>先妣生朝。風雨悲吟。子觀適至。書示。</title>,<text>閱盡悲歡已白頭。空山遼落閉門幽。塤箎萱陛三生夢。風雨林亭八月秋。此日逢君猶可飮。淸樽無婦又雖謀。欲題詩句還蕭索。歸燕離鴻箇箇愁。</text>
<title>卽事</title>,<text>負杖行吟松逕微。澗雲山日共依依。欲將投與兒孫戱。拾栗西園滿袖歸。</text>
<title>別元華伯湖南量田之行</title>,<text>宮樹秋陰薄。離懷院日斜。霜前謝玄鳥。春後有黃花。南畒民憂急。西江風色多。君行不可住。頭白奈如何。</text>
<title>錦平尉輓</title>,<text>當日寧陵六都尉。四朝恩遇在公偏。南溪禮樂三千字。沁水樓㙜八十年。鳩杖欲安天下老。鸞驂忽返地行仙。哀榮存沒夫何憾。㫌孝門前特謚宣。</text>
<title>曹參議夏望輓</title>,<text>晦谷門闌峻。靑湖宅相賢。才華固天得。詩禮是家傳。意氣騏蹄逸。文章鳳羽鮮。舟虗乘學海。珠媚摘重淵。傲兀空千古。崢嶸跨九埏。搏風擊海水。列宿仰魁躔。旗鼓登壇誓。絃歌敎胄筵。是宜先屈指。誰敢與隨肩。荊璞非遭刖。杞材奈見捐。文人故不俗。世路一何偏。久屈塵埃吏。相思嶺嶠巓。纔聞投黑綬。何遽落黃泉。猥幸參文酒。仍兼講睦婣。兄亡悼後死。弟畜荷同憐。林寺秋燈夜。梅窓臈雪天。談評窮萬象。酬酢溢千篇。欝欝靑霞氣。洋洋流水絃。恠余宵夢感。知子謫期圓。病枕將躬候。寢門忽涕漣。依依龍嶽樹。渺渺月溪船。短髮風霜裏。存亡百感纏。</text>
<title>九日登高</title>,<text>樽前醉欲放長歌。倚杖西崗一望賖。秋晩黃花猶未發。風高烏帽不禁斜。人生短髮悲歡集。世事危棋得喪多。遙見道峰山色好。暮年簪紱欲如何。</text>
<title>要子觀</title>,<text>試問西鄰友。能來飮黃花。山高風正急。醉欲落烏紗。</text>
<title>次李兄治仲楓岳啚䪨</title>,<text>未是桃花流水疑。仙山佳約苦成虧。相君也愧先生力。不解藏舟半夜移。</text>
<title>兪承旨 彦通 輓</title>,<text>少年堂后初相識。衮衮塵埃各白頭。異政宜編循吏傳。冲襟當以古人求。爲官不是緋衣薄。卧地還須削牘收。常謂吾儕君獨壽。暮齡猿哭損生不。</text>
<title>墨寺洞先基宗會口占</title>,<text>兒郞列侍父兄臨。霜露遺墟感慕深。楓樹林中桃李會。蘭亭序裏絮塩吟。盛衰那忘燎毛戒。孝謹須持奉玉心。桑榟曖然如可見。依依坐到日西沉。</text>
<title>月下聽琴。次子觀所示䪨。</title>,<text>黃菊樽邊醉放歌。携琴有客偶相過。夜深空谷雲埋逕。霜重踈林月上柯。誰道鵷飢爭腐肉。只應龍老卧淸波。要津在處多危楫。欲遣孤舟野渡斜。</text>
<title>訪金思叔 時愼 贈之</title>,<text>守白堂前黃菊開。柴荊車馬故人來。江干昨送子亨柩。今日逢君醉一盃。子亨其從姪夏行。</text>
<title>次子觀賀席十䪨</title>,<text>少年同學講君臣。中歲身名有屈伸。窮轍常憐無地稅。恩綸忽荷自天新。升沉與奪誰非命。造化生成會有神。月裏重攀羅隱桂。堂前爭賀老萊親。笙歌浩蕩當佳節。冠佩崢爃集故人。暖煦嚴霜舒慘地。丹書紅紙後前身。錦筵樽酒須終夕。蓮榻詩燈怳隔晨。友義不能拯水火。君恩容許齒簪紳。人非爲力誠應格。士欲忠君孝可因。從此險塗宜自愼。請思慈母斷䓗辰。</text>
<title>夜飮</title>,<text>淅瀝嚴風坼澗氷。萬松號怒凍雲層。心期寂寞塵書架。歲色蕭條雪屋燈。經濟敢云千乘相。生涯今作十年僧。伊來漸覺摧頹甚。獨有梅前一醉能。</text>
<title>次鄭來僑韻 戊辰</title>,<text>十載重登政事堂。塵埃嬴得鬢絲長。卽看敗局無高手。况復堅氷在履霜。避弋憂深鴻欲逝。捲簾恩重燕能忘。終須綠野歸休日。試喚君來擧賀觴。</text>
<title>次任聖方韻</title>,<text>十載叨黃閣。非才負聖王。群蹄競駑驥。百喙啄鸞鳳。漸倦丹步。頻呼綠野觴。襟期共誰語。關塞道途長。</text>
<title>次影幀都監軸中韻。示李君範台座。余與君範。皆庚子史官也。</title>,<text>新春酌献上親行。堯在羹墻繪事成。梧野敀雲猶未遠。虞淵沉日復生明。群臣欲見先王意。盛德難忘沒世誠。憶侍西宮憑几夕。攀髥餘淚更雙橫。</text>
<title>卽事 時二月大雪。盆桃始開。</title>,<text>樽釀新開香汎巵。九衢車馬退朝時。滿園白雪紅桃下。醉看兒孫繞膝嬉。</text>
<title>追赴季賓兄家酒席次韻</title>,<text>今朝休告掩重門。還赴溪西不速樽。雪水初瀜魚躍沼。烟花欲放鳥鳴园。詩牋溢席題將遍。盃瀝侵衣醉已翻。多荷相如容末至。區區禮數莫須言。</text>
<title>昨赴季賓兄不速之會。追次其元夜軸中韻。</title>,<text>病負三元明月宵。起居仍阻澗西橋。武安生貴弟何有。韋曲春遊兄不招。淺酌初行詩未就。便輿經造室非遙。諸公莫怕權頭罵。鄕黨元來異廟朝。</text>
<title>春日贈金剛僧</title>,<text>前秋虛負仙山屐。回首蓬壺恨不窮。僧道春遊亦自好。春花紅似勝秋楓。</text>
<title>季賓兄又以橋言兩䪨。見示次之。</title>,<text>聞君春飮續元宵。遂命肩輿渡柳橋。里巷傳呼丞相至。簡書非有故人招。陽尊俗禮方虛右。不約饞賓孰度遙。一笑追陪詩酒席。佳期月夕又花朝。槐柳陰陰臨水門。山家春釀始開樽。風流接近烏衣巷。經濟粧成紫閣园。半牗山光濃欲滴。淸池雲影靜還翻。醉來爲問花消息。林鳥多情似有言。</text>
<title>次嘿沼感𢙇䪨</title>,<text>先王中美四支彰。遺像依然至德香。天更不違顔咫尺。臣猶及見聖輝光。攀弓有淚將何極。凭几揚音不忍忘。當日少年頭已白。尙疑簪筆侍龍床。</text>
<title>伏次影幀都監堂郞宣醞日御製</title>,<text>唯繪孔肖兮唯禮孔中。禮行風動兮自西自東。南山崔崔兮萬壽攸同。</text>
<title>踏靑日晨起有懷。季賓兄軆元君敬諸益口拈。</title>,<text>風雨踏靑日。乾坤頭白人。慵回一枕夢。起看萬家春。有友郵筒斷。思兄藥親。願言謀少飮。答此燕鶯辰。</text>
<title>毓祥宮陪班。次子揮䪨。子揮與人有看花之約。</title>,<text>鑾輅天臨北麓園。蛟龍旗拂五雲痕。新春雨露凝宸感。舊邸烟花帶渥恩。班裏空高丞相舃。城西還負故人樽。只應敀對羲文易。九六爻中澤聖言。</text>
<title>受香宿大報壇 七律二首。七絶五首。</title>,<text>小臣祗奉御香傳。黃幄靈壇儼䇺籩。九陌初晴寒食雨。五雲猶在大明天。皇陵松栢今何似。左海衣冠故宛然。賴是寧王曾義起。定應無愧簡靑前。皇壇九級禁林邊。芬苾新春祀事蠲。悄悄宮花稀閣漏。深深殿幄藹爐烟。雲端天子神明降。海內吾東日月懸。千一河淸知早晩。小儒頭髮已皤然。河漢沉沉宮漏催。東風靈雨帝陵來。禁城一夜花爭發。想見龍灣寶輦迴。靈壇禮樂饗新春。一縷香烟上格神。提督前駈經理殿。雲車風馬帝東廵。宇宙煌煌大報名。誰家香火▣神明。未應穆穆雲端帝。臨顧▣▣▣▣生。東窓相國主和親。謂負神宗再造仁。南漢當年無社稷。皇壇血食更誰陳。鉄騎長驅萬里城。公然皇極帝胡淸。元功忠孝吳三桂。不是明亡李自成。</text>
<title>寄杞原君兪軆元健基</title>,<text>花下題詩欲有贈。酒隱先生老白首。先生家釀有新方。杜鵑花紅浸玉卣。日飮無何恣醉狂。人間萬事皆悠悠。飮中羣仙凡幾人。頗憶終南老相不。老相無婦可謀酒。一旬閒却持鰲手。春雨沙堤客不至。小園落花紅紛繽。有誰靑絲繫壺來。權頭不罵携酒人。</text>
<title>太廟陪班。憶園花口占。</title>,<text>山家經濟種奇花。花正開時不在家。怊悵東園紅萬片。比歸應已落來多。</text>
<title>有感</title>,<text>名花落幽逕。垂柳擁柴扉。暗水流何去。閑雲斂欲歸。彌綸詎有補。明哲貴知微。獨倚西崗杖。飄飄風滿衣。</text>
<title>訪曹彛甫江亭</title>,<text>晴波𩿨鷺浴春衣。地僻村深柳擁扉。江路偶能騎馬出。野花猶見近人飛。中央進退君爲得。經濟安危我已非。奔走塵埃良自苦。東山薇蕨定應肥。</text>
<title>觀燈</title>,<text>倚杖西岡夜不寒。滿城燈火眼中看。而今信作升平相。水缶聲聲億兆歡。</text>
<title>一鑑亭。與吳子觀聯句。次之。</title>,<text>相看白髮兩蕭蕭。忽憶山門舊踏橋。零落親知惟尒在。崢嶸歲月不吾饒。升沉旅舍分氊後。離合池亭秉燭宵。且對淸樽謀一醉。谷跫何耐久寥寥。</text>
<title>麟㙜宴席感懷</title>,<text>法醞催宣廣樂陳。凌烟高閣宴勳臣。獨怜歌舞紛華席。零落荊花半樹春。</text>
<title>秋夜懷金湖主人</title>,<text>三旬藥閉門幽。坐夜寒燈照白頭。城市山多高士宅。江湖秋入故人樓。荷花已老猶餘在。魚子應肥可𧒯不。興發要當扶病出。早須料理木蘭舟。山樓氣色動凄寒。寂歷星河夜欲闌。露草虫聲來枕外。秋欄鶴夢在雲端。愁人鬢得千絲易。敗局棋安一子難。少日讀書常怵惕。身名元祐竟誰完。</text>
<title>池上口占</title>,<text>槐柳門深淸晝眠。竭來池上暫醺然。小樓床簟蟬聲內。萬壑烟霞鶴舞前。遅暮漸多淹病日。行藏欲問惡盈天。高梧葉落西風起。車馬塵埃又一年。</text>
<title>幽居</title>,<text>花石平泉獨擅奇。山中雲物助爲詩。幽香露草猶堪藉。敗葉風蕉不自持。小沼微瀾魚躍處。滿林晴日鳥歌時。朋游斷絶緣多病。門柳非無繫馬枝。</text>
<title>夜凉</title>,<text>星河歷歷浸寒塘。九陌鍾鳴漏箭忙。一壑中間爲地僻。小樓西北得天長。捲簾山氣生秋爽。欹枕松聲動夜凉。叵耐三旬淹病久。却看書帙委塵床。</text>
<title>從伯氏築詩壇。以雪壇名。盖取雪樓之雪也。次軸中䪨。</title>,<text>方壇恰受列群賢。名取詩樓一字傳。今古相當雙壁壘。風烟不道各山川。逕通陶老歸園處。池接羲之洗硯邊。若把文章論定價。此中宜着雪堂仙。壇在墨沼日涉亭之間。故下聯云。</text>
<title>夜吟</title>,<text>白髮西風吹不禁。蒼凉夜色集峰陰。翻翻露草飛螢落。漠漠烟林宿鳥深。行止多慚君子義。詩書遂負古人心。悲歡榮辱無窮感。只許寒虫與共吟。</text>
<title>臨池</title>,<text>松下方壇壇下池。獨來扶杖看淸漪。秋風高柳寒蟬得。瞑色深林倦鳥知。北極衣冠承候日。南宮車駕送賓時。微臣但切瞻天願。叵耐支離病起遅。</text>
<title>次金湖軸中䪨</title>,<text>悵望金湖老。飄飄火食仙。自忝慚裂土。悔不學耕田。簾捲千峰雨。樓臨萬井烟。爲能高處卧。此意亦超然。去作江湖士。深扃水竹關。與妻携白髮。留客看靑山。畏路少完節。烏官多厚顔。高風不可躡。終愧鵠虫間。四時逢月閏。一病涉秋分。蟬噪生林籟。禽還斂壑雲。初非忘陛闥。不復倒衣裙。君子行藏義。吾猶長者聞。小沼澄如許。柴門日以幽。林喧群鳥夕。樓逈一蟬秋。世事蕉隍鹿。故人凾谷牛。願投丞相印。與子共遨遊。多病休官我事宜。百年叨冐已逾涯。天機衮衮高梧得。世事悠悠短髮知。廊廟憑誰收敗局。江湖有友寄新詩。西風一棹曾留約。欲與浮𩿨浩蕩隨。</text>
<title>和平翁主輓</title>,<text>須信王姬貴。乾文早告凶。珠圓方欲吐。玉碎忽成空。考德徵周化。紆恩冠巽宮。處恭箕箒內。友樂瑟琴中。衿佩無良袂。餠湯候射蓬。樓簫諧囀鳳。泥印失飛鴻。機冷銀河月。花殘沁水風。九原猶孝思。應慮損宸衷。</text>
<title>次子觀</title>,<text>三旬伏枕掩柴關。藥堆多較似山。上殿何論丞相履。隔鄰猶阻故人顔。身忙久被官爲累。年老還因病得閒。起看淸池雲影度。紛紜興滅幾千般。</text>
<title>山樓秋夜</title>,<text>一壑雲深遠市聲。山樓秋夜靜簾㫌。飛螢力弱隨風落。旅鶴心悲向月鳴。下士詩書聊自遣。老鱞衾枕不勝淸。休官謝客齋居久。爐篆床琴道氣生。</text>
<title>月夜邀鄭來僑聽笛</title>,<text>雨後新凉病欲蘓。卧聞庭葉墜高梧。卽看好客如期至。更有淸風與月俱。樓笛吹生無射律。家醅藏待不時須。豪情老去猶餘在。忽憶秋帆下涬湖。曾與鄭君。泛西湖。二疊病氣逢秋漸覺蘓。夜看晴月上庭梧。天時潦霽炎凉會。人事悲歡寵辱俱。衆閧方成龍乕食。群賢安得蚷蛩須。高樓一笛西風起。吹動歸心滿五湖。三疊佳辰旣望客從蘓。是夜寒聲動竹梧。倚笛誰能淸唱發。枕壺仍與醉眠俱。詩書舊學無多在。風月閑情不竭須。借問何時重見枉。欲開籠鶴報西湖。</text>
<title>二哥宅題壁</title>,<text>幽檻歌烏几。東峰月上遅。松深一瀑墜。池凈數星垂。里籍新增戶。山居近接籬。乃翁無越槖。惟欲種書詩。</text>
<title>廵園</title>,<text>入秋新病起。今日始廵園。荷杖隨僮僕。先輿走小孫。臨池雲度影。坐石雨留痕。歸鹿亭何似。行當復駕言。</text>
<title>有懷</title>,<text>虫聲何意使人傷。百慮徘徊兩鬂霜。庭院夜凉秋到早。江湖天濶夢飛長。在公知有賢勞相。憂社其如旰食王。碌碌終非支廈手。明年擬上乞歸章。</text>
<title>雨中</title>,<text>謝客門深几杖幽。空林鳥雀暮啾啾。松濤淅瀝秋生壑。山雨蕭森瞑入樓。鶴欲冲雲還躑躅。燕將辭壘故遅留。元來軒冕身灾是。况復人生已白頭。</text>
<title>雨中喜子觀至。次柳下韻。</title>,<text>坐看烟霞萬壑生。山樓風雨不禁淸。秋荷露瀉明珠色。晝簟棋殘落子聲。佳客忽來三逕濕。小尊相對一欄橫。卽知空谷聞跫久。園鳥林猿共喜驚。[附原韻]齋居燕室便書生。園樹微凉几案淸。茶竈閑情烟細細。竹簷秋意雨聲聲。鶴愁翅濕欄前立。琴得風鳴壁上橫。歸去麓山知雅志。句中新語使人驚。</text>
<title>關王廟</title>,<text>古殿丹靑暗。秋雲生晝陰。威靈瞻肅穆。風雨動蕭森。竹帛千年事。桃園一片心。操權皆鬼餒。斯廟屹于今。</text>
<title>卽事</title>,<text>金輿曉拂沁園花。華屋丘山可奈何。風靜蛟龍旗不動。上林斜日有歸鴉。</text>
<title>上陳戒箚批久不下</title>,<text>空山萬籟息。倚杖一悲吟。掩翳中秋月。徊徨獨夜心。才踈憂世切。髮短愛君深。只是臣誠薄。寧無聖鑑臨。</text>
<title>李同福渘室內輓</title>,<text>小岳樓高孔巖邊。澄波十里雙行柳。中有詩人垂白髮。吐口箇箇皆瓊玖。詩成扣缶諧瑟琴。百年同老糟糠婦。興發相引乘晝艇。家貧不時藏斗酒。一朝奄忽先翁逝。翁老無妻供井臼。凉秋八月風霜集。扶送玄柩卽山阜。翁言吾亦死無日。有知無知悲不久。獨悲不及重牢年。此恨欲問月中叟。我謂如翁不足悲。靑春結髮至白首。終南相國何爲者。五十年中盆再扣。</text>
<title>伽任使君。將以重陽日陛辭。戱贈之。</title>,<text>九日龍山吹落帽。君胡戴得走風塵。猶堪去濯紅流水。勝似黃扉匏繫人。</text>
<title>將遊蕩春。次從伯氏軸中韻。數日前伯氏已有此行。</title>,<text>朝起詩筒僮挈來。謂言歸自武溪㙜。朱欄占得淸流曲。紅葉多於老樹隈。正欲行携桃竹杖。誰能坐負菊花盃。奇遊獨恨無儔侶。倘許聯翩再往迴。</text>
<title>蕩春溪亭。次鄭尙書子揮石上留題䪨。</title>,<text>故人何日此中來。佳句留題在石㙜。元帥㫌旗紅樹岸。數村籬落白雲隈。難將短髮同憑檻。獨有寒花可入盃。不恨吾遊差較晩。淸流猶得濯纓迴。</text>
<title>任修撰輓</title>,<text>荀氏弟兄龍矯矯。英聲魁斗更光輝。瀛洲樓閣通宸極。浿渚烟花映繡衣。踈老旣亡文在此。伯牛斯疾命耶非。早知君有巖廊器。誰謂身名未到緋。</text>
<title>一鑑亭續落成會。次舊䪨。</title>,<text>當時內集落亭成。岡祖親陪寺正兄。遼郭身隨孤鶴影。桓山淚入別禽聲。梓桑故里生秋感。琴酒芳筵卜日晴。城壁重完先澤是。小孫能復此經營。二疊吾猶及見此亭成。賀席塤箎盛弟兄。遺老尙傳先世事。小孫能繼舊家聲。庭留翠栢千霜閱。尊對黃花九日晴。挽住崦暉歌缶樂。願言玆會逐年營。</text>
<title>戱次柳思叔</title>,<text>西湖退宰醉黃花。顧笑紅塵意若何。愧我支離十年久。羡君高卧一旬多。二疊孤負巴江江上花。塵中回首悵如何。鷺𩿨難與懸弧飮。苦被妻兒挽得多。三疊江上松籬籬下花。重陽物色問如何。花開滿地無人見。楚賈吳商採採多。四疊妻勸淸尊尊泛花。尊前彩舞樂如何。巴江秋色未應好。城▣黃花開亦多。五疊興盡懸弧飮菊花。丘原霜露感如何。山林上隱終身卧。不似君行屑屑多。思台退居巴江。未久以生日入城。又將爲掃墳之行。而自稱上隱。故云云。</text>
<title>密陽君挽</title>,<text>公是吾兄友婿人。宗英素貴峙簪紳。啚書家蓄千籤富。悃愊心存一味眞。蘭玉階庭春似海。丘山華屋露晞晨。病淹獨阻臨筵哭。題寄哀詩更愴神。</text>
<title>次槎川韻。贈詩僧大演歸頭流。</title>,<text>靑山流水更誰猜。矯首塵埃獨悵懷。槐柳沙堤多落葉。遣僧遙帶白雲迴。</text>
<title>重陽後。登高拈柳下。</title>,<text>林陰欲正午鷄墻。追作重陽此會芳。笛裏忽生松籟急。尊邊徐曳峀雲長。兒燒紅葉傳盃曖。翁揷黃花短髮香。自是秋光多紫閣。移家故近墨溪傍。</text>
<title>上辭箚。次前韻。</title>,<text>爲文敢道闢門墻。只恐傳名混臭芳。社稷安危身欲老。皇王禮樂意何長。風波宦海無時定。杞菊鄕山在處香。病乞休官章已就。今朝擎入御床傍。</text>
<title>和李同福悼亡詩</title>,<text>愁多夜永難成夢。只許寒虫啼近帷。肝合恩情忘亦可。鱞居身世老逾悲。棗脩新婦升堂日。梨栗兒孫繞膝時。此事人生稱至樂。如何有淚每沾頤。</text>
<title>次仲煕台雙溪軸中䪨</title>,<text>君莫悲歌行路難。人生安得暮年閑。常時獨閉西園宅。爲客能專北郭山。元帥新亭金碧爛。重興凈界雨花斑。扶衰桃竹隨身在。遂欲相從日往還。</text>
<title>以酪粥奉槎川</title>,<text>此是東宮惠養臣。恩波分與嶽翁均。我多男子翁多壽。曷不雙擎祝聖人。</text>
<title>雪中。與軆元子觀小飮。拈柳下䪨。</title>,<text>盃深不怕雪翻風。爐爇華虫獸炭紅。友席何妨忘宰相。詩筵遂欲騁英䧺。寒天肩聳尋梅客。仄日歌長鼓缶翁。約到昏鍾須盡醉。淸尊北海肯敎空。</text>
<title>書梅閣</title>,<text>暖閤朝朝水漑根。瓊枝一夜着花繁。貞心不改風霜裏。爲報先生護養恩。</text>
<title>喜院叟至。拈柳下。</title>,<text>春到溪流凍未消。喜君騎馬度危橋。園松雪壓寒猶響。香篆帷深靜不搖。邂逅方成梅臘飮。尋常多負月明宵。上元佳節行將近。安得相携互答謠。</text>
<title>除日</title>,<text>怊悵崦暉看漸頹。歸雲倦鳥共徘徊。今年四序成功去。明日三元受節來。迎取新陽羞短髮。送還殘臈有深盃。山中料理閑經濟。擬種園松與磵梅。</text>
<title>除夜</title>,<text>樗蒲燈下屠蘇酌。繞膝兒孫閙若狂。少日乃翁如爾健。衰年佳節使人傷。荊花落後殘生在。松栢攀餘老淚長。却怕明朝臨鏡照。鬢間添得一番霜。</text>
<title>己巳元朝試筆</title>,<text>病阻紅塵陌。春歸紫閣陰。暗泉瀜壑雪。新語競園禽。敢忘推車義。終堅誓墓心。涓埃竟何報。有淚獨沾襟。</text>
<title>放鶴</title>,<text>午酒微醺後。梅窓十翼文。急風無靜樹。寒日有屯雲。病鶴開籠放。歸鴻倚枕聞。平生道峰色。與我故慇懃。</text>
<title>追次尹判書游謚筵韻</title>,<text>光迎恩謚盛筵開。會弁峩峩耀上台。獨恨床帷淹疾病。却思簪佩共追陪。當時聲價聯雙壁。垂老詩篇動八哀。豪氣元龍樓百尺。艱危安得起公來。</text>
<title>感盆桃</title>,<text>閤裏紅桃花正發。今年花似去年花。可憐白髮三千丈。何事年年較更多。</text>
<title>出郭</title>,<text>出郭乾坤大。江湖春水生。耟犂看野色。鷄犬識村情。名節貴逾重。形骸老更輕。何由理短楫。散髮入空明。</text>
<title>趙判官 漢輔 輓</title>,<text>少年結交多英俊。雲龍上下恣追逐。濁酒艾羹德陵寺。露荷風柳一鑑閣。子觀端良氣脫穎。君美瀟灑皎如玉。君有老成大家風。浦翁松老典刑托。譬如騏子生步驟。議論往往出經識。謂當需世紹家聲。那知久屈泥塗跡。割鷄牛刀聖所哂。栖栖朱墨頭成白。往者唁君西河痛。已見羸病不可藥。寂寂虛堂掩玄柩。但有哀哀婦晝哭。君美早夭子觀畸。與君悼惜常歎息。我今垂老又哭君。君比二君尤窮毒。人生少壯能幾時。升沉存沒花開落。夢中歌哭皆幻妄。此事何欣又何慽。東風二月花滿城。題詩送君歸冥漠。</text>
<title>惜春</title>,<text>駈駈形役損朱顔。朝出軒車暮始還。多愧滿園花發後。不能一日在家看。</text>
<title>訪金湖</title>,<text>塵埃鍾漏鬢成絲。邂逅餘閑出郭時。馬首忽生垂柳色。花心已在小桃枝。靑春景物正如此。綠野歸期何太遅。君子行藏▣古義。雅懷惟有故人知。𩣭馬故人𩿨鷺心。軒車十里薄言尋。靑蕪野盡明沙出。紅杏籬低數柳陰。谷樹鶯來知勸酒。浦村魚賤不論金。君家風味淸如許。稍豁塵埃煩惱襟。</text>
<title>感懷。贈亡姪女金氏婦子大淳。</title>,<text>今春風雨惡。十日掩山門。梁燕歸何晩。林花落有痕。漸看親愛少。猶喜典刑存。揚立他年事。何由及九原。</text>
<title>悼楊州叔父</title>,<text>眼看桑海變。人事日凄凉。諸父今誰在。餘生只自傷。氷湖魚可鱠。墨社酒初香。寂寂園花落。靑春亦太忙。岡祖家聲寂。惟天不佑仁。人生戢一木。花事了三春。故宅門槐冷。何山墓草新。悲來成獨酌。寒雨暮紛繽。</text>
<title>園花</title>,<text>淸溪一曲道人家。李白桃紅橫復斜。要識閑中經濟術。今年花較去年多。</text>
<title>雨後二哥宅邀子觀聽瀑</title>,<text>終南昨夜雨聲過。庭院微風鳥對歌。倚樹坐聞晴後瀑。臨流手弄落來花。若要境靜須人靜。道是兒家卽我家。每日肩輿松下路。萋萋芳草近淸和。松翠爲門柳沼淸。故人鞋杖趁初晴。隨風歷亂花無數。過雨琤淙瀑有聲。市隱尙容麋鹿性。春詩多占燕鶯情。只恐兒貧尊易竭。囊錢送買藥山甁。</text>
<title>與鄭來僑得長字</title>,<text>新雨池㙜晩吹凉。澗邊幽草動微香。輕搖漲綠魚方得。競逐飛紅鳥各忙。白首下帷書味永。靑山隱几道心長。逢君不着塵埃語。試問春詩有幾章。</text>
<title>卽事</title>,<text>山空恠鳥相呼語。池靜游魚自在跳。棋罷悠然成一醉。雨中零落小紅桃。</text>
<title>訪人歸路口占</title>,<text>簾幕千家燕舞回。天街新雨凈無埃。長橋垂柳行人歇。流水浮花浣女來。民物昇平知有像。功名文武恐爲灾。十年鍾漏支離甚。歸鹿山蹊鎖綠苔。</text>
<title>感懷演雅軆</title>,<text>客去苔庭鶴步長。樹陰初正午鷄墻。園花已謝蜂衙晩。樑壘將成燕事忙。蛙哭應悲蝌蚪尾。蝸行難負觸蠻塲。山扉獨掩鶯聲裏。軒駟何如汎蟻觴。</text>
<title>桃李飮席上。拈柳下。時成甫兄海西未還。</title>,<text>春盡山陰修稧亭。佳期齊赴柳邊扃。人間寂寂名花落。客到萋萋芳草靑。蘭室尙嫌三影少。竹林寧有一賢醒。歸當各帶淸和月。十二長橋醉裏經。</text>
<title>與子觀遊德寺。少日讀書處。感懷。贈寺僧慈侃。</title>,<text>蒼顔白髮吾非我。流水浮雲自古今。出洞僧迎無故識。空門存沒亦傷心。共君來訪梵王家。輿馬聯翩澗路斜。欲雨鳩鳴山杏樹。微風蝶掠野荊花。居僧但識黃扉貴。坐佛應驚白髮多。當日題名今在否。壁塵披拂碧籠紗。</text>
<title>權信卿見一亭。次保叔䪨。</title>,<text>相國遺墟有此亭。澄流爲帶壁爲屛。古人寂寞浮雲白。游子登臨數峀靑。細酌初傳新水檻。淸陰猶在舊槐庭。悠然一笑塵埃外。谷口啼鶯盡日聽。二疊歸鹿亭隣見一亭。東西十里互藩屛。野花橫掛千畦綠。岳色平分萬丈靑。老境吾將牛放草。少年君似鳳儀庭。他時林下誰爲主。此案終須山鬼聽。曾爲見一亭序。有雖爲林下一人之語。故云。</text>
<title>鄭子揮訪金湖。有詩。次之。</title>,<text>宰相乘閑問釣磯。郭西何日匹驢歸。不隨君去身如縶。得讀詩來意欲飛。小沼荷深魚隊隱。漲江蘋沒鷺群微。碧筒有約佳辰飮。擬向澄流濯我衣。</text>
<title>與吳副學遂采士修。約會金湖飮碧筒。余以情地難安。縮伏不敢出。士修先赴有聯句。次之。</title>,<text>剡曲孤舟雪月期。君家酒熟碧筒時。龍山學士憑欄久。鹿里先生出郭遅。世界從來多缺陷。老年何事不低垂。塵埃去就中情熱。豈獨停雲悵有思。</text>
<title>錦伯李君敬寄松笋酒。邀子觀同飮。次其酒隱堂聯句韻。</title>,<text>軟薑盤上水茄俱。錦伯松醪對一壺。興發爲書邀好友。君來得句發淸謳。朱顔不改山樓會。白髮應傳洛社圖。早晩延恩門外別。倘能携釖送長途。</text>
<title>寄陜川使君任孺子</title>,<text>迢遆幽燕萬里程。衰年離別易傷情。紅流壁上題名處。遙勸淸尊送我行。</text>
<title>李養正歸後。口占却寄。</title>,<text>山日徘徊看漸頹。君歸誰與共含盃。松陰寂歷蟬聲歇。荷氣氤氳蝶舞來。治世何憂還有涕。宦情非薄已成灰。獨慟未了桑蓬債。又向燕城使節催。</text>
<title>告別金湖主人</title>,<text>暑雨初收風滿樓。凄凄床簟悄生愁。蒼凉鶴夢千峰月。斷續虫聲一夜秋。安得甞君蓮葉酒。正堪邀我木蘭舟。誰能脫釖持相贈。河漢星槎欲遠浮。</text>
<title>和李養正</title>,<text>每覺逢君醉欲頹。襟懷醺似飮醇盃。話窮魚躍鳶飛去。興入天根月窟來。別恨秋生橋上柳。歸期雷動管中灰。卽知持贈吳鉤意。歎息頭邊白髮催。</text>
<title>次槎川夢游燕山韻</title>,<text>老驥飛騰氣。長鳴槽櫪間。偶從槐裡國。西入玉門關。鞭已先吾着。槎應與子還。神交自如此。橋柳莫須攀。二疊遼薊山河勢。生於几席間。大師白馬路。老子靑牛關。不道相離別。寧愁獨往還。頭邊南極宿。隨處可捫攀。三疊踏遍幽燕路。身猶嶽麓間。元來幻妄界。誰辨夢眞關。易水悲歌發。金㙜攬涕還。定知詩得助。▣柳益難擧。四疊先生本仙侶。游戱在人間。暫倚黃粱枕。高眠白麓關。翩翩蟬蛻去。渺渺鶴飛還。碣石連東海。安期倘可攀。五疊先生詩萬首。蟠欝肚皮間。吐應冲漢渚。怒欲蹴燕關。浩浩多神變。蘧蘧忽往還。是爲三昧法。高妙孰能攀。六疊燕京大都會。䧺跨華▣間。莽蕩遼東野。崢嶸碣石關。風吹孤夢落。天遣壯遊還。卧內山河是。安庸遠踏攀。</text>
<title>子觀與杞原聯句。見示走次。</title>,<text>烟林漠漠鳥聲遅。簾捲山樓雨到時。社酒爲歡輸爾健。河槎欲發奈吾衰。秋生梧葉初飛井。香在荷花半落池。正合招邀論別恨。詩成報與兩翁知。</text>
<title>又次槎川韻</title>,<text>老有崢嶸氣。悲歌嶽麓間。靑萍吼龍匣。白首夢燕關。天醉醒何晩。河淸運未還。放翁詩慷慨。千載欲追攀。二疊衰年悵遠別。時節燕鴻間。仙夢雲㙜觀。行人山海關。爲詩送我去。何處覔君還。顔色依俙是。空樑落月攀。三疊夫子自奇士。隱於仙俗間。爲詩滿東土。有夢落西關。風送尻輪去。月明飛錫還。應怜槎上客。星漢遠躋攀。四疊吾行良苦矣。去去雪氷間。就舘龜藏櫝。欄人虎守關。煤山掩淚過。虜陛叩頭還。天子雲端坐。不如夢裡攀。五疊翁詩老愈好。出入晉唐間。秩若三千禮。險如百二關。爲緣膓繡在。何患筆花還。寤寐昌黎氏。文峰夢更攀。六疊夢中所經歷。一一在詩間。八渡何來水。重門幾處關。遼城題塔去。灤廟薦薇還。獨恨非眞境。何由共挈攀。</text>
<title>吳副學命新挽</title>,<text>再奠宗祊繄誰力。海恩門戶也何仇。功高不盡三公賞。身沒難爲一弟謀。眉宇怳瞻龍虎谷。風波猶撼鷺𩿨舟。臨江有淚銘㫌濕。遙望祈連哭白頭。</text>
<title>李抱川彛憲輓</title>,<text>曩哭先姑母。知君孝思純。元來三世好。寧獨一家親。瑞羽怜栖棘。神釯惜沒塵。沉疴違執紼。頭白淚沾巾。</text>
<title>春塘文臣試射日。伏次御製䪨。每句首一字亦令用御製字。</title>,<text>三月杜鵑御苑先。人生一暮少何年。日長風淸感我意。春蘭秋菊理誠然。</text>
<title>伏次御製䪨</title>,<text>三耦分庭迭後先。人人拜舞祝岡年。日新陽德天心合。春雨知時更霈然。</text>
<title>柳思叔春生窩八詠 十二首</title>,<text>孔岩層塔孔岩産許祖。無乃氣化成。茫茫千載事。古塔獨亭亭。仙峰獨樹兀兀仙峰上。古木立蒼茫。皇華不復返。天地慘風霜。三角朝雲尒豈無心出。盖將行雨澤。何不慰三農。且歸岩間宿。冠岳夕嵐山嵐舒復卷。態度春雲學。終是假非眞。不能成雨澤。前江漕船漕船連萬艘。千官飽玉食。韓信何爲者。不忘一飯德。後野農饁農人停午耘。顧語携饁婦。子來良苦矣。且看秋穫富。蚕頭烽候江湖有退士。漁釣以爲樂。時憂猶耿耿。不寐山烽夕。燕尾潮信潮來島嶼沒。涯涘浩難覩。請看潮落後。一一皆可數。楊渡暮涉來牛與去馬。渡頭舟一葉。風浪暮轉急。行人須早涉。杏湖春漁江湖春水至。魚賤不論錢。非無一棹興。忍過汎虗前。錦城平沙漲潦被沙面。汨汨遭蕩析。爲能洗出。是以如雪白。蘓來尖峀坡翁不可見。峽峀但靑䓗。峭直不阿附。木假山何峰。</text>
<title>雨中簡子觀</title>,<text>典却朝衣酒可賖。北隣夫子近如何。東風一陣簾纖雨。先發巖西小樹花。</text>
<title>馴鹿</title>,<text>門槐無鞴馬。寂寂掩書帷。花發東風後。鳥爭斜日時。高官易知足。末路欲何爲。林檻馴雙鹿。雲山與尒期。</text>
<title>詠鹿。次許傔韻。</title>,<text>琴書几杖日優哉。欄外淸池池上臺。有鹿能爲山裡友。放鷴曾遣月中廻。與人許共雲林性。得食非由口腹媒。籠鶴廚猿同寂寞。雀羅門巷長靑苔。</text>
<title>春日。寄子觀。</title>,<text>花正開時君有病。酒方濃日我無詩。愁中悄悄三春暮。獨俯淸池照鬢絲。</text>
<title>次權三宰重牢席上韻</title>,<text>親賓交口賀慈闈。佳婦佳兒壽到稀。好向樽前重合巹。還來膝下戱牽衣。高堂挽住春長在。茀祿推原孝不違。試看銀河牛女夕。定應環侍婺星輝。二無限東風花正開。尙書婚甲此時回。壽星卿月聯醮席。華髮新粧暎巹杯。好合重聞諧寶瑟。後緣何待會瑤臺。可憐紫閣寒栖客。別鶴離鸞再見催。</text>
<title>重卜後。子觀久不至。邀飮小哥宅聽琴。次聯句韻。</title>,<text>雙鬢蕭蕭蒲柳秋。仄離歌缶亦風流。靑山每欲携家隱。黃閣還容與友遊。高士尙能忘帝腹。故人何獨怕權頭。相看一笑峩洋裡。頓洗空梁落月愁。</text>
<title>海淸君輓</title>,<text>德門多慶祿。天祐檜原賢。素貴金枝盛。崇班玉樹聯。東平最樂善。玉子忽升仙。薄斂如寒士。淸名史可傳。</text>
<title>李都正漢謙輓</title>,<text>允矣游齋老。名門有典刑。傳家面墻戒。治郡口碑聲。捧檄兒能養。衣緋齒亦榮。忽聞呼旅復。臨輓一傷情。</text>
<title>喜鄭美仲至。拈韻同賦。</title>,<text>行止塵埃可若何。淸朝攬鏡鬢絲多。谷深底意鸎遷木。池靜無端燕蹴波。鍾鼎定爲高士笑。琴樽還喜故人過。石榴花下同成醉。自恠豪情老不磨。</text>
<title>避暑南別營水閣。時有良役變通議。</title>,<text>衮衮塵埃頭盡白。高樓却坐百愁空。欄前石拆縈流水。樹外天長有遠風。明主勤民忘寢食。大臣無術活疲癃。蔡生何事西來晩。悵望江湖散髮翁。</text>
<title>庚午八月二十七日丁酉。元孫誕生。二十九日己亥。告廟陳賀。三宰權公𥛚。有志喜詩。次之。卽肅廟誕降時。文谷諸公志喜舊韻。乙卯世子誕降時。淸沙金公在魯。亦用此韻。屬諸公和之。</title>,<text>喜氣天顔臨賀庭。銅龍有慶報先生。辰逢誕祖中秋月。象見添孫御座星。孝思應推求子意。仁聲亦自幼吾情。無憂作述符周籙。左海升平億萬齡。</text>
<title>金判書始爀輓</title>,<text>聖主方勤黃髮詢。駱南耆社忽悲辛。遺篇寂寞經綸草。衰世凋零長厚人。衾枕半空聯棣地。階庭獨有茁蘭春。丘山華屋浮生感。沁府宵筵若隔晨。</text>
<title>南進士格輓</title>,<text>喜君襟抱自天眞。不是塵埃齷齪人。尙有中心銘感在。小孫曾荷恤孤仁。其二筇屐仙山約共遊。君曾候我歇惺樓。峽江寒雨銘㫌出。正是金剛紅葉秋。</text>
<title>留都直中。次水部諸公䪨。</title>,<text>閑曺不似熟官衙。卯酉貟來但日哦。吏退三時封綠印。樽淸九月泛黃花。朋歡獨阻經旬直。身計何堪到老差。秋水江湖空滿眼。白頭羞作借枝鴉。</text>
<title>胥命楊州獄。夜示新卜居州村云。</title>,<text>鷄犬州村雪屋貧。燈前一笑鬢絲繽。男兒有志無高位。世事傷心對故人。大壑氷霜龍卧倦。空林風雨鷃棲新。浮生榮落寧須說。夢或歌呼或痛呻。</text>
<title>夜歸海村</title>,<text>蕭蕭寒雨古楊州。薄暮山蹊動客輈。歸鹿故園知不遠。隔溪燈出小書樓。</text>
<title>次鄭來僑寄示䪨</title>,<text>白日無私照。孤臣獨信心。遙瞻丹鳳闕。非愛碧山岑。凍壑風霜慘。空林魍魎陰。蕭條歲暮感。對酒一悲吟。</text>
<title>賀槎川拜同樞</title>,<text>東岡退丞相。遙賀李同知。秩已中樞峻。榮應上世推。兒營献壽席。翁賦感恩詩。京尹獨何惜。銓衡恐失之。</text>
<title>醉題歸鹿亭</title>,<text>不復庖廚懸性命。今歸飮吃水雲中。靑山紫草春無限。莫遣臍香有漏通。</text>
<title>走次謝李君敬惠菊酒</title>,<text>身如鳧鴈去來輕。不似遅遅出晝行。路險難平愁馬瞎。天高未格愧禽誠。江湖浩蕩容漁釣。日月奔馳任邁征。老圃晩香壺帶至。歲寒珍重故人情。</text>
<title>走次會之寄示韻</title>,<text>梅發山窓暎白衣。歲寒心事與同歸。好藏淸艶深深閤。只恐風霜妬素輝。其二浮雲爲狗又爲衣。行止何常惟義歸。若使心中無愧事。塵埃關拆亦光輝。其三官忙日日走朝衣。不是山陰興盡歸。淸樽縱負梅前醉。還有瓊琚滿眼輝。</text>
<title>金參判尙廸輓</title>,<text>奉命均漁稅。隨車霈渥恩。方看圜海聳。還報福星昏。剴切囊封草。從容纊息言。君親違返面。何處滯孤魂。其二知君廊廟器。曾與飮氷還。獨覽形聲外。皆宜屐履間。人才那易得。時事又多艱。薦牘今猶在。公私老淚潸。其三風雪維楊宅。凄凄掩素帷。死生固有命。緩急欲憑誰。大易謙盈理。南華曠達辭。吾將持此義。說與乃翁知。</text>
<title>次李兄治仲韻</title>,<text>駸駸歲色逝難留。終日柴荊客斷輈。龍欲存身能自蟄。鳥還爭食各相啾。琴書獨掩靑山宅。劒履誰高白玉樓。尙有詩篇娛晩景。蒼亭夫子許同遊。</text>
<title>次李台君敬</title>,<text>久已逋蹤屛野庄。何人送酒汎花香。愆尤默數君恩大。遅暮相憐友意長。晩景桑楡須自補。昃離歌缶莫庸傷。華山一半猶餘地。安得携渠共退藏。</text>
<title>次子觀</title>,<text>錢穀甲兵各有司。相公無事喚深危。西風黃菊東籬下。醉和歐陽思穎詩。</text>
<title>次山居落成韻</title>,<text>晩計維楊小屋成。烟霞一巷愜幽情。朝天夢斷含香地。曳履歌高裂石聲。白髮翁携孫共學。靑雲兒與僕同耕。百年漁釣相隣近。我亦東岡盡室行。</text>
<title>次貧字前䪨</title>,<text>一日歸來安素貧。洛中時事近紛繽。卽知軒冕無高士。敢謂身名擬古人。曾憇松陰憐更厚。舊看山色覺逾新。故林猿鶴休相問。終愧蒼生有喟呻。</text>
<title>次李仲弼道翼䪨</title>,<text>徒爾竊倉米。不能補衮裳。是宜明主棄。非爲暮年光。屛野希中隱。耕田願上祥。旹憂無乃妄。淸議正恢張。</text>
<title>次由道堂兄眞卛會䪨</title>,<text>誰識龍蛇以蟄存。懸車一出上東門。難將白髮饕堂饌。還有靑山入酒樽。病脚林蹊時策倦。老床帙或揩昏。風流獨阻烏衣集。詩句空傳紫閣軒。其二終年深閉戶。病骨不勝淸。忽起騎錢鶴。相邀飫鼎牲。飛騰鏡浦興。珍重酒娘情。聞說臨瀛誌。書之作上祥。兄主作江陵三年。能一登鏡浦臺。且愛陟妓酒娘。贈以四十貫靑銅。風情本自如此。今番一出。豈獨爲祥也。弟爲之解嘲云。其三十年梅會癈。寂寞后溪堂。爲續曾修稧。催呼舊御觴。相期來皓白。何待策玄黃。遅暮身俱健。優遊意不忙。燈前人匝影。花下句生香。獨阻耆英席。空懷力士鐺。行休難自適。事軆苦多妨。開戶山如䯻。緣崖路轉膓。心隨鴻鵠遠。盟與猿鶴長。珍重靑春約。須尋綠野庄。</text>
