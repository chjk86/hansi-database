<title>送宋獻納 國澤 貶咸鏡都事 辛未</title>,<text>嗟君此去値時危。幕府趨班異素期。鳳闕幾懸東閤戀。鷄山應帶北堂悲。聞韶館裏春猶早。濟北樓前月欲虧。最是別離堪恨處。塞天寥落雁翔遲。</text>
<title>謹次季舅 宋希進 任淸河時所寄韻</title>,<text>莫道南州爲宰苦。西來豺虎滿關河。遙知拄笏思歸日。落盡春山處處花。其二莫將歸計任蹉跎。魂夢頻驚渡碧河。昨夜雨聲春色至。雙淸空著幾枝花。</text>
<title>琴巖宋公 夢寅 夫人貞夫人閔氏挽</title>,<text>良人才調固超倫。早世堪嗟志未伸。鋟梓遺篇男子事。芳聲竝美照千春。其二三百篇中誓柏舟。百千儀裏慕閒幽。生平賴有螟蛉子。謾取崇封粉字留。閔夫人系子四友堂宋國澤。卽先生外祖松潭弟。贈參判宋樺壽孫。而夫人之從贈。實以四友堂貴也。</text>
<title>族弟金鍾城 元立 挽</title>,<text>交情宗誼兩相親。歲暮誰知失此人。都護餘威關塞振。尙書哀贈聖恩新。良臣永逝登榮日。甲子纔周六十春。白雪滿山丹旐遠。世間存沒自沾巾。</text>
<title>贈判書宋公 國銓 挽</title>,<text>年踰半百非稱夭。到此何論達與窮。莫恨西山殘日暮。白眉應不替家風。</text>
<title>竹牕李公 時稷 挽</title>,<text>成仁體道殺身難。早擇熊魚素守端。精氣祇今摧北虜。綱常千古揭東韓。義兼師友吾堪慟。節效貞忠子所安。凜凜遺風應不絶。鷄山荊水共漫漫。</text>
<title>大司諫李公 士慶 挽</title>,<text>視余猶子意彌親。聞訃初疑夢耶眞。路遠不能陪執紼。謾將雙淚灑衣巾。</text>
<title>族父金醉睡堂察訪公 聲振 挽</title>,<text>醉睡仙翁駕鶴去。白雲千載好溪山。詞林莫恨棟樑折。脫却塵寰自任閒。</text>
<title>遊仙枕賦</title>,<text>若有枕兮。異粲兮角。殊色綾木。光淩七寶。制蔑琥珀。是適用於假寐。胡爾名之遊仙。羌瓊樓之一歆。遍弱水之三千。想夫葉累仙李。有君不羈。紅塵局束。悲志氣之衰。長嘯宇宙。驚兩鬢之霜。千秋往事。一枕黃粱。波寒鼎湖。雲斷蒼梧。嗚呼已矣。吾寧從赤松而優遊。於是集迂兮燕齊。採藥兮蓬萊。黃鼎十年。靑鳥不來。丹砂九轉。眞訣難傳。三淸何處。十洲籠煙。求之不得。寤寐思服。龜玆有國。碼磂納錫。苟枕此者。足以淩倒景而出寥廓。皇心如有所得。受言置之臥榻。將秦帝之肆志。枕宰予之日午。無何。蝴蝶導前。睡魔在後。鸞車已 缺。 鶴駕催行。羽其腋兮飄如。倏爾擧兮上征。披赤城之丹霞。襲桂府之淸泠。祥雲兮靉靆。瑞氣兮瓏玲。瑤草兮長春。紫芝兮不老。會穆王於瑤池。集群仙於北斗。人間天子。上界堪輿。不出門庭。辦勝遊兮。誰謂無仙。一枕幻之。誰謂渺茫。一夢遊之。忘凡骨之未蛻。喜夙願之今償。謂神仙之可能。永玉舃於靈境。漁陽之鼙鼓忽警。邯鄲之驚夢悤悤。仙都玉京之茫茫。一華淸之老翁奇遊。捕風之莫及。引領兮長嗟。嗚呼。明王御極。吉夢維何。恭默之朝。帝賚良弼。愼德之時。朕夢協卜。不夢此而遊仙。胡唐帝之迷溺。而況術涉詭誕。天下寧有惟秦曁漢。鮮能之久。仙莖雖擢。蕭蕭茂陵之雨。童女不返。慘慘驪山之樹。旣妖妄之若玆詎一枕之能致。嗟帝之夢。夢中之夢。終然莫辨夫眞僞。致風塵之鴻洞。凄涼斷腸之雨。幾無寐而反側。回首向來之一夢。何所益於人國。昔爾祖之寅畏。不安枕於丙夜。</text>
<title>一絲扶漢鼎賦</title>,<text>釣臺斜日。七里寒波。羊裘有人。一竿生涯。志不事之可則。絲漢鼎之胡扶。人高蹈於富春。風自振於東都。想其芝草慶雲。孕出寧馨。雪嶽氷壺。淸秋玉衡。袖調鼎之手。懷杳世之情。當白水之龍飛。遇知己之顯榮。至治馨香。天下文明。河淸有頌。紫芝無歌。會遇時乎。彈冠可矣。然東都節義之掃地。非余振之而誰。尙志高風。我其倡之。委靡士習。我其培之。軒冕非志。盍歸乎來。紅塵暫拂。白鷗波隈。一江煙月。半磯寒苔。寬閒寂寞。碩人之軸。優遊自適。竹竿籊籊。其釣維何。惟絲伊緡。垂夕陽之溪沙。捲暮雨之江濱。裊裊兮逶迤。經綸天下者耶。毿毿兮丈餘。䌤縫帝室者耶。淸風所及。人自礪節。立懦廉頑。揚淸激濁。由竿頭之尺絲。續士氣之一脈。世道兮復古。俗尙兮歸淑。巢由身世。傳說功烈。一絲棟樑。短竿舟楫。是知金刀之九鼎。賴此絲而不拔。嗚呼。君子濟世。必俟以出。耒一釋於莘野。商德隆矣。釣忽罷於磻溪。周道昌矣。能扶鼎於一線。所未有於今古。然進退何必同。是或一道。潁水洗耳。世道煕皥。商山有老。前星自保。身雖果於忘世。功自大於衛國。然則先生之釣絲。知有補於漢室。噫。以如是之義。以如是之節。將此絲之綿綿。作經緯之密勿。澤豈止於扶鼎。時可復乎唐虞。嗟野鳥之難籠。空客星之犯御。竊神交於靑史。心忼慨兮不紓。贊曰垂釣滄波。公之節也。能扶漢鼎。公之風也。節可及也。風不可及也。</text>
<title>賢者國家之舟驥賦</title>,<text>楫者吾知其爲舟。鬣者吾知其爲驥。涉利於川。用最於地。若有賢非楫非鬣。胡舟驥之取比。道以援兮德以稱。信國用之莫若。爾其驥之子兮鳳之雛。抱濟世之奇策。朝泳乎學海之浩浩。夕騁乎大道之陟陟。不敗於貪泉之水。不羈於害馬之欲。義之帆兮信之楫。任自得其所之。書之藪兮藝之苑。好修姱而鞿羈。豈艅艎之失水。竟高衢之騁力。若乃鸞波滔滔。宦海汩汩。招招兮舟子。纜碇兮仁禮。生民墊矣。于以濟之。天下溺矣。于以拯之。是經世之舟楫。若航海之龍驤。賢兮賢兮。非舟而舟。及夫末路險巇。世道崎嶇。奔走兮先後。德敎以馳驟。化之流行。不啻千里。民之感悅。速於置郵。玆有德而稱焉。同地用之莫逾。賢兮賢兮。非驥而驥。然則是舟驥也。豈軒轅之攸制。異伯樂之所取。宜有士之操其楫而按其轡。使效能於一時者也。是以商朝良弼擬舟楫於川流。虞廷庶明。作驥騏之瀏瀏。九載懷襄。禹其援之。燕臺買骨。隗其先之。有民水之安流。無皇輿之敗績。楫已具於中流。危豈懼於朽索。肆國家之舟驥。賢者而後能若。如何後世好之無辟。驥不驟進而求服。舟不欲濟而無楫。孤舟盡日橫野渡兮。白駒空谷絡皎皎。豈無賢舟。人莫擧也。豈無賢驥。人莫御也。半世江湖。每怨舟人之不來。謳吟車下。已矣造父之難廻。紛紛向來之家國。幾多齎志而沒者哉。當世亦有舟驥。嗟未逞其才器。豈莫之能善用。由厥求之不至。盍念玆而在玆。俾無遺於草澤。仍自爲之歌曰。舟兮歸來鳳池波。滅驥兮歸來。周道如砥。時乎時不再來。足可展兮楫可試。</text>
<title>牕前不除草賦</title>,<text>樂彼之庭。爰有碧草。數枝沃沃。一理所賦。胡濂溪之不除。鬱蔥蔥其交翠。惜方長之微物。寓善養之妙意。期丁五百。人稟奎璧。傳千聖源。倡六賢學。志于十五。塞谿茅之是懼。心存四勿。萎衆芳之深悼。秋蘭爲佩。薜荔其服。孜孜仡仡。晝乾夜惕。嘗念孰不爲學。涵養學之至也。孰不爲道。存省道之至也。是以濯莫濯兮牛山。夜氣息而萌芽。枯莫枯兮枯荑。雨露潤而滋華。苟得其養。無物不長矣。苟失其養。無物不消矣。物我何間。彼此一理。于時萋萋兮。有草于牕之下。離離兮叢生。其葉猗儺。彼雖至微。一天地元也。彼雖至細。一造化功也。豈不欲除之。而町町憐裛葉之滋蔓。豈不欲芟乂。而兀兀喜茁長之漸看。生生理之亦有。自家思之一般。日日兮向榮。同我日新又新。甘澤兮所濡。同我涵泳保眞。草無日而不長。吾亦省之。草無朝而不茂。吾亦養之。非玩煙綿。好已學之日將。非惜夭沃。好已道之日明。肆不去於牕前。未有遺於體物。贊上天化。同下地育。猗歟先生。蘭茝鬱郁。草不除之當年。文未喪而在此。接杏壇之餘緖。圖太極之肇始。一微卉之所存。賢聖道之培植。千載儒之其眞。人受賜於後日。噫。木方長兮不折。古有聞於柴也。將前後之一揆。今有草於牕前。學旣臻於格物。宜領袖於群賢。伊際遇之倘亨。澤惟草之庶民。天胡未欲平治。風草偃之不伸。想養草之襟懷。若光風與霽月。少微兮今千秋。草何爲乎翦伐。紛禮法之籧篨。吾道委草而不復。遂歌曰。焉得此草。言樹之背。願言思子。使我心痗。</text>
<title>取燭書志賦</title>,<text>周朝難待。舜鷄未鳴。喧籟久息。刻漏隨更。孰於焉而明燭。美著志之張也。誠旣篤於疾書。故不怠於中夜。之人也。麟角鳳嘴。粹月光風。孫吳何事。佛老空空。出彼入此。名敎樂地。歸而求之。勇撤皐比。嘗念不思胡獲。不書胡記。得之則書。不得則思。思之得之。必銘必錄。猶恐失之。若將不及。三春董帷。六經兒帶。精微辭與奧旨。紛索究之無怠。忘孔食於發憤。惜禹陰於寸刻。期及時而自勵。寧暮夜而或忽。當其曜靈沈輝。天地如漆。寒齋闃寂。夜如何其。怳然有得。可以書之。胡寧自逸。俾也可忘。然晦明之若歲。遑待日於扶桑。引一燭之晢晢。輝滿室之明光。將一心之所之。命子墨而識哉。惟潛慮之妙契。與默悟之至理。表以出而常目。明萬端於一紙。書何懼於後時。夜不憂於昏黑。燭與道其齊明。志與書而俱暴。是所謂明敏而近思。宜一變而至道。允矣先生。昧者影標永言。當年以其末照。噫。君子儒之志。于必兀兀而深造。倘晷刻之有間。鮮谿茅之不塞。斯我公之書諸。雖半夜而亦燭。豈焚膏之遺趣。將映雪之高躅。若巖廊之展布。調玉燭於四時。何宋辟之晴夜。但守檠而孜孜。然余情之練要。雖不施其何傷。書其志而取燭。竊自期於我老。張誶曰。我懷古人。靡夜不思。彼姝者子。悟焉不寐。如何今也。燭影永寒。回瞻世道。長夜漫漫。</text>
<title>揷花助嬌賦</title>,<text>蘭墀日暖。桂苑春回。夭夭灼灼。物其時哉。折一枝於玉手。作新嬌於雲鬟。固皇情之迷惑。欲其笑之萬端。想夫苞桑戒昧。傾國有色。蕙幄雲鬟。椒房雨結。眷解語之奇艶。冠三千之花叢。蜂無返於秋桂。蝶易迷於春紅。歡情蕩而未已。日復日兮盤樂。然流光之晼晩。恐芳華之易歇。思絶代之風流。創一時之好事。僞烽欲笑。周幽勞矣。引姬同輦。漢武小矣。於是君王兮出遊。輦路兮塵淸。陽春兮載煦。萬物兮爭榮。華筵有秩。羯鼓聲傳。爰有桃兮岸之上。靚灼爍之晨糚。蒸數朶之紅露。占一園之春光。諒此花之嬌艶。宜以遺兮予美。天子乃反素手折遠枝。于以揷之寶冠之邊。榮光燦爛。雨露自天。紅花映於玉頰。嫩萼耀於翠黛。移片枝之韶華。助仙姿之新態。顏如舜英。桃花靦面者耶。含情俯首。壓低柔柯者耶。將歌斂容。效晩紅之婆娑者耶。粉汗凝添。擬曉滋之春含者耶。纔頭上之來揷。嬌一倍之便覺。何照灼之桃花。增綽態之麗飾。荃心悅而振蕩。看盡日而不足。嗟宮墻之有茨。已國步之扤捏。風漁陽之狂妬。花馬嵬之忽落。淚滿眼於看花。泣空垂於見月。於戲。聖有謨訓。內作色荒。詩人有詠。燎之方揚。胡惟庸之莫念。反折花而作戲。雖終古而迄今。孰淫泆而不敗。花開玉樹。陳籙告訖。蓮生珠履。齊祚斷絶。不于此而有鑑。紛又蹈夫覆轍。豈造物之多猜。人自取夫滄浪。想廢園於當時。但舊樹之凄涼。安得一枝之春輝。戒柯則於百王。遂爲之戒曰。桃之夭夭。能助人嬌。非助人嬌。實助國亡。庶幾後葉。鑑揷花而治馨香。</text>
<title>雨雪賑寒賦</title>,<text>雪下瑤墀。氷生玉几。不瑕有寒。哀我赤子。遂於焉而有賑。嘉楚莊之施恩。信推己而及人。宜四境之春溫。想夫三年政始。鍾鼓懸絶。衣寒大德。可愛冬日。寒 缺 而挾纊。惠澤流而沛渙。法與同之好貨。慕有恒之民產。嘗念君之於民。固可周之。惟飢與寒。飽知溫知。君若不恤。民何以助。君若不賑。民何以補。一助一補。爲百姓度。苟匹夫之不獲。若已推於溝中。于時玄陰慄烈。歲律將窮。微霰先集。密雪彌空。風蔌蔌兮釀寒。氣凜凜兮凝霤。暖無賴於兼 缺。 醺未效於醇酎。王乃披裘而當戶曰。重氈襲幄。一寒如此。無衣無褐。矧伊民矣。蓬牕風冷。白屋天寒。隴陰羈苦。楚水行難。莫不肌膚成鱗。口角生酸。雙肩聳縮。如蝟如龜。有納 缺 之氷懷。無裸壤之 缺 垂。今下民兮孔哀。非予賑之其誰。於是命有司始興發。巡中國補不足。膏澤煙熅。生意春融。北被南沐。薰囿仁風。民終歲而不寒。俗庶躋於春臺。當雨雪之載塗。多四野之凍餒。能於此而賑之。比如傷而何愧。將齊景之發粟。邁衛靈之罷役。一下 缺 季。苛政何急。祁寒小民。幾多怨咨。紛侵毒之無已。矧厚施之可期。彼觸物而思恤。誠古今之所稀。歌曰。昔雪來斯。飢寒兮逼肌。今雪來斯。飢者食兮寒者衣。雪豈異哉。所遇不一。惟玆之雪。萬姓之福。</text>
<title>儆舟賦</title>,<text>有儆舟子將浮淮而東也。榜人跪而稱曰。水哉水哉汩其爲難兮。長波浩而瀇瀁兮。怒濤起而迤漫不謹其具兮。莫可以利涉。儆舟子聞言而厲。惕然而作。惟灰與袽。墐之窒之。解纜乎淮口兮。容與乎中沚。知不畏之入畏。戒滄浪之自取。晝勤而夕儆兮。一葦杭兮河之廣。兢兢而慄慄兮。行復止兮淼漾漾。候風色而始進兮。望霾景而還停。儃徊而淹水兮。若隕深兮詎敢寧。朝發乎浦漵。夕次乎淮陰。弭檣而偃棹兮。篙師逸而歌吟。無憑河之後悔兮。豈悍湍之我沒。回首向來之駭浪。庶幾免夫胥溺。豈知夫江天夜分。海色蒼茫。淫浪潛澍。舟子懼忙。起四面之驚呼兮。已樓軸於泥沙。曾濟海之良具。忽萬頃之狂波。身僅脫於坑塡兮。目不瞬兮宛中流。儆舟子乃缺然而視曰。昔我之兢惕兮。涉大海而無咎。今我之宴安兮。蹈常流而致危何俄頃之儆忽兮。紛濟覆之異宜。嗚呼嘻噫。吾知之矣。福兮禍所伏。禍兮福所倚。其理至明。其動至微。惕焉則保。易焉而敗。嗟何及矣。自貽伊慽。一濟一覆。舟猶如此。有儆有忽。人亦奚異。洞古今而宜觀兮。固彼我之一理。伊昔越子膝行。吳王忽焉。晉宣尸位。魏臣怠焉。厲白刃於河公兮。西子哂之。養靑襟於李園兮。春申易之。是皆覆國而夷族兮。不過曰儆忽而已。然則儆不獨舟。亦在乎人。安不忘危儆哉。達人遂按櫂而行。</text>
<title>安民是甲兵賦</title>,<text>皇帝若曰中天下立。綏民是務。鍛矛敹甲。豈國之寶。肆余舍此而取彼。敎之而後用之。義金爲兵。連袵成甲。沛然孰能禦之。兵之爲物。不利不敵。甲之爲制。不堅不固。非函人之恐傷。異軒轅之習用。陶甄乎親上。肇創乎死長。忠信爲質。仁義爲刃。維君所依。實國之本。虐之則離。撫之則合。其合也。張拳冒刃。爭死於敵。猶子衛父。若手捍身。彼以其兵。我以吾仁。彼以其甲。我以吾義。其離也。疾視其死。散而之四。百步而曳。五十而棄。甲非不堅。兵非不利。寡助之至。爾彊奚恃。是以夏桀不戢。自焚禍酷。成湯以征。所向無敵。商受虐用。攻後以北。周武一揚。如林有會。豈利鈍之有異。由得失之殊道。嬴秦伐 缺。冤氣干斗。劉漢還集。折衝乎樽俎。隋世瘡痍。怨讟成鋒。予乃用張。爪牙乎效能。豈堅耗之殊制。誠厥用之異勢。然則失之者亡。得之者昌。得之如何。惟在平章。仁義之刃。何羨乎金槍玉戚。忠信之甲。何羨乎五千楯甲。以此攻城。何城不克。以此制敵。何敵不滅。是所謂安民之甲兵。烏用是武備爲哉。矧今天下初定。務在修文偃武。早掛天山之弓。可放桃林之牛。予乃留心於撫摩。汝必贊之。予乃役志於繕械。汝必格之。之屛之翰。萬民爲憲。若金作礪。惟汝所勉。</text>
<title>札授方略賦 東堂八格</title>,<text>皇帝若曰。格汝臣昌言。摠萬夫謀。當一面寄。懷綏招討。維汝是倚。肆授十行之方略。展圖一區之永安。汝其欽哉。奉而周旋。伊周之衰。武黷兵窮。群胡穴擾。萬姓魚喁。時維太祖皇帝。應天命而登紫極。予乃嗣無疆大曆服。悶天下未盡寧謐。期見榻外之無睡。竟使元元而息肩。其或越厥罔不懟者。蠢玆殘孼。尙敢梗化。虐我川陝。擾我西紀。神怒於天人。憤於地縱。則不可。一怒宜赫。疇御朕命。服有苗格。惟汝乾乾。眞可任將。閫外之制。汝其專之。一軍之命。汝其司之。第維一邦之脅從。儘是良民之染惡。虞干可舞。漢武寧黷。分卒禁禦。無暴我域。不殺爲武。安集是急。單車招諭。張綱可法。萑澤平盜。大叔宜戒。肆予三思。授以一札。十行溫綸。宜體予意。數幅丁寧。毋越予意。化服一方人。在此朕算。龍蛇爲赤子。亦在朕算。執訊獲醜。張仲之膚功可奏。未至金城。充國之方略可圖。朕算不再。念玆在玆。於是昌言乃宣布。休命制之得宜。世之人。知其果能。相與而有成也。</text>
<title>解衣覆醉賦</title>,<text>丹扆日高。黼座香傳。三接晉寵。百僚在前。何萬乘之錦衣。覆一介之泥醉。推挾纊之深恩。托前星之重寄。桃李應讖。天表其君。化家當年。猶手視臣。驅群雄而駕胡越。萬國臣妾。開王業而附太平。武力已畢。嘗念創業雖易。守成甚難。鴻圖已建。燕謨可諼。嗣王不惠。尙賴匡救之德。輔幼攝政。居多導迪之力。凌煙廿四。誰任其責。詹事有臣。無出其右。庶光武之推心。擬漢廷之調護。于時深宮晝靜。萬機多閒。魚水一堂。藹藹其懽。歌蓼蕭兮詠湛露。永今夕兮何夕。飽以德兮醉以酒。沕上下之同樂。迨漢宮之宴酣。琅舜咨之丁寧。奬輸忠於魏王。眷純臣之惟良。責中山之立孤。勉諸葛之盡瘁。人不待於商顏。指羽翼之已就。感已銘於齧指。飮在 缺 而流湎。俄玉山之自頹。缺 喜氣於衮冕。不瑕有傷。何錫予之。殷裳之賜。寧待在笥。漢衣之解。此其時矣。錦袍一釋。瑞香氤氳。披五采之陸離。加八尺之長身。雲霞吐色。疑經帝女之手。黼黻輝煌。更覺尙方之寶。非素絲之五紽。異羊裘之曜曜。豈曰無衣。不如安且吉兮。豈曰無服。不如吉兮燠兮。感極章身。恩深濡首。聳滿朝之觀瞻。帶一時之異數。豈此服之徒覆。要補衮於日後。嗚呼。弊袴之藏。必待有功襜襦之錫。報勞元戎。解御衣於臣醉。超萬古之哲后。情無閒於共武。禮不衰於際遇。貺實出於中心。可服之而無斁。諒此擧之非常。知大事之有屬。矧翦鬚而和藥。儘毫絲之恩澤。然魏俘之 缺 賊。非六尺之可托。何此服之未毀。誤閨範於初服。赤仙李之公族。幾廟社之不血。抛昔日之負荷。速不稱之人譏。惜文宗之解服。異緇衣之改爲。</text>
<title>耀德不觀兵賦</title>,<text>立蠻蜀之乾坤。稽止戈之要術。孟著訓於人和。吳有誡於在德。不耀兵而耀德。最謀夫之格說。本旣務於懷綏。信無遠之不服。原斯德之天降。懿厥施之溥博。鼓和氣而流恩。運至化而垂澤。紛心悅而誠服。孰不囿於我圉。苟日新而惟懷。功莫尙於爲治。念戎兵之爲用。諒有國之凶器。民生死之係此。國存亡之由是。易旣著於征凶。傳亦稱乎猶火。儻有乖於時動。羌 缺 玩而致禍。不以德而威遠。豈王者之所務。德無闕爲利器。兵不戢而禍國。肆先王之鑑玆。必偃武而修厥。張化樞而誕敷。戒不弭於殺伐。替道德於干矛。代仁義於鈇鉞。缺 約而施普。恒懋昭於罔覺。恢深恩於廣運。敷實惠於允迪。猗至澤之流煕。疇一物之敢越。彼犬戎之難化。亦懷慕而來格。紛梯航於水陸。自四海之咸育。噫莫我之敢當。知孰過於此德。利不啻於惟揚。功必倍於克詰。故哲王之懋德。曾一揆於前後。昔大堯之欽明。致萬邦之協和。伊周文之丕顯。缺 乃降於因壘。是猶水之勝火。尙奚爲於兵革。何三代之一降。徒事戰而武黷。城虛築於萬里。笑秦亡之自促。不解兵於連年。哀漢祚之幾訖。摎利害於兵德。缺 厥理而昭晢。幸余際乎昌辰。偉聖德之於穆。本旣懋於修文。道亦洽於不殺。庶仁者之無敵。可復見於今日。</text>
<title>挽詞[愼齋先生]</title>,<text>父歿公始生。母在公先亡。生也一何後。亡也一何忙。有祿不及養。有恨無人將。生死俱可憐。豈惟一身喪。哀哀母子情。天道竟茫茫。想應目不瞑。嗚呼何日忘。</text>
<title>挽詞[尤菴]</title>,<text>此世嗟無樂。賢人不爲留。那堪石室淚。復灑合江秋。廟柏吟長斷。萊衣舞永休。平生忠孝志。零落在山邱。</text>
<title>挽詞[同春]</title>,<text>名世應天意。遭時奈命違。一心明大義。寸草報春暉。家國忱空切。君親事已非。遺書及遺疏。行路亦霑衣。其二松柏元孤直。風霜肯受侵。常思淸海岱。每欲辨陽陰。炳炳丹衷結。昭昭白日臨。平生出師表。今夕重悲吟。其三一巷居三紀。昕晡鎭日隨。金蘭同臭味。身世兩嶔崎。往事眞如夢。餘生復幾時。千秋八哀續。悽咽不成詞。其四末路斯人在。平生管鮑心。羨君身許健。憐我病偏侵。脩短誰分劑。神天不可諶。丁寧托孤語。一想一霑襟。</text>
<title>挽詞[市南兪棨]</title>,<text>末路完人少。如公後輩無。騏驎步趣別。鸞鵠羽毛殊。省署聲初藉。巖廊望已須。山河魯連恥。林壑鮑焦枯。菽水當榮養。簪纓謝晩途。昭融際明聖。感激起江湖。河濟思將辨。崑崙手欲扶。薇垣聯鳳掖。棠節映麟符。進退憂何異。行藏道必俱。方看恩渙渥。不是路崎嶇。急景群芳歇。流光五紀徂。龍蛇當世運。賢哲奄泉壚。易簀神安定。遺章血寫輸。高堂辭鶴髮。長恨結烏哺。地下還知否。人間有是夫。傳家同謝鳳。新竁異邱狐。推奬承風義。賓朋忝妄愚。江樓萬里別。嶺海四年逾。牢落餘生在。凄涼此道孤。沈痾仍死罪。哭望負生芻。</text>
<title>挽詞[草廬李惟泰]</title>,<text>頎然其有古人風。何處得來嗟我公。己丑不妨丁丑異。今人無愧古人同。眞情可見死生際。大義須求去就中。行路亦皆悲夜哭。世間誰識此深衷。</text>
<title>挽詞[迂齋李厚源]</title>,<text>桂籍飛騰早。淸朝士望傾。行藏全素屨。獻納罄丹誠。際會風雲盛。光陰露電驚。幾時傷阻闊。一夕間幽明。跼地慈親痛。咨天故友情。岐山眞宅祕。荊水暮煙橫。志節追三益。才猷蘊九京。堂堂遺表在。不朽百年名。</text>
<title>挽詞[石湖尹文擧]</title>,<text>仙鶴下人間。玉毛照天墀。松柏本孤直。歲寒君始知。咨嗟玉山桂。幽香天外披。崇蘭空萎折。無復美人貽。黃圖擁狼望。東海若可蹈。所以君子心。睠然發深悼。此義無所逃。此道誰與告。雲鄕有石老。携手同惠好。管仲霸者小。夫子稱其功。扶匡豈無術。時運乃不通。不通兆亦足。白日懸秋空。史魚有遺忠。千載歎匪躬。顏回不稱夭。跖蹻不言福。丈夫有成名。脩短非喜慽。但恨寸草心。高堂聞夜哭。玉樹見一毛。庶以慰朝夕。去歲梅牕話。今宵屋樑月。誰知卜隣計。便作幽明別。骨驚求友聲。傷神殄瘁日。遠阻江漢楫。平生愧疲苶。</text>
<title>挽詞[松谷趙復陽]</title>,<text>元亮田園季次貧。逸民心跡達官身。歲寒終保蒼松節。人世翻同弱草塵。纔見除書徵白社。豈知遺疏聞丹宸。可憐行路皆垂涕。堂上哀號八十親。</text>
<title>挽詞[炭翁權諰]</title>,<text>製錦治聲蔚。登龍宦路淸。協恭平世業。貞操歲寒情。時至千年會。事乖二豎嬰。悼亡諸善類。誰如此生狂。其二先生身載震。前席志彌堅。鶴髮三春草。龍顏九重天。未酬終孝日。無耐效忠年。愛敬猶孤嗣。肝腸只遺篇。其三諒陰三接日。嗣武彙征年。奏對同朝竦。名聲異域傳。壯心空沒地。遺恨逝終天。大道時方否。匹夫志可憐。</text>
<title>挽詞[四友堂宋國澤]</title>,<text>斯人斯世遽如斯。大廈已傾孰復支。壁立中流千仞節。松凌嚴雪四時姿。每爲春酒歌燕喜。獨向秋宵讀出師。欲報君親當日志。今來何事便如遺。其二友朋義幷弟兄恩。三紀同居上下村。某水某邱皆所樂。一花一石亦相分。飛僧衾薄鵑聲苦。節友堂空雁行尊。忍看須臾無死語。燕雲回首倍傷魂。公臨簀。謂粹姪曰。常願須臾無死。見大明恢復。今則已矣云云。故末句及之。</text>
<title>挽詞[訥齋李泰淵]</title>,<text>溫然厚德寔天成。缺 妙年臺閣英聲振。晩節邱園素履貞。方喜高堂供彩舞。忽驚遺表寫丹誠。他時太史書言行。應播千秋不朽名。其二叨守熊津日。當公按節時。棠陰偏荷庇。春座最薰私。湖海經年別。幽明隔世悲。漬綿傷路阻。南望涕漣洏。</text>
<title>挽詞[美村尹宣擧]</title>,<text>王官當日卜三休。垂拱初年第一流。進退不汚今世見。死生無變古人求。親朋雪涕哀公甫。聖主知衷惜史鰌。疲薾未將綿酒往。薤歌吟斷䒥棠秋。</text>
