<title>讀圃隱集 壬戌</title>,<text>圃隱先生百世師。殘篇校過使人悲。伯夷不語周王聖。諸葛寧知漢祚移。泮水菁莪皆北面。七陵松柏並南枝。遺眞千載起余敬。髣髴當秊憂國眉。</text>
<title>述懷次和靖韻 戊辰</title>,<text>聞道南山桂樹交。此間欲寄數椽茅。逢人未有開靑眼。處世應無守白嘲。池水春晴調鶴羽。園林風煗護梅梢。塵中富貴良非願。且向陶盆麥飯抄。</text>
<title>己巳春。隨外王父南遷行。住康津萬德寺。有感。</title>,<text>行盡江南數十程。黏天波浪作䨓霆。試登萬德山頭望。雲外耽羅一點靑。</text>
<title>贈姨弟尹聖從 周敎。○聖從求見外王父在萬德。臨別贈誡。出而共看。</title>,<text>先生已被巫陽召。海上一言尙炳然。今日與君垂淚讀。悠悠萬事只蒼天。</text>
<title>遊石泉庵 庚午六月。讀書大芚山孤雲寺。聞石泉庵奇爽。與二三人往看。詩以記之。</title>,<text>幽情病鬱煩。曠志寄高敞。聞道石泉庵。奇爽無其兩。朝日殊淸凉。絶境起遐想。志同有友朋。披拂恣遊賞。杉逕䆗窱入。嵓磴夤緣上。蘿葛綿枝榦。石稜擁篠簜。茂林盤千步。峭壁劈萬丈。犖确開尖戟。淙泱鳴玉響。矗矗仰難攀。曲曲步轉枉。卻將前人足。還抵後者顙。嶄峭地已斷。突兀天爲黨。小菴臨庨呀。大地開塏塽。崖壑承結搆。莓苔侵標牓。高迥際兩儀。廻環合萬象。下界魑魅嘯。上方日月朗。高僧何年住。窙豁開雙廠。龕藏如來說。殿護菩薩像。六緣不到夢。大千已在掌。而我未遊玆。壯氣竟誰養。登臨旣超絶。神情亦戃慌。回首憐世路。高步謝塵坱。徜徉未遽歸。竟日臥方丈。懸泉映其左。羅注日相盪。韵磬叩凝碧。鏘鏘徹雲幌。康簾雄以竦。金屑潔可饗。靑壁雖攢直。幽興使心癢。還徹休憊席。遂理陟高杖。寸進良云艱。到頭須勉強。生同胥靡遺。志只忠信仗。絶頂猶未黑。怳若判天壤。石岳北嵌嶔。渤水西漭泱。樂在遁山水。哀彼樂世網。暫登猶如此。長往信可仰。快活方在今。跼蹐殊愧曩。崱屴難久住。歸蹤將焉放。北巓有古宇。可以任疎蕩。相攜且緩步。悠如天梯往。石遷俯危壑。鳥道沒草莽。斜日方到寺。一室脩且廣。宿禽當我還。巢影掛古橡。志適忘幽潺。身遠悲骯髒。且盡丘壑美。世事莫嗟忼。於焉以送老。山田直幾鏹。</text>
<title>登高寂臺</title>,<text>小寺最高寂。臺名信不虛。客尋暮磬到。僧與白雲居。</text>
<title>謹步楊文靖公此日不再得韻。和趙丈 雲瑞。○庚午。</title>,<text>我居類顔巷。我拙如庚桑。良心困牛牧。世事悲狗蒼。汩沒風塵際。荏苒失秊光。羞惡猶未滅。怵惕思復陽。奮發由夬剛。操守貴直方。敬無須臾失。義當辨秒芒。言動誠僞間。天淵分否臧。誠爲雨露養。僞乃斧斤戕。心勞僨以位。道直肥於糠。至德睟面背。一理備知藏。苟有一蕢虧。焉流千載芳。吾道直如矢。勇進君子剛。俗儒趨捷徑。遇險還悲徨。窘步皆自畫。聖門豈助長。智以衆利昏。色爲悅人莊。文靖悶其然。戒之作詩章。朙燭幽夜國。呼覺醉夢場。後人能喩此。可以獲其羊。我今句句繹。中心藏不忘。東隅雖已失。桑楡願自強。須加己千功。汚池豈易航。幸玆不墜者。天賦有五常。斯實立人道。存之不敢亡。大舜何人哉。嘐嘐徒自傷。莫怪行不掩。孔聖亦思狂。</text>
<title>再和</title>,<text>名利蕪聖路。水旱誤農桑。俱失四民業。徒然一黔蒼。慨然思古昔。典冊仰末光。原夫聖人作。道以贊陰陽。人文何宣朗。圖書象圓方。廣大包宇宙。精微入毫芒。萬類雖參𢀩。一理無否臧。所以君子學。率循貴不戕。受性有定分。萬鍾如秕穅。敬義相夾持。智仁互宅藏。大道矜細行。至德集衆芳。入門雖多端。不過直與剛。俗儒不勇進。歧路久彷徨。身心無喫緊。談說徒冗長。缺莊韻一句 高者酣佛老。卑者眈文章。攘竊經與傳。粉飾翰墨場。老大兩無成。還似觸藩羊。余亦同浴者。懷慚不能忘。博學而篤行。昏明柔必強。此事未易究。若涉無舟航。和恭以接物。畏敬以居常。進德此最要。奉持不可亡。脊軟擔不得。自顧只自傷。作此當盤盂。願勿終於狂。</text>
<title>次韓子敬和柳黃㵎韻</title>,<text>定知諸相本皆非。莫把東華較釣磯。春及西疇農務急。學疎黃卷寸心違。家山泉石魂長在。京國風塵夢亦稀。靜裏默觀生物意。任他庭草擁柴扉。</text>
<title>癸酉三月。赴監試會試。旣成將歸。留別主人洪承旨 受疇。</title>,<text>休說長安爲客久。龍門託迹自堪誇。飮人和氣春生座。泣鬼詩才筆有花。晴日雲煙低九闕。暖風桃李醉千家。故鄕㱕去還惆悵。魂夢應隨漢水賖。</text>
<title>增郵記事 丙子二月十日。以承文副正字。除栗峯丞。三月寒食節上任。適到增若。</title>,<text>四面靑山一道溪。春花紅白遍高低。水回洞口疑無路。雲接峯頭似有梯。風定旹看楡莢落。夜深偏苦子規嗁。正堪高士盤旋地。故遣閒官與隱齊。</text>
<title>挂榜嶺有感 丙子五月。以新使親嫌。換金泉丞。在栗郵僅六十日。六月二十三日赴金郵。到掛榜嶺。憶趙師秀亦知遠役能添老。無奈高眠不救貧之句。有感而作。</title>,<text>嶺外微官似馬曹。南征三百俯金鰲。半生學古徒餔啜。萬事聽天任化陶。溪水流黃新雨過。平林凝翠暮山高。鐘聲隱隱東林近。應有幽人笑我勞。</text>
<title>夜坐</title>,<text>郵館寂寥空復情。臥看燈影暗還明。一身多病家千里。萬籟無聲夜二更。世事高低驚枕夢。客心飄裊似風旌。終宵不寐憂何似。應向紅塵誤此生。</text>
<title>南樓贈李內翰爾能 柱天</title>,<text>客中時序感崢嶸。共上南樓對雨晴。雲起別峯猶夏意。蟬藏深葉忽秋聲。邇來身計思三逕。醉後狂吟隘八紘。宜趁此時同賞咏。君應罷釣我歸耕。</text>
<title>萬事不如意</title>,<text>晨鐘暮皷聲相接。鼎鼎百秊此中移。好花開當風雨日。紅顔啼老別離時。南樓待月雲潑墨。西湖泛秋風捲旗。天上神仙亦悲歡。別淚人間作雨垂。白日昇天那可貴。靑絲沽酒莫敎遲。已矣乎難成我意謀我事。造化猜人不人私。世上行路波三峽。對面人情山九疑。</text>
<title>憶兒</title>,<text>兒子餘三歲。狂奔不用扶。祈生金作號。多病鶴同癯。相見挽衣喜。乍離望馬呼。邇來未抱汝。嶺月再彎弧。</text>
<title>丁丑四月。郵亭海棠芍藥盛開。適夏醪方熟。爾能又至。作此寄金陵倅。乞歌妓碧蘭。蘭年已六十一。聲猶動梁塵。奇甚。</title>,<text>官居寥落似僧家。不用鉛紅滿眼奢。偶向東園驚歲月。欲將歌管餞殘花。</text>
<title>春坊直廬。次金文學天用 致龍 韻。戊寅正月。自金泉丞。除侍講院說書。三月赴召謝恩。仍鎖直前後五十日。六月始歸田里。在直時禁中諸人頗有邀唱和者。不獲已強酬一二。</title>,<text>天將和氣報吾君。三月煙花雜五雲。幸侍朱闈同受渥。重揩靑眼細論文。正言正事吾何有。奇字奇書子欲分。聚散人間元不定。他年莫忘此慇懃。</text>
<title>次趙內翰象之 正緯 韻</title>,<text>淸時詞客𠅩如君。燭翦金蓮筆繞雲。羞把黃流誇海若。欣看紫氣動星文。籌傳絳幘開千戶。春在僊桃醉十分。深院悄然無一事。篆煙詩卷送朝曛。</text>
<title>次洪內翰士謙 重益 韵</title>,<text>雨催佳句餞東君。想子春囱檢白雲。彩翰自蟠雙劒炁。僊曹遙應列星文。九天瑞色金虯轉。三殿淸儀羽仗分。共沐恩波歌聖德。非關唱和結慇懃。</text>
<title>挽尹副學 搢</title>,<text>關令周遺老。彥明宋典刑。五經傳世學。三策掞王庭。館閣辭藜照。江湖有客星。佗秊恬退傳。應耀竹書靑。</text>
<title>輓吳龍潭 相玉</title>,<text>聞道靈車出遠丘。江湖騷氣漠然收。南衙舊職垂黃綬。東國新詩說白樓。芹谷趨隅仍總角。桑鄕望履更靑眸。那堪北上長沙路。滿地風煙合釀愁。</text>
<title>自箕城承召北還。邑士多以詩餞。聊和一韻。</title>,<text>名區作吏已三秋。今日臨歧別思悠。莫說途衝風雪去。且誇身向簿書抽。南州俗美諸贒在。北闕情懸孤客愁。驛舍淸樽須盡醉。綢繆厚意自難酬。</text>
<title>小堂月夜。懷宋子眞 儒傳。時子眞臥病。</title>,<text>秋來觸境感懷長。望月天邊倚小堂。微雨乍過天更淨。凉風時動菊尤香。江湖自覺孤臣遠。歲月還驚兩鬢霜。從此柴門苔滿地。西鄰一病臥求羊。附宋子眞次韻生死寧須較短長。只令亡處要堂堂。奇竆半世成何物。名姓人間幸不香。八字誠然身是衲。三秋過盡骨應霜。堪麗澤從今絶。萬事由來摠失羊。子眞天稟淸秀。文學奇雅。一意慕古人。不肯爲毫髮非禮。夙嬰痼疾。與死爲鄰。壬午秊僅二十八矣。先喪妻曁子。疾又不可爲。此乃未死七八日前所和也。所以自傷仍訣予。痛哉惜哉。嗚呼。</text>
<title>次長沙元使君 致道。○癸未二月。遞持平。拜全羅都事。以漕運留法聖倉。</title>,<text>雄臨滄海設公庭。日晩漕湖復水生。五馬驕嘶良友會。雙鷗閒浴俗緣輕。彩舟擊汏西南闊。素月流空上下朙。半世奇遊今夜最。直須天際斗牛傾。</text>
<title>別李參判 震休 出守江陵</title>,<text>一衣帶水隔蓬萊。宜著詩僊把酒杯。刺史元知千石重。邑人應喜九卿來。畏途初歷大關嶺。勝景先登鏡浦臺。惆悵各天成闊別。暮雲遐想首空回。</text>
<title>兜率庵。次李上舍 奎命 韵。</title>,<text>穿峽攀林到梵宮。回看榮辱是苓通。海浮孤島黏天碧。露浥仙桃映日紅。長吉遠遊詩句好。微之出守俗緣空。堪憐疎懶知何事。勝地相逢意不竆。</text>
<title>題鷗灣草亭 癸未九月。拜無愁洞先墓。始作檢田之行。先到珍山鷗灣邨。登草亭。主人李丈烠及其弟鎭岑倅焌曁焴。無愁從兄，從姪河徵，家姪海徵皆來送我。鎭岑倅饋酒肉。至松院。錦山倅出待。</title>,<text>四圍山色入檐靑。一道溪聲繞砌泠。風物慰吾鞅掌路。南行從此幾長亭。</text>
<title>志感 癸未十一月。自湖幕移正言。甲申正月。又移修撰。二月到天安將陳疏。持平韓永徽等論余癸酉司馬試時。考官有參卿宰疏者。以余赴試爲忘讐蔑義。請削弘文錄。四月初方止。夏間臺官又論永徽貪贓不孝。客有用是爲賀者。余念癸酉之事。余不自安。人之以是相持。其理則然。當以自愧。不可以相憎。永徽之貪贓不孝。係渠過惡。論余初不可非也。安以是爲賀。此乃王考炭翁先生一生所受用義理也。苟能忘物我而觀理之是非。天下無難處事矣。</title>,<text>事在腔中少不安。便敎人作過尤看。當時義理君休說。此日分疏語已難。但使身心眞有得。莫驚榮辱太無端。平郊暮色蒼然至。點檢 缺 間肎自寬。</text>
<title>草堂卽事</title>,<text>荒邨車馬絶。閉戶自逍遙。種菜經秊活。移花隔日澆。煙來艸欲暗。鳥去樹仍搖。春暖勤兒誦。晝長懶僕樵。牛畊烏上背。犬吠籬藏腰。鷗步窺魚闊。鶯聲得葉驕。白沙分綠岸。官柳擁谿橋。景物聊供眼。主人正臥痟。身閒無一事。心靜息千囂。詩就因書草。眠淸不夢刀。平泉望入相。堪笑李文饒。</text>
<title>挽許懷德 㙉</title>,<text>淳俗何由覩。古人今又亡。懷才困邑宰。棄世在公堂。湖右三秊績。城南萬事傷。趨隅緬昔日。揮淚寫哀章。</text>
<title>乙酉八月十九日</title>,<text>梧葉凋疎菊散芳。田家日月亦蒼茫。秋風入樹山還赤。世事撩人髮已黃。千里思兄長道遠。一生憂國小臣狂。柴門寂寞琴書倦。攜杖荒園步夕陽。</text>
<title>夜坐次永上人韻</title>,<text>秋蟲聲裏一靑燈。半夜談玄對老僧。身世悠悠同爾我。水雲鄕外託良朋。</text>
<title>次僧貫天詩軸韵</title>,<text>日日長昬睡。今朝眼卻開。大芚秋夜月。僧自白雲來。</text>
<title>壽金丈 華鎰 八十頂玉詩 幷序</title>,<text>天下之言福者。皆曰壽富貴。壽然後能享諸福。壽固五福之元。而富貴者人之所同欲。謂之福亦宜。然貴必有以致之。富必有以取之。於人而有攩㧙挨擬之巧。於己而有拂菀期望之私。役役乎拘拘乎目不暇給。而不知隙日之去我而非我有也。此方爲造化役。而我身亦非我有。是安能有其壽也。若夫閭閻窶人。晩不進餔。寒不挾纊。汲汲乎遑遑乎衣食於犇走。不知此日之爲我有而卒卒然以生以死。是亦不能有其壽矣。今吾丈讀書自愉。不爲名所驅。則固未嘗有機械之可以損所待之隲。遺業自饒。不爲利所潤。則亦未嘗有廢著之可以爭尺寸之陰。八十年來。一月一日。無非其所自有。而聖朝又推優老之典。有玉以頂。有銀以腰。所謂富貴。亦稍不期而集。而福以之偕。殆亦爲造化私者。公之諸子不任喜懼之懷。而侈上之賜。爲酒食以壽之。而公亦不能禁也。以鎭忝賓客之末。喜公之能有其壽。而又備其福。謹步昨日座上韻。又序其所公誦以侑。壽星灮彩趁春開。二月梅花映玉杯。庭舞斑衣終日樂。誥蟠金字自天來。餘榮分得前人貯。完福應將厚德栽。千載靈春元不老。從今此事幾巡廻。</text>
<title>丙戌三月二十七日。紅桃花落。</title>,<text>桃花亂落如紅雨。三月無多四月來。蝶翅惹香穿樹去。蜂鬚拖蘂上階廻。秊光晼晩嗟難及。人事推遷未易裁。看罷圖書攲竹枕。靑山似畵向吾開。</text>
<title>小堂閒坐</title>,<text>淸時見弃豈堪誇。猶幸田園管物華。本買小堂供敞豁。爲臨平楚足煙霞。明沙十里分郊色。弱柳千條鎖縣家。自是君臣恩義重。萬鍾於我亦何加。</text>
<title>書懷 丙戌五月。復以正言承召回。距甲申五月恩遞修撰爲二十四朔。三秊田園。忽奉恩旨。君恩天大。何以爲報。感涕成章。</title>,<text>三載田園獨閉關。徵書忽下紫雲間。旻天縱欲均陶鑄。公議寧應恕懶頑。自是聖恩深似海。從來積謗大於山。涓埃未報身先老。北望長安涕淚潸。</text>
<title>陳疏承批後述懷 丙戌六月丁未。到公州上疏。以甲申被論事自劾。乙卯道臣傳宣聖旨。過激之論。不須深嫌。爾其勿辭。從速上來察職。天語溫諄。因罪獲榮。不勝感涕。</title>,<text>遙傳天語到柴荊。數字照臨螻螘誠。願以心肝爲報答。從來頂踵荷生成。常憐屋溜朝瀛海。仰羨山雲拱漢京。聖德自然延萬壽。堪咍武帝謾金莖。</text>
<title>思兄集句 二首</title>,<text>棣萼一別永相望。工部。 天地無情白髮長。𥳑齋。 相思相見知何日。靑蓮。 猶自音書滯一鄕。柳州。日日望書常至暮。放翁。 矮簷風雨送蝸牛。誠齋。 欲上疎簾看南北。崔德符。 一片江湖艸樹秋。止齋。風雨字本不干於兄弟。而自東坡有感於蘇州風雨對牀之句。而兄弟相思。輒以是寄意。遂成故事。皇明閩人陳瓚集古人詩句語及風雨者。纂爲二十首。以寄其兄。余只以一兄遠在南北。各餬其口。音書亦不得以時傳。天下兄弟相思之苦。未有若余者。玆就其中最切者。集成二首。不覺衰涕之集也。</text>
<title>七月丁丑。往岬寺再陳疏。以病憂不待回批而歸。</title>,<text>孤臣俟命宿岧嶢。終日上方掩寂寥。淸磬出林僧飯熟。殘烟繞寺佛香燒。自無伎倆供塵世。那有涓埃答聖朝。試上前峯望漢岳。碧城秋思正迢迢。</text>
<title>虎溪卽事</title>,<text>拄杖看山色。回頭聽水聲。白鷗沙上立。相對兩關情。</text>
<title>赴召 丙戌十月。始赴召命。到衿川陳辭疏。騎私馬到仁川舍仲家。舍仲新遭長子長殤。</title>,<text>翩翩馹騎踏泥程。聽雨公堂夢不成。山縣一書辭館職。海鄕千里訪家兄。對牀縱與欣同宿。忍淚那堪慰喪明。安得松楸攜手住。石田茅屋了平生。</text>
<title>宿寶文寺 自丙戌季冬至丁亥。憂宂遷徙。絶無吟咏。五月攜眷移松楸。日拜先墓。遂平生之願。臘晦宿寶文寺。有感偶得一律。是夜雨。</title>,<text>孤燈寒雨夜如年。山寺鳴鐘惱客眠。愁裏光陰除已盡。靜中軀殼病相纏。大庭曾忝三司職。先壟今無數畞田。筭卻平生堪一咲。由來萬事𠅩非天。</text>
<title>春坊和李司書 邦彥</title>,<text>一歲灮陰客裏除。千金可以博鄕書。春坊浿水渾閒事。何似田園賦遂初。余以戊子正月十六日入京。十九日行泂兒婚。二十七日拜弼善牌招肅拜。參社稷親祭。仍入直十餘日。以監試會試試官。鎖院五日出榜。其日移修撰。上疏入啓。仍呈辭三度蒙遞。出往仁川舍仲家。三月又拜文學。承召入京。入直五日。又移修撰。初牌只推。再牌罷。將俶裝南歸。以東堂會講試官特敍。仍入講所十日乃罷。閏月初七。拜平壤庶尹。初十日遭臺啓。出往仁川。十七日還京。其日移弼善。故同僚以浿水爲戲。</text>
<title>陞資赴東萊 戊子十一月。陞通政移東萊。己丑正月初旬。㱕家留十八日。歷埽諸處先墓。拜舅氏于鶴邨。廿五自密陽三郞浦乘舟。宿黃山驛。廿六大雨。與前使交龜。乘暮復椉舟。未行十里。風雨大作。諸船皆繩貫帆頭孔以引之。軍官船及支應船。皆繩絶漂泊彼岸。余所乘船繩僅不絶。亦危甚。蒼黃無乘。艱借馬邨中。僅入江上雞堂村。又無食具。乞粮主人。廿七雨雖止。風仍不止。不能椉船。廿八朝。乘船到沙川。仍上官。十餘秊前。嘗夢陞堂上赴任。跋涉江水。或至沒脛。此夢屢有之。嘗怪之。不意今日一如夢也。</title>,<text>江中波浪雪千層。出沒孤舠信一繩。水射山形仍轉輾。雨持風勢更憑凌。郵邨迢遰徒迷望。雞里蒼黃幸借乘。萬事由來知有數。十秊前夢此堪徵。</text>
<title>送舍仲北歸。至梵魚寺。次東嶽韵。</title>,<text>孤露廿餘載。弟兄只二人。每成千里別。虛負百年身。朱徼仍櫜韎。白頭尙葛巾。禪房聚散地。竚立自傷神。</text>
<title>送鄭參奉至梵魚寺。又次東嶽韵。呈坐上諸公。</title>,<text>一騎來蕭寺。千山送故人。仍回長者轍。共賞老曇身。司馬遊梁賦。淵明漉酒巾。孤燈淸夜話。寒月是精神。</text>
<title>靖遠樓酬唱詩 幷序</title>,<text>東萊在國極南邊。有蠻市。有事則戎馬之地。無事則物貨之場。强號其邑曰蓬萊。僭稱其守以仙伯。名實之相反如是。第問其境之所有。海雲臺者。崔孤雲之所嘗遊也。曰蘇蝦亭者。屳人蘇蝦之所𨓏來也。瓜亭之曲。至今可悲。退居戀君。昔人亦嘗許之爲僊。今余適無事。畵樓凝淸。海柳方綠。李御史以倦遊爲客。安使君以隨牒來玆。二君以文章登仙籍。世固望之如屳。又得吳上舍詩聲驚世。自詑仙葩。三人者更爲客。余爲主。非余爲僊。爲仙之主耳。地號蓬萊可也。人稱僊伯亦可也。是地是客。千載一旹。不可以無識。吳君爲詩。各次之。仍爲序。暇日登樓處。雲生對島山。倦遊驄馬到。隨牒葉鳧還。客詑未曾有。詩堪不入刪。更添吳上舍。且莫說才難。</text>
<title>次呈李學士</title>,<text>我把君詩拭病眸。君留我館輟行謀。當時惜別雲千里。今日開懷月一樓。旗鼓本非師魯事。山川盡入子長遊。湖鄕安得同吟賞。谷口新靑夢裏抽。</text>
<title>輓李參判 震休</title>,<text>當秊玉色聳丹墀。自致靑雲結主知。兩路福星仍北鑰。九卿淸月卽秋司。詞源倒峽盧前盛。筆勢驚風晉後奇。嶺邑一書方在手。忍題哀挽又玆時。</text>
<title>祈雨太宗臺。仍成一律以寓感。</title>,<text>一眉孤嶼霱雲邊。往事忍言萬曆年。蛟鱷數羣天網漏。貔貅千隊海城眠。能探虎穴猷方壯。更斬鯨波憤可湔。追惜當時成感慨。高臺斜日意如燃。臺在絶影島東隅。東瞻對馬島不滿一望。仍念壬辰之事。慨然興懷。玆島在平時。重受國恩。及秀吉鴟張。盡告我國虗實而爲之嚮導。當時之罪。義智爲魁。及行長撤還。未及請和之前。天兵猶在釜山。如遣一偏將。協同天兵。晨發午至。可盡殺島蠻。以小快通天之憤。聞自對馬至日本。越大海千里。雖令家康卽遣援師。必不相及。恨當時邊帥怯無謀也。以是語褊裨等。終日盤桓。不任感慨。</text>
<title>次拜忠烈祠韵</title>,<text>使君忠烈冠千齡。古廟秋風木葉零。精返雲天添列宿。氣成河岳護生靈。深羞徹地何秊雪。怒髮𧘂冠一夜星。試上蓬山山上望。蠻煙萬縷至今腥。</text>
<title>別梁山守金矦 鍰 詩 幷序</title>,<text>世間萬事。須臾幻滅。不足置胷中。只修身俟死。是究竟灋。人不能無欲。爲利屈爲名屈爲威屈。屈常多伸常少。腔子一片。愧悔成窠。得愧怍多者。名利多遂。得媿怍少者。名利少遂。名利者常成於屈。常敗於伸。故人皆爲所把持。役役從愧怍中過一生。此固若不佞者。所不能免。蓋不佞非多遂。在不佞分。爲過甚耳。此丈在異日。豈無夷逕。只監保寧縣。比爲梁州。六朞已滿。今去矣。公秊亦六十一矣。此不能屈之效。名利不遂者。愧怍必少。名利須臾幻滅。而少愧怍是究竟法。可賀不可慰也。公有文章不誇。有政事不誇。有之固美。不誇尤美也。不誇者人爲誇之。玆余有此文也。余汚不足令人信其不阿好。但視公有可使吾阿之勢位否。於其行也。作近體。仍爲序。歸去來兮彭澤行。淸風五月竹間生。榮䔢盛處誰爭巧。嗜欲淺時自息黥。半世謀身先立大。六秊爲政每哀煢。相憐潦倒吾堪咲。此老元無一事營。</text>
<title>東萊襍詩</title>,<text>金井山下水。流向海雲臺。蘇蝦何處去。瓜亭此地哉。戀君无限意。至今不盡哀。鄭敍仕高麗。以恭睿太后妹壻。有寵於仁宗毅宗朝。被讒放歸田里。王謂曰行當召還。然久而不召。乃築亭種瓜。撫琴作謌。以寓戀君之意。詞極凄惋。自號瓜亭。卽其曲也。亭在水營南。臺基至今存焉。</text>
<title>夜坐聞歌</title>,<text>誰遣淸謌動夜堂。二秊孤客滯蠻方。一生許國心如鐵。千里懷鄕髮欲霜。壁裏蟲謠秋意晩。天邊雁字海風長。漫思今古多悲慨。莫唱瓜亭更斷腸。</text>
<title>淸愼上人。究內典持禪行。嘗訪余於萊府。爲余世外高友。今來訪其居。爲題一絶。</title>,<text>僧敲䆋磬落雲端。一逕斜穿翠竹間。流水源頭松檜老。淸師獨掩百秊關。</text>
<title>遊鷲栖，圓寂二山。用退溪韵。記所見。</title>,<text>昔周愼齋世鵬爲豐基倅。遊小白山。用昌黎廬嶽韻以記之。退溪先生繼守其邑。又遊是山。仍次其韻。梁山之鷲棲及圓寂山。亦嶺外之一勝境。余在萊府二秊餘矣。距玆山二舍而遠。邊臣不敢擅離界。亦苦簿領難抽身。今九月末適無事。且恐終負此名山。以一騎數三人𨓏遊。仍用退溪韻。名山自在煙霞外。我身難抽簿領中。杪䆋九月木葉落。峯巒突出作長雄。又聞通度寺最古。塔藏佛骨傳無竆。悠然淸興不可禦。一騎遠趁虹橋風。橋奇水䠶石盤陀。已覺塵緣付苓通。蔽日蒼官一逕穿。穹崇金碧出半空。遂與蝙蝠競黃昏。靑燈僧話古意融。閣成丁字一何僭。鐵瓦丹梲侈王宮。佛若能令龍天護。如何兵火三日紅。亂來齒骨尙不保。祈福何人眞愚冲。白蓮獨尋高僧居。塵界卑陬悲我躳。歸路圓寂入望中。杉蘿石壁處處同。攤飯古寺登佛池。造化怳惚迷始終。广房盛水穿一戶。中布金屑費神功。更有銀泥仍暎日。灮彩閃爍眼朦朧。駭嘆至暮孤庵宿。瀑布淙淙掛門東。</text>
<title>挽李承旨 世維</title>,<text>傷心槐院續貂時。忍賦桐鄕塟玉詞。天靳七旬仁不壽。位終三品理堪疑。回淳風采今何得。積善門闌慶自隨。遙想濬冲辭賻日。凄凉萬事淚空垂。</text>
<title>觀佛池。宿寂照菴。有老僧秊今八十。達夜危坐念佛。亦異事。詩以記之。</title>,<text>遠尋孤磬一筇遲。半壑晴雲月上時。八十老僧深夜後。南無聲裏坐能危。</text>
<title>永嘉臺。次孫持平玄叟 德升 韻。</title>,<text>海天乍霽起微風。金井山光入戶通。詩爲拙吟堅舊壁。酒衝愁陣奏新功。㱕田宿計春來遂。殲敵初心夢裏雄。艸色平郊三月晩。擬登遠峀望晴虹。</text>
<title>獨上西山。望海雲臺。</title>,<text>端居橆以寫幽情。獨上西山聽水聲。滿地殘花春已晩。映谿芳草雨初晴。白波萬里蠻天遠。綠樹千家暮靄生。一去孤雲消息斷。月明何處紫鸞笙。</text>
<title>溫泉 金井山下有溫泉。甃飾極巧。昔日羅王行幸之地。有折碑大小數片。小者支湯屋柱。大者守泉人以磨豆擣衣。余感千古事。試尋字畫可辨者。僅五六十字。爲賦長句以記之。</title>,<text>金井山下泉潑潑。熱如百沸菜可熟。一沐能使跛能履。天爲生民錫之福。此距徐伐無百里。新羅盛旹君王浴。屋支銅柱四有穴。礱石爲欄美如玉。泉源上自石屛注。瑠璃盆中琥珀醁。纖塵不起著足滑。池底鋪錦也麤俗。當日金輿行幸至。旌麾晻藹威儀縟。千人供給百官隨。簫鼓相龢萬波竹。吾王庶幾無疾病。萬口齊效華封祝。共言盛事當不朽。雄詞健筆書之碣。贔屭貞珉負以螭。字勢飄揚龍虵結。邇來歲月過千載。人事變化無蹤跡。物隨人換百不存。龜龍剝落餘片石。邨婦何知千古事。磨豆擣衣朝復夕。我來好古三歎息。剔垢噴水尋字畫。如掌之片三五字。文理缺裂不可讀。騈闐似說人士會。秦橋誇看日初昱。復有大者字近百。列書姓名與官職。調府兵部分六官。將軍執事邦司直。頤正千陽曁跡發。伊時金氏總眞骨。就中伊姓是何人。至今未聞此門閥。阿湌奈麻本資級。非有職掌如舍謁。謾傳羅官只湌麻。攷此可補史之闕。隨駕宰相復幾人。鐫官刻名垂千億。史乘疎脫徵者少。姓字猶賴玆石刻。事同驪泉緣行樂。石似岐鼓存古蹟。東俗本自不嗜古。𨓏事遺失未採摭。且因人事本難恃。秦斯奇筆無鄒嶧。我感今古不能釋。日來摩挲心惻惻。爲作長句聊自遣。此意良苦無人識。安得巨筆如韓蘇。細述此事傳無極。</text>
<title>擬古 自杜少陵有秋興八首。後人多效之。均出於羇旅感慨不遇悲傷之懷。余年四十有三。忝叨邊寄。作旅南陲。固不可謂位望之通顯。而撫躳揣分。斯亦足矣。少承家庭之訓。願汝做好人。不願汝做貴人。泣受烱戒。今三十年。持心臨事。雖不敢全然遺忘。汩沒利欲。不能自脫。將不得終做好人。放翁所謂生逢聖世雖虛過。死見先親幸有辭者。余實愧焉。客裏逢秋。先忌又迫。俯仰今昔。悲愧交騈。非特古人感慨羈旅之悲而已。略效前人之作。以紓今日之懷。</title>,<text>滿城風雨近重陽。孤坐公堂客恨長。倏已秊光垂鸖髮。幾多人世有羊腸。未從誠敬工能著。謾向功名意自忙。虛度半生先訓負。終宵不寐淚千行。錦樹黃花隱映間。秋陽曖曖下邊山。靑姑驅瘴天容肅。颶母噴沙海氣頑。千古知音存𥳑冊。一宵㱕夢落鄕關。羇懷歲晩愁無語。雲海茫茫接島蠻。霜風蕭瑟落千林。露出高崖立万尋。鴻雁紛飛秋壄闊。魚龍寂寞海波深。那愁積毁能銷骨。自勉榮名不入心。歲熟稍堪民解慍。隔牕燈火起宵碪。蔓草縈牆染彩霞。糚成土石亦堪誇。天工播炁無高下。羣物隨時有儉奢。淡素不從寒暑變。妖紅只得暮朝華。世間誰似歸來好。谿轉山回是我家。獨樹花發自分朙。似向羇人別有情。紅片直須凌雪在。靑跗原不待春榮。標高堪作四時伴。歲晩還敎百感生。北地移栽安可得。南方受命爾能貞。每依南斗望神京。天際祥雲護聖明。十代祖孫仍世祿。三階官職亦身榮。秋風搖落孤臣感。歲律崢嶸北闕情。敢望脩門能再入。好歸田里作堯氓。不見松楸已二朞。離離春艸又秋衰。蓼莪詩廢恩何極。風樹悲深淚獨滋。幽宅萬秊吾父母。流光百世幾孫兒。但祈言行能無悔。歸骨山椒幸有辭。千里相思隔萬山。坐看江月幾回彎。北書不至人應病。南菊再開客未還。斜日鶺鴒寒水上。深秋鴻鴈暮雲間。幾時會合常同住。世事年來轉益艱。</text>
<title>鳶飛 詩曰鳶飛戾天。子思引之。以明道體。程子以爲子思喫緊爲人活潑潑地。朱子以爲與必有事焉而勿正之意同。末學愚昧。莫知其所以然。而比年粗覺人之爲人。當一循當然之理而勿以私意鑿之而已。辛卯夏。久滯萊旅。思歸日日。殆不能自忘。自笑淺躁之爲丈夫而獨坐無聊。目送飛鴻。其地多鳶。常有數十。盤旋于天。細察其飛飛之勢。則一隨風勢之緩急南北。而但張翼而隨之。不先于風以過之。不後于風而不及焉。理猶風也。人之爲學。但當一循當然之理而不躁不惰。以合天則。不可欲速以先于理而有揠苗之病。不可惰忘以後于理而有不芸之病。而天下萬事。莫不有理。亦莫不有命。不可有毫髮計較安排。但當爲我之所爲。以循于理。如鳶之張翼隨風。古人取比之精。聖賢謨訓之盛。至矣盡矣。爲述一律。以寓玆感。</title>,<text>天末飛飛翮力專。秖隨風背順當然。一毫私意無排著。萬里晴空任轉旋。心足遊藩憐鷃嬾。眼忙看兔笑鷹獧。此中妙處君看取。小智偏情次第蠲。</text>
<title>挽金進士 鼎相</title>,<text>追想班荊地。忍題相紼詩。才名一世滿。福祿九原虧。父母俱臨老。孀妻獨擁兒。旅魂歸未得。何處子規悲。</text>
<title>赴雞林。次東軒板上韵。辛卯七月。以同副承旨赴召。入直十五日。陳疏見遞歸家。十月除雞林尹。入京辭陛。歷埽樂生萬義內外先墓。抵唐津省李氏姊。留一日。歷拜酉峯。省堂父于鎭岑寓所。留家六日離發。十二月初六上官。三十日次東軒板上韻。明日元日。</title>,<text>何事奔忙費歲華。無端又濕月城霞。金鰲昔壯千年國。春鷰今飛百姓家。臨老羇遊身已病。堆前簿領日還斜。松楸祭墓明朝是。更覺宦情薄似紗。</text>
<title>更步前韻。贈權叔章 斗紀。叔章自讁所放歸。</title>,<text>東都猶有昔繁華。勝地樓臺挹霽霞。鳳曆三陽春滿國。鸞書五色客還家。一罇今醉黃堂暮。千里曾愁白日斜。各誦舊詩同翦燭。不知梅月上囪紗。</text>
<title>遊南山。次孫玄叟韻。</title>,<text>何處愁懷得好開。金鰲山色望中嵬。樽前靑眼人猶舊。㵎上紅花春又回。是日重逢看北向。去年玆會在東萊。行杯到手君須醉。故國凮煙不盡哀。</text>
<title>北向花</title>,<text>遠上春山一逕斜。向陽花木炁蒸霞。孤叢面北緣何事。云是梅翁手種花。梅月金公身中淸廢中權。殆聖人所謂逸民也。常居金鰲之梅月庵。其砌下有北向花。葢公手種云。天以是物表公意歟。悲哉。敬步高韵。</text>
<title>再疊前韻</title>,<text>黃龍寺上翠屛開。故國江山氣勢嵬。萬樹攢靑煙外直。雙川拖白野中回。行人有感悲禾黍。春雨無心長草萊。暇日登臨聊快目。篴聲何處起新哀。</text>
<title>思歸</title>,<text>礀響山光拱我家。此中自有好生涯。蕨芽入手朝羹美。魚子登槃暮饌奢。親戚鼎來談契闊。野人時至話桑麻。思歸日日心飛越。忍死誰能到報瓜。</text>
<title>迷復 余不能眞知。尤悔山積。旣悔復然。其爲無狀小人之㱕決矣。端居憂憤。作此以自見。</title>,<text>可憐迷復復非眞。伎倆又過一歲春。心地汩陳難覓緖。意𤲺荒穢易生塵。閒居人見如肝肺。臨事吾將質鬼神。此身半百今無五。忍使愚頑等下民。</text>
<title>追榮後志感 宋張屯田谷字應之。以祿不及養爲悲。冀襃贈之寵。以榮其親而歸。旣贈其父。遂致仕。古人之有志如此。於余心有戚戚焉。玆書一律志感。</title>,<text>塵間奔走自支離。忠孝由來亦兩虧。半世長含風樹慟。廿秊還媿伐檀詩。事求必是傳家訓。恩貤所生荷聖慈。從此松楸歸老日。思親淚又戀丹墀。</text>
<title>輓李持平 柱天</title>,<text>爾能之墓草宿矣。余奔走不暇。尙不能爲詩若文。一瀉其悲念。爾能有文章名譽。又官翰院。有人之所不能有。無一毫自矜之色。由由然與之偕而不忍去。當其初釋褐也。當路與之袍材。欲爲之牢籠。而爾能不受。雖忤不顧也。其介如此。爾能家貧母在堂。欲得一縣爲之養。竟不能得。抱羸尩疾以死。年僅不稱夭而已。爾能文如此賢如此。其困又如此。爾能之室。余從父姊也。爾能十五而娶。相識自此始。其親且舊如此。余宦遊多在嶺南。爾能或閒在家。相訪於官所。詩酒淋灕累十日而不已。最後余在萊邊。爾能來訪。住邑之靖遠樓。相唱相和。詩什滿案。閱月而不厭。及其別也。悵久合之乍離。期後會之不遠。未及一年。聞爾能病。意其尩疾之時添時減。得其書讀之。言其病非昔日比。余方憂之。遽以訃至。安知靖遠一別。永隔千古者耶。余與爾能親愛如此。故舊如此。相思如此。其悲死又如此。爾能之將葬也。余又以肅謝事在京。及歸而欲爲之挽。以抒我思。以爾能之贒有文如此。以余之愛且親如此。而欲爲之輓也。長言之則漫而不切。短言之𠟔沒而無實。𥳑而不漏。切而盡意。又以余之文拙不能也。此余所以難爲爾能挽也。聞其子以余之終無一言爲怪。怪之誠是也。祇以情厚而文拙。情厚故意長。文拙故不能寫其長意。遷延以至其墓艸之宿。嗚呼其悲也。爾能想有以知我悲也。其人如玉今何在。原草離離哭怪禽。佗日忍過龍水路。此間埋著李翰林。</text>
<title>曾祖考文集始刻于雞林。旣訖工。賦此以記之。</title>,<text>當秊海曲樂簞瓢。炳炳遺編日月昭。淸節無論超濁世。徽言自可炤昏宵。皇天如欲斯文佑。此集應傳後世遙。刊校五旬今已畢。流行他日付蒼霄。</text>
<title>歸自祇林。欲以詩記。寺僧載肅贄詩來謁。仍次其韻。</title>,<text>松檜森森一逕通。鐘聲遠遠落微風。新羅昔奉如來佛。舊事今成過去鴻。五色花開因地氣。兩層堂聳費人功。龍湫看罷斜陽隱。十里歸程問牧童。</text>
<title>癸巳三月初六日。棄雞林歸。出宿玉山書院。歷六臣祠，檜淵書院，桐谿墓。俱有詩記之。</title>,<text>玉山嵠水繞階除。獨樂堂中數卷書。千載何人知道玅。挂峯淸月古今如。右玉山書院。在慶州。當年朴婢事如何。祠屋嵬然起洛阿。自是聖朝崇節義。莫言天道佑忠多。右庿洞六臣祠。在大丘。世道艱關此老餘。伽倻山月照幽居。至今過客皆知敬。習禮長松數个疎。右檜淵書院。在星州。落帽臺東參判墓。精忠大節此中藏。莫言四海胡塵暗。周日于今照若堂。右龍山桐谿墓。在居昌。</text>
<title>三月朢始至鄕。歷拜內外三處祠堂。㱕省先墓。</title>,<text>古木風鳴草沒阡。嗟吾不見已三秊。昊天罔極恩何報。言行能無負祖先。</text>
<title>癸巳五月四狀。始許啓遞。</title>,<text>四狀方休官。六秊今始閒。柴門無客到。洞口有僧還。鳥倦投深樹。雲飛繞斷山。睡餘言已忘。靜聽水潺潺。余自戊子春拜弼善。內外十一除。至今年方罷。恰六歲。</text>
<title>記所見</title>,<text>躑躅花前流水色。靑山影裏叱牛聲。紙囱閉目閒過日。不識人間有宦情。</text>
<title>窻外山底。新開一池。</title>,<text>方塘半畞鑿山阿。爲迓天灮月色過。遠引飛泉聲淅瀝。近移團樹影婆娑。兒嫌水淺要增土。我愛波明禁浴䳘。看此一生眞不惡。莫嗟魂夢到南柯。</text>
<title>池中仍築假山</title>,<text>自穿半畮效莊濠。刳木飛泉響欲豪。更疊雲根褰若噣。仍盤水面戴疑鰲。中分月影淸光窄。遠接山嵐翠靄高。我似悠然天姥下。頫看人世首頻搔。</text>
<title>卽事</title>,<text>滿牀書卷對千岑。塵意元無一點侵。靜久幷將言已忘。閒來只有睡相尋。齋中慵臥山當枕。池上徐行水映襟。更折樹枝看隱月。還驚宿鳥繞高林。</text>
<title>次陶靖節雜詩 十二首○幷序</title>,<text>自宋以來。閒適者和陶。忠憤者咊杜。然陶抱終古之氣。盤桓十畞。痛心山河之改。懷悲日月。志不獲騁。終曉不靜。則忠憤莫泉明若也。杜罷三賦之獻。終坐一疏之直。巫峽白江。寧行乞以餬口。不肯干長安一貴人。閒適亦子美最也。千古詩人。只有二公忠義潔淨。釀出無限好詩來。宜二公之心事無不仝也。家有陶詩一篇。每一吟賞。淸風生牙頰。偶步其韵。以寫我憂。非有所寄侂倣像。而物欲俗態異學之妨吾事者。靡不說起。葢以自警。且以示兒輩。天賦本虛白。欲界生紅塵。此心爲形役。逐物轉誤身。仁義日以遠。名利日以親。冰炭長在懷。孰將悳爲鄰。光陰捨我去。瞥眼度昏晨。止泊在何處。虛作百年人。其二雅志好林泉。寄家在山嶺。心源猶未淸。還負眼中景。山高月輪小。水近囱櫳冷。默默千古遠。寥寥淸夜永。獨坐誰與伴。高樹送孤影。我才無所用。四方安足騁。不須勞遠想。羣動本歸靜。其三世途終古嶮。人情故𩁢量。孰如萬山中。閒臥七尺房。中宵三歎息。起坐夜未央。蘭蕙易負霜。葵藿空傾陽。眷眷懷𨓏哲。千古蟠中腸。其四言行日乖剌。歲月倏已老。徒然形骸在。天性不能保。念此自驚神。中夜肝腸燥。誰謂桑楡收。良圖常在早。從今一奮發。名利滌懷抱。每有夕死志。但願朝聞道。其五念我病根在。常在於逸豫。富貴於良足。何事思騫翥。日月不我與。朱顔漸已去。仁義在所篤。貧賤非所慮。惡念日來積。良心轉不如。譬如遇風帆。欲停未能住。前程又如何。不知所稅處。懲逸當以勤。警豫當以懼。其六飽食而煗衣。但賭目前喜。不知飽煗外。卻有丈夫事。百軆自有君。至樂在誠意。還恨知不眞。汩沒老相値。有旹自悔歎。奈此歲月駛。衛武年九十。瞽箴耳邊置。其七富貴何所用。中心日煎迫。內欲奉妻妾。外誇長安陌。奔走不知足。頭髮忽然白。趣卑事皆苟。思陋心則窄。費盡一生力。只作名利客。從今迄可休。家山有田宅。其八少小貧無依。破硯代畊桑。非敢慕粱肉。但欲免糟穅。豈意過滿腹。甁底或餘糧。贅壻本有田。全家赴耒陽。看囊因不澀。風樹秖自傷。范義與晏儉。處富良有方。不如陶令貧。頹然擧一觴。其九一心纔方寸。常若有兩端。義利日交戰。性情因變遷。逐物長役役。華髮已生顚。大布足御冬。麤糲可以湌。人或不堪焉。萬惡從玆緣。昔贒先獲我。顔氏有遺篇。其十擧世好黨論。是非不可稽。是不見北畔。非但知東崖。人心日陷溺。慷慨摧我懷。尋常惡此事。我家世已彌。榮華縱不至。𥚁𩁢非所罹。君子行其志。寧爲佗人羈。平生忠孝心。愼莫有缺虧。其十一我昔遠宦遊。時序易暄凉。客懷託繁華。嬌謌或繞梁。蕩志今消盡。時憶佳麗鄕。人慾此最險。凜凜懷冰霜。一毫肻黏著。黃卷味方長。其十二宇宙有二人。孔子與朱子。千秋万歲間。可學亦可倚。姚江有別歧。亂眞彌近理。</text>
<title>盤桓園</title>,<text>甲午二月以來。吾園略成端緖。穿谿爲泉。以會水脈。仍爲磴道以飛之。穿巖腰以行之。墮之蒼壁之下。滙以出之注之。梯以瀑於池。淙淙㶁㶁然。池長二十餘尺。廣十五餘尺。深三尺。綠淨深靚。有魚數十頭。池中疊石爲島。島上二石矗立。皆有千仞之勢。一黑一赤。石底松一杕杜一。松盤而杜直。歲寒之意挺如也。池下楓柳成行。皆高數丈。泉傍可四五畞。皆奇巖錯列。或呀然如開口者。或偃然如舒腹者。或靡然如㩻臥者。或乍出頭角。嶄然如相磨者。其上皆可坐。廣者可七八人。狹者亦容數人。巖側皆有莎以覆之。白裏抽靑。春意藹如也。泉之上爲磎。高處積石。低處布沙。怒水過之。飛於石而淸於沙。谿傍植桃數株。以待紅流。海棠山棠牡丹芍藥薔薇之類。次第以植。自泉抵堂。挾植桃花。以爲桃徑。嵠上兩柹樹。皆置石其下。以寓山谷樹陰爲亭柹爲最之意。特中以梅龍蟠屈薈蔚。以主百花池之東山也。杜鵑躑躅丹楓松竹鬱如也。中有盤松挺然。西俯郊東秀嶺。以領一洞。洞中之勝。若完田石隅雲巖臨淸等處。皆不能記。此特記其步武戶庭間。玆松皆能領其記與不記者。欲以淵朙之賦。號園爲盤桓園。導泉飛水助池淸。亘石爲渠又有聲。新植梧桐須鳳集。遠移梅樹主花盟。竹囱閉後疑山雨。桃逕行時喜晝晴。管領風煙松在嶺。誰將健筆表嘉名。</text>
<title>園林景物方好。聞上候彌留。不敢在家北上。</title>,<text>省愆丙舍分堪宜。兼有園林天所私。流水桃花春正好。羸驂倦僕我何之。遐鄕聳俟金縢吉。竆谷恭聞玉候遲。北望五雲憂尀耐。此行催發不須疑。</text>
<title>挽徐僉正 文淑</title>,<text>忍過南郭路。𢓸事一沾巾。門柳空垂衖。園花浪作春。風流捐世態。談笑見天眞。淸範嗟冥漠。從今少古人。</text>
<title>次韵敬題舍仲池堂</title>,<text>從來世事積如茨。咲付兒曹管一池。滿枕淸風開北牖。泛盃香菊採東籬。已無思㝱驚炊黍。猶有機心動看棊。閒艸太玄人不見。百年應俟子雲知。</text>
<title>赴武靈 甲午六月。除靈光郡守。辭陛後出往楊州。歷省六代五代高祖先墓。還到城西家。南承旨季良，李員外咸卿來別作詩。歷澆樂生萬義先墓。向唐津省舍姊。宿新昌。追步兩友韵。</title>,<text>落日城西別。離腸若轉輪。官仍新綬貴。車認故道循。已飽酸鹹味。空悲老大身。爭如劉記室。多病臥漳濱。</text>
<title>八月初三日上官。重九登邑後山。用杜牧韵。</title>,<text>攜客城頭勢欲飛。通幽竹逕亦熹微。紅塵作吏眞堪愧。白髮催年尙未歸。九日風灮饒勝地。七山雲海接斜暉。淵明萬古強人意。松菊猶存已拂衣。</text>
<title>檢屍望雲面。終日冒雨。翌日又大雨。留一日。</title>,<text>溽暑南州已醉昏。忙程况復雨飜盆。油衣釀汗身如沐。驕馬衝泥面著痕。纔上小丘常見海。偶望疎竹便逢邨。何時棄置微官去。茅屋松籬晝掩門。</text>
<title>輓李丈 益大</title>,<text>卜宅自誇擇處仁。十秊叨侍笑言親。邇來悵望音書阻。向日悲歡世味辛。共說稀年堪報譱。誰知貞疾更無春。靈筵一哭違誠素。何處空山草色新。</text>
<title>乙未四月。遊海佛菴。看日落。</title>,<text>行行大隄上。因到佛岬寺。山深雲出谷。僧老眉覆鼻。復喜盤陀石。更在淸淨地。爲之坐良久。僧語亦詭異。上方海佛菴。西控羲和轡。遂競蝙蝠昬。擬伴白足睡。頫看滄溟闊。中有赤日墜。紅光盪積水。浮雲如相避。空花像日輪。層層互嫵媚。或廣如樓臺。或尖如禾穟。小大須臾變。光怪無不備。寺僧向余說。此景天所賜。海上多雲霧。百日不一値。使君亦何幸。今夕偶爾至。奇觀冠平生。回思一長喟。太陽有升沈。人生况如寄。嗟吾已半百。如㝱復如醉。營營何所求。遠作風塵吏。少小非無意。老大困名利。永負家庭訓。中夜空垂淚。山林豈𩁢㱕。吾計自不鷙。故山起新屋。讀書遂初志。</text>
<title>志感 乙未七月初六遭妻喪。十一日聞訃。二十七日離郡。八月初吉㱕家。廿四過塟。九月得小瀑於池上。有感。</title>,<text>三徑歸來松菊存。九秋山影入池翻。悼亡已灑新阡淚。覺是還尋古聖言。老去情懷隨歲減。向來名利使人昏。臥䎹小瀑潺湲久。從此考槃矢不諼。</text>
<title>東谷泉石。次洪聖白 璄 韵。</title>,<text>灑雪䨓霆後。布紈錦綉間。人言谿鬬石。我愛水圍山。</text>
<title>喜從兄回甲詩 幷小序</title>,<text>吾兄弟多夭。季從兄始回花甲。喜可知也。羣姪以暇日來會。尹大幼以姻友亦至。仍次大幼韻。情見于辭。皆記實也。非以文辭相諛。他日子姪後生得此紙于篋笥中。有以知之也。六十居諸過艸廬。一生心事澹然虛。暮年麤糲盤無菜。少日躳漁養有魚。德壽應蒙期耋報。性霛元與利名疎。婣親狎至慶回甲。終日淸談坐竹篨。</text>
<title>挽李進士 應斗</title>,<text>我昔宦遊遊嶺南。秋風仙里幸相參。蓮花一朵光輝爛。竹葉三杯和氣含。詩禮舊家傳遠祖。芝蘭新慶見多男。回頭往事眞如昨。欲寫哀詞白髮鬖。</text>
<title>輓崔相國 錫鼎</title>,<text>靑郊煙水地。赤舃自無瑕。陶冶生民望。文章藝苑華。安危有一德。世路任千斜。列宿何摧尾。今秊不在蛇。耆英方賁國。餘慶遽傳家。衰淚非私痛。哀情共邇遐。</text>
<title>辛卯在東萊。蒙賜馬之恩。壬辰慶州。又賜馬。今於靈光又賜。政院吏持諭書追到。遂肅拜於家。</title>,<text>竊祿無毫報。天恩亦濫觴。五秊三賜馬。萬事一亡羊。許國心如鐵。歸家鬢有霜。秖餘感淚在。北望數行長。</text>
<title>舍仲五十五。一子無孫。近有書得男孫。喜甚。</title>,<text>仲氏在天末。相思涕淚揮。艱難因就食。老大過知非。生子憐無幾。得孫喜有依。北望愁更切。鴻雁暮雲飛。</text>
<title>久病述懷 丙申二月末。臥病殆三十日。頗有死生之憂。第念此後有生。必不過數十年。數十年。本不足把翫。尤悔山積。無以見先人於地下。是所耿耿。</title>,<text>臥病如何涕淚揮。泣承明訓恨今違。一心元自驕矜誤。百事皆因匃吝非。日夜谿流嘆道軆。東凮芳艸見春暉。若爲生順仍安死。泉路㱕陳戰勝肥。</text>
<title>長子婦死後悲穉孫 丙申閏三月二十一日。喪長子婦。四月塟于家後二百步丙向之原。先墓外白虎也。其兒年六歲。其狀似不詳知。數往其墓側遊戲。余試問何爲每往。答云爲見母墓。其言至可悲。余年十一喪先妣。墓近家。常欲往見。伊旹不自知其何心也。俯仰今昔。涕淚難禁。</title>,<text>倏忽去尊章。空山映夕陽。生兒纔六歲。隔世已千霜。戲墓寍如孟。登阡爲戀孃。此言眞感我。涕淚欲摧腸。</text>
<title>餘慶菴 庚寅爲護先墓松楸。營齋寺於白虎外。號餘慶菴。癸巳冬火。一瓦無餘。乙未再營於靑龍後。仍施舊號。又闢一屋。爲兒輩讀書之所。更開方塘於其前。爲遊息之資。初營之費錢。以百計者三。後營亦如之。不敢惜費。爲松楸無竆計。丙申五月二十日。至其池上有感。</title>,<text>欲作松楸無限計。再營齋寺費千金。非緣釋子言堪驗。爲禁樵童日自尋。更鑿方塘來活水。仍開別屋做書林。奉先敎後皆玆寓。後世誰知我苦心。</text>
<title>舍仲來會。留一月北旋。獨坐愁歎成詩。</title>,<text>山雪磎冰淨艸廬。明牕何事政愁余。家兄來會兩年後。墓舍相看一月餘。今日忽驚同氣別。佗旹長望異鄕書。各垂霜鬢皆衰老。心事還非少歲如。</text>
<title>見罷識喜 十月啓遞。雖蒙仍任之命。而余於監司。自疑不相容。不敢卽還。十二月十六日。中考報至。遂臥調病。甚幸志喜。</title>,<text>才拙已甘黜陟公。身輕還喜命途通。恨無留犢慚廉吏。誇不吠狵笑壄翁。萬卷詩書皆暇日。一園花木欲春風。自欣造物偏私我。奈負君恩似海洪。</text>
<title>亡室初朞只隔數日。悲感有作。</title>,<text>三十秊前會。賤貧與共居。調羹藜藿美。節食米鹽餘。那忍幽朙別。常憐疾病初。祥朞忽已復。萬事總成虛。</text>
<title>居業齋夜賦</title>,<text>山色蔥籠屋上橫。谿流汩㶁傍堦鳴。欲追白鹿開文會。非向靑雲慕盛名。秋晩天灮加瀅澈。夜深池氣釀虛明。靜觀物理仍無寐。嵓響林風總起情。</text>
<title>答洪聖白</title>,<text>秋後寒溪碧似藍。伺魚蘆際笑鷗貪。懶尋菊逕荒園艸。長揜柴門鏁夕嵐。𩁢報鴻恩思魏闕。尙餘淸福臥雲庵。喜君有意僊區訪。秖恐煙霞路未諳。</text>
<title>又呈一律求和</title>,<text>煙霞痼疾已𩁢砭。卻笑虞廷薦口僉。終日看書多會意。有旹得句自掀髥。谿流落石聲聲響。巖影涵池箇箇尖。悔種紅桃臨水上。能無俗子逐花覘。</text>
<title>大雪 所居洞府。外緊狹而內寬廣。山回水轉則千畞如掌。丙申正月大雪。數日不消。高嶺平埜。雪色如璧如珪。無一點塵。淸肅眩晃。不可模狀。氣象精神。尤不可形容於言語文字。略述近軆一首。欲令他日。不忘此氣象萬一耳。</title>,<text>洞府玲瓏活畵同。翛然身在玉京中。塵埃一點晶難著。郊野千疇瑩若空。淸氣醒人心皎潔。眩花生眼視朦朧。請君莫道銀爲界。猶有靑松葉葉髼。</text>
<title>輓趙掌令 錫周。○歲丁丑在金郵。此丈方任玉山。有唱酬一詩。今用其韻。</title>,<text>公歸應上戴山鰲。頫眎世間競錐刀。直性終敎官位小。仁心還得壽秊高。通家講義堪蘭臭。少日趨隅已雪毫。廿載阻音今寫輓。春回驪水寄哀勞。</text>
<title>丁酉二月。與從兄海姪。往會姊氏葬。伯姊氏寡居唐津。以前年十二月十五日棄世。將以二月十二日。塟于夫墓之側。初六離家。八日午到唐津。十日仲兄自仁川來會。十二過塟。十三與從兄分路。仲兄亦歸仁川。余與海姪宿海美韓喪人家。訪海姪之女。十四入靑陽弔兪君。從兄自德山來會。雨留一日。十六又與尹君聖肇偕。宿扶餘道泉寺。十七歷扶餘。訪姪女鄭孀。宿延化。十八歷訪韓査。尹從侵夜㱕家。</title>,<text>水國三百里。寡姊髮垂絲。不見已四載。西望空齎咨。那知生死隔。永結終天悲。日月曾幾何。窀穸已有期。羸驂發山家。行行指海湄。馬嶺天象逼。熊津地維虧。州校新芻足。偏荷明府私。大陸赤泥滑。落日板橋危。當午哭靈筵。其有鬼神知。仲兄自邵城。猝見發語遲。同氣八餘二。痛哭相扶持。無食各星散。空負提攜慈。日酉辰加巳。山椒止素輀。萬事一抔土。何益百夫緦。翌日各自歸。遑遑如有遺。死別與生離。奈何俱在玆。人情非木石。衰淚落復滋。夕極海美邨。主翁不皺眉。盤魚丙穴美。嶺棧蜀道噫。靑陽滯雨日。尹郞遠相追。此意徒自勞。旤福神所司。天機如可闚。景純豈肆尸。傍流害正理。錮泉始梩虆。習俗蔽已久。古義說尙誰。黃昬道泉寺。欣憩僕馬疲。江山自古今。浮世有榮萎。諛俗多土木。愚姑拙言辭。沙岸白江闊。茅屋靑孀羸。西河舊宅里。俯仰生涕洟。末路分千歧。平地亦九疑。吾廬萬山中。歸臥樂盛時。</text>
<title>赴溫泉祇迎 丁酉三月三日。車駕幸溫泉。小臣祇迎路左。三日離家。宿沙隖全進士瑞鳳家。翌朝宋君世弼隨至。午踰荒項。宋營將道成亦在後。同渡羅里津。宿坪基李再從秀蕃家。翌午至弓院。與尹監司長文氏兄，愼順天汝謙，尹注書恕敎，尹正字碩敎，尹正字東衡。偕入廣德寺宿。翌日至溫陽金谷孟生淑憲家止焉。留一日。八日午。祇迎于金谷川邊。復㱕孟家留二日。伏候聖候。一浴便萬福。十一日遂至德坪。訪寡嫂孤姪。仍歸至坪基。路遇雨沾濕。宿李羅州宅。明日遂歸。</title>,<text>靈井湯湯藥最良。翠華行幸自先王。天護聖躳集百祥。請試一浴醫計長。千官奔走小民忙。三月三日發漢陽。山谷賤臣謝名繮。拜辭北闕七秊強。葵藿微誠死不忘。將迎羽旄官途傍。離家齋宿全家莊。午渡羅津水洋洋。伐垈盛邨花滿廧。車谷深山松桂芳。諸公待卬止行裝。弓院逆旅咲相將。廣德之山遠入望。陟降深㵎與複岡。寺僧猶識舊金章。童行不記前玉堂。甲申尹兄守天安。余以修撰上疏。待批是寺。 歲月滔滔鬢髮霜。𢓸事悤怱夢黃粱。孟相故里冠此鄕。手種七槐老不僵。主人迎客置壺觴。美酒十千勸我嘗。共候大駕野中央。旍旄照日御路香。不圖今日近耿光。仰瞻玉色何煌煌。稽首淸塵涕數行。但祈聖壽天無疆。</text>
<title>余泉石逾𨓏逾好。池上盤石。作水路有聲。喜而有作。</title>,<text>石盤更萬古。流水自今時。激激縈縫久。潺潺落坎遲。賞心秖有我。奇事欲言誰。山鳥吟花裏。還應勸詠詩。</text>
<title>寄洪聖白</title>,<text>不堪蕭瑟釀閒愁。起望平蕪積靄收。萬壑寒聲悲薄暮。一天淸月冷深秋。歸牛帶篴尋煙舍。落雁齊霞下荻洲。世上何人知此景。急題新句向君投。</text>
<title>輓權正字 斗綋</title>,<text>眉山旅櫬載孤航。峽影江聲恨共長。草草功名朋未正。繩繩餘慶子成行。雞林握手披心赤。泮水揩眸喜榜黃。花甲與君皆始滿。同宗情誼又何忘。</text>
<title>贈洪聖白 余於聖白。識面三十秊。於今眞知之。悲其已老而猶貧賤也。來詩中九秊淹客地。雙鬢得秋霜云者。令人長歎。爲和其韵。欲以徧遺知聖白者。</title>,<text>天將貧玉汝。世不蘭爲香。樂土無衣食。南州有雪霜。撚髭新句好。抱膝壯心長。廷尉自𩁢遇。漢皇豈未遑。</text>
<title>丁酉九月。猝患足疔。至念後尙不差。不能起動。</title>,<text>齒落髮疎百病纏。松楸閉戶已三秊。敢追疾足爭塵路。自分幽懷斷世緣。天意終敎爲兀者。人間何事不夷然。書生習氣還堪笑。囱下斜陽閱書編。</text>
<title>次石泉尹大幼寄洪聖白韵</title>,<text>病憂叢裏送秊灮。三百六旬半在牀。休恨人情非舊雨。自憐榮辱卽滄浪。梅開雪屋淸香足。客度溪橋詩思長。但把一杯消此日。君看雙鬢各饒霜。</text>
<title>次洪聖白</title>,<text>晩築吾廬一壑深。騷人來訪樹移陰。交情各去毛皮相。詩律皆傳正始音。隨處有貧君納履。明時無用我抽簪。不言目擊知心事。流水高山豈待琴。</text>
<title>戊戌元日 石泉與其子姪。賦元日絶句見投。余念行年五十餘。回顧平生。無非可悔。然思曾子易簀之義。武公箴儆之心。今雖晩矣。不可無桑楡之計。兒輩正宜自今勉勵。毋若乃翁。亦厲人夜生子。急取火以視之意也。仍用其韻。述懷以示兒輩。</title>,<text>碧山深處寄茅齋。谿水潺湲繞砌來。默想此間仁智事。一般生意萬花開。望裏嵠山一洞天。松楸手種廿年前。但堪爲譱追先祖。千古猶傳陋巷泉。萬物皆從故處新。中天斗柄已回春。秊過半百成何事。依舊當旹伎倆人。長望五雲紫極間。但祈聖壽倂南山。不才自分朙時弃。休說如今行路難。莫誇淸水出芙蓉。君子折旋亦蟻封。飄目榮華那可說。歲寒方見後凋松。向來雙鬢尙靑靑。久向紅塵夢未醒。臨老方知雞犬放。獨持書卷守囱櫺。共說淸醪滿玉舟。復聞眉畵遠山浮。自有吾家眞樂處。回看天地亦同流。此心本似水波移。焦火凝冰一霎時。哀樂不淫情性正。請君熟讀二南詩。山栖深僻懶衣裳。日晩松窻半睡鄕。還愧百源精義日。燈前飭帶玩侌昜。康節在百源。冬不爐夏不扇。夜不就枕。每燈前端坐。勤當如是。 氤氳春氣兩間濃。望裏煙花一萬重。堪恨人心如艸色。野燒過後更茸茸。朱子論人欲難制云野火燒不盡。春風吹又生。月上柴門負耒歸。老農相對更依依。世間一蠧終何事。鉢底休嫌夕粥稀。程子曰農夫力作以生穀。武夫執戈以捍邊。吾輩天地間一蠧。 休言雙眼若秋波。日月人間苦不多。幾歲燈前看細字。轉頭還覺已昏花。聖訓洋洋戒出門。云爲須似奉犧尊。敬誠本是吾家事。守一非關欲載䰟。全吾天賦著工夫。不向人間玉待沽。堪笑誰人懷慷慨。悲歌一曲擊銅壺。敗禮巧言是我愁。爭敎寸木出岑樓。不將一義易天下。君子存心向此求。自从東海入秦船。苦覓長秊欲學㒨。生順死安皆不媿。此中眞樂浩無邊。九疑對面不知情。太半相窺是利名。盡己恕人無一僞。丈夫心事日星明。不以語言餂淺深。仍禁躁妄靜吾心。請看君實存誠事。終日嗒然獨整襟。海濤聲裏整冠巾。菜粥三旬不道貧。每事常求第一義。秖憂吾學未時新。曾祖考晩悔先生當昏朝。轉入泰安海上。貧不具饘粥。一不介意。常著幅巾。跪坐終日。只以國事學問爲憂。常曰每事必求是。毋落第二義上。庶曾祖母崔氏。其年十八九。猶熟聞而知之。每爲不肖言。如昨日事。千樹松楸隱草堂。公誠心地豈曾荒。謗來不作尤人意。此事昭昭可質蒼。先祖考炭翁先生。嘗以至誠大公成己成物自勵。當己亥禮訟。大忤時論。在樂生先墓下。常以震惕不至。自修有慊。忠信未孚。不能動人爲憂。未嘗有一毫怨尤。門人子弟或言及尤人底意。未嘗不痛呵誡諭。雖異好惡者。亦皆心服。此子孫所當孜孜以勉者也。淸宵明月上梧枝。玩樂齋中獨宿時。靜裏須看眞氣像。龢風瑞日自遲遟。退溪先生常好獨處嗜獨宿。玩樂齋中。起看明月。淸澈氣像云云。和靖緱氏獨坐。豫章羅浮靜極。皆周子主靜。明道且靜坐之意。初學姑先從靜坐著功。詩句之類。易誦而難忘。且以導其志宣其音。三百篇之作。葢以是也。後世箴銘。亦本此意。伊川欲別作詩句。使幼者諷誦。而元日係棄舊從新之日。故晦齋有元朝五箴以自敕勵。今元日投示之作。但押韻而無甚意義。然因此起意。以居處恭執事敬與人忠及佗言行工夫。曁先世遺言徽蹟。作爲此詩。以押投示之韵以自戒。亦以示兒輩。且念吾家素貧。幼時先人居家。嘗進麥粥。先人宦京師。先妣攜不肖以居。自喫木麥粥。或得飯以食不肖。向來蒙國恩。多得方丈之食。每一念來。若刺心肝。汝母家饒於財。汝母持財事我。雖以肉食食我。每傭針以賭錢。多自食稀米粥以度日。辛勤積苦。成此契活。又荷聖恩。多莅饒地。雖不敢用法外一毫物。亦足以衣食妻孥。使汝輩生而食肉安居。若固有之。安知此如許勤苦耶。先人在全義縣病甚。顧謂不肖曰。人不爲學。不可以爲人。庶人之爲居士者。其行事模樣。與凡稍異。以其心存於學佛也。况士夫之爲學者乎。吾未嘗一日忘有此事。汝宜克念。不肖泣而受命。竟無所爲。竟無所成。徒有今日之悲歎。以重沒身之不孝。今因此元日。書以告之。欲使汝輩知先世之積累國恩之罔極。曁汝母平日之勤苦耳。宜念之哉。</text>
<title>二月與從兄及聖白海姪尋五梁谷。次聖白韵。</title>,<text>山木渾如禹未刊。中間飛水一條寒。瘦筇聊赴騷人約。濁酒仍同野老歡。登坂折枝尋舊逕。當流疊石作新灘。行穿樷薄僧童笑。背後垂梢有挂冠。</text>
<title>看王荊公集 王介甫高才博學。初欲凌跨楊韓。企望顔孟。豈遽有邪心哉。以好勝之心執拗之性。必欲驅一世同己。以致君子日遠。佞人日進。終之身國俱敗。一人心術之非。使社稷丘墟。生民塗炭。可不懼哉。程子謂人曰爲我語介甫。不有益於我。必有益於介甫。用心如此。方可做天下事。</title>,<text>得君當日欲唐虞。一部周官次第鋪。心爲恃才成克伐。人因附勢進阿諛。平平王道元無我。諤諤忠言不顧軀。世上誰能知此理。淸伊側畔有眞儒。</text>
<title>卽事</title>,<text>古松流水掩柴關。春不世情卻滿山。自咲得閒身已老。人嫌久滯意猶頑。筇音破睡逢僧話。巢影當囱見鳥還。晴晝遲遲無一事。花前時取舊詩刪。</text>
<title>赴永嘉。滯雨增郵。次板上韻。戊戌四月初吉。吏部啓遞鐵原。旋除安東。十四夫馬至。十六離家。十九入仁川見仲氏。廿日入京。廿一謝恩。廿五辭陛。歷掃樂生萬義內外祖墓。廿九㱕家。五月初四宿增若驛。</title>,<text>我曾玆地寄疎慵。四到還慚老病容。向日微官似是馬。邇來世事其猶㡣。綠蕪獨蹋緣谿路。小雨仍隨出峀蹤。此去道途君莫問。橫天化嶺樹陰濃。</text>
<title>映湖樓。次板上韵。初六發增郵。七日到尙邑見姪婦。九日至府。先謁太師廟。仍到任。六月初九日。昌樂馹丞金鵬路以赦員來。十日同登映湖樓。</title>,<text>客裏登臨感慨多。忽逢鄕友意仍加。山頭幾喜穿雙屐。紙尾堪憐署五花。富貴本來非我事。煙霞終古屬騷家。江源遠自蓬萊出。安得椉風上漢査。</text>
<title>虎谿書院。次歸來亭韻三首。六月𢓸拜虎谿退溪先生祠。與諸公會話。權正言用㱕來亭韵。仍次之。各有所屬。</title>,<text>晦菴嫡派幾儒家。除是陶翁更有何。濂洛正源從古遠。谿山淑氣至今多。靑蓮舊寺經灰刦。白鹿新齋傍渚沙。失喜諸公猶講學。先生遺澤故無涯。諸公幾歲食於家。州印其如我愧何。肯嘆洛下除書少。猶喜山中學日多。談理已能探月窟。耽閒旹復借鷗沙。院齋淸話開懷抱。不覺金鴉到海涯。右屬金學士，權諫垣。世灋爭言冢宰家。見君棲泊恨如何。玉麈風流人共慕。金匙功用子能多。細分義理明於日。盡使塵心汰似沙。佗歲莫忘簪盍地。虎谿精舍俯江涯。右屬二李。</text>
<title>和金正言 昌錫 見寄</title>,<text>風騷今見大方家。欲龢陽春奈俚何。山水長敎高枕撫。雲煙時繞彩毫多。喜看談屑飛晴晝。愁殺斜暉下晩沙。秋後廬齋重有約。丹楓黃菊倒江涯。</text>
<title>呈金鵬路 翰運。○戊戌閏八月。往迓巡使於醴泉。拉昌樂郵丞金鵬路同歸。歸路歷玉淵亭。至屛山書院。院前江上。蒼壁高百由旬。中聳雙石峯。楓枝半染。蘿葉如脂。如彩屛開畵。淸江洄澄。夕陽騰輝。若磨鏡發彩。奇丽不可狀。略成四韵。</title>,<text>蒼壁千尋水九回。晩秋斜日倚層臺。淨磨古鑑淸輝動。高展新屛彩畵開。潭面鷗飛波有跡。山腰人去路橆媒。羞從勝地留名字。此到初因迓使來。</text>
<title>次封丘縣韻 來此半歲。歸思日催。妓有唱唐詩封丘縣者。次其韵以自遣。</title>,<text>我家何在在山野。罷釣夕陽伴樵者。忽然來墮簿領中。日日尻高心復下。自謂世情有不爲。臨事還歎負素期。民流秖切俸錢愧。秊衰謾抱伏櫪悲。平生讀書學孔子。到今幾歲猶如此。歸去奚問田有無。可笑蘇僊指江水。故園物色思悠哉。一抹靑巒谿九廻。梅花欲發松竹老。昨日家人書報來。</text>
<title>次洪學士季會 萬遇 詠梅古詩</title>,<text>悍吏索租怒山邨。小兒驚叫翁失魂。應羨黃堂有飽煗。那知此中惱朝昏。畏此𥳑書悲黎庶。秖有歸㝱繞鄕園。鄕園物色何所有。冰魂返不待春溫。獨抱暗香霜雪裏。任佗淸空愛日暾。主翁非分在華屋。茆舍無人掩柴門。山阿冷落不成蹊。豈與桃李爭無言。安得歸去繞千回。仍傾樹下三百罇。近以糴政憂悶。且病眼無聊。不暇文字上。再昨承梅詩韵。病吟中聊試次呈。但蘇仙朱先生皆寄意託興之作。今直述卽景。殊無和意之意。可博一粲。</text>
<title>臘朢。與李悅卿 浹，洪季會登西岳寺。踏月而㱕。</title>,<text>城外僧居出樹梢。緣江路熟頫平郊。老龍冰蟄應專窟。暮鳥林歸莫競巢。㝢宙百秊吾輩在。山河千里衆形包。三杯濁酒看豪氣。小技休言月下敲。冰䰟初返老梅梢。偶逐騷翁蹹遠郊。古蹟猶存看石像。僧庵高出似松巢。千邨煙起迷瞻望。九曲江回壯拱包。門外忽過荷蕢客。儻知淸磬數聲敲。</text>
<title>挽權承旨 世恒 大夫人</title>,<text>山州榮養久。仙里板輿旋。眞是諸祥集。從來四悳全。方期耀鸞誥。忽復會龍泉。太史序贒母。應看彤管宣。</text>
<title>贈洪學士求和</title>,<text>歲月滔滔鬢髮華。此生羞向別人誇。老形已似蠶三覺。世路誰分鬼一車。名利本非心上事。煙霞長繞夢中家。佗鄕萍水休忘地。是處靑山號作花。</text>
<title>龢洪聖白韵</title>,<text>嶺樹湖雲道路悠。逢場尊酒卽離愁。山林有約吾差腳。塵海無邊子出頭。鬢髮蕭蕭何所事。光陰袞袞不相留。仰天大笑看兒輩。肻作人間第二流。</text>
<title>淸凉山。呈同遊。</title>,<text>初登佛𨓆嶺。衆嶽已崢嶸。松偃千秊葢。水流數派淸。穿林古寺遠。拂石新雲生。十二巫山秀。三千世界宏。馭風僊駕杳。滿月梵宮明。霞溼衣裳冷。逕危蠟屐行。紫鸞何日返。瑤艸幾莖榮。高出灰千慮。俯看芥六卿。大贒曾肄業。小寺亦題名。玆地雖標異。因人卻有聲。潦收萬壑淨。秋晩一天晴。物色分留在。仰高感我情。</text>
<title>別洪學士季會。㱕忠州舊居。</title>,<text>此朋非面朋。此別眞傷別。君歸玉江亭。秋水孤懸月。</text>
<title>謝東崖李悅卿贈笠纓</title>,<text>東崖贈我寶纓珍且奇。大小相間光陸離。錯落珠顆匀箇箇。溫潤玉澤氣淋灕。白如鬼泣于闐珥。紅似霞棲赤城眉。紅紅白白自鱗比。大珠小珠相表裏。目連噴火帝釋宮。㻴瑚零落天河水。季倫擊折珊瑚枝。紫粒片碎銕如意。君從何處得此物。齒齊鴈序貫以綍。持來左右照人眸。暎白閃紅看髣髴。我無知己冠不彈。今因見此塵始拂。東崖大笑仍投余。滿紙珠璣一篇書。上言牛有角可礪。切磋刻鐫成車渠。人間瓊玉本兒戲。物理參差竟何如。下言貴賤自相殊。莠或亂苗紫亂朱。取之爲器均切用。強生分別咲賤夫。我謂萬品無定分。中流失船千金壺。從大夫後原野老。以假亂眞是我乎。物無定品官是假。纓兮纓兮眞宜吾。故山㱕去濯滄浪。厚意不敢忘須臾。</text>
<title>輓權懷德 泰時</title>,<text>常憶文山會。幸尋谿上邨。德容看大耋。風彩識高門。惠政南翁悅。仁心子姓繁。古人不可見。落葉滿荒原。</text>
<title>與洪聖白同宿。中夜無寐。曉坐錄呈求和。</title>,<text>仲冬風日始凄凄。永夜迢迢月欲西。戀闕孤誠瞻北斗。思家淸㝱繞南谿。宦情老後忘蕉鹿。詩興生時坐曉雞。騷友來過珍重意。文山曾共十年栖。</text>
<title>輓權正郞 斗寅</title>,<text>靑嵓亭子上。大耊歸之全。松老榦仍直。橘香性不遷。山深謝朓宅。雨過灌壇天。百世先賢業。竚看餘慶綿。</text>
<title>贈賀李久叔大夫人壽席</title>,<text>雪中花樹忽崢嶸。共識仁人愛日情。將母不辭栖下邑。戀君非敢厭承明。良辰爭睹衣斑樂。文苑應傳賜帔榮。親壽主恩俱海岳。華筵珍重賀金觥。</text>
<title>挽尹進士 鋠</title>,<text>同上皋蘭寺下舟。風流文彩映淸秋。江湖六十餘年主。泣寫哀詞弔白鷗。</text>
<title>寄洪學士季會</title>,<text>憂心悄悄坐無聊。五月寒風解赫歊。鳶到長天飛轉闊。鸎尋密葉舌偏嬌。自憐王式來仍悔。最憶相如病是痟。瓊韻銀鉤猶未得。嶺雲江樹思迢迢。</text>
<title>㱕田 余以戊戌五月上安東府。則庚子九月爲瓜滿。七月送均田使。廿八出宿金溪始祖廟丙舍。仍尋㱕路。八月初四到家。居五朔。十二月十日始出代。廿二日府椽及吏來。取印以去。自始視印至此。恰滿一千二十餘日。</title>,<text>籬菊庭梅傍小川。自吾不見已三秊。載欣衡宇時維八。快解銅章日滿千。碌碌風塵新素髮。閒閒山水舊佳緣。獨穿雪徑尋僧寺。橋畔禽魚識聳肩。</text>
<title>挽三從兄權進士 以進</title>,<text>羣從多零落。今朝又涕漣。白頭三樂在。淸操一貧堅。上舍功名薄。諸兒學業專。忍聞病蟄日。丹旐故山前。</text>
<title>挽尹同知 揄</title>,<text>累世通家久誨承。欲言平昔痛難勝。樓修五鳳曾栖棘。樹種三槐果運鵬。南極星幷卿月照。北堂春向大春增。共欣榮養今方就。慟哭金烏乏繫繩。</text>
<title>小築</title>,<text>卜築松楸已廿載。小園景物晩尤奇。谿流乍激分龍尾。岸柳初舒學婦眉。望裏煙霞看不盡。閒中日月去還遲。此間眞樂知何事。靜坐邪心退聽時。</text>
<title>辛丑三月。赴哭闕下。四月卽㱕。五月以承旨見召。趁國練入謝。參親祀陪祭。閏六月遞歸。</title>,<text>殘秊自矢老丘園。一紙除書荷聖恩。雲暗蒼梧前歲淚。塵迷赤日北歸轓。半千桑里縈孤夢。尺五金門隔至尊。陳病乞身尋舊隱。蕭蕭秋雨掩山邨。在政院四旬。每夢鄕居。一不入侍。皆記實。</text>
<title>十月一日。大風以雨。</title>,<text>雞鳴不已風如晦。長夜漫漫苦未晨。白石歌殘空自恨。靑雲路阻竟誰親。杞憂幾切危明主。葵悃徒然泣遠臣。忠孝無成身已老。欲將何語見先人。</text>
<title>十月十日夜</title>,<text>屛居先墓下。雙鬢颯然皤。有淚猶憂國。無營似出家。月明松影闊。山靜水聲譁。不寐坐長夜。人間足歎嗟。</text>
<title>夜坐</title>,<text>靑燈暎白髮。相伴坐長更。萬籟已俱寂。片心尙獨明。敬誠初有意。忠孝竟無成。舜蹠君看取。鄰雞欲一鳴。</text>
<title>十一月三日。夜地大震。曉天䨓電。</title>,<text>冬至前一日。地震又天雷。天地相搖蕩。陰陽互闔開。災祥元有自。殃慶豈无胎。愁坐沈吟久。曉暾上老梅。</text>
<title>自警 余泣受先訓。志學四十年。汩沒名利。終無所成。今年五十五。已矣晩矣。朝聞夕死。敢忘斯訓。泣識余志。</title>,<text>鄒書求放心。眞吾三字符。心苟不放失。聖路此不迂。隨物輒飛越。冰炭在斯須。曲禮有三千。制心味道腴。居處必恭敬。心放惡形模。衣帶宜整飭。心放必猖麤。字畫可楷正。心放卽潦胡。言語貴謹愼。心放便妄呼。聖贒收此心。許多著工夫。涵養先靜坐。維持用書圖。必透名利關。細尋義理途。遇物畏人欲。隨事覓聖謩。獨居神臨汝。處衆莫失吾。向熟在不忘。虧功由欺誣。當其未放時。聖贒爲之徒。轉頭乍蹉失。已自淪下愚。奈何一念失。誤此百年軀。幼小受徽言。到今成白鬚。平生學敬字。竟以利欲孤。竆廬悲且泣。庶幾收桑楡。</text>
<title>十二月初七。承宣皆黜。例擬多闕。忝受恩點。又以病陳疏蒙遞。</title>,<text>一歲尙書省。聖恩前後三。全軀古所鄙。負職今玆慙。自媿百無用。寧緣七不堪。敢生名利戀。山木擁茅菴。</text>
<title>輓韓丈 永箕 遷葬</title>,<text>篤行高情復是誰。非因婚媾哭吾私。無爭已見鄕人服。有守仍稱長者宜。豈讖舊詩尋寂歷。堪將新兆傍要離。諸孫滿眼看餘慶。世未能知天獨知。</text>
<title>天嶺</title>,<text>策杖湧天嶺。揭衣九折湍。嵓前懸白雨。林表倒靑巒。龍窟深千尺。鳥途高百盤。上頭昬黑到。滄海暮雲端。</text>
<title>白江</title>,<text>江水悠悠去。晴濤極望平。風擺錦紋蹙。日翻霞色生。汀因芳屮暗。沙竝白鷗明。莫問興亡事。波淸可濯纓。</text>
<title>挽權參判 珪</title>,<text>相門出相屬望眞。洛下閒居三十春。肻以介通隨薄俗。自將恬淡作完人。承顔幾幸門屛候。論世常欣譜系親。王事奔忙違執紼。秋風颯颯動行塵。</text>
<title>輓金南原 世枰</title>,<text>徐伐昔遊夢想遙。杞谿歸路水侵橋。襄陽耆舊龐公最。白下風流季野饒。惠政雉馴曾百里。淸標桑宿不三宵。平生知己今誰在。遠送哀詞鬢欲凋。</text>
<title>麥崖 壬寅八月。以德安陵改莎草事奉命。方爲禮曹參議故也。過祔太廟翌日辭陛。十五宿淮陽府。過麥崖問金剛山。驛吏東指雲靄間。</title>,<text>人間路有麥崖險。天下山稱楓岳優。遠想僊區虛半世。偶緣王事到高秋。怪嵓側畔栖紅葉。流水前頭睡白鷗。東指千峯雲靄外。七字缺</text>
<title>高山驛舘。次板上李芝峯韵。</title>,<text>俯看巖瀑樹梢懸。身在晴雲最上邊。祇是靑山高拔地。還疑玄霧半含天。腳前層折千盤徑。望裏微茫九點煙。王事北來皆此路。回車叱馭果誰賢。</text>
<title>德安陵 二十二日到咸興。廿四偕方伯往德安陵。乃穆祖孝妃雙墳各號。穆王德陵孝妃安陵八字。刻在紅箭門內。永樂年立。葢太宗朝。自慶興府遷葬而來云。二十五日改莎。莎已年久。所見寒心。狀聞請前監司尹憲柱罪。</title>,<text>仙枝肇慶萬秊仍。佳氣蔥葱自二陵。不窋竄戎基大業。周家積德此堪徵。</text>
<title>鶴浦</title>,<text>三面高張白玉屛。影涵雙鏡一拳靑。忽看二鳥飛天末。我欲揚音問姓丁。</text>
<title>海山亭。敬次外王父板上韻。</title>,<text>石廩四三點海心。金剛半壁碧千尋。蓬萊自誕秦徐市。東岱元封魯伯禽。遂使文朙名宇宙。又將山水詑高深。幾年仙佛汙嵓壑。一洗今看南岳吟。楓岳吟咏。自古皆託仙佛爲奇。外王父尤菴先生獨追晦翁南岳之咏。一洗仙佛之陋。良爲海山之光色。甲子一周。奉命修德安陵。歸路歷入楓岳。到此敬次以志感。俯仰今昔。悲涕而已。</text>
<title>三日浦</title>,<text>瑤潭一鏡闊。孤島水中央。六字猶分別。四仙已杳茫。僧菴紆細路。漁舶隱回塘。雲外簫聲至。依俙是永郞。</text>
<title>普德窟</title>,<text>火龍潭水綠。普德窟菴尊。巖戶深千尺。瀑泉爭一門。鐵繩駕木末。銅柱壓山根。石磴獨來遠。苔生步屧痕。</text>
<title>萬瀑洞。次明翁韻。</title>,<text>巨靈擘石石爲門。千峀結盤万壑犇。欲叫帝閽峯有穴。疑逢神女峽生雲。珠簾銀瀑䨓霆怒。高窟深林日月昏。奇畫入嵓龍舊攫。騷人何處可招䰟。</text>
<title>地獄門 新羅王子所居。山回溪轉。不可竆探。洞口小築石廧。有門號地獄。歷千年猶在。</title>,<text>金剛山裏艸爲糧。壯節何慚北地王。終古大名垂宇宙。千峯萬水謾遮藏。</text>
<title>歸家 九月十三。歷謁楊州泉川六代五代高祖先墓。十四復命。十五陪從謁聖。十六以加土辭朝。十七來仁川。十八與舍仲設奠哭先忌。仍偕舍仲㱕家。</title>,<text>東華塵土洞中天。北去南來又一秊。世路已知眞薄相。名山欲結好㒨緣。共驚歸鶴添新髮。自喜屠羊有舊廛。三徑就荒今不恨。依然松䕮待吾旋。</text>
<title>挽洪舍人 萬遇○幷序</title>,<text>弟與兄交雖晩。交非皮毛。風雨如晦。雞鳴是期。居常以不能命駕爲恨。聞兄造朝。意謂儻假一職名。爲西遊則不獨伸臣子之分。亦當爲良友。伸此耿耿耳。此計未諧。遂乖各天。弟趁國祥入城。而兄靷已駕矣。化翁之巧使吾兩人不相値。乃如是耶。每一展念。五內爲摧。兄家以輓幅要我。因便謾應則太泛。無以致我情。欲耑伻則以一僮一馬旅京師。勢有不能。旣而有北路奉命之役。𨓏還二千里。涉三朔乃還家。仍病月餘。不能爲人事。今因小穌。略搆韵語走一奚。請賢胤致之靈几。以效古人致書宗憲使之意。兄雖就冥漠。而昭明燁發。英聲踔踸。弟病困神昬。万念都灰。兄之死未必不如弟之生。則幽明不歧。此意猶可傳否。嗚呼痛哉。其辭曰。嶺南初識面。便爾託襟期。愚智雖難較。淸明自易知。胷涵千古祕。身備四時宜。落落丈夫氣。溫溫君子姿。梅花漢水上。樷桂北山陲。共惜金閨彥。奈何瘴海湄。一鳴爭覩鳳。千里遠投魑。嫉惡剛腸菀。忠君斗血披。誰言鬼蜮射。竟荷乾坤私。適我視州篆。値君駐返羈。逢迎多莫樂。詩酒且相嬉。幸襲如蘭臭。蒙醻伐木詞。中心眞愛矣。何日敢忘之。惆悵江湖別。蒼茫歲月移。願言愁白屋。聞說立丹墀。軒冕非榮彼。賢良喜在玆。那堪謀卽會。可復慰相思。遙憶旅囱冷。還傳客病危。遐鄕終阻候。京洛亦無醫。大器方需用。哲人不憗遺。西行未及國。東道已飛輀。錯莫幽明隔。參𢀩歧路疑。平朝忍綴鷺。半夜獨看箕。王事關河逖。交情雲樹悲。歸家抱劇疾。詠昔齎長咨。永負論文地。每懷分手時。新墳底處起。宿艸一番衰。扱袵旣差失。素車愧又遲。苦吟擬代札。哀淚續緣髭。珍重佇餘慶。庭蘭神所支。</text>
<title>開城府 壬寅九月。以禮議受由㱕家。十月又有承宣之召。以久不至見遞。十一月又除水部。十二月一疏待命。其後承旨筵白請下疏批。以促其來。翌日卽蒙下批。不勝惶感。以癸卯正月離家。偕舍仲及從姪羲瑞。陪五代祖祧主。西上到樂生。與羲瑞分路。羲瑞直往楊州墓所埋主。余到漢江。又聞移承旨。十二承牌謝恩。十四以敕使處問安。往松京。十八始行禮。留開城府。</title>,<text>閭閻撲地尙雄都。搏鴨操雞見壯圖。善竹橋頭嗚咽水。千年餘恨立頑夫。</text>
<title>檜雲里</title>,<text>尊庇隆功耀史文。綿綿餘慶到仍雲。寒食秊年香火在。至今猶勝信陵墳。十九日。歷謁十二代祖王政丞，十一代祖大司憲，十代祖府尹墓。三墳皆在檜雲里。皆考妣雙墳。以世爲層。又北逾一嶺七八里龍山里。謁九代祖左尹墓。傳說夫婦雙墳而各在東西十餘步。各爲石物矣。是日宿高陽。二十日復命。</text>
<title>遞職後悵惶罪負。謾成一詩。癸卯二月朢後。聞館儒將有外王父道峯黜享之疏。情勢不可供職。三度呈辭。特命還出給。惶恐出仕。僅直一宵。廿四聞疏將入。卽出來陳疏。廿七始牌招。連三日違牌。皆命勿罷。三月初二。本院請變通。特不賜允。卽下疏批。仍命牌招。曲賜區處。有若必致者然。惶恐感泣。而情勢終不可進。到闕下陳疏。不得入啓。仍違牌。始命例罷。悵惶成詩。</title>,<text>江鳧垤螘去來煩。記有濫蒙聖思存。泣血徒然憂國計。滅身何以畣君恩。千莖白雪星衰鬢。一夜春風㝱故園。忠孝兩虧心獨苦。謾從黃卷媿前言。</text>
<title>金剛山歌。送人按節關東。</title>,<text>金剛山一万二千峯。峯峯巧削玉芙蓉。百道飛泉互撞舂。萬瀑洞中常洶洶。曲潭窈湛蟄老竜。絶壁崢嶸挂孤松。我於前秋寄疎蹤。萬壑千峀重復重。毗盧高嶺杳莫從。正陽寺前支一筇。歸來役役抗塵容。猶餘爽炁在心胷。君今持節殿東墉。旌幢飄揚千里封。名山盡入眼界供。馹響淸角雜佛鐘。春風官路踏石縫。紅花綠艸何丰茸。富貴如此仙分濃。揚州鶴鳴聞嗈嗈。咸陽客舍坐吳儂。竆鬼揶揄太不恭。</text>
<title>挽權持平 斗紀</title>,<text>忠定公賢萬世垂。仍孫繩武亦無隳。桂枝聯彩綿家慶。栢府忠言急國危。幾日曾愁庚子鵩。百秊甘守甲辰雌。東望寄輓情何極。西郭旅囱雨助悲。</text>
<title>中興寺。次金鵬路韵。</title>,<text>同來三角寺。雨後花開時。臨水知魚樂。穿林驅馬遲。年䔢成我老。世路誤君期。莫上高丘望。遙天倍客思。</text>
<title>有感 七月除承旨。以僚員苟𥳑遞。八月又除判決事。陳疏乞遞。未承批。九月又除右承旨。聖恩沓至。無計報答。十月又陳疏。晩倚東欄有感。</title>,<text>明沙紅葉映淸溝。華髮蕭蕭倚小樓。聖眷難酬空灑淚。杞天無事只先憂。白衣變化如蒼狗。赤手經營造棘猴。落葉飄然無數下。千峯突兀歲將遒。</text>
<title>登西臺山 十月往珍山檢東邨。宿民家。外王父葢嘗留宿是家云。歷長壽菴。與家姪海徵，族孫世泰，宋生正源，朴生來恒。同登西臺山絶頂。暮下西㙜寺宿。朴進士恂丈來會。歷謁幕金山伯父墓。侵夜㱕家。</title>,<text>攀蔦捫蘿側足焦。幾經峯額與嵒腰。迥臨埃壒千尋上。頫視風烟萬里遙。西海潮平颿影重。南天雲盡嶽形迢。秖應歸路愁昏黑。秋葉蕭蕭覆石橋。</text>
<title>除書至 十月以庭試時承旨不齊遞承旨。是日又除刑議。廿二又除西閫。廿七除書至。</title>,<text>濫蒙洪造愧無才。聖主隆恩許上來。感欲粉身饒涕淚。職當盡瘁蔑涓埃。關河千里心先嬾。命服三章鬼亦猜。牢閉柴門何所事。只將消息問寒梅。</text>
<title>弘濟院別舍仲 燕行時</title>,<text>弟兄握手泣相送。弘濟院前萬里遙。五雲漸遠松楸隔。戀闕思親鬢欲凋。</text>
<title>練光亭記見</title>,<text>粼粼碧水繞城斜。日暮官舟艤白沙。路入平林人不見。遙看嘶馬起棲鵶。</text>
<title>平壤府</title>,<text>平郊如掌壓江濱。廢堞荒林万古陳。聖有武王猶罔僕。地非禹貢可爲賓。當旹演範欽傳道。此日觀田想澤民。欲問檀君言亦誕。且將彝訓學殷仁。</text>
<title>百祥樓。次主倅韵。</title>,<text>夢到松楸豈記巡。公門酒肉不如貧。世間辨石臧三耳。故里看花少一人。路指龍庭饒朔氣。天連鶴野晩龢春。何時歸去柴關閉。蘆水菰煙寄此身。</text>
<title>九龍淵</title>,<text>花枝照眼柳陰新。是處靑山亦可人。天下空稱三大水。世間誰識一王春。湖山咫尺風傳影。龍窟千尋浪激輪。歌舞華筵羞遠役。朝周玉帛異前辰。</text>
<title>九連湯站古城</title>,<text>可憐天啓年中事。遼左遺氓一倂空。𨓏蹟于今何處認。壞城喬木但悲風。皇明末。此處烟火相望。戊午以後。兵燹略盡。遺民入我國㱕皮島。島破仍禁人居。</text>
<title>草河溝 洪甥示其爺壺隱公到草河溝韵。故仍次之。</title>,<text>翠華何日過河溝。痛哭當秊羑里謳。大業中途猶未半。此中風雨不勝愁。孝廟過此溝。有謌曲云。</text>
<title>遼東</title>,<text>巍然見古塔。華表已無基。西日明紗幕。東風拂酒旗。髻頭知漢婦。馳馬總胡兒。不識幼安宅。但瞻關羽祠。薙髮狹褏。不分漢胡。婦人之制。各隨本俗。漢婦裹足。則其足前尖而後大。狹小不能步。頭上結髻。或有髻近後者。皆揷花。胡婦辮髮繞頭。如我國之媍人。而但小緊而高揷。不裹足。所謂玉金潮海者。淸人未入關之前。先附者也。參用滿漢之制。婦人或髻或辮。雖不裹足。狹小其履而常著之。使其足不至長大云。淸人初起。稱建州將軍。戊午後稱滿州國皇帝。後改號淸。故其人稱滿州云。問其田租之制。一畞穀三升。玉金潮海則半之。滿人全無云。君天下而異視其民。宜其民之不服也。淸人分其兵爲八旗。有黃旗白旗小黃鑲白等號。有固山祿眞牛鹿章京等將官。謂之八固山。被甲執兵者。大抵多滿人。燕南漢人之爲兵者。謂之綠旗軍。不許騎馬云。昔高歡謂胡人云漢人是汝奴。耕田以養汝。謂漢人曰胡人是汝奴。執兵以衛汝。自古夷狄之主中國。皆如此矣。</text>
<title>廣寧</title>,<text>廣寧失守蹙封畺。師律從來太不臧。一宥孟明收後效。皇明此著亦何忙。以廣寧失守。歸咎熊公廷弼而殺之。殺戰將以自弱。非計也。何不效秦穆之宥孟明也。</text>
<title>閭陽道中</title>,<text>淚洒興亡眼欲昏。醫閭景物更誰論。馬羣被野仍知驛。木末闚岡遠有邨。陸海映暾塵似霧。煙臺頹雨土成樊。傷心爲問前朝事。舊制遺風已不存。</text>
<title>望夫祠</title>,<text>秦人半死長城下。萬里尋夫獨此娘。海感至誠浮片石。人因蹔憇起新堂。驪山幾日焚樵火。遼埜千秊奠客鄕。無限春閨鸎罷睡。何曾䰟夢識沙場。</text>
<title>夷齊廟</title>,<text>孤城餘一片。河水碧千尋。節義新如昨。綱常賴不沈。三仁豈異道。二老亦同心。東去箕封近。其人尙黼簪。</text>
<title>玉河館。次范石湖會同館韵。</title>,<text>古館依然燕市中。悲歌非復昔華風。可憐此地傷心久。八百年前號會同。此館以在玉河橋傍。謂之玉河館。本號會同館。葢已八百秊矣。</text>
<title>北牆外黃瓦屋極高大。此廟其先朝衣冠所藏處云。</title>,<text>氈帽短衣幾代藏。瓦明日影盪成灮。月遊初不儀遵漢。松漠誰能記自唐。淑氣中原今果在。悲謌燕市古𩁢忘。東囱獨立愁無語。望裏泉山暮色蒼。漢有原庿。藏衣冠。月出遊之。今有別廟。藏衣冠似漢儀。但歲首一拜云。女眞之先。始於唐松漠都督屈哥云。玉泉山在西北入望。</text>
<title>通遠堡途中</title>,<text>歇馬淸陰挹快風。黃花赤葉小郊中。悠悠道路三千里。苒苒人生六十翁。金絮幾秊爲壤奠。山河何處辨華戎。顦顇漫尋前日宿。雲收深壑夕陽紅。</text>
<title>觀德堂。夜聞琴歌。觀德堂在宣川府。燕行歸時宿此。</title>,<text>間關万里客回程。快閣東凮倚晩晴。四郡山河仍外徼。一方管鑰是防營。帬拕鮮血歌行密。門耀淸霜棨戟明。半世不辭元亮笑。一杯今領主翁情。漢時四郡。屬遼東外徼。余素不飮。是日略飮。</text>
<title>尙州客館有感 甲辰七月。自北京復命。晦日除嶺伯。連呈辭疏。八月廿二以上候靡寧出肅。仍參候班。廿五竟遭崩天之慟。在闕內成服。九月仍廟堂催促辭朝。以舊使之請。留滯路上。至十四上營。十二月十三日爲哭因山。到尙州望哭。乙巳二月。往祭安東始祖墓。巡到尙州。</title>,<text>鼎水龍髥杳莫攀。一秊春色又何山。孤臣白首人間在。憶直承明涕自潸。</text>
<title>題商山使君硯匣</title>,<text>詞林天下瑞。硯具木生文。千道花誰篆。四毫眉可分。商山臨洛水。佳號足淸芬。耼語與崖句。風流共使君。商山使君硯匣有文。疎者似松。盤者如石。髣髴乎眉目者。指謂之四皓。使君自占其一分。其三以與邑之寓之鬚之白者。此三人者之與四皓之同不同。未可知也。第四皓偶爲漢嗣一出。終不久於風塵。乃長往者。不當與朱墨綬者作號。然莊叟爲漆園吏。四皓不妨作商山守否。病中無聊。作此以供一笑耳。</text>
<title>歸家 六月朢離營。十九到商山。送印符于龍湫。新使到界。病留商山。七月初六離尙州。歷訪黃靈光翼再于中牟。宿永同。初八㱕家謁先墓有感。</title>,<text>松楸不見已三秊。失喜今朝萬里旋。世事都輸埃壒外。山家元在翠微邊。縱緣樗櫟人同弃。還詑林泉我自專。秖有斜陽揮淚處。東陵秋色想堪憐。余自癸卯冬。以副使上京。甲辰春夏。往返燕京。其秋直往嶺藩。今始還耳。</text>
<title>𥳑李上舍士受借琴</title>,<text>琴藏古韻不宜今。落在高山流水潯。焦尾定知玄賞遠。無絃尤覺寄情深。故人夙抱靑霞意。擧世誰憐白雪音。何似攜來茅屋下。冰谿梅影可同尋。</text>
<title>寄題申翰林 致謹 在㵎亭</title>,<text>洛陽才子翰林官。歸去松楸樂考槃。卻築三間巖下住。今開万卷靜中看。雞山疎雨波侵砌。麋野淸宵月上欄。從古行藏隨用舍。肎將魂夢到邯鄲。</text>
<title>乙巳十月。偕再從孫新榜進士世櫶，世橚兄弟。𢓸省伯父墓。中道落傷病臥殆一月餘。</title>,<text>非駟應無履。墜驢豈爲詩。足尊堪玩理。臂折卻成毉。泉石屛埃壒。松楸寄老衰。不妨竟歲病。賸喜閉門宜。</text>
<title>挽洪判書 萬朝</title>,<text>元舅賁王國。虞廷思贊襄。七藩棠勿伐。八座柳爲祥。草木偃威令。士民仰子良。坐屛書儆戒。廊廟愼行藏。不憗天何意。無人帝自傷。潁川非夭賤。六一限平章。龍逝秋江冷。鶴歸雲路長。緇衣慕長悳。縞帶託諸郞。湖嶺曾陪邑。京鄕幾拜牀。秖恨滯竆谷。還違拂飾牆。幽明情義負。北望涕沱滂。</text>
<title>輓鄭進士 泰周○二首</title>,<text>壽如孔聖足徵仁。况復庭蘭滿眼春。僕射塋邊埋玉地。亝嗟粉字秖成均。平生情義是連姻。命駕良辰亦慕仁。臥病竆山違執紼。傷心江水碧粼粼。</text>
<title>丙午四月臥病。左股牽痛。不能起十餘日。二首</title>,<text>蒼梧餘淚在。白首暮途竆。結屋松楸下。寄身水石中。幽吟有鳥答。淸景無人同。臥病浹旬日。閒花開又空。其二夏木成帷柳拂軒。草堂高臥靜無言。不將世事來眉宇。莫說人間有耳垣。黍一炊時驚昨夢。淚雙揮處憶君恩。睡餘吟病吟餘睡。嗁鳥閒花日又昏。</text>
<title>卽事</title>,<text>丙舍追尤古所云。數間茅屋傍先墳。生年直宿應箕斗。世事飜旋是雨雲。遠峀霞飛晴後見。小池魚擲夜深聞。淫霖跨月千谿漲。閉戶空談秋水文。</text>
<title>有感</title>,<text>艸堂寒雨鳥飛還。白髮蕭蕭映碧山。人事寧求忠孝外。生涯已付水雲間。鼎湖餘淚三回歲。先壟殘秋獨閉關。老境不堪悲往跡。無端中夜涕空潸。</text>
<title>挽閔僉知 挺商</title>,<text>壽因仁致爵因壽。莫謂由天總己由。目下孫曾人事畢。奄過八十一春秋。</text>
<title>輓李生 鼎紀</title>,<text>君生一歲哭先尊。三十秊餘又哭君。思舊悲今揮淚盡。人間何事不浮雲。</text>
<title>獨坐</title>,<text>飽後只尋睡。倦來不讀書。心看出入處。理著乘除餘。水急流難凍。梅寒萼未舒。鎭日柴門閉。何人問索居。</text>
<title>丙午十二月十一日至十三日。終日霧。</title>,<text>未有華陰學。誰成五里霧。應敎塵裏人。迷卻桃源路。</text>
<title>挽尹晉州 基慶</title>,<text>雙谿寺下蟾江流。倂轡竆崖訪側幽。堪笑晝槐初罷㝱。還驚夜壑又藏舟。深恩應保產鼃日。淸韵共傳識氣秋。臥病空山人事絶。忍聞民士哭靈輈。</text>
<title>輓洪參議 重禹</title>,<text>凝想城南宅。忍題相紼詩。稀年靳兩偶。寶樹疊雙奇。鸞駕同陪日。銀臺伴直時。那堪思𨓏事。竆谷睫空滋。</text>
<title>憶兄 兄弟所居皆僻。非委伻不得書。每三四朔一送奴。閏三便還之後。更無消息。洛下會合忽四年。</title>,<text>白髮暎孤影。淚眸暗不開。弟衰無日往。兄病幾旹來。離別常憐久。死生且覺催。傳書僮指少。秖記洛中陪。</text>
<title>丁未六月二十一日丙午立秋</title>,<text>蟬鳴集古樹。似爲報秋風。大暑金猶伏。初昬火未中。梧枝欲摧綠。榴萼已含紅。田父荷鋤罷。辛勤望歲豐。</text>
<title>閒中偶吟</title>,<text>滿目雲山一枕橫。北囪終日好風淸。白衣蒼狗眞時態。翠壁丹崖不世情。還恐偸心生俗慮。起從巖戶聽谿聲。傍人莫道無愁思。夢裏君親又憶兄。</text>
<title>除畿伯</title>,<text>旱魃如焚大地乾。艸堂高臥北窻寒。一生齟齬都緣拙。萬事思量𠅩似閒。塞馬去來元有數。浮雲翻覆亦無端。祇敎耡罷談堯舜。堪把淸谿號作磻。</text>
<title>八月以陵幸相値遞畿伯。旋除大諫。以在外又遞。羅友重光來宿。同翫泉石。仍有五言律。</title>,<text>九月黃花晩。千年水石奇。丹楓暎白鬢。明月入淸巵。勝地還佳節。良朋有好詩。夜深幽興足。宿鳥也應知。</text>
<title>十月擢授戶判。十一月將北上。洪友聖白自嶺來。七日始歸。留詩以贈。次其韻。時大雪。</title>,<text>閉門三載息塵勞。雪裏雙肩覓句高。深谷忽通名利跡。寒江蓑笠愧䱷舠。</text>
<title>挽益陽君 檀</title>,<text>鳳凰山下赤花叢。歇馬論心昨夢同。一品浮榮那報譱。四旬秊矢忽成空。門前衰柳夕陽冷。掌上明珠餘慶融。病臥秋宵悲往事。天人眉宇月梁中。</text>
<title>輓吳相國 命恒</title>,<text>聯珠世競豔。繩武業重新。整頓乾坤手。安危社稷身。漢濱俄滯舃。海屋忽無春。人覩有終德。天慳錫類仁。異恩前史曠。哀臨聖躳親。望履還如昨。帷堂幾歷晨。茫然失指誨。徒爾抱酸辛。夙駕東城日。公私涕淚均。</text>
<title>孝章世子挽章</title>,<text>甲觀祥光照七斿。靈龜彩羽夢呈休。震逢初索開商祉。星耀前躔帀夏謳。璧水成儀瞻翥鶴。渭梁基福頌雎鳩。承歡四殿恭誠備。致敬三師禮數優。百行肇源仁自就。十齡纔滿事何遒。適來漢戹民無祿。述作周家聖有憂。祖鑒忍看虛幌在。屛箴還遣暗塵浮。龍樓已輟三朝禮。雞幘空傳五夜籌。宸翰昭回雙琬琰。懿名輝映万春秋。煌煌蜃衛都門曉。泣向東風又土牛。</text>
<title>次弇州投劾南歸韵 余以丁未離家入京。肅謝戶判。仍行公。己酉六月。以埽墳下直矣。其日筵臣以大臣意白以長往。卽下備忘記。使之留住。上疏陳情。批以登對去就未晩。連以受鍼及佗故。廿一始得登對面請。始許㱕埽。七月初四。始歸家謁祠墓。喜幸。</title>,<text>失喜松楸路不疑。回瞻北極夜何其。秖緣秋興催張翰。豈是淸朝黜士師。細數巖邊來歲萼。閒抽架上古人詩。笑從魚鳥尋前約。慚負幽明定幾時。</text>
<title>輓朴進士 恂</title>,<text>山朙兼水秀。幾歲著高人。丘墓孤竆淚。林泉漫浪身。究心存𥳑冊。行義洽鄕鄰。虞耋靳回閏。周庠阻嚲紳。欣陪笑語穩。喜託婭姻親。病臥違攀紼。睫滋任溼巾。牛眠元福地。劒會是平津。澤厚光流永。庭蘭佇日新。</text>
<title>歸山後。因左相疏得遞。</title>,<text>癡兒了卻公家事。積謗如山骨尙存。白首歸旹餘舊態。丹楓深處閉新門。臥高巖屋便身計。㝱罷梅囱泣聖恩。秋雨蕭蕭連五夜。黃花赤葉一谿喧。家本無門關。余歸後造一間門可以閉。記實也。</text>
<title>八月有經筵之銜。九月又有知樞之除。仍罪爲榮。惶愧感激而已。</title>,<text>共駴華銜是講筵。又傳樞府怪無緣。交情誰在骨銷後。世事難知臂折前。自媿聖朝虛廩祿。更憐閑地管風煙。主恩未報身先老。淸夢依然近細氈。九月二十三日。夜夢入侍。故末句及之。</text>
<title>臘月除四宰。仍聞在京幼孫化去。</title>,<text>已任朝廷記憶疎。忽承恩誥到幽居。榮將災至眞踰福。病與衰期合遂初。白屋細傾憂國酒。靑燈閒讀務農書。紅陳本自民田出。野老報君在把鉏。</text>
<title>庚戌二月。以小園泉石狹小。拓牆及假山五六丈。</title>,<text>揣分宜休亦宦成。松楸小築愜幽情。疊聯千石生峯勢。高落一谿作雨聲。殷地韶華看節序。滿郊耕稼識昇平。是非莫問人間世。熟睡山囪荷聖明。</text>
<title>九灣川上有感 二月初六。泂兒之繼室。以紅疫夭。以三月初二。葬鎭岑之姑墓傍。伏聞寧陵行幸。以二月廿五發京。旣病不能祇候路左。在家惶恐。以是日𢓸留鎭岑邨舍。以待回駕之期。仍看婦塟。初二始㱕家。休九灣川上。</title>,<text>千官奔走幸陵日。留滯周南秖自傷。傍邑六宵臣禮曠。佳城一片婦年忙。世緣欲斷吾衰病。天運相回孰主張。歇馬松間臨逝水。滿川風物近斜陽。</text>
<title>八月又拜四宰。仍聞舍仲病危。九月北上。</title>,<text>儂家雲水畔。景物自華滋。花色終秊在。谿聲繞砌垂。榮看鵷鷺列。憂急鶺鴒枝。泉石那堪別。又逢放蘜時。</text>
<title>大行王大妃輓章</title>,<text>晉史徵沙麓。周祥繞渭梁。至哉承有始。赫矣載無疆。坤德賁中壼。天休照四方。龍湖銅鼎就。鳳水素帷張。北極羹牆切。東朝誠孝彰。階庭國以養。壺嶠桃應香。鍊石陰功著。賞花僊路長。姒姜贊景命。堯舜盡倫常。一語昭靑史。千秋仰景光。懿將彤管述。陵闢蒼梧傍。霜肅廞車道。神陪羽衛行。百官紛雨泣。三殿劇摧傷。臣忝先王侍。忍 缺 相紼章。</text>
<title>辛亥季春。招諸族。鬻花烹蕨。談說終日。</title>,<text>行藏常媿北山霛。遟暮松楸獨掩扃。滿目羣芳春意爛。觸階㳅水午眠醒。榮枯迭𨓏頭俱白。骨肉相看眼自靑。竹葉釀開薇蕨茁。醉須明月下前汀。</text>
<title>歸家卽事</title>,<text>伐木丁丁山更幽。柳梧交蔭曲成幬。回頭世路千層浪。銷骨人間萬斛愁。難報主恩思結艸。欲防人𥚁可乘桴。還疑吾道非耶否。獨倚晴窻㝱孔周。</text>
<title>六月奴自京歸。始知遞工判。是夏自四月初大旱六十七日。至流頭雨連日。</title>,<text>三月天無雨。霈霖翻兩旬。乍違秧馬節。虛負土牛春。道泰知年熟。人閒喜景新。小奴傳邸報。頓覺鳥魚親。</text>
<title>南軒臨石池</title>,<text>未必扶藜日涉園。風光無限集南軒。此間水石如眞賞。天下林泉不復論。盤屈白龍巖下走。翺翔羣鳳㵎邊蹲。直知卿相誠難換。只恨何旹報主恩。</text>
<title>卽目</title>,<text>松間細路挂山頭。杖錫孤僧蹋晩秋。一犬寥寥籬竇吠。數家桑柘小邨幽。</text>
<title>雪塞四山。無人到門。負暄軒檻有感。</title>,<text>索居竆谷裏。終日不開門。巢影松間月。雞聲雪外邨。負暄時倚檻。望遠獨登原。忠孝平生事。秊來媿聖言。</text>
<title>入京胥命。遇先忌有感。壬子七月念間。得都承旨尹惠敎汝迪書。始聞以國祥不赴諸臣。聖敎極嚴。七月廿七作京行。八月初一日到城外。汝迪來見。勸令速詣金吾待命。遂入到朝家衕徐後積家。留一朢無處分。八月朢是先妣忌日。前此雖遠出。必趁忌以㱕。勢不能歸則設奠而哭。今日勢不能設奠。終夜感泣。詩以志之。</title>,<text>忌日終天慟。旅牕老病身。至情深母子。嚴法極君臣。如在違三酌。不眠泣二人。平生忠孝志。到此竟何伸。</text>
<title>獨坐旅舍有感</title>,<text>長安旅舍寂無人。夢裏家山物色新。園菊欲開楓已赤。主翁何事滯三旬。</text>
<title>呈盧衿川 世煥○幷小序</title>,<text>賢兄曾於雞林。以淸河守相見。其後一遇。亦甚草草。今以待罪來在金吾門外。賢兄適住近相訪。貌雅而神淸。不問可知爲淸修之士。深達易學。開發愚蒙。平生見士益一初也。余不能詩。不與人唱酬。愛慕之切。無以見誠。謹構拙以呈。非以爲詩也。幸一笑而賜和。以爲歸山佗日之面目。旅囱默坐玩盈虧。今雨不來落照窺。易數自然加一倍。世情從古失多歧。竆途進𨓆吾維谷。高節淸修子亦飢。月窟天根春意動。誰將此理問包犧。</text>
<title>歸家 九月十二日夜三更。始有處分。以不改固滯棲遑鄕外。爲賤臣罪目。同諸臣削黜。洪承旨尙賓遣人報。夜深不得出城。曉出止冶谷傍舍。十三日招畿內奴輩。借尹郞就良馬。欲趁十八日先考忌日。每乘曉作行。十七日午時到家。</title>,<text>性癖正如高叟詩。㱕尋先壟好栖遟。從來素髮心憂國。當日羇蹤面著眉。孤露終天饒涕淚。谿山特地作生涯。聖恩還許回田里。帶月秋宵道路宜。</text>
<title>次安進士 憲曾，洪甥 禹烈 韵。</title>,<text>故鄕千里夢相隨。玉樹歌殘月上時。多少風煙都付酒。淺深愁思強裁詩。山川遙望鶴天闊。歲月還嫌羊胛遲。到老奔馳何事業。竆廬自有丈夫悲。</text>
<title>獨臥有懷</title>,<text>節屆日南至。層冰照浿干。何安一室煗。應有萬家寒。每事常求是。平生不愛官。奉持先祖訓。留與後孫看。</text>
<title>定州途中。望見松間有數三人家。皆掩柴門。悠𤉷有鄕思。</title>,<text>松間隱暎數家邨。不識何人獨掩門。應笑紅塵犇走客。營營白日又黃昏。</text>
<title>登受降亭</title>,<text>胡山矗矗水粼粼。紅樹黃茅滿目新。試上受降亭上望。不知夷甫是何人。</text>
<title>宿江界。先忌迫近。不得歸營親奠。感念不寐。成一律。</title>,<text>西藩踏出映紅花。此夢依依九歲華。万事從來元係命。一心何以苦思家。終身有喪悲虛度。半夜無眠恨轉賖。田蕪安得不㱕去。春雨鄕山可種瓜。甲辰夢踏西籬而去。挾路紅花。今春西出。一如夢中。</text>
<title>歸家 甲寅三月十六日入京。宿冶衕本家。十八日就理。其日放送。廿日離京。廿四㱕家。喜可知也。</title>,<text>去年二月別我家。今秊三月旋我行。關塞迢迢道路遠。白髮蕭蕭問幾莖。許國寸鐵涓埃蔑。自珍弊帚千金輕。古人行藏本有道。羊腸九曲看若平。千里問俗識不勝。十旬驅馳病自縈。屢疏乞骸輸腔血。誰使天日照精誠。臺臣白𥳑非無意。邊上約束自有程。廷尉一問不經宿。故山歸路喜宵征。欣瞻衡宇乃載奔。滿山羣花咲相迎。從來賀下不賀上。山若增色水增聲。歸死松楸眞宿願。肎向人間競浮名。</text>
<title>入京就理。蒙放還鄕。</title>,<text>人事參差命道竆。二巡圜土五旬中。不尤固識前因在。肆赦頻蒙主渥隆。山鳥應嘲榮辱乍。谿聲似笑去來悤。只祈造化憐吾騃。長使繩樞臥北風。余未赴西藩時。夢穿地如壙中。余立其中。出半身。以邊事有拏命後。夢如前。但其立稍深幾沒頭。初拏其日卽出。再拏經宿。莫非前定。有何尤人。</text>
<title>記感</title>,<text>滄桑人事變須臾。情義師生竟不渝。易簀一言猶在耳。非因乾沒亦崎嶇。明翁臨終。敎不肖以不仕退處矣。適値聖主臨御。赫然大明彝倫之化。感激誠服。不免一出。終致涓埃無報。而只得無限狼狽。始信先生眼目之長。而噬臍何及。</text>
<title>卽事</title>,<text>柳幕花楹白日長。午眠初覺㵎風凉。人間幾處黃粱熟。淸㝱元無螘穴忙。</text>
