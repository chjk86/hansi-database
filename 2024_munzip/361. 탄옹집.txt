<title>影 九歲作</title>,<text>一步動時爾已隨。微心去處爾應知。悲歡憂樂爾爲伴。曲直正邪爾作師。</text>
<title>聞慶國寶訃</title>,<text>曲江風雨聞君逝。蕭蕭寒氣也襲人。多少哀情都不語。獨倚西壁暗傷神。可憐昔日從遊事。今後還將說古陳。塵世少如子。皇天不佑賢。浮生僅兩紀。儒術已三年。初學意期逮。中途露濜先。吾兄深分義。應與會重泉。</text>
<title>夢覺有懷</title>,<text>夜來風雨舞。寒骨夢魂驚。不是憂衣食。悠悠萬里情。</text>
<title>江村卽事</title>,<text>田林勝處無人到。五月江村晝景長。盡日漁磯垂釣倦。半山雲雨過滄浪。春雲晝掩暉。啼雁一聲飛。江水流無盡。孤帆載棹歸。</text>
<title>贈邊威如 虎吉</title>,<text>昔飽聲華今友壻。知德愈深意倍親。交義慇懃愛我厚。相規擬欲脫凡塵。謂弟子職孝弟先。忠信汎愛而親仁。行有餘力則學文。考古察理德日新。嗟君少年將來富。不可忨愒老此身。願君須讀聖賢書。毋爲汩沒作凡民。夫人要自貴學問。李杜少技何足珍。且自貶屈以導我。辭意藹然比和春。中心有契默歎服。深愧佳語欠書紳。多年疾病纏筋骨。少有思慮損精神。病愁離憂已難抑。離群索居且無隣。形骸放曠不檢束。惟將詩酒以自伸。雖非病廢亦愚拙。學問功業應在人。夫君孝友發我蒙。文藝又能絶群倫。勤勞謀慮事父母。常使安樂無蹙顰。鄙事賤業不憚苦。疏糲糠覈不厭貧。掃除世念自韜晦。誰信賢者隱畦畛。有時揮毫寫胸臆。文章議論俱振振。氣質剛毅識趣高。堯舜工夫亦可臻。大才奇行人莫及。勿諉年齒枉胥淪。更可涵養且不已。以至文王德之純。我亦不敢欲自棄。只是怠惰難自馴。從此庶因賢者惠。將騁駑駘逐麒麟。</text>
<title>自評</title>,<text>聖冊少曾受。古詩暇閱看。實功誠未易。小技亦爲難。病苦縱多詠。拙荒不可觀。且抒性情耳。寧復避嘲謾。</text>
<title>獨臥</title>,<text>獨臥西窓裏。睡餘倍憶家。海雲和霧暗。山雨受風斜。脾疾前年始。心愁此日加。酒能除萬事。甁罄且須賖。</text>
<title>蘇來山卽事 二首</title>,<text>春臺堪眺望。勝地可遊遨。煙浦漁村遠。雲林佛寺高。未須多異事。惟覺息塵嗷。寄語遊山子。登臨勿憚勞。鳥飛遙嶺外。雲起小臺前。風定柳含雨。野空山曖煙。勝觀惟自識。獨詠更悠然。林下隨居興。渾無世念牽。</text>
<title>贈邊威如</title>,<text>芳草落花春已盡。引杯長憶可人無。問君也肯思吾未。暮向東途若有須。</text>
<title>自警</title>,<text>日間動靜無非道。下學工夫只在斯。明辨篤行須自彊。此身庶免小人歸。收斂宜敎容儀整。外能嚴敬內能惺。直待胸中無一邪。感應始得似明鏡。覽此二詩。念昔日猶有志也。而今日學業之頹極矣。不覺憮然。</text>
<title>甲子冬 十一月</title>,<text>誰謂酒能除愁。醉後情懷倍作惡。醉須倒不省事。然後始減却。</text>
<title>[甲子冬 十二月]</title>,<text>維是此日。孤露餘生。難堪情懷之惡。且進酒。萬斛愁將安却。十二月</text>
<title>乙丑 二月</title>,<text>夜來先人入吾夢。陪奉從容宛平昔。蘧然惕然怳眞幻。阿爺一喚心肝劈。</text>
<title>[乙丑 三月]</title>,<text>遷我先妣葬。與我先考同墓域。雙墳突兀五情裂。奠酒茅上但一哭。暮春兩日雨。原上萬木一回靑。慨然心怵惕。爲更展封塋。茫茫何所見。長夜鎖千載。失聲噎噎兩三曲。天地漠漠身何在。三月</text>
<title>登文鶴峯</title>,<text>自身未覺立雲邊。千慮萬愁變豁然。意氣精神遊象外。靑山碧海落吾前。環抽錦嶂排平陸。直倒銀河瀉半天。若往若來何杳杳。武陵煙雨泛漁舡。夢罷淸晨海潮漲。山岳蕩漾二氣遊。俯視空碧疏行雁。杳然遐想一身浮。寒僧爲吾當階立。指點些些是漁舟。縱橫先後忽撩亂。瀟湘飄零木落秋。右一首別詠漁舟地闊朝姿朗。天空雨色收。嶺頭凭佛殿。潮外見漁舟。俗念隨雲滅。遐情與海流。悠然淸意味。永願滄洲遊。右曉晴古寺寒簷海雨飛。洛陽山水霧中微。一時豪傑人非少。若已爲憂似我稀。右呼韻</text>
<title>次人韻</title>,<text>萬事經營心苦忙。衆生役役競流光。毋將得失關方寸。直把乾坤眇一芒。願洗江河淸俗耳。何煩麴糱潤吾腸。榮枯不是男兒語。岐路窮途也未傷。</text>
<title>次晩翠堂寅字韻 李公琡。蔭補官察院。光海末。不仕。名其軒晩翠。</title>,<text>向前朔氣殺吾人。今夕融光物普寅。雪裏貞心能傲雪。春來勁性莫爭春。幾回海上風雲過。但閱天邊日月輪。滿塢繁華桃李畔。老蒼寒翠是精神。</text>
<title>流光無奈何。分韻得光。</title>,<text>百歲其能幾。流年似隙光。壯心空磊落。世事便乖張。多病依朝露。孤懷向夕陽。滄洲入夜夢。農圃請吾嘗。</text>
<title>落榜。戲贈邊威如兄弟。</title>,<text>吾輩試求擧。所要未爲官。謂將剖璞玉。誠願呈琅玕。已隔龍門遠。還行虎窟安。居然多感慨。調謔聊相謾。</text>
<title>無題 二首</title>,<text>酗酒恣諧謔。遺軀病骨孤。拙功知守志。先訓學爲儒。放曠非良士。操存是丈夫。不堪多感慨。眼卽爲歡娛。地迥寒山影。天空霽月光。襟懷便肅靜。思慮自消亡。</text>
<title>文鶴寺見壁上書四韻一首。其末四句曰。虜在頻看劍。人亡欲斷琴。平生出師表。臨亂更長吟。或云是松江詩。在江華。聞趙重峯戰死作。仍次其韻。</title>,<text>儒術平生業。居然錦繡心。聵聰皆有耳。眞濫少知音。俎豆干將劍。兵戈帝舜琴。工詩乘壯語。但供後人吟。</text>
<title>凌虛臺 臺在仁川</title>,<text>細岸通幽逕。平沙落斷丘。水崩刳地腹。天撼蹴潮頭。滄海拓山濶。靑山鎭海浮。長風驅俗念。遠島出仙舟。</text>
<title>遊凌虛臺</title>,<text>歲登農事簡。秋半野人休。正當良時暇。盍追勝地游。山盡水窮尾。天傾海上喉。酒醪共持挈。少長與盤遊。平地擘蛟頸。絶陘奮虎頭。海臍山影展。天面水光浮。遙帆進遙口。長風落長洲。潮來宇宙震。汐返乾坤輶。遣興惟有酒。呼杯且相酬。一酌思正長。怳然使人愁。治忽無常數。歲月不吾留。太平好風景。莫令空自遒。今日只管醉。請君莫浪憂。萬物皆自得。胡爲獨惆惆。酣來春光浹。神氣上下流。塵世何促促。我心長悠悠。</text>
<title>蘇來寺贈邊聖徵 麟吉○丙寅○五首</title>,<text>謫下人間二十秋。崎嶇岐路任浮游。行經古寺乘幽興。萬里靑山獨倚樓。蘿逕驅羸馬。小奴馬前蹶。入夜近家村。犬鳴山上月。酒狂歡謔放衣巾。笑向細君毋我嗔。本來委形天地內。白雲秋水是前身。偶然思故人。驅馬到雲寺。遠來不見君。惟有僧三四。老僧出門迎。堂上人語寂。問君君已歸。徙倚林間石。</text>
<title>自五峯山歸至家。次諸友贈別韻。寄山中諸友。</title>,<text>病客晨梳髮。禪窓照山月。飢禽喚北林。僧掃階前雪。右邊仁徵韻山中讀書眞好事。休向馬首羨吾歸。感子情深崇子德。寧如俗士長依依。右朴汝章韻禪扉別去留。西嶺已斜日。君有良朋共。蘿逕歸吾孑。右李子薰韻邂逅相逢邂逅分。爲吾繾綣正惟君。靑眸白眼誰眞僞。俗態紛紜摠似雲。右韓子建韻君亦作詩送我行。慇懃猶自見君情。且須好學成良士。免使他年忝所生。右韓童子韻病客由來自倦遊。佳人佳處更遲留。欣然一笑還歸去。我本無心君莫愁。右聯句韻</text>
<title>少年行贈人</title>,<text>長安俠客好男子。少小遊蕩縱逸氣。楊柳池邊雲雨迷。美人一笑顏如李。醉醒春風一夢餘。兩地問信坐相疏。如今邂逅舊情在。何以贈之鴛鴦梳。</text>
<title>訪恥庥鄭丈 瑄</title>,<text>行盡靑山裏。數家江上村。小杠過石澗。微逕入柴門。客子乘幽興。主人有酒樽。相逢茅屋下。對酌到黃昏。</text>
<title>二月晦曉夢 丁卯</title>,<text>天賚吉祥入夢中。再期聖上奠吾東。三山添得高三尺。占是朝鮮福履隆。</text>
<title>到炭坊</title>,<text>世亂饒兵革。移家下南國。婢僕皆流涕。細君向人哭。丈夫意氣寬。黯然心懷惡。隣里來相送。回首致款曲。塞上沒良將。羽書一夜聞。賊兵在萬里。天塹有三軍。臨亂人無恃。分朝計亦勤。江都和議是。設栅浪紛紛。午夢初醒獨倚扉。松花如霧落人衣。浮雲受風來又去。白鷺遙帶夕陽歸。荷擔童奴策蹇羸。羸前荒草沒雙眉。行行日暮尋村去。正是主人詈客時。乞向主人爲夕炊。山村夜雨閉茅茨。行糧謾與小奴算。明日天晴計可支。松下憐明月。坐移明月斜。小庭風更細。樹影落參差。</text>
<title>用韻贈別朴汝彬 載輝</title>,<text>離別曾將歇後看。亂餘會合始知難。客中相見客中送。楓葉蕭蕭白日寒。</text>
<title>贈朴汝彬。仍呈趙有諸。克善號冶谷。○四言。</title>,<text>歲云暮矣。北風其烈。亂離瘼矣。與子爲別。自子之別。居無人斯。豈無他人。莫若人斯。今夕何夕。與子邂逅。子之旋歸。曷云其覯。子之歸矣。曰有良朋。云胡爲良。惟善是膺。</text>
<title>他鄕</title>,<text>故國惟殘夢。他鄕又暮年。遠霄歸雁外。衰草夕陽邊。世事其無奈。人生亦可憐。家邦竟何似。回首但悽然。</text>
<title>次寬禪韻</title>,<text>遙看主屹翠疑雲。誰避誰從若爲奔。大地雄盤龍擅據。層霄壁立鳳孤騫。御留古跡齊東語。僧定初心妙法門。應想人間塵累絶。一天明月滿晴軒。洪君自有山水癖。移家太白棲南麓。春入淸涼登絶頂。更來主屹留僧屋。仙遊洞裏探勝竝。御留城下幽尋獨。上人亦知相思意。唱和淸什送余讀。</text>
<title>柬兩兄楓岳行</title>,<text>君上毗盧頂。撫天天正寥。東臨滄海闊。南望白雲遙。莫惹歸思切。只要俗念消。愧吾延此債。逋負不遑朝。</text>
<title>再訪恥庥 二首</title>,<text>龍灘奇絶處。乘興問閑居。冒雨衣全濕。鞭羸馬自徐。未忘前夜興。羸馬雪中來。暮去猶怊悵。村醪約重陪。</text>
<title>述懷 五首</title>,<text>入門旋湯酒。喚僕趁烹魚。共醉江山裏。坐令世味疏。天運方衰世。吾生豈老年。厭居城市上。閑在水雲邊。室裏山妻拙。眼前稚子憐。村醪時獨飮。意氣自陶然。山中惟有酒。世上但無兵。餘事浮雲耳。漫然享太平。二明已廿六。三十未多年。粗識公私分。方罹理欲邊。浮名惟自恥。外謗不須憐。誠懼忝先訓。低頭但憮然。此生丁末世。時不數年淸。奸宄勤刑獄。戎羌老甲兵。野人憂水旱。山曆記陰晴。蔬食苟朝夕。一酣是太平。</text>
<title>監農有懷</title>,<text>旱乾三月天將雨。渾渾陰雲四塞圍。却被西風吹解去。等閑遮日滿空飛。甲兵刑獄怨冤多。奈此乾坤舛氣何。將雨將雲杲杲日。亂風惟解殺嘉禾。大旱焦田苗槁盡。勃然喜被雨滂沱。庶幾不死昇平日。鑿井耕田擊壤歌。十五稚年猶自許。直爲霖雨潤枯焦。壯心落莫無收拾。却向田間手灌苗。</text>
<title>失題 三首</title>,<text>陰陽氣是號。太極理之名。動靜誰家事。方圓某氏生。根荄分萬幹。枝葉本孤莖。父子雖殊貌。源流莫弟兄。休入塵埃徒役役。還傍畎畝亦忙忙。忙忙役役何同異。都着身心利欲場。俗士爭羞田野陋。山人却咲市朝忙。忙中有義陋中樂。始脫身心利欲場。</text>
<title>下第歸 庚午</title>,<text>家家杏花白。處處柳條黃。此夜難成夢。明朝別漢陽。</text>
<title>道中</title>,<text>少駑高骨骼。飢蝨滿衣裳。茅屋江南在。若爲道上忙。林深山百轉。微逕渡淸溪。知是人家在。遙聞報午鷄。</text>
<title>至文義從兄家</title>,<text>行人去不休。江上流白鷗。從此衡門老。愼無事遠遊。</text>
<title>新浴</title>,<text>谷靜人初定。星回夜已深。冷然新浴罷。山月上東林。</text>
<title>訪新都 五首</title>,<text>此來只爲山情重。今去元非俗事牽。明朝却向鷄山路。一屐去來自洒然。龍淵鷄嶽舊聞名。約與兩三溪友行。有意西山一陣雨。更添美景數峯晴。聖神卜國都。城闕理彊場。㓸石宮庭畔。蒼蘚留古跡。王業不偏安。國都必形勝。山靈獻夢符。睿算已先定。漢陽及茲地。如視玉與硎。聖謀豈人識。俗諺誠不經。</text>
<title>科行</title>,<text>戀主丹忱血滿腔。自珍鼠腊國無雙。年年戰藝勤奔走。却喚不祥渡漢江。傍觀肉食皆徒爾。爲向長安數問津。却恐不逢猶是幸。八朝未必勝如人。疏食菜根也供貧。數間茅屋可安身。只宜養病衡門下。一代英豪不乏人。始知科擧喪吾眞。堅白駸駸入緇磷。靜裏讀書仍養病。從今庶不負先人。</text>
<title>次紫洞姜丈， 鶴年。號復泉。 恥庥鄭丈兩公韻。</title>,<text>美人天一方。川原路屈曲。空谷采幽蘭。直欲攀靑壁。靑壁崔嵬不可攀。念我皎潔胸中抱。鄭丈幽貞詩思健。偃蹇古巖蒼髥老。姜公學識道氣眞。蕭疏淨窓霜影倒。願乞函丈三尺席。敬誦所聞就有道。疾風有勁草。千尺無邪曲。中流有砥柱。屹立萬丈壁。萬丈之壁千尺勁。兩公取入懷中抱。人間萬事百不關。風花雪月江山老。功名富貴若泥塗。此心百年非崩倒。志操學力各臻極。庶幾一蹴至於道。周道平如砥。坦坦無崎曲。人顧不知之。驅車向絶壁。我願策駑出門去。嘗聞舜跖非異抱。事事皆實理之眞。虛無爲宗是莊老。是非善惡眞與僞。自從秦漢皆顚倒。細行大德日用上。誠心力行君子道。</text>
<title>恥庥八景</title>,<text>偃蹇古臺上。陶然倚老蒼。可憐桃李輩。紅白嬌新粧。壯炎大暑恣焦爍。老氣森然不受侵。自在淸風露本相。從他楊柳競繁陰。右龍臺詠松芳草淸溪邊。坐看魚上水。頹然錦障苔。靜息安如几。散髮沐溪流。擡頭藉溪石。寒浮眉宇淸。響入耳邊湱。溪流淨又虛。溪石堅而白。有酒仍孤斟。醉眠山日夕。右鳳溪枕石行行入幽洞。洞裏有虎乳。有虎不咥人。視之若畜狗。采采采靈芝。薄言采之有。歸來煮而食。食之令人壽。右虎洞採芝愛此淸江磯。有石狀如龜。興來坐其上。一竿垂釣絲。餌香魚不食。釣者樂忘機。西嶺林煙暮。荷竿帶月歸。右龜磯垂釣松倚老而蒼蒼。獨偃蹇乎崖之上。衆宜姱而芬芳。竝江流而暀暀。惟精華而溫粹。似向慕乎淸風。伊貞剛之勁性。憐夭夭而能容。右松崖春紅江水澄兮江流委曲。靑山高兮疊嶂盤束。龍江上兮鳳山之麓。臺有閣兮一間茅屋。中有人兮其人如玉。倚北窓兮嘯傲。俯江流兮眄矚。淸風來兮徐徐。神魂醒兮矗矗。若登仙兮皥皥。滌煩溽兮如浴。於是先生乃取孔孟之書。寔潛心而敬讀。旣進淵明之酌。爰兩忘乎榮辱。然後小子狂簡。請從先生而傲遊。乞洒汶汶之汚俗。右北窓淸風峻峯生夜月。層峽返秋曛。白白知寒衲。煴煴辨夕餴。非須見佛性。想應絶塵紛。隔水疏林外。鍾聲下暮雲。右見佛蕭寺山村水之北。茅屋接林墟。淸月霜砧響。春耕好雨餘。炊煙靄靄紫。古木蕭蕭疏。北窓亦賢者。此中別業居。右黃山村居</text>
<title>述懷</title>,<text>二十七年醉夢中。多行無禮墮家風。塵間蹋迹違初計。筆下爭名喪本衷。天賦全才莫小用。人生一世有鴻功。從今斂飭勤修業。言行身心實着工。自言寸竅丹。亦便丈軀白。濯足溪中流。刷身巖上石。宿緣猶縶拘。壯志空寥廓。倘使美人知。肯敎成落莫。</text>
<title>太極圈 辛未</title>,<text>圈圓不屬形。太極無員幅。渾渾天地邊。一團理爲域。</text>
<title>陽動陰靜圈</title>,<text>根互環相循。淸濁塞又空。萬殊從此判。太極範圍中。</text>
<title>述懷</title>,<text>物欲叢心積悔尤。許多歲月夢中流。蕭森靜闊當淸夜。廓落高空値老秋。世亂時危嘗自奮。反躬觀古特生羞。從此欿然萬慮息。少年客氣一時休。</text>
<title>夢上天。侍帝甚昵。言事得罪。謫下土三日。余請曰。居世三日。有何所爲。猶之謫下也。請復居三十年。願有補於世。帝許之。帝側禮度多紊。不滿人眼。覺而有感。遂賦二絶。</title>,<text>夢入九重寵遇專。太淸宮裏紫爐前。備嘗煩惱塵寰上。帝意應憐召謫臣。天上紀綱也不釐。從臣陪仗狃無威。矧茲下土贏人僞。可是人間萬事非。</text>
<title>自戒 二十四首○癸酉</title>,<text>衽席平生愧負多。不由正理任私邪。未能獨處毋非禮。安得修齊外面和。禽行獸心夢裏多。如今夢裏少淫邪。應知死近眞元復。偏䮕差瀜漸次和。天翁賦命固全仁。治己推來以及人。堪咲昔年顚倒意。徒知憂世不憂身。憂身不得遑憂世。責己猶難敢責人。且置責人憂世意。合先收拾自家身。忠信篤敬倚前衡。固知能行蠻貊鄕。平生放誕習成性。收拾自家亦可行。邪思妄念亂前衡。出入無時莫定鄕。號令自家行不得。妻孥身外信難行。悔却持心昔未勤。事君初路便欺君。治經鹵莽仍應講。不遇無傷是幸云。自愧不工賦與詩。庸才仍是劣文辭。矇然未治五經義。監試觀光廢亦宜。一卷兩文未具篇。每偸人製心慙然。數年且置科場念。直待讀書筆力全。出入科場詎自謀。愛君憂世未能休。此心漸染功名窟。幾沒流波不出頭。才具須先富有之。致君扶世豈徒爲。自家言行任顚倒。却愧從前不自知。回首平生積悔尤。自慙奚暇爲人憂。從今放下閑消息。自已身心着實修。却驅浮念入身來。心徑差寬漸次開。靜裏閑興收不得。淸宵散步月徘徊。下兩句。未免助長之病。不記年月。更思之。亦近樂則生矣。意思無此則摸索冥行。未自得也。然才差些。入助長。才差些。爲莊子。故程子每言敬而無失。少年客氣沒人愚。眼下塵寰一事無。輸得半生輕薄子。悔尤叢裏醉迷塗。閑向靜中省舊尤。少年客氣一時休。收歸退縮君無怪。自視欿然特地羞。復初曾有書曰。威如以一向退縮爲怪。故云云。父兄師友慣聞諸。幼少知尊小學書。辜負先人勤誨意。曾無一善書中如。半生爲善未有諸。行已端愧古人書。偸安放僻仍浮躁。曾是凶頑所不如。悔從夢裏送居諸。爲學未須在讀書。勉守家鄕堅住着。庶幾前路不迷如。事理森森平鋪諸。虛心細讀聖賢書。千蹊萬徑分明見。目下縱橫自在如。千里從違在室房。窮途回首覺迷方。從外毀譽何喜慽。自家言行太顚狂。發來輕躁心隨窄。靜處昏忘道未光。忠信脩辭加筋力。莫敎歲暮獨倀倀。人生有至樂。無復覓毫芒。不是中心得。安知此味長。幸茲滋雨露。愼莫放牛羊。回首平生事。夢中入醉鄕。不徒壞行妄言多。始覺前時失乃家。將謂平常適當事。曾無一可儘私邪。非徒悖妄壞天理。豈獨因循敗自家。語默參前平鋪着。一毫作意是私邪。得是甚難易失之。存亡只在驀然時。每從忙處多顚倒。事物相交特地持。見以上諸詩。適心逕開時也。偸情慵抛。到此遲暮。依舊浮薄。憮然增愧赧耳。</text>
<title>悔醉</title>,<text>年來稀醉倒。微飮見天眞。酒癖殆能化。人情苦易磷。嗟輸一少節。悔注千金身。掃地前功盡。從今誓鬼神。</text>
<title>惜別</title>,<text>古來重別離。離別摧心肝。伊我抱沈痼。時勢多危艱。弟兄星雨散。相逢誠獨難。死別無奈何。生離各悽酸。今去何當見。相思但涕汍。惟願各努力。歲暮保容顏。</text>
<title>過松江 鄭澈 墓</title>,<text>醉裏乾坤萬事雲。若爲身後是非紛。向人毀譽休容易。爲聖爲狂一念分。</text>
<title>毀譽 甲戌</title>,<text>毀譽皆自反。愧懼兩靡寧。譽是空中得。毀由己上生。愧當崇乃德。懼則約其情。愧懼誠眞實。毀譽玉汝成。</text>
<title>贈慬 宗姪知縣公</title>,<text>疾走長安子。飄飄意氣豪。勸而先富學。莫效少兒曹。</text>
<title>贈同姓叔祖權信叔氏 二首</title>,<text>炳炳惟先烈。承承在後生。無人傳遺業。應爾振家聲。靈變由深蟄。大才當晩成。寧如俗子輩。逐逐急功名。</text>
<title>有感 十八首</title>,<text>官差朝督鷄。病我驚喧呼。群鷄已下𣏾。欲執不可歐。有鷄蹇可搏。母雌未去雛。喚奴捉之與。衆雛啼踟躕。官差持官令。肯遲少須臾。刻迫慍余衷。情勝事遂逾。爲此殘而忍。中心不夷愉。戚戚感于心。伊我亦早孤。居家實無似。不仁及犬鷄。聖不侮鰥寡。恩信及豚魚。喜怒無常度。詬罵不適辜。何況爾微畜。不能惠妻孥。茲事余之鑑。爲詩戒頑愚。勉爾淑愼矣。凡百宜令圖。身世悔從夢裏忙。追之不及惜韶光。形消物我開方寸。視洞乾坤蔑一芒。每向閑中尋面目。須茲敬處見肝腸。自來生理一般意。纔着疾舒便被傷。塵寰歲月太悤忙。三十回霜倏電光。漸染積愆方彌海。未泯天理若微芒。功修尙幸開心目。德性何由着肺腸。勉竭吾才畢吾命。死生窮達盡無傷。心君靜裏等閑忙。學道多年道未光。四壁不修來雨雪。中堂無管滿塵芒。誠觀世事宜關念。却顧自家可斷腸。仁不由人須勉力。倘來外至百無傷。可憐癡狂子。未知貓鼠時。欺人輕出氣。論事妄張眉。膽大心宜小。智崇軀必卑。終身言行上。庸謹日孜孜。事理鋪經書。後生宜細讀。默識融心肝。潛虛快耳目。知言必內求。良輔宜中蓄。念茲悔吝稠。欲學靈龜縮。醉夢十年間。讀書未曾讀。胡思豈外方。妄語亡中蓄。省己以誠心。責人時恚目。自憐昔日愚。特地思龜縮。有毀寧爲戚。逢譽亦不欣。毀譽皆自反。心覺絶妖氛。毀譽皆自反。爲善始優優。責己有餘樂。愼無萌怨尤。責己有餘樂。豈宜慍喜人。喜譽多損智。慍毀大虧仁。毀者宜無憾。譽茲亦不欣。但於軀殼上。一點無邪氛。氛邪無一點。萬事始優優。言行多輕躁。平生積悔尤。尤悔平生積。從吾不在人。孜孜謹信上。敬恕學爲仁。地上三竿月。天無一點雲。淸宵方淨淨。佳氣正沄沄。外體和風動。胸中德意曛。此心苟長在。萬事豈紛紜。乾坤父母分雖殊。理一親疏物我無。吾輩所之難得意。反身慥慥庶人孚。鳴鶴在陰其子和。從違在此意幾差。犯而不校吾家事。唯有至誠去感他。一譽一毀隨憂吝。暗裏侵尋不自知。却悔從前騰口舌。乃無誠信以將之。不順乎親不信朋。半生輸得悔尤增。從今約入明誠上。却恐庸懦力未勝。</text>
<title>寄朋友</title>,<text>尤悔叢中猶是幸。良朋畏友不相捐。從今乞賴提撕力。庶向前途雪舊愆。</text>
<title>贈趙有諸 克善○五首</title>,<text>遠別中心結。相逢喜氣祥。豈如年少輩。意氣誇軒昂。吾行方掣肘。子學已成章。莫以道深淺。能爲情短長。大才應入域。蒙學尙迷方。斂退尋前烈。提撕幸勿忘。欽聞方叔峻。喜奉有諸溫。峻起庸資警。溫消薄稟敦。可憐逝者已。峻必直而溫。溫以厲相濟。莊威是所敦。</text>
<title>感興 十首。○乙亥以後。</title>,<text>幽人午夢罷。窓外已西陽。茫然何所思。迢迢天一方。前宵秋露白。悄悄天已涼。深恐霜雪至。蘭桂先摧傷。吾憐蕭艾叢。蘭蕙未易長。一夜嚴霜下。旣長亦易傷。獨愛松柏樹。亭亭秀高岡。歲暮氷雪裏。居然老氣蒼。采采采幽蘭。紉佩資馨香。奈何敗燥濕。歲久不芬芳。何所有芳草。燥濕不可傷。願送美人側。永用熏衣裳。寶劍久埋沒。塵蝕晦精光。安得他山石。砥礪生輝光。美玉不磨琢。玼玷何時亡。有懷空皎皎。使我心悲傷。身手何皎潔。玉佩鳴琅鏘。被服亦修飭。蘭蕙備芬芳。沖和保至德。發聞惟馨香。佳人信如此。觀者與有光。寶劍苟無垢。不錯彌自光。白圭信無玷。不攻彌自章。塊彼他山石。棄捐亦何傷。玷垢無攻錯。是用摧中腸。湯武順天人。萬世垂功德。周公誅管蔡。大義炳今昔。山人不曉事。危言貢紫極。不知螢爝微。冀補日月隙。有司執法理。乃欲置流殛。獨有聖明主。能容疏狂客。納約必自牖。無已不廻遮。言貴直而婉。豈亦少委蛇。愛君願忠耳。奚暇念其他。未有回天力。空言可奈何。君仁臣直矣。群議胡紛挐。延佇將安訴。涕洟空咨嗟。我有襟上佩。芬馥異衆芳。持示二三子。聞臭謂我狂。美人不可貽。遠在天一方。有誰知皎潔。鳴玉空琅鏘。獨愛歲寒姿。同期保雪霜。慄慄悽風發。中夜起彷徨。高岡有孤松。蒼蒼立氷雪。霜菊委荒草。歲晏彌芳烈。枯竹節亦勁。玉破逾皎潔。物性尙如此。伊人獨不然。所以君子操。困窮志益堅。我歌正紆鬱。此道期百年。</text>
<title>八吟 先生亦號八吟齋</title>,<text>孤苦伶俜一病身。褊心鄙性喪天眞。徒聞至敬分明意。未免鄕人與小人。右身生離死別尋常戀。憂疾念飢只麽愁。先訓實心無有爾。家傳善行向誰求。右家憂切明時祝聖君。大東雷雨溥天雲。可憐黎庶終身苦。王霸由來一念分。右國人間浩浩老天空。宇宙茫茫大道窮。遮莫王風委蔓草。東華日月夢周公。右天下天下陸況三千界。海東兵亂六十年。移家避地眞無計。萬慮俱空事苟全。右亂食貧知分內悠然。盡室呼飢一任天。安得四隣同飽飯。生逢萬邦屢豐年。右飢抱病長年與死隣。眼 缺 多病惱斯身。連年疫癘隨飢饉。安得生靈大地春。右疾疫白首無成空悔尤。家人未信一生憂。老天無語滔滔是。獨倚蒼茫歲月道。右道</text>
<title>[序]</title>,<text>悲歡窮佚。感興遣懷。或口占。或揮毫。隨所得抄錄。名曰言志集。以備玩繹。自丙子亂後。置之不記。自辛巳移家嶺外。全不省錄。近於休紙中披閱。己丑以後若干首有之。亦足爲資省警發之助耳。</text>
<title>歸自京。踰嶺口占。己丑</title>,<text>日落蒼冥遠。蓬壺暮雨悲。海東方喪亂。天下正艱危。北望鴻恩重。南歸白屋宜。盜名欺聖主。無行愧明時。</text>
<title>入京</title>,<text>何事遠行役。再來入長安。爲拜君恩計。那堪分外官。</text>
<title>呈疏批下</title>,<text>芹甘獻至尊。寵答天語溫。不耐遲遲意。難忘聖主恩。</text>
<title>山陵發引日。郊外祗送。</title>,<text>先王舊澤終天痛。聖主新恩幾日忘。廞衛已過仙馭遠。賤臣多病隔鵷行。</text>
<title>山陵後發京城</title>,<text>聖主孜孜招俊又。群賢衮衮起山林。閑人備數眞叨忝。去國空懷報國心。</text>
<title>安保驛 二首</title>,<text>每逢征馬蹇。便見小奴嗔。來往成何事。虛名誤此身。當世三英傳禮學。大東二老冠儒林。群賢竝進揚淸日。孤客唯存素履心。</text>
<title>歸家</title>,<text>君王側席求賢日。巖穴彈冠許國秋。激濁揚淸殊有意。自知安分幸無尤。</text>
<title>祝聖</title>,<text>仁民愛物基王業。修德緩刑黜霸謀。大度包容天地量。陶甄一世道優優。七月入京。十月歸家。</text>
<title>次李春長扇面韻</title>,<text>自是乾坤有雪霜。任時榮悴卽何常。佳人采紉輸薰佩。在谷天然一氣香。品彙千科別。一般意思同。況茲春草裏。芳潔秀孤叢。芳潔幽人趣。徽柔君子姿。遇焚香愈烈。熏佩洗腥脾。猗歟在空谷。風雨長幽香。榮悴隨天運。春階百草芳。</text>
<title>李春長相聞熟。無異相見。友壻邊威如子爲春長女壻。婚時迷兒愭往。春長待之如故人之子。臨別贈扇。扇面畫蘭寫詩。詩云。柔莖元不耐風霜。榮槁紛披靡有常。勁操讓他松與竹。火時方信一生香。蓋亦寓意。余因而有感。遂次其韻。續成五言三絶句如右。因念曾聞諸或人云。南冥有詩翠竹披風偃。蒼松冒雪折。所以主人心。愛松不愛竹。南冥謂入聲散韻非古。此未必南冥詩也。但其意思深遠。實非偶然。且句法似南冥。余每欲爲竹解嘲。以寓各取所長之意。今爲四絶句。竝扶蘭如左。己丑</title>,<text>吾愛蘭松竹。俱超植物中。各全天賦性。貞操誰異同。異質猶同趣。蘭夭爇益香。竹虛枯愈勁。松脆老仍蒼。竹虛中外直。虛直道伊光。松性信剛質。決和德日彊。寧折安能偃。有偃終難折。松竹何愛憎。俱是歲寒節。</text>
<title>不耐戀恩。擬欲赴試。自量而止。聊以寫懷。庚寅</title>,<text>日午衡門下。淸風灑暑煩。南歸難進意。北望未招魂。何耐葵心結。能忘天語溫。不才知賤分。無路報君恩。</text>
<title>贈申永川 湸○二首</title>,<text>何以知狂士。猥先問匹夫。多言俱悶世。一見便忘吾。傾蓋春光動。詩來暑氣徂。慇懃勝久要。白首慰窮途。盜名增內愧。安分任人譏。憂世長如結。戀君秪自悲。物情時與變。天道日漸違。靖共諸君子。致身愼莫私。申公湸。聞名未相見。春初赴官永川。委訪款語崇朝。夏末書問寄詩。送扇與紙。詩以謝之。</text>
<title>示尹郞 拯，韓甥 五福，愭兒。俾各和答。用見其志。</title>,<text>人生大道最眞精。爲善至誠莫近名。有此宗要大根本。丈夫心事徹神明。孝悌謹信百行源。汎愛親仁也至言。餘力學文莫偏廢。詩書執禮着心存。修身敬德眞要緊。窮理致知豈等閑。朝暮孜孜匪敢懈。言之莫易行獨艱。</text>
<title>酬愭兒</title>,<text>解道吾心本粹精。人須爲己不須名。淨除私僞要神證。酷愛詩詞說分明。爲善貴誠見貴精。立身行道是揚名。顧言顧行成君子。眞僞公私辨分明。盡道天心自粹精。幾人循理解忘名。若翁到老空言語。乍存乍亡未分明。</text>
<title>酬韓甥</title>,<text>凡人學業貴專精。蘭蕙自香德自名。心地本虛如有覺。日新又新明又明。學要居敬活心源。非曰能之只是言。渠也倘能知此理。十二時中習習存。仁之大德非容易。敬以小心莫等閑。窮理漸明胸次闊。眼前路脈尙無艱。</text>
<title>酬尹郞</title>,<text>明善誠身道莫精。眞人至德貴無名。敬而無失長循省。漸次剛方漸次明。尋水沿流上泝源。存心玩理自知言。知言篤敬何偏廢。學到知言道則存。成己成物其何敢。任時任人自在閑。惻隱心頭天下小。源泉混混路無艱。詩禮庭間學已精。浮雲富貴脫功名。滔滔利欲紛天下。大地茫茫日月明。惟敬與誠百行源。平生所學也空言。眼中周遍分明法。賴有家傳一味存。先人常曰。仁是周遍法。竊謂人須絜矩。物我竝立。苟深體而力行之。此三字亦可以漸知仁宇意思。立志存誠脫鬼關。不要忙迫不要閑。至公兼照蒼天意。大道平平莫謂艱。</text>
<title>贈別韓甥</title>,<text>湖雲嶺樹長相望。秋月春風只有懷。知汝遠來珍重意。山陰雨雪滿芒鞋。勸汝着讀莫似儂。少聞先訓未專攻。半生學業輸何事。白首無成只麽慵。調病養親菽水娛。聖賢書裏學眞儒。今來古往英雄幾。莫作人間小丈夫。人惟鮮擧德如毛。男子剛腸住脚牢。百不移心誰砥柱。廣居大道儘英豪。</text>
<title>韓甥去後有懷</title>,<text>遠途跋踄尋羈客。累日留連慰阻懷。解道崎嶇山路險。小奴腰上有芒鞋。行雲漠漠催歸思。落葉蕭蕭送別懷。且復斯須猶宛轉。小奴立馬帶輕鞋。弱奴羸馬北風𩘅。落木空山歲暮懷。危逕石蹊山路險。行中齎得白麻鞋。</text>
<title>再次明韻自悶</title>,<text>生羞末學未爲精。誰遣人間道姓名。言行顚狂心性躁。自家無狀自知明。</text>
<title>戲步明韻自詑</title>,<text>秋水神魂白露精。靜中眞樂乃功名。尋常得意誠何處。最是春天霽月明。</text>
<title>送愭兒赴試</title>,<text>造次毋忘忠信字。絲毫苟且便要名。事求必是遵先訓。休遣伊翁負聖明。得失休關念。能不只盡才。事君勿欺耳。初路愼旃哉。</text>
<title>和兪武仲 棨 贈宋英甫 時烈 韻</title>,<text>遙望美人天一方。有懷中夜怨參商。乾坤濩落初心重。歲月蒼茫暮思長。化雨春風爭鼓舞。落花芳草自亭當。羲和荏苒行雲過。蘭蕙蕭蕭白露霜。右戀君伊阻緣何在一方。相思不見各參商。雨收山月淸秋老。花落洞天白日長。自在隨時無滯礙。爭些着意豈亭當。早知歲晏乾坤老。晩菊東籬曉帶霜。右懷友不見伊人在一方。湖雲嶺樹兩參商。蕭疏偃塞秋山晩。迢遞繽紛暮靄長。無意卷舒須自得。任時榮槁卽相當。應需大旱爲霖雨。可是陽春也雪霜。武仲名高一世。曾有面分。恨未源源見。其贈宋英甫詩。有懷繾綣。發於詞氣。感而和之。</text>
<title>和尹希仲 鑴 贈宋生韻</title>,<text>伊昔楊溪一水流。如今十載更無留。雨過鳥嶺春生宇。木落驪江月滿樓。野色天風晴檻遠。園蒲澗柏小窓幽。昭昭宇宙星辰照。一撮無垠載九州。平生愛希仲詩詞淸健難退。見其贈宋生詩。雖欲和之。終愧拙劣。伊昔如今。改以別業離懷孰勝。天地悠悠日月流。水雲深處且淹留。小溪春暖如含酎。暑午高林勝倚樓。秀嶺孤松仍暮翠。遶籬黃菊帶霜幽。政宜白屋窮年蟄。佇見韶陽遍九州。</text>
<title>失題</title>,<text>水分南北生春草。山繞東西擁茂林。不見天翁多少事。春風賦得一般心。</text>
<title>無題</title>,<text>爲聖爲賢是爲學。自成自道迷自修。三友三樂知何事。九容九思置莫求。最怕虛名逃不得。生羞實德着無由。早聞家訓從先進。願復初心矢白頭。</text>
<title>立春</title>,<text>庚寅臘盡年垂革。甲子春回日已新。先後甲庚三日義。陶然一世煥天人。報道陽和大道周。爲題新祝破牢愁。東皇雷雨天人解。輸得春風遍九州。庚寅臘月甲子日。乃辛卯立春也。</text>
<title>辛卯三月二十日政。除工曹正郞。廿七午。下人持官敎來。長年病懶。惟飫午睡。竟日飢夢。官糶供廚。山中守拙。祗欲守分。恩命之下。每增感懼。</title>,<text>忘形樂處元無地。適意閑時別有天。啼鳥遊魚常自在。碧山流水共悠然。人間日月春眠足。洞裏乾坤午夢閑。軒冕倘來非分願。浪敎名姓入朝端。山村茅屋對溪流。洞裏春天宿雨收。官糶優題飢腹慰。職名陞敍竦身羞。君恩荐疊尋常戀。世事千瘡一念憂。無奈賤臣匪分得。病軀惟解靜時休。是日。適受官糶。喬木世臣享太平。先時五鼎萬鍾榮。避兵有計尋山築。謀食無資到老耕。元不着題林下士。那堪可笑大夫名。子孫忠信知辜負。可是華封祝聖氓。官敎稱朝奉大夫。近地有華封院。</text>
<title>馬上閑吟 三首</title>,<text>可笑權工部。何緣下大夫。勤農爲野老。拙學政迂儒。群議多疑黠。自知獨謂愚。虛名何處有。浮念一毫無。四月十七日。馬上閑吟。口占得句。蓋念權諰盜名竊官。顧此職名。於我何有。絶無浮念自詑也。旣而逢人辟我。傲睨慢嘲。視余甚驕。余荒忙愼避之。仍默念余若赴官。行呼唱。渠將自辟耳。旋思是正浮念。遂成三首。記之自警。末句一毫無無字。欲改以毋字。以明戒之之意。人謂文字未妥。亦非詩詞。其然乎。出門思有適。獨往借隣駒。于野方多事。閑行廢帶奴。吟頭句得好。卽目心知麤。逆境些兒意。敢言浮念無。辟我揮乘牝。牽渠七尺騋。大聲胡叫喚。生氣恣嘲咍。倘赴斯官去。寧逢此困來。從今加警策。浮念猶未灰。</text>
<title>簡申周翰 嵩耇</title>,<text>爲貧祿仕寧無意。匪據得官不敢爲。安分素心安素履。戀恩丹忱戀丹墀。曾見復初書。說家兄窮餓。受祿相救云。</text>
<title>靑山唱和錄 二十三首○辛卯四月</title>,<text>偏愛靑山好畫屛。陰晴解了靜儀形。興雲出雨眞天意。雨去雲收特地靑。次朱子韻紫陌紅塵譏俗士。靑山綠水美幽人。也知強解生分別。到得亡羊孰是眞。紫陌紅塵元有分。靑山綠水豈無緣。巿朝丘壑何常地。知分隨緣一任天。靑山綠水心偏靜。紫陌紅塵事苦忙。靜處忙時眞義理。樂天無愧幾人強。靑山綠水孜孜業。紫陌紅塵蹇蹇心。到處人間眞理在。不分城市與雲林。盡解靑山可愛云。紅塵也看此心分。禁闈梁棟參天偉。蓬戶水雲振古存。只見君臣行止義。方知賢聖往來勤。帝鄕魂去長時夢。天下念來未敢言。次尹仁卿塵世奔忙何害事。山居靜逸也多分。有道奇才忙亦得。戀君誠意逸仍存。人情造次尋常狃。天意分明只麽勤。誰謂偸閑猶可說。矧伊耽樂更堪言。心似波瀾載覆舟。箇中須喜也須憂。自懼疏拙徒然悔。無改顚狂可奈尤。天不容私年數迫。道之云遠我心悠。饒君高眼輸先手。誰學渠儂老下流。次尹仁卿雲水蒼茫渡海舟。碧天搖落倀然憂。羨君少壯初期遠。愧此疏狂暮懶尤。物我同仁春浩浩。乾坤大化老悠悠。箇中珍味平鋪路。有事毋忘自在流。相逢盡道靑山好。幾箇眞知此中老。政爲靑山太瘦靑。風流只似幽人好。次胡五峯韻靑山自好好之難。幾箇剛腸此中老。逼骨淸寒解瘦人。人須喫苦如山好。靑山鬧入紅塵道。紅塵靜得靑山老。心如流水易風波。安得不動如山好。宇宙由來有義云。小人君子此中分。非無禁苑風光樂。儘好雲林水石存。蔬食屢空何乃苦。轍環歷聘也徒勤。箇中自有眞滋味。塵世山居是浪言。塵世山居初不異。幽人俗士此難分。一身勞逸惟隨地。眞性閑忙在所存。燕宴收心何敢暇。駿奔盡職政宜勤。紅塵有道云何鬧。守志靑山靜可言。繞屋靑山儘美屛。逼眞眞宰道儀刑。心知更有難描處。最是淸風雨後靑。淸寒何好輕肥好。無奈染人塵氣老。難兩好時付兩忘。從吾所好爲眞好。生世惟知善可爲。天人在我最難欺。閑中習懶心常放。時賴相觀得自撕。次尹仁卿借問靑山好畫屛。云何逼似道儀刑。寥寥不動眞如靜。生意粹然藹藹靑。富貴何厭時有好。淸寒可愛吾將老。兩忘好惡天地間。安得此心長自好。靜處忙中善可爲。兩占便宜最難欺。偸閑習懶時深省。感愧新朋與舊知。生世惟知事不齊。天人在我理何迷。閑中習懶狂依舊。可畏非心得自撕。爲愛幽人擁翠屛。長時不動靜爲刑。太虛雲雨時暘雨。獨有靑山只麽靑。一寒一暑靑山好。木落花開靑不老。漫雲浪雨等閑過。終古依然山自好。本感靑山靜儀字而發。非朱子與胡五峯本意也。又因尹甥靑山紅塵幽人好等語。展轉感興。成許多閑酬酢。未依兩先生意。次各韻以終之。</text>
<title>偶觀邵詩芳草吟。不耐路傍多此物。農家長是費耕耘。平生服先訓。願勿利己妨人事。芳名惡號所不計。竊感一般草。處閑得芳名。要害爲惡草。居不可不擇。遂占四韻絶句兩首。類記之以自警。</title>,<text>有意芳名隨惡號。無心取怨更招恩。方茂方萎天運換。欲生欲死物情分。迎霜晩色經秋氣。帶雨春風入燒痕。任是詩人饒詠歎。莫敎農手費耕耘。不瑕有害除惡物。本自無心得芳名。逢春直在閑閑地。儘是無妨去草情。</text>
<title>和尹吉甫</title>,<text>我言擇地全芳草。君解天生棄物無。荊棘也知猶有用。政宜樊圃瞿狂夫。除害務滋由至理。爲芳與惡不徒名。一般竝育春天樂。何耐相妨種樹情。衆卉芳蘭知有分。嘉禾惡草豈強名。爲他相害非天意。不是規規彼我情。政愧尋常衆草莖。漫然空谷冒芳名。風前那得生香動。只倚春天化雨情。漫竝芝蘭雜杜蘅。却羞熏襲惹芳名。願同百卉春天雨。遮莫中田害稼情。爲占閑地知何處。忠恕前頭莫近名。逢君指路中和域。便着躁人受病情。余謂芳草不擇地則害物而爲惡。本爲芝蘭謀耳。見吉甫之諭荊棘得地有用。則天下無棄物。處之如何也。</text>
<title>月落山德周寺中作 三首</title>,<text>群峯半明滅。乘興夜尋眞。月落千年寺。依天丈六身。吏呼心更寂。僧勞意相親。夢裏天河近。醒然俗累新。泰山吾未見。天下果如何。顧麽三韓域。丘陵獨許多。俯撮群山域。平瞻四際天。卽茲穹壤辦。知是未高巓。</text>
<title>遊月岳山 辛卯九月。遊月岳山。夜黑投寺。明日登山。望月峯信宿歸家。</title>,<text>月岳遊山曾有約。秋楓翫景卽催鞭。人生得意爲淸賞。何苦長年俗事牽。樹色沈沈路已昏。行行石磴入城門。四圍峯嶂還明滅。漸覺天低占地尊。暗裏磴磴到已高。猶聞僧火半空號。迢然少憩門樓上。石佛森天住脚牢。故上高山望八垓。恢恢目下衆崔嵬。叢蒙大地迷煙霧。蕭颯中宵絶坌埃。秋入幽懷空濩落。雲隨逸興倦徘徊。未躋月頂猶留恨。會待淸和約更來。朱墨政淸吏事閑。盤桓月落白雲間。千年古寺新羅迹。兩夜禪燈極樂顏。天漢北辰心靉靆。亂山遠水夢潺湲。野人陪賞乘秋興。共屧沙門落葉還。紅葉繞山流水去。白雲棲壑倦禽歸。滿腔秋色乾坤外。月垂依微帶夕暉。藹藹秋懷落遠天。白雲流水共悠然。浪遊月岳冥心會。誰謂幻身是謫仙。</text>
<title>送申周翰</title>,<text>綠水靑山別去來。去來多意兩徘徊。勸君白酒重陽日。更把黃花盡一杯。紅葉蕭蕭晩色寒。江雲嶺樹路漫漫。丈夫濩落心期在。莫謂人間世道難。駿奔公退王臣節。烏哺私情母子恩。錦衣試吏官成日。彩服翩躚慰倚門。</text>
<title>送別愭兒赴試</title>,<text>臨別欲言忘是非。老來心事但依違。可憐遊子征衣薄。葉落秋空雁已歸。家在終南城一邊。只今矯首但茫然。相逢若聞伊翁事。白首無成飽老眠。</text>
<title>謝李可久惠黃白二筆 四言</title>,<text>管城朋至。二美共貞。廉而不劌。虛而愈勁。白素爲質。黃中之德。舍則靜逸。用尙玄墨。悅豫汝美。美人之貽。不言之敎。何日忘之。</text>
<title>田家憂勞樂</title>,<text>吾無父母吾何樂。若爲生涯若爾勞。妻子童奚衣食計。剩輸家長盡憂忉。妻子童奚奉我勞。奈何家長任憂忉。自來天地相依附。從古君臣莫怠敖。妻子童奚衣食計。風霜雨雪暮朝勞。窮年兀兀終身餓。更備明春來耟操。南畝西疇夙夜勞。肯將凶餓廢耕薅。長年兀兀窮心力。事變天時任所遭。冬夏授衣弊縕袍。長年枵腹闔門嗷。可憐爲我同甘苦。時勞童奚備酒餻。宅下諸人代我勞。家長安得任遊遨。歲時事暇村閭樂。爲勞童奚置酒醪。爲士爲農分所遭。盡心盡力百年勞。服田志學惟吾事。浮念不容着一毛。</text>
<title>士農孜孜樂</title>,<text>爲士爲農不暫閑。孜孜一世百年間。昭昭日月星辰照。爲報乾坤在碧山。爲士爲農不暫閑。孜孜一世百年間。衣冠貴姓詩書敎。圖報國恩在碧山。爲士爲農不暫閑。孜孜一世百年間。文雅儒素氶先緖。毋墜家聲臥碧山。爲士爲農不暫閑。孜孜一世百年間。忠孝廉謹家傳業。毋墜遺風臥碧山。爲士爲農不暫閑。孜孜一世百年間。必求至善思誠義。毋墜先訓棲碧山。爲士爲農不暫閑。孜孜一世百年間。匹夫溝壑君恩重。長與歸雲棲碧山。爲士爲農不暫閑。孜孜一世百年間。田園守志君恩報。北牖淸風見碧山。爲士爲農不暫閑。孜孜一世百年間。田家力穡輸租糴。飽臥衡門見碧山。爲士爲農不暫閑。勞心勞力百年間。人間萬事無如睡。世上眞閑是碧山。</text>
<title>和康節韻</title>,<text>身老亂離間。身忙心獨閑。厭賤仍厭貴。忍飢又忍寒。値賓時有酒。遣日且歡顏。第一條平路。願今繼往還。邵詩曰。身老太平間。身閑心亦閑。非貴亦非賤。不飢兼不寒。有賓須置酒。無日不歡顏。第一條平路。何人伴往還。以邵子人物。高視宇宙。況太平身世。物我同享。其樂如何。快哉快哉。感而和之。</text>
<title>次邑君來字韻</title>,<text>喚此狂人去又來。割鷄壯志政徘徊。一天霜月悲千古。只把長歌付酒杯。不憚公庭閑往來。暮年心事慙遲徊。大夫牢落心期在。肯與論懷共引杯。</text>
<title>口占贈趙壽翁</title>,<text>愛君如父國如家。遺烈至今未沫些。可念休前爲兆計。丈夫寧作具臣麽。</text>
<title>吉甫及仁卿。養性問學之暇。不廢吟哦。慵抛之中。感興不容已。謹呈乞和。蒙發曚。二首○壬辰</title>,<text>潭州名進士。父子令我悲。和靖老處士。平生獲我思。苟全亂世命。敢言天下事。至元非我知。土州非我理。孺子可與歌。衡門可棲遲。素履往無咎。奚用九萬爲。邈矣天水子。殊途而同歸。大道久而淪。永懷宇宙悲。西方美人兮。邈矣云誰思。父母孔邇矣。潔身非吾事。帝霸誰家業。何由敷此理。中夜起長歎。歲月不相遲。無競四方訓。克艱分所爲。進退思盡分。舍魯吾何歸。</text>
<title>送宋殷卿 道昌 文卿 道興</title>,<text>世家隣別業。廬井對林籬。靑眼尋前契。中心有暮期。隴雲相望地。江樹遠離時。弧矢男兒業。冥鴻萬里思。</text>
<title>自訟 三首○癸巳</title>,<text>乾坤簡易恒危厲。險阻安安若戶庭。震擊陰柔剛內主。巽申誥命外陽庚。高山仰止高居靜。大澤流歸大下停。日月貞明能久照。電忙雨驟受人驚。雷奮陰隨動。雨施化自流。隨風知主客。大電軋明幽。孚兌柔中厲。敦艮止上脩。狂愚迷至理。強聒與人求。雷怒知陰震。風隨苟外包。坎亨流水遠。离照太虛高。山靜歸瞻仰。澤涵淨混淆。淺量迷簡易。險阻自煎熬。</text>
<title>偶感 三首</title>,<text>客歸悄無語。園樹吹夕風。鴻洞愁難掇。上穹照此衷。駑駘自知恥。不辭當死骨。尙冀致千里。少補皇恩沒。眞馬竟無至。壯心空兀兀。安得振天紀。千古光日月。大道惟無欲。物我兩俱成。四民各有業。輕重共資生。理財裕民食。祥刑詰戎兵。森羅在胸臆。凡事費經營。古人胡未滅。宅宇任破傾。此意誰能述。幽懷自不平。</text>
<title>無題 七首○丙申</title>,<text>四海艱虞日。九重恩遇殊。顧躬何報答。心膽怳如無。骨肉幽明隔。相逢喜又悲。別來無限意。邦國係安危。邂逅親朋喜。無言不盡情。苦心同白首。能復易前程。大小英豪士。風雲際會時。盍簪融冶手。一世有何誰。親舊長安在。長安是故鄕。暮年相見樂。離思老來長。暮年逢勝友。傾蓋瀉肝腸。可愛新知樂。心藏何日忘。自愧心多負。更知用不才。可憐逢聖主。無奈徒去來。</text>
<title>感物</title>,<text>睍睆鶯歌緩。喃呢燕語遲。物方得意處。人是無心時。</text>
<title>吟貧 三首</title>,<text>子孫爲酒肉。旬月醉陶然。渠輩長飢腹。吾生只可憐。屢空惟任分。時飮未爲貧。更願天心徧。長令宇宙春。歲窮寒欲盡。天運春已生。貸租能輸糴。飢腸也快情。</text>
<title>呈宋師吉 錫命 吟案</title>,<text>坐占平岡迥。眺臨遠勢夷。夕陽生晩景。朝雨洒新姿。水稼登秋日。春渠滿野時。大觀無盡興。長對碧山宜。龍頭斗起大野之口。主人斗屋在其頸。余嘗愛其占地卑而高。大野群山。擧在目前。主人固要余名其居而詠其景。余以大觀二字應之。竝呈拙吟。非敢曰詩也。</text>
<title>送盧尙儼歸公山 二首○戊戌</title>,<text>長安久爲客。今日送君行。別意言何盡。應知心裏情。眞人要實務。至道貴無名。此語誠難易。勸君識此情。</text>
<title>集陶 二首</title>,<text>意氣傾人命。三季多此事。慨然念黃虞。誰知非與是。六籍無一親。達人解其會。我心固非石。今日復何悔。</text>
<title>和陶雜詩 三首</title>,<text>殃慶各有類。盛衰似可量。春日融寒谷。凄風入洞房。憂虞已先兆。歡樂猶未央。達者齊生死。大道一陰陽。奈何多眷眷。使我長斷腸。行行出門去。衣裳早已涼。孤雁鳴且擧。歸燕辭彫梁。前途杳萬里。客心懷故鄕。黃落飄風薄。獨樹滿雪霜。借問遠遊子。愁端幾短長。不聞人間事。願從赤松子。冥心養性靈。放形隨徙倚。幸免良可羞。直遂生生理。</text>
<title>次陶飮酒 二十首</title>,<text>榮悴生死理。人情欲惡之。君子安所遇。苦樂任其時。含章自天殞。舍命不渝茲。過此未或知。樂天不復疑。忽與一觴酒。日夕歡相持。小人不勸懲。恣暴謂無傷。堅氷是天理。積善豈殫殃。帶索隨吾分。爲仁餓死榮。君子固窮節。寧要百世名。聞道不及亂。濡首嗜酒情。恒言志剛制。非顧世間名。喪德喪威儀。徇欲以忘生。陶令言好飮。冥會怳若驚。溫克惟德將。孚于是有成。百鳥鳴相應。喧噪逐隊飛。時有失群鳥。棲棲仍獨悲。乍來無定止。將去更誰依。無心雲出岫。閑舒又閑歸。獨樹澗邊生。風霜不受衰。直干雲繞樹。終古兩無違。昔入塵網中。未知城巿喧。中心政要遠。良宜地自偏。守身丘木下。白屋繞靑山。遠村瞹瞹煙。閑雲倦鳥還。午夢北窓下。方醒未解言。人事分萬端。道二非與是。是非無定形。世情各譽毀。三季道已喪。達士無乎爾。俗中也不惡。人皆可黃綺。草木知天意。卽自盡芳英。戀主眞天性。憂人亦世情。一觴誰與酌。杯壺久自傾。共樂禾麻雨。流渠入耳鳴。戰兢毋自欺。常恐負平生。靑松在西澗。天稟雪霜姿。烈烈凄風拂。寒薄最高枝。自愛連林靜。無心獨樹奇。人意自多事。世情徒爾爲。賢達人間世。何事紲塵羈。幽人方寸血。逢人吐盡開。過此夫何與。天然坦坦懷。勿欺能無愧。何言與世乖。人間不適意。仲尼亦棲棲。尙義不尙同。毫釐隔天泥。君子胥箴誨。明理豈苟諧。天地生生理。可憐大道迷。愼言誠古訓。此心不可回。在昔遠遊志。直期天一隅。壯懷死不休。蹉跎阻中途。此行理固然。非爲飢所驅。專心營一快。孼孼倘其餘。所性不存焉。悠然且閑居。寒餓夕死可。所貴朝聞道。此苦身沒已。何曾問少老。遯世不成名。肯數一生槁。萬事惟稱心。但願從吾好。未葬也不惡。身外有至寶。成仁陶令訓。百世爲人表。戶庭知通塞。出門不失時。樂則善天下。憂違與長辭。視彼滔滔者。高風亦在茲。不忘在溝壑。久已決吾疑。身名人世外。丈夫不自欺。擺落悠悠談。請從余所之。昔有同心客。行止各殊境。一夫長日醉。一士終年醒。醒醉莫相笑。發言各心領。規規義何愚。亢亢孚則穎。吾亦酣中客。從君燭當秉。野人爲我飮。持酒或時至。掃地就樹陰。五六杯已醉。甿俗知禮數。語言無倫次。但憐渠尙醇。無謂我曾貴。陶然似太古。酒中有深味。草木繞茅屋。蛇虺行室宅。數家曾成村。未至無行跡。公年纔七九。我已過半百。素抱慕高趣。鬢毛亦早白。假使我耄期。晩節爲公惜。少小家庭訓。猶知學讀經。慵抛過知非。褊躁竟無成。物情今備歷。天運已多更。隣村聞遠犬。多蛇愼戶庭。小窓山夢熟。長夏午鷄鳴。此時安得飮。消些未了情。幽蘭在空谷。天香聞長風。風靜心逾潔。含薰百草中。松下盈庭草。汲泉一逕通。無喪仍無得。澹澹任楚弓。一事同古人。嗜酒無由得。孤陋仍不才。無以祛人惑。觴盡吾亦能。有問將何塞。自知非仁者。尙誰言伐國。平生躁妄人。長悔不能默。不仕云無義。伊昔強學仕。獻璞幾多年。未售始反已。良玉貴琢磨。未精多悔恥。才拙宜揆分。永矢死田里。是時方少壯。于今近三紀。虛名誤此身。非敢言行止。往事紛如夢。庶追來可恃。五柳何嗜酒。爲此醉中眞。人生三季後。安見大道淳。仲尼故述作。欲敎萬古新。聖王旣不作。斯文火于秦。可憐諸老輩。掇拾收灰塵。以遺千載後。心苦事亦勤。斯道寄空文。夫誰見識親。六經誰不讀。譬如要路津。遂令方外士。笑侮薄儒巾。狂言多謬誤。君當恕醉人。</text>
<title>次陶挽歌韻 三首</title>,<text>吾生過半百。卽死已非促。七八又二年。幾時登鬼錄。魂氣雖云在。寄形如枯木。憂喜隨眞率。狂敱歌且哭。得失任弓馬。是非今未覺。何須百年後。已不知榮辱。但亦在世時。飮酒不得足。平生有酒難。庋閣置空觴。飮食多謬誤。伊今欲不嘗。死後更何用。徒然設鬼傍。身世多口病。卽欲無眼光。高堂與荒草。何莫非吾鄕。常恐未聞道。存沒樂未央。春日與秋草。煕煕亦蕭蕭。何年何月日。死我出遠郊。新壙纔突亢。先墳舊嶕嶢。耕田任樵牧。丘木滿枝條。掩骼自長夜。冥心卽今朝。冥心卽今朝。死生兩忘何。但願人間世。各保身與家。共心羲皇上。相和擊壤歌。歸來逝終古。同與託山阿。</text>
<title>和陶惟酒與長年詩</title>,<text>天仙自不飢。靑鳥何取食。淵明無所須。惟酒長年喫。杜翁也固窮。亦欲願飽腹。願學張子房。導引不食穀。</text>
<title>和陶四時</title>,<text>春日乾坤合。夏日草木薰。秋月川光靜。冬朝雪意溫。</text>
<title>次陶才字韻</title>,<text>衛靈雖無道。不喪能用才。況誠求賢急。夢卜自天來。賢聖容萬物。天地本無猜。大德生生理。惟知竝生哉。</text>
<title>次陶三珠韻</title>,<text>一氣天根內。精神月窟陰。赤海三珠樹。凌風入桂林。上淸雲鳳舞。空界玉鸞音。何當騰世外。庶遂此生心。</text>
<title>次陶日浴韻</title>,<text>東海有丹池。池邊有神木。水光與木陰。相映覆暘谷。天心夜夜新。日景朝朝浴。能不夙宵湔。常令皎如燭。</text>
<title>和知音苟不存詩</title>,<text>萬類相依附。安能獨蕭森。山中雲繞樹。白玉憩其陰。丹霞照朝旭。百鳥唱喉吟。殊稟天地內。竝生不相侵。飢寒已云苦。量物各稱心。愧我不能琴。本不待知音。</text>
<title>次弱年逢家乏韻</title>,<text>家世本淸素。幼少習寒飢。謂我好淡食。非不慕甘肥。冬夏尙耐苦。心慣垢弊衣。別有至樂在。生理亦可悲。嗟來死雖過。何似苟利非。小人忍殺害。君子寧自遺。受與丐貸間。得無期濫歸。陶令我先獲。戰兢古人師。</text>
<title>和少時壯且厲詩</title>,<text>古人不廢琴。將以導和樂。何關子期聽。要自蕩邪惡。言以講是非。物我交相益。必欲待惠施。自私斯亦厄。誠身固如此。曉人在彼覺。不知徒自勞。未信還相斲。天運正斯艱。世情自以鑿。斯道無奈何。輟行思獨酌。</text>
<title>甲辰五月三日。子夜未能眠。望極彷徨。欲哭不可。口號朗吟。</title>,<text>聖主整頓乾坤志。孤臣肅雝對越天。只今終古無涯痛。遙想同懷有幾人。移時就寢假寐。意謂先王之志。早晩得伸。當有吉夢。夢事多少不省。所記朋儕間大乖張。太叫鬨。無論是非。心深恥之。爲之矜憐不能聊。大愕而覺。則恟擾之極。不可爲懷。誠何兆朕。怵心喪魄。顚到慌忙間。乍寐卽夢。與一男行遇一卜者。誤入宮中。云是宗廟垣內。蒼皇間遇人。必大殿別監。知卽爲禁內。而指導我曰。方有女祝女史。將薦于先王。許外朝臣欲參者哭拜。可疾入云。而渠已知我姓名。且云自內已知公欲參。宜疾付名于籍。籍上已知安鏡爲末云。意是自內哭祭忌辰。非外朝所干。而有欲忝哭勿禁。先籍其名。臨時齊哭也。余正得所願。但以無衣不敢入。欲於門外展哭。亦所不禁。方等候須臾而醒。惝怳若失。</text>
<title>和尹甥得襟字韻</title>,<text>天生萬物本同襟。安宅嵬然愧未尋。百破虛窓無主屋。一張膠柱不調琴。自憐老懶迷方客。徒想煕鴻太古心。義理分明榮辱幻。永懷身世更憂吟。</text>
<title>贈美村</title>,<text>宜守綱常扶萬世。敢忘倫紀潔斯身。一身倫紀須先謹。天下綱常庶得伸。淸者望然古逸民。離塵絶俗首陽人。自在長幼君臣內。達道爭如愼大倫。詖遁偏窮見理精。道由心法萬殊生。不得言時求心處。中與不中察性情。大洋風浪杳無津。矻立中流有幾人。天水坡山明日月。綱常植處審彝倫。此事元來未易言。毫釐有失便迷源。任他苦節遊方外。毋負初心報聖恩。</text>
<title>送姜京叔之東關</title>,<text>古之爲政只無爲。卽茲仙鄕剩僞欺。奈若人間多伎倆。惟君忠信任煕煕。人間謫下幾時期。萬二千峯夢裏知。臥治公餘淸興發。鏡臺勝景倘余思。</text>
<title>民不堪北役而作。所謂北役。蓋勑役錦役。</title>,<text>嗷嗷民怨徹蒼穹。只恨吾東運數窮。惟有一湖淸夜月。不隨田稅入官中。</text>
<title>白髮歎</title>,<text>白髮何煩歎。有生卽死鄕。少時知志學。老去尙迷方。前路非多日。此身枉一場。念茲無老少。生死與存亡。</text>
<title>無題</title>,<text>連枝一氣百世同。奈何榮悴異西東。顧根反本心懷戚。願普春風雨露功。父母乾坤無物我。天高地下有君民。隨渠善惡爲刑賞。一視同仁靄靄春。霜落秋山木葉凋。化翁成物四時調。老天生意依然在。更遣黃花殿素。三十年功彌陁佛。幻身浮世一籧篨。如今直指西方路。回首人間醉夢餘。任他來時聊適爾。乘緣去處故依然。肯將來去爲悲喜。無去無來自在天。天堂地獄知何處。居士由來老着功。浮念摠輸今日盡。可憐身世一煙空。尼丘瑞氣鍾神靈。太極元和互緯經。日月星辰方肇化。皇王帝霸已儀刑。詩書禮樂夭夭質。天地風雷藹藹形。包括古今籩豆意。乳間膝下德容馨。八吟中一</text>
<title>謝宋明甫惠移送側柏小叢</title>,<text>翠柏逢霜不受侵。愛君庭柯正森森。小叢移送慇懃意。須與共貞歲暮心。遮莫荊榛有互侵。護他生意直森森。只今蔌葉夭夭處。便見千雲蔽日心。</text>
<title>甲辰九月晦中夜</title>,<text>幼年知志學。白首也無良。客氣消無在。豪心老未融。與人懽笑謔。逢酒喜顚狂。六十猶如此。居然愧武公。</text>
<title>大兒月課恨不能詩。贈之。乙巳</title>,<text>及第前風月。乃翁可笑哉。藝場終落魄。詩律未成材。元氣心功得。習成筆路開。今時汝可學。豈必皆天才。律詩人所重。先輩亦爲之。不獨文章貴。也資情性頤。發言先志義。精鍊正音辭。此外浮夸者。殆非事理宜。</text>
<title>偶吟</title>,<text>天心鎭長在。觀物自陽陽。紅葉裝秋景。黃花耐夜霜。有詩開老臆。無酒慰枯腸。未若貧而樂。醉醒也兩忘。</text>
<title>有感</title>,<text>暮景多愁思。杳然悲遠天。籬菊衰草裏。雲雁夕陽邊。大事難忘日。殘軀未死年。元良聞睿聖。失喜顚不眠。</text>
<title>聞內賜周易，尙書有感。</title>,<text>彌老君恩重。易書天上來。孤臣如夢寄。經學已心灰。敢道陰陽理。初非政事才。晩功終結草。時義死欽哉。</text>
<title>贈龍潭倅洪公敍 丙午</title>,<text>半世仙居太白山。分憂佩符水雲間。化行百里都無事。吏隱堂中自在閑。遙想涯陽句漏閑。縣門雖設晝常關。公田種秫盈樽酒。政好亭前月一彎。有如升日月如彎。肝膽方新只一般。柱笏看雲眞景會。悠然生意繞靑山。</text>
<title>丁未三月見黃疏 三首。○黃疏。嶺儒黃誕之疏耶。</title>,<text>我志匪孚不在他。爲仁由己豈由他。入人口上慙眞陰。從外毀譽一任他。他山攻玉益吾質。藥石無如刺謗醫。何況友朋同異說。斯今古道有誰知。斯今古道有誰知。通塞云云只可嗤。一任人間飜覆手。斷金交契自無虧。</text>
<title>帶胄筵贊善時作</title>,<text>散村端合老林泉。偏荷誤恩此暮年。貞疾沈吟怕不仕。寸心日夜紫微天。適來身世眞如夢。病裏愁思復似狂。不奈鴻恩彌宇宙。徒然壯志滿肝腸。猥茲名姓繫淸朝。悶默心懷不自聊。愧負平生堯舜志。故山猿鶴費招要。仁讓孝悌不飢寒。友信少懷老者安。安得旋乾轉坤手。指揮了定好傍觀。貞疾沈吟苦未痊。阻陪胄筵月三圓。尸食天祿縻好爵。不愧于人不畏天。</text>
<title>講院入直吟</title>,<text>監宮引出暫開門。隨例趨朝感上恩。銀鑰却收金鎖合。月明花落又黃昏。秋風一夜割愁腸。化入梧桐月畔長。吹送昭陽九霄雨。君王夢裏御衣香。</text>
<title>鼎谷嫗</title>,<text>戰士年年出塞垣。每聞隨敵入中原。村嫗只知壬癸事。追思喪亂說皇恩。擧首西天已斷魂。中原消息莫須言。那堪沒世難忘處。再造東藩萬曆恩。</text>
<title>和僧軸有栗谷詩</title>,<text>天道茫茫不可尋。誰知世事有斯今。古人平日憂時意。泉下那堪結草心。</text>
<title>贈或人赴任金溝 三首</title>,<text>九重宵旰日。銅虎任分憂。百里金溝域。優優六事修。行行累回首。三角五雲高。報國心長在。寧辭白首勞。白露長安夜。鳴蛩病客心。悠悠漢江水。別意誰淺深。</text>
<title>失題 五首</title>,<text>世稱詩酒客。君保水雲身。逸韻靑春拔。遐心白首新。偸慵凡俗子。衰暮一逋人。傾蓋懽如舊。相逢笑貌眞。可惜無多日。虛過半百身。物情經眼別。時事到頭新。浮世貴無欲。忘名是知人。大觀精細理。弩力保吾眞。老天方未定。志士欲忘身。鄒魯詩書地。絃歌禮敎新。君王憂廢墜。政刑恤民人。百里春風洽。陶然自在眞。難醫有何疾。誰是汚伊身。無妄知無試。日躋又日新。早聞蹈海士。今見浴沂人。彈振惟何潔。悠悠愧昧眞。憂世難醫疾。哀時若浼身。早年高潔意。惟日琢磨新。慕爾翛翛意。起余沒沒人。分明中正路。難得此心眞。</text>
<title>失題</title>,<text>雪裏春山滿頂皤。梅情柳意儘蹉跎。早梅新柳誰爭怨。白雪陽春正好歌。西日北風愁思渺。江雲渭水苦懷多。君歸欲問同心子。共此浮生海上波。</text>
<title>重陽。次鄭北窓韻。</title>,<text>日月星辰自換移。一團生意本無時。天心至靜誰能會。獨有黃花領得知。</text>
<title>酬朴汝章 乃輝</title>,<text>丈夫生世貴無羈。達士豈用浮名爲。憐君物外風流客。任是壺中歲月遲。日暮酣歌詩興逸。天寒白屋碧山宜。古人菽水簞瓢樂。斯道分明幾箇知。天道無他萬事眞。人生自樂百年春。荊榛塞路多岐惑。善信前路八聖神。初心守拙迷時義。白首知非愧日新。感君奬厲舊情重。更願箴砭是有隣。</text>
<title>失題</title>,<text>愛君有酒到君家。詠竹邀賓意互加。菊塢夕陽開細酌。松崖天籟蔥高哦。壺中日月從他長。醉裏肝腸到底斜。在處相逢開口笑。百年歡意此中多。</text>
<title>酬美村</title>,<text>瞻仰紫極旰宵勤。雷震大東草木欣。堪愧往來徒屑屑。道中難遣友人聞。安得隱淪似聽松。無譽無咎適中庸。朴宗素履全淸福。多事嚴陵八九重。天水坡公隱者倫。貞心勁操不移人。無銜徼旨誰差等。堪許巢由作外臣。</text>
<title>贈美村</title>,<text>近世東方天水公。喜聞好勇仲由風。灑然胸次先生繼。入室銘心點化功。</text>
<title>上尤菴</title>,<text>物我兼觀樂有餘。人間萬事摠如虛。靜基仁宅爲仙府。何必華陽洞裏居。</text>
<title>題同春堂</title>,<text>一般生意繞乾坤。敬恕由來藹藹存。寄語同春堂上客。着心看取主人言。</text>
<title>失題</title>,<text>長事憂吟此病身。安知出處一狂人。能事豈容相促迫。往來遲速任吾眞。</text>
<title>示兩兒</title>,<text>不見伊翁中道廢。徒然老大雪毛侵。空言爲汝慇懃誦。刻苦工夫眞實心。汝曹年少不努力。歲月無情日日侵。爲聖爲賢君子事。男兒愼莫負初心。百無事在書房房。靜裏詩書學日長。憐子愛妻壞了事。男兒幾箇是剛腸。廓然大公理。天意自無偏。小兒強解事。身世任虛舡。</text>
<title>過忠節祠</title>,<text>竹窓天稟粹。神宇舊鄕尊。大節令人仰。流風百世存。致專恭拜揖。蕭颯識精靈。宛覿儀形在。謙虛怳不寧。聞慣浩然說。義先氣義眞。衆知居下潦。吾意是高人。一死終輸是。偸生不忍爲。只今尊姓字。舊土祔新祠。</text>
<title>過烏山書院有感</title>,<text>歲暮江天迥。烏山只麽蒼。今歸何能適。回首路茫茫。</text>
<title>思舊作改末句 戊申</title>,<text>古寺寒簷海雨飛。洛陽山水霧中微。一時豪傑人非少。若已爲憂似我稀。後改若已爲憂似我稀。爲天下心胸盡是稀。己丑夏。丈鶴寺呼韻作。今適思之。蓋念憂以天下樂以天下。君子之公也。憂樂以已。恒物之情也。早見君子道消。故發於詠歎如此耶。卽覺似我二字。亦余胸上物我之私。未免小人之心也。悚然而悔。仍改之云。以爲自警之資。洛字漢爲是。而稱京曰洛。俗也。寒字非秋冬則忌之。今人然。第冷落彫弊。多下寒字。古詩然。未知如何。</text>
<title>記夢</title>,<text>夢入紫微宮。歸朝造化翁。謂吾眞氣盡。日至陽元空。</text>
<title>占夢 三首</title>,<text>稚少承家訓。早知學聖賢。孤零仍廢業。放僻積尤愆。心死冥行久。夢中三十年。幸今天誘性。前路不忙然。習性提難進。心幾介易差。幸茲融意味。依舊任私邪。直是爲人道。纔罔入鬼家。夢中通至理。敢不敬之耶。不善餘殃幸誘衷。一陽初動衆陰中。氷堅地腹肆爲寇。雷伏天根未發蒙。禁旅閉關懷小子。大來剛長見群龍。乾乾不息大終吉。曾謂甚美羸豕凶。</text>
<title>無題</title>,<text>身如枯木髮如霜。七十光陰一夢忙。却憶少年遊賞迹。濟川亭上倚斜陽。</text>
<title>孝宗大王挽詞</title>,<text>聖主生東國。天心豈適然。繼明仍肇迹。垂統實光前。睿略彌三極。神謨蓋八埏。大勳知有日。遺痛徹宵淵。精微虞訓在。心法受先王。祇懼惟時懋。憂勤莫敢遑。十年如一日。不息配無彊。佇看天申慶。胡然降大喪。日入西溟遠。蒼梧暮靄悲。猥蒙殊寵奬。自愧最恩私。可耐微臣痛。終孤聖主知。丕承仍啓佑。結草沒身期。</text>
<title>金大夫 怜 挽</title>,<text>海外中華才俊府。山川秀麗鍾南金。消長一世殊多變。去就惟公不易心。鳳逝靑空魂夢覺。龍飛白水鹿眠深。男兒大節墳前說。贏得芳名百世欽。行違進退君臣分。萬古彝倫豈等閑。可是常經公獨守。天生聖達自人間。聖主中興扶社稷。山人素履賁丘園。可憐一識平生願。太白雲寒鎖洞門。</text>
<title>竹友丈李 時稷 挽</title>,<text>天塹防誰守。苞桑計已蹉。生靈休奈許。宗社也如何。聖度誠能忍。孤忠盍少賖。此邦雖海外。曾是小中華。悠悠蒼海闊。杳杳暮雲空。大地身何處。老天道已窮。吾生無好況。公逝有遺風。世路休相迫。寧能負此翁。</text>
<title>竹友丈遷葬挽</title>,<text>公能一死報吾君。棄此人間事不聞。嬴得荊陽山水裏。老天殘日照孤墳。天道悠悠白日高。人間萬事自滔滔。九天幽憤能無慰。有意聖朝一祭褒。若涉大川杳不邊。風波一起勢滔天。鯨觬蹴蹋魚鰕動。愧負平生未死年。卜新移舊也同塋。鳳去悲鳳劍化情。千古芳名留指點。雙珠有後世家聲。</text>
<title>尹吉甫挽 三首</title>,<text>聖代崇徵士。孤標守古心。千秋留苦節。新月曜山林。愛我心肝契。感君骨肉如。柰茲肩背喪。疇賴着殘袽。晩交逾久要。情義不磷緇。書尺箱中在。終身視警規。</text>
<title>愼獨齋挽</title>,<text>先生有疾未聞之。客中聞訃慟如台。遙憂出處書今在。孰知終成絶筆辭。大耋天年享福尊。後生無仰奈儒門。爾來正氣方蕭索。天不憖遺異數繁。牛溪栗谷是淵源。剩得家庭禮學傳。愼獨齋名須記取。丈夫心事質諸天。</text>
<title>宋老挽</title>,<text>相逢宋老盡歡娛。一杯二杯萬慮無。春暮病寢纔尋子。雪中薤歌詎屬吾。康寧壽富傳家福。質直淳厖積慶餘。貽厥賢孫儒素業。得依游學誦詩書。</text>
<title>和悼趙汝式 憲重峯</title>,<text>千秋烈士更誰誰。忠孝一心死不移。狂直平生無處着。只輸一世到今知。</text>
<title>沈相公 之源 挽 三首</title>,<text>少壯榮名早。雍容節操敦。優優眞性度。皎皎非思存。十載巖廊上。三朝步武尊。遺安餘慶遠。來爾子而孫。哭姊如喪母。餘生更卅年。尙依卽伯在。奚啻弟兄憐。情義從來襯。知心老去專。那堪摧骨肉。白首泣蒼天。童騃方無識。公來五十年。高山生仰止。散木幸偏憐。忠信同心格。子良一意專。永懷違几杖。皐望隔遙天。</text>
<title>尹魯直室內挽</title>,<text>一疾由哀毀。終身孝不衰。眼看埋玉樹。身遽抛琴絲。遙念莊周痛。纔更卜夏悲。諸郞能自愼。弩力慰親思。</text>
<title>宋時晦挽</title>,<text>暮景殘生復幾強。少時交舊奈凋喪。也知他日高門慶。儒業傳家俊㐅郞。</text>
<title>鄭桐溪 蘊 哀詞 二首</title>,<text>張魏生憎和議是。寇萊抵死說親征。大東今日云亡痛。後輩將何着此情。漢庭大臣誰復在。天下高士更無人。巫雲路上龍門客。淚灑三韓渤澥濱。</text>
<title>聞利川鄭生員凶音 三首</title>,<text>蒙憐先丈世交情。分義平生若弟兄。長恨睽離不相見。那堪今日隔幽明。一任人間寵辱驚。幽人素履貴無名。遙揮老淚圭山雨。轉入秋風繞邵城。</text>
<title>沈相後夫人挽</title>,<text>夫人世右族。芳歲配名卿。早寡蘋蘩尸。撫孤展也成。大兒猶已出。仲子大家聲。聯璧觀雙孝。終身色養誠。尙方仍送藥。恩賻九泉榮。風樹無窮痛。未堪反哺情。念茲棘人輩。哀毀莫傷生。勸爾追先志。疾危不可貞。</text>
<title>李陽川挽</title>,<text>遐齡朱紱寵。中歲百里春。宅相知鄒鳳。過房亦趾麟。自憐狂子蕩。長慕丈人眞。大耋誰嗟吝。虞歌出涕呻。</text>
<title>鄭君 元宇 挽</title>,<text>童稚肩隨契。比隣世與交。可憐飄雨散。那更望空嗃。魁顏泉下隔。醇德眼中尊。五良白眉秀。來章慶輝門。</text>
<title>宋機仲挽</title>,<text>童丱相逢日。白頭歎逝年。肆筵同社會。函丈共林泉。一別吾未晩。今歸子去先。悲戀歡顏在。只憑十載前。</text>
<title>哭悔卿</title>,<text>才高一世壯元郞。時命大乖已兩忘。膝下詵詵遺慶遠。相逢快飮卽天望。</text>
<title>口占柬權揚仲宗契。轉呈安岳護喪所。</title>,<text>最愛吾宗秀。也知此世稀。壯年交莫逆。衰境兩無違。金谷靑眸淚。月溪白首悲。可憐人事絶。不敢寫哀詞。</text>
<title>李益之挽</title>,<text>宿芳函丈始逢君。丱冠相知白髮。壯歲才優終泣玉。春山日永老耕雲。罔生幸免惟吾在。未寁眞眸獨爾勤。祗惡斯今無從涕。一哀安得展孤墳。</text>
<title>子重挽</title>,<text>肩隨血屬胡先逝。老境情交有幾誰。百世譽髦存後史。三朝俊㐅最當時。奈如黃髮猿腸斷。那更白眉雁叫哀。休道高官遐壽憾。滿前蘭玉慶雲來。</text>
<title>美村大夫人挽</title>,<text>喜新奉檄樹風哀。鸞鏡十年劍化催。拂士內治成福履。儒先家訓有由來。蘭友嶷嶷門戶慶。螽羽兟兟子孫才。未敎迷兒儘叨忝。追休大姑詎無隤。</text>
<title>宋奉事 甲祚 遷葬挽 五首</title>,<text>光海丁巳年。慈殿廢朝謁。新榜二百生。公獨拜西闕。汝方宅裏逢。小子叨陪席。磊落健風流。定非塵俗客。滿庭列五常。先亡伯旁傑。仲也繼儒素。叔季知循轍。孝思徹泉壤。求福則銜恤。新竁移舊封。佳城萬世室。諸郞契義深。辜負未趨役。可憐流離子。人事都抛擲。</text>
<title>趙掌令 克善 挽</title>,<text>早從浦相與潛公。兩老交深執志同。門下竝遊三二子。最君和順積諸中。聰明才俊世多人。天性爲仁子獨諄。餘力學文眞樂事。馨香上徹際君臣。不肖承學本同師。多病入朝共一時。辜負色羞君又逝。窮天老淚割心脾。</text>
<title>沈應敎 大孚 挽 三首</title>,<text>尊丈兩朝衮職臣。小生平日草衣身。祗今講院羞徒餟。歸侍先王善事神。孝友淸修自少聞。晩從拄笏玉華雲。一幅哀辭千里外。人間世事自紛紛。拄笏。山名。玉華。洞名。紫雲良會拜仙扃。數夜香燈廿載馨。一半華山今舊夢。只憑風月想英靈。紫雲。姜掌令所在。</text>
<title>金監司 慶餘 挽 三首</title>,<text>製錦治聲蔚。登龍宦路淸。協恭平世業。貞操歲寒情。時至千年會。事乖二豎嬰。悼亡諸善類。誰似此狂生。先生身載震。前席志彌堅。鶴髮三春草。龍顏九重天。未酬終孝日。無耐效忠年。愛敬猶孤嗣。肝腸只遺篇。諒陰三接日。嗣武彙征年。奏對同朝竦。名聲異域傳。壯心空沒地。遺恨逝終天。大道時方否。匹夫志可憐。</text>
<title>趙浦渚 翼 挽 三首</title>,<text>吾慕天水公。曾閔誠孝篤。似公今幾誰。小子中心恧。重陰光海日。遐擧惟公獨。顧視諸君子。到此應羞縮。少小敦經術。平生學孔程。鬼關超已透。天賦藹然生。表裏營無僞。云爲動是情。試看今幾輩。知善不知名。先子元賓義。神交志契深。半生同絶迹。今日若爲心。白首無成日。仰止愈森森。未吐心中事。餘悲只滿襟。</text>
<title>禹重卿 鼎 挽</title>,<text>濟濟翔翔大學生。王城一夜滿胡兵。群神抛列誰看護。獨有丹陽禹重卿。羨子長歸母怪訝。顧吾偸生可嗚呼。不聞蹈海魯連子。也有投江屈大夫。鐵騎憑陵海陸翻。大東士女盡沙猿。却將取義成仁事。輸與君家窈窕媛。夫婦共貞齊兩美。可憐雙劍化同辰。女孫大節休前烈。先正思齋是正人。</text>
<title>李參判 景憲 夫人挽</title>,<text>人皆欽淑德。遐福世爭推。夫貴宜中饋。子賢稱母儀。萱堂風樹振。泉路劍龍隨。螽羽承餘慶。毋怠千載期。</text>
<title>朴進士伯兪  丈挽</title>,<text>白首儒冠老。數奇技獨高。鄕人尊姓字。國學進譽髦。異地無親友。丈人若舊知。里仁方自幸。交義奈無追。</text>
<title>李方叔挽</title>,<text>世上英才少。吾曹畏友亡。敬身中且直。篤行外仍方。正氣今多戾。善人乃不祥。可憐天運爾。豈獨爲君傷。</text>
<title>邊威如挽</title>,<text>愛君姿稟奇男子。不是人間小丈夫。還使大才終濩落。可憐非有亦非無。交契金蘭二十年。情同骨肉孰間然。臨終苦憶猶相待。遺恨茫茫徹九泉。</text>
<title>恥庥丈哀詞 三首</title>,<text>詩酒江山老。人間一笑休。閑他臺上月。從此幾霜秋。仲父林泉契。分華又親家。令郞泉路下。更侍兩仙槎。桐老生相好。竹翁最厚知。九原逢故友。儘是出塵姿。</text>
<title>閔綾州 汝老 挽</title>,<text>忠信生常慕。疏愚偏獨憐。只今聞長逝。窮山哭暮天。羨君已返眞。嗟我尙爲人。可憐云亡痛。病中淚滿巾。</text>
<title>李生 碩萬 挽</title>,<text>相從兩世共林泉。君未五旬遽爾先。老夫久世知何況。題罷薤歌泣涕漣。</text>
<title>愼都事 逷 挽</title>,<text>數十年前到南州。相逢少壯今白頭。送君一曲薤歌罷。夜雨蕭蕭木落秋。</text>
<title>宋同知 希命 挽</title>,<text>白眉門戶大。宅相姒任祥。恩命金貂貴。孝廉寢廟郞。仙顏難老永。塵夢大還忙。揖揖螽斯羽。慈良引福長。</text>
<title>聞全監役 䥪 訃</title>,<text>昔微令尊府。能保此身哉。膠漆情相契。參商隔永懷。去年書未報。今日訃斯來。雅操誰知者。自慙名實乖。</text>
<title>宋奉事室內挽</title>,<text>孤鏡三遷日。好逑四十春。賁園天餉渥。板輿彩衣新。備養諸郞俊。高年婦德尊。奄觀風樹痛。餘慶至來孫。</text>
<title>朴汝郁挽</title>,<text>吾憐浩然丈。餘情迄未窮。阿咸猶善士。美質似夫公。孝悌爲庸行。淳眞有古風。從今閭巷上。晤語與誰同。</text>
<title>朴進士止仲挽</title>,<text>流落窮村裏。相逢三十卷。共君文字飮。憐我放狂人。那堪茲暮境。遽喪此親隣。晤語今誰幾。潸潸爲濺巾。</text>
<title>朴部將 弘禮 丈挽</title>,<text>宗族門闌盛。鄕邦姓字尊。先人龍虎榜。舊世朱陳村。密邇林泉業。暌違十二春。歸來空悵望。仙去已過旬。</text>
<title>李同知 椈 夫人挽</title>,<text>七十稀年壽。夫人二品榮。好逑偕老樂。蘭玉滿庭英。大化隨龍劍。仙臺會鳳笙。三春寸草日。風樹百年情。</text>
<title>權揚仲大人翊衛宗丈挽</title>,<text>文丈吾宗老。令郞是舊知。春宮方禁直。眞夢逼仙期。偕老悲孤影。終天恒五衰。月川墳上樹。無奈暮風哀。</text>
<title>鄭昌寧挽</title>,<text>衰世漸看斯道隱。南州更奈若人亡。儒先祖訓賢能繼。雙璧尙休前烈光。</text>
<title>從兄萬松處士挽</title>,<text>殼晦知先志。宿芳述舊名。林泉任老逸。詩書早譽聲。素履終元吉。初心是有成。不羞貧與賤。良貴保幽貞。</text>
<title>廷城君 李時昉 挽</title>,<text>延平老爺想遺風。聖祖中興第一功。丞相忠貞孚上下。稱家子弟有如公。躬勤一世公爲劇。寵任三朝爵位隆。纔忝貳官初問疾。何知再謁遽成空。</text>
<title>宋明甫室內挽</title>,<text>君子儒林伯。先公第一流。淑人元懿惠。婦行本徽柔。在室承嘉訓。于歸耐好逑。族人仁聞溢。閨壼德音休。景德知天保。中身遽壽道。叩盆悲斷瑟。呼樹奈凄飂。哿矣乘龍喜。哀茲泣鏡愁。秪吟三兩句。敬慰九泉幽。</text>
<title>朴殷栗 弘祐 室內柳氏挽</title>,<text>君子曷云來。願言甘首疾。移闌怨早摧。舞影悲今沒。誰會鏡奩虛。定過遼水闊。空傳白雁書。啼盡杜鵑血。炊臼夢猶疑。叩盆腸應裂。孤墳夜夜輝。謪裏關山月。</text>
<title>崔基萬母夫人金氏挽</title>,<text>猗歟孟母賢。嘗以敎子知。令郞也才俊。能忘乃孃慈。益篤追孝志。立揚胡福基。遙感求誄意。破戒寫哀詞。</text>
