<title>出師再上表賦 應製</title>,<text>皇靈昭而仰質。鼂沐浴而將行。儀遺詔而理戎。按北伐而揚聲。抆余涕於再表。耿吾陳此中悃。要旣死而後已。故申復而彌懇。曰王師之討賊。廼先皇之遺志。憑半道之玉几。泣中原之大事。攬遠圖以授余。眷舊業曰勿忘。漢五年之春王。臣奉詔而初征。乘餘力於擒獲。仗大義於誅丕。開濟心於老臣。一表陳而餘懷。天時懟而僨事。我策紆猶未已。鼓賨渝而復整。策駑鈍而愈勵。元戎儼其再啓。拂漢旆之央央。臣有受於永安。人或疑以街亭。中州漭以舊墟。騁北眺而餘涕。勢難並於漢賊。惟有義於征討。先帝所以屬臣。玉音猶其在耳。時繽紛而事急。又何可以淹留。炎光微於古井。劒歌老於西州。精誠發於宵寐。皇剡剡其誘余。機雖迷於利鈍。義欲伸於天地。躳何憚乎鞠瘁。死生以於此計。轙余輪而欲發。望丹闕而心懸。恩偏感於遠離。說未罄於前陳。神鬼泣於尺地。腔血瀉而昭昭。詹西隅而永嘆。指北討而申告。危亡同於戰休。費勞等於行住。紛總總其未解。惟耿耿於受詔。身當死於是役。歸以報乎先主。辭炳朗以日星。語懃懃而彌苦。留兩表於宇宙。一羽毛於萬古。</text>
<title>卧念公服坐賦</title>,<text>邇英兮夕退。警枕兮初倚。燕居異趍朝之時。茅齋非視事之地。胡爲乎蹶然以起。肅如而坐。淸晨整服。豈是趙宣之將朝。中夜思治。知有周公之所志。盖自竗齡登仕。四海爲念。頭簪一花。初非誇榮之意。手繡五彩。惟有補衮之心。懷經濟兮滿袖。服誠敬而爲紳。芳華瞱兮玉聲。抱訏謨而周旋。迨夫公退之暇。燕服之辰。碁罷客散。于焉就牀。軆疲神倦。聊以引睡。嘿置心於臍腹。猶輾轉而未寐。一念自馳。所思維何。不在乎溫袍。匪慕乎紛華。廣廈兮千間。大被兮九州。憧憧兮往來。耿耿兮治亂。生民休戚兮。其務不一。王政得失兮。厥幾有萬。賢邪之難辨。誰明黜陟之方。安危之互嬗。孰任轉移之責。余將導吾君兮堯舜。陳厥謨兮臯夔。平生讀書。只爲今日之有用。一枕憂國。怳若前席之更對。運宇宙於方寸之間。肅朝廷於床席之上。雖未出門而使民。儼如見賓而承祭。其敢惰其肢軆。褻爾儀則。每日所爲。自有鬼神森臨。雖夜必變。不翅雷風迅烈。不自安兮袵席。盍將整兮衣冠。圓袂曲裾。只是野居之適軆。練繂緇辟。不過寒士之束腰。曰有縕之衣裳。實是公堂之曳婁。裁以一命之制度。備乎千官之威儀。匪公事則不服。在宴息而非宜。然惟袁安之念彼王室。何妨石君之服諸私家。心官儼若乎庶務。象服允宜於此時。遂乃被溫恭之朝衣。襲禮義之公裳。戴余弁之峨峨。振余佩之鏘鏘。腰以寶貝之帶。手以文須之笏。若將適乎公所。肅爲容於幽室。地雖處於尋常。天不違於咫尺。倐爾起兮端跪。爛旣備兮身章。其有思兮此際。誰云服之不稱。念及民憂。合用在公之餙。心係廟謨。無異趨班之儀。依然天章之大闢。彷彿衮扆之孔邇。羗敷袵而若陳。又正笏而書對。棼一安與一危。卧亦憂而坐憂。心翹懃而仰思。不加敬而自祗。九分身邊。佩天下之輕重。三更枕頭。起心上之經綸。北闕向曙。何處玉漏丁東。小齋竟夕。炳然丹忱未已。端憂兮多暇。此念兮孰揣。嗚呼安得嘉謨猷兮獻君王。卧不愧衾兮坐不愧衣。</text>
<title>擬古。續行路難。丁丑</title>,<text>俛仰歲將暮。雨雪霑我裳。北風吹烈烈。海天何茫茫。行行殊未已。道路阻且長。登山山無梯。渡河河無梁。攬轡踰阡陌。我馬玄以黃。蜚猱叫我前。猛虎立我傍。歸來長嘆息。欲斷我中膓。</text>
<title>擬古。息夫人</title>,<text>息夫人。初在息宮時。鬂如雲顔如花。淸歌妙舞香風吹。百結同心合歡帶。夜夜侍寢龍樓裏。佳人傾國信不虛。楚江風雨動地來。落花一片春無色。昨夜飛入章華臺。章華美人錦纏頭。夜宴紅樓最深處。獨向珠簾慘無語。一寸柔腸千萬縷。玉手不掃遠山眉。寶刀不裁紅羅衣。粉痕零落愁殘粧。淚下血點成紅雨。腸斷春風日欲暮。不怨荊王怨蔡侯。</text>
<title>擬古。班婕妤</title>,<text>班婕妤。嚬蛾對影恨別離。玉階萋萋衰草色。君王恩幸難再期。秋月春風長信殿。夜半無人獨坐時。不捲珠簾翻成泣。却憶昭陽宮中事。昭陽宮中滿宮春。二月三月花正發。玉輦隨君侍君側。苑中萬物生顔色。明眸皓齒爲君開。羅帷錦筵爲君設。三春未盡花先衰。飛燕侍寢龍樓側。故人日以疎。新人日以親。夜深月照黃金屋。玉簾如水不見人。淚落臙脂粧不成。一代紅顔爲誰盡。金輦道來竟不來。向暮春風楊柳絲。</text>
<title>擬古。王昭君</title>,<text>王昭君。遠嫁單于王。此身本是漢宮女。胡爲乎乃在天一方。十二峯南湘水上。妾家易知復難忘。父母養我深閨裏。一日不曾窺重門。十三十四敎織素。十七擬結朱陳婚。早知紅顔多薄命。初年選入明光宮。飛來飛去君王側。三千粉黛無顔色。淸歌妙舞樂未終。一朝返嫁黃沙國。象牀芻豢本非願。黃鵠琵琶可奈何。妾身如花辭故林。胡風吹到玉門關。年年目送南飛鴈。紫臺一別無來日。黃金未結丹靑子。墳上夜夜哭明月。</text>
<title>擬古。楊貴妃</title>,<text>楊貴妃。十三能蠶織。又能箜篌兼詩書。窈窕絶世而獨立。是時君王重絶色。終歲求之不可得。一朝承恩入九重。美態可直千黃金。芙蓉蘭臉嬌無力。一女解蕩三郞心。皓齒細腰日歌舞。夜長春暖紅𣰽毺。華淸池邊臙脂水。洗出宮中祿山兒。謌吹滿堂樂未了。狂風吹送漁陽雨。玉樓春風驚罷睡。春色不在梨園中。六龍踟躕馬㟴坡。滿營兵甲立不發。一片殘花馬前墜。衮龍衣點斑斑血。蜀棧半夜雨霖鈴。無數滂沱泣至尊。不見至今驛亭路。芳墳月哭妖娥魂。</text>
<title>擬古。李夫人</title>,<text>李夫人。初年選入九重側。蘭臉綠鬂雲片片。侍女扶持嬌無力。千回嬌笑萬回嚬。未嘗一日離君側。禁林烟花尙未盡。一叢香花先辭春。百年離別玉樓上。龍袖淚盡斑成痕。太液芙蓉上林柳。朝朝暮暮傷心神。壁上丹靑花月面。似情非情愁殺人。燕齊迂士能返魂。玉爐焚香香馥馥。十二流蘓百寶帳。夜開紅樓最深處。玉簾如水銀缸昡。魂之來兮風肅肅。織女黃姑遙相望。耿耿銀河不盈尺。隔簾脉脉不相語。髣髴蛾眉遠山碧。隨風駕電忽飛去。高樓月落燭明滅。君王掩面徒佇立。是耶非耶情怳惚。</text>
<title>擬古。三婦艶</title>,<text>大婦繡䲶鴦。中婦彈鳳凰。小婦春睡足。挾瑟上高堂。丈人且安坐。花影上銀牀。</text>
<title>效古。征婦怨 三首</title>,<text>九月交河戰。征人多不歸。未諳郞消息。何處寄戎衣。寧作娼家女。莫作征人婦。征人行未歸。空閨難獨守。不怨生別離。願識郞存沒。日暮淚更多。那堪望秋月。</text>
<title>和鄭尙書 亨復 唐菊韻 四首</title>,<text>一樹他鄕獨保唐。天然美態出羣香。賴渠先得秋消息。護惜霜前澹澹黃。風雨中州別舊唐。日星東海保殘香。寒天晩節誰如爾。千古西山祭以黃。三秋高節爾鳴唐。落帽龍山第一香。東來欲別偏邦種。不待重陽也自黃。別種籬花本色唐。三春物態九秋香。時人不識陶翁趣。折揷寒英較白黃。</text>
<title>放歌行。眎族侄伯敬。魯直。</title>,<text>靑靑洛陽陌。灼灼桃李枝。陽春二三月。日暖和風吹。枝枝媚韶光。盈盈發華滋。紅紅復白白。紅白一何奇。嬌鶯棲其上。粉蝶又間之。攀條誰折英。一作榮 少年輕薄兒。夜來風雨聲。花事忽變移。不待三春盡。芳艶遂先衰。遊子不復顧。好鳥不復窺。始知桃李花。馨香徒一時。惟彼松栢樹。貞節猶自持。四時長靑靑。霜雪不能萎。君子心慥慥。實德以爲期。</text>
<title>冬夜吟</title>,<text>十月淸霜重。萬壑倐已陰。雪月透重簾。風葉響空林。皎皎東鄰女。寒砧到夜深。</text>
<title>淸風溪歸路</title>,<text>朋知携我去。步出東城曲。借問向何處。秋草洛陽陌。身被綠蘿衣。脚着謝公舃。近入淸溪路。溪水流如玉。斜陽十里野。寒烟四鄰夕。薄暮携杖歸。霽月東方白。</text>
<title>憶故鄕 三首</title>,<text>北風催歲暮。遊子戀故鄕。胷 一作心 結不能言。攬衣起彷徨。彷徨忽已久。登高立而望。新院衰柳垂。素沙落日黃。昨夢從此去。身到瑞橋傍。覺來情怳惚。枕席已洛陽。道路日漫漫。雲樹日茫茫。安得薄言歸。願逐旅鴈翔。旅鴈長鳴逝。謂我身無翼。遠途何所思。羣從與幼叔。山川隔悠悠。歲月更變易。客從故鄕來。遺我一段帛。上言安所履。下言久相憶。相憶令人老。憂愁不遑食。悵望徒佇立。淸霜夜霑 一作侵 石。安得從此去。願隨明月色。明月亦無情。可望不可親。人生長別離。經冬復涉春。可憐洛陽橋。不見故鄕人。暮雪雱雱下。愁緖與紛繽。月夕堂幔遊。棄置難重陳。念此心欲狂。腸中轉車輪。懼 一作恐 君不識察。以我情非眞。展轉夜不寐。淚下自沾巾。</text>
<title>歸鴈</title>,<text>旅鴈向南飛。哀音透空薄。問爾何所思。悲鳴將遠適。嚴冬十一月。霜風摧古木。雌雄寥無棲。母子饑不食。恐被山禽欺。歸飛足躑躅。朝別鴈門關。暮過洛陽陌。嗷嗷驚相呼。中途畏繒繳。但將明月影。夜夜雲中宿。</text>
<title>自遣</title>,<text>燭燭素明月。照我看花樓。上有狂道士。放曠不解愁。枕藉陶謝書。死生琴鶴友。種菊東籬下。攀援聊淹留。歲暮檻前雪。風急井上梧。寄語二三子。何不暇日遊。</text>
<title>驪江舟中 四首</title>,<text>路轉山回入翠微。江天霧雨襲人衣。可憐村北村南女。採罷芙蓉掩面歸。山光水色遠蒼蒼。牧篴一聲秋草黃。落照西風乘犢入。蘆花深處是何鄕。一抹輕霞繞碧山。江天漠漠櫂歌閑。須臾日晩風吹去。野渡無人鳥始還。蘆花楓葉極望平。返照入林一秣明。此身如坐丹靑裏。直欲乘風上赤城。</text>
<title>舟中。又得纓字。</title>,<text>繫纜楓林下。臨流濯我纓。倘非塵外夢。渾忘世間情。山入雲俱白。沙沉水共明。夕陽無限好。溪路聽猿聲。</text>
<title>江上吟 二首</title>,<text>陰陰天欲霜。冥冥日將夕。孤帆順流下。渡頭風力惡。水路無竆極。何日到紫陌。舟行山出沒。波濶天錯落。旅鴈得秋歸。長送遠行客。落日櫂歌還。蘆花秋寂寂。八月秋風高。白露江上橫。舟中三五人。齊唱欸乃聲。水底多白石。波落聲轟轟。浴鷺相出沒。逢人亦不驚。宿雲連江濕。斜陽入水明。此中無塵埃。淸遊可濯纓。</text>
<title>晩蟬 二首</title>,<text>抱枝當歲晩。木落已淸霜。病翅藏難密。殘音曳不長。掛梢悲舊殼。依壁羡寒螿。俯觀蜉蝣世。猶憐楚楚裳。爾以鳴秋氣。庭梧高且深。吟風同壁蟀。響月伴鄰砧。雨浥垂輕翅。霜淸自好音。天機流不息。微物感吾心。</text>
<title>次再從兄汝中氏 勉柱 韻 二首</title>,<text>把釣苔磯宿。鷗來伴白頭。山高鳥不越。水淺魚難浮。携篴鶴邊月。濯纓溪上流。浩歌望十里。幽事可銷愁。嚴風摧古木。啼鳥響啁啾。菊待重陽節。霜飛九月秋。月明蟬自語。風急鴈多愁。極目長堤望。鄕山道路悠。</text>
<title>冬夜。與李秀士。成彬。 採杜律韻共吟。</title>,<text>多少鄕愁欝未寬。但將詩句與君歡。何妨好月明當戶。不禁淸風吹倒冠。天路雲收知雨霽。漏壺聲澁覺宵寒。欲探明 一作來 歲春消息。起傍新梅仔細看。</text>
<title>送洪景直 秉休</title>,<text>晩忽逢君更送君。離筵未可細論文。襟期皎皎西樓月。悵恨凄凄北嶺雲。一約縱知他日見。兩情何忍此時分。空階佇立心如醉。落葉秋聲掩不聞。</text>
<title>次暎湖樓韻</title>,<text>枝上鳴蟬似有語。聲聲來報蓐收還。光陰流邁悲秋色。功業蹉跎靦我顔。蟋蟀無心啼冷壁。子規何事哭荒山。循環自有乾坤理。造化誰能辨此間。</text>
<title>暮春月夜。與子固共呼懸字韻。戊寅</title>,<text>庭槐影轉月高懸。萬里雲收但碧天。散步狂吟皆遣憫。登高獨立自無眠。時方春暮空啼鳥。風似秋凉未見蟬。芳草綠陰多好景。與君對此卧窓前。</text>
<title>陽春曲</title>,<text>纖纖暮霞落艸茵。上樓高坐獨吟呻。簷懸暗聲殘雨夜。樹掛紅花好風春。簾帷捲時巢鷰語。柳絲垂處囀鸎新。兼取眼前饒光景。淹月黑雲對閑人。</text>
<title>草堂秋日</title>,<text>三日陰 與淫通 霖半日收。又聞蟬響報新秋。火明鄰舍誰穿壁。土闢前郊盡讓疇。壽擬長生常服藥。樂深佳節倍銷愁。心如蹴踏蓬萊地。也拂荷衫坐十洲。</text>
<title>讀孟子</title>,<text>斯文道絶憶鄒孟。欲讀遺書涕泗漣。丈席訓敎如在耳。泰山氣像若臨前。歸楊之墨皆禽獸。救亂除邪是聖賢。虛送黃河千一會。儒門大統更誰傳。</text>
<title>詠雪</title>,<text>嚴風摧古木。寒雪下千家。濕處翻成水。落來半是花。始看點草盡。稍覺壓山多。衆壑玄陰塞。凝雲宿不過。</text>
<title>寄族兄</title>,<text>對書談太古。窮巷寂人喧。宿霧東西郭。寒砧遠近村。山光朝供翠。鶴夢曉無痕。多少閑齋事。逢君且細論。</text>
<title>訪南巖朴丈 師厚 不遇。歸賦一律以呈。</title>,<text>暮入靑山路。仙筇已出門。去應尋白鶴。歸或趁黃昬。道氣蒼霞晩。琴聲急澗喧。望望猶佇立。幽鳥隔林 缺。</text>
<title>效古。采蓮曲 三首</title>,<text>采蓮江南春。春深花葉亂。情人待不來。維舟芳草岸。一摘芙蓉葉。再摘芙蓉花。自憐鏡中色。不及昔年華。可憐江北女。采蓮江南歸。相逢香語咽。關河未解圍。</text>
<title>送再從兄歸湖鄕 二首</title>,<text>相逢月正滿。相送月已。月光自圓缺。人生長別離。別離不足惜。但願情無違。折梅持贈君。飛花亂人目。雲隔衆王城。雪擁長安陌。路轉君不見。思君徒喞喞。</text>
<title>釣魚灣</title>,<text>漁家緣溪去。浦日上翠微。坐看羣魚集。行隨白鷗飛。春風杏花路。帶月荷竿歸。</text>
<title>幽居</title>,<text>愛山心亦閑。蒼苔沒山跡。竹林鳥相語。松壇花自落。只有薜蘿月。相送到山閣。</text>
<title>雨後曉行</title>,<text>懸燈窓間宿。風雨夜如何。綠潭開新葉。空階有落花。平明下山去。空碧霽後多。</text>
<title>東溪泛月</title>,<text>弄舟汀洲春。好月明波心。一川風力惡。兩岸花影深。君歸眠何處。櫂歌月中尋。</text>
<title>擬古。梁園吟 二首</title>,<text>古城多荊棘。古臺惟月明。梁王不可見。腸斷悲風聲。傷心問耆舊。令我涕縱橫。寂寞秋草時。鳥雀驚相喧。悠悠水東流。曖曖日黃昏。時登古城望。劫灰成愁雲。</text>
<title>擬古。薊門行</title>,<text>胡風吹漢月。征戰無暇日。年年瀚海南。夜夜桑乾北。八月霜雪飛。鼓聲凍不發。</text>
<title>擬古。塞下曲</title>,<text>寒沙飛淅瀝。黑月垂蒼茫。將軍收殘卒。羅列不成行。羗胡何日定。腸斷出塞聲。</text>
<title>登太古寺感懷</title>,<text>往跡凄凉問石龜。客遊無事淚何垂。巖巖氣像山長在。烈烈精忠天或知。簾外月明前夜色。雨中樹老幾秋枝。此亭轉眄皆陳跡。但聞黃昬鳥雀飛。一作悲</text>
<title>述懷</title>,<text>家住終南自在閑。暮雲朝霞好開顔。正憐鳥拂巖花去。更得人從石逕還。興到有時能放筆。閑來無日不登山。寄言同志二三子。世道難如蜀道難。</text>
<title>詠風</title>,<text>倐忽如有嘯。窓外聽瑟瑟。問爾從何來。言從海之約。開戶忽無跡。空庭何寂寂。山鳴秋古木。簾動月三更。大塊乘天機。雲外送寒聲。</text>
<title>擬古。陌上女</title>,<text>靑靑芳草岸。皎皎粉粧女。問是誰家娘。年幾十四五。佩玉隋明珠。被服齊紈素。耳邊團明月。頭上綠蘭雲。提籠采芙蓉。日暖江南春。白馬繁華子。相逢綠楊堤。奪我金翡翠。贈我玉轆轤。背人低翠眉。脉脉不相語。</text>
<title>江上琴興</title>,<text>我家長江堤。上植碧梧桐。滿江明月時。隱几聞淸風。十年老可材。取以爲我琴。一彈有餘興。再彈淸一心。松風振萬壑。颼飀幾千尋。猿驚月下啼。龍聽水中吟。玉溪秋夜宿。歌曲繞雲林。</text>
<title>擬古。陌上桑</title>,<text>妾家住橫塘。垂楊門前路。薄言遵彼路。采桑城南暮。採之欲遺誰。將以遺夫壻。十七初成婚。結髮同寢處。春機織纖羅。巧繡雙䲶鴦。同心而百結。恩愛莫相忘。不意繁華子。相逢芳草塲。莫解玉轆轤。有女非懷春。妾身似明月。可望不可親。</text>
<title>擬古。苦寒行</title>,<text>寒冬十二月。雨雪亂霏霏。羊腸坂九折。道路何嶮巇。駕車薄言邁。行見日暮時。我馬以玄黃。我僕言周饑。踟躕不能言。淚落沾我衣。</text>
<title>擬古。野田黃雀行</title>,<text>黃雀飛不絶。蕭條下蓬蒿。北門張網羅。瞿塘足風濤。請君莫彈射。失翮良可吁。</text>
<title>效古。從軍行 二首</title>,<text>玉關風塵昏。羽書日復夕。君王望邊色。按劒募戰卒。爲君西擊胡。憂愁不遑食。苦戰何足惜。干戈無定日。老妾牽衣問。稚子出門啼。萬里關河外。征戰幾時歸。心結不能言。淚落出塞聲。努力須自愛。不久當相迎。</text>
<title>擬古。吊王將軍墓</title>,<text>百戰將軍墓。衰草迷故國。寃魂中夜哭。血汚歸不得。雲屯陰山黑。波鳴瀚海碧。况有斷腸聲。日暮胡笳咽。</text>
<title>照鏡</title>,<text>去年照明鏡。我髮猶春芳。今年照明鏡。我髮已秋霜。明鏡自古今。我髮異春秋。</text>
<title>萬山潭</title>,<text>萋萋綠灣春。春唱有漁謌。荷動烟生香。風澹水織羅。白雨洗空綠。浮萍一何多。</text>
<title>月下有懷</title>,<text>短筇扶我去。下簾步明月。明月知我心。相隨淸溪曲。微風時動竹。白露夜霑石。怊悵待情人。夜深猶佇立。</text>
<title>擬古。樓上女兒曲</title>,<text>金梭鳴札札。有女當窓織。織錦猶未半。春風捲羅幕。日暖紅𣰽毺。花壓玉欄干。不勝春睡懶。半欹綠雲鬟。陸郞留不去。投我靑琅玕。</text>
<title>除夜吟 二首</title>,<text>靨靨天星爛。丁丁宮漏瀉。今夕歲云徂。明日春相迓。陰陽相翻覆。歲月更變遷。人生寄世間。壽無金石堅。昔時紅顔子。居然盡白頭。余年亦幾何。二十春與秋。天理有循環。何必涕長流。今夕云何夕。車馬洛陽陌。人人相告曰。此日足可惜。及時良宴會。歲月令人老。人生非金石。豈可長壽考。別筵不足悲。逢塲不足笑。明燈促華饌。懽樂以爲寶。更待春風至。曙色看花草。</text>
<title>擬古。昭君怨 二首</title>,<text>獨坐呑聲泣。玉簾重重深。塞上日暮笛。奈何多哀音。生長深閨裡。未聞玉門關。夜夜塞外夢。辛勤到羣山。</text>
<title>擬古。長門怨 三首</title>,<text>昨聞春消息。宮花建章開。多少承恩女。歌舞上粧臺。玉階愁佇立。草色上羅衣。也知宮裏月。龍樓亦此輝。繡幕人影寂。金階月光多。淸淚和蟋蟀。哀音奈爾何。</text>
<title>擬古。少年行</title>,<text>珠彈洛陽陌。金鞭樂游園。馬踏紅塵去。花落近黃昏。</text>
<title>擬古。春曉謠 二首</title>,<text>舞蝶入簾飛。流鶯隔窓語。洞房人未開。林花落處處。曉窓驚殘夢。催上木蘭機。杼聲何淅瀝。尙未換春衣。</text>
<title>擬古。江南弄</title>,<text>江南春草滿。遊女此地多。笑拂荷花去。相和綠菱歌。</text>
<title>擬古。箜篌引</title>,<text>玉手嬌無力。當窓理淸曲。鸚鵡學不得。嫰語入羅幕。</text>
<title>臈後會終南書齋。拈韻共賦。三首。</title>,<text>歲律其云暮。天風滿屋隅。松喬蒼榦古。梅老半心無。幾日春相近。百年病共扶。階苔生暗綠。芳信問花奴。城陰多古木。小屋棲巖隅。雲犬何意吠。山庄客到無。襟淸幽澗語。脛瘦短筇扶。剝啄松扉外。穿林有小奴。歲晏山齋靜。詩書揷座隅。樽悲彭澤遠。琴咽伯牙無。文以鄰朋會。言能世道扶。逢人情欵欵。掃榻不須奴。</text>
<title>除夜 三首</title>,<text>剪燭看新曆。明年此夜回。漏催殘臘盡。雞報暗陽來。餞歲無樽酒。迎春有閣梅。鄰朋夜相過。秉燭上高臺。蓬萊佳氣接天梯。漏盡金壺夜色低。催老光陰悲水馬。迓新消息聽村雞。此時別歲非無酒。明日尋春好杖藜。早晩東風洛陽陌。景光依舊草萋萋。離別逢迎此夕均。一回歡笑一回嚬。曙光遍照東西郭。夜火相逢遠近人。積雪猶能守舊歲。寒梅先報放新春。訪花闘草鄰朋約。預拂靑山石上塵。</text>
<title>春雪 己卯</title>,<text>惻惻春威迫。霏霏雨雪紛。草埋靑不見。梅發白無分。地色三更月。山光萬片雲。踈聲至薄暮。寂寞掩重門。</text>
<title>立春日寒雨雪。擁爐心草。</title>,<text>簾外春威着欄干。不知芳信到長安。枉將除夕三餘餞。猶有玄冥七日寒。初七日立春故云。 早說山靑艸羃羃。奈今風急雪漫漫。北窓一夜梅花發。消息相傳仔細看。</text>
<title>人日</title>,<text>新年佳節屬人日。強欲登高雪滿丘。芳草烟含城外路。粉梅春占澗西樓。幾人文藻漢唐字。千古傷心高蜀州。此夕何人不共得。會將明燭辦淸遊。</text>
<title>薄暮。訪山友不遇。</title>,<text>一牀寂寂下書帷。欲問君行有小兒。爲訪春光上山去。便忘落日到家遅。提携竟失同遊約。怊悵那堪獨返時。此度不見更何日。相思一夜梅花知。</text>
<title>早春</title>,<text>杜鵑啼血怨東風。十二欄干春夢中。木覓山深雲脉脉。洛陽城暮雨濛濛。一天剩得韶光好。長日惟添懶睡濃。燕子不來花不語。夕陽無限意無窮。</text>
<title>晴明</title>,<text>三月天晴不見雲。一春消息問東君。終南山色春 一作烟 中見。紫陌鍾聲月下聞。綠柳紅花徒脉脉。歌鶯舞蝶競紛紛。北林日暖微風晩。到底韶光已十分。</text>
<title>春景</title>,<text>紫陌和風滿。花軒對翠微。晴天雲萬態。細草鳥雙飛。不日春多得。看山雪已稀。四鄰杼聲急。爲是換新衣。</text>
<title>春興</title>,<text>病後適無事。幽吟步上顚。不須耽好句。猶自弄淸絃。遠樹迷春色。孤村掩夕煙。眼前如許景。留與月明天。</text>
<title>春晴</title>,<text>原頭風正急。窓外雨新晴。石瀑流無跡。林花滴有聲。依依千樹綠。歷歷四山明。睡榻驚晨夢。春心一倍生。</text>
<title>除夜</title>,<text>亂雪悲風愁殺人。玄冥上訴九重宸。窮陰散作元和氣。分付花神好放春。</text>
<title>初月</title>,<text>帝傍美人失寶鏡。東風吹夢到長安。一作隔秦樓。 姮娥拾之歸銀海。晴空幻出玉簾鉤。</text>
<title>春夜翫月 庚辰</title>,<text>雨歇春天月色多。影中河漢靜無波。十二欄干懷中 一作裏 白。滿地東風奈樂何。</text>
<title>雨餘。景孺得中字。並和之。</title>,<text>仙家遙在白雲中。芳草落花路不窮。勝景新占春雨後。一聲幽瀑四山空。</text>
<title>山暎樓看瀑</title>,<text>磊磊磵中石。活活樓下瀑。瀑勢犇如矢。晝夜流不息。注者日相歸。來者日相逐。豈獨水爲然。萬物亦一膜。乾坤互陰陽。日月更變易。今人哭古人。後人哭今人。君子識其理。吁吁起長呻。</text>
<title>憊卧山暎樓。水聲山色。呑吐出沒。令人神思飛越。客有呼韻。勸我應聲輒對。余許之得一絶。</title>,<text>千林萬壑一雲亭。但聞啾啾鳥雀聲。留與詩名今日會。時方春暮歲云庚。</text>
<title>座中諸客欲困我。復呼韻。余應聲輒對得一絶。</title>,<text>玉洞烟霞畵不成。滿山蒼翠雨中明。行行看瀑無歸思。渾忘吾家在洛城。</text>
<title>將向谷雲酒席。與洪士範 九瑞 呼韻共賦。</title>,<text>城塵欝不堪。匹馬向東去。幽瀑白雲中。天紳長幾許。</text>
<title>觀燈</title>,<text>月下懸燈處處呼。強登南嶽杖扶吾。明光忽似邊烽擧。便欲爲君北擊胡。</text>
<title>秋夜吟 二首</title>,<text>新秋風物意遙遙。河漢三更影玉霄。喜得蟲聲隱古壁。恨無月色當淸宵。美人不在芙蓉院。佳鵲應尋烏鵲橋。獨鎖重門床半掩。多情何處夢相招。萬壑秋生雲滿林。終南山色肅森森。回風動地悲梧葉。微月縈窓愛竹陰。不見杜翁無好句。深知宋玉得吾心。蟲聲何事苦相促。無數鄰家聽急砧。</text>
<title>擬古。代織女贈</title>,<text>錦織聲何苦。日暮黃昬近。年年逢郞處。銀河水悠悠。待郞如三秋。郞至妾無言。非妾言不足。郞聽淚不禁。</text>
<title>擬古。牽牛答</title>,<text>君贈明月環。我贈白玉案。白玉易破碎。明月有時缺。折彼三花樹。花老以爲期。明年猶此夜。何必淚如綫。</text>
<title>秋夜與諸朋共吟</title>,<text>萬村蕭瑟掩秋烟。風剪雲陰但碧天。十二欄干何所事。詠中徒得月無邊。</text>
<title>行藥寺小庵。登高浪吟。</title>,<text>騎驢終南客。訪道入雲林。不聞雞犬喧。但見花竹深。行行殊未已。窈窕一逕斜。人烟蕭瑟處。披雲一山家。有髮稱菩薩。無心坐婆娑。出門向客道。塵事近如何。到來幽興足。携筇上嵯峨。迎秋聞林蟬。非春見野花。雨濕莓苔滑。烟暗薜蘿多。自笑紅塵裡。奔走幾時還。攀桂聊淹留。永欲老此山。</text>
<title>畵中美人 二首</title>,<text>隱隱丹靑女。娥娥紅粉粧。愁殺漢武帝。腸斷楚襄王。競日招不得。眼前弱水隔。滿堂𣰽毺月。猶或夢相親。對郞羞無語。似恨丹靑人。美人凝紅粧。悄倚春樹碧。願作春樹枝。留與美人折。美人搴玉手。彈得玫瑰曲。願作玫瑰琴。留與美人拂。</text>
<title>藥寺又得一律</title>,<text>一山西北接蓮峰。韻客尋仙恨未逢。磵上稚松巢獨鳥。窓前微雨聽踈鍾。曹溪月白沙門宅。石逕雲生處士筇。彈得幽琴塵事隔。滿林花竹影重重。</text>
<title>擬古。飮馬長城窟行</title>,<text>飮馬長城窟。馬寒不能進。馬不進尙可。士卒多飢饉。水深橋梁絶。路塞車輪折。遙望瀚海北。蒼茫而蕭瑟。將軍不忍看。咨嘆竟奈何。義兵三萬人。遂往沒胡沙。何處聽鬼哭。紫塞楓林多。</text>
<title>睢陽城</title>,<text>昔年守孤城。賊兵如雲聚。城外無蟻援。城上但風雨。將軍懷壯氣。慷慨䧺劒杖。丹靑坐天子。數罪斬六將。賊勢如破竹。吾民盡爲魚。百戰功不少。一死名有餘。罵賊白刃下。快哉全忠節。昭昭日月明。凜凜雪霜潔。睢陽城下土。千年血成碧。</text>
<title>望月有懷</title>,<text>蟾蜍踏太淸。踏處雲先興。山光秋白白。天色玉稜稜。影因凉夜發。遂歸落無痕。淸景駐不得。惆悵獨掩門。</text>
<title>携友登東城。將向道峰。</title>,<text>携手上東門。遊子欲何去。空翠入指點。萬丈山深處。玉泉鳴濺濺。高峰碧叢叢。光景此地多。况是當秋風。長歌負輕策。徒步出遠途。聯袂多佳朋。促裝兼小奴。步步城下路。秋草一何多。尋雲入深林。望烟出平沙。蒼蒼見石壁。曲曲聽溪水。誰能挽吾行。白雲巖下起。</text>
<title>次在澗亭板上韻 二首</title>,<text>洛外名區獨擅雄。瀑聲石勢何隆隆。大擬移家來此境。一丘先占水西東。萬丈峰高石勢雄。花潭怒瀑走豊隆。卧看閑雲山下起。渾忘家在洛城東。</text>
<title>約友往淸風溪。値雨未果。遂和鄭景賓韻。</title>,<text>我心癖山水。我行非中止。山高溪多風。我往天爲戱。非敢怨天雨。但恨塵凡隔。若待山晴後。秋盡桂花落。</text>
<title>登在澗亭。拈杜律羣字韻。</title>,<text>暇日登高去。秋風鴈多羣。淸遊迓上客。白戰呼將軍。水落磵多石。雨歸山有雲。亭空人不在。古壁苔成紋。</text>
<title>鄭君景賓。與我約往淸風溪。余病甚未行。景賓先往得詩一篇。余恨未俱行。遂賦七言詩以贈之。</title>,<text>洛北靑山玉削立。山下曲曲鳴淸澗。綠蘿輕風石上來。白雲四時長不散。黃葉落地無人掃。古途秋深月長滿。景賓自稱屛山客。昨日約我淸溪遊。自憐多病倚衾枕。山齋歲暮增煩憂。呻吟在牀無日起。夢裡烟月徒悠悠。雨後雲山多奇景。故人浩歌淸興發。飄然一筇凌雲霞。陶公巾服謝公舃。行盡石潭潭轉深。武陵春水漁父心。沙鷗雲鶴同遨遊。披蘿拂石弄淸琴。不知天暮黃昏近。猶將淸詩獨沉吟。帶月歸來意浩浩。向我剩說溪山好。聞之不覺淸心魂。放杖大呼如癡狂。我生何事長呻病。恨未卜居雲溪傍。直欲乘風入仙界。蒼松綠竹無尋處。爲報仙人且淹留。從玆一別塵寰去。</text>
<title>送從兄歸暎湖樓</title>,<text>古道連城南。秋草君去邊。相逢芳草原。相送落木天。似月來有意。如雲去無心。秪有還山夢。別後遙相尋。</text>
<title>雨深悄坐。河君 有龍 呼韻。余應聲輒對。遂成一絶。</title>,<text>西風吹斷雨新晴。微滴簷間尙有聲。欄干十二悄無寐。蟋蟀何心隔戶鳴。</text>
<title>秋夜與汝中兄景賓鼎坐。拈得燈字韻。一和一唱。遂成一絶。</title>,<text>秋夜三更半壁燈。汝範。 詞朋相對竟何能。景賓。 捲簾望月歸心促。汝中。 十里湖山夢裏登。汝範。</text>
<title>秋夜偶吟。贈朴君汝信。師藎。</title>,<text>蕭然一屋林塘隈。黃葉滿庭秋有懷。蓬戶無風猶自掩。竹簾向月不須開。幾叢花發重陽近。萬木楓深九月回。獨抱孤琴候石逕。今宵有約故人來。</text>
<title>秋日言懷</title>,<text>陰陰將歲暮。松菊小山深。滿壁圖書在。油然得道心。</text>
<title>秋雨餘悄坐。和景賓天字韻。</title>,<text>小園松菊草堂前。扶病相看雨後天。萬壑陰風歲暮矣。半林黃葉秋蕭然。恨無好酒重陽醉。會待良宵皓月懸。江山故宅皆何在。杜翁文藻亦千年。</text>
<title>朴汝信獨往北漢。余病未偕。呻吟中猝成一詩以贈之。</title>,<text>昨聞北漢去。病裏爲君喜。豈直耽勝景。喜君無俗累。浩然招隱士。一筇凌空翠。我病方在床。不見徒夢寐。名區曾飽聞。蒼巖帶流水。况是重陽近。黃花開處處。得此無限好。許篇亦幾許。何妨相經過。爲我山水語。</text>
<title>步朴汝信韻</title>,<text>一筇探盡山西東。問爾此懷誰與同。那得頓忘浮世裏。便能先到白雲中。晴空無處非秋色。古木有時聽晩風。歲暮閑齋人卧病。滿園楓菊恨何窮。</text>
<title>又步開字韻</title>,<text>永日蓬窓掩。逢人口始開。風翻木葉下。雨捲山光來。爲看園中菊。且登磵上臺。及時良宴會。冉冉歲相催。</text>
<title>秋日尋得山樓。主人畵成一叢菊。要參一吟。遂成五絶。</title>,<text>雨歸山齋靜。籬菊出奇英。露濕團團下。似是泣淵明。</text>
<title>鄭景賓一箑。要獲奇畵妙藻。朴汝信摸得康節詩句。余以一小絶爲題之。</title>,<text>半畒方塘上。太和元氣中。無限梧桐月。不盡楊柳風。</text>
<title>詠黃鶴翎菊</title>,<text>黃鶴樓前黃鶴遊。一去千年月空愁。飛來化作黃花發。此亭應傳黃鶴樓。</text>
<title>醉楊妃菊 二首</title>,<text>恨紫怨紅一種留。至今汴水向東流。馬嵬坡上空明月。華萼樓前幾度秋。好待重陽酣玉露。何曾七夕笑牽牛。可憐不死魂猶在。帶得三郞亡國愁。舊國名花上苑種。春光減却得秋光。可憐一去嬌容邈。不盡千年寶靨香。尙笑天孫逢七夕。能將國色醉重陽。寒風露滴黃昬月。終古悲懷泣李郞。</text>
<title>重陽。南巖朴丈煑花邀友。余亦與焉。遂拈韻各賦二律。</title>,<text>天晴雲捲點鴻飛。木落終南失翠微。病脚好隨楓葉坐。少年爭揷菊花歸。悲秋不直耽新景。惜歲那堪送此暉。早晩尋仙入山計。靑藜爲杖綠蘿衣。晻晻歲將暮。夕陽又不遅。故爲探勝計。早定登山期。採菊陶翁趣。悲秋杜老詩。風流邈難及。落落今如斯。</text>
<title>秋月夜。與洪景直拈韻。</title>,<text>一陣輕風肅太淸。菊英楓葉四山明。宵懷寂寂懸新月。秋思悄悄倚短檠。南望木覓峰兀。北臨石磵水回縈。歲云暮矣仙來否。會得金丹養我精。</text>
<title>送鄭士行 翊煥 歸樓巖 二首</title>,<text>秋水多芙蓉。雜生杜蘅草。薄言遵彼洲。采采至日暮。採之不盈掬。之子忽遠道。那堪持贈君。握手路躕踟。努力戒行李。別後但相思。歲暮終南桂樹攀。送君今日意漫漫。江湖舟楫杳然去。城市山林自在閑。別思沈吟秋月下。歸程指點水雲間。到家幸覓長安使。寄汝淸詩病裏看。</text>
<title>李士悅 喜白 粧送好詩。其情可掬。要參和其韻。遂許之。</title>,<text>山人病歲暮。落木坐草堂。誰是知音友。我吟伐木章。楓懸霜後葉。梅秘雪中香。和蘭亭上月。時獨起彷徨。</text>
<title>秋夜登小園。月下見樹影。興而賦之。</title>,<text>明月出東山。落木初婆娑。正看月上高。漸覺樹影多。樹影不可牀。下階步明月。此景那兩得。此懷復誰說。寂寂千村夜。歷歷四山色。因之久延佇。霜風時動竹。</text>
<title>秋夜。汝信帶月來訪。遂拈杜律韻共和。</title>,<text>月白樽無酒。霜黃菊有花。夢浮漁者帆。去入秦人家。靜夜重門掩。寒雲古木斜。滿園松竹裏。是處是生涯。</text>
<title>洪景直將歸忠原。告別于余。以一詩口號與別。</title>,<text>城頭風威急。行子驚歲寒。雲樹湖西路。君歸幾日還。人生多別離。白日忽西之。不堪病裏懷。况是菊花時。</text>
<title>題周道復行錄後</title>,<text>洛東江水流咽咽。逝者如斯無來日。百年攬淚挹高風。晩節寒花香不滅。石假山頭杏亭月。彷彿如見公顔色。一片龜頭松坡路。壯士慷慨悲歌發。國步蒼黃可奈何。臨江雪涕盟士卒。山高水淸無戰塵。仗劒歸來靖社稷。數椽精舍沂水濱。武陵竹溪無限樂。一振高名入九重。聖上明明惜忠節。古來志士難爲用。白首老死嶠南宅。大義堂堂人莫知。日月有光乾坤窄。忠臣志士寧不寃。我亦悲吟聲激烈。不見秪今雙廟下。古跡年年荒草沒。</text>
<title>次湖樓從兄韻 二首</title>,<text>嚴霜摧古木。悲風捲羅幃。短籬黃花發。迎我上高臺。如何相別離。各在林塘隈。故國秋應盡。長安月亦彎。戀君無限意。何處望湖山。獨立天涯目渺渺。恨無羽翼向南飛。樓懸明月夢初罷。天濶長湖書亦稀。夜冷林蛩爭近枕。雨零秋葉自盈衣。知君近日登高處。籬外黃花面面圍。</text>
<title>鸚鵡曲</title>,<text>鸚鵡驚霜寒。嫰語入羅幃。翩翩帶秋色。欲向金陵臺。金陵多俠兒。見我弓將彎。躑躅不能去。淚下憶隴山。</text>
<title>梅閣有畵。無人題詩。景賓來坐。亦非偶然。能拈韻先吟。其志可尙。余亦和之。</title>,<text>倒壁蒼松影垂垂。寄與梅花故人知。就中亦有蓬萊子。溪雲無心坐無時。</text>
<title>送伯敬之湖中</title>,<text>執手當長路。且聽我恨悠。酒無餞九日。詩亦失三秋。君與白雲去。我將明月留。相思無限意。湖水向東流。</text>
<title>金君士授 敬材 與余同居。歲暮乃別。余近廢詩工。懶於酬應。然送此行。非詩則無以表情。遂覓紙口號以贈之。</title>,<text>近世無友道。擇交信不易。逢君渭陽家。知君好心事。遂與托深契。寢居同一室。牙琴奏流水。郢歌和白雪。日日復夜夜。枕藉于其中。問難吾有得。扶掖子多功。冉冉歲律暮。忽此城頭別。挽住竟不得。秣馬待明發。落木寒雲外。道路且茫茫。行者思疾馳。送者愁彷徨。留約在何日。山閣有寒梅。護惜雪中枝。爲待子復來。</text>
<title>子之行。餞以詩者。多挑燈迭書。接成一軸。余亦和其韻。二首。</title>,<text>蕭蕭匹馬出南城。松月溪雲送子情。花發終山當早報。賞春佳約莫徐行。子向江湖我洛城。我懷寥落子無情。水深谷僻多寒氣。君馬玄黃愼此行。</text>
<title>詠梅</title>,<text>灼灼新梅花。盈盈掇芬芳。微月入我戶。淸香聞我堂。對此憶故人。展轉不能寤。今日花正好。故人猶不至。常恐風雨來。芳艶忽先衰。烈烈天氣凉。冉冉歲色催。舊人看新曆。新梅別舊枝。人生亦幾何。榮華徒一時。物理有消長。天道好變移。何用長嘆息。感此起徘徊。</text>
<title>明月夜。偶上東園。見樹影月色。感而賦之。</title>,<text>扶筇向何處。步步乘月上東臯。樹影在山月未午。樹影在地月上高。樹月相隨到西海。曉雲滅盡俱無痕。沈吟感此一踟躕。忽復高枕夢槐安。世間翻覆何所無。萬事悠悠水東流。男兒在此不稱意。榮名富貴安足求。不知早决尋山計。長歌一曲太平人。</text>
<title>舍季趾叔能掇五律。余亦和之。</title>,<text>合沓窮陰塞。乾坤一色同。千林霜雪滿。萬國水烟空。慘慘雲深處。晻晻歲暮中。君歸何不早。碧海多悲風。</text>
<title>送武陵人周道復 幷序</title>,<text>嶺洛路殊。山川間之。地之相去七百有餘里。吾與子本無半面之雅。而邂逅一面。傾盖如舊。亦豈偶然。向者子來訪。予見其容貌卓落。不似烟火中人。自道家在武陵而周姓人也。予半餉驚訝。久始乃覺。李白有詩曰鳳飛丹山仞。五章備彩珍。含書且虛歸。空入周與秦。詩人所謂武陵仙人。子眞是耶。且聞有沂水風物。竹溪烟月。逈迢于塵埃之外。安知非古之桃源。卽今之杏亭者乎。俯仰千載。怳惚難辨。若夫先公之烈烈貞忠。凜凜孤節。如靑天白日。人得以見之。不待愚言之劈破多少。自可昭然明白。百世不易矣。所恨九原難作。星霜屢變。使後人不得瞻其髣髴。長歌永歎。只自慷慨而已。歲律云暮。子將言歸。北風雨雪。何以跋涉。爲餞遠別。玆呈一律。那望瓊琚之報也。慷慨非慘別。如何涕不禁。泉臺人已古。溪竹月猶今。聖代悲塵玉。晩交托膝琴。杏亭七百里。無路子相尋。戊申之亂。周義士宰成起兵勤王。難已隱居竹溪以終。道復其子也。余於是慷慨。故第一二句及之。</text>
<title>送別鄭景賓之湖西 二首</title>,<text>春色隨君去。遠遠涉長途。長途何日窮。君家在西湖。靑靑芳艸陌。去年來時路。何須怨別離。努力莫相負。夜夜湖上月。長照兩心素。吾黨多狂簡。仲尼賦歸歟。屛山有歸客。愀然起病余。五柳陶翁宅。一床楊子居。拂衣山水遊。生涯是畊漁。明朝分手後。吾亦掩蓬廬。</text>
<title>秋風悔心萌 排律</title>,<text>濉水揚沙助乃公。蜚廉漢室是元功。幾年大塊噓無盡。萬竅餘音吹不同。淅瀝一聲汾水國。蕭條萬念建章宮。元封昔日多行樂。四海雄心繼大風。楡塞秋推征虜轂。扶桑春掛射蛟弓。化金神訣蓬瀛遠。勒石皇威沙漠空。岱嶽雲深埋玉牒。龍舟日晩繫靑楓。山河滿目心猶壯。簫鼓中流樂未終。何處一聲來彩鷁。南天九月送歸鴻。寒生玉露蒹葭色。響動芳洲菊蕙叢。時序漸隨天籟晩。皇心却與地雷通。百年逝水空搔首。萬事浮雲忽反躬。戰伐山川秋葉外。神仙樓閣夕陽中。雄風自笑殲南粤。誕術何心信少翁。四十年間嗟莫及。尋常歌曲恨無窮。籟生水國鳴秋氣。天眷金刀警帝衷。消息金丹空杳杳。塵寰白髮奈怱怱。平原苜蓿寒凋翠。太液芙蓉晩墜紅。天宇泬寥悲宋玉。牛山蕭瑟怨齊。缺。 窅然天下汾陽道。依舊秋雲水上籠。</text>
<title>寒夜擁爐心草</title>,<text>雪壑風聲十里聞。終南古木宿寒雲。故人有意春相迓。過客無情歲欲分。醫說病源長服藥。吏煩簿會廢看文。煤窓坐惜流光度。幾日功成佐聖君。</text>
<title>述懷</title>,<text>一屋蕭然掩半林。梅相爲友鶴相尋。坐憑郭几聆虛籟。敬玩朱書獲道心。天地無窮人獨老。山川不改月猶今。此懷落落與誰說。膝上鳴琴空好音。</text>
<title>辛巳臘月之丙戌。我王世孫嬪三揀日也。余以嘉禮郞廳。陪詣別宮。歸賦一律。以叙慶抃之懷。辛巳</title>,<text>德門福祿帝城姻。京婦思齊協聖掄。吉日備儀車百兩。中天倂耀月重輪。慈宸喜色紅雲近。侍女明粧白雪新。萬世吾東綿瓞慶。敢將嘏語祝正春。</text>
<title>王世孫嬪三揀日志慶</title>,<text>吉日縟儀揀德門。舟梁毓德配文孫。歡聲昵昵忭童老。笑語琅琅喜至尊。寶仗日翻宮女餙。彩轝雲擁侍臣屯。吾東百世宗祊祝。春色看看近正元。</text>
<title>寒夜偶吟</title>,<text>短筇支病脚。寥落向山阿。日暮天風急。更長漏水多。新梅迎臘破。白屋奈寒何。茶罷淸香歇。故人不我過。</text>
<title>上元夜。步月得韻。壬午</title>,<text>風靜雲收月色多。上元佳節樂如何。日長天地邦延慶。春滿山河我放歌。早欲攀援仙桂樹。先占消息磵梅花。東方不曙仍無寐。聊謝鄰朋秉燭過。二月將行世孫嘉禮。故第二句及之。</text>
<title>癸未秋。登百祥樓。時作江西宰。爲延勅往留安州。○癸未</title>,<text>百尺朱欄暎夕曛。樓頭車馬日紛紛。天低北斗蓬萊近。秋滿西營鼓角聞。塞色直侵燕地月。山容揷入漢陽雲。昔人歌舞問何處。壁上空留鮑謝文。</text>
<title>舟下驪江。登淸心樓漫吟。</title>,<text>舟泊津頭眼忽明。輕雲淡月一川晴。楊根遠勢龍門屹。梨灘橫眺驪岸平。丹桷名留豪傑士。蒼梧血泣老先生。征驂曉發西湖路。回首江山不任情。</text>
<title>大殿延祥詩 四首○癸未十二月二十七日</title>,<text>佳氣葱葱上苑東。千門開處一春風。蓂階歲改祈堯壽。薰殿歌成戴舜功。聖學日新三講際。恩綸首布四民中。天顔有喜微臣識。臘雪休徵已驗豊。春陽開泰運。聖化歲俱新。八域涵休澤。羣工仰至仁。嵩呼曾誕節。華祝又元辰。壽曜明南極。衢歌総老人。閶闔門隨泰運開。三元玉燭賀班催。協風先動階前草。萬萬堯年瑞葉回。乾坤晴繞闕。日月復光華。德與陽春布。蒼生自一家。</text>
<title>敬題御筆寶簇後 甲申正月。上親試文臣。以宋留正拜丞相出題。盖宋之拜正。在討復經綸之日。而是歲卽大明祚絶之三回甲也。故以是命題。實有意焉。賤臣應製被擢。上下御批一句。而手書能上副命題意六字。賤臣親受試券于政院。退而粧之。成一錦簇。遂敬書一詩云云。○甲申</title>,<text>春返涒灘黼扆臨。天門拜表激微忱。榜中自愧虗名徹。批下方知聖意深。擎出銀臺驚六字。粧成錦牒護千金。君臣一軆風泉感。此寶傳家以此心。</text>
<title>春夜禁中聯句</title>,<text>微雪初晴皓月流。範。 九門魚鑰直廬幽。袖餘講席天香濕。希。 夢薄綾窓禁漏脩。問候班催鑾珮戒。範。 掌綸才乏素餐羞。希。 滿身已沐龍池雨。範。 奔奏惟期萬一酬。希。</text>
<title>又吟</title>,<text>蓮炬歸院早。賞月曲欄憑。誰喚登瀛客。還如入定僧。春光雲藹藹。天色玉稜稜。禁苑多花氣。樓臺復幾層。</text>
<title>過永平金水亭</title>,<text>臨溪鑿壁小簷楹。挹盡晴光眼界明。檻外平沙鋪細玉。案前尖峀點奇枰。白雲不見蓬萊子。丹桷猶傳金水名。芳艸斜陽無限意。不堪回首向東城。</text>
<title>蒼玉屛</title>,<text>先生俎豆地。相國經營功。如掌開平野。齊肩揷數峰。精神寄水月。樓閣亞山風。早晩休官計。高標願與從。</text>
<title>中宮殿春帖字 四首</title>,<text>玉漏新元報夜遲。龍樓頻起問更時。漢闈慶溢含飴樂。衛翟光潛尙絅儀。德贊皇猷治。已洽天添寶筭福相宜。欲知陰化覃遐邇。暬御須徵葛藟詩。厚德承乾化。三陽回絳霄。潛光鍾律啓。淑氣瑟琴調。樛葛方騰頌。麟雎可共條。佇期陰敎遠。南國起風謠。春生蠶室鞠衣臨。采采公桑繡衮心。丙枕勤孜頻問夜。脫簪應不讓周箴。宮闈和氣滿。覃葛報春生。坤化順陽德。舒暉匝域明。</text>
<title>甲申二月二十九日。上與世孫親臨瀛舘。命諸玉堂及承旨春坊曾經玉堂人。製進二律。賤臣亦承命製進。二首。</title>,<text>麗日韶光繞禁林。一堂前後黼衣臨。翠華雲擁蓬山色。寶墨春含御柳陰。學士登筵恩遇重。文孫侍座聖謨深。小臣愧乏模天筆。未效羣工執藝箴。望八再臨眷學士春鳩集仙杖。瑞靄繞花甎。何日移淸蹕。今朝覩盛筵。宸遊符勝事。瀛選愧前賢。感激風雲會。堯封祝萬年。一心遵昔年</text>
<title>聖上八旬之歲四月十日。親行夏禴于太廟。禮訖出御題望八享禮豈予料。命陪祭諸臣應製。賤臣亦承命製進。</title>,<text>閟宮淸穆儼仙仗。衮服齊明奉祼享。七世功謨登管絃。八旬誠孝薦犧象。天綏景福延期頤。皇鑒精禋假肹蠁。萬壽岡陵獻嘏辭。堯年舜慕共欽仰。</text>
<title>中宮殿端午帖字 四首</title>,<text>翟房佳節待朝暉。繭舘千絲繡衮衣。化洽采蘋播里巷。詩成友瑟頌宮闈。風和灌木嬌鶯囀。日暖河洲好鳥飛。聞說蘭湯供聖沐。維新厥德仰光輝。仙娥闘細草。午日禁林明。宮篆千神護。天香九粽生。寶籌繭縷祝。壼化瑟絃淸。覃葛播新咏。爲絺御服成。菖華芬郁繞千門。佳節蘭湯曉浴溫。不必桃符傳里俗。照魔金鑑聖心存。齊雞報曉近。周珥出宮深。佳節呈休象。苕香藹上林。</text>
<title>春臺 二十韻排律</title>,<text>天開壽域大無垠。中有高臺傍紫宸。氣色遙連華胥國。登臨摠是葛天民。不高不庳眞佳境。匪夏匪冬樂此辰。經始初年皇出震。捄登是日斗回寅。則天爲大基於德。無地成高築以仁。細語靑鸜新賀落。羣飛白鳥自迎春。條風始動千門裏。淑景遍生四海濱。繞榭乾坤通造化。滿衢烟月見精神。逈臨混沌初開界。高卧羲皇以上人。剩得韶華歸廣囿。共携民物入洪匀。扶筇野叟于于上。拊瑟雲官濟濟臻。遍地金膏流百草。中天玉燭掛雙輪。治馨散入千林紫。和氣渾成一世淳。匝域逍遙忘物我。登階吁咈樂君臣。自來自去同麋鹿。相近相親見鷇鶉。舒日垂輝羲仲宅。浮雲無跡泰初鄰。門通梧柳包遐邇。砌植菌蓂記朔旬。萬里烟花明似繪。千林缶鼓醉如醇。泰階靜看風雷順。比屋欣添雨露均。無象太平還有象。滿臺光景四時新。</text>
<title>大殿春帖字 二首○乙酉</title>,<text>海屋榠爲筭。春詞詠日昇。呼嵩臣悃切。却讌聖綸承。衛抑心猶儆。堯巍頌莫能。賀儀隔元夕。鍾市月如燈。白玉盤行細菜靑。韶光次第入宮庭。侍臣講罷無餘事。高閣聲稀晝漏聽。</text>
<title>謁道峯書院</title>,<text>心齋三日入黌門。彷彿先生杖屨尊。萬丈層巖瞻氣像。千年流水泝淵源。斯文已矣悲窮道。吾黨歸歟感聖言。手有遺經無展地。幅巾小子泣黃昏。</text>
<title>直中偶吟。示僚友。</title>,<text>久直西淸近尺霄。幾回彎月錦川橋。玉樓承候頻驚曉。香案論經或撤宵。只許片心輸聖主。猥將凡骨廁仙僚。聯翩禁省多佳友。稷下風流不寂寥。</text>
<title>夏夜。與金士授，金惠仲共吟。二首。</title>,<text>苦炎三夏耐猶過。蔗漿壺氷奈病何。聖主憂勤雲漢什。小臣忠悃水調歌。曙光星斗微明盡。秋氣梧桐積漸多。聞說農家悶歲儉。那看雨脚注如河。病骨輕瘦立似竿。朋情詩癖未全殘。最憐聖世憂梁傅。敢擬蒼生起謝安。拋却琴書還自在。渾忘榮辱也非難。庭梧忽覺秋聲近。已恐瓊樓不勝寒。</text>
<title>瀛館月夜。與李學士 碩載 拈韻共賦。二首。</title>,<text>木覔秋高尖數峯。黃昏塊坐聽街鍾。不妨微月籠三島。猶恐輕寒逼九重。每日挾書驚寵渥。經旬淹直憐癯容。踈才聖世知無用。正好田廬着睡慵。烽烟欲歇望南峯。月下時聞紫陌鍾。菊苑秋懷燈一炷。金門夜色樹千重。情忘寵辱儂非餙。病廢追尋世或容。退食靑稜愁閴寂。故人詩話起余慵。</text>
<title>夏夜和金士授韻</title>,<text>茶爐香不歇。萬事病仍踈。息迹功名外。玩心造化餘。性靈吾自有。襟抱爾誰如。欲報平生友。要歸實地居。</text>
<title>冬夜漫吟。示隣居諸友。三首。</title>,<text>大陸天寒萬木陰。余行蹙蹙負初心。正憐馬瘦奴仍病。爭奈山高水且深。靈草春回芳自秀。金丹歲暮杳誰尋。蒲團睡着惟眞界。笑入蓬廬一浩吟。蒼生誰敎盡懽顔。吾輩不如卧故山。盡日狂歌論劒罷。長宵漫話聽鍾還。寄緣苦海須相忘。養病茶爐定是閑。巷外何妨車馬少。三時獨自掩柴關。浮榮自笑誤平生。二十六年何所成。夢覺關廻還着睡。歸來曲奏尙遅行。局中天地風雲晩。案上唐虞日月明。不出城南能大隱。戶看峀色枕溪聲。</text>
<title>金生士授留京數月而返。無物可贐。病中搆得二律以贈。</title>,<text>雨氣終南日夕陰。病中叵耐不平心。花含遠樹看春早。月上高樓話夜深。世事已從滄海付。夢魂長向白雲尋。谷禽啼罷斜陽盡。別路無言只好吟。病裏逢君強解顔。如何不住遽鄕山。爲留明月湖中照。但見孤雲洛上還。琴鶴逍遙吾孰與。樵漁契濶子應閑。素沙歸路多烟樹。他日相思各掩關。</text>
<title>淸心樓晩興 二首</title>,<text>名區春日勝。又與故人看。樓逈三淸近。江深二月寒。孤烟生島嶼。微雨過欄干。朝市囂塵外。能偸幾日安。放馬乘舟處。春光日日看。岸雲迎細雨。江柳耐微寒。風月誰能管。簿書客不干。東風陵外路。忽復望長安。</text>
<title>奉贐靈山使君 朴師厚</title>,<text>白頭轗軻命何尤。少日經綸試小州。詩卷盡輸官馬去。仙芝時遣吏人求。六年夢遠秋風嶺。千里音踈明月樓。南麓文遊從此濶。長亭柳色可堪愁。</text>
<title>送別崔上舍</title>,<text>昨來應有意。今去更何心。伴槖餘黃卷。留床𤢜素琴。暮春成送別。落日罷登臨。憐爾南歸路。年年灞水深。</text>
<title>洞陰雜題</title>,<text>塵外名區慣耳聞。詩翁遺跡尙云云。寒洲鷺立滄桑劫。邃壑龍藏太古雲。江草細靑春脉脉。山花始發雨紛紛。此中轉眄皆佳景。可耐明朝客路分。</text>
<title>過金水亭</title>,<text>入境初聞金水名。我來春暮又新晴。洞天石坼排雲氣。錦柱屛廻引瀑聲。相國文章苔蘚古。蓬萊樓榭夕陽明。欲將詩管依圖畫。竟日孤吟勾未成。</text>
<title>馬上口號 二首</title>,<text>興到何曾卜日遊。吟鞭忽已永山頭。長林雨捲神龍宅。芳草春迷白鷺洲。蹴踏馬疑平地轉。登臨身是半天浮。蓬萊咫尺候仙伴。桂樹攀援日暮愁。春服風雩意。不謀忽與君。花愁山曳雨。柳態岸生雲。玉壁驚初覩。釜淵驗昔聞。笑歌猶未已。聯轡更論文。</text>
<title>靑鶴洞</title>,<text>崚嶒擅得一山眞。巨擘撑天逈莫隣。鶴去雲空問幾劫。水流花發度千春。登臨絶壁疑無地。出盡長磴始見人。不識桃源能勝此。就中高卧卽閑民。</text>
<title>錦柱山中</title>,<text>不知靈境遠。信馬到幽深。花氣千山重。春愁百鳥吟。步登臨邃壑。穿入坐芳林。及此優閑日。仙砂問化金。</text>
<title>是歲仲春。余以畿都赴驪江外宅。主倅李公 最中 約余遊江上。風雨竟夕。舟不得發。遂登淸心樓。坐話良久。李公出示詩軸。卽板上江字和韻也。一韻疊作幾至八九首。要余步其詩。卽席搆思。轉成十絶。覔紙揮灑以贈之。十首</title>,<text>崇朝一雨洗長江。春氣猶寒不闢窓。向晩欲探晴後景。沙頭白鷗凡幾雙。官舟日日泛淸江。何似靑綾臥霧窓。百里分符非本意。黃驪自古景無雙。十二欄干壓大江。浦雲汀月映紋窓。賈船薄暮乘潮入。數得檣烏歷歷雙。淸樓名勝爲臨江。好是仙緣卧綺窓。五馬東來同乙酉。古今盛事詎無雙。昔有乙酉宰驪者。李公亦誇其同年。故下句及之。蹔辭銀省臥驪江。民吏簿書日滿窓。官門路上春楊柳。勿剪召棠願無雙。仙樓朝暮對長江。十里雲霞滿一窓。葉郡雙鳧留不去。白鷗飛到又成雙。天與主人設此江。四時佳景供仙窓。淵翁牧老逍遙處。勝會于今偶是雙。風急原頭雨滿江。移時不得下船窓。天公喜事還相。敗興寥寥影對雙。白雲樓下卽滄江。共聽漁歌倚北窓。明日官街分手後。賞春佳會與誰雙。檻外靑山枕下江。郡樓無事日開窓。主翁管領黃驪界。極樂仙都也可雙。</text>
<title>乙酉八月一日。上自明陵回駕。路上親製四言二句。以謁牒抑切四韻押之。命承史玉堂春坊賡和。賤臣亦承命製進。</title>,<text>以文孫謁。史書之牒。聖慕靡抑。睿誠同切。</text>
<title>同年九月十一日。上與世孫幸慕華舘觀武藝。余以宮官陪從。上親製感皇恩詩四句。命世孫及大臣以下侍衛諸臣賡和。賤臣亦承命製進。</title>,<text>帝眷下邦。昔垂洪恩。幾回涒灘。獨巋迎恩。水折星拱。欲報者恩。詔我文孫。勖哉銘恩。</text>
<title>同年十月十一日。景賢堂行受爵禮。上親製四言一句。押深字。命世孫及大臣以下至春桂坊賡和。賤臣亦承命製進。</title>,<text>河淸頌作。嵩呼誠深。</text>
<title>鸚鵡吟。寄申秀士見志。</title>,<text>有鳥兮鸚鵡。紺趾丹觜兮綠衣繡裳。世人見我爭似鳳。獲我蟄我兮置之屛障。金籠爲室兮錦繡爲餙。日日供稻粱。煖可居兮飢可飽。奈何悲吟兮中夜不能眠。隴山秋深兮蜀山月明。我家在其邊。直欲奮身兮高飛。樊中剝啄兮毛羽盡摧。又欲疾聲兮訴寃。䧺鳩鳴逝兮鴆不爲媒。誰謂我多慧兮我能言。曾不若一飛鳥。山鷄翟雉競相勸。何不歸來早。苦竹霜寒失舊居。蒼梧日暮迷歸道。躑躅不言淚如雨。縱令我去兮我將云何。我不願寒鴉帶日繞禁林。我不願白鶴乘軒戀繁華。最是瓊樓玉宇最高處。美人夜夜獨宿吾。寧斷繡領刳錦膓兮競萬死。誓將相守不忍別。</text>
<title>自一言至十言。押陶詩採菊東籬下悠然見南山十字。寄鄭身之。履煥。</title>,<text>採。採。谷蘭。庭菊。遠別離。各西東。琴書夜靜。月隱踈籬。悄悄有所思。乃在龍山下。龍山下花木深。長相望路悠悠。病裏不禁江湖思。夢魂相隨夜依然。折瓊草寄贈明月樓。烟樹茫茫君不可見。君不可見何以慰我心。只有浮雲日日繞終南。早歸來君早歸來勿淹留。聞說熊羆在林乕豹在山。</text>
<title>寄沈輝遠 煥之</title>,<text>與君何日別。落花春欲衰。春衰夏已届。綠葉發華滋。物態日以變。君行日以遅。遅遅苦長日。誰令不相思。相思亦已久。疇昔夢見之。怳惚以邂逅。相對如常時。常時必卜夜。今忽晝爲期。洞南垂柳家。白日捲簾帷。午鷄鳴近屋。游魚戱淸池。景物正如此。故人卽在玆。玉立當窓隅。卓犖奇男兒。頎然而七尺。鬑鬑鬚與髭。披襟露情實。促席話舊私。高談若流水。浩浩不見涯。座中三四人。皆曰子言奇。語窮情無盡。欲罷更躕踟。於焉成倐忽。枕席此身移。燈滅香死爐。塒鷄一喔咿。呼君君不駐。回顧却生疑。依然想其人。其人果爲誰。始知送君久。却在海之湄。寄言早歸來。人生苦別離。</text>
<title>送李仲羽 亨逵 赴燕 三首</title>,<text>經幄論思職不輕。未應無事上氷程。腹中貯得詩三百。專對非君誰可行。貂裘不掩北風寒。一渡遼河盡雪巒。却恨君家梅閤裏。花開誰使故人看。濯髮南溟意已寬。白頭高頂一彈冠。如今踏去長城路。到底男兒盡大觀。</text>
<title>追和玉堂應製詩</title>,<text>化樞如環自古今。四時無定互陽陰。卽看春日花遍樹。更報冬寒雪滿林。萬物榮枯隨節序。一機流動見天心。九重靜玩濂溪說。玄理應從太極尋。</text>
<title>風雪訪孔明</title>,<text>玉帛丘園後。王孫有此行。一心恢舊業。三屈出深誠。睡爛卧龍榻。雪盈立馬程。經營天下計。已入壁圖明。</text>
<title>七月旣望。新舍共賦。</title>,<text>泠風滿壑動高秋。蟬語虫吟滿一樓。志業難爲塵世窄。生涯自足磵溪幽。閑情栗里霜搴菊。逸興山陰雪打舟。鮑謝風流俱寂寞。寒天獨立捴詩愁。</text>
<title>重陽後五夜。拈晉庵韻。三首。</title>,<text>窅然一屋寄林端。杖策彷徨意未寬。振壑颼飀松拂響。滿天虛白月生寒。詩懷欲與高秋動。朋話偏催永夜闌。歲暮那堪空谷守。黃花惟許病中看。城塵憂惱掛眉端。未得浮生一日寬。黃葉搔頭驚歲晏。荒山極目感天寒。霜風暮鴈歸休急。秋雨晨鷄夢已闌。萬事難平愁亦奈。且將淸月好相看。棋罷松壇興已闌。風光淡淡倚朱欄。佳人懶夢愁秦鏡。遊子新衣裂蜀紈。蟬宿薄林嫌露重。鴈嘶長渚近霜寒。菊花尙遠重陽節。一般淸秋漸漸看。</text>
<title>得山樓夜會 二首</title>,<text>街鍾呼月出。詩友渡霜溪。砌菊傷秋盡。山禽罷夕啼。百年浮世寄。幾日古山栖。蓬丘攀桂夢。歲暮路還迷。曲欄雙鶴睡。淸夜坐移時。得月元無價。看花故不期。陰風振萬壑。寒露滿千枝。寂歷幽人在。疎星欲動池。</text>
<title>挹白堂小集 四首</title>,<text>叢叢秀色匝靑峰。捴爲高樓作媚容。啼鳥一聲下幽澗。閑人何意倚孤松。洞天隱籟淸秋聞。巖碓流雲薄暮舂。睡覺蒲團還着卧。朋來休復問踈慵。玉洞常雲氣。巖栖可讀書。不嫌城市近。惟與世人疎。嶽色宜秋早。溪流足雨餘。烟霞專一壑。竟日倚蓬廬。遠客相携坐翠微。悠然不語與忘機。但見空山薜蘿路。飛禽爭趁夕陽歸。睡罷溪山晩。秋雲滿我階。獨立一長嘯。無人問此懷。</text>
<title>得山樓雜詠 三首</title>,<text>荒蕪成一逕。秋日得山廬。不是無人到。終能與世疎。松風入簾幕。梧雨滿庭除。膝上琴長在。襟期漠漠虛。同巷二三子。病來罕過從。偶因花下詠。會得月中逢。孤燭三更夜。寒霜十月冬。亹亹多少話。不覺到晨鍾。黃葉終南宅。欣然竹杖拋。已知雲榻掃。不待石門敲。落月聞鴻叫。踈林見鳥巢。最憐籬下菊。淡泊數三梢。</text>
<title>至月十九日。特蒙賜需。爲家親設宴。</title>,<text>軒盖傾朝壽席開。庭闈春暖寵光廻。需雲喜動重宸渥。香醴斟餘萬歲盃。仙樂定知天上降。鳳書兼報日邊來。中筵歌和昇平曲。聖德揄揚愧不才。</text>
<title>大殿春帖字 四首</title>,<text>法筵仙醴尙餘馨。日暖椒觴捧賀庭。隆福宮春浮瑞靄。觀豊閣夜占犂星。方祈海屋頤期享。更喜銅闈藥餌停。聖學軆乾無間斷。先將陽畫驗羲經。至後潛陽護。深宮迓太和。玄功隨日永。景福與春多。推孝千家慶。頌恩八域歌。南欞靑不老。花發萬年柯。藹藹條風殿角微。堯階靈莢帶新輝。方知聖化陶羣物。流動天機鳶自飛。竹猗歌衛澳。松茂頌周園。和氣宮闈滿。春光是處存。</text>
<title>世孫宮延祥詩 四首</title>,<text>問寢歸來卽講堂。寸陰方惜迓新陽。銅闈勿藥神應護。玉殿弛憂孝彌光。睿學日看蕉葉展。善端春與柳枝長。賀儀將卜三元吉。愉色先擎萬壽觴。暖律三陽届。靑宮繞瑞霞。仁聲騰小海。睿德協重華。愛日祈山壽。軆春驗草芽。乃瘳邦有慶。歡動八方遐。宮日曈曨柳黯然。訓書頒自九重天。和風偏在延英地。轉得花陰上講筵。書筵春漸永。邦運日初昇。政趁天和復。新工萬理澄。</text>
<title>三陽回泰萬品新 十韻排律</title>,<text>一理貞元臘後春。璣衡轉斡占三辰。陽從復後天心見。畫到臨時化跡神。節改玄冥星則鳥。日回黃道月維寅。流行至妙看生物。參贊神功仰聖人。北極山河元氣接。東皇雨露一時新。洪纖自得生生在。造化同流處處均。柳綠花明皆理妙。鳶飛魚躍各天眞。雲㙜授日頒堯曆。恩詔如春頌漢民。萬象方新渾太極。層陰已闢卽洪匀。重宸况復天和復。益驗春㙜聖化淳。</text>
<title>古木</title>,<text>寒空獨立竦無枝。却憶主人初種移。老質常嫌風力急。虛心只許化翁知。九泉盤錯猶元氣。百卉芳華且一時。積得東皇新雨露。他年花發未爲遅。</text>
<title>關王廟</title>,<text>義氣如公眞丈夫。那堪英魄寄東隅。猶憐舊日山河內。萬乘劉皇祭祀無。</text>
<title>六臣祠</title>,<text>殷家多士曁周親。餓死西山只二人。小國百年培養力。端宗還有六忠臣。</text>
<title>次金相國 相福 親壽席韻 二首</title>,<text>萬壽崗陵獻玉巵。西淸餘渥相門推。光生寶墨恩言重。慶篤稀齡世德知。庭草報春情逾切。園葵向日孝應移。盛筵不但明公喜。家國同休賀有辭。八耋高堂宴。斑爛相國衣。廩庖方侈賜。雲漢又垂輝。愛日宜曾養。祈天頌舜巍。昇平何以答。忠孝永無違。</text>
<title>次洪尙書壽席韻</title>,<text>鶴髮巋然上座臨。華筵絲竹供淸吟。歌成天保祈千億。榮動雲需說古今。堂耀壽星賓客賀。樽添聖渥子孫斟。箕疇五福公全有。永仰高門世德深。</text>
<title>銀㙜雜詠。與尹毅甫同賦。四首。</title>,<text>寥廓天容凈。歸雲散復纖。風愁撩亂葉。霜怕逼重簾。山瘦呈眞面。松寒竦翠髯。欲寫深秋意。詩毫不勝尖。不禁秋寥慄。孤吟意欲纖。怕寒雖擁被。愛景常鉤簾。荏苒送芳歲。幾何成皓髯。控摶任造化。注目對山尖。山木陰陰夕日西。踈簾覆地郭雲迷。九街塵色暝將歇。萬壑秋光晩更低。幾日支離靑瑣直。無時歸去故山栖。盈階落葉隨風亂。世事如斯捴不齊。斜陽獨立禁城西。錦石秋花着眼迷。浩詠乾坤猶欠窄。遠臨樓閣苦嫌低。夢隨歸鴈湖洲渡。身與寒鴉苑樹栖。自笑東山高臥志。風流非欲謝翁齊。</text>
<title>畵屛。有古名將遺蹟。各題一絶。七首。</title>,<text>立馬陣頭威震雷。胡兒爭道自天來。當時若用兵車戰。百萬無辜死可哀。郭令公匹馬見虜。昨斬顔良自許都。手中隻劒凌三吳。約杯座上徒勞爾。有眼何能識丈夫。關雲長單刀赴會。金鼓鼕鼕罷五更。啣枚將士蹴登城。蔡門風雲軍威助。疑是晴空霹靂聲。李僕射雪夜入蔡。金壇終日坐羊裘。河朔兵塵渾不留。晉代元戎凡幾數。獨公儒雅冠千秋。羊叔子輕裘緩帶。百斛量沙唱磧風。孫公减竈實虛中。後人不識神機變。徒讀兵書指蠧虫。檀道濟量沙唱籌。綸巾不動坐無心。神筭都藏膝上琴。誰識漳河千甲士。較輸空壁七絃音。諸葛亮西城彈琴。長安粒米積成丘。抵掌高談蜀已收。不待輿圖相府進。三巴形勝眼前留。馬伏波聚米作山。</text>
<title>木蓮花</title>,<text>不傡柯葉看。頗似在池中。色動偏猜月。香來恰送風。梨花未全白。桃蘂徒能紅。羞向天門植。心期付獨翁。</text>
<title>寄拙亭韻</title>,<text>蝸廬身世誰同余。杜老當時亦拙居。秦隱欲追今已矣。靈源何在却茫如。桃花院落明新樹。春水池塘有放魚。是處獨堪擬仙境。林泉舊計未全虛。</text>
<title>墨社竹樓。與南典籍 胄寬 拈一峯韻。二首。</title>,<text>亂石苔封小徑幽。悠然坐我澗邊樓。松聲淅瀝爭和雨。嶽色崢嶸欲動秋。萬事不如成一醉。百年都是寄東流。南公巾服何蕭灑。明日携筇作遠遊。浮生猶暇日。與子訪深溪。天入澄塘盪。樓爭遠峀齊。雨歸雲猶逗。蟬歇鳥仍啼。萬壑秋光近。詩懷詎不悽。</text>
<title>夜吟 二首</title>,<text>深衖無車馬。幽人撫古松。病如叫月鶴。藏似蟄淵龍。漫興吟秋昊。狂歌罷曉鍾。臨風仍不寐。山色樹重重。幽居將避世。非我愛孤松。爭奈當門虎。多慚卧洛龍。艱途攀九折。榮祿厭千鍾。不成招隱曲。雲山問幾重。</text>
<title>嘉平夜小集 二首</title>,<text>漢時黃臘節。倐忽復廻今。春欲寒梅放。山猶積雪陰。攀援有叢桂。歌嘯寄深林。且可烹羊會。邀朋話素襟。此日人同得。佳期卽在今。歲華淹將暮。天氣已窮陰。韻唱風侵戶。朋來月照林。三更剪燈話。亹亹見虛襟。</text>
<title>梅花詩 二首</title>,<text>弄珠如玉立。仙女自巫峯。淸作扶疎影。芳隣綽約容。色猶爭素雪。節豈讓靑松。瓊蘂將誰贈。情人報有蹤。梅發如相待。黃昏月上峯。依人初淡泊。照夜却從容。春意先桃李。芳隣有竹松。雪蹊聞客至。知是訪春蹤。</text>
<title>雪夜 二首</title>,<text>凝寒齎小雪。迷漲九街橋。簷訝微沾雨。窓驚欲曙朝。琴中郢曲雅。驢背越山遙。淸景誰同賞。跫音寂歷宵。剝啄松扉外。客言渡灞橋。倘非明月夕。還似白雲朝。風掣空簾冷。烟迷古木遙。莫愁寒栗烈。豪興動今宵。</text>
<title>夜拈頤庵韻 三首</title>,<text>朝市簪纓日與親。營營世事不須嚬。浮榮自足金鑾直。大隱何妨紫陌塵。昇平鳳曆三千歲。富貴鶯花第一春。請看千門和氣滿。衢歌盡是戴功神。性難隨俗世誰親。物態人情付一嚬。楊子床頭餘舊帙。君平簾外盡囂塵。金丹計拙悲催歲。白雪歌終喜見春。早晩欲辭城市去。林泉何處可頤神。論交莫與俗流親。當面輸情背面嚬。支枕還成隨蝶夢。掩門欲避汚人塵。茫茫市色皆長夜。暗暗葭灰保一春。斯道年來無處寄。歸歟吾黨愴心神。</text>
<title>望夜月蝕。詩以救之。</title>,<text>陽盛太陰蝕。蟾蜍影漸薄。斷知三五宵。還是哉生魄。却乃天爲灾。豈緣聖歉德。盈理固然。良久見其復。</text>
<title>步月得亭字韻</title>,<text>更漏侵多亂鼓鉦。凉風坐我澗東亭。松下散棋人掃石。林間得月鶴來庭。除非謝世仍成隱。便欲尋眞好說經。就裏逍遙忘物我。茅簷終日對山靑。</text>
<title>春夜 丙戌</title>,<text>贏得韶光滿一城。四山羃羃畵圖明。穿花蝶舞深深度。上草驢蹄踏踏輕。自得須看生物意。今遊不學少年情。舞雩巾服逍遙興。肯戀塵寰學士名。</text>
<title>敬次來字韻。上文山。</title>,<text>峽東新卜近仙界。杖屨翩翩獨往來。痼疾烟霞山不負。浮雲富貴世何猜。寸心未忘憂明主。一樂從看育俊才。吾道百年無處寄。滄洲極目恨難裁。</text>
<title>送洪叔子沃 啓瑞 歸峽 二首</title>,<text>送子懷千緖。臨歧語更無。未彈琴已咽。欲贈蕙先枯。海色鴻歸早。秋風鶴立孤。若成携手去。吾亦泛於湖。屛營長路側。幾日更逢無。別語虫何促。離愁葉欲枯。登樓仍不復。賞菊可堪孤。莫做相思夢。兩情月滿湖。</text>
<title>偶會拈年字</title>,<text>東園花發樂年年。院小猶容敞酒筵。凌亂剡箋乘醉墨。誰敎慵我興翩然。</text>
<title>人日夜。拈東坡韻。</title>,<text>天寒故不掩重門。春到終南雪裏村。未信苔階生暗綠。却憐梅閣積芳痕。夜催漏箭星初轉。香歇茶爐火尙溫。坐閱蜀州人日作。杜陵詞翰欲招魂。</text>
<title>菊日新亭小集</title>,<text>東樓重九會。朋到不違期。山氣晴雲出。秋聲落葉知。高情園採菊。幽事石彈棋。浮世猶玆樂。吾曹際盛時。</text>
<title>微月</title>,<text>西峯忽訝玉鉤懸。簾箔如何倒在邊。細魄猶能穿暗界。殘蟾未敢薄中天。方知剝後𥠧陽復。誰識無中太極圓。夜久雲沉無覔處。停杯欲問意茫然。</text>
<title>爐</title>,<text>誰將鍛鑄此形開。丹藥曾經九煉來。乾極渾圓同一竗。炎凉運變閱千廻。朱門勢熱初含火。南郭心虗竟返灰。梅閣淸宵香炷處。能令詩士醉深盃。</text>
<title>鵲巢 二首</title>,<text>三匝胡爲繞樹枝。去年室毁此堪移。搬柴弱力勞何劇。賀落新聲喜可知。絶地不憂珠彈子。傍雲留得月輪時。栖成直待春風晩。挾子飛飛晝日遅。城陰老樹最多枝。太半今爲爾手移。及此綢繆凡孰侮。不由繩墨是良知。先占地氣東南際。自得雲衢上下時。回笑林間栖鳥急。獨乘暝色返遅遅。</text>
<title>族兄用休氏 命柱 宅。賦得上元無月。</title>,<text>未得黃昏月。筇行逕孰分。天宮應好夜。塵界只陰雲。岸樹濛濛見。村歌暗暗聞。孤燈留客話。猶幸一樽醺。</text>
<title>東岡拈韻</title>,<text>誅茅爲宅得山靑。異代堪儔謝眺亭。寂歷心將虛籟逈。啾喧機到一塘停。閑軀祗恐官相逼。眞境無如酒未醒。幽興盡輸驢背去。樹間暝色數寒星。</text>
<title>泉雨閣觀瀑</title>,<text>前溪一夜忽成川。報道銀流下九天。不有隣朋起漫興。那逢山客聞淸絃。雲霞濕氣爭侵席。樓閣泠風欲上仙。勝境莫嫌城市近。胷中已覺絶塵緣。</text>
<title>城西小集</title>,<text>蟬盡虫悲玉露澄。爭秋樓閣此堪憑。黃昏漠漠留人雨。寒髮寥寥聽葉燈。氣像定從微醉見。心期知在不言凝。籬花許我重陽作。狂健詩編興欲增。</text>
<title>朴靈山 師厚 宅。會岳丈。賦得東字。</title>,<text>迷離春色澗西東。小閣猶寬納好風。已得早花含木末。誰敎幽鳥出林中。浮生足別哀塵累。病肚催吟賴酒功。南嶽忽如瞻泰嶽。竟暉譚榻列羣翁。</text>
<title>寄呈洪康翎 九瑞○四首</title>,<text>庭花自落吏人眠。官閣淸泠坐似仙。不是西民無好訟。陽春新化使君賢。公門簿牒少於詩。花鳥春愁入爽眉。不識龔黃卧閤日。政成還有愛吟時。十載淸班鵠立人。离筵况復日三親。秪緣北闕分憂急。蹔遣雙鳧滯海濱。渺渺相思伴一壺。瘦梅淸月不堪孤。黃堂夜夜歸鄕夢。肯訪終南弊廬無。</text>
<title>偶拈斜字</title>,<text>踈簾垂地日西斜。誰到白雲深處家。莫惜春歸花落盡。石間還有菖蒲花。</text>
<title>深夜靜坐</title>,<text>中軆亭當動亦靜。緊要敬字捨何爲。深宵默坐無聞覩。欲驗吾心未發時。</text>
<title>次再從兄微字韻 二首</title>,<text>乾坤有道著而微。去去來來不息機。萬古循環惟這事。不知何日定同歸。吉凶萬事起於微。纔動須知善惡機。先儒已說操存法。却怕人心別處歸。</text>
<title>賦得小盆竹影</title>,<text>長與此君守。居然一此君。未曾聞慽慽。猶自作紛紛。斜月常依壁。篝燈忽滿盆。若將神畵寫。形影誰能分。</text>
<title>又次康翎使君送贈韻</title>,<text>西海能留傲吏身。遂令離別届新春。夢雖會面終知假。書亦須伻詎責頻。南社深樽偏减興。西天流月正馳神。君家一樹寒梅在。自落自開不見人。</text>
<title>太湖石 二首</title>,<text>嵌呀老骨鬼潛憑。碧蘚蒼雲半面凝。不作怪奇徒是石。競呈尖削太嫌稜。鯨波截斷痕生濕。蟻穴窺觀屹欲登。花竹翳然成畵幛。草堂顔色賴渠增。怪態癯容出邃林。山中歲月與俱深。遙分嶽色蒼蒼古。巧得苔花細細侵。春在四時長雨氣。海經千劫尙潮心。主翁護惜殊凡石。手種𥠧松已作陰。</text>
<title>登南嶽賞花。拈韻共賦。</title>,<text>漠漠風烟入眼來。就中粧出幾樓㙜。江山大地繁華足。花柳春城府庫開。奇觀幸因朋勸至。耽留肯爲馬嘶廻。我詩君畫俱非境。竟日閑愁只引杯。</text>
<title>送元君 重擧 之嶺南</title>,<text>情親爭奈俗魔戱。離別年年白髮生。酒後須君常漫詠。花時捨我欲何行。嶺雲千里難爲眼。山鳥一聲空復情。萊閣舊遊如昨日。旅窓想像夢頻驚。</text>
<title>族兄和仲氏 應柱 宅。拈唐詩韻共賦。</title>,<text>相携朋袂踏蒼微。多病在家常日稀。脫帽傾樽方不俗。擺花囚鳥定無機。駐人白日當林晩。會事閑雲近檻飛。無奈山中春去也。蹇驢欲返思依依。</text>
<title>用休氏宅。拈唐詩韻。</title>,<text>極目晴空野馬生。一禽一樹俱詩情。百年荏苒頭將白。今日淸和酒可行。春色山疑遍塗抹。夕陽花覺劇分明。吾人本分惟琴鶴。秪合慵狂老太平。</text>
<title>次朴靈山送春韻</title>,<text>經了夏秋更涉冬。明年始復見丰茸。羣芳竟奈輸空蕩。好鳥難功起病慵。楚越餞時同此恨。河山歸處問何封。悠悠萬事詩樽在。莫遣閑愁上瘦容。</text>
<title>醉後戱題。呈營將族兄。海柱○二首。</title>,<text>能詩能酒最風流。本色寒儒是我儔。六鞱兵書終日讀。短宵携友且登樓。折腰權貴辯如流。洛下鞱靲捴是儔。誰知今夜金營將。薛紙陶樽醉上樓。</text>
<title>族兄希賢氏 頤柱 來訪。拈悔軒韻共賦。</title>,<text>天際終南不盡靑。四時圖畵自成屛。放狂詩酒盟隣友。癖愛烟霞惱嶽靈。老去簪纓徒是累。我生蟲鼠定何形。塵間一會猶難得。萬事從今付杳冥。</text>
<title>洪子沃宅。會徐士毅 逈修，李京伯 鎭恒 同賦。</title>,<text>閑居終日醉昏昏。山客相逢怪睡痕。鶯哭好花無在樹。鶴來明月且臨門。虛襟不必憐交晩。亂酌何論讓齒尊。偶到吟筇仍勝會。槐陰爲我覆庭垣。</text>
<title>用前韻。奉示洪士範。</title>,<text>夕鳥歸來林日昏。雲霞濕氣見眉痕。無官跡不干人世。有酒筇猶過子門。琴意徐將流水動。詩襟遙敵晩山尊。悠悠天地憐同病。花竹幽居隔一垣。</text>
<title>雨中舟下露梁津 三首</title>,<text>輕舟催發捨蹇蹄。雨氣連江草樹齊。渚禽亦解春光晩。含得飛花故故啼。桃花三月雨。長渚下踈踈。壺罄嗔慵買。潮來問可漁。帆前孤島出。鏡裏一天虛。浮世元難暇。玆遊亦病餘。雨落平沙大渚空。春衣拍拍不禁風。雲烟淼漠看無外。天水虛明坐在中。酒爲興添詩有力。船因灘駃櫓何功。鷗盟欲待官休後。只恐歸時已化翁。</text>
<title>燈夕。次朴靈山韻。</title>,<text>搖月衝雲束萬竿。昏衢氣色一時攤。鋪張星局千楡錯。挽住春光百蘂闌。調燭化神知捷影。救焚功博問廻瀾。上元佳節歸胡俗。志士悲歌欲鼻酸。</text>
<title>與隣里諸益。拈韻共賦。</title>,<text>春歸無事秪尋閑。小酒方能解病顔。頗怪忙禽頻出谷。却憎頑霧不開山。心虛軒冕猶非俗。世險康莊亦怕艱。淸福定應天所惜。不然儂豈老塵間。</text>
<title>見一亭。次板上韻。</title>,<text>林下誰知有此亭。馬頭初看只深屛。鳥聲細入泉聲亂。草色爭添嶽色靑。每日卷舒雲在檻。何年栽植檜留庭。繁華故宅無人到。往事還從野老聽。</text>
<title>效古艶</title>,<text>東風三月柳金枝。拂地垂成連理綠。絲絲結得郞心曲。折取何須贈別離。</text>
<title>次李都正壽席韻 二首</title>,<text>大酌芳醪氣味溫。八旬休慶賀盈門。壽祺全有元稀有。位德兼尊孰不尊。化域同輝南極宿。舞筵扶醉白家孫。韶顔蒼髮春無减。永仰巋然魯殿存。簷旭晴和笑語溫。稀齡百祿慶高門。極星耀席知天貺。鶴髮臨堂仰德尊。榮亦與焉忝賀客。酒誰斟者有佳孫。同休家國長如此。漢水終南萬歲存。</text>
<title>朴奉朝賀 聖源 輓 二首</title>,<text>陶翁型範一心遵。半世行藏跡亦均。敦孝錄成仍絶筆。講書官罷卽休身。忠言偶失高明照。恩擢終知際遇因。石假山頭尋古宅。松風澗水悵前塵。明時志業學冞勤。性道師門早已聞。繞壁枕邊添白髮。飯蔬巷外過浮雲。堪悲鐵嶺思君淚。忍讀農巖祭子文。享德七旬猶未足。人亡邦瘁昔言云。</text>
<title>趙參奉晦叔輓 二首</title>,<text>胥溺滔滔十丈塵。大家孫子獨淸眞。雲程咫尺將摶翼。仙袂空中忽蛻身。却怪化公生夭爾。誰徵天道福殃人。梅筒四韻今猶誦。忍復城南去賞春。竟日鳥啼芳草烟。憶君那不思悽然。禀姿氷玉終慳壽。厭世芬華定化仙。蒿里悲歌非白雪。衡門流水斷淸絃。虛堂哭罷簾還掩。安叔情杯淚共漣。</text>
<title>送金上舍</title>,<text>古松流水七絃淸。忽復泠泠作怨聲。別話盡敎鶯舌囀。送情長入馬蹄行。一樽樓外雲生樹。芳草湖邊雨過城。後約不須書字報。榴花未落許相迎。</text>
<title>拈簡易韻</title>,<text>衡門掩以樹重重。只慣蒲團睡着濃。不約自來惟素月。與心相契卽靑峰。烟堤霽色連天綠。雲碓斜陽入水舂。解事隣婆善釀酒。敎儂日洗礧空胸。</text>
<title>洪士範，任康翎被遆而歸。與洪𥠧明來訪。醉拈簡易韻共賦。二首。</title>,<text>養病閑衙計亦違。從今與我掩山扉。休官定覺虛襟靜。對友方知細酌非。雨過欄干晴日永。鷄鳴村屋午烟稀。難逢易別人生是。此會如何不攬衣。隣垣松竹心無違。暇日携朋訪我扉。官有暫榮終致辱。事緣今是始知非。別時不料歸來速。逢後寧愁得見稀。一斗纔傾山日晩。紅榴花落自盈衣。</text>
<title>貞洞新宅。拈唐人韻。</title>,<text>誰知幽趣在城隅。丘壑初心始覺迂。簾外終南還自有。坐間街市忽如無。濃陰凉待招邀友。弊屋寬宜偃仰吾。候月看雲俱是境。一樽酩酊不須扶。</text>
<title>申同甫 應顯 宅。會李平仲 鎭衡，洪士範共賦。二首。</title>,<text>樓掩榴花晝景濃。紅塵不障望晴峯。聽鍾已厭承明直。放鶴初廻處士蹤。貧社有酤媒笑謔。淸朝無禁問過從。吟筇且趁良宵月。山逕休敎碧蘚封。平仲及士範氏時自任所被遞歸來。故第四句及之。遅日長輸午睡濃。睡餘還復對遙峯。一般天地不平志。共是江湖未退蹤。榮辱卽看雲一過。死生惟有酒相從。常時陋巷無車馬。歸去蓬門手自封。</text>
<title>洪士範宅。會平仲，同甫共賦。</title>,<text>蝸廬雖小可安身。自幸吾曹際盛辰。誰禁蒲團千日睡。長留樽酒四時春。朝廷不用狂迂士。城市猶容散漫人。漸覺君恩如海大。捐生未足答楓宸。</text>
<title>驟雨滌熱。拈東坡韻。</title>,<text>壺氷無奈惱炎天。聽得簷溜忽破眠。一霈俄銷爐上火。洪功誰送枕邊泉。衣冠濯熱方收拾。几席生凉足偃便。定向玉樓高處灑。九重簾捲納泠然。</text>
<title>申同甫，洪士範來訪。拈圃巖韻。二首。</title>,<text>松覆苔封小逕斜。高朋忽到白雲家。人生易老悲流水。世事難平奈散花。同巷源源須短策。深樽厭厭近昏鴉。江山故宅俱何在。陶謝文章足怨嗟。松蘿成一逕。隱約有吾廬。懶詠毫尖退。常賖酒券餘。山光當檻滿。雲影入池虛。高蹈元非計。奈心與世踈。</text>
<title>大殿端午帖字 四首</title>,<text>節届天中瑞日暄。蒲人艾虎護千門。御爐丹火飄香細。海屋靈籌降祉繁。風拂五絃治已協。陰生一畫戒宜存。震心似鑑羣魔照。不用桃符信俗言。佳節千官賀。瑛盤耀月光。遐壽縈縷祝。新德浴蘭香。化與薰風動。運隨赫日長。天和欣遄復。鸚語報休祥。五月榴花映瑞霞。天回玉輦玩朱華。仙厨更進金光劑。添得千年慶祿遐。夏日方當午。淸陰禁樹濃。願言均此樂。蔀屋頌時雍。</text>
<title>丙戌五月八日。上御集慶堂。親講小學。盖五朔靜攝後初行。而是月亦上之就傅之回甲也。講畢上親製四言二句。令入侍諸臣賡韻。賤臣亦承命製進。</title>,<text>此月此講。已有聖料。今當翌瘳。倍切忭懷。</text>
<title>八月十日。上自高陽。將幸昭寧園。駕前命上筆硯。手書四言二句。命隨駕諸承旨賡韻。賤臣亦承命製進。</title>,<text>陵園親享。愀然如見。步履頓勝。亶由孝誠。</text>
<title>八月二十七日。上遵先朝故事。行進宴。越二日。行隨駕軍兵試射于慕華舘。手書御題望八禮行試順成七言律詩。押成字。命承史玉堂試官騎堂應製。賤臣亦承命製進。</title>,<text>今年盛禮昔攸行。睿志追先事竟成。玉殿稱觴遵古典。秋郊試武慰羣情。肆筵孝展瞻陵慕。聞籥懽餘祝聖誠。億萬無疆宗社慶。千官蹈舞雜軍聲。</text>
<title>九月二十八日。上親臨試士於春塘㙜。懸題後親製一句詩曰此科今日豈予料。憶昔興懷愴益切。命承史試官賡韻。賤臣亦承命製進。</title>,<text>春㙜試士慶稀有。陟降洋洋聖慕切。</text>
<title>十月五日。卽宗廟冬享也。是日香祗迎後。上齋宿于典設司。達宵不寢。坐待行祭之時。翌日入內後。手書一句詩曰今日予心何以抑。丹楓一葉枕邊開。命承史春坊以七律應製。賤臣亦承命製進。</title>,<text>羹慕憧憧玉漏廻。凝旒坐待四更來。爐香彷彿丹門側。楓葉胡爲禁省隈。明燭照紅晨不滅。寒窓對影夜頻開。豈徒此樹宸心寓。霜露偏傷歲色催。</text>
<title>千金亭。賦得鳴蟬。</title>,<text>蛻殼垂緌起草中。流音曳出徹心空。盡情若爲催斜日。得氣先能引爽風。翳葉繁吟深幾許。晴霄上切碧無窮。郭西門外多楊柳。聽此幽人隱几同。</text>
<title>復詠鳴蟬。拈杜機韻。二首。</title>,<text>嘒戛臨風響。婆娑向暝飛。自非嫌露脚。何不趁蟾輝。逈視秋塵薄。偏催霜葉稀。栖栖湖海客。頭白政思歸。羞與蟲吟倂。乘風羽蛻飛。始雖栖夏木。已足納秋輝。翼薄知超易。心虛怕識稀。他山千萬樹。無處不宜歸。</text>
<title>寒夜拈晉庵韻 二首</title>,<text>歲暮夜懷誰與言。琴書寂寂一燈昏。山深積雪仍埋逕。洞僻吟筇尙扣門。浮世業緣身遂老。自家經濟計何存。遐心久已盟雲鶴。只是差遅返故園。悠悠塵事欲無言。一出山蹊市色昏。車轍不尋忘世者。琴梅自在謝官門。小廬栖壑吾生拙。細酌論文至理存。皓雪寒雲動幽興。爲君今夜滿東園。</text>
<title>詠雪</title>,<text>踈踈密密最宜看。不覺須臾已壓山。巧作輕明猜月影。暗將纖白較梅顔。北宸喜氣占豊瑞。南郭窮陰釀臘寒。人間穢惡渾埋盡。敎我心胸忽得寬。</text>
<title>騎省直中。邀伴直郞白 師殷 共賦。</title>,<text>日長度似度年難。禁直調軀殊不安。只怕漏聲催五夜。那能鼾睡到三竿。鳥歸遠郭黃雲暮。蟬歇高梧白雨寒。員外詩談慰寥寂。忘形不必問欹冠。</text>
<title>權內翰聖章 禛 宅。拈石洲韻。</title>,<text>詩讓前人酒豈降。風流相勸一樽扛。憑欄秋意林蟬乍。解榻朋情谷鳥雙。不是淸高誇脫俗。願將歌詠替經邦。請君莫歎功名薄。上䟽匡衡只苦腔。</text>
<title>送幽谷丞赴郵 二首</title>,<text>人生會合苦常稀。塵事悠悠強半非。蟬語悽悽兼喞蟀。秋容脉脉况斜暉。饑膓定得魁篇富。癯骨難爲薄祿肥。莫使奔蹄忙上路。須臾許我更牽衣。情親似我與君稀。世友管鮑料盡非。此袂一分應惱夢。小樽相勸莫留暉。微官只爲充烏哺。雅士寧宜責馬肥。主紇白雲何所産。使歸要贈薜蘿衣。</text>
<title>騎省直中。與李學士彜仲 秉鼎 拈簡易韻。</title>,<text>微凉未足破驕炎。豹直承明定覺厭。過雨鳴蟬還在樹。向冥歸鳥自投簷。鬂毛捴爲塵緣得。身病寧辭酒癖兼。好月良朋如有約。一天秋思賴詩添。</text>
<title>潦雨支離。不見月久矣。仲秋小望。雨始晴月乃生。喜不可禁。訪得山宅。醉拈唐人韻共賦。</title>,<text>忽驚池閣動澄光。阻久逢渠欲喜狂。素桂豈眞從積潦。寒蟾恰是濯淸霜。却如創覩開簾急。諒不長留酌酒忙。夜色秋心俱寂歷。高梧無籟自生凉。</text>
<title>次得山主人寄贈韻</title>,<text>簾檻東頭月皎然。淸酤不盡夜如年。到今悔却歸筇早。未共詩仙一榻眠。</text>
<title>金上舍士安 安基 留洛數月而返。臨別拈東坡韻。</title>,<text>聽盡寒蟬響。蕭蕭客出門。南城匹馬路。陽智老農村。唱罷留歌韻。餞餘見酒痕。孤燈梧雨夜。相憶正銷魂。</text>
<title>丁亥二月二十六日。上行親耕于東郊。賤臣以騎堂扈從。禮訖上親製四言二句。命承史玉堂騎堂郞應製。賤臣亦承命製進。丁亥</title>,<text>親桑已卜。躬推今行。重本之意。法先其誠。</text>
<title>五月二十六日。上御德游堂。親受刈麥。製下四言一句。命入庭諸臣應製。賤臣亦承命賡進。</title>,<text>禮云禮云。吉日斯成。</text>
<title>月溪舟中 二首</title>,<text>催喝官舡泝急灘。篙工跪道曳船難。笑思昨日豆溪曲。石路巉巗困馬鞍。淡靄平湖着眼迷。兩堤芳草濕萋萋。和仲乘流先我過。江山秋思共誰題。</text>
<title>過豆尾險</title>,<text>下坂詰屈上崚𡾓。咿軋官橋過幾層。衆力攀行哀喘息。羸蹄惜踏畏顚崩。樹間引領秦川小。山角磨肩蜀石稜。此地元來無坦路。使星威令亦何能。</text>
<title>戱次柳君和仲 煥德 韻 二首</title>,<text>仙人迎我約淸秋。雲氣蓬萊日夕浮。知君却是瑤池使。爲繫蓮舟候彼洲。仙鄕勝賞屬新秋。荷葉風微泛泛浮。倘不喚醒塵界夢。今君那得到瀛洲。</text>
<title>又賦五律</title>,<text>超然三島立。漁唱出中間。泛蕩萍難定。緣回樹欲攀。廹崖逢彩閣。移帆得靑山。日暮候仙侶。彷徨遂不還。</text>
<title>眞空國師碑</title>,<text>埋沒雲根塵細飛。頹巖崩砌訝還非。僧碑舊想寺前立。御筆今看天下稀。古木蒼階鳥留跡。百年羊石淚墮衣。碎零數字令人讀。感歎題詩竟夕歸。</text>
<title>送人之洛</title>,<text>秋滿蓬萊雨滿池。離筵歌瑟奈何悲。他夜若成京國夢。逢君且復訴相思。</text>
<title>送尹令 重淵 之洛</title>,<text>衰柳不堪折。寒蟬鳴在枝。塵寰知己少。賓幕得君奇。關月初圓合。江雲奈別離。斜陽秋草路。何不去遅遅。</text>
<title>蓬萊閣靜坐</title>,<text>天廓樓臺㢠。逍遙在此間。參差千樹暗。寂歷一塘閒。隱籟秋生壑。浮雲日滿山。摠輸詩曲裏。高唱動江關。</text>
<title>蓬萊閣偶詠</title>,<text>舟似盈罇泛泛盃。菱歌醉踏夕陽廻。不用金丹辛苦鑄。吾身已覺在蓬萊。</text>
<title>酬閔生</title>,<text>題詩荷葉上。樓閣在中間。海嶽仙緣重。官庭吏事閒。荒凉蟬掛樹。惆悵客歸山。待他楓報至。吾亦向東關。</text>
<title>龜石亭</title>,<text>小屋蕭踈接翠岑。一灣流水響空林。奔因噴薄衝雲氣。𣿬作澄平露鑑心。野色斜陽蒼莾濶。蟬聲遠樹窅冥深。早知勝槩今如此。車馬何須卜日尋。</text>
<title>別舍弟</title>,<text>咽唱纖纖舞可憐。關東兒女粉粧鮮。興闌華燭無廵酌。讌罷殘星欲曙天。趾叔明朝將遠別。和仲今夜莫須眠。抽毫欲記東遊樂。京闕迢迢意黯然。</text>
<title>安昌道中作</title>,<text>曠野平蕪連碧湖。夕陽斜眺數村孤。却悔盛誇龜石勝。到今詩寫語還無。</text>
<title>出山 八月九日秋廵之行</title>,<text>山光隱隱水聲微。未學衝風鶴羽飛。回首林端怊悵立。夕陽僧與白雲歸。</text>
<title>過三馬嶺 八月十日</title>,<text>穿入生幽境。纖塵不到思。石灘增雨後。崖葉及霜時。此勝何無號。吾行始有詩。郵僮亦知意。驅馬故遅遅。</text>
<title>用前韻。送丹丘丞。分路入雪岳。八月十一日</title>,<text>路挈丹丘袂。從玆杳杳思。洪川相送處。寒瀑獨歸時。縱醉山中酒。誰論馬上詩。關嶺數千里。秪怕夢魂遅。</text>
<title>詠楓葉 八月十一日</title>,<text>含風帶晩醉秋旻。恰好紅粧似美人。縱使龍眠移艶質。未應如是狀天眞。</text>
<title>登昭陽亭 八月十二日</title>,<text>壽春名勝有高樓。誰昔經營供客遊。十里周遭山界野。一灣澄碧水控州。間關幾日方成病。浩蕩如今始解愁。惆悵不能下欄去。郵僮官馬亦回頭。</text>
<title>通溝途中 八月十六日</title>,<text>簿牒堆床囚在獄。按罷前行輒夜深。點火村民休怨苦。車中刺史倍勞心。</text>
<title>夜渡多慶津 八月十六日</title>,<text>夜寒江氣逼秋霄。喚月登舟意欲豪。驛路前頭無此景。休敎舟子急回橈。</text>
<title>將登斷髮嶺 八月十七日</title>,<text>一峯難剗却。將登意轉怱。耳聞虗實除。眼界澹慘中。却憎輿徒倦。偏愁石角隆。快觀方咫尺。猶不耐憧憧。</text>
<title>遂登斷髮嶺 八月十七日</title>,<text>初看却立笑啞然。皓白亭亭㢠接天。萬朶散花存劫後。千尋積雪見冬前。華嵩較爾猶嫌俗。秦漢於斯盍訪仙。未上毗盧肩已聳。此間狂興問誰牽。</text>
<title>山暎樓月夜 八月十七日</title>,<text>瀑聲掀萬壑。車馬不能喧。橋廢尙留石。洞深還有門。峯奇雲際出。林愛月中昬。欲向傍人道。㗳然已忘言。</text>
<title>朝發表訓。冐雨將向須彌㙜。八月十八日</title>,<text>諸公沮我向山程。雨意慘慘不可行。不識一番山雨後。螺鬟凈洗瀑新聲。</text>
<title>表訓寺 八月十八日</title>,<text>黝石暝林處處疑。輿僧笑指出雲奇。長安再宿猶餘戀。表訓初來却悔遅。東北鋪張千玉圃。中間渟滀八龍池。淸虗尊者今何在。巖上浮屠與古碑。</text>
<title>孝養嶺。望滄溟。八月二十日</title>,<text>積霧東南遠遠侵。萬重滄浩一身臨。秪從望際論長短。誰把斟量問淺深。天外茫茫渾碧色。景邊曖曖半斜陰。井觀到此方知小。不有今遊詎快心。</text>
<title>隱仙臺 八月二十一日</title>,<text>一𥺀顧余藐。登玆海嶽門。空茫無世界。磅礴壯乾坤。長嘯千林暝。寂聽萬籟喧。魁稱天逸好。堪笑古今言。</text>
<title>妙吉像 八月二十一日</title>,<text>佛身於是大。嵬坐欲捫參。誰剗千丈壁。仍作萬年龕。晨汲村娥禱。宵燈谷鬼參。謾傳靈怪事。時有客來探。</text>
<title>千佛洞 八月二十三日</title>,<text>魁容傑態可驚人。遠看巉巗近更新。拔地精靈雲萬劫。磨空肌髓佛千身。玉人雕琢難爲狀。畫者葫蘆詎得眞。自笑未曾尋此境。百年擾擾沒紅塵。</text>
<title>九龍瀑 八月二十四日</title>,<text>嶄然層壁削留痕。長得飛泉閙洞門。怒噴碧空龍氣壯。素垂淸晝雪光翻。固知就下由渠性。却怪從頭出此源。十日金剛遊始快。高歌直欲放乾坤。</text>
<title>海上遇風 八月二十五日</title>,<text>回馬蒼黃望北阿。飛沙滿眼奈愁何。秋高海國常多颶。日暮蛟龍敢作波。始喜晴明圖暢快。却妨寒慄暫經過。仙舟繫在金蘭下。信宿淸遊恐戱魔。</text>
<title>三日浦 八月二十七日</title>,<text>泛得蘭舟㶑灧堤。堤邊飛下白鷗齊。風恬水影圓天滿。日晩櫂歌遠峀低。仙賞曾傳此浦上。丹書果在小亭西。終暉跌宕猶如夢。暝樹寒雲悵欲迷。</text>
<title>海上吟得四絶 八月二十七日</title>,<text>白鷗飛飛海路長。飛窮流憇又翺翔。嗟人只怕風濤險。未肯輕身入漭蒼。東海古今潮不生。波來未見壯訇訇。忽憶前年西海見。有潮那得此澄淸。此岸直爲海盡頭。寒沙注目意悠悠。猶嫌一望天遮隔。未覩扶桑使我愁。苟知浩浩大無窮。萬國都輸島嶼中。三韓又是彈丸小。藐爾人生笑蠛蠓。</text>
<title>觀音窟 八月二十九日</title>,<text>落日凭危檻。茫茫水暎空。於何徵造化。亟欲問窮終。佛坐穹窿窟。龍歸淼蕩宮。鸞驂候不至。安得御泠風。</text>
<title>洛山寺觀日出 八月二十九日</title>,<text>驚起山窓曙色籠。扶桑極目恠玲瓏。微微海氣酡顔暈。漸漸雲光握火紅。水上鯨鯢敢唐突。天中氛翳肅淸空。儼然捧出黃金駕。萬國昭明始仰東。</text>
<title>湖海亭次淵翁韻 九月二日</title>,<text>湖外淵源接大溟。魚龍氣積共冥冥。方瀛日月生孤嶼。吳楚乾坤泛一亭。別地開區山繞檻。高人卜宅檜留庭。漁歌跌宕乘流去。誰喚淸狂作使星。</text>
<title>竹西樓下夜泛。觀落火聯句。九月七日</title>,<text>暝沙舟泊水蒼然。範。 簫皷遅遅片月懸。官炬千枝分點岸。和仙樓百尺逈連天。範。 中流怳惚魚龍變。謙。 半壁驚疑鸞鶴翩。壯覩不虗天下聞。範夜深歌席落星前。謙。</text>
<title>白茯嶺。回望滄海。悵然有吟。九月八日</title>,<text>步步上山望。茫茫別海愁。暝雲增悵黯。落日倚淹留。今後無魁作。向來儘劇遊。行看猶一笑。楓壑且深幽。</text>
<title>九日途中示和中 九月九日</title>,<text>去年今日終南下。我揷黃花君賦詩。今日與君爲異客。回頭怊悵去年詩。</text>
<title>臨溪夜行 九月十一日</title>,<text>當夜穿重峽。高梢斗始橫。人將明月去。馬入白雲行。水落深知壑。林開暝識程。戒卒且徐馳。境幽興自生。</text>
<title>淸虗樓舟中 三首○九月十二日</title>,<text>沿洄水一曲。高閣卽其邊。鏡裏元無物。壺中別有天。岸移村似畫。帆晏日如年。更待良宵月。長儔白𪆽眠。長歌與浩詠。泛在夕陽邊。雲捲深窺壑。秋高㢠見天。美肴催小妓。緩棹勑長年。安得專斯境。邀仙一榻眠。山癯秋已晩。潭靜境無邊。樹沒東西岸。雲空上下天。浮生難一日。奇矚始今年。高閣淸凉夜。還堪伴鶴眠。</text>
<title>落花巖 九月十二日</title>,<text>巖上花開啼子䂓。子䂓啼盡花爭落。急灘日夜注淸泠。嗚咽波聲猶似昨。</text>
<title>微雪訪八潭</title>,<text>攀蘿踞石頫深淵。飛沫成霞暗洞天。對此已能忘世我。就中應復有神仙。丹楓着雪紅愈軟。玉峀啣雲皓更鮮。老佛彌陀休瞞却。弄獅跨鶴亦眞緣。山中有獅峯鶴㙜。是日欲訪須彌塔未果。老佛云云。卽指此也。</text>
<title>蓬萊閣。與丹丘丞共賦。三首。</title>,<text>仙厨茶罷意悠悠。危閣泠風卧素秋。吏筆自能題漫牒。女歌時復弄輕舟。崇朝雨氣雲生岳。竟夕蟬聲樹掩樓。不耐終南勞遠想。興原江水日西流。高樓落照動淸池。催發蓮舟夕鳥時。莫道歸來三島暗。半輪秋月上東枝。蟬語鳥啼官樹晴。颼飀盈耳盡秋聲。詩成不肯自濡筆。先命敎坊上管笙。</text>
<title>臘後寒夜。邀丹丘丞留話。</title>,<text>終年簿牒苦。塵丌廢看書。京國不戀憂。關鄕猶自居。常憎雉岳瘴。已厭杆城魚。賴有丹丘子。淸談起病踈。</text>
<title>雪夜拈三淵韻</title>,<text>膓斷京華信使稀。悲吟何日不思歸。天寒凍雪埋山積。歲盡殘梅繞閤飛。簿牒關心那得拋。琴書多病摠相違。逢塲共是江湖客。取醉今宵更攬衣。</text>
<title>春日會仙槎尉，丹丘丞。共得西字。二首○戊子</title>,<text>按罷簿書樓日西。惠然官盖與郵蹄。前山霧氣連村夕。深樹花慵入鳥啼。今日一樽倚蓬閣。明朝片帆下蟾溪。歸心肯惜東關別。猶有悽悽爲爾題。迢迢歸思日望西。起問輕舠勝快蹄。岸草無心仍細翠。林鸎相送復幽啼。江關物色輸征槖。京國梅花訪小溪。詩曲不宜官妓唱。漓漓醉墨傍燈題。</text>
<title>和中將歸洛。寒夜留話。</title>,<text>風打官槐葉盡飛。寒烟夕望掩千扉。山關雪檻驚時晏。京闕氷程怕信稀。幾日呻吟徒擁被。明朝離別更牽衣。高情本不輸彭澤。爲客如何賦未歸。</text>
<title>蓬萊閣酒後。留丹丘丞叙話。</title>,<text>藩務雖閑未養軀。歸心一颿繫蟾湖。樓㙜峽裏非吾土。花竹終南返素儒。漠漠春愁生細草。悠悠世事撫枯梧。驛亭西出無知己。盍與詩篇送我俱。</text>
<title>上元宵蓬萊小集。拈韻同賦。二首。</title>,<text>憑欄何所眺。山郭宿雲凝。酒爲生前樂。詩猶病裏能。高人瘦似鶴。刺史淡如僧。相對渾相忘。論心有一燈。天惜圓蟾吐。山愁積霧凝。舊遊心忽壯。遙踏脚無能。農兆將詢野。花期已約僧。良宵聊自遣。朋酒促明燈。</text>
<title>柳生以余不久歸洛。徒步來訪。拈韻同賦。</title>,<text>春陰不已晝常昏。雨過和風忽滿軒。暖意嚶嚶鳥出谷。仁心脉脉草離根。相逢只可傾罇釀。將別胡爲見淚痕。坐久廻欄幽思足。鳳川流水且休喧。</text>
<title>別族兄之湖中</title>,<text>但知惜別際。不念懽逢初。積葉孤燈暗。繁霜落鴈踈。湖鄕未同返。關峽那堪居。終晝與長夜。語窮意有餘。</text>
<title>蓬萊閣。雨餘靜坐。賦得堂字。</title>,<text>一番春雨滿池塘。草色離離上畫堂。鷰子不來花不發。女歌何緩舟何忙。高簾乍捲天風暖。危檻徙凭晝景長。民吏簿書聊暫拋。逢君且合引淸觴。</text>
<title>雪夜拈淵翁韻 二首</title>,<text>吏退官樓靜。槐陰覆曠庭。峽中偏積雪。簾角忽踈星。詩就梅迎閤。樽開月到欞。篝燈岑寂夜。不妨細論經。藩閒惟暇夜。鍾罷訟休庭。月閤英英蘂。風梢落落星。誰能索尖筆。儂且倚虗欞。終南有小屋。歸去理殘經。</text>
<title>雪夜述懷</title>,<text>悄然覊思倚孤屛。京國梅花有小亭。鏡髮欲從愁裏白。雪山猶作夢中靑。詩無起興今將廢。酒可寬懷便不醒。只爲聖朝東節寄。堆牀簿牒送玆齡。</text>
<title>月夜步蓬萊閣 二首</title>,<text>多少覊愁夜不眠。偶乘明月立寒天。只緣重負仙人約。長得蓬舟繫閣前。林鳥驚呼警客眠。出簾寒月已中天。誰敎鳩杖扶吾去。轉到蓬萊小島前。</text>
<title>月夜拈淵翁韻。示柳生。</title>,<text>論交無老少。相見輒開顔。繡肚應千首。茅廬只數間。襟情虗月檻。談辯搭雲山。梅蘂待君綻。留爲雪裏看。</text>
<title>效古艶體。戱贈和中。二首。</title>,<text>官娥解唱別離調。嶺樹江雲捴有情。游子斷膓歸未得。玉樓紅燭夜三更。回欄睡起乍凝晴。亂鬂低眉暗不平。未信丈夫歡寵極。故將幽惱試春情。</text>
<title>北郊歸路</title>,<text>積雨初晴旭日溫。飛驂駄我出官門。前疇水漲渾疑澤。遠野烟生始辨村。偪側誰言無勝槩。俯昂猶自快心魂。興來不禁吟眉蹙。碧樹黃雲且近昏。</text>
<title>蓬閣留丹丘丞。賦得孤字。</title>,<text>雉嶽白雲出。蓬樓明月孤。無人知妙趣。是處卽仙區。廵檻歌喉競。登舟酒卣俱。悠悠塵事外。對子已忘吾。</text>
<title>用前韻伯謙</title>,<text>相知如有得。相別詎堪孤。暇日來蓬閣。前秋及海區。縱難歸轡竝。猶幸餞詩俱。花發終南宅。敎誰起病吾。</text>
<title>疊用前韻 三首</title>,<text>此日足堪惜。此遊良不孤。醉中知傑士。靜裏驗名區。風月輸樓盡。詩篇載馹俱。定應仙分重。兩歲逗留吾。非君趁淸晝。爭奈此樓孤。靄靄雲千嶂。盈盈水一區。承宣新伯在。詩酒我丞俱。聞道蟾江上。篙工久待吾。小屋城南麓。無官一枕孤。何曾耽玉節。偶是管仙區。江漢歸來早。琴書跌宕俱。浮塵長擾擾。萬事喟然吾。</text>
<title>蓬萊舘。觀釰舞。</title>,<text>少女戎裝劒作門。廻飈暗起晝爲昏。森森色動身俱轉。坎坎聲催袖屢翻。不是猜心胡按刃。無端虹氣合驚魂。敎渠欲學公孫舞。古蹟屛風草法存。</text>
<title>蓬萊舘小集</title>,<text>政堂吏退後。樽酒客來時。舒日啣山晩。微風度檻遅。節旄身外幻。蟲鼠醉中疑。跌宕惟心事。不妨世不知。</text>
<title>重登秋月㙜</title>,<text>一抹靑山落照遅。花宜紅嫰柳宜垂。風流酒席爭先醉。戱命嬌娥進柘枝。</text>
<title>用前韻。留別仙槎尉，丹丘丞。</title>,<text>東風柳色爲誰遅。秋月重登嫰始垂。驛路安昌酒後別。知君折取幾多枝。</text>
<title>蓬萊閣。與洪稚明呼韻同賦。</title>,<text>丹靑檻下一塘明。照得瓊花錦草生。島影轉移將近夕。女喉嬌娜不勝聲。詩慚漢魏何妨詠。地道蓬萊且愛名。酒盡金貂須解買。百盃方足洗襟淸。</text>
<title>立石㙜</title>,<text>合沓叢林裏。頎然一石長。撑雲無敵耦。入洞已矯望。霹靂其能破。滄桑了亦忘。鐃笳助勢壯。注目送斜陽。</text>
<title>次洪稚明</title>,<text>聞韶深夜一遊奇。梅落春生別後思。長峽暮雲尺書絶。他鄕匹馬片心知。寒暄不道惟傾酌。風月無禁且有詩。吾亦隨君下蓬閣。終南茅屋更留期。</text>
<title>春日與朴君翼，鄭公著倂轡入東峽。逐景拈韻。以記三行。三首。</title>,<text>峽路尋春入翠微。花風吹面谷禽飛。驛馬不閒山裏步。訪仙初計已全非。纔經側壁復林巒。終日勞勞過一山。秣馬遊觀還是事。不如長嘯閉柴關。平林漠漠帶朝霞。範。 數點人煙洞口家。翼。 行馬蹄輕塵不起。著。 吟鞭與到路忘賖。翼。 長堤日炙無邊草。陰谷春藏未發花。範。 南客西豪同此賞。翼。 浮生一樂也堪誇。範。</text>
<title>偶吟</title>,<text>遙岑向晩忽生嵐。閒鳥何心東復南。川小猶容雲影照。野長寬得夕陽含。依微縣郭高樓出。偪側罇筵古木參。明日西行無與伴。丹丘春色拂盈衫。</text>
<title>疊用前韻間字</title>,<text>蕭蕭馹騎出雲間。春景供奇夾兩山。山路踏來還不盡。吾行今日度幾關。</text>
<title>春日與丹丘丞拈韻</title>,<text>壺罄且沽君莫歸。醺醺不須問斜暉。浮生豈易玆遊數。多病常愁得見稀。岸草無心呈細翠。谷禽何意好高飛。花開已約山僧報。春日提携共拂衣。</text>
<title>東伯休辭日。留別諸倅。</title>,<text>今日休辭醉斗醪。安昌官路別愁綢。尙思冷浦艤扁棹。不復臨瀛集衆髦。峴首落暉登讌席。丹丘明月照歸旄。歌娥解唱美人曲。京闕西望興欲挑。</text>
<title>拈恥菴韻。寄丹丘丞。</title>,<text>茅屋歸卧一襟虗。嶽色溪聲不改初。較想丹丘餘興在。朝來又得故人書。</text>
<title>八日燈夕得聲字 十首</title>,<text>家家燈夕沓人聲。喚起千街一色明。自古繁華誇是日。昇平歌皷動王城。天街暝色近鍾聲。已見千家火色明。誰將十斛明珠顆。散却晴空滿一城。長安士女動歡聲。一夕張燈到處明。請君莫惜今宵短。歲歲繁華匝禁城。欲知四境達鷄聲。燈火須看十里明。若使一邦同此俗。豪華不特在王城。擊壤歌連土缶聲。繁華是日勝淸明。漢水終南無變盡。燈夕年年萬家城。憶在直廬聽漏聲。良宵只對玉燈明。誰知今夕登高處。贏得明光滿洛城。守月姮娥泣失聲。中天忽减素輪明。紫皇遺却星辰局。今宵散在洛陽城。客來山逕聞跫聲。共指千家匝衆明。耽遊不是學年少。聊識繁華滿禁城。男欣女悅四鄰聲。歌席張燈幾處明。聖朝太平傳盛事。萬年佳氣擁王城。耳邊擾擾盡呼聲。撲地閭閻卽被明。君王欲察璿璣象。模取星辰散一城。</text>
<title>又得年字</title>,<text>年年燈夕又今年。童子豪情老更牽。却憶去年綾被夜。漢宮分燭玉檠懸。</text>
<title>喜雨</title>,<text>連月憂焦土。崇朝喜濕衣。同雲下𩃎霈。和霧作依俙。藩報豊先占。壇祈驗不違。近臣相與告。攢手向彤闈。</text>
<title>登挹淸樓。次退憂相公板上韻。二首。</title>,<text>嫰草晴沙目渺然。夕陽偏在亂村前。舟下不禁風力駛。靑山相送已樓邊。遙山澄水兩蒼然。依壁簷楹一鷺前。漁人慣識魚遊處。直放孤颿向渡邊。</text>
<title>得山樓漫吟</title>,<text>槐陰覆地芍花闌。暇日携筇暫就閑。誰氏繁華留舊榭。如今雲物在空山。可哀俗子爭趨市。能似君家常掩關。轉眄此亭觀世變。塵心已得十分刪。</text>
<title>山亭遣興</title>,<text>蕭然竹屋寄終南。亂草殘花覆小巖。碧嶂當面長作偶。故人倚檻忽成三。灌園栗里生涯足。高枕羲皇午夢甘。倘有春波漁子楫。仙鄕直與武陵參。</text>
<title>長溪君 棅 挽 三首</title>,<text>幾渡灣江一弊裘。王程氷雪費焦憂。宗祊幹事伊誰力。是歲歸來遂白頭。廐馬不肥素褐麄。東平家世一寒儒。公年七耋公何憾。可惜氷姿世更無。心長髮短老臣誠。文殿恩言日月明。泉下若逢金相國。共悲消息杳河淸。</text>
<title>送李心卿歸嶺南</title>,<text>病裏逢君强破顔。相隨花下復林間。一塵不染心如鏡。半世深知義重山。莫挽霜鴻歸竹嶺。可堪秋葉掩柴關。臨分只道勤工字。白玉無瑕更可刪。</text>
<title>再訪城北屯</title>,<text>北墩初設擯羣言。陰雨城隍至計存。往者尋常一長谷。居然排列幾家村。緣溪洴澼誰爲葉。負郭耘耕可餉屯。更得淸秋水石好。客來拄杖問窮源。</text>
<title>次金君士授聾齋韻</title>,<text>物去靈臺耳自空。枕邊只合納松風。山禽喚起偏多笑。俗客呼來渾莫聽。曲曲可聽林磵瀉。囂囂爭奈市塵紅。相逢不作寒暄語。借問誰聾誰不聾。</text>
<title>偶坐述懷</title>,<text>百年多感涕交流。不待萌生蟋蟀秋。城闕將辭奈有國。江湖欲渡非無舟。園花自帶繁華意。禽鳥猶爲飮啄謀。却恨此身佳緖少。只勞歸夢伴眠鷗。</text>
<title>送李學士仲羽 亨逵 赴燕 三首</title>,<text>胡人能射又能馳。十月單于獵獸時。賴有年年東海使。中原得覩漢官儀。寧陵往事電過天。中夜悲歌今古傳。聞說漢人能漢語。須將此意入哀絃。濯髮南溟意已寬。白頭高頂一彈冠。如今踏去長城路。到底男兒足壯觀。</text>
<title>失題 二首</title>,<text>聞君結屋棲巖間。古逕蒼苔獨往還。花發故人相訪日。騎驢直向白雲山。相公恩召日三催。如海朱門夜亦開。去就非關來促廹。九重猶不詔臣廻。</text>
<title>七月旣望。復用新舍前韻。</title>,<text>枕衾渾覺卧淸秋。星斗輝輝近小樓。斷岸深更雙鶴瘦。古槐凉雨一蟬幽。浮生逆旅霜侵鏡。懶夢滄江月載舟。千里君山剗不得。碧雲迢遞使人愁。</text>
<title>得山樓主人來訪。拈韻共賦。</title>,<text>乍恨同城阻。今逢懽若何。話深書几靜。坐久樹陰多。但得傾樽醉。寧辭秉燭過。病憂餘日少。須聽百年歌。</text>
<title>得山樓小酌</title>,<text>盡日君家飮百盃。壺乾買取遣人催。兒童莫笑顚狂醉。萬念還從醒後來。</text>
<title>秋夜次洪士範九日韻</title>,<text>杞竹東園任就荒。登臨猶自傍斜陽。山楓帶晩令辰醉。籬菊知時一夕香。可耐秋聲爭入耳。偏敎詩思欲弸膓。玆遊不是耽佳賞。只爲人生百世忙。</text>
<title>得山樓夜。拈陽明韻。二首。</title>,<text>紫閣陰寒未可登。磵南微雪一驢乘。穿行忽似歸林鶴。趺坐還如聞磬僧。物外棲遁惟我志。世間經濟問誰能。主人莫促開詩硯。漫詠無心故不曾。象外雲山夢一登。覺來仙鶴杳難乘。塵街日出長隨俗。楓嶽秋歸獨遣僧。做事易從衰後懶。看書惟幸病中能。某丘某水知何在。童子常遊却憶曾。</text>
<title>得山樓松屛</title>,<text>偃壑蒼松誰手植。爲君偏作滿庭陰。斜陽谷口行人少。流水城南一院深。半日團歡傳細酌。十年情契撫淸琴。定知出洞皆塵事。長得幽雲鎖小林。</text>
<title>新秋漫吟 二首</title>,<text>苦炎誰妨近秋凉。秪怕東園草萎黃。鵜鴂欲鳴時欲晏。獨留空谷喚蘭香。松檜長風小閣凉。坐來斜日照林黃。曲池流水淙淙入。蕪沒芰荷尙有香。</text>
<title>送淮陽倅還衙</title>,<text>極樂蓬萊太守歸。何須歲暮怨離違。六仙分作四仙伴。匹馬翻成五馬飛。楓色報來僧將牒。松聲吹滿吏人衣。他時苽代當相許。莫使金丹宿計非。</text>
<title>送泰川使君 二首</title>,<text>年少風裁鮮爾儔。人間仙鶴下淸秋。如今豈欲辭禁闥。聊把牛刀試小州。斜陽官路馬如飛。此別如何淚滿衣。秪恐關河千里外。故人書字到來稀。</text>
<title>送淮陽使君 二首</title>,<text>幾年綾被在瀛舘。一蹴銀臺伴六仙。如今又向蓬萊去。知爾仙家別有緣。府中急事吏來傳。萬瀑銀流雨後天。直待仲秋山月滿。官家是日迓羣仙。</text>
<title>曉赴銀省。馬上心草。</title>,<text>強起具朝服。推窓曙色看。天河猶寂歷。牀蟀更淸寒。吾弟方舒膝。小奴已鞴鞍。行者何須問。鍾鳴漏亦闌。</text>
<title>送人赴官</title>,<text>南社詩遊意正闌。如何匹馬向雲山。故園叢菊履霜感。少女嬌粧勝雪顔。志業偏將秋色晩。鬂毛贏得別愁斑。一官只爲高堂養。非此今行定不還。</text>
<title>澄淸閣懷古</title>,<text>倐忽風燈事異前。黃驪舊宅半蕭然。侍飡圻舘猶依昨。哭櫬松坡已度年。愴悢如今流水逝。沈吟疇昔短燈懸。秋風客過澄淸閣。共說常時感涕漣。</text>
<title>鸚鵡杯</title>,<text>停盃吾有願。與爾葬糟丘。未死須行樂。人生能幾秋。</text>
<title>至月旣望夜。梅花會。二首。</title>,<text>自愛梅花好。行尋月白宵。發來憐色淡。落去恐香飄。箇箇還欺雪。枝枝却綴瑤。春光此處在。休歎灞橋遙。客子伴明月。來吟梅發宵。依依素女笑。皎皎雪花飄。老榦勁如鐵。淡英巧勝瑤。喚香仍酹酒。春色未全遙。</text>
<title>又得詩字 五首</title>,<text>不勝月夕興。來賦梅花詩。一醉須行樂。百年能幾時。不有吾君興。何曾詠好詩。依依淸月近。擧酒酹花時。山頹老子醉。水倒主翁詩。梅月今宵樂。人生且一時。客到梅邊月。君吟酒後詩。吾儕能不樂。幸際聖明時。樂莫今宵樂。高歌又短詩。停杯問明月。爾我渾忘時。</text>
<title>除夕</title>,<text>街漏塒鷄解報時。孤燈耿耿問何思。儂今三十無成就。長得年年惜歲詩。</text>
<title>楊根舟中 己丑</title>,<text>桃杏花殘春欲闌。山風不已倒余冠。天長水濶孤帆在。野凈林回數屋安。旄纛浮榮徒一夢。朝廷促召更何官。吾生百歲皆塵事。猶幸江湖此日寬。</text>
<title>次南鄰韻</title>,<text>槐陰覆地好風微。坐久松簷夕鳥飛。寒瀑月明吾有債。金剛花發子何歸。縣中禮數休相問。海上逢迎定是稀。斗酒論心賭盡醉。不敎塵客扣山扉。</text>
<title>落花 二首</title>,<text>偶思金井落梧秋。花事如斯日覺遒。滋葉方生輸旺運。恣風忽妬减長籌。撒飛自幸登淸卣。零謝誰憐委汚溝。餞爾不須怊悵詠。明年再發此山樓。花塲消息便春秋。此事忩忩一夢遒。早擅豪奢衰亦理。縱悲零落救何籌。鸎無選樹辭歸谷。蝶惜餘芳送下溝。不忍任渠泥土共。招魂暗暗夕陽樓。</text>
<title>上仲父嶺南按使節下</title>,<text>啼鳥飛花驛馬前。阮家離別偏相憐。列州休戚符俱佩。九闕衷誠日共懸。秪願仁聲播蔀屋。肯將悽曲逗罇筵。夢魂難度鳥關險。山閣孤燈苦做眠。</text>
<title>詠牧丹 二首</title>,<text>掩暎紅粧一樹幽。小罇相醉對山樓。桃花落盡猶能發。寄語林禽莫謾愁。近看妖艶遠看幽。春晩繁華獨擅樓。强似玉人羞曉抹。楚臺雲雨動香愁。</text>
<title>送春</title>,<text>流光倍覺倐三春。無數離愁雨墮頻。全盛桃梨隨駛水。倦飛鸎鷰吊前塵。雲霄杳杳攀仙駕。樽酒寥寥悵故人。自此山樓顔色减。等閑芳草日相親。</text>
<title>送洪士範赴大同郵 二首</title>,<text>斜陽雲樹路西開。杯酒陽關苦別哉。天逈定知勞夢往。秋高誰耐望書來。大同驛馬輸詩卷。浮碧笙歌閱妓才。少一不成南社會。明年花發待君廻。梧陰掃罷酒筵開。驛路城西目渺哉。木末殘蟬終日響。天邊一鴈幾時來。沿郵得祿憐非志。遇勝題詩合試才。諫省春坊憂乏選。朝廷能不喚敎廻。</text>
<title>奉贐大同丞赴郵之行</title>,<text>浮碧樓㙜高復高。佳人醉脫陸郞袍。微官白首猶堪詑。快馬長程詎足勞。梅夜詩軒將廢硯。菊時鄰肆不沽醪。送餘無賴徒寒眼。雲樹關山杳似毛。</text>
<title>摠府直中偶吟 壬辰</title>,<text>追逐塵途歲十廵。酸梅世味不堪嚬。市門心水知誰子。珮玉形灰此有人。內院漏聲淸晝永。上林花氣一春新。若須頭白休官去。未信湖鷗肯許親。</text>
<title>中春漫詠</title>,<text>簷短猶堪納日輝。春容脉脉四山圍。會須時節將登嶽。爲囑家人急換衣。雨過階花能自發。風輕林鳥不禁飛。不愁巷外無車馬。只恐親朋得見稀。</text>
<title>疊用前韻</title>,<text>盈堂塞戶盡春輝。窮谷陰寒定解圍。拂檻和風生柳色。侵階微雨潤苔衣。正憐野馬當簷繞。更得斑鳩上樹飛。急事無如同取醉。園花易發更看稀。</text>
<title>百歲老人李知事 樸 挽 今上朝赴京。公卿爭往謁。皆其昔年朋友之孫曾也。○二首</title>,<text>彭壽多君七百秋。泡漚一滅竟悠悠。笑彼蜉蝣世間子。不哀公死羡公籌。三萬六千日亦遅。故人孫子鬂俱絲。逝水浮雲今日後。寧陵歲月復誰知。李公生於孝宗朝戊申云。</text>
<title>銀省自有古風。今或缺焉。不佞以妙齡忝居諸公之首。猥不敢按例如常。適登筵。被上頫詢而許之。遂退爲拳膝戱。亦各罰飮一觥。拈得存字韻共賦。以述玆事之盛。</title>,<text>后壽耄期古罕存。百工歌祝溢深罇。此時奔走非難事。一席談諧亦聖恩。樓日方遅春澹蕩。宮花始發雨頻繁。吾曹曷報昇平盛。秪有新詩合細論。</text>
<title>仲父上章乞休。解將任後。會洪叔士範。拈林字韻。</title>,<text>不避城塵不入林。謝他名利卽虛襟。一醒昏夢身初返。相忘浮雲世孰尋。永日無猜山對牖。淸宵有約月當心。殘詩小酒猶餘興。鄰客招邀讓座深。</text>
<title>追和南嶽酒席韻</title>,<text>漠漠繁花照日明。被誰牽動起閑情。澗經一雨添新響。鳥選高枝作好聲。莫遣酸詩撩漫景。要將細酌住餘生。卽今昭代皆懽事。須聽笙歌滿一城。</text>
<title>過再從兄宅。拈得淸字。</title>,<text>門巷無塵物物淸。閑愁漠漠滿春城。景暄花氣渾浮動。雨度山容一洗明。賭醉要將終日已。高吟非欲使人驚。不平事到驅還去。誰笑衰儂濶世情。</text>
<title>春興 二首</title>,<text>看花莫向柳堤西。漉漉春泥沒馬蹄。自有繁梅迎檻綻。更兼幽鳥入林啼。樹頭雲出依微嶽。村裏人歸繚繞溪。寫景詩家同意匠。困吟先被故人題。樓影岧嶤日下西。二三佳友策蹇蹄。十分喜報村酤熟。無數閑愁谷鳥啼。種柳誰非陶令宅。賞桃還是武陵溪。媚春秪恐春將去。詩意怱怱未可題。</text>
<title>賦得鳴琴</title>,<text>何來雲氣近簷飛。松籟泠泠月趁期。不待聽終先古意。誰能傳得卽新詩。孤淡未肯酬行樂。悽咽猶堪道別離。世少知音彈亦奈。子牙山水古今悲。</text>
<title>仲父宅小集</title>,<text>晼晩春光好。輕霞鎖夕村。高碁留白日。細酌迫黃雲。有契花當檻。不期朋趁門。人生貴適意。虛譽笑播芬。</text>
<title>酒席。別雲錦宰。徐令命天氏。時爲靈光倅。</title>,<text>和風吹動百花催。一雨兼看洗綠苔。漫興詩篇緣病廢。逢塲罇酒逐顔開。時平不用經綸士。邑小猶須剸理才。浮世那堪常苦別。庭榴未發急歸來。</text>
<title>三月晦日。步白香山餞春詩。二首。</title>,<text>小院惜春春自去。攔遮何賴鎖荊關。祝融按節方臨至。上帝無私却放還。只信鸎花長欵好。那知罇酒忽悽顔。悲歌且欲留斜景。羲馭催歸若木間。目渺天涯眉不展。離情殆甚餞陽關。若終是日遂將盡。待到明年方始還。設此詩罇非樂意。憐渠花鳥作何顔。曲欄小雨池塘月。黯黯相思在此間。</text>
<title>鄭生 寅爕 輓</title>,<text>漁樵身世醉鄕民。意到時來與我親。破冠續帶驚脫俗。狂歌放笑認由眞。如何奪去魁梧士。試看無非齷齪人。別日留期猶在耳。小園花木已生春。</text>
<title>晝眠 三首</title>,<text>纔臨眼闔眞佳境。及到鼻雷已頓忘。從知美美甘甘際。不似冥冥浩浩鄕。四座譁言剽入耳。依俙認作夢中然。覺來却向傍人說。慚被呵呵笑拍肩。猛然收拾還頹枕。限以須臾遂竟曛。村鷄近午蒼茫哭。疑是身從上界聞。</text>
<title>朴靈山 師厚 輓</title>,<text>皓髮偉顔見古人。錦陽家法本淳眞。遠山摠爲吟肩聳。幽鳥爭投卧榻親。苟用定知名竹帛。徒窮誰識腹經綸。梅花小閣鞱殘雪。曷不須臾共賞春。</text>
<title>淸和小集 二首</title>,<text>忽被鄰朋剝啄門。小園春去酒仍存。輕陰庇樹容鸎息。落蘂成泥任鷰呑。夢裏蝶周知一幻。眼前衣狗笑千翻。經綸豈是吾儕責。只合狂歌卧敞軒。無客何須苦掩門。幽人獨自偃仰存。洗胷麯糵誰禁醉。駐髮金丹不學呑。永日鳥聲當檻閙。晩風林影入簾翻。咽街車馬囂塵裡。猶幸淸閑得此軒。</text>
<title>用淵翁韻。詠月上東林。</title>,<text>天東雲翳忽驅除。捧出銀輪白我廬。別後景光元似昨。逢塲懽好每如初。迎來小檻催開卣。伴宿踈簷許照書。淨濯塵魂疑羽化。定知今夜夢淸虛。</text>
<title>聽琴。拈淵翁韻。</title>,<text>宜松宜澗又宜山。雅韻元非在手間。白日漫漫雲出壑。寒宵皎皎月窺關。固知樂者增歡意。頗怪愁人益慽顔。古調寥寥那可復。繁音吾欲一齊刪。</text>
<title>扈駕往北漢。馬上口拈。</title>,<text>扈蹕星回穆聖思。鑾輿卽日又臨之。溫都自古多形勝。皇考於斯費設施。黼座瞻壇天上似。鈞韶聞谷夢中疑。君王此幸非遊豫。只是昇平不忘危。北漢乃肅廟朝所刱。壬辰四月十日臨幸。而當宁時。以揔管扈從焉。今年卽其回甲也。</text>
<title>聞岳陽樓毁。感而有作。十首。</title>,<text>洞庭流水流無已。千古汀干有一樓。忽聞人道樓壞盡。想像如今但水流。直與天齊絶地逈。湖心雖廣敢爭衡。水神暗覘朽無力。夜發鯨鯢一倒傾。樑摧棟折嗟無奈。礎破甍飛竟孰支。固知一木難爲力。何不至誠勤護持。也想壞時聲撼嶽。爭如霹靂下空虛。沈吟更向南天望。似有凝雲護劫墟。何不撑支少須在。須吾一度躡中州。如今縱向湖邊眺。吳楚風烟只管愁。未聞只道樓長在。不有人傳卽不妨。心上甍椽一朝去。從今倂與洞庭忘。樓以木成寧不毁。悲歌且莫怨良工。檻前七百平湖水。萬變滄桑一瞥中。杜翁憑檻一高詠。道得精神不朽傳。乾坤老却夷吳楚。萬古簷楹尙屹然。肇昔經營應費力。卽今頹碎可堪聞。願將廈屋千間志。重竪層楹上入雲。成住壞空元一理。樓存樓毁不須論。山下蝸廬容膝足。只堪長嘯醉深樽。</text>
<title>五月廿七夜。上遣官祈雨齋處憶昔窩。至夜半行祭時。出次庭中。向天默禱。達曙而罷。申內翰 禹相 有詩送示。遂次其韻。</title>,<text>龍樓日日望蒼空。八彩愁凝烈旭紅。豈直焦憂勞廈上。仍兼默禱立庭中。宸心耿耿通雲漢。天意悠悠惜雨風。未有至誠神不格。從看𩃎霈賀年豊。</text>
<title>松陰</title>,<text>鱗髮蒼然密亦踈。繁陰爲我滿前除。得風拂面堪甦醉。免汗霑巾長課書。圍作盖形寬蔭覆。籟藏琴語發淸虛。不須歲暮方姱美。茂績常收午日餘。</text>
<title>舍季趾叔作敎兒師。招集隣蒙五六輩。講小學。其無好爲師之患否。戱拈白沙韻以遺之。</title>,<text>孩笑猶如昨。頭嶄解敎人。育才無老少。顧職極淸新。左右垂髫士。中間踞乕身。九重師道在。時復牖蒙親。</text>
<title>林下聽琴</title>,<text>元知古道不容今。邈矣幽蘭已廢音。忽此朋罇當日晩。喜聽絃語出林深。歌聲宛轉通神韻。句意淸圓寫直心。急澗踈松猶未喩。起看輪月掛東岑。</text>
<title>聽蟬</title>,<text>四壁秋虫不禁喧。誰如幽響切高軒。好山淸水應埋殼。玉露晴空始喚魂。晩歲天機惟爾許。白頭塵慮定何存。聽終忽起江湖思。脉脉黃雲且近昏。</text>
<title>仲秋小望。在永平楸下。夜見黑雲蔽月。恨而有吟。</title>,<text>東天政待月輪生。爭奈頑雲擁似城。泣露蟾兒俄失影。隔林螢火敢偸明。豈容一切昏冥盡。會見須臾廓澈淸。寂寂四鄰方睡劓。獨持罇酒坐三更。</text>
<title>訪卧龍巖</title>,<text>穿花憇樹出林巒。一石泉邊作怪看。縱未中流成壁立。猶能據水狀龍盤。奔喧汲汲歸何處。衆競啾啾不我干。君子觀斯知勇退。畏人軒冕揔非安。</text>
<title>投壺 十首</title>,<text>難哉終日心無用。偶爾投壺遣憫煩。紛抽亂擲雖云戱。靜玩方知至理存。對陣鴻溝矢如雨。所爭只在一關中。賭嬴報捷歸來後。先數當時發縱功。一直中壺爭詑技。歪斜墜地更尤誰。苟求箭箭無差失。何不存工未發時。正身直射知君子。側足機投驗小人。譬彼獲禽雖不獲。王良範御是爲眞。鑿鑿中規無一失。傍人嘖舌讓高功。少焉力倦須存戒。養子穿楊亦鮮終。無偏無倚方云可。喩以中庸取義深。貫耳高籌稱倍畫。吾知不及直當心。輸嬴何必細商量。執矢憧憧意不安。從古羣雄成敗筭。都由把定此心難。不中奈何中是倖。論人未可責全壺。得不踰閑斯足矣。百全高枝世應無。執激還投爭說快。將呑復吐競嗟慳。始知缺界爲爲事。多在方成幾敗間。有酒如澠宜盡醉。兩君賭勝竟何成。司射敎人惟揖讓。狼壺龍首摠虛名。</text>
<title>惟聖壽七旬有九歲。推恩國中耆老。各賜米肉。俾慶于其家。我外王母亦與焉。於是內外孫曾。相卛稱觴於慈氏所。仍各賦一律。以述玆慶。二首。</title>,<text>遅遅簷日慶深年。慈氏榮親敞小筵。皓髮齊垂堪擬鶴。韶顔難老合稱仙。皇恩直祝雲霄上。彩舞交呈杖几前。不但吾曹懽頌止。嘏辭留與後承傳。雲需知荷寵高年。鶴髮巋然儼上筵。恰値一天明極宿。齊言平地見神仙。羣孫捧酌當頷下。慈氏陳羞跪膝前。吾輩幸逢今日盛。洪休家國合同傳。</text>
<title>秋日漫詠</title>,<text>坐來黃葉落盈衣。衣上多時樹上稀。萬事如斯元易毁。百年非久奈終歸。酒嫌鄰媼徵錢急。肴想湖村獵蟹肥。却怪蘧翁猶晩覺。儂年四十已知非。</text>
<title>霧月</title>,<text>積霧籠空一色如。淸輝减却出東初。未能奪夜光明鏡。猶自衝昏放素車。罇酒有愁同黯淡。桂宮無碍本淸虛。但看園木霜凋盡。不借澄光尙影踈。</text>
<title>九月三日。次淵翁韻。</title>,<text>身超萬象倚高林。淅瀝秋聲易撼心。可道殘陽餘畫在。獨憐佳木肅霜臨。崢嶸玉宇悲歌壯。晼晩黃花一斗深。漠漠幽襟人不識。卧看林末返棲禽。</text>
<title>重陽前一日 二首</title>,<text>不要人訪日關門。惟發囊錢酒換村。白髮抱琴當晩歲。靑山拄杖立黃昏。浮雲世事方知幻。落木秋懷未可論。安得眼前昭曠界。吾廬自在菊花原。凉飈不礙入山門。薄暮寒砧起四村。老作重陽自兀兀。病堪斗酒常昏昏。虫將句語當階詠。籟托琴心上膝論。晩圃看花幽趣足。秋光何必在高原。</text>
<title>送朴承旨 瑞良 歸鄕</title>,<text>不似當年下第歸。大夫斑舞駐堂暉。那知對策媒恩重。創覩遐方詑慶稀。小醉黃花猶耐發。高吟黃葉正紛飛。知君已作銀臺客。夢繞龍樓定濕衣。朴興德人也。以典籍魁文臣製述。上嘉之。特除承旨。其親得以侍從父陞資。</text>
<title>月夕小集</title>,<text>茅廬僻在澗南村。不是高標自掩門。遒序易驚悽落木。韶顔難駐酌深罇。松聲出壑聞逾靜。月魄中天仰始尊。莫使輪蹄來巷外。鄰朋惟許日源源。</text>
<title>十月十八日夜翫月</title>,<text>不息流光與日催。被誰驅遣復邀回。乍將林影依依在。却望天心冉冉來。未妨星河沈不彩。細看蟾兎老逾才。九街塵息方徐出。似待鄰筇照夜盃。</text>
<title>次輝遠歲暮漫詠韻</title>,<text>寂寞牀書一讀還。親朋落落半歸山。罷官卽隱猶堪息。憂世誠狂苦未刪。月魄臨空心共白。松髯着雪鬢俱斑。林齋歲暮無窮思。紫閣岧嶤不可攀。</text>
<title>至夜拈淵翁韻</title>,<text>關閉王莊敬。葭灰報律新。剝應萌一線。復豈自今晨。啓曆疑年改。瞻圭占日賓。九爻元吉義。欲獻路無因。</text>
<title>謹次尤翁韻</title>,<text>不欲悲歌與浩嘆。長宵默坐作懷難。隨風落木無何在。耐雪孤松也自盤。易以誠忠當白刃。那將氣力救狂瀾。九街車馬啾喧裡。猶幸山齋着膝寬。</text>
<title>次南鄰酒席韻</title>,<text>梅萼寒難放。孤燈一院深。琴希風歇壑。朋至月離岑。始作天寒飮。仍爲歲暮吟。此宵如可住。吾不吝千金。</text>
<title>冬夜聯句</title>,<text>高樓雅集在今宵。輝。 萬籟刁調盡寂寥。月到天心銀漢靜。範。 鷄鳴村畔雪山遙。趾。 窓梅臘近憐孤發。庭栢寒嚴見後凋。中。 世事難平須酩酊。人生無幾數招邀。範。 丘園性自從里仁。草木身猶係聖朝。輝。 掬土難爲洪水力。線陽爭奈衆陰驕。範。 一燈淸話心相會。十年交情死豈搖。趾。 此日休吟歸去賦。他時期答太平謠。中。 眼前世界翻碁奕。心內君民做舜堯。範。 却恨曙雲時點綴。九重金闕望迢迢。輝。</text>
<title>歲暮識感</title>,<text>韶顔難駐有慚仙。萬事東流惜駛年。不問雪深三更外。獨將梅在一燈邊。酒貧詩瘦眞窮鬼。髮落心灰是禿禪。凄慄未堪題暮景。靑山脉脉拄筇前。</text>
<title>除夕拈唐律韻 二首</title>,<text>山翁不喜歲將新。得歲新時見歲陳。窮谷雪中殘去臘。長堤柳外發還春。平分玉漏爭銖髮。頃刻罇筵替主賓。三百六旬存此夜。解能凋謝少年人。不寐長宵百慮新。椒花辛菜莫須陳。欲將雪景慳留夜。爭奈梅心急逆春。枕涕孤兒悲迅駟。樽燈何處引高賓。金鷄唱破千家曉。已覺身非去歲人。</text>
<title>又吟</title>,<text>緬憶風燈十載春。高堂侍宿賀令辰。從今百歲逢斯日。只是人間未滅身。</text>
<title>次洞中閤梅韻 七首</title>,<text>羞粧掩斂耐深藏。猶許枝頭翠羽翔。未與春期先占暖。不要人識自生香。山中夜寂燈心炯。簾外天寒雪意長。脉脉相將臻歲暮。似憐頭白未尋鄕。塵根脫蛻只堪藏。會向羅浮素袂翔。松節信姱嫌太質。雪花差强惡無香。闘寒力盡全身冷。背臘開遅一夜長。已矣人間知德少。與儂同就黑甜鄕。盈盈百態不勝藏。池月溶溶廡鶴翔。未信雪氷齊素調。畏將烟火累淸香。跖堯幷看無加損。楚越同評孰短長。苟得此兄眞托契。白頭吾不慕仙鄕。寤寐幽魂惱獨藏。牕間何幸雪花翔。亭亭却不由天造。馥馥初非倩地香。萬象歇銷虛室白。百年寥落病身長。緇塵未足爲渠累。孰若携歸隱遯鄕。歲暮襟期許共藏。蝸廬猶合與翺翔。桃梨頭上天然色。風雪園中獨也香。落落淸癯和月白。輕輕浮動喚春長。異時欲說調羹事。不起何人版築鄕。恐洩天機小龕藏。一春蝴蝶夢中翔。未開誰識非凡卉。縱落還應有暗香。綽約芳心瓊瓣細。輪回生氣鐵枝長。燈前欲問魂何去。已在參橫月落鄕。高賓幸到我家藏。簷鳥啾喧莫近翔。凈脫塵緣惟瘦骨。先知春色是眞香。癡仙弄月瓊簪亞。病鶴臨風縞袂長。淡水心期君已許。不須持贈故人鄕。</text>
<title>送別金城從兄 獻柱</title>,<text>征馬蕭蕭雪路長。草堂身世較閑忙。貧難爲食官居幸。迂不知時罪廢當。娓娓劇談增碨礧。囂囂何事怪心膓。吾家本分惟淸素。斯世休嫌跡太凉。</text>
<title>十二日立春。次杜律韻。癸巳</title>,<text>換年十日仍前臘。此日東皇始按時。殘雪守梅寒薄薄。韶光入柳雨絲絲。禽花預帶眉端惱。顔髮偏添鏡裏悲。忽看祥雲隨彩鷰。祝君猶作病中詩。</text>
<title>申上舍子愼輓 三首</title>,<text>大家詩禮養淳眞。月朝爭推俊及倫。薄採泮芹非早歲。未摶溟翼竟中身。老天不復徵常理。衰世終難久善人。埋玉靑山春惻惻。沈吟疇昔易沾巾。對來顔髮盡和春。末路回憐齷齪人。自有傳家知孝子。如令需國卽純臣。存亡淚足悲三雁。生死身窮奪一麟。已矣吾儕俱厄運。不須怊悵柳車塵。子愼一子先亡。有二兄一弟。循俗由由似展禽。所操還是採嶶心。春秋皮裏藏眞鑑。磈礧樽中識素襟。此別那堪成隔世。餘生無以答知音。從今不踏維楊土。埋我金蘭幾尺深。</text>
<title>次北隣紅白梅韻</title>,<text>連根異萼綻爭遅。一軆東皇剪刻時。蠟燭圍紅光愈艶。蟾輪羞白影潛移。桃梨各自春風面。脂粉同歸玉女姿。題品兩兄難一語。芳名花史許雙垂。</text>
<title>寒食。沈幼安來訪。拈韻共賦。</title>,<text>庭雪經冬故不除。袁安只合卧窮廬。功名十載歸烏有。身世如今卽一初。薄薄林風吹白髮。踈踈梅月入殘書。知君夙抱靑雲志。貯腹經綸正不虛。</text>
<title>雪盡 三首</title>,<text>洞口經寒擁病深。窓開忽見雪收岑。全消北陸崚𡾓色。潛養東皇蓓蕾心。積累功壞知幻化。淸虛界失發孤吟。興來不獨山陰棹。水㬉春江與子尋。滕六辭歸何處深。笏前依舊出靑岑。放開封竹還叢色。泮漲塡池澈水心。萬物定知難久駐。百年安得不悲吟。花香月色元勝似。院落深春許共尋。撒屑欺塩丈尺深。臘前那得見靑岑。無何忽改瓊瑤界。政好潛觀草木心。剡曲蜻蛉違逸興。杜陵花鳥奈春吟。盈虛迭序環無已。此理須從大易尋。</text>
<title>夜坐偶吟 二首</title>,<text>信道獨行似隱怪。恨無人識此危忱。尋思不覺中心喜。天地神明實鑑臨。癖酒終嫌放狂性。工詩怕作不平鳴。不飮不吟惟兀坐。孤燈伴我度三更。</text>
<title>餞梅</title>,<text>渠能識破夢醒關。高脫芬華却自還。何不少留桃李際。憶曾穿到雪氷間。緣踈白月歸根冷。恩重東皇下樹慳。從此山門長日掩。只愁繁蘂惱幽閑。</text>
<title>花始發</title>,<text>春寒未覺九旬殘。晼晩山花坼得難。剪手新成多少綵。粧腮初露淺深丹。正憐陸續尖尖放。待到須臾恰恰看。從此誰禁鸎蝶競。一罇儂亦卧林壇。</text>
<title>洪士範宅。次杜律韻。</title>,<text>霧封岑翠一依微。簾角絲絲雨脚飛。可道閑愁花綻晩。未堪長病客來稀。燈前煖酒醺醺面。檻外輕風拍拍衣。世事卽今難着手。有錢須買玉山歸。</text>
<title>花園細雨。拈三淵韻。</title>,<text>斜飛雨脚度山門。似爲繁花發此園。未足和風艶質。猶能釀霧纈芳魂。春愁漠漠孤罇放。塵事閑閑白髮存。却怪𥠧鸎無定性。忙遷高樹作聲喧。</text>
<title>花園小集拈三淵韻</title>,<text>病廢幽筇不到鄰。此翁心內已無塵。禽啼過檻如相識。花發當階定有神。淡淡風光三月院。悠悠罇酒百年人。高標敢擬金門隱。只是林泉現在身。</text>
<title>山亭睌眺</title>,<text>漠漠林花照眼紛。倚欄幽鳥不勝聞。未防髮白徒添酒。恐被神猜並廢文。傲世經綸猶外物。棲山草木卽同羣。閑來更發江湖思。幾處漁舟載白雲。</text>
<title>暮春山亭。會韓叔範。後定。 共次三淵韻。</title>,<text>悠悠不語坐幽林。要識君心卽我心。珂馬自從堤外過。雲山獨向笏前臨。微茫落日斟罇細。凌亂飛花閉巷深。不必題詩勞意匠。春愁都付百啼禽。</text>
<title>閏三月</title>,<text>造化於春最費功。九旬纔破又東風。潛推積筭銅儀上。暫駐流光白髮中。賴此鳥聲長欵欵。不然花事已空空。芳罇鎭日招鄰友。此月怱怱亦易終。</text>
<title>立夏 仲父宅會諸友。燭刻戱賦。</title>,<text>雨後山成活畫圖。輕陰芳草望平鋪。蔥籠碧樹迷新錦。零落殘花惜散珠。紫陌人遊戀桃柳。曲江女浴待蘭蒲。雩壇春盡餘春服。一棹逍遙擬泛湖。</text>
<title>小園餞春</title>,<text>風送園花滿我衣。北鄰南里一齊飛。繁華閱盡情猶極。時序推移鬢欲稀。萬國悠悠同此恨。長空漠漠定何歸。鸎藏鷰去時罇寂。從此山翁日息機。</text>
<title>出東郭。憇李氏林亭。</title>,<text>奴背懸壺小。悠悠馬首東。初昇樓郭日。不起柳堤風。野敞山圍外。林圓屋在中。大知闤闠苦。終與縛囚同。</text>
<title>午炊後入曹溪。植杖盤桓。以旱餘無瀑爲恨。卯君言石上有人題詩。沒其名。請其韻。遂許之。</title>,<text>稀花躑躅尙餘春。削壁飛泉凈洗塵。潺流竟日能留客。大雨他時定怖人。別墅風光誰管領。西平孫子已殘貧。不須錢買玉山去。盡室吾將卜此濱。曹溪乃西平公子別業。故次聯及之。</text>
<title>纛島舟中</title>,<text>灧㶑長波漾白沙。景暄風宿一䭵斜。夾堤楊柳冥冥處。半是樓臺半酒家。</text>
<title>漢湖中流</title>,<text>歷歷圓沙界野靑。兩堤雲物各呈形。江長鷗鷺飛還憇。舟疾峯巒送不停。烟月盡歸漁者網。松楠徒擁貴家亭。定知此水通瀛海。直欲乘風向杳冥。</text>
<title>步南鄰看花韻 代人作</title>,<text>旅食三旬未換衣。逗遛只恐負春歸。世間知己惟君在。洛下名園似此稀。落日幽吟參鳥叫。微風細酌趁花飛。再遊莫說明年約。缺界浮生事事違。</text>
<title>林亭拈韻</title>,<text>院落鸎花勝。東皇掩却還。猶將蔭樓樹。好對入簾山。小酒酬今日。流光老此顔。閑行隨夕鳥。不覺到林間。</text>
<title>送叔範還鄕</title>,<text>吾生萬事淚。聊灑送君還。春寂流鸎樹。雲迷弄月山。襟期輸綠酒。志業惜朱顔。自古賢豪士。棲棲在道間。</text>
<title>拈農岩韻</title>,<text>優閑幸得此時遭。聽漏金門昔太勞。松桂山中虛室凈。蹄輪塵外一罇高。待君剝啄禽鳴谷。伴我淸癯鶴立𦤎。才短憂長眞錯料。巖泉老却幾賢豪。</text>
<title>喜雨</title>,<text>鐸動聞簷霤。眠醒拍戶奇。密雲釀幾日。甘霈及玆時。阡麥蘚仍熟。畬禾種亦宜。遙知紅帕案。已上獻豊詩。</text>
<title>始趙丈入楓嶽。余以序送。及歸對余道光景不夸不藐。與余所覿合。苟非得之親切。烏乎能。余之文尙亦有光哉。環四鄰爲趙丈親要者。競投詩爲戱。或嘲或羡。命意不一。余於趙丈少年也。旣不敢嘲羡。則余之所覿。又何必爲。只掇文不盡言之餘。以足原韻之末。</title>,<text>塵烟掉袂去。雲霧澆胷迴。峯想月中出。瀑知天上來。名題石欲盡。境絶詩難才。昔我上天逸。翏翏風滿臺。</text>
<title>雨中小集。拈三淵韻。賦石假山。</title>,<text>小山移得此間停。林木蒼然石丈靈。縱未崢嶸高揷斗。猶能偃蹇立參庭。渾身雨氣芙蓉出。覆頂苔花歲月經。寤寐幽人曾有契。借君顔色起孤亭。</text>
<title>夜會</title>,<text>世棄官休常在家。塵間難得此光華。圃生苦菜甘充喫。村熟新醪急遣賖。醉裏方便千日枕。閑中開落四時花。無端忽被朋來攪。白髮烏巾笑倒斜。</text>
<title>白玉書鎭</title>,<text>圭復南容宅。凝然尺許氷。書箴吾敢忘。課學子眞能。珍重心無斁。光輝道益增。梅窓風自靜。案牘凈堪憑。</text>
<title>喜雨拈三淵韻 二首</title>,<text>同雲千里雨長過。不識桑林較若何。始訝危簷爭噴玉。卽看平陸盡成河。聞聲九闕知方寸。降澤三農問少多。粒粒他時皆頌力。近傳童老習衢歌。杲日炎天雨不過。王言惻惻奈民何。須臾雲氣低鋪野。奔走龍神急泱河。北闕通宵簾箔捲。西疇明日耒鋤多。枕泉功小知無待。已報均霑溢頌歌。</text>
<title>林亭小集。用三淵韻。</title>,<text>石上風生倒掛松。坐來簾角出靑峯。常爲病惱全身棄。不以窮移數子從。壺酒替氷淸瀉瀉。槐陰如屋晩濃濃。卧聞巷外車馬競。役役何人到漏鍾。</text>
<title>六月五日。與鄰友聽彈。遂命爲題而難其韻。偶閱唐詩。有一板五韻。諸議謂宜勿揀好否。盡次其韻。余亦許之。五首</title>,<text>嚖鳴輕戛到西曛。深樹尋聲未易分。始似哀笳嫌太怨。更疑淸瑟愜幽聞。踈踈林末初過雨。脉脉空中不盡雲。端緌危冠高出俗。百虫啁哳揔非羣。忽驚爽意侵牀簟。病夏煩襟爲爾開。信已㓗淸高處宿。被誰醒喚此時迴。爭催日色蒼蒼盡。暗曳秋光冉冉來。莫詑藏身多密葉。須臾黃落便成堆。翳樹繁吟滿四埛。聊知不及此山亭。却令塵慮纖如髮。忽覺人生渺似萍。淸入琴罇嘉客並。凉生几席病軀寧。遊人京國知何限。聽此回頭鬢盡星。靜聽渾忘對酒盤。行人應復駐征鞍。晴霄羽蛻還仍在。落日吟聲不自寬。身㓗露華沾緌重。居高風氣匝枝寒。誰分鏤影粧冠冕。衰鬢年來却少懽。黃鳥辭歸燕欲退。金風消息爾先來。身輕密葉偏相護。響急高簾爲暫開。長送去年霜正重。初聞此日酒新醅。離人苦客何須淚。且住凋顔醉我盃。</text>
<title>七夕詠織女 十首</title>,<text>嫦娥睡月曙星垂。繡袂輕風陣陣吹。通宵細語知多少。道是從前苦別離。前年此夜別君還。直到今朝淚始乾。若將夢想爲眞界。三百六旬都是歡。織縷愁端較孰長。回回重結九廻膓。支離一別當三歲。未信人間隙駟忙。寒露凄風滿玉樓。蓐收曾不解人愁。百花芳草多時節。胡乃佳期每屬秋。臨河欲渡意茫然。靈鵲飛來替駕船。只恐微禽無信志。丁寧好約說明年。銀闕迢迢玉漏傳。一空輪月兩情懸。猶憐此夕長門裏。膓斷班姬獨不眠。七襄非爲織新衣。聊擲寒梭送永暉。曉漏天鷄明日後。不堪重上去年機。梧桐落雨滿齊州。從古然疑別淚流。如令淚作滂沱下。倒注長河日不休。燈前縫得合歡衾。百結金絲寸寸心。家家綵女眞多事。向月爭持學巧針。謝女檀郞去不留。世間歡寵笑蜉蝣。年年一度橋頭會。星漢悠悠萬古流。</text>
<title>將入曹溪。鍾岩待二友。余陪季父。與洪士範先出。而趙文源及元子才有約未到。</title>,<text>郭外聯三轡。猶愁數友遅。未料多少故。寧誤十分期。草碧空無極。馬黃應易知。待君日已午。看瀑定何時。趙丈沂騎乃黃馬。故次聯云。</text>
<title>曹溪</title>,<text>觀瀾有術古云難。不語沈吟坐石間。怒沫翻騰無數雪。長源穿出幾重山。一塵不有襟逾淨。萬事如斯鬂易斑。綺陌斜陽車馬競。溪禽咯咯莫催還。</text>
<title>李氏林亭</title>,<text>中林小屋庇身堪。契濶如斯分亦甘。秋水稻田有上下。夕陽蟬樹無東南。主人跡舊悲黃汜。客子襟淸挹翠嵐。勝地誅茅今不早。幾何雙鬂白毿毿。</text>
<title>永平記路中所見 十絶</title>,<text>小馬似豚柴似屋。泰山蚊力一般憐。柴夫執策嗔慵逝。去賣東城日欲懸。東郭柴馬農人出穫牛空在。吃盡靑蒭腹不充。莝粟飯粱須莫惜。滿郊黃色是誰功。文店廐牛婦汲寒泉夫代爨。中厨松火五更燃。行人暮入晨還發。飰湯通宵未暇眠。樓院夜火月過屋角霜侵戶。塒上初聞摶翼聲。直到天明呼不已。遠人那得不催行。月廊曉鷄曉霧籠空成小雨。復含朝日起虹光。田邊忽聽農人笑。潤我稼禾一夜長。祝嶺朝霞馬前曠野平鋪在。秋色漫漫接稻花。極目忽看烟起處。夕陽山畔幾人家。松野夕烟行客賖糕禮店媼。少年沽酒讓鄰翁。十倍繁華鍾路上。不知還有此淳風。塲街販市水缶鼕鼕呼月出。豊年佳節奈歡何。村歌揔是君恩頌。不識堯民較孰多。吉村歌缶蒼藤古木封深磵。滑瀉淸泉自不遅。斜陽谷口無人見。竟日潺湲問爲誰。帽巖流水流斷橋崩石磊磊。行人暮涉路難平。桑田海水猶如彼。此渡胡傳萬歲名。萬橋暮渡</text>
<title>吉谷楸下。見仲秋望月有感。</title>,<text>去年看月在山下。今歲重來月趁期。人月相隨今若此。中間世事劇推移。</text>
<title>曉發</title>,<text>虫歇空林月欲低。秋光曉色馬前迷。邨鷄五里蒼茫聞。已覺寒霜沒馬蹄。</text>
<title>將發谷雲行。示鄰友。</title>,<text>城塵欝不堪。匹馬向東去。飛瀑白雲中。天紳長幾許。</text>
<title>余之作永平行也。從叔父寒澗翁自京還峽。歷入墳廬。留一宿。聞谷雲水石頗佳。距永只七十餘里。欲陪杖屨一賞。將發忽有京報。庭候方設。余遂蒼黃徑歸。叔父亦以獨行無聊。直返峽中。隨至萬歲橋。下馬拜辭。不勝悵惘。謹搆一律以上。</title>,<text>仙區虛負執鞭遊。澗水松風步步愁。促促一心懸日下。依依何事立歧頭。孔曾道竗言難盡。家國憂長淚不休。惆悵未能隨杖屨。文山雲月夢悠悠。</text>
<title>送別再從兄汝中歸東峽。兼上金城從兄行座。</title>,<text>被襟歸盖肅霜初。仲氏胡爲又峽居。榜上漏名仍脫俗。山間無物合親書。黃花酒味凄凄淡。白髮琴心漠漠虛。畬稻不收憂正大。經綸近日付高車。金城有披襟亭。仲兄時赴生進初試見屈。故第一第二句及之。</text>
<title>雨中詠菊。贈李友詹玉。</title>,<text>沈痾十日守窮居。起看籬花忽盡舒。入夜幽香添細酌。崇朝爽氣潤殘書。風霜以後方知子。塵世之間肯許余。拚折不堪贈相別。故山歸思欲霑裾。</text>
<title>重陽小集。以菊爲重陽雨後開爲題。</title>,<text>孤情先識好辰廻。秋雨何能禁自開。耐濕任他彫葉倒。被寒添得淡香催。桃舒秪爲淸明屐。梅綻方須臘日盃。此意慇懃難可負。白頭儂亦強登臺。</text>
<title>偶拈農巖韻</title>,<text>霜風一夜振千林。小酒初澆磈礧襟。老釋悟空超自在。金丹負昔悔何尋。黃花且保天寒節。白首難爲歲暮心。已矣唐虞徒卷裏。弊帷低架坐來深。</text>
<title>夜坐偶吟 三首</title>,<text>老我曾施佛。餘生笑鈍根。風高室欲動。香歇爐猶溫。浩浩心中境。囂囂耳外言。柴門須緊閉。天氣且黃昏。孟冬風怒吼。木葉盡辭根。破屋幾人栗。重裘誰子溫。澆胷要得酒。塞兌戒無言。鞴馬君何往。泥途日已昏。四節環千古。陰陽自互根。風威非猝冷。冬日豈長溫。坤畫徵羲易。天心悟邵言。一罇支歲暯。相與醉昏昏。</text>
<title>歸鴈 十首</title>,<text>高秋霜重及時還。遐擧雲端不碍山。碧海靑天如許濶。徘徊且在月中間。嘶雲叫月盡情悲。春日初聞亦淚垂。况是故園歸夢夜。回風吹葉上簾帷。飛飛日暮欲何還。莫宿瀟湘荻葉灣。居人慣識曾巢處。已把烏號似月彎。汀鳧嶼鶴一心期。霜落江湖可少遅。去去不曾塵世戀。啁啾百鳥莫相疑。踈星在樹月沈河。入夜哀音浸更多。何限長門與關塞。一時膓斷鬂皤皤。接翼排行下上飛。雌䧺母子各相依。不愁雲路暫分別。共向蘆花深處歸。雲霄不合只翺翔。落日平田啄下忙。滯穗如今歸寡婦。稻梁何處療饑膓。葉脫上林風怒饕。鴉羣不定夜相號。此身縱乏棲枝願。惟恐寒侵玉宇高。乾坤無處不窮陰。爲逐殘陽度海深。滿地網羅猶未恤。敢憐毛羽肅霜侵。花月霜風轉轍催。一年南北一番迴。自知時節來還去。造物悠悠奈汝哉。</text>
<title>送韓叔範歸鄕</title>,<text>山風吹髮月當心。淺淺離盃咽咽琴。新柳院西金馬渡。不窮流水兩情深。</text>
<title>又次趾叔韻。屬叔範。</title>,<text>東鄰十斗釀。盡爲送君沽。凍夜鴻逾苦。高風葉遂無。懽娛三月促。離別一身孤。此手難長握。浮生太息吾。</text>
<title>夜坐心草</title>,<text>亂雪饕風觱發天。寒燈相隨轉堪憐。忽驚遒序三餘盡。可喜純陰一畫連。珂馬近多新將相。夢魂長繞故山川。悠悠世事如翻局。誰是鄒賢大踢拳。</text>
<title>送鄭士行歸樓巖</title>,<text>栗烈天時屬遠行。齎風釀雪作愁聲。廣陵渡上須回首。極目悠悠摠是情。</text>
<title>雪月</title>,<text>中間一俯仰。虛白復澄寒。倒射光逾潔。遙侵魄未安。萬緣渾不有。兩境忽無端。心目淸如許。難爲獨夜看。</text>
<title>次沁州族叔 漢佑 氏室內甲宴韻 二首</title>,<text>一歲雙逢慶甲迴。內堂高宴此先開。檻前海水千尋濶。無盡兒孫祝筭盃。族叔內外本同庚。故回甲並値此歲。先行內宴。次行外宴。族叔時爲沁都經歷。罇酒盈盈日似年。韶顔蒼髮兩臨筵。六旬琴瑟融融樂。分付伶人上管絃。</text>
<title>族叔甲宴</title>,<text>兩老偕寧富子孫。桑弧甲子一迴翻。生丁壽域徵黃髮。饌出宮厨識聖恩。美日笙歌賓友席。太平雲物海山軒。吾宗長老無多在。瞻彼靈光酌大罇。</text>
<title>謹次仲父韻。送李叔 悌源 歸鄕。</title>,<text>風打高林凍雪零。五更寒氣逼深屛。遙知板屋梅堪着。正待君歸理易經。</text>
<title>趾叔宅小集詠梅 二首</title>,<text>護渠常閉閤。開卽暗香飛。氣味先天獨。襟期曠世稀。削氷那㥘冷。添雪却嫌肥。欲問芳魂處。踈簾漏月微。林月窺何意。簷雲凍不飛。孤懸寒脉脉。遅着白稀稀。雕琢詩逾澁。葫蘆畫易肥。春心須密護。時際線陽微。</text>
<title>次金城從兄寄示韻</title>,<text>頭邊十載侍臣冠。年來屣脫太無端。排雲尺䟽腔中出。拍岸層濤枕底看。從此江湖自在鴈。非關枳棘不棲鸞。最憐漆室明燈夜。耿耿時憂着睡難。</text>
<title>敬次文山韻</title>,<text>幽居無事日關門。門外浮雲任百翻。莫怕硬輪方轉頂。只憂迷棹未尋源。臨窓好月淸無累。守閤寒梅淡不言。胷裏礧空猶是物。不如驅却但斟罇。</text>
<title>偶吟示再從弟景日 觀柱</title>,<text>手捧琅凾玉陛高。班中回首愧渠曹。百翻桑劫身猶在。萬死關山氣益豪。直是丹心與隻手。何論北斗曁秋毫。峽東小塢饒鷄黍。往矣明時爾幸遭。</text>
<title>賦梅。以踈影橫斜水淸淺。暗香浮動月黃昏爲韻。十四首。</title>,<text>山雪積岧嶤。披中懸小廬。不有梅爲隣。何以慰窮居。夜凍香死爐。簷端月過餘。炯炯魂欲通。漠漠氣自虛。但恐梅不親。千萬我敢踈。太初禀淸高。沒世守幽靜。縱在春風際。不比桃與杏。厭塵常鞱形。得月始呈影。惟恐着不瘦。早綻非所幸。冉冉送窮臘。北窓寒夜永。常怪袁處士。謂恨無傾城。傾城越宮女。能似此苦貞。披塵出素身。破雪信高情。悠悠耐遅綻。落落好踈橫。懽謔猶難得。况敢易題評。以渠輕盈質。植地愈堪誇。爭奈六出繁。誰能辨五花。故此置小盆。敎向龕中斜。蕭條舒靑榦。寂歷依寒楂。何限京國梅。定應讓我家。孤竹墨胎氏。黃花晉處士。獨爾出世姿。千載竟少似。芳㓗楚騷人。猶憚不敢比。寒寒復苦苦。萬回洗淸水。勸作媚春顔。但願䀄溘死。洗心一炷香。啓閤始迎兄。而恐塵餘在。猶復拂巾纓。琴書與寂寞。簾閣忽虛明。斜添月中疑。白出燈前驚。益自務韜晦。此世難獨淸。以白觀於子。吾知知爲淺。鍊骨極婆娑。羞影巧宛轉。超然壓萬木。無乃近獨善。北枝稍欲謝。南枝方始展。花花皆絶品。一色不可選。梅兮許我好。行藏同顯暗。問君何所取。惟以性簡淡。閙彼園中花。非無悅眼蹔。易交還易踈。其德或二三。苟子托眞契。沒身永無憾。索笑竟不笑。徒勞遶簷忙。何如共岑寂。長時閉幽房。不語聲相通。無心意還長。奚啻芝蘭好。三嗅有餘香。縱使零落盡。此情詎可忘。每朝親澆盆。未甞命蒼頭。倘或缺一瓣。黯然使我愁。異時仙友至。淸罇移月樓。不須手摘取。香來自可浮。苦癖誠難破。願與西湖儔。老楂衒奇怪。玄龜聳巃嵸。中自發孤英。暖意臘前動。漏却春花譜。東皇所未揔。玄象闡河圖。一氣通羽孔。喜綻還憂落。使人心倥傯。宿昔求仙侶。不遇常咄咄。自得梅兄後。頓覺淸心骨。餐我以馨香。如可駐皓髮。萬象歸無有。虛閣坐超忽。身與魂俱𨓏。翩翩羅浮月。合沓窮陰塞。大雪埋玄黃。誰謂花須暖。非露不自芳。兀兀嫌太驕。淡淡識眞香。不遇遯世人。未肯逞淸光。謂余不相知。且請當罰觴。千古梅花詩。未爲盡情論。荊公頗傷巧。坡翁尙有痕。安得神活筆。窈窕寫幽魂。不然且棄置。茫茫委塵昏。歸來翫邵易。天機在不言。</text>
<title>除夕。次趾弟韻。三首。</title>,<text>星錯簷頭漏聞遙。坐看三百六旬消。如今可奈殘燈夕。從古同傷白鬂朝。邀處熏醪淸一斝。餞餘痕雪亂千條。尋常日月皆堪惜。膓斷無如送此宵。迎歲邇時送歲遙。梅爭放處雪爭消。稀聞漏水猶支臘。齊唱鷄人已破朝。百事童年皆好樂。五更霜髮此蕭條。長安幾箇繁華子。豈識山中不寐宵。玄機欲問九天遙。歲鑰如何迭長消。秦帝嘉平窮是日。夏王元朔起明朝。凝寒散盡爐中火。新暖催回雪裏條。坐想人間白髮子。一般愁緖惜今宵。</text>
<title>除夜感懷 十首</title>,<text>誰將窮歲換新春。偏使孤兒淚滿巾。回思五六年前事。而我曾爲極樂身。明燭高堂此夕兮。斑衣兄弟跪前齊。命抽詩韻承呼寫。紙末低行汝亦題。斟來壽酒滿深觥。餘瀝還承手賜榮。就枕三更方告退。仍歸書室候鷄鳴。鷄鳴肅俟寢門隈。敎換兒曹此入來。拜獻新年新福祿。龜齡鶴筭閱千迴。犀帶緋袍曉詣班。當時兒亦侍郞君。前軺後騎金門入。一軆嵩呼父子歡。一室承歡事事娛。妹甥左右子孫俱。兒儕竟日呼盧戱。笑問誰輸誰不輸。侍下身如索乳兒。世間愁事未曾知。西暉擬把長繩繫。來歲他年亦若斯。如今萬事摠陳陳。宿草臨湍歲幾廵。悲風吹打梁山樹。不死人間又此晨。流水風燈忽忽然。我生何日得如前。人人一樂吾繄獨。此理胡爲欲問天。燈何不滅漏何遅。寃淚雙眶暗暗滋。三十四年生長髮。盡從今夜白絲絲。</text>
<title>聖壽八十一年立春之日。上命詞臣製進十韻排律。而以子夜報春懷億百爲題。甲午</title>,<text>金門曉色集氳氤。九十年中第一春。北極山河千歲仰。東皇雨露八方均。輿謠嵩華懽今日。宸慕羹墻感此辰。大德聖人膺海屋。太平民物入陶匀。符堯五紀光逾盛。協舜三辰化已淳。一歲將終還發歲。八旬初滿又加旬。漏籌銀闕催分子。斗柄璿天始建寅。萬壽頌呈柑熟日。一時歡動菜傳晨。禮宜遄擧音猶靳。樂不遑寧慕益新。不盡年年金殿帖。朝廷還有幾詞臣。</text>
<title>春帖 十首</title>,<text>靈春八十一番風。柑釀辛盤壽聖宮。萬歲千年猶定數。不如單語祝無窮。右祝聖壽病慈恒爲兒曹祈。善飯無痾壽過稀。第願長年如所祝。此身常着老萊衣。右祝親壽於國於家願止斯。更無餘望一身私。彭長殤短誰爲者。周富顔貧且任之。十載浮榮二品官。晨鷄夜漏夢瓓珊。如今拋去功名志。吾卧吾廬世不干。傲骨元知白眼遭。但無奇術媚渠曹。睡餘支枕看兒戱。自笑癡儂跡太高。年來玩味聖賢書。晩矣嗚呼鬂半踈。朝聞夕死欽師訓。已决埋頭伴蠧魚。以上自述我弟微官口腹謀。妻孥日夕望爲州。爲州卽別吾何耐。䟽糲分餬且共留。右屬卯君安貧古語對妻誹。無着須縫舊弊衣。衣盡弊衣還有術。裸身深坐不窺扉。右屬細君八歲阿雛走似猪。今年九歲定何如。紙鳶瓦馬都嗔退。未滿書籌不捨渠。右屬豚兒小奴自足守山家。燒藥灌梅事不多。只恐閒閒徒長懶。他時歸去奈耕何。右屬人子</text>
<title>續題十絶</title>,<text>天翁如問爾何求。萬石三公亦掉頭。但願一生百年內。江湖丘壑也悠悠。紅塵珂馬劇繁華。付與時人各自誇。不奪不爭閑世界。天然富貴滿園花。偪側茅廬四匝垣。親朋憐我在籠樊。不知闤闠囂塵裏。此有昭昭曠曠原。閒中有物癖於心。業酒工詩且愛琴。誓自新年渾斷去。無思無慮送光陰。從來生理沒營爲。倂與吾身或忘之。賴有家人持飯勸。不然終日不言飢。迷津還我十年魂。靜界方知至樂存。花時尙恐來殘客。預飭僮奴緊閉門。冬暉駛過讀書床。凍夜咿唔病又妨。可喜報來春日後。明窓添得幾分長。太上難期古聖如。雖駑猶恥下流居。明知得寸而吾寸。可把塵編勉勉諸。好山好水卜春遊。造物能無戱我不。一馬一僮一藜杖。欲行行矣欲休休。歲歲新春乞福詩。少年時節未曾爲。到今鬢髮星星後。肯學兒曹作媚辭。</text>
<title>賦得閤中紅梅</title>,<text>何限梅房白萬條。此兄胡乃以紅驕。混歸雪色諒難辨。故借桃顔獨自超。蠟寫丹心孤照夜。鏡偸朱臉懶窺朝。緣渠絶貴人偏惜。莫遣眞香易歇銷。</text>
<title>上元。被鄰友來訪。拈農巖韻共賦。</title>,<text>拍戶叫奇快。天長月脫雲。養痾誰強我。乘興輒來君。酒澁春猶冷。星低夜欲分。且須休老脚。橋路閙塵氛。</text>
<title>新春小集 二首</title>,<text>此宵宜痛飮。休問酒籌齊。寒破思猶㥘。春微望却迷。花誰禁漸放。鳥况奈繁啼。更檢前年作。還餘意匠題。新年新白髮。悄坐意難齊。星漢侵宵動。雲霞帶曉迷。縱纔看雪盡。猶邈聽鸎啼。禿筆恣揮灑。梅詩可復題。</text>
<title>早春。洪陜川 章漢 來訪。拈韻共賦。</title>,<text>尊賓邂逅上筵虗。凈掃堂塵整散書。契好家庭三世篤。陪懽罇酒一春初。柳堤暖意靑條展。梅閤餘香白瓣踈。巷外斜陽車馬競。丘園此樂較何如。</text>
<title>聖候平復。賀儀載擧。東宮親製志喜詩。示直宿諸戚臣。賤臣不勝懽慶。私自賡製。以寓微忱。二首。</title>,<text>銅闈初解帶。愉色賀楓宸。邦慶元稀有。天休此又新。鈞韶陳午日。嵩華祝長春。不但通朝頌。輿謠薄八垠。瞻彼南山屹。靈籌與此均。太醫何有力。睿悃已通神。喜色應環域。懽聲幷列紳。靑宮仁孝德。模畫愧非人。</text>
<title>宋去矜 志淵 輓 二十首</title>,<text>吾黨嗚呼去矜歸。久逾難忘涕長揮。念君多少平生友。一半知心汝範幾。白哲踈髯瘦鶴身。心如其貌瑩無塵。不夸不汙公題品。豈弟端凝君子人。東倒西來壁立孫。古家型範幾人存。祥雲瑞日先生宅。五世能傳氣味溫。雅容端膝一䂓存。接物溫溫語不繁。試取古人徵氣象。公西束帶與賓言。譬如新搆小樓精。丹雘鮮鮮照眼明。千間廣廈雖云好。未具牕櫳屋不成。弱冠初遇兩相欣。餘子情親捴後君。自謂峩洋吾輩獨。市交浮世笑紛紛。君能簡檢我觕踈。各自䂓模楚越如。賴有一心通炯炯。照來淸夜月輪虗。蓮花塘畔是君家。涯角相尋未覺賖。今日晤歸明日又。廐中驢足已成疤。臨尊揮麈萬言長。義理經綸大鋪張。出入古今成敗際。談鋒森厲氣昂昂。盛世聯登大慶科。時稱吾榜得人多。簪花殿陛相回語。匪喜伊憂奈此何。內閣淸班釰佩齊。世途危矣戒推擠。非徒大處要同議。小小相關走赫蹄。善類彙征或有期。太平三代共圖之。至誠做去𢬵生死。從古時無不可爲。中間世事浪翻舟。已矣經營罷罷休。尙思靜室深燈夜。面上眉端摠是愁。天廢吾曹運厄纏。㷀然持服各三年。落落東西多日月。十書何以慰懸懸。耿蘭書至此胡然。亟欲招迴已及泉。善勸惡懲曾所信。那知今有不仁天。官終玉署衆悲之。亦有無官不足悲。最悲人物渺然際。難得如君近道姿。明於皮裏遜於辭。言議中間世或疑。誰知恢復中原志。不在豪談撫釰時。年來吾亦厭風塵。佛子門前已捨身。猶不如君渾掉脫。乘雲去作上僊人。支廈危樑十歲兒。他時相見典刑知。明知六尺冲無識。猶寄情書說此悲。依俙記得昔年容。泉下人間幾萬重。二十章成淚如雨。春鴻爲我斷嗈嗈。</text>
<title>次南鄰韻。送元君子才 重擧 入峽。二首。</title>,<text>孰無林壑志。常患不能牢。囂界超身易。深山着枕高。秫醅酣正味。漁唱發應豪。幾處長安曉。衝泥馬足勞。驢秣奴肩槖。晨行决已牢。折來靑柳細。送去白雲高。巖穴增新隱。罇筵失一豪。小園花早晩。長使夢魂勞。</text>
<title>次南鄰酒席韻 二首</title>,<text>日鑷霜毛見還存。只緣丹粒未曾呑。紅塵綺陌元非土。春水桃花定有源。語到經綸揮手罷。謀同耕圃着心論。當罇拒飮非眞卛。更罰深觥灌至根。茅廬長對碧峯存。雲氣中間日吐呑。髮白窮途奔阮籍。時艱高閣束深源。兎烏逐逐緣何急。虫鼠悠悠未可論。安得放身闤闠外。還吾貧分嚙蔬根。</text>
<title>約友登東城漫詠</title>,<text>百堵金湯壯此居。登臨却憶刱營初。古人肉食能謀國。吾輩時平但讀書。廣野田含春水在。遠山天入夕陽虗。詩成酒盡猶不去。苦被朋催強上車。</text>
<title>餞別金城從兄。會諸友共賦。</title>,<text>百花爭色柳爭顔。明日悠悠馬首山。夜燭招邀人四五。天星錯落酒中間。紅塵一日元難遣。赤子三時且待還。秪爲別離愁事在。浮生忽忽未能閑。</text>
<title>會元氏花園。拈亭字。</title>,<text>春風坐我此園亭。不約佳朋眼盡靑。城市塵中閑地在。碁罇筵外碧峯停。天暄花氣渾如動。林僻禽聲捴似靈。只恐蹇驢難駄去。三更卧草酒方醒。</text>
<title>花雨聽琴</title>,<text>南園綠草散芳陰。琴客相携信步尋。萬壑踈松通古韻。百年流水一虛心。爭將雨脚紛紛打。引得花愁脉脉深。摠被詩人輸錦肚。臨風浩浩發長吟。</text>
<title>英宗大王挽辭 十六首○丙申七月</title>,<text>聖作東方五百期。勛明華哲實兼之。洋洋美聞徵玄德。已自潛龍未見時。忍說艱難乙巳前。不能無憾玉成天。懿陵至德仁元聖。啓我昇平五十年。乙巳卽位歲也。遂以聰明涖萬機。八方民物仰垂衣。干天小醜渠安敢。淸水高山一指揮。第三第四句。指戊申勘亂。長樂晨朝玉趾忙。融融喜色溢深觴。古今至孝惟三聖。舜及文王及我王。長樂。卽仁元王后所居殿也。羹墻隨處感宸懷。祭不承時亦若齊。廟殿陵園無盡慕。循環三百六旬皆。寧考傳心大報忠。三皇一軆極尊崇。小邦域內千江水。折折奔流盡向東。肅廟朝建大報壇。祀神皇。及英廟朝。幷祀高皇毅皇。廟貌完山倣禘甞。后儀溫寢復彜章。從前列聖非無志。只是揄揚待後王。第一第二句。指肇慶廟及溫陵復位。治法遙傳禹範來。大爐陶鑄一嫌猜。獨於忠逆嚴分別。昭鑑編成摠聖裁。昭鑑卽闡義昭鑑。菲服臨朝至日斜。諸臣奔走敢驕奢。明知夏后平成業。盡自勤邦及儉家。織女無徵里布蠲。更兼寬大詔年年。卽今處處窮山哭。摠是當時赤子憐。第一句。指除婢貢减戶布事。天綏大耋享康和。寶帖西樓日月多。爲有極星高照耀。國中强半是黃皤。西樓。卽耆老所御諱帖所藏處。堯禪實在九旬年。社稷宏謨特旨宣。自是震宮司萬物。聖人何事不循天。乙未冬。特命今上聽政。崗陵纔祝上昇俄。九闕環號雨泣沱。欲問鼎湖龍去日。軒臣哀慟定如何。嚴廬過毁哭無時。尙佑冥冥禱止慈。周寢報安何日復。百哀千慕進香辭。時嗣聖於殯殿進香文。鳳翣龍㫌肅曉裝。五陵前路栢蒼蒼。千年禹穴神呵護。再作今朝葬聖鄕。元陵卽舊寧陵。故第三句及之。大化生成卽有身。十年恩接視家人。駑姿死足充驅蟻。不死終爲負寵臣。</text>
<title>申主簿子秀挽 五首○代再從兄作</title>,<text>魁然氣骨大䂓模。坦蕩胷中一物無。及到是非難辨處。高談眞欲析錙銖。無德無才世路奔。高官白首列兒孫。如何落拓中身死。還不生留一嗣存。盈庭人吏哭如親。咸曰吾公德且仁。可惜休休廊廟器。止能遺愛繕工民。往事悠悠一夢空。悲懽四十九年中。已矣吾儕俱厄運。死者生人較則同。絫絫維楊骨肉塋。今年又起一佳城。峩洋晩契纔三歲。已哭君家兩弟兄。</text>
<title>望海 三首</title>,<text>滄波萬里一虗空。恍惚誰將目力窮。鯤繫鵬摶眞小戱。天長地大未專雄。悲歡世事悠悠外。起滅人生泛泛中。採藥秦童胡不返。三山聞在此洲東。乾坤安得不高吟。一碧波瀾爽滿襟。萬國山川撑積勢。千年日月出虗心。數來臣罪傾何洗。量却君恩較更深。只恐夢魂勞遠涉。無由去拜九天臨。海若驅潮氣勢雄。風霆消息與相通。連天極處知何有。無地深時却是空。神禹盡輸行水跡。軒轅堪詑作舟功。浮生一快諒難得。敢恨孤囚寄此中。</text>
<title>用前韻續題 三首</title>,<text>旁通八極上連空。萬古悠悠未有窮。於此正難眞眼目。如君方是大豪䧺。鵬程杳濶無何外。龍氣蟠蜿不測中。渺渺夕陽波上盡。回頭已看月生東。風前長嘯復長吟。快我雙眸豁我襟。萬物欿然咸讓首。百川欽若一歸心。蛙觀未易窮涯涘。龍智其能測淺深。天遣衰儂管玆勝。高丘無日不登臨。古今觀水此爲雄。大界三千一貫通。六月瘴雲生㶑灧。高秋風氣發虗空。欲廻狂瀾憂綿力。要究淵源在積功。爲學日來頗有助。已無塵慮滯胷中。</text>
<title>回文詩</title>,<text>香韭供饌客竈貧。渴喉宜酒乞村鄰。長望北闕雲凝淚。久竄南鄕瘴囚身。荒圃晩容秋脉脉。碧天晴色夜新新。檣䭵着處星沈水。凉爽微風起渚蘋。</text>
<title>冬夜偶吟</title>,<text>海雲何漠漠。山風且瑟瑟。板門宜早關。天氣方栗烈。悄悄何所思。所思在瓊闕。美人夜不寐。掀簾見明月。明月無不在還在。此樓角。兩地一千里。長望不可覿。豈敢怨幽獨。只是相思切。願言懷明德。一心信修㓗。</text>
<title>玄洲除夕 丁酉</title>,<text>京闕高望北斗懸。孤臣此夜詎能眠。海天雪意長風捲。島樹花心好雨牽。始謂延生難一日。誰知含血却三年。得年得日皆君賜。未信蒼蒼主命權。除夜有小雨。故初聯及之。</text>
<title>國祥述哀 十首○戊戌三月</title>,<text>不用哀詩吊子車。從君九地樂何如。孤臣獨抱遺弓在。忍見三年服亦除。延英殿裏想溫顔。晉接三時笑語寬。年年侍讌年年賀。時節昇平百事懽。民物繁華不改前。眞遊消息竟茫然。聖齡八耋寧無憾。堯舜湯文各百年。玉几承音似昨朝。如奔日月已今宵。元陵陵上新栽栢。再到春回長幾條。臣罪通天可復論。兩朝前後曲垂恩。人間福地彈丸島。萬死還猶不死存。不寐頻看斗柄移。三更四點正斯時。遙想魂宮方始祭。千官雨泣萬民悲。吾王大孝舜曾班。是日哀號定不安。固知聖慕無窮極。上爲宗祊願少寬。哭罷中庭血淚霪。冥冥庶鑑此哀忱。龍車知在三淸際。一色蒼蒼不可尋。島氓哀哭自成班。渠輩何曾識聖顔。只爲洪恩覃海外。年年蠲稅詔書寬。連天水色劇蒼茫。一抹梧雲欲入望。不盡穹壤今日慟。小臣膓斷十哀章。</text>
<title>國禫述哀 四首</title>,<text>堯民如喪慟何窮。無奈三年禮有終。淡淡平常今日後。只將哀悃訴蒼穹。悠悠何國是華胥。巷哭今猶望返輿。蕊淵堂下蟠桃樹。不發瑤花數歲餘。蕊淵。卽集慶一名。至德巍功久愈光。更兼靑史極揄揚。但悲歲月如川逝。溫粹天顔何以忘。抱弓滄海一臣孤。北望長號淚欲枯。天末白雲無數出。不知何處是蒼梧。</text>
<title>寒夜憶京闕偶吟</title>,<text>未覺天長海路難。美人知在此雲端。夜深風雪寒如許。却恐瓊樓睡不安。</text>
<title>敬次季父多字韻 十首</title>,<text>海雲遙接洛雲多。三載離愁阮氏家。十日無書嫌間阻。其如水濶路脩何。桃杏梨花覆院多。易知難忘卽吾家。花發年年常不見。今年花發更如何。一縷頑全幸已多。敢期他日宥還家。從今棄置休相憶。倚伏元來奈命何。鬼侮蛇橫百怪多。年來慣熟處如家。只欠元城眞定力。全身無奈病侵何。淅瀝潮聲入夜多。孤懷不是怨離家。雲半玉樓長結戀。欲忘其奈秉彜何。浩蕩天恩浹髓多。不然人已赤吾家。縱令卽死無餘恨。未報絲毫此奈何。囚山窮寂訟愆多。忠孝全國與家。困衡倘得躋攀力。天意庸非玉成何。落落西南日月多。憶曾追逐隔墻家。故園鷄黍饒淸福。興到詩篇問幾何。右呈洪叔士範風頭牢脚世無多。沂拙淵源壁立家。却笑懸鶉楊子直。後來榮辱竟如何。右屬士明坦之嗟吾兄弟本無多。賴爾頎然柱我家。美質易得難聞道。能識閩翁此意何。右示艮弟</text>
<title>臘月三日大雪</title>,<text>凍日無光風捲林。崇朝大雪助頑陰。玄空莫測源源出。平地居然積積深。縱幸糞泥齊革面。誰分梅櫟不同心。沈吟不語當階立。一任霏寒上面侵。</text>
<title>仲秋望月 己亥</title>,<text>仲秋滿月大如盤。會事頑雲一掃攤。萬里虛空元不繫。五更風露得無寒。潮奔岸底金波湧。石立山前玉面端。照入龍樓明耀耀。餘光仍許逐臣看。</text>
<title>至後雪寒。擁爐心草。</title>,<text>禦凍無謀只引盃。乘醺暫許板門開。卽看亂雪漫空下。未信潛陽穿地來。水冷魚龍稀出見。風多鴉劇徘徊。此時京國寒何似。北望孤臣意不裁。</text>
<title>臘月十日大雪。賦得五首。</title>,<text>誰敎滕六白人家。亦到天南水一涯。永日齎風恣凌亂。黃昏猜月弄婆娑。無端寶氣連簷玉。匪分榮光繞棘花。遙想九重簾夜捲。侍臣爭報歲徵嘉。如密如踈颯颯零。須臾不復辨階庭。通窓皓白疑無夜。護屋崢嶸若有靈。松拂鶴毛垂纚纚。山呈玉貌立亭亭。卽今世界歸於變。誰道姸媸一定形。沈痾終日板門扃。開卽瓊瑤擁檻欞。問子何修如許㓗。令人却顧一番惺。輝輝水底驚蛟鰐。歷歷空中駐月星。靜裏獨看方有趣。山陰多事駕蜻蜓。籬隙窺觀小亦堪。浩然心目境相涵。欺梅妬李奇花六。伴月鄰風絶景三。虗白連天無上下。平鋪盖地失東南。囚山此夜愁何在。遣買村醪獨自酣。龍眠畫此笑葫蘆。亦有才詩未易模。羽玉差堪論伯仲。風霜聊許共馳驅。千家分俵均如一。萬象包含泯若無。倘作眞塩供調鼎。當今誰是傅巖徒。</text>
<title>立春 二首</title>,<text>祥飈習習動林梢。此日勾芒節始交。往者地雷危一線。忽然乾畫壯三爻。遙天暖煦回賓鴈。大澤融雲起蟄蛟。聖政布和徵月令。也應鑾輅出東郊。病裏逢春戶始開。九天雲物正奇哉。頑陰盡逐潮聲退。協氣紛隨雨脚來。玉宇瓊樓寒不到。氷山雪壑暖應回。小臣恩足無餘願。仁澤須先蔀屋哀。</text>
<title>除夕 三首</title>,<text>盎軋玄機孰主張。方來方去劇忙忙。臘容山雪猶餘跡。春意林花欲放香。憶昨趨班晨易得。卽今囚海夜何長。愚忱未覺雲天遠。滿酌村醪擬壽觴。斗柄遠斜銀漢高。村鷄遅唱夜滔滔。蛇龍側畔單身寄。人鬼中間五歲遭。幸賴至恩延縷命。敢同無故惜霜毛。春光亦穿牢籬入。却識東皇用意勞。男笑懽懽女步忙。島中大事歲迎將。厨房列火依人數。社席占年視夜光。漠漠三更空白髮。悠悠百感奈衰膓。童齡此日愁何有。贏着樗蒲便喜狂。</text>
<title>又吟 二首</title>,<text>枕外風雲劇變遷。一燈深夜坐悠然。已望伯玉知非歲。虗度宣尼不惑年。鏡裏舊塵磨未盡。月中寒水泝無邊。要知斃後方休已。可抱殘書勉勉旃。休道囚中此苦酸。年來慣熟處閑閑。寒潮久聽生淸韻。惡石長看變好顔。饑飽隨時堪自遣。死生委命覺無難。修吾蕙佩增芳㓗。珍重窮廬着膝寬。</text>
<title>除夜述懷 十首○庚子</title>,<text>愁雲漠漠星垂海。眼穿魂銷爲美人。聽漏千官齊會未。向年吾亦候庭臣。暗想玉樓渾瑞色。上林春動萬年枝。擧頭自獻南山祝。不係君王知不知。右憶君弱妻稚子守家廟。薦祭松楸更是誰。祖考辛勤忠孝積。兒今不肖忝如斯。右志感忽忽十年風樹慟。至窮無告此孤兒。苟知歸侍如平昔。一日生存便覺遅。埋玉維楊多日月。每聞鴻叫涕交揮。人間萬死吾猶在。一去君胡不暫歸。右憶亡弟遜處郊荒經歲幾。孤留京洛奈愁何。偏憐五載思歸夢。半入龍樓半阮家。季父方獨在京第。故第二句及之。○右上仲季父震剝風霜猶耐我。寂寥堂幔獨存渠。斗陵春水游舟泛。回首南溟定濕裾。右屬從弟叔見室裏荊釵生別久。然無死別甚奇稀。婦人不識君恩足。每向蒼天乞宥歸。右屬細君大兒愚魯小兒幼。不識人間四到時。一任廢書姿嬉戱。憂心非爲五年離。右屬億萬兩兒茁然三快家中在。最向阿千一念懸。不是私心同十起。兒皆有父爾偏憐。右屬千兒</text>
<title>漫詠自述 十首</title>,<text>杳思血脚初來歲。追悚囊頭被逮時。當面棘城又如此。惟餘一死尙遅遅。七尺身兼千古惡。通朝乞斬積年年。聖音一允非難事。自是天威不遽然。三百六旬長俟命。收心危坐整冠纓。日晡始免今朝死。天曙方知昨夜生。人言極逆誠寃痛。如問忠乎卽不忠。苟使眞忠貫金石。九天雖遠庶監衷。蘓子終非眞鐵石。錦湖猶涉太猖狂。東來赤舃安閑意。願學先師正眼藏。三字要符莫非命。年來經歷益明知。心頭或滯閑思慮。更取鄒書大讀之。獰風砭骨纔經臘。頑瘴銷肌更奈春。想彼梅州炎窟裏。面如紅玉果何人。垂死病中常窃笑。此身無直半文錢。老饕猜克閻羅子。盍讓時人一榷先。得由天幸支殘景。秪合閑休廢看文。似有聖人臨在座。詔云吾道貴朝聞。識字人間憂患是。誰將此語也嘲余。但能識盡人間字。九死南荒肯悔諸。</text>
<title>春夜靜坐拈韻 三首○辛丑</title>,<text>生涯只付小床書。六載逢春異地居。簷末禽聲嬌宛轉。澤中龍氣積扶輿。微恩覆幬噫危矣。有命安排一聽於。堪樂堪悲渾忘却。深宵端坐素襟虗。巖廊且轍講謨訏。飮食衎衎大慶需。寢館已聞夢熊羆。禮官應復供璋珠。棘廬不寐方翹足。京使飛傳莫緩驅。花雨東風時節好。環海謠歌起老痡。天涯囚島亦寬訏。採藿漁魚供飯需。學力多慚涪老髮。病身全賴伏波珠。渚暄鷗鷺聯翩浴。潮退鯨鯢唐突驅。欲上崔嵬望京闕。一般愁思詠瘏痡。</text>
<title>觀月出</title>,<text>獨立黃昏目境澄。閑中喜事月初升。乍將素魄啣山隱。先送微明匝渚凝。海遠自應穿到晩。天晴殊幸景先增。踈籬直許無猜入。書几蕭然凈可憑。</text>
<title>觀潮。與羅君。璜。 拈韻共賦。二首。</title>,<text>寒沙注目意千重。怪殺層潮拍拍舂。神鬼翕張如有使。蟾蜍消息會相從。常看白日騰霜雹。忽聽長風振檜松。不有魁觀如許在。六年安得蕩煩胷。海水深深深幾重。自爲潮汐日撞舂。漲時大陸無端窄。落處羣川順勢從。造化難窮存六合。悲懽都忘倚孤松。仍思一棹隨波泛。長往長來快我胷。</text>
<title>憶京闕</title>,<text>鬢邊霜髮爲誰長。渺渺美人天一方。不死徒然增異渥。此生安得望淸光。寒潮枕上尋常淚。北斗欄頭寸斷膓。夢裏不知身在謫。喜承恩召上忙。</text>
<title>洪杆城子沃挽 八首</title>,<text>孝德傳來白鷰廬。推玆以往翕州閭。尙思吾父平時語。外宅扶持賴有渠。公之祖贈持平公性至孝。其居喪。有白鷰巢廬之異。故第一句及之。奇氣輪囷肚裏藏。看來外貌似尋常。每從酒後眞心見。慷慨高歌涕數行。居家餘法吏治淳。赤子謠歌醉脚春。可憾林叢三百郡。朝廷偏厚杆城民。屬下年差以輩看。終南鄰屋劇團欒。別堂花發朋皆至。座上無公輒少懽。窮途情好一如初。牢脚風頭始見諸。爲是中心常記在。病來譫語輒呼余。休休笑口鬑鬑腮。目裏森然念可哀。末世黃皤歸齷齪。如公自合早泉臺。鶴髮垂垂哭不休。椸邊陳迹彩衣留。九天銀闕悠如彼。孝子何心忽遠遊。落落東南六載遅。中間人事劇推移。豈知萬死猶無死。還作如今後死悲。</text>
<title>敬次閒字韻。上從叔父寒澗先生。壬寅</title>,<text>待刑危蹤尙偸閑。事事從容寤寐間。任爾蛇虫來翕舌。悠然魚鳥共懽顔。三重棘裏恢恢地。萬丈濤頭嶷嶷山。豈曰能之惟願學。嘐嘐前哲勉躋攀。</text>
<title>又疊前韻。寄示再從弟昇汝。日柱。</title>,<text>天涯小島着身閒。枕底風濤七載間。却媿坡公猶軟脚。還嫌澤畔苦枯顔。淸懷夜半月生渚。佳興春來花滿山。此意欲從賢弟說。黃驪雲樹杳難攀。</text>
<title>次洪坦之 履猷 寄示詠菊韻</title>,<text>湘濱採菊薄言行。被服馨香當佩瓊。㥘㥘霜威仍耐性。存存夜氣得全生。獨留落木無邊界。先獲寒梅未發情。秪爲媚春匪素志。芳華故待九秋成。</text>
<title>家兒相見日拈韻 二首○癸卯</title>,<text>父子八年別。兩情思欝陶。好風來海帆。喜氣滿山桃。長大已如許。工夫何所操。賴恩猶不死。與爾得相遭。纍囚非所苦。閑養興陶陶。海近堪垂釣。籬踈欲種桃。道知六經在。學貴一心操。玉汝君恩重。明時我獨遭。</text>
<title>次兒輩韻</title>,<text>萬里秋光澤國天。寒洲蕭瑟數村烟。洛陽信使無消息。目極歸雲思渺然。</text>
<title>虹</title>,<text>非雲非靄亘天長。敢挾淫精敵太陽。天孫夜浣靑紅錦。一道銀河變彩章。</text>
<title>銀河</title>,<text>偃蹇中天夜半時。踈星落月若相期。黃姑別後無人渡。耿耿銀波問爲誰。</text>
<title>久旱得雨拈韻 二首</title>,<text>數月三南旱。男愁與女啼。上干天九萬。降霈畒東西。恰似喉沾渴。何嫌屐沒泥。吾君方寸得。微此汝民奚。危簷懸暴霤。棲鳥忽驚啼。已浹堂山北。應均竹里西。涸泉方出水。高阜亦成泥。島老豊年頌。爭言帝力奚。</text>
<title>秋夜偶吟 二首</title>,<text>滿林虫語不勝聞。荏苒秋光已幾分。夜半楡花懸落落。空中玉露下紛紛。居然海國淸無瘴。會事天風脫去雲。酒後高吟聲浩浩。汀干喚起睡鷗羣。四隣人語寂無聞。起看星河夜欲分。魚逐凉潮穿浦急。鴈乘微月陣沙紛。兩間充塞渾淸氣。萬里空虗絶點雲。宋玉悲秋遺韻在。風流異代願同群。</text>
<title>次忠兒詠螢火韻</title>,<text>忽驚螢火出中林。天氣流行正屬金。似爲幽人書字照。徘徊簷末到宵深。</text>
<title>秋月</title>,<text>水國黃昏月始生。一天秋色與崢嶸。濯來皓露渾身㓗。掉脫浮雲索性明。歷歷塵毫皆可數。泠泠心骨不勝淸。世間安得如君友。消去胷中鄙吝萌。</text>
<title>中秋望夜。再疊前韻。三首。</title>,<text>瞑坐深林候月生。西風吹上仰崢嶸。非無異日尋常見。難得今宵廓澈明。星漢讓輝皆辟易。水天涵影共澄淸。五更漠漠靈襟凈。堪樂堪悲可復萌。海底初看玉浪生。東頭捧出勢崢嶸。空中不墮孤懸在。天下無私普現明。凜凜寒生風氣颯。溶溶濕作露華淸。桂宮行樂知無限。偸藥嫦娥莫悔萌。西日纔沈東月生。九天晴碧爲崢嶸。昏衢物色渾甦醒。濁世中間獨㓗明。病裏心眸如此快。夜來魂夢也應淸。御風列子尋常怪。妄想於今忽覺萌。</text>
<title>次石洲菊花韻。詠石榴花。二首。</title>,<text>一株樹上百千叢。嫰葉繁繁艶紅。恰似美人臙脂臉。嬋娟初出碧房中。名葩高壓衆花叢。浴露羞暉渥渥紅。自恐芳華易銷歇。旋旋開到九秋中。</text>
<title>玄洲八景</title>,<text>赤日迢迢始上東。啣山貫海作玲瓏。眠醒手引簾鉤急。已滿圖書一室中。右草島日出浦門正納遠潮衝。危石相撞劇蕩舂。安得快刀剗此險。也敎波勢變從容。右駕嶼急潮挺挺竹生矗矗巓。四時柯葉碧森然。問誰栽植今如此。古老相傳已百年。右石峯翠竹大怪靑靑萬木叢。居然變色一朝中。九秋霜露同浮白。醉得醺醺滿臉紅。右文巖丹楓鎌鈍薪強刈未多。夕陽曼唱奈慵何。生來不學他聲調。借用舟中欵乃歌。右上山樵歌水村齊動出星初。左執松燃右罩魚。魚自避人人不捨。從他赤脚沒洲淤。右端丘漁父遠出漁舟暝始歸。蘆花深處語依依。問渠遅到緣何事。爲待黃昏載月輝。右堂浦暮帆秋田挃挃穫稌粱。筋力成來積滿箱。一日蜡遊須促辦。如今蟋蟀在中堂。右臺田秋刈</text>
<title>次人望海韻 二首</title>,<text>暝潮白白曙潮紅。兩曜升沈一氣通。蕩汩不停常作霧。虗空無限自生風。九圍輿幅同浮芥。千變桑田問去鴻。落落百年堪笑在。肯將憂樂掛胷中。愛看汀楓倒水紅。忽然翹首更寬通。煌煌浪裏初升旭。拍拍天邊不斷風。南華壯圖徙溟鳥。北囚覊思送書鴻。八年吾已窮玆勝。回笑平生坐井中。</text>
<title>次人重陽韻 十首</title>,<text>山黃花發曉霜淸。八見重陽白髮生。京國回頭天上在。歸鴻莫作斷膓聲。高秋天氣肅然淸。凉日曈曨樹上生。遙想終南第一峀。幾人携酒踏歌聲。前村賖得秫醅淸。異地難逢一友生。可耐回風吹葉去。空中瑟瑟作寒聲。秋光無處不高淸。故里寒花幾朶生。尙記年年楓下會。酒行三酌出琴聲。瓊樓高處不勝淸。北望新愁脉脉生。仍憶昔年綾被夜。上林黃葉聽秋聲。秋來襟韻十分淸。惟是悲秋覺瘦生。漫取杜陵重九作。高吟牙頰動商聲。鏡裏長天碧碧淸。蘆花洲冷淡霞生。漁人亦解佳辰作。醉揷茱萸和櫂聲。病骨年來太瘦淸。嗟吾已作老人生。少時行樂今安得。百感悠悠壁蟀聲。謫裏偏添分外淸。秋容淡淡水雲生。何來獨鶴知時節。高唱風前嘹亮聲。那知薰露變凄淸。易上凝陰五畫生。日號重陽深意在。沈吟不寐到鷄聲。</text>
<title>次崔童賦晩蟬韻</title>,<text>九月殘蟬尙在山。吟聲悽切未全閑。樹頭葉盡無藏處。聊且棲遅巖穴間。</text>
<title>次洪士範寄示韻</title>,<text>有時神𨓏洛陽天。疇昔情親忽在前。南社重陽同醉日。西城半夜逐來年。只知聖寵丘山重。敢道忠肝鐵石堅。一尺題封齎繾綣。因風穿到瘴雲邊。</text>
<title>商婦怨 十首</title>,<text>千里商船杳返期。家中少婦涕長垂。十三十四爺孃側。豈識人間有別離。媒言初許賈兒求。只爲多錢好食謀。多錢好食都無貴。奈此孤房獨宿愁。勸酌檣頭始送君。問歸何日答云云。是時草色連洲綠。倐忽霜風隕蘀紛。要知幹事未停當。無或沈疴寄旅牀。不爾轉貪居貴利。乘風掛帆向他方。不時風浪接天長。舟楫安危未可量。凈水一盂兼白飯。虔誠百拜禱龍王。寒潮落岸信猶遅。西日山意轉悲。極望無涯雙眼眩。鷺飛魚躍摠堪疑。盤中走米巫言宣。今夕明朝定泊船。期逝方知虗事是。徒然壞我百文錢。庭沒荒苔室積埃。家間百事賴誰裁。炊厨薪乏腰鎌出。一任啼兒匍匐來。渰敗他船偶錯聞。搥胷晨夜哭干雲。忽驚郞至歡顚倒。不覺身猶着素裙。休言商利可千金。離別多時苦我心。何似且耕山上土。相看白首樂深深。</text>
<title>續題十絶</title>,<text>天何漠漠水何長。眼穿魂銷爲賈郞。去歲春風花壓岸。郞船於是發船倉。風送孤颿迅若飛。沙頭悵返獨關扉。不曾攬淚言情思。只爲君行未久歸。都會江南貨市開。商人逐利去忘廻。時時暗向虗空罵。不愛妻孥只愛財。千里懸思暗斷膓。極知無益自難忘。强收流淚臨機坐。不覺飛梭誤抵床。霜氣侵簾月隱墻。却來凭枕轉凄凉。秋宵自是人間共。似爲愁人冉冉長。自信紅顔似嫁時。朝來忽向鏡中悲。枝頭尙早三春色。誰使芳華太半衰。早知如此抱長愁。懇乞阿郞共上舟。譬彼䲶鴦雙戢翼。歡歡泛在水中流。曾無書字報平常。疑死疑生意愴惶。縫得寒衣空在篋。不知將去寄何鄕。夢裏相歡似昔時。郞行或者易廻期。癡心欲得空言賀。說向鄰人喜上眉。邇來船過不關情。羞愧曾前錯出迎。忽聽櫂歌忙倒屣。平生慣識子音聲。</text>
<title>賦得水中照月 三首</title>,<text>滄波寂寞近三更。忽驚魚龍肅屛營。不意姮娥天上降。能令貝闕夜中淸。高低各極雙輪對。眞假難分一軆明。萬慮歸空悄然立。任他風露襲巾纓。海國秋淸不見雲。月來臨水却慇懃。影中涵影山河二。形外生形物我分。夜久愈看明洞澈。風過翻作白紛紜。聖賢心印元如此。千載恭惟晦父云。元從海底穿生東。故復源源與海通。玉兔倒奔龍子窟。水晶增餙廣寒宮。未須仰首看天上。秪覺渾身在鏡中。不有一宵眠不着。如何得覩此玲瓏。</text>
<title>至月六日。大風吹雪。三首。</title>,<text>濛濛厚雪擁林間。風伯揶揄太不閒。怒灑半空嘶鐵馬。長驅平地起塩山。回回自作千翻劫。碎碎無存六出顔。已覺嚴寒催歲暯。日邊翹首鬢添班。喈聲霏雪兩相加。作用神權任縱斜。拍拍紙窓驚碎玉。旋旋林薄訝飛花。太無定性長馳騁。胡挾猜心自攫挐。詩欲摸奇增亂緖。澆胷一斗遣人賖。掀簾却立笑呀呀。如許魁觀豈易耶。推去上天投下地。奪來西舍與東家。蹁躚不已庭翔鶴。合散無常水蕩沙。波吒可憐村汲女。高枝應亦凍棲鴉。</text>
<title>舴艋 二首</title>,<text>滉瀁滄波裏。危哉舴艋乘。舷低魚跳入。颿小鷺欺凌。勃勃奔行亟。輕輕捩轉能。且須存戒懼。風急卽維絙。漁村爲小釣。得木命船工。僅僅容三斛。恢恢載一翁。只宜遊渚月。未敢犯洋風。始覺傾檣患。恒生巨艦中。</text>
<title>望海 二首</title>,<text>悠然獨立白鷗前。無盡泠風起遠天。滚滚源從千古積。優優勢匝八荒專。日邊若木知何樹。鰲背蓬萊不見巓。且待百觀窮滉瀁。方題秀句與人傳。空明無限拄筇前。眼力纔窮卽碧天。六合中間爲物鉅。太初時節用功專。羲和捧日紅開帳。海若驅風白立巓。此水定通銀漢否。乘槎異事至今傳。</text>
<title>夜月有懷</title>,<text>旅窓驚起陣鴻聲。却看簾頭冷月生。京國地高應早見。囚山夜寂爲孤明。寒天水色蒼茫濶。白髮年華荏苒征。倚睡已成朝闕夢。覺來雙眦淚盈盈。</text>
<title>歸鴈 十首○癸卯</title>,<text>高鴻一陣入層雲。悽咽寒聲未可聞。多少心中哀怨意。九天深處訴云云。憶昔三春向北征。萬山花發草菁菁。好風處處江湖暖。飮啄優游任性情。蒹葭白露變爲霜。時節推遷一瞥忙。夜半渚風侵骨冷。幾回驚睡繞彷徨。相呼羣侶可歸歟。禹跡彭瀦我所居。下上自成三兩列。一齊飛聳上空虛。漠漠長天樹際低。楚山吳水入凝睇。去年棲宿曾何地。明月蘆花一色迷。衝風觸雪奈何寒。薄羽憔憔欲盡殘。豈敢憚行中道止。未堪經歷此艱難。南國稻粱値歲饑。田中啄食計全非。漁梁側畔候魚動。水冷深藏魚亦稀。未敢低徊近地遊。高高直向九霄浮。於人自是無干涉。胡乃彎弓有殺謀。十月豪鷹白錦毛。雲間相遌劇猜饕。力非相敵須回避。落日悲鳴急下臯。悠悠怨恨卽如斯。故向風前苦苦悲。幾處旅人同聽此。也應腸斷鬢絲絲。</text>
<title>望海 二首</title>,<text>海上孤居八載今。三時眺望發高吟。蜃將樓閣乘空起。龍斂風雲入窟深。浩浩茫茫無奈眼。寥寥落落若爲心。太倉一粟憐余藐。况此霜毛半不禁。彼水悠悠豈自今。太初玄邈一沉吟。控跨宇宙非誇大。呑噏江河不厭深。拍拍岸邊眞恠事。滔滔塵裡果何心。回頭欲問桑田變。會意麻姑笑不禁。</text>
<title>除夜拈韻 二首</title>,<text>寒臘纔窮卽得春。只爭毫髮破宵晨。一千里外懷京夢。八九年中囚海身。云死云生歸命數。何思何慮任天眞。但將蘭佩勤修潔。不恨長爲楚澤濱。不眠非爲候新春。只怕村雞易報晨。盞酒可禁衰境髮。壁燈空守異鄕身。微臣罪積丘山似。聖主恩深父母眞。遙想金門開鑰早。庭燎晣晣引朝賓。</text>
<title>上元日。呼崔童拈韻。甲辰</title>,<text>佳節上元夜。滄波明月中。柳堤初占暖。麥野已徵豊。京裏多遊子。天涯一病翁。臨欄不肯寐。短髮耐吹風。</text>
<title>雪月 二首</title>,<text>平鋪積雪一庭寬。會事淸宵月吐巒。瓊屑承來增白白。蟾光侵入苦寒寒。須知氣味無間合。莫把身形作貳看。久立不堪魂骨冷。旅床惟恐着眠難。雪花仙桂有因緣。邂逅黃昬豈偶然。氷貯玉壺驚怳惚。鏡羞粧粉愛嬋姸。八窓洞白宵如晝。兩境渾淸地亦天。此景誰能題品得。九原須作堯夫賢。</text>
<title>詠星</title>,<text>峯頭紅煇沒。簷末白楡生。邁邁隨天轉。輝輝動夜淸。漏林頗閃忽。蘸水更分明。森列方臨汝。非心或敢萌。</text>
<title>采葛歌</title>,<text>采葛采葛山之嵔。山風喈兮山日𣉘。此山從來無異卉。唯葛蔓蔓抱山在。年年採莖爲絺綌。未聞其根亦可采。人不采根根自肥。小者如臂大如膇。草木與人同運阨。旱魃今歲大爲虐。大麥小麥俱乾槁。秋田又不見黍粟。園芋不卵栗不子。更無一物充饑腹。惟幸葛根在土中。得能無𧏮待人食。村中自此日有事。平明出採至昏夕。崖巒崎嶇石磈磊。葛入石間多屈曲。掘去十石得一根。石重力盡急喘息。手腁足胝不敢顧。鋤折鍤破何所惜。兒啼嗚嗚莫索飯。以葛作飯與汝喫。葛飯甘味不可狀。自怪凶年變肚臟。東鄰富翁飯白玉。不知較此味孰長。官家逮責徵租稅。持葛拜訴涕汪汪。近聞議賑抄飢口。暴吏索賂吾無有。但將此命懸此葛。葛盡還有此命否。縱使來歲大豊登。飽喫不托知誰某。天乎生葛幸活人。孰如初不生我身。採罷一哭哭復採。葛如有知應亦嚬。我今作歌代圖畵。願效監門獻玉宸。</text>
<title>春日卽事。次人家字韻。</title>,<text>戱折花枝病眼遮。春光芳麗染人家。濛濛雨過黃鶯樹。淡淡風颺白鷺沙。小島自能饒物色。窮居無乃太繁華。明時何處非寬樂。却怪湘潭苦怨嗟。</text>
<title>三月一日雨雪</title>,<text>無乃東皇有誤差。百花時節雪斜斜。花開不可無依㨾。巧手先裁六瓣花。</text>
<title>送忠兒日。次忠兒贈別崔童韻。</title>,<text>迷兒相守一期春。父敎尋常責匪人。可愛孝心根賦性。臨分嗚咽涕霑巾。</text>
<title>英宗大王忌辰。曉起志感。二首。</title>,<text>年年此夜抱弓寃。尙記天顔燕笑溫。德業長傳寰內頌。精靈應在帝傍尊。九泉歸日哀方盡。一息留時澤亦存。忍想犧罇淸廟祀。愀然孝思泣神孫。不知華胥近還遙。宜有音塵竟寂寥。九闕哭班如昨日。十年囚海又今宵。死前可覩元陵樹。夢裡猶趨集慶朝。恩寵未酬徒罪戾。悠悠哀恨撤穹霄。</text>
<title>暮春。次人寒字韻。</title>,<text>習習東風暖。陰崖亦解寒。禽多那禁聽。花盛太煩看。未酌心先醉。纔吟句已團。烟洲疑白立。覺是一翁竿。</text>
<title>閏三月</title>,<text>游子深悲春去忙。天公於是費商量。計來三歲餘分積。添與東皇歷數長。懶放山花增淡蕩。歡飛谷鳥劇顚狂。九旬病卧虛拋興。從此題詩日引觴。</text>
<title>暮春偶吟</title>,<text>長日渾無一事煩。睡餘閑眺在南園。落花啼鳥靑春晩。靜几晴窓白髮存。未妨興酣增酒量。不須愁詠惱詩魂。黃昏尋聽歌聲處。漁子乘潮入浦門。</text>
<title>又得林字</title>,<text>楊花飄盡草成林。覺得韶光荏苒深。大澤暖雲龍變化。小園晴日鳥謳吟。病衰不減靑春興。窮寂仍存太古心。點也浴沂何所樂。而今且向卷中尋。</text>
<title>歲大饑。島民有不忍飢苦。一家四口。自食河豚卵毒以死者。聞甚惻傷。賦得一長篇。爲述其寃。</title>,<text>瞻彼北邙坡。漠漠沒草莾。中有一大墳。問是誰家葬。夫婦曁二子。自死同一壙。欲說自死故。使人心惻愴。生來無寸土。無計以自餉。夫爲傭樵牧。婦爲傭織紡。得飯分哺子。常患不充量。今歲大饑荒。嗚呼天降喪。富家亦惜食。傭者悉遣放。落莫失所依。歸來涕汪汪。走鄰請許貸。待秋當準償。聞者皆冷笑。責我言太妄。甚或觸其怒。奮挺欲敺攩。誰知一朝間。人心遂孟浪。親戚尙不恤。他人安足仰。朝家設旬賑。一人一斗當。奸吏受人賂。巧舌瞞官長。剋減瘠者食。添與肥人䬬。嗟我四人口。僅霑數升貺。縱可一時延。安能十日往。恒飢面浮黃。疲薾卧途上。望視村炊烟。忙忙持瓢向。厨媼下一匙。苦色上眉顙。又顧之他家。已食撤盤盎。歸語屋中妻。我生今無望。非魚難啜水。非蚓難食壤。日長如一年。何以待麥穰。麥穰亦無田。乞食長▣况。人生以有樂。無樂孰戀悵。不如早自决。浩然遂長忘。憐彼無告者。目下稚子兩。彷徨歧路側。有誰爲收養。未可獨留置。使渠喫悲凉。渾死無係累。神仙也不讓。夫妻計已定。還有一事妨。自刃則不可。自縊亦難強。欲投深深水。惡歸魚肚臟。沈吟到明發。忽聞人語響。漁舟夜打魚。河豚滿巨網。其卵會殺人。鴆毒莫能尙。烏鳶亦不啄。委棄積田㽘。欣然往搬取。鼎爐費烹煬。各持大椀喫。飢腹一時脹。兒童實無知。謂味美難狀。相視語未卒。倒地屍硬彊。哀哉四父子。幷命在半晌。醫藥救不及。閧走一村黨。吏怕縣官知。揮手相諱誑。宣言此人死。偶然中疾恙。九重深且遠。那聞此怨枉。皇天后土間。怨氣亘千丈。不有切身苦。寧至此景象。三百六十郡。推之可想像。民生乃如此。國憂齊崇嶂。嘆息不能寐。永夜一燈烺。</text>
<title>閏三月十日。瘴氣大作。十首。</title>,<text>自是炎荒多瘴氣。年來慣習處安安。平明睡罷開簾坐。光景猶堪一笑看。始似浮雲興渰渰。忽如洪水漲芒芒。千翻萬化溟中出。何物龍神氣焰張。籬外石峰藏面倐。庭前楠樹隱身俄。如今未信天高遠。覆屋濛濛手可摩。四望一似洪荒界。萬象都歸太極圜。聽得村鄰雞犬響。始知身在世人間。如醉未醒神怳惚。似眠初接眼朦朧。不知旭旭羲和馭。已到天中尙在東。綠水靑山渾漠漠。芳春佳景付空空。低頭默認鶯聲處。昨日看花似夢中。濕氣騰空成噴沫。沐來顔髮滴涓涓。莫言不似金莖露。一軆恩濡自九天。十日難逢一日霽。今年更比去年深。笑吾昔在淸凉地。猶惡南山嵐氣侵。燒香默坐簾垂地。點檢靈臺一物無。海上單方唯此是。不須勞覓伏波珠。一陣淸風何處至。須臾掃去滌山川。淡雲晴日元如故。不是今來別有天。</text>
<title>夜聞子規 五首</title>,<text>斜陽初盡歇流鶯。仍聽花間杜宇鳴。不信寃魂從古在。如何解作斷腸聲。哀哀咽咽盡情呼。寂寞春山掛月孤。院落東邊白櫻樹。染來淸血赤糢糊。胡爲千載尙煩寃。故國興亡只劫痕。縱使得同華鶴返。卽今城郭亦無存。曾近潭溪澈夜吟。窮經辛苦耐寒衾。緣渠不似他禽鳥。能得先生感意深。危樓坐聽曙星稀。孤客春深未換衣。含血十年恩亦重。敢言囚海不如歸。</text>
<title>初夏偶吟</title>,<text>長日耽書勞眼睛。小休仍作繞簷行。雨過雲綻峰頭出。潮退風恬水面平。立鷺依依應午夢。流鶯欵欵尙春情。此間幽興無人識。笑命僮兒酌滿觥。</text>
<title>巢燕</title>,<text>卽看巢燕入簾深。九載尋來有信心。捷捷數遷頗恠恠。喃喃不已孰知音。爲啣濕土遙投渚。偶送飛花急下林。偏得主人珍重愛。蜿蜿蛇虺莫相侵。</text>
<title>浹旬淫雨。久不見月。十六夜雨收月出。</title>,<text>短簷長苦雨聲紛。今夜翻晴若醒醺。天上果非無好月。日前秪是蔽浮雲。一時心目淸如許。千古襟懷少似君。吟到五更眠不着。飛鳴水鳥亦欣欣。</text>
<title>早蟬 二首</title>,<text>蛻去塵軀更自存。凄淸音調未堪論。但看夕日山頭盡。樹色荒森滿一軒。自信淸高掛樹頭。含風浴露意悠悠。如何五月繁陰裏。先帶梧桐落葉愁。</text>
<title>雨後晩眺</title>,<text>無端一雨送微凉。洗滌煩炎始起床。樹底雞鳴晴晝靜。舟前鷗去碧波長。但敎興到渾佳境。莫把愁來戀故鄕。却喜尋常村老訪。滿盤山簌勸醪觴。</text>
<title>劇暑中。偶値凉夜。拈子美韻。二首。</title>,<text>溽暑熏人烈火同。忽驚簾箔爽飈通。驅除雨氣歸空外。拂拭星光動夜中。瘴海一晴當慶事。炎天乍淸賴神功。要須露卧淸煩熱。直到明朝日上東。炎日長長一歲同。涔涔魂與睡魔通。凉風忽送黃昏際。煩瘴渾消碧落中。不藥病身還自健。未秋團扇已無功。闌干趺坐憑遐眺。夜色虛明水國東。</text>
<title>觀刈</title>,<text>秋熟稻粱萬穗齊。一時鎌穫畒東西。窮春餓殍餘親戚。滿野黃雲哭悽悽。</text>
<title>島中北邊。一石峯屹立波中。二首。</title>,<text>一嶽巍巍鎭北方。苔花深覆老顔蒼。上朝極宿撑空直。下擣龍宮澈底長。萬里剛風吹不倒。千層驚浪拍何傷。金莖莫詑凌霄漢。平地無難着脚強。特立崢嶸據海門。銀山鐵壁也堪論。九天星斗頭邊轉。萬劫滄桑脚底翻。震剝風霜增骨氣。鞱藏雲霧蘊神魂。奈何磈磊未全剗。尙作波中噴薄痕。</text>
<title>元子冊禮日志喜 二首</title>,<text>穆穆元良蚤建辰。冲齡德器儼成人。春坊濟濟隨玄衮。寶冊煌煌降紫宸。是日蒼天開霽景。今宵明月有重輪。纔存一縷猶常性。北望呼嵩共島民。今日吾東有貳君。泰磐宗社福殷殷。衮衣新製若干尺。法講初開千字文。瑞色雲騰三殿喜。頌聲風動八方欣。從玆睿德無窮進。師保疑丞敢不勤。</text>
<title>聞有出陸之命。賦成一律。以述感激之忱。</title>,<text>瘴裏昏昬與鬼鄰。忽驚恩綍降重宸。一朝盡洗彌天罪。九載方爲出海身。誰謂覆盆遺白日。卽看陰谷返陽春。此生報答知無路。長望雲霄淚滿巾。</text>
<title>讀先臣致祭文。感泣有吟。</title>,<text>先臣諭祭備恩言。蕩滌幽冥十載寃。遙想維楊松栢雨。長爲感淚灑天門。</text>
<title>哀渰死金吾郞 五首</title>,<text>金吾使者有先聲。望眼迷離夜五更。忽報中流舡破碎。深深入去萬重泓。水裏龍神罪詎容。無端風浪暗媒凶。使臣懷裏天書在。事軆如何不敬恭。苟非孤囚寄島窩。官舟初豈涉鯨波。那知九載猶無𧏮。反使王人吊汨𤄷。此事茫茫竟問誰。長年無罪水無知。休言海路元來惡。萬里朝天昔不危。碧水連天不見涯。悠悠何處覓浮屍。家人舟上招魂哭。渚鳥波黿捴爲悲。</text>
<title>別黑山</title>,<text>始信幷州作故鄕。玄洲九載業緣長。今當別去深怊悵。却憶初來更杳茫。波裏魚龍須好在。沙邊鷗鷺定難忘。近聞廷論爭成命。會得回風捩逝檣。</text>
<title>順風發船</title>,<text>葭端白露曉漙漙。步出沙汀意已寬。九月南風殊不易。一帆滄海也無難。潮開路勢奔如馬。岸帶村容轉似丸。自有王靈遙庇護。此行何患不平安。</text>
<title>到錦城謫所</title>,<text>馬蹄暝踏錦城塵。囚島歸來歇此身。豈意勞煩三使命。終然救出一孤臣。秋懷搖落黃花冷。客路驅馳白髮新。從此若成京國夢。不愁辛苦涉滄津。</text>
<title>到謫數日。忽見吏校軍卒數十人。環屋叫譁。問之則因廵營嚴關。防守罪人也。偶拈得回字。</title>,<text>吾行纔脫棘城回。忽地圍兵急似雷。耳屬垣頭營將立。眼醮簾內吏房來。謫人知罪方惶恐。時輩多心太怨猜。天實阨窮瑩仲子。台州刺史豈能哉。</text>
<title>書贈朴君麟瑞 丙午七月</title>,<text>然諾忘生郭解儔。剛強不挫北宮流。未知二子當時勇。忠義中間有合不。</text>
