<title>永陽途中口占。寄車接伴萬里。</title>,<text>浩蕩泥途雨政䨪。孤襟欝欝向誰開。流光已覺黃梅近。衰病仍憐白髮催。原隰連年驅馬客。江湖何處釣魚臺。莫言斗粟淹吾駕。陶令明朝賦去來。</text>
<title>亂後過召村有感</title>,<text>城郭依然在。居民有幾餘。獨來人去後。仍憶我生初。衣帶三韓地。戈鋋百戰墟。空將弔古淚。和雨濕征裾。</text>
<title>過松池</title>,<text>臺上晴秋野趣饒。爲傾行蓋暫逍遙。小塘魚鳥須相記。他日重來是舊交。</text>
<title>嘲李叔兢有約不來</title>,<text>庭樹秋聲獨掩門。思君不見暗消魂。滿空雲雨朝仍夕。無奈從君手覆飜。</text>
<title>次趙月川題晚退軒韻</title>,<text>地形幽絶小匡廬。床上參同一部書。簾捲晚郊苽菜熟。園公秋事未全疏。</text>
<title>泣嶺。寄家兄。</title>,<text>匹馬東關作遠遊。大夫行役幾時休。殘年物色又黃葉。半世兵塵空白頭。父母弟兄生死別。山河城郭古今羞。丹心片片成殷血。洒盡千重泣嶺秋。</text>
<title>蟋蟀</title>,<text>秋蟲非爲不平鳴。聞者如何自不平。床下暗聲能百變。鏡中華髮長千莖。故宫禾黍臣民慟。先隴風霜骨肉情。咄咄啾啾似相和。獨憑虛閣候天明。</text>
<title>呈趙月川</title>,<text>四年兵革餘蓍蔡。三逕風霜有竹松。未把杯觴成後會。只憑詩句作先容。樽中此日泛黃菊。物外何年追赤松。願分洛浦成眞隱。不許鍾山笑假容。</text>
<title>過晉陽戰塲</title>,<text>隴草蕭蕭隴雨昏。忍看殷血尙留痕。欲將千斛南江水。洗盡沙塲不盡冤。</text>
<title>別西厓先生</title>,<text>憶昨祥雲擁紫宸。金門曉闢會群臣。夔龍濟濟鳴霞佩。方虎桓桓捧日輪。佇見殊方争執玉。豈知滄海忽揚塵。靈均早諫靑山約。鄧禹終恢白水眞。有一成猶能祀夏。雖三戶可竟亡秦。四郊多壘懷深痛。萬里長城倚此身。已服許君忠憤激。從知將母孝心純。行窮險阻心如鐵。戀係鄕關髮欲銀。舜殿袞衣辭日月。萊堂綵服奉昏晨。老人星彩明南極。相府台文拱北辰。節序正當寒食晚。風光添淂故園春。徑荒栗里猶存菊。門壓松江可掇蓴。縱欲庭闈供滫瀡。更誰廊廟贊經綸。泥封遙自天墀下。玉節將還漢水濱。汀枊擺寒金色嫰。湘桃經雨粉光句。芳華入眼思田里。離别驚心怨幕賓。自幸疏狂蒙異遇。深慚奬拔許相親。靑萍價重三千客。大吕名輕十九人。冤債未禁襟血濕。流光虛擲鬢絲新。天涯去住無窮恨。獨向芳洲採白蘋。</text>
<title>月夜同鄭景任諸友會蓮亭。以月到梧桐上。風來楊柳邊分韻。得上字。</title>,<text>尙中佳麗地。文人多倜儻。伏臘値令序。壺觴共來往。邇來成契闊。山川勞夢想。悠哉傷我情。斐然思吾黨。那知數年別。始見軒車枉。相携到隣家。李君堂字敞。政當霽月明。涼氣入虛幌。荷風散餘香。竹露碎淸響。濁醪倒一杯。煩襟覺蕭爽。憶昨別離時。脩程阻莽蒼。相思不相見。鬢絲㡬縷長。況遭時運屯。風塵方擾攘。役役西復東。五載墮世網。驅馳苦未遑。王事實鞅掌。幸今邊警息。前年亦少穰。斗酒會親串。中園足偃仰。安得挽君住。林泉恣遊賞。溪邊白竹扉。手中靑藜杖。相隨百年間。太平期永享。却笑韓吏部。作書誤三上。</text>
<title>雙淸堂賞梅</title>,<text>惻惻霜寒未解圍。庭中草木少光輝。離離獨有梅如雪。天地貞心總屬伊。</text>
<title>遊内迎山。次黃會元韵示同來諸契。</title>,<text>夢想名山㡬卧遊。共君今夜宿僧樓。橫空翠壁晴欺畫。映壑紅林早得秋。勝界暫成登眺樂。塵區還抱別離愁。烟霞謾有平生癖。驛路驅馳愧未休。</text>
<title>周嗣宗江亭。次洪相國韻。</title>,<text>二樂堂中訪故人。公雖周姓豈名倫。十年重賞丹丘勝。萬事空悲白髮新。壺裏有天藏日月。世間無地避風塵。勞勞自問緣何事。驅馬長途困卯申。</text>
<title>次趙月川韻</title>,<text>軒冕忘情乆。琴書得趣深。虛堂端坐處。明月到天心。</text>
<title>戊戌立春。乃除日也。聞王師薄賊營已八日。</title>,<text>王師纔出塞。南國始回春。雨洗沙塲血。二七日雨 風吹大漠塵。再生蒙帝力。萬死祝堯仁。試上周臺望。祥雲擁紫宸。</text>
<title>羅浮亭。次楊使君韵。</title>,<text>長風吹我度重巒。飛入羅浮眼界寬。丹壁數重江路逈。彩霞晴濕薜衣寒。</text>
<title>問梅花</title>,<text>貞心絶色品題難。槪是篔簹伯仲間。宜與堯蓂同玉砌。如何憔悴老空山。</text>
<title>梅花答</title>,<text>同心同臭固應難。寂寞何妨老此間。惟有夢魂頻化鶴。夜深和月到蓬山。</text>
<title>曲江空館。夜坐有懷。</title>,<text>歲晏辰韓域。征夫尙未遑。流光空荏苒。世事足悲涼。落木寒鳴雨。哀鴻夜叫霜。危樓憑百尺。衰淚逬千行。</text>
<title>聞趙汝時登第。與其弟吏部郞汝直錦還。以詩爲賀。</title>,<text>彤墀下筆五千言。伯子榮聲竝卯君。棣萼同枝承雨露。錦衣聯袂耀晨昏。淸姿宛對壺中月。瑞色欣瞻日下雲。寵擢如今歸俊士。天心可見佑斯文。時有君子道消之憂。故末句及之。</text>
<title>梯雲樓</title>,<text>故國衣冠盡楚囚。淸風萬古獨斯樓。貞姿未逐崑炎滅。芳躅還從止水投。父子同歸忠孝傳。山河亦帶古今愁。何緣汲取千尋井。煎作阿膠救濁流。</text>
<title>金汝遇有約來訪。阻雨不發。</title>,<text>好事溪西日暮雲。向來相望㡬消魂。今朝忽作橋頭雨。鎻斷歸程不放君。</text>
<title>寄咸寧守羅德元</title>,<text>錦城山下是君家。紫蟹黃柑勝味多。老去豈無鄕社戀。只緣王事滯南涯。</text>
<title>金沙潭文丈往在庚辰間。爲養乞郡。出調堤縣。不數年而政成。邑人慕其化。礱石以敍之。後十五年甲午。公卒於沃川之僑次。堤之士民匍匐會葬。時方兵旅饑饉。骨肉死無弔。而公之感人如是。眞所謂古之遺愛乎。今年夏。余以事過堤。耆老有稱其德政而流涕者。於是感而有賦。書于二碑陰。以備異日觀風者之採摭。</title>,<text>客行今日過羅池。七尺螭頭弔豈知。百里曾淹騏驥步。九苞爭覩鳳凰儀。詩書本自家庭得。事業皆從孝友移。不用貞珉刊異政。流聲百世口爲碑。</text>
<title>謝宋德甫借馬。兼識別情。</title>,<text>藝苑相隨問㡬春。別來雙鬢各成銀。雲霄共作攀龍客。岐路今爲借馬人。行色不堪千里遠。交情無改百年親。滄江北望相分地。碧樹晴煙接漢濱。</text>
<title>贈金而靜權守之。</title>,<text>屈指交遊問㡬春。餘生曾是太平民。微科自愧名居甲。多難同逢歲在辰。皓首官銜猶執㦸。靑年光景劇奔輪。梅花小閣懸燈話。誰識幽愁不爲貧。</text>
<title>將赴丹陽。寄家兄。</title>,<text>慘慘終天慟豈涯。弟兄猶幸兩相依。東西覊宦榮何有。朝暮連床計已違。靑草夢回春欲晚。紫荊花發客思歸。惟期共勉斯征語。先祖遺芳更發揮。</text>
<title>寄荷渠</title>,<text>辟書火急促西征。耿耿離憂自不平。滿地芳華渾已落。響空風雨未全晴。歸家有夢靑山隔。供世無心白髮生。何日水回同洗耳。石間寒滴聽琮鳴。</text>
<title>秋日遊島潭。贈同來三子。兼柬金道源。</title>,<text>丹山八月秋風起。十里紅林照江水。中流蕩澲二三人。靑瞳紺髮虬髯紫。蘭舟桂棹恣幽賞。鐵笛瑤徽角淸壯。屛間雲母障成金。顧陸丹靑亦難狀。盤中飣餖雜珍饌。紫霞香滿琉璃盞。醉來起舞玉鏡中。如御冷風遊汗漫。夜宿松寮夢初覺。此身渾疑幻鷗鳥。起看朝日昇嶺東。五色煙霞石門曉。揮毫題罷長短句。彷彿坡翁赤壁賦。高吟欲和小海唱。數聲驚撼魚龍府。茲區從古少風埃。非有道氣那得來。退溪的源雲臺逸。錦老綺語山谷才。視篆朞年政化流。仙驂一去今㡬秋。潭邊風月猶無恙。留與吾曹拚勝遊。君不見金剛崒嵂二萬峯。未有絳河流其中。又不見洞庭平湖七百里。未有三島擎層空。何如赤城之郡買浦口。波心露出珊瑚三玉樹。糢糊變爲萬仞石。倒揷晴空久不朽。样雲四匝鳳留雛。其上多生九節蒲。一服頓覺通仙靈。揮斥直欲凌蓬壺。獨立絶頂經千劫。調笑日月輕喬偓。我欲分出刀圭餘。持贈永嘉修眞客。餌之能令凡骨換。兩腋翩翩生羽翰。手携鳳節朝紫皇。坐閱河淸與海晏。歸時如過句漏令。何以餉之丹滿鼎。不須飄然還下方。至今海宇未乾淨。此間留作五仙子。眼看三島爲平地。借問句漏令何人。酉川中隱身姓李。</text>
<title>題琴易堂</title>,<text>百年堂構掲新名。寓意非如取四幷。獨抱峩洋尋舊譜。且從奇耦玩遺經。彈來皐鶴聲聲和。點罷仙香䙚䙚淸。待得秋晴江月白。堂中絃誦就君聽。</text>
<title>蒼石亭八景</title>,<text>靑驍古堞萬世計已空。數層城獨立。想應露草中。銅仙夜夜泣。白鹿遺墟荊棘蒙遺墟。苔花濕欹礎。誰識野人田。當年絃誦處。一作山勢走靑虬。洞名思白鹿。古蹟杳絃歌。遺芳含草木。龍池小嶼刦火報昆明。山川悉變易。小嶼獨臨池。蜿蜒認龍蹟。酉水平沙緣水微茫際。寒沙一望平。秋蘆開失色。春雪盡逾明。峴山落景往事不可問。人亡碑亦無。惟憐日落後。山氣摠堪摹。啇嶺浮雲白雲出靑山。自舒還自卷。高人亦無心。身與雲俱倦。一作高人如白雲。行住俱無戀。長汀翠柳扶搖如嚲線。婀娜似烘煙。最愛春風暮。飛花白滿天。曲砌蒼筤日出金篩影。風來玉碎音。軒窓靜相對。淸氣入靈襟。一作敢望來样鳳。非期釣巨鰲。好看搖落日。風雪戰方鏖。</text>
<title>小澗</title>,<text>一脈靈源出絳雲。漾寒涵緣不留塵。願將澗底盈盈玉。淨洗人間役役身。</text>
<title>遊佛巖</title>,<text>巖形本是老維摩。巖號寧須避佛家。龍蹟蜿蜒疑降雨。天香繚繞想飄花。雕成石塔煩神斧。净洗瑤壇挹絳河。欲向此中尋白業。牧羊何羨到金華。</text>
<title>茅遊撃 國器 草書獨步中朝。投詩以賭之。</title>,<text>文星兼與將星高。業貫三墳又六鞱。絶徼暫携龍虎節。東人快覩鳳凰毛。揮戈氛䘲收靑海。落筆雲煙潤彩毫。倘荷金鉤留一字。瑤池不羨竊仙桃。</text>
<title>次鄭閣老韻。兼示二齋郞。</title>,<text>流光昨日非今日。行色長亭又短亭。作厄不堪風送陣。破愁聊借酒爲兵。天涯面目新兼舊。分外功名寵若驚。獨臥郡城秋已盡。歸心一一逐君行。</text>
<title>寄靑鳧府伯金昌遠</title>,<text>曾讀靑藜午夜書。謫仙爲況近何如。龍符換骨應傳秘。鳧舃趨朝想步虛。絳節豈淹塵世界。紫微將返玉階除。可憐白首丹陽尹。簿領叢中送日居。</text>
<title>又用前韻贈朴士秀</title>,<text>百里曾紆一尺書。遠來情意更何如。炎涼已覺三年隔。得喪同歸一夢虛。行色怱怱天欲暮。流光苒苒歲將除。滄波古木鷄林路。萬古遺墟弔赫居。</text>
<title>別任同年應秀</title>,<text>客裏淸明節。樽前故舊心。風塵兩衰鬢。世事一霑襟。大嶺梅初落。寒潮月欲沈。明朝瀼西別。魂夢謾相尋。</text>
<title>丹山偶吟</title>,<text>丹術無期大小還。吟哦聊作一閑官。伴身只有棠梨杖。充腹猶堪苜蓿盤。月壑寒流欹枕聽。雲巖秀色捲簾看。腰間倘去黃金綬。心事山僧與一般。</text>
<title>家兄寄送紅米綠醑。醉酒飽德。感而有吟。</title>,<text>郡計都無數月資。饞夫形貌鶴同羸。晏嬰脫粟居官苦。工部殘杯到處悲。紫醞忽驚霞滿酌。香粳兼謝玉流匙。從今益起江鄕戀。舊業行尋酉一涯。</text>
<title>遊銑潭</title>,<text>佳名不與兩潭俱。雲物從前鎻一區。石面新礱千片玉。潭心亂躍幾盤珠。壺中烏兎閑今古。塵裏蜉蝣眩有無。地僻由來稀見賞。吾人顯晦理何殊。</text>
<title>秋日登江樓。見叢菊爛開官道傍。憐其失所。感而有賦。錄呈河上。</title>,<text>路傍一叢菊。花開萬片金。過者日紛紛。誰識歲寒心。霜風吹不已。荊棘復相侵。我欲移其根。置之湘水潯。水潯有一人。憔悴獨行吟。胸中猗蘭操。膝上孤桐琴。含情時一彈。擧世少知音。靑陽劇奔車。白雪忽盈簪。可憐枯槁客。同爾委荒林。貞姿倘相遇。托契從此深。豈羨江頭梅。借恩桃李陰。朝暮耿相照。不但充佩衿。落英餌離離。頹齡制駸駸。盟深陶逕竹。功倍狄籠參。此計恐晼晚。䌓愁故難任。徘徊江褸上。夕露已霑襟。</text>
<title>敬次西厓先生韵</title>,<text>新詩錫我萬黃金。讀罷淸風已滿襟。古調難將今樂和。長城豈畏短兵侵。文章動世眞餘事。仁義陳王是本心。卷盡經綸歸一室。幽懷時復寫瑤琴。</text>
<title>贈洪仲瑞</title>,<text>洛中舊共三年榻。湖上重懸二夜燈。筆下文章巢閣鳳。世間名利在家僧。光陰不禁流如水。官味那堪冷似氷。樽酒莫辭成一醉。嶺雲從此隔千層。</text>
<title>庚子冬。自秦中赴丹陽。親舊觴余於鍾閣之西坊。酒半。南德光求一語。率爾有賦。</title>,<text>洛中望鄕二三人。嶺外辭家五百里。良宵沽酒滿郫筒。醉後刺刺論時事。從來覊旅汲引難。不用悲歌老燕巿。蓴鱸夢頻張舎人。桂玉愁深蘇季子。寧同轅下駒縶足。自分泥中龜曳尾。明朝角巾尙州去。浮生聚散如萍水。</text>
<title>贈供大成君瑞伯仲</title>,<text>梅花東閣綺筵開。彩服翩翩二老萊。宇內風流推獨步。嶺中山水喜重來。共勞葉縣雙飛舄。對酌萱堂萬壽杯。病卧丹丘舊僚佐。不堪遙望首頻回。</text>
<title>謝金參判題寄蒼石亭八詠</title>,<text>新詩描盡洞天幽。盡手何煩顧虎頭。嚼罷靈芝香九竅。織成紋錦眩雙眸。熟知軒冕妨眞樂。靜對篇章想舊遊。明日試尋江路去。彩霞晴匝白鷗洲。</text>
<title>洪君瑞將發。爲雨所阻。</title>,<text>嶺外分襟前日淚。橋頭把手此時情。梅花欲晚政堪惜。鳥語㥘寒猶未明。王事有期輕遠別。天公多意鎻歸程。佳期更被江山助。莫許忩忩唱渭城。</text>
<title>寄黃會元</title>,<text>故人歸卧海東頭。兩地相思月㡬鉤。萬軸牙籤尋舊業。千絲鬢髮坐窮愁。靑萍彈罷龍光動。彩筆揮來蜃氣浮。偶對賢郞題一語。臨岐益覺意悠悠。</text>
<title>島潭馬上。次崔提督韻。</title>,<text>故園前夜夢中歸。稚子迎門酒滿巵。杜宇一聲驚旅枕。碧簷星月曙光遲。</text>
<title>簿書塡委中得李大成潤卿書。喜而有吟。</title>,<text>滿案文書撥劇勞。黃堂終日首空搔。天風欲我昏眸刮。吹落雲間彩鳳毛。</text>
<title>丹山。次沈益甫韵。</title>,<text>雲水三生癖。功名一夢疏。靈槎纔泛月。身世已憑虛。江淨玻瓈勝。山明錦繡如。蓬瀛君莫問。此地卽仙居。嵐翠晴猶濕。江流直復斜。馬行紅錦峽。丹傍白鷗沙。斫膾魚跳玉。題詩筆吐花。懸知萬鍾䘵。不及半礑砂。</text>
<title>金忠州正受，崔提督之屏訪我扵赤城。遊遍江皐。興極而還。後數日。崔提督以詩見投。次韵却寄。</title>,<text>宇宙能容我輩狂。看花夙昔醉河陽。瑤岑出霧蒼屛古。銀漢飜空白練長。日照遠林生杳靄。風來高樹逗微涼。此身不識今何在。似向雲空鶴共翔。簿牒堆床眼厭開。強將衰朽照秦臺。儒冠自笑平生誤。仙術其如急景頹。刖後不須沽至寶。㸑餘那望賞良材。尙慙斗米淹吾駕。看月丹山問㡬回。風烟窈窕望中開。會揀名區築一臺。天際亂峯金㦸列。石間飛瀑雪山頹。林泉最好成眞隱。人世何妨棄散材。從此欲尋方外去。萬重丹壁彩雲回。</text>
<title>勻巖八景</title>,<text>闍崛晴嵐靑山宛轉如青娥。雨後黛色添夭斜。靚粧更被輕嵐助。玉貌依然籠碧紗。翠暈朝來入畵簾。寒光日暮齊樓鴉。幽人對此心悠然。夢魂那肎落東華。鼎津明沙江水年年淘玉屑。十里微茫袞晴雪。莎草青時覺轉明。蘆花白處渾未別。夜窓每喜曙光早。夏簟偏宜冷氣徹。箇中何事最難摹。落雁翩翩影明滅。長林晚雨鳴鳩乳燕日將午。隱隱雷車響玉字。俄頃一陣風南來。倒卷雲江作飛雨。郊頭柳絲嚲萬腰。床上蘭香濕一炷。一杯未盡銀竹收。但見靑煙幕浦樹。南溪霽月雨晴潭水磨青銅。寒蟾影落澄波中。靜如沈璧動躍金。氷光練色涵玲瓏。明河低暎地若浮。纎雲斂盡天逾空。怳然坐我通明殿。泠泠沆瀣清心胸。石泉濯纓年來苦厭世情澆。石底鳴泉爲淡交。紅塵永辭蹋九街。白玉長憐流一條。時將淸泚濯我纓。令人頓覺除煩歊。何緣煎作東阿膠。淨盡黃流千丈淆。柳磯觀魚柳風吹水文成綺。磯頭瘦倚忘機子。簇簇者魚幾百頭。大餘一尺小如指。悠然而逝帖然來。潑潑洋洋問誰使。魚乎莫羨點額榮。一生行雨眞苦事。春岸躑躅遮山暎水春光融。造物偏施裁剪功。應知綺席餞東君。紅裙步出瓊瑤宫。粧腮幾泣枝頭露。舞袖飄香簾外風。何因乞取百花幡。護却猩紅千萬叢。秋山錦繡寒空一夜白露凝。靑楓萬樹紅霞蒸。艶枝欲妬二月萼。絳焰疑懸千炷燈。日出何嫌照灼迷。雨洗更喜光輝增。當時九九遣花開。寄語七七休自矜。</text>
<title>寄槐山守金正受</title>,<text>一官等是槐安夢。九轉難成葛令丹。時爲丹陽故云 世故無央人易老。不如歸去卧空山。</text>
<title>丹陽石門</title>,<text>何年雷斧費神功。削立金莖架玉虹。安淂轉輪成一上。忘機長伴鹿皮翁。</text>
<title>郡東軒有槐樹。其大蔽牛。腰腹空洞。故老言兒時見此樹。老態已如今日矣。雙榦參天。黛色可悅。余掃漑其下。爲遊息之地。仍有感於相遇。遂賦。</title>,<text>風前旎旎幡幢颺。雨後斑斑蘚暈明。皓月縱嫌遮五夜。涼陰最喜壓三庚。奇形不受莊周火。嫰葉長留子晉笙。材大莫嗟無適用。閑庭自足伴書生。窓前槐樹掛逋龍。鐵幹輪囷閱幾冬。身長秦旗容五丈。腹恢周粟貯千鍾。風搖密葉靑鸞翥。雨濕脩柯紫蘚封。待淂離離珠寶熟。嚼來遐壽等喬松。</text>
<title>偶成書郡齋</title>,<text>此地元無縮項魚。淹留胡乃二年餘。西江波浪聞曾厭。東閣梅花興轉疏。風俗信佳非我土。人情大抵愛吾廬。故園芋栗饒秋事。豈不懷歸畏簡書。</text>
<title>李從事伯徹以車萬里贈行之什出示。求一語識別。卽步其韵。</title>,<text>壬午同年李正郞。幾年南北鴈離行。詩聲舊愛雙金截。筆力曾彎入札強。逆旅相逢人似玉。良宵仍對月如霜。向來豪氣今猶在。撫罷湛盧更激昂。浮世悠悠歲月流。繁愁無賴酒如油。千篇謾有驚人語。五斗眞慙爲口謀。南路誰憐長去國。北辰應識獨憑樓。官封莫道丹丘勝。時事難堪漆室憂。</text>
<title>金士悅臨江結茅。以諸賢題詠錄寄。求一語欲賁江山。次韵以答。</title>,<text>遠書多謝落雲扄。報道臨江起草亭。神筆定應開罨盡。小詩那得賁林埛。眠閑煙艇沙鷗狎。讀罷仙經野鶴聽。係祿未成相訪約。青銅白髮愧星星。</text>
<title>寄洪州宰禹見吉</title>,<text>長愛新詩錦不如。花牋況得數行書。淸姿宛對臞形鶴。雋味兼承縮項魚。交契寧論年少長。離情空愴月盈虛。殷勤遠寄相思字。更祝初寒愼起居。幹時良具世無如。讀破丘墳幾卷書。念我向來悲涸鮒。微公那得免爲魚。癸甲之年。多有賑乏之恩。故云。 流光忽忽三年隔。徃事悠悠一夢虛。只有嚮風心未已。歲寒將欲卜幽居。</text>
<title>辛丑重陽之夕。自三島將挐舟而上。有頃。風雨暴作。幾不得渡。怪而識之。</title>,<text>江心帶暝移孤蓬。江涵秋月光玲瓏。遡洄準擬窮源去。櫓聲晴落馮夷宫。水中俄看雲氣生。風雨颯颯驅玄溟。四顧茫然失所止。心神蕩漾如懸㫌。辛勤回棹僅以濟。此身免被飢蛟噬。㩳然歸來心莫識。我於江神獲何戾。身疲思睡暫隱几。夢有神人形貌偉。玄衣縞巾揖余言。驚動仙侯願勿異。天開靈境萬古奇。幽事最忌人間知。自從遨頭住此地。牢籠百態爲新詩。珠璣錯落傳世上。漁舟解逐桃花浪。眞宰上訴天爲愁。故勒歸帆不許放。水禽一聲夢忽覺。咄咄異事窮難了。開牎風定雨亦收。星河歴歴江天曉。</text>
<title>別愚伏山主</title>,<text>故人承召發商顔。路半堤川客意酸。病脚豈閑龍尾道。吟鞭還指鳳頭山。悠悠兩地前秋戀。忽忽孤燈昨夜歡。郡署淹留非我志。一笻行欲訪雲開。揖送高人多厚顔。幾年於此耐辛酸。莫言吏隱非凡吏。何似山翁不出山。千里嶺雲長入望。一樽官酒强成歡。何時淂遂分山願。來往相尋白竹關。</text>
<title>再和愚伏山主</title>,<text>青銅昔日照朱顔。俠氣寧爲楚客酸。霜刃斬蛟橋下水。金鞭馳馬塞西山。狂圖老矣知誰賞。世味蕭然苦欠歡。惟有百篇詩律在。雄豪時淂倒張關。忽淂淸詩喜滿顔。醍醐怳若洗辛酸。分携湖嶺千餘里。欲借希夷一半山。自是人間多毀譽。肎教心上着悲歡。相思莫歎相尋晚。猶及重陽叩竹關。</text>
<title>次韵寄龜城太守</title>,<text>自是迂疏一粉袍。盤根豈合試鉛刀。俸錢虛愧縻千貫。國事曾無補一毛。入眼林泉何日到。埋頭案牘幾時抛。靑山始信囚人圄。黑綬方知縶吏絛。室綴蟰蛸誰有過。衣多蟣虱癢頻搔。思歸未著淵明賦。遭亂長吟屈子騷。淸德筍潭誰比潔。才名竹嶺敢爭高。年催擬學餐砂葛。肱折難追運甓陶。遙望故人風格古。相思幾夜夢魂勞。舟橫玉瀬追飛鷁。臺聳晴空戴巨鼇。遊賞想應追小謝。詼諧却欲效枚臯。何嫌龜尾泥中曳。不怨龍光匣裏鞱。信詘政須憑造物。是非何必困吾曺。高談久隔飛瓊屑。美酒孤斟皺玉濤。兩地今朝同拄笏。五湖何日共歸舠。陽和會待春如海。景物欣霑雨似膏。綺席政當開勝日。瑤徽且許發淸操。雙㫌百里相尋處。賓主閑情醉更豪。</text>
<title>次希菴幽居詠懷韵</title>,<text>編蘆爲壁竹爲椽。計活雖貧氣浩然。盡把利名看草芥。好將身世卧雲煙。放翁縱博堪消日。陶令休官不待年。莫道幽居無一事。朝朝誦遍蘂珠篇。</text>
<title>次二樂樓韵</title>,<text>簿領叢中歲月流。偶然乘興上高樓。霞光晚浸桃花浪。山影晴籠杜若洲。流落頓忘鄕國遠。登臨偏喜水雲幽。爲言林下思歸鳥。不必悲啼喚客愁。</text>
<title>奉呈副體察使</title>,<text>明公生應運。忠膽大於軀。黃石傳鈐略。青帷討典謨。時方遭喪亂。身豈厭馳驅。揚歴名曾著。澄淸志莫渝。鯷波愁未帖。狐寒屬多虞。寶劍頒天府。香醪賜玉壺。待朝辭闕下。卽日向邊隅。喜氣浮江甸。威聲懾虜雛。連營皆銳士。貯幕盡通儒。積獘除如掃。深恩潤似酥。軍機參巨細。民利算錙銖。大惠霑三路。遐齡祝萬夫。乖厓長在蜀。張翰莫歸吳。令節行將晚。儀容望更都。名樓帷設鵠。勝日舃留鳧。官柳黃金嫰。汀花紫罽鋪。縠文連漢水。螺䯻聳荆巫。煮茗濤飜雪。揮毫句綴珠。銀魚飛細縷。瓊蔌採新蘆。汎愛欽高義。深仁恕我愚。淸江停短棹。素札枉長鬚。手畫看纔了。頭風覺已蘇。德星知駐近。良覿定非孤。折磬迎華旆。臨流展破蒲。心肝都不隔。形跡兩無拘。遠別前秋戀。相逢此日娛。飛騰思夙昔。雨露共沾濡。香桂分宮樹。佳餐降內厨。倡優徴絶技。珠翠選名姝。靑蓋遊三日。紅塵寒九衢。夜深行爛燭。霜冷坐添毺。嬌舞腰回雪。纖歌齒啓瓠。醉頻駄玉女。驕或觸金吾。榮寵同時極。心情片諾符。疏狂當少壯。際遇擬都俞。逸駕慙䏈轡。明庭猥混竽。飜身登汗漫。委翅墮泥塗。蠅翼難攀鵠。驊蹄肯顧駑。繁華春倏忽。歡樂夢須臾。禍穽傷蹉跌。侯門戒囁嚅。㸑餘桐底用。刖後玉休沽。落拓來荒郡。淹留困畏途。井蛙跳未出。韝隼颺誰呼。簿牒常堆案。虀鹽不滿盂。飄零隨泛梗。惝怳類乘桴。悄悄隣瀧吏。寥寥謝酒徒。灘聲舂日夕。雲氣變朝晡。簇簇山遙轉。迢迢路幾紆。林魈驚出没。野獸怪睢盱。境與家鄕遠。風隨土俗殊。一麾悲束縛。萬事任洪鑢。民病治須簡。官貧食每麤。科條焉用急。信愛要相孚。運甓肱仍病。耽書眼轉枯。化遲江渡虎。吏苦肉偷烏。自愧勞鞭扑。那期頌袴襦。推擠身不去。乾沒口堪餬。問字門無客。題詩筆作奴。詞壇誰定霸。局勢未終輸。倘得知音遇。寧嫌屈膝趨。鷦枝甘自足。鵬路倩誰扶。壯氣空彈鋏。癡心尙守株。謬蒙知我鮑。惻念縶轅駒。拯溺情常切。噓灰力更劬。自惟無績效。安得協咨諏。敷奏誠應過。循涯固已踰。感恩雖次骨。愧汗實沾膚。餙醜難成艶。磨甎詎作瑜。旣於時枘鑿。㡬許鬼揶𢋅。槐國將投紱。松江可釣鱸。浴沂追點也。飮社憶商於。晚節松期勁。衰容鶴妬癯。流光空荏苒。鄕思謾踟躕。子厚思徵咎。韓公畏速辜。浮榮須少取。㢘退是良圖。寒馬悲奚失。泥龜庶免刳。人生猶草露。富貴等葭莩。赴熱看蛾燭。藏名借狗屠。開河方有警。海寇久稽誅。但願風雲佐。重恢莽蒼區。城池基險固。疆埸復流逋。猰㺄無侵軼。雚蒲絶覬覦。邊氓牛解佩。戰士韔收弧。甘㴻流新澤。腥塵洗舊汚。人皆興禮讓。野盡闢荒蕪。閣有來巢鳳。城無透穴狐。淳風回舜禹。正學續程朱。國以仁賢富。家因孝友腴。終令如襪線。亦淂保桑楡。欽德兼開抱。公能取覽無。</text>
<title>島潭。次鄭景任韵。</title>,<text>靈區聞說擅山經。豈料軒車此共停。玉立半空潭上島。屏開古畫水邊亭。吹殘鐵笛江雲濕。坐久沙汀玉露零。揮遣吏胥無溷我。松梢唳鶴靜堪聽。</text>
<title>早春。喜宋福汝至。以詩爲謝。</title>,<text>客舍君來日。江湖雪盡時。暖催花口拆。寒放柳絲垂。光景眞難住。人生本有涯。相看倶白髮。不樂復何爲。</text>
<title>幽居</title>,<text>國事曾無補一毫。餘生只合卧林臯。牎迎疊嶂爲嘉客。塘引寒泉托淡交。飢至啜茶貧亦樂。興來揮筆老猶豪。世間毀譽吾何預。可笑楊雄謾解嘲。</text>
<title>送裵應絅管押赴北京</title>,<text>三年湖嶺作參商。此別那堪更渺茫。許國縱忘筋力苦。衰年豈合道途長。胡笳日暮聞楊柳。征袖天寒弊鷫鸘。客久彩毛凋鳳節。心雄紫氣射魚腸。白頭肯惜千莖亂。丹悃惟期百鍊剛。憶着腥塵迷嶺徼。忍言汚衊及冠裳。鯨鯢噴毒山川暗。天地流恩雨露霶。樓艓千艘飛海鶻。將軍一箭落天狼。呻吟變作謳歌樂。和氣融成歲事穰。大德欲酬天罔極。深仁眞似海難量。臣民敬獻岡陵壽。遐邇欣瞻日月光。帝賚便蕃隆覆載。侯邦恪謹備玄黃。一隅爭恨匏瓜繋。萬里無從玉帛將。國耳早推專對士。使乎今屬誦詩郞。風驄齊鞚洮河種。雲御將朝汗漫鄕。衣惹金爐香裊裊。耳聞天語響鏘鏘。天低漢闕雙龍躍。樂奏虞庭百獸蹌。制度再隆周典則。詞臣遠軼漢文章。宮庭苞匭來重譯。甲第歌鐘鬧幾坊。仙仗三千環象衛。神兵百萬守封疆。雕樓揭額題鳷鵲。靈沼當心浴鳳凰。已詑壯遊同博望。終敎雄辯騁蒙莊。星軺況復䏈瓊樹。綺語將驚滿錦囊。燕巿由來多感慨。詩人那免此彷徨。賢王事業金臺古。壯士悲懷易水涼。萬堞秦城看接塞。千年仙柱想摩蒼。名聲去日輕雙璧。寵遇歸時食萬羊。防瘴只須齎薏苡。行裝寧復貯琳琅。井蛙愧末跳身出。雲鵠難能接翼翔。握手橋頭相送罷。遠林惟見掛斜陽。</text>
<title>送金子徵赴北京</title>,<text>朋友情深骨肉親。如何垂老別離頻。風波已隔三年面。雲海今爲萬里人。政見星槎隣北斗。應驚玉樹產東濱。孤吟預想歸時路。楊柳嚬春雨浥塵。</text>
<title>贈韓韓山民望</title>,<text>嶺中春晩奮分襟。湖右秋風更盍簪。汨沒塵埃隨五斗。中間書信抵千金。淸詩謾有驚人語。白首誰憐報國心。莫怪相逢彈郢雪。向來人世少知音。</text>
<title>呈鄭寒岡</title>,<text>金章紫綬照林泉。纔過淵明作賦年。心上工夫希孔孟。閑中風格卽神仙。高名此日齊山斗。大業他年耀簡編。咫尺鄭鄕仍阻絶。向來離恨倍悽然。</text>
<title>贈趙掌令棐仲 時棐仲謫居公州</title>,<text>來訪湘潭屈大夫。淹留忘却驛程迂。壯遊最喜天連海。勝事渾疑地入壺。錦繡千堆明古渡。鷄龍萬疊擁神都。文章不被窮愁損。却愛詩成字綴珠。</text>
<title>公山。別趙屛巖。</title>,<text>空庭樹影坐來移。風露凄凄易作悲。住近錦江聞鴈早。眠寒客舍候雞遲。吳鉤莫惜泥中棄。楚玉應從刖後知。湖海暫成萍水會。夢魂何處更爲期。</text>
<title>錦江舟中。次屛巖韵。</title>,<text>誰遣纖歌唱莫愁。座中仙侶摠風流。數聲楺櫓滄江暝。千樹楓林赤壁秋。潦倒此生長作客。登臨暇日未銷憂。山川萬古英雄涙。重洒西風杜若洲。</text>
<title>次希菴韵</title>,<text>林野棲身穩。風波住足難。廢書從亂帙。散髮豈須冠。習靜如參佛。逃名莫喚官。少年辛苦事。始覺喫梅酸。</text>
<title>鳳棲亭</title>,<text>靜如村巷強名官。四面靑山擁盡闌。丹訣檢時披鶴氅。綠尊斟罷理魚竿。宿雲初卷瑤簪露。落月斜沈玉鏡寒。慵病豈冝趨世路。天敎高卧此江干。</text>
<title>寄李五峯</title>,<text>漳濱羸卧白頭新。急景愁看下坂輪。萬里有人勞夢想。兩鄉終歲隔音塵。詞頭草罷芸香晚。藍尾堆殘藝苑春。三始令辰申遠祝。早將勳業冠麒麟。</text>
<title>除夜卽事。呼韻贈龜城守。</title>,<text>半邊寒日掛西岑。遶堞群巒露玉簪。萬事更悲爲客日。一生誰識報君心。腰間未解黃金印。膝上空調綠綺琴。酩酊莫辭今夜飮。不堪憂患日侵尋。</text>
<title>堤川丈勉進齋枉駕敍別。次堤軒韵謝之。</title>,<text>浮世功名不厭低。歸心日夜繞林棲。銅魚老愧淹荒郡。金鯽春思釣故溪。岸上和風初放柳。橋頭殘雪盡成泥。雙旌百里勞相送。話罷離亭日欲西。</text>
<title>送李養吾朝天</title>,<text>風格曾憐上界仙。飆輪今向五雲邊。炎氛盡洗三又雨。瑞日方中萬里天。季札喜看周禮樂。子長應遍漢山川。穩隨百辟端門曉。爭道珊瑚産海堧。行旌穩向玉河秋。潦縮遼陽暑雨收。霄漢迥浮龍虎氣。乾坤長繞帝王州。萬邦玉帛來重譯。九陌笙歌擁貴游。他日定應專使事。歸來聲價聳東陬。</text>
<title>送人赴燕</title>,<text>中華德盛超三代。東服誠深戴一王。再造況蒙恩罔極。三呼永祝壽無疆。明庭奉表聯瓊樹。勝地呤詩富錦囊。自歎井蛙跳未出。星軺遙望路茫茫。</text>
<title>題朴子醇所藏鶴林畫</title>,<text>水際舟御尾。沙頭柳拂絲。青驢驅不去。烏帽醉仍欹。寂歷江村迥。晴姸山日移。欲從叢竹畔。添我斥仙姿。</text>
<title>慰金無悔下第。時無悔在洛。</title>,<text>滄海明珠忽見遺。窮愁應改奮風姿。鴒原作別傷今夕。鴈塔題名問幾時。家世淵源元有自。弟兄儒雅政難爲。美如曲逆貧何久。會看牙琴遇子期。</text>
<title>寄題洛臯草堂</title>,<text>千仞臺臨水北涯。衰年不合此樓遲。幽居更卜雙江會。勝槩寧論七澤奇。垂釣每侵鷗鳥界。採茶頻赴羽人期。何緣共泛孤亭下。睡到空溟細雨時。</text>
<title>月夜口占</title>,<text>中宵玉露浩如流。雪月玲瓏光不收。欲識自家光霽處。試從査滓淨時求。</text>
<title>次愚谷韻</title>,<text>淡水交何久。陽春和更難。孤懷懸北極。衆望屬東山。懶拙眞相籍。淸貧本所安。離違莫敎闊。鬢髮日添斑。</text>
<title>初春病起書事</title>,<text>偶因多病返山扃。靜裏初驚歲序更。形似凍龜寒政縮。氣同春草暖將萌。飮灰欲洗功名念。歃血重尋水石盟。步出小溪風日美。依依林木摠相迎。</text>
<title>漫成</title>,<text>長歌擊木意悠悠。葛屨麻衣不裏頭。莫道鑾坡舊擧士。我名終是我身仇。</text>
<title>閑居</title>,<text>太虛爲室月爲燈。黃卷中人作友朋。嘯咏此間多勝致。不愁活計冷如氷。</text>
<title>齋居書事。寄鄭景任。</title>,<text>小軒終日坐如齊。雙鬢蕭然歲月催。草逕斷無人跡到。竹林時有鳥聲來。少而學道終難貶。老不成名更可哀。耿耿此懷誰共語。不堪回首水西隈。</text>
<title>老子曰。治道貴淸淨。最有益於治心養病之方。不但治道爲可尙。遂書以自省。</title>,<text>此心常患外邪攻。幾許求珠罔象中。二十年前依舊病。五千言裏得新功。泥沙盡去靈淵淨。塵翳纔磨實鏡空。妙訣豈惟資治道。一身康濟利無窮。</text>
<title>坡州路上</title>,<text>手捧芝函向王京。凌晨騎馬出南城。剩償平日觀周願。不盡衰年去國情。雨後芳林圍祖席。春深歸鴈導行旌。江山到底如相慰。故遣晴光入眼明。</text>
<title>臨津有感。壬辰。王帥敗績于此。</title>,<text>船尾東風吹不休。寒潮蕭瑟上汀洲。誰將萬斛臨津水。盡洗千年辱國羞。漁唱夕陽連赤壁。驛程明日向黃州。悲涼往事何須問。容裏新愁易白頭。</text>
<title>方木里。留別洪君瑞。次上使韵。</title>,<text>鏡中勳業歎衰遲。分外恩榮荷盛時。千里海城同作客。十年塵世幾多岐。折花坡館春深別。對月遼陽歲暮悲。旅鴈盡回書信斷。異鄕何以慰相思。</text>
<title>松京。次坡州路上韵。</title>,<text>東風匹馬過松京。斜日蒼茫掛古城。鵠嶺已鎖王霸氣。駝橋猶帶古今情。悲泉咽咽聞琴筑。老樹依依想旆旌。五百年來興廢地。幾多治亂與昏明。</text>
<title>松京有感</title>,<text>逆豎驕淫甚有窮。天生麗祖濟民窮。輿情已戴危疑際。赫業俄成指顧中。松岳定都貽燕翼。藎臣隨蹕贊鴻功。操鷄搏鴨人謀壯。舞鳯騰蛟地勢雄。複道周遭連禁闥。祥雲縹緲映簾櫳。規模恥與三韓竝。制作期追百代隆。後苑笙歌喧日夕。東池船舫泛春風。成光累葉時平久。康顯中興武烈豐。拱手儼臨乾極殿。呼嵩齊拜壽昌宫。方期統緒垂無極。豈料盈成鮮有終。恭愍一朝承寶器。宫庭百戲惑宸衷。妖髠稔惡眞狐鼠。長舌窮凶慘女戎。齋設八關癡作窟。岡堆萬石禍成叢。從玆寇孼方訌內。遂致湯征始面東。錦繡湖山兵氣合。瓊瑤樓閣刦灰空。逸王自古多亡國。庸辟如何昧省躬。玉璽已知歸聖德。鐵圓無益助狂童。堂堂義旅纔旌旆。瑣瑣庭臣若發蒙。火烈崑岡焚玉石。園荒荆棘沒金銅。諸陵烏鳥斜陽噪。古樹煙花落月籠。碑廢無從尋篆籀。僧殘何處證圓通。興衰自是由人事。成毀誰云繫昊穹。縱有賢才生濟濟。其如大勢去怱怱。文章無復韓山子。節義空思圃隱公。過客今朝來下馬。故都遺跡去如鴻。一笻探了興龍地。萬事茫然夢鹿翁。宜取殷墟爲鑑戒。須將天道益欽崇。徂玆厄運遭辰巳。暫使妖氛作螮蝀。幸賴我王心翼翼。喜看京國氣䓗䓗。怠勤或恐終難一。欲綴荒詩獻四聦。</text>
<title>留別海伯黃牧。次月沙韻。</title>,<text>繡閣移淸坐。金樽慰遠行。懸燈消永夜。投轄見深情。客散司空第。春深廣武城。歸期應未遠。別淚㡳須傾。</text>
<title>龍灣舟上卽事</title>,<text>綵䌫徐牽鴨水春。使君携酒慰佳賓。波光淨瀉琉璃鏡。草色平鋪翡翠茵。狎坐泠泠調錦瑟。供廚片片落銀鱗。却嫌聚散如雲雨。西北明朝別恨新。</text>
<title>次義州尹贈別韻</title>,<text>過盡三春一瞥間。臨岐何乃少歡顔。乘槎我正浮銀漢。持節公今滯玉關。心逐暮雲歸故國。淚和寒雨灑空灣。煩君更勉平戎策。要使西人獻玉環。</text>
<title>渡鴨江即事</title>,<text>車盖喧闐匝水涯。離筵歌舞擁名花。東韓地脈臨江盡。中國山形隔岸多。登眺忽驚風景勝。驅馳敢恨路岐賖。吟鞭晚向遼城下。松鶻岑頭日欲斜。</text>
<title>細浦歇馬</title>,<text>曈曈赤日煽炎威。小傘無功扇力微。澗底吸泉霑渇肺。沙頭植杖掛征衣。今朝逆旅黃粱飯。何日田園白竹扉。強策羸驂催上道。晚風吹送雨霏霏。</text>
<title>次月沙過連山關韻</title>,<text>芹宫初識李延城。卄載重逢尙舊情。偉器山河疑間氣。淸風夷夏想高名。詩成每服詞源富。棊罷爭誇局勢贏。萬里同遊多勝事。向來軒冕一毫輕。</text>
<title>次月沙過王祥墓韻</title>,<text>松櫟暗荒原。連山雨氣昏。可憐一抔土。誰識上將軍。砌覆王孫草。碑漫學士文。茫然百年事。鵝鶴噪斜矄。</text>
<title>遼東白塔寺。贈居僧。</title>,<text>丈六黃金設梵王。旙幢旎旎颺虛堂。塔臨華表千年柱。門閉維摩十笏房。隔座茶煙淸裊裊。拂簷松影欝蒼蒼。經過偶與高僧話。忘却西征路渺茫。</text>
<title>遼城敎塲觀閱兵</title>,<text>壯士如雲出羽林。喑嗚已憎虜人心。弦抨赤羽流星過。旗拂蒼龍塞日陰。誰識百年邊候靜。莫非中國廟謨深。傳聞小醜窺東域。願借豼貅鎭海潯。</text>
<title>次月沙遼陽記事韻</title>,<text>東望山川隔。西來日月多。盤飱腥易飫。衣蝨癢頻爬。下榻招貧鬼。憑梧困睡魔。淸詩幸見慰。喜意當還家。</text>
<title>遼東記事</title>,<text>西南帶海左襟江。控扼要衝衛大邦。制襲胡元多朴略。俗經神化號淳厖。幅員始自東韓割。文德曾投北虜降。繚繞溝塍分萬井。參差楡柳蔭千矼。名騶矯矯龍爭躍。猛士桓桓鼎可杠。旎旎綵幡飄繡闥。濛濛香霧濕紗窓。軒車雜畓帷成衽。簫鼓轟鍧酒滿缸。仙掌軼雲攅玉塔。隋珠照夜列銀釭。携家浮海人何在。化鶴題詩語近哤。八境却貪觀覽富。勝遊隨處舃留䨥。</text>
<title>過千山祖越寺。贈松峯上人。</title>,<text>精藍出雲表。快意一登臨。幽澗鳴瑤佩。層巒揷玉簪。風塵淹過客。景物屬祇林。穩就松亭話。歸程已夕陰。</text>
<title>別鄭晦爾 時以陳奏使赴京。竣事東還。相遇於牛家莊。</title>,<text>京口前秋別。音書久未聞。高天應慰我。此地得逢君。容路連春草。歸心趣暮雲。郵亭一樽酒。滿酌不成醺。</text>
<title>高平途中</title>,<text>渺渺燕山外。迢迢鶴野邊。蒼然雲積氣。望若海連天。漠漠塵迷眼。蕭蕭草沒肩。家鄕杳何許。回首一澘然。</text>
<title>廣寧記事</title>,<text>雄藩俯壓十三山。形勝寧論百二關。河水溶溶深莫測。烟臺矗矗杳難攀。百年不見雲中寇。萬里來朝海外蠻。東土小臣充下价。壯遊隨處破愁顔。</text>
<title>夢諸兒。覺而書懷。</title>,<text>別來天月五盈虧。轉覺慈情老更悲。燕塞望鄕身萬里。驛亭連夜夢三兒。孤吟漫灑盈襟淚。相見應驚滿鬢絲。默向蒼天申頌祝。一家安穩免寒飢。</text>
<title>次正使月沙苦雨韻。八首</title>,<text>蓬鬢霜初落。梅天雨更霪。丘原成澤國。關路滅蹄涔。無乃天河決。飜愁泰岳沈。羈懷與羸病。孤枕伴長吟。飜瓢看竟日。懸溜聽終宵。長路泥添滑。前川浪益高。游魚聚深竈。浮苴掛長條。鬱鬱身如鎻。寥寥首幾搔。關中逢暑雨。無計脫煩敲。白促頭邊雪。紅凋面上潮。行人巾盡墊。農舍麥應漂。願盡敬天實。災殃期盡消。遼瀋羈遊地。烟雲暑氣蒸。天陰移螻蟻。地瘴足蚊蠅。暮雨俄垂脚。宵眠乍曲肱。何緣乘小霽。望海閣同憑。晝闇長如夜。虛堂擁布衾。流頭當令節。搔首獨悲吟。雲氣看開闔。溪流問淺深。何時陰沴盡。碧落大陽臨。厭聽金鈴落。愁知玉漏長。池昏蛙亂聒。衣濕麝消香。報曙牕全暗。先秋簟乍涼。仍思青瑣直。看月步長廊。寂寞羈臣館。蕭條活計貧。金錢囊裏盡。霜鬢鏡中新。積日淹青海。何時覲紫宸。世間方失路。河上又迷津。氛陰自夏季。怪雨涉秋分。浩浩排空浪。茫茫蔽日雲。流光如箭疾。心事劇絲紛。潦霽寧非數。行藏欲問君。</text>
<title>過蘆峯口。馬上口占。</title>,<text>撫寧朝發至蘆峯。民物熙熙歲事豐。樹木成陰溪上下。人家夾住岸西東。門前不見催科吏。街上頻逢擊壤翁。便欲從人問風俗。相看恨不語音通。</text>
<title>過夷齊廟</title>,<text>翼然淸廟倚空灣。遺像依依肅珮環。避地不辭居北海。求仁寧怨餓西山。一身壁立商周際。萬古名留宇宙間。夫子稱賢孟稱聖。淸風非但止廉頑。</text>
<title>豐潤雨中書懷。呈月沙，苔泉兩使案下。</title>,<text>阻雨東關半月逾。豐中又閱幾朝晡。乍聞隱隱雷車息。旋被煌煌電策驅。夜榻幾愁蟾滅影。朝簷已見燕分雛。飄零實是同浮梗。留滯元非學守株。飣餖堆盤腥擁鼻。蚊虻入户癢渾軀。遣懷滿卷千篇律。度日陞官一幅圖。旅館幾廻憂桂玉。杜遊猶不負桑弧。序庠仍憶朋簪盍。膠漆深情片諾符。詞藻久爲時輩仰。風流眞稱謪仙呼。鶱騰逐奮冲霄翼。神俊驚看汗血駒。文翰權衡須大手。廟堂籌策籍通儒。頻年奉使雖勞止。專對非公孰可乎。自愧齊門曾鼓瑟。還同東郭濫吹竽。十年官路升沈別。幾日兵戈苦樂殊。江渭相思勞夢寐。幽靑今共涉崎嶇。苔泉況貳靑油幕。椒露時傾白玉壺。行槖只齎防瘴藥。雄心欲棄度關繻。憐公文采䏈雙璧。念我聲名抵一銖。霜着鬢毛驚潦倒。腰移帶眼覺淸癯。長程到處旟連隼。候館吟時履接鳧。鞅掌但期臣職盡。驅馳不惜歲年徂。來時春色催江柳。此日秋聲撼井梧。上國尙稽將玉帛。故園何暇憶蓴鱸。山河渺渺乾坤大。鞍馬遙遙道路紆。胸海縱雄觀禮樂。文章敢道側王盧。手中鳯節旄初落。匣裏龍泉氣尙麤。久客頗能諳土俗。停行寧恨困泥塗。時平不起雚蒲變。邑富頻蠲賦稅逋。路去京師聞逌近。縣於畿輔最雄腴。北窮紫寒河成塹。南望靑齊海當郛。狗吠鷄鳴連四境。龍蟠虎踞擁三都。星分箕尾凝佳氣。山近崆峒號別區。錦幔香飄濃宿霧。紗窓日出照凝酥。騕騳夭矯三千匹。油壁彌漫十二衢。花匝娼樓攅越女。雷轟甲第鬧吳歈。綵旛剪繡春將闌。緣醑流霞海不枯。曉角昏鐘通玉塞。來牛去馬隘闉闍。胡元尙恨存餘習。聖代還慚襲舊汚。經訓世皆排洛建。兜鈴人務尙孫吳。衰麻比比餤鷄臛。泥塑家家事覡巫。桑操寥寥歌烈婦。苞苴汨汨有貪夫。封疆或入蠻夷界。城巿多居釋老徒。宫室競奢迷藻梲。衣裳踰制絡明珠。斡旋只在朝綱正。俗易須從聖化孚。地載職方爲冀境。治臻熙皥想堯兪。遺民幸値車書混。至澤方涵雨露濡。佇見皇猷歸黼黻。豈無治效速蒲蘆。三韓亦賴仁恩曁。萬世無愆土貢輸。來往兼敎豐委積。邇遐皆願出王途。揮毫略草西征錄。倘荷先生和贈無。</text>
<title>送林通事春發</title>,<text>孟秋三五夜。中國四千程。邈矣家何在。依然月有情。那堪爲客日。復此送君行。潦後泥方滑。驅馳愼勿輕。</text>
<title>通州旅館書懷。上正副兩使臺下。</title>,<text>昨日聞早鶯。今宵聽寒螿。時序迭相催。人事安可常。筋力漸衰謝。鬢髮日滄浪。秋懷自憀慄。客子思故鄕。悄然坐藜床。百念攪中腸。支頤成小睡。夢魂到東岡。老妻出門迎。喜淚欲盈眶。飣餖手自供。滫瀡滿盤香。伯氏尙無恙。諸兒亦在傍。殷勤敍契闊。哄然笑滿堂。相携步亭臺。松竹鬱成行。苽芋熟西疇。金菊政芬芳。掇花泛淸樽。弄水濯塵裳。骨肉喜團圓。至樂那渠央。羌兒一聲笛。良晤何太忙。覺來猶逆旅。落月照屋樑。西風入庭樹。枕席已凄涼。水土性非習。將息亦乖當。疾病苦侵凌。愁容怪昂藏。憶昔小少時。壯志在四方。如何十載間。時事極搶攘。飢寒志慮耗。憂患神精傷。浮沈宦海上。得失俱亡羊。居然成老大。夙計墮渺茫。那知樗散材。猥此王命將。任重才不逮。愆咎果昭彰。恩譴只罷官。聖德海難量。揆分實所安。却慙浼刑章。庶幾竭心力。捧丹報明光。位號正儲宮。光彩燦少陽。然後得抽身。商山歸弊庄。優游雲水地。脫略名利塲。此計恐參差。題詩要不忘。</text>
<title>呈副使苔泉</title>,<text>曾將勳業畫凌煙。手捧芝函再赴燕。眼見三千新禮樂。身行百二舊山川。奇談翕習風生座。豪氣蹉跎雪滿顚。安得雲英數千紙。付君揮灑紀行篇。</text>
<title>贈千秋使韓志仁</title>,<text>夙昔聞風意已降。玉河何幸步連跫。晋卿有六韓居一。漢傑稱三信少雙。蹯鼓禁門雲滿屨。尋碑仙觀酒盈缸。從來弧矢男兒志。記勝須憑筆似杠。</text>
<title>次月沙九日玉河館小酌韵</title>,<text>碧天鴻鴈爲誰忙。書札無因寄漢陽。九日不堪身去國。一樽聊以醉爲鄕。玉河浩浩恩波闊。沙塞迢迢客路長。羈旅益知情義重。強題詩句要無忘。</text>
<title>識別</title>,<text>白露滋淸夜。黃花照暮秋。流光驚晼晚。遠客尙淹留。冷影雲連塞。寒聲鴈帶愁。此時君獨去。無語贈吳鉤。一爲燕趙客。已及菊花秋。故國君先去。他鄕我獨留。風沙迷遠望。笳鼓起邊愁。迢遞歸時路。寒空月幾鉤。</text>
<title>石鼓</title>,<text>刦火一起昆明池。地老天荒陵谷湮。九鼎沈水銅狄仙。況問關石與和鈞。塊然十鼓獨完璧。呵護定應煩鬼神。物之伏見有其數。未宜荒野長沈淪。蛟龍一夕驅風雲。安置妥帖今幾春。字體非隷非科蚪。雨洗風磨猶不磷。文辭彷彿車攻詩。撰述當年出何人。奇模古質似鼎盤。怒蜺抉石安足倫。分明認是周家物。摩挲不覺感歎頻。天球琬琰國之寶。古器邈矣尋無因。此鼓獨幸鐘靈異。坐閱于秋如浹旬。人生安得如汝壽。坡詩令我重吟呻。</text>
<title>三忠祠</title>,<text>忠義文山與岳王。漢家諸葛竝流芳。英雄一死寧非數。王室終亡最可傷。空有大名留赫赫。誰將往事問蒼蒼。平生對史泠然淚。今過荒祠灑夕陽。</text>
<title>朝天宫觀聖節習儀。用進退格。</title>,<text>三清殿裏鐘初動。五彩雲頭月未傾。濟濟衣冠鳴雜佩。煌煌燈燭燦明星。簫音引鳯來仙掖。樹影如龍匝禁城。萬首一時齊至地。山呼聲徹紫宸庭。</text>
<title>天壇</title>,<text>闕角三辰表。壼中一路通。淸遊隣汗漫。灝氣接崆峒。王檢尋丹訣。瑤壇禮上穹。雲車回落日。環佩響西風。</text>
<title>出皇城</title>,<text>玉河秋杪戒征袍。贏得淸霜滿鬢毛。出浦漸看紅樹近。回頭更覺紫宸高。皇恩似海躊躇久。歸興催人跋涉勞。暮向通州江上宿。枕邊蕭瑟聽寒濤。</text>
<title>同月沙苔泉，陽麓，芝峯泛潞河。酒半口占。</title>,<text>桂影娟娟露菊鮮。九秋風景政堪憐。相携天末思歸客。同上江南賣酒船。一陣鴈聲虛檻外。萬家燈影大河邊。人間此會眞難再。勝事須憑顧陸傳。</text>
<title>贈關中趙以旂，以旌，國璧三秀才。</title>,<text>豪氣纏星劍。流光下阪輪。久爲持節使。仍見倚樓人。閥閱家聲遠。詩書世業貧。莫言風土異。一挹意相親。</text>
<title>贈關中七童子 王邦輔，遲卽顯，張蘊嘉，壬嘉謨，董焌，趙國藩，熊夢禎。</title>,<text>驅車關路上。來舍學宫傍。暫刮風塵眼。驚看玉雪郞。滄溟鯤欲羽。寶匣刃初霜。更勉修行力。無敎術業荒。</text>
<title>次月沙廣寧月夜韻</title>,<text>氛翳捲重陰。微風灑庭戶。雪月散淸輝。灏氣接穹宇。容光無不照。虛室漸生白。沆瀣流素液。明河助其色。寤言獨憑几。朗然發孤咏。澄空見本體。可以喩吾性。恭惟千載心。瑩若氷壺潔。虛靈具萬理。脫灑無一物。默坐有餘趣。仍酌樽中酒。寂寥時夜闌。嚴城響刀斗。</text>
<title>和吊荆卿疊韵</title>,<text>烈士有膽大於軀。不以成敗沮壯圖。手中秋水懸湛盧。節倈亦有秦生俱。悲歌慷慨出燕都。日色慘慘波嗚嗚。圖窮劍露氣益麤。萬乘倉卒將焉逋。雄心可惜委半途。肝腦竟被秦人刳。輕謀挑怨世或誅。我爲斯人還一吁。嬴秦當日虎哮嘑。六國相繼爲降奴。弱燕絫息如孤雛。除非啣璧何爲乎。燕亡不亡非以吾。壯志決矣寧踟蹰。有口不學掉舌蘇。有膝不效新垣趨。終將一劍快須臾。事雖未成亦壯夫。心肝欲爲知己輸。聲價非緣身後沽。君不見博浪鐵椎計非迂。義氣其亦斯人徒。</text>
<title>次月沙早行大霧中韵</title>,<text>日射蒼屛耀九華。畫圖渾似墨翻鴉。俄然白霧粧林壑。旋作漫山不種花。</text>
<title>次寄祖越龍泉寺上人</title>,<text>昔踏煙霞萬仞岑。疏鐘猶記出祗林。重來欲作蒲團話。雪磴連天何處尋。</text>
<title>首山嶺。得家書。</title>,<text>天涯書札易浮沈。耿耿羈懷不自禁。曉館擁衾尋短夢。秋空望月惱孤吟。戀深一日同三歲。喜極雙緘敵萬金。倒盡數杯狂興發。不知飛過首山岑。</text>
<title>次月沙冬至夜宿狼子山韻</title>,<text>流光苒苒逢冬至。行色涼涼度歲寒。客舍孤衾吟正苦。誰家斗酒興將闌。空悲塞笛終宵聽。難辦園梅帶臘看。歸夢不知身萬里。幾回飛趁紫宸班。</text>
<title>至日在靑石途中</title>,<text>良辰政値一陽回。更覺歸心向北催。雙節共憐淹玉塞。九天無路薦金杯。山高靑石多逢雪。地入黃沙不見梅。息旅閉關聞古事。如何終日走風埃。</text>
<title>次月沙過斗嶺韻</title>,<text>拆地瓮河急。參天斗嶺高。竦神仍豎髮。着足恐差毫。道路行行險。人生事事勞。何當歸故社。斂迹似藏逃。</text>
<title>龍川。別收稅官金子定。</title>,<text>相逢詞客路岐中。紫馬寒嘶鴨水風。名宦近來多左降。淸朝誰復記孤忠。群山雨雪胡天外。絶塞烽煙漢界東。羈旅益知離恨苦。不堪相對涕霑胸。</text>
<title>送權仲明赴任安州</title>,<text>征路西連大海隈。臨岐寧免重徘徊。中興以後無奇節。左降如今有雋才。朔氣迥從沙塞合。潮聲寒擁石城來。極知正直神明護。猶自相看恨未裁。</text>
<title>訪公州牧伯不遇</title>,<text>憶曾傾蓋嶺南樓。文彩當時照碧油。鉄笛聽殘楊枊曲。金風吹徹鷫鸘喪。離愁忽忽今千里。邁景悠悠又一秋。日暮錦江疏雨裏。不堪孤倚木蘭舟。</text>
<title>換鵝亭重修。權和甫索題。用板上韻。</title>,<text>燕喜亭成賦政年。風流一代問誰肩。使君雅有王猷趣。賓客仍招逸少賢。鵝舘近含天嶺雪。墨池長惹越溪煙。蘭舟錦瑟當時事。陳迹如今已杳然。</text>
<title>贈陜守吕聖遇</title>,<text>不見江陽一字書。紅流春事近何如。別來白雪聲難理。病裏靑雲興自疎。五馬年年歧路客。雙龍夜夜斗牛墟。相思莫怪頭渾白。故舊如今有幾餘。</text>
<title>送回答使入日本</title>,<text>使者東乘博望槎。玉京回首意如何。海城積雪春来盡。嶺徼浮雲日暮多。湯德本期包葛伯。漢謀非誤使牂牁。笑談銷得風塵了。麟閣功名較孰過。右贈吕正使祐吉風格森然玉筍行。早知忠信動殊方。錦帆高掛東溟闊。霜劒猶含北斗光。從古禦戎無上䇿。祗今奉使有中郞。扶桑大繭聞如甕。收拾歸來補舜裳。右贈慶副使暹風雨號空旅雁鳴。別愁那禁鬢毛生。漢庭驄馬名臣出。瀛海樓船使者行。萬里春光天上㘴。三山縹氣鏡中明。桑弧自是男兒事。靑史他年照姓名。右贈丁書狀好寬</text>
<title>病中書懐</title>,<text>疾病侵凌近暮年。肯將窮阨怨蒼天。本無丈老藏錐地。始買山翁種秫田。茶鼎藥鑢新活計。松風蘿月舊囙縁。傍人莫問行藏事。身世如今入定禪。</text>
<title>溪上</title>,<text>溪上朝來氣候涼。兒童報道着新霜。興居自幸無拘束。臥試山翁服栗方。</text>
<title>從愚谷沿洄溪澨。見游魚歸鳥各得其所。有似乎主翁之逰息自由者。遂感而賦之。</title>,<text>鳥在深林魚在水。逹人高致與同歸。肯求點額登三級。自足棲身着一枝。誰道濠梁不知樂。還從海叟共忘機。九巒我亦營茅棟。嵗暮相随一水涯。</text>
<title>送李明府綏之解官還鄕</title>,<text>隍中得鹿覺來虛。籠裏無鷴累更疎。行色政當三夏盡。頌聲旁溢一朞餘。天涯逐客鷄頒赦。海上行人雁帶書。歡侍北堂春滿座。暫時滎落肯欷㱆。時成之赦還。退之自日本回來。</text>
<title>送金時見入朝</title>,<text>十載名場夢已疎。洛濱新構數椽廬。莫言滄海多遺寶。今喜淸朝有薦書。垂老服車猶識驥。中宵彈劍豈因魚。同庚有客曾同調。別後無忘報起居。</text>
<title>題壬午榜會軸</title>,<text>跌宕形骸倚半酣。一時蓮榜喜同參。佳辰政値楓如錦。霽景仍憐月滿潭。洛社盤羞纔過五。啇翁圖畫却添三。觀臺此夜占星象。應報賢人聚嶺南。五老居同洛上游。德星仍聚兩遨頭。一時蓮榜人無恙。千載蘭亭禊可修。望裏溪山何醞藉。坐中談笑盡風流。年年不替塤篪會。勝事須憑彩筆留。</text>
<title>八月八日 先妣生日</title>,<text>中秋初八日。二子在西涯。霜露添新感。炎涼閱幾時。未酬恩罔極。空歎老如期。自此惟相勖。於忠孝可移。</text>
<title>寄愚谷</title>,<text>高士幽棲水北隈。群巒窈窕玉屛迴。苔庭應爲詩仙掃。秫酒仍從節日開。度嶺秋陰來曲檻。浸天潭影抱孤臺。相思却恨逢搖落。悵望西峯意未裁。</text>
<title>送鄭子孚朝天</title>,<text>岧嶤雙闕入雲霄。曾逐鵷鸞趁早朝。往事已隨塵夢隔。別程今指玉京遙。狼星夜落妖氛靜。鴨水秋平瘴霧消。穩向紫宸聞廣樂。壯遊他日較誰饒。</text>
<title>夜話贈洪偉夫</title>,<text>芥泮相隨閱幾霜。豈知鵷鷺又䏈行。齋宮扈駕天香濕。鰲禁懸燈夜漏長。叙舊每敎肝膽露。思歸却恨髩毛蒼。風塵可與言人少。莫許逢場吿別忙。</text>
<title>園林燕集。月色淸甚。賦一詩識之。</title>,<text>聯翩冠蓋會園林。多謝諸公舊意深。爲占風煙傾社酒。共驚霜雪點朝簪。寒花尙喜留金蕊。散水誰敎按玉琴。明月亦知人愛客。淸光不許片雲侵。</text>
<title>次永嘉東樓韻</title>,<text>案牘堆前力不任。十年陳迹愧重尋。夢回欹枕星霜換。病起寒齋雨雪深。百感未禁垂老日。一生難了報恩心。醉來仍上東樓望。耿耿孤忠北極臨。</text>
<title>鏡光寺。醉別吳敬菴。</title>,<text>兩地無從問暧涼。可堪雙鬢易秋霜。風塵不見三年面。樽酒重㝷十笏房。洛水秋陰波淼淼。鶴山寒色雨蒼蒼。相逢莫怪留連久。別後佳期更渺茫。</text>
<title>次浮林亭韻</title>,<text>一間茅棟大河西。蹤迹何曾出虎溪。欲向此中成二皓。倘容餘地着幽棲。</text>
<title>舟過屛山。訪先生遺迹。</title>,<text>洛水淸溶溶。屛山翠葱葱。淑氣鍾偉人。公生繼退翁。此地有遺賞。一畝着儒宮。杖屨時往來。衿佩亦相從。先生歿已久。林壑帶淸風。我來遡往蹟。維舟芳桂叢。典刑嗟日逖。羮墻慕何窮。立祠供吉蠲。盛事賀諸公。</text>
<title>次明遠樓韻</title>,<text>使臣遙自永嘉回。客裏㯲懷好暫開。倚檻晴光陂水出。鉤簾縹氣峴山來。年華入眼頻揮翰。時事關心更把杯。獨夜危樓怊悵久。北辰知我此徘徊。</text>
<title>送愚谷赴任錦城</title>,<text>鏡中華髮兩衰遲。能得團圓幾許時。征路迤從西海闊。弊裘何耐北風吹。不須岐路傷離合。但願㯲期保險夷。公輔古來由岳牧。未應仙舃滞荒陲。</text>
<title>挽金應教 光燁</title>,<text>不知大夢赴華胥。尺牘因風問起居。金阜忽看迷宿草。玉堂空憶校群書。百年間氣今都盡。一世淸流又幾餘。泉裡有冤應鬱結。可憐鶴髮倚門閭。</text>
<title>全勿之茅亭別愚谷。時愚谷赴錦城。吾赴洛。</title>,<text>兩脚黃塵裏。孤亭綠水陰。閑忙同把酒。南北各分襟。地遠羈心苦。天寒朔氣深。關河應未礙。魂夢遠相尋。</text>
<title>送洪徳公按湖南</title>,<text>韓鄭申崔按四維。故人今又作監司。若言吾黨人才少。那得同時使節持。莫把重輕分內外。但須終始任安危剸煩濟弊應多暇。畫戟何妨入妙詩。益之景任叔正瑩仲。</text>
<title>題貢院契軸</title>,<text>文運回三代。英才貢四方。璧奎騰夕彩。鸞鳳集朝陽。側席君王聖。掄材匠石良。風流傳繪事。留取姓名香。</text>
<title>送五峯嶺中</title>,<text>悠悠征旆指南涯。大嶺東風雪尙飛。可惜春明相送後。滿城車馬故人稀。</text>
<title>送鄭景任按湖南</title>,<text>寂寥京口掩柴扉。時事關心鬢易絲。可惜瘴災如火地。一年重送鄭監司。</text>
<title>送尹可晦按嶺中</title>,<text>白頭偏荷主恩霑。節鉞今臨大嶺南。按察名高推第一。別離春晩過重三。威風忽見山河壯。德澤渾將雨露涵。我亦乞符滄海去。倘容賓幕伴高談。</text>
<title>寄鄭全州 光績</title>,<text>昔年青鎖履聯鳧。嗜好曾憐與世殊。官罷慣耕樊口秫。家貧今佩濟南符。淸名末路惟公在。交誼平生許我無。衰病近尋漳浦臥。兩鄕相望月同孤。</text>
<title>上楊御史臺下。應製。</title>,<text>青丘昔日照攙搶。威鳳銜綸下玉京。帝德由來天地大。精忠自與日星明。百年間氣山河毓。七尺徵軀草芥輕。深擣賊巢躬被甲。遠輸軍餉濟呼庚。揮戈殺氣三韓歇。吹角威風萬里生。從此鷄林憑堡障。永期鯷海賴澄淸。免敎鍾簴埋荊棘。幾處壺漿望旆㫌。萋斐豈知成貝錦。藩維可惜失長城。迢迢關路回車日。慘慘都人把袂情。汗簡豈惟書偉績。口碑今已頌賢聲。未由霄漢瞻淸範。却借丹青寫素誠。滿壁英飆吹凜冽。照人符采看崢嶸。脩齡每祝南山壽。擧世誰爭北斗名。入骨不忘恩似海。撫圖那禁涕沾纓。久聞草澤淹忠㥽。今見朝廷記老成。一路憲綱霜雪肅。邊民按堵盡歸耕。</text>
<title>送李尙書 而遠 朝天</title>,<text>浮生聚散苦難料。曾逐鵷鴻上碧霄。衡泌一區收病骨。山河萬里隔淸標。玉關夜靜胡星落。漆水秋晴瘴霧消。仍憶舊遊如夢寐。五雲何處赤欄橋。</text>
<title>送李參判 潤卿 朝天</title>,<text>芝仙風度出塵囂。三御泠風上紫霄。火海遍傳銅柱句。天朝曾識玉麟標。孤忠愈向窮途驗。邁景頻隨逆旅消。多病自憐漳浦臥。一杯孤負送河橋。</text>
<title>舟泊東湖。五峯詞伯追寄別章。次韻謝之。</title>,<text>獨憑江閣意茫然。撚斷吟髭沒一篇。館閣本非修鳳手。江湖新理釣魚舩。百年報國將無地。萬事傷心欲問天。遙想睡翁還少睡。洛陽中夜聽啼䳌。公自號睡翁</text>
<title>謝李景賢送黃白菊二盆</title>,<text>晼晚歸田日。蹉跎學圃心。寒花來兩本。虛閣伴孤斟。却怪香生雪。偏憐蕊綴金。政當搖落後。深謝慰幽襟。</text>
<title>贈金存中 愳</title>,<text>報恩無計返丘林。萬事如今雪滿簪。椘客無心沽白璧。仙方那得化黃金。空山落木悲秋盡。羊壁寒燈照夜深。言論別來堪可聽。相逢足慰歲寒心。</text>
<title>謝黃會甫來訪</title>,<text>合浦驚看出夜光。豈惟聲采重吾鄕。風塵京洛春深別。雨雪啇山歲序忙。䄂裏猶殘憂世策。囊中未試學仙方。柴門枉顧寧無意。晚契同期人華陽。公居在華山下</text>
<title>山窓詠雪。寄愚谷。</title>,<text>蟄藏冬日斷經過。時序驚看卦壑蛇。峽裡黝雲俄潑墨。窓間皓色已侵紗。寒威不放庭梅綻。餘潤旋催隴麥芽。高沒階除蹤易滅。冷黏衣袖手堪叉。却從窮臘初呈瑞。似向殘蟾欲妬華。貧屋那緣堆寶璧。寒枝誰許綴竒花。輕盈舞女三千艶。縹緲飛樓十二賖。上界乘時驕富貴。下方從此藉豪奢。梁園作賦頻呵茟。江閣尋梅好啜茶。貂㡌遡風看出塞。鵠袍映日想趍衙。孤舟獨釣漁蓑濕。平野群馳獵騎譁。鏖戰白龍鱗錯落。乘流太乙髮鬖髿。孤忠陰窖氊堪嚙。勝宴華堂皷正撾。會罷瑤池遺玉佩。使回銀漢泛仙槎。街頭快馬愁何逼。岸上蹇驢興更加。東郭閉門人不見。南荒覔路海無涯。已欺夜景爲淸晝。更遣朝陽絢彩霞。滅迹預期蝗避境。聯拳那辨鷺依沙。江湖漠漠惟聞雁。樹木昏昏不見鴉。擊鴨混聲功最偉。懸鶉忍凍節逾姱。占時願稔雖同喜。卒歲無衣尙起嗟。須向地中驅瘴癘。渾教宇內樂桑麻。平填坑坎無傾側。净覆塵埃欠點瑕。老子癡言寧有效。幽齋佳賞只須誇。欲携鐵笛晴吹月。思擁金爐靜煉砂。灝氣潛消塵土念。仙遊如入畫圖家。賀庭夢斷陪軒陛。虛幌吟成戰齒牙。巴唱敢期飛郢雪。君詩要見吐天葩。山陰病客妨穽屐。洛下先生倘命車。咫尺栗村相望處。老松脩竹暝煙遮。</text>
<title>全淨遠壽席</title>,<text>德門餘慶世鍾賢。今爲阿郞設喜筵。身作福星監一境。誠深愛日祝千年。雲璈縹緲聞雙鳳。霞珮玲瓏會列仙。樂事直須連日夕。月光如水酒如泉。</text>
<title>北窓偶書</title>,<text>百事與雲頹。一身同鶴倦。裸體北窓風。無營亦無戀。</text>
<title>禊席卽事</title>,<text>虛堂秋氣靄餘淸。酒與人心不盡傾。日暮欲歸溪雨急。天公應解別離情。</text>
<title>小池口占</title>,<text>貯得寒流作一泓。净憐山翠倒空明。風塵枉費勞生計。水石今尋抵死盟。擾擾幾嫌雙耳溷。泠泠長愛一心淸。自從靜界交成淡。不向人間覓友生。</text>
<title>遊智川</title>,<text>霞佩翩翩快若飛。智川春日賞芳菲。泉鳴瀨石瑤琴細。山抱高臺寶障圍。拂石坐來花影轉。携筐採取朮苗肥。何緣借得巖邊住。松檜陰中晝掩扉。</text>
<title>白雲菴 白雲山水恰恰。皆夢中所見。怪而識之。</title>,<text>世間萬事皆前定。人自悠悠着意營。紅樹白雲巖下路。分明前夜夢中行。小白山高切綘雲。數聲淸磬月中聞。老僧頂佛無他念。三十年來不出門。小白山高小洞天。暫時登眺亦良緣。芙蓉萬朶秋雲外。錦繡千堆夕照邊。明月峽深聞寡鶴。白蓮臺净會群仙。淹留兩日忘歸去。靜味從今欲試禪。</text>
<title>柏林偶吟</title>,<text>舊社遙抛洛水堧。秋風歸夢只依然。郡中案牘曾無暇。洞裏煙霞却有緣。君寵未酬多病日。吏才難試大侵年。平生畫盡資身策。第一歸耕寂寞邊。空山風雨撼書床。瘦骨逢秋不禁涼。莫謂青衫欺白髮。主恩民病兩難忘。</text>
<title>寄鄕社榜會諸公</title>,<text>高閣風生座。空庭雨洗苔。青蓮新舊榜。白酒淺深杯。星象前宵動。雲陰此夕開。英遊堪謖足。莫遣薄書催。舊社依蒼石。新秋掩綠苔。一官堪解紱。萬事好含杯。簿領眉頻蹙。風煙眼暫開。歸愁元不禁。誰遣笛聲催。</text>
<title>題白洞草亭</title>,<text>青山開罨畫。縹氣濕荊茅。景物幽堪戀。功名老合抛。浮雲看世事。淡水作心交。老守相尋處。依然憶舊巢。</text>
<title>淸心樓。贈權使君申之。</title>,<text>孤舟進尺退還尋。路半驪江雪滿簪。萬事敢辭多亂日。一生難了報恩心。蒹葭寂歷迷秋色。煙雨空濛鎖暮陰。多荷主人留客意。苦言寒日易西沈。</text>
<title>送沈子順左遷銀溪</title>,<text>故舊頻看嶺海行。春光惱我別離情。郵亭誰識雙龍氣。詞掖空稱二馬名。噓起直風留宇宙。本來心事證神明。極知到底江山護。猶自臨岐意不平。</text>
<title>練夕。自內宣酒。蓋祭餘也。泣而識之。</title>,<text>鼎湖龍馭杳難攀。未死孤臣鬢髮斑。服色忽看▦已變。哀情益感餕新須。汪汪流出恩波闊。滴滴飜成血淚潸。何處瑤池聞廣樂。不堪凝望綵雲間。憶昨雲霄始一攀。潘郞時未弁承斑。橫經內閣天香濕。視草西扉御醞頒。紫府自從仙馭迥。素衣空有淚痕潸。夢魂不識喬山古。時對龍顔咫尺間。</text>
<title>禁直夜坐。答尙牧城主。時以問禮官將向關西。</title>,<text>故園無日不思歸。鏡裏勳名鬢已絲。鳥嶺南來曾躡險。龍灣西望又多岐。降仙一穗燒將盡。詠雪三篇和得遲。遙想北溪春欲晩。梅花初落柳僛垂。</text>
<title>尙牧城主以詩見贈。次韻却寄。</title>,<text>二年京口客情闌。淸洛何時一棹還。多謝神君憐老病。尺書珍重問平安。</text>
<title>用前韻寄趙棐仲</title>,<text>洛城風雪歲將闌。有客關門斷往還。地主風流能愛士。時時持酒訪袁安。</text>
<title>送李五峯奉使嶺南</title>,<text>行色蕭然寒士如。官銜誰識紫金魚。鶴歸華表千年後。雁盡衡陽二月初。水洞已傷秋草宿。波澄惟見暮煙疎。吟鞭若過啇南路。萬竹叢中問弊廬。水洞。西厓葬地。波澄公外鄕。</text>
<title>復次却寄</title>,<text>青衫白首意何如。彈鋏由來不爲魚。病臥西扉視草後。夢回南國落梅初。功名自笶潘郞拙。世念能令叔夜疎。留滯未成携手去。陶潛無耐憶吾廬。</text>
<title>徐景推自泮宮來訪</title>,<text>有美南州士。爭推北斗名。重逢多難日。不改少年情。作客寒仍暑。爲官寵若驚。步歸須待月。松影踏縱橫。</text>
<title>宿馬山舟中。謝廣牧尹止中。</title>,<text>君寵榮堪戀。人生老合休。歸帆凌汙漫。到處卽滄洲。令節初聞雁。幽盟不負鷗。一壺來餉我。厚意謝遨頭。</text>
<title>驪江舟中。錄示地主。</title>,<text>一江九十瀨。到處少安流。我行無怖色。風月滿虛舟。</text>
<title>過五代祖府尹遺墟。在善山內谷。府尹四于一婿皆佩印。時人稱五印堂。</title>,<text>佳氣千年地。華堂五印名。誅茅天順歲。遭火壬辰兵。陳迹園林古。遺風洛水淸。徘徊仍感慨。不覺日西傾。</text>
<title>菊圃寄詩。仍來訪。次韻謝之。</title>,<text>禁漏辭趨曉。田園穩賞秋。本非阿閣鳳。今伴海翁鷗。筯力年年減。溪山處處幽。慙無濟勝具。物外辦淸遊。時議分離日。孤臣老病秋。乍爲籠裏鳥。翻作水中鷗。野外風塵少。林間霽景幽。相知有菊老。乘興荷來遊。</text>
<title>夢中。柳洗馬傳致紫石一面。語以西厓先生所寄。感而識之。</title>,<text>破硯年來不可磨。些些口業廢吟哦。文房忽見來神貺。石品應知出永嘉。河洛自從收間氣。淵源無復遡餘波。才疎敢副相期意。但欲硏朱點道家。</text>
<title>聞鄭景任行次大凌河</title>,<text>萬里書來一字金。聞君已過大河陰。行裝草草衣裘薄。關路迢迢雨雪深。分袂經年勞遠夢。開尊何日慰煩襟。由來元白神交久。倘念孤吟倚竹林。</text>
<title>題兄弟急難圖雙韻</title>,<text>島夷昔襲鈷鉧北。我病不興方絫息。嗚呼曷歸事已亟。勉以伯氏脫身而遠匿。伯氏縱橫淚垂臆。但言與爾同死賊。負余邐迤而峻陟。仰首哀號兮。山氣慘慘天無色。彎弓向賊賊不敢逼。至誠終爲天所惻。初悲喣沫魚在罭。竟喜高飛鳥脫弋。往事念來氣每塞。撫圖今日涕更拭。當時飢餓且罹棘。尫病憂哀面深墨。孑孑羸形僅踰閾。膂力初非百夫特。尙能負弟上山如假翼。想應山靈感正直。玆非偶然一奮力。苦節平生已先植。我昔再遘癘疾兄在側。將護不曽廢頃刻。友愛至性人同得。只是凡民有晦蝕。臨危相急出悃愊。此事宜爲衆矜式。名與白華之山高不極。德隨鈷鉧之潭深莫測。清芬不須石厓勒。百歲千秋石有時而泐。嗚呼吾兄豈惟濟我死域。勖我斯征常戒勅。冥途倀倀賴擿埴。而我盍思供爲職。我不供職神其殛。嗚呼吾兄旣種德。天之報應理靡忒。一家袞袞鍾岐嶷。世世吾宗可血食。</text>
<title>承召行次三山寄兒輩。時元圭讀孟子。文圭讀史。</title>,<text>汝病筯骸弱。吾衰鬢髮蒼。卽當千里別。那免两情傷。義利鄒儒辨。興亡史氏詳。直須千遍讀。文理貫心膓</text>
<title>竹山途中</title>,<text>渭水終南兩未忘。路岐怊悵倚斜陽。去來自信同鳧雁。抱負元非佐霸王。卽使盛朝容碌碌。其如衰鬢已蒼蒼。只緣未了酬恩願。跋涉長途冒雪霜。</text>
<title>漢江途中</title>,<text>扶病南來未息肩。泥中行色又迍邅。風和暮雪吹偏急。氷雜春澌凍未堅。道路百年筯力盡。故山千里夢魂牽。浮名與我眞仇敵。未老新霜已蒲顚。</text>
<title>送洪輝世觀察關東</title>,<text>絳節東臨海上山。群仙何處會瑤壇。可憐皓首風塵客。草制年年送作官。</text>
<title>送睦正言湯卿歸省錦城</title>,<text>魚軒隨子在南涯。榮養人間有幾多。想得綵衣歸省日。春風吹發紫荊花。</text>
<title>寓直玉堂。騎省吳君求見杜詩。以詩答之。</title>,<text>月露風雲世共吟。清新務欲逼河陰。聖經誰肯尋眞訣。俗樂終難叶正音。須信小詩妨學道。由來大業在求心。石渠千卷程朱語。試向明窓着意深。</text>
<title>送千秋使</title>,<text>別後相思杳隔年。臨岐那得免悽然。文章自有千金價。姓字應知四海傳。仙佩曉趨星象表。客程春繞朔雲邉。十年銀漢槎重泛。帝賜宫壺慰獨賢。</text>
<title>送申順夫赴湖西蓮幕</title>,<text>二十年前過赤城。一千里外會西京。悠悠欲說中間事。慘慘難爲故舊情。臺閣卽今多後進。朝廷誰復記先生。孤帆又向湖中去。風雨前江浪未平。</text>
<title>用前韻送朴潤爾</title>,<text>悠悠征路指宣城。劍佩朝辭白玉京。奉檄政因三釜養。分㯲何耐兩鄕情。春深丹峽花初落。雨歇黃江水自生。臨別更添鄕國戀。客懷能得幾時平。</text>
<title>題星菴精舍</title>,<text>馬入煙花紫翠間。不嫌溪路細漫漫。曾投烏府飛霜簡。却把龜臺釣月竿。百世大名留竹帛。半生淸福着湖山。避喧更向星巖卜。却喜風光近夏寒。夏寒。朴嘯皐亭名。</text>
<title>贈李綏之城主。時以敬差到境。</title>,<text>三陽按莭逢人日。四馬嘶門駐客星。嶺外山川尋舊跡。邑中耆老慣相迎。一年行役身方倦。萬事傷心涕易零。想得綵衣歸侍日。紫荊花發照金觥。</text>
<title>宣宗大王挽章</title>,<text>嗚呼不顯德之純。天道由來克敬親。大寶已膺埋璧日。遐齡胡靳秉珪辰。宏謨永䢖中興業。末命終傳大聖人。縱有謳歌歸啓德。那堪號慟慕堯仁。恥湔汙衊彛倫正。邪闢詖淫俗尙淳。圄設基扄埋宿莽。簴懸鍾皷蝕凝塵。封疆恢漢兵戈息。禮樂興周制作新。丹鳳佇聞鳴在樹。靑蠅寧許止于榛。方期聖曆天添算。誰料虞淵日返輪。惟有神功留蕩蕩。千秋萬世耀貞珉。</text>
<title>挽金石川</title>,<text>杖屨春陪酉水邊。喜看調攝尙無愆。吿歸誰料纔踰朔。承訃飜驚忽上天。築室未酬恩似海。題詩空洒淚如泉。趨庭幼日聞詩早。爲學平生着力堅。聲價始騰司馬榜。忠勞屢著壬辰年。位終五馬官何屈。家有三兒藝且賢。洛水泛時春滿棹。亭臺飮處月侵筵。名區物外優遊久。淸福人間賦予偏。德邵一鄕尊莫比。年垂八袠壽誰肩。按圖忽怕蛇盤鏡。乘化仍悲鶴弔阡。隴樹剩添新歲月。園林長鎖舊雲煙。高談尙記風生座。偉度難瞻海納川。洛社從今無大老。蓬壺何處作眞仙。丘吾祿養嗟無及。循彼南陔慟益纏。</text>
<title>金典翰遷窆挽詞</title>,<text>旅櫬曾悲野草侵。新阡今卜故山陰。百年文獻家聲遠。一部心經學力深。河嶽自從收間氣。瑤琴誰復理遺音。風塵病弟餘衰淚。更洒歸雲送洛潯。</text>
<title>挽鄭藥圃</title>,<text>經術朝儒雅。忠勤國老成。東山方屬望。南斗忽淪精。大業中興佐。淸風後世名。襄陽耆舊傳。誰可叙先生。</text>
<title>挽金大諫昌遠</title>,<text>寶樹雙抽白玉株。詩書學自鯉庭趨。十年環佩重霄上。百里絃歌大海隅。時議不曾容直道。天心更欲禍吾徒。含悲記得春明別。日暮橋頭瘦影孤。</text>
<title>書懷</title>,<text>一身後事何須卜。千載前人可與期。世謂子山言過直。自憐司馬病難醫。有生皆幻誰爲樂。乘化而歸不足悲。最是吾人究竟法。只今循省愧全虧。</text>
<title>挽柳原州 雲龍</title>,<text>瑞草堂中常棣華。詩書席上子孫多。政聲西漢循良吏。文物東韓宰相家。星彩忽驚淪昴宿。仙鄕忍見鎖煙霞。憑虛臺下江如練。恨未當時一泛槎。</text>
<title>西厓先生挽詞</title>,<text>恭惟箕教闡。燦燦日星垂。扶植經諸子。流行被裔陲。天將降大任。公又起南維。標格千尋柏。文章五色芝。淵源來有自。時雨化仍施。絶學將傳緒。窮年獨下帷。群經味腧髓。一念謹毫釐。體道誠爲本。治心敬是基。壺氷同灑落。盤水益矜持。表裏功何闕。鑽硏力未疲。言爲人佩服。行作世宗師。德旣成於已。文將倡自玆。目過書輒誦。心得理皆知。積厚敷宜博。才多望競推。覧輝千仞鳳。納錫九江龜。學以皇王正。儒羞賈蕫卑。琳琅聞至論。霹靂剖群疑。游刃無盤錯。驅車歷險巇。希音諧大吕。華袞補宗彝。枯槁須甘霔。瘡痍待上醫。宸章舟楫喩。吾道棟樑期。正色趨鵷序。傾朝望羽儀。治思興禮樂。道可質神祗視草陪香案。調梅擢鼎司。精忠殫弼亮。時事屬恬嬉。政値邊防解。那知外難罹。皇天應畀傑。靑社任扶危。蕩漾鯷波潰。迷漫虺毒吹。宣公勤奏議。諸葛許驅馳。鰈域終恢舊。鴻勲竟賴誰。艱虞心似鐵。辛苦鬢成絲。衆口金猶爍。貞姿玉不緇。讒言嗟罔極。欲罪詎無辭。廟略將縻賊。臺評巧覓疵。安劉功在勃。微管世爲夷。赤舄歸田遽。深衣起洛遲。九天瞻北極。十載滯南涯。生願孤忠盡。亡猶兩表遺。人間方鑄象。天上已乘箕。多士山摧慟。都民雨泣悲。障瀾留述作。埋璧掩容姿。宇宙論才盡。忠賢賦命奇。翻思蒙獎與。何以答隆私。磨甋難成寶。施鉛枉餙媸扶搖眞假翼。感戢只鐫肥。藥石頻承誨。宫墻幸竊窺。誰知文運否。忽報哲人萎。赫業欽貽厥。賢卽式似之。丹靑形已畫。今古口爲碑。何處看符采。秋江月滿時。</text>
<title>挽李漢陰</title>,<text>國有中衰運。天生間世才。頹波憑一柱。盛眷擢三台。夷夏名皆服。龍蛇讖竟哀。傷心中散曲。寄何廣陵隈。</text>
<title>挽權舍人 盺</title>,<text>末路人才少。惟君志行佳。西扉紆上眷。南柱報中摧。善積天無報。名高地不埋。愁雲和老淚。飛向漢江隈。</text>
<title>悼李馦</title>,<text>近學西方解脫門。誰言慈愛斷深根。臨風一灑思賢淚。到底應看苦海翻。</text>
<title>挽高翠屛 或稱杜谷</title>,<text>帶索榮公古。投簪杜谷今。與時俱混迹。隔世可論襟。簞食平生樂。琴書太古心。樑摧何遽報。天欲喪儒林。</text>
<title>挽裵通判 尙益</title>,<text>父子之間早托交。舊遊回首夢迢迢。乃翁曾作篷瀛客。令嗣猶存玉雪標。膏雨佇看霑一境。文星何遽閟重霄。泉臺須向吾兒說。河上殘魂已盡消。</text>
<title>題郡壁</title>,<text>七情惟怒制之難。和氣焚時火一般。認得先儒觀理說。奇功終可驗摧山。</text>
<title>謝靑鳧仙伯朴叔彬。用生白堂韻。</title>,<text>方寸無營五斗輕。如何此地尙勞生。靑城近得平安字。白首猶存故舊情。吏役自憐塵裏老。仙遊長羡畫中行。秀孤堂後松千樹。相對何時眼共明。</text>
<title>九日登斗西亭</title>,<text>城巿偏多事。人生有幾閑。抵書邀月浦。携酒賞秋山。絶磴星辰表。高風宇宙間。登臨嗟我晚。萬事悔爲官。</text>
<title>雙澗書齋成。勉學者。</title>,<text>僻左曾無教。伊吾少誦聲。得於夭者善。無曰地非靈。巨石襟雙澗。群山護數楹。藏修從此始。抱寶待揚庭。</text>
<title>莪川。全泰之舊業也。有山水之勝。有約相訪。宿債未酬。而忽作故山之行。泰之携酒來別於新谷川邊。詩以謝之。</title>,<text>莪川未到我能名。靈境依然按四明。簷外鶴山來縹氣。枕邊龜澗落寒聲。靑黎未赴尋眞約。白酒遙銜送客情。征袂已分還戀別。却忘歸路暮煙生。</text>
<title>寄龜城守。效演雅體。</title>,<text>麟標一見却無媒。竝馬尋春問幾回。龜筮夕陽風送笛。鶴汀殘夜月侵杯。別時醉墨龍猶動。近日音書鴈不來。怊悵無由望鳧舄。空教蝶夢到西隈。</text>
<title>用前韻謝朴仲植來訪</title>,<text>良覿如今未有媒。舊遊迢遞首頻回。垂楊影拂天官宅。細菜香供地主杯。白髮瀼東愁遠別。綠陰亭午喜重來。何緣着我龜巖畔。歲暮相尋水一隈。</text>
<title>寄成則行</title>,<text>佳節逢人日。英躔隔使星。綺筵留客醉。霏屑佯燈聼。事往頭渾白。書回眼幾靑。啇山有佳約。直待驛梅零。</text>
<title>東澗有釜潭。在雙厓斗斷處。水從巖上作瀑布㵼釜心。泠泠可聽。余就其上疊石爲臺。名曰奥如。甚有幽致。</title>,<text>秀石礲仍滑。飛泉瞰更深。凹成千石釜。鳴作七絃琴。舊迹留仙竈。寒聲灑俗心。地幽於奥適。小築欲依林。</text>
<title>西澗在東澗百步許。有松石之勝。余築臺其間。名曰曠如。爲眼界稍豁也。下有石如槽。始喚槽巖。</title>,<text>雷斧驚初劈。仙筇喜再過。巖回開畫障。花發漲丹霞。景物吟邊闊。名場路更賖。臺成於曠適。坐對日西斜。</text>
<title>送全性之赴扶安謫所</title>,<text>歲暮關河行路難。弊裘羸馬朔風寒。一輪明月無南北。碧海靑天夜夜看。雪山氷坂馬行難。風日凄凄朔氣寒。萬事不由章子厚。紫陽書好靜時看。</text>
<title>寄徐樂齋行甫</title>,<text>須自永陽小庄。訪芝老遺躅於五芝山。仍上九龍頂。望雲山數百里。洗盡滿襟塵土。眞一快也。邐迤而東。踏遍孔巖泉石。登三足堂。馨風如昨。可敬而仰也。此去幽居僅數舍。而適聞故山有病。歸意悤悤。未果往拜。此間鬱鬱。可意會也。偶占一律致意。偶隨花浪入山門。咫尺如何不見君。洞裏奇觀堪自詑。易中奥意向誰論。少年豪氣空纏劍。暮境生涯只管雲。良覿半生成晼晚。鬢邊衰白日紛紛。</text>
<title>熊峴途中</title>,<text>東川山色鬱蒼蒼。石路崎嶇不恨長。淸樾綠陰三十里。午風吹透布衣涼。</text>
<title>同地主遊雲門。迤到郡城。仍憶往歲兵間之苦。次壁上韻以識之。</title>,<text>登晀煙霞表。歸來莽蒼間。孤城仍駐馬。往事憶征蠻。暮雨東平路。秋風大散關。餘生差可慰。携酒賞春斑。</text>
<title>寄達城守</title>,<text>只見雲山不見君。落花芳草過東村。別來多少相思意。付與西歸一片雲。</text>
<title>同淸允，克貞，明叔，行遠登九龍山。阿一大圭亦侍行。</title>,<text>六人雙蠟屐。萬仞九龍山。迥入雲霄半。高吟宇宙間。胸襟雖自小。眼界本來寬。日暮添蕭爽。穿林玉磬寒。</text>
<title>謝永陽守見訪。次郡樓韻。</title>,<text>一驢春晚永陽回。野杏山榴次第開。二水不堪愁裏隔。雙旌多謝望中來。是非敢說淸時事。深淺須傾濁酒杯。最好拂衣江海去。白雲堆裏共徘徊。客行𨓦迤永州回。太守情深綺席開。岐路半生同出處。江湖千里未歸來。斗間寶氣雙纏劍。笛裏春愁一把杯。明日靑城東去遠。暮雲何處獨徘徊。</text>
<title>同永陽守遊栗亭</title>,<text>世事違高枕。流光劇轉輪。暫回柯郡夢。同賞栗亭春。綠水寒侵座。淸風爽滿巾。自慙多難日。潦倒苟全身。</text>
<title>次海月軒韻</title>,<text>洛江千里不通潮。書信如今久寂寥。相望幾愁雲渺渺。迥遊長送夢迢迢。鰲頭萬古開金盞。鶴背三更捻玉簫。欲向海亭看月出。莫教遮斷武陵橋。</text>
<title>過鄭察訪溪亭</title>,<text>鄭老逍遙地。靑屛護綠苔。東風故人淚。落日獨登臺。</text>
<title>立巖村</title>,<text>塵中愁滯迹。壺裏喜逢君。松老封蒼蘚。臺高切絳雲。玉簫聞半嶺。金障護孤村。留得歸來約。山靈免勒文。</text>
<title>立巖村。謝諸公遠來。</title>,<text>劵外深山老結盟。諸公何事許同行。千回石磴緣靑壁。萬仞霞標對赤城。水色政如金斗熨。人心寧讓玉壺淸。憑君脚力須堅着。步步高時眼轉明。</text>
<title>重過方臺</title>,<text>戎驂昔日過東隈。恨不當時一上臺。千里幾回孤枕夢。十年重把故人杯。淸泉決決瑤琴咽。丹壁層層畫障開。人世至今無住着。餘生欲向此徘徊。</text>
<title>紫霞山。次申汝涉韻。</title>,<text>憶曾仙洞會。罨畫幾重圍。綠水涵天净。丹霞匝地飛。再遊無日辦。孤夢有時歸。耿耿當時約。幽居老共依。</text>
<title>題柏潭精舍</title>,<text>瑞世奇標一角麟。氛埃豈合着斯人。獨占風月無邊地。早乞巖廊未老身。光岳忽驚收間氣。煙霞誰復管東濱。可憐潭上蒼蒼柏。留得當時氣象眞。</text>
<title>槽巖 幷小序</title>,<text>東村有小澗。澗之左右。白石墻立如槽狀。始名之曰槽巖。水由槽中泠泠作琴筑聲。漾寒涵碧。雖盛夏不渴。余於癸卯歲。履及其處。愛其幽致可賞。墠地藝木。以爲暮境逍遙之地。中間汨沒。逆旅推遷。未得一遊其中以紓桑下之戀。適於今夏。自基城罷還。林木荒涼。殆不堪寓目。惜其淸泉白石翳爲汚塗。略加剪拂。以便眺聽。仍吟短律以識之。東村幽僻處。此日更停車。白石槽形拆。淸泉練色虛。一丘憐寂寞。雙鬢奈蕭疎。尙有經營意。荒林手且鉏。</text>
<title>同晦谷再遊柏潭</title>,<text>江闊玻瓈净。臺高沆瀣通。飣盤靑杏子。柱杖赤松翁。政欲舟移月。誰教笛弄風。人間有眞境。何羡到瀛篷。</text>
<title>寄柳季華</title>,<text>莫言疢疾苦相叢。樂道年來不怨窮。千卷詩書無日了。一瓢饘粥有時空。江湖每憶同心友。岐路誰憐失脚翁。十載參啇今咫尺。敢辭相訪暮江東。</text>
<title>用前韻贈金而得</title>,<text>江上群峯碧玉叢。此中相見意何窮。蘋風解事吹煩暑。梅雨多情逗晚空。湖外別離今隔歲。世間憂患各成翁。坐來閑話漁樵事。不覺寒蟾已上東。</text>
<title>柏洞卽事</title>,<text>疊疊群山走玉虯。中間一道絳河流。雲開峽口天猶闊。路入林間地轉幽。丹壁軼空浮彩暈。綠陰當暑逗淸秋。谷中耕鑿民風古。欲向居人借一丘。</text>
<title>次九老會帖韻 幷小序</title>,<text>自嘉靖癸巳至乙巳凡十數年間。汾川之設耆老會者三。而聾巖先生一家三世皆與爲。且其所自叙云。曾高以上四五代皆享八九十之壽。傳曰。人之壽夭貴賤。不暇問星數。在處心行事。觀於此而知世旅種德之厚也。況其同會諸公。皆一時耆英。厖眉華髮。奕奕如圖畫中人。使當時謖足而望者。知其爲豈弟胡考之徵。相與歎而詠詠而歌。闖然起企慕之心。則此會之所以勸爲善於人者。爲如何哉。當時遺蹟。具在一帖中。英風如昨。眞可敬而仰也。今和帖中韻。勉其子孫謹守。且思所以積善而葆休。以無墜家風焉。香洛高風閱幾年。英遊重見此堂前。已驚髭髮都成鶴。不到瀛蓬亦有仙。天上華銜新雨露。壺中勝事奮林泉。揄揚會待絃歌被。藻繢何勞顧陸傳。</text>
<title>題汾巷新居</title>,<text>茆屋蕭條絶世紛。盡收奇勝入林園。千峯霽色圍金障。萬頃秋波起縠紋。蘭芷滿汀懷楚客。煙霞迷路祕仙源。不煩勅賜容歸老。何計君恩答一分。</text>
<title>挽康起之</title>,<text>交遊屈指卄餘春。末路斯人獨葆眞。姿擢春蘭寧帶俗。心淸秋水不留塵。晏如樂在貧居日。貽厥謀深病亟辰。他日商山高士傳。風流應記姓康人。</text>
<title>送汝圭</title>,<text>欵欵居相傍。涼涼去忽忙。不堪貧賤別。況耐道途長。端慤要持己。謙恭欲處鄕。立揚須汝輩。吾老鬢蒼蒼。</text>
<title>月夜聞二子琴</title>,<text>寂寂三更夜。泠泠二子琴。本來有道器。合此無塵心。足養中和性。寧論世俗音。相知有明月。不恨閟深林。</text>
<title>懷人 指愚谷</title>,<text>歲行慘將暮。獨坐愁窮廬。哀鴻聲念群。懷人益欷歔。契闊四年強。道里千里餘。災何無妄來。鬢何未老疎。來往有遠夢。問訊無尺書。平生骨肉情。到此行路如。孤懷竟誰識。涼月堕階除。縲絏今始釋。憂患尙俱虛。江上買靑山。有約卜幽居。春疇同飯牛。秋水共釣魚。貧賤甘飴糖。富貴視土苴。行身慣觸楹。窮路且回車。檀公第一策。舊賦尋遂初。轉輾不成寐。衆鷄鳴愁余。詩成還獨吟。老淚沾衣裾。</text>
<title>寄崔時應申汝涉洪叔京。兼柬高善承全性之。</title>,<text>黙窮書史掩松窓。乘興時時泛暮江。鳳嶺四仙元欠一。虎溪三笑或添雙。身閑不作紅塵夢。心古頻飜白雪腔。自歎病蹤寒政蟄。短筇無計度前矼。</text>
<title>謝竹澗地主</title>,<text>宵栩惟勞兩池尋。隹期却被病相侵。淸朝獨作南遷客。中夜長懸北望心。叔度量涵千須水。襄城文耀九笣禽。何時淵岳陪淸賞。話到松臺月滿林。項聯。一作流光不耐霜欺鬢。花信空驚雪拆心。</text>
<title>遊淵岳最勝巖</title>,<text>宇宙吾生晚。林泉此地幽。一筇尋鹿跡。半日倚鰲頭。花色紅疑染。嵐光翠欲流。山靈應挽我。欲去更淹留。</text>
<title>題玉峯精舍</title>,<text>白華山下掩柴扉。西傍沙翁奮釣磯。微雨夜來丹竃濕。宿雲朝捲玉屛圍。閑中風景自今古。分外功名多是非。蓮社有期重把手。秋風欲製薜蘿衣。</text>
<title>洛江泛舟</title>,<text>缷鞍春渚泛煙津。千頃深潭甃玉鱗。地入靈源還有路。山聯嵩岳絶無塵。九天沆瀣淸堪吸。五夜星辰迥欲隣。世故驅人明又去。不禁回首憶東濱。</text>
<title>題十靑亭卷後。仍呈竹澗。</title>,<text>自從河嶽返英靈。幾百年來又篤生。門下只留雙白首。卷中追賦十靑亭。應知正氣爲松柏。賸有文章照日星。生晚人猶足慰。遺芳須借竹翁聽。</text>
<title>孝谷壽席</title>,<text>鶴髮龜齡物外遊。壽星新彩照林丘。三生凊𥛅天偏卑。一壑閑居地轉幽。窓外玊峯長似畫。洞中瑤草不知秋。多情嶺上黃梅雨。應爲華筵半日收。</text>
<title>重過玊峯</title>,<text>一年重喜到西隈。雙眼明時百念灰。水面平看金斗熨。山容靜對玉屛開。功名與我元無分。風景迎人却有媒。只恨勝遊天不侈。遨床無計聽談雷。</text>
<title>冬日</title>,<text>空山風雨慘玄冬。獨倚前窓萬念攻。涉世曾爲傷虎客。臨溪還作釣魚翁。光陰易失如翻水。學業難成似捕風。磊落猶存方寸物。有時彈劍慰衰慵。</text>
<title>寄鄭慶輔</title>,<text>霜葉蕭蕭菊萎金。秋風何處可開襟。詩因太瘦經年廢。酒爲多愁盡日斟。萬馬奔中誰駐足。孤鸞曲裏有知音。別來欲識相思意。白雪無端已點簪。</text>
<title>月澗兄家盆梅盛開。次愚谷韻。</title>,<text>獨將春色壓玄冥。萬點天葩一座驚。天下無花配貞素。庭中有雪鬪輕盈。但邀仙伯樽斟淥。休遣羌兒笛弄淸。可恨詩人題品誤。居然喚作水仙兄。</text>
<title>玊成文會 鄭景任金而靜崔季升申文叔孫季進任茂叔金旡悔伯氏及吾。</title>,<text>兩地悠悠十載心。聯翩冠蓋喜相尋。仙鄕自昔名芝嶺。人數如今剩竹林。雪盡後山溪瀉玉。雨晴東渚柳搖金。往來勝境多幽趣。蹤跡何愁轉陸沈。</text>
<title>金旡悔家讌集</title>,<text>臘日回時臘酒香。北山寒色雪蒼蒼。醉來賓主相歡意。熏作春和滿一堂。兩日瞢騰醉作鄕。白頭豪氣埒穹蒼。華筵忽被天花落。絶勝坡公步雪堂。</text>
<title>屛詩八篇</title>,<text>讀書性逐情移遂喪初。開昏通塞在劬書。訓謨垂示群蒙切。義理方看熟讀餘。莫遣聦明聾瞽似。須知意味稲粱如。研窮更貴心專一。主敬工夫且莫疎。敬身藐我身從父母分。吾身不敬慢吾親。天之與我異於物。我若䙝天誰曰人。必飾爾躬如大祭。有幽其室對明神。視聽言動皆循理。然後謂之能敬身。操心發於形氣故惟危。一刻放之千里馳。本性向來堯共善。利心纔動跖同歸。己私克若攻仇適。戒愼功嚴對父師。觴濫本從涓滴始。操心尤貴在防微。愼言無易由言禍所因。同衾異意況非親。宜如瓶守邦無道。且學金緘廟有人。莫把是非輕掉舌。幾多今古致亡身。修辭本貴由乎實。利口從來鮮矣仁。制忿忿氣焚和火一般。七情惟怒制之難。敗身實自毫芒細。應物須求器量寬。倘使持心如止水。終然得力驗摧山。藥山有戒君知否。鬼國飄船一督間。弭謗嘵嘵讒口昔人憂。何況如今俗益偸。積毀誰知到銷骨。禦寒要亦在添裘。呶呶勿用言相辨。勉勉惟思德益修。寄語元和遭謗者。蹈仁須作理身謀。正家奧自三韓赫業開。祖先遺澤儘悠哉。規模本自詩書出。源委都從孝友來。積善累仁能致慶。事巫祈福反招災。但將四教正家法。舊業庶看今再恢。睦隣相保相賙著禮經。惟求相睦豈相爭。共期醉飽鷄豚社。切戒喧呼雀鼠庭。直斥贏餘資緩急。莫將貪暴侮孤惸。藍田有約如能討。禮俗何憂今不成。</text>
<title>讀韓文公五箴序有感</title>,<text>少小心期老轉空。只今無面對靑銅。半生嬴得疎狂號。一日都無刻苦功。慥慥那望大道入。悠悠未免小人同。雨窓終日燒香坐。三復前言感我衷。</text>
<title>挽金而得 知德</title>,<text>垂髫交契到垂絲。暫別相悲況永違。先輩典刑今杳杳。賢郞風度尙依依。楓塘舊浴魚同隊。蓬島新緣鶴迥飛。何故德門奇禍荐。又看庭砌稚蘭腓。</text>
<title>贈德莊上人</title>,<text>未見黃牙女。先進碧眼僧。恒河聞妙訣。浮石憶同登。脚底來千界。心中點十燈。何須問儒墨。溪上往來曾。</text>
<title>玉成夜雨</title>,<text>龍公有意慰三農。一瀉天瓢洗蘊隆。欲識夜來多少雨。枕邊雲雄聽頻舂。</text>
<title>述懷</title>,<text>莫言官拙眞才拙。不是人浮食大浮。夢裏溪山歸不得。挹淸亭上又新秋。</text>
<title>挽金參判 玏</title>,<text>才調無倫學有源。早年聲采動朝紳。皁囊論事風霜肅。絳節宣恩雨露新。龜納九江曾作瑞。鶴歸三島已尋眞。罇前別語今猶記。萬事悠悠一愴神。</text>
<title>挽權晦谷 春蘭</title>,<text>不戀浮名不戚貧。淸風陶後豈無人。交情自幸膠投漆。雅操常看鏡未塵。篤學豈曾欺暗室。抱才終恨負明辰。尙餘池上淸秋月。寫得當時面目眞。</text>
<title>送全性之上任靈山</title>,<text>軒騎相尋地。風霜欲暮天。一麾才縱屈。三釜養還便。暫慰蒼生望。行承紫誥宣。蒼巖有仙迹。爲我酌淸泉。</text>
<title>次愚谷盆梅韻</title>,<text>造化能回律外春。西湖今見舊精神。不辭獨立層氷裏。傍有三生結習人。</text>
<title>再訪盆梅。疊前韻。</title>,<text>蹋雪曾尋一樹春。重來疎蕊尙精神。相看脈脈知吾否。前度吟詩弟二人。前日尋梅時月澗兄同往故云</text>
<title>謝丁城主士優來訪</title>,<text>數間蝸室水西堧。百結先生擁敗綿。簷隙長爲負暄客。門前忽降御風仙。治民己慣烹鮮法。戀主曾投諫獵篇。天意似憐離別苦。瓊標却許暫時聯。</text>
<title>次東園韻。兼柬曲江守。</title>,<text>爲政欣逢長吏仁。相州淸晝錦衣新。誰知東閣吟梅客。同是西扉視草人。丈彩久憐瞻瑞日。希音那得和陽春。宦遊莫道瓊雷隔。時見坡仙訪頴濱。</text>
<title>先考妣膺封</title>,<text>露降霜霑閱幾秋。蓼莪遺慟在心頭。一生積德神明識。二品䟽封寵渥優。無復綵衣陪壽席。但將黃紙燎先丘。餘生移孝爲忠願。臣職修時子職修。</text>
<title>送金晦仲赴北幕</title>,<text>嶺雲如火水如湯。六月嚴程萬里長。白首老儒猶膽氣。乍離魚塞又龍荒。</text>
<title>五月十九日夜。夢訪沈一松。公病甚不語。余以兩句詩吿之曰。人生自古誰無死。留得馨名耀古今。覺而愀然。遂漆成一律。夢數日而聞弼雲之訃。異哉。</title>,<text>燁燁芝標映士林。別來霜雪已盈簪。尊前未見平生面。夢裏重論舊日心。去國每傷讒罔極。憂時那免病相侵。人生自古誰無死。留得馨名耀古今。</text>
<title>贈張旅軒</title>,<text>萬事如棋不着高。果於藏用似堪嘲。暮年岐路徘徊日。却羡林間早結巢。</text>
<title>次聞喜守沈子敬韻。時子敬自鰲山來宿。明日同遊俗離山。</title>,<text>柴門留鳳節。芒蹻自鰲山。物色當秋晩。交情保歲寒。舊遊霄漢上。今向水雲間。欲和瑤華語。吟來字未安。垂老方回駕。終年不出山。但期全性命。本不怕飢寒。更喜煙霞侣。相尋莽蒼間。紛華無外慕。始覺此身安。</text>
<title>遊俗離山</title>,<text>一逕何年細䂨雲。神功佛力梵宫新。逢僧舌底飜三藏。愧我胸中惹六塵。浪跡豈關當世事。餘生欲作此山人。夜來群動渾潛寂。一炷爐香已降眞。</text>
<title>贈玉淨上人</title>,<text>秋空風露藹餘淸。鸞鶴泠泠度玉笙。步出瑤壇迎羽客。水精峯下月三更。</text>
<title>水精峯</title>,<text>役鬼徵靈造物豪。劖金削玉此山高。半空露頂應摏鶴。九地盤根想斷鰲。灝氣自天通沆瀣。靈標臨海鎭波濤。人生欲免蛸蚘恨。萬仞峯頭一撥勞。</text>
<title>福泉次韻</title>,<text>煌煌金碧射穹蒼。淸蹕何年駐上方。留得寶書藏玊笈。至今奎畫濕天香。</text>
<title>象賢書院</title>,<text>雙峽東來未了靑。白雲今古護仙扄。三賢德業天鐘秀。一畝儒宫地炳靈。階下嫰泉流道脈。檻前蒼檜想儀形。昔人芳躅君如泝。須向明窓誦九經。</text>
<title>過沙谷有感</title>,<text>勝日華堂按玉徽。臨觴休怪客心悲。回頭二十年前事。却似遼陽鶴再歸。</text>
<title>聞慶守有贈詩。次韻却寄。</title>,<text>晚向林間謝世紛。肯敎癡夢到金門。勝遊苦憶人如玉。歸興仍憐雪滿村。別恨南州生桂魄。詩情東閣動梅魂。何時更許松寮宿。床上群書得細論。</text>
<title>寄督運使</title>,<text>憶昨華旌遏鹿門。別來消息杳無聞。半生於世知音少。片諾惟公托意勤。海上羈蹤淹積雪。山中瘦影伴孤雲。風塵未卜相從日。看月中宵惱夢魂。</text>
<title>聽訟</title>,<text>先入之言莫難破。自是之私莫難攻。二者不爲心之害。可謂能充心體公。</text>
<title>挽姜報恩 ▦</title>,<text>槐國三年夢。江山一幅圖。淸寒心自適。朴實貌如愚。忽報鄕賢逝。還傷我輩孤。歸雲和老淚。斜日落東湖。</text>
<title>西嶽。次朴使君魯直韻。</title>,<text>㟒嶤西嶽與君攀。三日驅馳一日閑。迥䂨白雲開小徑。新營紺宇壓群山。興來獨住煙霞表。政簡何勞案牘問。雙眼儘敎高處着。肯將塵事入愁顏。</text>
<title>偶書</title>,<text>義利於人有主賓。不知身與貨誰親。可憐多少營爲事。今古同歸一窖塵。</text>
<title>挽全施遠</title>,<text>少日才何健。衰年病轉仍。仙都聞馭鶴。雲路負摶鵬。厚誼仍聮泒。深情悼失朋。南陔養未卒。九地恨難勝。</text>
<title>冬日書懷示兒輩</title>,<text>庭樹吟風鴈叫霜。寒聲誰遣入愁腸。飢寒有命貧何戚。致澤無期老可傷。暮鳥投林如我倦。殘花偃架爲誰香。消磨世事惟杯酒。醉睡昏昏一味長。病以長卿懶似康。此心全與世相忘。口無雄辯能堅白。鬢爲閑愁易變蒼。守道本來輕趙孟。知天安用怨臧倉。過從漸少林居僻。時讀陶詩一兩章。</text>
<title>寄山芥愚谷</title>,<text>玊葉生氷雪。淸漿爽肺脾。慇懃持贈意。風味本相宜。</text>
<title>疊西嶽韻寄朴使君</title>,<text>天上英游不可攀。空齊琴史伴長閑。槐柯昨日回殘夢。叢桂秋風賦小山。浪跡暫留西岳上。幽懷頻落白雲間。盈盈洛水銀河隔。安得開樽一破顏。</text>
<title>謝竹澗地主携酒見訪</title>,<text>伊水西頭屋數椽。白雲靑竹伴孤眠。仙蹤忽降幽棲地。村號應呼小洞天。寒谷變成春似海。深息流作酒如泉。歸旌暮帶東林雨。耿耿中宵一念懸。松裏幽齋竹作椽。閑中日用只孤眠。軒車暇日相尋地。風雨空山欲暮天。自笑簞瓢依陋巷。還思簪槖侍甘泉。時危未效涓埃報。耿耿嫠憂皎日懸。</text>
<title>題鑑源齋</title>,<text>俯仰渾如昨。存亡幾隔秋。客來無鶴報。池暖有魚游。那復樽前樂。空添笛裏愁。東風滿襟淚。斜日獨憑樓。</text>
<title>寄元圭</title>,<text>道路綿綿遠。天風浙浙吹。感傷渠最易。憂念我何涯。科第眞餘事。身心善自持。平居常戒愼。如對父師時。</text>
<title>謝城主趙玄夫來訪</title>,<text>憶曾同過冷泉亭。別後無因更合幷。歸夢幾尋靑鶴洞。吟鞕今在白雲扄。梅迎皁蓋先春發。月替華燈徹夜明。幽地不妨爲隱吏。莫辭軒車此頻停。</text>
<title>題佳士里 柳季華所居</title>,<text>數間茅舍着人豪。墻屋雖卑道義高。門外莫嫌車馬少。靑山流水是心交。</text>
<title>題彰賜亭詩卷</title>,<text>無計經營築小亭。幾逢幽勝費多情。數金幸賴天輸債。兩字仍誇地得名。逸興林泉今保樂。豊功帶礪昔參盟。風霜晚景須加護。世道憑公卜重輕。扶社功成卽引年。何妨宰相易神仙。淸風夙向金門隱。玄訣應從玉笈傳。萬里朝天霑聖澤。十金買地傍先阡。演綸健筆今無用。韋曲新詩和百篇。</text>
<title>送兒輩西行</title>,<text>西行有五戒。念念勿忘焉。兔棧毋騎馬。金灘莫上船。江氷春愼涉。路梗夜休眠。更怕入城日。紛華心易遷。</text>
<title>酉溪雜詠</title>,<text>西山眞氏建安人。此山東海潯。所居偶同名。景行勞我心。何人不事君。公獨愛君深。至今讀遺䟽。皎日照孤忱。書室架揷數百卷。窓牗燭神光。讀來心孔開。不讀舌本強。少時務記覽。老去多廢忘。繙新眼力短。温故意味長。石澗西澗合中澗。紺寒淸見底。六月風不歇。三更雨每灑。老翁坐石上。時時弄淸泚。自此方寸中。熱惱頓如洗。菜畦和露摘新蔬。靑靑玉滿筐。爛烹佐晚食。匙箸猶帶香。癡哉萬羊夢。晚矣數畝莊。心中苟無累。菲食勝膏粱。柘村年年養蠶月。蠶婦憂蠶飢。遶簷種桑樹。綠陰已離離。野外凡草木。悅目多葳蕤。莫論經綸事。功用不及伊。黃楊先君酷愛汝。幾費栽培力。往年慘枯死。造物惜不得。移植自隣家。依然舊顏色。所貴歲寒榮。何傷閏年厄。碧梧手植梧桐木。三年已摩蒼。不願朱絲被。況望靑鳳翔。年年六月天。避暑苦無方。蔭此白首翁。熙熙對羲皇。菖蒲茸茸澗底蒲。九節多上品。地幽根自老。天寒色逾凜。乾坤有勁氣。微物亦同稟。蕭然無俗姿。幽人愛偏甚。菡蓞天葩號水仙。露洗更嬋研。羅襪微步月。氷姿愁倚煙。含情欲何訴。顧影如自憐。千載少知己。三生誰結緣。辛夷 白詩有辛夷花白之句。俗呼此花爲辛夷者非也。今欲號以黃梅。陰崖雪未消。疎蕊金色燦。世人重繁華。孤芳請肯玩。品格如可論。梅兄堪作伴。尙恨無佳名。欲以黃梅喚杜鵑 華人號爲滿山紅遮山復映水。爾偏占春光。僬僥火翻旗。句漏砂點房。乘雨斵數叢。待看花拂床。若欲開爛熳。莫使根本傷。</text>
<title>幽居初夏</title>,<text>數間茅屋小溪濱。靜裏端宜着老身。翠色已交南澗柳。涼陰欲合北窓筠。趣成自到忘言地。意得眞如傲世人。飮罷松醪仍就睡。枕邊啼鳥喚醒頻。</text>
<title>醫局墻隈有山菊花。爲霜風所撲。有力戰之狀。感而賦之示座中。一名假菊花</title>,<text>山菊花假非眞。不用分明辨眞假。花名雖假節是眞。苦戰霜風猶不挫。平居抵掌談節義。男子心期如許大。一朝臨難草靡風。身上三綱輕一唾。山菊花小墻隈。花小於錢白色淺。雖無好貌誇玉雪。尙有貞姿傲霜霰。由來物性自有常。奈何人心易受變。君不見頓顙胡庭乞哀輩。名節終歸草芥賤。</text>
<title>挽鄭寒岡</title>,<text>禮敎將衰待我公。折衷諸說導群蒙。門開通德文方振。人去新安道又窮。筠史高名應仰斗。柏臺淸節想生風。袖中一瓣香猶在。倘記當年范伯崇。大節當時歷險夷。晩來衡泌足忘飢。百梅園淨頻携杖。千仞岡寒幾振衣。指掌迷途爲己任。寸心憂國有天知法門會値興衰運。可惜祥輝閟少微。園中植百梅。仍以爲號。化在仁鄕禮讓中。橫渠設敎有遺風。早年時雨霑陶社。百代淵源泝圃翁。川谷講心儒鐸振。倻山折角士林空。世衰更抱人亡慟。此意何由訴上穹。</text>
<title>寄歸來齋韓尙書</title>,<text>河岳當年間氣鐘。泰山名重命還窮。昨非今是歸田賦。後樂先憂許國忠。書信迢迢憑旅雁。流光忽忽泣寒蛩。艱危須藉英雄力。佇見鸞書起此翁。一別風神歲月深。此生何日更論心。長程苦被山河隔。短褐仍愁雨雪侵。至寶無期沽白璧。明時有像鑄黃金。久知出處關時運。猶自思君淚滿襟。</text>
<title>別朴子常</title>,<text>薄景低商嶺。寒雲起洛隈。雙龜傷舊別。一馬喜今來。世事心灰久。年光鬢雪催。重逢那易得。西北滿風埃。</text>
<title>記夢</title>,<text>昨夢朝眞入洞天。覺來風韻尙冷然。却忘沒脚塵埃裏。乍喜騰身沆瀣邊。此聯夢作 萬事漂零違夙計。餘生潦倒惜殘年。壯遊欲副平生志。莫被膠膠舊習牽。</text>
<title>秋日訪愚伏于山川</title>,<text>邇英朝夕侍光儀。暫許秋風返舊扉。北去每愁千里隔。南來尙恨一旬違。山川勝景尋仙洞。錦繡晴光照客衣。乞退不妨成二老。其如際遇古今稀。</text>
<title>山齋夜話。用前韻贈愚伏。</title>,<text>山齋薄暮挹淸儀。松影低簷月入扉。大任君應天所降。小才吾與世相違。一瓢自足居顔巷。五色方看補舜衣。聯袂莫辭今夕話。漢陽西去故人稀。</text>
<title>與茂伯有龍門之約。雨不果赴。</title>,<text>南望龍門咫尺間。相思安得過蘇端。山中有約同觴詠。腋下無由揷羽翰。雨暗平地荷葉敗。泥沾古壁蘚花斑。秋風脈脈停雲恨。料得吾君却一般。</text>
<title>挽盧牧使弘仲</title>,<text>玉潤初離璞。淵澄不着埃。明時曾歷試。吾榜號多才。洛水龍方臥。蓬山鶴遽回。馨風吹竹簡。遺慟在蘭陔。</text>
<title>挽金牧使道源</title>,<text>高名騰白屋。逸翮上靑霄。家受詩書學。人稱玉雪標。鳳來欣再覩。鶴去逈難招。老我芝焚歎。殘魂一半消。</text>
<title>金烏書院。會一寒諸公。</title>,<text>一畝儒宮占上游。洋洋衿佩捴名流。共尋東洛千年勝。遠憶南山再月留。水向孤峯分燕尾。臺臨平野聳鰲頭。塵緣未盡還星散。岐路明朝抱別愁。院一名南山。故用朱張事。瀛洲十八又加三。江閣仍憐月色添。明日橋頭難別意。片雲西去雁飛南。同會凡二十一人</text>
<title>仙遊洞</title>,<text>仙山今日着枯笻。聞說仙人會此中。雲外捻簫曾駕鶴。巖邊種玉想耕龍。天開靈境應誇勝。人把新詩敢鬪工。風露滿衣留不得。明朝重蹋白雲封。千仞巖頭一振衣。洞天斜日却忘歸。願從水石營殘業。誰識風塵有禍機。四野稻梁逢歲歉。滿山梨栗入秋肥。澄心默對閑雲坐。不說人間是與非。</text>
<title>次地主韻 </title>,<text>路入華陽境轉幽。滿林紅錦映高秋。曾聞此地饒奇迹。更喜同來摠勝流。山古素傳秦女隱。洞深遙想漢仙遊。壺中往事憑誰問。雲物依依尙帶愁。</text>
<title>碧霏潭。次地主韻。</title>,<text>松下瑤壇醉後憑。氣豪渾欲華山凌。煙消石面屛千疊。水落潭心雪幾層。道骨本從靈岳降。詩篇偏愛彩霞凝。何緣借得培風翼。萬丈高峯處處登。</text>
<title>次地主韻</title>,<text>宇宙能容我輩狂。塵蹤三日着仙鄕。禮儀愚谷追通德。愚谷姓鄭 詩格玄洲壓子昻。玄洲姓趙 蠟屐自慙來往遽。山雲緣底卷舒忙。欲尋玄訣須尋靜。未必長生別有方。</text>
<title>次愚谷韻</title>,<text>逕斑蒼蘚壁涎蝸。壯志誰憐蹴太華。涉難一身輕似葉。啼冤兩眼眩生花。流光忽忽愁飜水。逸興飄飄入落霞。牽勝靈源窮窈窕。尋眞烏石遍谽谺。山形屹屹如翔鳳。水勢蜿蜿學走巴。蛇也 頻對紅林深染翰。時從碧澗晚橫槎。宦遊槐國曾爲吏。仙隱茅君欲挈家。周覽不嫌雙脚倦。優游自足百年誇。迷途失步仍成悔。勝地回頭轉起嗟。歸去不須昏嫁畢。世緣膠擾海無涯。</text>
<title>謝趙審仲乘月來訪</title>,<text>雲間招鶴客。臺上伴鷗翁。皓首經年別。靑尊此夜同。江空涵素月。林晩起涼風。願作漁樵侶。相從寂寞中。</text>
<title>謝全性之來訪</title>,<text>朔風掀屋雪穿帷。耿耿孤懷短燭知。遠別可堪年老日。相尋不負歲寒時。交情敢擬聯雙璧。世事翻傷累十碁。經濟由來憑雋望。未應林下滯英姿。</text>
<title>新歲。寄呈地主玄洲及趙正郞玄谷案下。</title>,<text>世事殊難料。流光奈更忙。椒觴同守歲。梅閣想聯床。詩筆頻呵凍。吟髭未禁霜。歸期聞又近。愁思轉茫茫。</text>
<title>凁水泛月</title>,<text>渚沙如雪水如藍。一曲雲璈引興酣。人數較多商鳳四。地形疑入海山三。江空風露沾衣袖。夜靜魚龍聽笑談。赤壁舊遊明日是。莫辭乘月向西潭。</text>
<title>壬戌七月旣望。泛月東江。同遊凡二十五人。以赤壁賦從頭分韻。次第占之。得秋字。</title>,<text>萍蹤潦倒滯林丘。羽化何緣到十洲。佳節正當玄默至。群賢共繼昔人遊。雲間俄見寒蟾透。鏡裏誰敎彩鷁浮。學士臺邊巖似簟。使君亭下水如油。逈遊怳若身乘鶴。往事茫然劍刻舟。自幸名區容落魄。寧煩世念入搔頭。疏燈點點漁村近。淸磬泠泠佛寺幽。衣袂凄涼飜白露。壺觴瀲灔溢黃流。三千海外人誰到。六十年來甲始周。逆旅推遷傷已老。平生夢想喜初酬。英靈喚得東坡老。逸興濃於赤壁秋。乍恨瑤臺回昨夢。更移蘭槳刺西湫。九華屛障連飛鳳。山名 千頃玻瓈接伴鷗。亭號 占斷落霞來遠望。分留晴景到冥搜。穿雲何處吹瑤管。乘月仍期倒瓦甌。卷外湖山開錦繡。塵中身世寄蜉蝣。風霜偃薄心何變。齒髮蹉跎氣轉遒。脫去簪紳尋水石。悟來漁釣勝公侯。莊生本自齊榮辱。元亮從今任去留。暇日直須頻泛洛。玆區元自我菟裘。</text>
<title>洛江雜詠</title>,<text>落拓商山子。半世塵臼䧟。佳辰隨羽人。東湖掛布。江流似積蘇。山峭如揷劍。燈影遙想漁。鐘聲暗認梵。仍思蘇長公。赤壁今夜泛。曠世續淸遊。勝事諒無欠。風景入詩脾。江神不負俺。十月泛宅期。寒潭開古鑑。吟衫蹙蹙剪輕綃。東洛新秋暑氣消。仙韻本來商嶺客。靈源欲泝武陵橋。江山萬古鰲應戴。風露三更鶴可招。路入龍淵回棹晩。白雲何處捻輕簫。北來山勢走靑虬。江水晴涵萬斛油。一縷泠風吹鶴背。三淸瑞靄鎖鰲頭。雋遊赤壁依然是。傑句東坡和得不。兩日尋眞餘興在。夕陽撗笛下東洲。</text>
<title>次韻贈鞭羊道人</title>,<text>萬事自憐新白髮。一麾今卧古東州。逢師聽罷回光法。政値池心月印秋。</text>
<title>過集勝臺</title>,<text>山遶孤村柳拂橋。滿林秋色護幽巢。一江魚鳥須相記。他日重來是舊交。</text>
<title>馬上口占。錄奉金友古。</title>,<text>東來別恨兩悠然。天畀文圍十日緣。老病固宜當世棄。踈狂獨荷故人憐。南湖落日聯鏕渡。西閣殘宵對榻眠。秋暮更留蓮社約。淸遊莫被簿書牽。</text>
<title>題淸平山寺壁</title>,<text>蒼翠東連一萬峯。芒鞋穿過幾重重。頒經古蹟碑猶在。燒汞遺墟竈已空。松月布壇頻聽鶴。風雷起壑想吟龍。重來有計吾衰矣。姓字惟題古壁中。</text>
<title>次使相韻</title>,<text>湫淨蛟蟠瓮。雲深鶴踏松。道人今不返。玉女爲誰容。</text>
<title>秋夕在狼川。思家兄及兒輩。</title>,<text>關塞遙分竹。江河杳泛萍。中秋三五夜。上洛一千程。別遠均傷老。愁多不願醒。何緣成會合。細說此時情。右思兄邇來書信苦相稀。作賦初心奈已非。惟覺鬢邊添白髮。何由膝下見斑衣。看雲落日魂潛斷。和月中宵夢獨歸。遙想故園秋興足。黃雲沒鶴小魚肥。右思小兒輩</text>
<title>喚醒軒 幷小序</title>,<text>余有泉石之癖。凡暫時所舍。稍有幽致。則輒帖石貯水。槃礴於其中。不知日之將暮。今年夏。待罪玆府。下車之初。見衙閣軒庭甚荒廢。無階墄之設。瓦礫堆前。隘陋不堪適。履及軒隅。有蒙泉淸冽。可引以爲池。迺役吏輩疏鑿。東庭爲小塘。周垣曲砌亦具體而微。旣名以喚醒。仍自思之曰。古人有不掃一室者矣。惟此居處汚潔。干我何事。旣又自解曰。易汚塗爲美觀。理濁俗爲善民。推頻而長之。此在太守工化之何如耳。但未知太守應物之地。其能免於外累之侵蝕。而日有澡雪之功耶。仍記其事于壁。繼之以詩。瓦礫堆中草沒腰。新開玉鏡洗煩敲。峽中那得逢佳友。壺裏眞宜作淡交。淨喜塵泥都不起。淸憐琴瑟自相調。敢期果育功相藉。但欲澄虛學海巢。</text>
<title>余爲府三月。旋有紫微之命。發行前一日。父老觴我於東軒。次軒韻以謝之。</title>,<text>雙旌三月滯東州。千古荒墟一片愁。政拙豈聞民有頌。兵興仍値野無秋。擧盃聊爲江山謝。臨別還傷道里悠。滿目風塵吾老矣。不知何日續淸遊。</text>
<title>挽申知事叔正</title>,<text>嵩岳當年賀降申。魯郊何遽泣亡麟。屛藩惠澤沾襦袴。臺閣淸風動薦紳。玉樹忍看埋厚地。瑤徽無復和陽春。英靈不逐浮雲散。紫府今爲第一賓。</text>
<title>蓮堂。次李舍人子異韻。</title>,<text>余於十許歲時。夢到一處。金碧輝煌。牓曰舍人司。俯瞰荷池。水禽遊戲。邐迤而往坐小臺。有吏授簡令賦詩。余書一絶曰。舍人呼我舍人臺。白鷗靑鶴共徘徊。今年夏。授本職。親舊來語曰。君能記得兒時夢耶。萬事天定。豈容人力於其間。及到本司。所見恰恰夢中事。心異之。適李舍人子異以其所作示之。遂步其韻。子異爲司諫。奏罷梨園。其後除舍人。到司。風味蕭然。無復舊日繁華。乃作詩曰。池塘水滿芙蓉泠。獨凭危欄聽雨聲。館閣諸公相繼和之。鄭景任詩曰。如何聽雨凝香夜。却悔當時放鄭聲。子異未必爲悔。而特因時以相戲耳。幼時蓮閣夢題名。白首英游却有情。女樂不妨揮斥盡。秋塘一部聽蛙聲。</text>
<title>次西坰相公韻 幷小序</title>,<text>洪惟我殿下卽位之初。起李公元翼爲領議政。明良相遇之盛。近古所未有也。是年九月初六日。上遣中使授几杖饌具。仍命兼行耆老宴。卽古養老於秋之義也。左右揆二相六卿同會。卽古三公卿大夫同往之義也。此禮之不見於世久矣。公何以得享於身也。公以正論姱節。曾不容於濁世。十年廢斥之餘。入而踐三台之首。其德望之高。巋然若魯靈光矣。而當宁好賢之誠。又與古之乞言者異世同符。始公之以病聞也。至欲屈玉趾而躬問。今之所以加盛禮於公者。固其常也。是時公年七十有七矣。風神粹然。精力不衰。屬時訪落。朝有老成。其正人朋來之倡乎。其祥麟遊泰畤之候乎。其平泰階奠方極之會乎。埈以省郞。謖足覩盛事。不可無一語以識之。乃次西坰韻略述賀忱。若夫公之盛德淸風。自足以輝汗簡而播口碑。此不書。神化重煕日。孤臣久廢年。抛竿驪水上。搢笏玉墀前。敬老豐周饗。優賢陋楚筵。內官頒几杖。東郭會神仙。露菊乘秋掇。金蓮入夜宣。汪恩深似海。直道本如絃。節爲臨危著。心何處困遷。陳謨知學邃。見事炳幾先。往哲眞同躅。英名莫與肩。非才容侍坐。報德到華顚。深衣卧洛日。初服急賢年。居寵心逾下。高名世孰前。自天優大老。匝地設華筵。素履眞如玉。厖眉已換仙。日星宸翰麗。几杖尙方宣。盛會聯環珮。繁音雜管絃。龍門叨得御。鳳閣屬重遷。湛露恩同洽。如雲走敢先。范韓忠可踵。喬偓壽應肩。再拜瞻南極。歡情似欲顚。</text>
<title>擁爐開酒缸 月課</title>,<text>滕六騷騷欲沒矼。幽人閑坐掩前窓。春隨寶鴨偏生座。香動浮蛆政滿缸。火挾酒功如轉鬪。雪將風勢似迎降。陶然頓去寒酸態。吟罷聊揮筆似杠。</text>
<title>送張旅軒還故山</title>,<text>有夢尋幽地。無心做好官。只緣臣病重。且恃聖恩寬。行褚惟義易。歸程指玉山。艱虞憑氣力。將息願平安。</text>
<title>次李芝峯韻</title>,<text>昔余謝病南還也。公以詩送之。今二十年矣。時時披閱。用替千里面目。玆者公之第二郎宣慰公。到永嘉問寒暄。感荷厚誼。謹步前韻以謝之。往事悠悠轉眼空。十年相望各西東。英躔落落星辰表。浪迹飄飄嶺海中。瓊韻有時賡白雪。芝標無路挹光風。窮鄕幸被賢郞問。千里還如一席同。</text>
<title>孔明廟柏 月課</title>,<text>寥落荒祠古郡城。森森翠柏拂簷楹。含凄風自虬鱗起。倒影雲隨羽蓋生。黛色渾疑巫峽暝。寒聲不辨浙江鳴。千年老態偏奇絶。萬壑淸霜獨飽更。直榦欲凌霄漢表。高枝寧許蔦蘿縈。羸形不受莊周火。嫩葉長留子晉笙。世上興亡知幾閱。廟前冠蓋慣相迎。當年老杜摩挲久。一首新詩感慨幷。最惜苦心容螻蟻。仍憐大器委榛荊。棟樑堪作明堂用。剪伐終非造物情。根柢但須培土壤。枝柯直擬掃攙搶。周人患暍何勞扇。杞國憂崩可以擎。正賴鬼神同守護。任他天地自生成。空山叢桂長爲伴。上苑天桃不羨榮。神物想應經百劫。飛騰還恐上三淸。白頭今日經遺廟。靑史平生慕孔明。窈窕丹靑森劍佩。依俙樹木托精英。童童獨向郊原秀。落落如看氣像宏。勁節不曾隨俗變。孤標端欲與人爭。枝間日夕靈飆撼。應爲忠魂訴不平。</text>
<title>漢江。別月澗兄。</title>,<text>二老將分日。三冬欲盡時。天寒衣袖薄。地逈簡書稀。强制盈襟淚。相看滿鬢絲。只緣君寵重。不作一行歸。</text>
<title>送趙持世左遷襄陽</title>,<text>晩景凄凄木落秋。送君天地極東頭。未應白首淹羈宦。猶向靑門抱別愁。風起壯觀鵬擊海。雨晴奇彩蜃成樓。坡翁自此詩逾富。胸次朝朝縹氣收。</text>
<title>途中。寄鄭全李三學士。</title>,<text>犬馬之年已逼稀。盛時陳力夙心違。漂零本自迷行止。今昨何嘗覺是非。蹤跡敢安千里去。夢魂猶逐五雲飛。艱虞却幸諸公在。朝夕橫經侍紫微。</text>
<title>送李子時出按嶺南</title>,<text>靑春銜命出南關。紫誥催宣墨未乾。詩禮家聲兼武略。風雲意氣壓儒酸。化行一路民心服。威懾殊隣虜膽寒。自愧報恩無寸效。白頭空戴侍臣冠。</text>
<title>淸風溪十二絶</title>,<text>陽坡煮艾 孟春陽和潛向雪坡噓。一掬新芽嫩入廚。玉糝未須和五種。已誇風味敵蓴鱸。前池引泉 仲春涓涓潛漲發天機。句引寒流入小池。忽有兒童驚異事。滿山蒼翠鏡中移。洞裏尋花 季春照耀山顔與水村。層臺認得駐東君。衣披侍女霞光爛。旗卓行宮火色飜。溪田種藥 孟夏瓊苗斵得后山春。九畹移來嫩葉新。誰識朝朝培植意。不惟康濟自家身。深院養竹 仲夏玉筍森森養幾竿。已看靑葆出闌干。淸標願托風霜契。雋味寧謀口腹餐。幽澗濯熱 季夏一派靈源沆瀣通。炎天酷熱洗來空。心中不起三更火。腋下如乘萬里風。小池賞蓮 孟秋玉井蓮移不用梯。忽看仙子步玻瓈。風吹綘袂龍涎動。露瀉明珠羽蓋低。後園收栗 仲秋黃芒如蝟拆淸秋。錦殼累累手自收。稍喜晩來饒活計。玉漿三咽當晨羞。黃花泛酒季秋老圃秋容已索然。數叢猶愛綻金錢。掇英泛酒傳幽事。爲把淸樽慰暮年。紅葉煖堗 孟冬葉脫群山露玉蓮。綠苔庭砌覆紅氈。烘来冷堗成春煖。免得長宵縮頸眠。雪水煎茶 仲冬風爐雪水颺靑煙。一椀醍醐骨欲仙。陸羽向來題品誤。淸甘但說惠山泉。朝簷負暄 季冬日日晴簷坐負暄。此身閑邊亦君恩。君心願得如朝日。照遍窮民挾纊溫。</text>
<title>至日早朝。錄奉李汝固求和。</title>,<text>至日陰陽闔闢交。善端宜橫惡宜消。天機袞袞璇標轉。世道熙熙玉燭調。百辟呼山瞻紫極。五雲扶日上蒼霄。猥居經幄眞非分。愧乏規箴補聖朝。</text>
<title>玉堂。次李汝固除夜有懷韻。</title>,<text>苒苒光陰歲又除。百年人事夢蘧蘧。一千盛會欣初遇。十八淸班愧久居。豈有文章誇吐鳳。只饒蹤跡老叉魚。東風願借南歸便。社帶隣翁共接裾。</text>
<title>送李使君 命俊 出守完山</title>,<text>龍興千古地。鱗涸一方民。聖主推恩遍。儒臣出牧頻。雙旌初入境。百里已回春。往事咨詢日。馨風憶古人。</text>
<title>送鄭汝廓赴任靑松</title>,<text>霜風捲迹雪沾衣。欲問歸期未有期。日暮漢江相別處。老懷多少隱侯知。</text>
<title>送金學士去非朝天</title>,<text>國恩爲重此身輕。遙指鰲山問幾程。揮筆新詩浮蜃彩。打蓬疏雨帶龍腥。風波萬里憑忠信。嵩岳三呼祝聖明。仍憶昔年遊歷處。至今渾若隔前生。</text>
<title>送兒子文圭遊周王山</title>,<text>物外尋眞境。塵間謝世紛。丹崖金作障。綠水錦成文。山帶周王號。禽啼蜀帝冤。攀躋吾老矣。東望一傷魂。</text>
<title>咸臨途中偶吟</title>,<text>千載風雲景運開。猥隨群雋貯蘭臺。嘗聞不辱由知足。自顧非才合乞骸。華髮滿簪渾似雪。丹心憂世未全灰。夜深獨倚郵亭望。耿耿辰光照此懷。</text>
<title>安保驛館。思月澗大兄。</title>,<text>浙浙衝飆欲裂裳。崎嶇況復涉羊腸。辛艱剩喫蔥三斗。酸薄難賖酒一觴。郵館夜深愁隱几。縣齋秋晩憶聯床。何時報得君恩重。白首相依酉水陽。</text>
<title>除夕。直廬書懷。</title>,<text>緹灰飛暖律。三十六宮春。玉燭堯天麗。璿衡舜日新。文明岐集鳳。祥瑞畤遊麟。自此三邊靜。群蠻歲貢珍。右頌歲禁掖春風至。彤庭瑞雪飄。龜呈千歲籙。鳳下九成韶。東貊心皆革。西酋首已梟。詞臣無一事。惟解獻風謠。右頌德直廬無夢寐。更鼓徹晨聽。萬燭華星爛。千官佩玉鳴。祥雲環紫極。瑞日上淸冥。共際昇平會。呼嵩祝聖明。右朝天千里思吾伯。分符在嶺中。一年書久絶。三夜夢還空。梅蘂新催白。燈花烱吐紅。明朝倘飛舃。來謁大明宮。右思兄嶺外兒孫別。秦中歲序遒。飢寒千里隔。懷抱兩鄕愁。術業宜加勉。光陰豈暫留。乃翁何可學。蹤跡任沈浮。右念諸兒爆竹驚殘夜。璇杓忽指東。縛船難送鬼。看鏡已成翁。甁裏梅花瘦。樽中柏葉空。生涯安拙分。何用問窮通。此下述懷年光驚逝水。世念摠成灰。却老元無藥。迎新只有盃。寒隨殘雪盡。春逐曉鐘來。合眼纔成夢。先尋舊釣臺。</text>
<title>衙退。賞小桃有感。</title>,<text>白首風塵萬事勞。偶因休暇上東皐。扶笻點檢春消息。開遍園中幾樹桃。</text>
<title>次韻寄李侍讀 景奭</title>,<text>誤落塵中一夢闌。幾年親戚阻團欒。靑袍浣盡長安市。丹竈抛殘太乙壇。學道漸能齊得喪。做官非爲救飢寒。老來惟切還山計。嵐翠軒窓坐臥看。</text>
<title>次華使韻</title>,<text>處世長嫌鬧。尋眞暫避喧。山明經雨洗。沙塌認潮痕。探勝淸遊穩。張嬉舊俗存。乍歡同鶴馭。那復上龍門。</text>
<title>次李侍讀 景奭 韻</title>,<text>曉夢蘧蘧到故山。忽聞坊吏喚催班。天風欲我昏眸刮。吹落新詩几格間。</text>
<title>落淵</title>,<text>玉峯相對佛香爐。嵐翠空濛似畫圖。中有一條飛瀑瀉。謫仙詩句未應摹。</text>
<title>次金子定韻</title>,<text>風塵一辦十年癡。潭上淸遊本不期。日暮洞天歸去遠。相思惟有月明知。</text>
<title>次小有亭韻</title>,<text>松間認得畫圖家。默誦停雲三四過。征役半生愁裏老。溪山此日望中多。身謀不及鳳藏羽。寇亂已傷鯨觸羅。莫怪未酬登眺約。世紛不盡恒河沙。</text>
<title>不知巖</title>,<text>巖號如何喚不知。深藏不與世人期。眞同大智生衰世。惟願和光不衒奇。</text>
<title>歇馬溪邊柳陰記事</title>,<text>帖石溪心貯綠漪。坐來忘却樹陰移。支頤忽作臨園夢。點點新荷已出池。</text>
<title>蕩春臺卽事</title>,<text>雨後金沙俗跡稀。丹霞似欲染朝衣。老人行止無拘束。乘興而來興盡歸。誰道人生七十稀。九旬無恙見麻衣。蕩春臺不秋泉冷。洗盡炎埃踏月歸。</text>
<title>出宿城南村舍。寄睦禹卿三昆季。</title>,<text>有美賢昆季。相思閱夏秋。風塵朝市隔。花木午橋幽。至樂聯三璧。同居起一樓。鴒原吾獨闊。望月兩鄕愁。</text>
<title>訪李季徽</title>,<text>極浦寒雲起。空庭落葉鳴。尊前終日話。嶺外送人情。交誼金應斷。家風水共淸。他時相憶處。片月兩鄕明。</text>
<title>次韻題梧里相國刺繡花草</title>,<text>桃李非勁草。松栢無奇花。何人繡二種。異品爲一家。主翁嗜好別。貴勁不貴華。右松安得茹芝草。又復餐菊花。飛騰挽化人。上謁玉皇家。長與魏伯陽。玄訣討瑤華。右芝菊澗邊生幽草。春來自開花。不願盛玉盆。被賞紈綺家。但恐鶗鴂鳴。容易損芳華。右盆花</text>
<title>題鎭川蓮亭</title>,<text>池心萬柄玉芙蓉。多少曾經太守翁。爲向芙蓉煩一問。幾人標格與君同。</text>
<title>還山題屋壁</title>,<text>林泉知有待。風月自無邊。苔老三生石。花殘十丈蓮。聖恩那忍負。臣病亦堪憐。岐路徘徊久。山中月再圓。</text>
<title>眞松亭。訪早梅。</title>,<text>歲暮羈懷鬱未開。白頭烏帽困風埃。不辭半日淹行蓋。摠爲先春賞早梅。酩酊直須迎素月。飄零還恐點蒼苔。殷勤更向羌兒說。莫遣吹殘玉笛哀。</text>
<title>遊蚕頭。次金道源韻。</title>,<text>鰲首䀚空不可干。巍然欲逼鶴天寒。手中太乙靑藜杖。脚底仙人白玉壇。落日煙波乘雨去。懸厓鐵畫捲蓬看。淸詩剩得輸奇勝。字字明珠落玉盤。</text>
<title>寄李汝固 植</title>,<text>少日襟期坐太疏。幾從方外誤驅車。逈遊濩落尋蓬鳥。舊步踉蹡返草廬。靜裏喜看高士傳。病中多謝故人書。年來世念俱灰冷。惟覺離愁轉惄如。</text>
<title>遊楊花渡</title>,<text>宦情逾覺近來酸。偶向芳洲共缷鞍。身世居然成野老。名銜莫遣喚朝官。風煙滿目頻揮翰。霜雪盈頭合掛冠。海上雙鳧飛不少。歸裝吾已理魚竿。</text>
<title>題百歲夫人仙杖詩卷 夫人享壽一百四歲</title>,<text>五峰相國得仙杖於中原。送百歲夫人。夫人殘後還峯老。夫人。正郞朴𤥚之王母也。曾隨亞使獻霞觴。百歲夫人鬢未蒼。靈壽依床驚九節。曾孫侍坐遙三行。聞言佳貺來峯老。應是神工採武當。杖本出武當山 俗眼何勞分竹葦。貞姿尙認削琳琅。自從王母還天上。却逐仙翁到漢陽。剩喜行山排虎鬪。更愁臨水化龍驤。鴻恩近日優勳宰。鳩杖將看賜尙方。此物莫敎閑掛壁。秋風扶我好歸鄕。</text>
<title>次李汝固韻</title>,<text>短日經簷欲換年。覊懷此夕轉悽然。淸班從古名浮實。濁世何人行中權。直節君宜膺鶚薦。庸才自愧荷鶯遷。粧嫫莫枉朱鉛費。萬事如今一聽天。</text>
<title>挽鄭檢閱 杺</title>,<text>非夫人慟而誰慟。福善之天奈杳然。萬里雲霄初奮翼。一時英妙少齊肩。學成名父心傳日。命短先賢髮白年。聖主起嗟仍厚賻。榮光猶足慰窮泉。</text>
<title>挽鄭三宰 曄</title>,<text>屹然標格出塵埃。早被淸朝選茂才。自是精英凝海岳。豈知屯難構雲雷。時當閉塞群賢隱。運値亨壽太老來。濁世自將氷玉操。明堂久佇棟樑材。窮經餘澤霑芹泮。持憲淸風洒柏臺。千仞鳳儀方作瑞。五更鷄夢忽成災。德高能使朝庭重。名盛翻傷造物猜。忠悃病中留一䟽。恩榮身後列三台。孝違終養公應慟。交失知音我最哀。暮齒夜臺如更見。此生懷抱細相開。</text>
<title>挽黃持平 紐</title>,<text>厚重之資學行俱。一時詞賦擬三都。淸朝方喜儀丹鳳。中夜誰知夢白駒。一作如何夏鵩妖爲祟。終歎河魚病未蘇。 故宅涼涼依華岳。孤舟杳杳發東湖。陸行水涉饒艱阻。到處神明賴善扶。</text>
<title>挽盧報恩</title>,<text>一臥菟裘歲月賖。肯將魂夢落東華。四州惠澤循良吏。百世馨風禮法家。遐算永期同海鶴。微痾誰料誤杯蛇。忙途忍負前秋話。題挽如今恨更多。</text>
<title>奉呈梧里相國</title>,<text>始辦千鍾換一瓢。夙將台鼎等秋毫。蕭然矮屋西湖表。藏得英名北斗高。聖眷想應優國耉。風塵不欲縶人豪。莫言休退林居樂。魏闕心懸日夜勞。</text>
<title>啓運宮挽詞</title>,<text>檢校平章迭擅聲。我東華閥數綾城。政當邦國熙辰啓。重見塗莘淑女生。詩禮夙資賢父訓。瑤環恥與衆兒爭。調和琴瑟寧忘敬。侍奉宮闈務盡誠。百行旣從麟趾化。九苞曾養鳳毛成。夢傳玉璽徵神貺。財散金錢助義兵。運否忍言罹厄會。時危俄喜奠昇平。洪功不伐乾坤竝。大德無私日月明。協贊玄謨資聖善。遍敷仁澤浹黎氓。神孫漢室規模大。文母周家見識宏。儀物已豊千乘養。蕃禧將卜萬年亨。靈符商籙基玄鳥。慶衍金官降紫纓。孚祐未嘗天命僭。嘉祥佇待地祗呈。方貽燕翼同豐芑。忽報鸞驂上太淸。痛結重宸腸火熱。哀纏委巷淚河傾。惠先任恤神宜報。壽靳期頤理莫評。床上鸞銅塵已蝕。江頭馬鬣草新縈。徽音合作長秋範。懿行同傳太姒名。禮爲宗支殊大小。孝隆存沒備哀榮。本支世世綿瓜瓞。阡表須將美號旌。</text>
<title>大殿端午帖 代人</title>,<text>重五初回節序和。槐陰羃羃引風多。香蒲共薦千年祝。瑞麥爭騰兩穗歌。塞上兵戈消沴氣。域中人物沐恩波。康衢白首翁無識。却道於吾帝力何。</text>
<title>倭踰峴別元圭。時以調度使赴東朝。</title>,<text>赴急君臣義。分携父子情。只緣憂爾疾。不許侍吾行。淚落寒泉漲。誠深歸日明。歸期應未晩。盪寇有神兵。</text>
<title>玉浦驛遇雨</title>,<text>黯黯懸雙淚。迢迢閱幾程。一生兵裏老。六日雨中行。聖眷丘山重。微軀草芥輕。夜深投古驛。燈火盡情明。</text>
<title>高山客館</title>,<text>寒食無煙節。孤城帶雨過。風光誰管領。滿地落梅花。</text>
<title>送全性之赴陜川</title>,<text>雋望眞宜躡峻臺。一官胡乃降南隈。草心欲報三春澤。驥足元非百里才。此地素稱山水勝。高情寧許簿書催。良醫藥痞和平貴。時議如何後勞來。</text>
<title>送李茂伯出守潭陽</title>,<text>窮路相依骨肉親。臨岐不耐兩傷神。卽當聖主憂民切。那免詞臣出牧頻。金柳嫩添寒食雨。錦衣光襯故山春。吾衰已決漳濱臥。千里相看月一輪。</text>
<title>送進香使洪景望 霶 朝天</title>,<text>壯志平生釣巨鰲。此行迢遞敢辭勞。東皇已捲黃梅雨。海若平鋪白玉濤。三島過時帆影穩。九天班促珮聲高。明庭鳳彩人爭覩。雋望應推第一豪。</text>
<title>送登極使閔士尙 聖徵 朝天</title>,<text>飆馭泠然汗漫遊。靈槎穩過鳳麟洲。望中雲海三千里。脚底仙人十二樓。筐篚四方聯玉珮。山河萬古壯金甌。吾衰那復鈞天夢。匣裏龍泉夜夜愁。</text>
<title>送姜學顔赴任順天</title>,<text>十年東海擯孤忠。千載逢辰命欲通。乍聽希音翻白雪。忍將離恨向東風。仍慚水部淹羈宦。未辦滁州作醉翁。別後莫敎書信闊。豫章應有北來鴻。</text>
<title>送朴潤甫赴任豐基</title>,<text>潤甫將赴基木。余往別。潤甫餉以酒。余命從者齎餅肴。潤甫曰。是將欲遺稚子耶。余曰然。仍有所慽慽於中者。傳曰。老吾老以及人之老。幼吾幼以及人之幼。然則潤甫之觴我。是老老之推也。見我齎盤飣。認其爲饋幼。是幼幼之推也。以此而推之。亦可謂知爲治之本矣。余觀今之爲政者異於此。謂頑悍之民非敎化可理。而搏擊之侵虐之。以致遠近怨咨。父子流散。猶莫知省己。徒歸咎於民俗之難化。大學絜矩之道不見於世久矣。今潤甫獨以老老幼幼。而推之一方之人。孰不視太守之政而各自興感於心也。亦豈有民興於孝慈而患治道之不成者乎。孟子曰。古之人所以大過人者無他。善推其所爲而已。願潤甫之推而長之。使人人而興起也。老人曾忝蒞是郡。無片善及民。而觸事有感。今以此而相勉。乃古人不忘桐鄕之意也。旣錄所見爲贈。且附一律于後。小白南墟水石幽。昔年於此暫分憂。爲官自愧無遺愛。送容那堪憶舊遊。老幼從今均飽煖。閭閻隨處遍歌謳。秋風欲理南歸棹。準擬相尋錦水頭。</text>
<title>安保驛。柬伯氏。</title>,<text>洛水秦雲本不迂。老懷惟與少時殊。忽聞半夜孤征雁。亦有離愁似我無。</text>
<title>書權子敬世稿後</title>,<text>故家文物最多才。唱自陽村到習齋。石叟詩從三刖出。金吾句與八音諧。淸門遺澤流應遠。逸翰今君格又佳。題品何勞求拙批。老夫詞藻愧如俳。</text>
<title>訪鄭德餘</title>,<text>旅遊千里遠。邁景七旬垂。漢水春來早。商山客去遲。獨斟新歲酒。仍和故人詩。遙想園林勝。梅嚬柳拂絲。</text>
<title>送李子異出按湖南</title>,<text>狼鬛翻芒胡騎駻。西事搶攘歲纔換。老龍如何不吐雨。萬里靑丘墮然炭。君王仁聖堯舜資。遍擧荒政無遺算。一代通儒李子異。按湖出自宸心簡。金門曉闢邇英殿。手賜玉札奎輝爛。南州五十九州郡。涸轍務推仁澤渙。十事咨訪九恤民。其次綢繆固屛翰。溫溫天語如絲綸。汪汪洪恩似江漢。頓顙瑤墀何以謝。却愧臣材本樗散。一方今荷畀英簜。敢不劬躬濟時難。銀臺舊僚一老翁。交誼風斤許斵墁。鍾街踏處每差肩。世事談時同扼腕。春明今作隔年別。兩地相思秋月翫。時平安得屢豐年。闕下更賀梟可汗。吾衰已決故鄕去。樽酒何時會同伴。</text>
<title>舟中別兒姪</title>,<text>風雨東湖夕。汀洲漲綠波。孤舟相送恨。秋水杳無涯。</text>
<title>漢江舟中</title>,<text>長江西走兩厓間。白日雷轟九十灘。入峽更愁衝暮雨。捲蓬無興看秋山。誰知百丈牽船苦。不及孤蹤涉世難。何事人心同此水。却從平地起波瀾。</text>
<title>興元舟中別光圭</title>,<text>斷蓬無定逐天風。行止年來任化工。念汝雖當爲旅日。片時寧廢讀書功。原商逈隔雲山外。骨肉相分道路中。世亂但期家業保。餘生不管命窮通。</text>
<title>寄嵩陽守</title>,<text>世事關心切。人生會面難。豈知千里別。又失一樽歡。邁景俱年老。交情見歲寒。前江乘雪月。準擬泛孤山。孤山在府東十里。勝槪有名</text>
<title>寄張尙書持國</title>,<text>論議眞難合。愆尤只易招。一丘來石室。千里憶瓊標。自省心何愧。群讒骨欲銷。相知惟見恕。餘日保漁樵。</text>
<title>寄金尙書叔度</title>,<text>白岳晴當席。苗花晩映襟。齒居纔把手。遠地隔知音。積毀應鎖骨。論交有斷金。別來如問我。憂國雪渾簪。</text>
<title>次愚伏韻</title>,<text>地位淸髙老更嫌。可堪衰病近来添。何時歸臥東江上。錦繡秋山好掛簾。</text>
<title>次韻贈李正字 皥。 時會龍門書宇。</title>,<text>壯圖當日慕雲鵬。浪迹如今似野僧。幾許西原湖外望。偶然南岳雪中登。交情各保膠投漆。雅度相看月照氷。行矣驅車無暫輟。聖門階級本多層。</text>
<title>挽李芝峯</title>,<text>袞袞源流遠。溫溫稟賦醇。精英鍾▣岳。風采聳簪紳。白璧連城價。明珠照夜神。天衢初奮翼。霄漢早攀鱗。曩者群陰塞。飜敎大運屯。頹波爲砥柱。濁俗豈緇磷。鼎革逢新化。弓旌訪舊臣。淸朝公典選。群雋藹同寅。烏府曾飛簡。黃扉待秉鈞。設施基積學。淸約見持身。節行人人服。文章字字珍。吟成銅柱句。誦遍火維濱。公與安南使臣有唱和詩。爲其國中所膾炙。 封禪無遺稿。嘉言蔚採薪。公著採薪錄 謝家聯寳樹。石巷擁朱輪。慶驗藍生玉。才宜世掌綸。蘭陔期盡養。蓬島溢尋眞。南岳傷摧柱。西郊泣踣麟。却思交淡水。相許和陽春。吾榜稱多士。淸標最出塵。敍心常莫逆。乘暇幾相親。案上留玄訣。門前謝雜賓。進言須務實。論政必推仁。治亂通今古。賢邪炳詘伸。憲章嫌變舊。風俗願還淳。庶得英猷展。將看至理臻。豈知卿月晦。終報德星淪。上界回靈馭。明庭失正人。奪楊應軫慟。御李更何因。快覩朝儀鳳。愁逢歲在辰。懷賢襟滿血。憂國鬢添銀。蕭瑟旌飜曉。凄凉劍入津。銜哀千里外。遣子薦江蘋。</text>
<title>挽鄭察訪 允穆</title>,<text>標格蓬壺客。詩書藥圃家。祥儀苞出鳳。豪氣墨飜鴉。忽失淸風子。誰諧白雪歌。榮陽傳後事。珠樹着三花。</text>
<title>挽文高靈 偉</title>,<text>憶昨東隣習氣橫。曾將獨力任支撑。掩柴半世山同仰。分行中年水比淸。節行已歸高士傳。光輝忽閟少微精。聞凶何耐芝焚慟。吟罷哀詞涕似傾。</text>
<title>次韻寄澤堂李汝固</title>,<text>厚祿貧雖戀。浮生老合休。數椽營小築。一鑑俯寒流。避世非商鳳。忘機狎海鷗。同心殊出處。夜夜夢英遊。</text>
<title>己巳立春</title>,<text>忠於報國拙於身。前後狂言幾批鱗。臣罪本宜投嶺外。聖恩猶許臥漳濱。殘年萬事悲西日。中夜孤懷禮北辰。但願時豐兵革息。餘生歌詠太平春。雙老相依雪滿簪。諸兒環侍壽觴斟。貯書但喜饒群玉。營産何須致百金。災害盡消家慶大。飢寒粗免國恩深。朝朝拜獻岡陵祝。白日分明照寸心。</text>
<title>與愚谷同卧。見衣衾甚薄。送綿花爲絮。</title>,<text>西風挾雨打窓欞。中有人豪位六卿。吹律誰敎黍谷煖。養恬寧厭褚衾淸。雪霜念及三更苦。綿絮慙將百兩輕。仍憶少年同學日。招賢被裏弟兄情。</text>
<title>淵岳。別洪方伯景望。</title>,<text>油幢昔侍老先生。此夕逢君感涕零。世亂剩添雙鬢白。交情分照一燈靑。佳辰明日是人日。勝會文星兼客星。京洛他年相憶處。夢魂應繞萬松亭。</text>
<title>兒子文圭結茅於松楸西麓之隈。以爲老人閑居頤養之地。有幽致可悅。書數律于石以識之。</title>,<text>酉陰風景洞天如。爲我三兒着一廬。山作石屛圍九席。水鳴環佩遶階除。靜無車馬尋幽逕。閑課兒孫讀古書。道味較深塵念薄。向采榮辱摠成虛。屋西新占好風煙。杖屨脩然二老聯。檻外涼陰松偃蓋。枕邊淸響水鳴絃。一作泉響泠泠來於上。松花苒苒落樽前。 殘年乞退元非勇。與世無營却似禪。何處洛濱無勝地。獨憐松栢近壠阡。白石如鋪蕈。靑嵐欲染衣。幽居初卜地。勝事足忘機。葉盡山容出。苔深俗迹稀。風埃悲失脚。自此悟前非。萬事傷今日。孤蹤返舊林。水聲淸弄瑟。雲氣冷侵襟。漸覺塵緣淺。仍滋道味深。怡然淸坐久。谷鳥和高吟。</text>
<title>草堂卽事</title>,<text>白髮頽然臥緣陰。枕邊淸溜響瑤琴。年來好爵忘情久。靜裏群書得趣深。三徑縱成歸老計。一生都負報恩心。夜深徙倚闌干望。耿耿孤懷北極臨。四山如畫樹交陰。靜裏生涯只一琴。病後久憐詩筆閣。興來頻把酒杯深。經綸本不關吾事。簪組何嘗累此心。恩寵敢忘休退日。白頭西望頌咸臨。松影參差草閣幽。時因送客出橋頭。非才自合滄洲臥。有命何須絳灌尤。隨分風煙占一壑。乞歸蹤跡又三秋。仰瞻辰極纔違尺。臣甫孤懷照得不。衡泌洋洋活計優。殘年於世復何求。莊生本自齊榮辱。元亮如今任去留。晚向涼陰成穩睡。自斟新釀洗幽愁。莫言豪氣都消盡。中夜虹光射斗牛。</text>
<title>栗林拾實。愴然有吟。栗先人所植也</title>,<text>蓼莪餘慟幾星霜。愛栗陶兒鬢亦蒼。舊見移根纔滿尺。今悲拾實已盈筐。蝟皮外裹頳虬卵。錦殻中含白玉漿。小子何心羊棗食。一回遶樹一沾裳。</text>
<title>挽李承旨寛甫</title>,<text>文華閎雅逼歐韓。獨力當時任障瀾。曾把美官看草芥。却尋遺業卧江山。忽聞靈馭歸天上。空有高名滿世間。江左風流耆老盡。只今元祐幾人完。</text>
<title>題榜會褉帖</title>,<text>余之將赴眞珠也。壬午同榜領府事尹可晦領相吳汝益兵判李玉汝判敦寧金景擇知中樞李伯徹吏判鄭景任行副護軍尹時晦左尹柳勵仲僉知尹君晦金一叔經歷李迪夫。設榜會于忠勳府。仍餞余行。壬午去今四十九年。而同榜之無恙在洛者如此之盛。金章華髮。赫赫相照。望之若圖畫中人。其數過於香山九老。而又其達官貴卿之多。彼所不及。未知風流嫺雅比方前後亦何如也。皆謂一時雋遊。不可無識以爲別後面目。遂用一律。錄呈座上。紫綬金章鶴貌淸。何如洛社會群英。曾同五十年前榜。今作三千海上行。夙債縱酬山水郡。遠遊何耐弟兄情。別來面目憑誰記。數幅氷紈眼轉明。</text>
<title>又次愚伏贈別韻</title>,<text>此日樽前話。明朝嶺外愁。那堪聞雁處。更上望辰樓。</text>
<title>題竹西樓</title>,<text>分竹壺中地。飛笻物外天。蓬瀛應不遠。風月自無邊。睿澤滄溟闊。臣心皎日懸。自慚無寸效。雙鬢已紛然。</text>
<title>金學士道源有書。西樓爽快。不宜於衰病。勉以歸休。書簡尾以謝之。</title>,<text>平日交情可斷金。別來何耐憶知音。異鄕風土妨淹駕。故國煙霞好揀林。尺素忽承爲吏日。寸丹猶切戀君心。九重庶副憂民念。東洛鷗盟始得尋。</text>
<title>次竹西樓韻</title>,<text>五雲纔隔鳳凰樓。大散關頭又暮秋。望眼每懸天北極。歸心政似水東流。湖山謾說群仙府。樽酒難消遠客愁。自許忘機今已久。也應知我有沙鷗。</text>
<title>餞席。留贈父老。</title>,<text>鳳凰臺下水如虹。壺榼相携老少同。別後莫愁音信阻。東溟遙與洛江通。</text>
<title>鄕父老追送交柯之臨海亭。用前韻謝之。</title>,<text>山岳明朝隔。壺觴此夕同。春深鴻雁盡。消息若爲通。</text>
<title>次九峯地主韻</title>,<text>三首新詩盥手承。政當秋雨洗炎蒸。壯如觀海三千闊。快若乘風九萬凌。中夜望辰頻有疾。盛時懷寶似無能。偶從街路聞謠頌。愷悌如公見未曾。</text>
<title>元日鷄鳴。稚孫之初學語者亦來祝年。莞爾而笑。仍憶禁中宣醞舊事。感而有賦。</title>,<text>雙鬢皤然雪滿簪。眼前惟幸有球琳。椒杯乞算情何限。桃核堆盤見自今。紫府黃封前日事。三呼萬壽老臣心。他年移孝爲忠日。勿替阿翁祝聖忱。</text>
<title>登西臺</title>,<text>千仞鰲頭綠水隈。四山淸賞畵圖開。老翁却被風光惱。二十年來一上臺。</text>
<title>世俗禁忌之說肆行</title>,<text>誰向昏衢燭照迷。紛紛妖說總無稽。人間大道生荊棘。天上文星晦璧奎。守正無魔窺暗室。多疑有虎入深閨。老夫雖切傷時歎。衆楚之中奈一齊。</text>
<title>題簡尾寄愚伏</title>,<text>枯形眞若偶人然。不到龜山月幾弦。惟有漆膠心未已。朝朝暮暮在君邊。</text>
<title>呈九峯地主</title>,<text>白雪平生本少諧。肯隨浮世學低佪。張華應識千年氣。龐統元非百里才。興到有時揮健筆。官淸無計辦深杯。商顔靜與琴堂近。嵐翠長憐席上來。</text>
<title>玉成文會</title>,<text>談聆霏屑步聯跫。自昔儒風說此邦。耆老恰成商皓四。年齡皆軼漢疏雙。錦林爛熳秋粧壑。縞月廉纖曉入窓。賢廟薦蘋期又近。德星仍見照東江。</text>
<title>次地主韻</title>,<text>東洛尋春晩。閑遊至日斜。政淸心似水。詩妙夢呑花。彩舫沿丹峽。滄波漾白沙。病來抛口業。牽興一吟哦。</text>
<title>次天香堂韻呈地主</title>,<text>白蓮池閣近三淸。拄笏朝來縹氣生。洛浦本來遺佩地。泠風時送步虛聲。琴堂白日掩蒼苔。時有幽禽去又來。菡萏香中孤枕夢。一竿頻上釣魚臺。公居在劍巖。有釣魚臺。</text>
<title>記夢。寄李五峯。</title>,<text>昔日風雲佐。延陵府院君。英名高華岳。豪氣軼靑雲。腹有書千卷。家無酒一尊。夢回風雨夜。凄斷別離魂。</text>
<title>次全性之慶壽帖韻</title>,<text>萊服諸兒戲。椿堂五福來。滿川煙月勝。圍座管絃開。風靜長春樹。霞流不老杯。綺筵今日樂。爭賀逐年回。</text>
<title>月巖卽事。贈崔季昇。</title>,<text>衰疾纏身劇。情朋會面難。有懷人似玉。幾閱月如彎。佳節三春暮。淸談五夜闌。莫辭來往數。親舊曉星殘。</text>
<title>題愚伏新居</title>,<text>三宰辭新寵。孤臣返故山。地臨淸洛勝。天與達人閑。只爲藏踪僻。還嫌會面難。別來多少恨。雙鬢各添斑。</text>
<title>自道南同趙安仲金无悔曹汝善金時直泛洛而下。至伴鷗亭。</title>,<text>尊中斟桂酒。江上刺蘭橈。勝地蓬瀛界。群仙玉雪標。鰲頭仍繫纜。䳽肯怳聞簫。安得丹靑手。淸遊入素綃。</text>
<title>送申監司 得淵 使虜中</title>,<text>虜性多飜覆。公心慣險夷。一千關外路。三百腹中詩。周漢無新策。山河異舊時。此行應重趙。夷夏姓名知。</text>
<title>夜坐有感。寄示李學士子時。</title>,<text>臣老年來合退耕。國家憂患奈縱橫。纔看虺毒收東海。忽報狼星照塞城。壯志有時看尺劍。殘年無路請長纓。一封血疏公車下。迂腐猶榮慷慨名。時進一疏。廟堂借以慷慨二字。襟期無復少時豪。京洛風塵滿弊袍。作客漸知筋力減。思歸空有夢魂勞。殘書架上抛千卷。奇策兵間沒一毫。明日桑楡將逐煖。漫卽非學掛冠高。白髮趨新寵。靑山憶舊巢。欲尋孫綽賦。寧解子雲嘲。恩義雖難退。光陰奈易抛。近來多病久。音問荷情交。</text>
<title>寄月澗大兄</title>,<text>人日題詩寄草堂。草堂新歲阻銜觴。池塘不耐頻成夢。梅柳空敎入斷腸。福祿由來基學力。兒孫寧許玩流光。吾衰久決南歸計。朝暮聯床樂未央。</text>
<title>謝李使君 昭漢</title>,<text>作客霜添鬢。思君淚滿襟。病抛詩筆健。愁把酒杯深。遇遯初焚稿。談禪欲洗心。眞珠迷所在。何處費推尋。</text>
<title>示兒輩。念孫兒多鈍根。敎督之際。或加暴怒。豈不傷其性而賊夫恩乎。須去瞋止妄。恕其不逮。然後其言易入。而亦有益於懲忿之功也。念之念之。</title>,<text>才與非才本不同。善於開喩塞能通。穉禾欲待良農護。璞玉須求哲匠礲。瞋恚遽加終害性。提撕以漸始收功。循循勉勉無忘助。中也方看養不中。</text>
<title>月澗大兄生辰。屛山兒獻壽觴。卽席述賀。</title>,<text>善積于身帝與齡。風流洛社竝群英。璞中乍剖黃琮寶。琴上誰諧白雪聲。鳳節曾蒙昐北闕。牛力暫許試南城。林泉有約來何晩。塵土無營夢亦淸。滿架詩書尋舊業。小溪風月樂餘生。重回大老垂弧節。迭進諸郞乞算觥。詞客揮毫飛彩鳳。雲璈鬧座和黃鶯。園開勝景春長在。話到淸宵斗欲橫。應有仙經傳太乙。由來間氣稟長庚。珍羞不厭嘗金鯽。殿幣寧嫌乏錦鯨。盤面紅珠櫻摘實。廚間蒼玉竹抽萌。爭看綵服重圍席。誰羨金錢積滿籝。有弟自慙蒲柳質。與兄長抱蓼莪情。斂蹤已著煙霞表。釋毀曾由日月明。鳩杖相從聮伯仲。菟裘逸興傲公卿。田園粗給陶元亮。昏嫁隨緣尙子平。盛代只今優耉德。高年行見享恩榮。澆風政欲回醇厚。賢路尤須布老成。憂患已空家慶集。艱虞今幸世途亨。壽詩願製三千首。每歲芳筵一首呈。</text>
<title>謁金籠巖祠</title>,<text>禾黍悲殷社。衣冠變漢庭。國恩生苟且。臣職死分明。一札辭妻子。三綱揭日星。伯夷遺傳在。端合附高名。</text>
<title>挽李完平</title>,<text>邦運中衰嶽降申。神凝秋水氣如春。銀漢早毓天枝秀。玉陛仍攀月桂新。德澤惠風兼愛日。儀容威鳳與祥麟。一生夷險心如鐵。半世憂歡鬢易銀。馭日忠深扶舊社。凌煙勳盛冠群臣。自遭先后遺弓慟。忍說西宮下鑰辰。直氣屹然山不動。封章凜爾玉無磷。人倫倘得三綱正。臣職還甘九死濱。禮義已看淪左衽。泥塗誰得濟東民。文孫默被蒼穹祐。舊物重恢白水眞。盛際敢忘紆異數。殘年無力贊同寅。田荒梧里堪耕秫。門壓松江可掇蓴。汎愛夙蒙容碌碌。德音頻喜聽諄諄。百年誼切金蘭契。兩娃情均骨肉親。戀切有時瞻北斗。別來無路挹淸塵。常期避福能兼五。近閱淸緘只隔旬。從此靑丘無大老。應知紫府作佳賓。后山一瓣香猶在。千里因人敬薦蘋。</text>
<title>挽丁監司士優</title>,<text>天上文星閟。泉中寶璧沈。臨民春有脚。映物水無心。華岳懸燈話。商莊把酒吟。至今渾似夢。萬事一沾襟。</text>
<title>兒輩壽席。全德古寄詩以賀。次韻謝之。</title>,<text>道味年來未飽馨。非才那復側明庭。歸田舊業惟書史。戀闕孤懷炳日星。山走翠虬看氣像。澗鳴蒼玉洒襟靈。誰憐退老憂時客。枯槁還同澤畔形。</text>
<title>韓裕伯有西行求敎。贈一律。兼示光甫。</title>,<text>白璧聯城寶。紅蘭竝蔕花。程謨須主敬。蘇學肯同科。兩程兩蘇之學。粹䮕不同。二如於此。想取舍不昧。 奔駟眞難馭。靈淵奈易波。老夫堪可笑。一夢誤南柯。</text>
<title>次慕齋先生樂志亭韻</title>,<text>地步當時到上頭。典刑那得覩揚休。一言幸出觀風使。昭揭高名百世留。右懷樂志亭祖貽孫述此溪頭。文獻家聲世匹休。今日分君山一半。秋風攀桂共淹留。右贈康明甫</text>
<title>挽孫進士 禟</title>,<text>璧水名初薦。雁霄念已灰。艾年喪不勝。柴毁病仍催。忍見風翻旐。空餘血濺纕。詩書傳二子。舊澤儘悠哉。</text>
<title>過龜山有感 愚伏故居</title>,<text>偶然歸路出龜陰。老淚無端欲滿襟。園竹尙憐叢萬玉。靑靑不改歲寒心。秋風黃葉掩蒼苔。老屋蕭然門不開。怊悵竹西歸去路。數聲何處玉笙哀。</text>
<title>次苞山守韻</title>,<text>令宰臨玄圃。芳聲軼古靈。別來頭共白。書到眼頻靑。世味君應厭。塵心我欲醒。何緣借逸翮。一上醉翁亭。</text>
<title>謝趙安仲來訪 月澗兄步月追至</title>,<text>雪山如玉月如銀。三老逍遙酉水濱。氣力尙憐衰後健。心情逾向老來親。臞形共對千年鶴。瑞來爭看一角麟。欲喚沙西成四皓。風流長作畵中人。</text>
<title>示在寛</title>,<text>汝以超凡質。今當志學年。流光嗟易失。長路奈難前。莫遺山虧簣。須期非及泉。此心分敬肆。其去判天淵。</text>
<title>挽李茂伯</title>,<text>心源皎皎璧無疵。文雅循循學有師。千里襟期曾暗契。半生疏拙荷相規。飮闌鳳閣荷香濕。牘奏烏臺柏影移。洛下近年傷聚散。海堧看月幾盈虧。談經每喜翻三藏。抱道曾嗟滯一麾。直氣與時妨俯仰。貞姿於物肯磷緇。泥中久蟄靑萍氣。指下終抛白雪詞。淸議每憐官位屈。達觀寧爲死生悲。秋遊有約書頻到。世事關心病未醫。驥子永看忠孝繼。麟編應有姓名垂。東南耆德今都盡。金石交情更托誰。人世舊緣猶未了。夜臺他日倘相隨。</text>
<title>挽柳季華</title>,<text>百歲相期淡水交。時將白雪向君操。的源本出西厓粹。雋望今推北斗高。書味探來逾膾炙。林居閉久長蓬蒿。追風逸氣駒千里。瑞世奇標鳳一毛。敬直豈容邪或闖。義肥何待戰方鏖。爲山或恐終虧簣。上水須知必用篙。胸裏肯敎生妄葛。園中自覺有甜旐。辭嚴異術排三藏。才足通儒涉六韜。盛際正當麟集畤。芳聲迥徹鶴鳴皐。一生苦節永爭潔。四邑深仁雨幾膏。白屋對書尋墜緖。明王側席簡英髦。洪恩旣感如山岳。俗態長嫌似桔橰。論事勿欺心詎怍。匡時無力首空搔。漳濱剩占優游樂。轅下初辭局束勞。報國誠深如魯直。絶交書欲寄山濤。銜杯只爲消孤墳。染翰何嘗賦反騷。抱負眞宜王者佐。沈冥誰信世間豪。處江湖遠猶憂范。撫竹松來足慰陶。方喜地靈鍾異氣。忽悲天意禍吾曹。泥中寶彩沈明璧。槖裏餘裝只弊袍。正路孰能由坦坦。頹波誰復障滔滔。芝蘭東浦悲零露。蘋藻空床忍薦醪。仙韻幾年淹謫籍。帝鄕何處聽雲璈。德門袞袞寧無報。神理昭昭本不謟。請誌未懸吳札劍。嘗從我求先生誌文 論襟那泛剡溪舠。二年喪我同聲五。愚伏梧相，峯老，茂伯。 仰首蒼穹泣且號。</text>
<title>次元圭韻。投韓舍人李牧伯兩契。</title>,<text>年過休官强作官。漢陽千里戒征鞍。人情巧劇三年楮。世路危攀九折山。戀主自憐如老馬。論交曾許和孤鸞。平生略講行藏事。到此那知節節難。</text>
<title>安保途中。示地主李叔精。</title>,<text>光陰忽忽老如期。眼見昏花髮已絲。散質敢需淸世用。孤忠却被聖王知。橫經前席才非長。垂釣東江分所宜。投進一封回去路。北辰應識此心悲。</text>
<title>雲巖次西厓先生韻</title>,<text>得失如今付塞翁。尋眞何處有臺中。傳聞冊使封回鶻。可見天心厭季龍。籌策已憑元老壯。路岐寧泣步兵窮。新詩寫出丹心苦。光彩驚看萬丈虹。附原韻吾衰已作白頭翁。晩歲行藏一笑中。識路敢期齊相馬。扶顚還愧漢家龍。年華苒苒何曾住。物狀紛紛未易窮。昨夜郵亭看尺釰。忽驚牛斗射長虹。</text>
<title>張德晦 顯光 爲報恩肅謝之行。以詩爲贈。</title>,<text>嶺路秋風草樹荒。暝蟬疎雨客情傷。歸時政過英陵下。須向螭陰奠一觴。英陵時經兵火故云</text>
<title>別鄭景任 經世</title>,<text>一曲驪歌楊柳洲。仙槎遙向玉京遊。蓬山弱水三千里。霧閤雲窓十二樓。宇內兵塵何日了。世間憂患此生浮。離情老去偏知苦。一夜新霜已滿頭。</text>
<title>寄金汝遇 光斗</title>,<text>溪西數里地。莫逆有良朋。旬時阻芳覿。鬱鬱情難勝。命駕輒就見。有時君未興。叩荊喚君字。穉子或先應。俄而君出門。巾欹且帶繩。相携至中堂。賓主不揖陞。呼兒具饌酒。園栗手自蒸。忘形恣讙謔。日盡邀月昇。談罷或吟詩。吟了歌相仍。歌未竟又眠。頹然同枕肱。持此聊自足。世慮如春氷。如何數年後。此樂苦未恒。交情豈少替。寇亂日憑凌。親舊盡星散。音信悵無憑。之子固懶慢。我亦往未能。光陰不可住。百歲如風燈。七十行已半。華髮各鬅鬙。豈可久離闊。悄悄悲感增。幸今天悔禍。穡事又小登。清秋好時節。有酒方如澠。此時望君來。高樓日夕凭。耿耿不成寐。一夜魂九升。序此相思意。草草書溪藤。君若看此詩。亦應雙涕凝。</text>
<title>書金希之 大賢 先君詩卷後</title>,<text>華南逸士金其姓。夙歲掄才服官政。名成不居賦歸來。剩水佳山樂幽凈。靜中吟撥煙霞語。詩格清新筆力勁。一朝去作蓬萊客。惟有奎文世間映。希之風槪名公子。追慕先人盡哀敬。閉門燒香讀父書。兩眼潺湲血淚逬。却恐寶璧終沈彩。付與騷人播吟詠。諸公大雅共發揮。音響可軼唐詩正。一回撫卷感人心。可見吾東王化盛。天階異日被管絃。一洗哇咬衛與鄭。能令餘韻振百代。一片精忱鬼神證。希之豈但孝誠深。事業平生慕賢聖。清揚秀出士林中。塵垢寧侵大圓鏡。年纔强仕擧有道。要路通津視機穽。休官一夕返莬裘。亂世惟思全性命。囊中猶把先君詩。歸路相尋句漏令。殷勤要我書一語。益驗誠心出天性。鄧公故事金公繼。前後方知同孝行。雲霞舊棲可再恢。霜露深懷豈終竟。天公憐其悲慕篤。錫類振振毓餘慶。九男一一麒麟雛。敦尙詩書學孔孟。希之狀貌豈異人。七尺之身㿑且病。回首世人空有子。希之至行無與競。</text>
<title>奉呈西川君鄭公 崑壽</title>,<text>先生氣槪當朝傑。五色靈禽出丹穴。彤墀初進元和表。聲來高超玉筍列。清時匪躬二十年。論事皆驚江漢決。憶昨滄海揚波日。兵火連連政如結。先生獨立天王庭。七日哀呼淚成血。精衷畢竟格九天。玉音琅琅奬忠烈。出師百萬臨青海。却賊何如魯連舌。悲歡閱盡鬢成銀。夷險行窮心似鐵。兵戈阻絶故園路。霜露傷心歲幾閱。令威今日訪遺墟。感舊茫然膓內熱。里中耆故久相待。一見喜極還嗚咽。綠野雖欲暫棲遲。國事其奈關心切。翩翩還向五雲中。兩袖天香猶不滅。行旌偶出丹丘路。岳靈不拒騷翁轍。主人亦是神仙侣。夙歲瓊都餐紺雪。重公高義出門迎。拱揖不辭腰磬折。鈴齋下榻靜相對。茶椀薰爐講眞訣。山中秋色屬九九。赤葉光照靑鸞節。靈槎晩泛壺中天。望裏喜見橫三碣。神鰲何日死此中。老骨不被狂濤囓。蜿蜒玉立萬萬古。海上三山可頏頡。當時鞭石訪蓬萊。可笑秦人太癡絶。仙童解事供淸債。笛聲寥亮蒼山裂。煙霞宿緣欣始副。玄話從容飛玉屑。湖山秀色吸詩膓。吟賞渾忘爽氣徹。還愁明日各星散。勝地奇觀眞一瞥。嗟余與時百不稱。宜向丘園保蹇劣。涉世方知行路難。理郡自信爲政拙。胡爲尙貪五斗米。甘受傍人嘲哺歠。名山咫尺阻登頓。摠爲吏事紛相掣。偶然今日躡飛鞚。滿眼風光亦可悅。行當投紱此重來。山中瑤草可共擷。</text>
<title>夢荷渠有病。覺來感而書懷。</title>,<text>自前月二十五日。無夜不夢君。戲嬉如少年。豈非思之深而聚之以精耶。每夜而如是則一年之內相見之期居半。不復患隔嶺之別矣。嘗見樂天集。與微之唱和凡十六卷。而其從遊之樂。契闊之恨。一於詩發之。使後世稱之曰元白。此未必道義以相規。然其相愛之篤。相望之深。求之後世。亦豈可易得也。今於夢後書寄所懷。欲蒙垂答。以敍別懷。正猶持寸筳而發洪鍾之音也。公之詩足以長驅前古。一掃空群。而獨持重太過。不與人相較。譬如老將以堅壁固守。爲屈人兵之策。而竢彼肆力浪戰。方能相時而動。玆所以動有成功矣。今僕以孤軍罷卒。犯蓄銳無釁之敵。將見棄甲曳兵而走。其何以取威定覇耶。但期投木瓜而得瓊玖之報。欲以傳交道於後來耳。郡齋値歲晏。悄悄無好況。況復別友生。修途隔莾蒼。昨夜忽夢君。儀容看惝怳。抱病苦吟呻。羸瘁異疇曩。驚覺獨起坐。霜風撼虛幌。近來音問闊。無乃有微恙。念之自成感。孤魂增迋迋。仍思結交初。氣岸憐倜儻。觀海難爲水。仰山不辭壤。恕我本少檢。許我有微尙。相從五里地。自愧數年長。晝遊每同方。夜吟常聯帳。美質最夙成。加以善充養。渾渾無瑕纇。恢恢有度量。文章早隱豹。聲譽自舞象。事親盡愛敬。導友必直諒。學邃透三才。詩豪光萬丈。表上白玉墀。名掛黃金榜。侃侃講官才。肅肅諍臣望。窮民抱憂怨。壹鬱不得暢。君心如肺石。動必達寃枉。侫人附幽陰。脅肩爲朋黨。君手如獬角。擧必觸奸狀。孤忠結主知。庶績思弼亮。銀臺曾一躡。銓柄得再掌。決疑擬蓍蔡。掄才作宗匠。致澤爲己任。安危注睿想。明堂方作棟。巨川須用槳。邇者朝政替。綱紀日淪喪。謂君執邦憲。名義始能昉。邇者士習謬。正道誰能倡。謂君導群昏。迷途如有相。廉恥久不行。貪風日益颺。謂君懷霜雪。使人知禮讓。詞章況漸卑。典刑無依倣。謂君握文衡。大雅振音響。英才實天降。異恩荷宸奬。事業豈小成。福祿宜永享。正色立朝廷。憂時心慨慷。國運適中否。廟謨失外攘。海寇肆陸梁。江淮傾保障。君雖白面生。思欲赤手抗。高牙指南陲。䌓弱彎交韔。福似歲星移。恩如時雨汪。鞠躬願報國。騰口已招謗。聖哲命猶舛。窮通理難罔。自劾返丘園。優遊樂閒放。巾襟慵不理。親串闕相訪。身與意俱閒。道將心竝亢。有時氣岏峍。新詩聊自唱。白蓮水兼凈。紅霞日初晃。腹有書五車。家無粟一盎。困臥北窓風。飢拾南山橡。縕袍衣不恥。貪泉酌愈爽。未借斬馬釰。空憑毁蛛杖。天人不怨尤。陽陰有衰旺。窮居善豈獨。陰德思及廣。妙術慕岐黃。作藥濟痾癢。澤若上池飮。人皆喬嶽仰。楚玉豈患刖。越金應鑄像。憶昨訪高居。政當九月望。是君湯餠辰。餻酒留我餉。信宿乃言旋。塵陋盡滌盪。禮法略苛細。言語任跌踼。行藏付鑪錘。出處超世網。斵墁得風斤。知音遇師曠。晩節勉相保。幽棲期共創。窈窕洛之西。名區得靈貺。生可此同老。死亦此焉葬。此計非不牢。如何滯歸鞅。就食魚餌下。爭名蝸角上。一秋負佳期。萬事悲旣往。折腰我營營。頤神君蕩蕩。別懷曾幾何。江月看再朗。遙知竹林下。童子携三兩。手中執羲經。身上被鶴氅。得喪付雲空。世變視風浪。自分龜曳尾。肯願駒病顙。弘景自怡悅。淵明獨怊悵。羈蹤淹赤城。回首望商嶂。館廢綴蠨蛸。山深逢魍魎。文書謾堆案。錢帛不盈帑。未能起瘡痍。那期恢草莾。理訟歎精疲。憂民祈歲穰。咬菜欲養恬。食薏要防瘴。沈冥消意氣。困頓猶骯髒。釰氣蒼龍纏。葵忱太陽向。摧頹分是宜。濩落被誰賞。途窮任捿捿。道在奚怏怏。不恨賦命奇。還嗟出世妄。何當就君住。百歲爲儀仗。泉石有餘閑。煙霞無盡藏。蓴菜秋風美。桃花春水漲。商山採紫芝。洛波泛彩舫。是非都不聞。榮辱兩相忘。浩浩發高歌。陶陶傾小釀。玆乃我所懷。說罷還一愴。作詩一千字。非求音韻壯。略寄相思情。自知狂且讜。此外何所祝。餐飰唯須彊。</text>
<title>次韻呈伯氏</title>,<text>俸餘非但闕相資。書札無緣報健羸。老去弟兄俱抱病。別來風雨每生悲。鬢間衰白垂千縷。肘後神丹祕一匙。異日鴒原成會合。滿川煙月卽生涯。</text>
<title>送金晦仲 憲 赴擧漢城</title>,<text>令弟觀賓日。芳春欲暮時。壯遊應得意。遠別豈須悲。驛路花明錦。虹橋柳拂絲。金門纔唱第。佇見玉雲飛。</text>
<title>送金希之之官</title>,<text>神仙中人金察訪。佩符去作山陰長。山陰山水海東奇。古今英雄幾來往。我昔秋風泛彩船。佳人解唱臨江仙。中流轟飮夜欲闌。銀燈照徹蛟龍淵。舊事如今一夢耳。陳跡悠悠漾沙水。樓題曾出曺太虛。彷彿希文岳陽記。瓊瑤忽罹兵火厄。鏡水稽山共悽惻。君歸倘復揭楣間。岳面湖心浮喜色。吾衰那得少年遊。一官迢遞淹丹丘。吳州不隔一片月。千里相望空白頭。</text>
<title>千里兩關情。走筆寄月澗兄。時在丹陽</title>,<text>別來天月幾虧盈。東西似隔千里程。流光荏苒不貸人。鬢顑紛紛霜幾莖。干戈隨處音信稀。風雨終宵魂夢驚。膝下初從一體分。兄生戊午吾惟庚。稺齡解讀散騎文。人道徐兒音韻淸。曾從孔訓慕以顯。更向周雅欽斯征。但令常棣華韡韡。豈效角弓歌騂騂。尋師幾許累騎往。訪友多時連袂行。春園或把淺深杯。夜幔頻挑長短檠。張公九世爲同居。孟氏二樂期可幷。功名勉以將大振。德業不局於小成。肯敎靑蛇匣裏吼。共擬白玉堂中盛。那知此計轉謬悠。妖氛一夕噴長鯨。庭闈酷罹子羽棘。風雨曷極皐魚情。心摧利釰割五臟。血盡毒霧迷雙睛。誰言火熱泠逾氷。莫謂茶毒甘於餳。相依幸有弟與兄。萬死餘喘悲煢煢。先丘寂寞老白楊。殘萼凄涼開紫荊。惟兄高義可薄雲。一見能消私意萌。在家曾以孝友聞。接物皆喜心肝傾。苦節如霜服凜烈。臞形似鶴憐崢嶸。心源淨不翳一塵。脊梁堅難回五丁。隱德行義邁蕫生。出語驚人追水衡。池龍尙爾歎蟠泥。野鹿何時歌食苹。稀音孰能解郢調。妖聲世皆聞秦箏。長才虛棄乃如此。命物之意嗟難評。鵩鳥何勞問倚伏。奕棋終乃知輸贏。明時側席急賢良。戔戔束帛搜群英。芝蘭詎使在空谷。杞梓佇見爲周楨。兄之愛我出至性。后土皇天監血誠。鴒原常篤急難心。友愛情隆軀命輕。阿連頃在癸巳春。饑饉之中羸疾嬰。惟時賊騎來蹂躪。鉦鼓動地刀槍鳴。弟曰嗟余莫能興。兄可脫身逃凶兵。兄言兄弟外禦侮。苟活實非心所榮。將身不願獨全尾。與汝惟甘俱碎瓊。及頸寧畏賊刃白。捐生庶免吾顔頳。倉皇負弟上峻岅。二賊抽刀將逼兄。彎弓却賊仰天祝。山岳動色雷霆轟。終然兄弟得兩全。信史端宜書大名。甲午之夏癘疫熾。我又憊臥靑驍城。寡妹捐帳小姬繼。虐焰彌綿時序更。扶持病我不暫暌。友于行篤通神明。心肝之愛手足親。至樂塤箎吹迭賡。如何桓鳥一分飛。遙望日夜愁惸惸。生涯飄泊水漂絮。心緒蕩漾風吹旌。微官苦被鷄肋誤。寸利久向蠅頭爭。推遷十載落世網。罷歸無計抛塵纓。相思脈脈幾寒暑。乍驚春色仍秋聲。千峯揷㦸似相帀。二水向人鳴不平。山中初夏地有雪。峽裏常時天少晴。煙嵐蒸氣蟄蠎蛇。疥癢滿體遭蚊蝱。路劇蹄踵自成市。俸薄金錢那滿籝。誰將鄕信解寄雁。欲說離懷難借鶯。人生雖盡百年期。齒髮蹉跎今半生。門闌且講骨肉歡。汨沒何須名利營。士經元祐幾人完。運遘雲雷何日亨。文章從古有蹇剝。天道由來嫌滿盈。物外泉石自清幽。世間憂患空縱橫。孤亭曾卜某丘東。萬柳陰中臨一泓。春來松竹倘無恙。歲暮鷗魚曾有盟。營巢自合效燕燕。耽酒不欲迷猩猩。團圓無復別離苦。計活詩卷兼茶鐺。萬事付與北雲去。一犂閑向西疇耕。卧則同被食竝案。話必交麈居連䉚。澗底日晩煮白石。林下雨歇挑黃精。莬裘本是我樂土。宦路看來眞禍坑。窮途一任病且貧。薄相不分公與卿。得隴已足休望蜀。避柱終能免觸楹。能言須戒鳥受縶。入夢曾聞龜就烹。燈蛾誰得救焦滅。繭蠶自是相纏縈。世變無窮如轉轂。古事不遠宜懲羮。南陲猶未邊燧息。北塞更報凶飆獰。精衛那期大海塡。杞國謾欲高天擎。顧無筋力責吏職。只宜田野爲農氓。小謝身老好偃仰。元亮腰閒忘送迎。獐牙稻炊間黃粱。鴨脚葵烹兼紫菁。迎風北窓共穩眠。斫膾前溪蠲宿酲。無妨平地作神仙。不用別界尋蓬瀛。題詩聊和春草句。擲地敢望金聲鏗。</text>
<title>寄金昌遠 弘敏</title>,<text>小少相愛李與金。邇間契闊稀來音。滄洲何處好垂釣。白髮無情空滿簪。朝露百年政堪歎。春風一棹行欲尋。嶺梅河柳媚時節。均惱兩地思人心。</text>
<title>書舞鶴山障子</title>,<text>舞鶴山者。晦齋卜居之地。卽紫玉山之一支也。公之孫浚請書三字於退溪。手摹一本鑱之溪石。以其眞蹟歸之愚谷。余與愚谷奉玩不已。如對二先生于几席之間。不但筆法之爲可敬也。題詩于左以識之。滿壁騰蛟字。摩霄舞鶴山。千年懷二老。風致逈難攀。</text>
<title>寄郭季綏 再佑 時有召命</title>,<text>憶曾腥穢梁吾東。公乃登壇倡義風。能使神州免沈陸。若論偉勣配治洪。久聞瘴海淹奇節。稍喜朝廷記此翁。海寇狺然方未已。勉須一起濟民窮。</text>
<title>石川壽席述賀</title>,<text>庭空瑞雪和朝旭。餘香不衰籬下菊。綺席和氣春融融。仙樂玲瓏雜琴筑。座上青瞳紺髮翁。偉氣山河始孕淑。懸車當日不待年。五馬功名一隍鹿。愷悌何不卑康寧。止足由來免殆辱。婆娑丘壑樂幽致。薖軸不須誇在陸。園中花竹蒔五畝。架上詩書揷幾軸。今朝正屬湯餠辰。滿眼風光樂事足。天開壽域宴耆英。有肴如坡酒如玉。酒酣阿翁先起舞。諸郞侍立何以祝。願敎遐算等龜鶴。長使詩人詠松竹。壼天熙熙白日遲。盤飣屢薦蟠桃熟。瑤池時會不老仙。玉函傳受長生籙。年年瑞日屆懸弧。萬壽尊前五彩服。祥輝長照老人星。大年不羡莊叟木。翁言兒輩前聽言。諸郞一時來俯伏。永山名鄕肇吾家。世世玄莬爲鼎族。綿綿遺緖戎罔墜。一一令終皆有俶。至我皇考績學深。隱德邦人企高躅。舊烈如非樹無彊。餘慶那能逮不穀。藐孤惟懼忝家聲。蚤夜懍懍臨淵谷。傳家清愼以爲法。行已謙卑復自牧。但願靑氈保舊物。不貴黃金高柱屋。窮通有命天可逃。禍福由人龜莫卜。說罷兒孫叩頭謝。奉以周旋益矜束。孫謀貽厥乃如此。吉人宜爲神所祿。斯言豈但一家訓。凡我升堂合相勖。生年古難閱期頤。兵禍仍傷遘慘酷。襄陽耆舊晨星稀。白首惟公健黃犢。玆惟累世積善報。亦由一生行義篤。賓從如流慶壽考。粉黛聯行迷玉局。高年更喜致三老。勝事端宜繪一幅。紫霞堪傾北斗酌。赤壁何用南飛曲。風頭漸高且添酒。日脚欲沒仍秉燭。伊余素是契家子。夙歲蘭堂飽淸馥。掘井雖媿不及泉。刻鵠猶期尙類鶩。沈痾但恨逼遲暮。大德將何酬敎育。誰人不願養逮親。風樹終難追啜菽。今觀盛事感喜交。雙淚無端自迸目。黃絹幼婦投賀詞。絳縣老人同遐福。</text>
<title>挽黃持平 紐</title>,<text>己卯名卿吏部公。家聲赫赫擅吾東。未應福善無天道。更喜承家有祖風。玉珮乍班螭陛下。露簫今返鳳山中。殘春哭送都門外。往事茫茫一夢空。</text>
<title>寄題龜鶴亭</title>,<text>憂時不欲江湖遠。涉世其如道路艱。三逕荒來無作賦。二疏退後有休官。莊貧自足供新釀。眼老還堪對舊山。高卧石樓遺事在。一生風節較誰完。</text>
<title>次愚谷韻 愚伏初號</title>,<text>陰虹慘惔日無光。世變無窮感慨長。道德由來高下定。豈容私力倒玄黃。歸來非爲葆輝光。自是匡時乏寸長。可惜百年名敎地。卽今那禁戰塵黃。</text>
<title>答簡孫景徵 起陽</title>,<text>邇來多病臥西林。萬事蕭然轉陸沈。兩地不堪年老別。一書方見歲寒心。淸尊斟罷官梅動。畫角吹殘海日陰。保障北南須我輩。莫敎羈恨雪盈簪。</text>
<title>姜仲成 績 別墅。次晉興君 姜紳 韻。</title>,<text>東道常憐有主人。歲寒猶保舊風神。身閒穩向滄洲卧。地逈凝從汗漫隣。萬古煙霞黃鶴勝。平生心事白鷗親。水西亦有歸休計。先壟荒涼草已陳。水西卽先生所在</text>
<title>寄郭靜叔 𡺽</title>,<text>若士有竒操。屛迹錦水曲。天爵則有餘。人位何不足。延卿任屢空。有道本無欲。郡守愍其窮。遺以數斗粟。曰我亦有寶。不貪乃所勖。貧賤安本分。保得自耕祿。願君諒此情。持還莫相促。其守固礭然。所行故絶俗。貪風方懷襄。清操邁氷玉。世人比夫公。壤蟲同黃鵠。</text>
<title>謝李芝峯 睟光 石芝見餉 時有翠寒之約</title>,<text>芝翁送石芝。洗我六腑塵。採出絳雲表。味和仙廚珍。一匙纔入口。平地可期眞。欲從芝翁遊。青壁豈無因。屹彼翠寒臺。逈與汗漫隣。振衣最上頭。丹丘仍羽人。安用風埃裏。勞勞窮卯申。</text>
<title>次一松沈相國 喜壽 韻</title>,<text>蘭室叨隨實匪今。歲寒心事日星臨。自憐和氏經三刖。強效文饒獻六箴。路遠未投床下拜。才疎難和郢中吟。嶺雲回首千重隔。此別何時更盍簪。附原韻一箇儒臣始見今。忠謨仰恃聖君臨。商家可畏墨刑訓。唐室寧論丹扆箴。鈴索動時綾被卧。仙舟歸處布衣吟。殘生坐誤投閒計。夢裏秋山碧玉簪。</text>
<title>求題急難圖</title>,<text>我兄脊梁硬。背上半日恩。續我百年命。無兄背無我身。兄背母乳恩可竝。狀貌兄豈與人殊。七尺之身病且臞。問君脥梁那得硬如許。爲有義膽大於軀。目前不知有釰㦸。背上但欲存骨肉。畫工能畫當時事。一片血心畫不得。我公筆力重千鈞。况復平生樂道人。詩公一揮揄揚語。寫出赤心照千春。</text>
<title>挽鄭見卿 而龍</title>,<text>老因傷逝數驚魂。英妙凋零最悼君。楚璧方看來善價。湘蘭誰料謝淸芬。溪山忍過同遊地。篋笥惟殘舊作文。病臥東隣違執紼。謾將哀淚染寒雲。</text>
<title>挽金江陵昌遠</title>,<text>溫醇自是家遺法。經術眞宜國碩儒。虎節乍看淹僻邑。鸞驂忽報上清都。人亡堪痛斯文盡。世亂仍傷我輩孤。天道益謙何處定。兩兒符彩映氷壺。</text>
<title>西厓大夫人挽</title>,<text>封膺貞敬壽期頤。淑德眞宜作壼儀。金鼎養豐調孝子。錦袍榮極賜賢妃。中官嘗賜夫人錦衣一襲 三從柔順鄕隣服。百歲康寧簡冊稀。身後欲知餘慶遠。雲仍東國是蕭韋。</text>
<title>挽尹丹城 瑱</title>,<text>才挺名家㝡夙成。早期平步取公卿。琴翻白雪聲誰和。劍蟄青泥氣自橫。八九流光空寂寞。一千嘉會負昇平。少時糜粥終喪制。晩日君王識姓名。懶性豈堪牽世網。故溪俄喜濯塵纓。吟來野趣詩仍健。漉出村醅飮輒轟。種圃有花知雅尙。附身無物見眞清。叨陪早荷忘年契。疢疾頻傷到老嬰。陳迹易成蕉鹿夢。舊遊難覓黍鷄盟。篋中篇翰披殘馥。泉裏儀容隔此生。郢質已亡斤欲輟。郫筒虛侑酒誰傾。病違丘壟經霜露。路敻音書斷弟兄。離恨存亡俱慘慘。孤魂來往想煢煢。鄕賢自此凋零盡。世事如今感慨幷。莫恨一棺齎素志。尙留雙璧繼餘聲。追思永訣丁寧語。襄事還慙未盡情。</text>
<title>挽趙棐仲 翊</title>,<text>慘慘商顔少耿光。文星忽落壯元坊。詞鋒可截松坡壯。世澤遙連石澗長。寶氣忍看埋厚地。清風猶覺襲仁鄕。鶴來依舊城東路。喚得孤魂倘未亡。</text>
<title>敬呈西厓先生</title>,<text>萬里雲霄斂翼廻。秋風垂釣大江隈。邦家政賴中興業。天地應生間世才。身作福星人共仰。音成白雪竟誰諧。閒居淡泊如寒士。莫道官銜是上台。</text>
<title>夢月澗兄</title>,<text>平生不願暫時分。洩洩瀜瀜樂弟昆。一別豈知多日月。兩鄕無路問寒暄。夢中乍作連床話。塞上俄驚去國魂。欲識離愁深幾許。蒙齋詩老已先言。蒙齋詩。兄曰嗟余季遠行。闕山千里兩鄕情。故末句引之。</text>
<title>用李子敏 安訥 統軍亭韻</title>,<text>曉日昇空宿雨晴。百年豪氣獨登亭。鶴歸遼海平看背。山接琅瑘半隱形。渺渺羈踪眞泛梗。茫茫大地似浮萍。最憐突兀波心島。疊石應勞喚五丁。</text>
<title>過昌黎縣有感</title>,<text>八代寥寥絶學餘。天生夫子意何如。道堪濟世終難試。志欲匡君反見疎。身放蠻鄕千里地。名高佛骨一篇書。昔年對史神交久。今過遺墟益感余。</text>
<title>通州夜坐聯句</title>,<text>鼎坐論羈思 蒼石。涼宵小館虛。秋聲連蟋蟀 月沙。露氣濕芙蕖。霜髮驚雙鬢 蒼。雲山阻尺書。酒寒仍緩酌 月。膾美爲新漁。鼓角城樓晩 蒼。柴荊野店疎。月高河溪近 月。江靜錦文紓。跌宕詩千首 蒼。飄零書五車。生涯向寂寞 月。世事任乘除。意氣消磨盡 蒼。形骸老病餘。強歡常局促 月。征路尙躊躇。荏苒流光換 蒼。沈酣漫恨攄。興憑棋局快 月。行慣路岐淤。季子觀周日 蒼。莊生適越初。壯遊償夙願 月。宸極謁皇居。禮樂睎虞夏 蒼。文章蔚應徐。層霄聳象魏 月。寰宇護儲胥。際會風雲盛 蒼。亨衢日月舒。三階調玉燭 月。萬里壯方輿。筐篚來侯甸 蒼。絃歌帀里閭。太平知有象 月。群彦已連茹。複疊山河固 蒼。昭蘇氣化疏。鯫生幸登簉 月。鷺序共聯裾。香濕金爐篆 蒼。風傳玉陛臚。文明軼韶濩 月。風敎始關雎。仰覩今熙洽 蒼。仍思昔拮据。和鉤王府寶 月。積粟漢倉儲。瑞氣瓊樓日 蒼。晴波太液潴。觀碑頻著屐 月。問俗幾停旟。弔古田光墓 蒼。探玄卲子廬。天壇遍登眺 月。柴市費欷歔。石鼓難尋字 蒼。金臺只舊墟。賽神紛廟宇 月。種秫接菑畬。井邑鋪平地 蒼。城壕遶殘渠。獠羞雜羶月。市貨耀璠璵。花雜倡樓闇 蒼。香薰酒肆釃。龍驤簇湖舫 月。鴨脚採園蔬。霜劈盧家橘 蒼。盤登丙穴魚。陂塘散鵝鴨 月。田野被羊猪。繚屋墻成甓 蒼。鋪床簟織蘆。足纏看勃窣 月。肩任喜擔昇。柳菀供新槱 蒼。菘肥薦冷菹。輕衫爛錦綺 月。雜佩飾碑磲。壯觀嗟如許 蒼。玆遊樂只且。狐裘故轉弊 月。征馬倦因疽。碣石東臨海 蒼。崆峒北陟砠。林風聆暮響 月。谷霧看朝噓。豪氣龍纏釰 蒼。乾愁雪滿梳。涉危嘗世味 月。奉使蔑時譽。帶緩因形瘦 蒼。詩祜覺興沮。高歌隘宇宙 月。晩節惜居諸。萬事隍中鹿 蒼。千籌甕裏蛆。低心羞逐世 月。浪迹類棲苴。鎚鍛隨陶冶 蒼 溪山憶釣鉏。劇談霏玉屑 月。清藻和瓊琚。險阻嘗之矣 蒼。窮通命所於。風塵成潦倒 月。天地任籧篨。智喩古今馬 蒼。計癡朝暮狙。牢懷常悄悄 月。孤夢自籧籧。鄕思絲抽繭 蒼。篇章技止驢。唯期自淸淨 月。不被物牽挐。所賴鮑知我 蒼。幾多商起予。朋情笑翻覆 月。世路看崎㠊。俊秀非翹楚 蒼。庸疎等散樗。胡爲戀恩寵 月。尙復事趦趄。遠業子須勉 蒼。敢言吾不如。田園思負郭 月。山水憶環滁。小圃秋收芋 蒼。長堤晝蔭櫚。漁樵爲伴侶 月。薜荔作衣袽。覺是追陶令 蒼。知非效衛蘧。何須畢昏嫁 月。便可拂塵祛 蒼。</text>
<title>謁鄭文忠公祠</title>,<text>百代儒風晦塞中。生民無敎帝哀東。扶輿萬古精英氣。陶鑄吾家禮樂宗。清洛剩看流厚澤。泰山那得埒孤忠。巋然一廟瞻儀範。過者千秋起敬恭。</text>
<title>謁景行祠 同權晦谷丈，具一甫，權彦時，鄭子弘，鄭述夫，權擇之，權信甫，鄭游叔諸君讐正文集。○享柏潭先生。</title>,<text>赫赫聲猷出六經。晩來潭上掩雲扄。生膺間氣天鍾秀。歿享玆丘地炳靈。十帙尙看留寶墨。九泉休道閟文星。却從晦老同讐校。益喜斯人有典刑。</text>
<title>挽康起之 伏龍</title>,<text>昔在潭翁坐上春。看君標格最清眞。交情自此膠投漆。雅操常憐鏡未塵。苦行不曾欺暗室。高才却恨閟明辰。病時家事勤相託。厚意將何答故人。</text>
<title>金旡晦 知復 曺汝善 希仁 讀書玉成。以詩邀之。</title>,<text>詞客天鍾秀。高棲地炳靈。雙龍方射斗。兩馬佇鳴庭。咫步稀相見。清談欲細聽。爲供三白飯。須屈十靑亭。</text>
<title>別愚谷老兄</title>,<text>同世而生異姓兄。百年交誼萬金輕。相逢各怪形容改。此別那禁涕淚傾。鳳彩暫從商嶺隱。虹光頻向斗牛橫。淸才未究明時用。儒鐸如今佇更鳴。</text>
<title>述懷勉兒輩</title>,<text>念玆眇然身。叅三位乎中。其分則固殊。其理與天同。胡乃判而異。曰爲物欲攻。旣判而復合。豈非學之功。所謂學者何。讀書體乎躬。洋洋古聖言。日星麗太空。雜書勿浪觀。訓謩以爲宗。循序以致精。語孟學與庸。章句戒穿鑿。義理思昭融。人心被欲汨。塵垢蝕青銅。鏡昏物不見。心昏理豈窮。牖昏有其術。經旨貴磨礱。如彼食肉似。咀嚼味方濃。惟求玩索深。不尙剽竊工。誰謂此心昏。一朝如發蒙。致知與力學。曷替始及終。向來月隱霧。今喜禾去螽。己私旣盡克。矛㦸臨崇墉。雖然讀書要。非敬書曷通。惺惺常不昧。檢外一其衷。維持始有地。免得走西東。慄慄奉盤水。攢攢防銛鋒。百體從此收。四端可以充。無復忘助患。不許怠肆容。猗歟學之力。如彼鐵在鎔。身由學而貴。德由學而崇。昔我有微尙。讀書自孩童。弊衣雖懸鶉。壯氣欲吞虹。中年慘欒棘。晩路堕樊籠。浮榮紛外誘。私累亦內訌。飄零路轉迷。上頭關幾重。拙性欠通方。百謗來相叢。未了報恩心。却斂趍塵蹤。兩山挾小磵。中有一畝宮。簞瓢取粗適。那肯換鼎鍾。閑身愛白雲。俗耳醒寒淙。世間萬起滅。不足置心胸。獨此究竟法。敢眛擇所從。晩節良不易。兢兢常警慵。且念汝兒輩。賦質有嗇豐。玆陳勉戒意。爾輩聽宜聰。謀宜念貽燕。文豈事雕䖝。居家事親孝。立朝事君忠。縱酒劇飮毒。窒欲若治洚。臨財將凂己。發言思興戎。慶由百行矜。禍自一念凶。人生有定分。窮達聽天公。勿慕富與貴。惟務學業隆。不惑死生際。況於得喪衝。亞聖多問寡。達人盈若沖。喪身由驕奢。接物欲含洪。於玆益懔然。自處以謙恭。光陰不貨人。髧髦易成翁。可不日汲汲。惟恐墜家風。余家有素屛八幅。二幅則使阿一書古人格語四篇。而其四幅則自書拙吟九首。又其下二幅。吾作而亦阿一之筆也。展諸籤房。以備兒輩晨夕觀省。樂天所謂不敢規他人是也。嗚呼。聖人千言萬語。無非敎。而學者於此視爲古紙。不能體驗於身。譬諸菽粟。人莫不食之。而知其味者鮮。間有觕淺之味。雖非雋永。而或有咀嚼而悅之者。豈其味之眞有逾於菽粟也。徒以創見而新嘗之也。今以俚語而替古訓。意實類此。而且以子孫而言。詩出性情。字出心畫。口詠心惟。追慕祖考之必不已。豈視以閑文字而忽棄之也。</text>
<title>挽海川令 彦博</title>,<text>本以門闌厚。曾蒙館穀恩。淸遊仍結社。佳節幾携樽。健擬椿年享。凶驚薤露聞。西風吹紼翣。何處可招魂。</text>
<title>送奏請使吳 䎘</title>,<text>手奉芝函出九重。歸程遙指五雲中。槎橫海上通銀漢。釰拂腰間射玉虹。一點半洋  山名 尋舊迹。千年東魯泝餘風。壯遊草罷涵虛賦。聲價何如左太沖。</text>
<title>挽吳正 克成</title>,<text>憶昔兵間始識公。中因婚媾誼彌隆。官躋峻級膺君寵。慶錫諸郞有父風。悼夭可堪殃禍慘。寄書頻慰信緣通。春風苦佇相㝷約。豈料東音忽報凶。</text>
<title>次愚谷盆梅韻</title>,<text>故人有松麓。其介堅如石。草木亦貞姿。歲寒心不易。移來淨几邊。人物同馨德。寓懷四十言。字字皆格力。附原韻采君澗底蒲。種我池邊石。送我盆中梅。傍君床上易。霜雪有嚴威。草木自馨德。願言共相勖。歲寒各努力。</text>
<title>挽黃大叔 偉</title>,<text>共是陽川後。相知羈貫初。眞心去崖角。舊業本詩書。仙路三山逈。人生萬事虛。凄涼隣笛晩。不忍過遺墟</text>
<title>挽宋愚谷 亮</title>,<text>誠深事死事生如。千疊山中守舊廬。小谷眞宜名孝谷。幽居自是接仙居。高年物外身方健。薄宦人間夢已虛。洛社從今耆獻盡。懷賢那禁涙盈裾。</text>
<title>挽吕陜川 大老</title>,<text>毓秀榮陽繼舊聲。淸姿拱璧照蒼精。早膺邦國掄賢俊。已被君王識姓名。每恨高才淹郡縣。佇看平步取公卿。綴文娓娓珠生浦。做事恢恢刃發硎。命與五窮終作祟。官躋三品豈云榮。逈遊庶擬攀雲鵠。壯志俄抛掣海鯨。仕不枉身絃讓直。財何凂己水爭淸。却來山野終淪棄。猶使邦人重老成。隨分生涯甘淡泊。驚心時事苦紛更。臨民暫試求蒭志。將母方伸啜菽情。肯向世間勞俯仰。還從局面辨輸贏。蕭家自幸聯門閥。蓮榜仍叨作弟兄。晚景蝸廬同揜戶。昔年鵷鷺共彯纓。佳期未赴黃山寺。靈馭難追白玉京。尙喜兒孫天所錫。夙承謨訓月斯征。存亡一别違臨穴。媿殺無從涕自橫。</text>
<title>酉川記石寄愚巖</title>,<text>有客家在酉。號曰蒼石叟。於物本泊如。持心況可苟。咄哉亦癡絶。愛石情何厚。酉陰近靈壁。山骨布左右。騰驤如虎豹。錯落如星斗。膩滑如床席。琱鏤如尊卣。如左慈羝立。如田單牛走。平正如推枰。鏗戞如擊缶。皎若匹練舒。瑩無一塵受。盤古骨疑暴。和氏璞初剖。獨立如老仙。相對如佳耦。正臣如翼翼。勇士如赳赳。玉筍儼序班。旌旗始分部。姿態信難狀。紀一遺八九。叟也皆樂之。相看寓深趣。猶且不自足。遇石務廣取。大者必輦輸。小者或擔負。詭形與奇品。無不爲我有。就中青州質。其寳愈瓊玖。肧腪自水泡。凝結如山阜。如蛇蟠其腹。如釰揷其首。苔蝕暈成紫。煙深痕轉黝。索罅植草木。貯盆漬泥垢。礭乎本無變。毅然如有守。視爾欲作則。於吾庶無咎。得喪元無動。利欲焉能誘。其德旣厚重。其壽故悠久。形忘無物我。契深近戶牖。體雖有大小。態雖有姸醜。皆可悅乎心。幾度摩以手。淸秋月色增。盛夏風氣飀。靄靄雲每濕。泠泠水更瀏。落落蔭庭松。離離垂澗柳。竒觀入眼中。宿痾消肘後。無采色娛目。無美味悅口。如何嗜好偏。少小至耆耉。元章拜作丈。樂天呼爲友。古有愛石人。尙復如吾否。吾性本剛褊。世事自紛糾。轉喉動觸諱。舉足輒掣肘。要路遂蹭蹬。晚景歸田畝。親舊漸星㪚。柴扉少人叩。石獨不負我。物本求其偶。題詩石替牋。飮酒石作臼。盡日不寂寞。自詠仍自壽。舊要有玉人。苦憶愚巖某。俚語綴成篇。寄君資覆瓿。</text>
<title>別柳季華 袗</title>,<text>萬事無營信彼蒼。敝衣誰要識君王。一經自有韋家業。數畝全荒陸氏莊。肯爲飢寒移苦節。惟將義理潤枯腸。滄江暮歲分擕處。忍聽征鴻夜叫霜。</text>
<title>挽琴勉進 應壎</title>,<text>嶽靈川液弟兄鍾。器度依然鐵祖風。同向師門聞妙訣。夙從心地效竒功。化行湖邑絃歌內。道在仁鄕禮讓中。近七得兒風骨秀。由來福善理非空。公年幾七十而生子。名曰七得。</text>
<title>送趙敎官 基遠 還朝</title>,<text>臘月三丈雪。嶺路行人絶。匹馬君何去。衝飊衣欲裂。古人爲貧仕。關柝亦不屑。何況毛季虎。奉檄誠所切。思得專城養。二親供慰悅。推惠及同胞。所學可施設。今此去親遠。子心雖惙惙。親心欲子行。大義奈有截。夫君一寸忱。可以金石徹。吾家有遊子。相離月屢閱。兩家父子情。彼此應無別。所重固有在。相思何足說。但願愼行邁。凍路無蹉跌。世變紛如雲。君心堅似鐵。兒蹤本少偶。兒性且任拙。苦樂須相濟。行止亦同轍。淸愼兩箇字。力行無暫撤。千里隔兒面。一語憑筆舌。老人幸無恙。眠食保晚節。</text>
<title>康明甫 應哲 壽席卽事</title>,<text>崇禎二年冬。月令而日吉。康子壽乃翁。玉爵流霞溢。猗歟南溪叟。自許酒中逸。啓期樂有三。箕範壽應一。古貌海鶴姿。豪氣淵山軼。驛路早回駕。故山春種秫。家計値有年。身老慶無疾。諸郎迭稱觴。綵衣環侍膝。雋味斫銀鱗。香羞雜金橘。乃翁素相善。極力招致畢。景任佐王才。抱負皆經術。凈遠長薇垣。謇謇誰得匹。得和海上來。治效頌寧謐。無悔柏臺英。聲價傾百鎰。子玉林壑士。主翁年同戌。汝完安素履。休官臥蓬蓽。吾生最衰遲。世念已蕭瑟。閉門怯冬寒。騎驢始朝出。會憐長少幷。官忘高下秩。玆皆童穉交。不負膠投漆。風塵世多事。良覿有今日。有生寄兩間。本非金石質。鑑貌丹已銷。梳頭白滿櫛。節物正搖落。壯心悲暮律。歡情已全減。舊意較逾密。賓客紛藹藹。年少記何悉。通計八翁年。五百二十七。淸遊如畫圖。盛事稀簡帙。矯矯兩澗翁。謂月澗黔澗 風采兼溫栗。有約不果來。衰病妨寒慄。流光不可住。勝集奈易失。昔人所嘗感。唐風錄蟋蟀。朝論近擕貳。鉤黨推甲乙。何如洛社中。高會任眞率。口不言是非。耳何聞陟黜。但念天官公。時愚伏爲吏判 孤忠任亮弼。歲寒有闊別。朋情那免㤕。題詩聊識勝。風雨隨奮筆。願言契家子。孝謹勉共述。福祿從此基。神理所陰騭。</text>
<title>寄康竹澗 復誠</title>,<text>庚兄庚季各蒼顏。意氣昻然鶴一般。前去光陰餘幾許。尊前孤負對秋山。</text>
<title>挽趙生 光岳</title>,<text>乃翁賢且藝。先系我同源。早世傷無祿。承家喜有君。相離纔隔月。凶報遽乘雲。風雪妨衰疾。何因酹一尊。</text>
<title>挽成士悅 灠</title>,<text>秀氣應秋水。名門擅夏山。夙承詩禮訓。高出利名關。素履全良性。丹功驗大還。晚膺銓部選。暫簉玉宸班。報國心空赤。傷時鬢已斑。塵中仍釋累。林下慣乘閒。精爽歸天上。陰功在世間。疎慵曾遇賞。談笑幾開顏。永訣言猶記。追思涕更澘。夜臺當暮景。舊好倘重攀。</text>
<title>挽任敎官 屹 卓爾</title>,<text>塵中失脚我何勞。物外怡神子獨高。曾把利名看土梗。自將身世卧林皐。興來琴韻翻三闋。靜裏機心沒一毫。病骨遇寒愁屛蟄。聞哀無計薦香醪。</text>
<title>挽鄭察訪 而弘</title>,<text>商中耆舊似晨星。此老如何上九京。陔養曾看將母孝。郵官益服奉身淸。蘭亭盛集思前日。蓮榜從遊隔此生。喬木舊墟殘月裏。露簫吹作斷膓聲。</text>
<title>挽金存中 愳 次伯氏韻</title>,<text>吾門昔得壻。其人玉雪郞。剩馥襲芝蘭。英詞吐琳琅。理慾有兩途。析之謹毫芒。飭躬準古人。步趨恐迷方。忠信旣弸中。闇然見日章。俗子事文藝。汨没聲利場。君心辨主賓。雋望騰膠庠。朝家重行誼。所學佇賓王。寂寞終守玄。義氣尙摩蒼。積善餘慶多。兒孫迭侍傍。自我客嶺東。念子心不忘。如何一年來。家運遘不祥。三子有遠器。前途俱未央。哭之未絶聲。君又歸帝鄕。泣血欲問天。予奪誰能詳。旣畀敦厚資。胡乃促其亡。前春過洛濱。敍別愁中腸。江月纔一彀。鬼物復爲殃。病蹤寒更蟄。無計酹一觴。哀詞寄阡路。涙盡心苦長。</text>
<title>挽黃君吉 玄慶</title>,<text>甲申春暮侍潭翁。潭上英遊始識公。飛步或攀千仞壁。朗吟時醉百花叢。淵源赫赫名家裔。器度休休長者風。聞訃如今還少慰。更謀交契九原中。</text>
<title>敬書宸翰後</title>,<text>兇謀未必與知之。處偪能全古所稀。玉札溫溫矜被枉。輿情懔懔願防微。寡聞本不知常變。大議今何妄是非。但念至仁天道大。一毫思欲補巍巍。聖旨答三司前後縷縷累百言。曰無過慮。曰無相應之迹。曰無效曩時之非。日復絶去疑懼之心。聖德如天。三代以下所未有。於戲盛矣。</text>
<title>送全性之 以性 赴陜川</title>,<text>一時班列綴歐蘇。垂上靑天乞左符。子職未忘三釜養。親年方懼七旬逾。孤雲蹤跡曾騎鶴。小洞風煙怳入壺。郞署白頭翁可笑。只敎歸興落東湖。時議皆謂吏治貴猛。談儒術而行管商者。將唾掌而四起。殊不知痞隔之症一下爲快。而其爲元氣之害多矣。陜習未必皆豪。若先有意於擊斷則尤害事。令作別語。願自附於送人以言之義。幸詳之。</text>
<title>金恭甫 基 以書來言近日風浪。非一葦可抗。昨過酉上。春事欲闌。撫玩松竹。以安晚節。未必非得計。深有感於心。寄一律以謝之。</title>,<text>千里情書可抵金。何如當日獻圖心。池塘雨過添新漲。松竹春來長綠陰。夙業空拋書滿架。餘生自悼雪盈簪。淹留非爲貪名利。千載逢辰聖眷深。</text>
<title>挽吳判書 億齡</title>,<text>匡世之才瑞世文。當時雋望屬調元。貞姿良玉元無玷。偉器深淵本不渾。淸議每傷時命舛。季郞猶幸典刑存。一生孝慕應神佑。千里遷襄祔舊原。</text>
<title>挽韓西平 浚謙</title>,<text>赫業綿綿世迭繩。挺生英傑豈無徵。岐山五百年翔鳯。溟海三千里擊鵬。德盛魏公鍾間氣。慶隆光獻贊中興。持心坦坦町畦絶。處事恢恢氣宇弘。棠茇宣恩如雨霈。柏臺持憲振風稜。方愁玉上靑蠅集。俄見天中白日昇。節著險夷堅鐵石。位居勲戚惕淵氷。出塵骨格麟標秀。揮翰篇章蜃氣騰。方擬典刑黃耉在。豈知寥廓紫雲乘。英遊夙幸攀先輩。高義常慙隔幾層。蘭室夏初曾奉袂。仙舟秋晚慘牽絙。宮中含賵頒殊禮。生死榮哀盛眷膺。</text>
<title>挽李興海 宜活</title>,<text>赫赫文元倡道功。天敎後裔繼家風。延英方佇開東閤。作吏如何滯外封。命舛每爲淸議惜。病嬰俄報哲人凶。緘詞欲寄云亡慟。南望愁雲隔幾重。</text>
<title>挽徐察訪 希祚</title>,<text>昨報碧沙病。令聞紫府回。木生期大用。風慘奈中摧。素業無兒付。靑閨有婦哀。雪山妨一酹。五字寄泉臺。</text>
<title>獐項途中。錄奉忠牧李汝固。</title>,<text>巉巉獐項路。袞袞馬頭塵。北去頻更歲。南來未浹辰。百年心似鐵。萬事鬢如銀。落日投孤館。開襟有故人。到家席未煖。聞逆變而西。故第四句云。</text>
<title>奉呈梧里李相國 元翼</title>,<text>國値中興會。人膺間氣鍾。禹門擎一柱。周室範群工。遇遯初焚稿。歸園晩撫松。歲寒來訪日。座上挹春風。</text>
<title>元朝賀伯氏</title>,<text>七十添三我已多。大哥況又二年加。稱觴方賀迎遐福。持服何嫌發浩歌。上帝至仁應悔禍。私門不淑始回和。省修欲盡消災術。儺戲何煩逐鬼魔。附次韻朝日曈曨瑞氣多。病餘開戶喜情加。弟兄遐算添新慶。南北邊虞入凱歌。已去諸殃同臘雪。將來百祿逐陽和。椒觴滿酌申前祝。一室聯衾免作魔。</text>
<title>途中記事</title>,<text>崇禎歲在壬。六月日戊辰。李子奉恩命。自商將徂秦。雨後潦未縮。路況多酸辛。靑驍辭伯氏。鄕社會衆賓。尊酒慰遠征。絲竹閙華茵。禮法豈有拘。觴酌亂無巡。日暮宿咸寧。迤向犬灘濱。水深妨厲揭。行色甚邅迍。黃昏到聞慶。河魚苦吟呻。三日備湯劑。所苦始回春。策馬向延豐。蔚嶺參蒼旻。林木翳白日。幽深如未晨。猛虎吼裂石。山魈立似人。地與人境絶。險阻同峨岷。懔懔度艱阻。日午到城闉。氣倦忽隱几。睡鄕曠無㙊。有人形貌異。峨冠垂大紳。頎然前致辭。我是主屹神。南北慣送迎。子行何太頻。卽當聖明朝。人才須鳳麟。子學短經術。子才非經綸。樞機且不愼。幾遭勲貴嗔。幸賴聖明知。免被魑魅隣。流年逼耆艾。智者藏羽鱗。奈何昧止足。役役卯與申。雖云感聖恩。獨不勞子身。漢廷今尙少。仕路如積薪。欲有所展布。世道奈矛盾。欠伸忽驚覺。耳若聞諄諄。默向山靈謝。人生有大倫。恭惟君臣義。無異父子親。自余始通籍。散質誰見掄。十年長去國。今日幸逢辰。却將㸑下材。視爲席上珍。感激國士遇。欲報嗟無因。涓塵効微願。報死心何磷。往來故屑屑。不息甘類麏。臣心雖似鐵。臣髮已成銀。明神誨吾迷。吾去敢逡巡。自今還舊服。林間爲▦民。却瀉一團血。再拜上紫宸。上言臣已老。不復望同寅。下言士習靡。淸朝無直臣。願言明四聰。言路闢荊蓁。回駕復舊路。家在蒼溪漘。老兄出門迎。山妻下堂嚬。諸兒紛雀躍。喜氣看津津。相離纔九日。有若隔百旬。團圎卽懽喜。別離輒輪囷。此是骨肉情。老來悲喜新。元亮知昨非。吾車寧復巾。樂天復奚疑。此語吾所遵</text>
<title>送金孝仲奏請之行 雙韻</title>,<text>去年見子滯北荒。今歲看君出西洋。獨賢寧厭道路長。遠別不禁親舊傷。風濤浩渺接天潢。萬里重溟憑一航。顚危不啻涉瞿塘。達者視之如康莊。問之如何心不恇。忠信由來天所將。鶴禁方賀位少陽。鸞誥佇見頒宸章。君才自合使四方。氣衝霄漢詞琳琅。手捧芝函謁玉皇。集賢觀者如堵墻。星槎回自白雲鄕。兩袖尙覺生天香。貞心自任鐵石剛。雙鬢尙未霜雪蒼。十行奎札報君王。靑社永見綿苞桑。瀛蓬灝氣吸詩腸。幾顆珠璣堆錦囊。嗟余老不識行藏。客裏酸辛曾備嘗。歸舟今始泛滄浪。孤負西郊斟玉觴。惟將一語爲君蘉。旣不忮求何不臧。更願加餐二字無相忘。</text>
<title>謁金籠巖祠</title>,<text>明庭非復漢衣冠。面目何安舊土還。但願盡心王氏室。不辭埋骨首陽巒。</text>
<title>連夜夢愚伏</title>,<text>來從何處去何之。霞佩飄然不可追。三夜夢君三隕涙。英襟想亦此懷知。團圓歡喜別離悲。此是當年贈我詩。脈脈舊情應不散。每憑宵栩共相隨。有始而終晝夜同。達觀於此豈忡忡。他年緣業應如故。靈馭相從紫府中。</text>
<title>挽許抱川 喬</title>,<text>秋山暫喜別懷開。凶訃那知隔月哀。政潔七州民吏服。命窮一夕鬼神猜。寧敎許椽塵間滯。遙想旌陽海上回。積善佇看餘慶遠。名珠膝下有三枚。</text>
<title>次李汝固 植 玉堂壁上韻</title>,<text>憂深是用進言深。自恃蒼天照赤心。永夜小樓孤倚處。北辰知我獨沈吟。一勺雖難測海深。詩來猶足見君心。從今欲托靑山約。倘許相酬白雪吟。</text>
<title>別洪叔京 鎬</title>,<text>寂寂窮相傍。迢迢去更忙。謗言從刺骨。忠義本撑腸。水闊舟何泊。風高雁失行。吾行慙苦晚。三逕日荒涼。骨或作口</text>
<title>挽李貳相 尙毅○蓮榜庭試再魁</title>,<text>魁星燁燁再騰精。早被君王識姓名。厚德鎭浮山竝峙。雅懷無累水爭淸。祥儀盛代看來鳳。壯志初年欲掣鯨。自有高才膺寵眷。固宜平步取公卿。家聲石奮同謙謹。世澤汾陽配泰亨。愛物應知餘慶遠。檢身寧患發言輕。晚來骨肉悲零替。病後親朋廢送迎。夢罷妖鷄傷太傅。鳴哀老馬閉佳城。芹宮夙幸蒙殊遇芝札頻傳寫別情。一疾豈期爲異物。九原倘得會同庚。回頭往事波空逝。慘目新原草又生。曉月漢江南去路。西風吹斷露簫聲。</text>
<title>挽朴參判 永緒○賊适之變。以昌城府使。罵賊不屈而死。</title>,<text>長驅無前制奔鯨。烈士重看有杲卿。王室鞠躬期效死。讐庭頓顙忍偸生。堂堂正氣摩星斗。慘慘陰風卷旆旌。罵賊將軍身已剮。忘君列帥面應頳。精忠非賴孤臣奮。倫紀終歸一唾輕。秉鉞豈惟輸大節。佩符曾見播佳聲。乍聞惠澤霑楡塞。誰料妖星隕柳營。義激三軍應雨泣。憤深千載想雷轟。英靈本毓山河秀。簡冊同留父子名。贈爵亞卿官一弟。聖朝終始盡哀榮。永緒之父亦死節</text>
<title>睦齋壽席 庚申</title>,<text>雨過棠花逗晩涼。壽筵樽酒占風光。塵間早脫簪纓累。壼裏偏知日月長。後世佳名高士傳。當時雋望達尊行。八千應享春秋永。七九猶看氣力強。睦齋年六十三。四月十四日桃核三千歲。椒觴十四朝。仙區本商嶺。舊秩帶宮僚。淡水交同聚。凌雲氣欲飄。厖眉相照處。壽極賀當霄。愚伏諸公同聚</text>
<title>伯氏月澗壽席飛筆書之</title>,<text>月磵之居甲嶂畔。甲嶂之高同氣岸。脚底不肯踏塵埃。胸裏何嘗雜氷炭。數間矮屋一架書。義理精微悉淹貫。一生至行通神明。帝監誠心錫遐算。古稀年後又踰七。眼似明星氣軼漢。石弟於公二齡少。朝夕常聯蒼玉案。洩洩融融一室中。至樂不以公侯換。語及人非輒掩耳。說到世事頻扼腕。有失而規善則導。義利一刀分兩段。明時峻陟豈自致。一一鑪錘賴鎚鍛。諸郞稱觴慶無恙。門會兼邀舊日伴。時當四月淸和節。萬柳陰中禽鳥喚。相從社席討幽懷。忍向辰年泣多難。鄕隣替作骨肉親。故舊漸悲風雨散。淸歡莫愁日易西。月影疎林待凌亂。翩翩彩服遶鶴髪。南極祥輝一㸃爛。直欲樽前作華胥。肯羡物外遊汗漫。座中何以祝眉壽。伯陽之年今未半。只今大地墮紅爐。願作商霖救枯旱。氷紈欲以傳勝事。安得龍眠揮彩翰。</text>
<title>喜權 摶 登第</title>,<text>喜看雲路乘風日。正値銀河列宿年。宗表已徴家有慶。明揚仍見野無賢。利名肯作中心累。事業須期後世傳。隨處隨時加學力。莫將經術視蹄筌。</text>
<title>述懷</title>,<text>有客號蒼石。品質非琳琅。風雲遇遭際。鵷鷺同翺翔才能不建人。志願欲佐王。聖恩實踰涯。超擢蒙異常。列職亞靑蒲。綴班叨玉堂。承明淸切地。出入飛水蒼。素學非適時。本性欠通方。常期竭駑鈍。庶以答龍光。講筵遽承問。敷袵乃吐腸。語訥或近道。憂深還似狂。恭惟睦九族。三代所永昌。後世積疑忌。骨肉至相歲。役智以弭禍。圖永反促亡。漢帝推赤心。反書燒千章。宋祖任天命。度量廓包荒。自然安反側。不復勞猜防。願言恢大度。誠信化強梁。公族騰逆口。罪惡尙未彰。至親露嫌猜。群情同駭惶。誠意倘周偏。禍心消包藏。聖神安社稷。功德邁虞唐。至仁配上穹。遐算祝崇岡。已看殄梟獍。誰復爲豺狼。戇愚惟舊習。知識乏寸長。陳義雖迂闊。本心誠慨慷。懇懇累千言。寸忱彌激昂。宸聰察盡忠。物議謂過當。日月微洞燭。風波那免傷。晚景逼懸車。殘骸好臥漳。但念被鴻私。所報蔑毫芒。廿年任廢伏。千載遇明良。孟子昔去齊。三宿始出彊。況我遇盛時。悻悻去何忙。三章被詆斥。兩月猶徊徨。良由感聖恩。非爲戀名場。方切省愆尤。不欲汚班行。況將樸素質。難學時世粧。商山憶舊棲。門外是滄浪。漁隈寄生涯。樂事何渠央。一脚誤出世。經年未歸鄕。白雲鎖洞府。蒼苔生石床。賦未尋興公。文應移德璋。榮名敢多取。世味已備嘗。薄宦等脫屣。殘年學括囊。攖情無外累。療飢有餘糧。欹枕玩書倦。遶砌採菊芳。玄白聞老氏。得喪齊蒙莊。居閑得趣深。求名與道妨。歸去是我願。明揚非所望。何須畢婚嫁。明日理歸裝。時有醮子事</text>
<title>挽金 基厚</title>,<text>乃翁文學號儒宗。淸議皆嗟命未通。家業蔚然諸子在。人才奈爾半途空。忍看馬鬣開新塚。尙喜鸞雛有舊風。白首病夫妨絮酒。淚和飛雪灑江東。</text>
<title>挽金 廷獻</title>,<text>東西分占一江湄。衰暮長嗟會面稀。晚日鳳雛餘慶遠。中年鵬翮壯圖違。雲蹤己與交遊齗。家道還因孝友肥。忽報少微淪瑞彩。竹巖風景入沾衣。</text>
<title>挽韓子玉 瑺</title>,<text>七袠人間五福幷。肯將眞樂換浮榮。方看愛日調金鼎。豈料乘雲上玉京。厚誼仙鄕均骨肉。淸風洛社失耆英。仍思秋暮同携手。慘慘誰知永訣情。</text>
<title>挽李五峯 好閔</title>,<text>崇禎七年秋。九月十三宵。李子耿不寐。心懷慘無憀。呼燈坐達朝。庭戶風蕭蕭。西音俄報五峯摧。雙涙如河腸似焦。若非兩地神相交。寧使老我魂先消。梧翁纔繼松麓逝。數月之間公又凋。人亡國瘁古有歎。況我於公忝舊要。昔年丙戌始識公。我與愚翁相見招。沙潭兄弟及我公。先向東湖理蘭橈。片諾卽相符。爲愛豪氣凌靑霄。果劈金橘香。膾斫銀鱗跳。湖堂徹夜嶢蠟燭。好事何人吹玉簫。淸詩頻把鼠鬚筆。晚酌寧辭魚枕蕉。公詩淸越金石響。宜向天墀和舜韶。公文震盪山河動。壯氣平洲卷怒潮。玉堂金馬貯枚鄒。大策谹謀卑蕫晁。演綸春雷鼓萬物。極諫秋霜肅同僚。賞直頻飲白獸樽。寵錫豈止彤弓弨。論議紛然有兩般。剖判剨若分一刀。高才自足任經濟。奕業何奈無夔皐。衰遲終未位巖廊。命物之意眞難料。輟哭仍推公所得。天之賦予寧非饒。詞華赫赫蜃氣騰。典刑巍巍麟閣描。入耋遐壽享箕福。百世高名齊斗杓。明時何恨用未究。世澤尙看流裔苗。鯫生自愧非鳳鸞。燕石猥得聯瓊瑤。輕疎不能愼樞機。衆口喧然金可銷。明吾質直徹天聽。弱植還慙加簑穮。士爲知己死。欲酬舊誼嗟無繇。雲間昨怪閟奎彩。世上今見摧玉標。祥麟可惜忽踣野。華鶴何緣重返遼。回頭丙戌舊英游。數子相隨歸沈寥。英靈應不逐雲滅。玉京何處同逍遙。昔者數子生。文詞煥風謠。精思奪天巧。鬼怪那騁妖。自從數子逝。漸見文風澆。朝陽鳳不聞。哇咬寢囂囂。蒼石翁最憐。白雪吟誰調。燕巿獨悲歌。人謂我輕佻。專城謝五鼎。陋巷安一瓢。吾衰安得久於世。鬢髪滄浪牙齒搖。冥班他日倘得緣。紫微朝暮同趨朝。</text>
<title>贈李 東野</title>,<text>淸彩憐君玉斂瑕。新詩況復夢吞花。交情自昔連三世。才子如今作一家。大道須期尋至理。業文何止決高科。灘頭莫輟撑船力。衰謝慙吾鬢易華。</text>
<title>挽康知事明之</title>,<text>逸氣軒然逈莫攀。律身無玷雪霜寒。十州政績循良吏。二品官銜宰相班。淡水交情曾共許。陽春今日向誰彈。夜臺相會應非遠。往事還傷夢一般。</text>
<title>敬次伯氏韻</title>,<text>年齒雖尊氣力強。列先餘慶賀靈長。更將何物申兒軰。孝敬由來致百祥。附原韻二親無恙六兒強。一室融融樂事長。莫向舊年思舊患。但從新歲迓新祥。</text>
<title>挽鄭景烈 光世</title>,<text>神理茫茫不可知。德門凶禍奈偏奇。舊情昨忍銘松麓。衰涙今傷濺楚詞。善積應餘門戶慶。命窮還被鬼神欺。可憐洛社他時會。席上耆英幾箇遺。時撰愚谷銘。第三其實也。</text>
<title>贈趙得和 濈</title>,<text>承辱復。始知有泛海之行。倚箇心平穩。何險不夷。因來審視洪濤如康莊。無幾微厭憚意。古所謂不曾刺刺對婢子。已是昂昂眞丈夫者。世不乏人矣。有拙詩寄意。餘望沿途神佑。使臣銜命賀重華。袖裏寒光動釰花。却向重溟橫一葦。誰敎古渡阻三叉。丹心只欲天恩報。白首寧嫌水路賖。忠信由來神所勞。陽侯擁節海無波。</text>
<title>挽盧上舍 碩命</title>,<text>桑拓蘇恢赫業垂。賢孫宜挺石麟奇。三年泣血麻渾染。一夜飛霜蕙忽腓。世分猥推先友列。年盟曾許小兒隨。他時重慶堂中會。忍見塵埃没彩衣。</text>
<title>寄崔季昇 晛</title>,<text>只是三飱莽蒼間。離愁却恨隔蓬山。薇垣舊共飛霜簡。草澤今垂釣月竿。暮境從敎稀面目。交情猶自照心肝。澄江風景今猶古。好會無孤壬七還。</text>
<title>贈別李茂伯 潤雨</title>,<text>白露下將夕。蕭蕭隕百草。故人千里別。何以贈遠道。東籬數叢菊。粲粲顏色好。采采贈君意。馨德兩相保。歲月忽晼晚。形容易枯槁。幽襟曠難合。對景傷潦倒。莫言不相見。天月照懷抱。餔𩝳餓志士。文繡被輿皁。古來本如此。誰能問穹昊。貧賤不足恨。貞白須自寶。</text>
<title>謝趙安仲 靖 來訪</title>,<text>詔顏如玉氣如春。八十年先只隔旬。盛代卽今優耆德。佇看林下降蒲輪。</text>
<title>挽金而靜 允安</title>,<text>德宿文星降一身。紫芝標格鶴精神。璞中晚剖連城寶。嶺表纔頒百里春。黃壤豈知爲異物。白頭長慟失同人。世間那得淹吾老。紫府他時共作賓。</text>
<title>挽金而得允思</title>,<text>德門無祿病相嬰。數月之間哭弟兄。堂下惟存聞禮鯉。原頭誰作急難鴒。行高孝友人皆識。志在經綸命未亨。吾道益孤耆獻盡。忍將衰淚灑幽扄。</text>
<title>孤棲燕</title>,<text>三斗梅三斗荼。夫孰云酸且苦兮。酸苦誰如未死人。十年獨伴靑燈啼。腸摧利釰五臟割。血盡毒霧雙睛迷。天公憐其孤苦節。故遣寡燕窓前棲。喃喃時下掌中叫。毛羽翛翛音韻悽。春來秋去一紀餘。孤影孑孑尋空閨。草草爲巢有底意。旣不卵育兮何用勤含泥。姚家燕崔家燕。前後異事誰品題。賦性夙竝關關鳩。淫風可唾喈喈鷄。題詩欲備觀風採。高名萬古齊磨笄。</text>
<title>贈金吉伯</title>,<text>少年豪氣欲沖雲。晚日窮愁付一尊。莫恨靑氈無可託。白家惟幸有龜孫。龜樂天外孫</text>
<title>睦齋除夕書懷</title>,<text>千卷牀頭絶點埃。一桮藍尾映寒梅。窮陰已逐三陽散。大壽方看六戊回。白髪嗟吾兄弟老。靑氈望汝子孫才。戰兢敢以衰遲忽。福祿皆由孝友來。</text>
<title>挽金汝遇 光斗</title>,<text>如兄如弟結交際。一死一生臨老頭。曼倩善詼中有守。龎公隱德世無求。朝廷政欲徵賢士。天道如何禍勝流。陰佑後人前夜夢。兩家情不隔明幽。</text>
<title>挽愚伏</title>,<text>河鍾英氣。岳生名賢。學希于聖。才降于天。道之將墜。惟君衛焉。禮之將舛。有言炳然。抗志述古。命與時邅。臣心雖赤。臣髮非玄。縹焉高逝。有洛之堧。浮榮春盡。眞樂天全。迹滯嶺表。心歸日邊。孰畀其有。而不遐年。此言藏用晦明。憂時戀闕之意。滔滔淸洛。南國之紀。嶷嶷維君。實毓其異。娓娓高文。浩如翻水。恢恢偉器。孰窺其涘。九苞之儀。虞庭爲瑞。千里之行。墨牽終累。張華勵志詩曰。纆牽之長。實累千里。戰國策云。相國見臣不懌。是纆牽長也。 道高一世。望隆再起。遊心太玄。溯懷逸軌。以泳以游。以寫其志。乘化而歸。在君何喟。此言才高器偉。乘化無憾之意。矯矯伊人。蓋世之豪。交以淡成。粤自垂髫。情意之堅。君漆我膠。切磋之益。君石我瑤。同貧同病。久謝淸朝。一死一生。今隔雲霄。有疑誰質。道帙虛抛。瑤徽已絶。白雪誰調。精爽隨風。不可招兮。不知何年。鶴返遼兮。此言交道之厚。存殁悲感之意。</text>
<title>難老堂壽盧丈 大海</title>,<text>高堂壽極照新暉。山爲華筵寶障圍。百世古蒙遺老在。一時淸福似君稀。尊前雪隊歌金縷。膝下雲孫舞彩衣。白首過從難袞袞。不妨連日醉無歸。</text>
<title>敬次西厓先生贈金主簿 協 韻</title>,<text>戀德之誠如渇飢。手携遺語寄相思。江齋月白風淸夜。正是焚蕤細讀時。洋洋淸洛足忘飢。世事何曾入所思。默誦停雲三五過。不堪春日獨歸時。</text>
<title>有懷鄭慶輔 榮邦 仍寄拙語</title>,<text>憶曾征騎駐雲林。景物蕭然慰客心。細聽風松生晚籟。凈憐霜菊坼秋金。路頭媿我迷方久。谷口多君卜地深。遠別又逢搖落日。幾回東望惱孤吟。</text>
<title>題孝谷</title>,<text>山中七十九回秋。世味都忘白盡頭。魏野幽居非不好。未聞庭戶傍松楸。</text>
<title>次金 宏 鑑開亭韻</title>,<text>早結同庚稧。重來故郡墟。水寒金斗熨。霜落玉峯疎。花竹開三逕。風煙護一廬。何須九原會。今欲接幽居。</text>
<title>挽尹 應淐</title>,<text>菊圃馨風不盡吹。弟兄家行一鄕知。如何日夕聯床樂。轉作幽明隔世悲。仙去白雲愁杳杳。鶴還華表奈遲遲。隣翁蹤跡寒仍蟄。孤負新阡酹一巵。</text>
<title>夜坐懷月澗兄</title>,<text>郡齋兮坐久。秋夜深兮寒露零。思吾兄兮上洛。傷老弟之中情。旅雁兮過空。暮雲兮還山。念遊子之未歸。何以慰此悲澘。撿片札於故篋。尋斷夢於孤衾。雖群兒之在傍。豈識我之煩襟。自家棘之酷罹。號我生之不辰。兩相依而爲命。安拙分於沈淪。念余之保餘喘。皆趙 孝 庾 袞 之所賜。大疫兮不畏。兇鋒兮不避。旣至誠之有格。故烈膽之無比。況隨事而提警。恐余迷於攸往。自幼時而至壯。惟鐫誨之是仗。卽今雙髪之皤然。驚暮齒之踰稀。欒共子之有言。每三復而一噫。孝旣有所不及。所竭力者從兄。偉柳氏之群季。會一堂以論經。聞籍溪之家法。事必咨而乃行。司馬公之事伯康。林子常之奉子眞。與忠宣之養兄。禮無間於事親。仰懿行於前哲。增惕念於後人。況吾兄之愛我。恩實幷於生三。顧余職之未盡。思古人而深慙。尙平之昏嫁隨緣。龍圖之田宅粗理。夢猶酣於倚枕。樂何曠於同被。西風吹兮故山。瓜芋熟兮園中。粳有獐牙之白。柹有牛心之紅。携群兒兮坐松陰。飮微醺而乃止。人生兮貴適意。夫孰知其他也。知所樂之在此。何不歸於家也。願雖切於聯床。心曷已於補闕。逢堯舜之聖君。未甫也之忍訣。睠竹西之片區。名素著於仙經。無簿書之勞心。有風月之養靈。況土宜之多藥。實所須於沈痾。煩一年之不去。始有待於春和。緬四時之致味。聞古事而起敬。阻嶺雲之萬重。望明月而空耿耿。幸棣萼之無恙。髮雖華兮朱顏。知愷悌之神勞。申余祝兮如山。尋初賦之在近。猶此夜之難徂。剪寒燈於二更。綴荒詞而一吁。下階除而散步。已斗柄之西指。念三秋之此懷。知兩鄕之無異。</text>
<title>和歸去來辭</title>,<text>昔陶淵明爲彭澤令。不肯向鄕里兒折腰。解龜而去。作歸去來辭以見志。嗟呼。淵明在郡八十日而去。余今八百日而不去。淵明四十一歲而休官。余今四十二歲而在職。五斗功名。有何優好之戀。而尙齪齪爲籠巢中物耶。人心易溺。世綱難解。山林千載。高義寂寞。有能急流勇退。閒臥北窓。全其耿介之節。繼賦歸來之篇。則其淸風逸迹。豈非元亮後一人也。往年秋。鄭景任在海上有詩曰。緬懷陶彭澤。遺辭今可續。寄聲謝山友。行當返初服。謂是詞人偶爾遣與之作。未必實有其事也。其年冬景任焚魚而來。果有和陶辭之作。於是始知其言之爲不欺。而大悔我之期景任之淺也。觀其氣韻高古。襟懷沖漠。有委化從容之味。吾知此一篇必與彭澤之賦。儷美於後世。而其名之永流於高士傳無疑矣。簿書之暇。吟咏反覆。令人有蕭散之情。嗚呼。世味甘苦。吾已嘗之矣。從此拂袖。笑謝塵世。吾亦豈不可爲魚鳥群耶。竊念古人有所自期於心者。則事雖未然。而先自敍述。有若身旣踐履者然。今亦倣此和其辭。一以自省爲警發之地。一以寄示景任以質此翁心事。非全汨没於膠漆盆中者。異日華山一半之請。不有擧臂之辭耶。東坡云以朝巿眷戀之徒。而發山林獨往之語。幸謝故人勿以此而嘲我也。辭曰。歸去來兮。昔有歸田今亦歸。惟彼得鹿與亡羊。夫誰樂而誰悲。苟推身之不早。雖噬臍而曷追。豈無意於陳力。奈夙計之已非。政未效於黑綬。人誰賦乎緇衣。念往跡之倏忽。如一寐之依微。今者不去。日月如奔。夢回槐國。淚濺雍門。朝花夕顇。物孰長存。怛焉疚懷。斟彼匏尊。聞淸淨以自娛。古之人兮有顏。苟自足於性分。處鷃籬而猶安。斷子平之家事。期不復以相關。謝膏火之交熬。泝馮翼而遐觀。講玄虛於一室。試丹術於九還。旣斵鼻之亡質。奚叩角之要桓。歸去來兮。追邴生之薄遊。物何隱而不賾。理何深而不求。諒何盈之非沖。又何樂之非憂。與其不義而富貴。寧食力於田疇。禍福塞馬。身世壑舟。纔黃金之柱屋。已白骨之成丘。悔冥趨於溷世。濯煩襟於淸流。喜群妄之漸寂。驗此身之日休。已矣乎。詘信消長有鑪錘。時來難推去難留。徘徊歲暮兮將安之。弊袍慕仲由。縈索思啓期。邀朋友而歌詠。課子弟以耘耔。仰絶軌於希夷。嚥餘馥於書詩。尙胡爲乎岐路。贈君一言決狐疑。</text>
