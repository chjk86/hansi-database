<title>感春辭</title>,<text>庚寅歲去。辛卯春至。屈指吾年。六十加二。感天時之易逝。樂此身之無事。嚴冬解而雪消。雲物新而景明。曩余托於山中。村石保以爲名。問遺墟兮何代。木已喬而瓦爛。俗素狃於嚚愚。田半在於崖畔。山萬疊而屛立。水二道而襟廻。因亂松而作亭。累雲根而爲臺。境與世而相遠。偭風塵而別有。或登高而開襟。乍臨流而滌垢。入幽徑而賞花。坐石灘而吟楓。聽綠陰之蟬鸎。伴雪夜之絲桐。隨冠童而翼余。任杖屨於遠邇。酒常止於微醺。詩不越乎言志。懼遊浪之害心。忽反顧而催還。茅堂兀其瀟灑。標兩松而依山。入余處而棲息。聊靜志而深省。抽壁上之圖書。對卷中之賢聖。雖言語之千萬。究其理則一源。愐爲學之要道。莫明善之爲先。尋平坦之一路。戒窘步於捷徑。志爲則而毋懈。期蓋棺而乃定。武在耄而作戒。蘧踰六而知化。古固有此刻苦。今胡爲乎㬥棄。知小成之可鄙。將大爲而孜孜。課小子之灑掃。叩壯兒之問學。蹄登埒而後先。翼遡風而凌軼。斯天下之最樂。縱富貴其不易。儻循此而可久。豈無契乎斯文。誓自今而伊始。幸不愧於歲歲。更來之東君也。</text>
<title>卜居賦</title>,<text>古固有避世而善身兮。余豈自比於其人。飢無食寒無衣兮。求 二字缺 寂寞之濱。曩余離乎海宅兮。棲石溪者十有餘春。余惟何人而猶可比數兮。屢致禍孼拂亂此心神。紛外轢而內潰兮。逝莫屬余之形身。質純愚而無解兮。又何德之能新。時曖曖其將罷兮。夜漫漫而未晨。歲癸巳而遷徙兮。擇吉日兮良辰。歷崎嶇而跋涉兮。指首比而催軫。睠樂土而止息兮。異桃源之避秦。相燥濕而播藝兮。遭水旱而空囷。嗟百口之失天兮。擧啼呼而誰因。拾橡實而間粱兮。剝松皮而熬薪。斯猶足以不死兮。聊任分而安貧。尙竆困於釣海兮。摯側陋於耕莘。蠱何取於高尙兮。蹇何有於王臣。山可採兮嘉蔬。溪可網兮鮮鱗。蒸地氣之淸淑兮。産殊異之芝菌。山劒磨而排戶。峯蔚然而爲鄰。彼到天與日月兮。屹然特立。異羣山之嶙峋。環三水而襟帶兮。作人文而排均。知與衆之可樂兮。孰先覺乎天民。爰有岡兮別新兮。若虎奔而龍廵。蟠首尾而屈莊兮。完一丘之臥輪。原是分於太白兮。勢蓊勃而雲屯。想造物之有意兮。終拋擲於荒榛。幸余托而經始兮。揆方位於洪鈞。架數間之矮屋兮。置徒屬之兟兟。懸一榻而藏書兮。來遠邇之駿獜。道何慕於偶耕兮。時不可乎問津。修潔泉而盥洗兮。束蒲茅而爲茵。邀聖賢而爲師兮。追諸子而相親。天降衷于下民兮。道不外乎人倫。本良知之有則兮。孝莫先於萱椿。推百行而不匱兮。之天下而經綸。要惡在乎在學兮。學必講而後彬。惟聖神之格訓兮。著方冊而諄諄。日循玆而從事兮。師及弟兮咨詢。外修飭而整衣兮。內齊明而若禋。登坦途而疾驅兮。駕高車於快駰。味奚啻於芻豢兮。樂不下於吹豳。豈小成之可安兮。期盛德以動旻。所可懼者鮮終兮。事必愼於矦旬。苟索隱而行怪兮。是君子之所嗔。士之所以貴志兮。確乎立而無淪。哀世人之爲道兮。初不屈而求伸。詎存身之可問兮。競蹈危而紛繽。非吾力之可及兮。爲斯學而申申。庶下學而上達兮。且由粗而入純。一於敬而靡他兮。苟非禮則勿循。譬膽勇之赴敵兮。輕千萬而擁盾。湛玉壺之無累兮。査滓化而歸淳。人皆棄而己取兮。保厥美而自珍。自三代而有緖兮。歷萬古而實眞。必謹守而不負兮。勉吾心而豈諶。且臻視此事之淡泊兮。孰不笑余之艱辛。然所求不在外而在內兮。尙何羨夫萬緡。夙余聞於曾子兮。彼以爵而吾仁。時乘閒而出野兮。視原田之町畇。屬春日之載陽兮。靄生意之氳氤。石聳峰於鏡中兮。松倒影於溪漘。嵐橫壁而晏晏兮。波護崖而粼粼。聞林鳥之和音兮。聽杜宇之哀唇。引冠童而風浴兮。或詩酒之交陳。仰高山而優遊兮。竟誰主而誰賓。知斯樂之不可以語人兮。願書石而無塵。</text>
<title>禮者君之大柄賦 月課</title>,<text>天下至廣。萬民至衆。君於其上。眇然孤拱。苟無物而統之。吾知渙散而不能理紛紛焉。智力兵革之何所不可。而固非聖王之所取者也。必以禮而爲國。信乎人君之大柄。不纏而維。不威而令。斡轉元化。默運精神。觀之所以厚德。履之所以定民。夫禮者。在乾爲亨。在性爲禮。節文天理。儀則人事。大而天下國家。小而鄕黨州里。日用云爲。莫不由之。雖然物皆有表。事孰無首。風過草偃。形行影至。世之治亂。俗之汚隆。莫非隨所導而變易。然則躳行四勿。發政御物。其柄一操。事皆迎刃。至若法天則地。上衣下裳。衮冕異制。圭組殊章。尊不可抑而卑也。賤不可僭而高也。名分一定。等威難淆。此則君之柄。用於制度者也。及其五品之性。人道之大。親義序別。惟信而可。止慈止孝。無所增减。若忠若敬。初非多寡。均秉彝於萬性。洽和睦於九族。其所以隆之殺之各有分殊者。何莫非天序之有秩。此則君之柄用於彝倫者也。若乃齊明盛服。儆戒嚴肅。周旋中規。折旋中矩。聽於無聲。洋洋如在。本不忘而追遠。民所仰而輻湊。天神格而人鬼饗。信有物於至誠。此則君之柄。用於宗廟者也。且或考績黜陟。洞開明堂。玉帛交錯。鍾鼓鏗鍧。左之右之臣鄰。前焉後焉矦辟。珮𤨿鳴而中節。贄敬將而合則。薄來厚往。情義孚若。帶礪無替。疇敢侵犯。此則君之柄。用於會同者也。遂至閨門之內。屋漏之暗。對越上帝。翼乎有臨。然此身之無懈。竪此志而常欽。人不知而己知。刑寡妻而御于。推己及物。夫何難乎。卒使家而國而天下。擧均齊而方正。此則君之柄。用於家國者也。然後大柄用而無礙。納民物於陶甄。豈區區之文爲。實爲治之楨榦。有柄若此。何憚不爲。從事於斯。是爲能國。歷觀古今。幾箇聖哲。余嘗味孔經之大訓。慨用柄之無多。必有本而做底。豈玉帛之云乎。五惇哉而若帝。唐虞所以雍煕。所損益於三代。治可知於同道。上下無爲。惟君之視。何無禮於東遷。㑋下堂而見矦。君反怵於臣威。縱有柄而奚取。膠舟楚澤。溺死之孤魂可哀。旅泊秦關。成周之文物誰來。建漢唐而益渝。不知禮爲何物。雖餘聞之掇拾。蓋所論者粗粕。旣莫足以云禮。縱施用兮末耳。徒貽譏於聚訟。果何補於制治。獨有取夫宋代。闡大體於草野。雖誠陳而不用。秖乍行於州閭。然講說而發揮。繼周公之禮書。倘此經之不泯。後豈無乎體行。將大書而作箴。用敬規乎聖明。</text>
<title>海鷗不下賦 月課</title>,<text>天機寓於自然。在物我而無間。蝍謀蟬而絃急。釣近水而魚亂。覩海鷗之不集。悟此理之難昧。若有人兮海之上。鶴冥棲而晦彩。灰塵情於蠻觸。脫天 缺 於弢外。旣與世乎長辭。結知己於沙禽。慣朝暮之顔面。絶彼此之猜心。屬芳洲之風暖。忘兩形而頡頏。日復日兮相狎。親豈啻乎馴養。固遊方之有異。起嚴君之玩賞。足纔跫於海汀。鷗已疑其潛窺。驚狙山之攫抓。幾未動而色斯。震其衷而自誘。若將集而復飛。飄雪羽而遠擧。懼繒弋之加我。知有意之便萌。故高翔而不下。噫微物之處身。何厥心之似智。得天性而知保。其神矣乎炳微。昔與子而翺翔。儘無心而無迹。伴江海之煙月。任物表之契濶。今忽有此機關。肯自在而徘徊。察遊人之擧止。决其身之去來。想斯人兮何許。歎斯禽之明哲。欲賞觀之猶爾。矧挾彈而操罼。理隨寓而必然。人可以而不若。哀䆠海之鵷𪆽。阽爇羽而嬉怡。前讒佞之俟隙。後斧鉞之相隨。明若火而自曖。禍雖悔兮何及。仰先哲之知幾。足不殆於闕側。宣注鴻而促駕。簡殲犢而不濟。兆未現而已燭。危未至而先去。悲塵網於末路。孰奮迅於籠裏。海有鷗兮鷗有羣。吾與爾兮飛峙。</text>
<title>偶吟</title>,<text>濯足淸川水。乘凉碧巘松。心專無外念。雲物亦閒容。</text>
<title>題趙美伯 廷琨 草堂</title>,<text>葛嶺秦關壯。餘林蜀劒橫。不曾經此路。今日爲君行。</text>
<title>嶺上口占</title>,<text>驟雨騰山外。斜陽半有無。長風一掃捲。萬里天心蘇。</text>
<title>英山途中作</title>,<text>西日露雲間。秋山呈百態。跨馬欲何之。仙區應我待。</text>
<title>警學 二絶</title>,<text>萬物爲人難。非人難學難。須知不易意。勉過鬼人關。義理自分明。聖賢復開示。如何今世人。耳目惟名利。</text>
<title>詠雲</title>,<text>出自何方所。離分幾處風。須臾無一點。天色古今同。</text>
<title>落葉 二絶</title>,<text>落葉堆山路。初疑踏錦筵。狂飈忽飄蕩。閙亂飛江天。遠樹淸霜重。輕風落葉紛。菊庭晨掃凈。頃刻燦成文。</text>
<title>題西山時習寮</title>,<text>數飛成翼鳥。進學作其人。賢聖無他道。行之在日新。</text>
<title>山居</title>,<text>愛靜獨棲山。厭煩仍謝客。無營家自閒。有敎兒時習。</text>
<title>雨中逢趙美伯</title>,<text>峽裏逢故人。秋山正風雨。相看不盡言。僮僕催歸路。</text>
<title>途中見野老園竹淸茂。駐馬看賞。</title>,<text>山下千竿竹。森然碧玉林。偶來成獨坐。終日聽寒琴。</text>
<title>秋日口占</title>,<text>馬行踏落葉。蹄下秋風聲。百里無人見。幽禽隨我鳴。</text>
<title>奉次南卓爾 金一 油油軒韻</title>,<text>聞君引退早。歎君機事密。竆通本在天。行止吾何必。危險當順受。橫慮增慧術。世道眼前異。非惟事媢嫉。我拙棲空壑。絶意閒得失。安得同君軒。吐此心懷一。</text>
<title>餞月墠</title>,<text>有來喜成三。奚啻西南得。庭虛松已暗。佇立望山極。</text>
<title>黃花逕</title>,<text>君子愛君子。好向東籬栽。暖節本無意。秋深方自開。</text>
<title>斑竹塢</title>,<text>怪底巴童語。湘妃淚不消。何論非與是。愛此碧千條。</text>
<title>雙梅壇</title>,<text>陽氣來無眹。瓊葩獨已知。雙添和靖八。千古共襟期。</text>
<title>邀月臺</title>,<text>終古懸靑天。隨時行處有。邀之似有情。欲問還無語。</text>
<title>七楸亭</title>,<text>新豐盛第宅。花木仍成列。養葉庇行客。漑根食美實。</text>
<title>金溪感舊</title>,<text>鶴駕接靈芝。金溪通洛水。淸源霽月懸。千古心無異。</text>
<title>坐榻</title>,<text>三伏除强半。山川夜氣淸。牀開茅屋靜。無事如蜻蜓。</text>
<title>秋懷 二首</title>,<text>居然時序已淸秋。蟋蟀聲中夜正脩。倚壁空懷天下事。無人志復舊神州。老去傷悲最素秋。前途已促意還脩。縱然身落竆山裏。好放神思歷九州。</text>
<title>雨中逢科儒</title>,<text>盈路驅馳老少俱。衣裳濕盡槖囊枯。不知千百羣英裏。能說吾東禮義無。</text>
<title>歎時</title>,<text>時非痛哭哭何爲。賈子當時不量時。若使此賢逢此世。刳心抉目死無知。</text>
<title>有感</title>,<text>乾坤浩蕩大無邊。日月貞明自古然。誰遣胡塵生汚穢。南城一計誤朝鮮。</text>
<title>泣嶺途中。逢雲霧晦塞。</title>,<text>日月光華復幾時。唐虞天地至今垂。腥雲毒霧恒蒙蔽。安得長風一掃之。</text>
<title>池塘菊花盛開。爲賦一絶。</title>,<text>陶潛顔面伯夷心。蘊抱馨香歲月深。自是天然全物性。怕逢詞客謾評吟。</text>
<title>望海</title>,<text>似天非天似水非。四邊環繞竟無歸。厚坤載物憑誰力。一氣中間不停機。</text>
<title>嶺路馬上作</title>,<text>巖花已落綠陰成。雨後溪肥石不聲。惟有山禽時一哢。似愁春去惜殘英。</text>
<title>第三兒五達年纔六歲。在坐側偶言人兩眉中斷。狀似坤爻。語意若有來歷。因叩之。乃云坎卦中連。離卦中坼。此數句語。亦自不凡。因成一絶。以期後日成就。五達玄逸小字</title>,<text>物理無非偶與奇。人惟不察察宜知。小兒識得雙眉狀。取比坤初語不疑。</text>
<title>示學者</title>,<text>男兒生世貴玆身。非貴玆身貴有倫。大學書中誠正法。丁寧示我聖▣眞。</text>
<title>次韻都使君 愼修 見寄</title>,<text>曾蒙五馬賁松間。更荷千金字不慳。野性何知竆達意。年來只愛獨居閒。</text>
<title>第二兒方草洪範衍義。遂書一絶以示之。</title>,<text>千重綠樹擁幽居。上有鳴禽下有魚。欲識此中眞箇樂。茅堂長日玩圖書。</text>
<title>寄弟姪</title>,<text>春風回首海東天。園竹庭梅想共姸。折馥移根應未易。新詩爲我數裁傳。</text>
<title>過枕洛亭有感 宣城金梅園亭子</title>,<text>亭遺枕洛事茫然。草樹深深擁後前。借問主人何處去。碧波無語過蘆川。</text>
<title>溪臺偶吟</title>,<text>雲繞山亭水滿陂。東風吹暖漾淸漪。洞天深處無人到。倒浸巖花一兩枝。</text>
<title>次趙明府 贇 韻</title>,<text>驚見楓紅照白頭。秋風信馬興難收。牛山何事空垂淚。穩對黃花莫着愁。</text>
<title>吳秀才 三省 讀大學</title>,<text>博覽羣書不足誇。潛心一冊是眞嘉。聖經賢傳無竆旨。須向明牕仔細過。</text>
<title>奉送池使君 德海 以正言還朝</title>,<text>鵰鶚乘風入紫薇。滿林烏鵲盡思歸。此行正識兼恩怨。一郡將飢一國肥。</text>
<title>次仙槎朱介臣丈梅竹八絶韻 幷序</title>,<text>頃以事往來貴縣。登榻者至再。而擧目周覽。識別花竹。中宵苦無寐。步出山壇。則老樹脩竿。環簷而立。私心以爲主人好事。於物知所愛矣。及還鄕。時一夢想。玆奉八詠。題目有契於和靖八絶。觀此足以知尊丈風致。亦可想任公之詩不凡。恨不得置身於梅竹之側。陪杖屨對勝友而詠瓊琚之句也。今送拙吟。旣欠騷人音韻。又作隔地懸空之語。豈足發暗香淸陰之趣。秪自爲瓦缶之聲而已。凍深何處覓新春。忽見開花若有神。嵐秀山前村色凈。數枝皎潔向幽人。淸宵月上斂村煙。流馥微風佳可憐。從古評花全取節。不須吟詠賞嬋娟。三春光景各依依。一樹瓊瑰半已稀。爲報飛英莫委土。餘香片片點吾衣。老樹淸條數尺長。開花結子綴名璫。不時耻入曹園煑。佳味應爲殷鼎嘗。好放兒孫占地抽。朋生頭角未雲虯。一夏長得千尋節。勢不冲空定不休。種竹成林境自寒。萬竿森立響琅玕。誰言世上無眞直。可與貞松作二難。炎炎火火轉空遲。颯颯淸陰灑局棋。寄語安得分餘爽。均陰田中汗滴時。溪山到處雪霜深。翠色看來卻識心。人號最靈分善惡。爾能無古更無今。</text>
<title>示弟姪曁姪孫</title>,<text>天人立道固一源。大小雖殊理則然。許大工夫誰最切。從來謹獨莫爲先。</text>
<title>送羅同知 萬甲 放還家鄕</title>,<text>藥石翻爲世所仇。徙薪雖切只罹尤。莫言屢謫心全挫。天賦剛膓老不柔。</text>
<title>題趙渭得 廷璜 江閣</title>,<text>細雨濛濛帶夕風。坐來江閣興全濃。主人莫恨樽無醁。無限霜楓照面紅。</text>
<title>立春 癸巳</title>,<text>今逢六十四回春。點檢平生愧爲人。未蓋棺前猶可力。工夫只在日新新。</text>
<title>過七星峯</title>,<text>峯排七點七星樣。森矗如飛鶴竦驚。駐馬問山知我否。年來遯世已無名。</text>
<title>贈淳上人</title>,<text>山僧被雨來相訪。暑榻開襟爲暫留。聞說平生山水跡。忽忘衰老欲遐遊。</text>
<title>贈別金明瑞 漢璧</title>,<text>秋山十里後先行。曲曲溪流入句淸。一夜茅齋聯枕臥。臨分不耐去留情。</text>
<title>暮歸石溪途中作</title>,<text>日暮歸來路轉幽。蜀關嚴邃使人愁。茅廬何處柴門掩。雲麓盤回石水頭。</text>
<title>鄭石門 榮邦 幽居</title>,<text>桃源莫道古今殊。避世居閒卽一途。滿壁圖書懷寶策。武陵曾有此人無。</text>
<title>餐松花</title>,<text>萬丈枝頭萬點金。香風吹動滿園林。摘來和得甘泉椀。塵世偸回物外心。</text>
<title>次高使君 用厚 詠梅韻</title>,<text>氷雪爲魂玉爲骨。疎枝乍出名園北。新詩筆力奪天工。只是遺香盡形色。</text>
<title>和金以直</title>,<text>五倫之道孰能明。養性非他在約情。今日與君論小學。擬將斯語告諸生。</text>
<title>溪亭秋興</title>,<text>淸秋日午靜無風。滿目雲山錦繡濃。獨來獨吟還獨去。纖毫不起此心中。</text>
<title>李靑松 俔 見訪</title>,<text>安石年來不出園。松雲瀟灑絶塵煩。詩仙愛此幽居靜。殘雪溪橋更駐轅。</text>
<title>病起書懷</title>,<text>山齋雨後月微明。羣動皆沉水有聲。病起思親心正苦。杜鵑何事又多情。</text>
<title>甲辰元朝 二絶</title>,<text>原野蕭條日色寒。朔風吹雪蔽羣山。誰知白首忉忉志。遠在遼陽鴨水間。頃年齋沐告皇天。誓使身心善日遷。數往計工無分寸。又逢新歲效吾愆。</text>
<title>書懷贈兒輩</title>,<text>得莫歡欣失莫悲。世間榮悴易推移。吾聞一善爲長物。勉汝兒孫好守持。</text>
<title>贈別趙秀才 頍顒 兄弟</title>,<text>秋山相訪意俱敦。山榻淸晨對語溫。珍重相規勤啓告。古人方冊格言存。</text>
<title>夢見先君。勉以詩書。感而作。</title>,<text>違棄晨昏卄載餘。每懷風樹感何如。今朝拜受詩書敎。顧復精靈不間於。</text>
<title>送兩兒還鄕</title>,<text>兩兒衝雪共歸鄕。獨立松亭別意長。珍重一言須記着。知行二字是良方。</text>
<title>元朝示諸兒孫</title>,<text>丙午元朝會子孫。序行修禮氣嚴溫。威儀棣棣詩人詠。惟德之將爾各敦。</text>
<title>輓趙美伯</title>,<text>淡淡交情老更深。首山沙洞好參尋。幽棲未定君先去。獨向秋天淚不禁。</text>
<title>贈白子皮 彪</title>,<text>荒扉長掩雨過鋤。厚意慇懃訪我廬。爲贈一言規勉語。工夫須用惜居諸。</text>
<title>別趙秀才。奉寄美伯，鳴卿賢契。</title>,<text>小謝歸時憶大兄。西風落葉倍離情。相逢若問滄洲子。爲報秋來海上行。</text>
<title>藏六寺。次李敬伯。元直</title>,<text>古寺重尋歲暮時。吟懷更覺雪和詩。黃昏默坐禪堂上。好月窺山若有期。禪堂奉話幸同時。况復山中遠寄詩。珍重淸篇能起我。小菴觀月是佳期。</text>
<title>會祭朴都事墓訖。次李敬伯。</title>,<text>勝會西山屬仲春。天心潛闖看花新。開樽何必重茵設。乘醉無妨坐野榛。</text>
<title>苦屋漏</title>,<text>草屋虛疎不蔽風。支離一夏雨淋濃。十分一二無乾處。渾室猶能避濕工。</text>
<title>輓李進士厚伯 亨直</title>,<text>文如翻水筆如飛。論爾之才古去非。蓮萼纔榮鵬路斷。雪山何處 缺 長歸。</text>
<title>輓趙獻卿 廷瓛</title>,<text>哀吾獻卿逝何歸。寂寞萱庭閴彩衣。忍說林泉前日事。松間舊宅看依俙。</text>
<title>和白孝錫 東良，孝述 東賢 聯詩見寄。</title>,<text>消息塵寰不問何。春花秋葉記山家。聯詩忽到遺佳約。要與同歌采蕨芽。</text>
<title>輓柳名立</title>,<text>自子椿堂不得年。金大夫人淚徹泉。誰料皇天重降禍。凄凉家世婦兒傳。</text>
<title>病中苦熱。喜聞䨓聲。</title>,<text>炎炎當午氣如焚。苦苦難過一日曛。䨓發數聲風捲暑。疎簷細雨看飛雲。</text>
<title>詠松</title>,<text>世代百年稱異壽。雪山千仞見眞胷。此上下有逸句</text>
<title>再見火灾</title>,<text>回祿連年戹我家。信知天意不無何。似憐道學終難玉。故使治功益琢磨。</text>
<title>輓重表兄鄭 承緖</title>,<text>緬惟堂堂忠烈翁。能將隻手柱吾東。子孫家業今零落。誰道蒼天報施公。鄭之先公湛。壬辰之變。有熊峙死節之事。故首句及之。</text>
<title>觀魚臺</title>,<text>今古紛紛賞此臺。淸能賦詩濁含盃。最憐牧老詞中意。奧旨能尋 二字缺 來。</text>
<title>輓申處士</title>,<text>撫膺長呼密陽兒。兒歸何處兩無知。靑鳧峽裏春風路。哭送人間不盡悲。</text>
<title>歲除日。書懷寄故山弟姪曁諸從孫。二絶</title>,<text>歲律將竆感若何。高堂寂寞影聲遐。孤居咄咄非嗟老。慚愧平生學未多。里俗能存故事無。追惟昔日我懷瘏。遙知竹院梅花下。咸會諸親獨少吾。</text>
<title>六月初八天鳴。繼以地震。屋墻傾倒。</title>,<text>六月初旬天動時。如何地震更支離。山崩屋壞應難免。直恐坤傾海國虧。</text>
<title>寄謝趙美伯土爐見贈</title>,<text>博山爲用世所資。貴取銅銀富鐵爲。多謝故人遺土器。山家暖筆事便宜。</text>
<title>雨後暑退</title>,<text>山雨頻過暑氣輕。羲和向夕水雲淸。蟲鳴蟬聒俱難厭。時物從來自變更。</text>
<title>謝朴陶窩 璿 委伻惠札 二絶</title>,<text>幼少交遊共一鄕。秖今相對鬢渾霜。逢塲半日情何極。歸路雲山意更茫。衰年向學古猶稀。多賀吾君悟昨非。古聖今賢眷眷意。終須理會透深微。</text>
<title>贈朴子潤 滈 使獻其大庭</title>,<text>限水相望倍悵惆。九秋風景近霜凋。阿郞筆法看何似。往往長篇入舊騷。</text>
<title>溪臺口占</title>,<text>曠世空虛地。如今我聿來。屋因山木搆。臺傍水雲開。避日頻移席。看花或置罍。數年應更勝。蒔菊又栽梅。</text>
<title>望海</title>,<text>一作海鄕別。山居已四年。乘桴常繫念。作楫已無緣。暇日重來賞。驚波輒入篇。遠憶丹書老。無由問碧天。</text>
<title>奉送崔矦 惠吉 按節關東</title>,<text>選重來蘇瘼。移風不大聲。不宜專一邑。更許賞三淸。四駕翩騰處。千山道路縈。他年楓嶽下。定紀召公名。</text>
<title>草堂吟</title>,<text>草屋當山臍。數間貧起低。柴楥缺不補。花竹散無畦。濯熱居宜夏。求蒙語欲齊。丹心如皎燭。免敎事終迷。</text>
<title>次崔靑松 有淵 韻</title>,<text>劈開山水處。面勢敞華堂。問政人人悅。聆詩字字香。惟應盡在我。不必鄙竆鄕。晝永官無事。凭軒翫稼桑。</text>
<title>馬上口占</title>,<text>朝辭仁里宅。暮至石溪廬。合眼暗經歷。呼僮測日車。一身方在馬。百慮已游魚。熟路無旁曲。吾行莫疾徐。</text>
<title>仙菴寺有感</title>,<text>窈窕當深處。䧺蟠占上流。經營曾幾許。輪奐宛千秋。皓月今宵會。黃翁舊跡留。明春花發後。竹杖更來遊。</text>
<title>己丑春帖</title>,<text>行年五十九。今復六旬齊。屈指思經歷。回頭愧品題。不知斯已矣。如覺可提撕。敢告東君側。從今免噬臍。</text>
<title>奉別曺使君 文秀 罷歸關東 時曺公以山城事見罷。故頸聯及之。</title>,<text>承綸爲國器。幸此小州專。惠澤行霑遠。仁風且洽邊。惟知民可固。不爲險徒堅。得失終何有。蓬山待謫僊。</text>
<title>偶出松亭有懷</title>,<text>峽裏誰相問。麻衣草坐身。秋山圍錦繡。石瀨動韶匀。晩學難知味。幽居稍識眞。尋源自此始。矢不讓他人。</text>
<title>新居偶吟</title>,<text>草草開新築。茅廬半橡皮。山顔標一點。石保號何時。似俗還非俗。爲癡卻不癡。木牀書數卷。披讀可忘飢。</text>
<title>英陽縣奉呈李使君。兼示權學官。尙遠</title>,<text>峽擁英陽縣。文殊太白根。上流天險處。中國陸渾源。康樂何曾到。淵明欲置園。朔風吹小雪。呵筆詠朝暾。</text>
<title>立春</title>,<text>深峽逢春信。離懷益悵然。星行無謬誤。世事已乖顚。告朔從何適。書年昧所先。花開又葉落。今古一皇天。</text>
<title>西山精舍</title>,<text>獨坐茅簷下。春天散雨絲。村花迷近遠。江鷰喜差池。物態無今古。人情昧華夷。將松爲益友。風雪誓無移。</text>
<title>夏日溪亭</title>,<text>觸熱行來苦。凭軒乍濯淸。池圓新水滿。樹老密陰成。簷短雲爲帳。庭虛竹作屛。此中書史樂。日見古人情。</text>
<title>輓金司諫 坽</title>,<text>明能知事是。智以炳民先。鞏洛新登聖。春山尙隱賢。寧嫌托病誚。深悔許身年。涇渭存詩史。公心後代傳。</text>
<title>輓李睡隱 弘祚</title>,<text>稟賦元洵美。磨光藉外家。牛刀曾少試。鵬路坐長蹉。塵世常情息。雲山託意遐。前年分華約。已矣墮煙霞。</text>
<title>輓白萬戶</title>,<text>曩卜新村宅。風煙近吾鄰。相從在晩節。托契卽姻親。行年方七十。兒齒始三春。忽忽成存歿。無由問鬼神。</text>
<title>奉寄鄭石門 幷序</title>,<text>鄭進士丈得地於眞安之北。內有臨泉之幽。外有石門之勝。世塵旣遠。人跡罕到。別一仙區也。屋下又穿方塘。四圍皆白石。膩縞可愛。池中累累錯列。獸伏螭蟠。大而衆坐。小猶幷踞。稀或橋緣。近且躍至。有同滄瀛之中。孤嶼點點。與波出沒。風恬月淡之際。尤見其奇。池西置小屋子。有圖書棋局琴樽几杖。吾丈居之。晨夕瞰臨以爲樂。其北又置數間茅舍。藏冠童讀書。時値旱乾則引泉灌池。新種芙蕖方盛。養魚數隊。池岸令夷衍。鋪以明沙。衣以厚莎。可藉而坐。散植杞菊桃柳。外樹萬松。視池爲方。入其內。錯愕睢盱。莫辨其天作與人爲也。吁流峙之寓於物表者。明眼者猶可見而知之。得地中秘藏易如探囊。而造作排置。酷似造化。則非超世曠智。决不能至耳。賤生一再參到。見輒醒心。而俗緣迫。纔到遽還。徒望之若神仙而已。輒忘卑陋。敢效拊缶。恐重貽名區之累也。富媼胚奇怪。緘藏混闢初。探形由目力。覷𧖴所心虛。池域天皆作。雲根獸錯居。神功謝文餙。異事豈要譽。</text>
<title>送徽兒遊鳳院</title>,<text>送汝往鳳院。嘉汝求友切。沿途春草生。幾處留行躅。河上有奇士。志欲爲古學。寄言相勉力。於道尋眞的。</text>
<title>輓尹統制 熽</title>,<text>吾居荊棘路。幾度閱遷臣。此老爲初見。前功不後人。薇壇多少議。他日是非眞。旅櫬經南漢。秋魂尙恨春。</text>
<title>次城主前日韻</title>,<text>文章固多路。畢竟貴詩竆。見外人知樸。因心我自通。寧論輕薄體。動則典謨風。餘緖能推廣。生民被惠功。</text>
<title>歸鄕有感</title>,<text>屈指移家日。三年嶺外人。地形分內外。風氣異冬春。親故皆忘面。鄕閭已變鄰。園花依舊笑。對此暗傷神。</text>
<title>楮谷</title>,<text>楮谷流名古。形文沒草萊。偶然時節會。忽若鬼神來。巖石從何出。池渠不日開。登臨勞兩眼。殘月爲遲回。</text>
<title>輓黃道光 中允</title>,<text>海嶽精神聚。庭堅有後身。文章喧一世。標格動羣倫。嗜味曾傷毒。投閒更得眞。軒頹君又逝。風月屬誰人。</text>
<title>首山聯句</title>,<text>嘉客不期會。山中記異事。石溪。 傾陽葵藿性。汗竹春秋義。瓢隱。 日月南京暮。衣冠左海淚。杜谷。 詩成四十字。松柏歲寒志。杏亭。</text>
<title>輓吳性源 瀷</title>,<text>英山固形勝。淑氣釀諸英。儀度非今態。文詞得古刑。鄕園頻聳望。都府竟空名。大耋因同葬。人間亦一榮。</text>
<title>偶成</title>,<text>點檢人間事變遷。古今離合似風煙。小邦文獻三千歲。中國君臣一萬年。默數眞儒幾箇在。追求善治不多傳。分明性理皆中正。天下滔滔自作偏。</text>
<title>次柳德栽 仁培 表兄幽居韻</title>,<text>人生安宅是仁依。擇善誰能守得朞。己所擔當師不讓。私如克去聖可期。工夫在我非由外。性道皆天莫問時。欲識躳行門戶處。南容三復白圭詩。</text>
<title>敬次高王考副學公嘉平館西嶺韻</title>,<text>念我先靈陟在天。百年聲響問無緣。皇華酬唱留佳什。玉署蜚英比列仙。世代秖今緣舊業。松楸尙遠閴寒煙。餘孫志欲休前烈。掘井終期見渫泉。</text>
<title>讀易</title>,<text>山牕靜坐讀羲經。始若窺天眼漸亨。羑里雖因憂患作。周公實發妙機明。民生得失開門戶。君國安危示量衡。要識全篇可蔽意。須從敬義盡心行。</text>
<title>至月十四日。舍弟濟叔 時成 率諸兒曁諸侄孫。以余生日。冐雪來會。此日乃余思親涕泣之辰。安忍把盃爲樂。然余今年七十有三矣。弟兒輩亦以情禮强之。不得終拒。酒半有感懷。仍成一律。令諸兒悉次其意云。</title>,<text>晨興靚服坐茅椽。斗覺胷襟更靜專。陽氣潛生南至後。雪山宛轉朔吹前。愁聞天下容戎醜。悶見人心自聖賢。且喚家僮斟一盞。做成今日太平年。附伏次 男尙逸首比之陽屋數椽。春萱棠棣樂俱專。星躔漸改陽生後。月魄將消莢望前。孝弟成家而及遠。詩書居業是希賢。吾家福慶知無極。麟趾螽斯賦每年。又 男徽逸題詩安得筆如椽。慚愧年來業不專。和氣滿堂寒自戢。斑衣聯袂舞爭前。天全二樂方欣慶。心做新工願學賢。爲賦短歌賡一闋。益膺多祚自今年。又 男玄逸寂寞心期慕采椽。不圖箕穎意還專。靈臺肯許留塵滓。世變堪傷不後前。荊樹朝朝交暎萼。鯉庭事事要希賢。虛堂夜久喧囂息。歌曲渾祈壽萬年。又 男嵩逸蕭相曾爲沛邑椽。宏才不鄙小官專。當年名在常人後。異日功居汗馬前。識務自慚非俊傑。匡時長恨乏英賢。北堂風雪黃昏後。更酌餘樽祝萬年。又 男靖逸此日開樽共小椽。世間三樂一家專。深慚學古言違行。且畏操心後戾前。抱膝謾愁民有疾。廢書潛歎國無賢。從知天道闔當闢。復覩衣冠在幾年。又 男隆逸紛紛飛雪打茅椽。當夜開樽興更專。爲樂吾思居衆後。深憂誰復在人前。論詩自愧平生拙。談世差誇一日賢。匣裏鋩寒有古釰。此心長照擒胡年。又 男雲逸壽席頻開此茆椽。人間至樂一堂專。當仁自擬師無讓。臨利誰稱馬不前。陋巷沈潛顔氏樂。首山景仰伯夷賢。流光荏苒知難再。須着工夫及壯年。</text>
<title>遊淸凉山</title>,<text>憶曾攜杖入玆山。秪可瞻望不可攀。峯立半天巖欲踊。瀑懸空谷地疑殘。禪宮縹緲非人世。石逕岧嶤接雲端。四十年來尋舊跡。偶値春雨洗山顔。</text>
<title>奉送李使君 椲 罷歸故山</title>,<text>文章家世縉紳魁。謫宦偏荒叔度來。四境風煙今晏晏。二天仁扇自恢恢。淸凉陪賞纏懷想。陶院佳期墜草萊。此去韓山一千里。臨岐安得不霑腮。</text>
<title>寄謝鄭東萊 泰濟 見贈</title>,<text>千古英䧺起後哀。手將黃卷掩還開。有乘機會謀旋左。幸遇良途勢未來。成敗只看時與數。規爲定繫德兼才。就中別有全身法。誰識嚴光臥釣臺。</text>
<title>次鄭敬吾 侙 愚川韻</title>,<text>心靜身閒地更幽。東阡南陌總丹丘。人之不樂余之樂。彼所靡憂子所憂。晴壁有雲山隱見。沙川無石水安流。天機察處潛酬酢。只怕塵緣到鶴洲。</text>
<title>題西山精舍</title>,<text>西山斷麓舊遺芳。重起茅堂感意長。逈出閭閻同野寺。平臨江海是仙鄕。行身孰若言忠信。進學無如體直方。休道吾家無甔石。羲經一部當膏粱。</text>
<title>次韻黃時發</title>,<text>竆居長抱寂寥懷。峽裏誰知舊友來。卄載悲歡那得問。一塲談笑幸重開。共憐霜鬢俱衰謝。獨畏風詩備怨哀。謂是桃源且莫返。崖楓溪菊興難裁。</text>
<title>李生時揚往學任疎菴 叔英 門下。寄呈一律。</title>,<text>好放詩仙漢水邊。白鷗閒對碧波前。雙眸易矚萬千古。一筆可竆天地先。東海但能勞夢想。廣陵無路借歸船。李生已作龍門士。其往叨呈願識篇。</text>
<title>天街菴詠懷</title>,<text>一杯酒數曲歌。靑山白雲山日暮。山僧詞客邂逅逢。曲曲淸流松數樹。遲留盡日卻忘歸。從此直尋桃源路。寄語世人莫縱跡。會待王師平北虜。</text>
<title>輓鄭石門</title>,<text>前年八月拜瑤池。今歲重陽哭送詞。人事須臾風轉燭。溪墟寂寞雨浸扉。靈襟獨玩誰能覬。好語孤開且寓詩。大朴山頭雲月古。想公精爽此棲遲。</text>
<title>輓吳善源 潝</title>,<text>璞不遇和人視石。杞非良匠鮮知材。師門早許無雙士。鄕曲終淪有用才。蹤跡耻爲掾史累。襟懷長向草堂開。論詩珍重今宵夢。存沒交情不盡灰。</text>
<title>輓鄭敬吾</title>,<text>憶昔白蛇春暮月。君來訪我石溪庄。醉徵拙句興三歎。仍放高音惠一章。獻玉縱無知璞卞。唾珠應有識奇楊。愚川別築今何似。菊塢松壇跡已荒。</text>
<title>奉別李而實 之華 令兄還歸故山</title>,<text>禍福無端去復還。兄能達理莫深歎。分憂百里惟憂國。知愛蒼生不愛官。海曲存身非遠謫。故山舒翼更榮觀。臨岐豈得無悲戀。各在衰年再遇難。</text>
<title>追次李敬伯前日壽席韻</title>,<text>向來宴集幸何多。五老同筵亦足誇。世事風翻難定命。存亡燭轉奄移家。重尋故里悲陳跡。耦坐虛堂照髮華。賴有鄰翁詩起我。荒篇老筆點頻加。</text>
<title>贈朴六友 仲植 朴三樂 季直</title>,<text>堂名六友曁三樂。借問所取云如何。濂溪愛蓮陶愛菊。比我心德元無他。因知至樂不在物。其所寓意俱深遐。安得置身堂榻側。細論宿昔相礲磨。</text>
<title>扶病出外</title>,<text>一臥居然兩箇旬。頭蓬面垢體枯貧。溫屯老熱熏心府。閃倐陰邪瞰本眞。痛定始知當病苦。氣蘇方覺百嘗辛。今朝扶出殘扉外。草樹連天四絶人。</text>
<title>賦紫檀樹。奉寄李敬伯。</title>,<text>檀木成陰蔽日光。千金論價且誰當。根穿曲砌香凝石。榦擁蟠柯客代牀。楓葉鮮丹姸豈久。春花爛灼操難方。主人酷愛常培護。會見靑蒼漸遠揚。</text>
<title>次李敬伯梅菊壇三友韻</title>,<text>孤根羞幷衆芳壇。灑灑煕王陋覇桓。靜壁陶樽偸造化。博山淸曉炷名檀。枝間燦燦候方暖。牕外凌凌雪尙寒。聞道江城爭賦鶴。獨吟東望興徒曼。</text>
<title>輓表兄滄洲朴公 敦復</title>,<text>幼少從遊嚴府門。知誰爲弟孰爲昆。功名早入袁安室。時望優乘太史論。鵬路方賖翻宦海。牛刀暫試臥丘園。竹林新築工纔半。何事龍頭更卜原。</text>
<title>輓問月堂吳公 克成</title>,<text>風儀戌削丈夫身。生世堪爲可用人。一縣功名纔似夢。六旬光景瞥然春。故山煙月餘樽酒。嶺海輀車泣精神。一弟二孤攀櫬路。行人誰不爲沾巾。</text>
<title>次吳善源思明臺韻</title>,<text>閒翁廬在碧山空。案積圖書樂未竆。開戶常迎東海月。披襟長對北牕風。庭前抽菊陵霜白。墻下開葵向日紅。終老吟哦由慷慨。千秋高節付篇中。</text>
<title>輓朴晦叔 烶</title>,<text>才兼王謝命蹉跎。茅屋江村送歲華。花節眞城紓阻戀。雪冬英縣約槃阿。蕭蕭白髮緣明喪。咄咄玄談慨世訛。與我同庚今遽逝。人間獨立痛難磨。</text>
<title>奉賀敬堂張先生晩得男子</title>,<text>天施元如菀矦旬。探環不必證前身。家休已自開多祚。稀慶還應籍八寅。居易喜生猶少歲。商瞿憂解卻靑春。卽知繼絶有深意。照水尼珠豈足珍。</text>
<title>贈李學可 曾孝</title>,<text>渭陽餘慕自難忘。今奉阿孫喜又傷。對說先休能剖析。及論人事儘精詳。千迴雪路征驂遠。三月春天別意長。珍重親親須熟講。吾門從此盛熏良。</text>
<title>輓崔訒齋 俔</title>,<text>烏洛精英鍾吾賢。才何雋也識何淵。東山暫慰蒼生望。霜閣曾專白簡權。出入軍中同范馬。歸來江上似蘇仙。家人須記臨終語。遺表應敎用漢年。</text>
<title>歲除日。書懷示弟姪。</title>,<text>迂疎生理晩更愚。托跡空虛影響孤。故宅遺廬馳夢想。領原花樹阻追呼。非關世態攻人短。秪願兒孫味道腴。歲暮山家扉擁雪。爐香掩卷撿工夫。</text>
<title>輓朴陶窩</title>,<text>一生居靜對典墳。移卜南郊每閉門。早有見聞元浹洽。晩加披閱更收存。荷花發後知秋爛。梅子圓時報日溫。好過七十四歲月。三公何敢比公尊。</text>
<title>輓權二愚堂 寏</title>,<text>生吾兄也契隨肩。詩酒逢塲四十年。別坐丈能今世隱。松巢公是古之賢。才名早許長楊傑。功業羞爲沛邑椽。戹矣庚辰同我伯。客魂應與叙重泉。</text>
<title>輓鄭如晦 焜</title>,<text>託契先公事以兄。因交賢胤到忘形。川堂侍側知純孝。松壠居廬見至誠。詩禮相傳名益顯。雲林可悅祿還輕。年來再哭君家輓。人世何堪舊友情。</text>
<title>輓南正卿 佶</title>,<text>到老彌深少日知。不隨流輩外相推。與人款曲元無挾。處世孤貞蓋有持。一笑功名書劒老。兩家休戚子孫期。如今遽爾成陳迹。白首靑眸更向誰。</text>
<title>遣竆</title>,<text>竆居百無賴。悄悄病仍惱。爲農餒三歲。作屋火再燒。人皆勸我遷。不如還歸早。我志不富貴。願入深高蹈。禍福難容私。移避豈能保。雲山無俗氣。溪水澄如縞。愛此更留滯。誰知腹猶飽。佳人不可期。寂寞空懷寶。夙志更蹉跎。幽襟向誰告。蕭條數椽屋。有樂良自好。圖書積滿案。訓誥日探討。大兒通義理。小兒知灑掃。日日課禮容。家業不匱耗。平治無別樣。根基由此造。此事歲計裕。怡悅不知老。雖無世間樂。閒居興自到。繞屋松聲淸。滿庭秋月皓。木榻粗排綴。兒童步顚倒。猶勝地坐卑。無氊藉以藁。妻兒坐成列。老夫居當奧。次第講前言。景物時口號。疏糲隨意足。濁酒聊自勞。安此素貧賤。終當不易操。</text>
<title>石溪吟</title>,<text>縹緲來何自。派分泣嶺宗。翺翔千仞鳳。騰踔九霄龍。斟酌無長短。停均按北東。剛柔分土石。肥沃可耕農。毁瓦知何代。高松問孰封。遺墟歷羅麗。往事杳雲鴻。文籍從誰考。村名記老翁。古今相接濶。造物本來公。盤谷宜歸李。終南合臥种。攜家披凍雪。拓地剪荊叢。興廢元天數。逢離信鬼同。人皆笑末計。我自托孤蹤。何異流離際。無妨草創中。身同介立鳥。心悸向年弓。不信居夷戲。空思闢廓功。薰蕕寧一器。邪正本殊胷。踽踽悲行跡。昭昭耿晩衷。詼諧笑曼倩。飄忽憶崆峒。家業惟書卷。行裝有竹筇。只緣萱草老。未出世人籠。白石千廻澗。靑山一畒宮。妻兒爲友伴。松月作飧饔。形勝常娛志。塵煩不入聰。玆區多有意。到處占基豐。軒翥臨寥廓。隆蟠護鬱葱。天成棲息麓。臺列避炎松。對此詩膓飽。寧論囊槖空。雲嵐常吐納。谷水會奔衝。未暇堂亭搆。還憐矚望通。山川無語在。天地幾時終。草草人間世。哀哀塞外風。愚民尙秉性。微物亦知忠。已矣何須說。無由得發蒙。幽貞安素分。經籍好探竆。義理昭前訓。工夫務擴充。仁山兼智水。冠者又孩童。自邇宜之遠。習飛佇將冲。日新在爾勉。天意不吾聾。參魯傳心法。回愚得聖工。莫須忘此事。免彼物來攻。間斷心何一。專精業乃崇。紛華徒蠢蠢。吟弄亦倥倥。凈几宜常對。前言要貫融。二三吾黨子。勉力作豪䧺。</text>
<title>輓崔靑松 山輝</title>,<text>世分仍知己。非惟骨肉情。逢塲常共戲。偕計幾同征。戰藝才何雋。登龍數未亨。勳名望外至。恩寵就中榮。兩邑治方著。三韓亂忽生。那堪聞主辱。不忍緩吾行。列郡無男子。諸營擁重兵。間關戎馬際。穿貫疫瘟程。一臥誰相問。三春夢忽驚。雲臺像獨在。波榭月空明。春老無餘子。蘭生折一莖。寧知人事易。長歎鬼心獰。已矣無良友。烏乎覩美瓊。念君歸下壤。得與面吾兄。先後辭庭痛。丁寧握手鳴。孤蹤玆孑立。百感更叢幷。大令書中意。將言涕自傾。</text>
<title>次諸兒雨中有感韻</title>,<text>丙夏炎氣歉。數月雨不息。黃流成巨浸。襄陵勢撼嶽。烏鵲蟄兩趐。馬牛戰四腳。田家莫擧火。四鄰呼號急。况當播百種。束手望荒陌。民事貧可矜。沾濕頭無笠。但見鷗鴨驕。翺翔竆七澤。因此懼無陸。颶吼海亦立。傍有一老翁。扶杖髮半禿。言吾生近百。前此無竆逼。自從甲丙後。輿臺逢六合。謀國職此輩。天意由玆失。乾端日月星。坤維洪漲激。緬憶壬辰事。疇非明帝力。壯哉柳下將。死作遼東伯。噫乎今之溺。誰能濟民物。余感此翁言。作詩效高適。</text>
<title>奉謝猿谷山人柳德栽表兄</title>,<text>猿谷山人愛丘山。晩歲卜此開茅屋。臨河之東藥山北。不深不淺自幽僻。塵囂不到境落寬。松月巖雲亦奇絶。軒牕瀟灑一事無。坐臥長閒親硯筆。四序流遷物萬態。入眼一一皆搜抉。向者寄我盛篇什。猿谷移來在我側。木果之報何敢遲。適會其時喪我姪。遷延衰懶竟差池。及閱來詩發慚恧。况又投贈大學箴。足見儒先用意篤。如吾未透夢覺關。敢論王道與天德。雖然厚貺不可孤。時讀箴文究旨訣。他時更得對淸案。且休吟詩講此學。</text>
<title>奉次朴都事 檜茂 韻</title>,<text>憶託姻好在烏川。一時會合知有緣。烏川又有羣兄弟。意氣劒佩腰間懸。遠圖期掃單于庭。不然擬作蓬萊仙。如君家世厚種積。譬如掘井而飮泉。生逢聖世出可爲。不必華山竆獨眠。風塵忽驚時變易。國經民彝都錯顚。朝紳分裂無停時。天下何人竊帝權。紛紛沒沒事無紀。輕重到頭誰稱銓。皆懷勢力不相敵。謀國盡是當時賢。復讎雪耻非急務。姑息彌縫爲萬全。聞道逸樂處丘園。良鷹駿馬羅堂前。紅顔白鬚風骨殊。淸詩妙筆人爭傳。自笑吾生長貧賤。父犂子鋤披隴煙。友朋勸我出求仕。指拇欲動心不然。輞川山月動詩興。盤谷甘泉心所憐。仙山採藥足頤生。願以少年追大年。</text>
<title>宴中卽事</title>,<text>姊氏今年八十五。吾與季也亦向八。荊妻弟婦俱過七。五人同來父母宅。奉侍鶴髮說舊事。言念先人淚滿臆。跪進一觴祝萬歲。天亦助之借冬燠。兒孫長少數十輩。載列成行恭拜揖。融融此會信可樂。文物聲華聳耳目。卻念不肖忝世德。更起斂衽成一說。人生所貴在禮義。無義無禮何能立。嗚呼小子心勿忘。終始孜孜行必篤。</text>
<title>輓柳岐峯 復起</title>,<text>勵志初年學遠求。田園晩節樂耕耰。無心紫綬紅塵競。有味靑山白石遊。懿德和容人盡慕。家貧身屈自無憂。滿庭鸞鵠皆珠掌。盈室兒孫只頷頭。杖屨時時尋野馥。詩樽往往簇溪洲。新齋又向巖邊築。淸澗還縈砌下流。萬卷詩書敎子誦。一區花樹悅親酬。人間景福已專享。身後佳聲亦永留。最慟虛堂來哭處。江山無主鎖悲秋。</text>
<title>輓詞[司藝曺挺融]</title>,<text>遠寄蠻牋到洛涯。慇懃徵我輓行詞。分深兄弟思先世。路隔幽明杳後期。今日北邙爲樂土。宿儒南國更伊誰。古人書籍猶無恙。輿望爭稱乃父兒。</text>
<title>輓詞[校理金宗一]</title>,<text>深居求志身閒適。壽考多男家道昌。淸福世間誰得似。山林亦有郭汾陽。</text>
<title>輓詞[司諫洪汝河]</title>,<text>絶似龎公隱遁時。石田三畒不無遺。不知當日耘前隴。幾箇如今摠白眉。寶樹年來執袂隨。如何不識紫芝眉。今朝臥疾孤綿漬。回首雲山獨悵悲。</text>
<title>輓詞[承旨金邦杰]</title>,<text>大老居東海。聲名溢四方。詞華斑太史。志業蕫賢良。炎海違鵬徙。深山見虎藏。模楷雙校尉。壽福兩汾陽。小子曾瞻斗。前年幸拜牀。儀形山立立。器宇海汪汪。繼體皆三傑。白眉最馬常。庸才充有得。法語久難忘。誰謂斯文戹。連傳哲人亡。九原無起日。冥道秖沾裳。</text>
<title>輓詞[進士金光源]</title>,<text>天降文星與壽星。文高當代壽期齡。空將大響驚南國。未遣橫鱗化北溟。海嶽幾年奇寶佚。花山今日老仙停。翩然一擧朝香案。下視家中玉滿庭。</text>
<title>輓詞[別檢李埰]</title>,<text>與吾先子共庚寅。分義從來自爾親。言行足爲今世準。文章不襲古人塵。晉公庭下三槐蔭。箕範疇中五福均。嶺海迢迢違相紼。緘辭此日倍傷神。</text>
<title>輓詞[金時任]</title>,<text>壽俊圖中第一人。面如紅玉氣如春。早從詞學知名重。晩好麟經得味眞。執御由來欣有托。探珠從此痛無因。百年牢落將安倣。重爲斯文倍傷神。</text>
<title>輓詞[參奉琴聖徽]</title>,<text>天馬精神海鶴容。文如瑞錦筆如虹。龎公盡室採三秀。荀氏滿庭趨八龍。無恙太中宜享壽。何言大老遽云終。移家晩計渾成幻。遺命新阡四尺封。</text>
<title>輓詞[縣監權泰時]</title>,<text>授受深衣後。斯文實在玆。剛方由學力。純粹任天資。已矣今難作。時乎世莫知。首山殷日月。千古有餘悲。</text>
<title>輓詞[佐郞李惟樟]</title>,<text>自是南州豪士家。方諸荀氏語非誇。德星昨夜光芒晦。緯說虛傳歲在蛇。昔我從公賢子遊。法家模範見優優。寢門十載思人淚。又向高堂一掬流。</text>
<title>輓詞[校理柳世鳴]</title>,<text>昨歲登門恨太遲。提攜偏辱一言垂。如今考德知何處。悵望秋天獨自悲。</text>
<title>輓詞[縣監金漢璧]</title>,<text>得御平生喜。題詞此日悲。人稱和靖隱。我識魯連姿。長德今無在。鄕邦更依誰。遺文應滿篋。千載子雲知。</text>
<title>遺墨</title>,<text>秋夜有懷居然時序已淸秋。蟋蟀聲中夜正脩。倚壁空懷天下事。無人志復舊神州。又老去傷悲最素秋。前途已促意還脩。縱然身在窮山裏。好放神思歷九州。赤羊仲秋下澣書。義理自分明。聖賢復開示。如何今世人。耳目惟名利。萬物爲人難。非人難學難。須知不易意。勉過鬼人關。愛靜獨栖山。厭煩仍謝客。無營家自閑。有敎兒時習。</text>
