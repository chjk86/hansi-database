<title>留仙觀賦</title>,<text>昔東明之築紇骨兮。履巉巖而開宇。巫山赫其寡仇兮。欥神明之扶護。坻流稸而沸穴兮。駕雷車兮銀浦。洞窈冥而矯蜿兮。雲怳惚兮神靈雨。繽湘帬與漢珮兮。動霧縠而徐步。被明月而裳雲霓兮。珥瑤琭而飾寶璐。眉聯嬋而曼睩兮。留連蜷而娉婷。搴將憺以美居兮。剡鬼斧兮揚靈。開雲窓與霧戶兮。擗蕙櫋兮爲芳。三百之間十二欄兮。絢金碧而流光。夙余願此寄目兮。撰良辰而遨遊。朝秣馬於柳堤兮。夕余次乎蘭之洲。溯中流而擊汰兮。沛吾乘兮桂舟。麟駕邈其不可攀兮。撫陳迹而懷傷。何後王之逸豫兮。以流連爲自康。嗟無一士之謇諤兮。不箴儆而啓荒。已矣乎。臨風一嘆兮。聊以之兮相羊。返而宿夫玄虛兮。流月華兮洞房。發昔夢於瑤姬兮。誦楚操於高唐。神曳烟而安歸兮。橫極浦兮遙相望。倐岳岳而窺窓兮。託微波兮浩倡。欲令靑鳥爲媒兮。把瓊芳而彷徨。夜參半而不寐兮。巫水碧兮巫山蒼。</text>
<title>皇南殿賦 殿奉新羅敬順王影幀</title>,<text>水有苞而原有瓜兮。赫居御宇而靈長。金鷄唱於始林兮。氏中葉而毓祥。龜洛食而宅周兮。鳦社降而啓商。括浪沮之豐壤兮。搶辰卞而爲疆。謀臣雲集而猛士風掣兮。固扃鐍於金湯。逮明哀之棄三風兮。蕩鮑石而流觴。隋樓迷而畫纈兮。陳花艶而曲颺。阿柄倒而戈操兮。猾甄跳而弓猖。午祚微而胡突兮。李綱頹而藩强。嘻順辟之步窘兮。慟荃衷於黎傷。讖白水於太原兮。謠靑盖於崧陽。異宋附之俶越兮。非魏徙之詧梁。遷靡依於晉鄭兮。讓如禪於虞唐。擲神器如脫躧兮。按黃圖之芒芒。開柳花而館迎兮。屈靑衣而悲凉。遁怾怛而服麻兮。卓北地而激昂。赧終替於獻地兮。亶寔仁於踰岡。不有廢而孰興兮。繼來許而俾昌。樂湯孫之賓鎬兮。繁嬀後之育姜。適余駕之南馳兮。撫陳迹而彷徨。望鰲峰之矗矗兮。聽蚊水之湯湯。鶴夢哀於遼郭兮。鸞影孤於女床。問玉箱於古邱兮。想方鏡於虛堂。樓臺化爲茂草兮。巋獨存於靈光。悲蜀老之祠烈皇兮。愴荊人之祭昭王。瞻玉眞於寶座兮。穆珠旒兮九章。遊雲輧而月出兮。靈之降思皇皇。陳簫鼔而浩唱兮。雜椒蔬與丹黃。邦人於戲勿替兮。肅精禋而誠將。棄千乘而不戀兮。保元元而靡遑。藹靈襟而罔間兮。永綏福祿降民康。歌曰。皇皇南殿。畫丹靑且。蓀壁芷橑。瓊木欞且。羅幬翠搖。𥴩彩絲且。瑤席朱綴。鎭玉龜且。珠幀日表。八彩眉且。龍衮聖帶。爛葳蕤且。偃蹇倐忽。靈出遊且。曉次星臺。夕月邱且。吉日穆愉。竽瑟皷且。玉笛淸亮。昌郞舞且。蘭膏蕙炷。華燈熒且。瑟瓚雲罍。桂醑馨且。靈風颼颼。白馬纓且。靈雨飄飄。翠翡旍且。綠墻隱邃。幽篁䕺且。紫壇嬋姸。芍藥紅且。衣裳淸肅。靈之在堂。且迎神兮娛神。欣欣而樂康且。</text>
<title>金華窟賦</title>,<text>余夙抱此幽賞兮。乃矯翮而遐征。召陽侯使先導兮。理舴艋而筭程。鳴榔於北壁之澨兮。皷栧於石門之汀。軼雲騑於縣圃兮。搴霞標於赤城。攬秀巒之葱蒨兮。搜穹壑之窈冥。匿金華之瓌譎兮。拊奇紀之標名。閣孤篷而策躡兮。扈壽藤之飛莖。厜㕒呀而嵌空兮。鑿混沌而蟠靈。仇傍通而巴三闢兮。儼崇楣而峙衡。皷化鍵而煽神鞴兮。鎔雲根之髓精。遁禹斧於擘稽兮。跼嬴鞭於駕瀛。洞䆗窱而窺扃兮。倐曛晝而曀晴。離朱睇而瞑瞢兮。般引繩而魄驚。爇榾柮而視踐兮。紛帨裳而放絡纓。缺 火束而物辨兮。嶠燭燃而恠呈。壁矗布而孕彩兮。泄金乳之濎濙。斲廉角而凝結兮。駭萬類之賦形。遌幻像於穀城兮。仙人諤諤降霓旌。眩鮮文於支機兮。蛾眉曼睩闞玉欞。振黃策而羊起兮。鳴李鏃而虎橫。玄螭蟲屬並出進兮。觺觺翽翽蟠且停。繡巘紛郁霱雲兮。瑤躔纚連璨星。複甍鱗比而蜃噓兮。耽耽疏柱而竦楹。沼不浚而淥蓄兮。卉匪藝而灌縈。猋澒洞而奔馳兮。忽中谽而彭亨。簴輪豳而獸負兮。體洪鍾之鏗鍧。淘殷慮而發省兮。邈悟神而如醒。縱垂堂之冒戒兮。判遨頭之恣情。始戲劇而奇設兮。仍羽人之所經。一路通於丹邱兮。騁長生之福庭。招雪蝙而通辭兮。願媵我以瓊華玉英。</text>
<title>江都賦</title>,<text>余於癸丑孟夏。就養于長子基世江華府留營。暇日閱見府誌。又登高眺望。沿津尋覽。三面環海。一面通甲津。鎭堡十二。墩臺五十一。包羅相望。誠天設金湯之地而東國之寶也。地界東西廣四十里。南北袤七十里。初名甲比古次。高句麗時。始置郡曰穴口。高麗高宗避蒙兵入都。我朝爲府使府尹。陞留守兼鎭撫使。闢九埏而奠三壤兮。畫區野而御后王。崆峒涿鹿岐鎬洛兮。屛五服而翰封疆。曁侯甸而固捍蔽兮。楚以荊而趙之漳。綿蒼籙而定鼎兮。隆上都於漢之陽。峙白岳而作墉兮。注江漢而爲隍。指津浦而西迤兮。壯險隘於海方。昔高句之刱穴口兮。拓幅員而開荒。麗駕遷而據勝兮。懾蒙甲而斂鋒鋩。猗籌國而石畫兮。綢桑土於金湯。積瀛溟於三邊兮。鯨濤蛟雨之蕩茫。環甲津於一帶兮。龍艦雀舸之㯭檣。若黃河之爲經兮。通浙漕與閩商。孰附翼而飛渡兮。一人控阨萬莫當。錯繡畦又綺塍兮。比井臼而翳麻桑。戶絃誦而家弓馬兮。譜氏族於里坊。績分司而保釐兮。營鎭撫而慮長。行殿同於大內兮。敞藻棟而畫樑。啓雕窓而八闥兮。架甬道而曲廊。煥長寧而神御兮。儼兩聖之垂黼裳。瞻寶幀而薦瑚璉兮。奏朱瑟而陞香。燦奎璧之昭回兮。建龍圖而開天章。奉牙籤而璀炫兮。護瑤牒而焜煌。蟠光氣於鼎足之山兮。金匱石室之秘藏。列三營而森衛兮。楯弩旐旒而矟槍。羅六宮而固扃兮。織縷鹽豉而糇粮。藏天帑而掌簿兮。寶器珍用之于帒箱。漢東京而宋西都兮。有國長策安不忘。六駕廵於丁歲兮。避囂塵於搶攘。嗟維丙之國步窘兮。故老呑聲而凄傷。非山谿之不險固兮。豈兵甲之不精良。卓嵬節而樹風聲兮。山斗之重而日星光。州之鎭曰摩尼兮。俯浩滄而蟠太蒼。肅檀神之祭星靈兮。石崇壇於山之岡。屹雉堞而巉巖兮。炳偉烈於三郞。轉法輪於前代兮。開梵宇於吉祥。降玉燈於金闕兮。函貝葉於經床。汊港中分如鷰尾兮。竦丹欞於朝海之傍。羣峰低而雲渺渺兮。遠潮平而波汪汪。溯流光而欲上下兮。棹木蘭而楫沙棠。藹佳麗而彌矚兮。非直爲此關防。地毓靈而呈禎兮。御飛龍於天閶。山靄彩而渚虹頳兮。符異瑞而玄德暢。黃合宮而舜總期兮。葺草盖於帝鄕。泰運回於新豐兮。筮品彙之咸昌。寄留臺於鎖鑰兮。政術通於弛張。荻垣抗夫鐵瓮兮。較繭絲於保障。關不征而市不稅兮。勸耒耜而興校庠。謹覘候而組練兮。修譙宇與墩墻。城衆心而藏富兮。壯謀猷之允臧。雖講閱之靡懈兮。先撫字於居常。浹闓澤而導和氣兮。皇穹佑而降康。民阜物蕃長昇平兮。溢衢樽而樂穰穰。</text>
<title>松坡舟中</title>,<text>却下五花馬。還憑一葉舟。身如天上坐。人在水中流。長渚鷗眠晝。平沙鴈下秋。風淸波似練。擊楫溯蘋洲。</text>
<title>玉井寺</title>,<text>遊人玉井寺。寺景轉淸幽。僧言烟際出。塔影樹梢浮。深澗打鍾夕。曲廊鳴葉秋。高吟獨不寐。待月倚高樓。</text>
<title>夏日直堂后。奉和荳溪朴承宣 宗薰，尹承宣 魯東 盆蓮聯句韻。</title>,<text>諸君賦聯句。荷盆用石臺。曾將斛水許。能運化機來。悟幻看玄理。夢香詣妙才。莖何特地出。葉故圓㨾裁。泥擁霑無濕。雨零轉更廻。適宜君子愛。從任凡卉咍。姿貴植宜少。芳遲開莫催。坐牢衣細濕。看逼帽斜擡。淸韻留亭句。遺芳上社盃。君詩可與適。竊幸廻狂頹。</text>
<title>賦得唐封郭子儀爲汾陽王 禁直應製</title>,<text>建德之歲河水淸。天子按圖開明堂。寸地尺天皆入貢。山河鐵券垂煌煌。整頓乾坤伊誰力。豪傑肯數陳與張。曰汝元勳郭子儀。中書廿考紆籌長。八十揚鷹呂尙父。千里運籌張子房。獅子一日行萬里。渭橋飛檄如電光。回紇軍中呼萬歲。大唐庭衢來八荒。中興大業仗汝才。十載靑冥我武揚。望春樓前勞凱旋。凌烟閣裏留名芳。皇家自有酬偉績。奚用彝鼎與紀常。五等分茅錫之土。小侯大王差可當。內府朝閱輿地圖。一幅如畫汾之陽。洪功永誓如帶礪。至治已看垂衣裳。黃金斗印暎白髮。坐說皇恩歌再昌。烟花不老笙歌地。風雨如夢干戈塲。一時門戶生光輝。八子七婿皆朱章。從此羣臣樂昇平。仙李日月期無疆。更有榮名垂竹帛。至今人說汾陽王。</text>
<title>賦得三百六旬春不老 召試</title>,<text>王者體天行政仁。中和至氣一家春。虞皇盛化陰崖遍。堯帝洪功出日賓。雨露四時長浹洽。乾坤一氣却氳氤。金膏玉燭流羣品。瑞日祥風被八垠。咸若鳶魚歸造化。至令葱職入陶甄。璿璣已協三陽泰。壽域長開萬物新。蒼陸韶光迎玉輅。禁城曉色繞中宸。百千萬歲如今日。三十六宮摠令辰。恭認聖人拊亨泰。長看淑氣轉洪匀。南山北斗齊騰頌。東國春光萬萬旬。</text>
<title>芙蓉亭應製</title>,<text>戊辰五月十二日。上御暎花堂。命張畫帿。召臣等耦射。右副承旨宋知濂，注書趙庭和及賤臣爲右耦。同副承旨朴宗薰，檢閱曺鳳振，李憲琦爲左耦。檢校直閣沈象奎監射。上臨軒觀之。命於階前立轅門。發射樂以節之。拾箭吹以令之。射六廵計所獲。左右耦相等焉。命頒賞樂作。諸臣行四拜禮。上顧謂曰玆會豈易得哉。芙蓉亭下有彩舟。卿等其盡懽而歸。諸臣入暎花門內。是日風捲雨霽。雲日淸暄。苑樹濃翠。池荷淨綠。相顧而樂。遂登舟。傍有二小舟。樂工在焉。少頃宣內廚珍饌。旣飽又茶。茶罷諸臣應旨賦詩。製進命退歸。齊會銀臺。考券旋下。各頒書冊一部。賤臣領朱書百選。臣等之所被恩榮。奚但一時之榮輝。感激而已。荷舟泛泛露珠翻。韶樂調成降法樽。是日君臣同慶意。願將天保答洪恩。</text>
<title>曬史五臺山之行。到月精寺。次朴府使 宗正 韻。</title>,<text>羅世蒼茫閱海輪。空花界裏淨根塵。居僧倘契前三語。古殿猶安丈六身。月帶明泉難辨夜。木生深峽晩爲春。休言禪法無南北。看取臺山像化人。</text>
<title>上元寺</title>,<text>䕺林禪宇肅埃氛。合嶂縈廻路不分。塔影先回東海日。爐烟直化上峰雲。僧傳懶釋遺經字。寺記乖崖舊序文。西去法輪何日返。桂花開落秖香聞。</text>
<title>登大關嶺口占</title>,<text>巉嵒畏道使人危。行路之難盖可知。若把吾心長坦坦。世間無處不平夷。</text>
<title>觀音窟</title>,<text>海東多綽約。朱明通澥渤。上界足官府。鸞鳳棲絳闕。虹橋斷消息。陰火屢興沒。觀音妙智力。檀那深海越。衆生仰玄門。色相殊怳惚。玉版忽橫枝。旃檀光彩發。翠鳥啣空花。赤龍抱明月。坎戶起䕺林。百丈空硉矹。雲衲磨鐵鱗。蓮鉢補石髮。摩尼燭金蘭。濁水猶汩汩。風雷生警咳。氷水幻嗟咄。石頭何嘗滑。金光殊不歇。爲閱傳燈錄。可列法禪窟。</text>
<title>淸澗亭</title>,<text>竟日行行海上游。爲看海色復登樓。高人着眼心無大。大海還同一澗流。</text>
<title>九龍淵</title>,<text>二華之頂餘氣積。胚腪化核成一谷。百鍛萬杵至硬堅。雪魄凌薄枯無肉。錯鍔斑稜矗牙帳。下質靈壁俱隷僕。一夜毫光放千丈。寶伽蓮葉行平陸。楡池龍子徙窟宅。頑雲愁護神鱗曝。帝遣神丁發幻思。閃斧宰擘如切玉。碧星夜漂銀灣决。陽侯執策驅霞轂。玉女拍手牽牛渚。灑落輕珠三萬斛。須臾日薄陰風集。碧海倒立旋坤軸。毘盧衆潨與之合。巨細支派渾一束。太山之綫穿成霤。九地沉沉深黛畜。是時世上驚晴雷。往往雲盖停四麓。好事冥搜諒判命。巧逐盤蛟迭挺鹿。爭道銀虹渺端倪。惟見淥沫搗輕玉。百丈萬丈那復測。凄風沁骨寒生粟。白晝雨雹多恠事。企石延瞰不可瀆。我來放杖就石位。遊目已驚生新肅。安得老杜與仙李。萬牛筆力垂偉躅。不然郭煕李伯時。寬程肯畫活一幅。</text>
<title>海金剛</title>,<text>寶玉藏深山。明珠媚大澤。云古南侯子。冥探抱奇癖。石廩引光采。鰌穴好開闢。零陽得高薦。仇池發秘蹟。空洞迭天矯。鎚鑿巧何劇。鱗甲潤鐵花。廉角淘雪魄。康干與文登。䕺騈涵鮫宅。浮蜃薄蛾綠。鮮絢幻晨夕。覽恣太乙葉。興敗步兵屐。石潭知不遠。欲補游仙籍。</text>
<title>海山亭</title>,<text>回舟靑草渚。鳴策白雲扃。山海相分處。乾坤獨此亭。星嵒鰲背出。風篴鶴邊聽。秖爲供遐眺。安排只四楹。</text>
<title>楡岾嶺上</title>,<text>玆嶺高復高。高劇方見寺。我行太荒唐。登登殊未已。水何屢曲折。石忽當前起。鮮飈搴膩霞。葱倩纈靑紫。星芒捎帽角。雲絮發鞾底。蠧破籀畫勢。虫蝕繪絲理。蟒尾復䲔腸。波鱗逐旋蟻。古望一元天。新術延表裏。蒼狗何怳惚。敗甃貯餘髓。文殊儘有力。盧春空自喜。</text>
<title>楡岾寺</title>,<text>翠黛蒙籠晝欲昏。曇雲飛盡見沙門。深潭猶畜神龍氣。古甃獨留飛鳥痕。梵宇空傳圓貝葉。佛家孤寄老楡根。高樓坐久淸無寐。檻外溪聲盡夜喧。</text>
<title>隱仙臺</title>,<text>列仙好高居。隱臺與天準。朝曦薄脩樾。層陰互凄緊。淨身廣長舌。良晤結勝引。陵緬復厲急。敗屐艱彌窘。倒景隱半䂓。警律叩虛牝。藐盼凌瀛壖。光恠發浮蜃。天霤浙逬璣。霞屛競抽笋。翰風盪胷雲。豪氣湧不盡。倘有淮南子。肅我塵外軫。</text>
<title>摩訶衍</title>,<text>谿窮遌奇境。幽憇借禪房。僧語松花落。仙歸桂子香。雲山方窈窕。時夏忽淸凉。石檻看經字。依然道味長。</text>
<title>歇惺樓</title>,<text>樓坐憑周矚。羣峰摠可親。層層皆面目。箇箇各精神。太亢如遺物。常淸不受塵。化工頗戲劇。神巧詎容人。</text>
<title>玉署直中。和李友 止淵 韻。</title>,<text>梧垣西省地分高。盡是明廷揀俊豪。寧考親臨傳勝會。成宗盛際若躬遭。石渠書籍通仙府。瀛閣官名重右曹。久直非緣經術有。君恩感激敢言勞。</text>
<title>夏日適過徐友 憲輔 居。仍被雨。邀北鄰尹戚兄 致赫。語闌遂及林泉卜居之樂。朝起書此。</title>,<text>意至乘凉出。幽棲夏日情。偶過逢二子。相對若平生。淸坐圍燈影。高談縱雨聲。晩途携手約。何日出東城。</text>
<title>聖上御極之九載。夏旱孔酷。八薦圭壁。澤未洽遂。親禱雩壇。靈雨霶𩃱。恭將蕪辭。聊識鄙忱。雖未能揄揚萬一。而備載其時事實。兼附頌禱之辭。用前百四十九韻。</title>,<text>聖后承天道。休徵若雨暘。時行宣四德。節授拊三光。瑤曆欽分授。金膏頌溢洋。薰飈歌解阜。化晷樂舒長。地解澤流浹。臘深冷弭防。郁紛被柯葉。甘泫受葦篁。位育功參妙。寧淸極御皇。蝡肖涵幷育。芸職囿咸昌。農本惟先務。稼穡克備嘗。洫溝盡禹力。田畝卽文康。苑刈臨豐閣。郊耕備籍倉。勸綸朔之正。形啓牧惟良。里置催耘鼔。民遺盛種囊。五稼登白膩。九壤辨騂剛。相地瞻楡莢。敦時望杏菖。辛祈朝孔夙。乙墾田旣臧。播琴叱耕牯。敏樹趁鳴鶬。九扈候天駟。衆魚遺地蝗。時徵占木旺。歲紀逾金穰。禾易終華實。苗嘉不莠稂。長財垂廩宿。權節布夷娘。堯序功無失。周禮理固當。汚邪滿車窶。油與積倉箱。玉搗炊圓粒。珠翻簸薄糠。穧垂穖覆野。穎合穟充廂。作息寧艱食。行居迺峙粮。陳陳比墉櫛。栗栗密茨梁。市售三錢直。倉因九歲藏。壤歌偕老少。衢飮遍村坊。烝粒莫非極。年康迄用常。云胡屬建巳。遽爾致愆陽。昭漢懼宣后。煎沙驚聖湯。自春飛戴勝。徂夏鳴蜩螗。澤閟三時喜。期愆十日祥。爞爞蒸霧欝。焰焰火雲張。朝曀霏因霽。夕飈凄以𩗬。肥𧔥張四翼。走狢悍高眶。南雀銜暉舞。金烏挾景颺。壑爛徙盤蟒。海沸曝潛鱨。燌谷乾蓷委。茱陵旱蒺芳。疏煩捉搖箑。淘暍蔭垂楊。還灼陂池萏。旋晞露圃薔。赩烿熾陵谷。悒慴燎帷床。簟薄蒸成液。葛纖汗透漿。井心涸涓滴。泉腹斷泱滄。浦渴移漁箭。潮呑逗稅檣。焦焦愆土性。杲杲亢陽綱。畬種旣皆損。田穉又卒痒。綺畛封舃鹵。羅㽘拆堅强。下濕枯多稌。周膴曬早秧。功須浸斗堰。計乏浚錢塘。秦壟誰疏渭。鄴塍思引漳。耘夫夢甑溢。饁婦廢廚煬。菜面黃欺鵠。荷肩頳比魴。窶愁懸魯罄。暵欲資吳艎。携鍤遵溝立。釋鋤繞畷徨。墳壚渾滌濯。戽斗謾低昂。衍沃傷毛剝。膏腴悶種償。畿沿災孔酷。海鹵作尤妨。嶺右丁耗斁。湖西判穢荒。魚喁徒瘨病。狼顧競憂惶。丁舞還無賴。庚呼詎可量。九穰瑞已屢。六旱理交相。聖念猶知惕。民憂自不遑。轉溝愛若保。置袵視如傷。矯濟咨蒭牧。經綸責廟廊。疏寃宥諸罪。察隱詢八方。巫燒非誠禮。雩求率舊章。初祈望嶽瀆。再禱告城隍。求助瞻先正。淸齋走庶郞。灌膋御琴瑟。奠瘞薦琮璋。玉食虬壺旰。宵衣蠟燭煌。靈應何渺邈。天意盖微茫。夕渰降霏霂。朝隮閟沛滂。民咨何爾辜。心敬暫未忘。應實祈神格。省諐懋德彰。桑林事自責。太乙禮躬將。嚴戒啞樅坎。戎儀簡駟彭。陪官護星駕。衛士俶宵裝。梁役除民力。廛居布道傍。步輦承寶坐。朱盖掇華障。𡑞灌黃流爵。墠將帛幣筐。工歌和磬筦。侍佩響琳琅。明德升馨黍。精衷格炷香。聽卑臨赫赫。孚速感蒼蒼。肹蠁治無間。鼓桴理孔詳。月離犯宵畢。斗轉抱昏亢。少巽梢條起。族屯膚寸揚。廉纖微辨色。颯灑耿成行。瑞靄凝珠冕。甘滋濕繡裳。歡聲陪肅仗。賀語集淸鏘。已占泥牛濕。同瞻石燕頏。濯枝籠暗柳。打葉裛香棠。圃卉滋兒蕨。園蔬潤子薑。細流滑員蘚。疎響滴䕺簹。屛翳驅車急。焦明刷羽忙。紳泉融地軸。線霤瀉天潢。積氣凝霫。曾陰發漭泱。鸛鳴登垤培。豕白涉波汪。尺寸均遐邇。鋤犂報社央。古甃互霓暈。疊巘綴霞粧。公府歌胥吏。通衢賀旅商。野翁欣共告。田婦喜如狂。龜兆融畦陌。龍鱗滑界疆。萎苗膏惠澤。病穗甦沉肓。肩畚逬麤簏。腰鎌迭利鋩。稻孫期秷秷。禾弟樂莊莊。繡澮飛窺鷺。紋畇濕浴鴦。襫謳喧吠蛤。農漏答鳴螿。畯至相鄰里。耦徂要友卬。田槹挽汲轆。秧馬疾浮艎。饟嗿携懿筥。旨攘炊矮鐺。戴蒲忘腁胝。扶杖集踉蹡。馬掌稻苞穎。驢皮黍早房。泉飛沙出白。車覆雲占黃。吉兆聽鳴雀。豐徵夢牧羊。幪幪嘉秬秠。厭厭盛粢粱。終歲勤田畝。乃秋滌圃塲。廛囷曼壙牧。庾廩壓匡墻。村碓鳴泉杵。衢醪溢瓦觴。已欲嘗水薺。寧患療漚榔。丹具凝如脂。雕胡滑逾糖。績成機斷綜。財阜錢朽繮。科緩靜村大。輸輕閙市麞。遺稭集鴈喙。滯穗飽鷄腸。蜡罷匏樽枵。賽成玉鼔鏜。報農配后土。祀稷頌嫄姜。豳籥續新什。楚茨閱古緗。泰堦民皥皥。嘉代樂洋洋。歲熟伊誰力。功歸我聖王。恭惟文德盛。長覩仁化翔。勅命存深戒。同寅勖贊襄。取人蕘必擇。容諫木求謗。樂育歌榛楛。掄材薦櫲樟。緝煕勤講席。禮讓菀儒庠。戎政備陰雨。皇綱肅凜霜。好生仍不犯。懷德俾胥匡。成憲監文武。治䂓駕漢唐。八荒躋壽域。左个闢明堂。理驗鳶魚若。治看鳥獸蹌。皇猷煥黼黻。文敎鑄鏞簧。化洽逾聞樂。聲長彌抱璜。運休奠盤石。基丕繫苞桑。坤厚遂生養。天行順燠凉。軒郊畜仁獸。虞殿儀祥鳳。瑞草抽莖秀。甘泉咏濯湘。星歌迭相和。河頌騰浩倡。蹈舞同環海。懽呼共祝岡。更將無逸訓。拜手獻淸閶。</text>
<title>游西江</title>,<text>漠漠江烟夜深。迢迢渚月秋白。相逢釣客漁翁。且問取魚取適。</text>
<title>己巳秋。以關西京試官。路過松京吹笛橋。</title>,<text>崧峰翠色入淸霄。客到斜陽短石橋。吹笛仙郞騎鶴去。行人指點碧雲遙。</text>
<title>練光亭。次按使竹石徐太史 榮輔 韻。</title>,<text>大同門外晩移舟。舟泊城頭還渡頭。對對亭分上下起。平平水自東西流。判知天下難爲景。直到江南少此樓。更有管絃喧四座。主人留客聊復遊。</text>
<title>玉署直中。賦示朴待敎 綺壽 約會崔國寶 璜 宅。</title>,<text>凉月亞槐龍。泫露塗荷盖。覽玆時物遷。其如感懷奈。深院抱靑綾。故園憶書帶。緬在崔氏居。卜幽西苑外。淨壁潤圖書。廣庭倒松檜。風簟樹影深。雨欞溪響大。衡門曠周旋。崇邱絶氛壒。良辰竟何許。願言要嘉會。感子贈英瑤。吐章去粉繪。當由姿禀高。遂爲儕輩㝡。亭亭林上月。謖謖松間籟。襟懷穆以淸。新肅起顚沛。大邦襲鄶曹。長河掩涓澮。且辭檢詩律。寧從尋酒旆。故與期河朔。申謝多荷賴。遄往薄言遊。無約亦奚害。聊令羞珍實。復可薦鮮膾。爲我寄信息。已賦停雲靄。</text>
<title>簡曺學士眘庵 鳳振</title>,<text>芳辰眷嘉侶。矯思延昏曉。往欵久未遂。覽物情纏繞。邈邈溪雲暝。亭亭林月皎。㝡有關心處。春山亂啼鳥。童時淺知慮。臨經厭索求。聖狂差所念。生困俱不由。時乘朝夜氣。惕玆追愆尤。晩嘆竟何益。徂景惜如流。</text>
<title>陪家大人作成都之行。登巫峰命韻。</title>,<text>弭櫂遵脩渚。鳴策躡巖路。江干一以眺。澄光疊水樹。層阜抗疏綺。飛烟曳輕素。靈仙具鸞鶴。來往紛朝暮。月珮皷湘絃。雲鬟響楚賦。藉蘭企遐跡。采杜興夐慕。佳期竟何許。悠哉願言唔。世務生纏牽。眞緣那可做。慮淡物無競。神愜境俱遌。寄言攝生客。推此眞詮悟。</text>
<title>玲瓏閣</title>,<text>碧玲瓏裏人影明。笑語遙應聞太淸。琪樹驚飛雙白鶴。玉欄西角下簾聲。</text>
<title>仙樓夜咏</title>,<text>夕江凄氣轉淸宵。洞府沉沉逈碧霄。樓觀向空飛不定。星河垂屋影全搖。前生應誤黃庭字。殘夢猶隨白玉簫。環珮無聲琴韻歇。三峰曉色更迢迢。</text>
<title>黃鶴樓</title>,<text>春風吹滿鸚鵝洲。落日登臨黃鶴樓。千古傷心片雲在。五更寒夢纖月留。漁村歷歷夜歸火。芳草靑靑人繫舟。崔顥李白俱不見。檻頭江水朝暮流。</text>
<title>舟下六六洞。每過一洞。縣吏報其名。輒寫一絶。</title>,<text>晶晶碧玻瓈。皓壁淸光聚。薄灘在其側。合置修月戶。右廣寒洞靈根屹窮宙。頹瀾不敢窘。大人起景仰。厲操爲世準。右砥柱洞中嶺忽岧嶤。色相空裏浮。一滴曹溪水。散作千萬流。右靈鷲洞痼癖似陸顚。畫舫開茶厨。洞神秘靈液。乞置調水符。右玉女洞尙覺衣領重。携歸巫峽雲。臨洲采若英。續賦雲中君。右翠雲洞齾齾峰相逼。鱗鱗浪互逆。回望曾歷處。雲滅畫屛隔。右浮來洞吹笙王子晉。騎鶴歸何處。惆悵不可接。斜陽回棹去。右笙鶴洞天孫濯雲錦。掛壁燦星斗。輕易不贈人。爲待騎龍手。右掛練洞阮郞步天台。誰能繼斯遊。我愛玆洞名。扁舟少逗留。右留阮洞黛畜深無底。餘波尙吼怒。疑有神物臥。壁蘚半雲雨。右無底洞林缺更圓沙。人家或三兩。髣髴木門道。雙魚驚箭響。右浣紗洞狡獪峰如戲。漫漶流復工。蕩槳欹側過。如度月半弓。右斜界洞桂棹洞簫歇。千秋月相送。猶飛一隻鶴。堪續臨臯夢。右來蘇洞洞穴紛張合。交映半蒿碧。一葉泛如鳧。枉疑王喬舃。右金鳧洞聞道淸淺水。亦復涵方壺。衆仙散空花。化作浪頭泭。右瑤臺洞通靈列傳書。誕詭言靡極。達觀盖意寄。愚者空迷惑。右集靈洞淸風歸木末。鏡面澄光徹。紛紅與駭綠。故故微點綴。右玉鏡洞佳處神每𨓏。着眼闤闠外。枉復生疑訝。峰頭雲似盖。右華盖洞澤臞遊福庭。終敎洞靈慳。紫霞凝不散。丹梯杳難攀。右赤城洞晴暉轉沙尾。滴靄罥颿腹。便風忽吹送。華陽第幾谷。右玉欄洞我讀石鍾記。遺響動疎聆。舟行忽至此。更欲註水經。右石鍾洞瞬息雲峰失。轉眄烟波來。行舟隨屈曲。眞箇巴字回。右回巴洞老僧將月歸。寒寺入雲隱。山空桂子落。誰繼江潮韻。右靈隱洞神人庶可遇。此間眞意濃。願學元放齋。復躡道眞蹤。右尋眞洞石軀羅丈六。曇雲護秖林。彈指指法門。山高復海深。右諸佛洞巧斲千丈石。騰翔更斗絶。窽谽蘊靈異。傍通仇池穴。右矗矗洞恬鱗饜柳絮。穹巖漲桃浪。一絲張更好。未必三千廣。右月磯洞谽谺洞爲腹。雕琢山如骨。石髮明泉眼。處處淸流發。右千眼洞篷底灘聲急。纜末山影轉。毛髮忽凄緊。駭雪紛片片。右噴雪洞駛流奔巨輪。瘦灘繞緩帶。搖搖一葉舟。復出靑山外。右錦帶洞曲曲遍勝絶。奇景難名狀。何時具書畫。往來苕霅上。右牧丹洞猙獰怒石吼。來現耐毛黃。應添上雲譜。皷栧引仙倡。右雙獅洞老龜化爲石。一顧六眸明。千歲爾何術。呪辭學長生。右巢龜洞烟波忽橫渡。斜景照澄湖。漠漠平沙鴈。瀟湘一幅圖。右落鴈洞歷歷三十六。過去還惆悵。誦傳紀行句。聊供篙師唱。右解纜洞爲待遊人至。繫舟䕺石根。不鎖桃花水。遮莫誤尋源。右藏舟洞</text>
<title>暮行</title>,<text>冉冉山暉薄。輕輕錦纜過。夢淸逼鷗鷺。詩壯恐蛟鼉。岸濶雲沙穩。天垂星漢多。叩舷犯風露。候月聽江歌。</text>
<title>觀漁</title>,<text>漁人意盡取。張網截淸流。爾愛魚入網。我愛魚出游。</text>
<title>雪曉次東坡書壁韻</title>,<text>輕飈篩屑響廉纖。透屋寒稜勢轉嚴。低唱堪誇金帳酒。高才羞道謝家鹽。梅腮妬白窺深閤。月魄猜明逗短檐。試捲珠簾看曉色。紫華羣嶂玉尖尖。</text>
<title>爲趁正朝賀班入京數日。聞嘉山土賊之變。又聞家大人以肅川兼官。領軍赴安州。急發到高陽店口呼。</title>,<text>聖朝民物殖。妖孽敢心萌。地勢三江水。軍聲七佛城。大人惟職事。兒子且私情。不日西氛霽。王師占出征。</text>
<title>壬申十一月。元良受冊。余以問禮官。啣命赴灣府。是行也。節使之赴燕。奏請使之歸國。先後齊會。亦一時之罕遇也。聚散離合之際。語多傷懷。亦嫌陳腐。而萍水歡會。終不可無迹。以咏物體爲詩令。漢叟 申緯 曰燭。景博 李光文 曰拈坡韻。善之拈以示之。稚敎 沈象奎 曰非癡眉姿池乎。</title>,<text>古人遊夜未爲非。伴影閒眠竟坐癡。燕寢香凝回綺夢。羇宵酒煖對芝眉。寒光雪送疎梅影。微暈雲籠淡月姿。偶看客星灣上聚。金蓮曾是集凰池。</text>
<title>以太僕正。懷刺謁提擧楓臯金太史 祖淳 于玉壺之居。公盛說壺居之勝。仍命題初到玉壺。諾而未克酬也。追錄爲詩。分押命題四字爲韻。</title>,<text>玉壺先生玉壺居。我想玉壺居何如。先生弱冠通仙籍。承寵長宿承明廬。未老命賜三公服。鍾鼎車駟光門閭。光祿池臺將軍閣。畫戟森衛香凝裾。人生富貴須適意。誰復孤高守往初。我時懷刺門下造。眼見山風吹紗帽。林木巖壑相暎發。白雲滿逕人不掃。數間茅屋太簡朴。亭扁漫好飛來號。紙帳烏几書縱橫。一樹梅發相爲好。溪邨晝靜市聲遠。終日罕逢輪鞅到。謂言幽居甚不俗。我臥看山心常足。年前買得張家子。山中四時皆堪錄。山花對對發秀木。山鳥欵欵啼深綠。淸夜松壇抱月眠。石泉琮琤鳴山曲。天寒大雪逾可喜。俯瞰衆峰如攢玉。板扉長掩倦招呼。飮酒哦詩聊獨娛。有時客來亦無惡。往往遊事多不虞。愜情便可菟裘老。老去漸厭馳名途。始識先生眞淸福。玉壺更贏華屋輸。壺花壺月復壺雪。拜請先生長在壺。</text>
<title>次李供奉紫極宮感秋韻。和楓臯先生求正。</title>,<text>摵摵垣畔梧。颼颼埤間竹。白露曖長空。秋光淸可掬。禁省度良宵。懷哉疇警獨。楓翁發淸想。玉壺携月宿。適意恣所賞。玆遊亮不卜。勝躅縱難攀。嘉藻猶可復。長懸玉峰月。不隨雲翻覆。公詩輒如期。久與月相熟。</text>
<title>疊前韻志懷</title>,<text>早歲弄柔翰。竊擬垂靑竹。織綺未斷疋。掇英不盈掬。所期違夙昔。深省起幽獨。歲月一何迅。彌瞿無歸宿。羞爲曼倩隱。久厭君平卜。安分齊得失。探理觀往復。韞珍䙡不沽。騁轍戒存覆。猶抱涓埃愿。夷險講已熟。</text>
<title>惠慶宮挽詞</title>,<text>珩珮夙承內訓篇。貞明懿範誕光前。摯闈音播京嬪日。嬀幄功敷舜攝年。盛德彌知夷險際。天心可見聖神傳。六宮歌頌編爲什。閟享千秋奏瑟絃。慈覆于今七十春。將辭靈駕淚沾巾。恭知兩聖聲明化。元自重闈保護仁。今想光徽如古史。欲言功德有輿人。哀綸內府金錢出。終是昔年志事遵。春殿春深瑞景長。兩朝隆養樂無疆。澣絺常繞萊衣彩。楣藻長承壁畫光。徽闡鴻名揚玉冊。慶符虹節進瑤觴。廞儀一出宮門閉。草色空階曙月凉。同岡石馬愜情儀。栢葉蕭森翠翣移。故老復除新邑路。今人皆見正宗時。繁花翠輦經過處。凄露鸞輴慟哭隨。日暮遲臺哀鐸動。梧雲怳惚降霓旗。</text>
<title>和朴荳溪</title>,<text>自我奉淸光。祛惑亦泯吝。騈坐沕款酢。索居絡芳訊。追驩雖不斷。進止勖自愼。薄姿紆主眷。南司授秩峻。反顧增踧踖。潛棲阻課進。露萼豔低亞。泥燕憐斑印。對此芳菲盛。離懷强成陣。君子宣惠音。郵牘如期趁。灧灧桃浪疊。颯颯竹飈迅。亮彼觸物緖。增我思惄饉。感言結心曲。佩之襲芳潤。所愧璠與燕。殊質詎同磷。</text>
<title>次卯君韻</title>,<text>京城二月物華紛。忽對君詩似見君。春草思添康樂句。黃樓喜進子由文。竹床夜靜頻聽雨。碧海天長漫看雲。來日山窓梅樹下。相逢應復話相分。</text>
<title>從弟幼之 始容 進士唱名之日。奉一律識喜。</title>,<text>建福門前榜字新。幾家年少換衣巾。君升太學先羣弟。俗重科名悅老親。紅餤黃封傳盛渥。蘭袍杏鞚擅芳春。讀書期望寧徒爾。努力前程更有眞。</text>
<title>丙子春。作順興府覲親之行。宿廣州楸舍。</title>,<text>踧踖齋心繞舊阡。年華冉冉石欄前。堦莎抽葉濡新露。桐栢交柯欝晩烟。仁德報施知有日。兒孫成就儘由天。吾親手植雙岡樹。將見垂陰百畝邊。</text>
<title>到興州。竹溪，松樓。皆玆州勝也。</title>,<text>嶺路橫雲飛鳥從。幽欄倚翠縱襟胷。溪分百道皆呼竹。樓領羣芳獨記松。遊鹿窺墻藤架動。飛鼯過壁蘚衣封。官家百事看山足。朝夕晴嵐几案濃。</text>
<title>三樹亭拈韻。亭先祖結城公所居。</title>,<text>先民尙敬梓。祖德夙銘槐。覆屋圖書竝。參天雨露偕。當年培植固。百代護持皆。世世攀花樹。情會瑟竽諧。</text>
<title>浣潭書院夜宿。賦示同宗。院我先祖結城公，直學公，文翼公享所。旁祖修撰公，應敎公，梅塢公，石門公從享焉。</title>,<text>翼翼文翼祖。邦國乃棟樑。弘量河海深。宏業日星光。讜言悟至尊。收涕扶羣陽。稱禮配瑟絃。攷德垂旂常。寔由世累仁。靈泉發源長。學徒興夐慕。黌宇啓桑鄕。序位昭穆列。蠲吉登豆將。愀若陪杖屨。升堂肅衣裳。屬屬顧遺訓。敢期先徽揚。勖哉我同姓。式好底偕臧。戚戚勉具爾。敦葦編舊章。</text>
<title>慶州兄山江。乘舟獵魚。書贈李府尹 德鉉。</title>,<text>紫亭眠起綠陰移。又逐雙鳧碧水湄。漁子收竿鱗逬玉。佳人捲袖膾飛絲。烟消芷岸蘭汀逈。風㬉牙檣錦纜遲。浪跡南荒忘旅倦。倚船連道此遊奇。</text>
<title>宿東萊梵魚寺</title>,<text>夢發金魚曾。名傳白馬仍。前朝餘淨界。此地住神僧。磬歇林生寂。樓分月欲層。山門連夜宿。從覺萬緣澄。</text>
<title>入東萊府。夜雨拈韻。與從弟幼之，地主曺眘庵，季氏蕉齋 龍振 共賦。</title>,<text>別來春夢海雲長。分外佳期忽遠張。千里相思眞命駕。一時不省各離鄕。綠陰如把西園酒。銀燭依聞內署香。㝡記天涯風雨夕。兩家兄弟對眠床。</text>
<title>沒雲臺。呼韻共賦。</title>,<text>金烏若木浴雲紅。百尺高樓壓海東。玉壘戰聲餘疊浪。星槎仙路劇長風。身邊世窄浮何杳。眼底天垂氣可通。會事碧流澄似鏡。三山涵泳一泓中。</text>
<title>留萊州七日。居處鋪設飮食綺羅遊玩之勝。俱不可不錄。効艶詞體作八絶。以應蕉齋諄囑。</title>,<text>墻角槐陰畫壁涼。地衣簾額院相當。彩毫題罷金牋字。一炷銅爐萬壽香。當窓恠石綠叉牙。冬栢枝傍月桂花。㝡愛碧梧圓葉色。露宵偏向玉欄斜。印文綠遍案朱堆。角後高衙早放廻。分付六房休告事。使君深醉故人盃。葡萄文緞石榴綃。新㨾衣裳稱細腰。傳語敎坊催喚入。花兒如睡玉兒嬌。樓東北畔鶴巢臺。彩綆烏輿度夕廻。翠䯻分迎花樹下。籠紗銀燭兩行開。倭漆盤床福字器。勝歌妓菜雪糖糕。當午別敎呈節果。碧玻璃椀赤櫻桃。盤饌魚鮮百種嘉。炒雲膩滑匙常加。廵盃先覓方文酒。罷飯旋嘗繡匣茶。風軟弓柔抗鵠帿。中紅誰是得多籌。賭取金錢官府出。一時分與錦纏頭。</text>
<title>密陽嶺南樓。敬次林塘公韻。</title>,<text>官渡停驂綠舫迎。粉墻廻轉彩欄明。芳洲極目迷烟夢。長路隨身欵月情。古藪蒼蒼羅代見。層波滚滚洛江生。名樓不藉傳圖畫。先輩楣題盡有聲。袖拂紗塵翫寶題。夢中烟樹翠禽啼。郊頭草夾晴川逈。浦口雲籠彩棟低。萬慮生澄浮寺磬。流年入感度村鷄。湫蛟岸籜同幽抱。深夜吟聲繞檻西。</text>
<title>島潭</title>,<text>三峰對顧不相疎。湖到峰前流更徐。片棹繞峰旋轉出。峰峰送翠落輕裾。</text>
<title>二樂樓</title>,<text>丹陽郡南水鏡湖。丹陽郡北山蓬壺。君向丹陽樓上望。一山一水摠堪圖。</text>
<title>江行雜詠五絶</title>,<text>穹林霽景升。北壁輕艄動。四郡經遊眼。新詩記大總。畜潭衛玠淸。駛湍孟賁勇。我如醉賀監。轉眸玄花重。月升鍾動浦。霞歸燈照汀。隔林望碧龕。孤僧法華經。玆境經標列。吳山便楚水。願逢吳楚人。詒語補缺史。軋軋旋洞腹。畧畧轉沙尾。縟綠犯衣襟。層巒逼亹亹。船厨炊飯烟。漠漠江上去。化霞羃半嶺。和嵐綴全嶼。食魚豈必魴。荒江欲招隱。伏洑劒槊稜。呑舸鯨鯢吻。惡石有時磨。惡魚有時遁。君看江外地。風浪無時損。輕風不是穩。安流不是坦。雲雨變咄嗟。智家莫能筭。枉料瞿塘劈。拙計君山剗。鑑湖不起波。涵月淸無限。晶晶丹峽石。厥狀皆可薦。未着米顚眠。石譜嗟欠典。江淸減夜眠。起月同沙鳥。泫露橫臯端。耿星掛林表。遠岸無行樹。深峽不名草。膩綠與蟠紅。殿春能自好。潬瀨迅雷輪。櫓窡忙石火。回眸駭疊雪。俄過訝是我。潭廻平砥面。康莊驅緩馬。我愛山過遲。疾應管領寡。緩驅終稅鞚。迅流易摧槳。何處相較似。臨流起悟想。可興佳籬落。長懷好臼井。生涯畧相同。門前一舴艋。常愛江南圖。曲曲採蓮艇。長湖未對花。搜句愁淸冷。永春至淸風。夾江山左右。連綿無數峰。盛名十之九。要識峰奇絶。峰名玉與錦。玉錦乃物珍。古人費高品。揷雲龍門嶂。秀色手可攬。盤礴屬之人。斯言竊有感。魚鳥歸親近。烟霞入校檢。長浪四百里。行色頗不儉。靜覺心如水。五夜眠水檻。紀行亂篋稿。恣情脫律範。</text>
<title>又雜咏五古二十七首。紀江行。</title>,<text>海上多仙人。雲游驂紫鳳。綠字空自惜。靑禽何處羾。蓬舟不可方。有風還吹送。一笑倚雲眠。閒作赤城夢。巖峭類削壁。壑穹肖分巷。進帆窺竇口。呑吐綺霞絳。線瀑穿成溜。虛鍾日相撞。捫蘿搜正冥。篙師嗔我戇。轢轢上灘難。滑滑下灘易。上下不同勢。灘水本非二。皆言下灘好。騫騰快人意。我謂凡百事。悔吝快時至。我枕長江聲。君衣衆山氣。江聲波蕩潏。山氣樹蓊蔚。聲氣此從生。江山自知未。入夜望碧空。燦星絡以緯。官倉臨曲渚。倉吏相聚語。北巷男飼犢。東隣婦彈絮。洞徵雖云寃。稅期安可恕。商船且勿放。府中受帖署。浦落明沙圓。茅屋依殘樹。平疇麥苗黃。短籬匏花素。大婦摘桑繭。小婦漚麻布。老翁立其傍。笱筌治漁具。上田麥方刈。下田秧始藝。廚烟饁婦出。正午林光霽。二兒前婦行。一狵隨後逝。老嫗背負孫。出門望行際。羡渠家庄好。江流板扉外。灌或爲沼塘。漏或爲溝澮。洞口連平陸。畦塍錯如繪。風吹見牛羊。夏卉已萋薈。畊桑勝仕宦。童時此言恠。半生困名韁。未老情已懈。前修良有意。丌易談遯卦。生理說上游。便欲書籍買。古人尙勳德。臯契邦之俊。後世重功名。姚宋國之藎。無才苟懷祿。寧不愧金印。一盃泡花漲。擊汰風帆進。欲持支遁錢。江上屋來問。江月與江風。取之不我靳。且買一葦葉來往於四郡縱迷觀瀾術庶續苕霅韻靄靄彩雲退。嶙嶙玉筍獻。疾羽高弦辭。雋翮雕笯遁。烟霞與之從。晦明狀千萬。恠來峽行日。久忘飢渴困。綠蓀被中沚。紫蘭生兩岸。鳴榔下夷猶。香風捲高幔。擷之不盈篚。懷哉疇與伴。佳人隔雲浦。珠璫一何璨。平湖盡意艶。淸揚而美眄。鮮峰日夕佳。縝髮高鬟幻。翠裙曳嘉樾。瑤珮行幽澗。佳期詎回畔。桂花恐歲晏。賈客結大艑。逐利如蓬轉。風過楊子津。雨入巴陵縣。淞鱗委玉尺。吳鹽飛雪片。筭緡誇金多。喚侶旗亭宴。商人自有婦。坐惜紅顔少。白鴈無消息。烟波生遠眺。折花忘揷鬂。愁對樓月照。驚起宿䲶鴦。菱歌發新調。放溜須放溜。烟棹復烟棹。洞雲放五老。渚霞藏二樂。浦浦過依依。岸岸移稍稍。東舫掛蒲席。林吹晩來閙。衆巖三仙特。佳狀難具道。玉洞盤石布。八潭淸流冒。舍人發光彩。觀者爲驚倒。征橈忘失泊。來夜夢應到。山近舷頭立。山遠蓬底臥。沙鳥翻雙雙。渚花垂箇箇。時物皆可悅。收錄如工課。漸覺遊興健。誰令策舊懦。篙師指梨村。新茨是我舍。舍南樹亹深。舍北禾罷亞。村婦豈知客。舟過應驚訝。且有販鹽錢。請君停舟乍。驪下多石灘。舟搖波聲壯。矗矗龍門嶽。遠勢如推盪。隱隱聞犬吠。楊根縣入望。會事橫江吏。載酒來相訪。江聲駛將暮。遠岸林飈勁。寒津不可渡。朝雨波容盛。提席尋樹陰。渚宿鳧鷖傡。宵興步淸光。渚月蒼蒼暎。蹄灘誰所宅。淸風可乘興。委舟蒲柳港。鳴筇涉樵逕。綠扉歡相迎。深堂坐始定。談言日欲夕。淸懷安可罄。樓上圖書輝。樓下花木秀。園圃摘瓜果。田疇種禾荳。登山朝可樵。臨泉夕宜漱。眞見鄕居樂。一如詩語舊。詩語君記否。分司共裯紟。一夕秋風起。賦歸何太甚。挽鹿情更牽。憶鱸懷難禁。每道屋頭樹。手種今已蔭。夕月落高帆。曉月放柔纜。月溪與渼湖。峭奔水更濫。峰壑迭送迎。雲霓互濃淡。所過多理觀。我心虛以憺。八潭昔遊還。丹邱在夢念。如今不是夢。相對心無厭。再宿有餘情。回首雲灧灧。何時更來尋。歷歷前遊驗。</text>
<title>二十四峯歌</title>,<text>丹陽之山千重萬重兮。崒然特立二十四名峰。綠玉生筍兮霱雲動彩。五老玄鶴逬秀金芙蓉。兩山之間兮。環以日夜奔流之長江。錦波浴鳧而雪浪噴鯨兮。大流喧豗小流淙。層磴橫秀石。絶壑倒枯松。上飛磔磔盤雲老鸛鶻。下蟠蜿蜿吐霧神蛟龍。瓊樹琪蘂多靈異。丹霞翠壁無春冬。烟消日出卷孤蓬。捫藤遠上心神𢥠。退溪土亭忽已遠兮。雲根綠字蒼苔封。下視塵土何茫茫。因之萬想羅心胷。神仙荒唐不可求。釋子空虛不可從。有人綠眉朱顔朝明堂。錦裳璀璨兮玉珮瑽瑢。忠言嘉謨日進於前兮。山龍穆臨兮。煥黼黻而和笙鏞。唐虞三代至治復挽回兮。日月光華兮。景星璨而甘露𩅽。又有人築屋於䕺桂之阿白蘋之沚兮。玄龜蒼鹿來往月戶與雲窓。妻種園葵兮兒敲鍼。古書盈籤酒盈缸。又有人胷中礧碨卓犖蟠奇氣。寒風起雪花如席蔽天降。錦鞲掣蒼鷹。金鞭馳紫騮兮。虎吼兎落迷亂千山蹤。悲歌擊長劒碎玉壺兮。虹翻月閃熒熒靑燈釭。我往從之何所好。不喜高世而獨立。又不喜塵世之紛哤。軒冕圭組兮不可以苟屈。鍾皷饌玉兮不可以苟容。列鼎固榮而飮水亦甘兮。我生何幸昌辰逢。作歌高吟復長嘯兮。二十四峰相應如撞鍾。</text>
<title>淸心樓。次地主呂內翰 東植 韻。</title>,<text>江舸經旬意故遲。漢南名勝此行知。洞霞細展桃源畫。灘雨高吟楚峽詞。千里久遊樓更好。片時相合夜何奇。燈前把酒生怊悵。萬瀑人歸未共期。</text>
<title>中國葉東卿 志詵 宅子午泉詩。應李尙書 肇源 索題。盖泉以子午兩時流出故名。尙書赴燕時。有求東人詩文。相贈之約云。</title>,<text>靈泉之出亦奇哉。每見涵星泛日回。一息不差潮信至。二時誰遣水符來。鋪光淨徹江心鏡。洩脉潛隨地底雷。明月續題知待我。願分瓊液注深盃。</text>
<title>戲步權彝齋 敦仁 賭棊詩韻</title>,<text>仙閣招人白鶴詩。提枰看道對支頤。金門待詔棋參一。坐隱流星飛雹時。唐官職志。翰林員中有棊待詔。以饒棊手入選。</text>
<title>宗侄 基一 之吳畫師珣六疊屛畫。戲題。</title>,<text>澗碧交拂崖紅。漁歌互答樵唱。世人空自迷路。誰敎桃花不放。一幅郭煕平遠。濃抹惠崇烟雨。扁舟棹向何處。帆外靑山無數。春水樹邊舟過。夕陽橋上人行。深處或遭眞境。常帶詩意畫情。澹雲微月隱映。遠山近樹參差。樹下定講丹訣。已看馴鹿種芝。常愛蒼凉曙天。山光水氣渾合。舟人欲發未發。板扉半開半闔。</text>
<title>贈上使洪判書 羲臣 赴燕</title>,<text>大邦專對擢秋卿。萬里皇華賦北征。舊日行臺應慣識。公家太史尙留名。梅花驛使空相憶。杯酒陽關誰復情。記取灣江曾送別。荻風吹雪角三聲。</text>
<title>在寧邊府。陪按使斗室沈公 象奎 宿留仙觀。泛舟沸流。次東坡遊京山五古韻。</title>,<text>綠江淨金塘。暗流不知去。幽灘淸以瘦。餘霏纈彩霧。深可泛舟洄。淺亦褰裳渡。麗峰繞其右。藹藹異朝暮。樓簾照檣光。未須勞杖屨。怡盪彌情思。時往旋忘步。下上殊佳賞。樓舟相眄顧。更識居人好。漁磯與樵路。</text>
<title>六六洞。拈東坡集七絶韻。</title>,<text>蘭舟朝日乘碧流。黃鶴樓前鸚鵡洲。曲曲洞天三十六。一峰一壑舟少留。春水正當三月春。縠紋交錯鏡華新。遊人較識春江好。未必江干生長人。笙鶴金鳧各一羣。玉欄屈曲石鍾聞。依然䕺芷芳蘭渚。裙珮雲中處處君。金陵江水會稽山。半壑單汊不等閒。巴字舟行來似往。終朝不省幾程還。百轉千廻未可裁。前船飄忽後船來。淡粧濃抹屛風畫。一疊摺過一疊開。林端曬網夕曛斜。繡㨾籬畦菜發花。百姓生涯如許好。農家側畔卽漁家。隔峰微辨急湍聲。五兩欹風轉眼生。聞說柴鹽多少舶。淸南淸北趁春耕。廻瀾奔峭恨怱怱。頃刻烟雲一半空。擬把經過仔細記。不知第幾洞天中。幽壁丹花繞纜飛。晴沙白鳥拂筵啼。每遭佳處停舟久。未到祥原日欲西。欲作三十六洞歌。其如第次洞名何。大都領識佳山水。逐洞尋名太事多。</text>
<title>簡殷山使君朴梧墅 永元</title>,<text>簪筆承恩帶換銀。萱闈奏檄彩衣新。與君十載曾同社。爲吏天涯又比隣。長日鶯啼懷友際。南風麥熟上官辰。都門餞客知多少。誰說梁州有故人。</text>
<title>季秋爲支勑往宣川。倚劒亭月夜。逢斗室廵相。拈謝玄暉宣城五古韻共賦。</title>,<text>王事懷靡及。征輈日馳騖。官道夾嘉樾。華構隱森樹。幸値幨帷住。攀光不辭屢。旅思諒難紓。賴玆滋歡趣。高秋媚霽景。名亭愜奇遇。東嶺升佳月。蒼凉卷夕霧。一出紆郡紱。衆務苦牽騖。所治管名山。霜月攢紅樹。前遊恨倥傯。及秋留約屢。須往誰復障。想此先成趣。豈謂今宵月。林畔來相遇。離筵更酌酒。塞路多風霧。</text>
<title>以山蔬木杖。獻思潁南相公 公轍 生朝。效六一集歌行體並呈。</title>,<text>贈公以香山躑躅杖。遺公以龍門熊掌蔬。杖是鄕黨父老之所扶。蔬是山澤癯儒之所茹。公今赫赫三公貴。絳冠赤舃瑤瓊裾。曳履星辰近天座。出門駟馬和鑾車。鍾皷饌玉羅珍需。紫峰之臠銀絲魚。我有二物太簡樸。持此贈公無乃疎。嘗聞老人恃杖行。行步不困心安徐。六十於鄕八十朝。刻玉飾鳩古制餘。又聞蔬蔌產山阿。土膏含畜風露噓。柔軟香滑三十種。食不哽饐氣常舒。仁人居貴服儉素。至人養生吸淸虛。願公茹此蔬扶此杖。韶顔皓髮神仙如。此意野眞公莫笑。何必五湖之圖鶴飛之曲歟。</text>
<title>黃橋李葒館侍郞 龍秀 按察黃海道時。故人在藥山黃堂。贈六種黃物。以寓祝進德修業之意。演成五古。以供千里一笑。</title>,<text>黃橋有名士。令儀藹圭璋。玉節按黃海。蔀屋遍春陽。茂績循黃龔。氓謠及隣疆。所憎黃鶯兒。有房妓名西鶯 于飛比紫凰。黃昏搴繡帷。歡樂何太荒。良朋有䂓箴。藥函發黃堂。所贈非瑤瓊。物物何不黃。黃金絡君纓。進德象精剛。黃燭照君室。觀心葆明光。黃筆揷君架。掇英璨成章。黃精充君厨。延齡學仙方。黃蜜羞君盤。潤肺滋甘香。黃茶注君甁。滌膩淸塵腸。願君到黃髮。此意儘勿忘。</text>
<title>賦香山圖。呈楓臯太史。</title>,<text>我來爲官香山區。對山又作香山圖。香山千疊復萬疊。巧工妙手何能七分摹。盤溪灌樾始有寺。百尺飛樓金碧塗。綠圃琅玕玉菡萏。毘盧上峰縹緲陵玄都。碧蘿翠蘚通幽逕。羣遊麋鹿藏狙鼯。又有鳴雷喧雪之懸瀑。曬以束練霏圓珠。谷谷禪扃架石广。晨鍾暮磬棲僧孤。綺霞彩靄怳惚羅幢盖。來往浮邱洪崖徒巍哉。檀君臺檀君窟。循蜚異紀參唐虞。近代名釋開祠宇。七寶金蓮像跏趺。我曾入山最高水最深處。積空灝氣生吸呼。我欲燕室長對面。呼僧灑墨試排舖。高麗太史龜頭字。鍾王美蹟與之俱。我今持此欲遠寄。云誰之思在玉壺。玉壺老人愛山癖。依巖結廬北山隅。手掬名泉養花木。形容宛若山澤癯。鍾皷饌玉雖非願。聖恩不許賜鑑湖。勞心役形被拘束。日日珂馬馳雲衢。夢寐名山不可到。誰能喚起移山愚。想公得畫囅然笑。風檐展看動眉鬚。依然引入福地洞天裏。烟霞襲帶神敷腴。何必靈芝金丹粒然後志氣淸明沉疴蘇。公不聞古之蘓子瞻秦少游。病愈於輞川峨嵋之圖乎。</text>
<title>次楓臯太史病枕寄作</title>,<text>今秋恠沴輪行。楓臯太史經危得甦。寄書示之曰續命後第二夜。枕上偶成此詩。盖心界虛明如赤子。無一雜想。而病前已屬前塵。甦後當數新緣。故遂自號曰初學老人。意欲刮去舊習。自勉新功。以答天地再生之恩。而非讀書則不可。故末句如此。詩曰縷命甦回體尙虛。虫聲遙夜意何如。深慚魯叟天時律。空恨唐人日月除。形役分明生與盡。憂虞澒洞死應餘。從今擬作童蒙吉。更授當年未了書。菊枕三宵夢不虛。玉壺詩札喜何如。安危係國神應相。禍福由人沴自除。常被劇憂心欲盡。元推積善慶留餘。試煩壽世醫民手。垂惠來人更著書。</text>
<title>昔謁楓臯公于玉壺。誦傳驪州路中詩曰。婆娑城下江光好。趨揖山前土脉肥。早識吾鄕如此樂。被誰牽住不能歸。余心識之未嘗忘。近聞來次鄕舍。遂其夙願。敬呈七言長篇。</title>,<text>婆娑城下江光好。趍揖山前土脉肥。玉壺丈人有詩句。一生思歸未得歸。公今得歸樂何似。迹公平生古今稀。於戲正宗堯舜聖。日月天地何蕩巍。天爲聖王生賢輔。王室之光邦之禨。星辰河嶽鍾靈淑。詩禮忠藎繩懿徽。先王一見托心契。雲龍風虎承光輝。二十秉筆趍蘭省。三十帶金而衣緋。正笏朝端望風采。靑麟美瑞丹鳳威。謂公伊周可伯仲。古社稷臣其庶幾。褒紀寵錫由特揀。五日一朝聯禁闈。世故紛紜變俄頃。公獨不渝而不磯。一心秉義炳若日。向來微公人盡非。岳海不動自功利。不勝銘鼎與紀旂。由公謙挹不自有。偉烈洪績多隱微。公年漸高德益粹。厖眉皓髮晢而頎。議論萬馬馳壁壘。文章衆星羅衡璣。此樂可使朱顔駐。豈戀紫陌盛芳菲。玄巖有屋松楸近。拂衫一笑啓林扉。閒來坐臥生淸潤。覆屋杉檜皆十圍。石氣長年亦公語。何必金丹與羽衣。恂公心祝頤期壽。此意可但爲公祈。</text>
<title>寄內</title>,<text>與君年十五。結髮爲夫婦。兩鬢今俱華。遒景諒已久。相安不相失。情誼日以厚。君拙我逾好。我癡君不咎。倖我荷先蔭。榮塗早趨走。承寵香案前。金帶綰紫綬。錦囊明月璫。封誥君再受。庫中輸俸祿。不耕哺百口。子女長成行。笑語紛左右。佳婦與稚孫。和氣盈戶牖。隆恩又藩寄。東出盛行部。無術報涓埃。何惠及窮蔀。開衙閱堆簿。兀兀窮卯酉。計食相稱事。昔訓心轉忸。郵便得君書。書中何所有。細成相思字。辛勤寄果酒。且言契活累。尺寸與升斗。婚具當預備。兒年十與九。一笑一蹙眉。君言何太苟。我性君熟諳。豈可殊前後。財與灾相隨。此言當牢守。滔滔顚沛者。摠被名利誘。所受各有限。如器殊甕瓿。淸貧與我宜。富貴安可狃。勸我勿營產。君可爲嘉耦。勉我恤窮民。君可爲良友。君我俱眇薄。於福敢多取。君我皆孤露。樂事更有否。君我多疾病。安能期遐壽。南郊築新庄。岡松與巷柳。門通展省路。樓對畊耘畝。辭官棲淡泊。素志恒恐負。我便繙圖書。君可操井臼。守分心常安。勵操行無垢。糲飯與麤裙。共混村婆叟。無憂又無慮。床琴娛白首。此眞梁鴻妻。千載名不朽。</text>
<title>五月二十日夜。苦熱不能眠。使兒子拈韻代草。成三十韻寄內。兼致所囑之意。</title>,<text>與子偕老約。旺里開新庄。過歲仍逢春。春日漸載陽。澹泊具盤桌。精潔掃軒房。我臥看書卷。君坐縫衣裳。敎兒開筆硏。課僕種梓桑。汲泉煮茗飮。日高眠匡床。不辱斯足矣。豈羡芬華塲。君恩太隆重。玉節授東疆。委毗承溫音。不許辭巽章。感激誓圖報。辭陛理行裝。到營纔踰月。政術迷向方。來宣愧周賢。共理慙漢良。羇愁日多集。擧頭思故鄕。兩兒行相隨。弟妹來在傍。病妻與穉子。獨留在賢坊。家室常團聚。未曾久分張。年衰倍人情。如何不牽腸。縱有秋風約。難堪夏日長。家事一付君。豈待遠書詳。古書數千卷。秩秩盈架箱。手閱護先澤。內賜襲恩光。不啻滿籝金。管念莫漫藏。且辟虫蠧損。宜防風雨傷。貯樓固扃鐍。分籤整縹緗。紫薇與躑躅。新種傍書堂。箇箇石榴樹。開花正鮮芳。雨蕉抽高葉。月桂飄新香。督婢汲井水。沾灌日爲常。二物俱所愛。此意君庶量。後書須相報。餘事畧何妨。</text>
<title>蓬萊歌</title>,<text>我是玉京香案吏。爲官來守蓬萊州。蓬萊池水淸且碧。羅列三島環十洲。朱甍翠棋雲中起。霧杠虹橋波外浮。烟銷日出盪金光。玉欄曉捲珠簾鉤。白鶴長鳴靑鳥語。碧桃花落錦浪流。金屛驚起朝天夢。玉宇高唱水調頭。焚香讀罷黃庭經。水更漣漣山更幽。瑤華采采何所思。仙侶不來使人愁。蒼梧北海何處是。莫敎驂鸞駕鶴遊。我有金塘玉沼水。沙棠之楫木蘭舟。我有紅亭與綠榭。繡檻紗窓雕玉樓。我有芳洲靈藥塢。芷葉蘭花相疊稠。紫鳳羅襦石榴裙。玉女携手雲英儔。高雲不動遠山低。舞腰無力凝歌眸。仙音嘹唳耳暫明。玉管笙簧錦箜𥱌。碧琉璃盃欝金香。一盃二盃花作籌。桐花細雨槐花月。席上琴樽夜不收。朱顔白髮須臾變。且可行樂春復秋。若使神仙眞有之。秦皇漢武豈虛求。香醪引滿發浩唱。不願生封萬戶侯。</text>
<title>與江陵李知府 鎭華 夜筵共賦</title>,<text>嘉客臨瀛至。池亭又一遊。琴高疎雨滴。歌斷暮雲流。劒氣搖銀燭。杯光動畫樓。夜深扶醉起。相棹木蘭舟。</text>
<title>家弟以卽鹿之行。上雉嶽十日虛還。示山行詩一軸。遂次軸末七古韻示之。</title>,<text>卯君訪我關山外。山行水宿來炎程。聞道雉嶽多蒼鹿。曉起穿鞵彯短纓。鹿頭生茸如可餌。鹿頂生血如可傾。人言食鹿可延壽。使人氣湧血和平。我聽此言一歎息。昔我仕宦遊西京。藥山之北龍門西。山門夜夜鹿縱橫。寺僧捫角又乘背。鹿意見人須相輕。獵客聞之潛入寺。是夜林靜鹿不鳴。鷗鳥不下無乃似。凡物生成在安生。昔食萍芩伏靈囿。濯濯之毛呦呦聲。又生瓊圃吃瑤草。遊行不顧眠不驚。聖化寢衰仙風遠。末俗害物恣其情。物亦遠害防人僞。相隨枉性不以誠。仁人何必取於物。長生我自養我精。不妨汝行不見鹿。好是十日遊山行。</text>
<title>閏五月小晦。與從弟景執 允容。約做各體詩。余坐觀風閣。景執坐採藥塢。使傍人片紙書韻字互唱酬。命紅妓傳筒。日出而始。燭上而止。余得七古十首，五古十六首，七律十，五律十七，絶二十四，五絶二十九。合九十九首。句爲八百三十。景執比余減三首。意其意不欲多上余也。兩軸工拙雖不同。而其醉墨亂字。豪吟逸句。往往天機呈露。有可以想其卽席之風流韻事。遂惜其棄。各粧以藏之。各體錄第一篇</title>,<text>我來官守經三月。晝坐無事恒兀兀。今日與君留詩約。凌晨起寢梳華髮。細雨霏微林凉動。西山爽氣一拄笏。送君騎舟泊藥塢。飄然如入神仙窟。看君意氣淸且豪。萬丈文焰被池樾。展紙落筆如雲烟。滔滔詞源傾溟渤。使我怳若望大洋。爽暢已解文園渴。我才本空疎。所學乏儲畜。豈比金鎔爐。竊愧玉蘊櫝。君恩重如山。弱冠霑厚祿。車馬榮我途。錦繡章我服。未有涓埃報。玉珂徒追逐。行藏久自量。何待君平卜。泠泠朝雨溢金塘。綠霧烏雲蕩水光。恠石連欄開隙地。細流通澗過低墻。池華競秀依菡萏。林蘂無名殿海棠。夕卷珠簾樓上看。玲瓏積翠滿匡床。微風將雨至。隔澗聽疎松。池濶月同漾。樹深雲自溶。鄕思山共疊。詩興水如濃。看取田家樂。雨中新麥舂。樓下淸池池上樓。下樓泛泛池上舟。池光樓影長同漾。不省經過何處洲。半世風塵夢。留約在滄江。欲歸歸未得。何日對篷牕。</text>
<title>楓臯太史追寄贐章七言長篇五十六韻。瑰字傑句。眞仕宦之勝跡。傳世之希寶也。謹次其韻郵呈。</title>,<text>景星慶雲光日月。肇自虞工之歌曰。周雅商頌列國風。敎人勸懲逾賞罰。歷代變體漸瀰漫。千派萬淙歸滄渤。不同文賦者之乎。作者着工難倉猝。河梁之五栢梁七。騷壇立幟嚴靑鉞。建安卓犖永明麗。風操音韻無一闕。陳隋衆作等蟬噪。三唐盛鳴指津筏。浸浸二十四名法。詩敎到此成始卒。譬如皇圖日闢拓。北統窮髮南蠻粤。耒耜鎛趙各垂制。蚩蚩衆氓紛菑垈。百穀盈塲雲子白。沈宋操杵鮑謝䑔。李杜擧筆酌天漿。玉饌綺需百怪惚。宋世蘓黃接光燄。金薤琳琅詎埋圽。蚍蜉撼樹古所笑。羣愚妄論皆虞訥。誰辨瑤珠同荔枝。錯把蟹螯比蜞𧑅。皇朝衆家競綺麗。渢渢大雅誰蹌蹶。我東羣才屬休明。牧老以後芳不歇。初音淡遠中音盛。正始旁流摠揚扢。大家幷世能及見。不以生晩爲嘆咄。楓翁騎龍河嶽來。廊廟之器公侯骨。天人王覇羅心胷。壁月照室恒矻矻。涯涘不見海汪洋。風霜閱盡石硉矹。手抉雲漢報章爛。錦囊瓊珮蒼玉笏。爾雅鏗鏘使人肅。玉磬朱瑟郊廟謁。奇麗明媚使人艶。繡箔羅幃曳裳襪。奔騰勁健使人畏。朔月寨霜交戟瞂。曲折激湍餘波落。孤亢疎木旁條伐。千類萬彙皆牢籠。粲然以笑愕然艴。蜿蜿龍駒追風電。脫馽不顧棧豆齕。璨璨碧星羅秋旻。光芒燭宇淨埃𡋯。皎皎芙蓉出淸水。不共羣卉較膏馞。翩翩丹鳳餐琅玕。文翮不比鸛與鶻。靈均乘桂列御風。獨專其神離濁汩。我今仕宦出關東。東指若木看日昢。畊粟採藿民生艱。訟獄簿書常煩愲。再拜乞公大手筆。此行鋪張不可沒。金剛雲霞衆香城。鏡湖明月羣仙窟。若得公詩讀此間。百勝笙簫振林樾。公詩不啻如寶玉。字字可使卞和刖。一笑倚闌思漸動。展紙雲烟風雨浡。遒畫勁字揮毫成。軼駕鍾王互勃窣。韻硬句險逾馳驟。霞珮霓帬來飄忽。補綴水經名山記。貊國地誌參乘杌。蘇州之句山谷筆。收入箱篋光恠發。歐九一生愛澄心。四壁寶氣燭房堗。千金瑰貺意已飫。又有一請敢唐突。披襟亭下春復秋。去鞋來筇如相捽。往往貴達留高躅。寺僧輿箯迎車軏。今秋公能有意否。振衣一策掃粃籺。玉洞泉瀑窮派族。毘盧峰嶂溯宗閥。葱蒨桂樹掛長帶。琮琤玉澗晞華髮。捫壁共讀天竺書。拭蘚細辨東林碣。滚滚詞源三峽倒。文虹萬丈山顚揭。酌以流霞肴蒼鹿。行廚不辭爲公竭。何似玉壺玄巖間。不有擾擾便兀兀。公詩我言俱烟霞。一詠一酬氣勃勃。</text>
<title>月夜坐池閣。有懷沈斗室相公。公時在伊川謫所。念到數十年來。離合聚散之無常。不能無感于中。潦草代書馳呈。</title>,<text>昔我趍走起居注。院中與公始相遌。公時貴顯藹時望。金帶瓊珮高馳騖。我時蒙騃迷向方。譬如孩童初學步。公視瓦礫如珍寶。傾心繾綣紆眄顧。猥登玉堂啣西命。問禮皇華灣關駐。公乘使車出燕南。傾盖相歡如舊故。橘果魚膾薑粉粥。雪宵吟詩對燈炷。贈以印章與彩牋。摻手期勉心曲布。馬訾江寒唱驪歌。一番車轉回首屢。不惜雲和和土缶。管卉無用猶培護。憐才愛士公性然。悅我還甚我所慕。不才又忝龍圖選。曳履翺翔羣玉圃。分司手校雲漢章。芸窓相對朝復暮。北園東亭招邀盛。詩樽歡樂不可數。分符出守鐵瓮城。千里離鄕如邊戍。有公按道時相見。欣笑寬我疎事務。香山珠瀑共灑襟。天畔峨眉雲霞吐。迎勑赴約林畔會。塞天風雪兼雨霔。畫角三鳴馬不發。爲我一宿詩更賦。公入黃閣我窮郊。中間歲月水東注。厚渥今春受隆寄。虎符玉節關東赴。關東省內有伊川。公何泣玦荒村寓。與公相遇緣固厚。世事榮悴安可喩。宦海風波無時起。昔人亦嘆難行路。洪原海月悲歌歸。早歷風霜心逾固。盛衰往復觀物理。萬事由天公不懼。伊泉甘冽可療病。境僻神怡滋淸悟。感公一生何可忘。繹述始終篇中具。官守絆身可奈何。日夜思公不可晤。繞池行吟吟復望。夜深蘭臯下白露。</text>
<title>七月七夕。愁雨悄坐。適披見廬陵集。有寄內詩以斑斑林間鳩。起興爲首句。有曰子能甘藜藿。我易解簪紱。盖歐陽公守鎭陽之日。以携手共歸之意。問於內子也。盖出處進退之間。衣食不能無累。故古人亦不得不謀諸婦歟。詩中盛言世路之可畏衆怒之可怵。而末以藜藿之能甘。聊卜簪紱之可解。此是公位未高年未老之時。而其憂畏保身之計。發於性情者如此。今余才器遠不及古人。而宦名日益盛。見此詩安得無感動于心哉。仍次其韻寄內子。</title>,<text>斑斑林間鳩。歐老咏好匹。錦翼花簇簇。雄雌不相失。將子哺桑葚。拂羽弄晴日。鵴鵴相呼鳴。有如呂和律。天性本至拙。寡求循其實。巧鵲搆其巢。維居以爲室。居安更何羡。巧勞拙還佚。衆鳥且莫笑。物性諒非一。世人巧營生。驅遣如鞭抶。黠者釣名利。宦海風浪䫻。艱辛縱得涉。一生亦汩沒。榮華雖悅眼。其奈衆媢嫉。田家有夫婦。到老抱床瑟。怡怡樂常裕。歲月不倐忽。來往共親戚。嫁娶長兒姪。外事不相遷。安分無盈溢。物固不忮我。我亦寧害物。煕煕乃全天。心神常安逸。但見開口笑。豈有書空咄。四時各有樂。百年歡未畢。而我早通籍。聽漏常巾櫛。霜靴與泥鞴。未敢言病疾。世情難推測。俄頃殊淵膝。古人三不朽。我敢一髣髴。宦業徒華美。內省冞煩欝。君子貴明哲。全身是上吉。行藏當與偕。向子懷每述。七十那可期。未老身欲乞。有妻良如子。產業非吾卹。縱有飢寒憂。心恬無危慄。况子能幹理。內助如良弼。灌蔬又芟麻。畜旨當祿秩。不願人鼎彝。硏架揷花筆。不羡人文繡。牙籤標甲乙。鍾鳴行不休。愧心甚殫劾。負乘必致寇。聖訓嚴斧鑕。矯鴻若遠擧。何患衆啾喞。斑豹焉用文。樸素貴其質。鵝村築茅茨。滿原松杉密。霜降又露濡。掃灑慰愴怵。子意姑未知。我計久已必。子能甘藜藿。我易解簪紱。此是歐老句。如自我口出。樂哉更奚疑。携子歸蓬蓽。</text>
<title>奉和灣尹徐篠齋 淇修 贐贈及追寄韻馳呈</title>,<text>玉樹風前棲彩鸞。朝朝靑瑣染毫端。窮途與世知音少。肆力爲文敵手難。尙想淸標臨鴨渚。應將傑句壓燕巒。從知外試由恩造。塞角邊笳且强歡。別後年華且半强。東關西塞各奔忙。春槃覓果懷林逕。雨屐提燈憶草堂。淪落一涯同撫紱。翺翔昔日共含香。西京卿秩由州績。佇看徵書耀漠荒。</text>
<title>春川昭陽亭。次板上韻。</title>,<text>百尺昭陽江上樓。使君留客暫登遊。沙汀宛轉泛晴島。林木扶疎生古洲。貊國茫茫何處問。烟波渺渺使人愁。飛仙眺望更平遠。一醉西風倚檻頭。</text>
<title>洪川夢梅閣夜宿。地主韓侯 璵 上京。留詩壁上。</title>,<text>陽江倦馬夕陽廻。橘渚風烟宿夢梅。雲裏行穿楓嶽出。雨中來對菊花開。如君名士徒貧仕。從古文人亦吏才。蠟燭齋宵成獨醉。朋情繾綣見深杯。</text>
<title>正月十七夜。月色甚明。登秋月臺憶諸弟。</title>,<text>秋月臺高春月明。滿城人語已春聲。娟娟井落村容麗。歷歷川原夜景淸。曠野分旗酣戰合。通橋垂袖緩歌行。對床羣弟眠甘否。把酒遙思不耐情。</text>
<title>贈雲石趙直學 寅永 敬岡榮省之行</title>,<text>俄從嶽雪谷雲歸。奎壁仙官繡盖飛。栢露杉烟回遠想。銀袍金帶動新輝。會心今世如君少。經歲殊方見客稀。地主使家來共問。輕衫不惜濕朝霏。</text>
<title>與雲石共登鳳凰山</title>,<text>主人敬愛客。彩榭開芳讌。役車纔憇徒。逢迎不知倦。敷葉覆圓塘。物華彌盈眄。纖唱佐低斟。夾坐紅綠眩。欵酢敦宿好。沕懷紆新眷。預愁相送處。深樹黃鸝囀。</text>
<title>己丑秋。赴會寧官登鐵嶺。</title>,<text>驅馬登鐵嶺。嶺路白雲悠。鳥背秋無際。林端野欲浮。人烟通極塞。海色抱羣州。把酒相呼顧。豪歌賦遠遊。</text>
<title>摩天嶺歌</title>,<text>前有嶺摩雲。後有嶺摩天。摩天嶺崔嵬。崒嵂復嶻嶭。名以摩天不其然。以手摩天天不可摩。名實無乃相乖焉。蜀道難。天盖謂高。何必名義相拘牽。難乎高哉。九十九曲路。逶迤屈折西盤又東旋。轂翻蹄蹶何足道。前挽後推十步八九顚。以次序鴈而貫魚。前者不後後不前。險磴百尺進竿頭。滑坂金盤轉丸圓。上如太原涇陽雲梯甲。下如瞿塘灧澦風灘船。汗滴如漿喘如牛。振衣大笑始上巓。古來羊腸鳥道雖未見。咸關鐵嶺康莊如席氈。擧眼四望亦快哉。氣色光景各萬千。俯臨汪洋盪潏環北溟。仰看浩浩蕩蕩薄太玄。右有脩榦灌樾蔓藤雜卉。左有懸磴飛棧幽壑鳴泉。噓谷風霧虎豹嘷。翻空濤浪蛟鯨涎。白頭縱氣束爲嶺。迅躍奔騰勢相連。天限南北如鍵鑰。不與漢京通人烟。靺鞨及女眞。闢土在何年。驅民戰闘相奪食。千里荒服淪腥羶。厥初開鑿者爲誰。桓桓尹金相後先。重門擊柝邊警息。杖鉞挾矢張威權。伊來四百有餘載。里有耒耜無戈鋋。聖朝字民罔遐邇。十州選牧恩德宣。賦徭征稅最輕薄。婦兮織縷男耕田。又聞山川靈異產珍寶。一握之物直千錢。細麻靈稏紫貂皮蒼鹿茸。銅銀採山珠採淵。近來北氓何窮困。無或使民不得其利專。若使吏良歲豐民煕煕。摩天坦坦平地人磨肩。若使吏虐歲凶民戚戚。其險百倍此嶺行無緣。我嘆摩天之險仍作歌。以布來往此嶺之羣賢。</text>
<title>夜燈閒坐。偶吟示景執。</title>,<text>油燈淸熒夜何長。客裏艱難百備嘗。廚子乏烹緣浦遠。瓮人拋釀報田荒。不憂知是居貧術。能忍聊爲却病方。叮囑傍人休說苦。來時固料異吾鄕。</text>
<title>十二憶詞</title>,<text>蓼莪一廢廓餘生。原鶺相依慰兩情。生朝對食誰同飽。遠念憐渠憶乃兄。憶弟兒生豈識別離情。別向衰年未可輕。碧帳油燈風雪夕。臥聽村屋讀書聲。憶子憐渠生拙未堪貧。井臼縈心病苦頻。遠地當寒那不戀。一生同是劬勞身。憶諸妹夙約遲成挽鹿歸。關山問路寄寒衣。常羡鄕村好夫婦。白頭相對別離稀。憶妻扶床學語幾多時。長大如今抱兩兒。地角天涯何處是。曾渠猶悵隔隣離。憶女迎婦長房與次房。五年纔又半年强。鷄鳴曙色張燈夕。應向中堂禮阿孃。憶子婦乘龍喜氣幾年餘。氷玉誰將較得如。每緣遊宦虛拋約。何日山齋共讀書。憶婿笑矣吾衰豈不然。卯君笄女已三年。聞道東床占解額。諸兄嘲賀更應憐。憶姪女穉容幼態每依依。眼記遊嬉五色衣。繞膝挽鬚供喜笑。夢中常是覺旋非。憶外孫汝慈慈汝極恩勤。祈望賢名早出羣。富貴須從勤苦得。牙籤日閱古人文。憶甥姪鷰北鴻南各一涯。白山黃澗望中賖。浮生會合知難事。兩地那堪共戀家。憶從弟兩兄兩弟各分居。共案同裯兩地如。客裏戀家家戀客。往來思弟憶兄書。憶季從弟</text>
<title>偶吟</title>,<text>年華冉冉海山天。一出林扉月幾圓。積雪擁裘留宿醉。邊風撼棟減慵眠。封邱鞭撻悲黎庶。蘓邑流亡愧俸錢。祇爲君恩歸不得。北來非是重官緣。</text>
<title>寒夜枕上</title>,<text>對眼經看景物移。眞知氣候異京師。雲間重嶺通車馬。城外長江界華夷。地有仲秋常雪處。天無五日不風時。怕看壁幔凝寒色。擁被回燈早睡宜。</text>
<title>家人每要示北方山川風俗衣服飮食之制。長夜無眠。漫成百五十五韻寄之。</title>,<text>我本疎且愚。學術寡實踐。任性或耿介。小心還柔耎。弄翰習功令。爲養希達顯。弱冠忝黃甲。鳴珮隨羣彥。載筆陪宮駕。玉音垂恩眄。榮轍遂馳騁。初非藉汲薦。彤管鳳凰池。蓮燭梧竹院。侍射錫文豹。對講沾珍饌。溫言及家室。闔門頌庇睠。雲漢校天章。奎璧膺華選。西闕頻宣召。朝朝近珠冕。慶會擢卿秩。金貂何鮮炫。毛檄推孝理。潘輿愜情忭。天高而地厚。寵光一身遍。涵海酧蔑埃。荷衮補乏線。繼乾离明照。攝帝舜化闡。邦基鞏泰磐。區宇咸蹈抃。初政承隆渥。關東授方面。雷肆待賓儀。藝苑掌詞撰。菲薄何堪此。謾被鄕里羡。言議謬職責。臺省久涊淟。屛跡三閱序。對人顔自靦。匪怒皆由敎。有罪終逭譴。拊躬歎孤負。素志一何舛。解豸尋田廬。松陰對書卷。北關告水警。道書馳郵傳。蕩析漂屋廬。浸霪决澮𤱶。携抱散之四。泥塗困胝趼。蓬蒿被杼柚。沙礫封鬵甗。夫婦啜其泣。溝壑安得免。睿心增驚惕。若恫思手援。炳燭草綸言。蔀屋如親見。撫恤藹陽德。蠲停降霈典。髫白欣相告。競起蘇病喘。銅章分邇班。列郡趍吏掾。六鎭最荒服。歉荒况又荐。命汝其往視。鰲山 會寧一號 佩印篆。身疴非所恤。王事敢不勉。蔡襄乞遠州。張敞請劇縣。范績播涇疆。富頌留靑甸。昔哲圖報效。匪躬思謇謇。請纓與投筆。才器試一展。叱馭眞爲忠。乘障亦非賤。行當壯心目。勵操若金鍊。辭闕出東郭。親黨勸飮餞。虎䩨龍文鞘。意氣追風電。官道平如砥。征車鳴幝幝。西飈肅天宇。層樾丹黃眩。金亭纈縠波。玉屛斑錦蘚。金水亭蒼玉屛。在永平地。 釜淵漪以碧。晴景涵葱蒨。三釜淵在鐵原地 茫然弓裔國。荒城飛野鷰。弓裔舊都在鐵原 眞主仗旄鉞。罪不赦荒湎。郡名符臥治。想采肅楣扁。卧治軒。卽淮陽政堂額號。 金剛羅衆峰。秀色可攬撚。香爐籠紫烟。萬家互褰𢯻。笙簫依遠響。沆瀣若可嚥。晴旭登鐵嶺。騁矚無礙罥。美哉山河勢。帝州大形便。元氣鍾白頭。磅礴屢盤旋。結成蜀道險。散爲秦野衍。風水上都冀。田壤貞賦兗。達門蓄靈液。達門池。在白頭山上。 三江流㴐㴐。天下居三大。黃河，大江，鴨綠江爲三大。 非比淄漳澠。嶺隘喉吭通。臺隍頂背偭。地靈所亭毒。物貨固殷羡。金銀錫銅鉛。蠙貝璧珷玹。良材檟樺柟。美飾鞅靷韅。搗牟滑藤楮。織麻輕帛絹。羽毛齒骨皮。海捉兼陸剸。衛士健豼貅。旗皷明組練。士或專經門。深藏不售衒。所遇皆恢奇。悉難窮筆硯。國島詑觀瓌。王寺證夢現。國島在安邊。釋王寺亦在安邊。太祖甞問夢於無學。後建刹其地。 萬世黑石里。葱蘢瑞暉晛。黑石里在永興。太祖誕降舊基。 王迹肇基此。按圖金尺剪。原廟遊衣冠。朱瑟薦瑚璉。宮松蟠蒼虬。香澤依繖扇。本宮有手植松。常掛弓於此。 石臺護馬跡。金匱藏羽箭。二嶺歌月捷。太祖破納哈。出於咸關嶺車踰嶺。 螭首煥籀瑑。六陵連珠邱。彤雲擎玉輦。周瓜與沛風。村謠雜里諺。皇業繼神聖。天休頌穀戩。華搆敞樂民。虹橋藻綵絢。咸興。有萬歲橋樂民樓。 畫舫棹蘭橈。長汀水淸淺。麗人曳珠翠。象揥白玉瑱。雕欄飛羽觴。錦絃歌聲囀。靑城望西島。价夢叶渭佃。靑城。北靑也。西島。靑海伯舊居。太祖遇佟豆蘭於价江。 神技列功宗。雲臺儔匹鮮。沙老垂遺像。直節輝史匥。北靑有李白沙書院。 蒼蒼肅愼都。周遭依山邅。肅眘氏故都。在北靑甫靑社。 石砮異厥制。陳庭集隼鴘。耕叟得爲玩。往往觸鎛錢。屹屹侍中臺。長松列翠巘。臺在利原。高麗侍中尹瓘征女眞時所駐處。 往代女眞亂。仗策長驅戰。官軍三十萬。一呼龍旂搴。桓桓金節齋。恢拓更除剪。本朝金宗瑞號節齋 琴樽集夜矢。雄畧可策愞。微爾人盡非。高名石不轉。可幷定遠燕。與齊叔子峴。念我翼惠祖。設施固厚腆。麻車讋威聲。宏籌垂邈緬。余十二代祖東萊君。嘗爲北兵使時。野人尼麻車欲爲入冦。公知之。招降者諭以朝廷將征麻車。麻車聞之。懼而遁。 思齋訓警編。鄕約導民善。思齋。金正國號。按本道時。作鄕約訓民歌敎之。 近時稱南閔。儒敎齊一變。藥泉南九萬，老峰閔鼎重。按本道時。興學勸武。多有設施。 雲天峙兩嶺。禹斧勞鑿穿。摩雲嶺，摩天嶺。在端川吉州之間。 步步縈巖巒。躋攀欲暈顫。吉州至明川。朔氣襲衣弁。長白特雄渾。坤軸勢蜿蟺。長白山在吉鏡間 七寶映晴雲。翠䯻環靚孌。七寶山在明川地 鏡城開帥府。重關壯鑰鍵。兵營在鏡城府 茂嶺臨寧州。茂山嶺。在富寧會寧之間。 北風吹帶繟。譙堞駕鰲峀。豆江飛沫濺。豆滿江。在會寧府東十里。 憶昔龍蛇歲。鄰壤搆兵燹。偉哉鄭評事。義聲一路擅。烈烈八義士。奮起熊魚辨。壬辰之變。北評事鄭文孚爲大將。與會寗八義士倡義立功。幷享顯忠祠。 忍言遼野役。胡騎恣蹂蹍。康生歸淨土。傑氣增敖蹇。皇朝人康世爵。逃亂自遼東。來居會寗地。今屬茂山。 凄凉五國城。往事誰能辯。五國城在甫乙下鎭。 翠華蒙腥塵。消息隔京汴。謀臣摠噤默。武夫徒拘攣。千載胡公疏。志士淚欲泫。勝區與往蹟。宇宙一仰俛。悲歌增慨慷。豪吟疏滯狷。政堂名聽琴。倘學宓宰單。聽琴堂。會甯政堂額號。 荒城徵索急。疲氓胥睊睊。趁歲開淸市。犢犍換驄駽。駔儈爭錐利。蠢俗挾詐諞。威愛兩難行。伈泄愧啜䬼。糴簿多久逋。未易完廩廯。烽燧謹候偵。干櫓思修繕。胡山當面立。長嘯撫華鞙。先春舊疆塲。一擧那席捲。素乏金城畧。自顧笑迂惼。積瘼紊如絲。何術整件件。題牒每頹然。吟疴憐衰倦。士風難該述。知鼎由嘗臠。列居無市肆。廐竈同柵圈。交易非孔方。輸載以收俴。園植無柹栗。機織昧絲繭。果品拾橡榛。衣制縫氄毨。烹飪失油漿。何以充廚膳。田種非秔稻。麩麥作餠麵。歌管不成腔。豈能佐賓讌。夜黑常飛雪。朝陰每集霰。獰風掣棟壁。搖旋劇瞑眩。兀兀雖少歡。何用常憂煎。家人念旅苦。細書來片片。而我厚恩造。蔑效恒騂㥏。遐陬民事棘。柔摩荷特揀。早夜懷靡及。殫竭敢自宴。玉階通萬里。聖化囿肖蝡。期宣九重德。袵席俱安奠。好待春風到。布澤陽和煽。寄語莫勞念。羇愁好自遣。祗是五更角。曉枕獨轉輾。北斗何闌干。那堪玉宇戀。</text>
<title>偶題</title>,<text>邊山日色屢陰晴。歲暮那堪遠客情。官比家貧艱更甚。身將民病痌還輕。羇愁似草除仍蔓。亂牒如塵掃却生。日對瘦氓徵索急。鬂邊添白不須驚。</text>
<title>夜燈適閱杜少陵夔州歌十絶。漫吟步韻。</title>,<text>茂山嶺北古豐山。峽眼初延廣野間。一望平蕪三十里。依山城郭呀重關。女眞古國共連城。鎭堡猶存部落名。夕風晨月簫笳響。引作龍城玉塞情。官居常得野人食。炊粟陳蔬飽每朝。三月長齋忘肉味。伊來非是聞簫韶。漠漠雲陰低遠天。急風吹度白山顚。夜深何處京華望。樓畔闌干北斗懸。城中千戶瓦爲家。籬柵相連覆雪花。農家氣候憑相問。四月初旬麥始芽。野田上下播麻子。山畝縱橫長黍苗。男穫婦漚四隣出。牛車軋軋鳴朝朝。穿雪剖氷汲路通。皮衣繩笠抗長風。行無錢幣居無市。看汝如從太古中。四方賓旅來相集。臘月望間淸市時。商人重利輕欺謾。恐敎淳風漸薄漓。後金先尹詎能忘。開拓功勳萬古長。近時南閔多經理。美政留傳姓字香。一曲豪歌打玉壺。漢時飛將近何無。誰能一度長江水。竝勒燕然片石隅。</text>
<title>我國興王之跡。肇於北方。故比之岐豐。臣於是行。躬履目覿。每過一山一水。靡不詳審。不啻若按圖而考史也。頌先烈之宏達。感王業之艱難。遂贊美詠嘆。記聞錄見。衍爲岐豐歌謠八十五韻。寄示家人。</title>,<text>於戲蒼姬世三十年八百。粤自豳岐基王跡。金刀奕葉東西京。厥初碭山與豐澤。盖帝王積累而刱垂。地爲效靈天與宅。不有禎祥現神異。曷用傑驁畏且服。於戲我家岐與豐。其惟朔方之道鐵嶺北。恭惟璿源系完山。司空種德傳十六。司空仕新羅。傳世十六至穆祖。 肇自穆祖翼祖義問宣。至于度王桓王前烈篤。於戱穆祖避仇離甄城。今全州 百七十家從悉直。古國名。今三陟。 後徙湧珠 德源里名 又龍堂。在慶源府東四十里。 鑿石開道東門确。騎射神藝彰德威。初拜江南千戶職。穆祖居斡東。元以爲江南五十戶所長。 峰顚種松蟠枝柯。聖孫寶弓籠靑玉。東門峰有手植松。太祖嘗掛弓於此。 山川鍾靈古斡東。金塘八水環黑角。明珠媚澤光氣騰。蓮藕開花紅灼爍。胡今疆塲蹙舊步。故陵草樹迷荒漠。斡東在慶興府東北三十里。豆滿江外有入池。第三池金塘村。卽穆祖舊基。後有黑角峰。德安兩陵初在斡東。移奉咸興。故基在分界外。 於戲翼祖襲職繼仁聞。時結諸部從飮博。黠酋外敬內實忌。陰機奚關藏戈戟。老嫗奉盌前致辭。公無居此彼難測。爰及孫妃朝走馬。回望賊氛彌平陸。海岸無船那可渡。水退如潮淺可尺。踏流畢濟水復至。蛟濤鯨浪連天碧。沱氷堅解始信書。神所騭佑不容力。赤石穹窿如伏龜。刜荒剔蕪營穴復。紫芝生芽甘泉湧。歸者如市居者樂。至今草木欝含光。薪斧欲向雷轉谷。女眞諸千戶。忌翼祖威德欲害之。翼祖至奚關。遇老嫗告其故。翼祖馳還。避于赤島。無舟可濟。水忽自退。遂入于鳥。從者畢渡而水復大至。追者不得渡。遂陶穴而居。島在慶興。有甘泉赤芝。石如伏龜。草木欝茂。樵者不敢入。 洛伽寺窟親祈嗣。渚虹祥夢現神釋。翼祖祈嗣於襄陽洛山寺觀音窟。夢一衲來告曰生貴子也。未幾度王生。 於戲度王來胥望德宇。望德峰。今慶興客舍基。 異蹟維何池曰赤。夢有神翁拜且訴。乞公一箭殪我敵。朝登南麓望雷電。玉鱗蜿蜒相挐攫。陣雲不辨夢中神。臂弓不敢輕送鏃。是夜神告更丁寧。白者是主黑者客。彎弓盈月箭掣星。鱗族辟易雲冥黑。烏甲閃閃奮鬣退。屈伸浦開生霹靂。斬蛇射蛟同英武。壯畧出常驚愚俗。靈恠矣哉神來謝。報以慶福如幾式。度王夢。白衣人來告曰。我居南池。有客將奪我居。願公救我。度祖持弓矢往池畔。有白黑二龍相闘。不辨主客而還。復夢曰白爲我也。度祖往射黑龍。中其腰。黑龍帶矢决岸而走。屈折入豆滿江。土人謂其池曰赤池。浦曰屈伸浦。白龍復來謝曰我當報公。後世必有大慶。 於戲桓王度心貊其音。一國倚重仗籌策。卓趙跋扈和州亂。龍津人趙暉，定州人卓靑。以和州反應元。和州今永興。 雙城難治誰可屬。一擧指揮囂氛定。哈蘭 今咸興北社地 洪肯 今洪原地 如捲席。神衲望氣卜泰運。誕聖之日獻米藿。僧無學居住於薪寺。望氣來告桓祖曰將生貴子。及太祖之誕生。來獻米藿曰王者必生云。 彩電繞斗霱雲紅。歲在乙亥里黑石。在永興 於戱神聖文武我太祖。生有異質克岐嶷。如天如地如日月。太平萬歲靑邱國。幼嬉聚石爲城形。羣兒煕皥唱歌曲。三歲時。每聚石爲城曰都城。坐石上。使羣兒聚呼曰煕煕如也皥皥如也。 宗臣早獲覇王輔。价江夢叶渭水卜。价江。慶興地名。以价江亭長。禦元人蒙哥毒於匡城。將行懿妃崔氏夢。有人來告曰今行必獲興王之輔。果遇一男子射鹿於价江山。卽佟豆蘭。 射藝出神天下無。幞頭中毬哨鳴鏑。常作木毬大如梨。令人於五七步外仰擲之。以幞頭射之輒中。又好射大哨鳴鏑。 一發二獐洞有餘。矢聲尙振照浦木。照浦。洪原山名。甞獵山中。一發洞貫二獐。矢着於木。 雪峰草屋夜讀書。繞以雲漢綴奎壁。雪峯。咸興歸州山名。中有讀書舊基。 慶興宅中鞏丕基。篤生二聖綿寶籙。翼祖自慶興移歸州。洞人謂之慶興宅。太祖常居之。定宗太宗誕降於是。 連浦壇高祭星歸。都連浦在於本宮西二十里。曾設壇祭太白星。 游鱗玄豹來騰躍。八駿中游鱗，玄豹。皆産於此地。 盤龍峰呀開馳道。虬蜿鳳蹌搶金勒。咸興盤龍山。有馳馬臺。 碧嶂臨海平如掌。圓毬向室閃挑擲。擊毬亭在咸興府南三十里。 鷄鳴砧動負三椽。土窟頭佗玅解得。太祖嘗夢。負三椽。萬家鷄鳴。千家砧動。有老婆曰雪峯土窟中有異僧。人目爲黑頭佗。太祖往問之。僧曰負三椽。王字也。鷄鳴高貴位也。砧聲御近堂也。後建寺名曰釋王。在安邊。僧無學也。 此地建刹證吉夢。金像貝函自廣積。佛像及法器。自吉州廣積寺。載置釋王寺云。 納哈萬騎渡江來。參散 今北靑 諸郡恣踏蹴。弦鳴馬蹶賊喪膽。連聲乞訴無相迫。假面驍將空引轡。紅旄悍酋虛注槊。毳幕夜遁不敢近。北鄙一夕重恢拓。驕蕃獻馬嘆天才。咸關車踰塵淸廓。元丞相納哈。出冦北鄙。太祖射其馬連斃之。納哈出急呼曰何相迫也。有一將被甲。餙以朱旄善槊。太祖射殪之。又一將着假面。太祖射其馬。馬驚而躍。賊引轡口開。射其喉。納哈出遁去。遺𥀷皷良馬曰李將軍用兵如神。眞天才也。咸關，車踰二嶺名。今年立太祖勝戰碑于咸關嶺。 賊介乘虛引女眞。咸和潰陷肆剽掠。壯士日夜望神威。旌旗一麾如振落。北人金三善三介。乘太祖西行。誘女眞陷咸州，和州。壯士望太祖之至。太祖引軍至鐵關。介奔女眞。 隣冦蔽海萬舳來。大門嶺 洪原地 下傳金柝。松枝七穿硨磲震。狡酋駭散夜空壁。賊乘船寇北。太祖至咸州營中。有松在七十步許。謂壯士曰我射第幾枝。七發皆中。一軍蹈舞。賊聞螺聲大驚曰。此李萬戶硨磲螺也。皆逃走。硨磲蛤屬。太祖常使軍中吹之也。 萬民懷德簟壺迎。王師所向無不克。豆漫猛安 野人女眞部落酋長之稱。 爭來附。弓劒八衛悉臣僕。盡化被髮襲冠帶。寸塊尺壤歸版籍。金尺復定三韓境。定鼎漢陽如宅洛。順安 永興社名 雲田 咸興社名 宮殿高。繡簾綺疏捧紅旭。衣冠月遊儼丹扆。玉瓚朱瑟薦嘗禴。羽箭十三騂弓一。舜琴堯冠寶光燭。社枌廟杉人猶愛。雙松况復親栽植。島夷欲犯驚轟雷。正直亦爲神所惜。欝欝六陵連珠岡。龍翔鳳舞氣靈淑。小臣爲吏踰鐵嶺。披霧覩天頌無極。黃帝仙仗崆峒巓。伯禹神斧龍門麓。野老往往說其處。四百年事如晨隔。岐皷嶧碑行相望。鞠躬稽首齋敬肅。生民淸廟頌舊什。大風七德按新拍。邇來太平不識兵。男晝耕兮女夜織。風不鳴條海不波。新豐鷄犬散阡陌。人謂北方鍾元氣。峻天白頭祖衆嶽。形勝自作帝王州。棋布星羅控嶺隘。淸河運回聖人出。大地理應王者作。我謂在人不在地。此山此水自開闢。天作高山慳且秘。何以主之求其德。有若豳岐於周豐於漢。我王世德受天祿。於戲聖子神孫繼繼而承承。磐泰洪基千萬億。</text>
<title>滌愁軒夜坐</title>,<text>雪山歲色共崢嶸。玉帳無眠坐數更。凍處烽烟凝列幕。曉來星斗掛層城。海雲噓動魚龍氣。山霧衝開虎豹聲。萬斛閒愁消不得。倚風長嘯倒銀觥。</text>
<title>贈內</title>,<text>知君三十四年餘。同室同心契不疎。人世交情朝夕異。惟君到老一如初。靑春結綵妙齡齊。閱盡悲歡夢却迷。已見兒孫紛列眼。居然白首老夫妻。君生性拙我才疎。百事于人摠不如。貧固是常閒是分。莫將不足較人餘。桓氏布裳翟氏薪。齊眉奉案待如賓。庶將貧素期偕老。可待香山詩語申。感君憐我常多病。每勸休官未老時。剛愧浮名纏不去。天涯淪落遠相思。兩地一心思正苦。更從思苦見眞情。不是先生情獨勝。糟糠舊義詎相輕。北郭先生辭楚相。駟車不易室中言。願將紙局兼紅飯。長伴維摩不出門。楚騁北郭先生爲相。其妻曰駟車不過容膝。重肉不過一味。何必殉楚國憂乎。先生遂辭焉。燕處如齋屛華艶。宋朝王馬與同淸。問卿堪作夫人否。本是山公義不輕。宋王荊公，司馬溫公。性不喜華艶。其夫人遣姬妾冀一顧。輒曰何物也。亟遣之。晉山濤貧甚。常謂其妻曰後我當作三公。卿堪作夫人否。其後貴顯。思其言不置媵妾。 鄕鄰呼我爲詩人。計濶營生一任貧。百口付君家室累。官居專意恤斯民。我敎羣兒君敎婦。君操針線我詩書。我獨遺安惟此道。何須駟馬耀門閭。</text>
<title>生朝寄示弟兒</title>,<text>曉眠慵起旭初敷。兀兀無言坐若愚。四十年來今日每。二千里外此身孤。餘生不復童時樂。往歲猶將汝輩俱。朔氣邊聲添百感。何心官閣獨傾壺。</text>
<title>六鎭紀績</title>,<text>白山鎭北極。坤軸轉坱圠。滄溟環一泓。重領勢橫截。肅愼始啓宇。女眞繼勿吉。本道女眞之地。女眞之先。出于勿吉。居古肅愼之地。 浸盛元魏代。標號部有七。元魏有七部。曰粟末。曰伯咄。曰安車骨。曰佛涅。曰號室。曰黑水。曰白山。 强弱互呑倂。隋唐稱靺鞨。二部附高麗。黑水與粟末。唐師壓東境。渡遼改震達。李勣之破高麗栗末部。去保東牟。是爲渤海國。太仲象與其徒渡水。來保太白山。國號震達。 南北殊生熟。金緖肇阿骨。在南者繫籍于遼。號熟女眞。在北者號生女眞。至阿骨打始大。易部建國曰金。 服元國不張。餘蕃自猖獗。倔强抗勝國。食疆耽冦竊。肅宗及睿宗。命將思征伐。曰瓘曰延寵。仡仡邦之傑。官軍十七萬。長春 地名 仗旄鉞。所向如拉朽。一擧蕩巢穴。畫界築墉垣。公嶮龜頭屹。高麗肅宗睿宗時。以尹瓘爲大元帥。吳延寵爲副元帥。率軍十七萬。屯于長春驛。分遣壯士。擊女眞兵大破之。定地界。立碑于公嶮鎭。 九處開州府。徙民邊疆實。浸浸百年間。籌策屢得失。聖朝握金尺。區宇始寧謐。佟伯布威命。招安刃不血。酋長皆入朝。冠帶化被髮。編戶歸版籍。嚮義敢有越。置郡至世宗。沿革間非一。偉哉金節度。獻疏謀密勿。開營日恢拓。鎭堡星羅列。夜樽獨整暇。姦謀自沮遏。世宗時。承旨金宗瑞拜節度使。上疏論北鎭便否。於是畫定疆界。列置鎭堡。金公爲政嚴厲。吏士苦之。一日夜宴。矢中酒樽。色不動曰奸人試我耳。何能爲。 耕商薄稅賦。戰戍嚴紀律。移民壯邊圉。氏族多顯閥。鄕里遂美俗。休養蕃民物。麻車與尼湯。幷蕃胡部落名 如木有㽕蘖。慴伏不敢肆。重關固鍵鐍。懷綏由聖化。經理亦良弼。極塞無釁警。昇平今日迄。鏡城據要衝。帥府於此設。雉堞冠一路。堅固如鎔鐵。茂嶺更控隘。六鎭列屛闑。岡嶂支共連。川江派各別。土俗幽幷等。官制魯衛埒。茂山雖新刱。境壤最廣濶。奠居歲餘百。邃谷剪蕪茀。紀石勒山頂。分水兩界割。不格克登議。邊籌失嗟咄。袖手蹙埸步。春碑惜剝沒。肅宗時。烏喇摠管穆克登來白頭山定界。我國遣接伴使朴權。遇克登於三水府。克登但與譯官上山。坐汊水問曰此可名分水嶺。遂勒石爲記。先春嶺古有定界碑云。 諸州拾舊蹟。野乘多漏闕。黃帝堯舜處。野老尙能說。欝葱孔匡里。肇跡我沮漆。慶興古孔州。慶源古匡州。 龍堂陶穴復。植松緜瓜瓞。穆祖始居慶源之龍堂東門峯。有手植松。 斡東環八池。金塘荷花發。穆祖又居斡東之金塘。荷花盛開云。 龜石鎭赤島。海濤擊蕩潏。神慳始與宅。芝秀泉甘冽。赤池掬異夢。神鱗所宅窟。箭發雷車轉。石抉浦屈折。靈奇人不測。定由神冥騭。永頌殷周業。寧擬漢唐烈。阜壠跨瑟海。羅堡倚烏碣。几案蛟鯨遊。窓櫳日月出。蒼茫句麗墟。寶塔劫塵閱。柱護鍾簴懸。銅秘印篆纈。慶源北有塔。古高句麗限城界。府北有石柱。舊懸大鍾云。又有人掘地得匡州防禦使印。 古弭騰獵騎。羣獸彼葭茁。古弭島。有獵場。 立巖矗霄漢。雲氣常凝結。海島大小草。牧駒產駿逸。穩城有立巖。其上常有雲氣。大草小草兩島。卽牧場。 甑峰蟠三界。眺矚極恢豁。甑峯。長白山餘麓也。盤據慶源，穩城，鍾城之交。而六鎭山川。江外嶺海。皆列眼前。 山鍾與巖斛。形名取彷彿。童巾池甃荒。吳憶洞草密。明麗涪溪村。耕鑿屋比櫛。鍾城有鍾山斛巖。童巾山城有四池鋪甃。童氏所居。涪溪有吳憶洞。吳憶以樵客修仙術。 移輈伯顔所。候氷春始撤。行營在鍾城。古伯顔憇所。 完顔築雲頭。恃險肆驁傑。千載灑恨涕。隆宋僨皇轍。壁嵌樞密字。血痕不磨滅。野人夜拾寶。遺塚事怳惚。對矚汗生臺。層巒特秀拔。會寧有五國城。一名雲頭。宋二帝曾住於此云。城後壁嵌。有張樞密使四字卽血書。而至今不泐云。高嶺東有皇帝塚及侍臣塚云。高烟臺。越邊隔江。 長白布嶺隘。一郡或七八。行城今雖圮。皇甫功誰軼。植木以爲樊。豆江流㶁汩。豆江邊。古有行城。卽皇甫仁所築。今廢只有植木。 南閔稱良伯。導俗敷政術。靑衿游學藝。衛士習馳突。大畧紀所聞。餘瑣難該悉。</text>
<title>田叟問答</title>,<text>春晝拂春愁。出步淸溪涘。江邊逢田叟。問叟居何里。叟年六十餘。所業者何事。不覩王居壯。寧識榮祿位。末嘗豢芻味。寧識綺紈美。勤苦何所樂。叟老固虛耳。我年未五十。顯達燦金紫。鳴騶揚意氣。擁節耀瞻視。鄕鄰以爲榮。比叟更何似。叟俛嘻嘻笑。愚哉官太愚。人生各有樂。所樂固萬殊。孰處才不才。亦各鶴與鳧。不以我所樂。易彼之所趍。我屋築茅茨。容膝亦易安。我聞華屋居。鬼瞰多愁嘆。我食具蔬糲。淡泊胃氣淸。我聞吃肥膩。腐腸以戕生。我服緜與葛。寒暑不逼肌。我聞鏤珠玉。物巧烖亦隨。我有老醜婦。對坐長怡怡。我聞金屋貯。芳華能幾時。我女朝漚麻。我男夕飼牛。我老無役心。每事皆自由。或醉漱淸泉。或歌陟林邱。行無罪辜懼。居無別離愁。如此以送年。何樂更加不。問官形貌瘦。胡爲此江邊。我聞建官百。才各相稱焉。稱者受福利。否者生吝悔。各隨官大小。章章功與罪。釜甖各異制。所受自有當。驥駘雖同程。疾徐固其常。走躓滿則溢。官何不自量。以才較其官。自知豈不詳。六藝九流術。官曾窺一乎。前後官所歷。果有裨益無。難免識者譏。神目况電如。免罪固恩私。此行幸有餘。何不盡誠心。官事日孜孜。不堪思鄕愁。時或出遊爲。叩頭謝叟言。惶愧汗沾裾。叟言明達理。無乃多讀書。叟怒搖手言。我性不喜文。文人多雕飾。空言漫云云。末世文又勝。質者吾未聞。若文而無質。鮮不敗其羣。聞此益瞠然。斂袵又致辭。無乃早學道。隱淪老於斯。叟云道何形。吾非學道身。豈待學而知。但知孔聖人。聖人有大道。忠君孝於親。萬事皆本此。推之盡其倫。老佛異其端。闢之固亦宜。老氏知止足。不辱不殆而。佛氏推仁心。慈悲思普施。我見近世人。利慾各自私。普施者有幾。知足者爲誰。就質兩氏家。必更麾斥之。聖道安可希。我言庶乎其。起敬更請益。叟言我不知。歸坐思叟言。綴之以爲詩。</text>
<title>燈夕觀劒舞</title>,<text>輕陰抵夕雨濛濛。夜景初晴火樹中。共作羇遊愁却減。從知佳節俗相同。竿臨廣野燈如月。舞倚高樓劒似虹。遙憶端門珂馬客。九街行踏軟塵紅。</text>
<title>觀德堂。望見村家打麥。口吟十絶。</title>,<text>前秋穡功儉。村儲乏甖甁。農夫興嗣歲。穀雨方春耕。耕田播麥子。春凍勒抽芽。孟夏方出土。幪幪帶雪華。五月惜旱乾。六月愁陰霧。中庚穗如垂。嚇嚇釋憂懼。山田手摘靑。野田刈成束。四隣出牛車。肩機輸不足。健夫鎌如飛。少婦筐已盈。揮打粒如雨。須臾積圃塲。彭彭復腷腷。前聲應後聲。樂在終歲飽。寧辭肩臂頳。村碓夜舂急。昨打今已飧。飯高匙列椀。酒溢匏泛盆。老翁扶杖觀。穉兒藉藁眠。狗蹲鷄行啄。籬樹籠夕烟。計斛輸賦稅。把斗市魚鹽。新晴望原野。黍粟又豐占。曰汝農夫慶。適我爲吏時。縱愧張堪政。樂亦不可支。</text>
<title>滌愁軒戲押愁字。吟一絶句。仍思居是軒者。四時晝夜風雨雪月。無非可愁。演爲十絶。</title>,<text>初若無愁安用滌。名言應坐未忘愁。不召自來驅復集。無妨喚汝蚊蠅儔。春愁如草日添長。印綠經旬懶下床。時物牽情惱不掇。桃花輕薄柳顚狂。春柔條滋綠繞丹亭。簾角風微獨醉醒。不爲芳華留繾綣。緣何鶯語太丁寧。夏牢騷索莫不勝秋。坐數墻頭螢火流。終夜壁虫鳴未已。有何分別不知休。秋將軍何事薄功名。斜景飛騰鬢髮驚。不是班生心驟弱。衰年易作可憐情。冬遲遲夕景下林梢。隱几支離午刻交。擾擾衆生嫌太疾。肯憐窮旅減分鈔。晝暝色蒼然何處來。一更一夢腸一回。誰家銀燭笙歌裏。却恨玲瓏唱曉催。夜帆檣欹側軸輪傾。噴瀑奔雷不是聲。衆籟噓空其類萬。九千九百在寧城。風和烟和霧墨雲堆。林畔空廊飛鳥廻。斷續霏空長短色。燕江茂峽兩邊來。雨故園欣對雪英飄。把作梅花第一宵。此地先愁三嶺阻。鄕書遲却四三朝。雪迢迢良夜立多時。一片飛心影欲隨。思家閒想殊無已。更替家人見月思。月</text>
<title>南漢玉泉亭。次斗室五古韻。</title>,<text>人言保障地。戎籌須畫斷。綢繆所先講。游衍宜來諫。昔哲勤修繕。措設鮮冗幻。雕斲崇華飾。反貽林澗訕。儲庤拋急務。濟勝漫自辦。我謂各隨時。斯論非一貫。投壺與緩帶。未必耽遊玩。制勝在宏籌。對壘猶笑看。龍鞱苟藏胷。琴鶴且可伴。時平正休養。弛張豈無間。人生貴適意。苦樂恒相半。役役勞形神。對鏡頻愁歎。况復簿牘疲。鈴鳴對鴈。掃石有蘚逕。淸澗如惺喚。登亭寄嘯傲。少可慰遊宦。豈因日涉園。蕩情忘外患。大勝庸俗流。只飽官廚飯。酌泉煮香茗。續題爲亭贊。</text>
<title>辛卯冬。以年貢上使。出都宿高陽。</title>,<text>幔亭駐盖醉金觥。坪路風低繡轂輕。冬至行人先一月。中原萬里起初程。四方敢擬經營力。邇歲頻成送別情。却爲弟兄聯枕約。碧蹄村樹趁烟生。</text>
<title>庚子。外王考孝簡公。以冬至副使赴燕。時伯胤翼憲公以義州府尹迎親駕。孝簡公作一律識之。翼憲公又次其韻聯揭。邊州人士。尙今稱爲美事。其後翼憲公又以副使經義州。又次當日韻付揭。戊子。內兄參判又以副使和韻付揭。三世副使。亦仕宦家稀有之事也。今余猥膺年貢上使之啣。來留是州。敬讀詩板。旣切念舊之感。又有繼蹟之幸。謹次原韻。刻付於下。</title>,<text>尙說庚年北使輈。彩衣迎節耀遐陬。淸名上國持氷操。異蹟邊州講石籌。床下兒孫能繼武。天涯歲月一回頭。長懷獅子圖中意。驅策元期聖渥酬。</text>
<title>夜宿溫井野幕。屬副价金春山 弘根 求和。</title>,<text>撫劒豪歌發。蒼蒼野竈烟。貂裘積雪裏。玉笛長風前。枕上星辰動。床邊虎豹眠。金樽坐夜色。氈幕燭如椽。</text>
<title>到柵門。洪淵泉尙書 奭周 謝恩竣還。殊鄕傾盖。喜可知也。用內閣聯句韻。奉贈求和。</title>,<text>征役非所恤。別離亦可耐。脂車望砥道。羞肩局促輩。遠遊本殊趨。譬味嗜豢菜。肆氣資宏博。騁矚發秘晦。眩目列貝品。蕩志分旗隊。而我習慵懦。術藝俱蒙昧。遇之將焉施。未可該一槩。汪汪淵泉子。胷襟橫海岱。蚌珠蘊輝采。餘者便形穢。璨璨雲錦裳。炫炫璚琚珮。遊身經籍中。棲心名敎內。發爲大雅音。流俗堪砭誨。珍寶豈恒有。胡越誰不愛。皇都昔放筆。彼勇亦𢥠退。彥國名固重。博望行今再。崇儀方犀綰。淸裁自豸戴。昔哲服忠信。循蹈無違背。古經訂箋註。遺乘補紀載。逸步籋驥驤。高籌占盧塞。鼎彝殷周世。鍾簴漢唐代。劒筑遂已空。縞紵果誰在。北學多迷筏。瀾滔而草每。法言爲指南。晣晣抉翳礙。魯禮與稷風。殊俗驚俊乂。我躡如礫後。望光懷自慨。萬里覊窓夕。傾盖欣相對。多君甘獨賢。駪駪懷靡逮。眉宇遼野濶。衣帶巫岑黛。華麗何須問。不肯隨俗態。請君贈我言。佩之庶无悔。</text>
<title>瀋陽</title>,<text>帝里繁華瀋水陽。靑齊舊色野圍長。二陵佳氣開皇業。萬堞雄圖鎭塞疆。黃幄宮儀同大內。金壇將令摠諸王。初年已着經籌遠。聞說興京宅八荒。</text>
<title>姜女廟</title>,<text>萬杵魚游歌曲聲。鞭頭殘敗幾蒼生。竟來成就范家婦。搆得寒祠對古城。娘子前身一片石。繡鞋羅襪望夫時。雲根獨漏驅鞭外。定重丘山動不移。蕭風凄雨助哀聲。那不摧崩一片城。崩時却恐螺山近。更遣郞魂驀地驚。哀絃和淚動䕺筠。風珮霓帬漢水濱。凄凉燕舞虫書跡。碧玉苔文翠幌塵。丁年夫婦人幾何。飄沒隨塵劫火過。獨拈七郞留百代。許家終始報郞多。娘豈區區計身後。後人崇飾角山齊。看取振衣亭畔字。六龍廻駕手親題。</text>
<title>山海關</title>,<text>金湯盤踞振雄聲。形勝輿圖第一名。關塞極天橫重鑰。風雲接地聳層城。角山影帶紅旗颭。滄海濤含鐵甲鳴。報道將軍兵衛出。分傳繻契管行程。</text>
<title>康煕年間。陽坡先祖奉使過永平。逢魏伯子談話。伯子有贈詩。今過其地。追感故事。仍次其韻。</title>,<text>昔年我家祖。奉使入長安。有客停車語。相携秉燭看。文章遺俗尙。揖讓古儒冠。往跡問何處。荒城風雪寒。魏翁天下士。家世江西居。詩禮弟兒共。襟顔時俗殊。高風說贈劒。此地憶停車。文藻翠微宅。倘能前日如。</text>
<title>金鰲玉蝀橋</title>,<text>芳杜之汀蘭若洲。唐時太液漢時樓。鸞笙鳳管聲相合。玉蝀金鰲影對流。紅袖明粧舖錦水。黃門宣喚畫龍舟。綾波翠照煤山色。盛代繁華一夢悠。</text>
<title>圓明園燈戲</title>,<text>綺疏雕檻夕暉澄。殿角雙棚始放燈。一道彩繩飛電火。瓊林珠蘂結層層。一燈飛燼萬燈明。貝閣銀屛片刻成。繞殿忽驚香霧漲。瞥然飛砲作雷聲。珠星錯落戱晴空。纖月添輝太液東。彩袖蠻童分隊向。豐登五穀字當中。洋國鞦韆回子箏。遞將方伎間殊聲。故應誇耀皇威遠。統管蠻夷欵漢京。燈船舊貢浙江東。錦刻珠縈巧伎窮。何苦片時供眼目。千金枉費許多工。</text>
<title>十七橋。望西山。</title>,<text>朝氣西山拄笏看。翔龍飛鳳彩雲端。玲瓏結綺臨春意。十七橋頭第一欄。繡闥朱甍曲曲通。琉璃徹碧瑪瑠紅。全幅江南樓閣畫。夕陽橫掛淡烟中。門前常繫畫龍舟。明月荷花桂子秋。漢苑離宮三十六。不知何處翠華遊。窓窓戶戶院相當。五步纔移十步强。玉女闚闚仙岳岳。瑤池臨面闢雲閶。新春魚藻錦舖池。翠袖行舡玉管遲。一一金花紅牓子。老監閒說上皇時。</text>
<title>文丞相祠</title>,<text>䕺篠層濤極目憂。傷神腦子五坡頭。悲風一日寧忘國。慟哭三年不下樓。獨抗寸心爭彼皦。終留片土重於丘。高風更有張生義。墓栢蕭森故國秋。</text>
<title>岳武穆祠</title>,<text>朱仙塵漲鐵鎗揮。報國精忠萬代稀。痛飮黃龍方勝筭。指揮紅錦自神機。蠟書馳奏言何補。金字還催事已非。天意胡然秦卨輩。中原豪傑淚沾衣。</text>
<title>盧溝橋。望太行山。</title>,<text>駕石虹橋古渡灣。欄頭指點太行山。浮雲黃帝勛華處。飛鳥靑州海岱間。劇路如今同衆軌。邊籌從古設重關。問誰愁賦桑乾水。却見人從日下還。</text>
<title>笙陔蔣翰林 立鏞。少卿丹林 祥墀 子也。父子以詩筆幷名。赴約有題。</title>,<text>彩花金勝帝城春。留醉朱門綠酒茵。振代詞聲鳴玉佩。傳家儒術掌丹綸。懷從同志常多感。交到殊方倍覺親。三逕不徒容二仲。賴君多結老蒼人。坐有二客。而主人姓蔣。余姓鄭。</text>
<title>和海帆卓少卿 秉恬 蟛蜞螯詩韻</title>,<text>聞昔宦寄淞江南。江南勝槩恣搜探。政暇飛舃相追隨。官齋讌飮鄕味耽。秋來蟹戶捕脆爪。劈匡咀黃捫腹飽。絶似古人願通判。因想爲夢夢三泖。自別黃堂悵前塵。不獨桂秋桐花春。對盤停箸思南烹。高情漫比憶鱸人。公無嗜物淡而雅。悅之何獨於味也。䖱腦鱟足差可戀。當樽煩擬左手把。甲鰒瑤珠風味豪。贈全鰒江瑤柱故云 朶頤細嚼如癢搔。生固脆軟乾逾甘。吾鄕論味賤兩螯。辨品寧借易牙口。截啖堪佐黃公酒。恐君不復笑蔡謨。驛使魚書東海走。</text>
<title>施生 麟 爲其大人督鎭求詩。督鎭名聯科籍。家本秦人。宦跡多在楚南。辛亥入覲。奉召五次。賜孔雀。翎苗塞之役。身經百餘戰。又賑飢民。今官督鎭。年七十。遍求朝廷公卿詩文。來求於余。</title>,<text>書劒當年氣似虹。明光謁帝衮褒隆。三秦奕葉傳家遠。南楚威名振世雄。玉塞防邊紆勝策。靑州活萬樹陰功。願將長命絲添繡。留像麒麟畫閣中。</text>
<title>江沛東 淹和 宅。會海帆共賦。</title>,<text>霽旭舒陽阿。藹矚彌芳甸。隣叟枉嘉翰。招邀穀朝揀。高軒集深巷。肆筵張華讌。光誦攀逸韻。款酌紆崇眷。煩抱一以紓。終夕不知倦。相分渺風烟。懷哉永縈戀。</text>
<title>樊昆吾 封，李秀才 宗溎 同住吉祥寺。造訪贈詩。</title>,<text>玉磬禪林春晝晴。指端飛話筆端聲。偶從日下曾相識。同客天涯倍有情。出入鍾王才子氣。縱橫周漢宿儒名。相思夜夜隨淸月。分照金山紫閣明。</text>
<title>海帆與其弟筍山 秉愔，其子鶴溪 橒 約會。見筍山作畫鶴溪作書。仍賦詩代筆談。</title>,<text>世間三絶萃公廬。筆下文章李杜如。顧對家中佳子弟。筍山圖畫鶴溪書。酒氣詩香遶室廬。天涯還覺比隣如。我歸要作他年計。收拾先生往復書。</text>
<title>翁立本 樹棠 去年隨勑東來。余以舘伴相見於雪樓。今訪余於玉河。臨別贈一詩志緣。</title>,<text>明雪南樓畫燭前。玉河杯酒又奇緣。主賓講禮三宵竝。來往論交兩歲連。獨抱高才城市隱。曾將傑句海邦傳。驪歌相送知何處。薊北春天樹似烟。</text>
<title>延恩陳登之。叩余姓號年庚官職。走筆答之。</title>,<text>庭前書帶對經床。置驛長安結老蒼。却慙伯玉知非歲。宋代南宮漢署香。</text>
<title>登之連賦索和。書示。</title>,<text>詞墨聲名三十秋。新詩俊逸孰能儔。急從深巷回車去。怕臥元龍百尺樓。</text>
<title>登之臨別。書懷示之。又和。</title>,<text>依遲車馬惜分離。可奈淸風朗月時。天涯知己眞吾輩。須記登之與善之。</text>
<title>馮少渠 震東 滁州人。文學盛名。行誼甚高。以孝廉薦。上京候選。少渠思在滁時山中吟詩之趣。作畫一帖。朝廷名士。本州士人。競題詩文。名曰空山吟趣圖。因程主事 德麟 來訪余。贈其所作詩集續孝經一冊。仍請題一詩於帖中。坐次率爾書贈。</title>,<text>朱門兮棨戟。雕閣兮錦繡。君獨胡爲寂寞空山裏。笙竽兮羅庭。瑱璫兮列屋。君獨胡爲冷淡吟趣。以君乎學道。充然內足無外求。朱芾黃冠隨處安素履。處不爲箕山穎水之果哉。出不爲烏衣南曲之華矣。讀君書君行曾閔高。咏君詩君才李杜美。上堂怡怡不戚戚。朝耕暮讀家事理。興來每獨𨓏。跂石復臨水。雲霞燦爛攢綺羅。草樹葱蒨疊翠紫。紉石蘭兮帶杜蘅。飮瓊液兮飧琪蘂。手採三秀澹忘歸。擧頭看山看不已。歐翁手植香不沫。滁州。有歐公手植梅。 川雲嶺月照棐几。拭蘚重讀長公字。萬慮澄淸鍾聲起。所居東。有元時大鍾。 風檐鬚眉動。抽毫復展紙。松籟禽聲相依和。不與俗子對陣壘。周雅與楚騷。渢泱返正始。不是堯夫愛吟詩。怡情寓趣聊復爾。山玉淵珠光輝掩不得。天子聞名。蒲輪徵高士。空山兮不可以久留。君乎歸來入帝里。手持一幅畫空山。丹崖翠壁幽泉奇巖皆相似。依然坐君空翠中。逸響朗吟如在耳。我聞山人出山便忘山。所以鳥譏而魚嘲。林慙而澗恥。至人不以榮辱累其心。軒冕丘壑均一視。然後進可致君退善身。君子行藏用舍本如是。我知君意不在山不在詩。願揭此圖兮車馬之塗雲水之涘。</text>
<title>出玉河舘。次前韻。</title>,<text>河氷初泮細流彎。好是靑春作伴還。征馬長嘶如解意。行人一笑好開顔。羇身摠向今朝健。使事相將去路閒。轉轉車輪千里近。朝陽門外卽龍灣。</text>
<title>漁陽橋</title>,<text>天寶其奈漁陽何。橋上一唱長恨歌。太宗開國煌煌業。七德歌頌百工和。玄宗撥亂御九宇。開元之則貞觀柯。丹扆早朝公卿入。玉塞無塵海不波。一朝選入楊家女。六宮俛首羞綺羅。夜夜沉香欄干立。海棠睡起生微渦。虢國夫人花滿車。墮珥遺珠顔半酡。龜年度曲李謩笛。霓裳羽衣影傞傞。錦帳銀燭苦夜短。鷄人敢報更籌過。不見昭容引朝儀。誰復聽漏曳霜靴。廣平騎箕曲江去。諫書稀到金鑾坡。天陛忽登蕃胡兒。其目盱然其腹膰。彤庭宣賜洗兒繦。外人附耳不敢譁。長楊一夕烽火急。羽書交馳鳴鉦鑼。突騎長驅列郡靡。已到關內遍干戈。翠華蒙塵西渡渭。劒閣棧道碧嵯峨。馬嵬坡下六軍駐。哆風凄雨變頃俄。英主易忽持盈戒。崇極而圮理則那。四紀厚德猶在人。况復李郭勇番番。馬上親授匡復計。回紇平時厚撫摩。縱使金甌竟無缺。仙李盛業仍蹉跎。從知夏訓戒內荒。有國興衰豈在多。吁嗟後王鑑前轍。古橋點筆試一哦。</text>
<title>通州</title>,<text>楊湖流接潞河長。沙渚烟林繞粉墻。隊隊花簪高䯻女。雙雙金勒繡韉郞。窓櫳日照南船影。珠珮燈明夜市光。聞說園桃堤柳節。遊人歌管亞神京。</text>
<title>江南船</title>,<text>蘭橈泊渚鏡波開。邀客雕欄勸玉杯。家本荷花汀上住。舟應楊子水邊來。窓櫳帶日丹靑暎。帆纜翻風綿繡裁。金綵牓頭書勑字。淅燈親貢御前回。</text>
<title>淸節祠</title>,<text>首陽山下灤河湄。百代淸風孤竹祠。王武維揚誰諫者。我行安適乃歌之。義全仁得惟吾分。天與人歸詎不知。莊誕馬夸俱欠實。區區身後豈名爲。風前立馬古河濱。竹色松聲閱幾春。早已弟兄輕讓位。秖知臣主重全倫。經權聖暴誰多較。虞夏羲軒獨與親。一字太公當日語。賢人扶得眎來人。</text>
<title>宿紅花店。朝登澄海樓。是日生朝也。副使勸酒。醉成一詩。</title>,<text>五更銀燭紅花店。朝日鏡波澄海樓。兒子玉槃舞彩服。朋僚綠斝飛花籌。長吟風度魚龍窟。極望烟生吳楚州。萬象玲瓏心眼壯。弧盤五十冠今遊。</text>
<title>三義廟</title>,<text>紛紛宇內羽書飛。大耳王孫一振衣。當日君臣何灑落。至今祠廟有光輝。片言誓死投心合。大策扶亡仗義歸。四百洪基方結局。堂堂正氣始終稀。</text>
<title>廣寧寧遠伯牌樓</title>,<text>劈窠丹券鐵鉤盤。古郭烟雲護石欄。唐代虎符諸鎭帥。漢家麟閣列侯官。許身獨任重關鑰。敎子聯登上將壇。見說來仍多俊秀。早將功德樹三韓。</text>
<title>遼東途中。書古蹟示同行。</title>,<text>遼東舊屬勾麗界。參柳勃碣抵浿。慕容畏避靺鞨服。二千延袤靑幽介。尉巖據險漢陣挫。鯉魚包草馳單价。大業百萬出九道。赫威凌弱視拾芥。宇文浮橋徙殫力。羅郭鳴甲護兒敗。乙支妙筭七奏捷。贈詩還說知足戒。八輪樓車萬布囊。閱旬犄角計漸差。貞觀喜功耀神武。手結兩衣六軍邁。世勣仁貴雄如虎。鷄鳴駐蹕連柵砦。安市孤墉勝金湯。臨衝礟石不能壞。帳中慨思魏鄭公。草枯水凍奈師憊。早識城將才且勇。離支力屈果無恠。勅賜百縑奬臣節。遙見金鎧城上拜。齊魯大臣惜無傳。偉名胡不史策掛。明人始稱梁萬春。無奈齊東傳說詿。隋唐初載皇威壯。所指投降罔敢懈。天戈屢揮失東隅。曳兵班馬圍自解。兵强將良以守戰。不獨谿山恃險隘。如今兵衛不講古。壬丙狼狽良亦喟。安得猛將養豼貅。攻敗戰勝使心快。一擧還我舊疆埸。銅柱劃界醫州届。北之先春南對馬。前代版籍按圖畫。</text>
<title>海居洪都尉 顯周 借見余留燕舘時士人所贈詩文書畫。盛加夸詡。次少陵草堂三十韻寄示。聊此和呈。</title>,<text>君家詩禮爲世業。自少才氣傾三都。仲兮騁軌窺秦漢。伯氏闢帷羅唐虞。五車列陣二酉庤。揚扢玄古談須臾。廣搜籍囿皆經眼。坐窮紘埏如誌圖。我來自燕君向說。君說精勝我見麤。皇居雖壯盖非古。不過直北方一隅。河山逖矣塵沙漲。宦游商旅鮮世居。罽裘棚戲紛駭矚。嗟與八風六章殊。處不軒廳居不堗。碧雘那及茅茨誅。貝繡炫炫趍末利。撓亂茶賈與酒徒。㝡是梯航輪轂盛。宋版明籍此無踰。一見皆等遼東豕。蹔過猶嘆武昌魚。自顧東方一使者。四方專對冀免辜。徒御猖狂無紀律。欺瞞逃匿如濫竽。風霜敝裘驅車出。殊俗聚觀羞交衢。彼無足覩此堪笑。初入賓舘屛追呼。差喜漢人多賢裔。翰墨堪結萍水娛。紀翁已遠覃老去。騷墨陳跡足一吁。卓卿之詩李君書。投分何必葉與吳。梅詞菊畫相送別。歸懷輕快渡鴨湖。君笑握手索詩草。羞澁奚囊大荒蕪。把與圖書細詳賞。慧眼靈心契不疎。鋪張贈語何華麗。字字玉佩鳴瓊琚。驚攀寶氣鎭摩尼。欣護異蹟貯瓠盧。鴻藻恨未鴻猷飾。鳳樓難副鳳池須。風騷悠邈久不作。建安門戶已陳墟。聚德之門文星聚。荀兄陳弟俱通儒。帝京交遊雖未廣。若比君家皆淺夫。不如從君結新社。時沾餘液潤朽枯。花晨月夕通三徑。書卷光陰尙多餘。</text>
<title>又次海居五古韻 幷小序</title>,<text>海居詩鈔讀之。渢渢乎不可窮已。溫然如春物駘蕩。芳菲點綴。璨然如寶玉縝潤。輝彩著發。平遠若春江烟雨。一棹閒泛。駿逸若千里驥騏。昂首長鳴。愈讀愈奇。應接不暇。僕聞之。和平之音難玅。懽愉之詞不工。此所以羇人遷客行旅道路窮愁哀恨感慨不平之發。每多刻琢奇警之調。故林野巖谷草衣澗飮之徒。把之爲己物久矣。至若王公貴人。氣傲意泰。非得之於天性而有嗜好之癖。不暇爲此。雖爲之。無以臻閫奧矣。海居以王謝之家。有齊魯之行。忘主婿之貴。屈冠冕之尊。日與布衣章甫。遊術藝之中。吟哦唱酬。矻矻不休。其居處飮食。時序景物。無非詩也。而自不覺其日詣於高玅之域。而又自不覺其性禀之得於天者本如此也。遂手鈔若干篇。鋟梓成卷。遠質於中朝工詩之家。又述五古一篇。以道其意。莊誦欽遲。遂綴其韻而復之。海翁卓犖氣。佳句性所耽。乘桂且駕玉。籍囿恣搜探。金薤垂琳琅。俗輩紛駭慚。輿衛正始門。踔厲獨夯擔。競寫長慶集。愛讀逾圭三。褊陋誰見賞。高風緬江南。蠻商定解繡。虹月貯瓊函。曠音審淸濁。牙味辨酸甘。天籟一振林。衆噪皆應喑。解編蘭菊語。誰復王老堪。</text>
<title>次篠齋喜雨十韻</title>,<text>聖人憂旱禱河岳。祠官齋服香升爐。爐烟郁郁風颼颼。瓊林雲氣下有無。石牛生潤商羊舞。屛翳噴洒傾澤湖。四野陰陰流膏乳。泛溢田背浹土膚。溝車秧馬競紛騰。襏襫被疇千耦呼。爭誇穉苗安用揠。更道枯莢已欲蘇。憂者以樂病者愈。須臾嘉澤紘埏敷。先生上直靑瑣闥。吟聲夜繞西埤梧。五穀均登是上瑞。煕皥民物同亨衢。歌以元豐聖人頌。醉擊土壤抵玉壺。</text>
<title>與趙心菴待敎 斗淳 同差享役。見齋壁有南園露葵朝折。西舍黃粱夜舂十二字。共賦。選八首</title>,<text>紫峰隱映暮烟含。空翠濛濛襍靄嵐。夜久流雲將月色。熹微樹影澗東南。因役敦朋好。聯棲近郭門。屛喧如淨境。忘病有淸言。新霽幽蘭葉。微凉老竹根。誰知闤闠內。瀟灑得林園。淅淅林表颸。漫漫隴上霧。積陰一以掃。羲馭尋軌路。四野農謠興。鋤鑱理畦圃。遊鱗泳曲塘。鳴禽集森樹。晴景旣可悅。良儔又適晤。詩思正未已。林臯下凉露。秋人坐秋宵。耿耿河漢垂。狷介積煩慮。慨慷紆玄思。如何羸脆質。形役不知疲。菲識漸惰懶。榮華本非期。倚伏昧長筭。進退兩廻遲。古人信性好。樂哉更何疑。獨坐琴在匣。賓至酒盈巵。適意踰長生。何必採岑芝。只緣知足戒。豈不戀明時。江湖亦魏闕。寸心傾陽葵。君儀淸且都。燁燁金閨列。風騷發鏗鏘。一唱宣音節。愛君何以贈。君心玉壺潔。蘭蕙爲君採。荷桂爲君折。今夏農家憂極備。菑畬耨耘多愆睽。翻盆建瓴朝復夕。膴原不土禾不棲。竈蛙閣閣籬蛤吠。田夫饑臥面黃黧。俄聞北隣失藥圃。復道東家沒菜畦。迷茫兩涘不辨馬。浩汪千頃可燭犀。聖后中朝躬自責。警勑臣工王政稽。備以防患和消沴。夏之溝洫周犴狴。有事于禜靡不擧。近臣奔走將幣珪。民其魚矣神應顧。汲汲拯溺而扶擠。天人一理本相感。箕徵不須詢羲乩。將將穆穆四方屹。烏帽陪香衝朝泥。明燭煌煌爐烟上。陳我黍稷羅醢臡。旣竣齋敬如有待。夜氣肅然風更低。明星有爛河漢動。披霧快如刮金篦。一念灾祥如桴應。玄理杳邈誰端倪。盖聞佑德若幾式。諄諄眷顧常持携。更願我后日懋德。屢豐頌撰今岐西。憶昔君乘杏花韉。玉貌淸炯星眸射。時年弱冠弄柔翰。騁駕籍囿不可罷。長安誦傳倚樓句。席珍已抱連城價。近日滚滚登府省。天祿校字丹藜夜。將見笙鏞黼黻手。張明禮樂返夏華。昔我初忝龍圖席。分司盛會堪向詑。楓老文章古燕許。屐翁風流今王謝。逸唱洪韻迭金石。玉堂揮翰烟雲化。王風大雅誰能和。赤幟騷壇互主覇。淸風朗月招邀盛。談論浩若傾書架。菲才秖幸攀高躅。玅工何能窺機擭。仙鶴一飛不復返。荒凉夾亭與飛榭。從此遊事渾漫興。漸欲鄕園尋休暇。今日逢君懷更展。詞源汪汪三峽瀉。得君庶復續餘韻。淸秋留約江臯舍。看君作詞賦。我固汗且僵。聞君說遠遊。我遊遍已嘗。所恨方域褊。一隅於室堂。民物間凋弊。壬丙如經瘡。所愛山水麗。人材產俊良。長白布支派。怾怛含蓮房。層巒現奇象。淸淨七寶莊。妙香紀峽蹟。檀木尙欝蒼。誌史肇堯世。磅礴歷夏商。達門泄靈蓄。縈紆散池隍。豆滿與鴨綠。週遶如廻腸。漢江發五臺。汪汪金銀潢。郭經又酈註。該載補書囊。我幸早官籍。賞眺資寵光。秉筆抽金匱。振衣掇華芳。玉塞騁雄矚。鳧舃遠飛翔。彤節躡蓬瀛。吟嘯歡未央。縱喜遊緣勝。常愧政術臧。山川長列眼。此樂何所方。隆秩已踰分。月米徒費倉。鬢毛種種白。漸厭馳名韁。願携舊書籍。築室林泉傍。昔哲好嘉遯。夐懷一慨慷。諸僚多俊秀。夔龍會巖廊。明時歌聖澤。優遊更何傷。托君結詩社。高契比蘇黃。</text>
<title>贈上使徐卯翁尙書 耕輔</title>,<text>葱珩赤芾轡如濡。文采風流耀上都。並代賢名方二阮。傳家儒術似三蘇。星辰曳履揚淸範。河漢乘槎展遠圖。縞紵神交靑眼在。驚看玉樹暎氷壺。</text>
<title>效彝齋送余北使時詩體。贐北關按節之行。</title>,<text>節彼鐵嶺。駿極于天。剔之甸之。廓我紘埏。作屛作翰。方面俾專。握刀負羽。車徒闐闐。彼來者誰。我伯來宣。銓衡喉舌。玉署經筵。權氏景羲。夙夜之賢。羲維顯允。顒顒卬卬。何服之炫。何佩之芳。飛藻雲肆。擊皷吹簧。論議風動。驊騄高驤。衮職維補。王猷是揚。羽儀公庭。瓊珮繡裳。駕彼項領。胡不巖廊。王謂輔臣。予顧維北。北民孔瘁。北事其棘。孰察厥隱。孰矯厥瘼。輔臣曰咨。卿士于度。剡牘乃上。往哉宣力。勿逡勿顧。民手方額。乃拜稽首。虎節熊軾。維岳長白。長發其祥。其祥維何。基我肇王。毓靈鍾祉。實岐之陽。芝秀赤島。菡發金塘。恭瞻象設。鳳舞龍翔。宮松盤屈。琬璆在床。職是灑掃。樂歌洋洋。踰彼摩天。十邑星列。厥初女眞。分部維七。喜向怒背。遂肆猖獗。桓桓侍中。我武維烈。龍旂千乘。克蕩巢窟。若金若申。區宇乃謐。民爰耕織。我家爾室。我瞻四方。北土洵美。銅錫鉛銀。羽毛革齒。珠貝閃閃。靑黃橡梓。民莫不穀。胡反離徙。其嘯其歌。云誰之使。今來何暮。階前孔邇。我儀圖之。召公是似。管磬在堂。聲聞于逵。桐生于陽。其實離離。豈弟君子。聲色是施。輕裘緩帶。樂此令儀。不茹不吐。正直無私。海晏山靜。春日遲遲。誰爲作誦。吉甫之詩。</text>
<title>贈四從弟承旨稚世 知容 生朝</title>,<text>我顔君髮摠堪憐。觽佩前遊却惘然。幾作潞公同甲會。俱廻伯玉覺非年。寒梅點綴稱觴席。玄鶴聯翩舞彩筵。準擬去爲湯餠客。篆文先寫壽星篇。</text>
<title>過南城登玉泉亭</title>,<text>泠泠戛玉澗西東。幽逕蕭森步屧通。特地松長無限翠。滿山楓老更餘紅。秋思淡靄疎烟際。亭意淸灣秀壁中。夕倚石欄聊點筆。禪房玉磬下天風。</text>
<title>僕之使燕也。彝齋侍郞贐十五絶句。据實註解。以備典故。彝齋先有是行。故爲之指南也。今彝齋按節出北關。僕亦於往年宦遊經過。偶先穅秕。輒次前韻呈上。非報也。願學焉。</title>,<text>山勢龍盤似秣陵。鐵關崇嶺踏層氷。先識雪峰神異跡。梵門香飯玅巖僧。高麗時。劃嶺定界。置關門號鐵關。今鐵嶺也。我太祖夢負三椽。雪峯土窟中有神僧。釋以王字。後建刹名曰釋王。今在安邊雪峯山下。安玅巖尊師影幀。尹金節制偉勳殊。作者中間摠畫葫。碧海臺前君試望。高風能繼侍中無。尹侍中討平靺鞨。金節齋開拓六鎭。多定節制。今北靑大海邊有侍中臺。高着邊籌就占盧。藥泉軍旅老峰儒。百年正待經綸手。政術元來外墨朱。翠黛雲低遠峀眉。瑞光銘石湧珠奇。兒童皆唱龍飛曲。廟樂生民漆沮詩。德源地湧珠里銘石院。俱著聖蹟。土宇靑燈閱古編。戎鞱儒術並窮硏。浦壇五夜瑤躔動。房駟麟靑與豹玄。太祖性好儒術。於土宇中讀書。今舊基在歸州東讀書堂。北都近浦。設壇祭星。所御八駿中。游麟靑，玄豹。皆産於此。雙函髹漆護塵煤。陳寶宮床玉鑰開。兩節陪官衣襨進。尙方織造內家裁。本宮髹漆凾二。盛絲笠弓矢。正宗時四九月。祭進衣襨香燭。烟峰層疊雲灣曲。萬歲橋頭樓更奇。吹徹玉簫憑彩檻。晴川平楚畫中詩。樂民樓。金三淵詩有晴川廣矣龍鱗躍。平楚蒼然鴈背低句。蒼莽周遭對甫靑。杞文殘斷失儀刑。陳庭飛隼無消息。楛砮誰將補逸經。北靑東甫靑社有土城。古傳肅愼氏都此。前年銅綬赴程期。萬丈雲天立馬時。憐汝遐氓多疾苦。三關五嶺杳京師。端川，吉州之間。有摩天，摩雲兩嶺。以嶺北十邑爲北關。袵革邊風尙義忠。家家挽勁馭良工。鰲山鏡水瞻祠屋。當日書生摠是雄。龍蛇之厄。鏡城士人李鵬壽等七義士。會寧士人吳允迪等八義士。起義兵。有功。幷立祠宣額。鏡曰彰烈。會曰顯忠。扁舟泛海土窰依。島草池雲異瑞稀。安得先春還我界。金塘容與採蓮歸。穆祖避冦。浮海入赤島土窟中。紫芝自生。赤池。亦有度祖聖蹟。先春嶺。在慶源北七百里。尹瓘拓地立碑曰高麗之境。金塘卽穆祖舊居。有五色蓮。今屬彼地。淸市寧州臨歲開。約條靑布換耕材。樓前玄錦紅雲色。神種爭誇大宛來。崇德三年。淸以寧古塔烏喇民人之乏農牛黎口。約以靑布換貿。公市後。又有馬市。舊時部落女眞家。江外長城界磧沙。遺俗農人便利器。跋高應倣古田車。六鎭女眞部落幷據。金節齋悉逐豆江外。築長城爲界。深北人揉兩木如弓。後有橫輗。以受物輕捷如車。名曰跋高。盖古田車遺制。長白橫天萬丈餘。鎭邦淑氣毓祥初。憑君願著名山記。振代文章太史書。白頭山。一名長白。蟠據甲山茂山之境。</text>
<title>余之赴燕也。曺尙書儀卿。次余之在會寧時所贈五十韻。贐行。今儀卿以冬至上使入燕。又步其韻。奉寄灣上。</title>,<text>北風歌遠遊。歌成送我友。我友廊廟器。夙年富蘊負。星槎指河漢。壯矚窮九有。一渡馬訾水。重柵列防守。遼陽開市肆。蠻商競利誘。八站據窮峽。板屋開井臼。其民管八旗。箇箇弓槍手。組練仍成性。精悍故非偶。行車轂相擊。隊隊如耕耦。鶴墅闊無際。鯨海環其右。英雄百戰塲。懷古欲酹卣。雲際凝紫烟。蒼莽薊門藪。巫閭鎭坤軸。景仰如樞斗。蜿蜒蓄靈英。衆山摠培塿。陳翁開講壇。遺風豁蓁莽。大雅嗟不作。俗士如蒙蔀。憑軾望黎山。便欲趍風走。雲裳渺難攀。沉吟愧組綬。文藻留古宅。遺韻尙瀏瀏。皷角振騷壇。誰能和筑缶。偉哉寧遠伯。牌樓耀衛部。風沙古杏堡。莫論成敗後。金湯失鎖鑰。一皷功誰首。四時迭相代。天運尙誰咎。入關多新庄。媚矚一怡懰。澄樓俯碧濤。振衣滌塵垢。通州繞粉堞。碧瓦間金茆。杭船粧彩欄。香帶西湖藕。彩羽弄檣檝。金鱗躍罾罶。佳娥簇䯻花。駿駒屯堤柳。崇墉闢朝陽。皇逵通八九。文章所聚會。頡頏莫沮忸。考據本所長。識論多不苟。制作宜先詳。箋註且細叩。分門多大家。矻矻期不朽。曉嵐高名古。覃溪陳跡久。近時王與阮。海內知名否。朱蔣書法奇。落筆雲烟黝。相揖金臺下。悲歌劒欲吼。抱管代揮麈。談古悅開牖。招要如舊雨。羇旅忘憂怮。縞紵追高風。披襟結契厚。最愛吟詩癖。風流海帆叟。子弟皆聰明。秀潤蚌珠剖。墨技入三昧。才氣心竊取。慇懃送別圖。怊悵河梁酒。我還纔經歲。君今使命受。知君竟需國。肯許棲畎畝。我歌君當和。應勞繡機婦。勖哉勵令德。淸忠報聖后。</text>
<title>赴箕營過瑞興道中。夕風吹地上積雪。皆作波濤雲霧之狀。儘是奇景也。率占五古。奉贈地主金使君 永錫。</title>,<text>積雪彌陵岡。晶瑩瑤瓊圃。蹄蹴珪璧剖。輪轉羅縠 缺。夕飈急撲地。堆雪輕流布。瀉注噴濤瀾。潑披籠雲霧。鹽絮皆陳言。隨遇奇形賦。如逢繪堂人。呵毫綺思吐。</text>
<title>正朝口占</title>,<text>到官纔十日。爲政已經年。偸暇文書裏。開懷禮數筵。此身全老大。玆土夙因緣。心祝齊民壽。金丹補妙詮。</text>
<title>微雨中。與金庶尹 應根 上多景樓。</title>,<text>閒屧携筇小徑通。玲瓏萬象一樓中。凝烟點綴翻粧雨。飄雪盤旋轉舞風。鴈度長汀詩界玅。鴉蹲古木畫家工。淸絃艶曲分相向。金鳳銀鵝各一䕺。</text>
<title>與上使曺眘菴尙書，副使墖西朴侍郞 來謙 同會浮碧樓。余子基世，眘菴姪錫輿隨坐共賦。</title>,<text>箯輿穿松逕。藹矚彌修渚。晴景泛碧欄。輕霞綴綾嶼。星槎溯河漢。歡晤諧舊侶。光誦遞華牋。欵酌迭淸醑。官身少暇日。冉冉春已序。差穀張嘉期。一笑素心與。繁抱忽相紓。逸興沛莫禦。萍筵隨固喜。所喜於我所。</text>
<title>重陽前日。海西伯稚世賢從。巡到黃崗。寄書敍思。仍以一律代書答之。</title>,<text>聞君玉節到隣疆。驛路飛筒綠字香。百里思人烟一水。兩年爲客雨重陽。疎才民事逢荒歲。多病羇情念故鄕。却憶相遊籬下逕。揮觴對賦菊花黃。</text>
<title>先君子庚午莅永柔縣。歲荒賙賑。嘉山土賊之亂。以肅川兼官。領軍赴安營。邑人至今思之。二十五年之後。小子按節廵過。桐鄕陳迹。風樹增感。謹作一律志懷。</title>,<text>官齋入矚似吾廬。地是先君舊澤餘。四境民謠饑饉後。孤城士氣亂離初。臨窓樹木遺陰在。繞案溪山夙景如。父老迎談衣彩日。幨帷停路淚盈裾。</text>
<title>奉和彝齋北伯寄示韻</title>,<text>手函將啓笑顔開。知是咸關驛使來。兩地邊籌紆鎖鑰。同時宦跡管樓臺。梅花分向他鄕問。玉節交從屬郡廻。彜齋近宰藥山。僕近寄鰲山。今俱分按兩省。 閒劇由才那可及。羡君裘帶醉深杯。</text>
<title>成都伯李令 嘉愚，安陵牧洪令 彥謨。俱余同庚。書要元宵遊約。</title>,<text>萍水情緣款久要。淸川巫峽兩通潮。才名自少先推重。顔髮如今孰占饒。洛社風流同甲會。文彥博，程太中。居洛社爲同甲會。 唐家俗節上元宵。元宵燈燭之遊。肇於唐代。 綠橋圓月知相待。驛騎飛書共見招。</text>
<title>二月八日。爲迎祠宇。出往栽松院。寫懷贈內。</title>,<text>君長及笄入我門。幣見舅姑稱佳婦。我年弱冠通桂籍。出入金閨隆恩受。名州藥山許便養。金帶輝映銅章綬。毛檄潘輿情何極。草暉長祝龜蓮壽。上堂起居具甘旨。彩服斑斕就左右。弄瓦弄璋哇而孌。繞膝挽鬚床下走。愉容婉色承嘉笑。只知人間歡樂有。一朝遽廢蓼莪篇。杉栢翻驚歲月久。蓬嶼樓閣陳金石。花山宮闕羅星斗。鈿軸金誥君從我。刺史留守官祿厚。民物箕都㝡繁麗。棨戟車騎盛行部。君携家室就官食。二月江城嫩金柳。綺窓朱簾板轎屋。夾袖紅粧羅前後。褰幨出迎裁松院。陳迹悽愴頻低首。庚辰以寧邊守。迎親於此。 營厨豐膳盤行玉。川至壽南開繡牖。君我孤露俱可憐。眼前繁華何足取。樹風不停古人歎。列鼎何似斗米負。知君謹拙恒守分。閨閤箴誡如良友。我亦鍾漏漸衰倦。每思漢南安井臼。爲誦香山贈內詩。安貧偕老兩婆叟。內衙堂名川至。樓名壽南。</text>
<title>贈女</title>,<text>人情貴生育。男女均愛慈。陶翁與杜老。慰嬌情見辭。近俗如陳朱。來往無泉淇。自我宦遊日。携汝四方隨。藥山始官食。時汝初結褵。蓬萊與花山。時汝旣抱兒。舅家多欵曲。每許歸寧私。西來室家同。佳麗淸浿湄。園葩與汀卉。韶華歲已朞。我行多拘牽。伴春未可期。送汝先還家。依依臨路歧。童穉競後先。汝長今如斯。我性少嗔喝。典則無所貽。蘋藻及組紃。學母無不爲。何必伏生書。不願謝家詩。兩門俱世閥。自有傳家䂓。柔順與謹儉。敬戒無非儀。貧富何可常。慶善理無疑。治家又敎子。仁厚以爲基。贈言祈福祿。却勝產業資。</text>
<title>純祖大王挽詞</title>,<text>舊甲斗衡降彩期。渚虹符瑞頌純禧。仁非力學元天性。聖固生知豈古師。普化煦濡皆自得。神機淵默若無爲。後人要閱勛華世。聽說吾王在宥時。庚申宗國綴旒危。冲歲君王大寶遺。衛士齊瞻天日表。寰區重奠泰磐基。橫經殿幄登耆舊。聽政宮簾御聖慈。逮覩廷臣垂淚語。昔年哀慶又今時。山龍垂拱穆淵衷。囿世回淳太始風。正路荊榛終率敎。兩階干羽不居功。舊章法守周官內。精義深傳魯史中。三晝閤門催講對。萬幾應本緝煕工。八方黎庶曰於戱。盛矣吾王父母吾。土木何曾徭役遣。金銀每自帑藏輸。哺饑海舶移東粟。寬賦山田賜半租。昔日歌謠今日哭。茫茫僻澨與窮隅。紫掖西垣近玉墀。頻承大內燕居儀。寢宵臥避天看處。享曉心齋廟攝時。賜誥公卿衣必整。求箴褻御語無私。姬家盛德閨門始。絃管宮人咏歎詩。宮筵丌冊聖賢親。不許芬華近紫宸。瑞世龜龍神畫古。耀天奎璧寶編新。衣惟舊御無紋繡。膳只常供絶異珍。內史稀書遊讌日。鶯花任度上林春。憶昨宮中樂事多。萊衣樂譜四重歌。揚徽玉牒瑤觴奉。問寢龍樓鶴駕過。萬事驚心庚夏後。人間痛哭上天何。于今苟且支殘息。閱歷滄桑幻頃俄。仁之至矣德之純。稽首陵名廟號陳。道欲推源瞻廣昊。化要尋跡對陽春。珠邱獻卜千年兆。玉瓚升歌百世禋。聖配神孫遺後祿。嗣徽揚烈命維新。靑春侍上白頭今。山海恩同歲月深。常校雲章攀睿澤。屢詢民事奉徽音。荷舟獻賦天香濕。玉榭開編晝漏沉。夢裏金鑾尋舊步。宙樓門掩翠杉陰。曉燭悠揚鳳紼飛。鸞輴步步遠宮闈。幸行如昨先陵邇。法衛疑常御座非。天上白雲何杳杳。苑中春樹正依依。呱呱赤子人間在。怳惚霓旌若望歸。廞衛出宮路復西。西風吹曉露凄凄。翠華一去何時返。哀淚千行不盡啼。鳴鐸悽寒幽草暗。行旌迢遰暮雲迷。寸誠那及含沙雀。獨望珠邱落日低。</text>
<title>追和楓臯，斗室，金竹里 履喬 三太史香山詩韻。同藏山中之上院庵。附跋</title>,<text>玅香之山高哉千萬丈。千峰萬峰羅列如指掌。重岡疊巘橫峀側嶺蜿蜒而盤據。卉木雲霞朝夕幻色象。雄渾朗麗挺秀幽曠衆美具。遊子入山出山神惝怳。神仙窟宅釋佛國。靈恠之氣瓌奇之觀如藏帑。三百六十蓮花座七寶莊嚴。廣塲淨界絶埃而高爽。盖聞淑氣鍾靈天公秘。始有檀君降生爲君長。峰頂巖拆谺鐵龕。䕺木攢香神力養。我幸爲官管此山。山緣三載酬夙想。文采風流兩按使。前後持節來同賞。深湫龍吼臺虎嘯。懸厓銕索攀援上。二公一生愛山癖。寤寐思山心每往。遂作長篇傑句藏寺樓。紙上積翠涳濛流盪泱。楓翁聞之動高興。思與名山千年同偃仰。繡林玉瀑雲梯翠壁玲瓏籠彩毫。靈洞秘府異草珍禽恣搜奬。鋪張點綴噓光氣。閬風玄圃若可廣。公未目見如識面。臥遊夢遊莫悵惘。我聞詩文氣數等山岳。華泰阜垤相難强。萬古絶唱蜀道難廬山高。其誰繼者今髴髣。我不量才幸托名。欣然一吟亦技癢。何必讓天台之賦石柱之題哉。瓊粧錦軸雙雙而兩兩。披之峀峀巒巒燭光焰。讀之谷谷壑壑振音響。長得佛尊歡喜山靈護。山門鎭寶伏魔魎。余庚辰。守寧邊。是春按使斗室沈太史來廵。同遊玅香山。斗室作詩留上院庵。要余和韻同藏。未及就。而壬午春。竹里金太史以按使。又來遊和其詩。楓臯金太史聞而又和之。楓翁筆畫奇古遒逸。儘可寶也。余欲藏之。又請書一本。辛卯余以上使赴北京。携原軸擬贈山僧。仍携至北京。笙陔蔣翰林立鏞書名冠中朝。偶見此軸。歎賞不已曰。詩與筆當寶傳。乞留甚懇。遂許而還。還未久而楓翁厭世矣。癸巳余按西節。思三太史文采風韻。終不可泯沒。黃山以楓翁哲嗣。繼楓翁薦太史。如談遷相承。書法世又以羲獻稱。遂屬書之。余亦追和四軸。始完粧一函。同藏上院庵。俯仰十五六年之間。楓翁竹老已不在。而談笑文墨之頃。風流雅致。今不可以復見矣。離合存沒之感。安得不臨風凄然哉。然而孫興公之賦遊天台。韓文公之題名石柱。彼不過爲一時遊戲之跡而傳之無窮。視若不朽之盛事。今使四軸留住於曇雲祗林之間。傳之百千輪劫。則三太史之於是山。不止一時之緣。而余之託名其間。豈非幸歟。黃山尙書之繼先躅而留美跡。又豈偶然也哉。未知山之僧愛重寶惜。果如智永辯才之梁檻固守乎。此軸是獻于山靈而施于佛尊者也。僧若謾藏而失之。則是何異於墮戒而慢神也乎。然則僧之業不其衰乎。故當以此軸之傳否。占山門之衰盛云爾。附三太史原韻寄別香山。呈府伯學士。僕向遊香山。得足下爲東道主。日窮登泛之樂。歡愜平生。夢想不能忘。行將去矣。歲暮煩憂。顧不可復有此事。黯然悵恨。情感于中。輒爲長篇呈政。兼與此山識別云。積雪浮空三萬丈。玉削芙蓉羅仙掌。西方淨土大歡喜。寸草尺木皆精象。眞靈窟宅神聖奧。檀墟石广多惚怳。重疊巖泉秘洞府。噓噏雲烟開天帑。但從東臺相望已絶奇。畫樓朝朝來西爽。羡君作州有此山。管領福地爲山長。几簾案牘皆山氣。飮食起居頤吾養。我始西來亦何喜。爲識廬山酬宿想。况得故人是主人。攐雲躩霧窮眞賞。裊裊銕索垂絶壑。狼怖不顧蟻緣上。三日幽探意未厭。二年塵勞難再往。出山如從武陵歸。薩江春水桃花流泱泱。不知經山脩何因。終歲與山相偃仰。定是文章氣韻能感通。宦遊亦得神明奬。余獨胡爲它鄕歲暮無與語。孤懷煩促誰可廣。君又不來山又遠。一回夢罷增悵惘。君不見古之愚公欲移山。山未可移猶勉强。我今歌詩如畫意。爲山點染頗髴髣。半夜挑燈呵凍硯。自笑薈蕞何技癢。苦癖愛山老不休。一生着屐能幾兩。歸去題我林下屋。與君他日憶山依俙作影響。又不妨錄寄山中最高最深處。付之木石之怪夔魍魎。歲庚辰未除前五日。斗室居士沈象奎。書于箕城之澄淸軒。壬午季春。余與經山學士。同遊香山。經山取寺藏中斗室太史識別香山詩一軸示余。謂宜題其末。以爲留迹山中之資。遂步其韻。付之寺僧。要並收而同藏云。古稱海外之山有方丈。燕齊迂恠之士爭抵掌。玉樓瓊闕幾萬重。此山無乃肖形象。况是檀君基迹處。一千年間事惚怳。羽衣金節作侍衛。瑤草霞觴歸內帑。百里洞府何幽深。四時風氣常塏爽。正合眞靈所止息。不獨東隅一君長。異事至今猶可徵。檀木成林不待養。無恠當時流傳久。遂令天下求仙客子勞夢想。吾輩得生東國亦厚幸。不出域內可以恣奇賞。鐵索高垂三百尺。一日與君携手上。峰峰吐雲光景不可狀。若有驂鸞駕鶴空中相來往。更疑簫笙入我耳。旋聞萬壑飛瀑流泱泱。東指扶桑西若木。游目宜頫復宜仰。一草一木皆精光。秘窟靈泉入搜奬。絶頂移時倚杖立。神融不覺胷襟廣。乍嗔應接苦不暇。還愁別去增悵惘。經山經山奈山何。心誠愛之非勉强。眞面匡廬識者誰。斗翁有詩特髴髣。吾所欲言公先道。詠罷如得爬垢癢。經山促我續其尾。文字有數難爲兩。山與人我同是緣。豈無應酬如影響。我今欲證神仙之說不荒唐。竊附乎尼父之辨夔魍魎。竹里漫士竹里叔。示和經山學士次斗室太史別香山詩韻。喜其醇眞。率步成之。乞同藏山寺。山兮山兮袤橫千里聳萬丈。不藉夸娥之肩巨靈掌。名以玅香亦異哉。非色非相非取象。有神人生檀木下石窟中。厥考云熊尤惝怳。至今檀木森成束。土人取材如府帑。西遊之子登絶顚。捫歷參井之嘒呼吸沆瀣之爽。余自少年仕宦日。此地常願作官長。思爲仙區飽看之。不在屋潤兼身養。種種宵寐渡薩水。精發爲夢夢因想。經山容易爲主人。竹叟斗翁踵豪賞。等是騷人結山緣。余獨胡爲難天上。去年經山寄全圖。手披目動神愈往。今日復讀三傑作。勾語恢奇音渢泱。璚林繡壑雲壁雪瀑丹梯翠鏁宛在前。令余遂欲與鸞鶴翔兮虎豹麋鹿共偃仰。遙爲山靈致賀語。古來未有此誇奬。余亦陡然湧奇氣。意沿三作更推廣。百聞終遜一見親。臨風不覺思惘惘。才㥘思枯奈山何。抖擻下筆多牽强。未論山狀未眞面。文苑勝事猶髴髣。初心續貂雖不量。大抵難拋是技癢。又幸公輩昔似鼎三足。轉輾得余爲車兩。四軸長與鎭祗林。千年不離影與響。我想自此光燄夜夜燭四山。佛尊歡喜逃魍魎。甲申暮春淸明之日。古昌人金祖淳。書于京師之堅平坊第。此軸本爲先君子所書。經山鄭善之尙書欲藏原本于其家。囑不佞更書一本。以歸寺僧。遂不敢辭。書而應命。歲乙未季夏。金逌根謹識。</text>
<title>往年余過金尙書 蘭淳 宅。約贈閤梅一本。其後尙書自海上贈詩。云指梅爲約曾三載。集句成詩又一春。詩札屢來而尙不踐約。今又步韻督債。</title>,<text>指梅爲約贈山人。梅與山人合共親。對閤幾思參雅契。巡檐久擬作良辰。芳緣不恨經多歲。香信猶欣及小春。定有花神證債券。隴頭詩札往來頻。</text>
<title>賀淮陽太守金 周默 回甲</title>,<text>南飛鶴和宓琴聲。官臘重臨舊降庚。班掇芸臺趍彩服。筵開梅閤奉華觥。金蘭久講通家誼。詩禮常期繼世名。五袴餘成長命縷。歌騰百里見民情。</text>
<title>戊戌仲春。以禮判陪太祖御眞。詣永興濬源殿。次雲石太史韻。</title>,<text>馬上北風吹鬢絲。鳴鑣不敢作離思。崆山過仗知何處。沛廟登歌似昔時。草木春回滋御氣。衣冠月出儼神姿。臣生四百餘年後。司禮躬參扈從儀。</text>
<title>濬源殿。行奉安儀。復用前韻敬題。</title>,<text>珠龕新捲玉簾絲。旒衮端臨怳格思。故里枌陰遊沛日。歸民柞路宅岐時。雨收彩殿祥虹氣。雲護金屛瑞日姿。追遠宸情應北望。驛程飛奏告安儀。</text>
<title>瑤洛池舊釣磯</title>,<text>瑤洛池前舊釣絲。苔磯林渚尙遺思。宏基周滸虞河處。潛德仁竿義緡時。常有魚龍靈恠氣。長看烟雨澹濃姿。渭濱誰復風期合。璜寶應多命世儀。</text>
<title>用律詩韻。分作絶句紀事。</title>,<text>王家猶有故鄕思。沛殿衣冠奉御儀。豈料郅隆文帝世。驚心高廟玉環時。黔袍臨殿惕宸思。當日儀臣奉審儀。飭選院中圖畫手。尙方先織玉綃絲。山龍繡衮珠旒絲。玉殿重臨日表時。御座雙瞻新舊本。十分堯顙舜瞳姿。鑾駕西宮展孝思。黃流瑟瓚薦香儀。標書紅錦煌煌字。御手親題萬歲姿。玉仗金輿奉聖姿。從官羽衛引班儀。相臣講定還安禮。雲觀先期奏日時。丹花燦錦綠楊絲。輦道銀溪鐵嶺時。如雲士女連阡陌。生來初覩六龍儀。綺陌香堤繞樹絲。晴光麗景共含姿。端知昨夕廉纖雨。近殿塵淸蹕路時。鴻臚跪請奉安時。捲帳重瞻瑞日姿。午刻傳呼分向入。大臣前列押班儀。繖盖旂旒間管絲。邦人迎覩幸行儀。輿前唱和龍飛曲。枌社風歌過沛時。出入天章閣裏時。兩宮衣襨每陪儀。于今掌禮隨班次。日近龍顔八彩姿。齋廬經宿耿餘思。玉殿前頭拜退時。心祝馨香千萬歲。風雲長護聖神姿。</text>
<title>徐梅園承宣 箕淳 以承旨同爲陪往。道中賦贈。</title>,<text>君有鳳毛世掌絲。童年花筆蘊奇思。通家契托詩書業。同省襟披咏嘯時。抱經雲近鑾坡步。揮翰風生玉樹姿。關路經旬陪彩輦。郵窓日日對淸儀。</text>
<title>謁聖陪班。次雲石太史韻。</title>,<text>蹌珮橋門仰聖勞。槐風杏日映旂旄。三雍聽皷玄衣出。兩序求言玉仗高。奠聖儀因周舍菜。尊師禮自漢祠牢。昕朝璧沼瞻雲會。職忝春卿愧乂髦。</text>
<title>與翠微申太史 在植 作顯陵修改之行。微雨路上。吟寄雲石詞丈。</title>,<text>春來宦業寄征鞭。重出東門亦勝緣。偶獲公餘澄俗慮。頻從路次欵朋筵。林霏細滴三分雨。山翠深濃半抹烟。却想寮窓應晝寂。獨抽薇架點芸編。</text>
<title>閏四月晦日。行實錄洗草於遮日巖。宣醞後。雲石呼文字。楓石徐提學 有榘 呼聞字。翠微呼雲字。余呼羣字。與參宴諸人。各成五律。</title>,<text>煌煌金匱字。虞史舜堯文。百代猶徵信。今人摠見聞。瀉樽霑苑露。浣墨漲溪雲。終事便何地。將歸更戀羣。</text>
<title>特除藥房提調。連飭不膺。投畀南陽。</title>,<text>菲質難稱分外榮。長沙投宿夢頻驚。羊腸那及人心險。蟬翼堪同宦味輕。海國吟龍翻雨色。雲天橫鴈又秋聲。如何未早歸田賦。贏得覊愁黯黯生。</text>
<title>蒙宥還始興楸舍</title>,<text>松楸入望馬蹄飛。僮僕紛迎啓竹扉。老婦齊眉欣擧案。穉孫繞膝笑牽衣。雨過深洞閒花發。風靜高林倦鳥飛。飽飯酣眠吾事足。浮雲孰是又誰非。</text>
<title>庚子夏。在咸營。靑營朴節度 潤榮 送東井水。詩以謝之。</title>,<text>古甃幾五八。名品誰甲乙。雲山與襄陽。甘洌固尠匹。獨有靑城頭。飮者稱第一。丹砂發臨沅。雲母出少室。掬吸多神異。療病功難悉。轆轤玉響轉。桔槔璚漿溢。駐節雖近壤。修綆那手拮。擬試調符信。詎窺卓錫術。節度多雅致。二缶情何密。三峽如可嚥。注甁參書帙。斗水眞寬憂。好遣朱炎日。羡君官差戀。一勺贏俸鎰。</text>
<title>菊秋三日。廵城堞。</title>,<text>盈床簿牒薄偸閒。曲堞層墉互倚攀。隱映川流橋影際。周廻岳色海雲間。樓臺秋逈橫簫皷。草木風高接嶺關。一望郊原彌遠矚。行歌緩步夕陽還。</text>
<title>九日。發南陵奉審之行。宿定平。</title>,<text>平原草樹望中賖。官角迎人上夕衙。身在他鄕重作客。路逢佳節倍思家。糝飣粉麵嘗新味。菊佩萸囊戀舊華。却就吟邊編故事。片時微雨入簾斜。</text>
<title>內堂新粧小屛。戱書一詩。復申還鄕之約。</title>,<text>斑鳩續賦幾多時。申約頻編贈內詩。金軸更從熊軾路。布裳仍淹鹿車期。君今衰倦居閒好。我本淸貧守分宜。十畝漢南生理足。樂哉携手復何疑。</text>
<title>辛丑正月三日。上雲石閤下六十壽啓。夜枕思舊時朋儔皆已衰老。流光電掣。人事雲移。餘生無多。會合難期。慨歎之餘。呼草謹呈。一以奉勉揆業。一以自述窮懷。</title>,<text>昨夜今朝又明日。庚年臘過辛年春。行年我今五十九。公又平頭六十人。人生到此易爲老。七十八十亦一旬。痴人歎息達人笑。世事紛紛劇轉輪。榮華富貴何足恃。石火一閃俱埃塵。多事羹珠兼饌玉。安用錦繡被其身。獨有文章與事業。萬古光焰齊蒼旻。公才上窺循蜚紀。七十二代相比隣。廈氈日講唐虞說。俯看汪澤涵邱民。漢時章程周制度。縱橫損益羅經綸。赤舃朱芾非公貴。煌煌宏業與誰倫。勒之鍾鼎垂竹帛。芳名百代稱賢臣。不朽却勝長生術。紫芝金丹未爲神。我昔讀書希顯達。擬將涓爝裨昌辰。急風吹浪摧檣檝。枕夢一噩回迷津。歸歟歸哉去矣去。水有磯兮山有薪。左携孺人右稺子。松杉繞屋寒溪濱。貧是常分窮是命。糲飯弊衣不須顰。夕陽牛背歌數闋。春日鶯啼酒一巡。周易楚騷散書秩。燒香默坐尋玄眞。息交刪慮棲澹泊。餘生定悟前生因。不是高尙謝塵俗。不是忘情疎舊親。古來出處皆有定。蠖屈亦非求龍伸。鷃飛亦不羡鵬擧。洪匀賦與本不均。</text>
<title>春詞</title>,<text>和風韶景遍咸州。太歲金穰已占秋。碧海瑞雲龍氣聚。深山靈草鹿羣遊。重關烽燧邊塵靜。一境桑麻野雨收。楊柳橋傍村老集。春聲簫皷樂民樓。</text>
<title>閏春日。約朴梧墅尙書，趙參判 容和，尹承旨 正鎭 會福泉庵。</title>,<text>我屋南山下。春深日日佳。適情聊一酌。濟勝又雙鞋。林木延淸賞。歌吟紓雅懷。緣溪芳艸路。信步過三叉。</text>
<title>賀姪婿李 裕元 簪花榮到</title>,<text>唐時學士宋時卿。摠是泥金帖裏名。貴相先徵儒雅氣。淸班共數世家聲。從知靑紫由經術。直看風雲入遠程。報道門闌多喜色。錦韉飛到杏花明。</text>
<title>領敦寧石厓趙公 萬永 遊金剛山。有中秋夜吟寄季氏雲石相國之作。要余和韻。</title>,<text>燕處淸修晝影舒。滿園花木繞樓居。公卿子弟傳仍世。文武平生用有餘。晠代恩添閒日月。衰年契托舊詩書。夙緣擬償湖山約。東嶺雲嵐接翠裾。望裏烟霞夢想閒。暫辭靑瑣起居班。尋儔馬跡車塵外。問路仙區佛國間。玉洞鳴泉騰笑語。赤城酣葉展襟顔。幾多石面題遊錄。有否如公此往還。寄贈摩庵老衲禪。聊將偈語說公賢。慈悲心本無量佛。康健身今不遠仙。䕺桂含花談上乘。神龍噴瀑證眞緣。經寮留誦天台賦。玉帶何須勝蹟傳。</text>
<title>謁戚叔李桐漁相公 相璜 北郊溪屋。敬次原韻。</title>,<text>桃花浪過漲淸沙。相國休官借野家。鼎鼐猶無樓可起。林泉元不市相賖。園葩賸馥渾如醉。甃液㪺淸却勝茶。廿考蒼生霖雨望。烟霞添寫暮年華。</text>
<title>季夏日。與石厓，雲石，彝齋，金淵泉尙書 履陽 諸公。會墨溪老人亭。分韻得淸字。</title>,<text>葱蒨茂林色。潺湲淸澗聲。石翁撰公暇。詒約寄遐情。禮簡敦夙好。文采振瑤瓊。睢會稱希世。喬年有畢卿。嘉實羅杏梅。繁腔按竽笙。縟陰覆文楸。棊子下丁丁。騈對望佛巖。徙倚五松楹。淸飈撤屯雲。露坐倐月明。怡悅不知疲。勝緣何可輕。豈無林泉趣。孰非圭組榮。所貴修令德。光垂簡策名。曠襟眄巖棲。佳境在王城。塤箎和且洽。歡讌及友生。歌詩代繪事。濡翰含餘淸。</text>
<title>孝顯王后輓詞</title>,<text>燭天瑞氣誕生初。毓慶名門慶又儲。幼度常遵圖史內。循聲何用飾璜琚。仁心愛物若春噓。壼化今纔半紀餘。歷歲如添彤史字。塗莘盛烈可勝書。鷄籌虬漏問安時。鳴玉三朝金殿墀。病寢驚聞慈駕至。珈笄迎謁似常儀。九御覃音均惠慈。外家存飭罕恩私。龍樓宣示親題錄。如古賢妃贊德辭。碩哲休光簡冊垂。冲年德性異凡姿。須看聖姒關雎頌。元是周宮始至時。鸞輴一轉隔丹闈。寶鏡塵凝卷六衣。蘭掖春風花幾度。景陵松栢雪紛飛。庚甲閱來一夢依。傷心萬事對斜暉。那知幾劫滄桑淚。又向長秋慟哭歸。院直經宵未効忱。罪臣不死恨冞深。惶恐又承文字命。忍將哀淚寫徽音。</text>
<title>重建廣州倉里墓舍。作詩付樓壁。</title>,<text>南漢盤衆嶽。靈淑鍾氣元。東門忽挺秀。儼臨嘉客尊。布對互拱抱。結爲巳坐原。我祖藏衣履。吉叶徐師言。欝欝收淸飈。藹藹遍溫暾。羣峰環其四。向護如屛藩。案對森濃畫。雲靄常吐呑。祖德實神相。令姿本溫溫。先人篤誠孝。省侍朝復昏。松杉敷條葉。梓栢培株根。一一皆手澤。兩岡淸陰繁。拮据營瓦屋。拓地開洞門。畦畔修庭際。籬底排房軒。棟椽爲雨頹。怵惕舊址存。殫力重搆葺。塗墍及壁垣。欄檻樹碧色。檐棋山翠痕。麥筐與蠶箔。五戶成一村。携婦又抱幼。指顧笑談喧。愚孫忝公位。蔭庇寔有源。積厚發斯遠。百世何可諼。一心勤守護。疎遠情猶敦。油然感懷永。作詩示來孫。</text>
<title>以嘉禮正使。納采納徵告期。冊妃時。以紅袍幞頭也字犀帶進參。道上吟成。余以壬戌嘉禮時慶科人。己卯嘉禮。又以禮房承旨加資。末句及之。</title>,<text>幞頭犀帶紅袍衣。紫陌塵淸四馬飛。朱鴈玄纁徵古禮。金章玉冊耀新儀。俔天嘉頌騰寰宇。儷日祥光繞壼闈。躬被恩榮經壬巳。三遭慶會世曾稀。</text>
<title>次彝齋領相解職歸樊里韻</title>,<text>秋風鳴樹葉。凉夢故山歸。上疏辭黃閣。吟詩訪綠扉。誰云憐老病。元不愛輕肥。聽得都人語。巖廊想德輝。</text>
<title>雲石相公書壽序八幅屛牋。可寶也。昔蔡君謨書集古錄序。廬陵子以惠山泉爲潤筆。君謨大笑。以爲太淸而不俗。今僕山居樓前有藥泉。敬奉一壺。未敢知雲石相公亦愛其淸乎。詩以證之。</title>,<text>與公翰墨夙生緣。寶蹟長留八幅牋。潤筆歐家徵古典。門前却有惠山泉。何物相酬比報瓊。公書難得等連城。想公天品求相近。泉㨾涓涓水㨾淸。二十泉名品第眞。洩巖噴石最淸新。域中好水知多少。誰是南泠辨味人。上泉下井陸家經。終信源流勝浸渟。何必金山勞遠想。奇緣石乳貯堦庭。常言泉澗勝江湖。掬嗽㪺斟坐臥俱。驛遞符調猶遜話。新方橢石鎭澄壺。淨滑醍醐雲母同。蠲煩滌穢見神功。那將寶蹟禪師術。引到公家一脉通。憐公多病讀醫書。藥隨身術不疎。滋潤眞功惟有水。願收書籍問山廬。</text>
<title>乙巳秋成川就養之路。與家弟，從弟 老容 聯行。謁老叔母于延安府從弟 始容 任所。</title>,<text>金山旭照霧初開。驛路逶迤海曲來。荊棣交輝飛繡盖。菊萸酬節對瓊杯。老年彌貴專城孝。弊局方譽理郡才。一似故園親讌日。誰人覓上望鄕臺。</text>
<title>贈姪婿書狀之行</title>,<text>遊輈向發菊花秋。巫峽淸江十二樓。聞道北京年貢使。浿江朝繫木蘭舟。車塵極望意何如。歷歷前游十載餘。何用陽關三疊曲。篋中遼薊路程書。趙俠秦豪各一羣。荒邱片石摠云云。補綴詩家多少句。樽前吟望但烟雲。分門種種九流餘。汗漫陳編列五車。璧沼前廊光氣聚。奎星長護石經書。襟靈邂逅墨緣奇。茶白醪黃握管時。收拾殘香留錦篋。茮堂雲篆海帆詩。</text>
<title>景執書問消遣之法。詩以答之。</title>,<text>畫角更籌夜景遲。官齋對燭又何思。神仙富貴難兼有。棋奕笙歌各一時。自酌少醺如愛酒。無題謾詠似耽詩。山廬白雪梅花下。羣弟相過定憶誰。</text>
<title>適得箕城酒腰浦魚。甚思景執分味。代書。</title>,<text>思君何以贈。呵筆細裁書。平壤甘紅露。中和凍秀魚。引醺瓊液是。飛膾雪花如。兩味知常嗜。辛勤意有餘。平壤紅露酒。爲國中佳品。東俗謂鯔魚爲秀魚。</text>
<title>降仙樓。聽琴歌拈韻。</title>,<text>晴雲澹蕩早春天。巫峽羣峰碧檻前。第一樓臺名左海。人生仕宦願成川。纖歌倚瑟玲瓏曲。綠酒揮觴邂逅筵。夜捲珠簾看月上。玆州多勝又多緣。</text>
<title>贈別梧墅上使</title>,<text>北客休云東使誰。記曾儐舘姓名知。淸標內省圖書氣。峻望皇庭玉帛儀。訪跡慣拈文史裏。證交默契筆談時。不須佳句要傳誦。看取蠻商繡錦絲。</text>
<title>柳判尹 和源 輓</title>,<text>名門紹先美。福履世誰同。說禮存儒氣。敦倫長厚風。節旄聲績茂。鍾鼎報施豐。煕代錄人瑞。流輝簡策中。脩然心似貌。淑氣儘鍾靈。金帖週華甲。鸞徽伴壽星。成行皆子女。居燕若朝廷。美矣門闌盛。如尋古史聽。早歲亨衢步。優閒晩景娛。干城儲夙望。尊俎抱奇圖。皓髮躋星履。斑衣握虎符。淸標懷舊契。紼夕唱哀謳。</text>
<title>綏陵遷奉輓詞</title>,<text>慟哭庚年奈彼蒼。玄臺忍見閟离光。如今重値朝灤日。空抱遺弓恨更長。移仗仙鄕繞彩霞。天香怳近玉欄花。饔人上膳如平日。却望梧巡返翠華。蒼郊輦路禁城東。長樂宮林曉靄中。羽衛遲徊淸蹕緩。望時哀鐸響天風。重宸是月久齋居。追慕皇皇若喪初。諱日上陵親祭禮。曾前不載五儀書。卯刻廷班望哭哀。共瞻長樂間安廻。物華添引宮人淚。依舊榴花趁節開。鑾輿親審珠岡廻。鳳翥龍盤金粟堆。宸孝格神回景運。吉邱天爲聖人開。慟矣寃乎恨徹天。天何生聖嗇其年。夔龍長奉勛華世。薄祿今人愧古賢。聰明仁孝八方知。四載謳歌代理時。正廟之謨純廟訓。傳心同是聖人姿。嗚呼甲午又何言。今上冲年御至尊。淸廟升歌文考德。豐功萬歲繼神孫。同宮三聖幸躬親。那得長如戊巳春。緱鶴一飛攀不及。世間留在受恩身。臣從內閣校雲章。禹畫羲圖共寶藏。一秩瑤函攀御賜。每宵愴望燭霄光。宮官承渥逮賓僚。十九光陰怳隔宵。一自銅龍門閉後。每聞殘漏寸腸消。伊昔天涯奉諱時。日昏雲暗豆江湄。微誠未效銜沙雀。淚灑攀輴獻輓詞。</text>
<title>自山亭還。次兒輩雙檜亭賞花韻。</title>,<text>䕺花箇箇照衰顔。開遍今朝昨夜間。僻境生輝緣種樹。深園成趣認依山。頻從醉裏渾忘老。每到春前却不閒。纖月輕陰林畔路。遊筇常伴夕禽還。</text>
<title>廣州楸舍。和心菴留相韻。</title>,<text>振衣朝出郭。趁節又尋鄕。培植攀先澤。貤澆荷寵光。桑麻村語集。杞菊野心長。老樹秋崗露。空懷歲月忙。分司推令望。歌詠遍窮鄕。氷蘗持淸操。瓊瑤蘊寶光。靑眸投契早。白首引懷長。久許巖廊器。休辭夙夜忙。</text>
<title>洪文穆公 羲俊 延謚誥之筵。謹次其先尙書耳溪公謚席李及健相公韻。</title>,<text>儒術通經繼昔賢。韋編玄象對窮年。專門箋注眞工蘊。掌世絲綸舊業傳。崇秩光儀冞德卲。聖朝知遇獨名全。疎才愧乏鋪揚筆。攀慕趍瞻奉誥筵。以庸陋猥執撰狀之役。故末句云。</text>
<title>聞範孫順經紅疹。以唐硯筆墨及扇賞之。賦示一律。</title>,<text>兒孫離側便勞思。聞道紅癍遍透肌。藥餌尋方惟節食。證形循序不煩醫。無憂㝡是身家慶。因喜逾知老性慈。近報臨窓能試字。玄毫寄贈且題詩。</text>
<title>賀梧墅右相回甲。用贈北伯時韻。</title>,<text>記昔周盤長命絲。中間歲月一回思。台躔獨任調元手。珪紀重編降嶽時。遺澤詩書仍世業。蘊輝風裁自天姿。蛟藤雲榦山園景。添色西樓帖畫儀。溪南舊伴鬢絲絲。黃葉金樽有所思。覿德平生誰似我。聯名仕宦久同時。瓊琚振代雲龍契。瑲珮趨朝海鶴姿。看取庭槐敷厚蔭。綠堂文種鳳毛儀。</text>
<title>癸酉臘。謁楓臯太史于玉壺之居。命賦七古。仍賜和章。尙寶莊之。哲嗣荷屋端揆 左根 重修竹亭。邀諸僚會飮。謹次原韻。</title>,<text>此是玉壺先生居。廿載重尋意何如。先生自忘金紫貴。白水板扉靑山廬。水流不競山不動。誰知闓澤遍窮閭。獨御珍駕騁籍囿。雲錦爲裳瓊瑤裾。往往傾座高議論。上扢循蜚隣太初。綠筠架椽時徑造。石欄點筆風吹帽。蛟騰虎躍林木振。光焰上蟠埃氛掃。誰與長慶續酬唱。不須建安紛名號。渟淵之色蒼鬱氣。高古不要姸而好。雪榻授草發俚音。尋軌敢跂門庭到。和章投寶驚時俗。夜光連城比奚足。高風邈矣難再攀。聚星遺響誰追錄。流景等閒春復秋。巖葩自紅壁蘚綠。凉露䕺桂寄枕夢。依稀石逕傍溪曲。端揆朝望冠百辟。令姿懷瑾鳴蒼玉。竹亭重修更招呼。對樽怳如舊歡娛。文藻古宅傳世業。靑箱鮑謝與歐虞。時來飮水山房宿。元是疎襟淡榮途。秀石老楡慣顔面。移席談言寸心輸。願公莫辭長作主。我每爲詩歌玉壺。</text>
<title>竹坡徐尙書 俊輔 年八十三。筋力康健。留約每月一會花樹亭。贈以絶句申之。</title>,<text>公年八十又三年。炯炯雙眸竦兩肩。非藉金丹修鍊術。前生定是結仙緣。鍾漏紅塵早息機。淡然風操似公稀。弱冠靑瑣金鑾夢。閱盡滄桑萬劫歸。莫道今人不如古。今視前猶後視今。吾儕觴咏風流事。詎讓蘭亭與竹林。晩計優哉又快哉。閒中書札幾番回。緣溪蘚逕鳩筇集。一榻淸風蔭老槐。每年一月一爲期。都一年中十二之。麗景花紅葉丹節。不妨日日醉於斯。</text>
<title>憲宗大王輓詞</title>,<text>維甲乾坤震盪時。風雷呼吸係安危。端門日出人相顧。八歲君王上聖姿。冲年臨講盛都兪。王曰民生責在吾。拜手筵臣呼萬歲。此心推去卽唐虞。元春寶座殿門開。恩澤蘇殘出睿裁。要採農家愁歎語。綸音郡縣進書來。樂哉畿甸與西陲。稅薄逋空浹衆肌。不有重宸勤訪問。那將民事奏多時。三登六稔古云稀。十雨五風天不違。四野桑麻春似畫。龍樓猶復御宵衣。眞殿增修薦苾香。綏陵遷奉卜珠岡。根天聖孝終身慕。親酌情文合舊章。心法相傳謨訓垂。臨朝代理聖同䂓。宸衷起義揚先烈。堯史編承舜攝儀。宮宵沉漏閱圖書。褻御何曾奉燕居。擬續典謨遺恨切。事功纔敍聖興初。玉饌瓊觴讌內家。廷班烏帽遍簪花。來年宮裏長春色。還對當時舊物華。正純宗統萬年期。今日天胡忍有斯。冠里皇孫承漢業。邦家大策出簾帷。鹵簿分明夢却疑。龍輴離闕更依遲。那思苑樹寒雲夕。丑刻宮闈望哭時。十月山陵葬聖歸。兩岡松栢雪花飛。常時鳳輦經過處。頃刻滄桑萬事非。正午閤門恩召宣。書筵侍講逮經筵。如今靑瑣趨朝路。何忍身過漏響邊。中書宣制賜溫音。申諭先朝眷遇深。慶席恩言重鏤骨。何生塵刹奉身心。支離苟且此何生。欲語呑聲語不成。淚閱三朝身在世。後人猶恨老臣情。</text>
<title>洗草宴。恭賦五律。</title>,<text>於戱先后德。纂校載芸編。仁明由聖質。謨訓自冲年。竹帛千秋信。謳謠八域傳。溪雲含墨漲。化雨灑樽筵。</text>
<title>重陽日登南麓</title>,<text>每喜逢佳節。南山卽我家。西風吹白髮。九日對黃花。飮酒襟懷爽。登高眺望賖。猶餘詞賦興。非爲戀芳華。</text>
<title>癸丑夏。就養沁營行養老宴。次席上韻。</title>,<text>留守營中丞相茵。野翁携集却來親。飛龍詞曲傳鄕里。呦鹿工歌讌友賓。錦瑟呼觴娛麗景。鳩筇圍席駐長春。沛民拜獻南山壽。齊頌堯宮德化新。</text>
<title>自沁營乘舟到白川郡。郡仲兒任所也。人謂榮耀。我竊兢懼。夜枕口唫贈兒。以寓勉勖之意。</title>,<text>沁港澄波錦纜船。輕風碧渚泊銀川。節符隨路仍交界。簫皷橫流更設筵。主渥銘心勞敢後。家榮耀眼畏常先。願兒深體分憂念。理郡良籌效昔賢。</text>
<title>留宿東閣三日。明將還矣。賦五古五十韻。又示仲兒。</title>,<text>我乘沁潮來。銀川汝作吏。政閣舖茵席。官厨薦餠餌。遇榮逾懼惕。熲熲夜無寐。呼汝聽我言。汝且一一記。居家與居官。直道非二致。持身先勵廉。臨事須裁義。我仁民不惡。我信民無僞。可哀者非民。勤苦西疇事。穫舂不自食。徵索日困瘁。鞭挺疼肌膚。離徙携幼穉。年登猶不給。况玆荒歉値。口乏兩盌盂。體無完衣被。期限旣屢愆。譴責安可避。所望在官家。合掌盻盻視。虐者增忿怒。良者加撫字。懷摩如保赤。奠安袵席置。察隱而蘇瘼。除害而興利。均徭先省窮。分廩必振匱。訟獄尤審愼。聽辨且平易。神明臨在上。凌弱敢縱恣。善本累寸始。愆亦差豪自。一動每戒愼。惕省恒造次。淡食可安胃。當戒宰生類。乘醺易肆氣。當戒頻擧觶。齋莊可澄神。當戒晏化睡。昵愛易迷性。當戒近簪珥。勿效干進者。交結厚贈遺。勿效苛察者。鉤核發陰秘。勿效能幹者。違道用私智。勿效沽衒者。緣飾自崖異。西京號持循。坦坦周行示。廉明與慈惠。方稱蒭牧器。何必求才慧。孚信在誠意。何必求赫譽。名者衆所忌。日夕檢所爲。使無吾心愧。優優守常經。庶見衆生遂。世人有恒言。陰德福所萃。我言爲吏者。休戚百里寄。公聽疏幽枉。力扶免顚𨆫。見隘思援濟。見飢輒與施。持心常如一。爲政先此四。導和自迎祥。種德此無比。勝彼邀福人。祈禱冀冥庇。自汝從官日。我心常憂惴。今來食汝食。勉汝言吾志。汝若遵吾言。行此官守莅。在國爲良牧。在家爲賢嗣。持此作眞詮。家與官俱治。幸今閭里樂。南風吹麥穗。此言皆洪恩。更願衢樽醉。</text>
<title>金游觀相國 興根 一葉亭邀吟</title>,<text>茅椽簡樸用幽情。邃谷穹林對北城。玉液淸泠宜素性。雲根蒼古與長生。蓬瀛却想原非遠。邱壑相遭總可名。要識巨川經濟術。輕風駕葉溯空明。</text>
<title>甲寅夏。就養完營。登勝金亭。</title>,<text>隱映丹欞俯碧塘。遙看水樹疊淸光。林圍繡幕衣襟冷。花壓雕欄笑語香。覓句淨荷深竹處。揮觴歌扇舞衣傍。晩收碁局携筇去。步繞池邊霽月蒼。</text>
<title>和石淙徐尙書 有薰 韻</title>,<text>竹林珠露瀉煩襟。綺字通犀夙賞音。交道關情親友少。浮名閱世老年今。荊揚傳誌遺風麗。岐漆登詩古蹟欽。到日朝衣趍玉殿。斗南猶紓望京忱。</text>
<title>燕申堂次板上韻</title>,<text>玉編金簡綠牙尖。睡鴨香烟篆縷纖。竹葉淸風桐葉雨。畫欄東角下珠簾。</text>
<title>碧堂歸路。上梧木臺。</title>,<text>下樓酌飮玉流泉。梧木高臺又綺筵。匝野綠疇朝雨後。環峰粉堞夕陽邊。千園種果花如海。萬井連籬樹半烟。休悵遊期春未及。繁陰夥子更欣然。</text>
<title>梧墅閣老。病餘寄詩。句語中感恩思報。丹忱耿然。莊誦欽佩。非惟唱酬之可喜也。輒此和呈。</title>,<text>九鼎元來賴一絲。經邦弘業古人思。如公久係蒼生望。夙志靡渝白首時。名祖遺規源至行。純宗隆眷契賢姿。內家珍劑蘇微恙。衛士欣瞻赤舃儀。湖南兒女繡機絲。解寫梧翁去後思。襜冕淸標迎竹日。袴襦遺頌憇棠時。巖廊方藉調元手。山斗咸推瑞世姿。病枕冞懷醫國術。佇看紳笏賁廷儀。</text>
<title>金山寺歸路。與仲兒歷金溝衙軒書示。</title>,<text>汝是金溪舊使君。重來應復慣鄕村。官儀未及居時見。德政那能去後存。紅溆龜蓮齊結子。綠堦龍籜逬生孫。山門歸路尋留跡。欣對斑衣奉玉樽。</text>
<title>遊邊山。歷宿金堤郡。</title>,<text>金堤古名郡。原野矚眸新。浦近魚常賤。田登酒不貧。衖籬烟正夕。堰藪景宜春。官路靈區出。淸秋簇馬塵。</text>
<title>扶安西林亭</title>,<text>葱蒨蘇山畔。西林起小亭。碧泉當井甃。紅葉共堦庭。欄頭平野濶。簾額遠峰靑。東閣文書靜。朝朝步屧輕。</text>
<title>禹金巖</title>,<text>谽谺石竇氣森陰。彩卉紋苔綠映襟。割據雄圖辰與馬。周遭勝績禹偕金。磨礱呈巧由神力。慳秘藏靈認佛心。法衲蒲團留舊迹。風林怳帶讀經音。</text>
<title>前年受養於完藩。今夏又就養於瑞興衙。常有過分兢畏之意。內從李令台卿寄詩奬耀太過。讀之尤增懼惕。輒此奉和。台卿見此詩。庶諒此畏愼之心云爾。</title>,<text>隆恩報答乏毫絲。居寵常存惕若思。兄弟爲官藩邑日。西南連歲去來時。庸愚渠豈循良績。迂拙吾非宰相姿。準擬鄕園畊且釣。郵程還愧具瞻儀。</text>
<title>松京北山諸洞</title>,<text>蕪綠芳堤駐屐頻。一邱一壑摠鮮新。便有金陵懷古意。誰爲伊洛退居人。尋常臺榭皆臨水。次第園林各管春。畫圖渾似披屛錦。載酒携書願卜隣。</text>
<title>花潭</title>,<text>桃花潭水上。徐子釣魚臺。元會先天數。經綸濟世才。峩峩蒼壁峙。澹澹碧流廻。淸籟吹庭樹。依然講席開。</text>
<title>滿月臺</title>,<text>滿月荒凉半月空。弱雲狼藉瘦松風。三都尙說中京勝。一統難忘太祖功。雙闕遺墟烟渺漠。十陵深樹翠涳濛。蒼蒼夕照徘徊下。五百流光指點中。</text>
<title>贈安山鄭侍郞 德和</title>,<text>學士銀魚整野巾。山居臨水未全貧。園霜筐摘紅綾顆。浦月竿收玉尺鱗。剡棹尋蹤襟正合。潯潮通信意逾新。朝盤擧匙欣兼味。書字辛勤荷故人。</text>
<title>綏陵遷奉輓詞</title>,<text>於戲純考德之純。天理胡然哭歲寅。若使假年爲上聖。雖今在宥未中身。荐經滄劫言何忍。再値灤朝慟復新。望裏梧雲連景寢。萬年佳兆愜人神。先王志事啓宸衷。徽旨重承十載中。必愼情文前後一。至誠慈孝昔今同。吉岡獻卜神終佑。睿澤延休理始通。繼照英名垂百代。朱絃像德奏宗宮。追王懿典憲宗初。萬事蒼凉廿載餘。玉牒畫摹仁孝德。瓊函繡鋟訓謨書。東朝何忍簾帷再。宗國幸今磐石如。雷肆舊臣猶在世。秋風執紼淚盈裾。</text>
<title>徽慶園遷奉輓詞</title>,<text>忠獻之賢一國知。名門毓慶啓洪基。後人欲識宮闈德。誕我純宗上聖姿。邇班頻侍問安儀。常頌先王篤孝思。功德垂輝彤管字。宮人尙說詠歌時。宸衷追遠體慈心。鳳紼重攀愴昔今。佳氣先園同吉兆。崗松廕庇護根深。</text>
<title>仁陵遷奉輓詞</title>,<text>人讀唐虞史氏書。不知當世世何如。純宗終始臣躬覩。却想堯天舜日初。聖人姿質聖人心。純德非惟學問深。萬品同歸涵泳裏。天穹海濶迹難尋。翠栢楊岡濕暮烟。綏遷景祔共珠阡。禮成每慰東朝思。那忍追思甲午前。往歲前筵奉玉音。徽園遷兆體慈心。宮中孝養曾親見。西望梧雲愴昔今。謳歌咸頌壬午恩。誕啓慈功社稷存。金粟龍盤先隴近。宸誠躬占萬年原。喬山移仗翠華回。望望城西輦路開。郊樹夕風鳴鐸動。哭聲惟見萬人哀。灤幄朝儀接禁城。老臣前侍若爲情。欲陳二十年來事。喉哽腸摧語不成。東人須睠我宗祊。凡我東人德可忘。謨訓編成歌頌什。千秋世室奉峨璋。</text>
<title>流霞亭。賡進御製韻。幷小識</title>,<text>丁巳閏五月四日。與內閣原任提學游觀，荷屋，心庵三相公。會于斗浦之流霞亭。亭湖堂舊址也。辛丑甲戌。閣僚會遊。今春進饍後賜讌。孟夏中旬。閣僚咸集。原任提學中四相公有事未赴。是日追設。上遣中使。賜御製詩。宣內醞饌盒。臣等祗領賡進。龍圖餘四紀。榮寵荷生平。霞榭歌湛露。江湖戀闕情。</text>
<title>心菴詩體調峭搴。非拙者可跂望也。五古尤爲秀拔。雨中閒坐。衍疊前韻。奉呈匀鑒。有以敎之。</title>,<text>公駕亨逵轂。我浮坳堂舟。才分本不同。品彙各有儔。文章光焰長。芬華摠蜃樓。素志耄已及。濩落廁凡流。山翎猶自愛。澗毛亦可羞。昔士鳴窮宙。奇氣橫齊州。鮑謝及陶柳。高潔淡以悠。皎月晴川曲。微雲曉山頭。諒非學可能。抱卷添詩愁。</text>
<title>純元王后輓詞</title>,<text>始自嬪京日。承天合厚坤。孝慈本心性。忠正爲家門。化遠推閨範。功巍聽國言。今人萬孫子。世世母純元。詩人歌聖德。太姒配文王。盛際躬何幸。繁禧理固常。离筵方繼照。甲觀又呈祥。泰運忽中否。茫茫奈彼蒼。維己睠宗國。凜然無畔涯。人心何所恃。慈德常皆知。策定光洪緖。簾垂鞏泰基。原來大功烈。以聖値艱危。廿年簾化冉。艱會轉昌辰。母道兼君道。婦人有聖人。天生爲社稷。慈育若臣民。蘊美雖謙挹。庸行著至仁。巷民相語昔。恩旨每東朝。璜度編詩禮。彤毫敍舜堯。笥衣陳舊澣。帑繦省常徭。更恨攀弓淚。喬山歲月迢。金粟近先隴。蒼梧從聖妃。寒汀雲渺莽。曙苑月俙微。冊寶常儀似。簾帷昔座非。瓊觴虛待歲。萱砌愴春暉。名策舟梁慶。禁門六十年。耆班陪讌席。相職侍賓筵。未報今生奈。欲言有淚先。雪風隨黼翣。夕向仁陵前。</text>
<title>次彝齋答壺下朴相公 晦壽 詩贈賞花之期</title>,<text>却道人生生有涯。及身康健退休宜。浮世看過晴雨畫。閒居閱遍㬉寒棋。東山尙係蒼生望。老圃從尋晩節期。酒熟石樓須報我。花風二十四番吹。</text>
<title>李內兄 箕鉉 七十六歲作新春詩。要余和之。欣然走筆。爲博一粲。</title>,<text>俱是衰齡康健身。看花飮酒度芳春。吉祥壽域躋年甲。韶景蒼邱叶月寅。晩契常敦同閈友。童遊偏戀外家人。山園佳約頻相問。杖屨追尋摠比隣。</text>
<title>奉和荷屋相公生辰韻 幷小序</title>,<text>上之九年己未臘四。荷屋大丞相嶽降之辰載届。聖上眄舅氏之情。眷勤勞之績。特賜內醞法樂以寵之。公感戴恩榮。悽愴往昔。賦詩以志之。元容與賓席。作而敬歎之。奉和原韻。先太史楓臯先生乙未弧辰。恩禮如今日。而公又繼其美。是以有起句。公仁於物而盡其性。忠於主而一其誠。此邦人之所共贊。諸福之所由本。是以有第一聯。是日臘冬生明後日也。珠絃拂梅。玉盃照月。是以有第二聯。公姿禀粹美。不矯不飾。仁宜壽神全宜壽。有德於人宜壽。頤期之筭可卜。此過六七箇光陰。將圖像西樓之帖。而樂奏於庭。酒行於堂。又必有歌詩續唱者。是以有結句。此爲公頌祝。而亦寓自禱云爾。兩世公家荷聖情。生辰賜醞昔今榮。仁慈庶物由天性。忠藎三朝出至誠。錦篴噓春梅正發。瓊觴瀉臘月初明。此筵更待西樓畫。續唱歌詩飾太平。</text>
<title>閣僚前後所被恩榮。集有歷代學士院盛事。又次前韻。</title>,<text>曾陪玉輦賞花遊。太液恩波汪漾流。內醞醉歸蓮燭夜。宸章輝映鑑湖秋。舌沾茶椀宮槐蔭。手擎櫻盤埤竹幽。千載遭逢吾輩幸。榮名聖代敢云浮。</text>
<title>又疊遊字韻志懷</title>,<text>袖香花底柳邊遊。紫陌鍾聲歲月流。常近日雲恩似海。未酬塵露髩先秋。籌謨才拙釐凋弊。箋註工疎闡奧幽。但願巖廊經濟策。殫誠休道此生浮。結伴西垣翰墨遊。金閨羣彥摠賢流。尙餘丹悃憐葵日。獨抗蒼顔愧柳秋。屛跡朝端塵夢懶。棲心林下野情幽。昇平勳業諸公在。我且歌呼大白浮。</text>
<title>游觀相公園亭。會荷屋，心菴兩相公共賦。</title>,<text>居處皆靈境。三溪又此亭。蘭窓襟契素。芸架簡編靑。䂓度森繩尺。謨猷燦緯經。東岡何日起。百姓望槐庭。</text>
<title>疊前冬韻。謝趙秋潭侍郞 徽林 贈梅。</title>,<text>愛梅不解種梅法。冬半未得梅一株。無竹無肉尙可堪。一日無梅何以娛。潭友與梅結緣契。斜直疎密無所無。石湖雪坡作鄰里。陰何到此應躇躕。苾芬如入衆香國。江蘺杜若皆一隅。蒂綴萼綻分品格。皓玉之白丹砂朱。老我慵閒守山屋。淡月微霰太淸孤。聊寄一詩乞一樹。發函大笑憐顚愚。贈以綠條高四尺。繁蘂結珠春景敷。眠食坐臥與之共。艶色芳馥浸肌膚。非獨此花使人愛。愛君襟韻瀅氷壺。且欲舖張夸社伴。水淺佳詞參橫圖。</text>
<title>始興路中。見農民築室。時余有家舍修葺之役。漫吟示家兒。</title>,<text>路見農家子。夫婦共作儔。營居便作室。不用日辰諏。山木與溪石。取如己物收。樸質構且塗。不識有斲鎪。五間或七間。或濱或依邱。安臼舂刈麥。作廐飼畊牛。種樹爲藩籬。籬外開田疇。丁男又稺孫。眠食恒優優。居無事務繁。行無離別愁。得失屛機心。何營復何求。容膝自適意。棲鷦又巢鳩。回顧帝城裏。朱門起臺樓。紋檐繡窓櫳。藥欄珠簾鉤。主人金紫貴。鍾漏不知休。未學庇民術。何論經邦籌。居敞心未廣。屋葺身未修。入奢常未足。求多每未周。儉是安宅居。淸是正路由。謙謙存畏愼。枯榮如相醻。默誦苟完銘。惜福餘常留。</text>
<title>庚申孟夏。就養于季兒洪川縣衙。抵倉隅津。乘舟下奉安舘。宿楊根郡。路上雜吟五古。</title>,<text>小廬新盖茅。松枝補疎籬。老媼背負孫。一犬其後隨。初吃犢放草。三飼蠶上枝。遠嶂起靑烟。憐汝寄生涯。樹色楊根郡。山影砥平縣。溪澗籠襟袖。雲霞纈顧眄。巖葩與厓卉。暫忘行旅倦。對吏詢野情。還愧傳厨饌。笑語方未已。阿誰發歎息。戶役與公稅。收麥何敢食。乞隣供縣吏。竈冷臼如拭。腁胝終年苦。妻子恒飢色。</text>
<title>晝坐閒唫</title>,<text>園櫻半赤杏初黃。微雨新收午景長。峽水流中如錦渚。疊峰環四似滁陽。簾紋頃刻雲霞彩。衣袖尋常草木香。四野秧歌文牒靜。笑看銅綬奉瓊觴。</text>
<title>暮春雨中。邀壺山，荷屋，心菴三相公。賞花小隱草堂。賦詩題壁。</title>,<text>昨雨杏花發。今雨桃花開。羣芳日以盛。紫紅繞石臺。金菊滋舊種。玉梅列新栽。四時花相續。日日看花來。勝引欣同賞。花底小車廻。不妨綠衫濕。林霏淨纖埃。供具何嫌薄。陳蔌兼舊醅。且約懸燈夕。啓扉碧澗隈。</text>
<title>謹步心菴相公賞花小隱草堂七律韻。以資塵覽。幷題壁上。</title>,<text>樹樓西畔草爲家。北岳雲霞眺望賖。軒敞恰延羣嶂月。園深全管四時花。野情只解鄕人飮。高會欣逢長者車。錦句催觴公且住。紅桃雨濕柳烟斜。</text>
<title>余老病居窮巷。孰肯惠然。惟秋潭尙書時時送名花。可謝也。余近欲退居鄕廬。又此寫意。</title>,<text>愛君瓌偉材且美。驊騏之乘梗楠株。少游籍囿嗜成癖。笙簧鼔吹自怡娛。大小之宋藹時望。六典列據近所無。握管摛英雲霞蔚。珍駕飛騰肯躇躕。詞源滚滚沛莫禦。左右逢原如反隅。出入風議替宥密。金帶綰腰顔尙朱。圭璋令聞世推重。紳笏何難到公孤。老我本非需世器。學淺才疎只魯愚。涓埃那由報岳海。十年鼎軸空施敷。厭煩秖思遂初服。車駟金紫摠華膚。築屋漢南營契活。七月食瓜八月壺。誰遣名花來田野。桑陰擬寫畊織圖。</text>
<title>平生喜誦膂力方剛經營四方之詩。今秋潭尙書以熱河上使。作漠北之行。誠豪壯可羡。疊前韻送行。</title>,<text>男兒夙抱蓬桑志。安能守屋如守株。豪歌出塞眞快哉。飛鞚度關足歡娛。我邦褊少疆域謐。生老鄕井遠游無。今君銜命適萬里。叱馭驅車莫踟躕。燕京自是古幽幷。不過天下北一隅。滄海城郭繞粉白。西山樓閣絢碧朱。六駕避塵廵窮漠。古塞雲漲城月孤。涉險方可吐奇氣。我言非夸亦非愚。春秋㝡重行人職。誦詩何難辭令敷。須仗信義聞海內。原隰賢勞奏功膚。行槖蕭然惟書卷。北人驚歎澈氷壺。長城古多秦漢蹟。採摭爲補誌與圖。</text>
<title>辛酉夏。獅孫尹滋祿上庠。唱名之日。書贈便面志喜。</title>,<text>汝生年是我生年。年甲差分後與先。一㨾辛春蓮榜上。汝能然我未能然。汝生之日我爲情。安得看渠且長成。豈料此身臨八秩。看渠進士到門榮。金門唱榜謝恩歸。鶯㨾幱衫謁兩闈。世業須尋科目外。通經儒術是門輝。</text>
<title>仁陵改莎之役。進去奉審。宿齋室。長兒以禮判同來。夜坐志感。</title>,<text>臣是舟梁科第人。流光六十歲維辛。殊恩黼扆初元世。隆旨簾帷再御辰。粤自生民盛未有。於戲兩聖德之純。陵莎相役偕門子。翠栢西風百感新。</text>
<title>五月十五日。純元王后誕辰。而聖上以是年壬戌。舟梁舊紀也。遣大臣行酌獻禮。臣陪香將事而還。恭述感懷。</title>,<text>榴花蒲葉瑞暉新。長樂簾前賀誕辰。初載親迎周太姒。九年聽政宋宣仁。甲籌獻祝瑤觴擧。七紀追揚玉冊陳。今日重逢嘉止歲。陪香臣是慶科人。</text>
<title>七月旣望。與兩老弟有之，翼之。往尹孫滋悳玄湖亭子。泛舟同遊。兒孫諸侄俱來會。集東坡赤壁賦字。戲作七古。</title>,<text>壬戌旣望我懷長。蘇子赤壁泛舟槳。美哉風流世所獨。簫有遺響歌有章。望之如仙安所托。泝空駕葉此可方。少也來遊西江渚。桂風蘭露渺流光。天星一周水無盡。飄然飛御望蒼蒼。往者有詩相與和。今焉有酒曾所藏。倚舷長歌登舟坐。浩浩乎如溯海滄。明月長在淸風亦。千秋遊客來相將。今爲吾有又何羡。擧樽相屬棹舟郞。羽客漁侶寓淸興。徘徊臨渚更蒼茫。出世襟抱幽且淸。凌空何有千萬頃。飛盃相接橫流色。誦詩如憑吹葉聲。非取非與來又往。莫消莫長虛而盈。我苟自樂上可友。觀物寓懷獨虛明。何用美人歌且舞。喜飮臨風問酒旌。上舟下舟不知止。山色蒼鬱斗正橫。維壬此遊今我又。世間所稀樂吾生。</text>
<title>榮奠社堂里先塋</title>,<text>四世龜碑一國標。岡阡梓栢遠敷條。林塘振代文章煥。水竹扶倫節義昭。濟谷辭官尊上國。陽坡秉德輔三朝。門孫回榜恩榮重。蔭佑端由積累遙。</text>
<title>季秋見雪下。思東坡岐陽九月雪蕭條歲暮懷詩。口唫。</title>,<text>秋雲作雪下庭階。果作蕭條歲暮懷。凌寒䕺竹聲逾勁。待臘疎梅氣更佳。欲覓詩篇香醞共。爲酬歌曲古絃偕。且須玉圃瓊花遍。山畔招邀繪壁齋。</text>
<title>陽月居始興丙舍。復授中書。申尙書 錫禧 奉諭來臨。雪屋靑燈。呼酒話舊。儘奇會也。蘭契夙敦。犀襟益照。賦一律請和。</title>,<text>班心冠帶識君賢。櫻筍江南又幾年。愧竊虛名紆主眷。欣逢奇會證僚緣。恩輝鳳綍臨鄕屋。文采奎星照客筵。願借瓊篇留勝蹟。把盃相對雪花前。</text>
<title>盆梅遲發</title>,<text>四隣梅發已多時。我屋寒株放太遲。珠蘂含香雪應待。瓊枝拂影月爲期。獨專淸韻誰能競。摠殿羣芳特自持。淡泊不須華麗色。高標超俗晩逾奇。</text>
<title>寄副使朴錦舲侍郞 永輔</title>,<text>三疊驪歌惜別時。依遲車馬綠江湄。君邊塞雪飛長路。我處窓梅發數枝。尋路如披秦漢史。記遊多繹海山詞。預思冠盖相迎日。花繞園亭酒滿巵。</text>
<title>癸亥元朝</title>,<text>九耋開籌轉魯愚。山家飮水養衰軀。鄕里兒童皆七十。風塵歲月摠須臾。唱名盛際如前世。斂跡榮途卽舊吾。從此年年閒日永。花開酒熟便歡娛。</text>
<title>徽慶園遷奉輓詞</title>,<text>光膺上聖正宗嬪。降聖庚年誕聖人。景祿宮闈多吉慶。陰功區宇遍慈仁。啓祥璿祚延瓜瓞。協度璜聲佐藻蘋。羽衛從官依曩昔。重攀鳳紼愴懷新。曾覩重宸孝養時。頻隨閤外起居儀。情文永繼先王志。功德常存一國思。九載重遷終愜吉。名岡久秘始呈奇。恭惟夙昔宗祊念。保佑吾東億萬基。</text>
<title>解相職口吟</title>,<text>隆批臨宣副至情。聖恩終始荷生成。劑投沉疴神如旺。擔卸長程體便輕。一笑登樓山更好。高吟倚樹月何明。閒中料理鄕園事。一飯那禁戀闕誠。</text>
<title>李相公 憲球 輓</title>,<text>詩禮業仍鍾鼎榮。江翁種德繼忠貞。兩家夙講通家誼。一代咸推振代名。晩節祁公憂國念。實心司馬澤民誠。紼謳欲動舂歌撤。汪涕非緣故舊情。台閣耆司襯德輝。慶辰承召集彤闈。琅函抗直聲彌重。玉節持循績固稀。座設鳩筇仍巹酌。庭趨魚袋是斑衣。老成儀範難重覿。末路凄凉孰與歸。</text>
<title>與孫兒輩來住旺里楸廬。朝夕省展之餘。作二律揭壁。</title>,<text>繞崗杉栢翠。霜露幾時更。惕惕終身慕。依依孺子情。昊天那欲報。人世若爲生。茵鼎今靡逮。何心鍾駟榮。晨夕趍階砌。瞻依若室堂。樹林風不止。邱壠鳥何翔。警咳常如在。劬勞俾可忘。三言奉遺訓。明發彌懷長。</text>
<title>哲宗大王輓詞</title>,<text>己酉宮車晏駕時。風霆呼吸係安危。兩府泣陳宗社計。聖慈當日御簾帷。嗚呼英廟有神孫。居在江都城裏村。鹵簿往迎軨獵駕。祥雲捧日御端門。都人瞻望曰吾王。龍鳳其姿金玉相。純考儀容如復見。慈闈昔夢驗禎祥。聰明睿智聖人姿。武烈文謨萬億基。列聖傳心家法在。簾前授受四條辭。常求治法軼唐虞。日講䂓成對典謨。辰刻登筵過午退。臨文問答便都兪。闡徽禰室烈彌光。祖廟隆儀煥有章。南殿芬香躋寶㡧。玳峰佳氣卜珠岡。澣衣常膳屛芬華。貢獻多蠲稅不加。選吏招賢容諫諍。家人如視世臣家。堂楣二字揭安民。八域常思惠澤均。要識重宸功化迹。粹然之德藹然仁。郊駕送輶御旨宣。燕書洗謬遹追先。瑤編寫上煕倫字。瑲珮山呼玉陛前。宮人何忍說當時。誠篤情深孝與慈。一自仁岡攀紼後。居常無樂愴宸思。麥風禾雨歲連登。天自佑之人豈能。虛雲過眼風吹淚。宋代昭陵今睿陵。禧陵右麓蜿龍盤。臣奉鑾輿親審看。今日因封遵昔志。百靈長護萬年安。昔年臣是奉迎臣。先覩龍飛御極辰。南山瑞氣津虹彩。長祝天心佑聖人。中書四誥盛遭逢。愚悃敷陳每見容。爲戀主恩歸不得。如今何忍聽晨鍾。賓筵始日講筵初。承奉于今一紀餘。山海恩深何所報。欲言先咽淚盈裾。輦路依然扈從班。雲鄕仙仗幾時還。却恨湖弓攀不得。餘生猶復寄人間。</text>
<title>甲子秋。就養于季兒華判任所。住華封別舘。</title>,<text>躬歷三朝老相臣。留臺曾是保釐人。專城前後恩踰格。通判東南境比隣。近年再蒙特敎。換華廣兩通判。 食飮供歡家室竝。稻粱占稔野原均。闔門攢祝將何報。一念先思惠及民。</text>
<title>由華虹門。步上譙樓。遠望口吟。</title>,<text>譙堞屢旋轉。扶筇步屧尋。野情浮遠眺。秋色抗高吟。古殿風雲護。喬柯雨露深。閭閻遺聖澤。籬落翳桑陰。</text>
<title>華祝軒。行養老禮。</title>,<text>周遭譙堞路逶迤。飛閣流丹俯碧池。池畔柳陰諸老坐。白頭閒說正宗時。城南城北戶餘千。官閣朝開養老筵。皓髮扶筇分序坐。八旬之八㝡高年。華封俱是聖人民。生老桑麻雨露春。請祝深誠齊發願。南山奉酌獻重宸。</text>
<title>默孫小成。率往始興楸下。行榮奠。夜見兒輩賦詩。仍次其韻。唱榜日。史官宣諭曰令孫小成。予心奇喜。後日講筵。面陳榮感之意。</title>,<text>玅歲科名盛會逢。鄕廬携到酒初濃。纔從講綴陪雙隻。爲謝綸言降九重。黃帕開封 唐制二百進士試卷。黃帕開封後唱名。 先蔭藉。銀衫在抱老歡供。爐香羅拜榮輝遍。來帶華陽觀裏鍾。唐進士唱榜詩曰華陽觀裏鍾聲集。</text>
<title>廣陵倉里歸路。歷廣湖洪芍玉尙書 鍾應 亭。和板上韻。</title>,<text>弭檣廣湖畔。樓是故人居。樹綠繁陰遍。池淸暑氣除。名區今有主。夙契孰如余。安得披襟對。彈琴閱架書。</text>
<title>答李通川 喬榮</title>,<text>書函久不至。春日我思長。俸薄施常裕。年荒譽益彰。浦耕齊斥鹵。衢詠漢循良。房駟榮輝動。華褒耀篆堂。</text>
<title>春夜</title>,<text>麗景芳園春可憐。蒼然暮色草堂前。花容的皪媚初月。樹氣涳濛和遠烟。捲箔尙留遊賞伴。懸燈不撤醉吟筵。千金一刻眞堪惜。山鳥呼更且莫眠。</text>
<title>作旺里行。途上次心庵相公江居韻。</title>,<text>蒼翠涳濛望裏賖。珠峰西畔玉溪涯。樓臺逈接星辰近。林木長沾雨露多。古架籤分藏寶笈。靈泉筧引護名花。籬暉向夕農談集。自是桑麻野老家。</text>
<title>許判書 棨 輓</title>,<text>崇躋推石望。非直藉鞱靲。敦說家聲遠。蹈循儒氣兼。持躬簡制劇。理郡威生廉。講世欵平素。公私百感添。</text>
<title>陽月十九。卯君判書之生朝也。余自鄕廬上京。把酒相歡。詩以識之。</title>,<text>環海以東芸芸生。脆弱孰如吾弟兄。均藉劬勞鞠育德。保身孩提及長成。聯床對案風雨夕。光飾華萼悅嚶鳴。凡人遂願千僅一。皓鬢赤芾推時英。壽九十耄八十耋。貴周三公漢九卿。玉鳩之杖金犀帶。閭里光輝門戶榮。我以愚鹵荷蔭佑。台躔秉軸調梅羹。沙堤車纛餘二紀。焉用彼哉愧周行。山崷海汪蔑埃報。日夕省躬凜乎驚。季兮藉蔭典郡縣。節費恤匱推眞誠。正屬朝廷崇吏術。謂君三方藉治聲。刺史薦牘丞相擢。治行增秩追西京。慶會親授班惟月。騰躐雲衢何泰亨。趨庭兒子又攀誥。玅歲乘軒鏘葱珩。吾輩何修能致此。夙宵氷淵惕持盈。鍾漏倦遊棲鄕屋。梓栢烟霜心獨淸。境寂夜永思熲熲。西風海舶憂又嬰。爲伴卯君逍遙夢。聊歌飛鶴趁降庚。餘生何樂可敵此。塤箎在御樽酒迎。宋代益公稱希貴。雙老湛樂爲生平。</text>
<title>夏夜與從弟有之，景執。同柳戚景瞻 魯洙，李聖爲 鐸遠 賦。</title>,<text>揀宵延翰侶。幽室列書椷。景瞻。 傑句驚顔謝。淸言見籍咸。聖爲。 奔騰展驥騄。剴剷薦琳瑊。善之。 煮字求該味。修辭擬立諴。有之。 盪胷噴七澤。開壘據重崡。景執。 裘仲邀開逕。幼輿合在嚴。瞻。 座香客亹亹。巾墊雨𩁺𩁺。爲。 逸操絃離柱。神光劒發礛。善。 才名輸爾獨。調品愧余凡。有。 癡欲粘羲轡。狂思駕海杋。執。 鉢傳愁戛澁。麈拂恕譁諵。瞻。 東作歌苞栗。西麾掃茀欃。爲。 微凉動疎竹。遠色聚高杉。善。 爽韻噓羣籟。馨吟對百函。有。 盍簪襟共討。徙席袂相摻。執。 摛藻滌蘇硯。斸花理杜鑱。瞻。 紅霞篘淥醑。白雪疊輕衫。爲。 理驗眞機斡。功參造化劖。善。 碧滋庭草合。露洗火雲巉。有。 響答摏鍾掉。鋒劘疎嶽攙。執。 薰含谷蘭秀。心豁谿茅芟。瞻。 字欲癰須砭。書如病嗜醎。爲。 風聆添汩㶁。霧眺揷磛碞。善。 勢掣鯨騰海。氣橫馬脫銜。有。 搜奇叩扃鑰。騖遠劇風帆。執。 石蘚欺斑錦。風蕉學捲襳。瞻。 澄觀賾淵奧。安步畏嶔嵒。爲。 物類感鶼蟨。流光惜㕙毚。善。 烟霞成痼癖。書卷養饕饞。有。 燭跋眠方瞰。盃深意不嗛。執。 稜稜隘區宇。犖犖脫機緘。瞻。 馴鶴堪瘳俗。辟蠅化堲讒。爲。 情深樂坦易。譚劇恣詼詀。善。 聚室星輝德。儆筵酒立監。有。 黃河渺涯涘。追涉愧滎氾。執。</text>
<title>北海趙令元卿 鍾永 訪永柔書室。令小奚拈韻。輪筆聯句。</title>,<text>良約揀秋夜。不恡馬蹄䠨。元卿。 諧契傾帷盖。陶興開鉛槧。善之。 張槖喜早遌。陳座驚猥忝。元。 襟顔沕欵識。風韻欽素瞻。善。 州務困墨綬。朝儀夐朱䪜。元。 鸞棲縱惜滯。氂謠更救墊。善。 禀陋不直錢。情殷可贈劒。元。 荊坐延窄檻。隴烹供荒店。善。 底蘊决瓠河。外囂限鐵塹。元。 韻語疊飛屑。詞氣菀蟠爓。善。 檢書撏縵操。脩辭剷圭玷。元。 軼古恣評賞。傲俗恕踰僭。善。 攷樂嘅鍾摦。執字慕衣襜。元。 拗解黜劉餻。異方嘗郫釅。善。 溯遠窺禹穴。蒐幽破汲窆。元。 品畫撲面塵。格語痊風痁。善。 獲驪手僅叉。騰鳳翰一染。元。 咀嚼英華吐。嚥吸淸虛饜。善。 古意窮攀援。雅賞恣割占。元。 佳境詎求遠。遊典始補欠。善。 荷知愧錐穎。發蒙去車弇。元。 席鉢令怕嚴。井轄巡防厭。善。 淨几松翳 缺。崇觴菊盈坫。元。 鴨香暈博罏。蟹火候丹蒹。善。 錦障聯靠縛。牙軸互拄㼭。元。 茗韻舌本柔。竽籟耳根砭。善。 地勝添爽塏。天候際揫斂。元。 旅鴻邊聲拖。候蛩遒序驗。善。 老蛟蟠自安。宿鳥棲相念。元。 迅商颯新聆。缺䂓熲微覘。善。 渚冷收笱蟹。野暝歸獵獫。元。 噫秋憐睡僮。視夜煩癡傔。善。 荻泊山寥寥。籌漏海灧灧。元。 垂星芒動搖。橫河影泛㶑。善。 逸氣華嵩抗。雋彩斗牛閃。元。 更闌聚跋燭。寒透勅燃㮇。善。 豈以一披襟。况復雙備䪜。元。 情摯禮從簡。供薄心轉歉。善。 行藏自有恒。疢疾其如俺。元。 客行誰秣蔞。民事亟綯苫。善。 芳讌正醞藉。佳述孰揚掞。元。 關路有前期。更賦霜葉艶。善。</text>
<title>九月二十二日。頒眞殿餕果蘋婆。感飫懷核之餘。斗室，竹里，小華，李丹臯 鶴秀 諸僚聯句。</title>,<text>嘗餕感斯朝。珍果久錫貢。斗。 苞舊鐵驛遞。味新鞠旭烘。竹。 惉雨珠絡點。飫霜銀線控。華。 品列周蘋薦。賜霑漢柑送。經。 濃軟宜細噉。團圓堪把弄。丹。 橘無變踰淮。荔猶鮮馳灨。斗。 烏椑猶奴僕。朱柰差伯仲。竹。 嘉種因地靈。豔蘂冠卉衆。華。 培根辟匿蛓。護蔕防啅𪄌。經。 爛比珊瑚實。香隣葡萄甕。丹。 登籩愴文歜。分槃捧禹糉。斗。 思嗜永斯慕。薦褻非所諷。竹。 正席均賞玩。懷核戒喧鬨。華。 脃李詎遮映。凡果胥惚恫。經。 淸逾璚漿吸。爽若寒門羾。丹。 膚映華虹暈。卵濕頳虬霿。斗。 甘嚥秋剡蜜。冷嚼曉含凍。竹。 上實侈玉井。南產幷蘭棟。華。 詭訣㴑河渚。嘉號徙丹洞。經。 千壽樝猶澀。三宵棗還㑋。丹。 蘋婆語誰譯。文官名足哄。斗。 聲價慣林秀。譜系徵禽哢。竹。 霑暍病欲蘇。析酲飮可痛。華。 剖劈合芸馥。淸潤攪茶夢。經。 物愛經時珍。品豈釋名瞢。丹。 桃探曼倩袖。櫻帶摩詰鞚。斗。 瓊瑤難報瓜。琅玕愧飼鳳。竹。 嘉頌方洋洋。蕪才奈空空。華。 德飽歡何極。公退意莫傯。經。 感今仍憶舊。詩就且一中。丹。</text>
<title>載寧衙中。與羣弟有之，景執，翼之聯句。</title>,<text>我發遂西邁。脩塗騈收俴。善之。 店憇床枕疊。槖隨經卷僎。有之。 拾磴跨林峭。宛轡度麥畎。景執。 凡人儘莫如。遠方誰須謇。翼之。 屢催僕夫駕。幾閱郵亭扁。善。 興翫遞差馳。敍抱競輸輦。有。 書喜少蘓俟。榜新大宋闡。執。 懷若疊崇華。逢將决濟渷。翼。 行色喚序鴈。征鞭矯迅鴘。善。 思銜萼華韡。句添麥光剸。有。 和藹渙羇抱。談吐軼雄辯。執。 蕉葉詩誰題。玉樹句自圈。翼。 入郡劇歡喜。在途忘勞喘。善。 箎塤酬唱迭。詩書同異辨。有。 團聚共月滿。離懷若雲捲。執。 欵語吐馥蘭。連衿結珮琄。翼。 雅戲倣鉤索。奧論窺槖健。善。 歡情日以洽。豪興知者尠。有。 高曠鞭駟驤。輕健霜鷹毨。執。 欣聯寢被裯。喜稅征輈幝。翼。 抽籤千軸亂。揮毫雙手𢯻。善。 書圃捋奇權。藝苑騖廣衍。有。 篘漉醪香冽。庖供肴羞腆。執。 疎簾月隱鉤。濃茗烟繚篆。翼。 鳴鷰樑泥掠。歌鶯柳烟羂。善。 筆鋩森觚稜。詞源澄淟涊。有。 佳辰届壽席。多祜秩穀戩。執。 兒舞耀斑斕。嬌歡列瑱琠。翼。 長壽山相近。和春盃不淺。善。 雅會習家池。風流羊公峴。有。 樂意關禽鳥。活機驗肖蝡。執。 深歡殊未央。相好各有勔。翼。 或諧遺拘撿。自逸從裸跣。善。 登臨聊復樂。壤地莫云褊。有。 爽喜塵臼脫。快謝蓬戶俛。執。 畦望驗分秧。巷歌徵采菤。翼。 澮洫悶久暵。圭璧祈諸墠。善。 傍岸披林樾。臨池釣鰍鱓。有。 鄧燭化蠟燒。洋絃金柱撚。執。 脫衣椸樹梢。拂石茵苔蘚。翼。 投壺儀習雅。揮麈譚嫌諞。善。 詩健劘曹屈。才騁追檮戭。有。 熊經慕喬松。鯨吸傾淮黽。執。 花滿賞今河。琴鳴憶古單。翼。 眺濶聘眸遠。境閒矯性惼。善。 山脊樵和笛。畦腰農庤錢。有。 岸幘光風灑。携筇勝地選。執。 千村饒桑麻。百年無兵燹。翼。 遊我道德林。華汝貞亮辮。善。 渾酣覊情愜。閒吟冗累殄。有。 鼎刳軒喜聯。汗僵籍湜㥏。執。 雅會從眞率。淸遊任偃蹇。翼。 良珍元自蘊。逸跡終當展。善。 倫序樂事多。遊勝良辰撰。有。 性因全天得。工須實地踐。執。 聞樂忘食肉。耽書愛嘗臠。翼。 獵字務馳騁。畊硯忘胝趼。善。 歡齊夜床聯。句從春草緬。有。 遇勁蓄鋒銳。幷驅覺駑愞。執。 良士瞿太康。三爵戒沉湎。翼。 古翫考鍾鼎。奇賞搜丘典。善。 泉石已痼疾。書畫亦嗜癬。有。 聲催鉢盂擊。令怕刻燭剪。執。 園和幽禽哢。庭藉嘉卉軟。翼。 爐燻金縷繚。案帖練帬緶。善。 閒閱花譜續。淸欲茶經演。有。 海舫期已住。山屐遊不舛。執。 綺刈熟牟。錦箔收眠繭。翼。 泉貨通梯航。壤賦錯豫兗。善。 土風信可美。民功各相勉。有。 胷拓井陳旗。器蘊施歐璉。執。 摠爲天親樂。豈徒客懷遣。翼。 和氣調商羽。遒序閱射洗。善。 敞軒六引張。閒齋四友蕆。有。 媚眼圍野水。呈姿列雲巘。執。 席交適團欒。床眠豈轉輾。翼。 輒醉壺不罄。强吟毫屢吮。善。 聯幃宵月鑒。携袂朝露泫。有。 癡擬粘烏兎。曠思屣軒冕。執。 雜戲黜呼梟。雄詞憶賦獮。翼。 軼古媲敦彝。尋奇徵籀瑑。善。 譚從玉麈揮。韻曠彩帶繟。有。 牙香動朗吟。神淸喜滌淟。執。 諸兄摠盛名。癡弟轉有靦。翼。 風送槐龍舞。晝稀壺漏轉。善。 流水諧絃撥。高雲送唱嘽。有。 大拍手抵案。小垂劒出鞙。執。 情密常幷坐。歡來時一齞。翼。 白雲何日尋。碧溪待我沔。善。 畫廚玄雲撥。藥爐活炎熯。有。 玩理隨動靜。析經分條件。執。 射帿紅鵠動。投壺紅女孌。翼。 璀璨孰海珠。琢磨愧燕碝。善。 健筆糾蛇蚓。逸氣脫靷韅。有。 豈好相如達。樂聞邵老善。執。 旱熱苦汗簟。長霖願溢甗。翼。 工不期彫篆。鎭可需錫銑。善。 穿階竹孫長。巢松鶴胎㝃。有。 橋詩騎孟驢。鄕信寄陸犬。執。 欣情此無極。佳興詎自免。翼。 曰我兄及弟。勉勉令德顯。善。</text>
<title>會寧衙軒。與從弟景執，幕賓尹用如，洪明汝。圍棊聯句。</title>,<text>政暇喜取適。棋局傍書篋。善之。 對拈袖抽腕。倚觀枕支脅。景執。 玅化蜩方枝。潛食蠶稍葉。用如。 弛張文武幷。開闔陰陽燮。明汝。 中休料未决。終解應旋捷。善。 撞樊脫禽覊。布罝伺兎獵。執。 拓邊詫恢勳。固內恃裕業。用。 濟活術兼醫。排解力侔俠。明。 一服八高格。三分二倍捷。善。 樗戲皆奴隷。牌譜摠婢妾。執。 契約局百滿。程課旬數浹。用。 視久催疾下。手離揮更接。明。 長驅益蹭蹬。暫挫自詀讘。善。 計戶功分邑。鞏圍勢堅堞。執。 欲虢先借虞。爲趙忽奪鄴。用。 機活神無方。籌定謀不跲。明。 迷誡旁說剿。專忌他務攝。善。 急驅緩常窘。强喝弱已𢢜。執。 金堅立必雙。扃嚴布欲疊。用。 所爭射應類。不撤琴相協。明。 屢敗猶强項。請退詎緩頰。善。 絲絡行曳蛛。梅點粧翩蝶。執。 流水聽更佳。疎簾看尤愜。用。 一獲誇張每。少誤咎悔輒。明。 尋軌齊方轂。循紩襲重袷。善。 扼要虛藏實。愚敵勇示㥘。執。 坐間棲隱遯。手端飛談誱。用。 縮寸閏後楊。添一望前莢。明。 墾闢力農耒。尋數工士笈。善。 多寡棼債券。曲直聒訟牒。執。 快掃篦刮膜。廑附痣着靨。用。 雙間升量隔。五孔桃瓣浥。明。 迭設數如酬。互對等不躐。善。 猶龍是耳肉。謂馬應蹄鬣。執。 單穴着交越。均罫置仍貼。用。 爪彈激丸跳。指按遞笛擪。明。 均敵吝寸屈。饒先藉强挾。善。 警前嚴整部。投隙密偵諫。執。 乘順類拉朽。制勁抵挽㢵。用。 口計頻動鬚。目移先覘睫。明。 着黑睡脚盤。拔白老髮鑷。善。 摧堅短兵閃。遇伏飛騎䯀。執。 間置若守望。直衝同探胠。用。 圍救智齊臏。得望謀魏曄。明。 連勢長塹柵。託權中流楫。善。 拶逼掎角援。追逐踵背躡。執。 此間無謙讓。何人肯畏懾。用。 黃樓竹雨灑。白觀松香裛。明。 毒手是李陽。先聲孰陳涉。善。 褘辦服敏試。安鎭優玄慴。執。 沽酒豈用意。食魚不須鋏。用。 對坐圍花障。携會踏蘚緁。明。 長日聊優遊。好事豈迫愶。善。 選勝眞善戲。督進如相迫。執。 檀歌助瀏亮。綺句競煥燁。用。 綠添邊江潤。靑入遠山嶪。明。 吟墨因畫紙。巡盃要雙屧。善。 匝案輪四毫。圍盤交八筴。執。 售技如償直。食力同嗿饁。用。 相笑寫羇遊。勝跡留此帖。明。</text>
<title>過咸營。與翠微按使鬮韻聯句。</title>,<text>夜讌開眞率。詩令恣戲劇。翠微。 萍緣坐留芬。棠謠譽播赫。經山。 圖書堆滿案。羅綺棼爭席。翠。 燭圍香凝眉。茗熟風生腋。經。 微吟霽月昇。纖唱白雪積。翠。 艶鬟低翠影。芳喉沾瓊液。經。 素華鬪三春。香霧散九陌。翠。 佳賞龍門今。逸韻旗亭昔。經。 琴心海千尋。酒筵樓百尺。翠。 棹回剡溪舟。棊賭山陰宅。經。 只可看好月。聊以永今夕。翠。 杜橘誰滿車。髡醉可一石。經。 綺羅成雅謔。酣吟惱痼癖。翠。 爐香細成篆。閤梅初點易。經。 弄毫纈蜀錦。展牒璨和璧。翠。 不知更漏深。莫遣酒戶窄。經。 第一閨中紅。如今天下白。翠。 雪山慚高牙。海波傳重驛。經。 詩堪贈李宜。歌應誦高適。翠。 翰墨酬良辰。冠盖留佳客。經。 斂笑高雲逗。論調明珠摘。翠。 隊分對簪珥。坐密錯鞵舃。經。 抵金宵惜刻。擊鉢篇催百。翠。 啣杯繡肚瀉。秉燭朱顔惜。經。 一笑聊爲樂。羣芳不可擇。翠。 守庚昔人是。娛辰此會亦。經。 邊舘諧勝席。郵亭駐征策。翠。 絲竹樂何專。樓臺輝更益。經。 再續文園躅。異鄕留盛跡。翠。</text>
<title>閣中餞上行人淵泉尙書。與徐直閣原泉 萬淳，金待敎石陵 英淳，李待敎構堂 肯愚，金直閣石世 鼎集 聯句。</title>,<text>雅分欣方圓。離思悄不耐。淵泉。 飮餞同諸僚。贐贈追前輩。經山。 陋質慙倚葭。蕪辭愧益菜。原泉。 氣候纔杪秋。旌節趁今晦。石陵。 鬮韻詩分曹。列饌吏呈隊。搆堂。 玉關勞一別。鑾坡際三昧。石世。 慇懃惜良會。衰遲負勝槩。淵。 詢俗殊遼夏。躡境緬海岱。經。 可但慰離索。直能去滓穢。原。 班聯喜追陪。箴警常服佩。陵。 禮數寬少長。王事靡外內。搆。 攀行祈遄歸。贈留喜陪誨。石。 芝蘭固相薰。瓊琚况所愛。淵。 脩路方鵬騫。殘暑漸鷁退。經。 正朔悲奉六。客星占到再。原。 翩盖拂黍華。輕轍見石戴。陵。 出日溟渤心。晴雲巫閭背。搆。 隰原慣馳驅。篇章遍述載。石。 依遲馬嘶風。迢遰鴈橫塞。淵。 傾盖定筭半。泛槎如符代。經。 預愁關外分。且闘樽前在。原。 薊樹蟬嘒嘒。遼野草每每。陵。 關河應有限。景物自無礙。搆。 追塵廁菲薄。合席多俊乂。石。 皇華非舊觀。苞稂有餘慨。淵。 仔細爲我說。幾何不相對。經。 海嶽驚洋望。圖書窺津逮。原。 凉月照燈泓。淸嵐生遠黛。陵。 別懷增秋感。詩情藹雲態。搆。 細傾陽關杯。庶無賓筵悔。石。</text>
<title>歲夕箕城。與阿世阿䄵。鬮韻聯句。</title>,<text>旌節守歲夕。坐喜斑衣繞。經山。 政歡庭闈近。不省關河杳。基世。 銀漢動簷角。瓊雪暎林表。基年。 街燈通遠近。衢樽樂老少。經。 千符荊俗詢。三酺漢風紹。世。 豳籥迎土牛。羲輪轉星鳥。年。 飛火彩電頳。列炬雕氷皎。經。 隣邀舃交錯。巷遊袂相掉。世。 綠鵝酒灧灧。金鴨香裊裊。年。 綺席何璀璨。藻閣亦窈窕。經。 人勝剪羅縠。辛祈占𣄣旐。世。 境佳含融融。情愜釋悄悄。年。 屠蘓競斟栢。侲儺替爆篠。經。 鄕盤懷細縷。朝珮想晣燎。世。 妙曲唱玲瓏。高樓倚縹緲。年。 麗景來江干。芳信入樹杪。經。 畫虎舊俗因。飾茭何代肇。世。 繁麗侔杭越。穠艶竝代趙。年。 畫角幾報更。銀漏正度曉。經。 剪燭談屑圓。催鉢睡思攪。世。 陪遊眞盛事。新春占吉兆。年。</text>
<title>箕城乙密臺。與弟兒輩聯句。</title>,<text>崇臺成雅集。禮簡任疎誕。經山。 雨過猶雲陰。暑薄如春煖。景執。 揀勝訪杭誌。記俗續荊纂。翼之。 境會忘遠役。興飛策素懶。景聃。 角觝樓前隊。鞦韆樹間伴。基世。 咏愛焚香王。戲惕投摴侃。基年。 他鄕似吾鄕。公館亦林館。基命。 眺望何浩渺。尋搜不漫漶。經。 峴帶游登祜。關鑰餉留酇。執。 堞留王築石。井識師種稈。翼。 松檐風共灑。薇架露堪盥。聃。 棊着山陰賭。詩依金谷筭。世。 野色眼與濶。江流心共坦。年。 我有塤又箎。何用絃與管。命。 坐步連衫袖。醉飽同卓椀。經。 先蹟屹雙鐫。後承勖共纘。執。 草嫩連細茵。飥軟勝珍饊。翼。 罾 集跳鱗尺。絃敫飛羽笴。聃。 政喜湛樂且。詎爲優遊但。世。 修渚凉帆褰。劇塲汗襦袒。年。 禽語淸如腔。松陰圓似繖。命。 雨泡識魚牣。蘚印認鹿畽。經。 溯流棹歌重。陟巓屧響緩。執。 淸調和瑤徽。佳節驗玉琯。翼。 亭兼錢塘美。俗殷褒斜輨。聃。 花樹今日會。萍水此筵罕。世。 田朝雨初洽。林夕月未滿。年。 聖恩長浩蕩。一室永和衎。命。 不敢較勞逸。但願無澇暵。經。 毫勁濡鼠鬚。紙滑展鵝卵。執。 襄守日可游。滁客夕不散。翼。 庇陰培嘉樹。祝恩頌瑟瓚。聃。 烟渚蜀舶移。石灘越紗瀚。世。 游興同老少。詩語莫長短。年。 名區陪盛躅。此地情欵欵。命。</text>
<title>純元王后上尊號樂章文</title>,<text>思齊太母。維聖配聖。燕翼詒謨。基我景命。琴鍾于周。載播歌詠。簾帷于宋。載布政令。含章資元。維德之盛。我王朝廟。吉日春孟。有典有冊。徽烈無競。受玆介福。孝孫之慶。思齊一章十六句</text>
<title>哲仁王后上尊號樂章</title>,<text>帝眷興邦。聖以配聖。忠貞有世。純粹德性。助之者深。慈我萬姓。儀于京室。蘋藻是敬。化于閨門。琴鍾載詠。闡揚宸孝。維新景命。玉簡齊美。彩虹輝映。曷頌徽音。則百之慶。帝眷一章十六句</text>
<title>神貞王后上尊號樂章文</title>,<text>至哉聖慈。厚載含章。世德忠貞。毓慶篤祥。純考曰嘉。孝敬是將。配聖誕聖。景籙彌昌。如塗翼夏。若任媚姜。持謙不居。徽音益彰。宸思遵先。典冊斯煌。於萬斯年。保佑無疆。至哉一章十六句</text>
<title>年譜</title>,<text>正宗七年癸卯。二月十八日戌時。公生于漢京南部會賢坊第。八年甲辰公二歲。九年乙巳公三歲。十年丙午公四歲。經紅疹○始學書。十一年丁未公五歲。十二年戊申公六歲。秋經痘膿甚重。方煎人蔘。忽有飛鵲掠罐而覆。試牛黃輒效。○始作句曰杏木乙坐鳴。長者稱有音響精彩。十三年己酉公七歲。長者因事戒責。公輒悔曰爲人子而爲父母之所不欲。非事親之道也。終身無違。十四年庚戌公八歲。十五年辛亥公九歲。議政公每對客。輒令從傍記之。公之善於記注。本於此。十六年壬子公十歲。十七年癸丑公十一歲。赴庠製童蒙試狀元。十八年甲寅公十二歲。十九年乙卯公十三歲。冬夜讀書至五更。占簷星爲候。曉又起。至平明掬庭雪洗面。以爲常。二十年丙辰公十四歲。始作科體詩。二十一年丁巳公十五歲。七月冠聘夫人金氏。系江陵。禮判啓洛女。戶判翼獻公華鎭孫。翼獻公見公執其手曰他日必大顯。汝祖有厚德而位未稱。其在汝乎。每見輒以先輩名碩言行勉之。二十二年戊午公十六歲。做賦表各體。二十三年己未公十七歲。二十四年庚申公十八歲。純祖元年辛酉公十九歲。做科策○赴式年試入格。會試不利。二年壬戌公二十歲。十月赴嘉禮慶科。庭試初試。以表入格。殿試登乙科第二名。○公始釋褐。桐漁李公相璜曰君廊廟器也。須自護。異日無忘吾言。三年癸亥公二十一歲。正月以假注書。參太廟景慕宮展謁。上顧承旨曰是誰也。注視良久。眷顧之恩始此。○冬參召對。命修進筵說。盖爲試記注才也。後筵承褒敎。○在堂后。徐相公龍輔曰內蘊而精華外著。遠大器也。勉之曰昔兪相公拓基爲習國朝故事。求拜假史三年。後多需用。君亦勿辭假官也。四年甲子公二十二歲。隷承文院權知副正字。○直堂后。夜宣饌政院。敎與入直注書共之。厥明入侍。上曰注書共饌乎。宣饌近臣。御極後初有也。仍命進參召對。五年乙丑公二十三歲。正月貞純大妃昇遐。參哭班。○六月入注書薦。○冬赴漢學講。坐不講。例與諸文臣不講者。同入禁推傳旨。上命別捧而特原之。異數也。○蒙賜新印大學類義。六年丙寅公二十四歲。正月以假注參賓筵。上曰今日上下酬酌。大關義理。必詳細記注也。先是右相金達淳初筵。請褒贈景慕宮代理時上書之朴致遠，尹在謙。以闡先世子容諫之德。原書已入丙申洗草。上命右相進而覽之。是日特行賓對。下詢右相擧條。領相徐邁修遽稱爲忠愛。旣而宰臣臺臣迭討右相甚嚴。臺疏有曰別兼春秋徐有恂圖改筵本。幸賴注書之據理不改。盖筵本上曰右相初筵擧條。領左相見之乎。領相姪有恂以爲左右相初筵擧條。領相見之乎。而記注錯誤。換改一字云云。公堅拒不聽也。領相書啓以爲自上所詢。並擧左右相。而筵說只書右字。似是錯誤。批曰予之所詢於卿者。只擧金達淳事。則今此左字云云之說何也。卿聽瑩之致也。命別兼拿問。亦有公問啓之敎。公以實對。○冬參召對。上欲公之近前。命翰注分左右。講對時分史官自公始。七年丁卯公二十五歲。秋擬事變假注書。上召問承旨曰何擬是啣也。對曰推鞫時峻選例也。上曰然乎。遂點下。○八月參翰林都堂會圈召試。被選第二。特敎付檢閱。○禁直應製御考高等。輒蒙賜書。○上御暎花堂。命承史閣臣射。頒賜有差。諸臣奉箋稱謝。上命板揭于暎花堂及閣院。而堂后揭者公所書也。自是內苑陪射之會。太液泛舟之宴。每被宣召。賞賚便蕃。○晝講賜韓濩所書千字文及趙孟頫所書七月篇。皆新印也。八年戊辰公二十六歲。四月奉安正宗誌狀于江陵五臺山史庫。兼行實錄曝曬。是行觀楓嶽。○因館䂓不就直。特敎陞奉敎。旋命陞六。○拜文臣兼宣傳官。九年己巳公二十七歲。入弘文館拜副修撰。○講筵奏曰殿下自恃聰明。有一毫自多自聖之心。則君德日孤。臣等雖無似。豈不勝於近習便嬖乎。人主無友朋。惟臣隣可與也。○差平安道京試官。○拜東學敎授。十年庚午公二十八歲。正月拜修撰。○二月拜副校理。常參奏曰大僚以言路爲奏。言路云者。非惟指衮躬闕失。官師寮采。隨事規箴。近來未有言某人某事當否。某官某政得失。豈皆奉職無愆。誠以緘默成習也。此在在上者導之使言也。上奬以切實。○上臨後苑試武藝。公在館直。立草疏陳戒。尾陳灾歲恤民之政。上下凡數千言。上奬之曰眞是鐵中錚錚之言也。或以疏辭謂逼廟堂。領揆金公載瓚曰言直矣。我當知感。又何引乎。遂擬公檢詳。時人兩韙之。○拜司諫院獻納。○拜修撰。○辟訓局從事官。○拜校理。○冬覲議政公于永柔縣任所。十一年辛未公二十九歲。六月特除司憲府持平。使參臺諫。宣醞於德游堂。登筵則又除館職。筵退後除副應敎。參玉堂會筵于資政殿。講詩傳。○差問事郞廳。○拜掌令。公在館職時。因大僚箚辭。手書上疏自引。御筆書勿辭察職之批于疏紙以下。見者榮之。○八月作永柔覲行。○十二月拜副校理。承召還都。聞關西土賊犯嘉山。卽日還發。十二年壬申公三十歲。正月抵永柔。時土賊尙屯定州城。民情繹騷。公侍側不離。亂平還。○拜軍資監正。移拜應敎。○拜侍講院弼善。○差問禮官。以世子冊封勅也。○拜謝恩使書狀官。以議政公降甲在開歲。陳情蒙遞。十三年癸酉公三十一歲。拜司諫院司諫。陳疏作永柔覲行。○辟兵曹正郞▣圈。拜奎章閣直閣兼校書館校理。以正宗御製校正印役也。○拜兼弼善。○差式年監試副試。○拜司僕正。○上候在靜攝中。一日之內。講對頻數。公以臨御冷軒。常膳違時。宜體殿宮惟憂之念。反復陳奏。縷縷移時。而始終注聽。盖素察公之有忠悃也。朴公周壽語公曰宮中皆以君爲忠。上有愆候。焦慮形於色。勉戒之奏。人皆感歎。乙未公在史局。申太史在植曰近見純廟紀事。靜攝中惓惓陳勉者。惟君一人。吾特書諸策。令後世知有忠告之臣。十四年甲戌公三十二歲。拜司憲府執義。○正宗御製印粧訖。賜豹皮。○四月覲議政公于載寧郡任所。○列聖御製合附本訖印進書。進通政階拜右副承旨。○差檢校直閣。○十一月長子基世生。○拜兵曹參知。十五年乙亥公三十三歲。以閣臣登診筵。勤講恤民。縷縷陳勉。○拜左副承旨。○拜侍講院輔德。○十二月惠慶宮薨逝。參哭班。十六年丙子公三十四歲。二月詣江華外閣。以惠慶宮敎命冊印陪來也。○四月覲議政公于順興府任所。是行省東萊龍宮先塋。○閏六月。仲子基䄵生。○通擬禮曹參議。是時官制之極掄也。○拜右承旨。十七年丁丑公三十五歲。拜兼輔德。十八年戊寅公三十六歲。拜禮曹參議。○三月覲議政公于晉州牧任所。○拜左承旨。十九年己卯公三十七歲。拜吏曹參議。○拜兵曹參知陞參議。○拜成均館大司成。時南相公公轍以銓泮復舊例通擬事筵奏也。○拜刑曹參議。○拜司諫院大司諫。時臺疏有外托陳勉。內售挾雜。諸臺至聲討。公疏言彼疏之可討。在於挾雜。若就句語之近似陳勉者。斷成罪案。則是諫官陳勉而獲罪也。諸臺事甚不審。請幷施譴罷。批曰爾言明白曉人。可謂得體。○夏嫁女于尹周鎭。時公以承旨。連因特敎持被。納徵之夕。亦承命院直。夜中特遞。經三日又拜。寔蒙俯燭也。○五月季子基命生。○秋湖西大水。數千戶頹渰。特差公慰諭使。公躬審面諭。宣上德意。仍啓陳事宜十五條以聞。廟堂禀施之。民不知灾。○十月王世子行嘉禮。特差公禮房承旨。進嘉善階。行右承旨轉左。兼同知義禁府，春秋館事，都摠府副摠管，漢城府右尹。公貴至列卿。常侍寢。必躬灑掃曰事親豈使人爲乎。未有私所。賓至則雖寒節。戶外迎話。議政公性峻嚴少許可。而嘗語人曰是孝子也。○拜寧邊府使。○通擬弘文館副提學。以未下直守令啓請也。二十年庚辰公三十八歲。春陪兩親赴衙。一日杖一校。太夫人諭曰吾不忍聞汝杖人聲。公自是益務寬恕不用杖。西人至今誦之。二十一年辛巳公三十九歲。三月孝懿王后昇遐。詣館所擧哀。○本府有留防砲手設科試藝。民馬兩庫之官用斂民者。悉蠲減。○抄特進官。○秋平壤有沴氣。上命公禳灾。差慰諭使。公慰諭後。馳啓陳撫恤之政。因曰可言之會也。卽具疏備陳西路結摠之濫斂。穀簿之虛錄。侵害於民者。一切矯革之方。與夫淸任路振鄕綱收人才諸條以上。上採用之。旣歸一路人鐫石繪像以頌之。二十二年壬午公四十歲。議政公年七十。推恩加通政階。公行養老宴。又抄貧民之有父母者給米肉。○拜承旨。承騎馹下諭。○拜都承旨。○八月丁議政公憂。○十月行襄禮于楊州馬山地。二十三年癸未公四十一歲。二十四年甲申公四十二歲。十月丁太夫人李氏憂。○十二月。自楊州緬奉于始興阿旺里坐甲之原。夫人祔焉。公受先大夫執手之遺托三言。曰遠勢利。養精力。擇交遊。公終身服膺。至以三思扁之於丙廬。常目監戒。二十五年乙酉公四十三歲。二十六年丙戌公四十四歲。制闋。往處丙舍。朝夕瞻依焉。公居喪。雖暑月不脫衰。晝日亦不入內室。六年哭奠必躬行。未嘗闕參謁墓。課月一不廢也。公仲父參議公莅仁川。携庖肉以勸之。公不卽匕。參議公曰制畢不食肉。所執過矣。公曰非不欲也。胃弱不受。久而後始進。○拜漢城府左尹。○拜兵曹參判。二十七年丁亥公四十五歲。正月差備局堂上。○薦拜全羅監司。疏陳不洎。三辭不赴。○拜同知中樞府事。○王世子代理。以大諫參賓對。陳勉以敬天愛民。○三月拜江原監司。陳辭章。批有任卿東藩。意有在焉之敎。○七月元孫誕生。公登布政門樓。張樂飯士女。○廵嶺東。二十八年戊子公四十六歲。狀陳道內諸瘼矯捄之方。凡十二條。而捐廩補弊。亦非一二矣。世子特賜答。以爲民爲公之心。溢於言表褒之。○三陟有久獄。査釋疏寃。○秋還拜吏曹參判，藝文館提學。○拜同義禁同經筵。○拜戶曹參判。○拜左副賓客。○拜司譯院提調。二十九年己丑公四十七歲。拜奎章閣直提學。○拜大司諫。上書請朴綺壽宥還。時朴公以憲長。論進饌時女伶事被竄。旣而特宥。而辭敎過中。公又上書直言之曰蓄怒於旣原之後。吝過於將改之際。書入十三日。承未安之批。○八月北關警水。會寧府使凡四改望。而公以低望蒙點。公力疾赴任。十六社各置穀百石。名曰民倉。烏啼嶺田土。許耕收稅。付書院。蠲海面城丁米布商稅。○公以北關關防重地。備虞甚疎。著北畧擬議，鐵北拾錄等篇。公始之任。民頑不畏刑。公曰不敎而罰亦虐也。幷去刑具。諄諄誨諭如發蒙。行之數月。民乃感悅。至於淸商開市。一以信義施之。後三十餘年。公之外弟李評事參鉉至會寧監市。有淸人來問公起居曰聞李公爲鄭大臣近戚故來探。三十年庚寅公四十八歲。五月王世子薨逝。詣館所擧哀。爲奔慰屢呈辭單。○九月擢陞資憲。因領相南公公轍奏也。○還差備局堂上。關東勾管。○拜知經筵。○賓對奏會寧支差胡館宇修補及進排各種之斂於民者。劃給公穀耗。又請蠲白徵稅千餘結。並蒙允許。○拜司憲府大司憲。三十一年辛卯公四十九歲。差式年監試覆試試官。○差館伴使。世孫冊封勅也。○拜奎章閣提學。○差生劃主試。○拜都摠管。○拜刑曹判書。○拜知中樞府事。○拜右副賓客。○拜弘文館提學。○拜知春秋。○拜年貢正使赴燕。露宿溫井。有詩云枕上星辰動。床邊虎豹眠。楓臯金太史祖淳曰有大官氣像。楓臯常呼以少友。爲作贊曰水則有龍。山則有鳳。惟經山子。超脫塵鞚。入燕與太學士卓海帆秉恬，尙書朱茮堂爲弼，蔣春坊立鏞，帥翰林方蔚，李秀才宗溎。證交唱酬。有燕行錄。三十二年壬辰公五十歲。春還拜工曹判書兼宗簿寺提調。○拜同知成均館事。三十三年癸巳公五十一歲。薦拜水原府留守。歲饑俵田灾。書標分民。民受均惠。蠲官俸裕民食。一境無顚連者。○八月孫範朝生。○冬移拜平安監司。廟剡也。三十四年甲午公五十二歲。夏大雨。義州漂頹戶二千。博川六百餘戶。防堰亦潰。送褊裨慰撫。分給錢米。又劃財助之。役不日而堰成。本道軍餉穀慈母山城補城穀耗條不足。歲縮元穀。辦劃二萬四千斛。盡充元穀。軍餉及支敕接使之需。刱定䂓例。永無濫斂之弊。平壤府軍布。城內外地稅戶役。外城軍錢。各廳舊債。民庫加下。並捐廩作穀。取耗補弊。買學田以勸儒業。防戶斂以贍民窮。補餼料以撫部屬。其數亦以萬計。驛站罷橫濫之例。糴政著新釐之式。民情大悅。一省始息肩。廵行列邑。凡重囚之可疑者。親査審問。還營取積久陳案。服念求生。疏釋者甚衆。有惟輕錄五冊。○以俸餘乃儲白金五千兩於慈母山城。以備緩急。○十一月純祖大王昇遐。疏請因封前解還。批以此非道臣言私之時。憲宗元年乙未公五十三歲。夏北使臨境。供億有條。較恒例節省過半。○大提學圈準點。○六月上辭疏遞還。西民之立石建祠。殆無邑不然。○差實錄纂修堂上。○差東堂初試上試。○兼造紙署提調。○差關北句管。○賓筵奏關西事四條。並從之。二年丙申公五十四歲。正月拜兵曹判書。○純祖翼宗御製印進訖。陞正憲階。○拜內醫院提調。○差實錄校正堂上。○差祔廟尊崇都監提調。○差大王大妃樂章文製述官。三年丁酉公五十五歲。尊崇禮成。進崇政階。以敦匠勞也。○拜判義禁府事。○差文科覆試上試。○特除禮曹判書。以德溫公主吉禮也。禮成蒙錫馬。○十月長子基世擢嘉禮慶科。公以講官登筵。基世以假注書入侍。上拈座目中假注書名字。以示喜悅之意。四年戊戌公五十六歲。濬源殿影幀移摹告成。以禮堂陪進永興還。奏本殿忠義守僕給料。爲長番衛護。○實錄印訖及陪進勞。連蒙錫馬。○拜吏曹判書。議薦學行人成近默，李敏行，洪直弼，李亮淵。五年己亥公五十七歲。以尹敬圭擬差齋郞。故知事光顔子也。光顔因撤院時事被罪旋敍。泮儒捲堂。語逼政注。公陳疏自引。批以是非之際。宜欲一伸。仍蒙遞。翌日陳徑行疏。掌令李魯確疏斥詬辱。至請竄配。賜批嚴責而遞其職。公惶蹙往寓始興丙舍。拜弘提禮判。命嚴飭上來。又命金吾問備。仍命捧入肅單。又有不肅命則不就寢之慈敎。自夜至朝。飭旨屢降。又命問啓。公纔入院。旋飭肅命。公直退。上嚴敎譴罷。又數月連降除飭。公又不膺命。投畀于南陽地。浹旬賜環。寓丙舍。特拜漢城判尹。慈敎有曰近開講筵。宜卽上來。公因縣道陳難冒之情。賜隆批。仍飭明日肅命。公又不膺。又命金吾問備。旋卽分揀。飭肅命如向日。公又直退。慈敎曰朝廷之上。無此一人。誠亦狼狽。素執冞堅。前後敦飭。都歸虛文。無可致之道。則使之任行其志而已。仍命遞。尋拜藝提，藥提。慈敎曰處義之道。惟當稱停。向日處分。自不免過中。今番特除。意有所在。自政院嚴飭牌招。公又陳疏懇籲。批又隆摯。翌日以湯劑擧行下飭敎。公不獲已赴院。○拜內贍寺提調。六年庚子公五十八歲。三月薦拜咸鏡監司。再上章引前義力辭不許。仍施補外之典。使之當日辭朝。公赴任。歲大荒。發廩賑饑。民無捐瘠。减還穀之虛留。募耕陳田。養士興學。祀賢恤隷之資。幷辦補定規。咸興城內外戶錢及橋樑之費。蕩其舊斂。備穀取耗。以補民役。道內撿獄。年久未决者。並審理多傅生。酌勘關北之紀績頌惠。一如西民。秋大熟。行男女老人宴。又行鄕飮鄕約。是擧自寧邊始。所至輒行。七年辛丑公五十九歲。正月拜都摠管。還差備堂兼差湖南勾管。○四月枚卜。拜議政府右議政。上遣史官諭曰卿之引義不出。三年于玆矣。迺者爰立。不待夢卜。卿雖欲復事逡廵。不可得也。卿是我先朝初年。已蒙簡拔眷顧之恩。自予胄筵。久效輔導之誠者也。卿以韋平之閥。世濟其美。而重之端亮之姿。明達之識。淸儉之操。謙約之行。積之久而發之遲。庶可以上贊君德。下匡世道。而民與國有賴也。卿其毋提往事。勿拘故䂓。公自銓部事後。永劃自靖。間雖怵迫嚴命。一二承膺。盖不得已也。至承是命。惶懔靡措。逬出江郊。至再諭。陳疏畧曰旣負酬報之初心。仍墜愼約之先䂓。忝臣門戶。敗臣一生。行則羞影。居則愧漏。山藪雖恢而瑕垢無可藏之地。星霜屢閱而滓穢無可湔之期。厚造徒荷於曲費。微諒已矢於永劃。自分爲明時之棄物而已。批曰一一條辨。反恐有傷於事面。蔽一言曰橫逆也。橫逆之來。事過則已。又降別諭。至第四疏曰質已虧矣。名已僇矣。雖雷霆在上。鈇鉞隨後。蠢動無路。只有死而已。批有予小子無足與有爲之敎。至遣亞卿偕來。公惶懔不敢偃處城闉之近。胥罪於始興縣獄。連下別諭。不敢附對。敎曰敬禮自敬禮。分義自分義。命罷職。領相趙公寅永奏曰人臣去就。寧激無渝。其在敬大臣之義。尤當優容。未幾復授相職。公又疏申懇。至再諭曰誠有所未盡。禮有所未備。予何惜非常之擧。公驚惶詣金吾胥命。上諭曰昨諭特收。予方臨軒而待之。公不敢終辭。遂出肅。上引見諭以太過。公面陳血懇。退復申籲。賜優批勉之。○拜內醫院都提調。○賓對。公以勤學愛民。容諫恤獄陳勉。上幷嘉納。○拜司甕院都提調。八年壬寅公六十歲。拜景慕宮御營廳都提調。○因久旱行賓對。奏曰應天之道。惟在懋實。求直言以補闕遺。飭長吏以察幽隱。疏寃枉以導和氣。預儲積以濟窮乏。此非徒虛言而已。著之施爲。發之政令。然後可以感格于天。而必得冥應矣。比年以前則殿下冲歲也。八域民庶之心。正待今日。聖上自修之道。無加於前。則其於八域之民望何哉。上爲之動容。○因病陳辭疏不許。○冬陞拜左議政。賓筵奏擇守令嚴黜陟。法司堂上。另擇久任。詞訟衙門。勿致癏曠。雖値齋日。亦爲獻讞。無俾滯囚。上並可之。九年癸卯公六十一歲。筵陳以勤儉仁敬。爲致壽之道。敬天法祖愛民。爲福祿之基。又以各宮屬之侵奪鄕民者。另加痛禁。編配後親年滿七十者。宜令宥還。並奏行之。○二月回甲日。上遣掖隷詢起居。賜蔘茸。○以健陵顯隆園親祭亞獻官。蒙錫馬。○連上辭疏。遞付判中樞府事。○以綏陵亞獻官。賜豹皮。○孝顯王后喪。笠制獻議。○以孝顯王后謚冊文製進蒙錫馬。十年甲辰公六十二歲。陞付領中樞府事。○以元陵景陵親祭亞獻官蒙錫馬。○禫後用樂獻議。○差王妃冊封嘉禮正使。雲石趙公寅永見公朝服渝甚。新製送之曰重其儀也。公平居未嘗經意於服飾。常衣大布麤帛。晩年家人進輕煗亦衣之。時人謂公儉而不自知也。○製進王妃冊封敎命文。以正使製述勞。蒙賜鞍馬。十一年乙巳公六十三歲。南麓搆一樓。名曰花樹。盖倣韋家故事也。春秋選日會族黨。歲爲常。○九月就養于長子成川任所。十二年丙午公六十四歲。正月上以綏陵遷奉。專撥收議。對以此事至重且大。詳審廣議而行之。○二月自成川還。奏關西民事切急者三條。幷蒙允從。○五月行綏陵遷奉禮。大王大妃緬服。獻議以緦服定。自啓陵至虞祭親行。凡五次動駕。公以藥院都相輒扈駕。一日道遇大雷雨。水及馬腹。公單騎馳入轎前問候。陪進衛內。聞者稱得大臣體。○以表石陰記製述官蒙錫馬。○診筵奏曰臣周旋講幄久矣。以勤學愛民四字。始終懇懇。今日不講。明日不讀。一日二日。光陰如流。此過幾日。聖籌過二十。亦豈無追悔之心乎。殿下深居九重。民生之艱難疾苦。耳目所不及。故認以已安而無憂。然終歲勤苦。不給徭稅。凍餒流徙。無所控告。日夜之所仰望者。卽殿下仁心愛恤也。○上下敎政院曰中宮殿問候。依古例釐正。盖古例藥院日次則口傳問安。當殿有事時及隆冬盛暑則啓辭。而日次啓辭及大臣登筵時問候。純祖辛巳以後例也。公以藥提在本院曰行之已久。儀節旣成。不可遽議。以啓爭之。與僚相再箚。上不從。至日次問候啓辭依例書入。命入侍。上敎屢勤。而愈爭執不已曰不敢自本院遽議釐正。上引問安啓辭。擧筆欲釐正。公高聲奏曰不當如此。牽裾止之者三。仍曰臣大官也。所言且是。殿下豈可不開納乎。請亟下啓辭之批。上曰筵退當下批。及退只承兩慈殿問候批。又啓箚屢爭之。荐承嚴敎。翌年元朝賀禮。公陞殿問兩慈殿氣候。奏曰元朝也。慶辰也。中宮殿氣候何如。上曰古例乎。公以往例對。十三年丁未公六十五歲。差正宗純宗翼宗三朝寶鑑校正大臣。○以純宗大王上號玉冊文製述官賜豹皮。公每爲文。後生末學有贊之者。輒喜從之。或疑改未必勝。公曰與其均也。從人更佳。十四年戊申公六十六歲。以上號都監都提調賜鞍馬。○秋拜領議政。上諭以知卿取卿者。卽惟曰經術文學之彌綸鎭安也。公疏辭者再至四。諭曰卿是先朝眷遇之臣。小子依毗之相。人亦有言。必曰世好。歷數朝廷。豈有予與卿之世好乎。公感激出膺。乃陳戒曰人之失學。其病厭怠。伏聞燕居常親簡編。頻接近臣。决知我殿下非厭學怠政。但姑息成習。志氣未立。不能移此心而加諸彼耳。上動容曰厭學怠政。儘是切中之言。誠覺瞿然。又以保嗇節用。嚴科試及痛禁各宮內寺之濫稅。反復爲奏。上奬以憂愛。又奏薦善治守令之績著者。隨窠甄用。上允從之。○以綏陵親祭亞獻官。蒙錫馬。○以御製校閱閣臣。蒙錫馬。○三朝寶鑑印訖。蒙鞍馬。○行進書儀。以監法先王六事陳勉。曰典學勤政愛民用人昭儉來諫也。仍請自今課講寶鑑。見一政之美則必傚則之曰我先王之政也。聞一事之善則必遵施之曰我先王之事也。國人必大悅曰先王德化之盛。復見於今日矣。上曰所陳切至。寧不銘念。又奏平壤府糴穀多欠。爲民邑痼弊。請更張。上曰幾何。公曰八萬七千餘矣。上曰民弊至此。何惜公穀。特蕩之。○十月因洗草宣醞。謝箋入侍。上示吏曹正郞柳宜貞疏。盖應旨陳勉。而至請宥金興根也。上曰是雖應旨。覬覦朝廷。嘗試君父。寧有是乎。公曰向令在野臣盡言無諱。今有此嚴敎則渠之所犯反爲小。而殿下包容之德所損大矣。上曰設有句語中荒雜。予豈不包容乎。雖覬覦嘗試。求言陳疏則置而勿論可乎。公曰善則用之。不善則置之。亦何足傷。古人有言曰詢于芻蕘。芻蕘之言。豈盡善乎。上曰卿於此謂以無傷。苟如是。國何以爲國乎。公曰求言而反罪之。言路自此塞矣。然則亦國何以爲國乎。是日天威震疊。殿上侍者皆股栗。公退胥金吾。敎曰領相事不勝慨然。堯曰宥之三。皐陶曰殺之三。今日之事反是。命罷職。○十二月特敍付判中樞。十五年己酉公六十七歲。五月東朝寶甲載回。上特遣史官敦召。連籲請勘。賜溫批。公赴賀班。○六月憲宗大王昇遐。大王大妃垂簾定策。命公奉迎哲宗于沁都。公奏曰此事重大。敬書定策之敎。印御寶奉彩轝宜矣。又令尙方進白袍帶。陪衛儀節咸備焉。翌日抵沁邸。又翌日奉還。詣殯殿發哀。卽日冠御極。依成宗故事也。慈聖曰宗社之付托有人。公曰臣聞沁人言南山有瑞氣者三日。渡甲津有彩虹起於岸。橫長江如橋。見者異之。此所謂國之將興。必有禎祥者也。又奏曰公除翌日開講。卽列聖朝故事。惟慈聖以宗社爲念。慈聖曰予婦人也。所恃惟諸大臣耳。公曰臣等敢不盡心夾輔。皇明神宗冲年。早起課讀。晏則皇太后躬詣寢閤。呼曰皇上起未。講官已會。太后敎勉之勤如此。故神宗得就學業矣。時上下悲遑。羣情憂懼。公特奏禎祥以鎭之。○七月公除翌日承候。奏曰昔漢宣帝之迎立也。欲天下民信悅而愛戴之。則霍光曰皇曾孫在民間。讀詩孝經論語。盖帝王萬善。必以讀書爲先也。以奉迎勞賜鞍馬。○憲廟祝式獻議。○八月復拜領議政。再疏。批下有不敢附對之敎。旋命收還。慈敎又反複惻怛。公不敢固辭。乃出膺。陳勉曰今殿下春秋鼎盛。聰明卓越。而學工則無異冲歲。此誠汲汲時也。古之賢臣勉其君。必曰近法祖宗。臣請以耳目之所覩記詳陳之。我純祖大王敬天則燕居常存寅畏。奉先則攝享亦致心齋。臨下則任老成而抑近習。勤學則晝接夜訪。樂而無倦。雖靜攝之中。手不釋卷。愛民則蠲供蕩逋。减徭恤窮。節儉則內廚不供珍異。御衣常經澣濯。常敎曰儉者列聖之家法也。納諫則寬容翕受。導以無諱。常敎曰君心先正。始可聽言。願殿下以是法焉。慈聖謂上曰言言是實。留神諦聽。又奏臺閣卽公議之所自出。而與人主爭是非者也。摧折督迫。非聖代美事。雖咈上意。色容優待。以重言官焉。仍請敍罷削之五臺。慈聖曰大臣之言。出於規諫。五臺特敍。○九月始開講筵。公每詳繹旨義以開發之。上輒曰曉然。○以憲宗表石陰記製述官及請謚上謚下玄宮時勞。並蒙鞍馬之典。○以別迎慰使。延冊封勑于弘濟院。上勅瑞常，副勅和色本請見曰老大臣精力好矣。且見令嗣御前侍從。東坡詩所謂有子才如不覊馬。知君心似後凋松。想知閤下人品家學。爲東方盛。○筵奏嚴考課擇守令。仍請令秋曹課日會坐。審査寃獄。外道則究覈登聞。引程子語曰君子於天下事。無所不盡其忠。議獄緩死。最其大者。東朝顧謂上曰此奏所當銘念。公嘗曰捄得一分弊。民受一分惠。凡於生民切骨寃鬱之事。猶恐不及。不憚煩瀆。陳奏必行。如蕩逋還禁濫稅議刑獄。終始惻怛懇勤者也。哲宗元年庚戌公六十八歲。引病再籲。承未安批。逬出城外。上爲之收還。三疏不允。○拜扈衛大將。○以仁陵親祭亞獻官蒙錫馬。○御書天保詩八幅以下。○以憲宗御製奉印閣臣蒙錫馬。○道光皇帝訃勑來。半年間上國冠盖再。我國專价七。三道及松灣請劃之報日至。公晝宵慮度。左右拮据。民不知迎送之苦。○差憲宗實錄摠裁官。○賓筵奏甲山三水民逋折米。定爲分留恒摠。關西添餉之均俵。海西加作之無濫。並令另飭。仍誦宋太宗戒石銘曰爾俸爾祿。民膏民脂。下民易虐。上天難欺。皇明及今中國。令刻揭縣衙。盖欲使天下守宰。常目畏愼也。東朝顧謂上曰此豈但爲守宰之所戒。人主亦當爲戒也。○陳七疏不許。未幾趙公寅永復拜相。公以位次爲左議政。又申懇獲準。付領樞。二年辛亥公六十九歲。六月眞宗室祧遷當否獻議。○拜祔廟尊崇都監都提調，訓局都提調。○以兩都監提調及徽定殿玉冊文製述官。蒙錫馬。○九月差嘉禮正使。禮成蒙錫馬。○有鞫獄承委官之命。原任替行。罕例也。再辭不許。府坐數日。又箚免。三年壬子公七十歲。正月入耆社。○四月爲耆老會於花樹樓。會者七人。徐判書俊輔年八十三。尹判書致謙年八十一。安判書光直年七十七。趙判書冀永，李判書魯秉年俱七十三。李判書若愚年七十一。公與金判樞道喜年俱七十。拈司馬溫公稀字韻。聯書刻揭樓楣。○上行朝參。奏曰民事之急務有三。一曰恤困窮。英廟每下惻怛之敎。至有召見流民。親賜糧資。二曰寬刑獄。正廟每於諸道囚案。親加判付。自朝繼夜。不知爲倦。疏釋甚多。三曰久任守令。純廟深察數易之弊。爲吏者多久於任。或仍任其徑遞者。謹將三朝盛德而條陳之。上嘉納。○上引年疏。上手批不許。仍具再疏不卽上。或問之。公曰求退者。當進而退也。吾有何復進而必欲退耶。求退極致也。吾欲欠此一節。公嘗曰余釋褐初。心自思量曰事君當勿欺。處事要正直。自是凡事來斯順應。不求不避。榮悴得失。並不存心。或有問方在榮塗。或有躁進心否。公曰得一官輒以爲分斯足矣。躁進之心。何自生乎。○以大王大妃尊號玉寶書寫官蒙錫馬。○文苑黼黻續編成。命公撰進跋文。○以經筵禮繁而體嚴。奏依皇明日講儀行之。上命定講䂓以進。講號稱日講。○九月上齋御摛文院。示御製四句。敎曰欲揭院。卿文以記之。公撰進。○御書賜經山老人四大字。四年癸丑公七十一歲。以大王大妃尊號玉寶書寫官賜豹皮。○就養于長子沁營任所。時公仲子守白川郡。暫就旋還沁營。公戒之曰爲官有五畏。畏天畏君畏神明畏祖先畏民也。又戒曰凡爲害於民者。債甚於貪。貪之害。著而近。債之害。陰而遠。勿以官物養吾體。而不負官債。是眞養吾志也。○上欲示意沁都。設儒武應製。命公主試。○還奏沁都緩急可恃。而財用不可不預畜。自惠廳劃送木布。以備遠圖。蠲各庫舊債之爲沁民弊者。幷賜可。又奏寧遠伯影堂，李摠兵祠版在沁都。請祀孫隨窠差營將守令。○製進翼宗追上尊號玉冊文蒙錫馬。○因廟奏被配人率眷議。公引皇明律之所著式者請許之。○冬參日講。賜御書楹帖一對。五年甲寅公七十二歲。五月就養于長子完營任所。○十月還奏湖南事七條。邑稅民瘼之矯整省恤也。又奏泰仁贈祭酒李恒加贈賜謚。長城前都事奇正鎭固窮讀書。宜需用。上並賜開允。六年乙卯公七十三歲。正月製進莊獻世子上尊號玉冊文賜豹皮。○四月就養于仲子瑞興府任所。五月還。○與僚相柱下金公道喜，菊軒李公憲球，壺山朴公晦壽，游觀金公興根，心庵趙公斗淳，荷屋金公左根。作五八會于花樹樓。盖酒饌無令過五器八器。取眞率意也。○八月上幸仁陵。將行灤遷。命諸大臣並進。公適患痢。陳箚賜諒。是日有吳爀因曹西洲文集事陳悖疏擧。一邊難安。將陪扈者疏禀皆引出。因飭幷參。公亦力疾赴。及回鑾下嚴敎。並刊削疏禀人。公以陳箚之在伊日。上箚乞同勘。批曰大臣陳病。誰爲不信。○任憲大疏論伊日諸臣。有碍逼語。公屛鄕廬。三諭曰卿於翼宗。受知果何如也。卽日還第。趁參廞列。至四諭有未安句語。胥命金吾。上還收開釋之。公以進詣綏陵爲奏。時綏陵亦將遷奉也。製進遷奉誌文賜豹皮。陳疏尋鄕。○十月執義朴在皥疏申前說。上敎曰事端層激。不可無調停。因罷公不敍。七年丙辰公七十四歲。正月特敍付領中樞。公疏陳永矢自靖之意。批諭隆摯。至五諭以慈候康復。與大臣耆舊宣饌飾喜。勉公趨造。公不敢辭。仍拜藥院都相。盖勉留之也。○診筵奏曰嶺南海西漂頹戶二萬。遘灾之口殆近十萬。此往牒所無也。其奠接撫恤之方。一不俯詢廟堂。又無別飭。彼失所扶携之民。能不缺望而失恃乎。○製進仁陵表石陰記蒙錫馬。八年丁巳公七十五歲。正月上敎曰聞領府事回巹在邇。令梨園送二等樂。度支送宴需。與內外衣資食物。當日遣承旨宣醞。又特遣別兼春秋金炳弼存問。又遣掖隷賜蔘茸。內殿賜紬緞。並及於夫人。翌日進謝箋。上御便殿親受。令子孫隨入。上曰卿位登台司。年踰七耋。而琴瑟在御。醮期載至。三子俱以官俸。供歡觴豆。卿家福祿。世所罕比。眞國之嘉瑞也。使人人如卿之壽而得兼今日之會。豈不盛哉。予亦望卿之壽而希卿之福矣。仍賜御書一紙曰此卽諭卿者也。其義好故親書以贈之。公以祈祝陳勉縷縷千百言爲奏。命宣饌賜銀甁銀杯。○三月夫人金氏卒。○五月權窆于始興先兆乙坐。○八月純元王后昇遐。○純宗稱祖獻議。○差純元王后追上尊號玉冊文製述官。陳箚曰恭惟下似當書以大行。而上冊寶在於進謚冊之後。則徽號謚號不具書未安。請詢問大臣。批曰卿之請詢。允合予意。○十月特拜三都監摠護使。○以製進純元王后上號玉冊哀冊文及摠護使。連蒙錫馬。九年戊午公七十六歲。二月行夫人完襄于親墓右甲坐原。○拜宗廟署都提調。○十月元子誕生。以藥院都相。蒙鞍馬豹皮奴婢田結。子婿弟姪中初仕調用之恩典。十年己未公七十七歲。正月曾孫寅昇生。○復拜領議政。上諭曰天命人心。眷顧蘄嚮之會。其所以絜綱振維。藉卿賢德。屢辭而又屢諭。遂出膺。○賓筵奏嚴宮禁抑近習。又曰近來官職之特除。已非美事。至有外道監牧各營各司校吏之因下敎爲之者云。閭里微賤者之姓名。何由上達乎。又曰舟楫通行之處。塲市都會之地。莫不捧稅。或稱宮差。或稱京監。侵索之弊。無所不至。請並罷近年刱出之稅。又以懲貪墨。奏曰期行懲勵之政。自今債贓現發者則隨輕重限年勿擬政望。上幷從之。○診筵陳養生說曰食必欲淡。色必欲遠。盖爲先防其悅口悅眼。而制之於未萌之前也。上嘉納。○三月長孫範朝中增廣文科。公懔惕曰昔我陽坡公登第時。水竹公左相。濟谷公畿伯。至今盛道者也。未紹德業。而榮名如此。只添盈盛之懼。○以溫陵復陵舊甲。命公攝行酌獻禮。還奏國舅左議政愼守勤墓致祭。文簡公金淨，文簡公朴祥祠版一體致祭。後筵又請兩文簡祀孫初仕調用。並可之。○上辭章至再。不許。○賓對。奏長湍，竹山兩府之儲置穀與逋還。或充代或蠲减。又奏內需司以築洑田土等事。具報本司。輒曰從民願也。爲民事也。苟利於民。營邑何不爲。廟堂何不爲。而獨付內司爲之乎。內司寧失千頃之田。四境不可有一夫之寃。每以屑越濫雜之言。至陳於至尊之前。不畏法甚矣。新溪田土之報。有曰守令擧行駭妄。白川築洑之報。純是謊誣。此習不可長。兩番報司之內司官。令攸司科治。上稱善開納。○筵奏先正臣文成公李珥，文簡公成渾祀孫家貧香火難繼。兩祀孫守令差送。以示朝家崇德象賢之意。上從之。○憲宗世室獻議。○冬連上三四疏不許。又促行對。奏革晉州結斂之弊。劃補畿邑之儲置。立嚴䂓以塞弊源。並賜可。十一年庚申公七十八歲。正月季子基命特拜洪川縣監。賓筵奏曰臣子之特拜東邑。出於惠養盛眷。而臣子愚魯。不勝憂悚。因此而有仰奏者。近來殿下之所特除者。何以俯燭其才能乎。則不過爲其人施恩。而不念民事矣。一付銓曹。量才而愼擇焉。上動容稱善。○連上五六疏。勉副付領樞。○就養于洪川衙。還奏本縣還逋之爲瘼者弛之。○診筵陳戒曰見今國勢孤危。嗣儲尙遲。豈殿下耽樂之時乎。竊見醫書。男子眞元充而精血固。然後有身而生子必貴壽。願殿下專心於此。勿近侍女。勿近杯酌。以盡保嗇之道焉。臣少而脆弱。今八耋而猶能善食便步。盖由攝養而至此也。上曰予自今必行之。質言於卿。時玉度微愆旋復。故公以是眷眷焉。○拜永禧殿軍器寺都提調。十二年辛酉公七十九歲。二月拜社稷署奉常寺都提調。○五月復拜領議政。公三徹疏。批諭愈隆。至五諭遣禮判諭旨曰猶復一向逡廵。予何惜非常之擧。公不敢晏處。遂膺命。○賓筵奏會寧顯忠祠八義士。申世俊之挺身倡事。吳允迪之罵賊不屈。崔彥英，許灌，鄭餘慶，尹岦，李希白，吳遵禮之矢死奮力。合施加褒之典。宣誥日致侑。激厲北方之士。上從之。○拜軍資監都提調。○連徹懇章。批以日封十書。萬無聽從之理。又命賓對。奏淸州有四大弊。一曰官爲都結。二曰還耗加作。三曰輸稅牙倉。四曰稅太捧米。都結爲四弊之源。仍爲革罷。還耗折半作錢。稅穀自本州船運直納。稅太分秩收捧。勿與米相混。依奏施行。○十月又疏辭。許付領樞。十三年壬戌公八十歲。正月上特遣左承旨尹滋悳宣諭曰領府事唱名之星紀一周矣。齒德俱卲。福祿幷臻。歷事四朝。旣康且寧。况其科名之爲純考舟梁慶科乎。尊年盛典。何可不施。於元老元軸回榜日。當親授几杖矣。袍帽花盖。令各該司擧行。衣資宴需。令度支厚送。遣承旨宣醞。賜一等樂。庸賁稀有之盛事。以示優異之特禮。滋悳公外孫也。公陳辭箚。批曰尊年盛典。已有列朝故事。而况卿祖先之再領是賜乎。時上有愆度。箚請收親授命。上勉從之。旋有仁政殿依親臨例爲之之敎。又令唱榜時子孫中雖儒生童蒙皆入參。伊日吏曹郞授紅牌。內資官頒彩錦花。宣敎官讀敎文訖。仍授几杖。儀仗皷吹備焉。樂工舞童衣紅衣前行。道傍觀者如堵。遣都承旨徐衡淳宣醞。上御煕政堂親受謝箋。又令子孫扶入。上曰卿元輔也元老也。享有遐齡。身康福完。未知何修而致此。卿向國斷斷之誠。爲民懇懇之心。予所倚毗。朝野所欽歎者。則天之所以佑善者有以也。韶顔華髮。進退中䂓。人之上瑞。朝廷之吉祥事也。公奏曰臣厚蒙恩私。年位此高。今日所被。曠前罕今。以臣癃昏。未知圖報之所矣。昔齊景公見麥邱老人。請獻其年。又請使民無怨。壽國之道。臣今獻年於我聖上。又以壽國祝。上賜詩寵之。詩曰寵宣杖几事光前。三達如卿五福全。內醞盈盈仙樂奏。簪花重拂曲江筵。賜內醞銀甁銀杯。命留公家。○請暇行榮奠于始興廣州，果川，楊州，水原等地先塋。如唱名時。○就養于季子廣州貳衙任所。○五月差仁陵酌獻禮獻官。以今年舟梁回甲。而純元聖母誕辰也。○時三南繹騷。迫逐長吏。上欲捄三政弊。設釐整廳。命諸大臣並差總裁官。臨筵問罷還歸結便否。以左相趙公斗淳請罷還穀。每結斂錢二緡。以代收耗也。公奏曰還不可罷。結不可斂。上命成節目。屢辭不獲。乃進釐整節目。陳箚畧曰田軍兩條。已爲知會。不宜更論。以糴政言之。各道事情。本自不齊。其不甚弊者。不須另加牽補。只就三南棼苦之瘼。畧綽捄措。仰答明命而已。○慶科庭試讀券官蒙點。上遣史官諭以今當回榜之年。有此考試。誠罕有之事。公辭以病。○差三政捄弊策試讀券官。○十月復拜領議政。時公在鄕廬。連遣亞卿正卿以敦迫之。公輒引病請罪。上遽下躬迎之敎。儀衛已備。公震懔急詣金吾。上爲收成命。有臨軒以待之敎。公卽日出肅。退而復辭不許。○筵奏以節攝勤學。懇懇陳戒。又書進一本。以資時時省覽。上曰忠愛溢於辭表。○公建議還結兩政復舊規。便又以還逋爲厲民之本。因諸道狀奏蠲者摠幾萬石。○十一月。公唱名舊紀載届。特拜藥院都相。仍遣史官存問。○陳疏辭相職至再。不許。十四年癸亥公八十一歲。二月上第三疏。又不許。○賓筵奏文敬公李世弼純學正道。請施不祧。贈都憲朴胤源文學踐履。請加贈易名。上可之。○上第四疏承溫批。○以徽慶園遷園都監都提調賜豹皮。○燕京所來卄一史約編。有宗系訛謬之句。專价奏辨獲準還。公與廷僚請上尊號。卽引宣祖已行之例也。差坤殿上號樂章文製述官。禮成並蒙錫馬。○拜扈衛大將。○九月陳五疏。遞付領樞。○十二月哲宗大王昇遐。大王大妃垂簾定策。命公爲院相。○上初封翼成君行冠禮。東朝書下三加祝辭。命公爲賓。○上御極。公奏曰人主之德。卽敬天法祖。知人安民。而爲政必本於學問。不勤於學問。則何以成就德性。明習治體乎。當宁元年甲子公八十二歲。正月公除後奏曰今日我殿下歷年初服也。孝享廟宮。常以誠敬爲先。深愛慈殿。常以養志爲本。昭儉德以裕財用。開言路以補闕遺。勤講學。乃修德之基也。愛民生。乃固本之道也。○上初開講筵。奏曰慈聖以孝經命先講。欲使殿下先立其大本。而治敎之加於民國也。○以東朝樂章文製述官睿陵表石篆文書寫官。連賜豹皮。○八月就養于季子華城貳衙任所。二年乙丑公八十三歲。四月東朝下景福宮重建議。奏曰凡役民之事。順其勢而紓其力。民歡樂之。則益有光於堂構之業矣。○六月哭仲子。○差康寧殿上樑文製述官。箚辭老病不獲。撰進。賜豹皮。○以哲宗實錄總裁官蒙錫馬。三年丙寅公八十四歲。春公有諐候。有時困倦則輒起試步。侍者請少臥休倦。公曰臥更不穩。少時治擧業。偶晝寢。覺而悔曰不臥則不寢。行之旣久。遂以爲性。○二月製進大王大妃加上尊號玉冊文賜豹皮。○上行朝參。公奏曰周成王冲年繼序。而周召之眷眷祈祝者。乃在於歷年長遠。曰丕能諴于小民。曰則知小人之依。盖人主愛民之德。克享天心。則歷服無疆矣。上曰老成之言。當服膺矣。○以中宮殿冊妃玉冊文製述官哲宗追上尊號玉冊文製述官。連賜豹皮。四年丁卯公八十五歲。製進大王大妃上尊號玉冊文賜豹皮。○十一月景福宮成。上御勤政殿。陳賀奏曰是殿扁名卽勤政也。凡於省徭薄賦振匱恤窮之政。朝行夕施。日以勤勤則福祿緜長矣。五年戊辰公八十六歲。春行季氏判書公回巹禮。少公十二歲。公曰吾兄弟位上相正卿。壽耆耋。又偕老。是吾父母至仁厚德之發也。泫然涕下。○御書下老經山三大字。○閏四月復拜領議政。上諭之曰昔宋臣文彥博九十作相。咨以軍國事。侍立終日。其精力之康强。古今人豈相遠哉。公以俟病間面懇爲對。繼有賓對命。公登對只陳癃痼狀。退徹辭單至四。又陳疏畧曰早歲策名。偏蒙五聖朝恩遇。上下七十年間。有除輒膺者。誠以夷險向前。爲萬一酬報矣。今臣請退。非出於崇讓占便。以精力之萬萬無勉强之望也。上察其不可强。下數十行溫批。而勉副付領中樞。公之子若孫每入侍。輒詢公起居。至敎曰勳業克繼文翼翼憲兩公。而壽考如文潞公。福祿如郭令公。六年己巳公八十七歲。正月以大王大妃上尊號玉冊文製述官賜豹皮。○差三軍府都提調。時原任大臣例兼新式也。七年庚午公八十八歲。八年辛未公八十九歲。正月上展拜儲慶宮。遣史官存問。以公所居里近也。諭以來候輦路。令子孫挾扶而前曰。卿今立朝七十年乎。仍特授長孫範朝嘉善秩。公辭以格外恩數。上曰勿過辭。九年壬申公九十歲。正月上敎曰領府事今年恰滿九耋矣。國朝大官之享有此齡。不過爲三數人。誠稀有之上瑞也。內外孫中問名初仕調用。衣資食物。例外加送。遣史官存問。○上詣儲慶宮。又遣史官問起居。○是年太祖大王開國八回甲也。追上尊號。差玉冊文製述官。公以癃病辭。不獲製進。賜豹皮。○秋駕過公所居里。止輦問公起居。○差大殿上尊號玉冊文製述官。箚辭不許。十年癸酉公九十一歲。正月上敎曰領府事今年爲九旬有一。大官此齡。國朝以來初有之盛也。此奚但私門之慶。抑亦爲明時之瑞。宴需令度支從厚輸送。設宴日遣承旨宣醞。仍賜梨園樂。今日先遣史官存問。○又上辭製述官箚。批許之。○初三日考終于正寢。公自前冬時有示憊之色。而興居酬接如常。是日曉以痰候微愆。試步房闥。時寒甚。命開戶曰天寒白屋。豈不矜惻乎。命孫範朝曰眩矣。安寢我。正枕反席。至申時而屬纊。上亟命太醫持藥物看病。訃聞上震悼撤朝。下敎曰領府事己酉奉迎大臣也。貞亮之姿。儉約之䂓。濟之以文學才猷。立朝七十有餘年。齒爵之尊。福祿之厚。朝廷之所共欽誦也。遽徹逝單。傷衋曷極。賜東園副器。成服日遣承旨致祭。祿俸限三年輸送。易名之典。待謚坐議定。國典當禮葬。以公遺意三命不敢受。特命至四而竟辭之。令度支從優致賵。至成服日。遣承旨致祭。又遣禮官閣屬官致祭。○三月行葬禮于始興珠峰下甲坐原。夫人墓右合封也。十一年甲戌。十二月上特命不待狀議謚。謚曰文忠。勤學好問曰文。事君盡節曰忠。十三年丙子。墓表成。二十年癸未。八月上駕幸獻陵仁陵時。命遣地方官致祭于公墓。二十一年甲申。墓誌成。三十二年乙未。文集成。</text>
