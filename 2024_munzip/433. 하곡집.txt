<title>答崔汝和論論孟類編書</title>,<text>論孟類編。旣承投示。且令獻蕘。深幸深幸。來書云此編要爲私便於覽讀。誠如是也。將爲初學攷檢便閱。如科士類抄云爾則可矣。聖賢作書本意。或不必如此。何則論孟二書。本自編類。當時成書。極有要領。雖一二無意味錯出者。雜於其間。不可以此便得分決。變其原次也。論語之類義分明者。不但學而八佾公冶長鄕黨三數篇而已。若爲政里仁及問政問孝問仁諸篇章。悉皆如是。獨先進下十篇。如後世文集續外之類。篇第與前篇有先後。憲問季氏微子子張堯曰等。又是別篇。其分類之不得相通。良爲是爾。至於孟子。篇義尤明。梁惠王篇。與國君論政書也。公孫丑篇在齊書也。滕文公篇游滕宋書也。是等篇。孟子出處所在。非徒爲記言著說。自離婁篇。方是記言著說。而或論政事人事。離婁 或論出處聖賢。萬章 或論心性。告子 或論爲學。盡心○此篇未必皆言爲學之道。槩多是說。 各有指歸。章次從多相承。恐未可但以言語之近似。分門而捏聚也。答子貢終身行之之問。記在衛靈公篇。而無加諸人非爾所及。亦本仁恕說也。而特以論弟子。故屬之公治長篇。齊人伐燕勝之取之。在齊事也。而與國君論政。故屬之梁惠王篇。沈同陳賈之辨。同時事也。而與齊人問答。故屬之公孫丑篇。二書取義之各有條理。無不然者。其不當參置聯合。又何足疑乎。來書以論語重出之多。欲編此而正釐。然重出亦以類記。故不厭其重。非誤複也。大氐經書。只當守本文。不宜隨手移易。苟有可類從通觀者。則如周禮註重言重意例。以散在他篇者。各付註逐章要旨處。恐未害爲互見便參攷之一道矣。聖人語錄。如從其年紀出處而始終之。則先後初晩。可得尙論。爲學次第。亦似因而求也。但編之以類。故在齊最先也。而季孟之待。在末篇。歸魯最晩也。而哀公康子之問在初篇。論弟子亦然。今無以攷。是可恨也。第有所請。四書三經七部字書之有當釐從本原復古正譌者。執事必一爲後學垂惠不可已。此不過時月功夫。願留意焉。千萬不備。齊斗嘗欲就詩書論語諸經。裒得聖學宗要關楗處。作爲一書如心經例。又以中庸孟子樂記等發明者爲傳義。各以類付如附註例。以成一小編。於以攷學問逕蹊。或似差要。而力有所不及。自以爲歎矣。如精一克復等。以孟子仁義本心大體小體等說註之。忠恕一貫。以中庸誠者自成等註之。</text>
<title>與崔汝和書 丙戌</title>,<text>判府申相公家。其內喪在九月。外喪在十一月。雖非同月之喪。以其同時合窆。故將以偕喪例用之。其發引返哭之偕行。雖未知古義之如何。而疑禮問解有在道先父喪之說。似當依此。而主人將隨後喪之後耶。其虞之先重也。或謂重喪虞祔畢而後方行輕喪之虞。或謂其爲日曠久。今日行一重虞。明日行一輕虞。因爲先後之義也。此亦如何。並乞批敎。</text>
<title>答崔汝和書</title>,<text>伏承大監降屈尊威。遠辱伻使。指諭勤綣。承荷以還。恭審暑溽。台候燮理萬相。區區慰感交至。重以別紙敎條。出於詢蕘之至意。此甚盛德。豈今世所曾見者。但施非其人。不幾於失言乎。況此無非當世重務。經邦大猷。有非昧賤者所可與。徒以盛禮不可虛辱。勤指不可徒負。略疏下方。用備一哂。大氐變通之道。譬如補綴弊袍。難成全衣。以其上句下連。左牽右掣。苟非大好手法。莫宜完全。況乎衆條之脉絡難統。蕭曺之繼一莫保。雖有一時良畫。其於經遠之圖善後之規。可以終始無虞乎。此古人所謂必向本根上推求。從源頭理會。而又務在擇人而任之云爾。豈苟爲迂遠之論而然哉。誠以事勢之所必至。而終無可爲之理於末弊之徒就故也。蓋托任有大小。時世有遠邇。有一時之政令。有數代之規度。有百世之經制。以一時事力。議百世之制則難矣。故爲一時捄弊之政者。亦惟在隨時以議制。任人以應變。要不失爲救時之方而已。不識執事以爲如何。便面管墨諸優。重承嘉賜。拜謝拜謝。一。隣族之弊云云。自古論此者訏謨多矣。動輒被礙。不得終行。今亦料難大變。只宜就其中去泰去甚而已。若鐫去歲增之額。杜絶投屬之蹊。猶可以少緩一時之良役耶。一。軍門省減云云。今日國之禍本軍門是也。令人寒心。但此宜從源頭理會。難以變改其末流。然今捄急之計。亦不容不減。則當與三軍門通議便宜。可合二而爲一。不可專主革罷。以失軍心如何。一。邊境之備云云。此國之大事。豈可一日緩。然非一時廟謨所宜張皇。若令三邊方伯帥臣。各上方略便宜。且聽其隨時隨補。久而不替則似可漸效。但聞西北二邊。自失生利以來。將成空虛云。此甚可慮。邊備非所望也。不審廟堂何以處此。一。養士之方云云。最是根本大務。所當急先。而不可少緩。雖於目前。亦可卽施而責其效。顧今專廢之久矣。何幸台意之及此。館學設經義之學。復通讀之規。畿甸修學校之政。興庠塾之敎。以爲四方倡。豈非今日首先之務哉。一。正風俗當以鄕約爲先云云。此事亦當從源頭理會。蓋朝廷正紀綱立然後。民俗可正。不然鄕約何能獨行。若一朝先事鄕約。恐徒起紛紜如何。一。量田制祿云云。大作爲大變通。雖未可議。至於兩西等久廢處。不可以不量也。此本循常之政。而亦憚於不爲。民弊滋甚。況何制作之議乎。故曰循常量田。不可不先整。夫初本旣正。然後上面精細事。從可議得矣。然量田亦在揀擇而善任之耳。一。銓曹參下換秩事云云。以齋郞分設奉直一也。以奉直減朔仕。每都目遷轉一也。二者皆可爲疏通之道。然參上諸寺郞簿有限數。而參下遷轉。軍門各歧。一時湊集者無數。又將以何窠充之。與其同歸淹滯而不達。毋寧初滯奉參之爲愈邪。一。租稅經用不足云云。租稅出於田結。而所用常已過半於養兵。及値凶歲則田結減而軍兵無減。虛竭之歎。勢亦宜然。元非異事也。故知不復府兵之法。不修制田之政。而欲國用之紓者末矣。旣不先其本。又無神輸鬼運之理。則夫所謂裕國者。不過罔利而剝民。豈仁人之所忍爲。是以古之欲有爲者。不可不從源頭理會也。下端格君心正朝廷厚風敎得人才此數者。實爲萬世之大經。今日之急務而最切者也。本領上功用專在於此。於此有效。事固無足爲者。然而當事者每患以事務爲先。豈謂事務急而本源緩而然邪。惟執事懋盡大道。丕闡至理。用康濟一世。區區之願也。</text>
<title>答崔汝和書 丁亥</title>,<text>伏承台惠書遠存。盡瘁夙夜之地。眷顧及此。感荷何有量已。第審台候久在調攝。仰慮實深。今更日有康和否。況且爲國任重。求借聾瞽若是之勤。尤不勝感服。因思重病之人。內外百體。無不見危。雖有神丹妙劑。難以遽投。此譬今日之時勢也。惟可先固根本而已。上補君德以正化源。下聚羣才以壯元氣而后。醫治之方。可得以議也。未知能任格王之責者。幾人於君側與。至若用人之得失。亶在銓衡。苟自內而百僚。外而州縣。無不各得其材。以盡一世之用。國雖欲無治。不可得矣。然如渴之誠。未孚於遠邇。鑑衡之別。未眞於取舍。內外百職。不必皆庶常吉士。則是責之在我者。猶有所缺闕耳。其可曰委之時勢而已乎。如能誠求而公鑑。博采而愼簡。一以權度之正。不容一毫私己於其間。則所謂盡心而求。不中亦不遠矣。見今亞席實亦時望。不審不負所期否。相與協贊。共補聖治。公私之望也。齊斗閱時廢病深痼。已成難醫。候信亦從以闕焉。非敢忘於座下而然也。時箑之珍。更奉嘉貺。不任珮謝。不備。</text>
<title>答崔汝和書</title>,<text>昨蒙台軒枉顧城外。所謂干旄在郊。素絲良馬也。得奉具瞻之光於積歲之後。重慰鄙陋。不獨區區幸荷。所悲傷者。往時參耦一人。已送泉下而不可作也。臨發更勤手札。申以嘉贐。珍珮芳香。百朋其錫。不審上候今臻平復。已解夙宵之憂否。時世孔囏。憂虞方殷。歲時岳瀆。罔非至功。潛見惕躍。皆以其時。此盛德之所宜體者。惟願用盡弘濟。以幸斯世。追此拜謝。伏惟大監下鑑。敬再拜謝上狀。鄭齊斗頓首。</text>
<title>答崔汝和書</title>,<text>伏承大監重辱手札。感拜之至。從審履霜。台候萬福。區區慰賀。至於分義之說。曉諭至切。使人不勝感服。一謝恩命。此實私願。況聞明敎者乎。但今所叨職名。雖曰諸司。亦是濫授。揣分知懼者。固不敢冒。加以凋朽之喘。疾病乘之。才經外症。輒至澌脫。奄奄若不保。卽此景象。又無致力自效之望。上負朝命。下孤知眷。撫躬懷悼。竊不自已。執事庶幾俯諒邪。於此憐之如令。得保微性。以盡殘摧。亦陶甄之一事也。先祖廟致祭之命。近必當行矣。嗣孫喪亡。保後無計。嘗聞朝議軫及處此。不審今果如何也。病昏僅謝。他不敢及。伏惟大監下鑑。不備再拜上狀。</text>
<title>與崔汝和書 戊子</title>,<text>旬間因外家襄事。有挾月之出。歸聞盛使虛枉。而台翰嵬篇。儼留在案矣。承荷感聳。曷復容喩。近日旱暑。伏惟台體起居益有神相。傳聞釋負已得請。想於私義則必有優閒自裕矣。蒙示周官書。正是舊本之有錯無疑。冬官之復。誠不是小功。亦見用力之甚勤。深切仰歎。其大司空職。乃遂人之復小司空。眞是斷圭缺璧之合。可喜一部冬官無以易之。其他可容量者。各以籤標略付請於卷端。惟在裁敎。七冊並還納。語孟類編亦欲並請。而適値私撓。未及有錄矣。其外三書。欲姑留以爲徐玩矣。朴友己矣。無復共此。豈勝傷歎。管墨二氏。更兼淸香。珍荷之深。拜謝萬萬。不備。</text>
<title>與崔汝和書 戊子○此下己丑移謄第五卷與某相公二書。</title>,<text>昨奉覆書。想已關聽。伏惟卽日。台候靜頤增福。乃者山陰縣令鄭纘輝。某宗人之秀也。其作邑爲政。甚有可紀。不幸爲敵之人媒孼於繡衣。至及封庫。捃摭洗瘢。無所不至。裂券改簿而謂之無去處。重記旣盡充完而强欲追論。卒乃以閃弄大同。必欲陷之大戮。反庫扣算。又不能得。則以兩稅之捧納兩庫條節班班者。勒名別儲私藏。其心之憯毒至可懼也。非執事誰可告訴。解釋冤枉。仁理之大者。乞於朝議中有以默運而濟之。冢宰諸公許不敢通書。畏煩也。惟大監是控是急。千萬垂察。不備上狀。</text>
<title>與崔汝和書 庚寅</title>,<text>仲秋承荷台翰於阻遠之中。奉以慰解於窮寂之濱。繼而台駕南出。今已經時矣。伏惟履靜台候。益復萬相。不任瞻仰之至。區區近日所遭。實非尋常。將致重戮。不知台意何以處此。無論尊卑名數。出處分義。惟是危喘病廢。了得此生畢矣。到今垂死。外念已盡。無復人事。況復厠數名塗。塵累朝命也乎。誤恩猝迫。終至大罪。則不知諸公何以救解之耶。此等又非可露於文字。惟以布於執事。有以諒之也。前書二三珍賜。至今感佩。不備台察。</text>
<title>答崔汝和書 辛卯</title>,<text>自送星軒過海。詹望台纏。日有向仰。伏承下札申辱。恭審台候還朝。起居神相。拜荷無以勝任。顧今此隆異之命。豈賤陋所敢蒙者。値此恐懼。將致重辟。不知執事將何以處此也。前日尊卑內外之說。蓋謂抱關擊柝者。有異於守宰。鄙意以爲郡邑雖曰稍降。均是列職。以在朝者言。謂之有降。以廢棄者言則其謂稍降。正亦有地。今以終身廢病者。一朝肯出而曰辭內居外。我爲分義云則豈不大爲駭笑耶。又無古祠監之類可以比抱關者。大罪重壓。無以脫出。其在知遇仁恕之地。可無思以救解之也。深軫裁物之宜。不惜指敎之。翹首以仰耳。紙屬優賜。卽以成墐塗。感荷萬萬。不備伏惟。</text>
<title>與崔汝和書 辛卯</title>,<text>拜承以還。忽已浹月。不審冱寒。台候起居神相萬福。區區瞻仰。某歸閉墐戶。病日益甚。自憐而已。心經集義草本。敢以請正。幸乞俯覽而訂敎之。某意前聖心法爲學工夫。亶不外此。學者不必閒議論閒工夫。惟能於此事上專致力焉。作聖之功。斯可以得。不敢不仰質。執事以爲如何。此未成正書。而亦無副本。乞賜覽還。俾得再證。且欲與同志者共事焉耳。是外復有一書。可用繼此而編者。無力洗藁奈何。不備。</text>
<title>答崔汝和書 壬辰</title>,<text>伏承大監下覆書傳至阻仰之中。幸荷千萬。且伏審春深。台候靜頤益復神相萬福。區區瞻慰。集義旣蒙盛鑑。勤賜勘敎。固陋之幸莫大。籤付批敎處。悉皆删正。別紙敎義。亦略申復以呈矣。經說尊編。旣有所戒。敢不奉納。惟其崑圃之積。種種皆珍。奚可揀擇於中。最見大義數處。略獻標籤。只在俯賜諒察。因以申候。不宣。書名心學固當然。本因西山之書而祖述。不敢爲作。故因之耳。顏子不遠復。於復禮尤襯。亦如來意。但格致章可表爲經者。無有過此。未免去就之如是。果皆何如。擇善爲首。改過次之爲宜之諭。敬聞命矣。其他繁而當殺。上下當易等類。悉依示删正。而獨集義諸節。如致知則以下學上達知我者天終之。誠意則以鬼神至誠天命純亦終之。正心則以無聲無臭天何言哉終之。修身則以依乎中庸遯世不見知終之者。皆欲推之以至極處而后已爾。是以次序之際。多有先宋儒後聖經處而於心甚未安。台敎適符矣。如不得已低一字書。或爲得耶。大氐是編編法。旣與輯要等書不同。其訾謷之至。固不敢辭。然明是聖人之至訓則安敢不終身服習也耶。</text>
<title>與崔汝和書 壬辰</title>,<text>費而隱云云。若依章句解則隱字無復著落。上下數百言。靡所歸宿。隱僻而難尋。聖賢立言。未有此例。意甚迷惑。嘗以舊解爲平易明白而可從也。玆得台說。眞是先獲。彥暉旣主於章句則意解本異。安往而不相格。然而終至見服則能信高意之實有肯綮而不可奪也。此其人未易及處矣。中和之分動靜。人性之偏屬靜一邊。其分離隔斷偏枯不完全之疑。不是小節。鄙意竊不敢從。而深有所惑。其說亦嘗累矣。今所引朱書諸義。可知定論得之。奉讀不覺欽服而敬歎。道理本公物。豈非自至於同條共貫者耶。但盛意旣若是。而昔年大本不當分動靜之說。反以爲徑庭而未見察何哉。惟斅學半云云。鄙說亦嘗如此。今得定論。不必許多分疏。只就學而習之傳不習乎數語而求之。其義自無不足。未知如何。誠者而道云云。此爲天命率性之指。其義本自分明。而章句則於此旣分體用兩截。又分心性二端。意雖精密。而恐非子思立言明白之本旨也。庸解性兼動靜而情指其用。正如戒懼該動靜而愼獨專於動。此篇高見無非可珍。獨於大義所在數節。有所題標而論請如右。僭妄大矣。</text>
<title>答崔汝和書</title>,<text>竊計北來之報。蓋是搶掠之寇。雖非長驅之賊。然在國家之計則不可忽也。若使國計疏虞。初不能有可恃之形。則一有邊警。人心先奪。已有波蕩瓦解之勢。未見賊而先散。此陰雨之備不可不早也。且城池不於此機會及時修治。更於何時可做耶。堅守都城一策。眞如李伯紀种師道之言無以易之。但都城闊疏。必復兼據北城之險。用作內外之郭。以列鼎足之陣。可以萬全也。區區淺計。都城得兼北城則爲第一地。弘福南漢遠不及此。而南漢狹小。尤非可久之勢也。又其最先急務者。江都之海防也。蓋江城爲都城門庭。一國咽喉。不但有資寇齎粮之患。若失此不守則海賊入寇。必爲專制之計矣。以其心腹門庭之地。任賊爲巢。俾扼其喉。其可以保有其國乎。此則江都之失。是爲一國之失也。江都若守則賊不得過江都而出其後。是守在四邊。國家自無去豳。都城自有可恃。所謂泰山而四維之。是守城之本。又在於守江都。而其根本必可爭之勢。專在於此也。故凡其內城之完。左右水軍之備。要阨島嶼之防。許多諸策。無非切急。而此亦章台之所規畫者也。夫江都何以爲先。海賊若下兩西兩湖則豈有棄船登陸三四五百里而犯人之國都者乎。必先犯圻海。取江都而後乃及於國都。其勢然也。大抵濟州江都二地皆易於爲賊所呑。而濟州則遠在海外。不甚爲關。江都則一國之根本也。其得失全在於此矣。豈不重與。沿海郡邑。修城淸野。架砲設墩。堅守信地。其勢不敢任其犇突。與以凋弊不習水之兵。以遏生長風波之海寇。曷若憑城。以逸待勞。以其所長。攻其所短者乎。軍政其來久矣。實無善策。海邊島嶼之居民漁採爲業。慣習波濤。無論公私賤。就加團束。俾受節制。寬其征役。一並蠲減。可爲有用之兵矣。漢前鹽盆之利。諸宮各衙所點者。兩西兩湖要緊處。並許出給。以業島民。亦有補於沿海之軍政也。且擾民興怨之政。不可輕議。額外校生汰定之令。亦速停止。各令本邑考講。落講者捧罰布。以補軍布之闕焉。到今邊警。章台之深憂遠慮。正所謂李文靖眞聖人者。今不可作奈何。章台李寅燁字</text>
<title>答崔汝和書</title>,<text>頃者手帖翩然。遠慰窮寂。承荷多小。披復在中彌久而不能釋。病困方甚。稽謝踰月。殊切媿恨。卽日溽暑。恭惟台候復增福。每想獨賢之勞。方深虞憂之日。其超然介石之思。宜無出於奉身。然而在進在退。固無非君子。各盡其節而已。亦容何思慮於其間哉。某疾憂久劇。身患且苦。徂夏涉秋。迄無小安。私況無聊。何足爲喩。仲氏令昔疾令安復耶。令人懸戀不淺。時扇之寄。兼領仁風。珍謝珍謝。病伏草謝不宣。伏惟令照。</text>
<title>答崔汝和書</title>,<text>向在季秋。獲奉下覆。縷縷敎意。仰認至切。未幾事機卽轉。昭雪且降。旣無容於爲辭。苟善於此時。雖有誣言。不待而破矣。苟有未善。雖無誣言。亦足爲累。自靖之義。今可以得申。以此爲賀。然而不敢獻一說。誠以病伏聾瞽。於時事無敢與議也。今承敎責媿悚。新曆下賜。更荷優及。拜謝拜謝。不審今者門下去就。又將如何。惟仰爲國加保。以慰念望。不備。伏惟下鑒。</text>
<title>答朴大叔論天命圖書 鐔○丙子</title>,<text>天命圖立象精密。實所尊服。況見敎之意。可謂深切矣。豈敢異議。但其所以見理者不同。則於此大源處。終不可不請正而會統其說。兄試察之。竊謂天命者非他。乃吾心之全體也。爲心全體。無有彼此之義。則據此圖亦可以驗。然考其歸趣。便有不如是者。圖之雖作一圈。見之必爲兩事。以天命謂是形而上者而獨謂之理。以吾心不過爲形氣之主而管理之具於天命。吾心全體一原之實。不翅爲貳焉。則不敢知天命物理。與吾心其果懸對若此而不相統屬者乎。如或不然。其爲圖雖至。其爲實則恐未免擧全體幷以爲離之歸爾。如何。夫以太極之最初圈子。謂在陰陽之先而爲道器之判。以之有此圖心理之二本。然濂溪之旨則推原於太極之爲陰陽萬化之源本。而特說其本體之如此。非謂別有一件之理在乎心體之外。陰陽之先。空空而獨妙也。然則其實只一實理。烏有一息之可離者哉。觀於人心未感。兩儀未分。本一此理。則其實體之初無一息之離者。豈不了然。然而必以是理爲別具於此外則誠不敢知也。 於此察之。毫釐千里。皆可以見。而千言萬辯。不言而自釋。餘無復可論者矣。敍說論圖諸義。尤見明的。惡敢間然。獨其所以爲理如此。故其曰學者於此。誠能知天命之備於己。尊德性而致信順則良貴不喪。人極在是。而參天地贊化育之功。皆可以至矣云云一段。終是可疑。敢欲以膚見爲之說曰。學者於此。誠能知天命之爲己性則此一圖。莫非吾之心體。精而一之。尊此性而達此用 或作道 則人極立而天地參矣。未知如何。如是觀之。一體之義。庶可明白與。大氐吾心天命。元是一物。則凡物理之流行而散殊於其間者。寧有彼此而在吾心方寸之外乎。其有彼此而爲內外之見者。卽非己性之謂也。卽非明命之全體。放穆之至純者也。 是以尊此性者本體。達此用者工夫。尊此性者心體是也。達此用者物理是也。物理卽吾心。 豈有二本哉。知者其本體之謂也。行者其工夫之謂也。行惟知之致也。 豈有兩端哉。苟爲其然。心理可以二求乎。知行果有先後哉。且此圖之總一天命則人皆知之。是一心體則或莫之察。何則不知吾心卽天命故也。不曰心之體卽是性。性之形卽是天乎。此其本體然也。如不得本體則異焉。 然或局滯於形氣。旣不能明此理體。則便謂心體之不足以盡夫天也。小看心體故也 此仁知之見各異。而君子之道所由鮮者也。是其可易以口舌辨哉。然則凡山川民物鬼神禮樂。無一物而非天。亦無一物而非心。故乾道變化。各正性命。致其中和。天地位育。故經禮曲禮。何物非仁。天敍天秩。何物非命。由是而觀。心也仁也命也。是二乎。獨有未能盡其體焉而已。孟子所謂或相倍簁而無算者此也。此可以知性命之說乎。陽明子之言曰夫性一而已。自其形體也謂之天。主宰也謂之帝。流行也謂之命。賦於人也謂之性。主於身也謂之心。心之發也。遇父便謂之孝。遇君便謂之忠。自此以往。至於無窮。只一性而已。對父謂之子。對子謂之父。自此以往。至於無窮。只一人而已。人只要在性上用功。看得一性字分明。卽萬理燦然。陽明說至此 此所謂心卽理卽性卽命者。苟非其本體之爲然。豈可徒爾而說哉。性之不外於心體。而與所云別具之理。自有虛實之不同。斯可見矣。 今之學者必言求知性命之理以爲學。夫以理爲別具而當先知則誠不敢知。如其不然則不知其心。何由知性命也。凡人性之本出於天。或能揣而知之。其眞知性命之體則非盡其心者。莫之能焉。故夫子言五十知天命。至子思孟子。言之又加明。彼不先求其心而求諸命者。如爲學何以哉。心者性命之主。 且命上容得何工夫。惟盡心盡性以至命而已。聖人所謂窮理者實如此。此正切近平常明白工夫也。豈有別異艱辛者乎。幸更察之。五經四書首末先後立言之意。無不然者矣。勤敎不可以無報。有此三節之縷縷。辭雖未達。其於義殆可謂竭兩端而無餘矣。其大源處如此則凡卷中心經傳習諸辯義同異之歸。皆可見矣。 惟在諒而垂誨。使彥暉高契見之。亦復謂何也。</text>
<title>與朴大叔書 丙子</title>,<text>卽日春和。兄候何如。新除之命。殊慰僉望。然此區區之恨。不能不如韓公之稱於溫處士者矣。不審去就將如何。洛中葬禮已卜邪。林令竟以死歸。傷哉傷哉。斯人而止於斯也。前日所論天命圖。其言或不至爲大謬否。想在淸覽。第無由得奉究竟之論紆菀。東山病患去腐之後。症候何居。方聞尙書台行又至然邪。近有兒輩京行。僮指無暇。今始展此。餘萬不備敬狀。</text>
<title>答朴大叔大學陽明說疑義問目</title>,<text>陽明千言萬語。只主本心天理之體而言之。非有他義也。竊詳明敎。似或有未察於此。而重在朱註異同之間。故今承縷諭。雖甚明備。而於其肯綮則頗有不中者。此愚陋之未能釋然。而敢有所條對也。幸不以爲僭而察之。大人之學云云大學之名。雖因於長成之人。其功夫至於平天下止至善也。則其爲道正是易所謂與天地合其德者也。豈但對小子事而已邪。然則陽明此義。只就本經齊家治國平天下明明德於天下者得之。非是杜撰也。親民云云陽明蓋以爲家齊國治天下平然後。方是盡心。方是盡性。方是爲明其明德之實也。故其言親民之義。與本經所云明明德於天下之說。自爲體用。夫明德親民體用一也。何足爲異。至善云云明德之本體云者。與夫所言事理之當然者。其於三句立言之體。本無可異。況所謂善者。其可屬事物耶。屬德性耶。格物之說其義錯雜不明云云此義陽明答顧東橋書。已言之詳矣。其書曰意欲溫凊。意欲奉養者。所謂意也。而未可謂之誠意。必實行其溫凊奉養之意。務求自慊而毋自欺。然後謂之誠意。知如何而爲溫凊之節。知如何而爲奉養之宜者。所謂知也。而未可謂之致知也。致其知如何爲溫凊之節。知如何爲奉養之宜者之知而實以之溫凊奉養。然後謂之致知。溫凊之事。奉養之事。所謂物也。而未可謂之格物。必其於溫凊之事也奉養之事也。一如其良知之所知。當如何爲溫凊爲奉養之宜者而無一毫不盡。然後謂之格物。溫凊之物格然後知溫凊之良知始致。奉養之物格然後知奉養之良知始致。故曰物格而后知至。致其知溫凊之良知而后溫凊之意始誠。致其奉養之良知而后奉養之意始誠。故曰知至而后意誠。陽明說止此 此其所謂誠意致知格物之說也。觀於是。其節目尙可謂之無辨。其工夫尙可謂之有闕。其爲說尙亦有不明者耶。求得意之物而正之云云意豈有懸空無物時耶。何待求而得焉。夫格物之義。無處非物。無時非物。其功元無可間矣。嘗有問於陽明者曰格物於動處用功否。陽明曰格物無間動靜。靜亦物也。孟子謂必有事焉。其動靜之皆有可知。蓋其謂與天運一般。無一息之停息者。卽此也。 不待求之其物而自無非用力之地者。其義甚明。三條相連。疑於致知誠意之無別云云。體雖惟一。而其功之詳密者。陽明之書。亦嘗明言之矣。其答聶文蔚曰說致良知則當下便有實地步可用功。隨事就事上致其良知。便是物格。著實去致良知。便是誠意。著實致其良知而無一毫意必固我。便是正心。如孟子之言。其說得大段。不若大學格致誠正之功尤極精一簡易。徹上徹下。爲萬世無弊者也。其大學問曰身心意知物。其功夫所用之條理。雖亦各有其所而其實一物。格致誠正修。其條理所用之功夫。雖亦皆有其名而其實一事。又曰其功夫條理。雖有先後次序之可言。而其體之惟一。實無分。其條理功夫雖無可分。而其用之惟精。固有纖毫不可得以缺焉者也。陽明說止此 於此而觀。其可謂無分邪。豈可謂之無分也。正其不正。意已誠矣。更無致誠之可爲功云云。用雖惟精而其實則一事者。亦將以陽明之書明之乎。其答王天宇曰。格物致知者。誠意之功也。猶饑者以求飽爲事。飮食者求飽之事也。其答羅整庵曰。若語其要則修身二字亦足矣。何必又言正心。又言誠意。誠意二字亦足矣。何必又言致知。何必又言格物。惟其功夫之詳密。而要之只是一事。此所以爲精一之學。陽明說止此 究其實而一焉而已。非有二功者可知。自修身正心誠意。已無不皆然。何猶於致誠焉疑之。格物訓義云云所論之重。只在本源。則不必事於文字之證說。而來書將欲求其契左。則夫格字之訓。諸經傳及字書固備矣。詩曰天生烝民有物有則。而必曰民之秉彝云爾則豈非人心所秉之常者乎。孟子言舜明於庶物察於人倫。而乃曰由仁義行云爾則是正君子存之者也。亦豈非人事之倫物乎。子思曰誠者物之終始。不誠無物。又足其所未盡曰誠者非自成己而已也。所以成物也。性之德也。合內外之道也。稽玆諸說。物之爲言。已似分曉。至明道夫子則曰正己而格物。尤豈不大煞明白乎。然則如此爲訓。至平至當至簡至明。何爲未安。明道語。蓋本孟子所云大人者正己而物正。此雖就人物言。其語勢則可見。致知之解云云知之爲本體。致之爲功夫。亦有說而可明。不獨孟子之良知。中庸之致字而已也。樂記人生而靜一節。最爲精微。可與庸學相發。而於其言曰物至知知然後好惡形焉。又曰知誘於外。於化物也。滅天理而窮人欲者也。所云物也知也。果與物理推識之意近耶。與事物心體之說當耶。文言曰知至至之知終終之。所云至之終之。亦於推極之義通耶。於至焉之訓合耶。晩年定論云云朱子答劉子澄書。乃張呂已沒之後。豈爲初年。其曰所著文字。亦坐此病。茫然非歲月功夫所捄云云者。無或過於抑揚補編之意。而致人悔艾之疑耶。不然何其言之太重也。條對諸說。多專引陽明之書以明之者。欲兄之察其本旨實如此。非如世俗爲言之意也。然兄方斥外之不暇。而乃反引其說而爲解。想當一笑而棄也。雖然道者天下之公。非一人之私言。更熟察焉。</text>
<title>重答朴大叔問目</title>,<text>事物之理。所以然之理云云。中庸註旣曰性之德而具於心云則何不本諸是心性之善。而必欲求之於事之物物各有者而求之也。此可以知至善之說與。陽明答羅整庵書。求之於心而是也。求之於心非也云云。陽明所謂求之於心者。蓋以至善致知明德誠意等學問義理至要處可決於心理者言耳。夫爲學功程。天理本末。於此心之體焉求之。其是非之心。良知之明。可以無不知云矣。各只於天理人欲一端發源處可卞。而外他無可知則其爲良知。豈不已具矣乎。有子知非聖人之言。賓牟賈言非武坐。一取裁於義理者可知。蓋陽明所云求之心者。亦謂義理是非。格物爲正物。於誠正修齊。爲錯亂贅剩云云。兄信以致知誠正。無有所謂物邪。然則知者何知。意者何意。心者何心也。陽明所云格物者。是於其用力日可見之地。格其知之物意之物心之物也。其說固已包羅統括於八條之義矣。將以孝親一事明之乎。孝養之物正而後孝養之知致矣。孝養之物正。孝養之知致而後。孝養之意誠矣。孝養之物正。孝養之知致。孝養之意誠而後。孝養之心正而身之行修矣。萬事萬理。無不皆然。其爲義豈不明白平實與。然有錯亂贅剩之疑。以何故也。夫孝養之心正矣而身之行修矣。家之道齊矣。國之敎成矣。天下之本立矣。物格而有知至爲倒說云云。格物者致知之功。致知者誠意之功。故曰溫凊之事正而後知溫凊之良知始致。奉養之事正而後知奉養之良知始致。此之謂物格而有知至。此段已於前書第四條答顧東橋書中詳矣。 夫不行其實而可言致耶。陽明之意本如是。只見其順。未見其倒。誠不敢知盛諭所云云也。萬事萬物。在外而非在心也云云。事物在外非在心云者。豈非如告子所謂彼長而我長之。非有長於我也乎。孟子曰然則飮食亦在外。又謂行吾敬故謂之內也。此一言亦可以報盛諭也。觀於此則前書至善之說。亦可無疑矣。幸熟察之。以致知窮理。謂知得盡。則致知一句也足。何必又言誠正。又言修齊言博文約禮言知及仁守云云。若語其要。致知一句。固已自足。但細論節目則入者之條理。不可以缺一。故聖賢立言。大槩如此。而況如學庸之總盡細密條件而無不備論者耶。且經傳中詳言者。如曰敬直義方。如曰博文約禮。如曰知及仁守。莊莅禮節之類是也。槩言之則或只言敬而義在其中。或只言禮而文在其中。或只言仁而知在其中矣。然若敬而無義。禮而無文。仁而無知。尙可謂之敬仁禮也哉。文成於此。亦嘗申申矣。親新字云云。陽明親民之從舊。非在於親新字間也。苟能知中庸成己成物之訓。爲合內外之道而至誠之學也。則其於親民之說。亦可以無疑矣。知行云云。陽明所謂知行者。專以我良知良能之體言之。知此則其知行之義可見矣。夫仁義之心。人皆有之。無是心非人也。然則仁義之良知良能。豈有須於之燕之越而知之能之乎。若曰君子之所行者。不本其忠信之本心。而要待外在告諭而後方有得焉。是無忠之恕。無源之水。其何以爲道哉。先行後知云云。旣曰良知則知中有行行中有知。不可以分先後。分先後。非陽明本旨。詳在下兩段。陽明答顧東橋書曰人有欲食之心然後知食。欲食之心卽是意。卽是行之始矣。以欲食之心。爲意爲屬行大謬。夫欲食是情也。心統知行。而若硬定分排則當屬知云云。若知良知良能之體則知知行之本不當分矣。今提出欲食之心。何乃如是分別邪。以知行爲二。而必欲其分別焉。則曰情當屬知邊。然則正心誠意等。皆可爲知上工夫者邪。是以謂之良知則情意行能。無非是良知而無不統焉。此知行之所以一也。但詳來意。必以知食欲食。將分知行。而及考其歸則又不得不以情欲意食。爲心之知。豈非知行之自不可分有如是邪。於此可以知行之體矣。人有欲食之心。必先有以知其可食然後方有此心云云。人之飢而發欲食之心者。亦必要學知其可食而後乃發其欲食之心與。大氐文成之設此譬諭者。正所以發明知行合一之體也。非欲其分先後也。致良知知行合一。顧非其宗旨邪。幸勿以辭害意如何。生知安行云云。中庸之生知安行。分作知行。則如論語生而知之學而知之等。將謂只有知而無可行者與。然則聖人之言。豈不偏了耶。</text>
<title>答李君輔書 世弼○戊辰</title>,<text>卽日秋淸。政候若何。昨者一書。兄以此爲憂。而惟以救解之說者。終是世俗之見也。未免以俗見報兄。良可愧訟。所有愚陋一說。亦不敢不畢進。大氐此事。後世有希望者多參其間。士大夫固恥而不欲入。然若以其實則苟有國家之急。寧有計此而不之告耶。此則雖身自發告。有不可避者。旣發之後。賞報之典。亦有國之所必有。則雖欲免焉。亦有不可得者。蓋如石湖尹丈是也。近者兄之文移楊州也。固已盡職分之道矣。朝家以此論功。亦朝家之體。則雖由此以至有賞典。顧於我何所損益而可以爲患也耶。事有莫之爲而爲者。則其來其否爲榮爲辱。俱無與於我者。亦可任置。不須以此爲意而芥芥也。未知如何耶。</text>
<title>與李君輔書 丙子</title>,<text>秋氣初淸。伏惟老兄道況增福。向蒙枉顧。未克迎拜。貽阻至此。私心悵溯曷勝。弟憂苦餘喘。猶存形骸。而惟以非分之命。日夕惶蹙而已。吾輩所遭。可謂狼狽。而申諭之旨。又及於此。其何以堪之。揆分度才。誠有萬萬難承者。而至今日別諭則亦有不敢自安。願聞諸公之去就而以隨下風。未知將何爲處也。近郊陳疏。以申分義。兼暴乞辭則又如何。或慮其旣進難退。然此則當觀朝家處分而爲之。於自己道理。豈不粗安於偃伏辜負者耶。凡有高明之慮。幸乞一一以敎也。諸兄如蚤已承命。則如弟者故當不至於更叨。而今乃不然。使至於此。爲可憾耳。齎旨人自此去。憑略不宣上狀。弟齊斗拜。</text>
<title>答李君輔書 庚辰</title>,<text>傳聞高寓近就此甸。而亦未知定住何所。懷仰徒勤。忽承嵬牘。自京傳至。乃去臘中惠音也。承荷多少。慰問加至。況審邇來閒中靜養增福。披復在手。喜洗阻遠。曷有其量。某禍孼未殄。又哭室中之喪。私家不幸。固不敢言。而衰遲情緖。益復何聊。喪戚憂病。摧廢已甚。長時沈淹。不能自力。大叔獨與爲隣。而亦未克以時相會。餘可推知。增益之諭。豈不知盛意出於引而進之。但廢頓若此。衰疾無用。無復餘念。不敢側於圻郡者良以此也。徒負一世。有何可言。惟兄久入靜界。旣得一家賢主。從有江山勝槩。舊疴旣深。緝煕味新。晩節所占。誠不爲輕。何由一奉高論。以洗凡陋。向風馳仰。益以勞止。因便拜謝。千萬不宣。</text>
<title>答李君輔問目</title>,<text>明德之專以理釋之未安。誠如明丈所論矣。於章句以所得乎天與具衆理兩言之。則明德之非單指理亦可見。至至善方是專言理也。如何。蓋明德則以得乎天之本心者言之。下文天之明命又如此。然惟此一節。實一篇綱領大議論。則難以言删。今於註下以明齋說分註疏釋。俟後人裁擇爲宜耶。魂魄者。陰陽之靈。人之氣血。能知覺運動者是已。其形也粗。心者身之主宰。人之神明。爲萬變之主者是已。靈體中至神者也 其體也妙。是之謂明德性之主處也。然則明德可以心言之。非可以理之無形者單指而言之者也。心之與魂魄。其辨如此。此可言於明德。恐不可目諸魂魄也。章次旣表於章首則下端右某章之例。當去之。以避重複。旣去右章字則章下說當上一字直從第三層書之。悉如中庸篇例如何。自欺之爲欺心。其義固明。不必分疏。蓋因章句循外爲人字。有此辨說。然章句所釋。自有其指。其上節曰自欺云者。知爲善以去惡。而心之所發。有未實也。則當實用其力而禁止其自欺云云。則釋自欺之辭也。豈但以爲人爲自欺耶。其下節曰如惡惡臭如好好色。允務決去而求必得之。以自快足於己。不可徒苟且以循外而爲人云云。則釋自慊之辭也。豈專以爲人直以爲自欺耶。蓋於其末也。兼就自慊字著解。故以循外爲人爲結而已耳。明齋所云如仲首之論。簡得旨矣。未知語者誠至論。然此一義實爲一篇主論。且其所論欺心等處。議論多甚好。未可以容議。則更以明齋說分註其下如何。正心章有明齋說。亦註之如何。下端一節。總爲一篇之釋。不是爲第十章說也。當如章句第十章總論別條例更上一字書之。以別於第十章章下之說如何。但此段所論。無不已見於前後章下。則恐不免重複。而旣以下一條起冒。故不得輒删。</text>
<title>與李君輔書</title>,<text>伏惟春至。令候靜養神相增福。侍者旣滯南服。某亦病廢積久。人事都絶。相聞落落。況可望講質之願耶。適今來過嶺底。而中間私故相牽。近又添病歸事日急。無由一進承誨於靜閒之地。瞻望悵仰如何。敢以一書替申。伏惟令下察。</text>
<title>答李君輔書 辛卯</title>,<text>某白家門不幸。半歲之中。長妹與女息相繼喪逝。情理痛切。不自勝堪。向與胤令相從於都下。得以慰洗。伏承台監惠書又及海居。傾荷以還。重切感幸。新涼乍生。靜頤更福。弟衰年從宦。實非始意所及。而尊卑之義。上諭旣嚴。老兄所戒。今又申切。不得不爲强策冒赴之計。而顚頓之患。勢必至矣。奉數月之職而歸則庶可免邪。馳進敍阻。其意如泉。而入京之際。期日甚迫。終莫之遂。瞻望益增悵遡。不備。</text>
<title>與李君輔書 丙申</title>,<text>臘寒政苦。伏惟履道起居萬福。府中使尋常相續。得慰瞻溯多矣。明谷相公一朝長逝。邦國不幸。士林悲傷。俱不堪言。而吾輩道義之歡。無復有契。痛也奈何。久欲以書相悼。而廢病不能把筆。玆始略伸。想同殄瘁之懷也。尼山遺札之訪。未知執事亦有寄送幾許邪。歲色將除。惟祝對時增祉。不備。伏惟老兄下察。</text>
<title>與李同甫書 喜朝○乙丑</title>,<text>伏惟近寒。兄侍候增福。昨有復書。兼致瑣懷。其或肯許否。向在兄鎭川之日。弟嘗請昏期曰歲末寒嚴。勢難送行。進定雖非所願。更涓初冬之吉辰云矣。兄其記之乎。今日退行之請。卽前日進定之意也。兄豈可以進退兩視之哉。兄或謂弟以送婚爲難邪。此則不然。若退以春和。不敢辭矣。此事旣無大難强。或寒程致傷則將爲平生之憂。自餘細故。都歸末節。兄可不少諒邪。季春和暖。政是古之昏時。今不過數月而斯可遲矣。何苦而不之爲。弟病添作。病心㥘寒。憂端倍興。以此情緖。臨期雖欲送行。終必不成。敢更煩書。幸乞亟示定說。以解懸企如何。辭朝在何日。初擬進議。因敍別意。病狀卒苦。無由自遂可恨。萬萬不能盡。伏惟兄察。</text>
<title>答李同甫書</title>,<text>伏惟兄字履順序珍福。曩月惠書。殊慰傾溯。且承二藥之賜。拜荷多矣。第緣季氏臨期見訪。悤未成謝爲恨。伊時兄新從原城來。多訪遺跡。幸爲示及。故老有能道昔時事者云。此誠兩家遺孤所同愴然而感涕也。新婦今可無生疏。便宜往來。未必不如兄所。不須爲慮。雖欲爲歸寧之行。繡衣有出。豈宜犯經也。時事紛紜。誠不能說。亦關運數。將復何哉。餘不備。只祝起居連衛。</text>
<title>答李同甫書 辛卯</title>,<text>某白。禍殃未殄。惟一女息又至喪亡。私情痛切。殆非人理所有。摧慟不自勝堪。伏蒙台監遠書慰問。不任哀感。出疆之任。殊非慮及。豈衰境所可堪者。未知早晩當有變通之道耶。弟亦得補峽官。將不得不强策病軀。雖非久計。安能免顚頓之患哉。自失夏間一會期。常深悵惘。今當遠邁。亦不能爲越路拜敍之圖。一水沿流。益增悠悠。姑謝不備。</text>
<title>答李同甫書 癸巳</title>,<text>奴自言歸。獲審近日啓居。又承至初惠札。披慰阻溯。又聞間有雪裏淸平之游。閑中佳興。可想。其一倍。令人馳仰。且奉導迫之諭。其義甚好。今日所論。惟廉節與大義而已。二者雖有時乎輕重。如其並行而不廢終尤爲善。聽松旨論。誠不可易。今因違豫。起居之問。一伸分義。又何可疑也。若出而爲仕者。固有冷煖之可論矣。至於分義一節。無與仕進之事。則以此爲嫌。將不得盡道。豈敢自安者耶。惟願隨便勉圖之而已。弟三秋痼疾。多施艾灸。入冬少勝。而旋又苦寒。閉呻無復可喩。因奴行奉謝。昏草不宣。敬上狀。</text>
<title>答李同甫書</title>,<text>別紙示諭。乃以院宇之移易。爲有違於繼述。若果有此道理則祖乙之遷耿。盤庚之遷殷。皆可謂不繼述也。且以先月沙先生事。不就竹田之舊。而改用新院。是亦反於繼述者耶。蓋尊先兩世之志則不關其他事。惟以尊享圃隱爲主。所謂繼述者此也。曷嘗有私意於其間耶。今兄亦以尊圃隱爲繼述而已。無以院宇之同異新舊。爲繼述之說。致使尊先正至盛之美。反有所妨礙而不行何如。如今兄若以末節同異之至小。而爲尊先正所已行者。反以爲拘而立▣。乃於尊享之事角立而不復與。則其如繼述何哉。弟所以前後縷縷者。非但爲院。實爲兄眷眷也。更願詳之。大抵世人於其家事。至於小小墳宅。亦必改舊從新。以求其善。未嘗非爲繼述也。況於斯文之禮。學宮之重。獨欲膠守而無變更恢拓之道。豈有此耶。承詢不敢不盡焉。不宣。</text>
<title>答李同甫書 辛丑</title>,<text>拜封未幾。手答旋至。始覺江海之初非阻遠耳。新婦核病。數年來因其他症之隨出防變。以成反遲禍大。懊悔何及。前書云云。指執事三條疏論禮一節而言也。見其說括盡衆辯。最明正的礭。故有是言。然今來諭所謂士庶服斬衰之論。誠未敢知也。夫朱子之所以竭論於服義者。爲從古經之義也。豈可反改喪服大經。而別爲斬衰之制。如今說者之言。是誣服義也。且禮家大法。不過遵守前聖之經指而已。周公孔子之禮。朱子修之。大故申明。而迺於此等大節處。輒增改之。不少恤乎。可知其必不然也。如可齊爲斬。三月爲三年。又何以論以日易月者得失。誠未敢信也。試一布之。老兄以爲如何。不宣。敬謝上狀。</text>
<title>答李同甫書 壬寅</title>,<text>近者阻候闊焉。深可悵想。溪聞雖略有通。而京路則蓋以間絶矣。昨因兒書。聞從者移入山下。倍用傾溯。此時鄭君傳致手札。承荷披復。慰洗遠懷。如何可量。時事紛紛。今不須言。向來兄之所遭。尙無得聞。未知其說云何。而束裝之諭。無乃過計耶。若能優游靜散。亦一隨時之宜。何必遠擧。兒子遷官雖褫。而歸計則已久。卽今搬還團會。脫去水土之鄕良幸。但新婦病憂。一向危苦。憂悶甚矣。方聞執事向邵城。將留住幾何。鄭君之行。恐以周遊相違。追謝入便。千萬不備。</text>
<title>與李同甫書 壬寅</title>,<text>近復阻信堪悵。卽見兒子在京書。謂兄亦遭時議。方有行譴之憂。咄嘆何極。意謂兄在野外。於朝事庶可免矣。今乃如此。豈不運數耶。然嶺海遐鄕。實非老人所能堪。將何以爲候。念之忉歎。授玦或在近而無由握別。此懷如何。惟願解澤在卽。神護善將而已。此間子婦入京後。漸不如前。今又委篤云。私情憂灼。無復言者。萬萬臨紙忙錯。不宣。</text>
<title>與李同甫書 癸卯</title>,<text>嶺海遐遠。寒暑又易。不審兄羈寓起居何似。令胤旣盡室而行。音候亦無因矣。倍切瞻歎。南服風氣。得無殊異難堪者。而民俗亦得相厚。不寂寞否。惟願神護益勝而已。弟衰疾廢伏。只是常事。而朞月倏焉。奄哭亡婦祥日。人事已矣。情理何言。亦想遙傷而爲之增懷也。僅成草候。以替遠情。因風蚤晩。固未可知。臨紙悵悒萬萬。不宣。</text>
<title>答鄭景由書 纘輝○丙子</title>,<text>示諭縷縷。感媿何量。旣曰自有經訓。彼此各主經義云爾。則只當據經而論其得失。就理而別其是非。斯可晣矣。乃欲以喝罵之習。悅服人心。其可得乎。僕於朱子之說。童而習之。今白紛如也。奚必待老兄而得之。夫不察道理。不諒人意。惟以同異格之。恐非知言之義。君子之所肯允也。豈論學之謂哉。豈明辯之謂哉。後聖作而知我罪我。自無所逃。兄何虞焉。死生陰陽之諭。旣不知死生陰陽之所在。雖欲硬定。尙如之何哉。勤諭之及。不敢不盡。</text>
<title>再答鄭景由書</title>,<text>前書未詳。垂問繼至。感荷。第惟道理者。天下之公。非一家私言。千古聖傳。方冊俱有。凡有未得於心。唯當理曉心諭。剖決昭釋。務歸乎義理之正當可也。今則不然。徒出於同異之攻。詬詈之事。此特後世黨習之下策。非所以與議於論道也。若是於辨學末矣。雖欲有區區所言。其將何自而爲說與。來諭云若使王氏有得於道。宜有一言開悟如沂聖四字者。何事於張皇。竊恐老兄未見其說而爲此言也。苟見其說則致知一言已盡。一言之外。更何有所謂張皇者。蓋開其書而其道固已明甚。不必待愚陋之架疊。然必要論證而爲難則就聖賢經旨。上下講明。豈無其方也哉。弟自昔年以來。不敢有一言之效。今又不敢有陳說。非不欲有說也。以無所可說也。於此察之。齊斗前後所以爲意者。亦可以見之矣。一討未卜。臨書惘然。不復多及。惟在諒察。宗弟某頓首。</text>
<title>答鄭景由書</title>,<text>阻音經歲。溯思如川。春來幸聞起敍新除之命。而亦未知何當西笑。拜訴何日。日夕懸佇。前後兩惠音。傳及此際。始聞從者果抵山下。而旋以違和。將未免中塗復路。區區披慰之餘。更切愕然。未審風寒未已。旅次調攝何似。想倍其艱。爲之馳慮靡量。行旆或已向南否。念兄久廢之際。有此復起。病難從宦。雖則有之。一謝恩命。恐不可無也。强疾入謝。從容呈告。沛然行吾所欲爲。寧不綽綽。而乃至途次之逕返耶。方欲少獻愚陋。以備財採。得見孝伯去京時書。知已旋轅。轉傳書達之間。迂滯已多日矣。今恐未有所及。瞻望悵怏。奈如之何。弟終鮮之生。不如死之久矣。又迫朞時。懷痛悲切。不能自遣。前書縷縷。非不深感雅念。而第惟若虛之意。反有涉於當仁之讓。此非愚者所以望也。略此奉謝。以圖入褫。不備。</text>
<title>答鄭景由問目 己卯</title>,<text>朱韋齊所引項羽太公事。是古今權度極變處。固難易以爲說。至若南宋和議之辨。義理本自明白正當。有何可疑。乃謂不合常情耶。末端云云。不習史傳。未有所考。不敢爲臆說。未發者人心本體也。惟其如是。故人皆有之。能時時呈露。此豈非厮役亦有云者乎。然爲氣所拘。昏蔽放失。全體則實未立也。其不可以霎時之體。指謂未發。而爲天下之大本也明矣。蓋無所不中然後謂之大本。無所不和然後謂之達道。彼旣昏蔽放失。全體未立則已不得有其體矣。雖有呈露。終是蹔明之歸而已。非本源全體也。然則朱先生二書之意。無乃各有所主。或指本體而言之。或指全體而言之。有此二義耶。若曰未發之中。有本源全體之義。則所云何處可見之實。正亦有未可容易說者。以爲如何。</text>
<title>答鄭景由別紙 丁酉</title>,<text>先祖奉爲始祖別廟。而高祖入於四龕則是五廟也。以先祖出於別廟而在於四龕之外。則是先祖爲祧廟。而不得爲祖廟也。是二者不得並立。然則先祖神主旣不祧廟。則無論別祠與不別祠。高祖不得入四龕明矣。此條不得不改。賜祭文不敢臆斷援說。孔廟用王者禮。衍聖公世襲公侯列。闕里之制。亦不得引。今擬改曰蓋自古大夫之禮不立。廟制遂廢。祠堂之禮設爲四龕。祭及高祖。而始祖則不得立廟。大宗之家始祖親盡。藏其主於墓所不埋。蓋格於時王之制而不得已也。我國始封功臣不遷其主。是蓋存古者大夫始爵爲始祖之意也。始祖廟制我國立之則於是高祖出安別室。又爲不可易之制也。惟我先祖廟雖非始封勳之禮。亦依宗廟配享不遷者。自正德以後不得祧遷。國家亦必賜祭於家廟。已成典禮。則我先祖當爲吾宗始祖廟。百世不遷。後世宗之。而高祖出安別室。實爲遵我祖之成憲。眞合於古禮經之義矣。但高祖神主旣不入廟。則是當同祧主。不得爲正廟。又別安一所。歲一祭之云云。疑禮問解只就宗家言之。故曰出安別室。若有親未盡子孫則別安於宗家。恐不如最長房奉祀之得伸其尊。未知如何。以古禮經大夫三廟。有始祖廟則曾祖去廟可見也。墓祭難於卜日。旣以寒食十月朔定行。則墓下次位子孫以其翌日設祭。當明爲一定之規。不得如是泛說。但此墓祭說嘗與山下諸宗熟講之否。隨俗合祭者。乃出五禮儀國制也。國制因於古禮經。亦不得一向爲非矣。自漢唐以下大宗法不立。蓋諸侯不立國。大夫不世爵。則其道無由也。其本如此則在下者不得與論。今日所議者。就大宗而行小宗法而已。法服制則不敢刱制也。不待言知。旣不立服制。而首存此條。無乃爲虛耶。全删寡過之意得矣。又若欲令諸宗赴會於喪。存袒免之節。以示其屬不絶之義。則乃以此節目。改其末端而著之。亦一道理。未知如何。科擧之學。其所大患者。壞人心術也。若論其理則飮食男女。亦以壞人心術而去之耶。是於其間。有義利公私之辨。本末先後之序而已。其實與農夫之不舍耒耟。聘見之必用贄幣。其義無異也。如盡皆非義。程朱諸賢亦豈爲之耶。今也懲其末弊。而欲盡去其方。亦非至論也。爲今之道。當先本而後末。明其本源而塞其流弊爲主耳。其德業則置之正齋。其習文藝俗學者。別就外齋。如湖學水利吏師區別諸齋之法。而皆令就正於正齋則如何。禮之拘於王法者。雖不得擅立。義之伸於敬宗者。自可以盡道。今此祭會之禮。尊宗之義。正可表著。是所謂大一統者。與三達尊之道。並立而通行。今者敍拜一節。宗子當主阼階之位南面之壽。而諸祖之長則不得主南面之位也。拜敍今擬其儀。若曰主人於阼階下揖。請諸祖父升。諸祖父由西階升。共爲一列。立於西序。東向北上。主人升阼階西向。諸祖之次長者以下。轉向就兩楹之間。西向北上。再拜最長者一人。長者揖之。諸祖以下還就西序初位。主人遂西向再拜諸祖訖。諸祖遂權就北壁坐。南向東上。地狹故如此。若無祖行則無權就北壁。 主人復降揖。請諸父升。諸父升北面再拜諸祖訖。退立於西序。主人西向再拜諸父。諸父皆坐。主人復降揖。升諸兄。諸兄升東上。北向再拜諸祖。又西向再拜諸父訖。諸兄進立於兩楹之間少西東向。主人再拜諸兄。諸兄揖之訖。諸兄趍就東序。立於主人之右少退北上。然後諸弟升。共爲一列。拜諸祖拜諸父。又拜東序宗子位訖。退坐於東序諸兄之下。主人之左少退。諸子諸孫又以次升。拜如前訖。退立於南行西上北向。庶孼云云。於是諸祖先出。諸父次之。諸兄又次之。退避室中。遂行上壽禮。諸子弟上壽。於是宗子就▣東位南面。諸弟諸子上壽如儀。復就坐。進食。主人還就阼階上位。諸父諸祖復就西序位。諸祖少前。諸父少後。間位不屬。如地狹則諸祖權就北壁坐 諸兄弟復就東序位。坐定進食云云。食畢行讀約云云。蓋上壽連於敍拜。以專宗子之尊。進食從於讀約。以便就坐之節。必如是簡易。恐爲得宜。 如攝行禮則不用阼階位。亦無上壽禮。敍拜時只於本行共列行禮。如諸兄弟又諸祖諸父。無退避一節。而仍就坐進食。出約一節。不得以籍過至三。泛立科條。其告出告入。不宜如是煩數。必如上條大段悖行然後可乃議也。必也使人觀感慕效。自然有鼓舞興起也。不得專以科條罰削。約束繩治。以起忿爭。乃爲善耳。正齋諸生講書之外。如歌詩樂習儀禮二者。又不可廢也。正德丁丑始享文廟後。始有禁樵牧之命。於是有五山直。又有墓奴復戶。以至山下一洞。蠲除烟役。專意守護。蓋當時云云。</text>
<title>答鄭景由書 辛丑</title>,<text>伏承惠札。從審兄候連相。殊慰殊慰。所答橫溪書。旣蒙領略。固知雅意之與弟不甚相遠也。至於善謔之諭。弟豈敢然。滎陽之辨。本自無疑。每見人欲捨明白可考之六部。常從漠然無據之榮國。甚恨其冒姓之苟且非義也。是以斥言之。以明本始之不可背云爾。豈以己私有意於譏切者哉。此非所敢。恐兄未之諒也。雖使李仁老眞有正說。若於吾先無徵則固不敢從。況其出於俳優者乎。御製入寫事。三冬閉戶。積澌隔海。不通世間。以至春深。不得與聞也。下天文字。今得承覽。何幸。第翁字自號。終亦未安如何。燕服論芝令實明卞竭論矣。聞兄於此復有說。雖未得接。意則可想。當不言而同符也。彼書已盡。而終如齊門之瑟何哉。</text>
<title>與鄭景由別紙</title>,<text>一。從夏允輔乙亥本不書無后。蓋必有庶子。至己丑本始斷以無后者。乃出師保雙峰公所定也。文彧公於雙峰公。其派相近。其居相邇。在乙亥時則尤近也。諸族豈有不知之理。或去國周應老等名而不書。或書無后爲斷。此其非正嫡子孫無疑。然則鄭克佐所挾二系者。蓋是庶派遺落。而今始願入者也。今只宜從舊本去之勿錄。並下諸派。同作一族譜別錄爲可。一。至於克佐所納本祖希孫之弟以孫以下三兄弟者。亦有可疑。舊譜中世系考誤時。希孫五世仁恕 一作贇 爲名。以其世系詩亦與焉。其以孫泰孫義孫三名。仁恕諸人豈有不知之理而缺之。且仁恕之孫安世諸人。以老儒世居迎日興海接壤之地。齊斗昔年嘗往嶺南相見。亦嘗論及先世舊迹及譜系等事。詢問頗悉。彼居在咫尺。豈有不知此類漏落。而未嘗論及於譜系之說也。其時見慶州及永川。有如此不知系派之庶族相見者數人。想亦是此類中人。今以其遺落之久。願入之也。然舊譜三百年所未錄者。吾輩何敢懸斷而許其追入也。吾輩今日修譜。只是從舊錄繼續其後孫而已。前錄所無者。吾輩何敢與論。此類甚多。安用取捨於其間也。皆當一切謝之。舊本之外。一毫不動可也。然別錄則不可不作。蓋此數派及下文比安人派。皆當別錄附編也。一。比安鄭世悌譜。其臣彥世代。已在三四百年前。今何可與論也。非徒吾輩不知也。其子孫亦不知也。今忽以一箇誌文爲證。蓋此在麗末先祖前亦過數代。其時未嘗有誌石之法。近看鄕人冒稱誌石者甚多。蓋誌石是懸空無來歷可驗。故以此爲說者甚可厭也。舊譜臣彥。旣書無后。則今不敢更議。以此答之。其所送譜系興祖以下。直置之別譜中作錄如何。一。階職說。如明川書通政府使。鎭安書嘉善縣監之類是已。不是凡資皆當並書也。今且仍舊例而已。無容更議。凡例措語。今當點改曰階高職卑則其階亦書云云。一。凡例添補事。具於編目。別紙可考。一。正本今當書得兩件。一送示嶺南。一留作刊本爲宜。然其寫之較之。必須十分精詳。</text>
<title>與鄭景由別紙</title>,<text>圃隱先祖支派之中。四方諸鄭投冒之類。不勝其煩。難以殫記。此先祖後裔年代不遠。支派具在。其譜系相承修錄。其作譜之初。諸孫不多。宗族相近。寧有一人遺落者也。奸人冒屬之計甚可痛也。其間司藝先祖孫仁忠之後沼源等派。在春川等地 智忠先祖之派。在晉州 冒屬者皆聚焉。以其支派孤單。子孫散在遐方。可以欺冒故也。然自今日視之。其族支雖遠。其修譜之時。親屬甚相近。不出四六寸間。寧有遺落者也。其最甚者。咸鏡道文川德原一鄭。乃江原道嶺東鄭佃族支也。佃昏朝時冒科就仕。反正後敗歸。時有偸竊宗家譜牒之事。自是冒稱先祖子孫。其宗人在文川者。巧作文書。錄於智忠先祖子行。作爲公文。出示諸宗。諸宗皆信之。然齊斗以其先祖乃吾先世生家祖也。有墓表陰記家藏。其生卒年月。子孫錄俱在焉。以其子孫錄中所無。心竊疑之。遂使文川人持文迹來見。則其文年月。乃在先祖未生之前。而謂之其先祖子弟。作爲公文。其奸計如此。豈不可愕。以此卞破而送之。其入譜之計雖不成。其族派在嶺北者甚多。猶稱以先祖後裔行世云。其他海州鄕人。亦有一類。平安道亦有一二類。瑞興松都亦有一類。又至如畿甸江原湖南之間。或作譜系。或作公文。冒稱後裔者亦甚多。此輩或是迎日兩宗之中疏遠後裔之出則未可知也。其曰圃隱先祖子孫則萬萬不近。而至於巧作僞文。誣罔如此。則其奸狀駭痛。尤不可不明辨痛斥。此一事當作爲一段立議。揭之族譜卷中。以示後來也。</text>
<title>答李伯祥書 徵明○丁未</title>,<text>頃者得書適緣悤悤。報未盡意。殊用爲恨。續承委札。憑悉窮陰。動靜珍勝。重切慰感。某大病之餘。神氣耗憊。尙未完復可憫。所諭小學讀法。豈不知感告導不置之盛意。斗意初以爲沈潛究觀。自有融解。則其味之長。必與專靠冊子涉獵看過者。似不可同語。故旣擬其自試。因以告夫諸益。及詳來敎而深思焉。果見其未穩矣。蓋苟能依鄙言而善讀之。固當大益。未必一如尊兄由粗入精。由大入細之論也。但以斗初學。義理昏昧。心地鹵莽。本無根基之可言。則不能耐煩理會而輒生厭倦。未得領統會要而隨意穿鑿。反恐爲二者之所困弊。是以姑欲依於註釋。熟讀勉行。幸其異日志慮稍定。見識少立。則更以前者之言讀他書。庶幾獲益。此所爲聞命改圖者也。前書云四子六經。盛年不容不熟。誠爲至論。然一日不可緩而一時不可闕者。義理涵養之工而已。自餘多少。皆宜隨自家力量。何必以貪多爲務哉。須知精覽亦可。不須讀也。擊蒙書非有偏執。初旣發感於是。且緣荒惰。以一書虛延時日。宜明者之垂誨。向時委頓昏迷。未克備謝。且欲專告而不及。玆始竝報。幸亮察而詳敎之。餘兆不宜。</text>
<title>答李伯祥書</title>,<text>某奉李兄苫次。辱賜良誨。連紙殫幅。縷縷陳列者。無不感發而激烈。曉人之意。不當如是耶。況在蒙敎。寧不佩服。夫俗習之痼弊。非徒兄能知之。亦弟之所深恥也。士之爲士者廉義。而今之爲士者。苟欲修廉義則難以爲士矣。是買櫝而還珠也。國家之取於士者。以其廉義。而今之取士者。必置諸無廉義之地而後取之。是取筌而忌魚也。俗旣如是。日漸渝汩。凡於剗廉刓義之事。靡有遺施。蓋點閱之擧。特一發於向者。再發於今日。而已若可以點閱者則無時不然。其爲日已久。甚矣今之爲士之難也。是故家貧親老。祿仕應擧。先賢之所嘗許。而纔入棘場。鮮不喪守。終至胥溺之歸。嗟乎。豈無拔萃之才乎。惟曰不若是。不足以得吾志。於是士抱空器。國取虛名。而廉義之道掃地而盡。此志士所以甘心凍餓於甕牖繩樞之下而終已不顧者也。豈徒弟能知之。顧非兄之所深恥乎。同恥而共知。故兄能有廉義之言。弟方以廉義之言對。然知而不變。斗之罪斯又大矣。不能脫洪流而笑人於沙泥之間可乎。由是每趨場屋。未嘗不愀然起歎。跼然自阻。逢人必面赬心餒。大本未能正而介介欲潔其身。誠可謂大貪而求小廉。枉尺而要直寸。其於廉義之道。不翅遠已。尙何數輩之責爲哉。夫進退非吾所自定。應擧之有主旨。亦兄之所知。然今年紀已大而賓主之卞殆乎相易。孝親之方又不在於乘馬從徒。則斗今日之懼。孰有大於是也。陞庠之製。乃已試之敗效。拘迫繫縶。尤有甚焉。故固不欲更擧。況承指諭者耶。蚤晩在拜。不宣。</text>
<title>答金直卿 榦 論花潭集後書書 丁丑</title>,<text>竊詳辨語。其本說中淡然渾然一語。儘無分別。高論當矣。又如氣之聚散。終亦不散之語。亦非至論。來辨亦宜有之。若其所謂理不先於氣。虛卽氣。無窮無外。又其氣無始無生數說云云。則此不無可商量者。難以一例斷之歟。大凡古人爲說處。各有其本源。今不見全書。但就句語泛觀。何以得其本旨耶。此則尤不敢輒爲妄論者。然雖在句語。而其大槩之涉於沒緊要者之意則略亦可推測耶。如得奉誨。更可面請耳。向者聞嘗有太極圖論辨之語。可得更獲承覩耶。深企深企。不宣。</text>
<title>答權絿書</title>,<text>前冬獲承至月出惠書。傳及窮僻。殊荷鄭重。且審時寒。德履增休。慰感交深。迨不敢忘。適自前臘。賤病重作。經歲沈淹。不能自力於筆札。闕焉至此。愧恨之私。殆不勝喩。鑑湖墓文石刻。已就印本荷此投示。德門之盛。與有榮焉。奉之何幸。第金石之規。繩墨簡嚴。官銜諸稱。皆從省約。世系亦然。子孫尤略也。何況在甥婿家耶。今其女適下有曰贈某官行某官某之子某云云。在古無此也。豈非本末輕重倒置耶。如官銜備書。史傳所傳。有幾箇人也。可不愼嚴。又何可於此文中作重複耶。其女適下宜去十數字。當曰女適生員某。江陵人校理某之子。如此懸書如何。病草略不宣謝。</text>
<title>與金汝和書 鼎臣○丁丑</title>,<text>昨往哭玄湖。痛惜何言。斯人中折。豈非天也。朋友中無復此人奈何。蓋其傷寒不甚重。而眞元似已先憊。以至此耳。見其喪次諸節。茫然無以爲措。亦可矜慘矣。弟今日姑留。明日更欲往見。而寒程策疲。往來爲難可悶。</text>
<title>答金汝和書 甲申</title>,<text>昨因景令書。聞執事終不免吏議。未行伊尹之志。空有撻市之愧。爲之仰歎不已。便中伏承惠書。就審邇來起居。披洗病懷。倍庸慰幸。弟當時彌留不至甚重。自黃症來。遂轉增劇。因用藥治熱。黃退而元氣又大虛。若不能收拾者。五六日更加補治。今則差除之勢。幾至其半。自此調息。庶可得蘇也。病餌諸品。得蒙優念。不任仰謝。不備。</text>
<title>與金汝和書 己丑</title>,<text>伏惟初暄。政候萬相。前月謝書。想卽呈進矣。弟伊時危疾。數旬之間。幾殊者屢矣。得有生意纔十許日。而猶未離委頓沈苦之中。蓋元氣積敗。只是桑楡之候。以此先墓葬計。亦未克期以擧。至於退改。切迫之私。又何形言。若得差强。來月中欲入江都山下。經紀葬事。仍復留住。將爲海上之氓。山海杳邈。從此又長訣矣。悵悼何勝。承有醬豉加惠之意。年來解忘聞韶之味。況今移寓流轉之中耶。爲之送人。因以拜候。令胤新有筮仕之喜云。未知幾時就肅耶。病昏略不備。</text>
<title>答金汝和書 庚寅</title>,<text>昨便伏承辱復。始審其間湖行日久。及此霜寒。回旆起居有相。披慰倍深。瓊什聯翩。兼荷鄭重。佩服傾瀉。如何可任。弟呈病幸蒙恩許。私意粗安。而疾狀至今未復。正以藥餌不能隨意。以致沈淹日甚。奈何。時虞如此。杞國之憂。誠非細事。臨危一身。只係國家之去就而已。他復何說。沿海雖危。亦復任之矣。疾倩不備謝。今之避地計。專以嶺南爲依歸可也。淸川南接尙州。可以通右道則亦未可謂非計。但今日之事。必以通邑大道爲歸。不可以山峽。蓋海寇與胡騎長駈者不同。而中間竊發之患。尤爲可懼故也。如何如何。淸川形勝深僻。尋常避亂亦可矣。近聞曺姓人入去。開懇其地。爲一嶺南通路云。山谷之漸次開除。其勢固有然歟。深僻則有之。而終不如嶺南矣。</text>
<title>答金汝和書 癸巳</title>,<text>今夏炎潦迭甚。仰溯政深。前月下札。昨始傳至。從審靜居頤神萬福。區區慰賀。下示閏月是餘分。居間於辰。無當陰陽。可以無忌。日家偸修法。雖無古書。亦不爲無據耶。凡禮終之服。當用盛服。盛服者今有官。官尊公服。官卑帽玄。若以野人自居。不欲用公服直領袍抑其次也。士人無官者。以直領爲少。故所以上取古服。必用深衣也。 然直領近於便服。不得爲盛服。野人無官者用之。有官何用。此世人任便。以褻服爲常。然此則燕居之謂也。至若正終君子。當用奉君親見尊者之法服。以是長著。有何不可。古人本如此。觀於諸生居齋。朝士在直可見。浩然巾 出孟氏 今世用爲御風寒之具。同於煖帽。不如幅巾 出司馬氏 爲宜。唐巾華人便巾。與湯巾同義。蓋其製或騣或絹。狀紗帽而無角者也。華音唐音湯。故名湯巾。實唐巾也。兒子上去。使之進拜。憑伸謝儀。不備。</text>
<title>與申相公書 琓</title>,<text>伏惟新元。兄主匀候神相茂祚。不任仰賀。今見侄兒書則立後事蒙有陳白筵席之意。不勝大幸。第竊念人家變禮。世人不察事義。例多喜爲是非。以致乖戾者。大臣陳達。出於擧條。或不無異議嫌碍之慮。蓋此事只得一路上聞之階。則自上亦不無處分之事矣。今日事惟在該曹之得請立後而已。其間諸節。只是一家間事。無與於朝家。而外人亦無與論者矣。是莫如該曹啓聞之爲便。旣有上命則該曹似無防塞不稟之理。雖不得循例直請。據傳敎啓稟。似不可已。商量指敎何如。敢此仰稟。不備。</text>
<title>與閔判書書 鎭周</title>,<text>平壤井田遺址。千載之下。虞夏之制。聖人遺法可見者惟此耳。中國之所未傳。先儒之所未見。而我國獨能有其址。如有王者。必來取法者也。至今三千年。莫之變易。可謂盛矣。然而近聞耕犁者漸有侵割。多犯其經界。至不可辨別者有之云。若如是不已。遂使聖法漫滅。則豈不爲守土之所大懼邪。其制大略。有圖著在韓久庵集中。幸可考諸遺文。訪之舊老。而案其圖籍。如有侵蝕耕割者。果有其迹。則或立科條。或置守戶。隨其便宜而嚴作禁護。永爲後式。使千古神聖遺制。不爲泯熄。豈不爲萬世之幸也。大同下流有鮮麗舊時蒸土築城處。其土堅密。水不得齧。能作爲一邦之堤捍。聞近年以來。外城人家以其土細膩。宜於圬壁。日日削取云。以有限之土。供無盡之用。江水一朝大來。激而衝之則外岸土崩。大野遂破。水勢所傾。莫之敢遏。勢將至無外城而後已。若不防之於其微。何以有及於滔天。此亦係千年舊都之存亡。地紀疆理之要害。亦別置守直。設法禁護。俾不得自毀堤防之地何如。</text>
<title>答李景益書 廷謙○己巳</title>,<text>自冬徂春。奔走於行役吏事。繼以病劇歸山。未遑於筆札相候。只有瞻注。遠承惠書。就悉邇來政候。區區披沃。可慰隔歲阻懷也。弟鄕居自是宿計。而新從苦海中來。益覺其趣味之無窮也。而病氣未健。遞職無期。久在俟罪之中。悶蹙不可言。家弟近得書亦無恙。此中新搆若就。而渠能得遂歸田。則可以團會。但其脫出未易奈何。近日事眞欲無言而已。兄之可去者何事耶。吏役雖非可樂。猶爲差勝爾。何不任之耶。餘萬不備。</text>
<title>與李景益書 丙戌</title>,<text>暑雨支離。伏惟兄候增福。授節在邇。四牡將啓。瞻悵之私。又當如何也。以衰年遠別。不可以無敍。大擬一出。而舊病添劇。竟未遂意。尤深悵歎。惟望絶去伐性之斧斤鴆毒。以簡御煩。略而摠大。不失於班定遠之平平則猶可以慰故人離索之想耶。替以兒子奉送。惟祈牙節神相。千萬不宣。家叔得奉幕府良荷。亦以衰病送遠爲懷耳。</text>
<title>答李景益書 己丑</title>,<text>阻懷之甚。又至經歲。忽奉耑札。以審新春。台候增休。區區之慰。又何勝任。聞有朝中風波。時事可慮。臺端不能無事。爲之奉念。明齋膺卜。是足以仰賀俯慰者也。禮編得初本四卷見之。其大全刊行者。更未繼見。而其大略則無甚同異也。錄在別紙以呈。惟在裁量矣。病倩姑不備謝。</text>
<title>答李景益書</title>,<text>數日台翰聯翩。足慰阻思。欣仰何量。示及立後說。若如臺啓先立孫而後立子則罷其後立者無疑。若如狀說而立子在先立孫在後則其繼子且依論以衆子。無得紛紜罷繼之。受授仍存之。亦不爲無據矣。不知臺說緣何而如是大相反耶。大抵以古禮正論則立後之法。當有一統。宜無兩立。而但後世雖非大宗。人人皆立後則兩繼之俗。因此而生。此是後世成俗使然耳。亦復奈何。</text>
<title>與鄭明府書 尙璞○丁丑</title>,<text>錄敎螟蛉說。備及古人之論。亦足爲讀詩多識之一資。曾見詩下小註有生子在蟲之語。柝窠而見之。果有子矣。因思詩人必不如是之訛誤。類我之說。不過承沿俗間俚語。未必出於詩人之意也。詩人之意。蓋以其採取螟蛉。放其子而養育成就之者。亦可爲敎誨式穀之比故云爾耶。不然古今蟲名多訛。或有變易互換而稱之者。無或螟蛉實古之細腰蜂。蜾蠃爲小蟲。而後世訛謬易稱其名耶。若然則螟蛉細蜂之子。小蟲負而育之。以之成就。亦可爲敎誨式穀之比矣。未知迂見如何也。</text>
<title>答李季章書 寅燁○戊子</title>,<text>兒歸獲拜台惠書。以審台動止神相。區區慰荷。如奉警咳也。承諭嘗有一二愚見。輒陳小紙。廟謨之重。誠不敢僭犯。而過憂之私。亦不敢終隱。惟台鑑諒之。大雅稱祈年。周頌有報賽。是古禮也。故月令元日。祈穀于上帝。孟冬又祈來年于天宗。今者年穀比歲不登。飢饉孔棘。民憂國計。誠可哀痛。與其稼穡卒痒而後奔走圭璧。曷若遵古制薦誠早祈乎。頃年亦嘗遣大臣祈祀。能得稔熟矣。今於孟春。講行盛禮。以祈昭格。實爲禮祀之▣▣。未知如何。至秋報賽。亦不可已也。且今凡事神之禮。常多滅裂。甚可懼也。今歲之灾。東北諸道未敢知也。以畿湖言之。實是大饑荒也。齊民之赤脫凍寒者。又迫饑餓。其勢莫可保存。若非朝家別樣濟恤。必無孑遺而乃已。且饑饉之後。必有癘疫。顚連死亡之極。愁痛之氣上干天和。水旱灾沴。因以相因。循環不已。無可救得。生民之急。莫甚於此。拯救之仁。恐不可少緩。未知廟謨有何區劃之道耶。承敎關東將建平倉。甚盛事。然雖行平倉。若不先區貧民則廉價之穀。必有富民隴斷。而小民不得蒙其澤矣。且峽中常以山田黍粟稍有餘裕。飢饉之困。不如畿湖之甚。而又莫如今日之急也。隣族之弊。向者釐正廳査得投屬上司之民。充補戊巳以來逃故之代。故白骨者得免。且水軍之役。減省其布而增定其保。此甚善政也。近歲以來。畿邑則此弊頗寬。侵毒得歇。而未知他道則又如何也。大抵各邑良民。多寡不同。或有餘丁之閑遊者。或有披括襁褓而不得一代者。若善爲區劃。以爲推移充補之地。代定旣足。充額不乏。則隣族之侵自解矣。如是變通。豈不爲一時之大效耶。風聞方議江都等城役云。陰雨之備。固不可無。而根本之務。尤所當急。當此饑饉溝壑之日。輒擧非常之役。其於民生何。其於邦本何。請移其資費。以活捐瘠之赤子。然後修城之役且待來歲稍熟而議擧。則今日仰哺之民。未必不爲後來捍禦城守之本。此固不待有言而可知。區區過憂。輒敢及之。</text>
<title>答李季章書</title>,<text>典錄一書。得蒙寄惠。綱紀憲章。爲一世法程。炳煥耳目。奉之不啻如拱璧▣▣。但卽今官制兵制。貢物良役。學校科擧。武士軍門等見行之法。實▣▣於此書之外矣。此則又何取衷耶。軍兵各目之添設。十倍於舊。而欲淸隣族之弊。萬無是理。然爲不得已救急之計。則如額外添定。冗閑諸色。姑令減省。以充逃故。且於京所。設爲長房軍鋪。以爲息食之所。火丁之規。以待踐更者必使立番之役。其功半省也。若貧窮之徒。流離之流。不責納布。而近而畿湖則使自立番。遠而外道則聽其本邑收半價。得自雇立。則或可爲一時小舒者耶。且閑丁一充之後。雖物故者老除者。若不能自得代定則至於世傳納布者無限。以此之故。其流毒之害。至於如彼。凡年滿者物故者。逐年考驗各邑有過年不代定者。立官吏嚴究之法。兒弱收布之禁。亦必申明。每於數年一令立番。以身逢點則老幼死生之虛實。皆可驗治耶。各逕投屬者。嚴加防塞。以寬代定之略。漕水之類。亦必減歇。以去偏苦之患。蓋立番之役歇。而逃亡者可以息矣。代定之法成。而疊因者可以免矣。則人可各自爲役。而隣族庶幾得免。此外而大變通則不敢論也。饑饉灾荒之運。于今十五年矣。民之塡壑已過半。其存者皆流轉失業。赤脫徒立。盡亡田產。無甔石掩髂。其勢必將盡劉。而富商大民則至於積庫藏連阡陌矣。其弊蓋由於錢幣作貨。民間利穀之規廢而民不得食。豪右乘時兼竝。什百其利。故農民之病日而益甚。豈不哀痛萬萬。一時救弊之急。如欲講求耿壽昌常平之法。實爲良策。今於京中畿湖二道。若得賑廳錢數十萬。江都穀數萬石。區分貧富。簡取下戶。成置其籍。而秋冬貸錢。春夏捧之。春夏貸穀。秋冬捧之。春則納錢而受穀。秋則納穀而受錢。常一其價。無復增加。歲以爲常。略如耿氏之平倉自警篇中黃丞事之事。且立子錢倍利兼竝之禁。則此於國家無所損失。而小民蒙惠。農穀不病。庶幾有一分救濟之道矣。此於凶歲。雖爲一時之救急。而在農民實爲永世之利耳。其區民之法。京中則以料祿有定法。如市井之類 多田結多奴婢者爲富戶。外此者取爲下戶也。郡邑則多田結 考結夫 多奴婢 考戶籍 多畜籍者爲富戶。無此者爲下戶也。以此作案。定爲一類。等其大中小。使受常平之穀。上此者爲富戶也。只如齊民均受公糴如舊時。下此者爲流丐也。郡邑只得白賑而已。而遠方則民俗風習有異。其間便利難齊。且國力有所不給。則先以此爲始畿邦急切處。未知如何。如今年賑廳糴錢。亦頒給各邑。而以取利還償爲急。故其錢皆歸富戶。於小民則無所預矣。外此而若論大變通則法不信於民。人不習於政。雖有善者。輒起騷擾。率難議爲也。江都內城。少歲嘗聞先輩論此事。金參判伯玉丈徐判書載▣公皆以爲江都之有內城。不如無之。丁丑胡虜爲我撤毀而去良幸矣。蓋內有姑息之所。戰守之士不致死防禦而回顧內向。有徼幸退保之思。以貳其心。此兵家大忌也。江邊失守。一島波蕩則一片彈丸。安足保守乎。此自竭之計耳。以此鼎足山城亦廢而不用可云矣。近歲得聞領府尹相公論。以爲或有旁賊透漏而入。安可無內城之設備。蓋此後說者爲完全之計也。前說者爲戰守之要也。各有長策。惟在智者之擇焉。但今畿湖飢饉孔慘。民間赤立。未卒歲之前。擧皆飢餓。而但寒不敢出而流轉。春來濟活之急。雖若救焚拯溺。猶不暇及也。當此萬民塡壑之日。若不先急救民。輒擧非常之役。無論城池之好不好。民將以爲國家猶有餘力。而立視吾輩之死。獨不之救耳。其所爲保障。適足爲怨府矣。請移其資費。急先救民。然後築城之役待來歲之稍熟。從容擧行。豈不爲萬全之計耶。此實安危之大關。無以爲老生常談而忽之。十分善慮。無爲禍始焉。大抵今世禦備之道。莫先於軍民等。兵制爲切急。城池抑其次也。軍制無統。養兵無紀。將無備禦之實。終爲難保之道。莫如善爲區劃。變通軍制。撫養士卒。然後緩急可保而捍禦有恃也。至於城池。不過屬一二臣可任者。使得備儲財力。則雖有邊釁已生。一二年間。可以卒辦。有何難焉。而必先汲汲乎。惟根本之計不可緩也。曷不以皇明流賊時事爲鑑耶。守堞者皆臥而不起。大營兵自潰而去。皇城至今依舊徒爲賊資。豈不痛哉。豈不痛哉。</text>
<title>答閔相國書 鎭遠○壬寅</title>,<text>嶺外匪所。歲華又更矣。伏惟起居順序。神相萬康。區區瞻溯。風波轉激。賜環之命。沮泥至今。雖信涪陵之勝昔。豈無異土不慣之歎。竊以奉慮。同甫竟南遷。亦非衰老可堪。念之慨然。謂之何哉。臨遣賜書。極荷至意。而耄弊日甚。不能自力於紙筆。闕然至此。大監豈有以諒之。因便奉候。惟願台軆以時加衛。不備。</text>
<title>答崔汝久書 錫恒</title>,<text>寒威已深。伏惟台候起居萬福。牙節載莅。仁化之及。擧深懽慶。而其在區區。益切喜聳千萬。不知外遷之爲左也。屢賜伻問。感荷彌增。而病伏窮村。徒勤瞻仰而已。民年少侄子妄忝儒生之列。至被投荒之典。私情之切。缺歎之甚。無以自堪矣。令侄許有所覆書。敢煩執事。不任區區。餘不備。</text>
<title>與尹行敎書</title>,<text>山頹之慟。遽爾閱月。伏惟孝心哀慕。何以堪居。昨承訃書傳來。伏奉易簀時丁寧敎意。執書以痛。感泣之至。徒以區區小誠。至於致勤末命。益見辜負於啓手之辰矣。慟愧何及。日月有時。遠日已卜。四方觀禮矣。獨以摧病癃喘。遠伏窮隅。未得自伸於茅絮之願。情禮都缺。私恨無窮。惟祝勉抑從禮。克襄大事。以慰千里遠慕焉。尹先生易簀前。嘗言某令辱書。勤問死生。感戢于中。而病已至此。無由奉謝。遺恨于中。死後通訃。須及此意云云</text>
<title>答尹行敎書</title>,<text>前月獲奉哀惠札於瞻溯之中。仍審時寒。僉孝履氣力保重。披慰遠情。無以勝任。遺札搜訪。伏想編輯將成。奉閱舊篋。愴慕冞切。所嘗蒙有書牘。奉在篋笥者。依敎敬裹以呈。凡十九帖。以待考錄後還爲承受計也。其間復有辛巳壬午間一書。庚寅春明村喪後弔語一書。分明記得辭意。而搜覓不出。豈少輩或傳玩而逸之耶。或挾在他冊書間而未得耶。以此多費日子而卒不得。恨歎萬萬。門下豈或有遺稿草本之謄置者耶。時議紛紛。風聞有慨。更不敢提說耳。某病狀長廢。無復遠喩。歲月屢變。不任遠想。頃以一書奉伸京便。未有所傳云。玆令前書並以奉納耳。不備。</text>
<title>與趙留守書 泰老</title>,<text>旌節載驅。益復神勞。伏惟此時城主體候萬福。民近遭宗家叔之喪。旣未得奔哭。情私摧痛。無以勝喩。近伏聞有將行寶牒奉陪。又有迎謚大禮。公私縟禮重疊。伏想倍勤應接。私竊向慕瞻仰之至。不意宋生傳致下敎。示以洪公文字。此古人節義盛事。雖其庸陋不能於辭。敢不略效杜撰。以聽進退也。餘姑不備。</text>
<title>答李久叔書 眞望</title>,<text>諭及禮變之難。誠如敎意。今此凡如曾子問諸節大喪時事者。皆不必論也。近日禮詢。不過私家小小禮節。而亦不及此矣。今者廷議旣許行葬禮則虞卒等祭。似在其中矣。獨練祥不爲擧論。蓋昔尤翁嘗持此論甚堅。故庚子之喪。以此嘗有著令。使不得行。今亦不爲擧論者。以其已有前令故也。然此與庚子大喪有異。且此亦喪禮也。行之似無不宜也。而但前有其令。後無明指。未知只如前令否。或有降殺否。未可臆斷。須問大臣或宗伯。詳其朝令而行之如何邪。</text>
<title>與某相公書</title>,<text>竊以洛師營邑在周召。而相宅風聽甚聳。卽伏聞台節已臨府中。伏惟匀軒初稅。几舃神相。詹望慰仰之至。竊惟區區近日所遭。只出於一時奏議。未必爲準施之令。近聞謄諸邸紙。傳播遠邇。其爲駭人耳目當如何也。不知下執事何以處此窮棘也。惟爲首丘之思。其更無餘念可知矣。矧今所叨又非尋常。竊伏俟命。不知所出耳。餘病昏略此不備。此時必有江都城池經紀之事。而大臣爲看審下來。故此其伊時往復。而未知下來大臣爲誰。當追考事實錄上于此追考本草。己丑十月與崔明谷二書。當移謄於第三卷明谷書中。</text>
<title>與某相公書[第二書]</title>,<text>台駕枉臨窮谷。林壑亦被光輝。得以敍幾年懷仰。此非分願攸及。風雨竟夕。海潮未平。旌節恐未得過津也。瓊朋之錫。交映聯翩。雖未敢爲郢曲之得和。亦豈敢忘瓜桃之爲好。誠願執事以諴小民疾敬德祈王永命之說。歸復於宸極。使此城邑也得以鞏固千萬年。濱海病伏之祝。惟此而已。拜書馳謝。敢布下私。不備。</text>
<title>與某相國書 丁未</title>,<text>伏惟霜寒。台候起居萬相。新膺倚毗。大慰加額之望。朝野之賀大矣。而其在區區尤有甚焉。庸陋之情。執事所知。前日論奏。已甚過實。而及此所被之任。豈是私分之可堪。解脫之望。惟在執事。而卽今賤疾。累朔危苦。已至難治。斷無起動之望。此親知之所共憐者也。此時虛曠至此。私情雖不暇恤。獨不念公事耶。三疏方上。竊乞將此陋狀。特爲敷奏而速處。此政在陶均之一端。玆敢更冒。惟望諒察。不備。</text>
<title>答某書 丁丑</title>,<text>意外令侄之來。得承令惠書。以審新膺寵命。令候神相。豈勝遠慰。第此洊饑之餘。旱灾如此。軍民重寄。憂責非輕。竊想殫誠竭力。以仰分宸憂者。當無所不用其極。仰念不能已。某分外恩命。一向重疊。臣子分義。長負罪戾。憂懼祈死而已。先銘之托。不勝感愧。衰病不能堪任。仰復於伯氏書中。悉布腹心。倘蒙恕諒也。惟希對時加護。以副人望。不備。</text>
<title>與某書</title>,<text>昨奉殊慰。迨有餘耿。卽承手帖。慰不可狀。來敎備悉。弟之欲尊用五禮儀者。其意蓋以爲王者之禮。自爲一代之制。臣庶若不遵用其制。各以其所善者用之。家異俗而人異禮。則聖人在上。其何以成世敎而一民俗乎。故謂在下者之道理。不可如是云耳。豈謂其無疏謬疵議。可與成周比隆之謂耶。然則此不過▣之遵用者言耳。若所講明而識之之義則正是先王之禮也。顧何疑於有異也耶。如家禮其爲母三年。不▣於父在禫祭二十七日者之類。亦豈不以爲此耶。堂上官服制。古者大夫之違者。若去國或免秩爲庶之謂也。今之大夫不然。雖在罷散。其秩常存。限滿蕩敍。卽付軍職。此與違放異也。故其制服。與在職者無異。此不可謂不附於古義也。況喪制異於吉事。恩賞固不當避免。而於公家禮尤當一聽令甲。不得以一人之私。揀擇取舍。故昔花潭先生於中廟之喪。以爲君喪豈可無服。自制齊衰三月之服。此豈不爲古義耶。然其後諸賢不以此爲是。用以爲式者。以國家之喪。非士庶所可擅自爲制故也。今者如卒哭後冠昏喪祭。國家許行如常。如此等已許之後。士大夫心不自安。自爲不行如古義則此自無科條之犯。又有從古之厚。豈不爲善哉。至於國家所定有其服之人。若舍而不服。則豈不大爲未安者耶。至於祭禮。因山未成。引古經而存羊者。此甚當也。豈特存羊而已。然此爲大夫之持衰服者言耳。豈士庶之謂耶。是故牛栗兩先生皆以其有衰服無衰服爲斷。此正古義也。蓋國家大喪。於私家祭禮。旣無定令。此則惟當以古義遵行處也。不是取於五禮儀者也。朝臣於君喪斬衰則其祀饗非所言也。民庶於君喪齊衰三月則已與三年者有間矣。至於后夫人之喪。大夫從服朞而士庶無服也。今者雖有縞冠朞年之制。而實不在衰麻五服之數。則以無服者而不得行練祥之除喪餘之忌。無乃過邪。且或者以國家廢大小祀爲言。此則恐不得爲準。國家內喪時公制後主上除服則行大小祀用如舊。大凡祭祀皆從主祀人定制。今主上旣除服則其爲行祀當如例矣。至於諸臣則其齊衰自如。其可以國家行祀而自行吉禮乎。是以其有衰服者。雖國家行祀。不當依行祭禮。其無衰者則雖以主上在衰。不得行祀禮。而旣無重制也。故自可略伸於凶素之禮。似無乖於古義也。弟之日昨數段說。其意蓋如此。兄果以爲何如耶。</text>
<title>答李國彥書 台佐○辛亥</title>,<text>伏承大監惠翰。恭審秋涼。重候康福。區區慰荷。此間近得忝從一絲長老。竹下開逕。是一桑楡盛事也。伏聞奉承聖旨。有修明國典之擧。此聖朝重恢至運之期。豈不仰賀。第嘗聞先賢之言。有關雎麟趾之意然後。可行周官法度。愚亦敢謂有皐陶賡載之意然後。可行祖宗法制。近日有一吳相公。可謂盡瘁於國矣。而不卒其勳庸。一言而逐。死而後已。大監果能獨得其代斲乎。愚未敢必也。祖宗之典。金科玉條。粲然具在。何待籤付。大抵祖宗大法。在於主敎化興禮樂。漢唐以下所未有之制。獨我祖宗有之。豈不盛哉。奚但兵田官數事而已。後人蓋不知也。盛喩之下。僭妄及此。惟在諒察。不宣。</text>
<title>答金慶恩書 柱臣</title>,<text>嫡長之服。以其備正派傳祖禰之重而後三年。故支庶不得爲長子三年經義也。長婦朞功。其制與三年不同。故本無此議。疏義亦不以四種論矣。國俗亦從國制行之。故習無他議。自甲寅議禮以後或以爲疑。此則時義亦或有商量者耶。然今此旣與四種之論又不同。亦不必爲拘耶。惟在量處。</text>
<title>答金慶恩別紙</title>,<text>昨書所謂攝主之說。只據俗說。未能明盡。故有此許多疑難。蓋所謂攝主者。本是有幼孤而未成人。或有廢疾而不能行主人之事。則以他支子代行。謂之攝主。今世人家所謂攝主者。無其幼孤。只以婦人主家而使族人行禮。是則直是無後。非所謂攝主也。只使人代行執事。以待他日當爲嗣之人欲爲立後。則其間不過婦人主事而已。婦人主祀。初非正禮。與族人代事。同出權變。故通稱攝主。而非正有主而攝主也。是則無主而名謂攝主者。其實元不相同。凡婦人主祀者。雖有顯辟之稱。而自舅祖以上無推去之禮。則其爲無主也。與族人代事同。凡無主之禮。禮無可據。三年後廟中之事。何可論也。故改題之事。初無可行。昨書所言祖廟之事亦依此禮直去舊旁題云云者。辭不明白故也。旣無主祀則未立後之前。但依亡人。未終喪之前。無改題之禮。直去舊傍題。以待立後之日是已。旣是爲無主之禮。則今此各條以下許多諸說皆無可論。只有新喪題主升龕一節。當爲商量者也。族人主喪之禮。題以顯伯祖爲當邪。若新喪題主則禮云喪有無後。無無主者。今新主不可與廟中之仍舊者。同例當有題稱。而弘靖主其喪則以顯祖稱之。他日弘道立後則當爲曾祖。而今不可預書曾祖。故不得已只據攝主者書以祖考。未知如何。此亦非正禮也。出於一時之權。以待他日立後然後可論於正禮也。未知如何。其入廟則只如喪禮備要祥禫之日祔廟。未吉祭前事處之。姑祔正龕之東壁。以待吉祭後方行迭遷也。攝主之禮。古則有之。無主之禮。古也無焉。今於盛詢。不敢臆說。蓋古者宗子死而無後則於子侄於兄弟必有立而繼後者。其無嗣而以待他日立後者。獨近世之俗也。此所以難於爲禮耶。人家或有適子先亡而父祖之喪。諸子主之。權行弟及之禮。如疑禮問解中趙正郞希逸問答。而今則不可以此禮論。只是無主而已則其於無主。將何以爲禮邪。莫如早定立主而後。諸節可議也。如不得已欲就無主之中而行禮則只有如右所論而已。借使論以弟及之禮。凡有攝主之事。亦必當使台之小侄主之。祖考之稱似不得改也。如何如何。</text>
<title>答沈和甫書 錥</title>,<text>幾日相守。講討之樂。旋成別恨。悵惘如何。昨行乘暮。山蹊月黑。能無困頓。夜來雲水之興。益復淸勝否。冊子等裹付奉托。墓記石樣因以奉呈。其石本當差大。字體更加濃厚書惠如何。姑不宣。</text>
<title>答沈和甫書</title>,<text>喪未畢而身死。其子承重之服。在昔禮論。多有不同。通典賀循以服周爲斷。徐庾范裴之說皆如此。宋制令因宋敏求議石祖仁事再制斬衰爲令。備要引之卽此也。退溪答人問。初以爲不敢臆斷。後乃追論以爲似當制服。今問解以爲只服朞則無祥禫可乎云。明齋書亦謂未忍變在之義。恐用不得。亦爲此也。至甲寅仁宣大妃國恤後顯廟昇遐。禮曹議啓以爲當持重。綬用宋制令說。國葬卒哭後先王受服於大妃魂殿。自是之後定爲國禮。無論古禮禮說之如何。皆以國制定行。曾在先兄主喪事時。尊伯父受服。亦以去甲寅不遠。遵國禮而行之。今之議此禮者。只得依此行之無可疑矣。但今示諭乃練後也。蓋古喪服自成服後。卒哭受功衰。小祥受練服。皆有改服受衰之事。故逐其時得以追行制服矣。至練後則受服已畢。只當除服而無加衰之事。更無事於再制矣。是以有申心喪之說。蓋心喪則只是服素。無受服之節。明齋書中於問解之說爲不可知。而末端謂服制令所論似當遵行者。正謂此故也。然則今此所論。似當以服制令心喪爲義耶。來諭之不可遲待啓殯云者不然。蓋雖當受服者。其父喪未葬。尸柩旣在。無異生時。子不得遽繼爲服。必待葬後乃爲受服。以卒三年。禮意當然也。今此申心喪與受衰有異。然其義則亦當如此也。受服時告辭云者。不用祝式。只當曰先考葬禮已畢。孫某代執喪事。受服斬衰。或曰追伸心喪。敢告云云耶。旣受服執喪之後則雖未題主。若有當用祝處。則似當稱哀孫。不然何以爲主祥禫之禮耶。沈公書曰趙朔寧命禎丈憂制未畢而身沒。其孤受服當否未決。取考先輩議論。明齋先生亦未嘗斷以問解所論爲不可知。末乃以服制令似當遵行。則微意有在矣。猜之王父持重不勝喪。伯父因受服以畢未盡之制。而未有文字之留在可考。玆以仰稟。如有明白可以遵行者。指敎伏望。趙丈葬事在三月。而其大夫人大祥卽四月。餘月無多。趙哀受服則不可遲待啓殯。當受於朔望奠時耶。受服時告辭何以爲之。雖受服。題主未改之前。用祝亦甚未安。何以爲之耶。</text>
<title>答沈和甫書</title>,<text>別來懸思常深。忽承惠翰。從審侍學增重。披荷何量。示諭諸義。可見邇來用功之切實也。苟不有持心以集義之工。其爲義不過外襲於事爲者固其然也。惟能存心養性。直內方外。敬義立而忠恕一。自可以澄然無事矣。有何外襲之虞乎。於此有得。大本可立。不識明者以爲如何。絶四註私意私己云者。以在心意言。物欲云者。以在事物言。牽引循環則又非期必執滯之初而已。其淺深大小。豈無分別而然也。意上生我。我上又生意則循環相因如此矣。遂初賦者。似是黃氏溍文也。蓋棄官歸去。以遂初志。故賦名如此。某疾狀支離。可苦萬萬。惟願進學加重。不宣。</text>
<title>答尹伯修書 游○丁未</title>,<text>昨逢仲和。團歡方幸。便中令札踵枉。披審近日夙夜之況增相。重以慰洗。示意縷縷。前日兒輩書有及此中病勢萬無可動之狀。槩已盡之。庶有以諒之矣。今復有此何也。戶判之不相見錄於譴譴垂死之人。深可慨然。令亦豈復若此耶。竊以向來所遭。實非尋常廉義之比。此而猶可冒沒犬馬八十之齒。猶復擔身而入朝者。豈有之邪。況今瘡腫遍發。氣息綿綿。不能轉側者。和令目見之。而相對矜憐者也。令亦豈不相念耶。才上辭疏。且報諸公書懇乞之矣。幸望相與周旋。亟圖筵白。俾此將死之喘。獲免於逋慢之誅。何幸何幸。見今精力垂盡。殆不成書。千萬諒之。</text>
<title>答尹伯修書</title>,<text>千萬不意。忽有离筵新授之命。有旨下臨。聞命惶殞之中。就又承拜台翰遠辱。勤眷至重。此非愚陋所堪承。感愧靡容。殊不自任。敎意縷縷。不知何爲而至此。才上辭本。略㬥下忱。想惟朝議亦有以諒及矣。一攀因山。猶昔年事耳。至今釁累之餘。重兼賤穢之疾。此不足擧汙筆舌。而惟是犬馬年至。殘景奄奄。癃骸澌盡。轉動無計。雖欲起身一動。獲覩盛禮。仰報聖朝。其勢莫由。今日大慶。孰不欲延頸自效。以盡臣禮。而命分至此。自令貽阻則慽矣。聖明或未及俯諒此狀。仰惟台座必以此善爲陳白。得蒙財幸。無損於聖明。獲免於賤罪。公私之祝。無大於此。豈獨爲區區之私也。病伏昏昏。不盡懇迫。千萬加諒焉。不備。</text>
<title>答尹仲和書 淳○丁未</title>,<text>便中得承令翰。以審入朝有日。奉命館職。倍用慰溸。第汗靑久速。當幾何日月。銓部又將如何。此間衰病日甚。何復爲言。示及通變事。病者何幸得聞此說。聖朝若果料得此一事。則實生民之慶。國家之福。吾東方萬類賴之。其陰功之大。祈永之本。孰急於此。令欲商其說則必須一番對討。方可以悉。而今令似不可出矣。或以史事有可來此者耶。子弟中有或理會及此而得相見者耶。如此機會。誠不可失也。但凡設施做事。不可無量度。不得徒然作事也。蓋此事之原。富豪利於兼竝。官吏便於聚斂。必有撓害之者。今處之若不得其要。則一小人敗之有餘。奈於變亂何哉。此不可不深長思者也。須勿輕易爲說。俾無歸於邯鄲之匍匐。亦一事也。萬萬病草不盡。有以諒之。</text>
<title>答尹仲和書</title>,<text>海上聞台有西節之命。深以爲念。此來謂一握敍。昨奉送書相問。傾幸之餘。更用悵惘。縷縷爲賤陋深慮者。感怍何可常耶。昔年入朝之日。奉命於前席。出入於离筵者多矣。一日自大朝罷退。轉向春宮。由建陽峴過春坊。趨步力乏。暫休於春坊。春坊諸公適皆出。卽開窓倚坐。吟可笑穎陰常處士。十年騎馬聽胡鷄之句。時朴衛率弼傅適在廳間。不覺回身顧笑。其後未幾乞歸來還矣。此亦足稱爲高士耶。厥後亦經此等者屢矣。今則上旨益切。無可逃避。雖欲爲高士。亦不可得矣。今日國事。仲和所知。乃亦爲此等議論。吾輩世臣也。如當國家大節。惟有一致身而已。如桑楡殘命。世裏浮名。其存亡若祛留。豈有一毫可計於胸次者乎。今此則直惟命也。亦復奈何。仲和今日事。可謂便則便矣。顧念臣節一事。未知如何。昨緣新到。病未能奉謝。今始追及。病昏只此。不宣。</text>
<title>答趙穉晦書 顯命</title>,<text>示諭禮意。我東禮俗。舊從家禮。父在母喪皆終三年矣。至備要申明朞年之後。一反古禮矣。近世人家其或有因行展哀之事者。蓋亦因舊俗而爲然也。況今兩喪同行。一喪遽撤。人情之尤爲缺然。固宜然。夫子於子夏曰君子。於閔子亦曰君子。今此沿情之事。雖是與正服之倫不同。然其入廟之禮。旣有定節。則其所以處變。實無其地。未知如何。病伏昏廢。都無人事久矣。今於盛諭。不敢不略及。惟在諒察。</text>
<title>答趙君錫書 景命○庚寅</title>,<text>不意盛使遠來。長牋枉辱。示之以尊先狀錄。諭之以不堪當之重義。傾荷之外。愧悚曷已。某實無似。而於先尊府君。少從諸君子後。從遊甚熟。晩而相與期慕愈重。顧以此私義。謂之不知公不可也。奉讀來編。遺韻餘輝。宛爾卷中。高景之仰。夙昔之感。不覺涕淚縱橫。有不能終篇也。第使某有欲效一二文字於其間。恐亦明者有所不察也。竊惟尊先公資稟之秀美。行義之純正。志節之高潔。風猷之遠邁。已自先輩而稱之。朋友而誦之。當世無不知之。後生亦所起慕。何待庸陋者贅說而有著哉。獨惟念尊先公自中年閉戶。不喜追逐於世塗。其中必有所得者存焉。其晩歲遊心。若將終身。又必有所樂者深焉。某廢病多年。離索已甚。漢皐海陬。悠悠相望。未能一造席而請正。則此實有平昔之恨。而重爲今日所感者也。今來編固甚詳備。猶或於此處有不槩見。則亦豈非有難以得言者耶。若其不遇而早世。爲君子所惜。何足爲先公之恨。借使得遇而有見於一世。亦何足爲先公輕重。顧亦何事乎言哉。況惟先公平生雅履。不苟顧於世慕。不求見於人知。實爲其所存之大者。今乃以言語文字。反欲有所稱述於餘外之事。豈所以尊公也耶。某無似亦不敢以此待公也。諸友凋盡。殘喘獨存。廢伏窮海。已無人世事矣。慨舊遊之日遠。悼遺風之莫追。獨以所感於中者。如是仰報。不識盛意以爲何如。不宣。</text>
<title>答趙君錫書 丙申</title>,<text>近聞一麾將出。遙想奉檄之喜。莫慰送遠之思。瞻悵徒深。玆奉華牋之投及。顧此齊斗平日所未能習凡諸公贈餞之事。未嘗效嚬一例徒謝。今亦不敢破拙。當亦有以諒之也。獨有一說於此。念昔尊先府君蓋有志當世而莫之施也。今其遺緖在後人矣。諸公於此。可無有以趾其遺而世其業耶。下邑雖小。武城之絃歌。亦以起夫子之莞爾。子游誦夫子之敎曰君子學道則愛人。小人學道則易使。今子以上一句自懋。而下一句爲人。有以盡其職思。無負民社。不失聖賢遺法如何。莅官不出於自治治人二者。其實二者又一事。然若非實能軆之。亦不能以見之也。如明道先生爲政處。最宜深味之。自當見別也。窮荒病伏。無有世念。惟於諸公不能無懷。獨誦舊聞如此。以爲如何。病伏不宣。此乃丙申春。余來宰鷲城時。霞谷鄭先生贈別書也。書多箴警之語。至以自治治人之說。責勉尤摯。適於戊戌改建衙舍。遂以自治二字號臨民之軒。兼揭其書壁上。以爲寓目反省之資。噫。此豈獨余一人所可勉者哉。後余而臨是軒者。亦可體念於斯義。則惟此一▣▣。其將受效於無窮云爾。戊戌六月。豐壤趙景命題。</text>
<title>答李炳然書 震炳○丁亥</title>,<text>阻戀多日。得奉惠字。如獲跫音。第調攝至今未快。奉慮何勝。來章推明本原。深有理致。興起發人者不少可見。養病中陶瀉有方也。其中一二字語。略贅鄙意。容備去就之耳。某間欲作江都松楸之行。將更旬望之阻。悵然悵然。惟望速臻回安。不宣。</text>
<title>答李炳然書 戊子</title>,<text>前覆披慰。重承審侍餘學履保重。深切傾幸。前書杜門自修之諭。眞是至切。外此何求。苟同此懷。卽千里合席也。且有來過講討之示。預用縣企。千萬惟冀盛暑益珍。</text>
<title>答李炳然書 癸巳</title>,<text>安鄕時書。一向見阻。且計以一封。更欲寅緣京邸矣。玆奉辱報諸書。忽自京遞傳至。阻餘傾豁。容可量喩。且審哀疚諸節。亦得支保。重以慰洗。讀禮所工。宜不尋常。而顧此阻遠。無以一叩其槩也。某荒陋僻寂。粗保閉伏。而衰病日甚。更無進益之望。尤可憂懼。前日抄錄明道遺旨。屬在草稿未定者。更得左右向日錄示。參考成編。略有次序。眞得爲桑楡之贖。受用之指南矣。亦安得一經高論共訂之也。更此寄信入京。以冀早晩因風。未知幾時又達否也。千萬只希心諒。不宣。</text>
<title>與李炳然書 甲午</title>,<text>酉峰大老捐背。斯文之不幸大矣。其在承學之義。想惟一倍痛衋。近日上候久在違豫。臣民憂遑。爲承候來伏城外。適會便至。就想邇來靜居安吉。披慰萬萬。某頹病日甚。無可收拾。常思朋友得與挾持警策。以補桑楡而不可得也。每一念至。益自忉忉而已。前期未卜。不勝耿結。</text>
<title>答李炳然書 己酉</title>,<text>秋初惠音。至今披慰。胤玉持書遠至。頎然丈夫。來作床下之拜。乃昔日之孩少也。衰朽未死。幸而見此。豈不異事。相對感懷。自不能已。且許以來訪之近期。尤切聳荷。奉以翹幸。此中衰廢已無足道。而倘得親近餘光。以補桑楡。豈非頹殘之一幸耶。文字事敬已聞命矣。尸居餘氣。固不敢有所爲計。然亦餘日有暇。何敢自外。萬萬病草不宣。</text>
<title>答李炳然書</title>,<text>小記偕喪不敢變服云者。葬禮時服父服從事。不復服母改葬之服也。至若初啓墓之時。其以改葬緦制成服則何可已也。但初啓時成服。其後除服之節之外。其他几筵行禮則雖母葬之前。父服在身。不得變服禮也。父葬行虞後。歸行改葬虞時。乃當服母服也。遷葬虛位。初設於墓前。葬後新喪。卽返哭行虞於所館。而復就墓前虛位。終行遷葬之虞。仍撤靈座如何。祔祭宗子主之。宗子有故則他子孫以宗子之命。攝主行之禮也。以宗子名攝主則其紙榜祝辭親屬諸稱。一以宗子爲主。皆用本例而已。凡攝主云者。孝孫某 宗子名 使某孫某。攝者名 敢昭告云云。其禮在曾子問也。今祔祝則當曰孝孫某使某孫某執事。以淸酌庶羞。適于顯高祖考某官府君。隮祔孫某官云云。告新主則曰某親某使某親某執事。薦祔事于某親某官府君。適于顯曾祖考某官府君云云。先告祠堂本龕祝曰。今以孫某官。旣葬卒哭。當隮附于祖廟。以某日設位行事於某家。敢告云云。如是措辭。未知何如。</text>
<title>答朴子龍書 亮漢○丙戌</title>,<text>前書學道一語。有此提警幸甚。子龍此言。蓋亦慮我之或歸虛也。有此一難。非不感切也。而然夫道若大路然。豈難知哉。人病不求爾。聖賢之旨。本自可徹。人皆可明。豈子龍獨不知而爲可疑耶。由此以求。聖學之方。豈無可言。但患人之不求於本原故耳。如何如何。</text>
<title>答朴子龍書 丙申</title>,<text>阻懷戀戀。承審政履增重。慰豁何量。左右服勞。固有靡暇。莫非至道。餘力學問。豈無其方邪。惟願日新無替。以副素期也。日者趙君錫臨行。求以一言。以書謝之。書中擧以子游稱夫子之訓君子學道則愛人小人學道則易使。今以上一句自爲。下一句爲人。大要不出自治治人二者。而其實二者又一事也以贈之。子龍聞之。亦以爲如何。此聖門遺法。不可忽也。留意於此。如有得焉。有以相示也。某病廢奄奄。無足爲喩。不宣。</text>
<title>答朴子龍書 戊戌</title>,<text>今歲癘氣。卽一世難。楊江尹台亦以喪逝。公私不幸。誠不可言。南地凈穩。不與世患相接。可想福境也。仕而優學。古亦有訓。第吏役最能奪志。自古而然。尊之爲吏。歲旣屢矣。未省其所安如何也。世之爲宦。所務不出於官居廩食。公私免責而已。所以自待如是。人之待之也。亦以是爲常。今若以此待子龍則太薄矣。子龍所以自信。果何有以慰此遠思者耶。簡魚兼品之惠。珍謝萬萬。而簡紙之繪縷之箋。可見作無益之一端耶。病昏略此。</text>
<title>答閔汝猷書 允昌○己卯</title>,<text>省式。意外貴使遠至。承荷惠書。就悉邇寒。孝履支保。慰幸何量。冬月已屆。祥期不遠。想惟孺慕之痛。益復何堪。某昔疾累月。反復八九朔。連在人鬼間。自今月少得差勢。而猶不離委頓。而室病危重。朝夕待變者久矣。今得少定。種種惱撓。不可勝喩。賢弟以此中病撓。多廢課讀。朴友自前月取去敎督。而請姑留之。故使在其所。無恙學習。數日間當復還率以來矣。別紙示諭。更以瞽說奉報。更請崔相公決之如何。禮云過時不祭禮也。卒哭明日而祔之禮。初旣不行則直當以過時不祭廢之而已。獨以祔之爲禮。代有異制。殷有練祔。五禮儀有大祥祔。旣在三年之內。則猶或有就而及之道。所以臆說云然。旣違周禮正法。則終不如以過時不祭斷之之爲直截也。以此更告于左相。斷以無行。最爲明當耶。但崔公所謂支子無祔之義者▣▣。注中入廟遞遷等義。雖有立宗子之說。然家禮旣有非宗子而祔之禮甚備。喪服小記亦曰士大夫不得祔於諸侯。祔於諸祖父。而爲士大夫者至於妾亦必有祔。雖非宗子。當入廟者亦必有祔明矣。蓋各以其▣就祔。必皆統於其祖之義則同而無殊者可知也。今若以支子謂無用取祔之義。未知如何也。</text>
<title>答閔汝猷書 辛巳</title>,<text>人來得奉惠札。就審學履珍勝。慰洗無已。賢季頭瘡大發。不能讀書者已半月矣。是用爲慮。示及明德說。下文顧諟天之明命。當作何謂耶。且以心性爲別物耶。須看心性是何物。尾井李君聞遭巨創。不勝驚惻。亟當奉疏以慰。廢頓方甚。弔書無以成樣。姑俟日後京便。禮疑一說。略及一二於小紙。以此轉及如何。病昏略此。</text>
<title>答閔汝猷書 壬午</title>,<text>阻久餘惠札。承荷無量。況審湖行言旋。雅履增福。慰濯何喩。賢季所讀未半。又此撤歸。前功盡棄。曾所奉告者也。徒使病廢者爲幾年無益之勞。謂之何哉。山蹊旣茅。一簣功虧之後。復來責功。鄙人誠不堪爲此矣。左右亦宜自謀而善圖也。病伏草謝。</text>
<title>答閔汝猷書 癸未</title>,<text>阻久懸甚。昨以一家喪故入城。悤未相問。私切悵恨。歸來惠札在案。傾荷無已。賢季邇來能免廢讀。得卒一部論語。而未知終有進益否也。喪禮上食之說。家禮靈座櫛頮奉養之具說。蓋本於儀禮。而至於國朝五禮儀則直令上食。有何可疑之禮耶。服制如此變節。旣非常經。固難容易爲說矣。行役撼頓。病伏倩謝。</text>
<title>答閔汝猷書</title>,<text>伻來得奉惠問。以審學履增吉。慰不可量。某頹廢如前。而賢季幸相依遣耳。示紙奉悉。而雖有心制。旣行祥禫。則其禮無異。祝詞別無可改。與人書疏云遽經祥事。有何不可耶。旣云祥事。其自稱以心制人。其義自著。曷嘗無別歟。孫行立後事。昭穆不當則不得相爲後。此禮經大法。何可議爲。似聞代數不當者。稱以侍養。權行主祀。亦略同繼後之例。亦呈禮曹出公文。而但不得三年喪。不得繼其世。不爲生母降服云。惟在詢問時俗常行之例而行之耳。病伏倩謝。</text>
<title>答閔汝猷書 甲申</title>,<text>前書至今爲荷。以寓次悤撓。不能奉謝爲悵。伻來更承審學履增重。慰瀉萬萬。此間僅支病劣。賢季亦能課讀不廢也。將欲加冠云。冠服果能準備否。若然則借得禮服。備行於此中。而左右來會以行似好。欲待此間無故之時。更爲相通。然後定行。如何如何。前諭讀書說。四子旣已貫熟則可及詩書。四子未熟則何可舍此而躐等於詩書邪。姑謝不宣。</text>
<title>答閔汝猷書</title>,<text>示諭據禮之說固是也。然今事勢有不能如意。如昏禮假館以爲禮者觀之。禮亦有變矣。家禮行於大宗之家。而今旣不能則於彼於此。俱是外處。此中有可假館而左右作主。卽亦左右之寓所。三日前告于祠堂。冠後往現。禮無所闕。幸不爲疑。以初十定行於此中如何。酒米何必如是送來耶。此等物更勿留意焉。賓友若有來觀者則尤幸。笠子此亦經營矣。不悉。</text>
<title>答閔汝猷書</title>,<text>賢弟至荐承惠帖。備審多少。且嘉事旣慶。復此來會。慰喜之極。何以勝言。詢及先丈遺事。荒頓之甚。固未能有記。而英陵參奉時未嘗入直從仕。而從仕蓋自孝陵始也。英參年月。固未能記。別加官敎。旣在丙寅春。別加之規。方帶職者有之。則其除命在丙春正二月間。當是未滿三十日未解官之前。故有是別加之資也。前書或問中介字音義。孟子盡心篇介然。用之同一義也。但彼音戛此音甲者。古今音不同也。韻書疏略。此類不載者多矣。或有入城事。可得相逢耶。姑此。</text>
<title>答閔汝猷書</title>,<text>前月入城。未克相逢。追以耿悵。卽奉惠札。以審履學增重。慰荷區區。賢季又此離去。不勝缺歎。至彼能無廢所業則幸耳。示及付物之義。庸曰栽者培之。傾者覆之。以其自絶於善。無可施敎者故也。孟子所謂自暴自棄。程子謂之聖人與居不能化者也。豈是不敎而殺之謂歟。記事之諭。左右若有所錄以相示。則豈不仰贊耶。自餘季君可能申及。</text>
<title>答閔汝猷書 乙酉</title>,<text>前臘一書迨慰。昨便荐承。審前患已平。學履履新增吉。慰幸區區。某三朔危疾。近得粗歇。而眞元澌鑠。安可望蘇起耶。賢季雖已長成。而所學未成。人事未就。及時進勉。政不可緩。如出入拜候人事則姑不爲急矣。且念左右閑廢過時。正所爲慮。亦恐此君更循此轍矣。今聞昆季欲爲聯轡作行。則事不可已者。數旬之間。得成往返爲好。行期當卜何間耶。明丈前此亦欲奉書耳。姑留不宣。</text>
<title>答閔汝猷書 丁亥</title>,<text>不相聞許久。未審學履增重。昨見酉峰書。以汝猷旣歸。闊遠離索爲念。十寒之至。一簣之虧。甚可懼也。未知常能緝續進修。無負師友之望耶。相距亦左。無由聞進功之詳。可歎。朴雨谷喪逝。此間道孤之痛。不可爲言只此。</text>
<title>答閔汝猷書 壬辰</title>,<text>汝仁來。兼奉惠帖。以審學履增衛。慰瀉萬萬。近聞與侄兒輩同遊。渠輩亦得相觀之益。傾慰不淺。近日所讀又何書。汝仁來守於窮寂之濱可幸。先稿得以奉讀。敬服之餘。一倍興愴。有時卒業。當復有以往復也。不宣。</text>
<title>與閔汝猷汝仁書 景昌○乙未</title>,<text>隔歲阻想。殆不可言。此時僉履益重。尊先稿拜掃儀一書。舊有謄草在篋笥。近更披覽。非獨草本胡亂。必須講討。可以詳盡且恐遞傳或致疏遺。前冬躬自帶來。而與諸君不相遇。還齎以歸。未知幾時可以相奉傳此久藏。並及其說話耶。悵然不能已。汝仁亦未知有何故而不相來見耶。病昏略此。</text>
<title>答閔孝昌書 乙酉</title>,<text>歲初獲奉惠書。委問眷義勤摯。區區感慰。至今未弛。而疾病危死之中。人事廢絶。闕焉之甚。殆無容愧恨。近聞新有俊造榮升。此時侍彩復增福。重切賀溯。賢從久與相守。今至成長幸矣。第所業未就。作掇間多。未知後來能有成就否也。至於科學之諭。若其所學旣優。發以爲文。用以應擧。無所不宜。但今文未解蒙。業未知方。先之以章句之末。放廢時日。無所歸宿。則根本旣失。枝葉焉有。使人顚倒喪失。終於無成必矣。此非其先意之所望。而凡在相愛。亦不敢以此相待也。其於雅意。亦豈有異同。相與勸勉於經書實功。能有所進則其本末之序旣得。經學時文。可以兩宜而裕如矣。以爲如何。玆始追伸謝慢。兼布區區。惟望雅諒。</text>
<title>答李栢齡書 甲辰</title>,<text>示及祭說。雖以私家言之。服斬衰者寧有葬前行祀之禮耶。國恤停祭令至嚴。凡如大小祥喪中之祭。亦不敢行。況平時吉祀乎。凡言前輩國恤中行祀者。皆以國恤內喪。朝臣皆服不杖期之時言也。未聞以斬衰行祀禮者也。來諭忌祀當卒哭日云者。國家旣行卒哭則其日朝後自當行祭如禮。有何所碍也。</text>
<title>答李栢齡書 乙巳</title>,<text>中國多不用鄕貫。常有第幾之稱。故題主亦用之。我東則姓各有鄕貫。故人皆以是稱。題主亦書之。以時之宜也。但前喪旣不用之則雖從前而不書亦無妨耶。節日墓祀。先舊而後新。自是次第然也。雖三年之中。何爲不可耶。山神祭此異先墓。若無服輕者。孝子以凶服行之未安。古有塚人爲尸之說。不得已以墓舍人爲之薦獻。未知如何耶。</text>
<title>答李栢齡別紙</title>,<text>喪人雖在葬前。君喪旣重。何可以私喪廢禮。廞衛啓發之時。一哭送路次。似不可已也。遣奠者路祭也。遣奠脯納笣中者。笣筲五穀脯醢等具也。用此禮不用其具。則納脯之禮不行矣。及墓設奠者。上山時旣輟殯所之奠。則及墓後靈幄中別設脯醢之奠。自是別奠也。朞服中略行祭祀。自是通行者。而若妻喪則旣具三年之體。且是主母之喪。主人在家。何能獨行祭祀。此則忌墓祭廢之無疑。國恤中遭喪者。常時祭享雖云廢之。喪家朝夕之奠。自是喪禮。非祭祀之類。自當如例行之。雖朔望從略設行。亦不可已也。虞祭只從剛柔日。不計返魂日。若非柔日則至家只行上食之禮。再虞則須待柔日。不待柔日。以返魂日行之者無據。古無網巾。故禮書無網巾之說。然頭𢄼斂髮。卽網巾之類。卒哭後當有斂髮如頭𢄼之義。禮中雖無明文。今世以布制效網巾以爲斂髮。實有其義可用也。疑禮問解亦有其說可考也。卒哭後升堂行禮。倚杖室外若階下。來示得之。凡祭無跣。不脫屨之謂也。不脫屨。與今世用靴子之類何異也。祭則用吉屨。喪則用喪屨。其不脫無異也。芐前不納者。卽是蒲編席之類則亦皆寢苫也。喪服本傳亦有虞後有席之文。則虞卒後代以蒲薦或草席。亦無不可矣。</text>
<title>答李栢齡別紙</title>,<text>祔祭雖同在城中。非就宗家行。乃宗子或命人就喪家行。故卒哭明日而祔。乃是定禮。而今旣過時不行。已是失禮。又無非時定行之禮。則未知如何而可也。以此從前亦多同異之議。或謂追行或謂難行。若或追行。似在祥日入廟時耶。朞祥几筵一節。退溪之時國俗從家禮母喪終三年。故有此等說。近世禮家從國制定行朞喪。則祥後掇几筵。遂爲大經之法。祥禫後無仍几筵之禮故也。時俗或因舊俗。欲行上食。則只是習俗。非所容議於禮家也。小祥之屨以麻爲繩。與今之草鞋不同也。時俗不察其義不用。非也。其改以麻屨何難。出嫁女心喪者之妻期月除服後。皆服淺淡服。淺淡服是有服人之常服也。衰麻已除。心制在焉。故其服如此也。若父在母喪則出嫁女練時其朞制未畢。何用淺淡服也。至祥時期服除後。當服以淺淡也。心喪者之妻同焉。但出後者之妻服大功則除大功後。亦當服淺淡。以至祥禫耶。喪服中弔禮。孔子答曾子曰三年之喪。弔哭不亦虛乎。況於奠酹者乎。又況操文乎。惟諸兄弟喪。五服之親。往哭有禮。而非此無之。蓋禮也。國恤中不得禫制云者。葬前之謂也。卒哭後則大中小祀並行。而私家之吉祭無不行之。況禫祭乎。國服中行祥禫者。當以微吉之服。變其衰疏。如並有喪。除前喪之禮。而禮畢後反國服如何。再朞雖在禫後。其心喪則猶在也。其後踰月之朔。亦當入心喪月數矣。國令亦如此。心制中稱以心制人。書辭與常稱。有何可異耶。</text>
<title>答李栢齡別紙</title>,<text>宗家祖廟旣有祖禰正位。諸孫難以並入。故或祔祖龕。或權奉別處例也。今非祖廟。只是小宗私奉之所。則權安於權奉之所。有何不可。但旁座於東壁爲宜耶。然此以同居言。若異室則亦當別論。朞之喪。初期時祥禫已畢。再朞只是忌祀。祥祭之禮。有何可論。只有哭泣一節。此出情理也。所謂忌祭正寢。亦主主人而言。若諸子則各就其私室而爲祭寢。獻酌之禮。詣尊所。實酒于注。執事二人。執注執盞諸主人左右。斟酒于盞者。家禮也。主人跪香案前。執事斟酒奉盞跪進主人者。國禮五禮儀也。此爲我國士大夫通行之禮。遵行國禮。先王之制故也。今亦依此。庶幾從周之義耶。</text>
<title>答李栢齡別紙</title>,<text>神主新入廟則其設酒果行告禮。當如備要。以夫主妻喪禮行之則曰新婦某氏。三年已過。今日入祔祠堂。敢以酒果云云。其告新主曰再朞已過。請入祠堂云云如何。祔祭過時追論。常禮所無。自前論此事。難於爲說。考見南溪禮說。過時亦有當行之說。然則亦或有商量行之者耶。不敢臆論也。前夫人神位旣安西壁。則今亦當同在一位並列。有何東西相向耶。姑位在西壁則子婦之主。似移在東壁如何。心制過再期。而若黲冠布袍則亦當更盡祥期也。至禫月朔望中以吉服入參禮於祠堂。以施制闋之意。而自後服吉服者。朝士玄團領紗帽品帶。士人玄冠色帶等也。</text>
<title>答李栢齡別紙</title>,<text>程朱以前。古無主制。如溫公家祭之類。皆用影子。若用軸子題面則與影子同制。旣無親子。依主於嫡子則題用軸子宜也。禮記妾母祔於妾祖母。妾母之祭。古亦有之。且托身士君子家而無子女之爲主則尤可矜愍而加恤者也。如作主事則程子嘗謂依倣古諸侯禮爲之。白屋之家不得用之。今世庶子之家亦皆用之。然此則有子孫者自爲承世者。混用士大夫禮。不須說也。銘旌以某貫某姓書之。雖題軸子亦如此。凡題主旁親則無旁題。雖不立主。神軸與立主無異也。返魂於其私室。是魂返室堂之意。有何不可。凡禮節之無嫌於僭逼者。從行無妨。虞卒亦當依行。在旁親亦有虞卒祝。可取考參酌以用也。</text>
<title>答李栢齡別紙</title>,<text>虞後至祥爲堂上位者。是靈座前行祭如是也。祔祭喪主以下分立階下者。是就祠堂中也。位階下與靈座所不同。考之家禮可見也。中衣雖非祭服。比小祥有中衣改練之文。則如欲改之。至練改之如何。古之深衣。今人直以直領代之。循俗用之固無妨。如欲用古制作布深衣。亦無不可。有何爲駭。婦人之服。祥後旣除素服淡則紒亦當變白從皁。除大功之婦亦同。申春沼爲其外三寸祭。是爲其父兄也。豈以弔禮言耶。</text>
<title>答李栢齡別紙</title>,<text>示及主昏者無朞制以上行昏。乃禮也。其父祖有服制而有他宗子則以宗子主之。亦是禮經也。據而行之。小無不可。但女子本服亦是朞制則是無奈何。當昏者之事勢情理。雖或急切。朞服行禮。有違禮經。似難容議於禮家。如何如何。若昏者服盡之後。其父母喪制未畢。難待三年。則小祥後使他宗子主之而行禮者。世多有之云耳。凡冠昏以繼高祖。宗子主之。其宗子有故。又命次宗子主之。此則主昏者自可推移爲之。可以無妨也。但當昏者期喪則禮無它義。前書已悉。若有萬不得已之事勢則惟在主人自量其事勢如何耶。蓋無論本宗與他喪。凡有重服者。不得行吉禮禮也。</text>
<title>答李栢齡書</title>,<text>省式。別來數月。懸想殆勤。忽自桐營得奉惠札。就審孝履扶持。侍下增相。慰荷區區。閫相台丈方此解節還朝。河潤之地。已極缺悵。而尺書之申。亦復無憑。歎如之何。來諭有從事易經之意。此經固難容易讀得。若從本義講則啓蒙雖未猝習。首卷圖說論贊等說。先擧講解乃可。而今聞所嘗學在於程傳云。然則先多讀乾坤卦。然後上下經漸次而理耶。病昏不宣。</text>
<title>答李栢齡書 丙午</title>,<text>桐牙旣旋。音徽益渺。此時惠帖委至。就審侍下諸節保重。一倍傾荷。第承縷縷。以臺言事。有所慨懷。夫以論學而被劾。是何等事也。此豈如我愚陋所可堪當哉。顧此名目。誠有循省而不能當者。方此自求之不暇。奚有人言之可慨哉。第伏以上批不能俯諒於愚賤。而曲賜覆庇。是竊悚蹙無地者也。餘外紛紛。寧有一毫之敢言哉。今者來諭。於此至爲之形色何哉。世間不知學者。固有以外來毀譽爲欣戚。俗習之以此相上亦久矣。今公稍知爲己之事。知有性分以爲契則寧復以此性分之外者相待何耶。此亦可見平日所守之不能誠礭。又不可以不省者也。惟願益復勉焉。以求自修之實而已。知有見訪之意。不必冒暑勞動。且待淸涼。從容一會亦一事也。病暑沈困。不遑書札事。而玆有不得不一說破者。艱此力草。千萬諒之。不宣。</text>
<title>答李栢齡別紙</title>,<text>沙溪素餐之說。據喪中死者言。若其亡已在先。以神道事之者。不在其中矣。今改葬雖一用喪禮。其以神事之已久矣。還用素餐。未知如何也。改葬之虞。以尸柩遷動而設。無與於廟主。語類又有葬畢奠以歸之說。蓋主墓而言。若返哭而行於家之義。未敢知也。語類雖有返哭於廟之說。此亦不過告廟哭而後畢事之說是也。非如初葬時奉主反哭於堂室之說也。然則翌日還於墓傍設行。恐爲合宜也。斬衰未葬前。改葬緦雖未敢便服。然其服制則當具備在次。成服之義已在矣。葬後虞時及滿月除服之緦服而行事。有何可疑耶。贈玄纁。衆主人皆拜。於禮爲非。鞍轎之儀。是返哭時事也。非發靷時所宜用。此皆初終象生之義也。旣無反哭則此等儀物之備未聞矣。</text>
<title>答李栢齡別紙[再答]</title>,<text>改葬虞祭。今不得卽行。乃偕喪所謂不虞祔待後事者也。有爲而然。非無故而經宿則經宿乃設何嫌。蓋當以墓傍爲主則靈座之權撤還設。恐不爲拘。非如奉主還室者之比故也。若出主行於寢則其爲告祭可也。若爲葬畢之奠則未知如何。葬畢告祠堂。當從備要。而其哭泣之節。至除服時設位而行之。若告祭於主則恐未然也。改葬有何稅服。雖因闕事。治具略後。初非身服而從事者則稅服恐不當論。三年墓祭。當以衰絰行禮。途中用俗服。至墓着衰行事。恐亦爲宜耶。若今爲斬衰持服則先喪在所壓屈。今合葬之墓。先喪若是考位則爲母喪衰杖。哭泣行祭。吉凶相雜。極爲未安。恐亦變通。</text>
<title>答李栢齡別紙</title>,<text>小祥布絞帶。備要據古禮虞變之服著於小祥條。而國俗舊法則小祥腰絰用葛。卽熟麻 故絞帶亦從而用熟麻矣。頃年國恤時因諸臣收議。用布絞帶則又成國制矣。小祥練冠練中衣而線緣。衰裳改用大功布。故功布不練。正服不練之文。自是正禮。橫渠並練之說。安得兩說並用也。大功熟布云云。又是別說也。自虞卒以後爲吉禮。禮從左設。當如家禮。與朝夕上食時不同也。服衰與祭。是家廟中忌祭。一時不得已之事。乃以布深衣方笠行之。如朱子墨變之說是也。非正制也。以喪服參外處祭者。未聞矣。茅沙盞盤者。自是本設尊所草上。降神時用之。與初獻時取靈座前盞盤者。自不同也。</text>
<title>答朴舒漢書</title>,<text>禫是從吉之祭。有重服者不得行。又過時不祭禮也。今旣以告禮哭除祥變之服。則其制闋之義。似當如是矣。三年後配祭。是盛禮也。與祖廟中迭遷之禮。其義無異。禫畢後別行祫祭。所以有其禮矣。今因國哀。不得行正祭。則自當待時須備禮行之。何可以時月爲限。苟焉行禮耶。蓋此則自有應行禮節。非如過時不祭之類也。今旣有故則祥後入廟。雖過時月何妨乎。問解中吉祭追行之說多有之。人家常行之規。似可知也。</text>
<title>答金生澤秀書 癸卯</title>,<text>前秋勤訪。至今幸荷。炳然遠來。更承惠翰。殊慰阻想。中間疾患。亦以旋獲安平爲賀。然疾患自是常事。惟恐無志耳。誠能有本。隨處用功。隨處得益。疾病焉能破人志。不然累倒只是磨之訓。眞是可畏。某衰病日甚。近又添苦。不能終有所藉爲歎。今逢炳然。劇論義外一貫中和體用之說。殊得痛快。豈惟離索中一大幸。略此不宣。</text>
<title>答李匡世別紙</title>,<text>後喪中爲前喪練祭無疑。且旣已立後則祝文當以立後人爲主。與長子爲主何異。喪中立後者。通典有始制衰服之說矣。然今此承重之服也。內喪在前以祖主之。以朞制服。則今此爲祖後而復爲在前之喪。再製期服。與通典又不同。此無古事可證。難於爲議也。然旣是承重則就接服之說倣以行之。卽練時受服者是也。依此追服之節。用練制受重如何。僭論之及。不勝悚然。</text>
<title>答金生晥書</title>,<text>苦寒閉呻。懷想不淺。承拜惠札。就審侍履增福。區區傾慰。昨來文字。深荷寄示。病昏雖未能深繹。而奉而歎服多矣。其曰四端七情。人心道心也。性情理氣也。蓋皆有所主。各自爲說。而久庵合而言之。故其說混淪。來書辨之固宜。爲說亦甚精密。然若不於源頭簡易處理會。則支節反自散亂。難以一一條分。未知高意何如。力疾略布。</text>
<title>答沈斗俊書 壬子</title>,<text>昨年京旅勤訪。殊感盛意。懷不能已。向者蒙有不鄙。更惠長牋。縷縷辭指。披服銜藏。且踰半歲矣。疾病瀕死。長在奄奄。此衰弊常事。而其自力於言語間者。從而闕然至此。豈敢望高明之諒恕也。竊詳來書。其論釋兩家指義。疑難反復。殆三四節則已審矣。就其疑難者。惟其是者從之可也。何必徒切切於其得失之間以爲辨也。已非其本領。況其末也耶。其曰見於先輩遺稿。頗有所取云云。欲論其所出入而去就者。將以考究而救正之。此君子愛人以德之義。豈不感此至意也。但恐於此不復討求聖門爲學之本源。徒欲就兩家論辨之間以斷之則無乃或過耶。今鄙人區區所以爲有取云者。實自有其本。所謂學者非惟取於諸家辨說而止耳。當求其本於聖門。苟欲求本於聖門。論語篇首學而一章已盡之矣。其學而時習爲說。朋來爲樂。不知而不慍。此其以爲性命之學。德行之事耳。如顏氏之好學。曾氏之三省。皆是物也。聖門爲學。其實如此。故當時之七十子。孰非其同有得于文學者。而聖人每曰今也則亡。未聞好學者也。況復如世之所稱聲名功利之習者乎。苟以是觀之。求之於世。誠未見有所謂學者。區區於此。有所惕然悚懼。不能不反求自責。而實以是甘心自廢於當世。無所怨尤者也。若謂之直就論諸家而有所去取則非某所敢然也。先輩緖論云者。亦豈非以此而言耶。且如餘力學文一章。如使弟子眞知博文之學。竭力從之。如顏淵之所謂好學。則其孝弟乃爲爲仁之本。而凡爲至善明德。皆是之功而已。安得復以此別爲餘力之事乎。但世之學者惟以其文學別爲一事。而不能眞知其擇善爲仁如顏子之所學者。則此豈非所以有此餘力之訓也耶。然則聖門所爲本領之學。於斯亦已大可見矣。願賢者不必屑屑於諸家之得失。必眞有求於孔顏之學。從斯乎其克己求仁欲罷不能之功。則是所謂卓異者也。況復如世俗之學。只在談論之間者乎。區區於今日。如魯申公齊轅固之老於實學。有非可望。而猶此敢以聖門之所謂學者。如是爲說。宜世人之疑駭有所云云。而乃勞賢者欲爲之垂救也。厚意不可以無報。而病痼已甚。耄昏又至。書不成文。不能盡其一二。伏惟高明當有以恕諒矣。</text>
<title>答李衍慶別紙 丁未</title>,<text>先喪遷葬。自啓殯至窆。當以緦服從事。但改葬與初喪不同。新喪衰制。亦不可缺。祭奠贈拜之節。則當從新喪衰麻者爲是耶。葬祭先後之禮。是並有喪之說也。今此改葬。是新舊葬之禮也。新喪當於題主後返哭於家。日中而虞。改葬當於葬畢後行虞禮於幕次。其節自不同也。題主奠雖非古禮。炷香斟酒。亦是奠意。而國俗葬山距京稍間。題主後至家行虞。每値時刻許久。故乃有此禮也。三年而配祭。廟中之禮也。葬而合祔。墓中之事也。墓而無祭。是古也。墓必祭掃。是今禮也。以墓中而行今禮。墓旣合祔。不可不合祭同奠。而以尊先墓爲重也。然新喪旣與舊墓同配。則又不可無哀哭於新葬之節。或如禫祭禮於參神行哭。或至終獻行哭。以存新喪之禮如何。若分二則似未安。古人於丘墓。雖宿草亦有時而哭。墟墓本是素服哀慕之地。況孝子三年之祭。哭泣之禮。何不爲。拘先墓而不行耶。廟中行祀。用俗制陽笠深衣。是亦家禮墨衰若▣▣▣服之類也。從俗用之。有何不可。來諭不冠未安之說得之。</text>
<title>答具宅奎書 戊申</title>,<text>枉辱臨顧。得以奉伸屢世舊誼。感荷大矣。令胤繼至。重辱手帖。愧謝增深。何以勝任。間以疾病私拘。復遭國家不幸。擔病奔遑。至今闕焉。耄弊人事。庶有以恕諒。向來奉讀尊世藏文字。伏覩聖祖遺翰巍煥。震耀來世至矣。其孰得以敢仰贊也哉。必專以是表爲銘辭者。竊有所奉申矣。於此可不諒之耶。至矣其盛會也。若唐所謂天生李西平。爲社稷也。又西平有子。予有臣也。如公兩世者非耶。觀於忠奮義烈所以協贊重恢者。使人誠有得於高仰。雖將老斃而猶有興起者耳。豈特爲其遺嗣不匱之孝而已也。然則如區區衰廢。不得與於文字之末。是何足論哉。惟在諒之。不宣。</text>
<title>答崔仲楫書 浹</title>,<text>別紙禮諭。凡月晦有喪。逾月成服者。皆從始喪爲計。此爲經常之禮也。如因變故。不得成喪。至於閱月經時之久。則朱子答曾無疑書謂練喪之禮。當計日月實數。其間忌日。却須別設祭奠云云。在節要可考。今者或人所遭正如此。近時此類甚多。似當從此禮行之。蓋因變故經過日月已多也。只從經常用初期祥練。則其祥期短縮而爲不可也。</text>
<title>答崔仲楫別紙</title>,<text>改棺之時。雖與將葬啓殯不同。旣是破殯出尸則是亦啓殯也。其變服之禮。散垂袒免等節。一如古者啓殯之禮爲當。出後者之服。經文曰持重於大宗者降其小宗。然其免練以前則未出後於大宗時也。今不當追論也。及其出後。所服乃練後末輕之服。特未卒而已。不可以宜杖正服也。來示所引小紀婦人旣練而反之說。正合引而爲用邪。然其練服之更。不得有禫變一節爲宜也。如何。</text>
<title>答崔仲楫別紙</title>,<text>如主喪者先後除喪及出入有故之類。當待喪主而行喪禮則其他諸服人祥日釋服。几筵因留而停上食。以待主喪者祥祭。一如來示當也。但如昔賢金自庵，李晦齋之事。其放還無期者。不可以在謫之故。延過喪期也。不得已以在家諸親。攝主行告祝。爲主喪代行祥禫如本禮可也。今此主喪之人身在纍繫。祥日雖欲設位除衰。亦不可得。此則又當以脫囚之日。定行祥祭爲斷耶。祔祭追行之說。古未見可據。但此喪畢無入廟之事矣。因其入廟之節。倣行隮祔之禮。或得爲宜耶。若然則其祥祝祔廟之告。改用卒哭祝隮祔之辭如何。</text>
<title>答崔仲楫別紙</title>,<text>前後喪旣同時下棺。則據先輕後重之禮似可。改葬之虞。備要從丘氏議有旣葬就幕所靈座行虞之儀。若爾則先就靈幕行改葬虞。然後復行日中虞則可合先後之節耶。其早晩亦在隨時矣。主人雖持重喪。有輕服亦服。況爲父改葬緦乎。其着服之節。備要改葬章於啓墓之初。先哭成服然後啓墓。可考而行之。兩喪祭奠。各服其服宜也。至葬時雖是同時。及其當前喪下棺時。其改葬緦亦不可不改服之也。其服雖緦。爲父改葬之緦。其義寔重於齊衰。恐不得以衰麻而奪之也。如何。</text>
<title>答橫溪宗人書 萬陽葵陽○辛丑</title>,<text>臣民無祿之痛。遽已經歲。久而愈隕。日者龍仁宗人新自南還。以其所承辱諭書傳及。是去月中惠寄也。積歲之久。遠奉德音。申眷有加。重誼勤摯。技戢傾荷。不覺千里之爲遙也。某衰朽病蟄。無復人事。不堪向人說久矣。獲玆盛華之被。益想聯棣輝映。德義日新。欣仰敬服。又何能已也。譜牒事。屬有頭緖已久。而至今未成。今奉來諭。益增瞿然。書中一二義。敢以下方奉布。未免縷煩。惟望諒察。鄭氏之本迎日。乃厥初生民之始也。與楊山鷄林同時。則是得姓之所本。豈特一二族而已也。來示曰六部皆貫月城。固然矣。如迎日爲縣。本非慶州之地與。況諸朴諸金雖不貫月城。其始豈不同出於鷄林也。來示曰天下之鄭。皆本滎陽。以之言中國可也。我東獨無本彼之鄭。天下之李皆祖李伯陽。中國則然。而花山之李出於李謁平。今稱之曰隴西則謁平亦來自隴西耶。蓋本迎日。是東京得姓之初。世之上也地之近也。乃今捨此之近在我者。而遠從厲王之裔則何如。此不過從訛於李仁老變文俳優之一書而致誤者也。李氏之書所引諸家數十姓。皆變文爲氏。鑿鑿可見。如高麗林椿。豈魏之西河人。吳世材豈衛之濮陽人。李謁平豈涼之隴西人也。而皆去其姓字曰西河耆之。濮陽世材。隴西謁平。如此者不一而足。不獨榮陽字爲然。其書俱在。不辨可明。高明如諸公亦有疑於此何也。吾先世所無徵。諸家所不識。獨於李書有之。甚矣文人俳辭詭辨之習。至於變亂人之族系也。然彼旣去本姓而代用二字。其所引諸家。皆非中國之人。則初亦不足以變亂矣。及至後來。何人贅加公鄭字於滎陽諱字間則遂生舛錯。眞成其謬妄。此亦非李氏始所料者也。以係先事實不輕。不敢不辨。竊願無或以一毫係着有所左右焉。孔子曰某也殷人。敢以是自稱曰吾輩新羅人。不敢妄托於周厲之世也。高明以爲如何。來示云云。新羅諫官已尙矣。如宜卿之移迎日。卽去先祖之世不遠。夫史傳固未可必其詳略。若吾宗譜牒。豈無來歷。而奈何獨無所及。監務之派。世遠而猶能傳之。吾宗之系。豈以世近而反遺之耶。吾先祖睿仁朝臣也。去麗季逾十世也。監務公去麗末文貞公世不多。以此知彼世遠而吾先近也。 故曰只得略及於凡例。傳疑則可也。以不及於譜牒者。臆斷而懸補之。所不敢爲也。此與滎陽皆屬無徵。只依先初之舊如何。蓋如是等。猶可以疏遠見遺。如其不眞而冒誤者。其罪大矣。豈敢直謂初祖而弁之鄕貫而易之哉。只以其近古而附著者。以明六部之鄭。本在東京之初三韓之世。而無與於彼滎陽云耳。夫以三韓之人。明三韓之姓。又何嫌焉。六部之名號區域。歷千載至麗朝猶如初也。其所分六姓。至今俱在。來書以此爲疑似或然之理何哉。所謂程伯▣其爲長之人。始終誠不可知。賜姓之說。擧一部名之。一部盡同。則其所得一字。眞不可誣也。繼子字雖曰不經見。謂之爲人後。獨非大經本文耶。孔子澤宮之射等處。皆以此爲據。爲人後與繼子。其義何殊。程子所云所後稱子。所生稱侄者。據其人自名而言。非他人名之之謂也。若他人名之而不分其爲後。何從以識其屬親。今曰所後當書子。然則所生當書侄耶。俱當書子耶。其名其屬。果孰別之。嗣子古今通用。而亦謂親子。非謂繼子也。大抵繼子之稱。自國譜璿源錄其例已有所來。遵用如何。</text>
<title>答橫溪宗人書</title>,<text>前冬惠覆。傳及窮海。承荷幸甚。經時廢病。無望人事。往復且許久矣。間已更歲。仰惟新春。僉候履貞益吉。前書屢幅。顧今誠不得自力昂對。而終亦有不敢闕然者。始敢以一二謝慢。非謂能盡區區。惟願不罪。昔鄭康成齊之固密人也。孔北海表其里曰鄭公鄕。後人有稱爲北海公鄕。豈眞是北海固密邪。鄭子眞谷口人也。後人有稱鄭姓以谷口。每曰鄭谷。豈眞是谷口巖居者邪。鄭子產居東里。後人有稱鄭姓以東里。豈眞是國子之東里者邪。詞翰家每多如是。鄭廣文滎陽人也。子美稱以滎陽。以代鄭字也。或曰鄭谷蓋皆省文。以便雅馴。曷嘗有謂榮陽鄭某之句也。漢唐以前諸鄭。固各有鄕。又如西鄭南鄭東鄭等地。爲其地名亦多矣。及唐滎陽爲最著。鄭虔亦是也。子美非非其鄕而冒稱之也。且尊每曰天下之鄭皆滎陽。固未敢信也。而今反疊求鄭虔之果爲滎陽。則又何爲贅也。 李仁老襲用其語。稱吾先祖以爲滎陽。先祖豈眞滎陽人邪。古人詞如謂蕭瑀曰關中蕭相國。張鎬曰幕下張子房。張舍人謂張翰江東。賈舍人稱賈生長沙。古今如此者不可殫記。彼以吾先祖稱爲鄭虔滎陽。獨何爲疑也。況一部其書。同時諸人一切皆以中國姓冒之。其例昭昭。豈是不可知者邪。大抵如此閑漫無益之論。煩縷已甚。徒貽疲勞。今不須累累更及也。且中國人來此者如八學士諸姓云云。此類士夫間譜牒不啻數十百家。凡其爲士族者則必各有其來歷矣。若欲論此者。有窮年歲而不能盡。鄙劣何以能及也。</text>
<title>答橫溪宗人書[再答]</title>,<text>從前鄙意只以古人以鄕名代姓字。如杜詩稱鄭虔語是也。故李仁老以此語代鄭字。如杜詩云爾曷嘗謂鄭虔非滎陽也。彼以文字代用耳。於吾鄭何與焉。不過以鄭字偶同。而無與於吾鄭。則所求於杜註者何事耶。至於彼仁老妄襲杜語。敢用變文法。如其林椿，李湛之流。固其門下流輩。其奔走服役。所謂籍，湜輩是也。奴隷之指使之。無所不至。彼固心甘者也。至於我先祖則於仁老世等絶然。是爲先朝大臣。德業名節。非仁老所可指擬者也。彼乃去其姓也。呼其名也。狎侮蔑辱。如呼小兒。此其爲人。輕佻浮薄。無義無行。不知有尊賢尙老禮法之有可畏者也。誠不足以人事責之。而吾輩爲子孫者。所當明辨而痛斥之者也。今反欲引據而爲其實。誠是義不敢出也。其人本指如此。後又加之以公鄭二字。以爲掩護地。改易爲文。無乃左耶。至若因以轉輾。又用以爲先祖號。則其誣又如何。其下一節有曰江南措大鄭某。其直書其鄕者。亦實以吾先祖爲我國之江南人。而彼有終不能遁其辭者也。除了千百說。史傳與家譜。昭昭若日星。而反求於妄錯無根之說。豈不可慨也耶。此不可不力辨。故力疾縷縷耳。</text>
<title>答橫溪宗人書 甲辰</title>,<text>降割何酷。崩天之慟。遽出仰聖之辰。臣民號隕。曷有其極。向者上舍鄭君遠訪。與坐從容。備悉視履聲輝。如奉千里警咳。慰此窮谷。晩景何幸。復因南風。重承惠翰。近候益相。音徽聯翩。區區傾荷。又無以勝量。恩除荐重。去就何居。不辭居卑。古義有在。禮命雖晩。何不賁然。用慰時望。示諭疏議。大事聞之。不勝悸懼。邦禮之重也。賤身僭而與議。宜其見罪者至矣。顧何異也。惟有席地以待嚴威而不敢辭也。荷此眷念之。又從以庇護之尤至。感愧感愧。旣承君父之命。惟以典禮所在爲對。非經之義。典無之禮。誰敢爲言。甘爲禮經之罪人。矯誣之臣子乎。此賤意之所出也。以爲如何。臨遞入謝。益增馳神。</text>
<title>答橫溪宗人書</title>,<text>伏承尊指。有諭及尊先德文字之敎。何以及是也。竊恐盛意有所不審也。齊斗素不習文字事。尋常不能造語屬文計。是本實也。況敢有與擬於表述人先德邪。此則雖欲以世誼宗戚有所籍而强以求焉。有不可得也。若其床簀危喘。昏廢無有人事。亦有所不暇張皇者矣。竊惟僉尊於此。有以俯諒而矜恕焉。</text>
<title>答橫溪宗人書</title>,<text>不意千里走書。有此寄問。爲先之志。敦宗之誼。令人感服。況審雅履道養。區區慰荷。晉陽先墓事。廢墜至此。實惟後孫之痛。瞻望遠慕。曷有其極。而卽今最急者。是修墓封植等事。而亦必有近地人主管乃可得也。宗侍亦遠湖左。未知將如何而可。衰廢餘生。固無足論。而然惟早晩因便。當有以相報。敢不至計。千萬不宣。</text>
<title>與宗人葵陽書 庚戌</title>,<text>不意龍蛇之阨。先塤叟長公奄棄斯世。千里承訃。瞻望痛怛。不能已已。伏惟天倫至慽。友于之慟。何以堪處。齊斗昏耄廢痼。都無人事久矣。平日未成束芻之願。身後莫憑漬絮之辭。此豈同此世人事哉。獨與少連。遙此寄弔。悲恨何量。向因國哀普慟。山陵未畢。不遑人事。玆始一書奉慰。繼得鄭君所投挽幅。追伸遠私。而此公許亦不能成寄懷往復。此間病頓。有以諒之。世德吾宗遠。公鄕倌有傳。幽蘭空谷秀。華鄂竝枝連。歎隔同時好。徒懷後死憐。緘辭千里敻。霜露極南天。烏川鄭齊斗敬挽。</text>
<title>答永川諸宗人書</title>,<text>百世親誼。千里阻邈。悠悠一心之瞻往。今以至于遲暮矣。昨歲中伏承僉宗侍各有惠書。加之以敦睦之勤。申之以先誼之重。縷縷眷意。怳如同堂而合席。區區感佩。益恨匏繫之已多。從遊之莫親也。譜牒疏遺之歎。遒改之勢。爲挽近所恨。誠如來敎。今承諸宗盛錄齊至。得以略屬草藁。編成五冊。獨以有一二遺缺而未備者。不住校讎。時未脫藁。早晩寫定。當更有以呈覽奉質也。譜牒通文中八條所敎。敬皆領悉。依此八書。疑自數語。別在小紙。以冀回敎焉。道一山下偸葬變故。得蒙通諭書申。深荷盛義。感幸之至。復不勝驚痛。復以文字。有所仰請。更乞詳敎。俾無疏虞。千萬幸甚。橫溪宗侍書中別有數條所詢。亦以別紙奉復。並望諒示。承荷以來。已至更歲。各緣散在。未卽修擧。玆始因風奉謝。以冀轉徹。尤增悚悵。不宣。</text>
<title>答永川宗人書</title>,<text>一自譜系往來之後。始識聲華。而相望落落。恨無警咳。卽於意外。獲拜崇帖。寄意滾滾。肝膽相照。良用慰幸。始祖墓設壇事。凡在雲仍之列者。孰不喜聞。而第以來諭觀之。引據雖多。俱無端的可證者。其源派牒所錄之說。頗爲可信。而但來書則曰知奏事府君衣履之藏。寄在迎日云者。此間先輩曾錄於源派牒中。通文則曰家庭所錄以爲在今迎日縣竹田。由前之說則只以寄在迎日四字。恐難持衙後古墓直斷爲始祖墓也。由後之說則儘亦明白。而縣衙移設。記在百餘年之前。距始祖稍近矣。當時子孫之在境內者。豈不卞爭。而其後僉宗亦仍無一言。到今始欲云云耶。是皆不可知也。要之壙南之文。旣難保其必有。而墓道之表。又已掩匿。如此則將何所徵信而斷定耶。至若三故家之事。彼必有可據曲折。亦難泛引此爲例也。竊望僉尊更加商量。俾無事後之悔至禱。譜牒之役。各緣病故。一番草定之後。尙未凈寫。入梓稽慢之罪。知所難免。愧悚愧悚。餘不宣。</text>
<title>答永川宗人書</title>,<text>卽惟春候。雅履增福。區區遠溯。譜牒事旣以屬之公山菊村兄。俾得相議嶺中而釐就之。意謂間已有定說而修成之矣。玆者忽伏承僉尊宗通諭之文自龍仁傳示。則大以其本彼之不係迎日而辨斥。此甚正論。敢不敬服。但其初所以爲本彼之說者。實有其由。蓋以李氏之集滎陽之說。致人疑惑。有若自滎陽而來焉。滎陽之鄭。人皆知之。吾東之亦有鄭。人或不知。嘗以此辨難之屢矣。故以爲此一節。不可不發之。以明我東亦有鄭如此類焉。而非係於滎陽者爾。今者滎陽之無來歷。旣云可明。則如本彼去之固宜爾。復何有云云也。如新羅諫官之相近也而有不能明則不敢從。如滎陽之顯望也而無來歷則不敢從。何況本彼乎。先祖史傳曰迎日縣人也。家譜世以爲迎日鄭氏系。夫迎日者新羅國都郊內之地也。此則可知爲王國之周南決矣。所以謂之新羅。不敢求之於滎波華咸地以爲望。實出於不背本國之意也。復何疑焉。今通文曰吾鄭不屬於滎陽。亦不屬於本彼。甚盛甚盛。僉諭及此。豈不欽服。且曰略繫註脚而兩存之云云。此固有理。鄙意則以爲不如兩去之爲便。如鄭名滎陽。只出李氏文字之義。非係於世系之實。今旣明焉。則其辨說本彼。亦一般去之何妨。自此幸有歸一之望矣。此兩說者。亦望通議於菊村而裁正幸甚。是在一勘而正之。成一定本而已。病伏窮絶。耄弊益甚。無復人世事。今幸來文。不能不强對。叨叨若此。未知幾時能得關徹。不宣。</text>
<title>答宗人鄭鎤書 甲辰</title>,<text>屢承勤顧。復辱長牋。用慰荒寂。又豈昏陋可堪。愧荷增深。示諭縷縷。何以及是。顧以孤陋。奈無以相報也。今之所學問者。必以其論經說而言之也。此則遲暮頹景。固所求資於富强明聰者耳。豈明者反借於昏耄者耶。但惟孔顏之所爲學者。恐不止是也。子曰十有五而志于學。三十而立。謂顏淵擇乎中庸。得以奉之不失。又曰三月不違。然則夫子之所謂立。庶可知也。顏子之所以守者。必有其本者在耳。不知賢者於此。其所得者何如也。苟有立焉則己欲立而立人。又是仁之體也。必有以及於昏愚者矣。不審以爲何如。如其不然而謂之學也則恐不足以爲學也。非愚所能及也。何敢以縷縷。不宣。</text>
<title>答宗人鄭錫書</title>,<text>伻書遠至。病裏驚覽。不省所言。君不識吾先祖忠義道學。君不識吾先祖家法。乃至於此耶。如此而猶可謂先賢後孫而可與議先祖墓山事理乎。先祖一坏墳塋。不得保於君之手。豈不痛心。豈不痛心。自海豐移奉以來。今幾百年所。而乃有此事。穴下繼葬之墳。前代移出。君豈不知耶。聖祖因山禁犯之事。君豈不知耶。大賢尊重之道。國家尊禮之義。君皆不有之。穴下同域之地。敢自犯土偸點如此。如是而曰爲子孫可乎。凡如以子孫葬在墳下者。是士庶之爲也。在尊重有禮防之地無此事也。君自犯此以後。能一日安息於床席耶。不肖子孫等聞之。莫不哀痛其不能衛護也。不能登聞也。厥罪惟均。一日遲留。增一日之罪。一月遲留。增一月之罪。莫如卽行速改。俾無事之重大。獲罪神人也。此事不可復說。更願速圖之也。不宣。</text>
<title>答龍仁宗人書 丙戌</title>,<text>向仰之深。政有麗澤之望。忽辱長牋。眷誼勤縶。有非愚陋所敢及者。感愧何可當也。第惟有遜於齋事。不果臨顧。大失宿素之願。缺然無以容諭。齊斗庸陋無聞。衰病仍之。直一儱侗物耳。此地不但惟先祖衣履之所。亦願隨諸君子之後。觀感勉策。以圖桑楡。而常患蹉跎。只自憐悼而已。今亦因有家祀。未免徑歸。更留首冬之期。惟乞相與勉勵。以成歲寒之期。區區至祝。不宣。</text>
<title>答宗人書 庚寅</title>,<text>獲拜至前惠翰。以審靜養多相。且與孝伯同棲。盍簪之樂。聞之倍爲翹然。三陽已回。此時新候復增福。承示草稿。奉悉至意。第惟此事便成一大時論。最是根本龍鄕。全是異議。不惟諸儒紛然。吾宗擧以羣起。不惟不應於此事。必來唱言於朝中。是以時臺始則從一二公言欲擧論矣。及聞龍說。改途不回。反成勍敵。似此氣勢。是豈一二人孤爭獨訟所可得乎。如某廢蹤固不得比論於此等。如宗孫諸人雖欲爲之。墓院之事。有異申誣。而諸宗盡却草草數人。豈能爲公共之論耶。此間諸節想兄有以諒之。不必銳意速圖。惟有從容更議院長而處之爲得耶。前書一二示諭。略及小紙。不宣。海寇消息。不可遙度。而向來騷擾。亦未必爲時急之患者也。國家昇平無虞久矣。得此以爲外懼。以存桑土之戒。亦非善乎。尊號之說。國家故事。凡有策勳。君上錫其功臣之號。而羣下亦上尊號者例也。鰲城諸公是也。自仁祖朝不受此擧。其典遂廢。于今四聖。已成故事。庚申錄勳。亦無擧此例者也。後來此論。乃係創始。不是鰲城諸公之比云耳。以爲如何。</text>
<title>答栢山書院院儒書</title>,<text>不意僉尊惠書。遠辱窮谷。盛意甚勤。垂示以李先生院宇疏啓文字。何幸得此。披復傾荷。區區感怍。無以勝任。諸君子建宇疏籲。蒙有盛典。此老涪鄕妥侑之所。得有依歸。蔚然有興起斯文之意。凡此瞻聆。孰不聳歎。於此有以見湖中儒化之盛。益加敬也。至於告文享祝篇章之見屬。不出於當世之作者。而謬寄至此。無亦僉諭之不審也。雖然其在此老尊奉之擧。區區私誼亦不敢不少效。以爲執役之幸。玆不得終避。兩丁文字則忘其矇陋。敢搆四句以呈。惟在僉訂而去取之。第此妄作甚懼。況又告祭之文。尤是諸公未之思耶。今玆盛禮莫重侑文。豈可使一人兼攝耶。雖在堪任。亦不宜如是。況本不堪任者耶。玆布鄙見而奉還焉。伏惟恕察而益加致重。以完大禮。幸甚幸甚。伏惟僉照。</text>
<title>答忠烈書院院儒書 庚寅</title>,<text>玆承僉尊通諭之文。細悉鄭銋輩悖亂作梗及於院中。此實人理所無之事。驚駭悚懼之至。當初鄙宗旣禁之而不聽。則一家之間自有不便。不得與院中齊聲共事者也。而及今銋等肆悖如此。不復知先祖祠院之嚴。士林公議之重。恣行不已。則是豈復有宗中言議。而以一二言辭論列所可制者乎。鄙宗中敎法無素。至有此風習。而諭及不能禁之於前。攻之於後。鄙等之責可勝贖哉。今鄙宗中亦無以善處。惟有與院中合辭共呈京司。以圖上徹之地而已。竊望僉尊相與通議。以爲速圖。幸甚幸甚。</text>
<title>答臨皐書院院儒書 甲辰</title>,<text>伏承僉尊遠辱長牋。及此窮絶。傾荷萬萬。來諭細悉。而方伯意見如是偏係。則豈可傍人之言局外之說。所能動得也。聖祖崇道之典。一朝被奪。院宇禮貌。將至廢墜。則豈非聖世之不幸。而斯文之厄會也。旣是厄會不幸則雖有大於此者。亦無奈何。何必慨然哉。不如姑爲忍置。以待後來心公歸正之日。未必爲不可耳。惠書千里遠來。未能別有善處。豈不愧恨。然要與京中士友議之。或有可商量事則敢不竭誠以圖也。身伏窮海。疾病垂死。未能與聞於世事也久矣。以此疚歎。千萬不宣。</text>
<title>答人書</title>,<text>經年一書。如得異地音信也。第觀紙末有駭異一語。豈來書云喪子又喪性。此其喪性而然與。年少諸生。黌舍共公。則固有是也。宿儒老士。乃不念時義。思爲異擧若是耶。出位而言。匪責而發激意氣趨紛爭。豈有識之爲。況今多士之言。率皆不入。被遷逐放徙者相續。高明旣知其然矣。猶復效顰則是終爲沽名衒售之歸耳。爲士之所深恥。吾儒家法寧容有此。竊願存心息慮。默默自修。斂迹深遯。不見知而無悶可也。力疾强草。</text>
<title>答人別紙</title>,<text>古之未廟見而死。不遷於祖。不祔於皇姑。歸葬於女氏之說。曾子問已詳矣。然此以其婦喪而言。若其父歿而從夫入廟祔葬者。雖曰昏時禮有所缺。其夫婦之配未嘗絶也。何可以此不配於其夫也。何況昏時已告廟納幣而行禮者耶。其從夫而入者。正當從夫喪爲主。恐不在此例也。如何。大抵曾子問所論。乃是喪昏之禮。以有故未成者之變禮言也。當昏而有喪未卒成者。其變禮如此。古昏禮三月而廟見。未三月廟見則禮未成也。今昏禮三日而廟見。未三日廟見。可謂禮未成。而過三日則禮已行也。但今世俗多不迎婦。而皆行禮於女家。或有事故。或遠鄕。至有經年歲而不得于歸。又或長子女而不見於廟者有之。此類皆可論以禮未卒未成婦不得入廟耶。夫子所訓。蓋指昏禮未成而女死者言。若今世俗所行。恐不得以此論之。如何如何。</text>
<title>與季氏書 齊泰</title>,<text>於楊山寺得見至後日書。始知所得男兒。壯年初擧。能副所望。而添一佳兒。家中之行有非尋常。喜不可勝。且聞靜中爲況安迪。看書頗穩。益用欣慰。此中慈候安寧伏幸。而吾念後來住楊山寺。未發前爲留一書。不悉。</text>
<title>與季氏書</title>,<text>大小行祀云者。固是國家祭享也。是五禮儀如此矣。或者以爲自上爲手下喪。故行宗廟祀。臣庶則其不敢。與大喪無異云矣。玄江據先賢說以爲當行忌墓祭。尤齋以爲不可。只可單獻云。故墓祭將單獻。而十三祀事則略行計耳。</text>
<title>與季氏書</title>,<text>數日寒凝。得與兒少無恙否。山陵事諸議旣畢。而亦未可爲斷矣。昨日賓廳引對時。乃有陵幸之命。蓋頃日姜應敎鋧疏有親幸奉審之說。想必見採。而且事勢有難爲斷故邪。且筵中有君輩蕩敍之命矣。未知右台所白何如。而但君史工房專。非久中撤。是可惜也。未知所做方在何境。而幾日庶可了當邪。姑令館吏緩其薦狀。而雖使付職。姑爲緩緩。俟有召命。上數行小疏。而延至來月上來則稍可爲畢工耶。只此。</text>
<title>與季氏書</title>,<text>數日爲況如何。長陵行幸。昨晩無事還宮。第未聞遷奉之議如何爲定耳。昨自三宮會一家諸人。議以蒙兒定爲立後。且以後日必爲直長立後事亦及之。</text>
<title>與季氏書</title>,<text>宗家祠堂。當別安他廟。而今旣無可合處。就祠宇中以屛幛遮隔中間。西安吾家家廟。東安宗家家廟爲當。而祔位兩主移奉於下房。朔望則不必行於祔位如何。十九日後當發行。歷過天安。一日而行。臨時以鋪陳等送迎於中路可也。屛幛間隔事。臨奉安時爲之。而行茶禮後奉安爲可。</text>
<title>與季氏書</title>,<text>吾來此能善飮食。故日有所勝。且日氣和煖。勢當差復。姜巡使到界後卽呈病辭之狀。棄曠旣久則自當處置耳。出廟事聞京圻已行云。湖西迄不能擧行。以病不參。以此被罪無妨耳。</text>
<title>與季氏書</title>,<text>近日事何可言。復何言。朴士元一息如縷而作珍島之竄。未知其死生何如。傷哉傷哉。此中辭狀不題還給。更無他道。得罷無期。悶不可言。未知或於殿最黜之耶。</text>
<title>與季氏書</title>,<text>近日朝家已禁內外官辭遞之路。且念此時君輩惟吏隱稍可爲安。勿出厭苦之意也。聽訟一書。頗便考據。完平李相一書亦爲周備。槩有益於爲吏。故玆送去。謄取後還其本冊也。</text>
<title>與季氏書</title>,<text>壯洞姑得無事。而中宮廢立之後。有勿許通書之命。姑無他擧。若無別樣蔓延之事。或得無事否。未可知也。出郊事雖知其斂迹之爲好。此時搖手動足。輒必得罪。故曾以絶人靜居。以俟處分之意陳之矣。尤不可經自表異也。</text>
<title>與季氏書</title>,<text>吾輩諸孤不孝無狀。罪逆通天。獲戾于神人。母主一朝棄背如遺。病感不過微恙。而六七日之間。元氣日以澌盡。侍扶床席纔八日。竟作終天之痛。長逝而莫應。攀呼而莫逮。叩地叫天。天地落漠。痛矣人世。將安歸哉。已奉殯斂。成服已畢。五內糜潰。直欲溘死而不可得。吾輩兩人幸在左右膝下。得不離於朝夕。君以何罪。乃作邊氓於絶域。適在老親臨年之日。竟不得終孝於此際。旣遺無窮之戚於生前。以至長抱遺恨於地下而不能釋也邪。病候終始無他症。而自患候以來。神識不能開悟。此蓋危症也。以此都不卞別於死生之間。非徒無一言及於遺命者。亦不曾有念慮說話及於君邊者矣。臨終前一日夕。忽以譫語丁寧敎曰。促裝太善送寧邊。今旣得釋矣。又曰得蒙天恩。速作書謝三宮。此兩句語而已。豈有兆而先爲之告邪。豈恨結而不得忘故耶。天乎天乎。痛矣痛矣。</text>
<title>與季氏書</title>,<text>情理心事。無人世之意。而但以先親後事。母主三年。不可以無托。以如此事理。吾兩人不可不努力生全。以圖繼續之道。吾亦以此强抑飮食。不當至於難支之域也。君亦以此爲意。相與勉勵。凡以自全之道。不待深痼。而常自量度。十分善護。今日相望。惟在於此耳。</text>
<title>與季氏書</title>,<text>今見朝紙。有飢民移海之令。名爲飢民。徙之海島。萬古寧有此政。縱令此徒竟得生全。猶被後世之譏議。況必至盡死而已耶。若有作盜之患。直以治盜罪之可也。以之徙海則此必不可爲之事也。近者飢民沈水之說。逐日接踵。村落之流丐者。頓無形迹。極以怪駭矣。今見朝令則果然矣。非徒京洛飢民枉被徙海而死。外方許多飢民。盡爲遁藏。不得爲一粒之乞。經先呼死於林道間。國家豈忍爲此耶。君在論思之列。此事不可不極言。雖已指揮。亦可廻還。如姑不指揮則猶可及止也。若慮其徒之作害閭里則抄入栗島而設賑於其處。則無外方流民紛踏難支之患。又可不通於閭里。豈不善哉。若移之海島。使之死盡則大失國人之心。赤眉黃巢之徒。亦必有籍此而爲亂者。國家亦無以自解。豈不痛哉。絶擧國之心。殺數千之命。爲患於一時。受惡於後世。作俑爲此者果何心哉。此事不可不善爲陳論。期於必止。爲之聚賑於栗島等地。至可至可。</text>
<title>與季氏書</title>,<text>崔煊者公州人也。己巳及第。向時退去不供仕。及甲戌後陞興籍。已三年足不及朝士門。人無知者。故至今不遷一職。只此一節。其人亦可見也。先用爲兵禮曹試之。觀其人而薦用之似可也。如此之人淹留必多。更加搜訪選用。不當取紛競者而已也。柳格者長湍人也。以能文聞。其人直質長者。年晩登第。僅一爲館官。退在鄕村。此等不快臺侍之選。而以其恬雅不奔競。故終身不得爲郞署。亦足可惜云耳。李礥之除郞。君豈可苟從。君若參此政則莫若辭遞銓郞之爲宜耳。</text>
<title>與季氏書</title>,<text>親臨日所服。五禮儀臨喪之禮俱在。主人以衰服迎送。及上堂行禮。急作衰服。但去絰杖而已。至尊亦是服素臨弔之禮。則焉有脫衰之事乎。且難有私覿之禮。則無中間變服之事矣。</text>
<title>與季氏書</title>,<text>鎭江之行。未知今日廻還否。辭朝以何日爲定。旱灾又甚。民憂萬萬。宜思其飭己保民。務爲盡心。以圖報效之萬一。不俟此縷縷耶。廣多士夫。待之宜有其道。至於山城衙門皆重地。而且有倉積。爲奸細藏身之所。故人心之不淑。如江府之類也。宜加防檢。以存紀律。而至於暴怒用刑則必須禁戒。無先失其人心。如何如何。以至公之心爲之則人無不服者矣。要在盡吾心否已耳。家狀文字。更正送去。須作冊精寫以送如何。先世諱字職銜皆存。宜令正其字畫。無得亂書可矣。</text>
<title>與季氏書</title>,<text>孝伯又言君之龍仁。榮掃之禮。姑勿經行。慶由若過了昏事則十望間當竝會山下。兼行慶孝兩子三加。其時吾兄弟來會。因行掃墳於先墓。諸宗竝會。極爲盛事云。須以此爲期可也。且以振起吾諸宗。修興學校之政。望於君而責之深矣。齋舍旣成。吾宗後生之可成就者。以爲依歸。而龍廣諸士又聚其秀者。會于書院。以爲勸課。則院有財穀。亦可以接濟士供。書院齋舍竝行同業。或修經學。或治科業。以興起士風。則院雖龍境。其士人則皆是廣士也。興學之政。實屬於廣矣。興起吾宗。修擧學校。以大吾先祖之業。其會在此。君之爲廣。似非偶然。此實一大事業。不可忽云云。其言甚正。大不可謂無見也。廣之人士中有盡心於書院。權誧等數三人爲最。須先延訪。特加禮款。除其徭役。以齋舍書院通同修作之意。相與約勵。興起鼓動。以爲前頭同志共修之地。此又今日先務。君意以爲如何。慕鄕碑役。役糧不足云。到城之後。除得幾石米。爲先早助之地可也。其已念之邪。</text>
<title>答兒厚一書 庚寅</title>,<text>順書有鄭慶由書付去云。而今不來何邪。其陳疏之云。誠不可諧矣。然見其說而後可以論卞也。院中論議之說。本來有之。此院自尤翁以來。以老爲主。其主院長亦專一邊。自來如是。在吾輩豈可論議取捨而爲異同耶。只爲先祖墓院盡力而已。自初吾輩不計論議。只得隨從同參。而本意如此。今其一邊諸人。乘時欲起。以爲故逐一邊之計。則此爲時論偏黨之習。亂階之首也。吾輩何可預聞。甚可歎也。</text>
<title>答兒書</title>,<text>西門發靷漸近。悲念不已。此小壺酒臨奠時。可兼置床上。以吾意別酌一盃。以寓此哀也。其日如無公故。汝輩可並往會下耶。健也陞品可幸。而第於調病相妨。時事又紛紛可慮。</text>
<title>與兒書</title>,<text>昨日何以入去。昏行何以爲定。健也旣行而汝又疊去。大不然。昏家寧有父兄兩人並行之理。浮浪駭異。大爲人誇之事。婦人雖不識事體而有意焉。決不可爲。臨發日以婚書設酒果。以順一名告祠堂曰。某議娶某官某女。以某日親迎。今方發向某地。不勝感愴云云可也。億病旣未善。且彼有憂患。可以爲解。使健留一日。仍與偕還亦可耳。在外辭職之不許再疏例。至今無變否。或訪問或詢憲吏而示之也。</text>
<title>答兒書</title>,<text>京耗聞之。而若有縉紳疏擧則健侄之同參。雖曰臣子一同。然與衆人齊籲。私義終有未安。必將指斥矣。勿參爲宜也。且若非禍機重大則縉紳之發。恐涉太遽。未知主論在何處。必須商量得宜爲可耳。舊院基欲葬之說。不獨館洞有言。諸族及院中皆有定議。豈可許用也。院中與諸族。當同辭峻禁矣。此意何不及於孝伯而申嚴耶。</text>
<title>與兒書</title>,<text>嶺南左閫有節扇之書。而舊未有素。只以曾經臺銜之故。爲之體例之饋。皆曾不敢受。今此扇封及書。亦復招邸人詳細給付。使以此意回告而還納之意。申及爲宜也。</text>
<title>答兒書</title>,<text>役勢今至幾許也。聞有欲於祀事。圖暇而來云。此於都監事體不可也。雖或役歇有暇者。於事體不可則不宜爲苟且之習。反爲貽羞於父兄也。切勿爲計也。</text>
<title>與兒書</title>,<text>官人便去已多日。久未得信。日夜苦待。得書爲慰。病憂一樣無減。悶慮曷極。寒發困痛之症。以其濃勢漸浸入裏更濃之故也。內托散連用二十貼。乃可有效。必以全方用之。而連翹求京局眞品而用之也。蓋重濃旣潰則毒氣必侵於內。以致熾蔓而危重。又用此十宣散。內固其眞元。排濃出毒。使不得侵傷內膜。扶護元氣。可以回生故也。四條成冊。見之極精備善議可喜。聞營門亦以取用云可幸。㹠肉將備用於明日茶禮之需。何敢嘗也。</text>
<title>答兒書</title>,<text>良役變通事。今軍額比舊法皆二三倍則不能相當。終無可行。以此論報也。然亦當招來知事戶主老民等。商確曲折。聽其民情。以爲報牒可也。結布國事之大節。爲守令者不過陳其當務之所及而已。不得別有論列固也。若此者加賦田役。偏阨盡歸農民。本業及重而失所矣。因一時變通之事。作此禍首。流毒無窮。殃民之始。誰爲此俑者也。其田役則加賦。而其簽丁則終復如初。至於隣族而已。彼結役者獨復何罪哉。其變通者未效。而怨叛將先起。豈不可慮之甚。此世道生民之安危存亡。不可不深長思者也。如道相則此等關係大事者。不可無論卞之事。而此非於論報中所可及者。或別以文字。論其所懷。亦何如耶。</text>
<title>答兒書</title>,<text>人來更得書爲慰。斂殯旣成。昨日當過成服矣。瞻望哀哭而已。溪邑吏民等或有賻物。早爲分付。以此等勿捧之意。預爲申飭可也。似有收斂民間之弊耳。</text>
<title>答兒書[再答]</title>,<text>人來得見成服後書。慰釋之餘。悲痛何言。汝之服制。不杖爲是耳。廿日祀事。期功喪在外處則以單獻行禮。今亦依此行之計耳。</text>
<title>與兒書</title>,<text>北使聞是傳訃則必疾馳而來。晦前當渡江也。西行宜不得緩緩也。且見子久書。有周旋請暇。設此大不然。朝令申飭之餘。不敢爲私便之計也。必欲圖之。直求罷官可也。不可爲此擧也。且祥祭時主祭人旣是服人。主手下喪則其在官而因公在外者居多。與喪人主喪祭者不同。不可以此追行正祭。只得使人攝行。不令過時爲可耳。</text>
<title>與兒書</title>,<text>新正佳福懸念。此間依樣。昨日祀事。僅得將事。疲病可知也。汝之行期。何乃遲遲耶。西行旣過則可以卽還。且旣有辭狀。而在京因留。人事何如。當此大政之時。居在比隣。與人相接紛紜。豈非可愧也。須速還爲可。不一。</text>
<title>與兒書</title>,<text>今番覲行太遲久。雖因病憂而然。人豈盡知其狀。所見不無未安耳。古人有望寺門下馬步之義。汝輩似不知也。官府近地。不能望而下馬非矣。近者留相來訪。我亦遠望下車而步之。汝輩則於官門尤宜下也。此間辭疏。昨已呈上。而以國忌留院。初一當入啓云。疏草送去耳。</text>
<title>答兒書</title>,<text>芝老之見困若此。極可歎也。未知將向何所。德哉之遷。旣極悲歎。而芝又如此。老入遠地。豈能生還。爲之慘然。昨聞齊嚴說。郊外罷散卿宰乞糶云。此時如此公貧宰罷散者。與在謫人無異。非親舊顧見奈何。不可不見救。能已周旋否。</text>
<title>從子順一書</title>,<text>汝作西行而旣不得見。送書京中而亦不及汝行。遙望愕然。不能爲心。見汝行時書來。執之憐歎。此間心境。殆不可言。想今嚴程亦將過半矣。風寒更劇。何以作行。絶塞風霜。爲候不常。景況果何如也。雖然此實汝輩自取者也。諸生樂赴者也。時運所使。勢無能免。惟當安意自遣。樂而妄懷。勿以困阨自傷。以慰親念。以報恩譴。此汝書所知者。而不覺縷縷耳。</text>
<title>答從子書</title>,<text>回馬還見書。始知無事得達。驚起披玩。天涯消息。已在關山之外大江之濱矣。渺然興懷。此何故耶。旣已新寓粗安。略可支過。汝亦心中坦然。無所可念云。此甚慰幸。年少時經歷險阻。亦未爲無補。古訓以動心忍性。增益其不能。爲聖賢之所從事。況汝輩末學。其可以不勉乎。窮寂之中。讀書存心。時時省察自治。不獨以世俗憂患自處而已也。任遠金君能來相見否。其仙骨近更如何。爲之相念。萬萬不盡。</text>
<title>答從子書</title>,<text>文字有追及事。略寄別紙。漢楊伯起。是漢之楊震字。起字誤用紀字。改作起可也。汝先人疏草等記前日寄來者。其後搜之有得。不必更作。惟待秋來過科。一來商量可也。今番文字等。皆是甲午年間所修得者。吾不能爲人文字。前後見請者一切謝之。不能破戒久矣。況今耗昏以來。雖家中文字。亦不能草。今此亦是昔年事。而人之見之。謂我有所就捨而能云爾則其責不可免也。今此藁本。切勿見視於人。有使疑惑見謗也。</text>
<title>答從子書</title>,<text>臺言此是本分。以論學爲說。何足爲歎。但蒙聖上垂燭。有此卞敎。極是惶隕。不知所措。復何敢究說其間也。濫冒之銜。因此削矣。此甚爲幸也。世之言此。固已多矣。今日之論。何足爲異。自修無辨。嘗聞聖人之敎矣。汝輩旣不知此。更有慨恨之意。甚非也。只當默默自守。不得向人作一言辨論。無使我添得無妄中禍網。至可至可。此事曲折。旣有本源。汝輩不知學問。雖欲與人論說。豈能措辭於其間也。此所以雖欲卞論而不可得也。其語中或二或一之說。玄翁嘗取陽明書錄有作辨之說。因以卞論之間。此等說固是所有。兩門之說。未能記得。未知於何處說。何人傳之也。但其言之眞否。亦何必論也。汝輩雖欲卞說。何益之有。愼之愼之。吳君縷縷有書。極以爲慨。將欲爲我辨之云。此何道理也。豈意吾儕中亦有此風習耶。雖知妄發。亦可見所操之不端確也。吾方病頓。未暇煩答。汝輩旣知此意。宜深禁斥。使不徒不形於言辭。亦不當萌於心間。必須專事學問。至可至可。</text>
<title>答從子書</title>,<text>吾今又三疏呈上。諸公於此。果能念及之否。仲和事聞亦爲慮。而吾方自處之不暇。何可議人之去就。然向日相見時。相勉甚悉。豈不念之也。以卽今實錄事急。此正己分事。不可不擔得。速爲了當。今此大禮時。寫述兩任。雖其時所未及料者。及今邦禮迫頭。其臣分之所不當已。往役之必不可避者。豈其有不審乎。都監之役。不可不速進而盡分者。汝輩宜相勉之。無令致誤大事也。此間病狀。小無見減。苦悶奈何。</text>
<title>答從子書</title>,<text>別窠之付。深恨諸公之不早措處也。此間病狀。仲和親見。知其實狀也。故其意不如朝中諸公也。但諸公新局未遑。必欲援人。可悶也。本職與兩兼帶。次第乞免。更及難進之狀。而然未敦召之前。先自牢辭。是爲未安。疏意當從略。何能費辭也。賓筵諸公竝有書來。要我進參。其答欲竝付縣道。而恐不得進呈於講院則遺失可慮。今爲別封。付此隷去。須卽傳送於戶判。則諸台可以同見也。</text>
<title>與從子書</title>,<text>贈典敎旨。仲和雖劇於大役。必得片暇。以爲寫成之意屬之。而焚黃及老而傅祝辭作草者。今寄去。可令兒輩寫出一本後。此草送去加衙也。</text>
<title>與從子書</title>,<text>史官回對。今已封呈。當此節拍。或有陳白之人則誠幸也。協台謂以詢問諸處而陳達云。今可更見問之如何。卽今病情頗深。史官相守。益增惶悶。實爲添病之端。且今則異於昔年。老耄已甚。一向强迫。似非優禮之意。從容相見。以此設辭可也。章台亦相見而問之耶。</text>
<title>答從子俊一書</title>,<text>所謂爲學。亦有多般。子謂子夏曰汝爲君子儒。無爲小人儒。看不能得聖人之實學。而徒以文華浮汎之學則非所以爲學也。小學家禮。誠爲切實門庭。須勤加讀習。時復見示也。汝兄輩又欲使不廢科事。此亦人情之所不無者。汝亦勉從諸兄之說。姑副一二近科。以塞其意。亦宜調和得中。使實功不怠則如何。正學難造。至道難聞。後生輩果能有志。此亦惟在量力而處之。汝若所工正實則汝兄輩亦豈强責也。</text>
<title>答從孫志式書</title>,<text>禫月已啓。祀事當畢。益增悲想。禫事旣過。則當有家廟祀事等節。故近欲使兒子入往議行矣。有此書示可幸。今此季朔。雖非正祭之月。若過今月則孟月必不得行。延至仲秋。過期又甚。不得已今月當行。宗家時享。與新喪祫祭。皆以此月行之可也。服色則備要雖有禫後用微凶之服。自吉祭遂用盛服之儀。而禫月旣以盛服變吉。則廟中行祭。吉服從事。有何可疑。時俗平時之服。非所可論也。區分之說。三年後此事當一有之。雖似太急。過祀後與一家相議處之爲當。兒子亦當入送。待其時商量。姑此不一。</text>
<title>答李婿成徵書</title>,<text>練服改製說。家兒能有所傳否。功衰緝邊與否。考之圖式說果如何。蓋三年受衰。有卒哭練再變。而經文俱無明著。疏說且有正服不變之語。功衰之制。恐亦只用功布。而因舊不緝爲近耶。腰絰用葛。蓋是無葛之鄕用穎。故代以熟麻。今自有葛。何必用熟麻。今依古用葛爲得耶。剝取葛皮。連麤皮用之。而其外面粗惡者。亦當略治之耳。</text>
<title>答李婿書</title>,<text>尊叔有書。其佳篇甚富。故林劍記甚奇特。爲之參訂以呈。悤未及奉謝。幸爲白之。淮州之云。俗規仕宦之說例本如此。若以古君子論之。不如是也。況於恤飢之政乎。且其實迹。今季祥旣爲之。可以驗考前後之所在。則此友可能知之耶。何時當赴任云耶。</text>
<title>答李婿書</title>,<text>頃書方慰。卽者朴李兩君遠訪。更見君書。欣慰一倍。二君相對。芳秀輝映之幸。不獨空谷之跫音也。近者營廬於龍門云。道里頗遠。得無往來之勞否。此間柳婦來行見舅。且奉饋禮。得成家道。幸矣幸矣。矧其賢淑。優出所望。得此之慶。惟是子久主張嘉惠。所以成美者。爲德茂矣。私家之幸。曷容諭也。走草只此。</text>
<title>李婿書</title>,<text>先狀文字。奉而覽之。不勝感懷。今玆之托。雖非所能爲者。然惟誼不敢避。則敢不奉留。以圖早晩計也。</text>
<title>答李婿書</title>,<text>此不似忝冒苟存久矣。臺言固已晩矣。因此得去。豈不甚幸。且其所言亦非刱說。在今之道。亦何異也。上敎費勞分疏至此。悚懼無地。不知所出也。自古遭謗議者。君輩知之。不宜爲我作形色添得一罪也。</text>
<title>辭書筵官疏 丙子</title>,<text>伏以臣竊伏田間之中。不意本月十四日。袛奉承政院書狀內。書筵侍講事緊。爾其斯速乘馹上來事有旨。以臣猥充東宮書筵官之選。授臣龍驤衛副司果。有此嚴召。不知草莽賤臣。何以得此。隕越于下。措躬無地。臣竊以擇人愼簡者。朝政之大務。量已審守者。賤士之常分。臣材品庸下。學識固陋。惟其疎迂淺劣已甚。雖欲區區修飭。以爲自守之圖。猶且不能。寧有寸長可以上備胄筵招延之數哉。伏惟王世子春秋方富。典學日急。書筵輔迪之規。正是莫大之務。此時博選諸臣。以備左右。甚盛擧也。然而乃反以如臣無似。備數其間。厠在徵召之列。豈不重貽傳笑。反爲斯擧之累哉。聖朝不察。雖或苟爾謬誤。微臣自知。能不揣量而知懼乎。誠恐陋猥不倫。自底罪戾。安敢不揆常分而甘爲僭越哉。伏願聖明念斯擧之特重。量非才之難冒。謂臣自瀝之非妄。察臣懇辭之由衷。許臣所辭。亟命罷免。收回召旨。使簡選得允。微物得所。千萬幸甚。臣自惟微末。不敢輒有疏聞。而所叨恩命。不敢當受。亦不敢徒然泯默。惶蹙屢日。不知所出。乃敢冒昧封章。陳辭上瀆。死罪死罪。臣無任惶懼震越冒犯俟罪之至。答曰省疏具悉。輔導春宮。是所望於爾者。安心勿辭。從速上來。以副予意。</text>
<title>辭書筵官疏[再疏] 逸</title>,<text>批 逸</text>
<title>辭掌令疏 丙戌七月</title>,<text>伏以臣稟性至憃。材分極劣。民之最下。物之最微。進而不敢求厠於人後。退而不能有爲於自治。庸陋無用。無與比數。徒以朝紳不諒。屢誤薦聞。聖朝不察。每加甄錄。從前叨被。俱是謬猥。揣分自懼。不敢冒承。常竊屛縮。誠以素分自有如此也。曾在十餘年。所誤忝書筵被召之列。粗以微陋僭越之情。仰有伸暴矣。繼而有臺議重發。及至申命再辱。而無路自陳。分義虧缺。罪負彌積。其公議之不厭。淸朝之貽累。大已可監矣。今於千萬不意。忽被除命。恩旨下臨。以臣爲司憲府掌令。使臣斯速乘馹上來。螻蟻微臣。猝當異渥。惶隕震激。無所容措。夫以臺憲之重。格外之選。朝家之所以待夫殊禮之士。非所以混施於庸愚賤品有如臣不肖者也。不知聖朝何取而乃若是之苟誤也。以其庸下之性則視舊而無減。以其淸顯之列則又非如前日收召之比而已。朝選之紕繆。微臣之冒濫。到此已甚。區區微分。有不足說。其如明時之玷辱。四方之嗤笑何哉。臣聞命以來。夙夜憂遑。如獲重罪。而未敢輒有控訴。縮伏恭俟。以聽擧正。已踰旬餘而未有處分。徊徨蹙迫。不知所出。敢冒萬死。猥將微陋。上瀆公車。有所請命。臣罪至此。無所逃矣。伏乞聖明俯賜鑑燭。洞察幽隱。卽命鐫汰臣所授職名。以愼公器之重。以全微物之性。不惟賤臣生成之祝。抑亦朝政淸明之幸也。臣無任兢惶戰懼冒犯俟罪之至。批 逸</text>
<title>辭掌令疏[再疏] 八月</title>,<text>伏以臣於前月。猥以至陋。上瀆震嚴。伏地以俟威命之加。及承聖批下宣。未賜斥罷。反加優旨。使之上來察職。臣惶隕戰悸。不知所以措身。夫以疎遠賤微。干冒罪大。而聖度包荒。恩批至渥。臣雖極迷。寧不感泣而知寵哉。然而寵私愈隆。賤情愈迫。銜恩畏威。衷情震激。猶不知殊數之爲榮也。蓋以朝廷之所愼者名器。賤士之所審者義分。上不可以苟施。下不得以僭冒。猶堤防之不可踰。如廉陛之不可陵也。微臣至愚。猶能自知甚明。聖朝錯枉。可不深察而早處乎。臣竊伏下土。恭俟處分。已有日月。而迄未有聞。欲有所申籲而哀懇則朝令有嚴。不敢輒訢。若又以至泯默而虛度則榮銜在身。罪釁日積。臣於是不勝窮蹙。反覆以惟。與其虛紆恩命。坐延時日。有傷於國體。無寧犯科自列。受誅於臣身。乃敢不避嚴威。更冒萬死以爲仰首申呼於仁覆之下。又竊伏聞有臺議擧劾在鄕諸臣。一幷譴免。則其居外辭命之罪。臣亦宜先。不可苟逭明矣。伏乞聖明特垂鑑察而矜許。先褫其冒濫之授。次正其干負之誅。毋使朝命又辱。臣罪益深。則終始生成之澤。臣死且不朽。臣無任冒犯戰懼。哀懇祈望之至。批 逸</text>
<title>辭掌令疏[三疏]</title>,<text>伏以臣不揆僭越。旬月之間。再煩封章。干瀆宸嚴。罪合萬死。然而其庸陋無似。無可濫叨之實。則亦已披瀝殆盡。庶幾日月之明。有所俯燭矣。奈何微誠未格。天鑒不被。不賜準許。每下優批。使勿過辭。有若循常例讓者比。臣感激涕淚之餘。繼之以惶惑。罔知所以爲措。竊以臣積痼危喘。本一癈病之人。從前不敢爲隨分趨仕之計者。不惟材不能當。亦以病不能堪。今玆新命以來。臣前後所陳。無非爲分不當得。器不敢當。以此二者。縷縷申懇。而無敢及於賤疾者。誠以▣▣之重旣如此。自所當禠。疾病非所敢言矣。今乃恩許未蒙。罪積日深。勢窮理極。靡所抵止。則又安得不以賤陋之狀。悉暴於天日之下哉。臣本以虛弱孱賁。夙嬰痼疾。半生鬼域。自成廢人。其危惡之症。澌綴之狀。見者▣▣▣▣▣▣。如是積痼二十有餘年。氣血槁枯。尩羸益甚。寒暑迭侵。衆症交劇。懍懍然常若頃刻不保。似此之狀。雖在當朝之列。堪任之職。誠不能自力。況於疎賤之蹤。非分之地乎。今方大禮當前。且有諸臣入參之命。禮當備員。罔有敢後。臣徒紆寵私。偃伏丘壑。一息奄奄。朝暮爲命。臣子之情。誠跼蹐無地。如此而猶不以一暴。以請威命。則臣罪死無所逃。矧今期日已迫。不暇少緩。伏乞聖明俯察臣懇迫之情。危痼之狀。亟賜處分。俾早遞代。使朝儀罔缺。微喘得所。不獨臣區區之私祝。於朝家事宜。亦所不容已者。臣無任兢惶戰灼哀懇祈望之至。批 逸</text>
<title>辭掌令疏 戊子二月</title>,<text>伏以臣於本月二十二日。忽奉有旨。授臣以憲職。使之上來。臣聞命驚惶。無所措躬。臣在往年。忝叨是命。濫荷優渥。實非尋常。感懼悚蹙。餘悸未已。前冬又被寺正超授。臣益徊徨。若隕淵谷。今又誤恩再加。召旨降臨。不知庸陋微臣。何所比數。而聖朝每辱格外之恩如是哉。夫以淸選之重。徵召之典。朝家所以待之自有其人。非無狀如臣所可濫紆者明矣。臣之無敢僭踰之實。昨年陳籲。亦嘗仰暴無餘。聖明庶已俯鑑矣。今乃不復甄察。狃以爲常。輒以是假之。一授再授。視若應踐者何也。微末愚賤。百無肖似。疾病癃孱。殆不爲人。雖在微司庶職。猶知不堪。常若罪負。何況非分之授。難冒之恩。而敢有擬議之望哉。公器不可以苟辱。恩命不可以重褻。義分不可以僭越。寵靈不可以倖冒。聖朝雖或不諒。微臣自知已審。安敢不以申暴。以冀日月之燭乎。伏乞聖明亟賜俯察微情。收回明旨。釐改臣所授職名。使無官方玷纇。朝命屢誤。則聖朝旣有綜核之實。而微臣亦得免於罪戾矣。臣無任兢惶震懼煎迫祈懇之至。批 逸</text>
<title>辭掌令疏[再疏] 三月</title>,<text>伏以螻蟻微臣。久縻恩命。懼深忝竊。罪積虛曠。前月一疏。殊甚僭越。而實出危迫。不敢不悉暴情實。以冀天日之俯燭矣。言辭拙陋。衷情蹙迫。不能上格天心。未有矜許。反賜殊批。寵命優渥。有若當冒應受者之例。臣益惶隕震薄。無所措躬。罔知爲計。然且格例是重。干瀆是懼。不敢輒有申籲。跧伏恭聽。以俟朝命之裁處。已至旬月矣。伏聞近者試院有事。府官不齊。諸臣旣多改授。而臣名未蒙鐫汰。虛銜猶在。罪釁如初。此則其不早申乞。以祈速處。又是臣之罪也。夫臺憲重任也。召旨異數也。固非庸陋臣所可妄叨而玷汙。私心悚蹙。已無自容。況以微臣之故。臺列不備。憲職有缺。一任曠廢。以延時日。國體之貽損。朝政之重累。乃至於此。而莫有釐正。其爲臣罪。又如何哉。玆敢不避煩猥之誅。復首自列之章。伏乞聖明念公體之久妨。察微情之難容。早賜處分。亟許斥改。使微物得遂其性。以沒溝壑。則天地生成之澤。臣死且感祝而爲榮矣。臣無任兢惶戰懼迫切祈懇之至。批 逸</text>
<title>辭掌令疏[三疏] 閏三月</title>,<text>伏以臣之虛紆寵命。已且三月矣。冒昧煩瀆。亦已再上矣。賤情旣以仰竭。天鑑庶有俯燭。而恭承聖批。猶不加察。優旨如初。申命不置。螻蟻微衷。不能積精上格。以回天日。此臣之罪也。惶愧震惕。罔所容措。夫以庸陋小臣。重汙朝命。以貽淸明之累。以招僭踰之咎。上勤天諭之重。而下益干冒之懼。尙且恩授自如。罪斥不加。過爾優假。苟延時日。其於公義何。其如賤罪何。此臣之所深懼。而冒死哀籲者。實出衷情之至迫。危苦之至戚。豈敢謾爲遜辭。重陷慢命之戮哉。伏惟聖明亟賜處分。明下威命。論以罪名。以究其慢法之正也。若不加嚴誅。許其志願。收還職名。無復苟饒恩之至也。臣且死猶爲榮。臣無任祈望懇迫隕越之至。批 逸</text>
<title>辭執義疏 戊子七月</title>,<text>伏以臣猥以微陋。屢竊恩數。玷汙淸班。有辱朝命。常懷愧懼。若無所容。輒事煩瀆。有所控乞。其所添負。卽一僭越之誅而已。不意今者。新命又降。誤恩荐至。授臣以匪分之職。難冒之數。有加一節。又非前日之比。臣環顧慚汗。駭惶震惕。不知置身之所也。顧此亞憲之任。地望自異。簡選尤重。雖在當朝歷揚之列。苟非其人。未之輕假。況以庸陋之末。百無所似。而一忝淸選。不復裁別。循次推遷。有若例敍。因謬襲誤。無所限節。大爲明愼之累。重貽當世之譏。其如淸朝何名器何。聖世宰物之化。必使羣品各當其所。矧爾官方之重。朝廷所由尊卑也。其可不愼而苟施如是而已乎。此聖朝所宜加意而早處。必使刊正。以補其後也明矣。臣從前濫授。常若負罪。必以冒死呼籲。聖明亦嘗矜諒矣。況今重忝。又何敢僭乎。公義私分。實有曉然。不敢虛妄。以益欺誣。且臣於大司憲臣李廷謙。以連姻之家。又有應避之法。臣方以釐改爲乞。宜不暇及此。然而法有常例。亦不可苟然。伏願殿下亟下處分。明賜鐫罷。毋重貽公私之累。千萬幸甚。臣無任兢惶戰懼危迫祈懇之至。批 逸</text>
<title>辭執義疏[再疏]</title>,<text>伏以微陋小臣。上懼恩命。下迫私義。無所敢措。冒以一疏仰干嚴威。實出於萬萬窮蹙。而天日之明。奈何不燭。不下威命而反下隆批。不以爲可戚而反以爲過辭。其有法例之所陳乞者。亦不以處分。臣誠惶惑不知所以致此何故也。夫惟名器之重。朝政之不可以不愼。臣之冒死呼籲。固以此也。至於相避之規。又是金石之典。有法之不容以少假者也。以臣狃於控乞。嘗以交離之故。其所首陳之例。亦不加察而見諒。是聖朝所以處臣者。不惟不考其實而苟加。不得其處物之方而已。至以科條之常。亦有乖謬而不審如此。其爲公法之累。又如何哉。不可一日苟冒。以益其戾。玆敢不避鈇鉞。復申請罪之章。伏乞聖明仍以臣前疏所陳相避之請。早下明旨。先賜處置。毋久爲公私之弊。重益微臣之罪。不勝幸甚。臣無任兢惶震越危迫祈懇之至。批 逸</text>
<title>辭執義疏 己丑九月</title>,<text>伏以臣以不肖無狀。少而無能。長而無聞。生而無用。死而無補。民之棄也。物之賤也。天地之間。無與爲比。此則猶是棄也賤也而已。乃至以無所比數者。上誤朝命。濫紆名數。重干嚴誅。靡有知止。其爲罪戮。又何可以勝數哉。每有除旨。惶汗遍粟。稽負以還。震駭無地。前月伏蒙衛司恩除。惶懼悚蹙。其不敢冒濫。亦已有素。坐速辜違。罪合殞首。今者亞憲新命。是何等簡選。而復以無狀賤穢。苟加玷汙。隆渥重辱。召旨遠降。奈何聖朝。不念公器。不諒陋分。因謬襲誤。重貽譏咲。終不惜此擧措也。臣之僭竊已多。干負已深。螻蟻微悃。亦嘗縷縷伸暴。自以謂亦已披瀝畧盡矣。今乃不復加察。無所財量。誤恩如前。申命輒下。一授再授。狃以爲常。是臣區區腔血之暴。不過爲飾例備文之歸。無益鑑別之數矣。到此臣亦無面於聖世。更有何猥賤尙瀆嚴威哉。惟在朝令上存公義之重。俯察微陋之情。亟賜刊去之而已。臣疾病危痼。已是垂死餘氣。塡壑日迫。父祖墳山。在江都海曲。歸死故山之思益急。來伏丘壟。惟以待盡。寧有餘念復冒恩榮。貽尤當世哉。敢以將死哀鳴。冒陳紸纊之下。仰希容光之燭。祈蒙仁覆之垂。瞻望隕越。只有感涕。臣無任兢惶戰懼冒猥俟罪之至。批 逸</text>
<title>辭執義疏[再疏]</title>,<text>伏以臣以螻蟻之賤。溝壑之命。乃敢仰瀆天威。以干嚴命。而恩批過宣。寵私愈隆。有非庸陋下臣所敢蒙者。臣環顧震惕。不知今此何故也。是臣求威而反榮。以罪而徼寵。在臣微義。惟有跧伏恭聽。泯默待盡。不敢復有登聞。是其分也。惟是以公器之虛假。列職之苟曠。貽損已甚。微臣之故。致誤聖朝。生延一日。罪深一日。卽臣死且有餘辜矣。如是而又不以上請。何以得處分。玆敢卒露危衷。仰首以祈。冀下明旨。亟賜釐正。則是臣死日生年矣。臣輒以區區陋猥。重擾極於宸候靜攝之辰。臣罪萬死。臣無任兢惶戰懼危迫祈懇之至。批 逸</text>
<title>辭戶曹參議疏 己丑十月</title>,<text>伏以臣以螻蟻之賤。溝壑之命。竊嘗上瀆天威。以干嚴誅。而恩批勤宣。寵旨愈隆。是臣求威而反榮。以罪而徼寵。窮伏恭聽。不敢復有所申。亦有日矣。不意今者前命未收。異恩遽下。以臣爲地部參佐。至比命數之列。非常之敎。格外之典。忽及於無狀賤身。猥被於荒陋外地。臣聞命震越。環顧蹙迫。跼天蹐地。靡所容措。不知今此何故也。夫惟寵秩之重。簡拔之數。乃一世礪鈍之具。崇賢之路。聖主所以必愼擧措。如不得已者也。今乃强以加之至愚至陋無所比數之臣。辱之於汙下。委之於草萊。其褻天工而棄人爵。孰大於此。頃年大臣之疏。雖以過於求士。出於擧其所知。不過爲拔十之具。非以爲實用。竊伏聞近日筵中奏議。乃追沿於積數年之後。至以陋猥之狀。上誤睿聽。有此特授。其取擬非倫。稱擧過越。寵以殊擢。假以顯秩。則豈不大爲聖朝之累哉。臣身雖不肖。家世遭遇。受恩最重。其心實有古人死國之義。又其志氣卑下。素無高節。少從科場之業。亦嘗累試於庭擧。而匪才無就。至於薦目之下。尤所愧懼。猶且冒承於郞署。奉職於下邑。玆雖不足以效私義之萬一。其在賤分則已極矣。惟其隆疾孔劇。才分特劣。有不堪從事職業。叨竊榮祿者。因以自甘廢棄。不復與於人類者。其情誠是戚已。臣記其疏論。無非至恐。而有云絶意仕官。屛處田里。實以不才。自不堪仕宦。然而其所取以稱詡者。乃在於此。臣乃反以是冒之。則是臣以不仕而爲高。以退而媒進。是古人之深懼。其辱選擧而羞當世。又如何哉。臣餘悸未定。固不敢輒有僭越。而隆命旣迫。亦不得泯默而待盡。敢以微陋危情。悉暴天日之下。乞垂矜察。冀許刊正。無使鵜梁之誚。遺累於聖世。負乘之醜。攻僇於臣身。則天地生成之澤。臣終始涵濡。死且含結矣。臣無任驚惶震懼危迫懇切之至。答曰省疏具悉爾懇。今玆超擢。良非偶然。前者疏薦。寧有過實。爾其須體予意。安意勿辭。上來察職。</text>
<title>辭戶曹參議疏[再疏] 十一月</title>,<text>伏以臣猥以無狀之身。上誤非常之數。隆命重壓。理將顚越。奔避無所。不知所出。冒死封章。仰有干瀆。僭越甚矣。煩猥極矣。伏蒙恩旨反下。寵諭愈勤。有非庸陋下臣所敢承者。臣聞命震恐。不知措身之所。是臣微誠淺薄。不能有所上格。徒以徼寵。臣罪益無所逃。惟有跧伏自訟。以待威命之加而已矣。然竊伏念今玆誤恩。特由朝議失於甄鑒。聖上過於寬聽。有此一時之苟冒。如或徐以加察。則日月之明。無不燭於微陋之情。陶甄之化。無不得於裁物之宜矣。何敢自外而不以盡於哲乂之下乎。玆復敢爲卒理前說。仰首以請。伏乞聖明特軫公器之不可以虛假。重職之不可以苟誤。察臣前後之辭非妄。危迫之悃可諒。亟下明旨。旋賜釐改。使擧措得當。微物得所。則是臣死日生年也。臣敢以區區陋猥。輒有上擾於宸候靜攝之辰。臣罪萬死。臣無任迫切祈懇隕越之至。答曰省疏具悉爾懇。前疏之批。已喩至意。更何多誥。須勿固辭。從速上來。安意察職。</text>
<title>辭戶曹參議疏[三疏]</title>,<text>伏以臣猥將微陋之悃。自速僭越之誅。仰有干瀆。以至于再上。而寵旨之隆。非所敢當。臣以何人。可以堪承。臣進而有乞則重辱隆命。退而循守則虛紆罪積。進退俱罪。無所敢逃矣。聖候未寧。久在靜攝。臣心憂恐。不敢犯分。靜恭以聽鈇鉞之加。亦且多日。然而處分未下。威命不臻。因循苟度。反若固有偃伏自在。惟如平常。此豈道理之所有。公法之所宜哉。看臣所被職名者。是地部重任。六卿參屬。不可任其虛曠。以貽國事之害。苟然玷汙。以遺四方之譏。微臣之故。致誤聖朝。苟延一日。罪深一日。是臣死且有餘罪矣。玆敢復冒萬死。仰觸嚴威。至擾將攝之中而不知避也。伏乞聖明特垂矜察。改臣誤授。收臣濫秩。以重國事。以全微分。仍命勘臣僭擾。以正其罪。臣不勝大願焉。臣無任瞻望祈懇伏地隕越之至。答曰省疏具悉爾懇。前後批旨。已喩予意。今又祈免。無已太過。須勿固辭。安意上來察職。</text>
<title>辭戶曹參議疏[四疏] 庚寅二月</title>,<text>伏以臣前歲之中。猥將微懇。屢干宸嚴。而寵旨之隆。非所敢承。臣是何人。可以蒙此。上候違豫。久在靜攝。臣心憂恐。不敢犯分。進伏郊外。惟事恭聽。而致延時月。遂以至于經歲矣。上天保佑。聖躬底安。臣瞻宸向日。退伏祝聖。亦已有月。然且處分未下。威命不至。因循苟度。反若固有。偃伏自在。惟如平常。此豈道理之所宜。公法之所有哉。臣之所被職名。是地部重任。六卿參屬。不可任其虛曠。以貽國事之害。因其謬猥。以益四方之譏者。不啻較著。而緣臣無狀。致誤至此。則是臣雖死有餘罪矣。玆敢不避嚴威。冒死自列。仰瀆於淵護之中。伏乞聖明亟賜財處。聽臣所辭。改臣誤授。收臣濫秩。以重國體。以全微分。仍命勘臣僭擾。以正其罪。臣不勝大願。臣無任瞻望隕越煎迫祈懇之至。批 逸</text>
<title>辭江原監司疏 庚寅九月</title>,<text>伏以臣溝壑縷命。朝暮危死。方在奄奄。此際朝命誤下。授之以東關藩屛之職。其所以玷累已甚。僭越非常。臣誠驚惶震懼。無所容措。臣之不才。最出人下。無有可敢擬者。不獨臣能自知。夫人皆知之。焉敢誣也。如使臣才分可任。疾狀可强。有可以比數於恒人。則從前齒骸未頹之時。豈不敢爲徼倖忝竊。隨分少效之地哉。誠以不揣而濫竊。無實而冒沒。人臣之大罪。賤分之深恥也。今者命爵顯器也。藩宣重任也。不察其無用之實。而强之以顯重之負。臣身義分。且不暇言。其在朝政。寧有此理。卽此一擧措。已不得爲審名實而裁物宜。大以貽駭物情。傳笑四方。則尙何有於重國體而尊王化哉。惟是格外之調敍至濫。苟授之資級未遞。轉輾謬誤。以至於此。臣雖無狀。誠不敢以不肖之身。重爲聖朝之累。以遺當世之羞也。怵惕悚凜。屛伏恭俟者已多日矣。而迄未聞有釐改之命。不得不仰首疾籲於天地父母之前。草茅賤蹤。唐突至此。尤增死罪。伏乞聖明亟下明命。收還誤旨。使賤品得所終免罪戾。則覆載高厚之恩。臣生死涵濡矣。臣無任云云。答曰今玆新命。意非偶然。卿其勿辭。速往欽哉。</text>
<title>辭江原監司疏[再疏] 十月</title>,<text>伏以臣猥被非常之命。不勝危怖之悃。不得不冒死呼籲。以祈天日之鑑燭。而威命不加。恩批下宣。旣靳準許。反優寵旨。臣環顧蹙迫。益切惶惑。不知所以爲措。臣之所辭。出於上畏公議。下迫私衷。畢暴肝膈。無敢少隱。實是仁覆之所宜矜恤。公議之所共諒悉者也。徒以辭語荒拙。誠意淺薄。旣不能有所上格。則誠不敢復以陋猥。仰有煩縷。以重嚴誅。而惟是名器之玷累。國體之虧傷。公私受病。非止一二。則有不待臣言而可明。聖朝亦豈不念及於斯乎。如是而費了時日。迄無處分。是益增罪戾。無所容逃。臣衷情震薄。不知所出。罔避僭猥。申擾至此。干瀆之罪。又加一層矣。伏乞聖慈曲賜睿察。特下明旨。刊臣職名。以重藩任。以全微分。公私之幸。無過於此。臣不勝大願。臣無任云云。答曰省疏具悉。委寄非偶。決難許改。須勿固辭。往哉惟休。</text>
<title>辭江原監司疏[三疏] 十月</title>,<text>伏以臣之無狀。濫蒙恩數。至於今玆所被謬命。尤非前日之比。不避鈇鉞之誅。瀝血煩籲。而天鑑不諒。旣不下嚴威。又不加矜察。每責之以無所似之任。諭之以不敢當之旨。有若臣爲眞有可堪者然。凡人之常情。苟有襪線之長可試者。是必求知之不暇。況於寵命之下。恩渥至深。豈無懷慕感激之忱。而敢爲遜避之辭。甘作聖世之棄物哉。夫惟不能操刀登車。而妄希代匠範驅則必致斲喪壓覆之禍。此豈但臣一身之灾也哉。是蓋聖上不知臣之實狀如此。强以駑下之質。欲置之任使之末。豈不爲聖朝之過計。明鑑之一累乎。朝家不欲以廉義責臣。而惟以力役可使也。則臣之筋骸已盡。實無陳力之路。玆敢畧陳癃醜之狀焉。臣本以宿疾廢痼之人。居常危苦懍懍。近者三朔毒疾。眞元已脫。神識都亡。朝暮奄奄。夫豈有强加扶策。擔荷重負。奉職驅馳之望哉。況伏聞邊報非常。聖慮方殷。此時藩任。尤非尋常之比。其不可謬授匪人。以致僨事也。又有十倍於他日。使臣執殳從伍。死於邊障。則固臣職耳。至於旬宣之重。決非庸下所可堪承。寧被罪戮。不敢當命。臣干瀆至再。而不敢言疾者。惟以公義爲重。而賤陋之狀非所可論也。今臣縷命危死。無望復起爲人。而國憂旣如彼。賤疾且如此。其公私貽弊。又非特一二。則今日處分。誠不容少緩。伏乞聖明深軫藩臬之不可曠缺。特下明旨。亟使刊改。此實國計之至急。不獨賤臣受死於溝壑也。臣無任兢惶戰懼伏地祈懇之至。答曰前後之批。備悉予意。斷無許遞之理。須勿控辭。速往欽哉。</text>
<title>辭左尹疏 己亥十一月</title>,<text>伏以臣仰惟春初國家慶禮。覃恩及於賤士。臣猥蒙恩命。陞以寵秩。繼以八月有西樞同知之命。夫以顯秩之重。卿樞之列。非臣微陋所敢當擬。然若以微私控辭。至於上瀆。則又有所不敢。縮伏俟命。已累月矣。不意今者以臣焉漢城府左尹。恩旨忽下。臣濱死病伏之中。聞命驚惶。無所措躬。臣伏念京兆重任。佐貳榮班。王政之所出。民務之所寄。其職重而官顯。非可以年資例敍。僥倖苟冒。濫及於賤臣者也。而聖朝不察。苟爾謬誤。臣誠徊徨蹙迫。不敢聞命。以至陳辭仰籲不避鈇鉞者。非獨爲微臣私分之切而已。臣從前濫授。雖亦有之。然皆必瀝血上懇。仰暴情實。得正乃已。聖上亦常矜許之矣。況今所叨官銜。又非前日之比。狗馬癃殘。已薄桑楡之景。其不可以右地忝竊。名器虛假也明矣。且臣伏聞聖上違豫之候。每當寒節輒有添症之憂。近日以來。戒愼方切。廷候未已。羣下憂遑。晨夕靡懈。今臣乃獨垂死縷命。廢伏田間。瞻望日下。起身無階。未能進伏近郊。以圖承候。徒以猥陋之辭。微末之情。仰撓於徽聽。此又臣之死罪也。伏乞明照之下。察臣匪分之難冒。諒臣懇辭之非妄。亟令刊削。還其本初。俾無淸朝之玷纇。四方之傳笑。則死日生年。臣不勝大願。臣無任屛營祈懇之至。批 逸別諭。嗚呼。予以否德。適丁虞憂之日。丕承艱大之業。夙夜兢懼。講究治道。而學問不足以涵養本源。政令不足以挽回丕運。思得經學之士。朝夕納誨。啓發昏蒙。此時此任。捨卿其誰。卿以博識宏才。遯跡丘園。先朝之禮待旣隆。寡昧之思想愈切。況今灾異荐臻。艱虞溢目。亟欲致卿於左右。討論經傳。賁飾治化。卿其須體至意。幡然就道。以副予日夜虛佇之望。辛丑六月</text>
<title>別諭後辭敦召疏 己亥十一月</title>,<text>伏以臣以草莽之賤。荷先朝之洪造。攀號之痛。奄及朞祥。不敢不擔身自前。趨哭於魂宮前路。粗伸受練之節。旋卽退歸。不意承政院本月初七日成帖有旨。忽下於賤廬。謂以臣與諸臣同召。有此別諭之命。十行綸音。辭旨勤懇。責之以諮益之事。諭之以虛佇之意。有若以臣爲眞有資具。可以裨補聖朝而有斯命者。臣莊誦拜稽。感懼駭惶。涕汗交瀉。無以自容。臣竊伏念殿下在疚嬛嬛。堊室方始。思弘至理。以紹丕業。以爲命哲之初。維新之基。所以疇咨筵席。廣求林野。以補新化者。實爲今日盛事。獨乃以如臣至陋。亦忝在其數。以玷斯擧。無乃聖朝之過耶。臣材稟最下。學業無聞。雖在章句末訓。亦且不通。至於帝王之學。神聖之道。初非與及。其本實如此。有何材識之可言。庸駑枯落。自廢窮廬。非敢比迹於丘園。其於討論賁飾之道。何有萬一。而乃齒收召之列。擬之以待士之禮。臣身不足言。其於朝命何哉。矧今朽弊之賁。疾病銷盡。空殼凜然。頹景奄奄。雖欲自比生人之數。已不可得。其何敢妄意自誣。僭竊匪分。以累聖世之爲哉。明命之下。無以祗承。徊徨蹙迫。不知所出。乃敢仰伸微悃。冒昧自暴。伏乞聖明特念斯擧之盛。收回隆旨。罷臣召命。以重招延之禮。俾之朝旨允而臣分安。公私幸甚臣。不勝大願云云。答曰具悉卿懇。悉陳於別諭。復何多誥。卿其安心勿辭。須速登途。以補孤之不逮。</text>
<title>辭大司憲疏 壬寅三月</title>,<text>伏以臣於上年。猥蒙召命。恩諭至重。臣不敢聞命。冒死自陳。悚伏俟罪。且有時月矣。不意今者忽有新命。以臣爲憲職。諭以上來。臣驚惶戰薄。不知所措。至有別諭申召。復如前日。十行綸旨。諄復不已。有非愚臣所敢當受者。夫以臣無用之實。賤陋之狀。已盡前疏。天鑑罔逃。奈何不復見別。以此格外之授。非常之命。濫加於臣若是其重疊也。殿下方以命哲之初。恭默之際。惟日兢業。思新厥命。嘉靖如商宗。安懷如周宣。罔不在今日。則其招延之數。資助之選。固宜審愼。不宜混及無似。徒貽人笑。今乃加以憲職之叨。其▣御命德之重。又非庸下疏賤所可堪議。以益釁戾者也。其處之無章。擬之非倫。至於如此。而不復加恤。銓擧之錯纇。恩數之褻越。亦已甚矣。且前日諸臣之延召也。臣亦厠在其後。猶且濫竽之爲懼。況今以此特先於臣身。臣誠不敢以不肖之身。仰貽淸朝之玷汙。重遺四方之譏議。玆敢不避鈇鉞。上瀆崇嚴。悉陳前後。以祈財正。伏祝聖明亟賜回燭。改臣新授之職。罷臣收召之命。處盡裁物之宜。俾全生成之澤。則臣死且含榮。不勝大願。臣無任徊徨蹙迫戰灼祈懇之至。答省疏具悉。卿勿過辭。憣然就道。以匡否德。</text>
<title>辭贊善疏 壬寅九月</title>,<text>伏以臣以憲職之命。再上陳乞。祈賜勘正。跧伏俟命。且已半歲。至今未蒙處分。日夜悚蹙矣。不意七月中伏承有旨。復下以臣爲世弟侍講院贊善。使之上來。臣益不勝惶隕戰悸。不知所措。臣於昔年嘗有猥被胄筵參侍之末。而臣冒死自陳不敢聞命之狀。聖明想亦下燭之矣。況今贊善之職。特爲春宮輔導之設。爲任自異。豈是如臣愚賤百無近似。且耄弊垂死之身所可堪擬。臣實切震越。竊伏以俟刊正亦且數月。第以前日陳懇。未蒙恩批。而新命荐加。彌增窮縮。不敢疊有伸瀆。仰以自訴。隙駟之頃。禫除已畢。太室禮成。臣民之哀慶俱至。顧此草莽之賤。莫敢伸螻蟻之忱。及此之時。自朝廷宜有變通。亟許釐改。臣翹首以仰。而威命不下。處分未聞。臣誠莫曉其何故。而其在臣身罪累之深則日以山積矣。竊伏聞今者春宮將入太學。齒胄之禮。期日已迫。雖是平常侍講之任。有非臣所敢擬議。而至如當此盛禮之日。乃反虛帶重責。曠日彌久。致使宮官不備。講職有闕。區區賤分。廢缺無餘。臣罪至此。又萬萬矣。玆不敢復顧體例之有拘。臣分之僭越。輒復仰首申籲。重干宸嚴。伏乞聖明下臣此疏。亟命刊改臣先後所授之職。收其召旨。仍令勘臣虛紆寵命。愚迷積逋之罪。以尊朝命。千萬幸甚。臣無任云云。答省疏具悉。今玆召命。出於尊賢之意。卿其勿辭。安意上來察職。</text>
<title>辭吏曹參判兼任贊善疏 壬寅十月</title>,<text>伏以臣蒙被僭踰。自底罪戾。情窮理極。不得不屢事呼籲。自前夏召命。至今歲餘。積四五上而不知止則其猥已甚矣。首以憲職之重命。繼以宮官之異數。旣又經時歷久。公私俱病。至上連疏而猶不譴斥。今乃移授以天官之貳卿。寵異之命。節節荐加。此豈臣愚陋之所可堪議。草莽之所可冒假者也。雖然其名數之重。朝政之在所愼者。臣不敢妄有與論。惟是僭竊之極。虛紆之至。必速重誅。則臣實無所敢逃也。凡臣前後所懇。無非以此。其情亦竭矣。臣每上一疏。未蒙矜許。反加優異。輒增一罪。臣誠惶汗悸慄。不知其所以也。況又批旨之中。有至於不敢當受者。是將重招四方之譏議。其爲聖世之累不輕。臣於此其辜又何以敢續。竊以招賢之事。是其分自異。必以其倫。固非人人而可擬。今乃以不賢而加以賢人之招。一切反是。處之無當。則人誰敢信。亦豈有堪之者哉。其不敢僭。不特虞人之事而已。伏乞聖明收還其批旨之不敢當者。仍命亟刊臣所授銓部宮官之職。以重公器。以全微分。臣不勝祈望懇禱之至云云。答省疏具悉卿懇。遜讓之辭。殊涉太過。幡然造朝。以匡否德。</text>
<title>辭吏曹參判兼任贊善疏[再疏] 十一月</title>,<text>伏以臣所被職名。久而未遞。無所逃罪。不得不仰而自暴。以祈天鑑。伏承批旨旋降。而不有勘處。復加寵異。矧而謙抑滋至。奬諭太重。不知聖明何取於愚賤而眷私若是。卽臣之懇辭愈迫而聖旨愈篤。臣於是益復窮蹙。進而不敢復有陳乞。退而又無所自容。泯伏俟罪。以聽改命。亦有日月矣。凡臣前後所懇。無非以其名數之實。敢效循本之義。區區賤分。有不敢踰。今而申籲。不避架疊者。亦無復外此而敢言也。惟其積累之至。乃使位著曠缺。天職有廢。閱月經時。以爲大妨於朝▣。其於國事何如也。身居草莽。虛竊寵命。偃伏自如。以干邦憲。臣身罪戾。又何可言。玆又不敢不以仰露自劾。以請威命。伏乞聖明亟許刊罷臣先後濫授之職。仍付有司。論其輕重。以彰其罪。俾臣得以涵泳聖澤。以盡垂死之殘喘。不勝大願。臣無任云云。答曰省疏具悉卿懇。滿紙臚列。無非愛君之誠。予用嘉尙。可不仰體。白駒縶維。不我遐棄。須念至意。安心造朝。以輔否德。此批答未卽下。至癸卯二月與仍任辭疏之批同下。</text>
<title>仍任後辭疏 癸卯二月</title>,<text>伏以臣濫被恩數。以貳銓之命。胄筵之重。冒假日久。罪積滋深。自前秋以來。昧死申籲。凡幾上矣。前冬屢瀆。未蒙處分。日夜悚蹙俟罪。以至歲改亦久矣。其間公家多事。動致苟艱。朝位之曠闕。銓地之缺乏。非一二數。則臣罪至此。又不容誅矣。今乃伏蒙天鑑下燭。遞臣參佐之職。明旨旣降。擧措以正。微分所得。豈不欽仰感祝。而復因宰臣之陳白。旋有還仍之命。出於意外。臣於是驚惶震惕。益無所以自容。夫以朝廷命德之具。天官寵異之秩。豈可因一微末賤臣。爲之假借容貸之所也。本職之由臣曠廢固已多矣。今豈容重誤也。伏乞聖明亟賜回燭。因申前旨。刊改臣職名。無復少滯。春坊盛數。尤不宜苟縻。並命鐫遞。俾朝政得宜。微分獲伸。千萬幸甚。臣無任云云。答省疏具悉卿懇。前牘之批。已悉至意。更何多誥。卿其勿辭。幡然造朝。以輔否德。與前疏批同下</text>
<title>仍任後辭疏[再疏] 三月</title>,<text>伏以臣頃上一疏。敢申前懇。而特事控乞。固未敢有所論列。可以當聖慮者。伏承數日之間。批旨連下。罪斥不加。恩諭荐疊。至於其所以奬諭者。出於尋常之外。則是豈賤臣所敢一分承當者。臣駭惶震惕。靡所容措。莫知所以得此於聖明也。臣以無似。濫被恩數。前後陳乞。輒蒙寵異。有若以招賢之禮優臣者。臣誠悶蹙。逃遁不得。常以綜核之請仰暴固非一二。而至於今此所被褒嘉之重。又不啻前日之比。臣徊徨恧縮。益復無地。而亦不能無惑於大哉之王言也。臣之愚賤。雖實微陋。亦豈無忠愛之性。圖報於天地之大也。徒以區區私分。惟在於祈免是懇。他不敢爲言猥及於聖朝之事。則今於聖敎之下。臣何敢晏然冒受。雖以聖上處分。其於嚬笑之節。亦不宜有此過實之褒。中外聞之。必以臣有所獻納而得此華衮之榮也。其虛徼寵奬。實惟臣罪。而亦恐有傷於聖朝之循物必信。臨事以實之道也。日昨恩遞。蓋出體下之盛意。而遽因陳白而旋收。臣未知其何說也。而近因銓地多故。及有變改。則當去者不去。乃有冢宰之反遞。其進退之無當。事體之虧損。罔不由臣。則此不直爲臣當罷之罪。其於朝廷事面。恐不當若是而止。伏乞聖明亟申前日變通之旨。鐫改臣所帶職名。而收還其批旨之過當。以尊朝令。以安微分。臣無任云云。答曰省疏具悉卿懇。贊善之職。地望自別。累度撝讓。終涉太過。卿其勿辭。從速上來察職。</text>
<title>仍任後辭疏[三疏] 逸○批並逸</title>,<text></text>
<title>仍任後辭疏[四疏] 癸卯七月</title>,<text>伏以臣虛竊寵命。苟紆匪分。坐干邦憲。今且已期歲矣。無輔於聖世。有妨於國事。誤恩彌久。臣罪日深。此雖是賤臣未能積誠而上格。亦以聖朝過爲因謬而不察。聖明雖有加諒。而朝臣又不假借。因仍至此。以致國體之虧廢而罔恤。此豈朝政之所宜。公議之所安哉。臣每一疏乞。輒蒙優旨。未準微懇。徒勤聖慮。此臣之所深懼也。乃者悉以政體之壞損。廉義之難容。申暴無餘。而亦未蒙矜察。臣於此陳籲路窮。無復自容。竊伏以俟勘命亦已有時月矣。伏聞聖體靡寧。在朝憂遑。晨夕奉候。臣身伏草莽。區區驚憂。賤忱徒切。宜不敢復有所瀆擾。以重濫猥之誅。而今又大政當行。銓部有事。公務方劇。此時本職不可一日暫曠。若於此不以釐改。銓地罔缺。都政得完。則其於國事何如。又如臣罪何哉。玆敢觸冒鈇鉞。仰籲於愼護之中。伏乞聖慈亟許回燭。夬賜睿斷。刊臣先後所授職名。以成當務之急。不容少緩也。公義旣正而臣分得所。豈不萬幸。臣無任兢惶祈懇之至。答省疏具悉。卿其勿辭。上來察職。別諭。嗚呼。予之敦勉屢勤。卿之遜讓彌固。遐心莫回。邈然無造朝之期。此予緇衣之誠。有所未盡而然也。尋常慙恧。無以爲諭。惟卿以世祿之臣。夙抱卓異之行。養德丘園。矜式士林。先朝之禮遇旣隆。寡昧之尊敬愈切。必欲召致左右。討論經傳。賁飾治化。而卿徒守東岡。尙無幡然之意。予實慨然。昨年銓任之變通。適會事勢之不獲已。雖有歉於禮待之道。亦出於不煩職事之意。卿或諒恕耶。噫。窮養將以達施。獨善莫如兼善。此古之君子未嘗不惓惓於斯世。汲汲於行道者也。況今春宮篤學。胄筵日開。卿旣在贊善之任。何可一任高臥。不思所以補導之責耶。玆庸別諭。以示思想之意。亟回高蹈。勿復牢讓。卽起造朝。以副如渴之望。甲辰六月史官李壽益</text>
<title>回對</title>,<text>庸陋賤臣。摧朽廢伏。疾病奄奄。無復生人之事矣。蒙有不敢當之誤恩在身。而亦不敢輒事猥瀆。以重罪戾。竊伏俟罪已有年所。千萬不意。史官乃下臨荒遠。傳宣聖諭甚勤。禮異常數。恩出分外。臣聞命惶懼。反顧驚惑。不知是何故也。臣之無所肖似。百無可堪。不足以備擬朝家徵召之數者。前後連章臚列。累累陳暴。不啻煩複。昨年職事之恩遞。固已出聖上之鑑燭矣。今奈何不復垂諒。反加格外之恩旨。諭之以眷思之意。責之以補導之重。是何聖明不愼重禮。不惜異數。强以施之無似之庸賤若是耶。況今春宮睿學日新。此時勸講之任。一日爲急。何可以臣之故。曠年虛缺而不之恤乎。臣罪至此又萬萬矣。隆命之下。駭惶震越。不知所達。將俟狗馬之疾稍省。當仰伸一疏。以請死罪。</text>
<title>辭召命及贊善疏 甲辰七月</title>,<text>伏以臣之愚賤。苟延縷息。辜恩慢命。負罪聖世。日夜兢悚。以俟誅罰之加。其有罪輕重。惟在有司矣。豈意今者聖上不惟不賜嚴誅。反以賜之寵諭。加以殊恩。十行綸音。申命招來者。辭旨藹然。可泣鬼神。又命史官臨諭於草萊之中。此尤非下土之賤所擬得者。臣祗承天威。環顧激切。不知聖明何所取於一負罪至陋之賤臣而眷私至此哉。聖恩如天而臣罪愈大。衷情震越。循墻無所。寢驚夢疑。彌不自止。嗚呼。臣之濫蒙洪造。何可勝數。上而先朝之大渥。沒世不忘。而靡所逮及。至于聖化以後。又有此非常之命。乃至再至三。今而極矣。如使臣苟有可庸之才。可膺之狀。此實人臣之所願效者。何爲以君上有命而臣下敢不之應乎。今聖諭有以古之君子未常不惓惓汲汲爲敎。此豈不令人感泣而興慨者乎。獨恨臣身之非其人何哉。又特以贊善之職。責任惟重。此則又臣之所欲申請而未能者。今聖諭及之。臣何敢不悉陳愚懇。以請其罪乎。當今春宮睿學日就。自强不已。正宜博置諸儒。以裨勸講。此誠當務之急。何乃以其輔導之職。一委之昏耄無似垂死之愚臣。虛備其數。一年二年。長在曠缺而不之變通乎。臣罪至此。無所逃避。然亦夫豈臣身之所自得爲者哉。此臣所以不得不竭誠哀鳴。以祈聖明之垂察而財幸也。臣於重命之下。無以敢上報。反有所申籲則慼矣。伏乞殿下收回明旨。因命亟改臣春坊之授。以幸胄筵。無復以朝命苟誤。盛數褻越。俾賤臣得以微分自盡。以就溝壑。豈非聖世之一大造也。臣無任云云。批 逸</text>
<title>辭贊善兼任國子疏 七月</title>,<text>伏以臣於日者拜上辭本。曾未踰日。忽有國子分外之除命特出意外。臣一倍驚惶。無以敢措躬。前疏旣未及兼陳。以聽裁下。以此日夜悚息。徒以俟罪。不遑偃伏。爲日多矣。惟此非常之誤恩。一之已甚。加以再誤。至於重疊而不已。未知何哉。此臣誠以不敢聞命。敢以百拜仰請。唯祈卽賜釐正焉而已。噫。夫胄筵輔迪之任。國子班先之名。此實國家別設以處賢臣者也。其名義顧不重歟。然而自向時以來。多不加意。或有在外而長任虛帶。作爲一無事之空窠。爲世數慢久矣。今者以如臣疲劣。乃使之復蹈其轍。身犯其科。盛恩之下。無復知罪。徒以身帶虛銜。▣▣▣▣爲一榮寵之具而已。則臣誠竊懼焉。非唯不敢爲也。抑亦不能爲也。惟夫國家官方。宜有定法。聖朝名實。宜務其本。今臣若果暴悉危懇。誠得其正。有所刊而釐去則是臣不惟得免於一時之罪戾。亦可以爲上報國家之一事也。伏惟聖明裁察。臣無任云云。別諭知卿因國恤入城。哀疚罔極中。不得一番勉留。而聞旋卽出城云。不勝缺然之心。玆特遣左史。諭予心腹之辭。雖予誠意淺薄。無望感回遐心。須體兩朝恩顧之重。卽與史官憣然登途。從近入城。庸副予虛佇之望。甲辰九月史官尹尙伯</text>
<title>書啓</title>,<text>臣昨自闕下。旣成衰麻。旋卽退歸。垂死癃喘。將僵斃道路必矣。數日扶載。僅僅歸伏。不意近侍之臣。銜命來到。臨宣於下土。諭以心腹之辭。且以兩先朝恩顧之重爲敎。嗚呼。臣尙何言哉。臣自肅宗大王聖澤。大行大王臨朝。屢蒙寵諭。恩數殊異。且於前數月。復蒙別諭。辭旨藹然。責諭勤至。臣誠不敢以賤陋不肖之身累聖朝。終辜恩命。罪負益大。而天崩之痛。遽出此際。餘悸未定。衷情摧裂。臣尙何言哉。伏惟今殿下嗣受丕基。新服厥命。神人振抃。乃於哀疚罔極之中。復以是申諭若此。臣何敢當之。竊伏念人君建極之道。聖王疾敬之德。罔不在此。殿下所嘗遜志于玆。講之有素。得之在躬。誠能純而不已。可以與天合德。是惟聖人之能事爾。復焉容收召愚下一賤臣於其間而與議哉。臣聞命震越。伏地惶隕。不知所達。至若史官偕來之敎。此何等異常之數。聖朝擧措。不宜輕易。而至以施之非當。則臣實爲罪。臣誠愚賤。不敢聞命。伏乞亟命收還。使盛數無至褻越。而縷息得盡溝壑。千萬至禱。回諭今觀書啓。雖因疾恙。邈然造朝之期。此由予誠淺意薄。不能感回之致。愕然且慚。無以爲諭。噫。今予所倚恃者廊廟元老。山林賢士則敬待之道。固當若是。何謂其過耶。卿其體兩朝恩顧之重。念予虛佇之誠。俟得少間。幡然上來。以補不逮事。更爲傳諭。與之偕來。甲辰九月</text>
<title>書啓</title>,<text>臣狗馬疾病。不能離身私次。賤情危迫。不得不因近侍陳達。此豈臣之所敢爲者哉。今聖旨不加之罪。反加之寵諭不已。申命之下。無所逃遁。臣又何敢偃伏自在。以對奉命之臣。以益其嚴誅哉。今方輿疾離次。竊伏他境。以待處分。回諭。前後批旨。罄悉予意。望卿登途之報矣。今觀書啓。卿扶病進到津頭云。如聞入京。而方當深秋。所患未瘳。還切慮念。卿其體兩朝恩顧之重。念予日夕思想之心。乘其少間。幡然就途事。更爲傳諭。與之偕來。九月</text>
<title>書啓</title>,<text>愚魯賤臣。空疏湔劣。分甘草昧之棄。不合當世之需。乃者別遣左史。誕敷心腹。辭旨鄭重。恩數優渥。玆實前古之所罕覯。豈今日賤臣所敢承當者哉。臣以癃廢濱死之身。徒蒙非常之異禮。未有涓埃之仰報。遽先朝露塡壑。則其慢命辜恩之罪。雖萬死不可贖矣。不敢不擔舁來伏於隣近之境。蓋以偃伏私次。分義未安。席藁隣邑。以待嚴命計也。非敢有因此前進。冒昧承命之意也。而況賤疾乘虛發作。方在危域。雖欲趲程。其勢末由。今玆恩諭復降。辭意懇摯。至以如聞入京爲敎。是聖上意臣或因此前進而有此敎也。臣於是一倍惶蹙。寧欲鑽地以入而不可得也。最是近侍偕來之命。尤出於格外。非臣賤劣所敢聞命。而見今畿邑凶歉慘目。累日廚傳。爲弊不細。惟願亟命收還。俾垂死之賤臣免積逋之罪。而安意就盡則實是天地再生之澤。圖報之忱。結草是期。回諭。今觀狀啓。大違予所望。此由於誠意淺薄。未能感回之致。愕然且慚。無以爲諭。噫。以卿高蹈之志。豈不念兩朝恩顧之重。一向如是之邁邁乎。東漢周黨。雖守素志。亦一至京而入見。則卿之所遇先朝之厚恩。非此人之比。則默以想之。必有幡然之心。予之日夜望卿者。奚特大旱之望雲霓哉。卿若固守己意則布衣入對。亦何所妨乎。須諒予心腹之辭。卽日就途。用副至望。九月史官申幼言</text>
<title>書啓</title>,<text>臣之席藁路中。以待威命。累累陳暴。初非臣有難進之狀。敢爲自重者類也。只因恩數過重。臣分至僭。上恐貽累於聖朝。下益罪戾於賤臣。所以不敢承聞。冒昧陳籲。懇乞收還者。惟以此也。今伏承聖諭復降。恩禮加隆。是臣伸乞而未許。求罪而反寵。此由於賤誠莫孚。微辭未達。不能上格於天心也。尙何尤哉。只有求死不得而已。至若縷縷聖批。有以古之隱遁爲比。欲以一山野處臣。臣竊不料聖意之所以至此何也。況復如誠淺之爲謙。引喩之過當。罔非臣所不敢聞者。臣誠不敢對奉命之臣。復以煩縷。輒有仰瀆。將待賤疾稍息。當以一疏仰暴。少伸犬馬之忱。以請死罪。惟是史官偕來之命。終有一日不敢承當者。倘蒙特先收還。俾得安意調息。則公私之幸。千萬至祝。回諭。前後書啓之批。罄悉予意。而實因誠淺。未能感回卿心。只自愧恧。無以爲諭。今觀書啓。亦可有一言者。卿旣不自處於山林。則造朝之期。何若是邈然乎。此予日夜思想。必欲致卿於廊廟者。而誠意未孚。於卿徒增不安之心。尤切愧焉。噫。卿受恩顧於兩朝。而況今梓宮在殯之日。其不可退在也明矣。言念及此。心焉如割。抑亦卿心痛殞益切。卿其須體至意。勿復過辭。幡然就道事。更爲傳諭。九月</text>
<title>書啓</title>,<text>臣伏承申諭之下。益不任惶隕悲泣之至。今方拜上一疏。仰而請命矣。不敢復因史官輒有煩瀆。惟祝天鑑俯臨。收還近侍偕來之命。俾臣退歸調治。殘命得延。則未死之前。敢不一伸臣子之分也。</text>
<title>辭召命疏 九月</title>,<text>伏以臣之無狀。粤自肅宗大王朝。濫蒙恩數。虛竊寵命。無報於聖世。有累於明時。其辜恩慢命。負罪天地。豈臣身糜粉所可贖哉。逬伏荒野。只恨頑忍而不死。豈意五載之間。再遭天地之痛隕。叫號穹壤。靡所逮及。一縷未絶之息。尙復何心於斯世也。伏惟我殿下以聖繼聖。丕承基緖。神人歡抃。莫不以光啓重恢之盛。仰望於嗣聖。咸與之拭目新政。而殿下乃以嗣服之初。煢疚之辰。首先收訪。咨遣近侍。宣命召諭者。乃在於下土之一賤臣。臣未知聖意所以若此者。豈以先朝之遺物尙有在焉。或慮臣上追兩朝之恩顧。圖報今日之新化耶。臣每奉恩旨。輒心肝摧裂。涕淚交臆。不知所以仰對。嗚呼。如使臣苟有才可以需世。分可以應人命。則在先朝優渥之日。豈不知早自洗濯。以效夫萬一。而及至今日而後。乃敢曰圖報也哉。古之爲士者。必自知義命。量能度分。不能者知止。此爲臣自靖之義自如是也。若乃因虛名而爲實用。以不才而爲有能。思爲之恭而反歸於不恭。欲免于罪而實重其爲罪。此卽臣分之所不能安而義之所不敢出也。今聖上或不察於斯義。不諒其情。實徒以待士之禮。求之至切。先朝之義。責之惟重。竊恐非所以察於名實而審於命物也。臣若徒知迫於恩數。畏於嚴命。不量己分。不顧其義。惟欲顚倒奉承。以趨命爲恭。則在臣者其何以事君。而殿下亦何所取而用之哉。此臣所以寧伏違慢之誅。不敢奉至厚之渥也。殿下於此。反以念之。必知所以處臣。凡於非分之數格外之命。不待臣之申乞而自可以盡禠之耳。聖批至以古處士周黨事爲敎。且有布衣入對之命。此則又聖意之不諒於賤臣者也。臣本以世祿之末。沐浴洪造有素矣。凡如庶官微仕之類。無不欲隨分而自盡者。是臣本願則有何高蹈之意。敢爲不就於君命也哉。卽今賤疾沈頓。無望起動。瞻望宸極。悲霣徒切。若蒙聖恩。召還史官之相守者。俾臣得以歸就調息。狗馬之疾。幸以少甦。則臣敢不及梓宮在殯之日。以伸攀號之忱。仍稽首於轂下。以謝慢蹇之辜。而一近耿光。獲遂臣子之微分哉。此實臣日夜竊伏而祈祝者也。伏乞聖慈垂察而矜許焉。臣以不才蒙識。本不敢與議於朝家禮制。而竊有所首罪而請譴者。附陳章末。蓋臣於前月待罪闕下之日。因諫院有箚。以服制節目。有所詢問。臣畏於嚴命。不得不畧陳膚見。其時倉卒不能用古禮書今儀註相與較對。及其退歸。更取而詳考。則其疎漏而不能悉者尙多有之。其昏謬不敬。無所逃罪。玆敢仰請死罪。以效自劾之義。因以所疑一二節者附上之。伏乞聖明命下該曹。使稟旨裁處。俾莫重喪禮。終歸克正。而國禮無缺。臣不勝大願。臣伏見宗親文武百官斬衰三年服制。恭惟我肅宗大王實取古禮經。衰麻之服冠裳衰絰。以至杖屨。一如古制。其制作之盛。無以議爲。至於庚子大喪後磨鍊節目。則其衰裳始用之。以爲成服之後卽藏之。只用於陪祭而已。凡諸百官公服皆用緝邊。布團領布裹紗帽角帶。臣謹按五禮儀百官初用斬衰極麤生布團領衣麤生布裹紗帽生麻帶。成服後因以此衰服從事。凡於視事。一皆用之。至葬前無一變動。及至卒哭之日。始變改白布衣布紗帽布角帶。白帽帶。用閔純議。 以爲視事服。則至是始解衰服。而曰凡干喪事着衰服云云。此衰服以至終三年 此正是古禮卒哭後功衰受葛之義也。與殿下服制卒哭後始用白袍白冠視事服之制。上下同一其義。此祖宗制作之隆。一出於古經。豈不盛哉。今也不然。朝臣自成服之日。不用衰絰。卽變着公服布帽帶。長在朝堂。是則以其卒哭之受葛。卽用之於成服之日也。其如葬前不脫絰帶之義。已非可論。而其視五禮儀百官以成服衰麻從事。以至從葬而無變動者。其輕重何如也。名爲服衰。而成服日變用卒哭後所用之服。盡脫其絰帶。其於先大王所以取重古義者。反爲倒置。臣竊惜之。伏願更命該曹稟旨。商議廟堂。或以斬布麻帶作爲公服視事。如五禮儀之舊。或以衰裳冠服仍爲視事。如古三代之事。亦未爲不可。及至大葬卒哭然後始變爲布衣帽帶之節。如五禮儀之令。方爲合宜。惟聖明財幸焉。臣謹按五禮儀凡言前銜有四條。其一前銜堂上官服。與百官同是也。是古者下大夫之列以上有爵秩者也。其服斬禮也。 其二同姓異姓衰麻以上親。前銜三品以下及無職人。斬衰三年用生布衣笠麻帶是也。古禮人君內外宗實皆服斬。則其服斬禮也。而以前銜無職也。故用生布衣笠三年者以此也。 其三有職事者前銜各品。白衣白布裹帽麻帶是也。以無職前銜也。故不在於服斬。而有付軍職冠帶上仕之類。是有職事者也。故亦爲白衣。而得用布帽麻帶也。 其四前銜三品以下與生員進士生徒。同白衣白笠白帶是也。此古禮經齊衰三月章。所謂仕焉而已者與民同云也。今也獨爲白衣笠帶則非齊衰之義耳。卽臣前所謂白衣帶太輕。終三年太過者亦是也。庚子改制。乃以此類皆入於斬衰三年。其衰麻與百官畧無分別。此實非古禮。又無今法可據。其視五禮中內外宗應服斬者。只有布笠而無布帽者。其倒置何如也。臣謂此亦宜取禮經齊衰三月之義。用布衣布笠布帶成服。而至卒哭變爲白衣笠白帶則似爲得宜。但此今旣已服衰。難於變通。且待至卒哭後變改。未知如何。 臣謹按五禮儀庶人男女僧徒白衣白笠白帶。卒哭而除。此禮經民服君之義。至爲正當。今日儀註磨鍊。乃以終三年爲制。則古無是禮。又非國法。此當從五禮儀至卒哭而除之。斷可知也。其上正兵甲士條。其下皁隷羅將條。亦皆當同此如舊禮爲是也。臣竊見五禮儀是我世宗大王以聖德大業。制一王之禮儀。其義則一取古禮經。參之以先賢之議。雖纖微之節。莫不中窾。至爲精密。其爲君臣服者。三代以下無此禮書。獨我聖朝有是。後之妄議者。不知本末輕重之如何。或從臨時增删。多失先聖祖禮儀本指者有之。至於庚子大喪之日。忽有自天子至庶人皆爲國君三年服喪之說。壞亂禮儀。變換朱夫子說而誣之。於是盡取古制變改而紊亂之。祖宗舊禮蕩然無餘。凡若此等類。無一不變者。皆以此也。今聖上若取五禮儀及古禮經。反覆參考。博問知禮之人而證之。則可知其以匹夫而妄論先王之禮。變亂經常者。罪無所容矣。答曰省疏具悉卿懇。噫。孤以誠孝淺薄。五載之內。再遭崩天之痛。哀隕罔極。心肝盡裂。而又以否德忝位。夙夜悸凜。臨深履薄。其惟所恃者儒賢。誠淺意薄。未能感回。一諭再諭。造朝邈然。只自深歎。還切愧恧矣。今觀卿疏。少慰予心。而所患如此。亦深慮念。予雖誠淺。卿不必孤予。卿之疾恙。其若勿藥而愈。必當幡然而來。旣見丁寧之辭。復爲敦勉。則實非禮待之道。姑爲召還史官。以安卿心。而疏末所陳。卽令禮官議于大臣稟處。卿其還于本舍。安意善攝。俟得少間上來。用副至望。</text>
<title>過因山後上疏 甲辰十二月</title>,<text>伏以大行大王因山旣成。玄宮永秘。仙馭莫逮。臣民之號隕靡窮。伏惟殿下攀號罔極。聖思哀慕。當復如何。臣垂死病喘。擔曳寸進。來伏陵下。僅遂奉辭之忱。賤疾遂劇。方在奄奄。玆敢仰暴。以爲及時歸死之計。瞻望宸極。但有涕淚。竊以方今交亂之言日上。危亡之勢必至。且臣初旣孤恩負罪。後復釁尤滋多。固已不敢冒進。以近京輦之下。而又伏聞嶺南羅學川之疏。以臣頃日大行大王服制上議之說。大加罪斥。所論非常。臣聞之驚惶震越。不知所措。夫先賢之於凡禮議不合。必皆引罪自劾。況今此外責之言。不比如一時禮議之事而已。人言若此。指議至深。臣急於退伏。以俟威命之不暇。又何可一日淹息於都下之地。至於向來禮論之得失。有不敢陳說者矣。臣前因疾病賤陋。旣不能趨赴召命。今又被人指論旣甚。顚頓歸伏。以俟譴何。終至虛負聖恩。恭辭城闕。罪積如山。無所逃死。伏乞聖明亟削臣資銜兼冒之授。仍命勘定其妄議邦禮之罪。以重禮議。以全微分。千萬幸甚。答曰省疏具悉卿懇。因山已過。再虞又過。哀隕莫逮。益復如新。今觀卿疏。來于近邸云。如見卿面。噫。予雖誠淺。前後批旨。出於心曲。向日人言。不足掛齒。卿其亟回復路。用副如渴之望。</text>
<title>辭吏曹參判疏 丁未七月</title>,<text>伏以臣以癃陋將死之喘。辜恩負罪。有累聖朝。而亦不敢有言。日夜所祈。惟是公議亟行。早賜勘誅。可以死而得所也。竊伏以俟者。今已周歲矣。不意今者以臣爲銓部佐貳之官。除命忽下於草莽。臣於是驚惶震越。罔知措躬。不知今此何故也。臣本以學不知方。才無世用。陋猥無狀。莫可齒錄。惟有枯斃溝壑。乃是本分。前後陳乞。無非此情。而聖明不察。間置收錄。悉出冒濫。俱是虛竊。然則其公議之未允。斥正之當行。不待人言而可知。乃至昨年臺言重發。至煩章劾。其所請刊正者。特末勘耳。何乃猥蒙聖旨。過而優恤。至勤分疏。曲加恩庇。不許其請。終令簡書不行而朝政有缺。則實惟賤臣之爲罪也。至今垂死之日。奈何首先誤恩。不惟前劾未行。反以新命重加。以其俟罪之臣。置之寵簡之列。朝命之倒置若是者何也。夫以天官之重。少宰之列。豈可以滓穢之蹤。釁尤之賤。而委之草萊。以羞當世而辱朝廷哉。今此擧措。其有累於聖化不啻大焉。不獨爲臣一身微物不得其所。其在大朝化理之政。誠不容一日而苟焉者也。今臣區區之願。惟在聖上亟賜回燭。特下明旨。以臣舊添新授。一倂刊去。不復留於朝籍。以淸新化。以光聖德。公私大幸。臣不勝至祝。臣又伏聞有勿許封進辭疏之令。徊徨閱月。今始拜上。敢此直呈。臣尤死罪。臣無任瞻天望聖迫切祈懇之至。批 逸○史官南渭老。</text>
<title>辭贊善疏 逸○丁未八月</title>,<text>答省疏具悉卿懇。噫。向日卿之被誣。非但言者之過實。實予誠淺而然矣。只自愧恧。復何云喩。方欲別諭而慰卿。卿疏先至。巽讓如此。尤增愧焉。噫。卿之被人爲誣。洞釋無餘。卿何有一毫復嫌之端。但所慨者。誣及士林矣。聞筵臣陳達。先朝在東宮冠禮時。已有贊善進參之禮云。雖無前例。其當招致。況有先朝舊例者乎。卿受恩先朝。逮于今日。元良三加之時。豈無幡然之心乎。卿其須體。安心勿辭。卽日上來。以副予望。別諭。頃於批旨。悉諭予意。卿或恕諒哉。向日卿之所遭。業已洞燭。於卿豈有毫分不安之端。且元良冠禮。國之重事。先朝已有贊善進參之例。予之今日。必致卿之意。尤當若何。山林之士。每以高官顯職。作一難進之端。今卿若以本職過爲引嫌。則實非招致之意。本職今姑勉副。開卿登道之路。至於贊善之職。非高官也。非顯職也。古之儒者亦皆進焉。則卿何過讓。而況卿受先朝之恩遇。逮夫今日。豈不欲一見元良三加之禮乎。今此敦勉。實由至意。卿豈無幡然之意乎。卿須體懇勤之意。卽日登途。用副企望。八月史官許集</text>
<title>書啓 逸</title>,<text></text>
<title>辭命召疏 逸</title>,<text>答省疏具悉卿懇。昨於史官之偕來也。已悉予意。而只緣誠淺。卿心莫回。只自愧焉。然今玆敦勉。寔由至意。則卿何如是邁邁耶。卿其須體慇懃之意。勿事過辭。幡然上來。以參大禮。九月初三日</text>
<title>書啓 逸</title>,<text>回諭。批旨備悉予意。卿何過讓。然今聞筵臣陳達。誠有所患云。旣知而一向敦勉。非誠心底道理。故史官姑爲召來。卿須體意須善調攝。俟間卽爲登道。用副慇懃之意。</text>
<title>回啓</title>,<text>臣伏承聖批。辭旨藹然。收回史官之召。開臣生路。許臣調息。聖恩如天。是臣再生之日。隕首含結。不知死所矣。今此春宮大禮。實是盛世莫重之慶。下以草莽之賤。上紆恩召之重。當此千載之會。得以奔走效死。豈非臣子之至願。惟其狗馬之賤。癃疾已極。死期將迫。瞻望宸極。起身無計。未獲一睹盛禮。恨結之至。生不如死。而負罪之積。有不勝誅矣。瞻望涕泣。不知所達。</text>
<title>辭大司憲疏 十月</title>,<text>伏以臣前月伏蒙以臣猥充胄筵侍從之任。使之進參於慶禮之日。天諭至重。史官臨召。獨以臣分不敢所當。病不能起身。卒無以應命。坐底於孤負。夫以三加盛禮而臣不能與睹。六禮大慶而臣不得從賀。顧安用彼宮官爲哉。此其當汰而不汰。其失已甚。至於國子誤添。尤是曾所駁正而斥去者也。尙何容苟仍哉。負釁如此。而猶不敢冒昧申乞。只有泯伏以俟命。而迄未蒙勘正。則臣之情可謂窮矣。不意今者復有新命。重加以臣爲憲長之職。誤恩荐下。召旨降臨。臣驚惶震懼。不知此命又何以至此也。方今天祐宗祊。大化重煕。聖志赫然。倫常大定。當此之時。儘宜上下協同。早夜孜孜。以成至理。而乃以臺憲之重。獻替之急。付之無用之物。委之垂死之喘。漫不之察。視若弁髦。其如邦政之乖謬物議之不協何哉。臣負至此而又泯默不敢言則厥罪惟萬萬矣。玆不敢不冒死伸暴。仰瀆宸聽。伏乞聖慈亟下明旨。以臣前後所授。一竝刊去。以存國體而重公器。則不惟微分之得所。抑亦爲維新邦政之一宜事。臣無任云云。答省疏具悉卿懇。頃者召還史官之後。思卿之心。奚嘗小弛。自古山林之士立朝高官者。固多有之。而因予誠淺。使卿如是過讓。夫復何諭。卿受先朝厚恩。逮夫今日。予誠雖淺。若是巽讓。無意幡然乎。且當今風憲之長。非卿而誰。卿其須體至意。安心勿辭。卽日登途。輔我不逮。導我元良。史官金獻之</text>
<title>書啓 逸</title>,<text>回諭 逸。</text>
<title>辭大司憲疏[再疏] 逸</title>,<text>答省疏具悉卿懇。前後批旨。罄悉予意。而只緣誠淺。卿心一向若此。予雖誠淺。致卿之意。由乎中矣。卿何邁邁。況今國有使事將行。此時望卿。不啻若大旱之雲霓。卿其須念兩朝之恩遇。體今日之至意。幡然造朝。用副日夕之望。史官金聲發</text>
<title>辭資憲及諸職疏 戊申正月</title>,<text>伏以臣溝壑危喘。久以未死。至今歲首。獲蒙大澤。以臣特授資憲重階。臣祗奉恩旨。惶隕稽首。措躬無所。竊以惟皇之道。用敷錫於厥民。臣亦以王化中一物。粤在先朝。實始蒙恩。至于今日。再加恩章。生逢聖世。身被寵光。實天地之大德。再生之日月也。蓋齒至授恩。旣是邦典。則雨露之渥。亦澤枯朽。如臣愚賤。亦並囿於涵育。而如其別有殊恩。苟異常數。則此非國家所以加恤於垂死之賤而處之以其道也。豈臣今日所敢承聞者。夫人年旣耄耋則人無與比數。國無有事役。不以生人之理論及。此凡民之通例。政化之常理也。今此加恩。不惟錫之福而已。從前濫猥諸授。猶在未解。無復以癃廢昏眊之實而小有加恕。臣實窮蹙。雖欲逃遁而不可得。臺憲之職。日事祈免而猶且虛帶。閱歲爲空窠則尙復何言。且兼帶兩任。或已經劾正。或已見過時。俱是本不當及臣者。而今旣蒙恩退廢。諸職並應自在卸免中。宜不待臣一二有言也。若宮僚之事。祗因三加慶禮。特出於一時加設。元非因仍可帶者。矧今春宮睿學方新。日有緝煕之功。胄筵勸講之責。朝夕正急。又不可不及時當改者也。伏乞聖上念重秩之不可濫授。愍隆廢之無復爲人。以臣所授誤恩與凡係職事者。一並鐫釋。以全恩澤。以卒生成。臣得以涵詠大化。死且爲榮。臣無任受恩感激迫切懇祝之至。答曰省疏具悉卿懇。前後疏批。罄悉予意。而緣予誠淺。卿心愈邈。自愧誠淺。夫復何諭。噫。予之必欲見卿之心。實由于中。卿何不諒而一向固辭乎。然聞筵臣陳達。卿以本職必欲解免云。果如此一向相持。使卿不安于心。非禮待之意。且非誠實底道。卿若解本職而有幡然之志。許副所辭。以開卿上來之路。豈難哉。且予平日之志。不欲以職名妨賢士上來之路。本職今姑勉副。以安卿心。噫。卿若幡然上來。本職有無。何關之有哉。而亦可解思卿如渴之望矣。卿其須體至意。幡然上來。用副丁寧之旨。</text>
<title>疏批傳諭後回對</title>,<text>臣敢以一疏祗謝天恩。而惟其官銜未解。罪釁如初。以是冒死陳乞。猶不知避。斯可以死而得所矣。何幸聖上遂賜恩許。且以史官臨宣。用優垂死之賤。至渥▣▣▣▣。是臣雖死之日。亦生之年。蒙恩至此。庶幾獲免乎罪戾者矣。然而至若申以收召之旨不置。則於此竊恐天日之鑑。猶有未燭於癃死之命。而非聖朝所以終始大澤之意也。臣恩諭之下。衷情震越。瞻望宸極。但有涕泣。不知所達云矣。</text>
<title>辭右參贊疏 二月</title>,<text>伏以臣祗奉恩澤。寵命至渥。得以耄廢。許以解職。即臣未死之前。惟是祝聖之日。獨以兼叨猶存。罪釁未滌。以此亦欲申乞矣。不意今者。復以臣爲議政府右參贊。使之上來事有旨。臣聞命悸懼。惝惶失圖。不知所措。蓋以年至授恩者。如以軍銜得備散秩。固有之矣。若或敍以卿宰之列。職事之數則處之已非其當。況惟此宰府西序之班。參贊政化之地。其爲任如何。而可以濫授於癃殘。委之於草萊乎。是臣圖免而復榮。求退而反進。不知聖上奚取於垂死之一賤臣。而重誤朝命若是哉。此則殊非聖朝所以許以大澤。俾盡餘命。以卒生成之意也。今此新命。乃與始初錫恩之義。如是不同。臣實駭惶。莫知所處。不敢不仰以申瀆於天日之下。伏乞聖明上念命爵之重。俯察危迫之衷。將臣所授誤恩。竝與其兼叨者。亟命鐫改。收還召旨。以成終始。臣不勝大願。臣無任瞻天望聖煎迫祈懇之至。答曰省疏具悉卿懇。前後批旨。已悉予意。緣予誠淺。莫回卿志。只自愧焉。夫復何諭。噫。然今予必欲致卿之意。實由于中。而況且輔導元良。正今先務。卿雖邁邁於予。豈不欲一上來。輔導我元良乎。玆遣史官。諭予至意。仍命偕來。卿其須體慇懃之意。安心勿辭。幡然上來。用副予如渴之望。史官金尙翼偕來仍留</text>
<title>回對</title>,<text>以爲臣連上猥瀆。實出危迫之衷。微誠未能上格。聖鑑亦不矜察。恩批又下。寵命如初。而反以史官臨召。使之偕來。此何等異數。而施之陋猥又如此。臣聞命惶駭。不知所出。臣旣以癃殘澌盡。萬事休絶。國家亦有以耄廢。置之冗散。其分則宜。非可以任使復責者當然。則雖欲以延頸离筵。少效賤臣之誠。其路無由矣。今其申乞。專在於此。至於疾病。非所敢言。惟此垂死之狀。何以能降鑑。今此召來之命。有若以臣爲可以强力起動。致身於軒陛胄筵之間者。惶悶頓地。伏對使命。只有涕泣。臣旣摧弊已極。喘息如縷。卽今泄痢無算。又晝夜不休。以此危綴之命。幾何不殊絶。雖欲仰而哀鳴。亦不可得。敬當少待時日。更以文字仰請死罪。而仍乞史官之召還而已。回諭 逸。</text>
<title>辭右參贊疏[再疏] 三月</title>,<text>伏以臣草莽垂死之喘。叨竊寵命。虛紆職名。有累朝政。罪不可逭。其冒死陳乞。實出萬不獲已。而聖上不賜矜察。反以史官臨召。仍有與之偕來之命。臣每一上瀆。又添一罪。至於今日極矣。臣惝慌失措。不知今玆誤恩。復何爲而若是也。臣從前所懇。以其朝命之重猥。賤情之難冒。仰而申乞。罔非此意。亦常屢蒙恩許者也。今則犬馬年至。癃痼已極。其所蒙恩恕者至矣。仰賴寵靈。得以耄癈自盡。以卒縷命。其分當然。況今危疾奄奄。莫保朝夕。其困甚穢陋之狀。有不敢仰縷而煩塵者。其區區至願。誠切延頸。雖欲一近胄筵。何可得也。其情誠慽矣。然而史官將命。相守不捨。惟此窮荒之地。豈王人所可以淹留之所哉。其公私貽累。殊不勝旣矣。今此異數者。蓋非常禮。乃國家所以爲夫當尊爵而有職事之所重。不得已而設此殊擧。在古則無有此。不惟非愚臣今日所可遭者。在聖朝其以是處賤士者。實亦非其宜也。伏乞聖明深念禮數之過誤。俯憐下情之窮迫。亟命召還史官。仍許臣盡遞職名。以卒生成。以全公義。臣死而猶榮。千萬至祝。答曰省疏具悉卿懇。頃於史官之往。罄悉予意。今觀卿疏。卿辭愈懇。何情志之不孚一至此哉。卿年雖篤。安車就途非難。卿若上來。登對何有。卿其須體至意。安心勿辭。卽日幡然。用副予日夕之望。</text>
<title>批答回對</title>,<text>臣冒上危懇。日俟嚴命。賤情旣已竭矣。伏承聖批。不賜矜憐。反加優異。以臣必令趍命。上以貽累朝政。臣驚惶失圖。撫身自悼。涕淚被臆。不知所措。臣竊惟古之聖王。處物以仁。裁物以義。使微陋各得其所。以我先王至仁。其當時故事。可得以見。是以臣之至微極陋。亦嘗得免於罪戾。以至于今。臣本愚賤。少不猶人。今又老而不死。一息如縷。莫保朝夕。聖鑑亦已復燭而加恤矣。到此地頭。豈復有以賤穢擔軀自效。一近象魏之望哉。況復此史官臨召則非禮之招。不常之數。尤非臣所敢聞命。是又增臣之死。臣運窮理極。死期將迫。人窮則反本。惟有瞻天望極。仰首哀乞。以祈仁覆之察。盡收恩命。俾此危喘。得以素分自盡而已。回諭 逸○史官金震慶。</text>
<title>辭右參贊疏[三疏] 以賊變未上</title>,<text>伏以臣前後上瀆。旣已支離極矣。干冒尊嚴。猶不知避。則是言之罪也。不言亦罪也。天諭至勤。非所堪當而臣不敢承命。史官臨辱。不以相捨而臣不能起動。如是而未伏嚴誅。有罪日積。今臣之情。可謂窮矣。夫招虞人不往。聖人稱之謂非招也。今者史官偕來之命。禮異常數。其不敢承。不特虞人之於旌招。則臣何敢犯聖人至戒。以身當之哉。年至衰耄。休謝自致。禮有大防也。矧今奄奄瀕死之命。視其頹廢。又非七十常制之比。則臣亦安敢冒沒顚躓。甘爲禮經之罪人哉。惟玆二者。誠非愚賤所敢聞命。其義至審。臣猶不知恤。蔑禮犯分。無義無命。則如是者國家亦安所用之而召致爲哉。臣又以嚴威之下。日夕憂惶。晝而席藁俟命。夜而繞壁彷徨。縷命日益澌盡。不能自力起動矣。如此而史官相守。申命不休。其勢雖欲强以自進。必將至於僵死道路。以爲國家之累。重貽當世之羞也。不知聖朝何苦而必欲出此哉。伏乞聖明重念國體之虧傷。賤情之益迫。亟命收還史官之招。仍令悉遞臣職名。以全公私之義。臣之誠切於仁覆之祝。惟此而已。臣無任徊徨蹙迫激切祈懇之至。謹昧死以聞。</text>
<title>聞賊變疏 三月</title>,<text>伏以臣前後上瀆。固已極矣。而又坐延時日。罪無所逃。敢以一本文字申乞。將欲封進之際。伏聞國家猝然有姦究之變。上貽宵旰之憂。臣不勝驚痛之至。臣跧伏草莽。雖不敢知事變之如何。而潢池中竊弄。此不過一有司事耳。豈足以勞聖慮哉。若或以桴鼓之警。果至有憂虞之端。則在臣子欲效奔問之誠。何敢以僵斃道路爲辭哉。臣竊欲擔舁寸進。以待命於城外。是臣今日至願也。惟此史官召來之命。至今未回。則尤爲臣窮迫不能轉動者也。惟願聖上亟許先收史官之命。以抒危悃之至。俾臣得以少申微分於未死之前。千萬至祝。臣無任驚惶憂憤激切祈懇之至。謹昧死以聞。答曰省疏具悉卿懇。當國家多事之日。卿豈不幡然乎。今觀卿疏。又觀狀啓。知其卿欲上來之意。而心深忻慰。卿若以史官相守爲不安之端。則其所召還。亦何難哉。史官命先入來。以安卿心。卿其須體至意。卽日登道。用副今日如渴之望。史官朴弼載</text>
<title>遣史官命召回對 史官權㙫</title>,<text>臣敢爲奔問之計。數昨登途。而仍伏聞鞫獄方設。天討猶稽。臣不勝驚惶。不計生死。趍伏城外。而賤息奄奄。方有朝夕難支之狀矣。不意聖上特遣史官。有此召入之命。臣旣已來待輦下。當此虞危之時。一瞻耿光。豈非賤臣之至願哉。但今賤疾如此。若將澌盡。跬步之間。無望起動。雖欲承命趍進。有不可得。而雖使入對天威之下。亦安得奉命於咫尺之前哉。若蒙少賜寬假。危命或得一分可强之勢。則臣敢不趍進拜命乎。</text>
<title>登筵退出後宣諭回對</title>,<text>臣草莽賤臣。幸蒙賜對。仰瞻天顏。親承聖諭。愚衷耿結。寢夢猶驚。從此退塡溝壑。無復餘憾。而王師未班。虞憂未畢。不敢告歸。縮伏旅次矣。千萬不意。伏蒙有垂問之命。史官臨宣。恩數曠絶。有非賤臣所敢安者。驚惶感祝。伏地隕越。不知所達云矣。</text>
<title>詣闕下辭召命疏 戊申四月初三日。是日召對。命入侍。詣闕上疏辭不許。入侍。</title>,<text>伏以臣屛伏旅次之中。伏聞今日召對。使臣有來對之命。臣不勝驚惶震越。趍進待命於象魏之下。而第伏念筵席事重。非微陋賤臣所敢進詣者。咫尺天陛。末由冒昧承命。敢此仰溷於宸嚴之下。瀆擾之罪。尤無所逃。伏乞聖明亟收成命。俾筵儀無誤。微分得所。千萬幸甚。臣將此拜上之際。又有史官臨召。與之偕入之命。臣益不勝惶隕。不敢承命。更此申乞。伏願垂恕而矜察焉。臣無任瞻仰懇迫之至。答曰省疏具悉卿懇。每欲致卿於講筵。而因予誠淺。未爲招致矣。今則卿旣上京。入侍講筵。其何過讓。卿其須體至意。安心勿辭。卽爲偕入焉。</text>
<title>辭特賜食物疏 四月</title>,<text>伏以臣於昨日。入近耿光。親奉德音。臣言辭陋劣。不能對揚聖問。匍匐殿庭。徒貽人笑。寵幸之極。反爲賤臣之釁也。卽伏聞聖上有食物賜給之命。以七種米饌諸物。恩賜下頒。臣聞命感祝。不勝驚惶。有不敢祗受者。竊念古昔先王。固有優齒之禮。養士之儀。而此則自有其人。非如賤臣所可擬也。且如久在旅羈。飢餓境土。則固有周之者。而今臣一覲城闕。不過旬月間。而敢爲壟斷之事哉。昨日筵臣至意懃懇。必欲以節約貶損。上自至尊而躬先焉。其責難之意。忠愛之言。可謂至切矣。其在下臣敢安此庖廩之寵。重累節損之道哉。況此軍興之日。凡師旅以匈禮處之。不惟其餉途犒饋之不給。惟此賜賚之物。當亟施於其有勞勩者。今若浪費於無用之地。則其何可以勸三軍也哉。卽今事勢。實異他時。臣愚死罪。誠不敢冒承德意。伏乞聖明亟賜收還恩命。以重賜賚。俾賤臣得免於重戾。千萬祗祝。臣無任惶隕感激迫切祈懇之至。答曰省疏具悉卿懇。不腆食物。不宜過辭。卿其安心領受焉。</text>
<title>陳賀仍告歸疏 戊申四月</title>,<text>伏以臣伏聞嶺南將士捷報連奏。兇逆授首。諸賊勦滅。神人恊贊。天討大行。臣民盡抃。歡聲雷動。一時憂虞之端。還爲宗社之慶幸。羣動咸賀。而臣之所賀。尤有大焉。竊謂今此殷憂之啓。聖。實爲國家重恢之機會。殿下於此。果能嘉靖邦國。維新至理。斯興一代之化。用爲祈永於無窮。可自此基矣。惟願聖上益進聖學。益懋大德。親賢使能。恢公杜私。恤民理兵。以至六府三事咸治。大成一初之政。又以此輔養東宮。以貽燕翼之謨。區區賤臣之祝。惟在此矣。臣以草莽賤品。得與斯慶。一入天門。再登文陛。特對胄筵。錫賚便蕃以優。至陋之身。此實平生夢寐之所未及。而乃今瀕死之日。蒙荷若此。退塡溝壑。無復餘感矣。第伏念臣少以無聞。壯而無用。及至今日。犬馬齒至。癃廢仍之。無一可與於人數者。徒爲聖世之棄物。辜負大澤。終辭天陛。撫躬自悼。命也何哉。臣久在旅次。寒暄易節。賤疾益添。歸死之計。日以爲急。玆不得不祗上一疏。拜稽告歸。瞻望宸極。只有涕泣。伏願聖慈垂仁矜察。許臣歸死。仍令盡解臣所叨職名諸授。得以賤分就盡。以全終始之恩。此爲天地生物之仁。實王政之一事也。臣無任兢惶震懼戀結感涕之至。答曰省疏具悉卿懇。今此嶺賊之悉平。上賴皇天祖宗之眷顧。下以諸臣勠力之致。而益自勉勵之意。實倍于常矣。勉戒之言。誠甚切實。深用感歎。可不服膺焉。頃於召對見卿之後。今已多日。方欲更召。請歸之疏遽上此際。卿豈不念向日筵席丁寧面諭之語。而乃有此歸意耶。以齟齬之旨。難以挽回卿心。當一見卿而面諭矣。卿須體慇懃之意。卽與偕入。用副至望。</text>
<title>回對 四月</title>,<text>以爲方今國憂未畢。而臣賤疾先急。不得不陳疏告退。以爲歸死之計。纔出城外。伏蒙史官旋臨。十行綸音。有非愚臣所敢承者。諭以勉勵之意。申以向日之敎。臣奉讀至此。不覺感涕沾臆。一縷殘命。有不敢顧。更當遲留城外。徐候數日。以爲乞歸之請。至於偕入之旨。是臣從前不敢當者。矧今疾狀奄奄。實無起身趨造之望。伏乞亟賜收還。俾賤情獲安。千萬至祝。傳曰俄遣史官。待卿幡然入來。及見書啓。卿辭如此。何情志之不孚一至此哉。自愧誠淺。寧欲無語。噫。卿受兩朝之恩。因國家多事之時。旣已入來。則予雖誠淺。其所去就。豈如是自輕乎。且雖欲還鄕。更不見予而長往則非特予之思卿之益切。卿心亦何如。卿其須體如渴之望。亟回長往之心。卽爲偕入。</text>
<title>回對 同日夜</title>,<text>以爲臣纔上危懇。恩旨旋下。聖意益切。誨責備至。臣伏地感泣。不知死所。臣之衰病歸死。本不待言知。而迫於嚴命。眷結遲留。誠亦出於不忍便訣之意。則敢不少留城外。以待垂恕之命。而惟是史官偕入之諭。事異常禮。有不敢承。此尤臣之窮蹙處也。將俟氣息稍定。更以文字仰暴。別諭。昨於再諭。悉諭予意。今觀書啓。不諒予心若此。予於平日待儒賢之誠其至也。再次前席。面諭丁寧。而其所請歸。若是其遽耶。只自愧恧。無以爲諭。今有一言。卿可諒哉。卿雖高蹈之士。乃世祿之臣也。旣以入城。不面辭於予。經先還鄕耶。昔漢嚴光辭光武而歸也。先儒以爲非光武。無以遂子陵之高。非子陵無以成光武之大。予雖不德。本自恥乎漢唐。卿豈忍以漢下之事待予乎。從容筵席。懇請其歸。予亦有可言。不此之爲。汲汲尋路。是予所以愧恧者也。卿須體予至意。勿復尋章。卽爲偕入。庸副如渴之望。四月</text>
<title>請收偕來史官疏 四月</title>,<text>伏以臣一疏告歸。衷情耿結。纔出國門。史官追至。恩諭荐降。旨意深切。臣雖至愚。疾病昏耄。其一端犬馬之忱。猶有未泯。泣涕交下。不知攸處。臣若欲輿疾經歸則罪戾愈重。感恩止留則精力已竭。臣之情勢。可謂窮矣。此實聖人所當垂仁而矜恕處也。天諭之下。臣豈無感激求死之心。而因此遲回。僵斃旅邸。則是豈聖世之所宜有哉。臣所以惝恍震惕。益不知所出也。伏承聖敎有以更不進見而長往。至爲思之益切。而謂臣心亦何如。臣於此賤情益激。必欲稍待調息。一進天陛。更近威顏而後歸死溝壑。是臣區區之願。而第此史官相守。尤爲窮蹙不敢轉動之端。伏乞聖上亟命先收史官。使臣得保殘命。隨分進退。以畢至願之至。千萬幸甚。臣拜章將上之際。伏承隆旨復下。誨諭至勤。臣益不勝伏地戰悚之至。聖敎中高蹈之諭。臣本世臣末裔。何嘗一毫近似。而至若古之高士之事。此豈糞土賤臣所敢言者。而又責之以忍以漢下事待予。臣雖不肖。粗聞非堯舜不陳之義。則臣於此尤增惶愧死罪。賤疾若得少間。敢不更進請罪。拜申告辭而歸乎。惟在天鑑下燭而已。臣無任瞻天望聖激切屛營之至。答曰省疏具悉卿懇。朝於史官書啓。更悉心腹。以待書啓。及觀卿疏。有若得少間。敢不更進拜申告辭而歸云。看來頗慰愧恧之心。卿旣若是陳於疏本。豈不面辭而經歸乎。卿之偕入。惟日望之。卿其體予慇懃之意。宜卽入城。用副企望。史官卿若入來。自當隨入矣。</text>
<title>傳諭回對</title>,<text>臣昨奉心腹之恩諭。猥上一疏。今又批旨旋下。申諭至切。此豈賤陋至愚之臣所敢蒙者。臣惶隕稽首。涕汗交流。臣淹留城外。姑爲調息之計矣。史官相守。實爲臣萬萬惶蹙之端。不敢不進入城中。少待氣息之稍定。倘得淸宴之暇。臣當一進天陛。仰申拜辭之計矣。傳諭。今觀書啓。忻慰曷諭。予有面諭之事。宜卽入來事。更爲傳諭。仍與偕入闕中。同月</text>
<title>回啓 入城中寓次後史官書啓</title>,<text>臣疾狀危綴。方在廢伏中。迫於嚴命。不得不移次入城。史官傳諭仍有偕入闕中之命。卽今眩氣方作。神息昏瞀。無望入對天陛之下。敢乞稍待一兩日少甦。以爲承命之計云。王世子下令曰兼贊善頃於召對時。固已勉留。伏聞大朝亦有遣史偕入之命。宮官須以予懇惓之意。出往敦勉。以爲挽行之地 說書李潤身</text>
<title>回對</title>,<text>臣一奉講肆之後。將欲告歸。衷情耿結。日切瞻仰。伏蒙邸下特遣官臨諭。敎以至意。臣不勝惶隕。臣今因大朝之命。旣以入城候旨。敢爲拜辭之計爲對。旣入之後。敢不更近胄筵。一瞻淸光歸哉。</text>
<title>辭歸筵對時手敎 五月</title>,<text>予旣體諒卿心。卿豈不諒予意乎。今還鄕廬。便養善攝。予若召焉。卿宜復來。體予今日眷眷于卿。諄諄于卿之至意。勉戒之語。當日夕服膺矣。</text>
<title>辭參贊諸職疏 五月</title>,<text>伏以臣一進京闕。釁尤百生。幸蒙聖恩。擔舁歸身。而賤疾益添。危喘凜凜。此則死猶爲榮耳。無復敢言。惟是戀闕延頸。衷情震激。雖復生還舊棲。而神息惝怳。更非昔時之意況矣。蓋臣以不肖之身。冒近耿光。無一裨補於王庭。徒被無限之恩數。盡喪素本。匍匐而歸。林巒嚬笑。田夫相嘲。若臣可謂進退無據。兩失其道者也。第伏惟臣所蒙資級。旣以齒秩錫恩。則臣固已拜命不暇矣。至於政府參贊之職。列卿重任。實非臣愚所堪當。況以國子之忝胄筵之贊。尤非可以因仍冒濫者。前後陳乞。不啻縷縷矣。方其入朝之日。本不敢以職事堪承。及今還歸舊土。元無可與於朝籍。則此等官銜。何可虛假濫紆。上貽朝政之累。下益微臣之罪哉。伏乞聖慈亟命鐫改臣所被原職及其兼授兩任。一倂收還。以幸公私。千萬至祝。臣退伏乞免。宜無所敢有言。而臣眼看王師奮揚。寇賊蕩平。凶逆殄滅。腰領狼藉。是乃神人共憤。天討亟行者也。昔者吳楚七國之亂。關以東盡叛。而有亞夫以長策平之。楚王英謀叛。誅討方嚴。而明帝夜起彷徨。此兩漢盛時。猶有如此。況聖人之於民。平日旣未嘗敎。及其陷戮也。竝加誅滅。則豈堯舜所以刑弼五敎。臣庶罔或干正者哉。此聖上所以於明敎之中有脅從惟新之旨。繼有四道方伯許令疏治之命。天地之大。孰不欽仰。然今猶有株連相繼而逮捕未已。國中未平。尙多虞憂者。臣於向日筵臣所達寇難相續。民將盡劉之戒。竊有感焉。而且如兵戈刑戮之餘。終至禍難隨之。勢必有之。歸伏田廬之中。猶有餘憂。乃敢僭申於乞免之際。干冒死罪。不勝隕越。臣無任瞻仰宸極感激兢惶之至。答曰省疏具悉卿懇。自卿下鄕之後。日夕奚忘于卿。燕居中夜。每思卿體予更見之請而心自欣焉。所辭本兼諸職。豈無乃過耶。卿其體予筵席慇懃面諭之旨。安心勿辭。須量力而更爲登途。用副至望。疏末所陳。正合予意。深用感歎。可不體念焉。</text>
<title>承候疏 戊申十一月。爲承候東宮病患。進詣陽川呈疏。</title>,<text>伏以臣垂死廢伏之中。伏聞春宮睿候。嘗在調攝。久未復常。今又伏聞復有添加之症候。已至累日。上貽殿下惟疾之憂。下益中外臣民之慮。臣遠伏草莽。無望趍與於東邸問候之班。症候加減。莫有聞知。其驚惶煎憂之忱。何以勝任。下土賤臣。不勝區區犬馬之情。敢以文字仰達於宸聽。而伏念臣名在侍講之列。當此憂遑之日。不得隨候於諸臣之後。此其罪有不可逭矣。於此宜先刊汰臣假冒職名。以明人臣廢禮昧分之罪也。又伏聞近日政府有事。當備員開坐之日。以臣虛帶在外之故。職當見遞。而只遞他員。臣之濫冒如故。此又臣之罪也。今以臣所授職名。亟加釐正。一倂鐫罷。以全朝儀。以正臣罪。此誠不可以少緩也。臣危死窮山。涓埃未報。罪戾山積。瞻望雲天。只有涕淚。今於陳章奉候之際。敢伸微懇如此。伏乞聖察。臣無任兢惶隕越煎迫祈懇之至。答曰省疏具悉卿懇。世子患候若此。惟憂曷喩。未能上來。其何傷焉。卿其安心勿辭。俟間上來。以慰予心。傳諭史官南泰齊</text>
<title>批答傳諭回對</title>,<text>臣伏聞春宮患候近日添重。有藥院移設之擧。遠地傳聞。不勝驚憂。以爲擔舁寸進。承候近畿之圖。來到金浦村舍。伏承批旨下臨。史官來傳。臣奉以惶隕。不知所措。伏聞患候彌留。猶未快效。臣不任區區煎慮。不敢便卽退歸。遲留近郊。更爲承候而後退歸計云。傳曰入來引見後下去。史官追到陽川</text>
<title>回對</title>,<text>臣數日奔赴。一瞻天顏。號哭宮庭。昨旣成服而退。未知何故皇天降禍。貽我聖心之慽若此也。臣更欲進辭天陛則正此哀撓不遑之日。非敢求對之時也。欲以文字告歸則未及公除。無可進請之路矣。然而狗馬之疾。旣漸危劇。歸死日急。今朝不得不擔舁就塗。得到陽川之地。不意史官追來。傳宣聖旨。使之入來引見後下去爲敎。此是聖上不知臣行。遠涉江津。已過坼邑而然也。臣旣離城闕。未得拜辭。致勤聖敎若此。臣伏地感泣。罪不勝贖。然臣今至江外一舍之地。賤疾無望復進之計。徊徨蹙迫。不知所出。瞻望雲天。涕淚如瀉。只增死罪。</text>
<title>陳慰仍辭召命疏 十一月</title>,<text>伏以皇天不祐。奪我元良。民之將淪歟。國之將喪歟。殿下將何修而挽此邦運歟。賤臣於此。不能有一補以效臣節。徒以助我殿下之哀疚。此何臣哉。若其區區縷命有不足惜。而至於僵斃道路。用貽聖世之累則亦一臣罪也。臣不得已永辭宮庭。揮淚渡江。回首禁篽。雲影依依。此時史官追到遠村。使臣入對拜辭而歸。是殿下不知臣行之已過江郊而有此下敎也。臣罪至此。萬殞難贖。臣進退維谷。不得告辭而歸。昨於書啓畧已伸暴。而及今危死之境。更求進對之望。萬無其路。不敢不辭疏陳乞。因請歸身。惟祈仁天之下垂哀憐而已。至於復下史官偕來之命。此尤臣之死不敢聞命者也。伏乞聖察。亟許收還焉。臣無任冒沒死罪之至。伏願聖上益保聖躬。益懋聖德。祈永於無窮。用副於神人。答曰省疏具悉卿懇。哀痛之中。草草引對。思卿之懷。未能盡喩。及聞出城之報。心甚愕然。卽遣史官。而豈料卿之已渡江耶。此亦緣予誠淺之致。自愧之外。復何言諭。今觀畿伯狀啓。卿之封章在於近坼。卿其須體至意。安心勿辭。宜卽復路。更一見予後請也還鄕則哀痛之中。庶可少慰。卿其體諒。用副慇懃之意。史官李宗夏</text>
<title>回對</title>,<text>臣纔出都門。危命益綴。艱到陽川之地。始得拜疏告歸。畧伸下情。亦未料其以時得徹於紸纊之下矣。伏蒙聖上乃賜以十行之批。哀感惻愴之旨。有不忍終讀者。臣伏地掩抑。涕淚沾臆。不知所以仰對。臣於其時已卽擔身寸行。來歸鄕廬。則氣息日以奄奄。無復回生之意。瞻望象魏。渺若隔世。此生能得復起更瞻天日。何可望也。然以史官來守。傳諭聖批。有若臣爲可承命而復路者然。如是而臣至今偃息猶在。此尤臣之死罪也。伏乞聖明特垂哀憐。亟收史官之來留。俾臣得以隨分就盡。是實區區危迫之至懇也。</text>
<title>辭都憲疏 戊申十一月</title>,<text>伏以邦制有限。公除倏過。伏惟聖懷疚念。當復如何。然念神理茫昧。脩短有數。此惟我殿下之所已晣者。況四情之中。哀爲難抑。何可以平日聖學之功。而傷此中和之節乎。臣於此亦忍以爲此說。則殿下必有以體諒之矣。仍伏念深宮易以岑寂。明廷猶可開豁。殿下莫如日對臣隣。察納雅言。以慰在廷之人心。亦必有開廣聖慮。導達至治者矣言之逆遜。必求諸道。事之從說。惟貴改繹。又從以修明而擴充之。天下之理得而可久可大之業至矣。豈特曰言語少補之哉。舜之所以爲大知。好問好察而取人之善。惟此而已。臣敢以伸告焉。臣昨者忍死一行。顚頓來歸。疾勢大作。奄奄若不保朝夕。如此而史官臨守。責以登途。則豈復有一分自力之望乎。當初偕來之命。只爲臣在近坼而發也。迄今相持。便成文具。況其淹留荒村。公私貽損。祗益臣心之不安。於此竊恐亦非聖朝所以處物之宜悶下之仁也。伏乞聖慈亟命收還焉。臣方此具疏將上之際。又伏聞以臣轉爲司憲府大司憲。雖有旨未下而除目已出。臣聞命惶蹙。不知所出。顧此憲長之職。此時責任甚重。臣所以從前自量。死不敢承命者也。矧今昏耄廢頓疾病垂死之中。尤不可一日虛縻。以曠聖朝耳目之任也哉。更乞亟許鐫改。以便公私。不勝大幸。臣無任兢惶煎迫瞻望祈懇之至。答曰省疏具悉卿懇。眷眷于心。如是慰勉。深用感歎。可不服膺焉。大抵旣不寬抑。何以至此。但方寸之積傷已久。非今日之始傷也。然此等之時可慰予心者。惟卿與元老勉戒雖切。豈若見卿聞乎格言。當國事如此之時。風憲之長。舍卿其誰。卿其須體至意。安心勿辭。俟間幡然上來。少慰予心。</text>
<title>回對</title>,<text>伏蒙恩批下臨。史官傳宣。至以開納愚忠。寵諭殊隆。實非臣愚賤所敢承者。臣字字感結。衷情震激。不知所云。況又御醫來至。賜以藥物。至於垂念賤病。異數若此。臣惶隕感泣。益增死罪。唯是俟間上來之諭。每以申命至此。此則聖上猶未察於賤臣本情而然也。八十垂死之喘。豈復有自致於人世之望乎。頃者入城。卒不得重瞻天日。戴罪舁歸者。其情可哀。豈可以分義常理之事責乎。及今歸後危息奄奄。若將垂絶。雖欲以文字仰申。亦不能得。而賤疾之危篤。旣蒙下燭。則史官留滯。萬分無益。徒以公私貽害。豈不益重臨死之罪乎。伏乞亟命收還。使臣得以安意自盡。是區區至祝。伏地隕越。日俟恩命之下而已。</text>
<title>辭都憲召命疏 戊申十二月</title>,<text>伏以臣前月一出。蓋出於衷情所發。不計生死。冒進闕下。少伸情禮而歸。旣出國門。危命益綴。而猶免於舁屍而還則實是王靈所及也。其歸來奄奄日就澌盡之狀可知。而聖鑑不察。以爲臣猶可少延殘喘。遲回於京輦之下。乃以史官召之。復命與之偕來。閱月留住。以竢起動。臣疏籲旣已再上。申對亦非一二。賤情竭矣。微懇窮矣。危迫之悃。聖上旣已俯憐。狗馬之疾。天鑑亦非不燭。然而職名尙今虛紆。除命猶復不綴。史官繼至。歲臈已窮。臣誠迫隘悶蹙。寢食俱廢。以此危迫之喘。幾何而不至於喪失其身命耶。伏惟聖明至仁處物。無物不遂。況臣猥被不世之知遇。其所以憐臣者甚切。遇臣者至渥。臣於此庶幾可以得其死所。而今所以處臣者。乃至於此。是臣運窮理極。死期已迫而然。更有何辭。然其慢命之罪積逋之戮。在法無赦。萬殞猶輕。宜卽歸身司敗。以聽勘處。而亦無自力之望。席藁私次。以竢嚴命。北望宸極。但有涕淚。臣無任危怖震懍伏地竢罪之至。答曰省疏具悉。前後批旨已諭。此時望卿造朝。豈比恒時。但緣予誠淺。卿辭若此。言念國事。中夜無寐。卿年雖篤。尙强筋力。今予殷勤之意。實由於中者。其須少諒。安心勿辭。俟間上來。用副至望。</text>
<title>書啓 己酉正月臈月承批後上</title>,<text>以爲臣積違嚴命。一歲已盡。罪在罔赦。乃敢席藁拜章。以請嚴誅。伏奉聖批。史官不收。威命不加。而恩旨愈隆。臣罪愈重。臣求死不得。無可轉動。惟有擔身進詣。待命於府下云矣。傳曰前後批旨。罄悉至意。而只緣誠淺。遐心莫回。曷勝愧恧。今玆待命之擧。實是意外。姑爲召還史官。以安卿心。卿其安心勿待命。</text>
<title>回啓</title>,<text>伏奉史官傳諭聖旨。使臣勿待命。許以召還史官。聖恩天大。許臣再生之路。臣始得生出府城。少延殘息。瞻望雲天。只有隕泣。惟是虛叨職名。不可久冒。亦以日夜祈俟朝令之速賜刊正。</text>
<title>辭大司憲疏 己酉三月</title>,<text>伏以臣病伏窮山。一息未絶。虛縻職名。今幾日月。頃於墓所奉靷之日。僅僅奔哭山下。而舁疾促歸。不敢爲更進都下之計矣。蓋以跡遠公朝。而身冒臺銜。日俟威命。而未蒙斥罷。畏於煩瀆。亦未敢輒事章訴。以至于今。臣之罪戾日以彌積矣。今者伏聞以誅討之請。公議重發。三司伏閤。百僚庭籲。此何等時也。臣以癃廢之命。跧伏草莽。虛紆重任。使臺憲虧失。朝職廢闕。臣罪至此。萬殞難贖。而其在聖朝亦豈容一任其虛曠。重損國體。以益賤罪乎。伏乞聖明亟命遞罷臣所叨憲職。仍勘臣所負。以正邦憲。以明臣罪。至於宮僚舊忝。亦未有鐫改之命。臣今誠不忍提說於此。而亦乞聖鑒並賜裁處焉。臣無任兢惶震懼煎迫祈懇。答曰省疏具悉卿懇。昨於史官之行敦諭也。予意已悉。本職旣已勉副。以安卿心。噫。今日待卿不啻若大旱之雲霓。今則本職旣已許副。於卿少無可辭之端。予雖誠淺。待於卿只惟心曲。卿之下鄕今其幾月。予之思卿日愈久而愈切。卿其體此至意。安心勿復以疾爲辭。卽日登途。以副日夕之望。敦諭。卿之還鄕。今幾日月矣。前席許歸。更期造朝。而誠意淺薄。遐心莫回。且以史官之相守。至有府門之胥命。爲安卿心。雖卽召還。而望卿之來。豈相少弛。噫。此何等時也。天灾荐疊。式月斯生。朝論泮渙。寅恊無期。逆亂甫平。人心靡定矣。惠澤未究。民困方殷矣。此政君臣上下一心交修。以扶墜顚之勢。而元輔遭言。逬退郊坰。左揆引嫌。鼎席不備。言念國事。中夜無寐。卿以宿德元老。久遜荒野。有若袖手傍觀者然。是豈予所望於卿。而於卿豈自安於心者哉。每以職名煩卿。而卿嘗不安。故玆遞本職。庸慰卿意。卿若幡然改圖。趁速造朝。出入經席。以輔不逮。則應天恤民之策。惟卿是咨。濟艱持危之謨。惟卿是賴。此予所以日夕企待者也。卿其須體至意。卽日登道。用副如渴之望。三月史官金宗台來宣。辭疏未及登徹。而別諭先降。</text>
<title>回對</title>,<text>臣昨上申懇請罪之章。縣道封進。未及登徹。而恩諭遽下。許臣遞職。以至別諭。史官來宣。臣自歲初席藁以來。雖蒙聖旨許令退歸。而其後卽無非臣待勘之日。所被職名。非臣所敢自處。以此泯伏以俟朝家處分。亦已數月矣。伏聞頃日諸臣變通之日。臣之職名未有處分。臣始露章自乞。因請重勘。今者旣蒙遞改職名。恩庇甚渥。此實臣再生之日。不知死所。第誅罰不加。反下恩諭。寵旨愈隆。不知垂死賤臣。何以得此於聖明之世。臣感激殊私。字字涕泣。而如天之澤。終非臣愚賤所敢承聞者。一縷殘命。何以圖報。伏地焦隕。不知所達。回諭 逸。</text>
<title>回對</title>,<text>臣昨於別諭之下。略具仰對矣。今又批旨下臨。史官自中路回至。復賜宣諭。臣伏奉聖旨。愈往愈隆。稽首跪讀。衷情震激。不知所以自裁。然惟天鑒猶有未燭。若以臣爲猶有一分可動之勢者。賤情於此。益復惶隕蹙迫。只有伏地掩泣。不知所措。</text>
<title>辭兼職疏 兼帶祭酒贊善。及孝章世子薨。贊善例罷。而祭酒仍帶。</title>,<text>伏以時序方春。雨露斯濡。園陵起慕。聖思無斁。車駕幸出。遠涉累日之程。以成瞻禮之願。天人共護。時氣肅淸。趂日戒駕。旋已告至。此實聖孝出天。奏格無疆之休。臣庶懽忭。中外咸慶。雖然今日此擧。實出危道。儘非聖人戒愼之義也。夫以向日天戒。羣下之情。莫不危厲。憂愛之言。屢徹宸聰。而殿下不少槩焉。及今休慶。雖曰萬幸。殿下得無可以爲戒於事過之後乎。殿下一身。誠不容不愼也。臣以狗馬垂死之喘。至今未死。神識全亡。一縷徒存。遠伏田間。無路起身。獲近羽旄之光矣。瞻望行在。伏地隕越俟罪而已。今臣旣未能寸進。執役沿途。祗奉送迎之節。辜恩蔑禮。分義掃地。論其罪狀。死不可贖。玆敢以文字首暴。仰伸區區之忱。因請鈇鉞之誅。伏乞聖上亟命有司。重勘臣罪。仍許盡削臣所被職秩。以正公法。以安私分。千萬幸甚。臣無任惶隕感激怔營俟罪之至。答省疏具悉卿懇。祗謁園陵。伸三年未伸之志。心幸之極。罙切追慕。勉戒之言。可不體念焉。卿其安心勿辭。亦勿待罪。其須體予至意。趂春和一番上來。以副前日丁寧之敎。史官韓德良</text>
<title>回對</title>,<text>臣猥上一疏而未望其登徹。故先自擔曳。徑還江郊矣。伏承批旨下臨。追使史官宣諭。臣稽首惶隕。衷情益激。不知所云。賤疾昏昏。疏中所陳。不能伸其萬一。而乃以可不體念爲敎。至於格外異數。懇乞收還而未蒙開許。臣益切惶蹙。回首象魏。只有涕泣而已矣。</text>
<title>逆變後陳慰疏 庚戌五月</title>,<text>伏以向日宮庭之禍憯矣。臣民驚痛。至今未定。今此逆天之賊。繼發於禁掖咫尺之地。中外株連。不啻狼藉。上干宗祊之憂。以貽聖上霄旰之勞。兇逆之劇。何至於此也。惟昔虹貫之變。上天垂警。至已申申。而殿下不之憂。今而如此。天戒可不懼哉。方此百僚奔走。在外咸進之日。臣之愚賤。病伏窮海。危喘懍懍。莫保期夕。其憂危之極。倍切愚衷。而若其起動趍走。固不敢言。欲以文字。仰伸少效區區之忱。以慰我聖慮。而不能隨意上陳。今伏聞親鞫纔徹。保攝稍暇。始敢以猥疏自列。虧分缺禮之罪。亦不能盡其一二。伏乞聖明特賜鑑燭亟命勘臣之罪。因許微懇。盡削臣所授職秩。以正公法。以安賤分。千萬幸甚。答省疏具悉。今者兇逆。往牒所無。可勝痛哉。未卽趍造。業已洞燭。卿其安心勿辭。亦勿引咎。其須俟間登途。用副殷勤回諭之意。</text>
<title>回對</title>,<text>臣之一息奄奄。不能比數生人之類久矣。當此兇賊就討。神人共憤之日。旣不得進身奔候於朝紳之後。晩進一疏。亦不能盡其憂慮之賤忱。瞻望雲天。只切悚惶而已。伏蒙聖上不加罪譴。反賜寵批。至令史官申之以至眷之旨。臣祗承恩諭。伏地涕泣。如獲更生。親奉德音於咫尺之下矣。垂死危喘。何以得此。竊伏聞聖候方有調攝之節。此亦出於宵旰靡暇之致爾。主憂臣死之歎。於此切矣。區區犬馬之忱。食息靡懈。伏地隕越。不知所達。</text>
<title>史官傳諭後書啓 庚戌七月</title>,<text>傳曰姑留調理。待其少減。引見後下鄕。臣於拭巾待盡之日。忍死奔哭。得以仰瞻天光。雖卽日顚斃於道路。可無餘憾。而退出之後。疾勢頓添。泄痢兼作。氣息如縷。膝脚痿攣。一倍苦劇。僵臥不能起身。急於歸死。方將擔舁還鄕。千萬意想之外。史官臨宣聖諭。至有姑留調理少減後引見之命。草茅賤臣。獲此隆眷。一息未泯。豈敢遽爲經歸之計哉。顧此危疾。非時日調治所可回甦。痿癈如此。雖蹣跚匍匐。實無以自致於堂陛之下。伏地隕泣。不知所對云矣。</text>
<title>辭御醫隨往之命。仍陳戒疏。七月</title>,<text>伏以臣一進天陛。獲臨威顏。退死溝壑。萬無餘憾。而臣旣以命迫運窮。危疾纏身。歸死日急。不敢更爲遲留奉承進見之命。擔舁登途。永辭象魏。人生到此。更復何言。只有瞻望涕泣祝聖而已。顧臣垂死之命。更無所望。而區區之願。惟在保護聖躬。建極于上。以靖邦國。以祈永命。則此實帝王之盛節。聖孝之大源。宗社神人之願。孰大於是。臣雖退卽溘死。亦有榮矣。無復餘恨矣。惟是御醫治疾。仍有持藥隨往之命。實是格外。有非賤臣所敢當者。惶隕震越。不敢冒承。伏乞聖明亟賜收還。以重恩數。以安賤分幸甚。此非尋常章疏出入之時。旣不敢以文字告歸。而當此濫猥之異數。不得不仰伸危懇。以祈規切。臣尤死罪。臣無任惶隕祈懇之至。答曰省疏具悉卿懇。未歸之前。一欲更見。而因卿所患。遽爾經歸。心切曷諭。疏中所陳。可不體念。卿其安心下往。其須善攝焉。別諭。今日何等時耶。朝廷無寅恊之望。而予未能以調劑甘辛。民生多愁冤之歎。而予未能以拯濟顚連。以致乖氣上干。陰陽不和。灾異之生。無歲無之。今於純陰之月。又有雷電之變。此未知由於何政應於何事。而亦莫非涼德之所致。憂懼戒兢。中夜無寐。噫。朝象和而後生民可捄。生民安而後天心可格。而其所以轉移消弭之方。亦惟我宿德耆舊之臣是仗是賴。以爲補予不逮。挽回世道之資。而諒予誠淺。旣未能致卿於朝廷之上。尋常慨然。寤寐不忘。況此上天示警之日乎。其所虛佇企望之心。尤切于中。卿何忍使予獨自憂勞。遑遑求助。而不思所以飜然造朝之義乎。詢玆黃髮。昔人所勉。人惟求舊。古經攸訓。此予所以必欲起卿。矜式一世。鎭朝廷乖激之習。捄生民愁苦之患。以爲上答天心。轉灾爲祥之助矣。予之此言。實由衷曲。卿須念寡昧如渴之思。卽日上來。凡其嘉言至論老猷石畫之有補於治道者。悉攄無隱。毋孤此日夕警懼之心故諭。庚戌十月史官金始煒</text>
<title>應旨書啓 十月</title>,<text>伏以臣一疾沈淹。至今未死。方在朝夕待盡之中。別諭異命。忽臨於草莽之下。何乃上天之警告。又出於十月之交。至於震驚下民之耳目。此實出於皇天眷顧之意。而殿下中夜戒懼。不敢遑寧。坐而待朝。渙發綸音。以示大警動之意。又以十行別諭求助之旨。及至於垂死之賤臣。於戲。今聖上敬天懼灾之意。若是其至。孰不欽仰感激。但此異數。猥及於賤臣。則不知臣之至陋。何以得此。惶隕震越。不知所措。臣向者每敢以天戒可畏。不可不愼戒之意。輒陳於章奏之間。然才識淺短。終不能進其可救之方。則此實愚賤之罪也。今此聖旨之下。復何敢言。然竊惟殿下一念警懼之心。此實爲在我之天。殿下若能因此一念不懈。乾乾不息。常自對越。以盡其奉若欽崇之道。則雖今日之百工庶事。庶可從此而釐。而其盛德大業。可以成位於中矣。殿下所以今日答上天眷顧之道。其不在於斯歟。臣四朔危疾。氣息奄奄。神識全昧。無復生人之事。尋常辭說。亦不能酬對。況於國家之大節。聖上敦勉之重顧。何敢僭論矣。所陳一二妄言。亦出於臨死願忠之志而已。他不敢與焉。瞻望雲天。伏地涕泣。不知所達。矧今因山有期。告遷不遠。臣無路起身運動。畧伸臣子之節。則區區賤分。死有餘恨矣。臣益不任哀隕俟罪之地。傳曰今觀奉朝賀儒臣勉戒之語。畧而切實。感歎耆舊自得眷眷之誠。原書啓留中。朝夕服膺之意。更遣史官竝爲傳諭。十月史官洪重一</text>
<title>回對 十月</title>,<text>臣昨奉明旨。猥上一對。而愚陋疾病。昏昧已甚。上不能仰贊其萬一。敢獨以聖人所傳天道之遺意。竊效愚悃。只切僭妄之懼矣。不意今者聖上親賜十行之批。特加優納。乃使近侍來宣。此雖出於聖上好問好察。以致其丁寧重愼於天戒之意。而至以是寵之。愚臣則何以堪之。臣伏地拜稽惶隕震越。不知所以仰對。別諭。嗚呼。帝王之學。異於韋布。苟非終始典學。何能做位天地育萬物之功哉。顧予否德。叨天丕基。日夕乾惕。如履薄氷。凡所以講求治道。靡不用極。而學不足以涵養本源。政不足以挽回丕運。此予之必致山林抱道之賢。欲聞朝夕納誨之益。而祗緣誠禮未至。遐心莫回。予心慚恧。當復如何。況且近日以聖學輯要進講筵席。處今經幄之中者。非不詳細講討。而至於窮格之工啓沃之方。捨其經學之士而何求哉。況今旱魃肆虐。歲歉已判。社郊親禱。圭璧遍薦。至誠未格。甘霈愈邈。言念民事。若恫在己。此時抱負德望者尤豈可一向邁邁。固守東岡。不思所以補予不逮哉。須體至意。卽日登道。以副予企待之望。辛亥六月</text>
<title>回對</title>,<text>伏惟日月不居。先大妃殿諱辰奄屆朞月。臣病伏瞻望。仰念聖思追慕莫逮之痛。益切哀隕。此時灾旱又孔劇。以貽我殿下憂遑。至於親禱郊社。圭璧旣卒。而未致甘澤。殿下之爲民勞瘁極矣。而亦復日三開筵。講學不懈。以聖志之若此。靈應猶靳。是何神意之茫昧也。乃此開筵之日。不替延訪之意。至有招來之命。亦及陋臣。臣之庸愚無用。卽聖明之所嘗悉也。猶且未暇言此。卽今衰疾沈痼。日而益甚。床席奄奄。常有朝夕難支之勢。寧有起身運步。得近軒陛之計哉。以此賤陋之狀。無復更瞻天日之望。今於明命之下。臣北望宸極。但有伏地涕泣。不知所達。別諭。昨日陵上蹔時相接。悲擾不能展懷。今聞明將還歸云。不勝悵然。切欲賜對。而方以兩殿榟宮加添未果焉。且念老人難於勞動入來。明日回鑾時來待於路左則可以接面。史官傳諭。長陵遷奉時行在所別諭</text>
<title>辭周急疏 壬子</title>,<text>伏以臣之愚賤。疾病摧殘。危喘凜凜。朝不謀夕。而生逢聖世。獲沾至仁。亦及枯朽。一息猶存。迄今苟延。亦一異事也。前臘伏蒙有朝家歲時米酒之頒。其盛澤至矣。卽所謂長吏存問者是也。首歲又特軫聖念。垂問死生。申以酪餌之珍。幸以蘇活。扶持及此。莫非恩私也。不意今者恩命忽下。乃有使本府周急之賜。此古昔王者所以待士之禮甚盛。後世未有也。然亦必自有其人當之。臣是何人敢叨此數。聖世之化。雖云無物不被。若如此濫冒則臣實有不敢者。蓋朝臣之出身奉職者。老不任事則玆事亦有之。今臣是草莽賤品。未嘗有廩食得與於公家者。到今垂死之日。豈敢以口腹賤陋。仰累於聖朝哉。曾在戊申入朝之日。嘗有此殊賜。臣陳疏申聞以無勞勩受厚渥。謂不敢當。聖明想亦俯燭矣。矧伊今者八路饑荒。民命近止聖慮宵旰。拯濟莫給。若其爲患。是不特軍旅之際而已也。臣之無似。又豈敢廢伏田廬。獨蒙此優異之澤哉。伏乞聖慈上念國家之典常。俯察微臣之素分。筵敎錫賚之典。許令收還。俾恩數毋至屑越。賤分得以粗安。臣不勝大幸。臣無任惶隕感激徊遑戰薄之至。答曰省疏具悉卿懇。見卿久矣。思卿切矣。觀卿疏若見卿。心深欣慰。至玆周急之命。乃尊儒敬老之意。卿勿過辭。安心領受。別諭。予之見卿。今已五箇年矣。思卿之心。日夕奚弛。今因酌獻先聖。從簡視學。卿以養德山林。所帶之職。乃國子敎胄也。適値此會。予欲致卿。尤倍恒日。卿年雖高。筋力之强業已知者。玆遣史官。諭予殷勤之意。卿須體此意。卽日登途。同參講席。用副儒林之望。癸丑二月史官李時弘</text>
<title>回對</title>,<text>垂死賤臣。徒有一息未泯。而長在昏瞀中。無復人世間事矣。伏聞近者玉候調攝。已復天和。且將駕幸澤宮。親行舍菜之禮。此誠聖世之大慶。斯文之盛典。擧國含生。莫不歡抃。而乃復聖念軫及於賤臣。招徠之命。至下於草萊。天語煥發。恩諭藹然。五載間懃眷之旨。若天日之覆照。臣拜手莊誦。衷情感激。不覺涕淚之被體也。獨惟臣以此危死之命。當此之時。雖欲起身蠕翹。一望文陛之間。其路固無由矣。然則終復爲人。得以少效臣子之職。今已非此身之所敢望者。聖渥天重。臣罪如山。瞻望震極。撫躬自悼。只恨命窮運盡。終爲孤負聖世之罪人矣。獨抱恩旨。字字感涕。伏地淹泣。不知所達。回諭 逸。</text>
<title>謝周急疏 癸丑三月</title>,<text>伏以臣前月伏蒙聖明特下別諭史官。上來進參於臨雍視學之日。隆旨眷眷。殆非愚臣所敢承者。然而猶未俯燭於臣之疾病衰頓已無人事。無復聞命起動之狀。有此虛辱恩命。枉被草萊。臣瞻望隕越。惶懼無地。而畏於煩猥。亦不敢爲申章伸暴。只自恨結。罪負彌積矣。今月二十二日又伏蒙有米菽魚肉等周急之命。本府以恩命將之。臣年衰而苟活。病痼而不死。無益於人世。徒竊於聖恩。當此民命近止之日。愛欲其生之恩。至於如此。臣於是不敢更事煩瀆。孤負至意。乃敢拜稽恩渥。冒昧承受。則亦當叩謝天陛。少伸感祝。而此又無可望矣。徒然坐受聖廩。重辱恩眷。是臣進退無據。罪戾益深。臣日夜悚懍。死且不瞑矣。批 逸。</text>
<title>辭知中樞疏 逸○甲寅三月</title>,<text>答曰省疏具悉。頃者特敎。實由於尊年敬德。卿何過讓。卿年雖高。筋力尙强。業已知之。日且漸暖。卿其安心勿辭。幡然登途。用副日夕之望。史官金啓白別諭。予之見卿。倏過半十年。思卿之心。奚嘗少弛。卿年雖篤。筋力猶强。春晷舒暢。望卿愈切。今者陞擢。一則尊賢。一則敬老也。須體小子之思想。諒陞擢之非文。幡然登道。副予日夕之望。史官金宗台</text>
<title>回對</title>,<text>以爲臣猥被重命。萬萬有不敢當者。不得已冒死呼籲。徊徨累日。昨纔拜章陳乞。以祈天日之鑑燭。忽復別諭下臨。史官來宣。十行恩旨。可泣鬼神。至其一二寵命。實有非賤臣所敢承聞者。臣伏地隕越。字字感泣。聖諭若此。而臣乃以垂盡之命。無敢望對揚其萬一。是聖渥如天。而臣罪愈重。臣直欲速就溘然而無知也。賤息方此危困。無復承命之狀。已有文字上瀆。伏惟聖明庶幾俯察。臣惟有席槀祈恩。日夜以俟聖慈之有所矜憐而垂許而已。</text>
<title>辭右贊成初疏 甲寅三月</title>,<text>伏以臣少而錮疾。老而不死。犬馬之齒。今八十有六矣。眞元旣竭。病益乘之。每一沈淹。形骸日以殘廢。坐臥不能隨意。衣被不自掛身。一息苟延。駸駸如下山之日。無復人世間生意久矣。況可論官職之事乎。有時瞻望天日。躬自憐悼。常以未死之前。無望訣辭天陛。爲此生之餘恨。不意本月之初。忽有西樞新命。恩旨遠降。臣聞命驚惶。不省所措。職雖閑局。品是卿列。是豈草萊間垂死之臣所敢冒當者。宜卽陳疏自列。而顧臣凜凜之狀。只是尸居餘氣耳。神識長時昏昧。知覺或至全迷。堇以朝晝間少開之頃。倩人呼草。略具短疏。從縣道封進。及此纊息之未泯。得以盡釋其所被職名而就盡。是臣之至願也。不料原疏未徹。乃於本月二十二日。敬奉聖旨。以臣爲崇政大夫議政府右贊成。職牒召旨。聯翩下臨。臣於奄奄之中。不覺震驚錯愕。誠莫知所以致此之由也。此殆臣死期將迫。促其晷刻溘盡。而猶自綿綿未絶。亦一天地間怪事。尙何言哉。至於班資之崇。職責之重。臨死賤臣之萬萬無所似。朝家擧措之萬萬無所據。以臣一縷危喘。固不可以紙筆覼縷。而抑臣之微悃。切有所哀痛迫隘。猶不能無憾於天地之大者。臣請流涕而陳之。藉今臣隨分積仕而進。今距禮經所謂致仕之年。已過十有六年。其不可以用捨進退論者。不但臣之所自知。卽國人之所知也。生而老老而死。人事之常。自古及今。曷嘗有長存之人哉。臣年將滿九十。喘喘於房闥之間。朝暮飭巾以待者。不但國人之所知。卽聖上之所已洞悉也。又況空疎淺弊。雖在盛壯。而無堪於百執事之末者。不但聖明之所洞悉。抑亦天日鬼神之所監臨也。今乃以周官所謂三孤隆秩。忽然加之於未冷之一尸。不少疑難者。抑何故也。臣誠千思萬想。決知聖心之非出於畀以職事。召而使之之意。此不過及其未死。以榮其身而已。則臣之數十年所叨日地虛銜。已是古所未有。天下安有以孤卿之位虛紆。而爲之榮之理哉。惟此一着。可見聖朝之不惜天爵。視爲弁髦之一端。此臣所以憂歎抑菀。不得瞑目而就歿者。不止爲一身之私憫而已也。臣之凜綴。不敢以陽界事自處。治疏祈免。亦有所不遑。而使崇資重任之名。不卽解脫。而遽爾冥然。則必將重獲戾於神明。玆敢收召神魂。略伸至懇。冒昧上瀆。伏乞天地父母。深軫名器之重。哀愍危死之命。亟將臣新授職名資級。並行鐫削。以安須臾未死之心。實終始生成之澤也。臣無任仰首雲天。伏乞祈懇之至。謹昧死以聞。答曰省疏具悉卿懇。今者陞擢。意非偶矣。頃者別諭。亦悉予意。卿須體此至意。安心勿辭。幡然登途。用副望賢之心。史官李光濟</text>
<title>辭右贊成疏[再疏] 五月</title>,<text>伏以臣虛紆重秩。濫蒙寵旨。今有日月。而迄未鐫改。臣日夜憂歎。寢驚夢疑。眠食以至俱廢。垂死之喘。日益凜綴矣。臣之耄荒枯落。無復有生人事之狀。異數隆命。不可以引日虛假之義。前者所陳。旣已竭盡無餘。而只緣誠微辭拙。不能上格高天。俯垂哀愍。致使名器屑越於匪分。恩章久委於草莽。臣雖欲更陳危迫之懇。仰冀仁恩。而神識昏瞀。氣息斷續。實無搆成文字。畢露衷情。如是而朝暮之命遂至澌滅。卒不得收回誤恩。使此職名。叨縻身上。以歿於地。則其所以貽累聖朝。得罪神明。將有不可以勝贖矣。臣誠抑塞蹙迫。不知所出。玆敢更以垂絶之息。仰首哀鳴。以祈鑑燭於天地父母之前。伏乞聖上憐而察之。及臣一縷之未泯。亟命收還臣所授職秩。使臣得以本分就盡。獲免於重戾。則臣生死含恩。宜如何仰報。臣無任瞻天望聖迫切祈懇之至。答曰省疏具悉卿懇。今者貳相之命。待儒賢之意。尊黃耇之禮。卿何過讓。昔漢隱者衰年赴朝。獻策武帝。卿雖養德山林。受兩朝之恩遇。豈乎比此。見卿久思卿切矣。于今此命。非望筋力。宜體寡昧之意。須勿過辭。俟力少間。幡然登途。用副日夕之望。史官洪瞻</text>
<title>書啓</title>,<text>以爲臣賤情危迫。敢復冒昧上瀆。仰首以俟威命。而伏承批旨下臨。不復矜許。反加隆異。非臣所敢承者。不知聖諭何由而若此耶。夫聖人之裁物。如天之化育。各隨其物而賦命。今殿下之處臣者不然。以理物則非其宜也。以任用則非其分也。此豈大聖人盡人盡物各得參贊之道哉。聖旨又引古人事爲諭。此則尤非臣所敢當者。臣本非隱遯者流。只是少而廢病。老而不死者也。而豈意臨死之日。値此非常之恩。以益其罪戾也哉。誨諭諄切之下。不勝感泣。而惟恨微誠之不能上格。伏地隕越。不知所達。</text>
<title>辭右贊成疏[三疏] 九月</title>,<text>伏以時當秋令。聖上有事園陵。玉候天相。法駕遠涉。臨御圻邑。臣民咸慶。相與聚會。莫不祗候稱頌。臣以疾病垂死之喘。身伏海都。車駕幸履近境。臣不敢偃伏自在。竊擬進候起居。瞻仰前路之計。起身三日。廑到通津界上。疾狀添作。氣息奄奄。委身路左。徊徨隕越。無所措躬。今者鑾輿載回。屬車旣遠。臣祗伏野次。無以前進。臣罪至此。不可勝贖。玆敢以文字追上縣道。以冀登徹。庶幾天鑑俯垂察焉。且伏念臣所叨職名。是公府孤卿。其責任甚重。不可以臣愚賤虛帶草莽。以曠天職。事理明甚。伏乞深加聖慮。亟命褫改。還臣素分。以幸公私。千萬至懇。臣無任瞻望俟罪兢惶戰薄之至。答曰省疏具悉卿懇。以伸霜露之感。益切追慕之懷。卿到近邑。予漠未聞。不卽敦召。缺然曷諭。旣渡甲津。來住近畿。胡不見我而欲爲歸往乎。玆命史官。馹馳傳批。仍命偕來。卿須體小子如渴之望。從容登途。一見我副企望。史官許鐔</text>
<title>辭右贊成疏[四疏] 甲寅十月</title>,<text>伏以臣前月路中。冒上一疏。只爲微誠莫達。歸伏俟罪之意也。不意聖上反下隆批。恩諭至重。且以胡不見我而歸往爲敎。臣奉讀未終。感淚交橫。此則臣之罪也。死有餘恨。雖然此豈臣之所得爲哉。疾病從以拘之。義分亦有不敢者。疏末申乞。庶有以俯鑑矣。恩旨之下。臣罪益重。至命史官馹馳傳批。仍令偕來。其以罪爲榮。乃至於此何也。以臣之賤疾若復可進。則豈不及於行在臨御之日。而今乃有追進之望乎。臣瞻仰雲天。伏地隕越。衷情震激。不如溘然之爲愈也。若其史官偕來之命。尤是格外。臣之危病。旣不得運動。已無望應命。近侍留住。將以何爲。徒致恩命之屑越。久貽州府之支廚。公私狼狽。莫此爲甚。此亦臣之罪也。伏乞聖慈亟命收還史官之臨留。俾臣一息未泯之前。獲蒙終始之澤。千萬至幸。臣無任瞻天望聖感祝祈懇之至。答曰省疏具悉卿懇。頃於史官之往。諭予殷勤之意。今觀卿疏。旣已還鄕。以疾辭焉。缺然曷諭。旣知還鄕。相守史官。非誠實底意。姑令上來。以安卿心。噫。予之見卿。今已四箇年。豈不欲一見予乎。卿年雖篤。筋力尙剛。亦已聞知。卿其體小子一欲見卿之意。雖値初冬。日未甚寒。幡然就道。庸副小子日夕之望。</text>
<title>辭食物題給命疏 乙卯正月</title>,<text>伏以歲元當春。聖化方新。臣縷息奄奄。朝暮溝壑。無復仰瞻天日之光矣。獨自憐悼。本月十八日。伏蒙江都府臣以戶曹關文奉行初四日上命。以臣猥從耆舊諸臣之後。有歲初食物題給之敎下宣。乃用米豆魚束。其數十計。以恩命將之。臣聞命驚遑。下拜祗受。不勝惶懼隕越之至。念此實惟聖朝禮遇元老貴重諸臣之例也。豈臣微陋所敢承者。臣誠徊徨蹙踖。不知所措。雖然此亦出古昔聖王優老惠養之意。王政所重。殿下於此。推仁施化。有是大澤。實爲當世之盛典。非係臣一身私義耳。臣欽仰感激。拜承德意。無所敢辭。則固當叩首天門。仰謝至恩。而垂死之喘。無望自效。敢以文字。略暴一二。此又臣之罪也。且伏念今此謬恩。顧莫非以臣忝叨匪分之職。名在卿班。久未褫改。仍循時日。又至經歲矣。臣若未得釋此重命。終以沒地。則是將獲罪神明。貽累聖朝爲如何哉。伏乞聖明亟命鐫褫臣所被職秩。得以素分就盡。則是實爲終始之恩。臣死且不朽。臣無任含恩感祝瞻仰祈懇之至。批 逸。</text>
<title>回對</title>,<text>皇天眷佑我東方。三元首春。元良誕生。此宗社天人之慶。豈環海臣民所自懽忭而已哉。臣廢伏窮海。危喘奄奄。無路自效於舞蹈獻賀之忱。少伸臣子之願。此猶可謂生息人世者哉。臣適於其時。伏蒙不世之渥恩。拜陳一疏。以干天聽。何幸大慶政在其時。而臣獨以窮僻。謄聞旣後。未及以時獻賀。微誠抑鬱。罪悚方切。此時伏承批旨下臨。恩諭來宣。不許賤辭。更使趣命。此則聖上不察於臣之危疾將死之狀。而猶可以爲奔走奉承者也。賤臣筋力已盡。實無仰瞻天日之望。幸以快覩今日。雖有少須臾無死之願。何可得也。伏惟殿下旣獲天授之慶。克念保佑之方。其朝夕護養保傅敎成之義。宜必各盡其道。俾成就無疆之休也。此垂死賤臣區區之祝也。史官臨廻。臣不勝慻慻之忱。敢此拜首以聞。伏乞俯賜矜察。回諭。幸有元良。邦本有托。數朔之內。順經水痘。欣喜曷喩。此時予之欲見卿。奚特望雲霓。卿之筋力猶且康健。此時豈惜一番登道。卿須體慇懃之意。安心勿辭。用副至意。</text>
<title>回對</title>,<text>今天降佑。錫以景命。臣民陰騭。畀以大德。此何如大慶。螻蟻微臣。猶未塡溝壑。得以及此。獲覩盛事。此何如大幸。然身伏窮絶。危喘奄奄。獨未能躬奉慶禮。少伸至忱。僅以文字。敢效一二。惟其罪負如此。其於臣分何哉。今奉聖批。不賜重譴。反下隆旨。寵諭至渥。有非臣愚所敢承者。至若思見之敎。雲霓之諭。天意藹然。怳如躬奉德音於咫尺之下。臣拜稽奉讀。不覺感涕之交流。然而乃使登途。有若可以起動應命者。則竊恐聖人之鑑。猶有所未燭。此實常理之所未能有也。雖以分義之至嚴。臣情之至切。亦何敢望其及此。伏乞聖明俯賜矜憐。曲加恕察。以終天地之大德。則臣死且含榮。長向宸極。感祝無窮矣。伏地隕越。不知所達。</text>
<title>辭贊成疏 乙卯</title>,<text>伏以惟天旣篤宗祊之慶。長申保佑之命。嘉祥不休。元子誕降。未浹十旬。而乃有美疢之候。吉應對時。天和同符。此卽天而授之也。豈偶然哉。賀禮方擧。八域同歡。猗歟休哉。孰不欽仰於是乎。天人之情可見。景命之錫無窮也。臣伏願聖上因此而重警焉。於是而益加勉焉。內而愼其培養之方。外而極其保傅之敎。以盡其少成習慣之功。一如聖人之誨。克臻無疆之休焉。從古聖賢。莫不以此爲第一急務。今垂死哀鳴之情。區區願祝之忱。惟此而已。然顧以臣奄奄之息。廢伏窮絶。無復生人事久矣。前後慶禮之日。引領宸極。遙望呼嵩之地。徒以文字上煩頌祝之義。豈盡犬馬之誠哉。臣之賤情亦已戚矣。雖然臣之所被者。乃是宰府列卿。忝叨重秩。其不可偃伏草莽。虛辱寵命決矣。矧如今此縟禮之節。以致朝儀罔備。臣分闕如。公私虧損。莫此爲甚。臣罪至此。無所逃矣。伏乞聖明亟令論臣虛帶逋慢之罪。卽行鐫遞。因復勘臣所負。以安私分。千萬幸甚。臣無任云云。別諭。傳曰頃者批旨。已諭小子之意。而緣予誠淺。幡然登途。邈然無聞。只自恧焉。卿之年齡雖高。筋力尙强。業已知之。況於昨政。授卿輔養之任。小子雖不逮。未能致山林養德之老。而授卿此任。追惟昔年。心有興感。卿雖不諒小子之誠淺。于今此任。豈乎讓焉。玆遣史官。諭予至意。新涼頓生。可便登道。卿須體小子殷勤之意。顧先儒早諭之訓。卽日幡然。用副朝野之望。乙卯七月史官閔宅洙</text>
<title>回對 八月</title>,<text>以爲臣一息未盡。又將一歲矣。其疾病危困。有不暇言者。千萬不意。忽有新降特命。以臣爲儲宮輔養官。史官傳宣聖旨。天諭至切。誠有愚臣所不敢承者。臣聞命驚惶。感涕交橫。精爽飛越。無所措躬。竊以此時此任。誠莫大之急務。不容少忽。而乃以臣之愚賤。充補其間。以貽廢闕。則聖眷雖重。顧何敢冒昧承當哉。雖然宗祊至計。旣法先朝之故事。保翼聖功。實作此時之首務。今日臣子孰不延頸願死。而敢有所辭哉。然則雖臣之愚陋疾病朝暮將死者。亦何敢徒事遜讓而孤此至願也。第今臣之疾狀奄奄。未卞死生。無計以時趍命。此則臣罪無所逃矣。愼將更以一疏上聞。以請進退云矣。</text>
<title>辭輔養官召命疏 乙卯八月</title>,<text>伏以臣昨蒙史官來宣聖敎。殊恩降臨。眷諭至重。臣仰對休命。拜稽以還。益感周命之維新。而邦運之重煕。由此而臻矣。聖旨至以臣前日批旨之下。不得應命。引以自咎。此直緣臣其時狗馬賤疾而然也。實惟臣之罪也。今日聖嗣受命開署。設置廳僚。有此諸官。天旣錫我以大慶。人於其間。可無奉若而欽承之道乎。今日此事。實宗祊之切計。保傅之至務。竊惟元嗣雖在沖孩之中。其不慮而知。不學而能。上聖之資。本自已具。其可不早加培養而服習之乎。孔子曰少成若天性。習慣如自然。此諭敎之必在早也。放勛曰匡之直之輔之翼之。使自得之。此輔翼之必以道也。今雖或以不能開筵講讀爲言。然若其德性進就之功。聖學蒙養之方。不但主於講讀而已。是將常於見聞動靜之際。可得其知覺好惡之正矣。語默作止之間。亦有其觀感興起之效矣。此其保傅之義爲如何哉。語其職責之重有如此者。而今其所命乃以如臣庸陋無聞。且衰病將死之人。充補其間。以妨重任。豈其可乎。此臣所以徊徨蹙蹜。不敢冒當者。雖然今日之事。跛躄且皆鼓舞。嫠婦亦以忘憂矣。其在臣子。孰不爲之願死而敢有遜辭哉。雖以臣之愚陋昏髦。亦將不計死生。得一趨命。是至願也。但今臣之疾狀。去四月中重患瘧病。十有餘日。纔經一月。而至六月初。再患瘧病。又十有餘日。今幸住歇。而此本老境危疾必死之症也。其間數月。出入死生者累矣。形骸盡脫。氣息無餘。至今床褥之間。不能運動。以是奄奄之狀。安有起身登程之望乎。然而於此若復使得以調息。更加旬月。賴有回甦之意。則臣敢不忍死趍進。以爲一瞻重光之計乎。伏乞聖明曲加恕察。許臣仍舊淹伏。容臣以時調治。得保餘喘。以待進退千萬至祝。臣無任兢惶感激瞻仰祈懇之至。謹昧死以聞。答曰省卿之懇。今授卿此任。豈偶然乎哉。意卿卽日幡然。因卿恙之尙未快瘳。乃有此陳懇。其用爲卿悶焉。其於神明所相。自可身康。且觀卿章。有待强健上來之意。深用欣焉。輔養此時專屬卿等。其他節目先爲擧行者。自有近京輔養官。而小子望黃耇宿德。一倍于心。卿須體小子之至意。顧今日之先務。益加善養。待快愈卽日登途。用副日夕望卿之心。史官尹敬周</text>
<title>回對</title>,<text>臣冒上一疏。以待進退之命。伏蒙批旨下臨。親降天書。聖渥至重。臣伏地稽首。怳若昔年親奉天威於咫尺之下。衷情震激。不覺感淚之交橫。且以臣之賤疾。至勤聖慮。不知賤臣何以得此於聖朝也。方今聖嗣誕膺景運。有此早諭之敎。實爲莫大之務。此則上下神人之所顒望也。豈獨聖意之所眷眷者哉。臣於此誠不敢計一縷之命。而有一進叩稽於天日之願也。聖明已有下諒。且賜藥物以濟之。臣從此日夜調治。若得天假之命。差有少間。則謹當扶曳殘喘。一聽命於震邸之下。敢此仰對。</text>
<title>辭贊成祭酒疏 以輔養官爲行相見禮。進詣江村。辭實職疏。</title>,<text>伏以無似賤臣。猥被補養聖嗣之命。其職任之不稱。筋力之難强。有不暇顧。唯以一瞻元嗣歧嶷之儀是急。不自揣量。擔曳登程。作行半旬。來伏江郊。如縷氣息。漸盡於撼頓之餘。不得不蹲滯旅次。以爲調息進退之計。而莫重相見之儀。緣臣而遲退。臣罪至此。益無所逃矣。第臣見帶政府贊成之任。前後累陳祈免。未蒙矜許。虛帶苟延。日夜惶慽。已有年所。今因出應輔養之命。濫冒非分之本職。則不徒從前祈免崇秩之義。終歸虛地。臣之前後處義。實無所據矣。伏願聖明特察臣危迫之懇。亟遞孤卿重任。國子兼帶。特以散秩。俾預相見之禮。是臣之至懇云云。答曰省疏具悉卿懇。觀卿所陳。知卿將爲入城。深用欣焉。所辭本職。卿於昔年參贊之任。旣已謝矣。今者此職。其何過讓。昔日山林養德之士。名宦於朝者豈鮮哉。予雖涼德。職則古也。亦何不量。卿須體小子之至意。安心勿辭。卽日入來。</text>
<title>書啓</title>,<text>以爲臣旣承嚴命。來伏江郊。則固當漸次趍詣。故今纔進伏郊次。而累日擔曳之餘。賤疾頓劇。筋力無餘。實無作氣入對之望。若得淹伏數日。調息神氣。則庶可有趍造之路矣。朝入文字。亦陳此意。而聖批不諒。過有史官偕入之命。此則尤是格外。惶隕迫隘。不知所處。伏乞聖明亟命收還史官。許臣遲留。得而隨便調治。以俟處分。而神精昏瞀。氣息危綴。懇迫之忱。未能盡暴。祗自惶恐罔措云矣。</text>
<title>辭賜糧饌及擇給公廨疏</title>,<text>伏以臣於入城之日。獲蒙聖慈曲察。收還偕入之命。使臣得以任便將息。私心感結。無所容措。累日調攝。筋力之澌綴無餘。危喘猶在奄奄之中。一登天陛之願。尙爾稽滯。臣誠惶隕悚憫。而昨有眞殿奉審時入參之敎。臣聞命怵惕。罔知攸爲。今臣犬馬之齒。已迫昏閉之境。兩眸矇瞀。無異瞽師。其何可妄進於御室咫尺之下。而況又使臣隨參於大臣列卿之後。此臣之不敢爲承命之計者也。不意今者伏承題給糧饌擇給公廨之命。恩數曠絶。逈出尋常。臣於此益增霣越之至。臣之今玆一出。冒進輦下。只爲一瞻天顏。兼奉儲宮之盛儀。以伸愛戴之忱而已。不過旬日之間。何可以口腹貽累公家。虛叨誤恩。徒取哺啜之譏哉。至於就館官舍。亦非私分之所敢安者。伏乞聖明諒臣至懇。亟收前後恩命。俾臣得以安意就息。以靖私分。不勝萬幸。答省疏具悉卿懇。奉審之命。意固有之。而所懇若此。此非扶腋出入之處。特許所辭。公廨擇給之命。京兆草記業已下敎。以安卿心矣。糧饌柴炭。乃禮待黃耇之意。物亦不腆。其何過讓。卿其安心領受焉。</text>
<title>辭贊成輔養官疏 乙卯九月</title>,<text>伏以臣日昨告歸。奉辭於建極堂親賜臨視之下。威顏咫尺。躬奉提携而詔之。兩手雙擎。只有感淚交流。至今屢日。晝驚夜疑。神魂飛越。不知此身之已在海隅窮寂之外也。念臣以至愚極陋。猶且未死。及至今日。復近耿光。獲叨奉命於輔胄開筵之日。乃敢以首先詒厥之謨。上而本於聖躬導達成就之責。下而切於僚臣元良侍座。竝受監臨。以對我貽哲之命此。國家大事。天道莫重焉。誠願殿下於此亟加勉焉。敬之愼之。默以誠之。對越欽哉。以保佑無疆焉。仍伏念臣衰病將死之狀。聖明旣已監之。傍觀亦皆憫之。是於人世之事。已無可言。況如職事之任。又何可與焉。今此輔養之命。其責任之重。已如所論。今臣旣歸矣。其所被職事。不可一日曠缺。以廢至務者決矣。伏乞聖明仍下臣疏。使之遞改臣名。而遂卽出其任。俾無時月之間少有瘝闕之憂也。至於贊成職命。尤是格外。貳公重名。豈臣庸陋所敢猥授。今玆入朝。冒沒一謝。非只爲朝儀所在。以其體例拘之也。亦所以明臣忝竊無狀之罪。以待其勘處刊正之得所也。伏惟聖上更下明命。亟令刊改臣所受職秩。終使朝體得尊。微分得全。是臣雖死之日。猶生之年。臣不勝大願。臣無任瞻天望聖感祝祈懇之至。答曰省疏具悉卿懇。頃者見卿黃耇之顏。猶今在眼。心嘗欣喜。而但倏忽尋鄕。思卿冞切。前席勉戒。佩服身心。予雖涼學。豈不猛惕。其於本職。允合於卿。其何過讓。其於兼帶。卿雖在鄕。亦有他官。其何讓焉。卿其須體前席殷勤之意。安心勿辭。報冬寒緊其善調養 史官逸</text>
<title>辭贊成輔養官疏[再疏]</title>,<text>伏以臣於前疏。敢以輔養職事之宜出代。本職忝竊之宜卽刊改者。仰籲危懇。而耗竭之氣息益以凜綴於行路之餘。不能畢寫衷悃。上感天意。而虛縻重命。又有日月。若復仍以溘盡。是臣將益負罪恨於無窮矣。噫。臣今日豈有一分生人事。而頃者忍死一行。誠以國家無疆之慶。猥有命於調護之重。其未死志願。惟有急於重离之一瞻。不暇以途間顚仆自恤。人或疑臣老妄。臣亦自怪其不遂死而生歸也。一息雖存。朝夕不可保。臣之其時告歸。卽爲永訣。官名職務。更何可論。況臣祛虛文務實德。仰贊詒燕之謨。而今乃自蹈其失。身帶虛銜。以妨擇人委任之實效。其自欺而欺人。罪不可勝贖。而其如虔躬積誠對揚體命之意果安在哉。臣若不卽祈免。殿下亦且一向靳許。上下俱以虛文將之。至於徒爲習俗之日誤。則聖嗣何觀焉。此臣所以日夕憂悸。縷命益不耐於晷刻者。殿下獨不爲之憫恤垂絶之喘。俾於未死前釋此諸任。瞑目歸盡乎。至於兼帶輔養之出代。殿下雖以亦有他官爲敎。三員之中。只一人在朝。如臣者已不在人數。尤何可虛以此任。一任曠廢。不思所以廣選德義。左右輔翼。以盡其玉質成就之美哉。且伏聞近日有藥院問候一事。不任遠切憂慮。而本廳之官。進而問候。亦無以備員而俱儀。其誠禮虧缺又如何也。伏乞聖慈特以哀憐臣將死之命。亟收臣匪分諸銜。俾免於徒以虛文末習而無益實事之罪。臣雖卽日殞絶。庶無餘憾於冥冥矣。臣無任瞻望宸極激切懇禱之至。答曰省疏具悉卿懇。深惟黃耇心猶戀戀。今日法講。見卿侄之入侍。諭予眷眷之意。命往傳卿。卿章適到。若見卿焉。黃耇宿德。雖曰在野。其名可尊。豈輕許副。至若未參候院。又何傷乎。卿須體此意。安心勿辭。其須益善養。此批特遣俊一傳宣</text>
<title>回對</title>,<text>臣冒上一疏。敢申前懇。而伏蒙批旨愈益優隆。不賜矜許。反加眷恤之意。逈出尋常。臣之侄子俊一幸忝新恩。適當入侍近密。親承聖敎。天語諄諄。諭之以勤懇之旨。俊一含命來宣。備布前席聖諭。臣聞命惶霣拜稽。若復親奉提携於咫尺之下。叔侄相對涕泣。而餘喘求死。乃復蒙荷大澤若此何哉。閤門感祝。罔知所報。第惟臣之所陳乞祈改職任事。終未蒙聽許。每加慰諭。有若例讓。豈聖意以爲今此之任。可以虛帶淹過。任其瘝廢者哉。此臣之罪戾日以益深。恩諭之下。惶懼閔菀。伏地淹泣。不知所達。</text>
<title>王世子冊禮時貳師辭免疏 丙辰</title>,<text>伏以臣於前秋宮筵之日。躬奉盛禮。旣伸慶祝之願。仰贊惟新之體。雖由此退而卽顚溝壑。無復有恨矣。奄奄殘息。至今經歲。惟有一念延頸長在祥雲之下矣。第臣癃廢將死之狀。臣旣已呈身以自現者。而聖鑑於此。實以俯燭而垂憐之至矣。此臣數盡命窮。形神固已全亡。日就澌滅。自是常理。無復異者。惟是凡臣所被孤卿諸職名。無非臣之大罪。而今玆新春。將有冊成大禮。備設宮僚。不意猥以臣復加春坊少師之任。處以賓客諸僚之右。垂死之身。又聞此命。驚惶震越。食息俱廢。殆不自保。以日促其死亡矣。此其事雖曰因夫前日輔養之官。敍從以爲此也。然而其名位自異。有非如前未有官名之比也。此實非愚臣所可重添。以益其罪戾者也。況此垂盡之命。方當禮慶之際。虛紆職名。先遂溘歿。則其所以貽累聖朝。負我元良爲如何哉。此臣尤日夜憂遑。將不能支朝夕者也。伏惟今者天時旣叶。吉月臨至。春宮大禮。計日將擧矣。擧國臣民。孰不懽頌。跛躄亦皆鼓舞。而臣獨一縷沈淹。神息昏瞀。旣無起身以自致於陪從之列。而伸其抃蹈之忱。則惟有早先陳乞。鐫解其所叨職名。以祈免於忝竊之誅。庶可贖其萬一矣。今始收召惽懵。以伸哀鳴如此。伏乞聖明曲加矜憐。亟命刊去臣春坊重任。仍許盡收臣所授諸職秩。俾得安意自盡則臣死生終始。莫非聖澤。而亦將有以輔于重輝之盛禮矣。是臣死且爲榮矣。臣無任瞻天望聖感祝祈懇之至。答曰省疏具悉卿懇。今者兼帶。乃是例兼。見卿之後。心尙眷眷矣。欲因此時復召。而向者入侍。知卿筋力矣。欲諭不諭。今觀陳章。若見卿焉。日氣尙暖。尙有旬餘。卿須體小子殷勤之意。惟今卿所兼之重。安心勿辭。量其筋力。從容登道。用副此意。</text>
<title>冊禮後辭職仍陳戒疏</title>,<text>伏以天時叶吉。景運惟煕。惟我王世子欽受冊命。正禮春宮。此宗社休萬年體祥。豈一世臣民慶福之涵濡而已哉。垂絶賤臣一縷未盡。猶幸及此。快覩得申贊祝之忱。是天地一大澤也。然而今臣神息已盡。徒一僵尸。終未能攀賀於呼抃之列。瞻望雲天。獨切感涕而已。惟是臣所被職名。是貳公之重也。所兼宮僚。又是少師之稱也。然且跧伏草莽。偃息自在。當此大禮之時。亦不能積誠盡懇。以祈罷免。乃使朝儀不備。宮僚闕員。終至貽累盛禮。孤負聖世。臣罪至此。無所逃矣。此有司之所當卽先劾正者也。伏乞聖明亟賜鐫削。仍令勘處焉。今臣旣已癃廢垂盡。無由得申慶祝之忱於天陛之下矣。今於請譴之章。不敢不一陳將死之言。以冀聖明垂察。其情亦戚矣。昔周召之告其君。言皇天之命而戒之曰。無疆惟休。亦無疆惟恤。嗚呼曷其。奈何不敬。于今聖嗣新受命東宮則又其所謂若生子。罔不在厥初生。自貽哲命。亦是也。其所謂惟休者。今斯慶之也至矣。若其惟恤。又將如何。其所以首先建極之本。殿下宜自知之。元良亦宜自求之。殿下作之於上。聖嗣繼之於下。殿下於此。必對越在天。精一執中。一德不懈。以立人極。以授聖嗣。所謂貽厥之謨。躬先率之。以燕翼子。爲萬世基本是已。其謂曰奈何不敬者。政爲此也。此則殿下之所當體之者也。若言其功用則臣於前日敢以文王之事陳之。文王所以緝煕敬止。非徒謂其於穆。而是寔爲至善之綱領。純亦之本事也。思齊詩一篇。備言其功。其無斁亦保一章。又乃其傳神處也。故其下文遂以肆成人有德。小子有造。以譽髦斯士爲言。文王之所以作成斯人如此之盛者。政以此也。殿下誠以此成就聖嗣。聖嗣受之善繼。以成大孝。其謂曰罔不在初自貽哲命者。又如是也。此則聖嗣之所當則之者也。臣竊伏惟我祖宗朝儲嗣凡在沖年之時。在下之臣。皆建請先設輔養之任。以成其保佑之道。其意可見也。嗚呼。往年之事。尙堪言乎。小毖之戒。其可追乎。殿下於此。可無衋然而傷。惕然而警乎。此在殿下重加戒懼。內而克正阿保之任。外而克重賓傅之責。左右前後。罔非正人。無有邪氣干其間。以之保佑無疆焉。其有務於惟恤者。又莫大乎此也。伏乞聖明留神焉。臣神識昏瞀。無所省察。僭猥及此。言不知裁。伏惟聖上恕其愚而察其衷焉。臣無任瞻仰頌禱干冒悚懼之至。答曰省疏具悉卿懇。欣喜之中。所勉切實。深用感歎。可不服膺焉。今卿在鄕。心雖缺然。其所未參則業亦知之者。卿須安心勿辭。其宜善攝。</text>
<title>回對</title>,<text>冊禮旣慶。八域同懽。惟臣一息猶存。獨不能身奉盛儀。以伸微誠。徒以一疏。遙望陳情。窮蹙之地。無所逃罪。伏承聖批。特加優容。寵諭愈隆。其所上愚淺。亦皆嘉納。垂死賤臣。何以得此。雖卽顚溝壑。無復餘恨。而惟是朝暮之命。罔所圖報。孤負聖世。區區賤罪。到此極矣。瞻望震極。伏地隕越。不知所達。</text>
<title>辭周急崇祿疏 丙辰</title>,<text>伏以臣一疾沈淹。自春徂夏。殆已半年。奄奄將盡。無復生理。臣身帶春宮輔貳之職。瞻仰戀結。感思日以益深。而離違曠闕。乃至於此。其如罪負之多何哉。臣又於今年春和之令。有賜諸老臣米菽布帛之命。三月中臣亦隨諸臣後。獲蒙恩賜。其數猥多。豈賤臣所堪承者。然此本聖上優老恤窮之典。出於王政施仁之首。非臣分所敢辭則亦當叩謝以伸微誠。而臣則闕然。向者宮闈有傷癘之慘。驚動聖慮。奉慈殿移御。大小奔走。百僚庭候。臣則淹伏鄕廬。罔所知識。名在重秩。凡有禮節。都無所預。其於臣分爲如何哉。不意今者伏蒙恩命又下。特授臣資階。加以崇祿重秩。臣聞命驚惶。無所措躬。竊伏惟惟此曠世異數。前古所未有之盛典。不知微臣何以至今未死。獲奉大澤乃至於此也。於戲不忘之頌。於此極矣。追感昔日。不任永慕涕淚之交瀉也。蓋此實出於殿下追先王之大德。永孝思之惟則。有此敷錫之命。覃及在野之賤。此聖世之一大盛化。非臣子所敢與辭者也。禮當稽首天門。以肅恩命。以效臣節。而臣之氣息已無及此。虛紆寵渥。偃伏逋稽。臣罪大矣。而臣神識昏瞀。閱月不省。今始略將文字。敢效一二。此豈臣之誠禮也哉。且伏念今玆前後異恩。皆由臣忝授匪分之職。猥在孤卿之列。以致罪戾。隨事層積。每至於此。實非將死之臣所可堪者。敢乞天地父母之仁。以臣濫授職秩。盡許刊遞。俾得以微分自盡。則臣之生順死榮。莫非聖澤。臣不勝至祝。臣無任含恩戀德感激隕越之至。謹昧死以聞。答逸。</text>
<title>回對</title>,<text>臣蒙恩而輒致辜犯。請罪而反被加恩。此臣所以日夜憂遑者也。今臣所被曠絶之殊數。不比尋常。而臣孤恩蔑禮。其罪負之深重。賤情之缺然。莫此爲甚。而伏承恩批之下。未蒙誅譴。反施優禮。臣席藁窮荒。無所容措。臣危喘不死。猶是含恩畏威。秉彝未泯。只有祗伏以俟威命之下。而惶懼震越。不知所達云。回諭 逸。</text>
<title>端懿嬪喪視事燕居服色議對 戊戌三月禮郞李善行</title>,<text>愚陋賤臣。跧伏草莽。矇無知識。於禮學實昧昧。雖尋常士夫間禮節。未敢妄論。況於大朝之禮。喪變之制。敢有所與議乎。禮官忽臨於田廬。有此詢蕘之擧。臣誠惶怖震慄。不知所措。然嚴命之下。臣旣不敢逃避。亦不敢徒然無禮。重辱上命。以增死罪也。臣於朝家典禮。實未嘗有學。第伏聞今此嬪宮服制。聖朝旣改時制。定用古禮。是復古之盛義也。其間視事服一節。其隨時節目。在古未見可證。竊念周書康王之誥。有釋冕反喪服之文。如今五禮儀服制中諸臣進見皆吉服。又朝士有服制。在朝服吉服。則雖古之人君。其隨時吉匈。各用其服。義亦同此耶。若蘇氏譏其失禮者。直以三年大喪言之也。臣以迷陋之見。無所徵信。徒用時義。敢以臆說如是僭妄。不勝惶悚隕越之至。</text>
<title>端懿嬪喪服制議對 戊戌十一月</title>,<text>千萬不意。禮曹郞官來臨下土。以端懿嬪服制隆殺之節。有所詢問。臣惶隕震懼。不知所措。誠不敢妄有所爲對。且臣伏見議禮之臣。專用一部古經。必以變後世復成周爲言。其義甚重。尤何敢有所容喙。雖然竊伏聞古禮爲舅姑期。爲子婦大功小功。自唐開元爲制。增爲舅姑三年。子婦爲期大功。則以至宋朝若大明若我國家。皆用以爲定制。在下若朱子大賢。亦著以爲定禮。已成後王之一法。豈非孔子所謂吾從周之義也。而雖有後聖。其於三重之制作。有未易容議故歟。今此所論。必以主正統服一圖。其他圖說皆不論云。則此只主尊君而爲言。非所以通論於禮也。然喪服中其他服圖。獨非儀禮之文與。其妻爲夫黨服圖。爲舅姑不杖期。亦是周公之經也。則如有後王欲爲制禮作樂。必須從源頭理會。先定其舅姑服。然後子婦之服可從而斷也。不然舅與婦。相報異法。君與臣三年異禮。聖王制作之道。恐不如是也。且以爲有適子無適孫之說。獨取於王者禮。以爲人君服功服之說則恐或未考也。其又以爲邸下當服不杖期一節。則君世子大夫適子皆爲妻服厭降爲不杖期。諸傳記古禮皆有明文。此則議者所論竊恐不可易也。愚陋賤臣素無禮學。其膚末之贊。豈足以備蕘說。徒以畏於慢命之干。前日僭對。已極汰哉。今又沿襲謬誤。冒昧至此。不勝伏地悚慄之至。</text>
<title>辭對朝晡哭臨受杖議回啓 庚子七月禮郞韓斗一</title>,<text>臣伏念昨年因一時邦禮所未有之事。別有廣詢博採之擧。好問之聖。不擇蒭蕘。如臣賤陋。亦及於詢問之數。臣於其時實切惶懼。不敢徒然無辭。坐辱朝命。妄有所一二獻說。僭越已多。而其間昏謬妄對之失。出位犯分之誅。有不可勝贖矣。若因以襲謬。時有禮議。輒復因循周詢。竝及於無似之賤臣。則實非臣之愚昧所敢與聞者也。臣民無祿。聖考賓天。率土崩心。朝野殞裂。其於喪服之節。致愼之道。靡不畢備。而其間一二儀文。又有臺疏之請。復此下詢於草莽之中。臣誠惶惑不知所出。凡此數節者。卽是舊儀常典之中。有欲追加添新之事耳。此必邦家禮意本有隆殺之節。而朝中之事自當裁處於其間。非可有及於分外之疏賤。而亦非庸陋如臣所能與其萬一者也。臣何敢强其所不及。妄有與論。重犯不韙。以貽朝議之羞哉。臣於此無以敢仰對。惶隕震悚。只有俟罪而已。</text>
<title>朝官燕居帶議對</title>,<text>臣每於朝命格外詢問之下。有不敢因循爲例有所僭論。其賤情悉暴於頃日之對矣。聖明不復加察。今者禮官復以詢問之事來臨。臣於此惶隕震悚。轉加一倍。誠不敢妄有與論。重觸罪戾。第臣於朝命之下。輒復違慢。屢干嚴誅。實所萬萬窮蹙。而又其臣下燕服一節。在臣賤私。亦不能無仰以自別者。玆敢略暴一二。臣於天崩之初。自闕外成服退歸。臣意以爲成服則旣有衰麻在焉。燕服乃以布笠布衫則帶之用布。亦無異也。考之於古朱子書白巾白帶及布公服布革帶諸說。如此證之。於今己亥甲寅兩大喪之日。亦無燕服麻帶矣。遂仍着布帶不疑。實與今都憲臣李喜朝疏陳者。同一其事也。及自諸儒士以下皆以布笠麻帶成服然後。他無燕服之節。而以其成服麻帶常着。則乃與燕服之布帶。遂成斑駁。有此紛紜。臣於此若無所容。其不敢與論。豈特同浴之裸體而已。玆敢引以自暴。以祈勘處而已。然竊伏念今日朝中公服。亦用布帽布裹帶常在朝堂。此亦本於朱子說也。今以燕服之布帶爲異。則朝中布裹帶。獨不與私室之儒生庶人等麻帶。反爲倒置耶。此臣之未解者也。臣謂此必通融而定制焉。可以大小相稱矣。至於在喪人成服在前。前銜士人無衰麻。故疑於其服。今旣著令衰麻則其成服衰。將何異於諸人也。其常着之服。古禮大夫士其在爵無變。曾子問所謂有君喪服於身。不敢私服。其殯葬亦常之君所云云。以此故也。後世雖公卿大夫。若一朝有親喪。卽解官歸家。無復之公。同一士人矣。此禮無復用之。今在喪旣去職在家。則其在家私服。似與士人一也。今日前銜士庶。雖曰服衰。實與曾子問所述在官者不同。若使擧國人皆如古大夫在爵之禮。不敢私服。則朱子君臣服議義。其例豈有如此耶。凡臣所聞如是。而此皆實以臣之私心所竊爲疑者。有陳暴而已。不勝伏地悚懍之至。</text>
<title>新授職人追服當否議對 庚子八月</title>,<text>臣竊伏聞國恤卒哭前前銜復職。筮仕初陞者。皆以白布爲帽爲公服。熟麻爲帶。蓋凡服不得再制。初不衰麻者。事異聞喪。則不得追服故耶。今則皆已爲衰麻也。但士人無正服冠裳耳。然其冠帶難於再制。與達官之不得追杖無異也。不得已仍其舊服而只加以常用公服而已耶。凡此實以臣之所竊爲疑者。如是陳暴。不勝悚慄。</text>
<title>辭對練帶議回啓 辛丑六月禮郞趙命臣</title>,<text>臣以前後禮詢之下。不敢因循僭論。以干罪戾之狀。曾竊仰暴。固已聖明俯燭矣。前秋憲臣疏論朝臣練帶一事。臣自以服布之故。乃敢引而自列。以效自劾之意。非敢爲獻對之例也。今者以諫臣疏陳練服事。禮官復爲下詢。又何聖明不諒。每辱朝命若是。臣之昧昧。有不敢與論者。已盡於前後上辭。則今何敢强其不及。妄有論列。以重其犯分之誅哉。諭旨之下。不敢承當。伏地戰悚。以俟威命之加而已。</text>
<title>辭對明陵誌文事議 甲辰閏四月</title>,<text>逸。</text>
<title>嬪宮議號議對 史官鄭重器似是辛丑壬寅年間當考</title>,<text>臣凡於禮詢之事。不敢與議。而況此國家所不常有之典禮乎。雖然以諸臣所考故事觀之。蓋國朝故禮。嬪宮其初冊嬪時。必有一字稱號。如今內命婦嬪號之稱無異也。至仁宗爲世子冊嬪時。必以其儲宮之尊。與內命婦各有階品之類自異也。乃不用一字爵號。而只稱世子嬪。以尊其禮也。其間德嬪雖復用舊例。有其爵號。其時或有委折而然耶。自此以後則仍不用爵號。遂爲定禮。蓋以五禮儀冊嬪時。其禮本如此也。今玆嬪宮其初冊嬪時。元不用爵號。用其尊禮之儀。則今何可反用所無之爵號。復如內命婦之爲乎。但將來春宮正位之日。殿下稱號當有區別。則嬪宮邸所或別作宮號。如古稱南宮北宮或二字之類。以別其號則未知如何。旣無前例。如是妄對。不勝惶恐。伏惟上裁。</text>
<title>服制儀節議對 甲辰八月進闕外哭班時</title>,<text>天崩之痛。號隕罔極。臣忍死扶曳。來伏闕外。此時忽有禮官下詢禮節之事。臣分之不敢與議於如此邦禮。固已有素。今於此益增惶隕。不知所達。第念今服制之節。旣遵五禮儀。且有先朝增修定制。則以臣愚賤。尤何敢容議。至如四殿服制所定。以至文武百官服節目。旣盡於古禮。且無所差於國典及五禮儀。則實爲允當。無敢別議。竹杖管屨。是出於唐子添入之節。而旣據古禮。亦無可論。其中獨白衣冠終三年一條。前銜朝臣旣移入衰麻之制。而生員進士生徒獨以白笠白衣爲制。此視古禮齊衰三月。則白衣笠太輕。以三月之期則終三年太過。在前諸儒以此爲疑。今若以生布笠生布衣帶受服。至卒哭改白笠白衣帶以終三年。似不失於古禮齊衰三月之意。亦無違於國朝白衣冠終三年之制。其在酌古參今之道。恐或得宜。且別監各差備若正兵甲士等條所服。五禮儀用麻帶。而今以布帶磨鍊。此則從五禮儀似宜。而第惟膚淺之見。不敢質言。伏惟徽裁。</text>
<title>香室祝辭議對 甲辰八月</title>,<text>臣纔以服制節目之議。略有獻說。不勝惶愧。今玆禮官以香室祝辭變禮。復有下詢之擧。如此邦家莫重之禮。臣又何敢與議。然伏念此則祖宗朝當有已行古事。非愚臣臆見所敢仰對。文獻通考諸書。略有可考。終莫如祖宗朝實記古例。惟在聖明亟命考據而遵行之爾。伏惟徽裁。</text>
<title>大妃殿服制議對 八月</title>,<text>今玆禮官復以李仁復疏論王大妃殿服制事。有所下詢。臣不勝惶隕。國家服制。出於國制。歷朝皆以此遵行。從周之所以寡過者也。雖以先朝事爲言。其時辨論。只在言者。而其所遵用。唯有國制。臣於昨議。亦略有所爲說。今何敢別議。至以端懿王后喪服朞制爲說者。此則古禮大功國制朞年。同是一例。而國制之服長子長婦竝在朞年。先朝取用。蓋亦以此。而今指謂三年之義者何也。臣於其時亦猥蒙下詢。妄有獻對。有今之朞年。卽古之大功。古之大功無有三年之義之說。今者乃以此爲證。而謂今日事反有降殺。則臣誠不勝其惶懼。無以敢仰對矣。伏惟徽裁。</text>
<title>永徽殿告文屬稱議對 九月禮郞尹尙白</title>,<text>臣昨於闕下奔哭之時。妄一二獻議於嚴廬哀疚之中。方切愧懼之心。今以永徽殿告文屬稱。復有下詢。又何敢與議。第念今此聖上所取於哀嗣字。正爲可據。禮曰喪稱哀子哀孫。祭稱孝子孝孫。則哀字孝字。不可易者。而其復用嗣字。雖出於通變。旣是繼嗣之義。字義襯合。則是變而得正者。字雖再用何妨。杜佑通典禮說者。是漢末魏晉諸儒之說。鄭玄賀循名儒之諸派。其事皆據古義。論甚精核。杜氏采輯傳之。後賢皆取用之如古傳記焉。其東晉後代。何用爲嫌。愚昧之見。不敢不供。而妄議及此。不勝惶隕死罪。</text>
<title>庚子服制追議 入於甲辰辭召命疏下</title>,<text></text>
<title>啓聖祠拜禮議對 甲辰十月禮官鄭再春</title>,<text>今以啓聖祠禮節事。復有下詢。臣於此等邦禮。何敢與議。然伏念啓聖祠之立。肇於中朝。當初其禮。抑未知文獻續考等書。有中朝故事而然耶。臣伏見國家之禮凡載祀典者。雖在諸小祀之類。皆用四拜。元無再拜禮。蓋以神道尊禮。其儀節一皆如是也。五禮儀吉禮可考。今此啓聖祠旣爲邦家祀典。非如鄕院鄕社私祀之類。則所當以邦禮行之也。且凡所以尊聖人者。非謂爵位也。乃尊道也。道爲百王之尊。與天地並列也。雖未有王號之前。其禮數豈當在小祀之下乎。今此祠之立。亦以尊聖人而及其先則其尊之當如聖人。爵位非所論也。然則於此而獨爲之降殺其禮數。似不敢容議。伏惟上裁。</text>
<title>辭對宗廟移安儀議回啓 乙巳九月禮郞申思稷</title>,<text>凡玆禮議。本非臣愚賤所敢與聞。自在先王朝。或當禮詢之時。竊以此申暴。不敢僭猥。蓋已久矣。前秋國恤之日。闕下奔哭之初。忽有服制之下詢。以其哀遑之中。急遽之際。猝當非常之命。無所敢避。終有一二瞽說者。僭妄極矣。速戾無限。此已固自劾之不暇矣。顧安敢不自知罪。復干前僭。重辱聖朝之詢命哉。今於禮官俯問之下。益增悚汗。伏地震越。不知所對。臣罪萬死。</text>
<title>辭對四賢祠合享議回啓 乙巳十一月禮官鄭再春</title>,<text>臣於從前詢命之下。每犯違慢。固已罪不勝誅。而中間僭越。亦旣引罪自劾。恭俟裁處矣。不意前月之辜犯未幾。威命不下。反又以詢及來臨。臣於此益復震越。不知所出。只有伏地以請亟賜重勘而已。</text>
<title>孝章世子喪。兩殿服制議對。戊申十一月承召入對時</title>,<text>昔明宗國恤時。議者皆謂於恭徽殿爲嫂叔當無服。及聞奇大升繼體爲重之論。先正臣李滉大以爲然曰。吾輩幾不免爲千古罪人。今此服制。大王大妃當爲曾孫服。王大妃當爲孫服。然有嫡子則無嫡孫。大王大妃當服緦。王大妃當服大功。</text>
<title>葬前私家祭行否議 十一月</title>,<text>祭祀之禮。如忌日上墓等祭。皆是俗禮。非正祭也。朔望亦是參事。非祭禮也。是以先正亦多有間行。而今此朝令亦在裁許中可也。唯墓祭以名節上墓爲事。其不行亦宜也。獨大小祥之祭有異焉。凡祭者皆吉禮也。非吉禮如虞卒哭小大祥皆是也。今如俗祀之小者猶可許之。則喪祭之凶禮。獨不可行耶。在前所以有此疑者。蓋以曾子問有君喪服於身者不得行二祥之禮爲疑也。然此則古者大夫以公子公孫持重服在公所者之謂也。非今士夫之事也。況今日之事。邦禮之等威隆殺旣別。祭祀之吉凶輕重亦異。其不可以前日之疑爲難可知也。今者凡虞卒哭小大祥之事則使之許行似宜也。伏惟上裁。</text>
<title>葬前朔望參議對 十二月</title>,<text>下詢私家祭祀之節。曾在庚子甲辰兩大喪之日。臣之愚意以爲斬衰葬前臣子家廟中事。不可擧論。雖如朔望忌日之類一切停廢。以待卒哭後。而至於辛巳內喪時則以爲諸臣旣服朞制。異於方喪。如朔望參忌日之類。略伸小薦。如服中行祀者例。而國家旣廢享祀。則其他祀事不敢擧論。今日之事恐亦如此。今大臣獻議亦旣備陳矣。惟是參禮之先賢所行所論或有異同者。則臣方在病昏。末由考據而仰對。不勝惶恐。伏惟上裁。</text>
<title>殯宮祭禮議對 十二月</title>,<text>下詢殯宮祭禮事。該曹據古禮朝臣無參禮之事云。而今朝臣皆服齊衰。則如虞祭卒哭小大祥凡係喪制之重節則皆可進參。似爲得宜。如發引返虞迎送。亦在其中。其他殷奠。若平常享祀之時。邦家祀儀亦必有方。不可無限節。非有事而差送者則皆如舊不參。似合於分別等威之義也。臣昏耄病廢。凡於下詢之事。誠有不敢與議者。而畏於嚴命。今又僭猥若此。不勝悚懼。伏惟上裁。</text>
<title>卒哭前後服色議對 十二月</title>,<text>凡禮制必有等威差別。而其制不同。今至尊臨上而羣下服素。羣情頗涉不安。蓋與從前服尊服之時。其等不同也。殿下方今雖服朞制。其始之制則殿下爲重而羣下爲輕。殿下雖自伸於上而羣臣固有等威之嫌也。豈可以無壓屈之道乎。今定以卒哭後變改爲敎。卒哭者是必變衰而受服之時也。於是乎改用淡服。恐亦爲宜。且伏念殿下服色卒哭後當進見東朝時則亦必有改也。如五禮儀進見之禮。則是出三年之制也。今則恐亦有別。伏惟上裁。</text>
<title>錢貨便否議對 己酉正月</title>,<text>臣未知今此詢問之命。何以至於賤陋之臣。臣蒙恩至渥。方此席藁退歸之餘。何敢復爲僭猥妄論當世之議。以干重誅乎。然愚衷平日所深憂而隱痛者則有之。詢問之下。亦安敢泯默自絶。以負聖明哉。臣竊念我國之錢貨。實我東方自生民以來所未有者也。國朝亂後雖有暫用。而旋覺其害卽廢之。其餘錢只歸松都。以爲市民交易之資而已。自丙丁行錢以後。乃通行一國。今餘五十年矣。其間百弊。朝家豈能盡知之。此民之生死國之存亡所在也。臣敢略陳其說。蓋錢貨之出。旣是輕寶。以便民用。利源一開。人皆趍利。民棄本業。士失常分。擧騖穰穰。皆歸於利。三尺童子。便知圖利。日喪其性。深山窮谷。亦皆奔趍。盡失其業。倫理都亡。盜賊日起。是民喪其性而國亡其俗。今日之我國。全非昔日之我國矣。民而喪性。可以爲人乎。國而亡俗。可以爲國乎。此其一也。國家雖以鑄錢作爲一時之利。以爲其利出於上也。其得以行用者則在下之商賈也。用之爲貨則其權皆歸於下矣。官吏便於聚斂。賄賂公行而生民日蹙。豪右專事兼幷。小民祈入而終至流散。故利權則皆歸於中間下流而國家則返失其本矣。是以中外人心。盡化牟利。而不知朝令爲何事。遐鄕氓俗知有權利富豪。而不知有國家。利權旣在下則國家何能以得主之。以向來不軌之敢爲梗化者言之。其所從來可見矣。此其二也。若其農民失業之狀。終歲勤苦。堇出菑畬之零者。盡歸駔儈之家。官吏之賂。其勢旣急則不得不負債。旣已負債則剝膚乃已。終至流散死亡則更何賴於錢物乎。使富者益富貧者益貧。必至死亡者。其術莫過於此。竊見鄕邑間村里之全盛者。不出數十年。盡破而歸之他人。又其後數十年。其村復破。如是者相續則此其事與舊來糶穀爲生者。其患害何如也。此其三也。原其大體。實爲生民之殃國家之患如此。今下詢債錢禁令之便否。特其末流中一事。大源如此。雖欲救正於末流。何可得也。其小小補塞之計。非臣愚賤所能及。誠不知所以爲對。嗚呼。斯世斯民本無事。不知何苦而作此殃民之術。以禍我聖世也。今殿下旣憂之如此。至哉。聖人之憂世憂民也。其得以存國活民。豈不在今日乎。今此大臣建白。雖以一時變通。姑爲救弊一事而然。而殿下誠憂之而有意其本則朝臣豈無有能言其變通者乎。伏願聖上特爲國家生民之計。天地大化之道。先其本源而萬事歸正則國家之幸莫大焉。愚臣所願。唯在於此。臣僭妄至此。死罪死罪。</text>
<title>魂宮練後享官服色議對 十月</title>,<text>臣病伏昏廢已甚。凡於禮節下詢。誠不敢僭議。而今此春宮喪禮朞月奄迫矣。若其享官服色之說。臣竊觀五禮儀內喪在先。練後至禫。獻官諸執事服。明有定禮。今此王世子服制朝臣朞服。實同五禮儀所言。且凡喪制之末。淺淡服外他無可用服色。惟在聖明博考而處之。臣之愚賤更何敢與議。</text>
<title>逆女夫及父緣坐律議對 庚戌三月</title>,<text>今此兇賊之變。何乃罔極至於慘毒。敢犯前星。誠不忍言。夫以盛德之至。雖非鬼蜮邪術所能中傷。而其惡逆所憯則神驚鬼愕。嗚呼痛哉。天下寧有是哉。追惟昨年講肆。怛焉痛心。伏惟聖上當何以爲懷也。臣固欲上章奉慰而有所不敢。亦不忍更提。以慼我聖慮。只自瞻望血涕而已。今此諸賊。收司議律之詢問。忽及賤臣。此非身居草莽者所可與聞而若此何也。豈非以率土同其憤冤故歟。竊以此賊兇逆貫盈之極。以今日上下齊憤之情。雖其闔族誅滅。何能洩其萬一也。聖上尙慮其或有失於先王制法之意也。有此審愼而廣詢。臣實欽仰感激。不知所對。雖然以妻從夫。以女坐父。非其常例。故律無正文者蓋以此也。然而今此之賊則其肆行兇毒。縱恣無嚴。昭不可掩。則以夫而不絶其妻。以父而不禁其女。至於積有年所而終不發焉者。此其情狀誠與無從妻從女之常例者。實有不同。此決不可以齒諸人類。而其議法之擧。終不可已也。唯在聖上參酌定律。裁得其中以處之而已。臣之愚賤。誠不敢臆陳。伏惟上裁。</text>
<title>德宗室祝辭屬稱議對 九月禮郞宋履瑞</title>,<text>今此禮說。本非臣與議者。而旣承下詢。無所辭避。則不得不以膚淺之見。敢據國典。如是妄對。竊以宗廟中德宗廟祝辭。五禮儀祝板中懿廟祝辭昭在其中。可考而知也。懿廟延恩殿三獻廟樂亦具列其中。是成宗朝邦禮也。德宗雖入祔太廟。而於文昭殿不得與享。故別立懿廟而享之。今則遷矣。其祝板則曰懿廟親享。稱孝姪國王臣諱敢昭告于皇伯考某王。朝宗典禮本如此。今日繼而遵行。只宜改用稱侄孫稱伯祖數字而已。蓋其時稱孝侄國王臣諱。成宗實上承睿宗矣。德宗則本非承統。故不得以私親而稱嗣王。變稱孝侄國王者。禮實當然。其稱皇伯考某王則亦以其與正統有間。故不稱某大王而只稱謚號。視與正統有別也。此則蓋與仁明二廟之世。其禮實有不同者矣。祖宗朝禮意豈不明甚乎。臣之愚賤加以病昏。而明旨之下。敢以臆見僭論及此。不勝惶隕震越之至。</text>
<title>德宗室屬稱議復對 十月禮郞朴宗儒</title>,<text>不意今此典禮重議。復及於賤臣。而竊見其館閣所考獻之說。則不惟懸異於國朝正禮也。乃捨濮議程朱正定之論。又不恤我祖宗家法之所在。而只取嘉靖張，桂之事以進。臣竊未曉也。蓋濮王典禮。自有定論。而嘉靖變禮。張璁，桂萼以此大亂一世。得罪於天下後世者也。今略不卞破者何也若我朝五禮儀則成廟朝雖有追崇之事。當時聖朝不盡用諸臣之請。特用叔侄之稱。槩出春秋魯僖無逆祀之義。宋朝濮議無貳統之嫌。此實由聖德逈出前古。明白正大。至於如此。若以文昭殿廟樂懿廟樂章取以考之。其義昭然可見。臣竊不勝欽仰歎頌。於詢問之下。敢以是爲獻者誠以此也。今乃捨此成廟明白之正論。宣廟已行之故事。反取於會典訛誤之禮。臣未敢知也。若或以未袝廟前爲疑焉。取考其五禮儀考成年月則其前後可知矣。臣以愚賤初旣妄有與議於莫重典禮。至有此重詢申復之擧。臣益不勝懍懼震越。不知所對。伏惟上裁。</text>
<title>長陵遷奉議對 辛亥三月</title>,<text>今此陵寢事至重。非臣之愚所敢與議。而第伏念先朝因風水之說。有進遷陵之議。惟我聖考親幸審議。斷以愼重之義。蓋以其時無形見之兆也。今者果有異常之灾孼生於至近之所。實爲可愕之變。臣民之聞者。孰不憂慮。而以聖上深長之思。安得不驚懼而改圖哉。爲今之道。惟在早定遷奉。改卜千萬世吉宅而已。至於仙寢地中之事。固有難以預料者。而旣就其所重而論之。則雖有難言之憂。而愈不可已也。臣以膚淺之見。妄論大事。至於如此。不勝悚惶隕越之至。伏惟上裁。</text>
<title>進講冊子議對 五月史官李顯謨</title>,<text>逸 年譜辛亥畧載其槩。</text>
<title>遷陵儀注議對 六月</title>,<text>臣耄昏病伏。凡於國家禮儀之節。不敢與議。今此大禮。實係前所未有之大事。殿下深長之思。無所不至。有此廣詢。伏見禮曹儀注。悉據舊典。旣已詳備。無復容議者。而其中一二愚見所及處。略以文字條列以對。僭論至此。不勝悚惶。文武百官緦服條下。其常服黑笠白衣白帶。雖與三年之制白笠者略有不同。三年之制係是齊斬。此則乃是緦制。差有不同。因本儀注黑笠行之。恐或無妨。三醫司雜職與所謂成衆官。一體五禮儀服制。有白衣白布裹帽麻帶白皮靴之制。此等有公服者。雖不可與百官同服緦制之衰裳。亦以白笠白帽白帶白靴成服。而行公則烏帽烏帶。與百官同之。未知何如。錄事書吏黑平頂巾白衣帶。在京諸司自當如儀。而至若陵所兩都監所屬則與別監各差備人員待令掖庭者無異。此則因用素巾服恐爲得矣。各項節目。旣已詳備。而惟是兩殿同時啓陵。曾所未行。故其間節目時或有疎略。是兩殿同壙之間。用隔灰之制。實爲大節目。五禮儀治葬石室之制。今雖不行。其兩室先爲並設。而隔石開窓等說。至爲詳備。似當略考依倣而行之。恐不可已也。殯宮旣已兩設則丁字閣內兩殿位次。兩殿各設祭奠。亦當俱有儀注也。新陵下玄宮之禮。奉行虞祭之儀。古有並有喪之禮。有葬先輕後重。虞先重後輕之說。此一節似當詳考而磨鍊也。除服時處所。啓舊陵時旣有殿內望哭之所。則其後下玄宮及除服之日。皆當因行於其所耶。</text>
<title>視學時所講冊子及講官員數議對 癸丑二月禮官崔成大</title>,<text>臣病伏昏昏。茫無知識。不意禮官復以視學時節目來詢。此必本國朝常行之典。而今有闕文而未備者。有此俯詢之擧矣。臣神識昏昧。何敢與議於典禮之所未詳者也。雖然事在迫近。不可以無各陳愚見。以備裁處。則不得不以五禮儀所載者。妄有仰對矣。謹按五禮儀視學禮所講書註言。或紬繹古今。或講論治道。以此論之。如大學衍義等書似或相近。而然此出於後儒編輯。非聖經本書。今於聖上臨雍視學之日。莫重講經。宜先正經。正經則虞書二典三謨所當爲先。以孔氏之書論之則中庸乃聖人傳道之書也。宜在此數篇中求之。又如侍講官講書官則五禮儀旣不著員數。臣尤何敢臆說。然侍講官注云正二品以上。且有東西相對之文。蓋此如經筵之領事知事是也。講書官謂正三品以下則其員數似多矣。以經筵官言之。弘文館諸講官似是也。講官固多而其當次進講則如今之上下番二員是耶。然此出於臆論。何敢質言。惟在聖明參究而商擇之爾。伏惟上裁。</text>
<title>辭對祭服議回啓 十二月禮郞李世垕</title>,<text>臣於朝家禮儀之重。誠不敢與論。而況今病甚垂死之日乎。今此儀曹因聖敎博詢祭享時祭官服色修改事。使之獻議。第伏惟事神之禮弊已久矣。若從以修明之者。豈不爲大幸也。然臣方在神識昏迷。不能省事者久矣。於此不敢妄有所仰對。不勝惶懼俟罪之至。</text>
<title>山齋</title>,<text>朝日上東嶺。烟靄生虛牖。不知山外事。抽葛寫科斗。</text>
<title>寶印庵留贈尹上人</title>,<text>讀書山中寄。淹留已經年。誰與慰久客。有此老僧賢。夜燈挑霜榻。寒聲曉磬傳。雪爐茶香細。春盤野蔬鮮。今朝虎溪路。不覺意惘然。</text>
<title>寄尹上人</title>,<text>浮屠貴禪宗。獨爾聞聖風。殷勤待我曹。文暢謁韓公。邇來不見久。寄語問山中。</text>
<title>感夢</title>,<text>歲來還復去年時。人去千春幾日歸。相逢此宵魂夢裏。夜深離㭈爲誰遲。</text>
<title>山溪</title>,<text>涓涓流出愛無情。好看纖源一脉淸。去會江湖千萬里。洪波誰識此中生。歷盡千巖萬壑艱。如何日夜不曾閑。滔滔萬里奔歸意。只在滄波大海間。</text>
<title>東湖九秋夕登</title>,<text>秋水長天碧一虛。晩江鷗鳥自相呼。橫流濟涉迷舟楫。暇日登臨賴酒壺。徒聘遠眸窮勝景。愧無佳句償名區。蒼洲日沒雲濤闊。不覺微涼起綠菰。</text>
<title>用諸公韻臨瀛別金垣卿</title>,<text>海北天東別一寰。金牛何世啓斯間。雲邊可挹扶桑日。波外却連鰲背山。春水桃花知不遠。秋風桂樹且堪攀。此中相別復相惜。須趂霜鴈早駕還。</text>
<title>和金兄汝和寄臨瀛</title>,<text>秋老關山鴈不來。夢魂頻向故園廻。一篇誰遣池塘草。遠人高樓望眼擡。</text>
<title>臨瀛送金兄象卿用前韻</title>,<text>楊柳依依昔我來。秋風今日送君廻。明朝何處還相憶。獨向關雲首自擡。</text>
<title>臨瀛寄歸淵李伯祥</title>,<text>千里關河夢亦難。故人書到手中看。相思豈乏山陰興。要待淸秋月欲團。</text>
<title>送崔文叔之連山</title>,<text>離亭秋葉正紛飛。況復今朝送遠歸。浮世固知難會袂。臨岐何事獨沾衣。一天雖是情無間。兩地其如夢亦稀。祗是男兒脩業志。心期莫使歲寒非。</text>
<title>臨瀛留別金仲溫</title>,<text>客愁終日獨扃扉。忽見秋風送鴈飛。欲向關山催去路。海門烟樹正依依。總是浮萍水上逢。任同秋葉自西東。如何別恨還相結。回首關雲意未窮。</text>
<title>次仲舅白巖山韻</title>,<text>官居無事訪山僧。只是幽懷拋未能。寺古千年遺蹟在。秋深一夜客愁增。雲收晩壑涼飆動。霜落晴林爽氣澄。自笑塵埃蹤跡阻。强將詩句和淸登。</text>
<title>次內從李聖諧韻</title>,<text>居然驚歲月。秋葉與春英。節序驚將暮。山川杳去程。臨岐惜別恨。落日望鄕情。遣興詩篇在。時時寄到京。</text>
<title>陪過慈闈周甲於長城府衙</title>,<text>歲華方新慶。今夕最平生。誰知陪遊處。還切喜懼情。</text>
<title>次通津村壁韻</title>,<text>千里長江拆地廻。波聲遙蕩海門臺。蒼茫欲問秋風渡。何處漁歌數曲來。</text>
<title>暮雲</title>,<text>暮雲何暗淡。天色正依微。雪後林猶濕。輕烟襲樹飛。暮雲初霽色。庭露漸生涼。微睡凄還覺。窓虛月滿堂。小戶能容月。虛簷自引風。夜涼還獨坐。淸意也無窮。杳杳雲中色。姸姸雨後光。無心此夜影。同我太虛情。</text>
<title>臘梅</title>,<text>桃紅李白也紛紛。競向東君誇靘芬。和鼎由來商世質。惟從丑月解爲春。</text>
<title>白鷺</title>,<text>渺渺輕雲小。星星點雪紛。飛來一帶白。半入前山曛。又雨餘一陣白。渺入前峯晴。誰道碧山割。遙知點雪明。</text>
<title>次靜觀齋集中韻</title>,<text>情性元同水體用。體淸爲性用爲情。從知流水渾雖濁。濁處寧無是體淸。</text>
<title>贈女兒</title>,<text>舊巢遽然一夢罷。群雛東北各相離。翼下未令交聚口。海天那忍獨飛時。</text>
<title>次姨兄金汝和韻</title>,<text>惠贈新章。思致高雅。警發昏聵者大矣。至於業荒無聞之語。又何盛志之深可歎服耶。弟才鈍筆澁。本不能學和高唱。而今於下絶詮註多岐正路間之語。深有所感歎而興起者。敢和二絶。以寓鄙志。其上篇姑未敢續貂。幸乞恕而敎之。此理元來塞宇寰。昭昭千古不曾閒。祗爲正路無由者。莫道如今始世間。又豈曾斯道秘區寰。千聖相傳本不閒。自恨睡昏醒未了。曉鍾無奈起人間。</text>
<title>次姨兄金汝和韻</title>,<text>寒天寥落故人稀。歲月重深又可噫。歸思江東寧說勝。五湖長對一方池。</text>
<title>過松都拜先祖舊墟。感圃牧二先生遺事。</title>,<text>荒城悲故國。遺里後孫來。皎日丹心烈。寒天白雪梅。牧隱先生有白雪梅花之歌</text>
<title>草亭新居</title>,<text>新居一鑿小如舟。平野微茫枕鉅流。戶氣長連蓬海闊。簷雲遙際岱岑浮。乾坤合近先天運。萬象涵虛太始秋。但見白鷗何浩蕩。正知吾道更悠悠。</text>
<title>[失題]</title>,<text>不外吾心性。天人自一元。如何求物理。轉使亡其源。</text>
<title>挽某</title>,<text>別來消息▣▣稀。一素緘開貯我噫。春草洛城今幾綠。新荷正憶對南池。又湖海微茫夢亦稀。幾廻勞望更長噫。有懷不獨蓴鱸興。岳色連雲水漫池。又由來天險古所稀。百年羞恥獨何噫。山河今日營居壯。城是城南漢是池。</text>
<title>挽某</title>,<text>沈淹獨自掩春曛。一起題哀欲送君。回首南雲嗟渺斷。老懷悲甚大江濆。</text>
<title>挽朴校理士安</title>,<text>明知無復見斯人。天意如何竟喪淪。臥病漳濱空掩淚。哀歌長送舊山春。</text>
<title>挽尹都事復元</title>,<text>斯人而至此。此理竟悠悠。一宦嗟何有。長年更不留。芻廬悲往事。蘭室憶同遊。病我情何已。哀吟涕自流。</text>
<title>挽尹正言</title>,<text>小少情親久。相從歲晩心。崢嶸看氣宇。疏曠見眞襟。叫閤丹誠切。報暉白髮深。江湖惠好處。那遣起哀吟。</text>
<title>挽林綾州文甫丈</title>,<text>海谷音風闊。江湖歲月深。還將舊日義。却向少年尋。厚契知何報。懽情獨在心。今來長已矣。矯首涕涔涔。</text>
<title>挽宋參判質夫</title>,<text>共說名家福祿偏。豈知攸好德爲先。聚祥實▣陳公澤。質行▣推萬石賢。已歎芳華摧玉樹。遽傳卿月閟重泉。遺風不盡淸朝惜。後死何堪倍愴然。</text>
<title>挽再從韓生永期</title>,<text>可惜吾賢表。胡然玉樹藏。古家風有恨。東魯道還傷。此日佳城緬。秋天錦水長。空望宿草地。憑寄一哀章。</text>
<title>挽李參判景益 廷謙</title>,<text>飄零白首獨依依。何忍今朝又子悲。雅望臺端人標玉。遺風峴首口成碑。平生宿迹山陽感。隔歲勞魂嶺海思。此日峩絃長已撤。九泉惟有重交期。</text>
<title>挽明村羅掌令良佐</title>,<text>早許忘年接末薰。飮人和氣卽心醺。雅情獨爲淵源重。高義寧容濁俗紛。隔歲海山徒遠夢。遺風漢水奄浮雲。溯洄一宿今焉及。祗有緘詞淚濕文。</text>
<title>奉哭東山尹相國</title>,<text>間氣山河正獨專。達尊人世更三全。箕纏一夕收眞返。離昃嗟何殄瘁篇。江湖晩樂歲侵尋。白髮懷憂處亦深。一起忘身酬國計。聖朝應識老臣心。皓首初來商嶺顏。蒼生復起謝東山。行休早晩看全德。不獨輸公一着間。龍門早許寵優時。無報偏慚孺子知。此日鄕山垂淚望。樑摧何處重依期。</text>
<title>挽趙相公 相愚</title>,<text>三事台堦峻。八旬大耋尊。時爲麟鳳重。朝倚蓍龜存。病隔多年望。優深一代恩。哀榮寧復憾。殄瘁奈邦言。</text>
<title>挽某相公</title>,<text>當時危急屬何人。相國胡爲棄此辰。五世純忠殫舊業。兩朝匡濟許臣身。鴻名並棣中書績。道義聯蘭伯仲親。廊廟祗今空寂寞。却吟殄瘁倍傷神。</text>
<title>挽西山啖薺齋趙士行</title>,<text>三角崧高杳入天。采薺聊臥興悠然。商歌蓬戶貧非病。思美西方志寓賢。老去相望悲少日。客懷愁別惜前年。西風此夕山陽感。不盡緘哀送一篇。</text>
<title>肅宗大王挽辭</title>,<text>巍煥神模描孰因。恭惟大德自天申。姬周丕業仍三世。堯舜重煕浹六旬。寶曆已光前聖後。至仁咸仰舊邦新。幾年淪洽含生澤。此日呼哀遍率濱。先朝雨露藹紳班。家世偏蒙際遇間。瞻拱璿霄但宸極。光懷瑞景更區寰。生成莫對乾坤闊。涵沐寧知日月閒。歌誦敢言追聖德。攀號只有泣喬山。</text>
<title>挽申校理靖夏</title>,<text>相國經邦日。彤庭載筆時。梧亭鸞鵠秀。池上鳳毛希。東閣嗟塵跡。西州痛落暉。如何摧玉樹。感我重沾衣。</text>
<title>李同甫大夫人挽</title>,<text>舊誼仍三世。交遊更二難。高山千古仰。姻里百年歡。共羡萱庭壽。何堪寶樹闌。新阡芝洞月。回首倍悲酸。</text>
<title>挽尹溫陽丈 抗</title>,<text>高風洛社世相因。壽祿人間百五旬。祗有朽生今白首。哀歌遙向廣陵春。</text>
<title>挽李生夏實</title>,<text>婉孌猶懷丱角初。昨來忍讀乃翁書。吾先舊慰韓山語。孔聖猶曾哭伯魚。</text>
<title>挽李左相</title>,<text>扶時須在老成中。澤物方知嶽瀆功。倉卒劉寬無遽色。從容謝傅想儀風。一心槃水持履約。十載風雲際會隆。重感吾先遺鑑久。何堪壽祿更相同。</text>
<title>挽李海州丈 翊周</title>,<text>荷義自少日。最深諸老公。長德無華飭。高誼古人同。行篤人倫首。文富詞林雄。中歲宦遊蹤。還在龔黃中。寵秩排章重。耇齡亦云崇。所恨多病久。年來隔儀風。如何鴒原上。一夕三荊空。何時數行淚。重灑砥山東。</text>
<title>挽李淳昌君晦</title>,<text>舊友今誰在。如君又至斯。何曾塵俗見。只有古人期。離闊空長恨。存亡奈劇悲。漢南雲水地。緘挽涕漣洏。</text>
<title>挽閒閒堂金</title>,<text>聖門遺歎在狂獧。三▣由來亦已賢。肯向風塵甘溷跡。還隨林壑寄閒緣。嗣無伯道天何必。病類原思志固然。回首昔遊渾一夢。嶺雲滄海日東邊。</text>
<title>挽朴芝浦 鐔</title>,<text>擧世風頹下。惟君獨復眞。常行皆孝悌。有志卽君民。道義平生樂。襟期歲晩親。千秋便永訣。宇宙一悲辛。</text>
<title>挽吳丹陽遂一</title>,<text>方將五馬令仙山。誰遣雙鳧去不還。痛極人間西日晩。慶餘身後掌珠爛。</text>
<title>挽林長城 世良</title>,<text>我侯古遺愛。留澤久吾民。仁風布一區。海曲流陽春。遊刃奈莫容。雄府遷擢新。幾從湖海地。談笑挹淸塵。南州忽迢遞。音書寄患頻。更有舊懸榻。相隨精共神。谷駒空長逝。仙鳧去無因。一別成千古。撫舊跡已陳。悵望桐鄕葬。愁歌柳州人。緘辭寄千里。白首涕盈巾。</text>
<title>挽許生爀</title>,<text>竹馬常從少日論。舊情長自白頭存。堪嗟有藝仍無命。何乃江南招斷魂。丹旐獨浮漢水還。春風依舊廣陵山。青烏旨業今誰在。惟有親知涕自潸。</text>
<title>挽金參奉 有萬</title>,<text>數世淵源道學門。百年遺韻典刑存。傳家剩有籯金業。終歲空餘寸祿恩。末路長嗟風益下。深期偏愧義惟敦。堪憐一曲緘哀去。惆悵江南招楚魂。</text>
<title>挽朴高城 泰成</title>,<text>城南海谷共連閭。羣公相隨白首餘。十載鴒原今哭盡。觀居人世更何如。又鳧翮初從海上還。靈飆忽復反眞山。西峰秋色惟如舊。搖落寒塘夕照間。</text>
<title>挽李參判子文 東郁</title>,<text>華聲內外曜紳簪。盤錯何曾▣▣任。白首難毫當世節。青雲不改少年心。幾多湖海音塵闊。更向溪山悵望深。感舊祗今零落盡。病懷臨些獨沾襟。</text>
<title>挽權承旨 熀</title>,<text>兩世交情首皓如。城南海曲倂連居。聲華早擢淸朝望。紳組羣聯積慶餘。恩誥居然方寵秩。謗書何乃又盈車。經年一出還無復。楚些將招淚濕裾。</text>
<title>挽吳相國 命恒</title>,<text>居東何遽碩膚捐。邦國堪嗟孰問天。泰岳功收棟柱拆。明河精返列星懸。江南未果陶公拜。湖海叨逢孺子延。祗有舊時廬墓地。生芻遙望更誰緣。</text>
<title>挽姨兄絅菴申相公 琓</title>,<text>維嶽生申伯。平陽生西京。取日忠業烈。于今國以亨。相門信有相。宗臣奕世聲。天香呈馥郁。金璧發輝晶。周琰當上序。殷璉薦兩楹。蜚英始早歲。高步暎前行。霜蹄月窟出。風翮九霄征。侃侃薇垣議。臺閣氣崢嶸。出入藩府重。歷試在刃迎。金華仍玉署。南宮並銓衡。夢卜膺聖簡。殊渥出震情。風雲千載會。岳瀆運化呈。密勿訏謨際。雍容講奏明。拜獻匡世策。八條效丹誠。濟濟軍民略。方裨一世程。庶以報主願。扶持濟斯傾。風雨東山作。夢入滄洲淸。如何天遽奪。璿霄倏返精。疹瘁在邦運。哀痛經綸並。來去公何憾。存沒備哀榮。誰憐漢北壘。形勝百二輕。無能制地紀。疊岫漫縱橫。外氏盛羣甥。列齒序弟兄。高才穎特出。少日老成名。忝隨共塤箎。忘形比蕭蘅。對榻終南岳。花朝洛陽城。詞華逐淸塵。雲月滿地嬴。陋質慚倚璧。虛奬愧無成。弊翼林藪遠。湖海歲月更。藥物投危苦。扶疾憐殘生。尙有中宵望。雲漢看台平。飄颻星馭斷。居然一夢驚。秋月空前池。夜臺隔精英。白首病獨在。摧腸秪如酲。餘生寧堪論。往事獨添纓。空悲閱流川。逝水日夜鳴。</text>
<title>挽李判書</title>,<text>文聲才器古難傳。蚤歲蜚英逈獨專。許國誠存隨盡節。憂時念係已霜顚。淸朝重秩連三事。洛社仙筵隔一年。逝水祗今徒感舊。不堪卿月倍悽然。</text>
<title>挽趙懷德紀之</title>,<text>才子年來劇運傾。忽聞摧玉倍堪驚。談論每自千人廢。經業奚柢一藝精。河縣初回遺雅蹟。衡門掩沒惜前盟。徐君先後同隨化。白首長憐感舊情。</text>
<title>挽李淸道</title>,<text>吾家妹從弟兄聯。十載凋零奈戚然。白首惟君傷獨在。飄蓬半世更堪憐。窮途有恨將非命。哭子亡眞孰問天。悵斷湖山無處寄。緘詞遙向淚雙漣。</text>
<title>挽某</title>,<text>初賦琴堂闋。先摧玉樹芳。善人何不祿。此理竟無常。垂白違親恨。看雲憶弟望。西民攀訣地。行路亦悲傷。</text>
<title>挽權同知</title>,<text>南極星明耀海纏。一門紫緋最尊年。塵機久息棲雲岫。野榻長淸對湛淵。往蹟絃歌彭澤在。新編耆舊穎川傳。徑隣無更餘風挹。回首鄕山獨潸然。</text>
<title>挽楊江尹判書幼獜</title>,<text>三尊世德並台隆。雅望淸朝復我公。入座升銓睿簡重。一心履操險夷同。▣▣已付浮雲外。殄瘁堪嗟大運中。廊廟璵璠神共惜。吾人豈獨哭私恫。</text>
<title>挽李龜川 世弼</title>,<text>道義將焉托。斯文劇憯傷。今公整不永。後學孰云昂。若謂經時蘊。還爲報國長。用行遺澤在。不獨在桐鄕。玉佩與瓊璋。金相追琢章。忘形惟道義。講說信推詳。歲月長嗟闊。江湖幾悵望。眞歸復何憾。後死獨悲涼。</text>
<title>哭明齋先生</title>,<text>歎息斯門喪。端非哭老成。天心曾不整。道迹忽云傾。高嶽千年仰。遺風百世程。餘生安所放。無復就誠明。</text>
<title>挽李奉事</title>,<text>半世才名命不謀。中年末宦轉浮悠。如何晩景東皐地。蘭玉重悲並一丘。方向魚書慰遠傷。忽聞龜榻已先藏。幾年相望還相訣。一曲何能寄短長。</text>
<title>挽李生錫九</title>,<text>聖魯稱門士。取斯獨美賢。淵源終有在。師友早追先。道歎時還窒。才傷命不全。今君遽又已。重爲一悽然。</text>
<title>挽崔明谷相公</title>,<text>嗟何一老不曾遺。世運相關奈是時。列宿雲河歸爽氣。濟川舟楫失津涯。德音孰損東山舃。道學行瞻淇澳詩。獨撤牙絃千古感。中宵頭白涕漣洏。</text>
<title>挽趙大憲</title>,<text>羣璧家聲擅。淸朝雅望先。老成儀厚德。勤節任勞賢。陽鳳旋藏世。秋鵰奄閟天。白頭餘舊契。緘些獨潸然。</text>
<title>挽鄭敎官</title>,<text>荒原奄宿草。佳兆又新阡。永歎生芻束。空悲舊榻懸。有銜寧售己。無命只關天。羣玉籯金在。惟當慰九泉。</text>
<title>挽權生尙璞</title>,<text>美質恒難得。敦行又孰能。多君嘗自勵。早歲卽知興。荊璧寧無蘊。權輿庶有承。如何空短折。埋沒歸丘陵。</text>
<title>景宗大王挽</title>,<text>仁孝躬先出古先。聖神家法聖神專。周王善繼因心友。虞典相承並道傳。仍几遽催天曷酷。夢齡猶嗇理常偏。誠知一德恒存戒。至治胡爲未百年。大德光承仰重煕。我東休運正玆時。中身志業千秋並。五載誠純一日期。朽質豈堪河海渥。恩綸虛向草萊私。窮山只有無垠痛。一幅封章便永辭。</text>
<title>挽李東萊士深</title>,<text>嶺海寧眞死。貞勤自匪躬。璵璠不復薦。鳴鳳忽藏空。素節明時重。華褒至渥隆。緘詞懷獨切。衰涕寄悲風。</text>
<title>挽姜參奉 叔重</title>,<text>德義當年共被賢。淸修遺業棣華聯。大連齎沒嗟何促。高雅云亡孰復傳。白首長憐離索歎。舊遊東望隔雲山。滄洲洄溯今焉在。一水空流到海灣。</text>
<title>挽金參奉 性豪</title>,<text>黌舍曾遊憶幾年。葛川雲水更依然。高山嚮道詩人學。空谷遺芻昔士賢。自是淵源知有樂。非關林壑便爲緣。緘辭一望東岡遠。寒雪繽紛隔暮天。</text>
<title>挽李大諫</title>,<text>擁節纔從錦水新。黜三還用諫書申。七旬晩榮休言薄。羣玉聯芳福更振。少時同閈晩相分。白首遙憐江海濆。薤曲無端歸一夕。新阡東望隔岑雲。</text>
<title>挽橫溪宗人</title>,<text>生芻空谷闊。白露蒹葭悠。活契詩書富。湛歡歲月優。高風嗟已邈。孤吹竟長休。南土今還寂。誰從後學求。</text>
<title>挽原州鄭生</title>,<text>峽裏堪悲孝子廬。他鄕誰遣楚招書。長途中折寧知理。哀老情傷倍悵余。才氣肯居今世後。遺風獨出故家餘。城南舊好俱陳跡。却望關山涕潸如。</text>
<title>挽某</title>,<text>先學吾宗未墜餘。相期文會白紛如。似君精力還先逝。獨向松楸涕隕余。平生志業獨何悠。一夕堂堂去不休。不逐山阿歸寂寞。長扶道義日星留。今春嘉會正依然。三席同襟幸竝聯。一解便成千古訣。老懷無處復峨絃。</text>
<title>挽靜觀齋移葬</title>,<text>晩生猶及典刑遺。不獨聞風百世師。遠去塵紛千丈裏。高觀衆理一源時。通家恨未摳衣願。迷路還深仰範思。惟見一般池上月。淸輝留與照人知。</text>
<title>挽西門李正</title>,<text>名門遺德夙宿深。八耋巋然仰至今。末契壎酬曾弟畜。高風吏隱每師欽。城西悵阻經時誨。海上嗟傳隔歲音。卿月傷心公又逝。南雲遙望獨涔淫。</text>
<title>宣懿王大妃挽辭</title>,<text>至德承元化。陰功愜內治。塗山煕禹烈。葛谷美周詩。南狩泣仙馭。東朝仰母儀。悲歡十載久。慈孝兩宮宜。仁壽終無驗。神明竟莫推。寒霜凄鳳寢。曉月慘龍輀。願叶喬山近。瞻聯寶座隨。宸章遺事備。百世永昭垂。</text>
<title>挽士谷李參奉</title>,<text>聖麟遺世美翩翩。恭儉家聲獨嗣傳。每守寢齋香火奉。爲官一命未云蹇。去歲我逐海雲西。歲暮君隨朔雪蹄。山下初廻重一訪。衰容相對兩凄凄。湖山閉戶獨連閭。一榻相隨白髮餘。今日送君徒舊跡。不堪回首涕漣如。</text>
<title>挽鄭安山尙璞</title>,<text>晩來心賞卽忘形。孺榻逢迎又幾霜。有淚啼雲曾不盡。更將薤曲泣桐鄕。一邦遺澤浹膏肓。峴首回望入淚行。漫有褒贈身後重。▣▣▣慰在高堂。</text>
<title>挽某 似誠齋</title>,<text>學道惟將性命期。窮經祗有聖門歸。潛心陋巷才還竭。講說河汾事已非。理義若爲言內外。天人無復辨精微。如何一夕硏求意。終作千秋不盡唏。</text>
<title>挽某台</title>,<text>德業名家世▣傳。淸朝直氣更無前。黑頭崇座身猶屈。素節匪躬病已先。聖代不曾遺一老。典刑那復起時賢。忠魂定結天崩痛。長向西陵夕照邊。</text>
<title>挽橫溪宗人</title>,<text>世德吾宗遠。公鄕信有傳。幽蘭空谷秀。華鄂並枝連。歎隔同時好。徒懷後死憐。緘辭千里敻。霜露極南天。</text>
<title>挽尼山尹參奉</title>,<text>東魯多君子。蘇湖門士賢。取斯著許美。循雅見推偏。空谷生芻遠。朝陽薤露先。緘辭千里寄。回首重凄然。</text>
<title>挽金主簿敬明</title>,<text>洲老云亡已幾春。淵源猶自見天倫。淇園猗竹傳心學。空谷生芻如玉人。重訪洛城增▣▣。一書窮海但傷神。今來白首長懷感。不耐緘辭到漢濱。</text>
<title>[學辯]</title>,<text>昔在堯舜之相傳授則曰人心惟危。道心惟微。惟精惟一。允執厥中。其命契爲司徒則以敬敷五敎曰父子有親。君臣有義。夫婦有別。長幼有序。朋友有信。箕子授皇極之道則曰無偏無陂。無有作好。無有作惡。遵王之義王之道。詩三百。一言以蔽之則曰思無邪。易一經夫子著爲學之方於乾坤之二則曰。庸言之愼。庸行之信。閑邪存誠。曰敬以直內。義以方外。不習无不利。孔顏之相授也則曰。循循然善誘人。博我以文。約我以禮。欲罷不能。旣竭吾才。如有所立卓爾。雖欲從之末由也已。其言天下歸仁之仁。不過曰克己復禮。非禮勿視聽言動。其言好學。不過曰不遷怒不貳過。曰其心三月不違仁。而其餘則日月至焉。其語曾氏則曰吾道一以貫之者。卽忠恕而已。而以子貢之謂多學而識之爲非也。揭大人之學則其明明德於天下之道。乃在乎正心誠意致知格物。是卽所謂明其明德也。其功則毋自欺是也。著中庸之道則其位天地育萬物之道。乃本於喜怒哀樂未發之中耳。是卽謂天命之性也。其功則戒愼恐懼是也。傳之至於孟氏則其言人皆可以爲堯舜者。卽曰堯舜之道。孝弟而已。曰夫道若大路然。其道性善則曰必稱堯舜。而曰夫道一而已矣。其明善則曰若乃其情。可以爲善矣。不善非才之罪也。惻隱之心。人皆有之。羞惡之心。人皆有之。恭敬之心。人皆有之。是非之心。人皆有之。仁義禮智。非由外鑠我也。我固有之。不思耳矣。有物必有則。民之秉彝也。故好是懿德。曰人皆有不忍人之心。無惻隱羞惡辭讓是非之心。非人也。人之有是四端也。猶其有四體。苟能充之。足以保四海。苟不充之。不足以事父母。曰人皆有所不忍。達之於所忍仁也。人皆有所不爲。達之於其所爲義也。人能充無欲害人之心。仁不可勝用。人能充無穿踰之心。義不可勝用。曰萬物皆備於我矣。反身以誠。樂莫大焉。强恕而行。求仁莫近焉。曰人之所不學而能者。其良能也。所不慮而知者。其良知也。孩提之童。無不知愛其親也。及其長也。無不知敬其兄也。親親仁也。敬長義也。無他。達之天下也。曰仁之實事親是也。義之實從兄是也。智之實。知斯二者不去是也。禮之實。節文斯二者是也。樂之實。樂斯二者是也。言其保四海之道則曰老吾老以及人之老。幼吾幼以及人之幼。天下可運於掌。擧斯心加諸彼而已。故推恩足以保四海。不推恩無以保妻子。古之人所以大過人者無他焉。善推其所爲而已矣。曰道在邇而求諸遠。事在易而求諸難。人人親其親長其長而天下平。其論性善仁義也。不過如是。其言義理之在我則曰富歲子弟多賴。凶歲子弟多暴。非天之降才爾殊也。其所以陷溺其心者然也。今夫麰麥。播種而耰之。其地同。樹之時又同。至於日至之時皆熟矣。雖有不同。則地有肥瘠。雨露之養。人事之不齊也。故凡同類者擧相似也。聖人與我同類者。故龍子曰不知足而爲屨。我知其不爲蕢也。屨之相似。天下之足同也。口之於味也。有同嗜焉。耳之於聲也。有同聽焉。目之於色。有同美焉。至於心。獨無所同然乎。心之所同者何也。謂理也義也。聖人先得我心之所同然耳。故義理之說我心。猶芻豢之悅我口。心之義理與聖人同。心之知義理。猶口之味目之色耳之聰。 辨義外則曰告子未嘗知義。以其外之也。故不復求於心而集其義也。不知必有事於心而勿正也。告子以仁之愛。爲以我爲悅而爲內也。以義之敬。爲以長爲悅而爲外也。則折之以嗜吾炙。嗜秦人之炙。嗜炙亦外歟。冬飮湯夏飮水。飮食亦在外也。此言義雖隨物而異。其理皆出於內也。與飮食之嗜。生於心者無異也。義是心得其宜。理是心別其宜。 其長馬之長。異於長人之長。庸敬在兄。斯須之敬在鄕人。則 彼則以其長與敬之各異爲外也。卽指各異者。雖若外也。其各異之辨則生於內也。 曰且長者義乎。長之者義乎。於人之長馬之長。生其分別而辨之各異者。卽理也亦內也。生其分別而長之不長之者。卽義也。亦內也。所謂有物有則者也。其旨於是明矣。所以知人性可以爲堯舜者。正以其仁義之爲內故也。 其論義理之內。不過如是。義理無非心也內也。自言其長則曰知言。善養浩然之氣。言浩然之氣而曰是集義所生者。非義襲而取之也。行有不慊於心則餒矣。我故曰告子未嘗知義。以其外之也。必有事焉而勿正心。勿忘勿助長也。言知言而曰生於其心害於其政。發於其政害於其事。聖人復起必從吾言。曰仁人心義人路也。舍其路而不由。放其心而不知求。哀哉。學問之道無他。求其放心而已矣。明以仁爲人心而放心爲失其仁。求其放心爲求仁。 曰存乎人者。豈無仁義之心哉。其所以放其良心者。亦猶斧斤之於木也。旦旦而伐之。可以爲美乎。其日夜之所息。平旦之氣。其好惡與人相近也者幾希。則其旦晝之所爲有梏亡之矣。人見其禽獸也。以爲未嘗有才焉。是豈人之情也哉。苟得其養。無物不長。苟失其養。無物不消。孔子曰操則存舍則亡。出入無時。莫知其鄕。惟心之謂歟。其言集義求仁之功夫。不過如是。曰鈞是人也。從其大體爲大人。從其小體爲小人。耳目之官。不思而蔽於物。物交物而引之而已矣。心之官則思。思則得之。不思則不得也。此天之所以與我者。先立乎其大者則其小者不能奪也。此爲大人而已矣。曰大人者不失其赤子之心者也。曰鷄鳴而起。孶孶爲善者。舜之徒也。鷄鳴而起。孶孶爲惡者。蹠之徒也。欲知舜與蹠之分無他。利與善之間也。曰反身不誠。不悅於親矣。誠身有道。不明乎善。不誠乎其身矣。是故誠者天之道也。思誠者人之道也。誠身有道。明善者是誠身之道也。非明善之外。別有誠身工夫也。誠與思誠非二功也。 曰盡其心者知其性。知其性則知天矣。存其心養其性。事工也。其言大人天道之學。不過如是。至周程繼之則曰無極而太極。主靜立人極焉。其立人極之道者。惟在無欲主靜也。聖可學之功。乃在一者無欲也。是中正仁義。誠立明通。皆出於無欲養心也。 論定性則曰動亦定靜亦定。無將迎無內外。而明性之無內外。苟以外物爲外牽己而從之。是以己性爲有內外也。且以性爲隨物於外則當其在外時。何者爲在內。是不知性之無內外也。旣以內外爲二本則又烏可遽語定哉。又曰與其非外而是內。不若內外之兩忘。兩忘則澄然無事。無事則定。定則明。明則尙何應物之爲累哉。聖人之喜怒。不繫於心而繫於物。是則聖人豈不應於物哉。烏得以從外者爲非。而更求在內者爲是也。此言內外無非己性也。性不離物。物無非己性則無往而非性也。亦無往而不可定矣。蓋無往而非性則天下無可外之物矣。故不可離物而求性。去外而求內。何者內外一本。惟一己性而已也。故日忘內外之見而順焉而已則止於一而無貳矣。 又曰天地之常。以其心普萬物而無心。聖人之常。以其情順萬事而無情。故莫若擴然而大公。物來而順應。人之情各有所蔽。故不能適道。大率患在於自私而用智。自私則不能以有爲爲應迹。用智則不能以明覺爲自然。今以惡外物之心而求照無物之地。是反鏡而索照也。此言自私者欲離物而强定其根。出於外物內心之二見。固是用智也。逐物者欲資外物。求定其根。在於析理析心之兩途。是亦用智也。二者殊途。其不能以內外一本而順之一也。其不能適道而用智一也。蓋不知感應之有爲者。卽是明覺之自然者也。蓋不知心普物而無心。情順事而無情。而絶之求之。皆有心有情。故不如兩忘而順之而已。是止於一也。 其言天地聖人之道無內外也。不過如是。歷考聖賢相傳之道有如此者。聖人所以爲聖者。惟在此一脉而已。他法不與也。其或六經四子中說。若或有出入者則乃是因人隨事而發。各有所指而然耳。其至於大端相傳宗旨則不外此數條者也。聖賢之說若是明矣。然自有夫博古今求義理執物則。以範制此心之學以來。物理離而內外貳。枝條先而根本後。至於論心一途。推與佛徒。而欲諱言於心者何哉。嗚呼。爲此者亦有其說。而出於此中何者。物之一字是爾。其曰天生蒸民。有物有則。以其則爲在物。求理於事事物物。天命之性率性之道。在於事物之間。至善爲事物之理。而謂窮至事物之理也。 謂事事物物上。各有天然之中。定理而欲執之。惟如是。故論克己復禮則求其禮於耳目口四肢而欲制之於外。論集義必有事焉則求其義於行事之中而欲事事合義也。王氏則以爲出於此心而不在於物。是心之天理。發之於物。無不各有其則矣。所謂有天然之中於事事物物者。乃是心也。是故曰民之秉彝也。孟子以仁義禮智之心人皆有之。非由外鑠我者是也。其可謂之在物乎。故仁而克己復禮。義而必有事焉。其禮與非禮。在於此心。非在於耳目口四肢也。其義與非義。在於此心。非在於事物也。所謂復禮者。所以於視聽言動之上。復此心之禮。而四勿克己者。視聽言動於非禮之心而克之。非以其禮之則在於視聽言動而制之也。所謂集義者。所以於事事之上。集此心之義。而必有事者。有事於此心之義耳。非以義爲集之於事而有事於外也。何者。仁也禮也義也。皆心也。非外也。仁敬孝慈恭從明聰。其則在於心上。非在物上。克己四勿集義有事。其功在於心上。不在事上。皆可知矣。其曰格物致知。謂以物者爲事物之理。而以理爲在物也。求識在物之理。以明吾心之道。則曰在於窮至物理。以極其心知。故以天地間一箇懸空道理。該括天地萬物之則。而心者不過爲受攝之地運行之資耳。王氏所謂物者非外於吾心也。乃吾心之日用可見之地。而吾知之所在者也。其有條理。皆出於心。而皆吾之性。是物也理也。無非心也內也。所謂知者。卽是非之心人皆有之者也。孩提之童。無不知愛親敬兄者也。有不善未嘗不知。而雖小人之無所不至。知其掩之者也。是明德之得之乎天而不昧者也。是其天理之明處。爲事物之則者也。非有可求資於外者也。其功也惟求自慊其知。毋自欺其知而已矣。是謂之致知。如是則致知之意誠矣。其求自慊其是非者。毋自欺其是非者。是謂之格物。其格其物之知。而致其知於物。則無彼此之二本也。如程子以維天之命。於穆不已爲忠。乾道變化。各正性命言忠恕。以發己自盡爲忠。循物無違言忠信。今致知者維天之命於穆不已也。格物者乾道變化各正性命也。致知者如發己自盡是也。格物者循物無違是也。自我而言謂之忠謂之致知。於穆自盡 自物而言謂之恕謂之信謂之格物。各正無違 其功一也。忠恕一也。忠信一也。無二功也。致知格物亦一也。非兩道也。何者。知非外也。是非之心 義非外也。心得其宜 理非外也。物非外也。知是非之物。心得宜之理。 若以理爲外則是義外也。物爲外則是以己性爲有外也。是故求衆物而致知者。以是非之理爲在物而求識之。其知也虛而其用功在外。其致知於物者。以吾能是非之知。致之於物爾。其知也實而其用功在我。故朱子之言明德曰虛靈不昧。具衆理而應萬事。心雖主乎一身。實管天下之理。理雖散在事物。不外此心之靈。文成之言曰虛靈不昧。衆理具而萬事出。萬事出之語出於周子 心外無事。心外無理。此一二之辨而道之所由異也。求物理之學。旣於物字如是分離。故遂以一箇在物之理。爲天地間至極底道理。聖學之宗主。而爲天地萬物之主。故其於經傳中凡說心性言道理處。無不以此冒之而率從之。如曰道心則以道心爲合於事物之義理而惟精爲求義理之功。天命之性則以性爲事物之義理之而率性爲合義理之功。五倫則以義理爲各在五倫之上。遵王之道則以事物之義理爲道。思無邪閑邪存誠則爲其思不違於事物之義理也。直內方外博文約禮則爲正事物之義理而惟以直內屬內。博事物之義理而惟以約禮屬行。四勿非禮三月不違仁則爲勿爲非事物之義理。不違其事物之義理也。一以貫之則爲其事物之義理貫通而爲一也。明明德止至善則爲明其事物之義理而止其事物之義理也。道若大路道一而已則爲是事物之義理也。性善仁義禮智則是事物之義理一端在吾心者也。萬物皆備則爲萬物之理可通於我也。愛親敬兄之良知良能則是義理之一端者也。義理之悅我心則是在事物之義理也。集義則是集事物之義理也。知言則爲知其心之失於義理也。求其放心養其良心則爲不爲昏放以昭其義理之資。不爲梏亡以全其義理之地而已也。心之官思。先立其大者則爲思其事物之義理。立其事物之義理也。大本無有失也。失其本心者則爲失其事物之義理也。旣以心性爲義理中一端則雖在心也。亦一事物之義理也。明善誠身則明事物之義理也。盡心知性則知事物之義理也。無極太極則是指事物之義理也。一者無欲則爲無違於事物之義理也。性無內外物來順應則以爲事物之義理無內外而爲順事物之義理也。聖經賢傳。惟以敬之一字屬心。而其他千言萬語。皆以此括之。無不以事物之義理爲宗主。至如仕止久速之時。無適無莫之義。食色親迎之禮。經權常變之道。莫不一之以此義理。其道亦可謂已備矣。然其爲說多强而不安。離而不合。而以至其良知良能理義與聖人同則明言其在心也。從其大體。失其本心。率性致中和。無欲聖可學則明是不出於心矣。又至於仁義禮智我固有之也。求其放心而已也。義外之非也。定性無內外。此數大節。尤有曉然。終有所不得離而外之。强而通之者也。如良知之說則其所謂道義德善性命心思仁義時物之云。無非吾心之理由內而達。非可襲於外者。其理一而順。其義明而暢。聖人之說。於此斷可考而知也。獨有夫大學之格致誠意。虞書之惟精惟一。中庸之明善誠身。擇善固執。尊德性而道學問。孔子之下學而上達。論語之博學於文約之以禮。博我以文約我以禮。孟子之知性養性。伊洛之居敬窮理。此數條所以執之以爲而塗之證者也。又如中庸之博學審問愼思明辨篤行。易之學以聚之。問而卞之。寬以居之。仁以行之。知至至之。知終終之。論語之學而習之。博學切問。仁在其中。知及之仁守之等說。用以證其學與行工夫之別者。蓋此則固聖學之要旨。其實一塗。本非有可疑者。特以其所解之有不同故耳。至如孟子之博學詳說。易之多識前言往行。舜之好問好察。書之學于古訓。語之多聞多見多學而識之。好古敏求。我無不知而作。聞一知十等諸說。莫不以證其聞見知識之學焉者。然而此等多是有爲而發。有指而說。莫不各有其旨。尤不可不細考其說也。蓋夫旣知聖學之主意。惟在此心之天理。則雖分言支說。至於千百其條。其主意無非有爲於此一心焉而已。非於此心之外。別有所分歧之功也。惟其有爲於此心。而欲盡乎其用之惟精。故其工夫之密。自不能無千條萬緖之目。其節目之詳。自不得不分言支說而明之也。勢之然也。非有二也。非各意也。格致之說。前已略著矣。格致者誠意之功也。知致而意誠矣。不可於致知之外。別求誠意也。惟精者。卽惟一之功。精之所以爲一者也。精其功夫。一其主體。一事而兩言之。非惟精之外更有惟一之功也。旣惟精於危微。斯惟一於厥中矣。明善者。卽誠身之道。明善所以爲誠也。其實一功而推言之。非明善之後。始有誠身之事也。善者性之善也。擇於性之善而不失之則斯謂之固執。卽精一而允執也。擇者其功。執者其守也。而能久而勿失也。擇與執。非二事也。博文者。卽約禮之功。博學於文。乃所以爲約禮也。其所以博之於文者非他。卽學之於其禮之文。博之於文而禮斯約矣。非文之外別有禮也。非博之後更事約也。文其費也。禮其隱也。博其功也。約其歸也。非舍禮而徒博於文也。隨其理之發見而學存天理。是博文也。其要是心之純乎天理則是約禮也。義者。心之天理而精則不雜也。精吾心之天理。所以盡吾心。▣▣其用之所盡。卽體之所精。而其義之精處。卽用之盡處也。非旣▣▣然後可致之用也。道問學。卽尊德性之功。問學卽所以尊性也。其所爲問學之者。非他。卽問學其德性也。德性其主也。問學其功也。問學道而德性乃尊矣。非舍德性而徒爲問學也。下學者。卽所以上達也。如培栽是學。長茂是達。非學則不達。其學之。乃所以爲達也。是上達只在下學之中。非下學之外別有上達者在也。居敬。卽所以窮理。窮理之專一。謂之居敬。居敬之精到。謂之窮理。居敬者窮理之工夫。窮理者居敬之極處。敬之所居。卽理之所窮也。不居敬則理不得窮矣。非居敬之外別有窮理者也。孟子之盡心知性。是自誠明謂之性者也。存心養性。是自明誠謂之敎者也。誠者誠之者。非謂其二功也。非謂有先後也。其義復詳於下嗚呼。約禮者存天理者也。而博文則乃學存天理之事也。致知者盡天理者也。而格物則是所盡天理之方也。文者萬殊而禮者一本。萬殊根於一本。非二物也。格者如食而誠者如飽。食所以爲飽。非二事也。博文如調絃。約禮如律。 ▣▣舂篩是惟精。潔白是惟一。刮磨如明善而光明如誠身也。舂篩所以爲潔白。刮磨所以爲光明。非舂磨之外別有光潔之者也。德性如根種。問學如耘漑。耘漑所以爲其根也。非舍根而耘漑也。栽培者是下學。而長茂則是上達也。▣行者是居敬。而其至焉則是窮理也。非培栽之外別有長茂之者。非行▣之外別有至焉之道也。然則格物以致知。是誠意的工夫。博學於文。是約禮的工夫。明善是誠身工夫。惟精是惟一工夫。致用是精義工夫。利用是▣德工夫。道問學是尊德性工夫。居敬所以窮理。學問思辨所以篤行。窮理是盡性工夫。盡心是知性工夫。下學是所以上達工夫也。夫有何可疑哉。蓋此以明其間節目之詳也。故雖分言析說。兩下其語。有若多般者。至於其實則一而已。無二事也。或備其終始。或兼其體用。雖不得不以累言釋之。豈爲其一言各爲一工夫也哉。然則灑掃應對至窮理盡性。只一物也。格物至平天下。只一事也。博學至篤行。只一功夫也。博學者。學存此心之天理。于事事也 存此心之天理。未有學而非行者也。未有不行而爲學者也。是問也思也辨也行也。無非是學之事也。四者皆學也。卽亦行也。 非博學之外別有問之思之辨之行之之工也。篤行則從以不息之謂也。是學之工篤而不已之意也。是學也問也思也辨也。無非是篤行也。無非是不息。此卽心之天理也。非學問思辨之後別有其篤行工夫也。又非此心之外別有問學者也。學以聚之者。存天理於事事而使其心不放也。卞之居之。以至仁以行之則所以盡其節目而常常存之。使是心不息者也。其問也寬也仁也。無非學聚之事也。而其聚之卞之居之者。無非是仁之行也。非各有其功也。蓋學者其功也。行者其成也。中庸之問思辨之。文言之問辨居之。卽其間節目次第之詳。而其所事則皆心也。非爲問學於物理而後乃行之也。若以博學詳說。爲先博而後反約。以博問約禮。爲先博而後事約。而以約爲簡約收心而無與乎學問思辨之類則豈理也哉。所謂學。學行博約。非先爲學問思辨而後篤行之也。非先爲博文而後求約之也。先知而後乃措之於行也。博問約禮。博學篤行。只是一功而有顯微。一事而有體用。不可以先後言之也。凡先後之分節者。乃後儒支二之見也。學而時習之所學者。乃去人欲存天理之事也。皆此心之道也。時習之則是其工夫也。所謂學而聚之者也。非學之外別有習之之工。非此心天理之外別有學之之事也。故子夏之言曰博學而篤志。切問而近思。仁在其中矣。博學切問。所以爲仁也。能篤志近思則斯爲仁矣。豈博學切問者不是爲仁也。而別有仁在耶。亦豈於學問之外別有爲仁之功者耶。知及之仁守之。知之所知者此心之天理也。仁之所守者此心之天理也。知及之。已是至之也行之也。不能守。爲私欲所間則仁不能守也。及之其始也而守之則其熟也。及之日月至焉者也。守之三月不違者也。一理而已。非及之外別有守之之功也。知至至之。知終終之。知是心之知也。至之終之則是致其知也。至之其始也方至也。終之其終也已成也。至之其獨也。終之其全也。一而已。非至之外別以求其終也。豈別有求知識於在吾心之外。而更有守之終之功邪。知性有道。盡心者知性之道也。盡心由於知性則性無不知矣。非自有知性之功者而後。可得而盡心也。盡性有道。窮理者盡性之道也。窮吾心之理則性無不盡矣。精義入神。以其有致用也。精吾心之天理。以其能盡吾心之用。故義之所精。卽用之所盡者也。非旣精於義而後可致之於用也。精義入神。非徒精義也。所以爲致極其用之意也。如曰敬以直內。義以方外也。 利用安神。非以利用也。所以爲崇尙心▣▣▣。如曰格物致知以誠意也。 ▣非精義而求致用也。精義卽所以致用也。非利用而以求崇德也。利用卽所以崇德。▣▣精義則用斯致。致用有體。精義卽致用之體也。利用故德乃崇。崇德有用。利用卽崇德之用也。體▣▣如維天之命於穆不已。所以各正性命也。乾道變化各正性命。以其於穆不已也。精▣其心之義。所以盡乎其心之用也。非旣爲精義之功然後別有致於用者。非於利用之外別有德之崇者▣。故終之曰窮神知化。以其德之盛也。非有異道也。夫如是則凡有所講習討論問辨思索。無非爲存此心而不失其德性者。非空爲之講習也。時習學聚知及知至者。無非是爲實。純熟常存不息之道也。然則博學審問愼思明辨篤行之類。無非所以爲惟精而求爲惟一者也。至於博學詳說。其重在於反約其所學所說者。卽是反約之事也。多識前言往行。其主在於畜其德。而所識者卽是畜德之道也。好問好察。所主在於用中。所問所察者皆是擇中之事。而無非致精一之功於此心者也。然則若此之類。求其主意歸宿則無非有爲於心法者也。從事於斯爲論說者。要皆致本心之良知者。而知之卽其爲行而非外求也。學于古訓乃有獲。則乃學古人之所學而得之心誠之身者也。如其遜志而虛心。時敏而不息云者。是豈誦學言訓之功之謂哉。學之于訓而獲之于心則是厥修之所以來。而道之所以積也。與求之言語物理者有異矣。然則所學於訓者。豈講解之謂。所師於古者。豈事迹之謂哉。其終始所典之學。要不出此心之理矣。我非生而知之者。好古敏而求之者。夫子雖爲謙讓。豈▣謂以講學▣爲學乎。▣是謂好古人之學而敏求此心之理也。學者學此心之理也。古人之學。不外於此心之天理。則所好所求者。豈於此心之外別有他好求哉。溫故而知新。卽是尊德性之事也。溫習於天理而日知其新則知新由於溫故。而溫故者乃所以知新之道也。非溫故之外別有知新工夫也。多聞闕疑。多見闕殆。所以救子張務外之病而去尤悔之道也。非以敎爲學也。在他人則無此訓也。其答子貢則汝以予爲多學而識之者歟。非也。予一以貫之。又曰我無不知而作者。多聞多見而識之。知之次也。夫以其見聞爲知之次則其所▣▣上者從可知矣。其所謂知者。亦非見聞推測之識者亦可知矣。於此聖門致知用力之地。庶可以窺也。顏子之聞一知十。其聞而知之者。莫非此心之理。而顏子於天理之全。默而識之。▣▣心通。所謂終日不違如愚。退而足以發者是也。豈謂能識於物理而推測於事爲之間哉。孟子所謂禹皐陶見而知。湯聞而知之。亦皆謂此理也。聖賢之訓。雖千言萬語。其所爲學則不過欲存此心之天理也。旣欲存此心之天理則自然不能無有正諸先覺。考諸古訓。許多問辨思索之功。以求盡夫此心之天理。而其主意則無非所以精密於此心之道而已。然則凡有從事於事爲論說之間者。無非有事於本心之天理者耳。非有兩道。非有二事也。事物之天理。卽此心之天理。論說之精微。卽此心之精微。心卽事物。事物卽心。明乎此則其間雖或有專主事物見聞而言之者。其主意則自不妨於爲此心之物。而終不外於此理者矣。是故凡經傳之中聖學之說。其煞有分數者。則不過以其高下之次淺深之等資稟之別精粗之異而言之。他無與也。至於其節目之煩。亦不得不分言詳說。本無他道二意也。何者。其姿有剛柔明暗之殊則德有知者仁者勇者之目。志有淸潔寬猛之別則道有淸者任者和者之稱。道之一也。而仁者見而謂之仁。知者見而謂之知。百姓日用而不知。道之所以不明也。道之全也。而淸者得之爲淸。和者得之爲和。道之所以不全也。此其類之所以分也。而非道之有二也。然至於仁知之各造其一。淸和之各至其聖。則雖非道之全。而得其天理則一也。其品則有聖人善人之類。其事則有事君人安社稷天民大人者。其行則有避地避世避人者。此其大小之等之所以別也。非聖人之道有此諸般也。如▣▣▣安行。學知利行。困知勉行。以生稟之高下言也。而其用功則有性焉安焉復焉執焉難焉之別。而其所事者一也。如誠者誠之者明者誠者。率性之道修道之敎。知天事天俟命之類。其所得也則有知之好之樂之之淺深之等。而其所爲功則一也。人之科級有其學適道與立與權之等。故 如知及之。仁守之。敬履之類。 其地位有可欲之善。有諸己之信。充實之美。光輝之大。聖神之分。而其爲道則一也。如志學立不惑知命耳順從心。亦此經歷之序。其▣▣▣▣意知物耳目口四肢之發。故其功有格致誠正聰明復禮之目。其實一功也。如博文約忠信忠恕之類是也。其事有父子君臣家國天下之物。故其道有仁敬孝慈修齊治平之名。其實則一道也。如修己以敬以安人以安百姓。其用功之精密。其端無窮。則乃有考之問之講之習之思之辨之爲之不已之功。而有博學篤行講古師古之目。其所以爲功者一也。非各用其功也其工夫之終始。其進有序。乃有知止定靜安慮得之▣。而有居之安資之深。左右逢源之級。其事則一也。其人有大人小子上智下愚之別。則其所務之方。大學小儀之異務。其所語之道則雖有中人上下之異法。而其所爲之學與所指之事則一也。其具有紀綱禮樂制度兵刑之用。則其所業有文章政事農商陶冶之技。其所爲之本則一敎也。然則經傳中其所以分說者。不過於等級節目之間。人品技業之類而已。初非有兩道而爲之分言也。元非作以二說而各用其功也。至或如分而二之以爲道。歧而離之以爲說者。乃如楊墨之主此而屈彼。告子老佛之外外而求內。皆失於執一而去一。固非道也。其又如子莫之兼用而執中。知行之兩用而求全。亦出於歧貳而竝用則亦非道之一而全者也。故易曰天下何思何慮。殊塗而同歸。一致而百慮。天下何思何慮。庸曰天地之道。可一言而盡也。其爲物不貳。則其生物不測。子曰吾道一以貫之。予一以貫之。孟子曰夫道一而已矣。道二。仁與不仁。聖人之言之也。豈不明乎哉。且曰君子深造之以道。欲其自得之也。自得之則居之安。資之深。而取之左右。逢其源。曰下學而上達。知我者其天乎。曰予欲無言。天何言哉。四時行焉百物生焉。天何言哉。曰夫子之文章可得以聞。夫子之言性與天道。不可得而聞也。曰二三子以我爲隱乎。吾無隱乎爾。觀於此則聖賢之微旨。亦可見矣。</text>
<title>乾龍四爻說</title>,<text>易乾之六龍。其用者四。離潛 初也 出田。二也 爲世之見者見龍也。絶地 二三 飛天。五也 爲物之睹者飛龍也。非地 二 非天。五也 戒以人位 三 者乾龍也。或上 躍內上 或下。淵外下 處外虛中 四 者淵龍也。見龍內卦之中也。龍德而正中。內中 故曰見。飛龍外卦之中也。中 外中 正 陽爻居陽位 而居尊。五位 故曰飛。惟同德者相遇而利見也。乾龍者內卦之上也。旣遠于天。五 又上于地則人位也。其德重剛。陽爻居陽位 其位不中。三位也 則厲時也。故乾乾而惕之。淵龍者外卦之下也。旣離人 三 地。二 又未及天。五 則虛中之位也。或可以躍。離地可進 亦可以淵。處下可退 則未定之時也。故在淵而或躍。下而 外卦下爻又四陰也 非地 非內卦也 故曰淵。上而 內卦之上也又九陽也 非天也。非五也 躍者虛之物也。田乎。未有不中而田者。未有不積而見者。積厚而處中。寧不勉哉。庸言庸行一章所用 乾乎。未有剛而不危者。未有惕而不安者。終乾而時惕。可不愼乎。忠信修辭一章所用 淵也進則有躍。退則有淵。蓄而俟時。所以進也。欲及時一章所用 天也中正 以德贊 故天。神化 以功化贊 故飛。惟其德合。九五非人所當。故同德而利見焉一義。 乃能遇之。與天地合德一章所用 嗚呼。田天之德也。位固盛矣。其充則實難。乾淵之戒也。時固厲矣。其反則有要。以盛焉而德不充焉。能飛見乎。以厲焉而能惕若焉。獨無亨乎。然則進退之機。無彼此也。吉凶之形。無定等也。隨才而勉。各在其爻也。</text>
<title>一點生理說</title>,<text>一團生氣之元。一點靈昭之精。其一 或無一字 箇生理 卽精神生氣爲一身之生理 者。宅竅於方寸。團圓於中極。其植根在腎。開華在面。而其充卽滿於一身。彌乎天地。其靈通不測。妙用不窮。可以主宰萬理。眞所謂周流六虛。變動不居也。其爲體也。實有粹然本有之衷。莫不各有所則。此卽爲其生身命根。所謂性也。只以其生理則曰生之謂性。所謂天地之大德曰生。惟以其本有之衷。故曰性善。所謂天命之謂性。謂道者。其實一也。萬事萬理皆由此出焉。人之皆可以爲堯舜者卽以此也。老氏之不死。釋氏之不滅。亦皆以此也。凡夫之貪利殉欲亦出於此。而以其揜弊也。禽獸之各一其性。亦得於此。而持其一端也。此卽其生身命根。所謂天地之大德曰生。然惟其本有之衷爲之命元。故有不則乎此也則生亦有所不取。利亦有所不居。</text>
<title>道原</title>,<text>理體自是理體。本無有變移也。卽其所處包膜。不蠲而障之。氣質物欲。翳其眞而亂其源也。是以卽其所以失之者。以其心包之不凈而大本不睿。若其所以得之者。以其心包淸凈而大本以昭也。其理軆之立與不立。實惟其所處包絡淸與不淸而已。如其靜時氣道寧靜。其穢濁不起。拘蔽少澄。故略可窺見其理體。而惟其包絡之累着不去則其不凈一也。特其未動焉耳。如克己而復禮者。必克治洗濯之而撤拔之也。洗濯而撤拔之者。其包絡已淸矣。包絡淸而撓蔽撤則其眞源瀅澈。理體眞靜。斯昭昭之體。惟斯之理。所謂泰宇澄而神光發。天下之大本於是乎立。右上篇理者心之神明。神明者太極上帝。是心之理也 居於少陰君位。其體至微而無爲。主靜而無動者。而其中亦有寂體感應之體用焉。氣者心包氣膜。心包者命門相火。爲氣欲者 屬於包絡相火。凡氣之用皆是相火。故如凡動氣嗜慾。皆是相火也。少有所動。卽神撓志亂矣。如凡作意作氣。皆是相火也。一有所作。卽志累神昏矣。是故凡有動氣處。皆是氣之動。凡有作爲者。皆是氣之作。是氣之穢。足以翳知亂明眩志惑思。凡有所發纏蔽混撓。一有所作輒又動氣動心矣。氣膜旣淸。大本斯復。氣膜淸而大本復者。斯乃寂感之有體有用者乎。右下篇</text>
<title>睿照明睿說</title>,<text>理者氣之靈通處。神是也。氣者氣之充實處。質是也。一個氣而其能靈通者爲理。是爲氣之精處明處 凡其充實處爲氣。是爲氣之粗者質者又凡氣之有條通。亦是此理以其靈通者。實有是條通故也。然若其氣道之條通而已者。則雖其無靈通而至粗頑者。亦皆有之。蓋有物則皆有之矣。但是爲其各物之條貫而已。非所以爲統體本領之宗主者也。朱子以其所有條通者謂之理。雖可以謂之該通於事物。然而是卽不過在物之虛條空道耳。茫蕩然無可以爲本領宗主者也。夫聖人以氣主之明體者爲之理。其能仁義禮知者是也。朱子則以氣道之條路者爲之理。氣道之條路者。無生理無實體。與死物同其體焉。苟其理者不在於人心神明。而只是虛條則彼枯木死灰之物。亦可以與人心神明。同其性道。而可以謂之大本性體者歟。可以謂之人之性猶木之性。木之理猶心之理歟。蓋能仁義禮知者。是爲性耳理耳。以氣條爲理者。蓋物理是耳。彼事物者雖亦各有其氣道。同是爲吾理中之條路者。然其條路者不過是物理之勢致名義而已。非本領性體之至者耳。其所以統體而爲其條路之主者。卽其眞理之所在者。則卽吾心明德是已。然則其睿照之明。一膜之開。只有修治於此性之聖知者而可以開通者也。不當求之於彼物之條路而有開通者也。</text>
<title>生理虛勢說</title>,<text>發者氣也。非氣無發 發之者理也。非理無能發 以神生爲理 性志之主。神性之靈。生生不息者。 爲實。於枯木死灰則絶焉。於盜賊暴淫則息焉。人生而靜以上。天之性也。方是性之眞體處 才說性則已是感於物而動。氣稟之偏動焉。私係之情作焉。所以發者理。非理無所發 以勢致爲理 條貫勢致之。故勢必條節之則。 爲虛。在枯木死灰同也。在盜賊暴淫一也。以人生而靜以前。未有生之先。謂此理之純也者 才說性則已是各在其氣上之理也。非是理也其勢之理者。枯木死灰亦理。亦大本也。中和也。中和亦可用於枯木。 盜賊暴亂亦理。無本末無正反而同有之。神之體者枯木死灰也。死理非生性也。絶理非體理也。其性理已絶而不續 盜賊暴淫也。弊理者。非正理也。妄性者非眞性也。其性理亡滅而不存。 有生死眞妄之不同。几無性外之物云者。如死枯之物。其在天之命人之性則此亦雖可以同宰之而無不統焉。謂不在心外是也 其在己之理則已死而爲絶於生理矣。理性者生理耳。蓋生神爲理爲性。而其性之本。自有眞體焉者。是其性也理也。故於生神中。辨其有眞有妄。得主其眞體焉則是爲尊性之學也。故於凡理之中主生理。生理之中擇其眞理。是乃可以爲理矣。</text>
<title>理一說</title>,<text>或曰理若是一箇生理則生之理。人與物無異。其與告子生之謂性者奚別焉。曰生之質則血氣也。不可以言性。生之體卽理也。固所謂性也。生氣之中理體存焉。告子若以爲生理之謂性。卽此生之氣爲有性之理云。則孟子本不須難。故孟子先問其言意之所在。知其以生質爲言也。然後辨之。惟其以生質爲性。而謂猶白之謂白。則非所以言性也。大抵人物雖本同生。實則異理。其血氣雖同。性情絶異。此非特人與物爲理。犬與牛亦不同。是豈一箇血氣之所當哉。非所以與論於人性之仁義粹善者也。生理之體。雖本一原。各隨其形氣而所稟有不同。此所以爲人物之異。而賦性之理有不同者也。若以其生質之血氣則無論人與物。惡有性之謂哉。蓋人與萬物。理同 其本然之軆一矣。而其性情有偏正通窒而貴賤者不侔。故其仁義禮智之粹。物不得有。 氣同 其生理之純一矣。而其生稟有偏全粹駁而美惡者不同。故其聖知通明之秀。物不能得有。 生同。其血氣之質同而形氣異。○其生之本一而生之稟則異。其生者同而其生之體不同。 故論理體之原則必以其生之本。而不以其生稟之異。論人性之殊者。以其生之體之不同可也。以其生之同者則不可。朱子論萬物之一原則理同而氣異。粹駁不齊 觀萬物之異體則氣猶相近而理絶不同。偏全或異 蓋朱子以其稟賦上說而曰理同而氣異。以其形氣異也 以其生質上說而曰氣近而理不同。以其生質近也 雖然其實以稟賦上。理亦一氣亦本一。以生質上。性亦異姿亦爲異也。蓋同理而異性。同氣而異姿。故其本然沖漠之體。萬物原與人一體。其生理之純氣。萬物亦與人一原。此卽人生以上未形之時陰陽之理如是也。及其受氣之殊而生稟不同然後始有性命之各異形氣之不侔。於是人與物各異。天地之全性。人得以性之而物不得有之。於是乎始有性之名焉。則是不惟人與物各異。犬與牛亦不同也。故形而後有性之名。凡人說性。皆以形而後言。以生稟全粹之體。仁義粹善之情言之。則其本之本然沖漠之體生理純氣之初。有不能及者矣。明道亦曰凡人說性。是說繼之者善。卽又以其惻隱四端情動處也。故其在人之性。又形而後有氣質之性。是人生之氣質各異。非人性之本一者也。故曰氣質之性。有不性焉者。以其非人性之本原也。蓋人生之剛柔淸濁大小明暗。其品之不同也。亦與物之異類者無異矣。而但其形氣之全而得其秀者一而稟其性者同也。故其偏全粹駁之美惡。必以言於物。而剛柔淸濁之殊才。不以分於人者。以其物之形氣之偏塞別而其生異也。以其人之形氣之秀全者同而其理無不同故也。</text>
<title>正說</title>,<text>形氣與性理之別。可以名之者。其目只可曰志也氣也是已。不可曰人心道心。是相對爲兩心者也。何者。形氣之未變於欲也。卽一理而已。不可謂之人欲。又非心志之主也。不可並謂之心。故只可謂之氣。謂之氣者。明其本末之辨。以要別於志焉。其目只當如此。不可以亦一其心名焉者也。若其志之有失而變而爲人欲則是可謂之人心。所謂人心者。蓋以此耳。不是以其凡爲形氣之屬。則不論其邪正而悉可謂之人心也。故虞書人心之名。其以形氣。不可以爲人心者可知。以其事焉則雖有道義之事形氣之事。而其心一焉耳。不可隨其事而異其心之稱也。○如其軆也則又志爲之帥而氣爲其充。氣之與心。其本末自別。其不可以道義之心形氣之心。相對而比稱之。有若兩端事者可知。而聖人立言之不如此。斷可明矣。 故只當曰氣。雖然氣亦是充體而體志者。如其義集而養則是固有浩然之體者也。 原其所運。無非是氣。不專於是形而已。則若要別之。又只當曰形。身之形氣。各有其欲。旣有是形。各有自私之理也。故伊川曰人有身。便有自私之理。宜其與道難一。 故以其體則曰志也形也。以其事則曰道義之事形氣之事。二者是已。然志爲帥於形氣而無不統。形不能以率志而偏於氣。故於志則是道義也形氣也。無不在焉。雖然此則直以本末之辨耳。天理人欲之謂也。故其天理人欲之別則又不在此。如其志也則道義之出於志者固天理。而形氣之由乎志者亦天理也。以其志皆主之也 苟有動其氣焉則形氣之動於欲而不出於志者。固爲欲矣。道義之着於私而不循於理者亦是欲也。以其形氣之未有動。固有勝志而揜理者之累也。 然則於道義之事。亦有人欲。於形氣之事。亦有天理。以其出於志動於氣。惟此二者之分焉耳。非形氣道義之所可斷者。然此說不過以形氣之偏處言之。如以其本則形氣之用。亦有不外於本體者也。</text>
<title>聖學說</title>,<text>問嘗聞聖人之學。其功在先卽物而窮其理也。其以求之心性者禪也。然乎。曰夫惻隱之心仁也。以至於天地萬物而一體無間矣。所謂仁者人也仁人心也。 羞惡之心義也。以至於天地萬物而盡其條理。各得其宜矣。所謂義者人路。有物有則者。 恭敬之心禮也。以至於天地萬物而觀其會通。敍其節文矣。所謂天敍天秩 是非之心知也。以至於天地萬物而知其是非。極其條理。無不辨焉。無不能焉矣。所謂良知良能。 惟此之理。皆出於天。而無不本然自有。是明德至善也。 此天之所命於人。而人之爲性者也。人之有心。此其爲本體。莫不各有其條理。 卽所謂天理也。惟此之理。其能實有諸己。其眞切爲己。而致知復禮。居仁由義則率性之道也。全其天命之性。無非道心本軆。 其爲功則克一己之私。去人僞之雜。以循夫本然之體。精之一之。以盡其大本達道之全耳。如是則存之爲誠敬。發之爲聰明。居之爲忠信。行之爲孝弟。敍而明之爲禮樂敎化。充以達之。爲仁義之政。己之性盡而人之性物之性無不盡。天地位焉。萬物育焉。此其爲學。有何不足。而反以求於物理乎。有何疑似而必諉之於禪乎哉。此自經傳以來從上聖賢之說。皆謂如此。明有可考。曷嘗見有一言及於卽物而窮其理。以明吾知之謂者乎。爲此者蓋亦以爲心之不能盡知義理也。慮其不能貫通物我而兼至也。故爲此之敎。以爲先博之於物而後可復之於心云爾。雖然心之於義理。其所固有。本無不知。義理之於人心。其所固有者。其有不能以自明乎。惟患不致其明焉耳。 仁義禮知之於天地萬物。其所一體。本無不貫通。是之於天地萬物。其所一體者。其有不能以貫通乎。惟患不充其體焉耳。 寧有不明而可以外得乎。從物而得之。自彼而明之。是不已外之乎。 寧有不貫而可以兼資乎。兩而求之。岐而爲之。是不以離之乎。兼而並之。合而一之。是不以貳之乎。 心之於義理。自無不知。如目之於色。耳之於聲。口之於味。無不能知者。其有不能者。以欲蔽之也習昏之也。其不能如目之於色。口之於味之明切者。心中有一私欲者蔽之。習氣者因之。以失其本體也。去其蔽則與目之於色口之於味。同體矣。 彼是非之知。無有不知不明者。亦與仁禮義之無不貫通具足者一也。此天之所以與我者。心之官思則得之者也。雖小人之厭然不容自昧者。如人所不知而己獨知之。善必自知。不善必自知。人欲日卞。天理日見矣。 惟有克己而明善焉已。夫旣去私欲氣質之蔽而明其明德則有不善未嘗不知。我無不知而作者矣。是則所謂誠立明通。明通公普矣。明明德親民而止至善矣。盡其心知其性矣。明則誠矣。誠則明矣。焉有待於求之物理而後得者乎。目之於色。耳之於聲。雖曰易辨。亦有欲蔽心惑則以白爲黑。以小爲大。以苦爲甘者有之。如莫知其苗之碩之類耳。 至如名物制度之類。知識技能之事。可外學而知者。是亦莫不慮其不知。是則雖曰其法亦出古聖人心思。而不外吾性之所具者。是亦本出古聖人心理。而吾從而學之而明其宜。則此亦卽吾心之義理而已也云。蓋學之苟有其源者。孰非是敎也哉。 然是蓋必求之異方。學之殊能。不過如法術之功。才識之能爾。必待外求而學。可以從人而得。有如法數之能。不過技藝之功。 非聖人生知之所存。非衆人所性之同能者。則此無與乎聖學作聖之功。成性之本源矣。雖君子無非有學焉者。然亦可先以此爲務而爲之學乎。此正聖賢之所不暇者。</text>
<title>致知說</title>,<text>大學致知知至之知字。是仁義禮智人性之知耶。抑別立於人性之知之外者耶。曰是固仁義禮智之知也。非有二也。曰然則孟子云是非之心知也。人皆有之。無是非之心非人也。然則是知者爲人心所固有者耶。抑求之於物。學之於書。有待於外而後知者耶。曰是固人之所固有者也。曰然則是民之秉彝。於父焉而知當孝。於君焉而知當忠。善焉知好之。惡焉知惡之。所謂孩提之童。所不慮不學而有之。良知良能者邪。曰然。是固良知良能所固有之知也。而但人蔽昧而失之。不能盡其體。故必窮至事物之理。格物而明之。以復其體也。曰其所以蔽昧而不能盡其體者。以其不能多識於物而廣學於書。故蔽失之。又必求之於此而後可得之耶。然則所謂理者。卽在於書與物而知矣。知之明理之得。不在於良知矣。又待於物與書而求之後可有之矣。惡在其良知人所固有者乎。或者無乃以其自心之中。氣稟拘之。私欲蔽之。習染昏之。雖有至廣至明之體。而不能明之而充之。故惟能去其蔽而明之。擴其端而充之。則自無不明而可者邪。然則其講之於書。正之於物者。無非所以去其私欲氣習之蔽。而擴其本明之知者也。然則君子之所事於書與物者。其義厥有由矣。寧有以義理爲在物與書而必從以求之於物與書。而知可至而性可得者邪。苟於此而明焉則其致字知字用功之方。斷亦可見矣。</text>
<title>退溪心經跋後說</title>,<text>退溪心經跋。孔子曰博學於文。約之以禮。子思曰尊德性而道問學。孟子曰博學而詳說之。將以反說約也。二者之相須。如車兩輪。如鳥兩翼。未有廢一而可行可飛者。此實朱子之說也。又曰博約兩至。朱子之成功。二功相益。吾儒之本法也云云。嗟呼。信以博文約禮之禮與文。爲兩頭物事乎。以尊德性而道問學。博學以反約。爲兩般工夫乎。夫其所博之文者。卽其禮之文也。所問學者。卽以其德性也。所博學者。卽亦其反約之事也。非尊德性。其所問學者何事也。非約禮反約。其博學者何爲也。其分而言之。雖若有兩。合而行之。只是一事。以其分段言之則亦千條萬目矣。奚止於兩而已。以其實體言之。只有一事而已。且雖以車之兩輪鳥之兩翼木之本末。比以爲喩。夫車之兩輪鳥之兩翼木之本末。果是兩物乎。果作二事乎。言其分則轂輻也毛羽也枝葉也。奚翅爲兩而已。究其體則實一物也。非兩物也。考其事則只一理也。無二事也。但兩輪兩翼。只是平等之體。無本領首末。惟木之本末。爲譬最親切。</text>
<title>動靜體用理氣解</title>,<text>陰而陽陽而陰。動而靜靜而動。陰陽動靜。相循環之中也。其陰中有陽陽中有陰。動中有靜靜中有動。而其體也。亦有用。其用也亦有體。其體用顯微。常相俱而不離。然又其體用動靜之中。其體亦有理氣。用亦兼有理氣。其陰靜也亦同一理氣。其陽動也亦同一理氣。其兼理氣而不二則又無終始而一也。以其屈謂之陰伸謂之陽。隱謂之靜顯謂之動。常體謂之體。妙用謂之用。蓋陰陽者其氣也。體用者其理也。屈伸以氣言。動靜以理言。於其理氣則全體謂之陰陽。本體謂之太極。形氣謂之器。理體謂之道。運用謂之氣。條理謂之理。形體謂之天。主宰謂之帝。而於其動靜體用則其流行謂之命。賦與謂之性。在人謂之性。率性謂之道。在己謂之誠。自成 在物謂之道。自道 其未發謂之中。體微 中節謂之和。用顯 其乾坤水火爲緯。陰陽動靜爲經。而是理氣則爲其幹焉。爲其體焉。於其陰陽動靜。循環如貫之中。理氣無不具焉。不可以動靜體用之一端也。偏指之謂爲理爲氣。故經傳中就有自氣而言者。自理而言者。主陰陽而言者。主體用而言者。然而其理氣未嘗離也。有自用而言體處有之。自體而言用處有之。自動而言靜者有之。自靜而言動者有之。然而其先後未嘗有端也。又如就其體上而言其用。就其用上而言其體。指靜中而喩其體者。就動處而言其微者。亦皆有之。然亦非各有主於一端者也。在天則無極之前有象之後。沖漠無眹。萬象森羅。自靜而言動也。繼之者善成之者性。動而生陽靜而生陰。乾道變化。各正性命。元亨誠通。利貞誠復。自動而言靜也。在人則天命之謂性。率性之謂道。未發之中中節之和。誠者自成。而道自道。忠者體恕者用。人生而靜天之性。感於物而動性之欲。自靜而言動也。道心仁義之心。凡言心者皆指已發 定性在應事物。動亦定靜亦定。主動而言也。誠者自道。天命率性。人道之性道。率多先體而言。是後天所謂誠者自成。而道自道也。易有太極。是生兩儀。繼善成性。雖若未有形。然此非先天之說也。乃形而上之義也。惟太極圖說乃爲先天之說。寂然不動。感而遂通。未發之中。中節之和。雖若未動者。然此非未動之說也。乃動亦定之旨也。惟樂記人生而靜以上一節。乃爲未動之說。</text>
<title>太極主靜中庸未發說</title>,<text>太極爲陰陽之根抵摳紐。該之而無不在。然則於陰陽動靜。太極無不在可知。然則定之中正仁義而主靜主極者。正是其爲無極之體者亦可知。朱子亦曰動靜異時。陰陽異位。而太極無不在。及其解主靜則乃反之何歟。 今若專以靜爲體爲理動爲用爲器。如是分節。則言陰陽動靜而失其太極。言中正仁義而失其主靜。言靜虛動直而失其一者。言動亦定亦而失其定體。言未發發中而失其大本。言未應已應而失其一貫塗轍。其何以爲大本乎。若果離喜怒哀樂而以空虛者爲理爲大本則其爲大本也。如枯木也砂礫也。與吾性何有乎分別。蓋爲此者雖以理之無欠缺。推原其未發之前以爲始。謂可以周盡無虧欠。意極入縝密矣。然殊不察心體卽本無欠缺。而元無前後其體也。無有已應未應之間。元無可以已然未然之前後分之者。天命之主。其無所爲而至純一之體。初無欠缺。無有前後。其體也常全於未有物之先而自無不渾全。則是初無分於有物未有物之間者也。不可以分有無。不可以言前後。 此心之體。其無私意而純天理之體。元無欠缺。無有前後。其體也常全於未感物之先而本無不完足。則是無分於已應未應之間者也。不可以分已未之間。不可以言前後。 是活潑潑者蓋形象雖未形。元氣則常混混。元神則常生生。是實理也。常於穆至純。至誠無爲。沖漠微妙。而其流行變化。神妙不測。 是心之明。全體生生。事物雖未感。而其體則常活潑而渾全。常昭昭而不昧。其眞體也常廓然大公。至靜無爲。寂然未發。而其感通不窮。以靜時謂存養此理而氣無得與者爲之理體。凡此靜而存養者。孟子夜氣之說是也。非是未發之中也。以爲涵養其仁義之良心之功則可以爲未發。靜體大本之中則非也。苟如是。一番睡熟時。亦可以謂之未發中也。 此靜中之體者。其一時之間。氣雖寧靜。其心氣病根常在。則其全體也不得爲理體者固矣。何者。其全體之有染累者。靜時動時依舊是一本。則此一時之靜。雖以謂之理。非是理體。雖曰寧靜。非爲眞靜。雖謂之靜而氣未用事。是氣之元本常在。何可以其未用事也。而直謂之本體純全而無累者邪。退溪謂靜時氣未用事。故理得自在。按氣雖未用事也。其元本之不潔者。依舊自在。則是理者安得以爲精昭純粹者乎。雖以退溪二物之理言之。理不得不爲掩蔽而得以昭融精純則謂之自在已。不可成說。況以一體之理體言之。只此一體已失其本體。則是安得以爲理體之純然者乎。此如赤子之初生。寂然未動欲之時。人生而靜以上 指謂之大本則未可。謂其無私欲可也。謂其根本純於大本。其未發之體。與聖人同則不可。何者。以其氣稟不同。其根本之未純粹者存焉。則不得與聖人之大本之根同也。 如以其氣之未純者爲不然。則雖以犬之雛牛之雛。其初生未有欲之時。亦可謂之大本而同於人之性乎。雖其欲之未感。其稟則犬牛之氣。其性根固在而已矣。退溪與南時甫書曰。向所論靜時氣未用事。故理得自在。此意與孟子性善之論同。乃亦是極本窮源而言也。及夫氣動而流於惡也。理亦何嘗有一刻停息。但爲氣之所蔽。故理不得昭融透徹主張發揮爾。然則理非靜有而動無。氣亦非靜無而動有明矣。時甫答云氣未用事之說。竊疑如是。則氣有限而只流行於動處矣。動靜無端。循環無隙者。莫非陰陽二氣之所爲。而顧其所以能循環不已之妙則有非言說所到。此則理也。程子所謂不容說是也。若曰靜而氣未用事則所謂氣者。靜處無而動處有。所謂理者靜處明而動處暗。安見其理氣合一。流行無端之妙乎。虛靜微妙者。氣之湛寂而先天之體也。生動充滿者。氣之流行而後天之用也。顧其所以能湛寂能流行者。豈無所本而然哉。强名之曰理。然則所謂理者。只是玄虛不顯之妙則無處尋覓乎。曰不然。只於氣之恰好處見之。氣之湛寂。理與之同體。天下之大本是也。氣之流行而莫不有恰好處。有物有則是也。湛一淸明之體。流行恰好之用。莫非理氣之合一者也。攻取悖理之氣。非氣之本也。此則固靜無而動有也。前日區區所疑如是。而先生有言歸來思繹。果見其無復疑耳。其言有云無復疑。實不能無疑。故力擧前見。而言多未瑩。故姑兩錄之。按退溪此簡說甚密。然必以理氣爲二物。故有理得自在。理爲氣所蔽之說。雖以此理氣二物言之。理安得不爲掩蔽。而得以昭融純精以自在其體者乎。 南時甫之言雖甚未瑩。然於理氣合一無端之妙則蓋亦稍有所見也。退溪只曰氣未用事云。未嘗曰無氣。則其謂靜處無動處有者。其於退溪之說。可謂無當矣。雖然如見其理不出於此心。理氣非二。則雖曰氣未用事。其氣之未嘗純正凈潔。而病根藏在。不可以其未用事也。而直以謂之理體也明矣。只此一氣也。而純乎理體則動時也此體。靜時也此體。累於人欲則動時也此蔽。靜時也此蔽。只在元體之如何。不可以動靜而分屬也。今只以氣未用事而謂之理則是雖以膠漆盆之氣。直以未用事而爲之理也。不論善惡而靜時皆爲理。動時皆爲氣則是氣也。豈不爲以動靜爲限。而動時人欲。靜時天理。不幾於理爲靜處有。氣爲動處有。如是判而爲二者乎。此所以理氣爲二者之說。其歸終如此也。所謂氣之恰好處云者。不可曰恰好處。當曰純正處。純正則靜時也靜一。動時也恰好。且以攻取悖理之氣。爲靜無而動有者。亦同歸於一病。大本以理爲汎在於衆物也。爲總主於人心也。以汎在於物。故不論其體之善惡而皆謂之理謂之善。以凡靜者謂之理謂之大本 以主於人心則無論動靜。必心得理體然後謂之理可謂大本。不可徒以靜也而以不得理體者爲大本。 朱子亦嘗以爲天下之理皆由此出。故謂之大本。亦以心言也。然而及論其體則靜未發者爲大本。作爲虛物。與在物之虛理同狀。蓋不可外人而言理。離心而言大本。枯木理也而不可爲大本矣。睡着靜也而未得爲大本矣。程子所言大本。書亦以靜時其靜無之體可想云爾。非專以靜爲大本也。非徒以未感之時靜靜者謂之大本也。故當曰發而未發謂之中。發而皆中謂之和。人生而靜。天之性也。感於物而動。性之欲也。性靜之謂誠。誠一之謂道。誠者天命之自成。道者率性之自道。性靜之謂中。中一之謂和。中者天下之大本。和者天下之達道。克一允中。立神命知化育。至盡其本之天理。而天下之理得。盡其本立天理。是易簡而天下之理得。而成位乎中。洋洋乎發育萬物。</text>
<title>四端七情說</title>,<text>以發乎情者言。喜怒哀樂 愛惡懼欲 性之情也。惻隱羞惡 辭讓是非 情之性也。喜怒哀樂。有善者焉有不善者焉。以有理有非理故也。惻隱羞惡皆善焉。以皆爲理故也。以覺於心者言。食色利害形氣之欲。性之欲也。仁孝忠信禮義之心。心之德也。食色利害。有善者焉有不善者焉。以有理有非理故也。仁孝忠信皆善焉。以皆爲理故也。以運於思者言。思慮意念之運。是皆心之用也。志守思度之揆。乃是形之主也。思慮意欲。有善者焉有不善者焉。以有理有非理故也。志守思度皆善焉。以皆爲理故也。喜怒哀樂。通理與非理而言。固有不善者。如其出於理則固亦純粹至善也。惻隱羞惡。專指理而言。固本善也。若有動於氣而有偏則亦不得爲至善。食色利害。該理與非理而言。固有不善者。如其出於理則固亦純粹至善也。仁孝忠信。專就理而言。固本善也。若累於知見而有差則亦不得爲至善。思慮意欲。通理與非理而言。固有不善者。如其出於理則固亦純粹至善也。志帥思度。專就理而言。固爲善也。若蔽於氣質而不中則亦不得爲至善。槩各就其重者言之。七情人心也。四端道心也。形氣人心也。道義道心也。運用人心也。主宰道心也。分而細言則七情也形氣也。固可以謂人心。而形氣七情之發。自有出於道者。則形氣七情。已不可以專指爲人心也。四端也禮義也。固可以爲道心。而禮義四端之中。亦有雜乎人心者。則禮義四端。又不可謂之專無人心。運用主宰亦如此。精以察之。密而求之。無所不然。是以昔之論人心道心者。其說雖多。大要當以其言天理人僞者爲正。喜怒哀樂之從氣者易暴。是卽私欲客氣也。惻隱羞惡之爲理者易微。此爲本心天理也。然喜怒哀樂之爲理者。其天理亦與惻隱無異。惻隱羞惡之動氣者。其客氣亦與喜怒無異。食色利害之從欲者多切。是卽私欲客氣也。仁孝忠信之循理者多微。此爲本心天理也。然食色利害之循理者其爲正理。與仁孝無異。仁孝忠信之偏倚者其爲私累。亦與食色無異。思慮意念之蔽私者易固。是卽私欲客氣也。志帥思度之順理者易微。此爲本心天理也。然思慮意念之得乎正理者。卽亦志帥之正也。志帥思度之有蔽者。亦與意慮之偏無異。中庸之未發之中中節之和。以性情本體言。是道心天理之條目也。大學之誠意正心。以心性工夫言。卽中和用功之次第也。夫喜怒哀樂之情。以其體不累於欲不動於氣。純粹至正者言則所謂未發謂之中者也。非謂其無發。寂然不動。非無發也。 喜怒哀樂之情。以其用合節中理。無不各得其宜者言則所謂發而中節之謂和者也。非謂其有動也。感而遂通。非謂動也。 以其本體純粹無所偏累。故謂中。以其品節當理無不合宜。故謂和。故當理合宜者。無所偏累者之用也。無所偏累者。當理合宜者之體也。體中有用。用中有體。體用非有二也。有無所偏累之體而後。乃可有無不合宜之用。有無不合宜之用而後。無所偏累之體乃行。用非體無能。體非用無行。體用不相無也。夫誠意者。是克治其私邪罪惡之功。於中和爲初節功夫。正心者。昭融其係累偏倚之事。於中和是精盡之功。正心章所言未發之中之事。中和之體所以立。修身章所言中節之和之事。中和之用所以行。就其心意之中。須絶去其私心惡念。始可以言誠也。雖其無大段私心惡念。又於其性情之中。如有係累動氣偏倚固滯之病則不得爲其正也。須就其善意之中。又化其係累偏倚之病。乃可以言正也。性情之中。如其有係累偏倚之病則又不可謂其體之中。須其性情之體。無一毫係累偏倚之病。然後爲未發之中而其體始立。雖其體無係累偏倚之病。如便其用無中節合宜之實則不得爲其善而不可謂用之和。須就其無累之體。又要其中理合宜。無過不及無所差謬。然後爲中節之和而其用乃全。得止乎至善耳。是以其大段邪私惡欲。雖已決去。又就其善之中。如其係累動氣。作好作惡。意必固我。偏倚不正。昏惰放逸。將迎起伏。一切隱微之病。一皆燭破消融。無有所累。則是爲心體之正而鑑空衡平。無所偏倚者也。所謂未發之中之大本也。所謂明德也。所謂道心也。又於其用之輕重緩急大小長短厚薄精粗差等之分。隨時之宜。過不及之中。無所有差謬私鑿。而一皆率循其衷。各中其宜。則是爲其用之善而鑑正衡當。品節不差者也。所謂中節之和之達道也。明德之所謂至善也。道心之所謂允中也。及至於惟精惟一。方是爲致力下手之事也。而戒愼恐懼致知格物者。又爲其用功之方。切要之法。學者所可從事者。其惟在於此乎。</text>
<title>耳目口鼻說[上]</title>,<text>目能視耳能聽鼻能齅口能嘗。心能有知所能者思。天地萬物之色在於視。天地萬物之聲在於聽。天地萬物之臭在於齅。天地萬物之味在於嘗。天地萬物之理在於知。思目之所視者色也。耳之所聽者聲也。鼻之所齅者臭也。口之所嘗者味也。心之所知 思 者理也。谿谷雜述曰。目能視。視而知其色者非目也。耳能聽。聽而知其聲者非耳也。鼻能齅。齅而知其臭者非鼻也。口能嘗。嘗而知其味者非口也。是心也。是皆心之能知者也。卽精神生理是也。○蓋耳目口鼻之主也故然。視而知其色者非目也。非目則不能視。聽而知其聲者非耳也。非耳則不能聽。齅嘗而知其臭味者非鼻口也。非鼻口則不能齅且嘗矣。是在耳目。○心之能知。在耳目鼻口等形質之用故然。○心之用。由形而作。理之體。由形而發。無耳目鼻口等則心之用喪而理之體亡。然則心之能知。亦有待而能者乎。曰心之有知。非有待於外者也。然又非其形質血氣之通於物。則亦不能以有其知也。卽耳目口鼻等形皆是也。目之能視。非物之色無所視矣。耳之能聽。非物之聲無所聽矣。鼻之能齅。非物之臭無所齅矣。口之能嘗。非物之味無所嘗矣。是在物。○心之知理。在聲色臭味等有物之感體故然。○理之體因物而有。心之用因物而起。無聲色臭味等物則理之體泯而心之用廢。心之能知。思 非物感之體。亦無所有知理矣。卽聲色鼻味等物皆是也。是故離朱之目。師曠之耳。易牙之口。善齅者之鼻。心不在焉。視而不見。聽而不聞。食而不知其味。齅而不知其臭。堯舜之智。瞽則無以別五色。聾則無以辨五聲。鼻塞則不能識香臭。口爽則不能知甘苦。無形質血氣之通於物則亦不得以知夫理也。聰明精敏之質。生知之聖。無天地萬物之色。不得以有其視。無天地萬物之聲。不得以有其聽。無天地萬物之臭。不得以有其齅。無天地萬物之味。不得以有其嘗。無天地萬物感通之體。亦不得以有其知於理也。此乃體用一源。顯微無間。感通一理而不相離之妙者也。所謂無內外者也。亦是合內外之道云者。</text>
<title>耳目口鼻說[下]</title>,<text>心之知。在形之用物之體。物之體形之能。皆出心之知。心之知理也。無耳目鼻口形質之用。無聲色臭味物相之體。不得以有其知有其理。心未有其用。以耳目鼻口之視聽齅嘗爲用。未有其體。以天地萬物之聲色臭味爲體。則是卽心無知而無理也。以其耳目口鼻之用而有其知。以其天地萬物之感而有其理也。聲色臭味。物相之體也。耳目鼻口。形質之能也。非是心之知。不能以有其體有其能。聲色臭味之物也。耳目口鼻之形也。未能有知。皆以心之知而能知。則是卽天地萬物無其體也。耳目鼻口無其能也。以是心之知。爲其體爲其能也。然此則皆只以軀殼之用。在乎物相之體者言之爾。至於其心之感應而知其各有乎姸媸美惡是非得失等條件節目形像性情之分數法度。有萬其體。莫不自有者。此卽所謂其理也。然則耳目鼻口。身之形也。聲色臭味。物之質也。視聽齅嘗。心之用也。生於形 美惡是非。理之體也。因於物理之體。出心之用。而心之用。卽理之體也。心無用則理無體矣。理無體則心無用矣。理卽心心卽理也。理之體。必因物而有。心之用。必因物而起。無聲色臭味之物則理之體泯而心之用廢。心之用。必由形而作。理之體。必由形而發。無耳目鼻口之形則心之用喪而理之體亡。形之用。物之理。又必由心而能。由心而出。無是心則又形無用而物無理矣。然則耳目鼻口。卽心之形也。聲色臭味。卽心之物也。美惡是非。卽心之理也。而耳目鼻口。亦理之形也。聲色臭味。亦理之物也。視聽齅嘗。亦理之心也。又其美惡是非。卽亦形之理物之理也。視聽齅嘗。卽亦形之心物之心也。</text>
<title>定性文</title>,<text>天地萬物。孰爲之主。曰惟人心。乃其神首。一作卽是其神 帝降其衷。天縱其明。維皇之極。維帝之則。有生之源。有物之君。一作天 是能體物。是能命物。萬理以備。一作生 萬事以興。一作敍 有萬其品。皆是其物。一作之鍾 有萬其倫。皆斯之用。天下之本。於是而出。擧天地間。無能喩者。立其大者。物莫能奪。性苟得定。物無不職。物致其知。性斯天出。立心克己。戒懼存省。苟不至德。至道不凝。天地萬物。心是其精。天地萬物。心爲其神。蓋乎天地萬物之精。發而開竅于心。賦而命德于性。一點靈明。感通爲竅。天則之眞。無不具足。以爲天地萬物之主宰。以爲天地萬物之權衡故也。</text>
<title>定性文[又一本]</title>,<text>物者心之有。心所以宰物。大而倫事。小而百用。近而身體。遠而衆物。所遇之好惡得失皆物也。 萬物無得動吾心。心中寧有可少物。性定物順斯至性 至知性 知惟其主 一體要 愼惟功。日新須要 一體知 日日新。苟不至德道不凝。</text>
<title>定性文[又一本]</title>,<text>天地萬物。其神在心。是能生物。萬理以形。有萬其倫。皆心之用。尊立其大。物無能動。性苟得定。物無不職。吾之性得定則物皆無不得者。 物致其知。性斯天復。於物各致其知則性斯至於命矣。所謂聖人盡性以至於命也。 立心克己。戒懼存省。苟不至德。至道不凝。</text>
<title>[存言]</title>,<text>○死生夭壽之心。寒熱勞逸之心。飢渴飮食之心。利害好惡之心。榮枯欣戚之心。便自生身命根上帶來。是亦人性。是性之質也。是苟得其本於性體。發於道心。則亦無不是道者。惟動於己私而血氣强勝則爲私爲惡爲人欲。而是之謂人心。慈愛惻怛之心。羞惡廉恥之心。畏敬嚴莊之心。文理辨別之心。是本原自生身命根上主來。是性之德也。是乃所謂之理也。其由於性體。發於道心。固無非道也。如雜以人爲。不由於性體。則是亦爲過不及。爲邪爲佞卽僞而已。是亦爲人心也。二者俱各有輕重焉。俱各有天理焉人欲焉。皆有是人心道心。則非以此爲天理人欲之別矣。非以屬於形氣者皆可謂之人心。非以其屬於禮義者皆可謂之天理。性之質是末。性之德是本。其以有是二者何也。以其人之生。必皆有是形氣也。以其人之生。本以是天之生理也。性之體其本無有。是有本有末者。其爲德者卽以其源頭處言之矣。其實則其本體卽無有也。 告子於此二者。徒見其質。未見其仁義之本體。遂以食色情愛之形氣者爲天性。而其仁義則欲以强求制作於外而爲其理。是不知仁義之心。元從生身命根上先自主生者。如是分二而其本末顚倒焉。此不知性者也。以其蔽昧而不見仁義。專見於其質故也。孟子眞見其德之如是者卽爲其本源。而質卽爲其末也。故以其仁義禮智之德爲性。以食色形氣之性爲末。就二者而爲其本末輕重之別焉。有以爲性也有命焉。不爲之性也命也。有性焉不爲之命也。有以爲生我欲也。義我欲也。所欲有甚於生者。有以爲食色與禮孰重。曰禮重。有以爲養其大體養其小體。有以爲何必曰利。仁義而已。實致其本末輕重之辨。非以其形氣者非是性之末也。雖然二者俱是性也。俱各有輕重焉。本末焉而已。非可去而離之也。非以爲人欲而去之也 故曰無尺寸之膚不愛。飮食無有失也。曰以食色之重。以禮之重。奚啻食色重。曰好貨好色。與百姓同之。子思曰仁義所以利之。易曰利者義之和利也。是以和義也。可知其苟得其本則俱是性而已也。但其爲本末之分則不可以不明也。德者其本也。質者其末也。本者貴末者賤。則聖人之道。必以是爲重。以彼爲輕。尊此而抑彼。以爲道者誠爲此耳。如丹書敬勝怠吉。孟子大人小人等之類。 朱子則不察其孟子之意出於本末輕重之分義也。反以此爲聖學之大分界。便以爲虞書人心道心之別則誤也。蓋以聖學爲專爲辨別於此二者爲重。不復致精於天理人欲之分。則其本末雖曰有得云爾。其分而爲二。失其原本。則殆與告子其失無異矣。○性卽理也。程子曰義是也。蓋性者卽理之體也。是生之主者也。天之元也。人之命也。諸極之聚也。萬有之宗也。所謂命也。性也神也心也。是必有其天然之體。固有之中。有所本然而爲道理者。是卽所謂性也德也仁也。所謂道也理也義也。無非是性之目也。曰知也明也情也志也。無非是性之物也。天地之中。只有此一箇性而已。後之以性爲理也。無所體而言性理也。故卽其性爲捉空而情爲氣役。理是義襲而心是遂物。其所以爲學焉者。專是一箇作爲仁義意必助氣而已爾。不獨病支離岐貳而已之間也。○彼之以其虛者爲理者。蓋以沖漠無眹。萬象森然已具。未應不是先。已應不是後。以如此處謂之理。以沖漠爲無氣。未應爲無物也。故以此處爲理。而以爲無有物無有氣者也。 今此則惟此之體。元是沖漠無眹。萬象森然已具者也。元是未應不是先。已應不是後者也。其體本自沖漠。本自具足。本自無已應未應之間者。元是此體。 故彼虛之爲理。以雖無有明火。而本自常有火之理。雖無有水流。而本自常有水之理。每離物而論理。謂雖無物而有其理。以無物者爲之理而求之。今此以實爲理者。以有此火體。則雖無火光而其光之理皆備。有此水源則其流之理亦備。皆以有是物然後可言其理。而以實有是體處爲理。至若水火等所生則爲是天也。天地有是氣體則固有此生出水火萬物等理者也。此爲先天之理。元氣之體。屬之天之理可也。以言於水火則已先之。故只當曰有是陰陽之氣則其中自有火之理水之理備焉。如是言之可也。今之說理。指一萌甲之芽。示之謂之理。則此一端萌芽者是也。有是芽爲有是物。無是芽爲無是物。只此一芽處而已也。若又如論各物之理而曰萌芽者氣也。未有芽之先。當有其理云。則其未有此芽。未有此物之先。只是天地之氣耳。天地之氣。何物不有。亦何嘗有一物可指得而言其某理者邪。若在天地之先。只當論其生物造化之理而已。不可謂之某物之理。若要於未有物之先天地之元。而求觀其各物之性則有不可得也已。以講究知識言之。如論政事治法。皆有理可求而知。則子欲學爲此政法吏治之功耶。如經書文學。皆有理可學而得。則子欲學爲此學究訓詁之學耶。今所論只是爲學聖賢之道。若果爲學聖賢之道。則所謂聖賢之學者。只當學得此仁義禮智中和率性之理。忠孝仁敬之理而已。只在求之吾心性情而可得者。非有求於他處者也。此理只在吾心性情而已足。然又其施用則推之於文處政事事物物用之理。無所不達。凡人事之所可爲者。皆無有不可得者。如技藝等類。物種之理。其本物之理者。亦豈不有在物者也。孟子所謂物則亦有然矣者。是亦豈不有在物者。 然原其本則皆是一源。未嘗有不在於是心者矣。況聖學之所以爲功者。其方初不在於彼焉邪。故學者之於技藝之類。在物之理。其知之愈深而其理之愈明。則意欲愈多。機心愈生。人欲愈長。而此理愈蔽。終不可以得正理也。如心體之理旣明旣得其體者。此等之理。亦自無不可明者。而其處之自可無不有以盡其性者。然亦未嘗又爲必皆從事於此等者也。亦未嘗以此爲功也。○竊謂大氣元神。活潑生全。充滿無窮。神妙不測。而其流動變化生生不已者。是天之體也。爲命之源 主 者。是氣也形而後有局。其未有形之時。是爲元氣。元氣者無所局。○其未有形之時。所謂元氣。本一理體而已。及其有形而後始謂之氣。謂之器。有形而後局則雖天地亦然矣。 元精者。眞陰之體。元神者。眞陽之靈。是先天之元。太極之靈者。○是旣生陰陽心腎。而乃有精神之藏。魂魄之生。 錄曰嬰兒在母腹。只是純氣。有何知識。是一點純氣。只是生理。是其爲精神眞氣 是理之體。神之主也。醫經曰心主脉脉舍神。脉者血氣之先 又曰一息不運則機緘窮。一毫不續則穹壤判。是先天一氣。先天之靈。○人之脉者是血氣之妙。神之主也。是理之形體也。 生理之體。本謂此爾。雖然又其一箇活潑生理全體生生者。卽必有眞實之理 體 無極之極。而於穆沖漠至純至一之體焉者。是乃其爲理之眞體也。是乃所謂道者也命者也。 人心之神。一箇活體生理。全體惻怛者。是必有其眞誠惻怛純粹至善。而至微至靜至一之體焉者。是乃其爲性之本體也。就其中本體有如是者。自然本如是。是正所謂性者也道者也。聖人惟是而已。○凡言理氣兩訣者。諸子之支也。理氣不可分言。言性於氣外者。理氣之支貳也。心理也性亦理也。不可以心性歧貳矣。橫渠曰由太虛有天之名。由氣化有道之名。合虛與氣有性之名。合性與知覺有心之名。今當爲說曰由虛之稟有性之名。由性之知覺有心之名矣。以正焉。雖然性者心之本體。道德 心者性之主宰。神明 皆理耳。不可以心言氣性言虛。以分理氣也。其以性虛之說。如言人生而靜以上不容說之類。其性命爲虛體者。亦不過以形氣未成未用事以前故也。 然是理體也。其形質未成而其陰陽之源流行則有之。其形質旣著之後。其神志之體則亦寂然而已。不可得以專以氣言也。其爲性命者。於前後一也。非可單指其虛無者爲理。 其以心性以言於理氣者。以其性有善惡心有邪正。故以此而以善者爲理也。邪與惡者爲氣也。遂以其性者爲理。心者爲氣。理爲善氣爲惡。遂以此分岐看如此耳。然其實只一理也只一氣也。不可以分貳。其性之惡心之邪者。皆其理也之不得其體者也。失其理也則是謂之氣。於是方可謂之氣耳。若其不失其理者則元無可以理氣分焉者耳。其失其理焉者何也。卽以理之過不及也。其過不及者。爲以其謬迷動氣而分貳妄僞故耳。爲失其體已也。非非理也。又以心有主理而言者。有主氣而言者。其言亦似明。而實非心。只是理也。亦只是氣也。不可以分貳也。故只可以言理也。至失其體而流於惡也。方可謂之氣已。然亦只是理之失其體 動於氣 而已。非別爲氣也。故性爲實也。心爲虛也。然如夫子人能弘道非道弘人之言不合。其義何也。蓋率性之謂道。如率性而行者則道如何不能弘人也。然而此言人之必弘道者。只主人之有志而能强者言之。以勉人故也。率性雖可弘人。然率行者人耳。苟非人立誠自修。則道豈能自强邪。故此言人者指我而言。道者泛稱而言也。○心理本虛。寂然是靜。無有其體。謂之至善。易所謂寂然不動。記所謂人生而靜。周子所謂太極本無極。誠無爲爲幾德之本。惟是理也。實爲生理而源其所出是命也。而其所爲命者。是仁也。易所謂乾元。子思所謂天命率性。孟子所謂仁義性善是也。是從源頭上說者也。是至善之寂然者而已。至其發用處也。不動於氣則亦至善而已。誠無爲者也。及其乘於欲而動乎氣則始爲有善惡。皆是所謂氣也。周子所謂好惡形形天理人欲分也。又所謂幾善惡者也。動也氣也而凡所以論性之善惡者皆在此也。無善無惡。理之靜。有善有惡。氣之動也。是名其靜體也。只當曰寂曰虛則無善惡之可言。可知也。○盈虛消息 屈伸消長 皆命也。元氣 眞陽之氣 以流行言。誠者成性。纖巨內外 大小生成 皆性 天 也。元精 眞陰之精 以凝聚言。誠者自成。顯微寂感 喜怒哀樂 皆心 理 也。元神以妙用言。一氣屈伸而爲陰陽。運用 一理隱顯而爲動靜。條理 妙用無息 陽動 而常體不易 陰靜 皆命。○氣流行言。精神之精以氣言。氣者理之運用。無運用無以見條理。 精一之精以理言。理者氣之條理。無條理不能運用。 皆性。○精凝聚言。身心意知。物理之條理。爲功夫之條理也。而其軆之惟一無可分。 格致誠正。修學之功夫。爲條理之功夫也。而其用之惟精不可缺。 皆心。○神妙用言。○天地之間。無始無終。只是一陽實陰虛陽舒陰慘而已。陰陽之中。又其氣本自有升發暢達質實收斂凝翕之分焉。此五氣順布流行爲四時。而做屈伸生成之化無窮焉。周子乃就其上言太極則乃又是陰陽五行之性命樞紐也。其爲說以太極性命者。有動靜而互根焉。故就其上分陰陽而曰兩儀。非太極有具而後兩儀始成立。而先太極而後陰陽天地也。有二氣本自有五行。而太極亦本自有。朱子所謂一片底分作兩片。兩片底分作五片是也。 夫五行也。其行則有序。四時是也 其生成 天一地二 則未可以言序。生成之說。是河圖之數也。一二三四。只是生成所屬如此。豈其生出次第乎。大傳天一地十。五位相得而各有合。只是數不是序。勉齋謂只以奇耦多少稚盛始終而言。圖解氣質之說不然云。李氏雖有辨。然此一條當從勉齋。若謂生出之次則有礙。 故河圖方位次序。固是行之序。而其數之一二則乃錯居。蓋以數分屬而非次第也。五行升發之氣成形爲木。暢達之氣成資爲火。質實之氣成形爲土。收斂之氣成形爲金。凝翕之氣成資爲水。而一六二七。相得各合。生成變合。稚壯老少之別。燥濕堅柔之質焉。此則行亦然也 但其生出次序則未可言也。意陽陰元近水火。而木金土亦自竝具也。其曰動而生陽靜而生陰。陽變陰合而生水火木金土。五行之生也各一其性。太極動靜則有陰陽兩儀。陰陽生成則有五氣四時。亦蓋通言其理。不是次序。○動而生陽。卽冬至一氣動而爲陽。靜而生陰。卽夏至一氣消而爲陰。邵子曰無極之前。陰合陽也。有象之後。陽分陰也。陰爲陽母。故母孕長男而爲復。陽爲陰父。故父生長女而爲姤。○夏之時以氣之正盛。周之時以氣之始生。○周程曰太極陰陽。動靜相生。陰陽無始。動靜無端。此天道之生生不息也。豈獨其氣生生不息而其神生生不息也。醫經曰一息不運機緘窮。一毫不續穹壤判。此人身之生生不息也。豈獨其血氣生生不息。而其良知生生不息也。此乃性體也。不知於鳶魚川流之喩。何故疑之。凡此生道不息。卽所謂仁理也。此仁理卽天地之體。五性備焉。於事物無不盡。於天地無不具。惟在充之而已。不知何故必欲添岐物理邪。其求於物理者。蓋謂欲識天地之性。以求性命之源焉耳。其爲心固是也。然所謂天地之性。卽此仁體。吾之仁體。卽天地之性也。豈有不能盡吾仁之體。而可以求性命之源者乎。○伊川以爲大本言其體。未發中性 達道言其用。已發和道 體用自殊。以赤子心爲非未發者。蓋未發大本者。是專指理之主體也。理之主體。是無極之寂然無動者也。是爲性體無形相。不容說。不可以心相言之 伊川之未發大本。實主此而言。非止謂靜時也。呂大臨之所言則是心之有迹處。非性之無體者也。不見其性。每以是心相言之。此卽其發用而能和處云爾。非謂性體也。故伊川不得已斥言之曰。凡言心者。皆指已發而言。然又不可專以如是分之。故終又解之曰心一也。有指體而言。有指用而言者。卽明以其心之寂然者爲性也已矣。此乃爲體焉耳。伊川本指蓋如此。但不明言其體於動靜未發與已發。無不同之意。而觀於言意。有若偏有主於靜時者然。此其所未備處。而朱子所以至於分動靜之端。此其源之所由起也。 夫靜寂者。其性 大本 之不容說處。發用者。其性之感動者。凡其有迹可象者。皆是性之發用者。不是性之原本處。故赤子之心。純一無僞云者。此固亦是理也。但是其爲應感之端。若以喩之於寂然無動無思無爲之處則其體有不同矣。是其心之有相感處。非性之無爲者。故可以言於用而不可以言於體耳。蓋是中寂之體。至微而難見。雖然惟是靜寂 無極 之體者。實爲之根本。而能爲發用。故其虛寂也。雖是不可得而言。其感動而爲流行者。無非此體也。其體無靜寂 體 感動 用 而一焉。不可得而分者。是體用之一原者也。○道心凝聚。爲天理。立大本。建中和 凝至德。尊德性 去汗漫。凝主宰。天理生。意必則如忿怒爭貪。嗜欲則如悅淫酣飮。爲火之動。是火邪也。非氣之正。皆火故皆不能制。 臆我則如着意計較。怠惰則如浸淹吝藏。爲水之淫。水故皆不得扳出。强立亦非正之氣。 是皆形氣之動 火動 己私之渰。水淫 皆天理之蔽也。絶有爲去動氣去許多蔽累則本體自存。卽是理體矣。雖然於是體之中。亦必講明得出許多精微。無限廣大。可以盡於其體也。其爲體也。眞有許多造化。信無窮盡。不可徒以空空而止也。道心凝主。是爲禮之體。是爲大本。是爲天理旣立則禮與非禮。於中自別。非有難焉。惟其自體。是爲眞際。非如揣物理者之外識爲也。物格知至。物理之極處無不到。心理非二事也云者。是以知識言也。以本體則知是行行亦知。元無可二者。是故其在知也。亦一而非二。在行也。亦一而非二。則其誠意修齊治平。豈非是物理之極處無不到者邪。無非是明明德者耳。忠恕之所謂一貫者也。○心之體天理也。理體至虛。無有所有。理體至靜。無有所爲。 理中有何物焉。是五性之體。其理寂然。而是從其無所偏倚。無所着爲處。流行發用。是之謂無也。是之謂至善。是周子所謂幾善惡。主誠無爲。而太極本無極者也。心體之無善惡者。太極之爲無極也。至微之元無所有云者。所謂上天之載無聲無臭也。以太極則爲至善。以無極則爲無善惡。此甚精微難言處也。 朱子則以無形氣爲無極。此則以無所作爲而言。以無形象言上天。此則以無有所動言。所言之指。頗有不同。無善惡云者。言其至善由乎自然。動以其天。無有一毫作爲。爲善者乃是至善也。其元無所有云者。如大學所謂有所好樂。有所忿懥等件。凡如喜怒哀樂等。係累染着。元無所有。方是所謂至善。中庸言未發之中。詩言無聲無臭。易言寂然不動。舜言道心惟微。濂溪言誠無爲無極主靜。程子言廓然大公。大學言有所忿懥如好好色如惡惡臭。洪範言無偏無陂。無作好作惡。心體之謂天理。理有何象。理有何善惡。○以天命言則謂之性。以氣稟言則謂之質。質者性之氣也。非本源之謂也。但因其稟之不齊而性有開蔽。故古人亦以爲性有人生氣稟。理有善惡之說。以其性不離氣。不可以二之故耳。其實氣質何可便以爲一性也。性有指理而言者。仁義之善是也。有指氣而言者。剛柔淸濁之質是也。雖各有所指而言。然剛柔淸濁者。不過以才稟言。仁義禮知之善。曷嘗以剛柔淸濁而有殊哉。善觀者。惟在識得其天理之善而已耳。蓋性一而已。有以體用言。未發已發是也。有以本末言。天賦之初物受之後是也。有以理氣言。性善氣質是也。形而上者謂之道。形而下者謂之器。理在氣中。其體極難開說。故必須就氣上而言如此。蓋不得不如此分說。故程子曰須着如此說。然又必就氣上在。故曰器亦道道亦器。浩然之氣。是氣之出於道義者。卽指義理之發也。是義理之氣。不離在血氣中也。甚難指說得出。故曰難言也。以此故有曰孟子去其中發揮出浩然之氣。可謂盡矣。以是氣卽是道故耳。理不離氣。其體如此。理未有無氣而可言者。是不過爲是氣之本體者耳。後之必以理氣二見者何歟。○仁者生理之主。能發生者也。義者宰制之宜。理之裁制也。禮者節文之理。理之節文也。智者明覺之妙。理之辨別也。四者心之德也。其仁知主體。義禮在用。故曰不仁不知。無禮無義。皆是無有於內外也。心理之無有二也仁之與春夏。義之與秋冬。氣陽而質柔。氣陰而質剛。體陽而用柔也。體陰而用剛也。○性者爲理也。義者爲道也。其理也其表裏一也。 忠者爲恕。恕者爲道也。其理也其內外一也。 仁者是知。明者爲誠也。其理也工夫與體一也。靜是動體。性是情根。爲理也則無體用而皆理也。非可以動靜異理氣也。性爲形主。理爲氣原。氣亦理理亦氣。性亦情情亦性。爲理也則無原末而皆理也。非可以形性分理氣也。其不得理者。以其謂理無形性無物。理自理氣自氣。心性爲別件。理氣爲兩物也。謂性自性也。以性爲非心而別件也。特求之於靜。謂理自理也。以理爲非心而在外也。必求之於外。其原之所差者以此也。不知理在於氣。心卽是性。心卽理道卽器。而其本原者有在也。其本體者是也。 是以不求之在我之理。而求之在天地萬物者。理本原處也而有此焉。此其所以爲遠也。○顯微寂感皆心也。性道也中和也性情也虛直也。大本達道也。達德達道也。仁知也仁義也敬恕也格致也。 是物之緯也橫也。纖巨內外皆性也。誠者而道也。忠恕也。文禮博約也。仁禮克復也。知物致格也。己人修安也。德民明親也。仁知也。仁恕也。 物之緯也橫也。知能工體皆道也。知能知致也。知聖巧力也。誠明也。明明善止也。尊德性道問學也。致廣大盡精微也。 物之緯也橫也。志氣性生皆身也。帥塞也本末也。持志養氣也。義集道事也。大體小體也。性命也形氣也性形也理氣也性心也理心也義利也。 物之緯也橫也。盈虛消息皆命也。禮樂刑政也。是非善惡也。剛柔淸濁美惡純雜也。陰陽屈伸剛柔動靜也。 物之緯也橫也。上下知愚皆才也。誠者誠之者也。誠明也。天道人道也。道敎率性修道也。仁者知者也。生知學知也。上知下愚也。知愚賢不肖也。知仁淸和也。昏明强弱也。剛柔聖知也。淸濁美惡也。 物之緯也橫也。知止能得至之終之。一善也。終始淺深到 明善誠身。下學上達。一德也。終始上下達 精粗大小之費隱一道也。終始大小致 終始本末之始卒一學也。終始首末盡 事之經也豎也。皆理氣也性氣也道器也生性也二者也。而實亦一焉而已。○帝極 天命於穆 儀象衆生。衆物各正 一理一貫。易知簡能 卽中一生萬化者神之體。神理 氣殼 純一眞靜有動 衆理。純眞妄動 一理 有本末而無二。○其有牽蔽妄動者。其有昏蔽不明者。其病也。以其有放失也。 一貫。意與衆物。知與物理。有體用而已。一而無二。○其隔絶爲二者。其遮蔽不徹者。其流弊也。以其有拘蔽也。性之德 性善 情用 至善有惡 事物。至善有惡 一理 有顯微而無二。其有偏勝過不及者其失也。以其有放失也。 一貫。意知與事物有體用而已。一而無二。○其隔絶不貫者。其蔽失也。以其有拘蔽也。以虛體爲理爲性。實物爲氣爲心。氣發心用。爲氣用爲情爲用。而曰理與氣。理與心。性與氣。性與心。性與氣質。性善氣質性。志與氣。心與情。體與用而爲二。是本末之二也。又以心體 卽心體卽心意知 物用 卽事物卽行處 而曰心與事。志與物。知與行而爲二。是內外之二也。又以虛勢爲理。卽修道虛體 實體爲心。卽心體實物。卽情知卽物用。 而曰理與心。知與行之二 以實體爲心。卽心知 虛勢爲理。卽物理 而曰心與理。行與知之二 是心理知行之二也。此則皆其流弊者也。不知其爲流弊也。便以爲實體之正當者何也。蓋未有見於本體者。故不得已而以其虛者爲之宗。又以其流弊者指之爲實體云耳。惟其以虛者爲宗也。彼虛也。不貫於其心體。則其於內外。不得不分而爲二矣。見其內外之分如此。不知其流弊也。而便以爲實體之當然。遂以此爲道理之本然。功夫之正當。則於道體遠矣。○夫以理爲法式而別件者。雖是統體一原而性無不在云。然旣曰各具一性。而如犬牛之性不同。則於此求之。於其各具而不同者 將奚用。亦何以能會歸於一原之地歟。其爲功不亦難乎。彼各具之理者。雖亦謂之物理。然是豈大本至善之謂哉。豈至善之爲仁義中正之德者哉。 惟是此全體一性。一箇仁理神明 通天地萬物。原是一箇者。乃是理。其無不完全。流行感應貫通中節溥博時中者是也。故曰只是一明德。有物有則。一箇明珠至空。萬形具照。姸媸墨白。各隨其物。一箇洪鍾至虛。萬聲具發。大叩大應。小叩小應。各隨其叩。水流高低地。空在大小甁。天人之一體分形是也。是謂體。珠從姸媸形。鍾逐大小筳。人性之隨物中節是也。是謂用皆心性也。栗谷以爲理本無爲。是以其本體言之。如是可也。今本體則反以爲實有。今正作實狀。爲如是空空焉。 其統體處如大海如一天。謂一無極。其各具處。水逐方員器。空隨大小甁。謂物理也。言理氣不離此。其爲理之懸空與其爲實用者之所別可見。此其所以爲理之不同者如此。理之體。性之原。固如此矣。其用功當如何。豈不在存養而乃事窮格乎。蓋所言者。卽必指人生以上物之理天之道。是爲命之屬也。不在人身率性之事德性之功。卽命上將安用功。於天將安所事乎。惟窮吾之理。盡吾之性。以至於命焉而已。易經惟此而已矣。至善之理也。天之體也。可求之於事物而循之。則中庸當曰物性之謂理。合理之謂道。不當以其率循己性。繼而戒懼中和之功言耳。然蓋己性者。又原無內外者也。經傳中固亦溯本而言。有言性命者矣。曷嘗有言主窮格此理。以爲學之說耶。如言有物有則之處。言其理者。其說固有如此矣。至於其功則曷嘗有必以此窮格爲學者乎。 惟誠意正心明明德止於善。以求盡乎其己之性理焉是已。如曰毋自欺。曰顧諟天之明命等事者。卽其存心養性之方也。大學中諸引詩書所明。皆德性之實功。 聖學卽惟盡夫吾之理是已。所當致者。惟吾之理焉。如不先主乎吾之理。則天地之理雖盡明。何關乎。此求盡吾之理則天地之理。不必別窮而自無不盡。 如天地萬物之理。雖爲常在如死底。人於自身。此理都滅。則於此何關哉。故惟當論在吾之理者耳。 故中庸以爲至誠者爲能盡其性。爲主 能盡其性則可以盡人之性。物之性。而與天地參云。其本末之序如此。未嘗言先盡天地萬物之性命。 雖然盡其性。原無內外。雖曰盡己性。其實所以盡其己者。所以盡其物也。非有彼此之功異也。非有二事也。如五止善。爲明德親民所在之驗。○明明德。卽所以親民。格致誠正修身則家以齊國以治平。無無家國之身心也。無無民之明德也。無無物之知也。如物理之學。以物理爲在物而心身爲在我。岐而求之。如告子之分仁義。謂非有長於我。從其白於外之說。以行義爲因於外也分之。孟子辨之如飮食之在內也。在於物者。卽在於我。無口無飮食。凡甘苦之味。莫非口也。無口無甘苦。盡其性者爲盡其物理。無明德心身則無倫理矣。非我明則無彼白。非我義則無所長。如此處此之如彼處。彼之其權衡。卽我之義也。卽以其此處彼處者。爲主本則貳矣。○帝曰惟精惟一。子曰吾道一以貫之。忠恕而已。曰予一以貫之。非多學而識之。孟子曰夫道一而已矣。庸曰可一言而盡。其物不貳。則其生物不測。皆無內外一件事也。○或知或行而二之者。蔽於欲而不全也。知行一者本體也。知行二者庸人也。知行一者賢智也。思之學之行之各異者。失大本而非工夫之本源也。思之學之行之一者。工夫之本體也。心之於義理。不能如耳目之明。當血氣之眞切者。欲蔽之而間其本體也。庸人也。心之於義理之是非。無異耳目血氣。則本體也。賢智也。朱子伊川以知行爲二。以庸人之不得本體者言也。以知行一者。直以本體言也。非謂人人皆已得本體然也。退溪以心之義理。爲不能如血氣。以庸人流蔽處言也。如以爲心之義理。知而行者。以本體之眞言也。非謂人人初皆得本體如此矣。其所指而言則各有其別。然乃就其流弊失體。因以爲工夫在此。而不知其本體。而不能用功於本體。則其迂直難易眞假一二之相去則遠矣。如夫子學而不思。思而不學。傅說知之匪艱。行之惟艱。亦就其俗人不明本體者言也。然曷嘗以此專爲工夫在此。而爲本體之當然哉。人心道心。天人一也。性情中和。體用一也。知能其體。明誠其功也。學行其事。博篤其法也。今以知與行對言則凡人不能歸復爲一。故心知與行事。實有異觀。所以欲分其功也。若曰致知則知之而行焉。已無不盡矣。如旣曰致知。又曰力行。則是純篤不撤。以至於篤實光輝。終之之事也。知至至之。知終終之。○善惡無定形。以其循本然之理者謂善。動於氣而用事者謂惡。其行雖善。苟有動於氣則非善之本也。故善不可以一定爲善。故不過以循理者謂之至善。性善而已。實無善之可定名。故曰無善。然則無善之善字。是定名之善字也。非至善之善字也。○博文而約禮。格物以致知。親民以明德。體用之謂也。體之發。必在於用。用所以行其體也。程子謂內直外必方。朱子謂居仁由義。譬之鏡照。胡氏謂居敬所以精義者。義實近之。誠者非自成己而已。所以成物。成己仁也。成物智也。性之德合。內外之道也。故時措之宜也。或問以明德新民爲兩物。而內外相對。○性者人心之天。是天元之精。命於我者。性者心之天理也。性卽理也。理者天之條串。卽天之別名也。人心之本體是也。性者心之天也。道之精也。性者生之理也。有以動靜言者。一陰一陽而道行。一動一靜而太極存。靜虛動直而一者爲要。靜存動察而天命之性致。敬直義方而天德達。主敬行恕而仁得焉。有以體用言者。中和大本達道也。誠者自成而道自道也。誠無爲幾善惡也。忠恕一以貫之也。有以體用本體兼言者。明德親民而至五止焉。致仁敬孝慈於父子君臣而止至善也。四勿復禮而仁歸焉。復是禮於視聽言動而仁道歸也。四德復執而誠無爲焉。復仁義禮知信之德於愛宜理通守也。○夫誠者。不貳也不已也。其不可揜也。其感而通之道也者。其李廣之射石歟。其心至專至一。其誠無所撓貳。故貫之。若一毫有姑試漫爲不能專之意及疑信參半。不可必之念。則終無可透之理。陽明曰如猫捕鼠。如鷄伏雌。庶幾矣。夫占之致應。祭之格神亦如此。夫陰德之致報。至孝之感物。又如此。誠心實道。其專而一也如此。則雖至微之事。能通神格天。而少欠此心則雖千狀萬象高大其事。自與天地隔絶。○有感悅者。卽生物牝牡雌雄之相感愛。草木亦有牝牡是也。有感氣相者。如磁石引針。方諸取水之類。有感誠者。以實心眞情相感動者是也。凡以實德而和氣應。陰德而得祐。至誠而通靈。占吉凶於神明皆是也。○天之水火土石山川草木人物者其物也。其春生秋殺屈伸寒暑者其事也。氣之至變者 其元亨利貞健順明溥之純一於穆者其理也。道之至精者 其條理之各有焉。而其出於本體者然也。至其於物各正性命。而其純一之體。無非實理。與人心純一之本體。而各盡其理於物者一體也。故吾心之理盡而物之性命無不得矣。非可以於各物上講究其性命。而爲理爲法以爲政敎也。在天爲性命。在吾爲禮義。一天理行。於物也事也。無不各正。無不各盡。是其爲道也。如聲色臭味也。父子君臣禮樂政敎也之類。如此而爲道。不已明且盡乎。○君之仁父之慈。所當然之則。心所以當然之理。是天地萬物一體者。義理生而知之者。天之高地之厚。所以然之理。物所以當然之理。是知識技能藝之出者。名物度數。律曆象數。必學而后知。聖人亦未必能之。禮樂刑政。必學而后知。其本則中和之德仁義之心。實爲禮樂也。節目時變。心之於節目時變。如規矩尺度也。未嘗專以此爲學。心理明而天地萬物之性皆可明矣。格心物而天地萬物之理無不得矣。術技亦然。心體明而古今事變之目皆可辨矣。得心體而禮樂刑政之宜無不得矣。書史亦然。非明之於萬物之理。求之於事變之目。而可以得其理而反之心也。惟術數之學。伯假之道。求之於物。治之於外而爲事。其治之於外。雖得其儀節。然終非至理也。無與於聖人之道也。章句或問之說。於心與物之內外也。理與心之相貫也。未嘗不以爲一而無二也。於知與行之相須也。未嘗不以爲終合爲一也。獨窮事物。以明吾志。先知講而後力行。其用功處失本領而差謬。惟此工夫之差謬則蓋亦於其本體上。以其爲一本萬殊者。作爲對看了。故其分合交互之間。已不免於支離岐貳。爲兩頭竝立矣。○人氣稟之善惡。才稟之淸濁。皆是生稟之謂也。生之謂性也。但有眞性存焉。而其生有不得間焉者。則有明其性不計其氣也。○朱子答江德功書。以物言者挽而附之於己。以身言者引而納之於心。退溪答李剛而問曰。如王陽明謂忠孝之理。不可求之於君父。只在此心之類是也。按若眞以忠孝之理不在於內而在君父上。則是孟子之所辨也。孟子曰長者義乎。長之者義乎。其意不已明乎。君父之理是理乎。忠孝之心是理乎。其理之爲所以然所當然者。亦無異者。然卽物之說。以其所以然所當然之理。爲各在於物。是則無本領也。良知之學。以其所以然所當然之理。物所各有者。以其源皆出於心也。卽由心而爲本。是却有統領却有本源。○顏回好學云云。何必讀書然後爲學。顏氏有不善未嘗不知云云。是非之心知也云云。文王沒文不在玆。天之未喪斯文。夫子之文章云云。孔門之論學字知字文字其義如此。然則學而時習之。博學而切問。不如某之好學。博學之道問學等學字。安所據而必獨爲學文講書之事哉。致知知至學而知之等知字。又何必爲知識見問之知哉。博我以文博學於文之文字。又何所取而必獨爲文字冊書事物講究之文哉。至於文學之文。卽曰行有餘力則以學文。子以四敎文行忠信此文則皆文居其一。未嘗專言。知行。一良知也良能也明也誠也博學也。篤行。只曰知曰行則一心一事。誠有所指之異。若加致字於知篤字於行則其體一。○人心道心之理氣。如太極動靜之於陰陽屈伸。如日月亦有常體妙用。然而日中亦有陰翕。月夜亦有陽闢。○好色也惡臭也。物之美惡。非善惡。好好色惡惡臭則理善。惡好色好惡臭則理惡。如好好色如惡惡臭則卽善矣。物雖有美惡而理無理惡。雖甚賤惡之物。處得其宜則爲善。如惡臭則遠置溝瀆。虎狼則驅在山林。是亦善而已。其物亦未嘗惡。○斥鄕原而進狂狷。黜伯者而專求仁。闢楊墨而惡執一。辨義外而以四端明性善。此明明是孔孟家法。此可以窺聖人之旨知聖人之學矣。豈在於行事事功上。豈求於物跡間。孟子論貨色。豈嘗就事論事。求辨於事爲上。其推原善端。皆從心上說。以辨其得失。○氣之本體爲理。心之本體爲性。有心是實。無心是幻。說工夫也。無心是實。有心是幻。說本體。實爲有主。中有 虛爲無主。中空 亦工夫說也。虛爲有主。體虛 實爲無主。物奪 亦本體說也。○王文恪公傳其論性善云欲知性之善乎。盍反而內觀乎。寂然不動之中而有至虛至靈者存焉。湛兮其非有也。窅兮其非無也。不墮於中邊。不雜於聲臭。當是時也。善且未形。而惡有所惡者哉。惡有所謂善惡混者哉。惡有所謂三品者哉。性其猶鑑乎。鑑者善應而不留。物來則應。物去則空。鑑何有焉。性猶虛也。惟靈也。惡安從生。其生於蔽乎。氣質者性之所寓也。亦性之所由蔽也。氣質異而性隨之。譬之珠墜於淵則明。墜於濁水則昏。墜於汙穢則穢。澄淵上智也。濁水凡庶也。汙穢下愚也。天地腷塞充滿皆氣也。氣之靈皆性也。人得氣以生而靈隨之。譬之月在天。物各隨其分而受之。江湖淮海此月也。池沼此月也。溝瀆此月也。坑塹亦此月也。豈必物物而授之。心者月之魄也。性者月之光也。情者光之發於外者也。王公所深造。世或未之能盡。錄其性善之說。以微見其槩。○氣寧靜而志氣之淸明。如神無動而天理之昭明通澈。○血氣動而天理揜。理體得而氣無有。何以哉。嗜欲中天機。氣用中理體。如淄澠之別其水。○卞利精義而治心修身。忠信篤敬而存心養性。○明義利而致天理。盡誠敬而存天理。○易逆數而知來。經之別作一義者也。卦爻皆爲道理之將來者設則是先天而發也。其先天而能如是者。蓋以理無先後故也。蓍龜者。與鬼神合其吉凶者也。故先其事而顯其象。先其時而發其理。所謂先天而天不違者也。夢寐之兆。亦猶是也。蓋一理故也。理無先後故也。其有先兆者。以其一理之有動焉故也。○以天也性也心也。其所在處爲性。心也明德 以心也性也天也。其所有而乃有是德者是性。性也良知 以仁義禮智之善。其所有者爲性爲理。善也至善其言德也。孔子曰至善。仁明德 子思曰至誠。中和智仁勇 孟子曰善。仁義禮智 周子曰太極。誠 陽明曰無善。良知○人心者。天地萬物之靈。而爲天地萬物之總會者也。人心之體在於天地萬物。天地萬物之用在於人心。 故合天地萬物之衆。總而開竅於人心。夫天地之明。發於日月。萬物之靈。發於其心。凡物莫不各有其開竅。卽心是也。而至於通天地萬物之衆而發竅則惟統而在於人心。何者。以人心者感應之主。萬理之體也。大哉心也。○論語祭如在祭神如神在。范氏曰君子之祭。七日戒三日齊。必見所祭者。誠之至也。是故有其誠則有其神。無其誠則無其神。云云 祖先精氣。雖有未嘗泯。亦不能獨靈。必有子孫同▣▣▣▣以誠感之。其游散者乃能聚會而召感得。無此則雖有其氣。亦不能矣。故有其誠則有其神。無其誠則無其神一語最盡。如祖考精神。便是自家精神。亦是一氣之謂耳。不是自家身。便卽祖考神靈也。蓋氣雖不泯。旣是飄散無形。虛空之中不能自立爲一物。故得其同氣相感而後湊泊得在子孫身上。子孫身上是其湊泊處也。其遊散焉湊泊焉者則實是祖先精氣上。特有遲速大小。又在誠感之如何耳。不比如草木之澌朽都泯也。若謂一死便盡無餘。則古人立主立重之意荒矣。祭祀爲虛設矣。所謂享祀者是甚。所爲求之陰陽上下者是甚。所爲致其誠敬者爲甚。此等將 將字草漫難解 爲有亦可無亦可矣。</text>
<title>[存言]</title>,<text>○心者性之器。氣顯 性者心之道。理微 語其全體則曰心。言其本然則曰性。言心性在焉。言性心本焉。○性者天降之衷。明德也。自有之良也。有是生之德。爲物之則者也。故曰明德。故曰降衷。故曰良知良能。故曰秉彝。自有之中故曰天地之中。生生一理。於穆流行者。性之源也。賦予具全。同流無間者。性之命也。○人物之生。洋洋乎日用之間。莫非天命之流行。惟人能推之。伊尹曰顧諟天之明命。顧此命也。孟子曰殀壽不貳。修身以俟。所以立命。立此命也。易曰窮理盡性。以至於命也。至此命也。如此然後方不廢人所受也。○昏明剛弱性之質。氣質之性 仁義禮知性之本。本然之性情或有不節。故欲其中節。意或有不誠。故欲其必誠也。○一理虛明。性之體也。貫通無間。性之用也。性之本虛。性之體靜。至善其德也。不可以有無言也。貫通其用也。不可以動發言。 曰德曰誠。性之實也。惟道惟理。性之目也。精神血氣。性之氣也。耳目百體。性之形也。視聽言動。性之動也。思志意慮。性之運也。仁義禮智。性之德也。聰明睿知。性之質也。喜怒哀樂。性之情也。食色嗜好。性之欲也。私心客氣。性之蔽也。僞妄邪惡。性之病也。惡亦不可不謂性。蓋是性之蔽病也。私亦不可謂無其理。但非理之本也。 父子君臣。性之秩也。天地人物。性之物也。天下國家。性之寓也。古今時世。性之時也。春夏秋冬晝夜 灑掃應對。性之事也。日用飮食接應 孝悌忠信。性之行也。政刑法度。性之典也。德業事功。性之業也。六經四子。性之文也。禮樂敎化。性之敎也。博文約禮。性之學也。明德親民明善誠身致知格物。 窮理盡性。性之成也。學問思辨。性之工夫也。省察克致。性之治法也。戒愼恐懼。性之爲道也。少壯衰老。性之節也。壽夭富貴。性之分也。吉匈悔吝。性之徵也。不貳知命之次敍。性之得也。是非善惡之人事。性之應迹也。○經傳中凡言性情心意等目言之。如克己之己字是私也。非本然也。如君子爲己。能成己。己欲立而立人之己字公也。指其本然也。毋我之我私也。是私我也。萬物皆備於我。我固有之。不欲人之加諸我之我字是公也。動心忍性之性私也。性善率性之性公也。是物交物曰心有物之物私也。物格能成物之物公也。如無意之意字私也。非本體者也。如意誠之意者天理也。得其本體者也。朋從爾思。何思何慮之思私思也。思曰睿思則得之思天理也。克伐怨欲之欲私欲也。從心所欲。可欲之善之欲天理也。有所好樂。作好作惡之好惡。私好惡也。好德如好色如惡惡臭之好惡。天理也。有所恐懼之恐懼私懼也。戒愼恐懼之恐懼天理也。盤樂之樂私樂也。不亦說樂之樂天理也。勿正勿忘之正。是私意之功也。先正其心之正。是本體之功也。子莫執中之中。私意也。允執厥中之執中。天理也。毋固毋必之固必。私意也。擇善固執。必有事焉之固必。天理也。有所有其善之有。私意也。如有所立有若無之有。天理也。○色也聲也臭也味也。父子也君臣也。是物也。非理。視之明也聽之聰也。子之孝也臣之忠也。是理也。則理不在於物也。卽是心。蓋色也聲也臭也味也。是物也。人之屬而父子也兄弟也長幼也。合而君臣也夫婦也朋友也。是倫也。色而視也。聲而聽也。口而言也。貌而動也。心而思也。父子而奉養也。兄弟而友從也。長幼而服事也。君臣而承奉也者。是事也行也。而其視而明也。聽而聰也。言而從也。貌而恭也。思而睿也。父子而孝也。君臣而敬也。是之爲理也。以其於物。各有條理。故曰理。蓋亦以其出其本體者言之。○理者卽禮也。禮卽此心之本體莫不有條理者也。義卽又此心本體之條理。於事無不得其宜者也。物者心之感應也。事者良知之用也。物由於心。心在於物。不可分缺。 皆意之所着也。而非理之所出也。理者心之體而知之能也。理字只作禮字看。蓋心之有禮文於事物也。卽如天之正性命於物也。吾之各盡禮義。卽天之各正性命也。天命造化。與吾心天理。只是一事一理。在天於萬物各正性命者。是在人於萬事各盡其理各得其義者。其各盡禮義。卽各正性命也。天之於物。各正性命。其天下之至精而有純粹者。卽不在於物而存於吾性。何者。物之性命。無他卽吾心各盡禮義則其性命盡矣。故能盡其性則能盡人之性。盡物之性。天地萬物。無不位育。非二事也。只在盡吾之性而已。故如禮樂刑政也。如鳥獸草木咸若也。亦只是此禮義而已矣。其有能於此條理者謂之知。其所全體謂之仁。實此謂之信。有此謂之誠。○惻隱羞惡辭讓是非之心性也。有過不及者。私蔽之也。喜怒哀樂之情亦性也。有中節不中節者。欲間之也。須於此要識得眞妄。要明其中與不中。聖人之學。心學也。心者人皆有之。何爲則爲聖人。曰聖人之學。性學也。性者心之本體也。所謂天理也。聖人之學。存其心之天理者也。本體天理。人皆有之。聖人之學。以道理爲主。故曰道心惟微。道心者。爲人之心之本體者。所謂天理也。堯舜則曰道心惟微。精一執中。則以道心爲體也。孔顏則曰克己復禮。博文約禮。博之於視聽言動而歸之於禮。惻隱羞惡辭讓是非之心。仁也義也禮也知也是五者。條理燦然於中。於父知孝於君知忠於善知好之類。莫不畢備人心之中。惟此道理者爲其本體也。以有此理。故爲物之靈而參於天地間也。佛氏亦有明心之法。然徒守其明明昭昭之靈覺不昧者。而遏絶其天理之全體。則是雖有其心體之空寂。而亡於性道之統體。老氏亦有養神之功。然徒事玄玄默默之恬澹虛無。而遺廢其天理之大全。則是雖有其氣之淸虛。而離乎義理之主帥。是毫釐之差而其謬至於千里。蓋其源起於着了一自私之念。以蔽其大公之全體。虧其至中之本體。以失此理之本源故也。失此理之本源。故又反以虧蔽大公至中之體而終歸於偏僻之徒矣。今聖人之心學。有是道義而爲之主。則是出於天命之性而爲人心之衷者耳。聖人之道無他。惟是彝倫名敎禮法之事也。故學問之事無他。亦惟在於日用人情事物之間而已。惟常於父子兄弟夫婦長幼親戚朋友之際。君臣上下邦國民物之中。作止語嘿視聽云爲日用飮食之間。察其公私義利之辨。致其本心天理之體。盡其仁義禮智之性而已。故於日用倫物事爲之常。日致禮之恭遜文明。仁之忠恕懇至。義之時措從宜。智之文理密察。精之至於一之。爲學之道無他。如是而已。仁之敎。孔門求仁是也。以全體言。故敎各隨人而施。義之敎。孟子集義是也。以行義言。如義而方外之類。禮之敎。程朱言敬是也。以禮之敬愼爲功。如敬而直內。如戒愼恐懼。如克己復禮之類。知之敎。良知言知是也。以智之知是非爲道。如明明德。如先致其知。如明乎善之類。○耳目口體之於聲色味逸性也。有命焉。故君子不爲性也。父子君臣賢知之於仁義禮道命也。有性焉。故君子不爲命也。雖以可求得之本末言。在內在外。實亦見理氣之辨。有天理邊人心邊。同一性命而互相爲主。 退溪曰今專以形而下爲道之用則便是以衣食作息視聽擧履爲道。而不知其準則之爲道。目視耳聽。皆有天則。而主之者心也。○聖人之道。在乎彝倫明敎。如見乎春秋者是也。天地之化。不過乎物。聖人之敎。不外乎王道人事。○此心爲血氣所使。客氣所乘。爲外物所動。衆岐所溺。爲私意所奪。利欲所牽。爲事勢所制。習染所拘。使意荒而志廢。心窒而志昏。使其志氣庸陋卑下輕忽苟簡。使其心地虛詐不誠奇譎無恒。以至於傲滿怠慢忌克吝滯昏昧繆擾陰柔餒喪。無有一正。以至於將迎計較意必穿錯智解意想。紛紜相尋。無有一是。其千邪萬惡。皆由此出。知其爲血氣而克之。客氣而去之。知其爲外慕而絶之。他歧而黜之。知其爲私意而拔之。利欲而遏之。勿以事勢而撓之。習染而安之。諸病旣去。天君泰然。百體從令。○存之心曰知曰能。發之功曰明曰誠。措之事曰學曰行。時處則二而體用則一。名狀則二而功不可二。心性之條件。修爲之名目。用功之節度。大小偏全之別。天理人私之分。學問之始終體用。功夫之序次先後。功效之淺深。成德之高下。在心在物之名義。隨行隨事之行實。經訓中千言萬語。不過以此而分。其實無二道無二功也。○人之生。不出陰陽五行之氣。故其氣則有萬不同。在心有昏明之不同。在身則有驗其壽夭貴賤之限。蓋在心則變化流通而其善之理在焉。故可變。在身則在氣數之中。有定限。難於變化。故非至人則難變。○博施濟衆爲仁。不如能近取譬之爲本也。仁政也。先王之道也。不忍人之政也。是心之發於政。政之出於心。聖人之道。求之於心。故不滯於事。出之以理。故不泥於物。根之以性。故不拘以時。動之以神。故不限以地。苟知此矣。焉往而非學。○生之理。正是性也。人心之生理是也。如生稟之理則是謂材之稟也。堯桀不同。是由昏蔽得失。不能盡其性之才者也。非人性也。如質之理則是謂生之質也。犬牛不同。是由偏駁通塞。不能全其性之德者也。非人性也。○禽獸生生而氣異靈同而性異。○凡有四端於我者良知也。人皆有之。多不能察。及其知之也。則悉皆張大而充之。是致知也。如火燃泉達則是其端始發而其勢不可遏者。充之至於炎熾流溢。而燎于原放于海則其體充盡而仁道之成也。四海雖遠。皆吾度內。何不保之有。所謂可運掌也。如遏其心而不充則其端滅息。豈復有水火乎。是仁理滅絶。無復生道。雖有至親。何能保也。○生人者無非有用之物。不可空守經籍。學問者。無非養心之方。不可靠溺文義。如禮樂射御書數。是實學問。樂以理心。俾不放舍。又間以射以正其德。間以御以舒其志。間以習禮以整其儀。間以書數正其心畫。精其心數。此皆相資相輔。使之無怠於一事。試之於各處。無一時之或間。無一時之或放。無非養心。無非所以爲學。非所以習藝也。如此則般柴運水。無非爲心學之方。○人物之各異者生之性。一同者天之性。在物之異形則可以生之性言。難以天之性體通。以其器偏也。在人之同體則一是天之性。其生性之有別。不消言。以其器全也。孟子以生之謂性。言犬牛則可。程張以氣質之質。言於人性。所以不可。各異者氣之末。一同者性之本。其生稟之美惡者。生之氣殊也。其本原之純粹者。不係於稟。生之謂性有二。人稟之昏明剛弱者氣也。氣之謂性也。程子論犬牛之異質者形也。形之謂性也。告子主此。氣者可變而通其性體。故一主其性而不拘其生稟。形者不可變而同其性。故其生性各異而不可同。○惻隱羞惡辭讓是非。喜怒哀懼愛惡欲。憂思慮驚。人心有此。皆不學而自有者。雖至癡至暗極頑冥之人。有時乎發出。不勉而油然。則此凡有是心者所同然。蓋其癡頑之極。極爲頑惡之行者。但以或拘於氣質。亦習於惡習。而加以自己利害之私爲主。故其本有之元體。無所發容。有同全亡者。及至利害不甚關處則有不知不覺發出時耳。若古之羊舌石生而惡者。是其所稟氣惡耳。其氣雖極惡。苟人也則惟其油然發之一段。亦與聖同也。苟人心也則雖至惡之稟氣。至凶之習行。獨此一段寧有無者。求之古人無異我。求之後人無異我。雖夷狄不異。雖禽獸尙有心者則亦皆有一路明處。或有發處。但夷狄稟氣主惡而禽獸全塞無可通之路。且此理尤可驗於嬰兒。一歲二歲半知半不知之兒。叱則啼愛則慕。犯事則愧。有所誘則或斥不從見泣則爲之哀。其情念之不學而自然發者。有不可掩矣。其於事物之利害得失。雖無所知。其心慮之專一簡易。易於感應。油然之眞多而頑然之惡小。雖其間或有氣稟之不同。而其本然之眞則有不可誣者。此性之善而心之無所不具也。○聖人之學在大學。聖人之典在春秋。述聖人之志。明二經之道者。莫如孟子七篇。孟子論心性說至告子盡心篇而極言之。而如梁惠王言行仁義與民同好惡。公孫丑篇言王道不忍心行仁政。每篇皆如此。皆是一義。朱子之學。其說亦何嘗不善。只是與致知之學。其功有迂直緩急之辨。其體有分合之間而已耳。其實同是爲聖人之學。何嘗不善乎。後來學之者多失其本。至於今日之說者則不是學朱子。直是假朱子。不是假朱子。直是傅會朱子。以就其意。挾朱子而作之威。濟其私。○朱子以心爲身之主宰。性爲理而謂理在事事物物上。事事物物各有當然之則。皆求盡其當然之則。是故心則盡其誠敬。事物則窮其理。故存其心以窮萬物之理。以應萬事之則。故窮其當然之理爲知。遵其當然之則爲行。又在物爲理。處物爲義。理在物。義在心。 王氏以心爲理。卽良知也。心之良知爲體。凡事物作用爲用。而謂事物之理。理皆具於心。心自有良知。未有不知之理。但汩於私欲。故有昏愚者。致良知復其性。窮心之理。盡心之性。則於五倫於心性於事物。無非天理。是故有體用而無內外無精粗。故明德與親民一而無分。知與行合一。知者行之始。行者知之至。故其道一而已。誠而已。不貳不歧。自吾身至事物。以至天下萬物。只是一以貫而已。故曰以天地爲一體。天下爲一家。雖欲不治。不可得也。故曰禮樂刑政。無預於作聖之功。苟合於理當於心。則雖非古聖。可以作爲。只以誠心務實。○余觀陽明集。其道有簡要而甚精者。心深欣會而好之。辛亥六月。適往東湖宿焉。夢中忽思得王氏致良知之學甚精。抑其弊或有任情縱欲之患。此四字眞得王學之病。○安文成，崔文憲。其豪傑之士乎。當時佛敎滔天。乃孤鳴獨唱。以興儒化。非特立之士而然乎。其功可謂大矣。後人何以其不純於道而訾之。在其時則斯亦至難矣至賢矣。因其緖而得推其源後。反訾其緖可乎。獨不念其初之爲夷與佛耶。我東非如中國之本自聖聖相承也。○文武之道布在。其人存則擧。三千三百。待其人而後行。道之明惟在得其人而體之耳。豈宜呶呶於世。以求勝於非其人乎。不遇有志者則默而已。只傳其方。以待後之知者能者。如楊雄之玄。世不知其文章。濂溪之學。世無知其爲道。後之知者見其書。自有知而闡之者。其惟待於後之有知者乎。此道豈一人之私乎也。學之所以如是反復辨難者。非以求勝也。欲以求益也。非以求知也。欲以求正也。無非欲以明乎斯道。而務得於己之故也。非以一毫求於人知。而幸得其許與故也。吾學求諸內而不求諸外。所謂求諸內者。非反觀內省而絶外物也。惟求其自慊於內。不復事於外之得失。惟盡其心之是非。不復徇於人之是非。致其實於事物之本。不復拘於事爲之迹也。在於吾之內而已。豈與於人哉。○有以爲事物在外 事物之理爲在外也 何也。曰心身事物皆吾理也。謂性爲內而事物爲外。是義爲內而理爲外也。理義不是一性。而內外爲二本耶。如吾之心。在父爲孝在君爲忠。於老安之於少懷之。皆所謂理也。孝是仁之性。忠是義之性。是皆所謂性也。萬事萬理皆然。所謂羈靮之名。在在物爲理者也。原是一性。初非以心擧事可分也。○溥博淵天。以時出之。是爲理也。措之宜他故爲義也。 是故性者爲理也。義者爲道也。出於天理則其表裏一也。不得於天理者。其表裏皆非性體。可知也。有以爲明德爲內親民爲外。旣有所爲明。又有所爲親何也。曰內外本末。皆己性也。謂在己者爲內。在人者爲外。是己性爲有內。己性爲有外。忠恕不得一貫而本末爲二物耶。如吾之德。在家止孝止慈。在國止仁止信。皆所謂親民也。而其所止於孝慈仁信。皆非所以爲明其明德耶。寧有別事耶。誠者卽爲是道。中者卽爲是和。性之德也。令內外之道也。成己成物。非有二在。 是故明者爲親。忠者爲恕也。出於天理則其本末一也。不得於天理者。其本末分焉。其本末皆非性體可知也。有以爲知之必先行之必後。先旣爲明。後別爲誠也何也。曰仁知之本體功用。皆性之德也。謂知獨爲先而不有其行。行獨爲後而不有其知。是知而無仁。仁而無知。明不得誠。誠不是明也知者可以爲先。仁者可以爲後。而始終有二事耶。工夫本體。不得爲二。體者卽爲其用。知者卽是爲致也。知仁是一性也。明誠是一善也。問學卽所以爲德性也。雖欲二之。不可得以離也。初非以學與行心與事。可歧而二也。 是故仁者是知。明者爲誠。出於天理。則其工夫本體一也。不得於天理者。其知行分焉。其知行皆非天理可知也。有以爲心之靜。性而靜也。心之感。情而動也。性靜理也。情動氣也。靜理有動氣。其分有異也。何也。曰夫動靜者其時也。於理氣俱是也。非性氣之所分也。若以理氣心之動靜皆氣也。其所動靜者皆理也。謂靜理而不有氣。謂動氣而不有理也。是靜而不見其氣。動而不原其理。知用而不知體。論氣而不論理。而動靜有二心乎。有以爲心之靜爲未發。爲性之體也。心之動爲已發。爲情之用也。其未發之性同而已發之情不同何也。曰夫感應之動靜者。心之寂感也。非體用之所在也。若以體用。心之所體。無性道而皆未發也。心之所用。無寂感而皆至和也。純則皆純。異則皆異者也。謂其寂同而其感不同。是所謂同而爲道不同。所發善而其發不善也。性道異體。中和異發。而寂感有二理乎。是故體爲用主。性是情根。果是天理則無顯微而皆理也。其理一也。其不得爲天理者。其顯微皆氣。而不得爲理可知也。故其顯微爲離也。性亦情情亦性。非可以動靜異理氣也。有以爲人心之生於形氣者爲人心。原於性命者爲道心。人心氣也道心理也。形氣性命之爲心二也何也。曰夫形氣性命者。大體小體之謂也。心之所在 於二者俱有理氣。非人心道心之謂也。非理氣之分也。若以理氣形氣固氣也。心知亦是氣也。性命旣理。而形氣亦無非理也。謂形氣無理而爲氣發。謂性命非氣而獨理在也。是本末橫決而理氣其二心乎。有以爲情之四端出於性也。七情出於氣也。四端爲理七情爲氣。四端七情之其發各異也。何也。曰夫四七者。以純言理雜於氣而謂也。非理氣之別也。若以理氣。以純於性者爲四端而性亦在氣。以雜於氣者爲七情而氣亦是理也。七情而純於理則是亦可以爲四端。而徇於氣則是亦所謂七情之從氣而已。四端亦有氣。七情亦有理也。謂四端專是理也。遂以七情直爲氣也。是兩道各出。四七其二情乎。是故性爲形本。理爲氣原。旣是天理則無原末而皆理也。其理一也。其不得爲天理者。其原末皆氣而不得爲理可知也。氣亦理理亦氣。非可以人心道心作理氣也。凡所以有此者。以其謂理無形而性無生也。以謂理自理氣自氣。心性爲各物。理氣爲兩事也。以其謂性自性也。故以性爲非心而別具也。卽求之於靜。以其謂理自理也。故以理爲非心而在外也。必求之於外。如是離之。如是二之。此其原頭所分以有此故也。不復以理爲在於氣。心卽性器卽道道卽器。卽其中指其本體者是也。其不察此心中自有其本原處有在也。如此。是以不本諸在我之理。而求之在天地萬物者。理離而去之。此其所以爲遠也。○心之天理。此是天則也。本體也。所謂理者。乃指此而言。所謂理者。卽就在氣上者也。 是主理之在氣處言之。非外於氣也。雖然此乃天則。出於本然之天。所謂天之命而已。以是謂之道心。謂之至誠。謂之天命之性。謂之明德至善。謂之親民。謂之復禮爲仁。如好好色惡惡臭。無不眞實自然者。孟子謂之仁義四端是非之心。人皆有之。仁人心也。義人路也。蓋以其各當事物則謂之義。以其條理節目之分則謂之理。其實亦皆此體而已。象山謂之本心。故以此初謂之天理。去人欲存天理 以其體難以形容。未發之中道心云云 後以名謂良知者。此以其明德之本體者。眞知是非處指說之。此其體。孩提之童。亦有其是非之則而知之。影影見得其是非好惡處。能自解於其取舍去就而從違之者。所以謂之秉彝性善。人皆可以爲堯舜者以此耳。所謂天者只此而已。且如天命於穆。非別有天命也。卽此是於穆耳。卽此是天命者也。謂之上知者此也。雖曰上知者如此。然其勉强者亦必要此體而已。惟有此一箇體。更無其二。其學之亦惟忠恕二者之等而已。不有他法。仁者恕者誠者誠之者。誠也明也之等。是惟自然與勉强而已。其勉强者。亦不過使得此體而已者。本心雜於人心之中。爲人意所混淆相雜而不可分。隨蔽而隨渾。乍見而乍沒。雖有由之而不能著察焉。惟聖知爲能見之。旣得此體則不暇外求。此體本專。不暇外求。本自全具。不須添補。 此體之於事理。自如口之於甘苦目之於黑白。甘者自甘。苦者自苦。不須先講討其甘苦黑白而執定之。然後明其甘苦白黑。可以分岐。以爲彼此兩段先後兩半也。如鑑之空。黑白姸媸。只在明鏡也。如衡之平。權衡進退。不可典要也。此則所謂義而其體則爲仁也。衡上如載一片金一子碁。其輕重大小雖在物。而其低仰平準卽在於衡。自然無不中。不可求之於物。其事理至善。不可預定而不可勝窮。其隨時變易。皆出於此心之本。則實如權衡之隨物而變易。明鏡之隨物而照應。如今日之受當。明日之受不當。輕重厚薄。隨時變易。不可勝窮。而有不可典要者。 天下無非此體中理也。其理不可窮。而其事宜之權衡。又不可毫髮爽。如仁知之其爲道也。父子君臣飮食男女。皆無非此理體者。如毫分而顚倒失其則則此理之體又反乖悖。此其節目無限。豈可求之於事物而可盡哉。然無窮之事理。其體則又其一此體而已。所謂誠無爲。何思何慮。只是誠無爲。寂然不動。而其體無分於動靜者也。陽明之以居敬窮理分而爲二者。若論萬殊。奚止於兩云也。主一箇天理也。不主於此體。是爲着空也。卽爲逐物也之說。曾何所病。而乃以此爲病乎。釋老之見仁知之見以爲仁知。卽亦此體耳。但不見全體。皆從一邊見了。但見其空寂之妙。不見其軆用之全一貫之處。不能得聖人之全而大者。落於一偏而爲邪。禪體雖亦相近。然孟子所言惻隱羞惡仁義禮知之體者。豈禪之所有邪。若其本體之相近處則豈可嫌此而並廢其眞體。反背於聖人之道哉。 但如後世學。以孟子所言惻隱等。爲只作一段看。不作全體看。今此則以此爲全體。更無餘欠。不復他事。是其所異者也。後之學義理者。務講求討論於事。不見此眞性之體。乃是爲眞眞天理。而每以血氣所出。人爲所作。外得之義者。謂之理謂之道。告子外義。卽與荀子性惡同之。所謂外義性惡。非以義爲不可善爲不好也。是皆學爲義勉爲善者也。而乃欲用力於强制造作者也。如杞柳之喩。食色之性。以無善無不善爲性。而以其義善則爲外。皆是人之性惡。其善者僞之意也。 是或從事爲上見義。或從血氣上見性。皆見其末流枝節之處。不見此性體故也。告子只是見慈愛情欲生質之性。根於本然。由中而出。乃謂之性。不知禮讓是非義理之心。亦出於本然。皆由中而出者。特以其掩於血氣而不著。故不知其皆是性也。於此便欲從外邊造作而强爲之。由不見此眞性之體也。故孟子乃指出其眞性時時發見處以曉之。以明無非是性體也。孟子是直見眞性之體也。此其體不容一毫入力。後世乃皆作爲以爲義。造作以爲善。雖以性爲善。而不見至善之體。乃必强勉而爲善。雖以義爲內。而不見此理之體。乃外求分貳以爲理。其工夫卽同性惡者之功夫。外義者之工夫而已。如外義也。物理也。定以爲義理也。亦豈非此條理也。但如着了毫末外假則非其眞體。但着了毫末作爲則便已自差了爲異也。如仁知釋老之見以爲仁智性道者。亦豈非此體也。但若被了毫末偏蔽則非其全體也。道心之體。堯舜孔子傳之。而中庸卽發明此體也。此其體卽道心之惟微。誠無爲。寂然無動。未發之中。至微之體。不顯惟德者也。其功夫則曰是故君子尊德性而道問學。極高明而致廣大。只是中庸之中有高明問學之物是德性。不是有兩般事。惟其如此說。方見得該括周盡於其體也。然只是一事。不是兩件。如誠身之有明善等。亦皆此義而已。今雖有解於此理體者。然外講之學。見習旣成。標準已立。此理之體已掩蔽了。終難剖破而復此也。雖然如大學中庸孔孟之語。考求其義。皆爲此體。未嘗有以窮究物理。推之以爲準則者也。以德性與事理。爲兩般事者也。以窮理治心。爲兩用工夫處也。此則正自可明矣。如卽物而窮其理。不見德性上理體。不考此理根於心體者。乃曰人之爲學。心與理而已。分心與理爲二。知與行爲兩。夫泛學事理則理者是公空底。茫蕩無有實着。故如言克己。不曰復理。而曰復禮。致知不曰窮理。而曰致知。不曰止於理明乎理。而曰止至善明善。其曰禮曰仁曰知曰善千言萬語。皆就人心德性上指其仁義禮知之實言之。其說爲學之功。其從實體上着功。何嘗有一言必就事理而爲學者乎。何可獨以大學中只有一物字。執之以蔽其千經萬訓邪。致知者卽身心意之主本。身心意者卽知之所寓。格物者卽家國天下之綱要。家國天下者卽物之所在也。知物二者不離而爲八目之主功。爲其要領。聖人所謂爲學者。只此而已。蓋致知已是爲學。不獨格物爲可屬爲學也。</text>
<title>霞谷先生年譜</title>,<text>先生姓鄭氏諱齊斗字士仰。系出迎日。高麗樞密院知奏事襲明之後。門下侍中益陽伯文忠公夢周之十一世孫。考成均進士贈議政府左贊成尙徵。祖議政府右議政忠貞公維城。曾祖承文院博士贈議政府領議政謹。仁祖大王二十七年 己丑 ○六月乙卯 二十七日乙酉時 先生生于漢城府盤石坊第。孝宗大王元年 庚寅二年 辛卯三年 壬辰四年 癸巳○先生五歲 ○九月皇考卒 葬安山楸谷五年 甲午六年 乙未七年 丙申八年 丁酉九年 戊戌○先生年纔就傅。從李敎官商翼學。時同春宋公方赴召入京。見李公問所授童蒙有穎異者乎。李公以先生對曰商翼不足爲其師。後同春見先生驚曰眞瑚璉器也。十年 己亥顯宗大王元年 庚子二年 辛丑三年 壬寅四年 癸卯五年 甲辰○先生十六歲 ○春冠 春田李判書慶徽爲賓 ○十一月皇祖忠貞公卒 號陶村。官右議政。時伯父高陽君昌徵，從父兄寅平尉齊賢皆卒。宗孫穉弱。先生主辦喪葬。無不當禮。自以蚤孤被忠貞公鞠養成立。齋心食素。以終朞年。六年 乙巳○先生十七歲 ○正月某甲。葬江華鎭江。○冬聘夫人坡平尹氏。府使鴻擧女。庶尹熻孫。文正公煌姪孫。崔判書來吉外孫。七年 丙午八年 丁未九年 戊申○先生二十歲 ○冬中別試初試 對聲氣策十年 己酉十一年 庚戌十二年 辛亥○先生二十三歲 ○二月丁亥 初五日 子厚一生 官富平府使 ○十一月丁巳夫人尹氏卒 葬安山楸谷十三年 壬子○先生二十四歲 ○秋中別試初試 對騈儷策。殿試下第。初先生以母夫人命從舅氏李庶尹星齡治公車業。屢占發解。至是季氏廣州君有聲場屋。先生白母夫人曰今齊泰足以決科。兄弟俱事利祿不可。某請從此廢擧業許之。遂杜門謝外事。眈思墳籍。精硏六經。恒有不得不措之意。性聰明强記。上自姚姒下訖于今。數千載間理亂得失。無不檃括于中。旁逮百家衆流之書。陰陽星曆之數。兵農醫藥之論。堪輿卜筮之術。以至稗官小說子集典故。凡載籍所記。一過眼使終身不忘。涵涵停畜。有叩輒應。而畢竟歸宿不出於詩書六藝之內。經傳箋註。先儒義疏。分析毫毛。其旨密微而鉤賾致幽。會通無礙。至於篤老之後。書籍久已不看。而聰明不減於前。有以疑義來問者。不但口誦經文。雖諸家小註。亦冥誦條答。如出己言。少陵崔相公每見之歎曰某公皮裏自有百家諸書。何須較閱編簡耶。十四年 癸丑十五年 甲寅○先生二十六歲 ○春聘夫人南陽徐氏。郡守漢柱女。柳翊衛忠傑外孫。肅宗大王元年 乙卯二年 丙辰○先生二十八歲 ○游嶺東。三年 丁巳○先生二十九歲 ○三月復游嶺東 先生宿有遐遁之志。時又北報可虞。因與姨兄金參判夢臣共至江陵府羽溪驛。愛其幽深欲居焉。後遂不果。四年 戊午五年 己未六年 庚申○先生三十二歲 ○夏領議政金公壽恒薦先生于朝。上命政府薦士。金公以先生經明行修。擧應首剡。 ○五月甲辰。除司圃署別提不就。以金公薦除是職。而時先生攻學太苦。窮日夜不措。遂致氣虛疾不就。七年 辛酉八年 壬戌○先生三十四歲 ○十二月庚子。除宗簿寺主簿不就。是年先生疾益劇。累瀕危殆。手疏身後事付季氏廣州君。又爲書告訣於南溪朴先生。母夫人屢歎曰某疾實祟刻苦。人情到此。亦不願其劬學。先生深以慈念爲憂。頗自保嗇愛養。遂得漸臻充完。中年以後精力强健。勝於少壯時。遂享大耋。九年 癸亥○先生三十五歲 ○ 是歲朝議擬以臺職處先生。姨兄沈應敎濡時在三司。以先生病且親老。慮其跡不安於京。力言諸公而止之。 ○女適李徵成 全義人吏曹參判廷謙子。官成川府使。十年 甲子○先生三十六歲 ○三月甲戌拜工曹佐郞 直數日呈病遞十一年 乙丑十二年 丙寅○先生三十八歲 ○十一月子厚一娶李氏女 延安人。副提學靜觀齋端相女。十三年 丁卯十四年 戊辰○先生四十歲 ○四月吏曹判書呂公聖齊戶曹判書柳公尙運。薦先生于朝。○冬奉母夫人赴長城縣衙。廣州君時爲長城縣監。 ○十二月丙寅。除平澤縣監。十五年 己巳○先生四十一歲 ○二月赴任 時以母夫人命。入都謝恩仍赴任。 ○四月棄官歸對吏。時李文成，成文簡二先生黜文廟從享。先生不樂居官。棄歸安山楸谷。按使以擅離聞就吏。 ○七月宥歸安山居焉 因築室於楸谷而居焉 ○冬覲母夫人於長城十六年 庚午○先生四十二歲 ○正月歸自覲 母夫人周甲。宴於縣衙仍歸。十七年 辛未○先生四十三歲 ○改葬皇考於江華 鎭江山忠貞公墓東。月佚。 ○改葬尹夫人於天安 郡北富土里。月佚。 ○冬覲於長城。十八年 壬申○先生四十四歲 ○奉母夫人還 母夫人自長城還在京第。至是奉還楸谷。十九年 癸酉二十年 甲戌○先生四十六歲 ○正月戊辰皇妣李氏卒。韓山人。禮曹判書貞簡公浩庵基祚女。吏曹判書大提學蒼谷顯英孫。申承旨應榘外孫。後以先生貴贈貞敬。 四月某甲葬楸谷。以歲運不利。不得合窆于鎭江。時季氏府尹公謫關西。待其歸。四月始克葬。二十一年 乙亥○先生四十七歲 ○二月哭南溪朴先生 名世采字和叔。官左議政。謚文純。先生從遊最久。訃至爲位哭制加麻。及葬又往會。二十二年 丙子○先生四十八歲 ○六月壬辰選書筵官 時東宮甫十齡。溫文日就。朝議招延名儒。出入勤講。凡選八人。前正李世弼，前縣監郞先生，仁川縣監李喜朝，永平縣監閔以升，前主簿李箕疇，工曹佐郞朴鐔前，主簿金昌翕，禮山縣監李世龜。先生陳疏辭。疏見集。 吏曹判書崔公錫鼎薦先生于朝。崔公以通用擢用二目薦士。而先生與焉。先生嘗曰吾輩一生讀書。於國家無尺寸報效。唯書筵官之任旣無職事奔走之勞。又非黨論爭鬨之地。庶可以盡分裨報。如有召命。義難固辭。尋臺臣申銋滉斤崔公薦目之非。上惡銋夾雜。嚴旨斥補海邑。而先生陳疏引義。卒不就。疏佚。 ○哭誠齋閔公 閔公名以升字彥暉。薦官掌令。與先生契誼最篤。每有疑義。輒講磨詳確。各盡精蘊。雖有不相入者。必劇論歸一而後已。嘗與李參判世弼書曰彬彬乎當世之君子。升也幸得以周旋。汝和之博洽。德涵之典贍。和仲之精約。兼之以淸明剛粹之資。濟之以反躬實踐之學者。其鄭士仰乎。又曰楸谷之學。若論廣闊處。或少遜古人。而明造自得之趣。當世無幾及之者。有毀先生之學於朴文純者。公適在座正色曰士仰何嘗不格致誠正孝弟忠信乎。臨卒遺命三子受學於先生。訃聞爲之加麻致祭。文見集。取其子敎育如子侄焉。 ○十一月癸酉除京畿都事辭遞。二十三年 丁丑○先生四十九歲 ○八月某甲。改葬皇妣於鎭江。附贊成公墓 ○祭南溪先生墓 文見集二十四年 戊寅○先生五十歲 ○三月哭廣州君 名齊泰字士瞻。官廣州府尹。 ○十一月庚寅除世子翊衛司翊贊。辭遞。二十五年 己卯二十六年 庚辰○先生五十二歲 ○正月癸亥夫人徐氏卒。權厝安山楸谷 ○庚子除朔寧郡守辭遞。○十月往驪州。會姊兄閔判書鎭周之葬。仍改葬廣州君於砥平。二十七年 辛巳○先生五十三歲 ○八月己巳○仁顯王后昇遐奔哭。赴闕外散班哭二十八年 壬午○先生五十四歲 ○十二月丙午。拜司導寺主簿。二十九年 癸未○先生五十五歲 ○正月謝恩延忠貞公謚。尋辭遞。三十年 甲申三十一年 乙酉○先生五十七歲 ○二月癸巳拜宗簿寺主簿辭遞。三十二年 丙戌○先生五十八歲 ○春判府事尹公趾完薦先生于朝。時朝家有別薦人才之命。尹公上疏薦先生畧曰。前都事鄭某生自名家。早棄擧業。讀書求志。聲聞大著。曾入薦剡。而一番奉檄之後絶意仕宦。屛處田里。論其人品則金玉君子。語其材具則博通古今。臣常心悅誠服。以爲能做事業者必此人。誠願朝廷勿循收用儒者之常套。先試以方岳之任。仍令協贊廟謨。庶爲供世之良器。治平之賢輔矣。尹公號東山。官右議政謚忠正。 ○七月丁卯拜司憲府掌令。三疏遞。疏見集批逸三十三年 丁亥○先生五十九歲 ○十月戊戌拜司僕寺正辭遞。三十四年 戊子○先生六十歲 ○春哭芝浦朴公 名鐔字大叔。薦官諮議。自先生居楸谷。朴公亦來寓芝浦。芝浦同郡地也。數有講會。契許甚篤。及卒加麻哭致祭。文見集。 ○三月乙未拜掌令三疏遞 疏見集批逸 ○四月往竹山 會外祖浩庵公改葬 ○七月乙酉拜司憲府執義三疏遞 一二疏見集。三疏逸。批並逸。三十五年 己丑○先生六十一歲 ○二月哭長孫殤○七月乙未。拜世子翊衛司翊衛。○八月移居江華之霞谷。先生遭長孫殤悲哀。仍欲依近先墓。遷居于此。○先生深以務外循名爲戒。不喜延款生徒。曾留都下時。請業及門者畧干人。其後從安山移入島中。幾與世人隔絶。雖有傾慕從游者。亦不能涉險往來。以是出入門墻者尤尠。蓋先生之志不但不欲以師道自處。亦以末世易高。名實難辨。世道之弊。亦不可不戒故也。 ○九月辛巳。遷執義再疏辭。疏幷見集 ○十月癸卯。擢拜通政大夫戶曹參議。三疏辭不許。時大臣陳白且。引尹公薦章請陞擢。故有是命。先生上疏畧曰。臣家世遭遇。受恩最重。實有古人死國之義。而才分忒劣。屢擧無成。至於薦章。尤所愧懼。猶且冒承於郞署。奉職於下邑。雖不足效私義之萬一。其在賤分則已極矣。不才多病。未堪職事。甘自廢棄。而乃云絶意仕宦。屛處田里。是臣不仕而爲高。以退而媒進。此古人之所懼也。連三疏上。優批皆不許。疏幷見集。上違豫。進江郊承起居。三十六年 庚寅○先生六十二歲 ○二月復疏辭遞 疏見集批逸 ○九月庚子。拜江原道觀察使。三疏辭不許。尋病遞。疏見集三十七年 辛卯○先生六十三歲 ○七月戊子。拜淮陽都護府使。○八月赴任 以有命輒辭非分。黽勉赴任。 ○九月遊金剛山○十月棄官歸 先生爲政三月。政化大行。値荐饑隨宜賑濟。流亡盡復。按廉使最其績曰淸如玉壺。惠洽春風。及歸壺榼者數十里不絶。豎鐵碑追思之。 ○纂心經集義 嘗病附註繁蕪。故有是編。三十八年 壬辰三十九年 癸巳四十年 甲午○先生六十六歲 ○纂程門遺訓。註定性書。先生居常誦味明道之言。採其語。分門目爲書三篇。名程門遺訓。且以定性書切於爲學。而論者多失其旨歸。遂解之。蓋於程伯子慕悅也深。故言行之間多自契。玩心高明。超然於文字之外。而深造自得之趣。妙道精義之發。自然有冥會默成。力久彌彰之驗。是以晩年氣像和粹高朗。表裏洞然。坦乎明白。其得於明道者然也。其於文字亦然。不規規於首尾體段。而書牘章疏之屬。隨意寫出。只令本意之可見而已。故人或疵議其得失。而惟明谷崔公深加歎賞。蓋知言語之自有源委故耳。四十一年 乙未四十二年 丙申○先生六十八歲 ○哭明谷崔公 名錫鼎字汝和。官領議政謚文忠公。崔公與先生爲竹馬交。契許甚篤。崔公曰吾從諸公講說。常若隔鞾搔。及得士仰一語。不覺雲潝霧釋。每國有大事。必以書問議。得其答輒曰。此所謂內聖外王之道。明體適用之學也。訃至爲位哭。四十三年 丁酉○先生六十九歲 ○三月戊午上幸溫陽。進江上袛送。上將幸溫泉。二月乙卯先生至江上駐蠶室村。戊午祗送。庚申歷訪龜川李公世弼于銅湖。壬戌至龍仁。拜先祖文忠公墓。仍留山下。與族人鄭山陰纘輝諸人。移達書院。修整祭儀及族譜。甲申晦還蠶室。 ○四月丁亥車駕還祗迎 己丑至高陽。省伯父贊成公墓。以霞谷村癘染。仍留山下。 ○五月丙辰入京第。己卯出次西江。先生非國有大事。未嘗入都。雖入都。嘗就旅舍。是時爲療瘧入京第。而疾瘳後。卽借出江舍云。 ○七月乙卯還。四十四年 戊戌○先生七十歲 ○二月端懿嬪卒。對視事燕居服議。以視事燕居異服與否。禮曹佐郞來收議。先生對以古昔人君之禮。隨時吉凶。各用其服。如周康王釋冕返喪服是也。議詳集。 ○十月。對端懿嬪服制議。以大殿當爲嬪宮服期大功及東宮當服杖期不杖期。禮曹佐郞來收議。先生對以長子婦期。自開元來已成定制。國朝仍之。君世子大夫適子。爲妻不杖期。在古禮有明文。請大殿從後王之制服朞。東宮從壓降之義服不杖朞。議詳集。四十五年 己亥○先生七十一歲 ○二月丙辰。進階嘉善大夫。時上遵太祖故事入耆社。士大夫七十一歲以上皆覃恩。故有是命。 ○八月己巳。除同知中樞府事。○十月家廟往新溪。陪至境上而還。七月富平君除新溪縣令。至是奉家廟。先生陪至昇天浦辭還。 ○十一月庚申。拜漢城府左尹。陳疏辭不許。疏見集批逸 ○十二月遞。四十六年 庚子○先生七十二歲 ○正月上違豫。壬午入都承起居。卽退次通津。辛卯還。○三月甲戌進次通津。承起居。丙戌還。○四月壬戌入都。承起居。甲子退次通津。○六月戊戌入都詣闕下。承起居。癸卯上昇遐。戊申成服。翌日還。癸卯詣外班哭。己酉還。 ○七月丁卯。朝晡哭臨。受杖儀收議。辭不對。禮曹佐郞來 ○庚寅對羣臣燕居帶議。以朝官燕居帶及儒生當服何帶。禮曹佐郞來收議。先生對以俱當服布帶。議詳集。 ○八月丁未對新授職人追服當否議。禮曹佐郞來收議。先生對以與聞喪異。不當追服。議詳集。 ○十月甲寅赴明陵。參下玄宮哭班。丁未入都。癸丑發引。迎哭路次。從至陵所。甲寅參下玄宮哭班。乙卯還。 ○十一月丙寅大行卒。哭詣府望哭。○著中庸說。景宗大王元年 辛丑○先生七十三歲 ○四月乙卯往白川省先墓。七代祖監察公墓在白川牛岾。往省焉。歷開城府謁崧陽書院。至長湍拜外氏先墓。哭季舅母及內弟明弼墓。 ○五月壬戌還○六月國練。入都參外哭班。上敦留。卽辭還。上疏請罪。丙申入都。戊戌進練班。政院陳啓請留。上下別諭敦留。先生辭卽日還。上疏請罪。疏見集。 ○乙巳練帶收議。辭不對。○八月己未。改葬尹夫人于天安郡。就舊塋近地改葬 ○纂經學集要。愍學者困於箋疏。反忽經文。編經傳要旨爲此書。二年 壬寅○先生七十四歲 ○三月丁酉。拜司憲府大司憲。陳疏辭不許。疏見集。 ○七月甲午拜世弟侍講院贊善。三疏辭不許。以本職大司憲兼帶。初疏見集。再三疏逸。 ○九月庚子。遷吏曹參判。再疏辭不許。疏見集三年 癸卯○先生七十五歲 ○二月以在外遞。旋命仍任。四疏辭不許。疏見集 ○至十一月遞。四年 甲辰○先生七十六歲 ○閏四月明陵誌文事收議。辭不對。禮曹佐郞來 ○六月丙申上遣史宣召。上疏辭。史官李壽益來宣諭。自後別諭批旨皆史官來宣。上疏辭。疏見集。 ○七月癸卯。拜成均館祭酒。陳疏辭不許。疏見集批逸 ○八月乙未上昇遐。奔哭對服制儀節議。先生奔哭入都。進闕下班。諫院請問服制儀節于儒臣。禮官來詢於哭班。先生對以當遵五禮儀及先朝增修定制。但生員進士生徒白衣冠終三年之制。視古禮齊衰三月則白衣笠太輕。以三月之期則終三年太過。在前諸儒以此爲疑。今若以生布帶成服。至卒哭白笠白衣帶受之。以終三年。庶合酌古參今之宜。議詳集。 ○對王大妃服制議。李仁復上疏稱肅宗爲端懿嬪已服長婦服期。王大妃爲大行當服長子服三年。先生對以邦禮長婦幷在期年。先朝服期從邦制也。今若據此證成三年之義則甚不可也。議詳集。 庚子成服○九月壬寅還○乙巳遣史官宣召辭。先生還數日。上遣史官別諭召曰。知卿入城而哀疚不得勉留。旋聞出城。不勝缺然。玆遣左史。諭予心腹。須體兩朝之恩顧。卽與史官幡然登道。先生附奏書啓。陳不敢承命之義。末以人君建極之道。聖王疾敬之德陳勉。啓見集。 ○對永徽殿告文屬稱議。上新卽位。當告祝於端懿王后廟而難爲屬稱。大臣請問議於先生。禮官來收議。先生對以當從杜氏通典稱哀嗣。上從之。議詳集。 丁未遣史官回諭。命偕來。辭進次通津請罪。命史官回諭敦召。附奏書啓。翌日進次通津。史官仍留。啓見集。 ○庚戌史來敦召。甲寅復宣召皆辭。上復遣史官回諭。又宣敦召。附奏書啓。啓見集。史仍留。甲寅復宣諭申召。畧曰東漢周黨。雖守素志。亦一至京入見。況卿之所遇非此人比乎。卿若固守己志。則布衣入對。亦何妨也。先生附啓。啓見集。 丁巳別諭申召。上疏辭。仍論庚子服制事。先生上疏請收還史官。仍論庚子服制之失曰。五禮儀庶人男女僧徒白衣白笠白帶。卒哭而除。此禮經民服君之義。庚子大喪。忽有自天子至於庶人皆爲君三年服之說。而今又因仍襲謬。旣違古禮。又舛邦制。請更命該曹稟議。疏詳集。 癸亥宣批。仍命輟還史官。批畧曰見卿丁寧之辭。復爲敦勉。非禮待之道。許輟遠史官。所陳卽令禮官議于大臣稟處。卿其歸還善攝。俟間上來。用副至望。 乙丑還○十月丁丑。遣掖庭人賜酪粥問安否。○庚辰對啓聖祠拜議。成均館啓曰啓聖祠祀時當四拜與否。宜問議大臣。領相李光佐等議曰聖廟王爵故四拜。啓聖祠不當四拜。上命問議儒臣。兼春秋鄭再春來收議。先生對以拜禮雖小祀皆四拜。爵位非所論也。此亦宜四拜。議詳集。 ○十二月乙酉赴懿陵。參下玄宮哭班。丙戌參返虞哭班。上疏經歸。史官來宣批。疏見集 ○丁酉大行卒哭。詣府望哭。英宗大王元年 乙巳○先生七十七歲 ○八月庚寅大行小祥。詣府望哭。○九月宗廟移安儀收議。辭不對。以宗廟移安時。一室同奉於一輦。分二次移安當否。禮曹佐郞來收議。 ○十月乙酉。四賢祠收議。辭不對。以四賢祠合享當否。禮曹佐郞來收議。二年 丙午○先生七十八歲 ○七月持平李廷樸啓詆先生。己酉廷樸啓曰鄭某之學。主於新建。不可待以賓師之位。請削逸。上答以誣詆儒賢。世道憤惋。又曰桐江之志。濟世之德。將無所施。廷樸因避退待。諸門人必欲陳卞。先生徐曰任之而已。較卞不幾勞與。且儒疏紛紜。非盛世事。又非靜守之道也。再三請不許。門人尹淳聞之曰先生之德。至於無我矣。八月廷樸出仕停啓。先生性寬容不削。未常言人過失。於古人亦然。雖雅言詩禮。篤信程朱。而其於諸家之說。亦去短用長而已。未常以愛憎扶抑也。世之斥陽明者。旣未能盡其說。遽然目之以異端。至使禁不得語言。先生之意殊不然曰。彼獨非學孔子者耶。苟可取則取之。不可取則不取。惟在我之權度而已。豈可以不問顚末而隨世雷同也。朱子於陸象山。亦稱好處自不可掩。蓋此意也。而世或不達先生之旨。以辨辟之不廓。歸之於新建學者。斯亦妄人而已。豈足以輕重先生也。 ○八月甲申大行大祥。詣府望哭。十月乙丑禫時亦如之。三年 丁未○先生七十九歲 ○七月辛未。拜吏曹參判。上疏辭。疏見集。上遣史官南渭老宣批不許。八月丁酉。始勉副許解。 ○八月家廟往加平。陪至境上而還。時富平君除加平郡守。奉家廟。先生陪至廣城津。 丙午遷世子侍講院贊善。史來宣召。上疏辭。時將行世子冠禮。故有是命。遣史官別諭。使之偕來。附奏書啓。又上疏辭。疏逸。九月辛酉命留史宣批。畧曰向日卿之被誣。實予誠淺而然。只爲愧恧。復何云諭。方欲別諭慰卿。卿疏先至。巽讓如此。尤增愧焉。噫。卿之被誣。洞釋無餘。卿何有復嫌之端。卿受恩先朝。逮于今日。元良三加之時。豈無幡然耶。卿其體此至意。安心勿辭。卽日上來。 ○十月戊子拜司憲府大司憲。上疏辭。疏見集。遣史官宣批不許。批見集。十一月庚辰。又再疏辭。疏見集。遣史官宣批不許。批見集。 ○修正集義集錄二書。四年 戊申○先生八十歲 ○正月己未。進階資憲大夫。上疏辭。大臣陳白進是階。上疏辭。且乞解憲職。疏見集。二月遣史官宣批。許解憲職。仍宣召。批見集。 ○二月甲申。拜議政府右參贊。連遣史宣召。連疏辭。甲申上遣史官。別諭宣疏。上疏辭。疏見集。復遣史官宣批不許。批見集。仍命留與偕來。三月癸丑再疏辭。遣史官宣批不許。批見集。仍命留與偕來。 ○三月湖嶺逆變起。奔問入都。癸酉再降別諭促入對。乙亥承命詣闕。賜對煕政堂。上曰不蚤用卿。致有今日。予實慚恧。當此艱虞之時。何以鎭定人心。卿悉陳所蘊。先生對曰今此賊變。前古所罕。而天討方行。餘黨就滅。必不至久煩聖慮。臣之所憂者。鞫獄蔓延。收殺未易。且播種愆期。民事可慮。夫農不失時然後生民支保。生民支保然後國可爲國。申飭諸道。使之安集勸農。毋失其時。此今日之急務也。上稱善。先生復曰文王之平五國。周公之定四國。莫非自學問中出來。當此之時。益復加勉聖德。以爲平亂圖治之本。則功效豈不大哉。上曰所陳切實。當服膺焉。罷對。命勿拜跪。 ○四月辛巳朔。賜食物柴炭。癸未遣史官宣召。詣闕上疏辭不許。疏見集 承召入對。入對講朱子庚子封事。先生進曰朱子遭遇孝宗圖治之日。罄竭忠悃。極論治道。而終之以紀綱根本之說。蓋天下萬事。無紀綱則不立。然其本在於正心。而正心之本又在於愼獨。天理私意八字打開者。在於愼獨。天德王道功效溥博者。由於愼獨。大學之誠正。中庸之戒懼。無非愼獨之意也。其最初下手處在於此。徹頭徹尾處亦在於此。硬着心力。尋向路脉則大本自立矣。又曰殷憂啓聖。多難興邦。故臣向以文王周公事畧有所達矣。文王外有密崇時事孔艱。而詩人贊之曰亦不隕厥問。若論其勘亂之本則不出乎緝煕敬止也。周公內有四國破斧缺牂。而詩人美之曰德音不瑕。若語其處變之道則亦不出乎赤舃几几也。古人處患難之道如此。故能不失其聖。而終致平泰之休。卽今小醜搆難。憂虞未畢。而若先立根本則自當底定。伏願殿下遹追前聖。益懋遠猷。爲宗社無疆之福幸甚。上曰頃日之言。予亦思之。今又敷衍爲說。所陳尤好。當體念焉。筵臣有言右參贊於兵家事。亦皆淹貫。請賜詢訪。先生辭不對。大臣言賣爵事。先生陳不可。上是之。先生仍乞歸。上懇留使待平難。遂退出。 ○甲申賜食物 上疏辭不許。疏批並見集。 ○辛卯上疏告歸。仍出城。時嶺師克捷。諸賊底平。先生遂上疏告歸。因陳戒曰今玆殷憂之啓聖。實國家重恢之期。伏願殿下親賢使能。恢公杜私。恤民理兵。成一初之政。輔養元子。以貽燕翼之謨焉。仍出宿城外。 ○遣史官宣批不許。使之偕來。壬辰又遣史官別諭宣召。使之偕來。上遣史官別諭曰昨於再諭。悉諭予意。今觀書啓。不諒予心若此。予於平日待儒賢之誠未至也。再次前席。面諭丁寧。而其所請歸。若是其遽耶。只有愧恧。無以爲諭。今有一言。卿可諒哉。卿雖高蹈之士。乃世祿之臣也。旣以入城。不面辭於予。徑還鄕耶。昔漢嚴光辭光武而歸也。先儒以爲非光武無以遂子陵之高。非子陵無以成光武之大。予雖不德。本自恥乎漢唐。卿豈以漢下之事待予乎。從容筵席。懇請其歸。予亦可無言。不此之爲。汲汲尋路。是予所以愧恧者也。卿須體予至意。勿復尋章。卽爲偕入。用副如渴之望。 上疏辭。復遣史官宣批不許。疏見集 王世子遣官勉留。癸巳入城。丁酉承召入對。上面諭曰頃日批旨。欲遂卿志。語及光武事矣。光武之伸子陵雖善。終不若留而自輔。予則不願效也。今日留卿。亶出至意。卿何不體。先生辭謝。仍進曰殿下以大有爲志。恥爲漢唐。區區祁嚮。亦豈不以堯舜期。然今治效反在漢唐下者何也。堯舜之治。不可獨運。必待皐夔之佐。今則有君無臣而然與。洪範云皇建其有極。凡厥庶民。無有淫朋。今則不能建極而然與。殿下此日正似開創之初。實爲維新之期。誠願先治根本。以明聖人之道。臣雖歸死無恨也。上稱善。仍諭曰卿行予雖不能强挽。此月無多。過此而歸可也。 是日入侍書筵。罷對旋詣東宮。入侍講祖鑑。 己亥上御崇禮門受賊馘。祗迎路次。壬寅參賀班。甲辰宣召賜對。講朱子戊申封事。先生進曰朱子首以人主本原之地。眷眷爲說。次及宮闈近習。各言其所以正之道深明。夫公私義利之辨。末乃以諸葛亮之言結之。其意可謂深切著明矣。近習用事。朱子猶尙深慮之如此。況今國家黨論之弊。至於此極。如是而禍難豈不生乎。殿下每以蕩平爲務。聖意所存。孰不欽仰。如欲蕩平。莫若建極。而第時中之義未易言。精一之中。天下之大中也。子莫之中。執一之中也。講求大中之中。以爲根本。而又必以諸葛亮所謂親賢臣遠小人爲法。然後方可謂之蕩平矣。 ○丙午入侍書筵。講小學 丁未入侍書筵。講祖鑑 戊申宣召賜對。講朱子戊申封事。先生仍文義陳輔養東宮之道。請頻開書筵。引接宮僚。以接賢士大夫之時少。親宦官宮妾之時多爲深戒。上嘉納焉。又曰宋孝宗之時。近習用事。不能善任大臣。故朱子憂之。特引宮中府中一體之說。反復開陳如此。夫爲人君而不能善任大臣則雖勞於求賢而賢人必不得用。雖勤於立政而善政必不得立。所用者或庸繆憸巧之人。所行者皆阿私苟且之政。則紀綱壞於上。風俗頹於下。民忍兵怨。國勢日卑。豈不大可懼哉。其所云不求其可喜而求其可畏。不求其能適吾意而求其能輔吾德者。尤爲切緊。殿下若留念。而必期於善任大臣則可謂當今之急務也。又曰孝宗初則勵精求治。而末年不辨賢邪而混用之。自餘百事多務含容。曲直是非。兩無所問。以此爲平均之道。故朱子以易之稱物平施。遏惡揚善。縷縷陳戒。蓋易之平之一字。爲人君者不可泛看也。古之欲爲平者。裒取多者。增益寡者。稱物之多寡。均其施與。使得其平。若不問曲直是非。而待之以一。則是善者常不得伸。而惡者反幸而免。此其所以大不平也。是以堯舜之治。旣擧元凱而必放共兜。可謂深合易象所謂遏惡揚善順天休命者也。天道福善而禍淫。又以賞罰之權。寄之司牧。俾有以補相之。爲人君者可不愼執其柄而奉之哉。上曰所陳皆好。當各別留念焉。 庚戌入侍書筵。講小學 ○五月辛亥入對乞歸。先生因朝參入對仁政殿乞歸。上許之。仍命面辭。 翌日告辭。上宣醞賜手札。上遣史官宣召。使之面辭。上諭曰今番進退。曲從卿願。此後不以職事煩卿。如有國家大事可相議者。當遣史官。卿必上來。以副此意。前日只講文義。今日欲問學問工夫耳。先生辭謝而對曰。經曰日新又日新。朱子封事。條論雖多。而大本必歸於君德。緊要則每在成就聖學。大底進講之規。日有課程。苟能得其旨則一句有一句功效。一篇有一篇功效。如是然後方有實用。殿下雖留心聖學。數開經筵。終是講誦爲主。課程太勝。記錄文字雖多。恐不足反躬實踐之要。必日新又新然後學有緝煕于光明矣。夫草木有根本。日日滋長。學問有根本。方有依據。本領旣立。工夫接續。如天運之不息。日月之貞明。然後方爲篤實工夫矣。聖人如天。於穆不已。何處挾雜功利私意。程子推演爲學之方。而必以愼獨爲主。此卽於穆不已處。此卽致中和工夫處。天地位萬物育。莫不從這裏馴致。此外更無別法矣。上曰此說畧而盡。予當銘佩不忘矣。上問釐革變通之宜。先生對曰臣伏見聖上撰祖鑑序文。有欲法堯舜先法祖宗之語。臣以爲聖上此言。宗社之福也。惟我世宗大王制禮作樂。爲東方聖人。法制具於經世六典。禮文具於五禮儀。明白可行。後人不達祖宗立法之意。各以所見言當行某事。當用某禮。今日爲治之道。必須務息浮論。先以聖學立本領。而專修祖宗之舊政。力行不已。豈不能致治平乎。祖宗旣用之於前。殿下豈不用之於後乎。斯民也三代之所以直道而行。但修明舊章則盡之矣。上稱善。仍命宣醞。賜手書一封。若曰予旣體諒卿心。卿豈不諒予意乎。今還鄕廬。便養善攝。予若召焉。卿宜復來。體予今日眷眷諄諄于卿之至意。勉戒之語。日夕服膺矣。先生祗受拜辭。上命更近前握手。使內侍扶掖下階。 拜辭東宮。王世子又賜醞。乙卯還。甲寅渡江翌日歸 庚申上疏辭職。疏末附論鞠事蔓延。人心騷擾爲可虞。詳見集。 遣史官宣批。不許辭諭。以所陳正合予意。深用感歎。批詳集。 ○九月辛未。往安山省先墓。轉向果川。省外王考浩庵李公墓。 ○十一月王世子違豫。己未進次陽川。承起居。壬戌王世子薨奔哭。壬子聞東宮違豫。上疏候起居。疏見集。丁巳聞患候添重。己未進次金浦。史官來宣批。進住陽川承起居。壬戌世子薨。奔赴入都。詣外班哭。 甲子承召入對。議兩殿服制。是日詣宮庭哭班。因宣召入對。時禮官議王世子服制。大王大妃爲孫服。王大妃爲兄弟之子服。上詢先生。先生對曰。昔明宗國恤時。議者皆謂於恭懿殿爲嫂叔當無服。及聞奇大升繼體爲重之論。先正臣李滉大以爲然曰。吾輩幾不免爲千古罪人。今此服制亦以繼體爲重。大王大妃當爲曾孫服。王大妃當爲孫服。然有嫡子則無嫡孫。大王大妃當服緦。王大妃當服大功。上從之。 乙丑成服。翌日還。史官追宣召命。上疏辭遂還。史來宣批仍留。史官追至陽川。宣引見後下去之敎。附上回對。辛未上疏辭召命。疏見集。上遣史官宣批不許辭命。留與階來。附上回對。 ○壬申遷司憲府大司憲。上疏辭。命留史宣批。時東宮公除才過。上下悲皇。先生因辭疏附奏畧曰。回情哀爲難抑。深宮易爲岑寂。伏願日對臣隣。察納雅言。必有開廣聖慮。導達治道者矣。疏詳集。上命史宣批不許辭曰。眷眷慰勉。深用感歎。此時可慰予心者。惟卿與元老也。勉戒雖切。豈若親聞格言。批見集。 ○乙亥對世子葬前私家祭行否議。史官來收議。先生對以忌祭朔望。今此朝令亦在裁許中矣。墓祭不可行。凡虞卒哭大小祥許行似宜。議詳集。 ○十二月庚辰。對葬前朔望議。議詳集 辛巳遣御醫賫藥問疾。己丑對殯宮祭禮議。禮曹佐郞來收議。議詳集。 己亥上疏辭召命。甲辰命留史宣批。疏見集。宣批不許。批見集。 壬寅對世子卒哭前後服色議。禮曹佐郞來收議。議佚。五年 己酉○先生八十一歲 ○正月丁未胥命于府門外。史官久留。恩禮愈隆。惶懼就府門外待罪。 辛亥有旨勿待命。許輟還史官。對錢貨便否議。時大臣諸宰逆論錢弊。或言當禁給債。或言加鑄贍用。上特遣史官。就問于先生。先生嘗以爲我國舊以穀布交易。不甚害事。自行錢之後。人心日益偸巧。民生日益凋耗。百弊之興。皆由於錢。若終不罷。國不可支。至是獻議極言其弊。請塞其源。上亦有意罷之。以議不一而止。議見集。 ○辛未赴孝章世子下玄宮哭班。己巳迎哭引行于路次。辛未進墓所參下玄宮哭班。壬申哭送返虞于路次。時富平君除高陽郡守。奉家廟在任所。先生仍至郡牙。乙亥行母夫人忌祭遂還。 ○三月甲子上疏乞解憲職許之。丙寅上遣史官宣諭。仍賜疏批。批見集。附上回對。 ○十一月對魂宮享官練後服色議。○丙戌孝章世子小祥。詣府望哭。六年 庚戌○先生八十二歲 ○三月辛未。上疏辭兼職。先生兼帶祭酒贊善。及孝章世子薨。贊善例罷而祭酒仍帶。至是上疏辭。疏見集。上遣史官宣批。批見集。 戊子對逆女夫及父緣坐律議。以正法逆女夫。乃本生父緣坐當否。禁府都事來收議。先生以夫從妻坐。父從女坐。雖非常例。然此逆女肆行凶毒。而夫不絶父不禁。當拔例議律。議詳集。 ○五月逆變。上疏陳慰。史來宣批。疏見集 ○集經書成。病學者不察切已。有是編。 ○六月丙寅。宣懿大妃昇遐。奔詣外班哭成服。七月辛未。承召入對。乙亥上疏告歸。上命醫賫藥隨行。丙子宿西江。翌日歸。乙亥因政院告歸。醫來賫藥隨行。上疏辭。上不許。出宿于西江倉前村。船下鎭江。 ○八月庚戌對德宗室祝辭屬稱議。禮曹佐郞來收議。先生對以當依成廟朝故例稱姪孫稱伯祖考。議詳集。 ○十月丙申朔。復對德宗室屬稱議。因玉堂考進嘉靖故事。有更詢之命。禮曹佐郞來收議。先生對曰。此張璁桂蕚之論也。張桂以此辭一世。何可捨程朱正定之論祖宗已行之典。而取考於會典訛誤之禮也。議詳集。 ○因灾異遣史官別諭求言。且敦召。附奏書啓。時有雷異。上遣史官別諭求言。先生陳戒畧曰殿下一念戒懼。卽是在我之天。願仍此不懈。常自對越。以盡其奉君欽崇之道焉。啓見集。上復遣史官回諭云勉戒之語。當留中。朝夕服膺矣。批見集。 遣掖庭人賜酪粥存問。○著天元說。先生病曆法乖失。著說以正之。亦名璇元故。七年 辛亥○先生八十三歲。 ○二月癸丑往安山。楸谷曾祖妣墓地勢傾反。慮日後崩毀。爲營遷奉。而宗孫病不能主事。先生躬往經紀。 ○三月壬辰。對長陵遷奉議。以遷奉事宜。禮官來收議。 ○五月乙丑。對進講冊子問。上講尙書畢。將講詩。或疑宣懿王后喪制未畢。不宜講詩。儒臣李顯謨承命來問。先生對宜先講禮。待制畢講詩。上從之。議詳集。 ○六月丁酉遣史官召。上遣史官別諭敦召。附奏書啓。 ○丙午對遷陵儀注議。史官來收議。議詳集。 ○八月遷長陵。癸卯赴陵下。辛亥還。癸卯從交河新陵至坡州舊陵。丙午破舊陵成服。丁未上幸。祗迎路左。上駐駕勞問。從詣舊陵。戊申賜對行在所。己酉入侍陵上帳殿。承命奉審舊壙。上詢啓玄宮當否。對不當啓。辛亥陪駕辭陵。祗送回駕。上又駐駕勞之。辭退舟還霞谷。 庚申長陵下玄宮望哭。○十月往高陽。改葬伯父贊成公。先生躬往經紀。至十一月改葬而還。 ○十一月庚申朔。入郡除長陵改葬緦服。丙寅還。八年 壬子○先生八十四歲 ○二月壬寅賜米肉。上疏辭。疏見集。不許辭。 遣掖庭人賜酪粥存問。○十月治壽器。○十一月遣掖庭人賜酪粥存問。九年 癸丑○先生八十五歲 ○二月上將幸太學釋菜視學。別諭宣召。上將釋采于先師。仍視學。遣史官宣諭敦召。 ○辛酉對親祭儀節及視學時應講冊子議。禮曹佐郞崔成大來收議。先生對以宜講二典三謨及中庸等書。議詳集。 ○三月賜米菽魚肉。上疏謝恩十年 甲寅○先生八十六歲 ○正月哭艮齋崔公。崔公諱奎瑞號艮齋。官右議政。少先生一歲。交誼素厚。及戊申力辭勳券。遂就先生隣居。數相肩輿過訪。每國家有事。奔赴輒與之偕。凡六年而崔公歸京。至是及訃至。爲位哭。 ○三月己卯。拜知中樞府事。上疏辭。疏見集。宣批不許辭。 丙申進拜崇政大夫議政府右贊成。遣史宣召。連疏辭。不許。上遣史官別諭曰。今者陞擢。一則尊賢。一則敬老。須體小子思想諒非其文。乙亥上疏辭畧曰。藉令臣積仕而進。已過禮經休致之歲十有六年矣。寧可以用捨進退論哉。今以周官三孤之位。加之於未冷之一尸而不少疑難何也。此不過及其未死。以榮其身而已。天下寧有是耶。此可見聖朝不惜天爵之一端。此臣所以憂歎抑鬱不得瞑目而死也。疏詳集。上遣史官宣批不許。批見集。五月甲申再上疏乞解。疏見集。上遣史官宣批不許。批見集。 ○九月上幸章陵戊子進次通津。上疏辭職。乙未宣批不許。命史偕來。次通津從縣道三上疏行在所。疏見集。史官宣批。批見集。 ○十月丙午又上疏辭。命留史官宣批輟還 四上疏。疏見集。宣批批見集。 歸。十一年 乙卯○先生八十七歲 ○七月拜元子輔養官。遣史官別諭宣召。正月壬辰。元子誕降。至是定號。先生首膺輔養之命。遣史官別諭宣召。 ○八月己巳上疏辭。上遣史持手札宣召。仍遣御醫看疾。先生上疏辭以老病。兼陳不敢當。上遣史官持手札宣諭曰。節目擧行。自有近京輔養官。而小子望黃耇宿德。一倍于心。須加善養。卽日登道。 辛卯承召至通津。癸巳上遣掖庭人賜饌。問在道安否。丙申次西江村上疏辭贊成。史來宣批不許。命偕來。乞解贊成疏見集。史官宣批。批見集。回對乞石還史官。將息數日就命。許之。 ○九月己亥次闕下。自江上直詣闕外留止。 賜米肉炭柴。上疏謝辭。疏見集 丁未謝恩。行元子相見禮於敬極堂。禮畢仍賜對。初命引對於煕政堂。念先生年老。難於升降出入。改命仍於敬極堂賜對。上御敬極堂。內侍抱元子立於右側。先生進見畢。奏曰天啓東方。泰運復回。此正國家一初之會也。書曰若生子罔不在厥初生。又曰自貽哲命。皆言在於初也。元子今日。始行相見之禮。若過數年。漸就有識。必盡成就之方。然後可以傳畀丕基。經曰父作子述。殿下必盡作之之道。然後可使元子述之。而爲萬世之業矣。元子善述之責。亶在於殿下之早諭。臣未知殿下將以何事敎之耶。上曰父作子述。是王季文王之事。予何敢望焉。先生曰凡人盡爲父之道。然後方可以敎子。古昔聖上燕翼之謨。皆有所傳授。堯舜禹之精一執中。成湯之咸有一德是也。至於文王之謨訓。備見於大雅。而緝煕敬止。卽其本領宗旨。如思齊詩中無斁亦保一章。正是摸寫文王聖德大本處。而推言其極則曰不聞亦式。不諫亦入。下章繼之曰肆成人有德。小子有造。其作人之盛旣如此。則无於敬誨子孫當何如也。今聖上燕翼之謨。必有如此盛德大本。然後元子可以承受而作成。不然則元子何從而成德乎。天降之德。美質如此。而若只以僞習長養。豈不深可憾恨哉。上曰當各別服膺。而僞習養成之說尤切矣。先生又奏曰古人豈不云父作之室。其子堂搆。父作之田。其子菑畬乎。殿下視今日亦當如一初。先自振發。則元子豈有成就不足處乎。其陰德將歸於元子。而可爲自貽哲命之道矣。不然則今日所達。只作一場說話而止。聖人於易。推言其道。要歸於德行而曰。默而成之。不言而信。今日所論。雖千言萬語。若不務實德。都是文具。惟有默而成之。不言而信而已。殿下不但於自己事而已。將於元子何。伏願以此常爲一心上警惕處焉。上曰言皆切實。當各別銘佩焉。先生因告歸。上握手凄然曰從今不可復見。不勝悵缺。良久解手曰卿下去善自將護。賴元子得復見卿矣。命內侍扶掖。勿曲拜。 翌日戊申歸。從闕外拜貞洞家廟。出江郊。舟行至陽川乃歸。始先生之被召也。人皆以先生大耋不宜赴。及是有請於先生者曰。外人皆惑於先生之是行也。且先生自江上直詣闕下。過子弟之家而不止何也。先生笑曰吾以九十之年。忍死趣命。豈有他哉。擧國顒望之中。賴天之靈。宗社有托。老夫不死。得覩斯慶。而又膺斯命。凡此職名之不當。老病之不可强。擧不在吾慮。唯願一瞻歧嶷之表。退塡邱壑無恨也。此行夫豈爲種種人事。而可復留連兒輩之居乎。 己未上疏乞解諸職。遣史宣批不許。疏見集 ○冬再疏乞解諸職不許。疏見集。時先生從子俊一以新恩入侍。上遣史宣批。且諭以不可勉副之意。回對謝恩。十二年 丙辰○先生八十八歲 ○正月丙申兼拜世子貳師。三月將冊封王世子。故有是命。 遣掖庭人賜酪粥存問。○三月上疏乞解諸職不許。疏見集。史官來宣批。批見集。 ○王世子冊禮成。上疏陳戒。仍乞解諸職不許。疏畧曰書云無疆惟休。亦無疆惟恤。今玆之慶。慶之至也。誠無疆惟休。若其惟恤又將如何。殿下於此。必對越在天。精一執中。立人極爲萬世基。聖嗣繼而述之。以成大孝。是所謂自貽哲命者也。上遣史官來宣批。批見集。 賜米菽魚肉。乙卯進階崇祿大夫。四月上疏謝賜饌及進階。疏見集。上遣史官來宣批。批見集。 ○八月甲子移次初亭。先生恒處先墓側霞谷別堂。至是微泄痢。返次初亭。 壬申 十一日 先生卒于正寢。是日就廳事端坐。諸子侄皆侍。先生爲語居家處世可鑒戒及身後若干事。精神無異平日。侍者皆不以爲深慮。逮夜命鋪床于室正中。鋪褥設枕于床上。臥南首。手自摸度。以身就正中。斂手端默。少頃而卒。是夕白虹一道。從初亭西井底。屬霞谷別堂南小井。及復乃滅。雲氣漫羃屋上。至明而散。 訃聞命賜禮葬。前數日有以先生疾聞。上命御醫往視之而先生已卒。訃聞上震悼。庀賵及葬視大臣。 ○十月乙丑賜祭。崇終諸事。別具宣誥集。 ○門人尹淳祭文。文曰嗚呼。存此心而精萬理。實此心而應萬事。乃先生之學之所以明通淵塞。卒以底乎坦。泰安履然而其處也默而成之。樂其本然之天。而不以辨博英華耀於人。其進也禮而行之。恭爲世臣之節。而不以道德賓師尊其身。雖務外者惑焉。好古者疑焉。而先生之所自信而不悔者。有不求知乎人。而謂孔顏之我師。又況壽登大耋。殆昔賢之所未有。禮隆黃耇。爲明主之所尊尙。則先生仁德之享於天久矣。又奚足以人之知不知而爲之加損與短長。嗚乎。小子顓蒙。未有白圭之三復。早辱南容之春視。出入門墻餘四十載。雖不能仰高鑽堅。窺測其一二。若其俯仰屈伸。粗立於名敎之內。罔非依藉於先生之風旨。何百年之有窮。顧斯世其焉庇。嗚乎。唐虞之大法堙晦。祖宗之六典荒墜。先生之存也。若可以遠契近述。用行而有爲。先生之歸也。徒見其世衰運否。學絶而不嗣。斯誠一國人之無祿。豈獨小子之私痛而已。 門人沈錥祭文。文畧曰。先生天賦絶俗。充養有道。稟之以淸通剛大之氣。濟之以博約精微之學。蚤夜孜孜。不得不措。旣深於皇王帝伯之辨。又究於古今理亂之跡。體用備具。品條詳密。要之可以發於施爲。見於事業。而先生顧乃無意焉。此豈先生果於忘世而然也。夫與其身顯而道不用。無寧素履而往。玆實先生所處之義。而若其樂行憂違之雅志則未嘗不同於古之人也。又曰博學無方。沛然而行。雖諸家小數不在於六藝之中者。亦必究其說而盡其蘊。於人所當知。蓋無所不知者。有叩斯應。混混不窮。苟其有志於發揮以爲博則將不勝其浩穰。而顧不屑焉。夫先生之富有。人或可能。而先生之有而不有。泯然不得以稱焉。卓乎不可及已。世之君子所知所學。有多少分數。而各自矜高。立說紛紜。未論其得失如何。而其爲己爲人之分則可知已。若先生之學。其可爲質諸鬼神俟聖百世而不愧矣。 某甲葬先生于先兆西。忠貞公墓西麓。十三年 丁巳 ○某月某甲。改葬先生于先兆東。皇考墓東數步。十九年 壬戌 ○某月癸亥。賜諡文康公。先生卒後七年。上命不待狀賜諡。太常議謚文康文靖正獻。以文康下批。道德博聞曰文。淵源流通曰康。</text>
<title>行狀</title>,<text>先生諱齊斗字士仰姓鄭氏。迎日人也。以高麗樞密知奏事襲明爲始祖。至圃隱先生諱夢周始大。位侍中。名與日月爭光。入我朝有諱宗誠吏曹參議。曾祖諱謹。承文博士贈領議政。祖諱維城。右議政忠貞公。考諱尙徵。進士贈左贊成。妣韓山李氏。贈貞敬夫人。戶曹判書浩庵諱基祚之女。先生以仁祖二十七年己丑生。五歲而孤。被養於大父忠貞公。自在孩提。於長者之敎無少違忤。伯父贊成公常奇之曰。小兒乃有如此者耶。嘗侍忠貞公側。適有玩好物。試令取之。旣取遽又還置故處而退。忠貞公歎曰世之貪得者。有愧此兒多矣。及就外傅。從學於李敎官商翼。時同春堂宋先生入京。問李君童蒙中有穎異者。李以先生對。且曰商翼不足爲其師。忠貞公卒。先生時十六歲。齋心食素。一如重哀者朞年。宗黨稱焉。治擧子業。甫冠屢發解。輒居前列而非其好也。及壬子殿試又見屈。而季氏廣州公已有聲場屋間。乃告于母夫人曰齊泰今足以決科第。兄弟不宜俱事利祿。某請從此廢擧可乎。母夫人許之。於是先生不復以外物經心。杜門求志。常有不能不措之意。有時出入於南溪朴先生之門。甲寅遊江陵羽溪。愛其海山深絶。因與姨兄金公夢臣及其從弟輔臣共約幽棲。若將超然遐擧。而母夫人年高故不果遂志焉。庚申改紀之初。命政府薦士。領議政金公壽恒以先生經明行修膺首剡。除司圃署別坐。壬戌陞宗簿寺主簿。皆不就。其後朝議將以臺職處之。某之祖父亦與先生爲從母昆弟。方在三司。以先生親老而身且有疾。慮其跡不安于京。力言諸公而止之。始先生攻學太苦。潛思力究。形神爲之羸悴。轉成勞疾。而工益不懈。至是而疾益甚。先生心亦自危。手書一紙。備言勉戒之意以與季氏。又爲書告訣于朴先生。幷述平日爲學本末焉。母夫人屢歎曰某之斯疾。實祟刻苦。人情到此。亦不願其劬學之甚也。先生深以慈念爲憂。於保嗇愛養之方亦不敢忽。遂得漸至於充完。中年以後精力强健。視少壯時有勝焉。甲子除工曹佐郞。始出謝旋遞。戊辰宰臣復交薦之。冬拜平澤縣監。己巳春赴任。未幾因牛栗兩先生黜享棄歸。對吏遞。遂築室于安山之楸谷而居之。甲戌丁母夫人憂。服闋選書筵官。又被薦目。陳疏乞免。時東宮甫十歲。溫文日就。朝議招延在外儒臣。出入勸講。先生首膺是選。而明谷崔公錫鼎方長銓。又以通用擢用之目薦士。而先生亦與焉。先生以爲吾輩生國家無事之日。顧無尺寸報效。唯書筵官之任庶可盡分裨補。如有召命。義無必辭。旣而臺官申銋投疏混斥薦目。上惡其挾雜。斥銋海島。而先生亦卒不就。戊寅除京畿都事。庚辰除朔寧郡守皆辭。壬午除司導寺主簿。癸未拜命行忠貞公延謚。禮已卽遞。乙酉復除宗簿主簿復辭。丙戌朝家有別薦人才之命。原任右議政尹公趾完上疏薦之曰。臣於朝家知名之人。有一心悅而敬服之者。前都事臣鄭某是已。生自名家。早棄擧業。讀書求志。聲聞大著。曾入薦剡。敍異常調。而一番奉檄之後。絶意仕宦。屛處田里。論其人品則金玉君子。語其才具則博通古今。臣常期待以能做事業者必此人。誠願朝廷勿循收用儒者之常套。先試於方岳之任。仍令協贊廟謨則庶可爲供世之良器治平之賢輔矣。尋除司憲府掌令。三疏辭遞。丁亥除司僕寺正。戊子復除掌令轉執義。己丑除翊衛司翊衛。復移執義。皆力辭。大臣陳白請陞擢。且引尹相國爲言。遂拜戶曹參議。先生上疏曰頃年大臣之疏。出於擧爾所知。非爲實用。而筵中奏議追提於數年之後。上誤睿聽。有此特授。取擬非倫。稱擧過越。豈不爲聖朝之累哉。臣家世遭遇。受恩最重。實有古人死國之義。唯其才分忒劣。屢擧無成。至於薦章之下。尤所愧懼。猶且冒承於郞署。奉職於下邑。雖不足以效私義之萬一。其在賤分則亦已極矣。不才多病。未堪職事。因以自甘廢棄。其情誠戚已。而其疏乃云絶意仕宦。屛處田里。是臣不仕而爲高。以退而媒進。此古人之所深懼也。上優批不許。三疏獲遞。冬上違豫。進詣江郊承起居。是歲先生遭獨孫之瘍。自念衰病。欲依近松楸。遂移居江都霞谷先墓下。庚寅拜江原監司力辭。辛卯又拜淮陽府使。義不敢屢違恩命。黽勉赴任。値歲大侵。一意於賙賑。旣而棄官歸。爲政不過三月。常閉閤。吏不得見面而治化已浹。淮人爲豎鐵碑追思不已。丁酉上幸溫泉。入都送迎車駕。己亥上入耆社覃恩。先生陞嘉善堦除同知中樞府事。旋拜漢城左尹辭遞。庚子上候彌留。先生三詣都下承起居。六月肅宗大王昇遐。入參闕外哭班。十月赴山陵。辛丑赴小祥。上降別諭勉留。先生徑歸拜疏。壬寅除司憲府大司憲。尋兼侍講院贊善。移拜吏曹參判。甲辰上特遣史官別諭敦召。先生陳疏不赴。俄除成均館祭酒。八月景宗大王昇遐。奔哭外班。受服卽還。上降別諭曰知卿入城而哀疚不得勉留。旋聞出城。不勝缺然。玆遣左史。諭予心腹。須體兩朝恩顧之意。卽與史官幡然登途。先生附啓陳不敢承命之意。且曰今殿下新服厥命。建極之本。疾敬之德。罔不在此。伏惟講之有素。得之在躬。復焉用收召一賤臣而與議哉。上屢諭敦召。史官久留。先生離次通津。上疏蘄免。因極論服制用古禮。不用五禮儀。反有輕重斑駁之失。而又曰世宗大王以盛德大業。制一王之禮。至爲精密。而庚子大喪之日。忽有自天子至於庶人皆爲君三年服喪之說。盡壞禮儀。蕩然無餘。匹夫而議先王之禮。變亂經常者。罪無所容矣。承批許撤還史官。上初卽位。當有告祝於端懿王后。而疑於屬稱。大臣請詢于先生。先生對以當稱哀嗣從之。先生還次。上遣掖隷賜酪粥問安否。十二月赴山陵。留疏徑歸。丁未七月除吏曹參判。又除兼贊善。時將行世子冠禮。上別諭遣史官偕來。先生固辭不赴。尋除大司憲。戊申因大臣陳請進資憲堦。除議政府右參贊。三月聞湖嶺賊變。奔問入都。上再降別諭促召入。賜對於煕政堂。上迎謂曰不早致卿。予實自恧。當此艱虞。將何以鎭定。先生對曰今此賊變。古所未有。而天討方行。必不至久煩聖慮。抑臣所憂者。鞫獄蔓延。收殺未易。播種愆期。民事方亟。申飭諸道。使之安集勸農。無失其時。不可緩也。因進曰書云何畏乎孔壬。曷嘗以此有議於如天之德。文王周公之有征伐。亦莫非學問中事。今殿下唯益懋聖德。以立其根本。則又何艱虞之足云哉。上稱善。罷退命勿曲拜。居數日召對。復命入侍。先生辭不獲。進講朱子封事。因文義進言曰。朱子極論治道。終之以紀綱根本。蓋天下萬事。無紀綱則不立。然其本在於正心。而正心又在於愼獨。愼獨二字徹頭徹尾。天理人心。八字打開在此。天德王道。功效溥博。亦在此。大學之誠意。中庸之戒懼。無非此義。誠能硬着心力。尋向路脉則大本自立矣。又曰殷虞啓聖。多亂興邦。臣向所陳文王周公之事是已。文王外有密人之不恭。赫怒整旅。而詩人之辭曰亦不殞厥聞。其所以戡亂之本則只在乎於緝煕敬止也。周公內有四國之流言。破斧缺斨。而詩人之辭曰德音不瑕。其所以處變之道則只在乎赤舃几几也。古人之居患難也若是。故能不失其爲聖。而終致於平泰。今小醜搆亂。憂虞未已。而根本若立。自當底定。惟殿下遹追前聖。爲宗社無疆之福。筵臣或言右參贊於兵家者流。亦所淹貫。請賜詢訪。先生辭不對。大臣言賣爵事。先生陳其不可。先生仍請歸。上勉留甚懇曰。姑俟平亂。翌日賜食物。旣而嶺師克捷。諸賊底平。遂上疏告歸。且陳戒曰今此殷憂之啓聖。實爲國家重恢之機會。伏願聖上益進聖學。益懋大德。大成一初之政。輔養東宮。以貽燕翼之謨。上賜批。遣史官諭以偕入。先生辭。上又降別諭曰。昔漢嚴光辭光武而歸。先儒以爲非光武無以遂子陵之高。非子陵無以成光武之大。予雖不德。本自恥乎漢唐。卿豈忍以漢下事待予。先生陳疏力辭不許。王世子又遣官勉留。不得已承命。上面諭曰頃日批旨。欲遂卿志。語及光武子陵事矣。光武之伸子陵。非不爲美。而終不若留以自輔。予之於卿。實不欲如光武之於子陵。今日留卿。亶出至意。卿何不體之甚。先生辭謝。因對曰殿下以大有爲之志。恥爲漢唐以下。微臣之區區祈嚮。亦豈不以堯舜期殿下。而顧今治效反有愧於漢唐中主。此其故何也。堯舜之化。不可獨運。必待皐夔之佐。今則有君無臣而然歟。抑皇建其有極。則凡厥庶民。無有淫朋比德。而今則不能建極而然歟。深願殿下先治根本之地。以明聖人之道。臣雖歸死。亦無所恨也。上復敎曰予雖不能强挽。此月只餘一旬。過此而歸也。自是進經筵者再。書筵者四。經筵仍講朱子封事。進言曰朱子首言人主本源之地。次及宮闈近習之弊。而末乃以諸葛亮親賢臣遠小人之言結之。其意可謂深切。近習之用事。朱子慮之尙如此。況今黨論之弊。至於此極。而能有不生禍亂者乎。殿下方以蕩平爲務。臣固仰知聖意之所存。然欲爲蕩平。先須建極。極者中也。精一之中。子莫之中。本自不同。必講求天下之大中以爲根本。而又以諸葛亮之言爲法。然後方可得蕩平之實矣。又曰宋孝宗不能善任大臣。故朱子憂之。爲人君而不能善任大臣則雖勞於求賢。而賢人必不得用。所用或庸繆憸巧之人。勤於立政而善政必不得行。所行皆阿私苟且之事矣。豈非大可憂者也。其所云不求其喜而求其可畏。不求其能適吾意而求其能輔吾德者。尤爲要切。願殿下留念焉。又曰孝宗初則勵精圖治。末年多務含容。是非曲直。兩無所問。以之爲平均之道。故朱子屢以稱物平施。遏惡揚善陳戒。蓋易所謂平者。裒多益寡。使之得其平也。若不問曲直是非。待之如一。則善者常不得伸而惡者反幸而免。此其所以大不平也。是以雖堯舜之治。必擧元凱而放共兜。此所謂遏惡揚善。順天休命者也。天道福善而禍淫。又以賞罰之權。寄之司牧。俾有以輔助。爲人君者可不愼執其柄而奉承之哉。仍陳輔養東宮之道。請頻開書筵。引接宮僚。上皆嘉納焉。五月朔日朝參。入對仁政殿告歸。許之。先生將以明日行。上復宣召面辭。慰諭甚渥。仍問爲學之功。先生對曰經曰日新又日新。殿下雖有心聖學。數開經筵。而終是講誦爲主。課程太勝。恐不足於反躬踐實之要。必日新又新然後學有緝煕于光明矣。夫草木有根本。日日滋長。學有根本。方有依據。本領旣立則功夫接續。譬如天運之不息。日月之貞明。聖人如天。於穆不已。何處挾雜功利私意。程子推演工夫。必以愼獨爲主。此卽於穆不已處。此卽致中和處。天地位萬物育。無不從此養得。此外更無別法矣。上又問釐革變通之道。先生對曰臣伏見聖上撰祖鑒序文。有曰欲法堯舜。先法祖宗。臣以爲聖上此言宗社之福也。惟我世宗大王制禮作樂。爲東方聖人。禮文則有五禮儀。法制則有經國六典。明白精密。正宜永世遵行。後人不達祖宗立法之意。輒言當行某事。當用某禮。務出新意。弁髦舊制。祖宗旣用之於前。而殿下寧不能用之於後也。今但去其枝葉。悉復祖宗之舊而已。殿下誠能以聖學立本領。力行祖宗之法。而有不致治平之理乎。上稱善。仍命宣醞。賜手書曰予旣體諒卿心。卿豈不諒予意。今還鄕廬。便養善攝。予若召焉。卿宜復來。體予今日眷眷諄諄于卿之至意。勉戒之語。日夕服膺矣。先生祗受拜辭。上更命近前握手。使內侍扶掖下殿。先生旣還鄕。上疏乞解職。深憂鞫事蔓延。人心搔擾。極言宜從疏治之意。上溫批答之。十一月王世子薨逝。奔哭闕外。承命入侍。禮官議王世子服制。大王大妃爲孫服。王大妃爲兄弟之子服。上於是詢先生。先生駁之曰昔明宗國恤時。議者皆謂於恭懿殿爲嫂叔當無服。及先正臣李滉聞奇大升繼體之論而始悟其非曰。吾輩幾不免爲千古罪人。今此服制。亦以繼體爲重。大王大妃當爲曾孫服。王大妃當爲孫服。但帝王家有嫡子無嫡孫。兩殿當降服緦服大功矣。上從之。翌日先生還。史官追到陽川。宣引見後下去之敎。先生陳疏遂歸。史官復來宣批仍留。又除大司憲。時東宮公除才過。上下悲皇。先生因辭疏附陳曰。深宮易以岑寂。明庭猶可開豁。莫如日對臣隣。察納雅言。于以開廣聖慮。導達治道。又曰言之遜逆。必求諸道。事之從悅。唯貴改繹。上賜批曰眷眷慰勉。深用感歎。如此之時。可慰予心者。唯卿與元老。勉戒雖切。豈若見卿親聞格言。尋遣御醫持藥看病。先生懇辭召命。而恩旨愈隆。先生深懷不安。己酉正月胥命於府門外。有旨勿待命。撤還史官。筵臣論錢弊。或言嚴禁給債則錢當日賤。上特命問議于先生。先生嘗以爲我國舊以穀布交易。不甚害事。自行錢以來。人心日益玩巧。民力日益凋耗。百弊之興。皆由於錢。若終不罷。國不可支。於是條論三害。極言其當罷。且曰今此禁債之便否。特末流中一事。大源旣如彼。雖欲救正於末流。何可得也。上亦有意於革罷。而朝議不一而止。是月赴孝章世子葬。三月上敦諭許遞都憲。庚戌六月赴宣懿王后喪。成服後入侍。旋告歸。命遣御醫隨往看病。八月德宗室祝辭收議。先生據五禮儀祝板以獻。而玉堂考進嘉靖故事。上命更詢先生。先生對曰成廟雖有追崇之擧。而特用叔侄之稱。實出魯僖逆祀濮議貳統之嫌。今捨祖宗家法。而取考會典之繆禮。臣未敢知也。十月因雷異別諭。敦召求言。先生附啓陳戒。以爲殿下一念戒懼之心。卽是在我之天。因此不懈。常自對越。以盡其奉若欽崇之道。上嘉納留中焉。自是仍歲三召。皆不至。辛亥八月赴長陵遷葬。祗迎大駕于路左。上駐駕勞問。入侍于行在所。壬子癸丑連有周給之命。甲寅除知中樞府事。進堦崇政。拜議政府右贊成。別諭曰今者陞擢。一則尊賢。一則敬老。須體小子思想諒其非文。先生上疏辭曰藉令臣積仕而進。已過禮經休致之歲十有六矣。寧可以用捨進退論者哉。而今以周官三孤之位。忽加之於未冷之一尸。而不少疑難何也。此不過及其未死。以榮其身而已。臣之數十年白地虛叨。已是古所未有。更以孤卿之隆秩。虛紆而爲榮。天下寧有是耶。唯此一着。可見聖朝不惜天爵之一端。此臣所以憂歎抑鬱不得瞑目而死。非止爲一身之私而已。九月行幸章陵。進詣通津。連章乞解。上遣史官宣批偕來。四疏後撤還史官。乙卯七月元子定號。先生首拜輔養官。別諭敦召。先生上疏曰元嗣雖在沖孩之中。何可無輔翼之道。今未能開筵講讀。而其所以啓發聰明。薰陶德性。亦不專在乎此。凡於見聞動靜之際。語默作止之間。皆將有觀感興起之效矣。此實保傅之職責。其重爲如何。而乃以如臣之庸陋無聞衰病將死之人。充輔其間乎。上手批曰小子望黃耇宿德。一倍于心。須加善養。卽日登道。仍遣醫看病。八月先生赴闕至通津。上特遣掖隷賜饌。到江上上疏乞解贊成不許。進詣闕外留止。命賜食物柴炭。九月肅謝。行元子相見禮於敬極堂。旣罷上軫先生年老。煕政堂難於升降。爲親臨以賜對。上御敬極堂。內侍抱元子立於右。先生進見畢。奏曰天啓東方。泰運復廻。此正國家一初之會也。書曰若生子。罔不在厥初生自貽哲命。今玆哲命。在殿下貽與否耳。經曰父作之子述之。必盡其所以作之之道。然後可使繼而述之。不審殿下之作之將如何。上曰父作子述。文王之事。予何敢望焉。先生對曰古昔聖王燕翼之謨。皆有所傳授。堯舜禹之精一執中。湯之咸有一德皆是也。若夫文王之謨訓。備見於大雅。於緝煕敬止。實爲聖德之本領。而思齊詩中無射亦保一章。卽其傳神處也。故其下章繼之曰肆成人有德。小子有造。譽髦斯士。作人之盛如此。其所貽厥可知也。今殿下亦必有此盛德大本。方可傳授而作成矣。不然將使元子何所承受爲燕翼之謨乎。天賦睿質若是之美。而或不能成蒙正之功。而僞習長養。豈不深可憾恨哉。於是上稱善曰僞習養成之誡更切矣。先生又奏曰殿下果能視今日爲一初。先自振發則陰德將歸於元子。而可爲自貽哲命之道矣。不然殿下不但於自己事。將於元子何。聖人於易。推言其道而終於默而成之。不言而信。今日所論雖千言萬語。若不務實德。盡歸文具。唯默而成之。不言而信而已矣。上曰語加切矣。當銘佩之。先生因告歸。上握手悽然曰從今不可復見矣。良久解手曰歸去善將息。幸賴元子得見卿矣。命內侍扶掖勿拜。恩禮之曠絶如此。翌日先生還。始先生之被召也。人皆以先生大耋不宜赴。及是有請於先生者曰外人莫不有惑於先生之是行也。且先生自江上直詣闕下。子弟之舍近在京裏而不止焉何也。先生笑曰吾以九十之年。忍死而趨命。豈有他哉。擧國顒望之中。賴天之靈。宗社有托。老夫幸不死。得覩斯慶。而又膺斯命。凡此職名之不敢當。老病之不可强。擧不在吾慮。唯願一瞻岐嶷之表。退塡丘壑。無復恨矣。此行夫豈爲種種人事者。而可復留連兒輩之居乎哉。聞者皆歎息。自以爲誠小人也。其歸也從西江舟下陽川。侍行者數人。某亦與焉。見先生氣貌若小憊。而精神間發。辭旨條暢歡喜。語諸人曰元良眞天人也。以此天稟。苟輔養得其人。何古聖王之不及也。吾雖不可得見。而所望於一世諸公者甚不淺。但未知誰人能副是望耳。申申言之。惓懇之意。發於至誠。語已涕淫淫欲下。且曰吾不復爲此行矣。于時侍坐者無不感動。嗚呼。此可見大君子愛君憂國之至意也。丙辰三月王世子冊禮成。加先生貳師。進崇祿階。先生上疏辭。復陳戒曰昔周召之告其君曰無疆惟休。亦無疆惟恤。嗚呼曷其。奈何不敬。今期之慶。慶之也至矣。誠無疆惟休者也。若其惟恤。又將如何。殿下於此必對越在天。精一執中。以立人極。爲萬世基。其曰奈何不敬者。正謂此也。若言其功用則臣於前日敢以文王之事陳之。殿下誠能以此成就聖嗣。聖嗣繼而述之。以成大孝。則又其所謂罔不在厥初生自貽哲命者也。上賜批優答焉。秋先生感微疾。一日坐廳事。召諸子侄。告以居家處世可鑑戒者及身後若干事。神精如平常。逮夜命聯榻。設寢當室中。南首端臥。頻以手度視其正中。少頃恬然而逝。八月十一日某時也。春秋八十有八。是日暮白氣如虹。延亘宅前後。有雲羃屋上。至朝乃去。人以爲徵。前數日有以先生疾聞者。命御醫往視之而先生已卒矣。上震悼。庀賵視大臣。越三月某甲。禮葬于宅後若干步。先考墓側某坐之原。後七年命不待狀賜謚曰文康。前夫人坡平尹氏。利川府使鴻擧女。文正公煌姪孫。早卒擧一男一女。男厚一官止富平府使。女適成川府使李徵成。後夫人南陽徐氏。安岳郡守漢柱女。先先生三十六年而卒。二夫人皆葬天安郡。圃隱先生以我東理學之祖。爲斯文宗主。先生家學蓋有所傳。稟以淸明剛大之氣。濟以博約精微之工。雖未嘗世道自任。而其期待之高遠。規模之開闊。有不可誣也。自幼聰明强記。於書無所不讀。皇王帝伯治亂得失之辨。旣已瞭然若指掌。而必折衷於詩書六藝。名物數度百家衆技之說。靡不洞究其精奧。而尤鄭重於國朝典章。體用具備。品條詳密。要可以發於施爲。措諸事業。而先生顧無意焉非先生果於忘世也。與其身顯而道不用。無寧素履而往。玆乃先生所處之義。而若其樂行憂違之雅志則未嘗不同於古之人也。故於當世之務。雖不見其數數。而人或有叩。亦未嘗不隨問而應之。逮乎末年。見黨論潰裂。私意橫流。則不復有所論說。每稱如今時弊。雖有美法良制。將安所施措也。能日將格言。至誠開陳於君父之前。納約自牖於本源之地。此爲第一義。而顧孰以是爲己任者。戊申登對。退而語人曰前後吾所自效。不過敷說詩書而而已。卽所謂非堯舜不敢陳者。而先生之志亦可以槩見矣。其學深察於爲己爲人之分。常以務外循名爲切戒。故平生不喜著述。不聚門徒。非唯不欲自處以師道。亦以末俗之弊。名實相蒙。不可不戒也。居常誦味明道之言。爲編程門遺訓。註解定性書。蓋其慕悅也深。故言行之間。每多相契。玩心極高。昭明有融。超然於言語文字之外。而深造自得之趣。妙道精義之發。自然有冥會默成力久彌彰之驗。是以晩年氣象。和粹高朗。表裏洞然。坦蕩明白。其得於明道有如是者矣。世人或竊疑先生爲新建之學。而此於先生豈足爲輕重也哉。所著有經說若干言。後之欲觀先生者。於此求之。亦可略見其所存主矣。夫所未聞見之世則區區不敢爲說。而若以所見聞論之。鉤深致遠。淹該博洽。未有如先生者。精思力學。硏幾密察。亦未有如先生者。先生於其所當知者。蓋無所不知。而於衆人所不知。亦無有不知。苟其少有志於立言垂後。則豈若是其泯泯然耶。箱篋中有少日筆草幾軸。而亦復棄置不收。又未嘗使子弟就加料檢。今雖欲爲之整頓。茫然無可尋之緖。此在後學無限之恨。而自先生論之。自是先生一着高處。夫先生之富有。人或可能。先生之有而不有。泯然無得而稱焉則卓乎其不可及已。某以通家子弟。自幼慕仰特深。又得出入門墻久矣。而蒙陋之甚。何敢妄議於先生德學之所詣。而第於平日薰炙。亦不無萬一之窺焉。今玆事行之纂次。有不敢終辭。而亦不敢猥爲侈辭者。所以敬守先生之雅意而無失也。記丙辰先生入都時。敢以默而識之。不言而信一轉語。有所講稟。而卽蒙許可。又於陽川侍行之夕。論太極主靜之說。翌朝先生將乘舟。立於岸上。遽以杖招某而進之曰。而主靜三字之意甚佳。更宜努力。其時竊欲復以平日所思量者請敎。而嚴不敢。至今以爲恨也。前日尹淳仲和嘗言他人之習於先生者。莫我若也。可不待家狀而先生狀德之文。吾欲無辭焉。仲和沒後。此事顧無分付處。區區乃敢爲之纂次。只就遺事略加檃括而已。若使仲和而見之者。未知以爲何如也。嗚呼。先生言行之可述者。豈止於是而已耶。門人沈錥撰。</text>
<title>墓表</title>,<text>英宗十二年八月壬申。議政府右贊成成均祭酒文康公霞谷鄭先生卒。春秋八十八。用其年十月某甲。葬江華府霞峴之原所居宅後。庀賵視大臣。將葬門人太學士尹淳爲文祭先生曰。存此心而精萬理。實此心而應萬事。乃先生之學之所以明通淵寒。卒以底乎坦。泰安履然。其處也默而成之。樂其本然之天。而不以辯博英華耀於人。其進也禮以行之。恭爲世臣之節而不以道德賓師尊其身。雖騖外者惑焉。好高者疑焉。而先生之所自信而弗悔。有不求知乎人。而謂孔顏之我師。又曰唐虞之九法堙晦。祖宗之六典荒墜。先生之存也。若可以遠契近述。用行而有爲。先生之歸也。徒見其世衰運否。學絶而不嗣。嗚呼。徵先生於百世之下者。不其在此乎。不其在此乎。先生諱齊斗字士仰。嶺南迎日縣人。高麗侍中文忠公夢周其十一世祖也。曾祖諱謹承文博士。祖維城右議政忠貞公。考諱尙徵成均進士。先生生于我仁祖二十七年。歷事肅宗景宗英宗。莊獻世子降。膺輔養官貳師之命。其束帛之隆禮。告后之嘉謨。在國史墓碑。先生器宇渾璞。和而不同。淆世不可以反淳也。故懷寶以優游果忘。非所以爲訓也。故時出以羽儀。若乃篤志而力行。博學而多聞。自六藝羣聖之法。百家衆流之編。歷代柱下之藏。國朝象魏之典。凡載籍所記。知無不周。海涵嶽蓄。資用靡竭。而其要又約之於爾雅。禮從先進。制同時王。經緯足以開物。財輔足以矯時。于是羣公懷義。交口迭薦。官內外凡三十一遷。而先生皆遂不至。至亦不能久居也。然國有大疑大政。先生未嘗不與聞。有大事未嘗不造也。進不近榮。退不近名。無適無莫。惟義之比。不喜著述。不延生徒。卓然獨立於甲乙棼爭之際。而物莫與競。所謂不可得以貴。不可得以賤。不可得以親。不可得以疎者。先生有之矣。夫人坡平尹氏。蚤卒。有二子。男厚一富平府使。女適成川府使李徵成。後夫人南陽徐氏。亦先先生卒。二夫人皆葬湖西之天安郡。不祔。先生卒六十七年。曾孫述仁樹石。以表神道。命大羽序之。系以銘曰。六部分族。鄭一爲氏。鼻祖襲明。著節麗代。憲憲侍中。左海儒宗。不羡其川。而源其豐。先生之作。間氣懿德。聰睿明哲。溫良淵篤。功逌愼獨。道在含章。潛心會通。默契遺經。堯舜人同。孔顏我師。繇是囂囂。人莫我知。倬彼孔明。容光必照。爰表景行。永垂後耀。後學申大羽撰</text>
<title>遺事</title>,<text>自在孩提盡遵長者之敎。無少違忤。伯父贊成公嘗稱之曰小兒之聽人言未有如此兒者也。纔數歲在王考忠貞公側。適有珍玩之物。忠貞公試令取之。依命往取。起立小頃。還置故處而退。忠貞公深賞之曰世之貪得無厭者。愧此兒多矣。蓋先生平素。於一切外物。無所愛好。其見於幼稺之時者已如此。此與溫公羞赧華美之服無以異矣。及就外傅。卽受學於李漣川燦漢。又受學於李敎官商翼。時同春宋公赴召入京。見李公問所授童蒙之穎異者。李公以先生爲對。且曰商翼不足爲其師。若使之進學於門下。將來成就不可量也。未幾同春還鄕。遂不果學焉。弱冠以母夫人命從內舅春坡堂嘗治擧子業。累占發解。或居前列而非其志也。至壬子殿試又見屈。季氏府尹公時已有聲場屋間。乃稟母夫人曰今則家弟足以取科第。某請廢擧可乎。母夫人許之。於是屛絶外慕。專心爲己。學聚問辨。取資師友。亦嘗往來於南溪朴先生之門。申平川某沈應敎某。皆母夫人姊妹之子也。申公初登科。母夫人心喜謂沈公曰某以將家子。能成科第。豈非可貴之事乎。沈公對曰申從母之有某。恐不若從母之有某也。伯母洪夫人嘗語人曰吾未嘗聞某之言人過失。年少之人如此誠不易也。子弟侍先生。亦未嘗聞一語及人過失。每勑子弟曰雖聞人過失。切不可傳說。豈有工夫點檢它人耶。又曰近見仕宦之人。喜與人相較。甚不是也。出身立朝。事之關係重處。固不可不爭。至於微處不相入。本不足較挈。古人犯而不校之義。不可不服膺也。伯父贊成公從兄寅平公皆先逝。忠貞公之喪繼出。宗家只有孤姪年方稺弱。不能主祀。公自少時躬自照管。凡諸喪葬大事。爲之攝行而無不中節。宗黨一辭稱賞。以爲德器夙成。遇事敏達。不但志行之不可及云爾。從姪台一之誘掖訓誨。以至成立。亦是公至誠愛育之力也。凡事係先世。有可以修擧廢墜者。則公誠心周旋。不計事力之不逮。圃隱先生祠宇影堂自朝家有命改建。公身任其事。無不經紀。又往龍仁山下。與鄭山陰纘輝及諸宗人聚議。鳩合財力。移建書院。刱制祭儀。龍仁諸先墓香火久不擧。又與諸人相議。爲行歲一祭之儀。末年移寓島中。公雖不能以筋力爲禮。而亦爲指揮。勉飭諸宗。俾盡誠禮。且宗孫相繼奄歿。久無主祀之人。公又要在廷之人。至於上聞。遂獲因朝命立宗孫。自是以後宗祀得以不廢。此亦可見公至誠事先之一節也。敎子弟。自其幼時。必嘗諄諄善誘。遇物則誨之。俾不入於時俗儇薄之習。至於詞章浮誇科宦得失則顧不急也。嘗曰雖有文藝邁倫。苟無實德之可稱者。亦何足貴也。公嘗曰僮僕之使喚於前者。渠雖愚騃。爲其主勞力則甚矣。不宜以威刑驅使。嘗以善言諄諄誨飭。俾自感服。或有迷頑不聽命。必斥退不容留也。是以家庭之間。無刑杖之施而自爾和睦。雖臧獲輩亦多以忿爭爲恥。李氏女與尹氏侄女有時來覲。輒相語曰吾家臧獲親愛其上。與他人之家絶異。苟非吾大人敎化之深。以彼頑愚之物。豈能若是耶。所居相望處舊有馬場。自官許民耕食。新築官堰亦甚廣闊。人多趍之。以爲爭占計。而公家奴僕輩或有與衆就耕者則一切禁之。終無一畒之耕。後因太僕官承命按視。認公家疑有占取之多。以其意私問于人曰此中某家所起幾許。對以初無犯耕之事。其人爲之愧服。公不喜著述。讀經時有所見與註說差異者則略爲之點綴成一兩句而已。未嘗締思結構。要作文字。人有以碑誌來托則必辭之。係是先墓紀實之文則只記其事行之不可泯者。亦不欲其張大觀美以耀人之耳目。平生立志。深察於爲己爲人之別。嘗以務外循名爲切戒。曾住都下時請業而及門者不過若干人。而其能有終始者甚少。其後又從安山楸下移入島中。幾與世人隔絶。雖或傾慕而欲爲從游者。亦不能涉險往來。以是出入門墻。厚被敎育。能有以樹立者尤尠焉。蓋公之志不但不欲以師道自處。亦以末俗易高。名實難辨。世道之弊。不可不戒故也。自有李挺樸事後。凡在慕仰之列者。莫不爲之忿惋。而竊觀公無一毫幾微色。門人輩必欲一疏陳卞。而公不許曰彼雖不能知我。而亦非渠所自爲說。在我只當任之而已。若與之較辨則不其勞歟。門人再三稟請。公終不之許。王世子誕生後公首除輔養官。人多以公老病不宜應命。及別諭敦迫。公附啓以爲病少間則竢秋暑退後敢不自力進身云云。比及秋涼。公果赴召到江外。數日調息。直詣闕下。子弟家在京裏。亦不之由歷焉。知舊之平日愛公者。亦莫不以爲疑。或以外人之議稟知于公。而仍問其如何則公笑曰吾以九十之年。忍死以趨命者。豈有他哉。擧國顒望之中。國有大慶。宗社有托。旋膺敦召之命。凡此職名之不敢當。老疾之不可强。俱不在吾意中。惟以一瞻岐嶷之表爲急。挨過相見禮後退塡丘壑。吾無恨焉。以此行色。只當直來直還。寧容經由子弟家。以爲種種人事者耶。聞者爲之嘆服。自謂誠小人也。相見禮後卽告歸。自西江舟下陽川縣。侍行者數人。見公心甚歡喜曰元良眞天人也。以此天稟。苟令輔養得其人則何古聖王之不可及也。吾雖不及見。而所望於一世諸公者極不輕。第未知誰人能副是望耶。言之又言。眷眷不已。誠意懇篤。有足以感動人者。侍坐之人歸言于人曰。見先生言此時。幾欲出涕。有以見大君子眞至誠愛君之意也。固窮處約。在公不過爲一事。然而居處湫陋。飮食菲薄。誠有人不堪其憂者。而常見公處之裕如。雖其趍好異於公者。亦莫不謂之不可及云爾。辭受之節甚嚴。雖小物之易忽者。亦必審其取與。不但在他人爲然。雖子侄之爲邑宰者。逐月致養。有定數數外不許以一物添送。或有例外之物則輒却而不受。世之知公者稱以明體適用之學。蓋於當世之務亦嘗留心。或箚記著說。而人有來叩者則隨其所問而應之。不問則亦不言。至於末年。見黨論潰裂。私意橫流。有不可以救助。則遂絶口不道時事。雖有問者。答曰時弊如此。雖有美法良制。已無下手處。徒爲空言何益也。但日將格言竭論於君父之前。納約自牖。救得於本源之地。此爲第一義諦。而世無以此爲己任如古人者。誠可歎也。戊申退歸後語人曰前後入對。吾所自效者。不過引詩書爲說。未知上意以爲如何也。乙卯引見時。亦以詩義陳達。蓋亦非堯舜不陳之意也。明谷留紫霞洞。有時相會。或以書牘與之往復論學之說頗多。明谷論四書及周禮等書各有說。錄在一冊。送質于公。公就其紙頭。逐段付籤。一一商訂其得失。明谷見厚一曰尊大人所勘辦。無不曉然透明。可謂左右逢其源也。明谷樂與公講究切磨。嘗謂其胤崔孝伯曰此公其可謂眞學問之士也。南克寬伯居適至明谷宅。聞與公相對時論學說話。遂因其答問而爲之著說。大學經一章。中庸費隱章。孟子求放心等章。 其後公因崔艮齋得見其所爲說。謂人曰明谷之傳說無甚差誤。南之撰掇文字。亦不失其大意。以渠年少之人。曉人言語如此。極不易也。附南克寬語錄鄭公曰大學不當分經傳。以傳爲曾子門人所記者。蓋由誠意章有曾子曰故耳。孟子自著七篇。亦稱孟子曰。曾子所著稱曾子曰。何不可乎。中庸稱仲尼曰者。子思亦孔子故別之也。鄭公曰孟子謂學問之道無他。求其放心而已矣。集註云求放心然後可以爲學。與本語甚相逕庭。明谷謂然。鄭公曰中庸誠者自成而道自道。爲天命率性之指。其義本自分明。章句於此。分體用兩截。又分心理兩事。雖極精密而恐非子思立言明白之本旨也。鄭公曰費而隱。若如章句解則隱字無復著落。隱僻而難尋。於上下數百言。終無歸宿處。聖賢立言。未有此例。舊解平易明白。可從也。閔誠齋知公甚深。與之商確。各盡精蘊。雖有不相入者。亦必劇論不置。以至歸一然後已。閔公嘗語人曰楸谷之學。若論其廣闊處則或少遜於古人。而深造自得之趣。視當世之君子。可謂第一矣。公自少無書不讀。而畢竟歸宿不出六經中。平生所嚮慕者尤在於明道程夫子。所編程門遺訓及定性書註解意亦可見也。有時吟誦反復上下。且或以此擧似於人。晩年氣像開闊高朗。動靜表裏坦蕩明白。蓋亦得之於明道者爲多。世之疑公以新建之學者。蓋亦不諒公本意之所存主也。擧世方以異端斥陽明。使人禁不得言。而公之意殊不然曰。彼之爲學。亦欲學孔子者。初非有邪心。則不可以繩之以惑世誣民之律也。其說苟或有可取則取之。不可則不取。惟在我之權度而已。豈可以人言爲輕重耶。早歲擧業時。場屋文字。不但屢中。對策往往爲人所稱說。此乃弱冠時事。自廢擧以後不復留意於詞章藻華。間有書牘疏章之屬。隨手寫出。未嘗爲之締思點竄。且於明道文字甚熟。故初不規規於首尾體段。只令本意之可尋見而已。以此人或議公文字之得失。而惟明谷深許之。蓋知公言語自有源委故也。公聰明强記。博極羣書。自弱冠後數年。便謝公車業。杜戶不出。但以看書爲自娛。上自姚姒。下逮近世。數千載間理亂得失。無不檃括于中。而其所折衷者在詩書。旁逮百家之說。專門之學。以至律曆星緯黃歧堪輿之類。亦皆羅穿該括。人或扣之則沛然應之。雖是稗官小說。亦莫不然。逮其篤老之後。聰明亦不衰。對人酬酢。纖悉無遺。艮齋崔公曰某公皮裏自有百家諸書。何待書冊繙閱耶。甲辰遭忠貞公喪。朞年之內。齋心食疏。一如重哀。不以朞服之制自處。蓋公自五歲失怙以後。被忠貞公撫養特甚。以至成立故也。自庚申得氣虛之病。蓋初年劬學。不免有苦心極力之意。遂致榮衛之損。閉門調治。久而不瘳。至于壬戌疾漸篤。幾不可奈何。時舍季翰林公自直中來候公。至托以身後事。又以一紙錄示養親之節敎子之方。以至勅躬正家之懿法。旨意懇款。無非可行可法。又上南溪先生書。究論爲學本末。母夫人爲之憂歎曰此子之病。亶出於自幼時看讀太苦。思索太過。以至于此。古人之粉苦參資勤苦者。亦見其多事。而吾反以此爲憂。是亦命也。公少愈深以慈念爲憂。保嗇愛養。漸臻康旺。自中年以後精力之健。視少日不啻加勝。遂享大耋之年。所居霞峴卽墓下。而步屧展省。惟少年强力者能爾。先生每逶邐徐行。不煩騎乘。而往來無倦色。胤子僉正在新溪時。家廟先還。行時祭。傍無他子弟。獨有庶從第齊嚴爲之執事。祭訖則使齊嚴替行土地神祭于山下本第。而奉主還安諸節。躬自爲之。深衣方履。周旋進退。無不如宜。第於祭罷後脫所着裏衣則汗出透外。此乃先生七十四五歲時事。雖有精力。若非誠至則亦何以能如此耶。固窮處約。在先生不過爲一事。然而居處飮食。誠有人不堪憂者。而常見先生處之裕如。俛仰一室。左右圖書。而亦不見其刻意看文字。答問之際。或有考證者。則披閱而已。冬夏常有臥榻。使喚一僕亦不令侍宿。雖於篤老後猶然。某嘗稟其不宜如是疏略。答曰習之已久。意在簡靜。眼中有蠢動之物。亦自不佳爾。</text>
<title>遺事</title>,<text>其在應擧業之時。二十五歲前。已通經書及禮樂數學百家諸子天文地理醫門等書。無不該括。自廢擧業之後。專治經學。出入於玄石之門講學焉。惟以心性之學務實之行爲主。而濂溪伯程之學篤信焉。戊申之入朝登對。論當時變亂之極曰凶逆之出。自古聖人亦所不免。以舜之格苗。文王之征密。周公之赤舃几几。證而引之。仍以古聖王側修之義結之。論黨論之弊。乃曰建中建極之說。以後世俗見觀之。雖似陳談。孟子曰舜執兩端。用其中于民。舜之所以爲舜。只於斯而已。今日之策。寧有外於是乎。然執中有道。有精一執中。有子莫執中。必得精一執中然後可謂得其中。論天理人欲之說。以爲人欲已發之後。何可一一克制。古聖人愼獨戒懼於未發之前爲工。發皆中節。遏人欲存天理。反覆陳論。甲寅造朝進對。引詩之不聞亦式不諫亦入之義。反覆陳達。公常曰前後筵席所陳。不出詩書云云。蓋出於孟子非堯舜不陳之意也。甲辰大喪時王大妃服制惠陵祝辭之式。孝章世子初喪王大妃服制。長陵遷葬啓梓宮便否。有詢問。而用公獻議。丙子被書筵官之命也。與朴芝浦 鐔 曰吾輩於匪分之職。固不敢當。況此黨論潰裂之時。尤何敢出頭也。至於春宮書筵之責。不干於時政得失論議是非之關。乃以世祿之臣。平日讀書。今當春宮講學之命。何可爲辭。朝家若有敦迫之事則諸人固當同出。以效萬一之責。乃其分也。其時適因臺言仍罷不行。及至乙卯被元子輔養官之命。卽出膺命。人或有異之者。公曰吾輩世臣。非高士也。如當國家大節。唯一致身而已。如桑楡殘命。世裏浮名。其存亡若去留。豈有一毫可計於胸次者乎。公早孤零丁。內無父兄之敎督。外無師門之傳授。自少至老。罔非心得自修之實也。天賦純正。才識卓越。博覽强記。融會貫通。經旨之蘊奧。義理之精微。皆從源頭辨論洞徹。明谷曰世之爲學。不過零節註解而已。如某之學。左右逢源。無所不通。是可謂實着學問人也。又曰天資穎悟。雖在孔門。似不多讓於升堂之列也。公平日嘗戒子弟曰人之生世。修養心性忠信篤行爲第一。加之以學問。以優見識尤美矣。雖謂好學。徒事辯論。而若無體行之實。何有益也。至於專尙文詞。決科躁進者。雖倖立身。此乃無根無源之人。何足言哉。平日敎導子侄。必自幼穉。聞正事見正事。嚴飭四勿之戒爲首。勤讀課學之工爲次。公處江都。閔奉朝賀▣▣見其居處朴陋。人所不堪。歎曰樂道安貧。至矣盡矣。遭李廷璞殫論也。▣相▣▣曰學問則彼有所論。而人品則不敢疵毀云云。此皆異意之人而其說如此矣。人之論公者有曰公之博識洞覽。非人人所及。設或有之。如公之有而不有於人者。似無其倫也云。公於黨論是非之爭。絶不向人說道。未嘗與世干涉。而且近世儒家聚徒立門。互相爭論。心嘗痛惡。故窮居僻處。以絶聚會之道。是公雅性然也。</text>
<title>[誄文 曺潤周]</title>,<text>維乾隆元年歲次丙辰十月辛酉朔初五日乙丑。國王遣禮曹佐郞曺潤周。諭祭于卒右贊成鄭齊斗之靈。惟靈。亹亹文忠。挺于麗季。實倡絶學。逈接洙泗。賢裔遹追。淵源有自。志旣高邁。資則明粹。本諸詩書。硏究四子。三省一貫。復禮克己。心得躬行。惟敬惟義。奉我天君。踐我實地。德卲業廣。體立用備。惟考亭書。山崇海邃。左右受用。如取腹笥。濂翁灑落。明道和氣。想像千載。混然一揆。默觀衆理。洞然胸次。上及王伯。治道同異。陰陽五行。理氣之秘。下至甲兵。錢穀之事。條法沿革。關防措置。靡不參究。裘挈掌指。其有若無。歉然自視。鳳羽雖斂。珠澤猶媚。擧爾所知。元老曰惟。忠貞有孫。隱居求志。人惟金玉。材則杞榟。席珍國器。宜畀以位。寧考乃嘉。方岳予試。縱縶白駒。奈守素履。惜不幡然。而見尊庇。肥遯居貞。殆五十祀。其爵益尊。其讓彌至。自以世臣。異高蹈士。畎畝之愛。不我遐棄。申年逆變。賊勢飆起。卿時奔問。慰予窹寐。去歲大慶。四重騰喜。屈卿貳相。羽翼元嗣。黃髮丹頰。則養攸致。昌言嘉猷。不覺移晷。文王不殞。元聖几几。勖予柯則。因亂爲治。銘盤至訓。愼篤二字。勸予立基。燕謨以遺。間論明渙。時中而已。今雖結轖。謂解以理。眷眷之衷。前後勤摯。警怠牖蔽。絃韋是比。握手爲別。纔周一禩。鮐耇寧康。魯殿猶巋。天之不憖。曷禁涕淚。閟其功澤。縱未一施。粹學完名。斯世無二。今何考德。士林興喟。爰勑有司。葬用禮庀。牲醴之薦。表予愴思。靈應炳然。毋廢玆觶。</text>
<title>[誄文 金聲]</title>,<text>維乾隆十五年歲次庚午二月甲戌朔二十二日乙未。國王遣禮曹正郞金聲。諭祭于故贊成鄭齊斗之靈。維靈。予誦抑詩。有懷古后。疇警予衰。以克左右。予有丕子。其代萬機。亦誰保翼。以處賓師。自卿云亡。歲且十易。哲人其萎。于何考德。吾道之東。文忠以肇。卿爲玄胄。厥緖是紹。卓然高詣。洞見大本。慥慥實地。內求方寸。存省旣深。敬義交養。其殆灑落。獨立昭曠。本諸簡淡。發爲輝光。盎然和氣。瑞日陽春。體用旣明。表裏純粹。禮樂政事。於我乎備。皇王鋪敍。鬱其蘊抱。匪欲迷邦。不以自寶。維昔元老。告于寧王。曰維若人。懷道深藏。庶幾起來。國其有瘳。寧考曰可。予其召收。束帛之賁。素履冞確。婆娑一壑。弗諼邁軸。自視世臣。異乎高蹈。睠懷宗國。有事則造。涒灘逆難。卿有奔慰。尊以貳相。翼我元嗣。黃髮德卲。昌言予拜。深心遠猷。我勖我戒。執手之別。宛其如昨。完名邃學。九地難作。摩尼舊棲。海雲莽蒼。緬懷典刑。增予愴怳。爰遣禮官。薦以泂酌。匪文以誠。尙冀欽格。</text>
<title>[祭文 盧述等]</title>,<text>太學生盧述等祭文略曰。於戱先生。卓然有立。先其大者。一心自得。世衒其朴。我蘊惟玉。肫肫其忠。慥慥曰篤。牛山夜氣。鄒聖大法。定性主靜。純公柯則。早夜以思。舞手蹈足。資之旣深。養之旣積。鑑空衡平。沛然應接。天地陰陽。詩書禮樂。萬事之棼。萬理之賾。直稽旁參。精勘窮索。誠立明通。義精仁熟。睠言斯世。皇王云邈。六典五禮。祖宗繩尺。經濟匪他。斯焉潤色。佐王之具。以才以德。惟此實得。陋彼粉飾。知我者誰。退然晦默。道腴神旺。眉梨貞吉。賁然時來。匪以其職。處以世臣。有事則入。甲辰大恤。始覲初服。戊亂旣平。造賀獻馘。謦咳吾王。至言可繹。徂歲元春。聖人生國。有隕自天。邦命再續。撗渠之喜。溢于宿昔。王曰公來。以輔以翼。大老歸之。國人顒若。番番黃髮。炯炯忠赤。君子所爲。衆固不識。於戱先生。有始有本。弗立門戶。弗尙辨說。咄彼朋勢。遠此名迹。一其素履。以迄易簀。先生之道。上下昭徹。惟一實字。不可微滅。實忠實孝。實致實格。言無夸嚴。行無僞飭。鬼神昭布。天地充塞。何以命之。是謂心學。嗟我後人。庶幾承式。</text>
<title>[祭文 沈錥]</title>,<text>門人沈錥祭文 見年譜</text>
<title>[祭文 尹淳]</title>,<text>門人尹淳祭文 見年譜</text>
<title>[祭文 李震炳]</title>,<text>門人金陵李震炳祭文略曰。先生以醇粹之資。負特立之才。超然於俗學之中。以聖人爲可必至。德性以爲本。問學以爲工。溯伊洛關閩之源。講周孔思孟之道。博聞强識。深體力究。知眞踐實。足目俱到。玩心於性命之際。獨觀乎昭曠之原。動靜交資。敬義夾持。充養旣至。德器自成。心與道合。泯然無際。晬和之氣。盎於面背。其所知之博則於帝王爲治之道。陰陽造化之理。萬事萬物之變。無不瀜會貫通。以臻其極。上下與天地同流之妙。固有所默識之者。雖未嘗得志而行道。知道者當識其貴。雖未嘗立意而爲言。知言者當識其要。而若其獨知自得之妙則有非人所窺測而知者也。嗚呼。世之無眞儒。而學絶道喪久矣。其所謂學者。率皆繳繞於文義。沒溺於章句。捨本而趣末。冒眞而售僞。外托仁義之名。內濟功利之私而已。當是時苟非天下之大智大勇。其孰能眞有志於聖人之事而脫洪流返眞源若是哉。</text>
<title>[祭文 鄭俊一]</title>,<text>從子俊一祭文畧曰。先生爲學之功。用力於喫緊之地。以心性上踐履工夫爲第一義。以救後世口耳之學。蓋其規模氣像。一以程伯子爲師表。而節文儀度。準則於朱夫子。德器渾厚。義理纖悉則爲退陶後一人。少陵崔相國嘗曰霞谷上達之才。卓乎難及。先生與少陵自少道義之交。朝野以國之兩大老稱之。少陵於戊申難後捲入島中。未數里相望之地。杖屨相從。朝夕源源。誠有隣德不孤之喜矣。</text>
<title>[祭文 李匡明]</title>,<text>門人李匡明祭文略曰。質比瑚璉。行孚神鬼。厭周文弊。思從先進。遊騎不放。枝葉永刋。鞭辟用心。莊敬尊性。一室固窮。百年養靜。人欲之大。名墍食色。脫然超然。循理不瀆。先聖垂訓。逮宋益明。罔有闕漏。我但勤行。譬如籩豆。百味咸列。取啗自飽。何煩臑割。世好著說。實鮮妙發。敷演殘緖。張皇成袠。後或稱述。不干我事。公見于是。畢不佔漬。二酉五車。萬家千經。歷代古今。事變興亡。編不屢閱。沒身無遺。應如洪鍾。出若蠶絲。藏之腹笥。涵泳自嬉。蘭在深谷。盡情獨香。凡卉同腐。於蘭何傷。矧誠難掩。熟禦日章。人好爲師。延滿堂室。公獨泊如。皐比莫設。誠不立雪。智未反隅。公亦不復。祗俾歸求。東儒議禮。棼如聚訟。獨公所尊。維時王制。生今返古。思聖所戒。從周從俗。孔程攸言。先知後行。末流多騖。公寔有懼。合一是務。萬目皆努。謂鑿朱枘。寧忠不佞。實善學惠。道積于躬。自然粹盎。重厚崇深。昭融高朗。望儼卽溫。覿德者醉。雖不運動。曷量功利。鮐背黃髮。巍巍達尊。殿餘靈光。星揭晦天。國人所瞻。士林所式。亦我聖后。緇衣誠篤。丘園玉帛。蒲輪安車。祥鳳一儀。羽翼聖儲。謂天慗遺。期壽是享。日觀遽摧。安放安仰。長虹于庭。室有異香。悠然桑化。遨遊帝傍。公則何憾。獨悲後學。</text>
<title>[祭文 李匡臣]</title>,<text>門人李匡臣祭文略曰。先生之學。先立其大者。而優優乎學博而知多。上自唐虞洙泗微言奧旨。下逮濂洛關閩遊楊謝蔡。夥然衆說。參互講訂。如誦己言。以至禮樂算數星曆坤輿。凡理之所寓。靡不淹貫。</text>
<title>[祭文 宋德淵]</title>,<text>門人宋德淵祭文畧曰。先生器度天成。內乾純粹。外坤直方。仁心德容。粹面盎背。春風座上。一團和氣。學究天人。道傳關閩。踐實篤行。規模大備。程訓三篇。型範可考。</text>
<title>[祭文 崔尙復]</title>,<text>門人崔尙復祭文略曰。蓋公平生。顏氏至樂。陋巷終始。一部程書。竗契朝暮。先契之托。惟公最縶。出處雖殊。道義以交。深島不嫌。德隣是取。</text>
<title>[祭文 李善協]</title>,<text>門人李善協祭文畧曰。先生純金其質。華嶽其標。羽擧千仞。神經衆妙。遜志問學。潛心精微。俱收爝火。竝控涓涔。積學功至。洞觀古今。天根月窟。動靜無端。禮儀三千。天秩人文。爰曁山川。草木鳥獸。乾端坤倪。神彰鬼秘。貫之以一。融會無餘。旣博就約。誠明兩至。靜養中和。妙織雲漢。和順積中。英華發外。</text>
<title>[祭文 成以觀]</title>,<text>門人成以觀祭文畧曰。先生之學。涵養本源。眞實力踐。介然特立。超然拔俗。襟懷之灑落。志操之光潔。秋月之照寒水。日星之麗中天。皭然不滓於末路混濁之中。涅而不緇於時俗傾軋之際。其在也儼然矜式之有所。其逝也卓然往行之可徵。嗚呼。先生之於爲人。可謂至於斯極者矣。</text>
<title>[祭文 吳世泰]</title>,<text>門人吳世泰祭文畧曰。先生河南正脉。洙泗眞源。千頭萬緖。一理貫穿。眞知力行。專以義內。粹然明德。溫然和氣。智周萬物。學博千古。國以蓍龜。士以模楷。述而不作。心法昭垂。出處關時。大德無施。煕政陳戒。愼獨爲要。朱邸養蒙。請以身敎。晩年一行。豈曰小補。鳳來鴻擧。其道彌光。身沒道存。永賴我邦。</text>
<title>[祭文 李善學]</title>,<text>門人李善學祭文略曰。先生金玉之質。純粹之學。篤信好古。博學力行。沈潛乎義理之源。貫融乎萬化之變。若天地之該萬理而不窮。日月之照萬象而畢明。</text>
<title>[門人語錄]</title>,<text>書年譜後曰先生圃隱先生十一世孫也。光昭先德。學有所受。已自弱冠。讀書求志。聰明博識。精思明辨。尤潛心於六經語孟之書。知無不周。理無不明。乃曰所論雖千言萬語。若不務實德。盡歸文具。唯在默而成之。不言而信而已矣。於是反躬實踐。務本力行。以爲天下萬事之本。在於正心。而正心又在於愼獨。此乃爲學之根本也。根本旣立則工夫接續。譬如天運之不息。日月之貞明。聖人如天。於穆不已。何處挾雜功利私意。此程子所以推演工夫必以愼獨爲主。此卽於穆不已處。此卽致中和處。天地位萬物育。無不從此養得。此外有何別法乎。故世之學者爲人。而先生之學爲己。世之學者務於外。而先生之學專於內。好爲人師。聖人所患。則先生未嘗廣延生徒。以立師弟之目。載籍極博。道器畢具。則先生未嘗別有論著。以爲傳後之計。常喜濂溪主靜之說。又註明道定性之書。有經說若干篇藏于家。此可以觀先生之學矣。涵養充實。晬盎有輝。年高德卲。朝野倚重。則先生之德誠中形外者有如是矣。李匡臣曰先生初年。從事於考亭之學。凡大全語類義理精微。蠶絲牛毛。靡不貫穿硏索。顧其格致之訓。卽物窮理之說。終覺有牴牾未入者。求之濂溪明道說則格致訓義雖亦未有異於考亭。而道體工夫之實處則渾全簡易。未見有離析。至如心卽道道卽心。心外無道道外無心之說。尤有默契而妙合焉。又復參之諸經。凡明誠精一一貫之妙。鑿鑿然相符。中年得陽明書讀之。至其致良知知行合一之說。乃有發周程所未發者。遂乃躍然省悟。專心致知於此。非故欲求異於考亭。只是於根本大體與功夫入門處。不能無離合繁簡之差而然。然尊信考亭。亦未嘗不篤。其他文義之明當處亦未動一字。及門者如欲以章句集註學之則亦授之以章句集註。不必以陽明說引誘。蓋以其篤實用工則以彼此不害爲同歸一致故也。然而若有請問陽明說者則亦必隨其所叩。竭兩端而亹亹。此先生爲學之始終主意也。世之塗聽道說。不知考亭陽明之爲何道何學。視若儒釋氷炭之不同。斥陽明爲異端。譏先生爲異學者。固不可與議。而先輩長者如明齋，南溪，明谷，誠齋諸先生蓋嘗憂之。而亦恐於陽明考之不深。而其憂之也過矣。至於門人後學不免承沿舊見。未能眞知陽明之不爲異端。而必欲䌤縫掩護。或以爲先生何嘗爲陽明學云爾則是亦誣也。又曰先生之德有以警末俗之夸靡有以洗拘儒之衍襲誠宜昭揭一世使人得而考焉而含章閟德未嘗觀美於外亦未嘗求信於人李震炳曰先生之道德才器。進可以開物成務。尊主安民。退可以化俗牖蒙。繼往開來。○又詩曰入海間關蹔摳衣。勤勤規語到精微。扁舟欲向西湖去。猶喜吟風詠月歸。來侍未幾。遽此辭歸。下懷悵望。玆搆拙搆。伏呈座下。侍敎生李震炳。李匡師曰先生之學。專於內實於己。如喬嶽之蓄大海之藏。榮華不顯於外。待接人。言辭詳盡。仁和旁暢。而人自異之也。余識淺不敢知造道至何地。而槩其去外誘存實理則無餘境矣。古所謂篤恭者。先生其幾矣。余平生幸不見擯於當世之君子。得從事聞緖言亦衆矣。屢拜至親習而愈益敬畏。不敢少懈者。獨於先生見之。德音之閟。愈久而愈悅服不能忘。</text>
<title>[紀鄭先生淮陽治事]</title>,<text>肅宗三十二年春。原任議政府右議政尹趾完言於朝曰。前都事鄭齊斗生自名家。早棄擧業。讀書求志。聲聞大著。稟質則金玉君子。才具則博通古今。臣心悅敬服。嘗謂事業無則已。有必此人成之。誠願朝廷勿循收用儒者之常格。先試方嶽之任。仍令協贊廟謨則庶可爲供世之良器。治平之賢輔矣。拜江原道觀察使不赴。又有爲上言之者。上特授淮陽都護府使曰。大猶可辭。小亦不可受乎。先生黽勉膺命。當是時。淮陽荐離水旱。流亡相隨。屬先生便宜振之。政無申令。箠不及人。不出而化敎洽於境。治三月。扶携還業千餘人。皆曰父子相保。妻孥不相離。伊誰之賜。及歸壺榼者數十里不絶。旣又鑄銅鐵爲碑以頌。按廉使啓其績曰淸如玉壺。惠洽春風。於乎。德之流行。速於置郵而傳命。故曰朞月而已可矣。君子爲政。焉用聲色。嘗聞先生之言曰居官莅民。無過自治治人。又曰爲人牧而不以程伯子之心爲心。以其治爲治者。皆苟已矣。噫。推是道也。非惟淮陽之可濟。昔之大臣。其知人也明。故其進人也不疑。若尹公者可謂知人矣。能進人矣。</text>
<title>江華邑誌</title>,<text>鄭齊斗字士仰。維城孫。擧遺逸。屢徵辟不就。藏修丘園。道德純備。學者稱爲霞谷先生。所居草屋數架。不庇風雨。留守閔鎭遠素敬其人。爲之營立其居室焉。嘗膺元子輔養官之命。官貳相。兼成均祭酒。卒謚文康。又艮齋崔公奎瑞。與鄭齊斗爲同閈騎竹之友。至是就而卜隣。年各八十有餘。時人號爲大老聚。朝家有典禮政刑。必就二人而咨焉。</text>
<title>薦擧疏 東山尹趾完○丙戌</title>,<text>伏以臣得見府胥所報。方有別薦人才之命。竊念以人事君之義。不以老病垂死有間。而草野遺逸。旣無所知。有聞無見。亦不可以應命。第於朝家業已知名之人。有一心悅而敬服者。前都事鄭齊斗是已。齊斗卽忠貞公維城之孫。生自名家。早棄擧業。讀書求志。聲聞大著。曾入薦剡。敍異常調。而一番捧檄之後。絶意仕宦。屛處田里。論其人品則金玉君子。語其才具則博通古今。臣常期待以能做事業者必此人。誠願朝廷勿循收用儒者之常套。先試於方岳之任。仍令協贊廟謨。則庶可爲供世之良器治平之賢輔。伏乞聖明詢審于廟堂而取捨焉。答曰。省疏具悉卿懇。薦進之人。當與廟堂議處矣。</text>
<title>玉堂請留疏 甲辰</title>,<text>伏以國家不幸。奄遭大喪。上下遑遑。罔知攸濟。正宜首禮儒賢。延訪治道。以資一初之政。而況今日典禮儀節之間。不無疑變窒碍之處。此時知禮之臣。尤不可不在朝廷。今聞祭酒臣鄭齊斗方因奔赴入都。儒臣素以耆儒宿德。爲一世之宗望。累膺恩召於先朝。而卒不果致。若趂此入臨。特下哀惻之旨。以示聖上虛心求助之意。則儒臣以世祿同戚之臣。必不忍受焉退去於煢然在疚之日。以孤我兩朝眷遇之至意。伏乞殿下推誠勉留。以增朝廷之重。以慰士林之望。不勝幸甚。</text>
<title>玉堂請勘悖儒疏 丙午</title>,<text>伏以近來世道乖裂。黨議撗流。絃誦揖讓之地。便作撗拏鬨鬪之場。古今所無之變怪。層生疊出。神門揭書。已涉驚愕。朝紳墨名。尤極駭悖。舊時名臣。先朝賢輔。亦多受汙。甚至於辱及山林。噫嘻此何擧措。伏念祭酒臣鄭某半世丘園。篤行其志。詩之高槃在澗。易之高尙其事。正此之謂也。聖朝之禮遇靡懈。士林之尊仰冞深。則顧何預於一種怪鬼輩傾奪之事。而輒敢以懟筆餘墨。塗抹於青襟錄中。必欲售怒室色市之計。吁亦痛矣。再昨之半夜前席。辭旨嚴截。固已盡燭其情狀。而畢竟處分終歸未勘。此蓋出於聖心憂世之切。姑以鎭安爲急。而臣恐無以慰士林之失望。伸公議之鬱抑也。凡儒生之托名館學。疏陳所懷者。雖或有不韙之言。在聖朝優容之德。固不宜過加摧折。而今則有不然者。夫墨罰者實儒宮之極罰。深非罪關倫常者則雖有媢嫉者。不敢輕加於凡士庸夫。況一代之儒賢乎。若只以削籍之罰。施之於墨削儒賢之悖類。則是直以削罰相對待而已。夫豈聖世禮賢懲惡之意。不但頹綱之莫振。囂習之莫戢。抑恐我聖上優待儒賢之誠。未免有不承權輿之歎。伏願殿下深念世道。更加裁量。亟施重勘。以正士習。特降別諭於儒賢。以致慰安之道幸甚。答曰浮薄悖儒。狂事駭擧。何累儒賢。其所處分。業已量矣。慰諭事其亦思焉。而此不累儒賢若右下敎。故其所慰諭。反非尊儒賢之道。故不爲矣。館學諸儒以墨削事齊會。將有論卞之疏。尹白下與人書使止之曰。疏議歸一云。在士林固當有此擧。而竊仰函丈盛德。至於無我。而其平生雅意。不與世交涉。前後儒門戰爭。雖私家文書。未嘗掛名於其間。今因無賴輩悖擧。惹起訟論。或有前頭反詈者惡口。則豈不有傷於師門平生守靜之大德也。須以此意周旋於諸儒。俾寢疏事。未知何如何如。</text>
<title>玉堂請留箚 戊申</title>,<text>伏以臣等伏見右參贊臣鄭齊斗投章告歸。已出國門。臣等相顧失圖。竊不勝愕然也。某以高年宿德。爲國儒宗。前後弓旌之招。綸綍之褒。非不勤縶。而終莫能回介石之志。而今因國有變亂。幡然造朝。再登前席。一參胄筵。陳謨獻規。委曲懇款。眞可以當大人格君之責。而今乃陳疏逕返。不俟終日。此固出於平日難進易退之義。伏惟聖上亦必爲之悵然思所以挽止也。顧今民生之創殘已甚。人心之疑危未定。其懷保鎭安之道。不可少緩。而況新經大亂。聖情震惕。善端之萌。火燃而泉達。奮發之志。雷厲而風飛。則是宜搜羅草野。廣延耆德。求以自輔。矧玆旣來之大老。豈可使聽其退歸而不之勉留也哉。雖使某不發一言。不建一策。固已隱然有儀刑百僚。矜式士林之效。況有大事則咨詢。有大疑則就問。從容於金華之筵。出入於洊雷之肆。其贊日新之德而端養蒙之術。顧豈渫渫也哉。臣等固知聖上誠禮備至。必不從其願而許其退。而抑恐殿下以其行之已發。志之難回。或疎於招來。敢以詩人縶駒之義。仰勉聖上緇衣之誠。伏願殿下深留聖意。克盡挽行之方焉。答曰因疏本而纔已敦諭矣。爾等此請。正合予意。可不留意。</text>
<title>請設書院儒疏</title>,<text>伏以臣等粗嘗奉敎於君子矣。儒生本無責。世間萬事。非所干預。惟有安生讀書乃其職也。臣等雖無似。竊嘗服膺於此。則今乃相率陳籲。豈臣等所守拙法。而第伏念好賢尙德之誠。出於秉彝。崇祀報功之議。發於至公。終不敢自阻於君父之前。冒昧仰瀆。冀聖明之垂察焉。臣等竊惟先正臣右贊成▣▣▣之在世也。殿下旣已招延而尊寵之。終始恩禮。敻絶常倫。則其人之賢。殿下不待臣等之言而必已深知之矣。臣等固不必更爲贅陳。而第臣等竊有所深服於望儼卽溫之間而沒身不敢忘者。今爲殿下誦之可乎。▣▣以大賢之後名相之孫。負特立之才。蚤歲求志。養德丘樊。德性敦厚。有以任重乎斯道。姿識明粹。有以深闡乎絶學。其立志之高也。必以古聖人自期待。其修己之篤也。必以古聖人爲準的。深探獨詣。嚴立規程。沈潛涵養。眞積力久。及其年高德卲。行全學邃。篤實光輝之美。自著於外。實有聞言誠服。覿德心醉底氣像矣。其所造詣之精深高妙則有非末學淺見之所可窺測。而以其發於言動事爲之間者見之。則雖以臣等之愚。亦竊深信其爲天德王道之學也。若其平居進學修業之工。則其於五經。若誦己言。循環熟複。老而彌篤。至若四子。尤所專心。至於三省一貫之旨。克己復禮之訓。誠有所深體而妙契者焉。常以讀一句踐一句。窮一事行一事。爲至訣要道。眞知實履。足目齊到。其用工之朴實親切有如是者。試以居敬工夫言之表裏如一。動靜無間。雖於耄耋衰頹之年。而略無倦疲之色。雖於居閑處獨之時。而不見懈弛之容。冠服危坐。竟日儼然。蓋其平生愼獨。築定根基。故不待勉强修爲而自然如此。可謂深有得於恭而安矣。夫窮經致用。經世佐王。自是儒者之本分。俗儒於此。大抵闕如。惟先正則不然。自在沖齡。博極羣書。融貫物理。凡於天地陰陽造化之妙。萬事萬物之變。古今治道因革之宜。禮樂刑政象緯曆法兵陣城械之事。無不究論而竗觀。窮源而溯末。俱臻其妙。尤於皇王大法。本朝制度。硏究參合。會通折衷。以成心上一副當經綸。眞所謂通儒全才。苟擧而措之。庶可陶冶一世。而一向卷懷。未見尊庇之休。遇我聖明篤誠招延。雖其或激殊遇。時或造朝。年紀篤老。已非從政之日。前後登對。只伸世臣分義而已。陳于王前。懇懇不已者。不越乎堯舜精一之訓。文王思齊之義。則其所蘊可知。伏想殿下亦於今日。必有天不憖遺。莫相予位之歎也。且先正平日亦有一段苦心。蓋嘗以爲誠心求道者旣難其人。而出入儒門之類。又或有各尊所師。分立門戶之弊。旣無益於講學。徒貽害於國家。故終不肯開門聚徒。自居師道。蓋其微意所在。世無識者。而惟臣等識之耳。是以京華子弟務立名字之徒。初不肯喫苦耐辛。相從於風霧之鄕。而或有鄕谷有志之士。誠心願學。則亦必與共麤糲。至誠啓告。故及門之士。猶或有窮經守拙。傳業於鄕曲之間。而讀書種子賴而不絶。則士林之追思不已。其欲院享瞻依。以寓景慕之誠者。固亦事理之所不容已也。伏況江華一府。僻在海中。不過鹽村漁戶。聚居其間。則習俗貿貿。又不須言也。朝家雖建忠烈之祀。示奬節之意。而臣等以爲節義之本。出於學問。若不表章先儒。敎以明倫之道。則其何能親上死長。得力於緩急之際乎。臣等以爲行都敎士之效。反有大於鍛戈敹甲之政。如欲作興陪京之士。俾爲觀感之地。則賜先正院宇之額。爲士子隷業之所。不宜一日緩也。噫。近世書院之弊。臣等亦慨然於心者。或以黨議。或以形勢。雖一節之士。擧皆俎豆。其流之弊。士不肯莊修其中。而反爲滋長黨論。貽弊州縣者有之。自我聖明鄭重其事。不輕允許以來。此弊視前頗減。是固當仰體聖意。將順之不暇。而至如爲先正建院。實無一分交涉於此等末弊之慮。玆敢仰瀆於宸嚴之下。伏願聖明俯循多士之懇。亟命錫以院額。以慰章甫之望。不勝幸甚。答曰。儒賢耆德。實所追惟。豈待所陳。但此等之例。末世浮文。其若尊慕。往修爾學。</text>
<title>請設書院儒疏[再疏]</title>,<text>伏以窮至性篤純行。實學也。表惇德樹風聲。實政也。迺者臣等敢擧先正之實學。仰贊聖朝之實政。只冀夬降明命。特擧盛典。及承批旨。不惟不賜允兪。乃反例之以末世浮文。臣等相顧錯愕。不勝驚慨訝菀之至。此殆殿下厭積僞之弊。而忽眞儒之功。薄浮澆之習。而失倡導之機也。臣等請得以從容申覆。以明實學之不可不表章。實政之不可不亟行。惟聖明勿以瀆擾爲罪。而留神財察焉。昔濂溪周子有言曰。誠者聖人之本。蓋誠之爲言。卽心中實理之名也。天以此實理賦於人。人得之以爲心。以此致知則爲眞知。以此力行則爲實行。以眞知爲實行則斯爲實學。惟此實學。得之者蓋寡。惟我先正臣鄭齊斗以金精玉潤之質。積臨淵履氷之工。蚤捨公車。潛心精進。卓然有契於先立乎其大者之旨。知言養氣之章。定性主靜之書。深造獨詣。有不知手舞足蹈之境。充養完粹。踐履純深。淸明剛健。輝光日新。則此殆程子所謂實理得之於心自別者也。一誠旣立。百志俱貞。天地陰陽禮樂刑政。萬事之棼萬理之賾。莫不精勘窮索。曲暢旁通。以至六典五禮。祖宗繩尺。亦皆硏究參合。會通折衷。要可以精義致用。擧而措之。先輩知德之論。咸以經世佐王之姿歸之。則蓋其天稟之高邁。實學之自得有如此者。而退然晦默。不求人知。僻處海中。疏食水飮。環堵蕭然。不蔽風雨。人有不堪其憂者。而樂亦在其中矣。惟其出處之義。自居以世臣。有事則時入。前後造朝。皆有格王之言。而至於乙卯之春。聖嗣誕降。邦命復續。則以九袠凜凜之身。拚死起來。大老之歸。國人聳觀。其向國純忠。固有以不負我殿下至誠招延。托以輔養之聖眷矣。不幸樑木遽摧。聲徽寢遠。尊庇之業。未究於當世。崇報之儀。尙闕於身後。此所以士林茹痛。輿情久鬱。必欲建院設祠。以盡景慕之誠者也。臣等意謂殿下渙發德音。特頒恩額。以卒平日禮遇之至意。而今乃一切反是何也。噫。實學不復見於世也久矣。士皆騖外。道不爲公。分門割戶。朋勢日熾。甚至於俎豆腏享之所。化而爲蠻蜀爭鬨之場。則固已識者之寒心。而惟我聖上獨運陶匀之工。洞觀積弊之源。思所以蕩革浮淫之蠹。一反淳樸之本。則末世浮文之敎。臣固知聖意有激而發也。雖然聖王所以勵世磨鈍。隨時制宜之道。固未嘗膠柱而調瑟。因噎而廢食。則其不可過憂黨習之淵藪。而反忽正學之尊奉也審矣。惟我先正不尙辨說。不立門戶。一味退藏。與世殊道。而其眞實心地。刻苦工夫。有足以臨質神鬼。俟聖百世。則眞所謂昏衢之指南。頹波之砥柱。於是而不爲之表章而褒崇之。則其何以激揚士風。扶樹國脉。昭貽燕之謨。彰垂鴻之烈哉。臣等固知先正之實學。不待建祠而益尊。而獨爲是縷縷不憚煩覆者。竊重殿下實政興行之機。因此而蹉失耳。惟我殿下嗣服以後。控名責實。授方任能。建官則求實才。綏民則務實惠。庶幾乎吏稱其職。人樂其業。而獨於崇儒重道之名。則有時乎不究其實。而一槩報罷。此特殿下徒軫靡文之末弊。而名實之政。未能推行於此等處耳。誠使今日赫然下令曰。如鄭某之實學。予所尊尙。特爲之建宇設享。以爲學者之標準云爾。則一國之士。曉然咸知聖意之所存。而皆務實修其身。達于鄕黨。以進殿下之庭。此所謂一擧而名實兩附者也。豈不休哉。豈不盛哉。臣等竊伏聞殿下於今日。特賜嶺南節死人祠額。仰惟聖意深嘉其草莽中立殣之大節。而獨許祠典於盡揮羣請之日。惟我先正實心實學。爲一世儒宗。則聖朝褒隆表顯之章。豈獨後於一箇士忠義之報。而終靳一允哉。伏願殿下快垂睿照。廓揮乾斷。亟許臣等所請。以光實學。以賁實政。不勝千萬大幸。臣等瞻文望聖。無任祈懇之至。謹昧死以聞。</text>
<title>諸臣筵奏</title>,<text>景宗元年五月。副修撰李重協啓曰。自古有爲之君。皆尊賢禮士。以成做治之效。卽今在外儒臣鄭某等。皆國家禮遇之臣也。今殿下新承大位。尤宜盡禮旌招。以補始初之政。而出入講筵。下詢爲治之方。則必有所大補益矣。若卑辭厚幣。懇惻下敎。以示求助之意。則彼皆世祿之臣。豈有不來之理。壬寅藥房提調李台佐啓曰。吏曹參判鄭某。非但學行爲世所尊。且有識慮。可以擔當事務。當此艱虞之日。雖是側陋。尙可擧而用之。況禮遇之臣乎。若別爲召致。豈不一出膺命乎云云。右出鵝谷箚記十二月入侍時又啓曰。鄭某學術高明。識慮過人。合於進用。殿下尙無別㨾敦召之擧。其在下情。不任抑鬱云云。右出鵝谷箚記癸卯二月承旨吳命恒啓曰。吏參鄭某遞差似未安。不如賜批於其疏許遞。李曰鄭某待之以遺逸。古語云緇衣好賢。遺逸之士。雖或固守東崗。必須敦召必致。此爲聖德之光輝。今因政官之苟艱。遽遞其職。有異禮待之意。務盡誠禮。克加優待。非爲一某而已。禮賢之效。必將有益於國脉云云。二月又啓曰。鄭某以山林宿德。有難進之義。若盡禮招延。則士林之聳動大矣。且東宮勤學。逈出尋常。留意於向裏工夫。大臣之以輔導東宮。必欲致某者。亦以此也。鄭以喬木故家之臣。殿下益篤誠禮。則某何敢終始牢臥。不思所以膺命之道乎。又曰方今國勢甚危。要務莫急於得人。故纔有人才別薦之請。姑未知所薦之人何如。而搜訪雖廣。如鄭者何處容易得來。如臣意則不須別薦爲也云云。右出鵝谷箚記英宗甲辰。右承旨李廷濟請對曰。嗣服之初。首招賢德。中外聽聞。莫不聳動。而昨因史官馳啓。有回還之敎。此固出於軫念儒臣之病。不欲督迫之盛意。而當初特遣入侍之左史。別爲敦召。一番馳啓。旋卽召還。或恐如何。史官處有旨。初旣書出。還爲持入。惶恐敢達矣。且批旨中有弊云云之敎。外方弊端。如是俯燭。實爲感歎。而旣以招賢爲重。則批旨中似不爲提及弊端矣。上曰初遣左史別諭則非不知召還之輕遽。而以史官馳啓見之。旣知儒臣之有病。一向敦迫。亦非待賢之禮。有弊云者。江都留守新舊交遞。廚傳有弊。故有此召還矣。承旨所達誠是。批旨當改下矣。承旨曰初下批旨持入矣。上曰還入可也。備忘記。噫。君臣之間。有懷無隱。然後誠意自可相孚也。日昨傳諭左史書啓之批。哀疚中未能覺察。而職在近密。導達請還。心深嘉尙。特賜大虎皮一令。以表予廓言路之意。噫。和顏虛受。在予一心。自警之道。焉其忽諸。丁未八月啓曰。伏見聖考冠禮時謄錄則先正臣宋浚吉爲兼贊善。李維泰爲贊善。竝皆進參。可仰聖擧矣。卽今王世子冠禮。吏參鄭某爲兼贊善。其來參未可必。朝家別諭上來似好云云。上曰鄭某向來所遭。予已洞悉。方欲別諭而未果。顧予誠淺。未望其必致。當極盡敦勉矣。右出鵝谷箚記戊申四月啓曰。臣見鄭某因言曰大監所陳之言。東宮大加警憂云。其提撕誘掖。爲效已多。宜留數月。入侍書筵。徐徐還歸似好。某答以東宮德度超常。實吾宗社無疆之休。非不欲頻侍胄筵。仰承英音。而朝暮之人。決難久淹京邸云。自上特爲勉留則或可停止矣。上曰頃日召對。至誠勉留。而將欲還歸。似有所患而然矣。當待其登筵。更爲敦勉矣。右出鵝谷箚記辛丑右議政趙泰耇啓曰。鄭某素以宿德醇學。自先朝前後陳拜。終不膺命。人皆惜之。今若別諭。必欲招致。則精誠所到。金石可透。此人豈終牢守雅志。不思報效之道乎。某年玉堂李宗白啓曰。祭酒鄭某。以禮遇之耆舊儒賢。平居甔石無儲。當此凶荒窮春。實有屢空之歎云。事當有周給之典云云。上曰非儒臣陳達。幾乎有歉於禮待儒賢之道矣。周急之典。分付本道。卽爲擧行後馳啓。戊申正月。吏判李台佐啓曰大司憲鄭某。乃三朝禮遇之臣。今年恰爲八十。尊年變品。旣有前例云云。領議政李光佐曰鄭某入吏判望已七年矣。小臣非知道之人。不知其造詣之如何。而年高德卲。爲一世之傾嚮。若陞資則實合於崇儒尙賢之道矣。上曰憲長當陞品已久。更張後入吏判望。非不欲除拜。而山林之士。不必以爵縻之。且朝家多事。或久不來。則職事有曠。故固不陞拜矣。今年已八十。不可以壽職爲名。卽令該曹變品陞資焉。右出雲谷箚記戊申四月入番達曰。兼贊成鄭某。自鄕上來。聞書筵召對之時。必欲一參云。而山林退遯之人。恐或以自請登對爲難。若於召對下令之時。遣史敦勉入參。似多啓導之益。而恐合禮遇之道云云。答曰知道。欲爲下命矣。丙辰八月十三日隱卒備忘曰。贊成以林下德重之儒賢。予之尊敬深矣。其雖篤齡。筋力不至過衰。其更便車以招。欲攄望賢之心。豈意才命御醫。逝聞遽上。冞切愴。其令該曹喪葬等需。各別題給。而柩材卽擇下送。造墓擔持軍亦令該府本道題給。祭需亦令本府題給。丙辰八月十三日大臣引見時。上曰大臣之喪。有祿捧限三年輸送之事。至於貳相之喪。亦用此例何如耶。右議政宋寅明曰鄭贊成以儒賢大老。國家素所禮遇。身歿之後。雖施格外之恩典似無妨。上曰但常時不受祿俸。及其身後而使受之。未知如何耶。宋曰生時旣不祿。身後輸送非其志也。聖敎至當矣。上曰以山林儒賢。位至貳相。國家禮遇。豈以存沒而有異哉。俄者備忘。雖有祭需題給之命。而山林淸素之家。又無其子祿俸事。當有顧恤之典。四節日祭物。令本道限三年備給可也。八月十七日召對時。侍讀官兪健基啓曰。故贊成鄭某。以禮遇之儒臣。不幸奄忽。而自上隱卒優恤之典。至矣無加。士林孰不欽仰。而第念儒賢事體自別。賜謚之節。自前有不待謚狀者。故敢此仰達矣。上曰所達是矣。雖無所達。予亦有意。儒賢事體自別。而未及下敎。當問大臣處之矣。兪曰禮葬則乃是別恩典。自下雖不敢行請。而前於儒賢之喪。有特爲禮葬之事云矣。上曰貳相事體自別。與大臣等。雖非貳相。其在尊賢之道。當爲禮葬。況已經貳相乎。予意以爲該曹當依例擧行。而隱卒備忘中有遺漏矣。況鄭贊成亦非深衣幅巾以終身之人。曾以公服肅拜入侍。則雖子孫亦必不去其公服矣。禮葬之事。特爲擧行也。附門人等以先生文集事往復書牘沈樗村與李▣▣▣▣書略曰。師門之托。只有吾輩。而遺集以先生雅志言之。不靳人知。只作箱篋中物。亦何所介介。而自後死者道理觀之。亦不敢一如先生之意者。蓋義之所在。與之推敓而無害也。吾輩執役。思效一分之力。而白下之歿。公私之痛。有不可言。此事之畢竟成就。只以此台爲望。不但其有文而已。事行之述。亦必有他人所不能知而能知之者。文字結構。想亦有妙理。必不至輕脫之慮矣。今忽若此。更無可托之處。中夜念之。不覺怛然以傷。亂藁中所在者。想兄亦幾盡過眼。容俟本家葬事後。俾使料撿。不作埋沒以失。以爲更議之地好矣。此實吾輩之責。而顧無效力之處。俯仰懷痛而已。辛酉四月又書略曰。遺集事更無可說。只當收拾於亂藁中明白可知者書出。不可知者置之。此則吾兄之責。然後從容商議取舍。以入净本之際。弟何敢不盡其心歟。此言已言于李德胤。使之一竝搜出。以送于兄所。蓋此事非兄則亦不知其頭面故耳。同年五月又書曰。鄭叔以年譜遺事寄來。要以此成行狀。而竊以爲事行所述。不免草草。此外又無可据爲說者。前此與兄商量。亦已審矣。吾輩爲先生執役。有可以致力者。曷敢有一毫他意。第其狀德之文。有不可以私意杜撰。只當考據實迹。審愼辭令。而顧其所以憑依者。乃草略如此。屢入思量。誠無以發揮盛德之萬一。其將奈何。然念箱篋中未嘗料撿。混置不成段落者甚多。弟未能一窺。而兄則略見之矣。區區所嘗勉兄者。只欲訪一靜僻處。早晩看閱。俾有頭緖之可尋。一再脫藁。亦不必一一收錄。然後容俟合席講議以定矣。行狀成就。恐不可指期速成矣。今兄適得靜僻處。前日之言。必可偕矣。癸亥李震炳與富平公書曰。先生大學說。沈友必欲使弟勘校。故敬此袖來。近已參考矣。一義而二字分書者。敢定以一字疊出。當删者亦付籤。考覽如何。又書略曰。先生理氣說。近方校覽。而玆未訖工。中庸說亦敬此奉置案上耳。</text>
<title>中庸[一]</title>,<text>天命之謂性。率性之謂道。修道之謂敎。道也者。不可須臾離也。可離非道也。是故君子。戒愼乎其所不睹。恐懼乎其所不聞。莫見乎隱。莫顯乎微。故君子。愼其獨也。 喜怒哀樂之未發謂之中。發而皆中節謂之和。中也者天下之大本也。和也者天下之達道也。 致中和。天地位焉。萬物育焉。						仲尼曰君子中庸。小人反中庸。君子之中庸也。君子而時中。小人之中庸也。小人而無忌憚也。						子曰中庸其至矣乎。民鮮能久矣。													子曰道之不行也。我知之矣。知者過之。愚者不及也。道之不明也。我知之矣。賢者過之。不肖者不及也。人莫不飮食也。鮮能知味也。子曰道其不行矣夫。												子曰舜其大知也與。舜好問而好察邇言。隱惡而揚善。執其兩端。用其中於民。其斯以爲舜乎。													子曰人皆曰予知。驅而納諸罟獲陷穽之中而莫之知避也。人皆曰予知。擇乎中庸。不能期月守也。子曰回之爲人也。擇乎中庸。得一善則拳拳服膺而弗失之矣。												子曰天下國家可均也。爵祿可辭也。白刃可蹈也。中庸不可能也。													子路問强。子曰南方之强與。北方之强與。抑而强與。寬柔以敎。不報無道。南方之强也。君子居之。衽金革。死而不厭。北方之强也。而强者居之。故君子和而不流。强哉矯。中立而不倚。强哉矯。國有道。不變塞焉。强哉矯。國無道。至死不變。强哉矯。												子曰 素隱行怪。後世有述焉。吾不爲之矣。君子遵道而行。半塗而廢。吾不能已矣。 君子依乎中庸。遯世不見知而不悔。唯聖者能之。						君子之道。費而隱。夫婦之愚。可以與知焉。及其知也。雖聖人亦有所不知焉。夫婦之不肖。可以能行焉。及其至也。雖聖人亦有所不能焉。天地之大也。人猶有所憾。 故君子語大。天下莫能載焉。語小。天下莫能破焉。詩云鳶飛戾天。魚躍于淵。言其上下察也。君子之道。造端乎夫婦。及其至也。察乎天地。						子曰道不遠人。人之爲道而遠人。不可以爲道。詩云伐柯伐柯。其則不遠。執柯以伐柯。睨而視之。猶以爲遠。故君子以人治人。改而止。忠恕違道不遠。施諸己而不願。亦勿施於人。 君子之道四。丘未能一焉。所求乎子。以事父未能也。所求乎臣。以事君未能也。所求乎弟。以事兄未能也。所求乎朋友。先施之未能也。庸德之行。庸言之謹。有所不足。不敢不勉。有餘。不敢盡。言顧行。行顧言。君子胡不慥慥爾。						君子素其位而行。不願乎其外。素富貴。行乎富貴。素貧賤。行乎貧賤。素夷狄。行乎夷狄。素患難。行乎患難。君子無入而不自得焉。 在上位。不凌下。在下位。不援上。正己而不求於人則無怨。上不怨天。下不尤人。故君子居易以俟命。小人行險而徼幸。子曰射有似乎君子。失諸正鵠。反求諸其身。						君子之道。辟如行遠必自邇。辟如登高必自卑。詩曰妻子好合。如鼓瑟琴。兄弟旣翕。和樂且耽。宜爾室家。樂爾妻孥。子曰父母其順矣乎。						子曰鬼神之爲德。其盛矣乎。視之而不見。聽之而不聞。體物而不可遺。使天下之人。齊明盛服。以承祭祀。洋洋乎如在其上。如在其左右。 詩曰神之格思。不可度思。矧可射思。夫微之顯。誠之不可揜如此夫。						子曰舜其大孝也與。德爲聖人。尊爲天子。富有四海之內。宗廟饗之。子孫保之。故大德必得其位。必得其祿。必得其名。必得其壽。故天之生物。必因其材而篤焉。故栽者培之。傾者覆之。 詩曰嘉樂君子。憲憲令德。宜民宜人。受祿于天。保佑命之。自天申之。故大德必受命。						子曰無憂者。其惟文王乎。以王季爲父。以武王爲子。父作之。子述之。武王纘大王王季文王之緖。一戎衣而有天下。身不失天下顯名。尊爲天子。富有四海之內。宗廟饗之。子孫保之。武王末受命。周公成文武之德。追王大王王季。上祀先公以天子之禮。斯禮也達乎諸侯大夫及士庶人。父爲大夫。子爲士。葬以大夫。祭以士。父爲士。子爲大夫。葬以士。祭以大夫。期之喪。達乎大夫。三年之喪。達乎天子。父母之喪。無貴賤一也。 子曰武王周公。其達孝矣乎。夫孝者。善繼人之志。善述人之事者也。春秋修其祖廟。陳其宗器。設其裳衣。薦其時食。宗廟之禮。所以序昭穆也。序爵。所以辨貴賤也。序事。所以辨賢也。旅酬下爲上。所以逮賤也。燕毛所以序齒也。踐其位。行其禮。奏其樂。敬其所尊。愛其所親。事死如事生。事亡如事存。孝之至也。郊社之禮。所以事上帝也。宗庙之禮。所以祀乎其先也。明乎郊社之禮。禘嘗之義。治國其如示諸掌乎。													哀公問政。子曰文武之政。布在方冊。其人存則其政擧。其人亡則其政息。人道敏政。地道敏樹。夫政也者。蒲盧也。 故爲政在人。取人以身。修身以道。修道以仁。仁者人也。親親爲大。義者宜也。尊賢爲大。親親之殺。尊賢之等。禮所生也。在下位。不獲乎上。民不可得以治矣。故君子。不可以不修身。思修身。不可以不事親。思事親。不可以不知人。思知人。不可以不知天。天下下之達道五。所以行之者三。君臣也父子也夫婦也昆弟也朋友之交也五者。天下之達道也。知仁勇三者。天下之達德也。所以行之者一也。或生而知之。或學而知之。或困而知之。及其知之。一也。或安而行之。或利而行之。或勉强而行之。及其成功。一也。 子曰好學近乎知。力行近乎仁。知恥近乎勇。知斯三者則知所以修身。知所以修身則知所以治人。知所以治人則知所以治天下國家矣。 凡爲天下國家有九經。曰修身也尊賢也親親也敬大臣也體羣臣也子庶民也來百工也柔遠人也懷諸侯也。修身則道立。尊賢則不惑。親親則諸父昆弟不怨。敬大臣則不眩。軆羣臣則士之報禮重。子庶民則百姓勸。來百工則財用足。柔遠人則四方歸之。懷諸侯則天下畏之。齊明盛服。非禮不動。所以修身也。去讒遠色。賤貨而貴德。所以勸賢也。尊其位重其祿同其好惡。所以勸親親也。官盛任使。所以勸大臣也。忠信重祿。所以勸士也。時使薄斂。所以勸百姓也。日省月試。旣廩稱事。所以勸百工也。送往迎來。嘉善而矜不能。所以柔遠人也。繼絶世擧廢國治亂持危。朝聘以時。厚往而薄來。所以懷諸侯也。凡爲天下國家有九經。所以行之者一也。 凡事豫則立。不豫則廢。言前定則不跲。事前定則不困。行前定則不疚。道前定則不窮。 在下位。不獲乎上。民不可得以治矣。獲乎上有道。不信乎朋友。不獲乎上矣。信乎朋友有道。不順乎親。不信乎朋友矣。順乎親有道。反諸身不誠。不順乎親矣。誠身有道。不明乎善。不誠乎身矣。誠者天之道也。誠之者人之道也。 誠者不勉而中。不思而得。從容中道。聖人也。誠之者。擇善而固執之者也。博學之。審問之。愼思之。明辨之。篤行之。有弗學。學之弗能弗措也。有弗問。問之弗知弗措也。有弗思。思之弗得弗措也。有不辨。辨之弗明弗措也。有弗行。行之不篤弗措也。人一能之。己百之。人十能之。己千之。果能此道矣。雖愚必明。雖柔必强。						自誠明謂之性。自明誠謂之敎。誠則明矣。明則誠矣。唯天下至誠。爲能盡其性。能盡其性則能盡人之性。能盡人之性則能盡物之性。能盡物之性則可以贊天地之化育。可以贊天地之化育則可以與天地參矣。													其次致曲。曲能有誠。誠則形。形則著。著則明。明則動。動則變。變則化。惟天下至誠。爲能化。至誠之道。可以前知。國家將興。必有禎祥。國家將亡。必有妖孼。見乎蓍龜。勤乎四體。禍福將至。善必先知之。不善必先知之。故至誠如神。												誠者自成也。而道自道也。誠者物之終始。不誠無物。是故君子誠之爲貴。誠者非自成己而已也。所以成物也。成己仁也。成物知也。性之德也。合外內之道也。故時措之宜也。故至誠無息。 不息則久。久則徵。徵則悠遠。悠遠則博厚。博厚則高明。博厚所以載物也。高明所以覆物也。悠久所以成物也。博厚配地。高明配天。悠久無疆。如此者。不見而章。不動而變。無爲而成。 天地之道。可一言而盡也。其爲物不貳。則其生物不測。天地之道。博也厚也高也明也悠也久也。今夫天斯昭昭之多。及其無窮也。日月星辰繫焉。萬物覆焉。今夫地一撮土之多。及其廣厚。載華嶽而不重。振河海而不洩。萬物載焉。今夫山一拳石之多。及其廣大。草木生之。禽獸居之。寶藏興焉。今夫水一勺之多。及其不測。黿鼉蛟龍魚鼈生焉。貨財殖焉。 詩云維天之命。於穆不已。蓋曰天之所以爲天也。於乎不顯。文王之德之純。蓋曰文王之所以爲文也。純亦不已。						大哉。聖人之道。洋洋乎發育萬物。峻極于天。優優大哉。禮儀三百。威儀三千。待其人而後行。故曰苟不至德。至道不疑焉。故君子尊德性而道問學。致廣大而盡精微。極高明而道中庸。溫故而知新。敦厚而崇禮。是故居上不驕。爲下不倍。國有道。其言足以興。國無道。其默足以容。詩曰旣明且哲。以保其身。其此之謂與。 子曰愚而好自用。賤而好自專。生乎今之世。反故之道。如此者烖及其身者也。非天子。不議禮不制度不考文。今天下車同軌書同文行同倫。雖有其位。苟無其德。不敢作禮樂焉。雖有其德。苟無其位。亦不敢作禮樂焉。 子曰吾說夏禮。杞不足徵也。吾學殷禮。有宋存焉。吾學周禮。今用之。吾從周。王天下有三重焉。其寡過矣乎。上焉者。雖善無徵。無徵不信。不信民不從。下焉者雖善不尊。不尊不信。不信民弗從。 故君子之道。本諸身。徵諸庶民。考諸三王而不謬。建諸天地而不悖。質諸鬼神而無疑。百世以俟聖人而不惑。質諸鬼神而無疑。知天也。百世以俟聖人而不惑。知人也。是故君子。動而世爲天下道。行而世爲天下法。言而世爲天下則。遠之則有望。近之則不厭。詩曰在彼無惡。在此無射。庶幾夙夜。以永終譽。君子未有不如此而蚤有譽於天下者也。 仲尼。祖述堯舜。憲章文武。上律天時。下襲水土。辟如天地之無不持載。無不覆幬。辟如四時之錯行。如日月之代明。萬物竝育而不相害。道幷行而不相悖。小德川流。大德敦化。此天地之所以爲大也。													惟天下至聖。爲能聰明睿知足以有臨也。寬裕溫柔足以有容也。發强剛毅足以有執也。齊莊中正足以有敬也。文理密察足以有別也。溥博淵泉。以時出之。溥博如天。淵泉如淵。見而民莫不敬。言而民莫不信。行而民莫不說。 是以聲名洋溢乎中國。施及蠻貊。舟車所至。人力所通。天之所覆。地之所載。日月所照。霜露所墜。 凡有血氣者。莫不尊親。故曰配天。唯天下至誠。爲能經綸天下之大經。立天下之大本。知天地之化育。夫焉有所倚。肫肫其仁。淵淵其淵。浩浩其天。 苟不固聰明聖知達天德者。其孰能知之。						詩曰衣錦尙絅。惡其文之著也。故君子之道。闇然而日章。小人之道。的然而日亡。君子之道。淡而不厭。簡而文。溫而理。 知遠之近。知風之自。知微之顯。可與入德矣。詩云潛雖伏矣。亦孔之昭。故君子內省不疚。無惡於志。君子之所不可及者。其唯人之所不見乎。詩云相在爾室。尙不愧于屋漏。故君子不動而敬。不言而信。 詩曰奏假無言。時靡有爭。是故君子。不賞而民勸。不怒而民威於鈇鉞。詩曰不顯維德。百辟其刑之。是故君子。篤恭而天下平。詩云予懷明德。不大聲以色。子曰聲色之於以化民末也。詩曰德輶如毛。毛猶有倫。上天之載。無聲無臭。至矣。</text>
<title>中庸[二]</title>,<text>天命之謂性。天之性也。大本者也。 率性之謂道。性之行也。達道者也。自誠明謂之性。誠者也。 修道之謂敎。自明誠謂之敎。誠之者也。下文戒愼恐惧之不貳無間者是也。 道也者。不可須臾離也。可離非道也。是故君子戒愼乎其所不覩。恐懼乎其所不聞。戒惧者工夫也。明道之爲性。故不可離於須臾也。 莫見乎隱。莫顯乎微。故君子愼其獨也。明不覩不聞之爲顯。故必戒愼於此也。誠之之無間者也。 喜怒哀樂之未發謂之 之謂。釋名辭。謂之。命名辭。 中。發而皆中節謂之和。中也者。天下之大本也。和也者。天下之達道也。致中和。天地位焉。萬物育焉。致。至之盡也。○中和者。復性體也。盡其性則知化育矣。 仲尼曰君子中庸。小人反中庸。君子之中庸也。君子而時中。小人之中庸也。小人而無忌憚也。首言仲尼。下稱子曰。明下文所稱子爲仲尼。以別于己言也。○引夫子言。君子之爲中。小人之不爲中者。釋之以爲其能不離與不能戒惧故也。 子曰中庸其至矣乎。民鮮能久矣。子曰道之不行也。我知之矣。知者過之。愚者不及也。道之不明也。我知之矣。賢者過之。不肖者不及也。人莫不飮食也。鮮能知味也。子曰道其不行矣夫。繫辭言善之爲性而言仁知。百姓之不知者卽此也。行矣而不著。習矣而不察。百姓日用而不知。所以爲不行也。○言人之不能中而道不行也。此以其生稟之殊而過不及也。 子曰舜其大知也與。舜好問而好察邇言。隱惡而揚善。執其兩端。用其中於民。其斯以爲舜乎。子曰人皆曰予知。驅而納諸罟擭陷阱之中而莫之知辟也。人皆曰予知。擇乎中庸。而不能期月守也。子曰回之爲人也。擇乎中庸。得一善則拳拳服膺而弗失之矣。兩端者。衆論之一彼一此可否不同之端也。中則其所謂善也。就其不同之間。擇焉而用中則乃揚善之事也。謂擧而措之也。○言古之能中者。明其爲知也。其能行能明者。舜顏淵是也。 子曰天下國家可均也。爵祿可辭也。白刃可蹈也。中庸不可能也。子路問强。子曰南方之强與。北方之强與。抑而强與。寬柔以敎。不報無道。南方之强也。君子居之。衽金革。死而不厭。北方之强也。而强者居之。故君子和而不流。强哉矯。中立而不倚。强哉矯。國有道。不變塞焉。强哉矯。國無道。至死不變。强哉矯。矯者理之正。此君子之庸。正中庸之不可能者。其言不流不倚不變。則是能强處而說庸也。○又言中庸之不可力能也。因引强矯之言。以明中道之非如氣稟之才也。 子曰素隱行怪。後世有述焉。吾弗爲之矣。君子遵道而行。半塗而廢。吾不能已矣。君子依乎中庸。遯世不見知而不悔。唯聖者能之。聖人之道深遠。不出乎其平常者。如索其奧深而務爲高遠則隱怪而已。聖人豈爲是哉。道本庸行。人誰不能。但不能充其體則半塗而廢而已。聖人至誠無息。自不能已。○因庸之難能而言。蓋辨其非庸。明其庸也。隱怪是過者也。此下諸章。卽因之以明其庸常焉。半廢是不及者也。此上諸章之不行不能。昏卽是也。弗爲隱怪。不能半廢。所謂中庸者。正夫子之事是已。以其謙而不居焉。 君子之道。費而隱。夫婦之愚。可以與知焉。及其至也。雖聖人亦有所不能焉。夫婦之不肖。可以能行焉。及其至也。雖聖人亦有所不能焉。天地之大也。人猶有所憾。故君子語大。天下莫能載焉。語小。天下莫能破焉。詩云鳶飛戾天。魚躍于淵。言其上下察也。君子之道。造端乎夫婦。及其至也。察乎天地。費謂賤多。隱謂蘊奧。言君子之道。易能而難盡也。蓋淺近者爲易能。而高遠者爲難致。近小則其始也。而遠大卽其極者也。然則費隱者。始終之難易大小者。始終之淺深。以其淺深。故有難易。其實一說耳。其大無外。故盡天下之廣而不能載。其小無內。故極天下之大而不能破。○承上之難能而言。道非高遠。是易而難能耳。淺易而深遠者是已。故易而難能。卽首章率性至命之意也。下文之不遠人素其位。卽其事已。 子曰道不遠人。人之爲道而遠人。不可以爲道。道卽性也。喜怒哀樂也。父子君臣愚夫愚婦所能是也。 詩云伐柯伐柯。其則不遠。執柯以伐柯。睨而視之。猶以爲遠。故君子以人治人。改而止。忠恕違道不遠。施諸己而不願。亦勿施於人。忠恕之道。實又難光。 君子之道四。丘未能一焉。所求乎子。以事父未能也。所求乎臣。以事君未能也。所求乎弟。以事兄未能也。所求乎朋友。先施之未能也。庸德之行。庸言之謹。有所不足。不敢不勉。有餘不敢盡。言顧行。行顧言。君子胡不慥慥爾。道雖難能。而實庸近耳。庸近者卽又難能。所以不可不勉也。 君子素其位而行。不願乎其外。素富貴。行乎富貴。素貧賤。行乎貧賤。素夷狄。行乎夷狄。素患難。行乎患難。君子無入而不自得焉。在上位。不陵下。在下位。不援上。正己而不求於人則無怨。上不怨天。下不尤人。故君子居易以俟命。小人行險而徼幸。子曰射有似乎君子。失諸正鵠。反求諸其身。道雖爲大。隨在而是。不在乎外。惟本諸己而已耳。○不遠人素其位二章。蓋直指其道之實而言。中庸之實事。卽此是已。 君子之道。辟如行遠必自邇。辟如登高必自卑。詩曰妻子好合。如鼓瑟琴。兄弟旣翕。和樂且耽。宜爾室家。樂爾妻孥。子曰父母其順矣乎。遠之近也。言庸之德不出卑近而爲高遠。明庸近者。卽高遠也。 子曰鬼神之爲德。其盛矣乎。視之而不見。聽之而弗聞。體物而不可遺。作體乎物。而物不得遺焉。 使天下之人。齊明盛服。以承祭祀。洋洋乎如在其上。如在其左右。詩曰神之格思。不可度思。矧可射思。夫微之顯。誠之不可揜如此夫。微之顯。微妙而盛大也。此卽誠之理也。 子曰舜其大孝也與。德爲聖人。尊爲天子。富有四海之內。宗廟饗之。子孫保之。故大德必得其位。必得其祿。必得其名。必得其壽。故天之生物。必因其材而篤焉。故栽者培之。傾者覆之。詩曰嘉樂君子。憲憲令德。宜民宜人。受祿于天。保佑命之。自天申之。故大德者必受命。庸之大也。以庸德而大德存焉。此卽庸之德也。言大德而受命則庸德之至也。堯舜之道。孝弟而已。庸德也而舜大孝則大德也。其至至於受命。下章文王大德受命。亦此意。而以其子述之。能成其受命矣。因繼述又言其孝。言孝饗以至祀天亨祖而極焉。卽皆道之功用也。 子曰無憂者。其惟文王乎。以王季爲父。以武王爲子。父作之。子述之。武王纘大王王季文王之緖。壹戎衣而有天下。身不失天下之顯名。尊爲天子。富有四海之內。宗廟饗之。子孫保之。武王末受命。周公成文武之德。追王大王王季。上祀先公以天子之禮。斯禮也達乎諸侯大夫及士庶人。父爲大夫子爲士。葬以大夫祭以士。父爲士子爲大夫。葬以士祭以大夫。期之喪達乎大夫。三年之喪達乎天子。父母之喪無貴賤一也。此言文王之大德。而至武王周公繼述之。其受命乃在武王之末。周公成其德。以追崇其上世。以推乎天下而其德成耳。因子述之意。又稱其爲孝。 子曰武王周公。其達孝矣乎。夫孝者善繼人之志。善述人之事者也。春秋修其祖廟。陳其宗器。設其裳衣。薦其時食。宗廟之禮。所以序昭穆也。序爵所以辨貴賤也。序事所以辨賢也。旅酬下爲上。所以逮賤也。燕毛所以序齒也。踐其位行其禮奏其樂。敬其所存。愛其所親。事死如事生。事亡如事存。孝之至也。郊社之禮。所以事上帝也。宗廟之禮。所以事乎其先也。明乎郊社之禮。禘嘗之義。治國其如示諸掌乎。又因祭祀一節。以襲其禮承其意。以盡孝饗者言之。又其推源報本。以至于祀天享祖。而爲至深遠矣。○右屬上篇 皆以明中與庸之義。蓋庸之道也。						哀公問政。子曰文武之政。布在方策。其人存則其政擧。其人亡則其政息。此章有言修身之道。道仁德是也。有以功夫言。三近是也。有以功效言。獲豫立是也。凡三截。○引先聖之言。以明首章修道之功。此卽中庸之學也。 人道敏政。地道敏樹。夫政也者。蒲盧也。故爲政在人。取人以身。修身以道。道者天下之達道也。下之事親也尊賢也。五典卽是已。是人之道也。修道以仁。仁者。性之德。道之體也。下之人也宜也人天知仁勇卽是已。是乃人之德也。 仁者人也。親親爲大。義者宜也。尊賢爲大。親親之殺。尊賢之等。禮所生也。在下位。不獲乎上。民不可得以治矣。故君子不可以不修身。思修身。不可以不事親。思事親。不可以不知人。思知人。不可以不知天。修身以道。故不可以不事親。修道以仁。故不可以不知人。行之者則一。又不可以不知天。仁者親親。卽堯舜之道孝弟而已者也。尊賢達道。同一理已。 天下之達道五。所以行之者三。曰君臣也父子也夫婦也昆弟也朋友之交也五者。天下之達道也。知仁勇三者。天下之達德也。所以行之者一也。知所以主此也。仁所以能此也。勇所以成此也。皆此道之所體而行者也。皆所得乎天之理也。蓋達道之所行者。卽三德也。三德之爲體者。卽是一也。是達道人也亦天也。達德是人也亦天也。所謂率性天命者也。○達道者道也。修身之道是已。達德者仁也。修道之仁是已。達德是人也。行之者一。卽天也。或生而知之。或學而知之。或困而知之。及其知之一也。或安而行之。或利而行之。或勉强而行之。及其成功一也。三知三行者。卽知者仁者勇者事也。其修道者之品。有是三等也。然其實知者亦具是三德。仁者亦具是三德。勇者亦具是三德。其體同具。闕一非德也。○知之行之。卽因上文知人知天說來。其所知所行者。卽達道是也。其所以知之行之者。是其達德者也。其體則本一而已。此節皆以修身之道言。 子曰好學近乎知。力行近乎仁。知恥近乎勇。知斯三者則知所以修身。知所以修身則知所以治人。知所以治人則知所以治天下國家矣。三近。卽解說上文困勉之功。是修道功夫也。未及乎達德而求以入德之事也。知爲此知之行之之學則能知爲修身治人之道矣。蓋於此又中上之修身以及下之九經。 凡爲天下國家有九經。曰修身也尊賢也親親也敬大臣也體羣臣也子庶民也來百工也柔遠人也懷諸侯也。修身則道立。尊賢則不惑。親親則諸父昆弟不怨。敬大臣則不眩。體羣臣則士之報禮重。子庶民則百姓勸。來百工則材用足。柔遠人則四方歸之。懷諸侯則天下畏之。齊明盛服。非禮不動。所以修身也。去讒遠色。賤貨而貴德。所以勸賢也。尊其位重其祿同其好惡。所以勸親親也。官盛任事。所以勸大臣也。忠信重祿。所以勸士也。時使薄斂。所以勸百姓也。日省月試。旣稟稱事。所以勸百工也。送往迎來。嘉善而矜不能。所以柔遠人也。繼絶世擧廢國。治亂持危。朝聘以時。厚往而薄來。所以懷諸侯也。凡爲天下國家有九經。所以行之者一也。三近者。是修道以仁之工夫也。正入德下手處也。九經者。亦修道以仁之事也。卽亦仁也人也。修身達道中事也。 凡事豫則立。不豫則廢。言前定則不跲。事前定則不困。行前定則不疚。道前定則不窮。凡事。卽四前定是也。豫立者。蓋有本之謂也。在下位。不獲乎上。民不可得以治矣。獲乎上有道。不信乎朋友。不獲乎上矣。信乎朋友有道。不順乎親。不信乎朋友矣。順乎親有道。反諸身不誠。不順乎親矣。誠身有道。不明乎善。不誠乎身矣。上之爲政取人者。以在上位者之工夫本末推言之。至此治民獲上。又以在下位者之工夫本末明之。上之達道也九經也。皆橫說條言。至此獲上誠身則是以豎說推言耳。 誠者天之道也。誠之者人之道也。誠者不勉而中。不思而得。從容中道。聖人也。誠之者。擇善而固執之者也。擇善。擇乎中庸得一善也。固執之。拳拳不失之也。皆有知也。皆有行也。皆所謂學也。 博學之。審問之。愼思之。明辨之。篤行之。有弗學。學之弗能弗措也。有弗問。問之弗知弗措也。有弗思。思之弗得弗措也。有弗辨。辨之弗明弗措也。有弗行。行之弗篤弗措也。人一能之己百之。人十能之己千之。果能此道矣。雖愚必明。雖柔必强。呂氏說均善性也。其昏明强弱善惡之不齊者才也。誠之則辨其惡而反之善矣。○五之者。卽解釋擇善固執之事也。是誠之之目也。其目有五。其實一功。學者其綱也。問思辨行。其細目也。篤行則又不失之矣。其所學之行之者。卽學此善行此善也。善者誠也。性之德也。五達道是其目也。有弗學以下。又以解釋五之之功。卽困勉之爲也。 自誠明謂之性。自明誠謂之敎。誠則明矣。明則誠矣。自誠明。由本體而功用。自明誠。由工夫而本體。明者其行處也。工夫也。安行中道是也。 唯天下至誠。爲能盡其性。能盡其性則能盡人之性。能盡人之性則能盡物之性。能盡物之性則可以贊天地之化育。可以贊天地之化育則可以與天地參矣。其次致曲。致至之也。修道者也。曲字未詳。然其曰致曲者。不過是學之義。明善而誠之。擇善而固執。凡爲困勉之功。是其事也。或釋爲委曲之功可也。易曰曲成萬物而不遺。或曰曲不是工夫。如致知致中和致廣大之類也。是理體。是亦善體之謂。敬也禮也。明乎善之善也。博於文之文也。昏可言也。或曰曲一端也。如夷惠之德偏成。非是。						曲能有誠。誠則形。形則著。著則明。明則動。動則變。變則化。唯天下至誠。爲能化。至誠之道。可以前知。國家將興。必有禎祥。國家將亡。必有妖孼。見乎蓍龜。動乎四體。禍福將至。善必先知之。不善必先知之。故至誠如神。誠至而從容中道者。性之者也。明善以誠其身者。修道者也。至誠則道盡矣。善明則身誠矣。此蓋中上章之末段天人道敎之旨。更言致曲以及功效。至誠盡性。其次致曲窮理者也。盡性者體之已極者也。窮理者功之用力者也。言誠之必明。故至誠之道。能化而如神。 誠者自成也。而道自道也。自成人所自性者。自道人所由行也。 誠者物之終始。不誠無物。是故君子誠之爲貴。誠者非自成己而已也。所以成物也。成己仁也。成物知也。性之德也。合外內之道也。故時措之宜也。故至誠無息。不息則久。久則徵。徵則悠遠。悠遠則博厚。博厚則高明。博厚所以載物也。高明所以覆物也。悠久所以成物也。博厚配地。高明配天。悠久無疆。如此者不見而章。不動而變。無爲而成。承上章盡人物之性。動變化之說。以明誠道之合內外而不貳。所謂率性之道也。誠者自成。謂己自成也。君子所以爲本也。而道自道。所以成物也。時措所以爲宜也。物之終始則誠者是也。所以成物則而道是也。內外體用。一以貫之。率性之謂也。無非性也。故一誠卽爲時措之所宜。無時而不宜。故至誠無息焉。誠者自成。成之者性也。得之爲性。誠體也。而道自道。繼之者善也。行之爲善。道用也仁也知也義也皆道也。昏實理條目也。是謂誠之德內外一者也。誠之者。不息而常久焉。則其積久而著效焉者。其勢悠長而不窮。其量博厚而無涯。其體高明而莫瑜。三者卽久之徵也。皆兼內外全體而言。下文詳之。蓋爲其軆也。能生物者也。有是體卽有是功。旣能生物則同一天耳。悠遠者高厚。而高厚卽悠久矣。○此章專言誠之體。其說性之德。曰合一曰無息。其說天地。曰不貳曰不已。皆所以言道體之一焉耳。德以合一。故無息。不息則能徵而成物。其徵者卽亦合一也。 天地之道。可一言而盡也。其爲物不貳。則其生物不測。天地之道。博也厚也高也明也悠也久也。今夫天。斯昭昭之多。及其無窮也。日月星辰繫焉。萬物覆焉。今夫地。一撮土之多。及其廣厚。載華嶽而不重。振河海而不洩。萬物載焉。今夫山。一拳石之多。及其廣大。草木生之。禽獸居之。寶藏興焉。今夫水。一勺之多。及其不測。黿鼉蛟龍魚鼈生焉。貨財殖焉。詩云維天之命。於穆不已。蓋曰天之所以爲天也。於乎不顯。文王之德之純。蓋曰文王之所以爲文也。純亦不已。天地之道。誠而已。不貳者其體也。不貳故不息。其生物之多。有莫測其所以然者。下文高明也博厚也者。其生物一貫焉。卽是也。博厚高明。擧其全體而言。卽其無窮者也。昭昭撮土。指其一處而言。卽其近小者也。及其無窮則其功用之遠大如是。猶及其至也。察乎天地者也。天地山川。其形只是昭昭撮土拳石勺水之物耳。及其體之博厚高明也。則其生物如此。夫以不過一昭昭之形。而其功用不測若是者何也。以其命之所以不已者存焉故耳。惟其爲物。全體不貳。而該括不窮。故不已耳。有貳則息矣。合內外之道。卽下文之純也。在天地則不貳也。合一故無息矣。其久徵而有高厚之體則自有載覆之用。是又體用之一貫也。天地之道。其爲物不貳。在聖人則純也不已。故卽不貳矣。其體博厚也高明也則自有履載生物之功。斯其所謂不貳也。此卽天地之德之合內外者也。故言不貳而不息卽在其中。言不息而不貳卽在其中。○天地不貳故不已。其不已者能盛大而生物焉。則其體卽一不貳而已矣。故不貳而能不已。其不已也又不貳矣。 大哉。聖人之道。洋洋乎發育萬物。峻極于天。優優大哉。禮儀三百。威儀三千。待其人而後行。故曰苟不至德。至道不凝焉。故君子尊德性而道問學。致廣大而盡精微。極高明而道中庸。溫故而知新。敦厚而崇禮。是故居上不驕。爲下不倍。國有道。其言足以興。國無道。其默足以容。詩曰旣明且哲。以保其身。其此之謂與。此一章特言聖人之大道。承上章而道自道而言。是誠之用也。時措之宜也。其曰大哉之道。卽所謂而道是也。所以爲時措者也。達道之謂也。上則以其誠言。而此則以其道言。所以著其誠之道而實說其而道者也。發育峻極者。乃道體也。其爲此發育峻極者。卽其三千三百之禮是已。大哉洋洋。其道之大也如此。千百優優。其大道之條理衆多也如此。乃其精微者也。惟至德之人能之。故曰待其人而後行。待其人而後行。所謂其人存者也。其人卽至德之人也。故曰苟不至德。至道不疑。故下文皆以本諸身制作禮樂事言之。○至德謂其人。下之尊德性以下蓋其功也。至道謂大道。上之三千三百之禮是其事也。此爲惟是人行是道也。至德者又其誠之所存。至道者又是而道者也。故下文尊德性者。卽其修德而成道之功夫。以之而敦厚以崇禮則禮盛矣。下文本諸身者。是其有其德而行是道者。是爲其人。而禮樂以之徵民。則三千三百。所以行處也。其曰本諸身則必本之於其德而行。所謂待其人而後行者。卽至德是也。故凡言禮樂三重。仲尼祖述。皆所謂其德其人是也。○尊德性以下。卽修德之功也。是至德者之事。而至道之所以成也。其敦厚而崇禮則蓋是尊德性之功用。此下缺數行。 其不驕不倍者。是爲敦厚崇禮之事也。居上居下。其禮皆以崇矣。蓋存德性者之至道處也。其在聖人至道則又爲法爲則無惡無射者矣。○德性者。致是廣大之體者。故言尊之。問學者。盡其精微之功也。故爲道也。廣大高明。其峻極之全。大哉洋洋者也。精微中庸。其三千三百之用也。優優千百處皆至道也。溫故也敦厚也則能極其精微矣。知新焉崇禮焉則所以爲廣大者其溫。故敦厚而有以尊之。致之則又其至德者也。至夫敦厚以崇其禮則又是至道。其優優禮儀峻極于天者乎。蓋其三重之所本乎。○不驕不倍一節。上以道之大者言之。故此卽以其在己者言之。是亦爲至道也。不驕不倍。是其德爲然。是明哲處也。有如此明哲之德。故灾害自無及也。有是學而明哲其德則爲上爲下。無所不當。而有足興足容之效矣。○所謂明哲保身者。以其德明身誠。故灾害自無能及者耳。此通上下兼興容而結之。所以如此者。以其有明哲之德也云爾。○所引兩子曰處。幷從爲下不倍而言。雖有聖德。不敢制禮樂。雖欲制之。亦不能信從矣。至於下文說君子之道則方是有德有位。本於德而驗於民之謂耳。孔子亦不得制禮樂。而其云祖述憲章。亦就不倍中言其德耳。						子曰愚而好自用。賤而好自專。生乎今之世。反古之道。如此者烖及其身也。非天子。不議禮。不制度。不考文。今天下車同軌。書同文。行同倫。雖有其位。苟無其德。不敢作禮樂焉。雖有其德。苟無其位。亦不敢作禮樂焉。子曰吾說夏禮。杞不足徵也。吾學殷禮。有宋存焉。吾學周禮。今用之。吾從周。王天下有三重焉。其寡過矣乎。上焉者。雖善無徵。無徵不信。不信民弗從。下焉者。雖善不尊。不尊不信。不信民弗從。上所引子曰。所以明非天子不可得議禮也。非天子以下。乃釋所引孔子之意也。蓋以非天子不得爲故耳。下又兼言非聖人亦不得矣。今天下云者。言今天下雖同軌同文。聖人不在位則不可復作其禮樂矣。其兩不敢處。並從今天下言。雖有其位。不敢改先王之禮。雖有其德。不敢擅王者之禮。下所引子曰。蓋以著王天下然後可以有三重耳。是故夫子不得爲之。而只從周而已。然則有德者之能有禮樂。其惟在於王天下乎。此兩信皆因上文謂孔子不得制禮而言。雖有其德。無其位則不能也。故下文之本諸身。所以必歸重于徵諸民者也。兩子曰兩不信。皆是上之爲。下。不倍。下之徵諸民一段中義也。○三重之道。必本之其身之德行。三重者。又必在王天下徵之民。則下文一節。正是總言王天下行三重者之道乎。 故君子之道。本諸身。徵諸庶民。考諸三王而不謬。建諸天地而不悖。質諸鬼神而無疑。百世以俟聖人而不惑。知人也。是故君子動而世爲天下道。行而世爲天下法。言而世爲天下則。遠之則有望。近之則不厭。詩曰在彼無惡。在此無射。庶幾夙夜。以永終譽。君子未有不如此而蚤有譽於天下者也。君子之道。本諸身徵諸民。至此方以通上文至道至德與有德有位制禮作樂者言。如上之尊德性以下一節。卽其本諸身處。兩子曰以下諸說。又其必徵民之意也。至道待至德而行。故必有德然後行。禮樂又非天子不議。故又有德而必有位然後乃可行禮樂。至道至君子本諸身以下。方是其人其道。仲尼維不在位徵民。然其道却如天地。○此章以禮樂大道。明誠之所以爲道者如此。而至於其行之者則又以本諸身而徵民焉。其言聖人之道尊以禮樂者。蓋於此方以道之實事言之。禮樂者。道之實事也。誠之道。卽此禮樂而已。 仲尼。祖述堯舜。憲章文武。上律天時。下襲水土。辟如天地之無不持載。無不覆幬。辟如四時之錯行。如日月之代明。萬物竝育而不相害。道竝行而不相悖。小德川流。大德敦化。此天地之所以爲大也。此聖人之德也。此正言孔子之道也。而只以德言之何也。上旣言夫子以無徵不尊。不得作禮樂也。故其道不行。只於其德見之耳。孔子雖不得徵民制禮。其道卽亦考諸三王建諸天地者耳。雖不在位行道。以其祖述憲章。律天襲地。故其道之大。却如天地。蓋於道之行而洋洋發育氣象則有別矣。○溫良恭儉。立人達人。綏來動化。君君臣臣。老安少懷。正樂述禮。一貫忠恕之業。仕止久速。用行舍藏。安土敦仁。仁山知水。金聲玉振。時中集大成之道。○三千三百優優之禮者。至道也。故其曰愚而好自用。不議禮制度者。非至德不能行至道之謂也。其曰君子本諸身王天下行三重則以至德行至道之謂也。仲尼憲章亦至道也。故全章蓋皆言至道。下之天下至聖溥博淵泉者至德也。天下至誠經綸化育者至道也。故曰苟不至德。至道不凝。 唯天下至聖。爲能聰明睿知足以有臨也。寬裕溫柔足以有容也。發强剛毅足以有執也。齊莊中正足以有敬也。文理密察足以有別也。溥博淵泉而時出之。溥博如天。淵泉如淵。見而民莫不敬。言而民莫不信。行而民莫不說。是以聲名洋溢乎中國。施及蠻貊。舟車所至。人力所通。天之所覆。地之所載。日月所照。霜露所墜。凡有血氣者。莫不尊親。故曰配天。唯天下至誠。爲能經綸天下之大經。立天下之大本。知天地之化育。夫焉有所倚。肫肫其仁。淵淵其淵。浩浩其天。苟不固聰明聖知達天德者。其孰能知之。上之誠者自成。卽其道是已。此之至聖天德。卽其人者也。至聖以德性言。自睿知溥博。以及時出。自本而末。至誠以道言。自經綸以及立本知化。自末而本。互言而合結之。溥博淵泉時出之以德言。其天其淵其仁以道言。○聖者是德之發見者也。誠者蓋是道之存主處。是其裏面本體是也。至聖德之體也。聰明以下其德之發也。至誠道之源也。經綸以下是道之用也。二章皆有小德。皆有大德。不必分也。然誠之源聖之川則亦有別云耳。知化育者。自盡其性而能盡人物則化育可贊矣。自經綸而至立大本則合乎天之化育矣。○三千三百。待其人而行。苟不至德。至道不凝。故此章極言至聖之德至誠之道。明至誠之道由於至聖之德。則是至德之能行至道者也。然其至聖之德者。其道至於配天。其體至誠之道者。又卽是至聖天德之人。則是亦互發之矣。其聰明聖知達天德者至聖也。苟不至德至道不凝。非至聖之德。孰能與此道乎。天德者。卽誠也天之道也。 詩曰衣錦尙絅。惡其文之著也。故君子之道。闇然而日章。小人之道。的然而日亡。君子之道。淡而不厭。簡而文。溫而理。知遠之近。知風之自。知微之顯。可與入德矣。尙絅。言其重內爲己之意。明其當用力於內也。知此則可入德矣。 詩云潛雖伏矣。亦孔之昭。故君子內省不疚。無惡於志。君子之所不可及者。其惟人之所不見乎。人之所不見。其內也志也微也。非謂幽獨處也。是言其心志之隱微。而又其道體之惟微無聲臭。不可見者也。 詩云相在爾室。尙不媿于屋漏。故君子不動而敬。不言而信。不媿屋漏其天德之無問而民敬信之也 詩曰奏假無言。時靡有爭。是故君子不賞而民勸。不怒而民威於鈇鉞。詩曰不顯維德。百辟其刑之。是故君子篤恭而天下平。詩云予懷明德。不大聲以色。子曰聲色之於以化民末也。詩曰德輶如毛。毛猶有倫。上天之載。無聲無臭。至矣。言聲色之爲末。而德之不在聲色也。以申上文不言無言之義。但其不爲聲色云者。猶是粗焉。故別引如毛無臭之說。直以明其至誠無爲之體焉。毛則有倫。無臭則爲至無矣。此其爲微軆之至矣。非是別有此箇德也。不大聲色。總上之不媿屋漏奏假無言處而結之。明德者蓋卽是不媿無言之德也。德輶天載。蓋因明德不大聲色而申其體也。○因上天德之說而反覆之。以發明誠之者之隱也顯也。誠者之顯也微也。蓋入德之要也。天德之體也。所引之詩。節節相承。步步推入。內而極乎工夫。外而推之功效。則不媿屋漏而百辟刑之矣。其不大聲色以下則又因而申其體焉。○此章卽前尊德性一節之事也。始以達天德之微顯。微是顯也。故明微之功。微而顯焉。故說微之效。末又狀其德之淵微之體焉。卽前章誠之者篤行之誠者天之道兩者是也。○衣錦惡其著。重內而不事外也。故微之顯而日章矣。如知此則可入天德矣。誠也故此下。皆言誠之微而顯之義。潛雖伏矣。愼其微而無媿。卽微而顯之功也。相在爾室。亦愼微之功也。以敬之無問而民敬信之。其功之愈純也。奏假無言。不言而人服。不顯維德。無爲而化之。其效之愈深也。不大聲色。言德不在於聲色。其奏假無言以此也。德輶天載。以微妙無形。指天德之體。是誠之至微也。○衣錦尙褧。言知微之顯而可與入德。故其下皆是微顯之說也。潛雖伏矣。相在爾室。微是顯也。故必誠於微。是隱微之功。卽入德之方。誠之之事也。致曲之功。奏假無言。不顯維德。微而顯焉。其效如此。此微之實。卽德之盛也。誠之效也。不大聲色。又言其顯之實微也。德輶天載。卽明天德之軆。誠之至微者也。○衣錦尙絅。言表裏之顯微也。是言德之微之著於外者也。故自潛伏孔昭。至不媿屋漏。自而故而信及奏假無言以下。言本末之顯微。是其德之及人之效也。故下及篤恭而天下平。不大聲色。所以申及人之德。而就其本末處。又說其本之體者也。如毛無臭。又專就其裏也本也。而直指其軆焉。○右屬下篇 以誠字說中庸之功。卽庸之學也。蓋皆說誠之德也。</text>
<title>中庸[三]</title>,<text>天命之謂性。率性之謂道。修道之謂敎。						天者。一元之全體。道之大原也。命。賦之也。性者。人心所稟之天。人之主體也。天之實體 率。循也。由之自然也。道者。人心本然之理。性之本體也。性之實事 修。脩之也。事之在人也。敎者。效而爲之之義。道之所復也。蓋天有一元。流行而賦與之者是命。天使之有之。故謂之命。命之在我謂性。性之爲體謂道。道之所修謂敎。敎卽道也。道卽性也。性卽天也。一天而已。其率性則性矣。聖者也。修道則敎耳。學者也。此爲一篇之綱領主目。下文皆以推明此之工夫義解而已。													道也者。不可須臾離也。可離非道也。此謂率性之道也。 是故君子。戒愼乎其所不睹。恐懼乎其所不聞。此謂修道之敎也。						道之不可離者。其率性之謂。承上而言蓋壹是其性者也。戒愼恐懼乎不覩不聞者。所以爲一於性者也。此君子所以爲修道之功者如此。						莫見乎隱。莫顯乎微。故君子愼其獨也。此道不可須臾離也。修道之解也。						如幽暗之所。微妙之物。跡雖未動。理則自在。人雖不知。己則自知。此誠之不可揜。性之不可離。而物之至見至顯。無有過於此者如此。此其道不可離之謂也。申上之說壹是其道者也。是故君子必以此爲戒而愼之。其戒愼之功。使無須臾之或間。此又申明其戒懼之功。必於其本原者如此。所以爲一於道者也。二節蓋節節推解上文。皆所以爲修道之功也。						喜怒哀樂之未發謂之中。發而皆中節謂之和。中也者天下之大本也。和也者天下之達道也。此謂率性之道也。						喜怒哀樂之未發者。性之本然。其體如此。軆之所以一也。以無所偏倚。故謂之中。發而皆中節者。性之所發。其正如此。一之所行也。以無所乖戾。故謂之和。天命之本體。故曰天下之大本。本體之所行。故曰天下之達道。此人心性情之德。天命之本體也。能盡其德而復其本體則是率性之爲也。						致中和。天地位焉。萬物育焉。此謂盡性以至於命也。													致。至之也。至盡其中和之德則是性復矣。天地之道卽立矣。萬物之性卽盡矣。是皆吾之性也。皆天命故耳。此其修道之極致率性者也。率性則至於命。壹是其命而已矣。						右首一章。一 誠之者也。子思首立言。統言性道敎三原因。以修道之事申明之。首節統言天命。二節修道。三節率性也。其下繼以孔子之言。幷以過不及而不能中庸者明之。是蓋不能修道者也。○程子曰忠信道德。上天之載無聲無臭。命于人則謂之性云云。又曰生之謂性。此理天命也。順而循之則道也云云。陽明子曰修道說云云。						仲尼曰君子中庸。小人反中庸。君子之中庸也。君子而時中。小人之中庸也。小人而無忌憚也。子曰中庸其至矣乎。民鮮能久矣。子曰道之不行也。我知之矣。知者過之。愚者不及也。道之不明也。我知之矣。賢者過之。不肖者不及。人莫不飮食也。鮮能知味也。子曰道其不行矣夫。子曰舜其大知也與。舜好問而好察邇言。隱惡而揚善。執其兩端。用其中於民。其斯以爲舜乎。子曰人皆曰予知。驅而納諸罟擭陷穽之中而莫之知辟也。人皆曰予知。擇乎中庸而不能期月守也。子曰回之爲人也。擇乎中庸。得一善則拳拳服膺而弗失之矣。						中庸至矣。民鮮久矣。惟大舜用之。顏淵守之。然舜以知之無過而道之所以行也。知德之中 顏淵以行之無過不及而道之所以明也。行德之中						子曰天下國家可均也。爵祿可辭也。白刃可蹈也。中庸不可能也。子路問强。子曰南方之强與。北方之强與。抑而强與。寬柔以敎。不報無道。南方之强也。君子居之。袵金革。死而不厭。北方之强也。而强者居之。故君子和而不流。强哉矯。中立而不倚。强哉矯。國有道。不變塞焉。强哉矯。國無道。至死不變。强哉矯。子曰索隱行怪。後世有述焉。吾弗爲之矣。君子遵道而行。半塗而廢。吾弗能已矣。君子依乎中庸。遯世不見知而不悔。唯聖者能之。						三難可能。中庸不可能。惟君子信强。聖者能之。然君子無强柔之過不及。爲居德之中行。稟質之中 聖者無高下之過不及。爲循道之中行也。道術之中						右第二章。二 因首章而言德以無過不及。明中庸之德。是性命者也。爲修道者之德。重言中庸之不行不能者。而皆斷之以聖人之中庸。○此篇以知仁勇三達德爲道之本原於此。首著明其實事。舜知也顏淵仁也子路勇也。夫子之中庸通言云。						君子之道。費而隱。						費。衆多而廣也。其小之細端。以其同有同能。故謂之費。隱。微妙而秘也。其大之至極。以其難精難盡。故謂之隱。						夫婦之愚。可以與知焉。及其至也。雖聖人亦有所不知焉。夫婦之不肖。可以能行焉。及其至也。雖聖人亦有所不能焉。天地之大也。人猶有所憾。故君子語大天下莫能載焉。語小天下莫能破焉。詩云鳶飛戾天。魚躍于淵。言上下察也。君子之道。造端乎夫婦。及其至也。察乎天地。						此以小大之費隱。言夫婦與能。小之易近也。天地擧察。大之至極也。若道則無小大而一耳。橫說						子曰道不遠人。人之爲道而遠人。不可以爲道。詩云伐柯伐柯。其則不遠。執柯以伐柯。睨而視之。猶以爲遠。故君子以人治人。改而止。忠恕達道不遠。施諸己而不願。亦勿施於人。君子之道四。丘未能一焉。所求乎子。以事父未能也。所求乎臣。以事君未能也。所求乎弟。以事兄未能也。所求乎朋友。先施之未能也。庸德之行。庸言之謹。有所不足。不敢不勉。有餘不敢盡。言顧行行顧言。君子胡不慥慥爾。						此以上下之費隱。言道不遠人。下之淺近也。聖人不能。上之至精也。若道則無小大而一耳。豎說						君子素其位而行。不願乎其外。素富貴行乎富貴。素貧賤行乎貧賤。素夷狄行乎夷秋。素患難行乎患難。君子無入而不自得焉。在上位不陵下。在下位不援上。正己而不求於人則無怨。上不怨天。下不尤人。故君子居易以俟命。小人行險以徼幸。子曰射有似乎君子。失諸正鵠。反求諸其身。													此以其所位言本末。素位其本。正己其末。言道惟所在而自得。隨所往而自正。以道無擇於窮達彼此。而皆求之於本也已。						君子之道。辟如行遠必自邇。辟如登高必自卑。詩曰妻子好合。如鼓瑟琴。兄弟旣翕。和樂且耽。宜爾室家。樂爾妻孥。子曰父母其順矣乎。						此以高卑遠邇。明費而隱。其卑近費也。其高遠隱也。言行之卑近者。所以爲高遠。其以卑近而致高遠者。以其所由者道也。此本上之素位也。						子曰鬼神之爲德。其盛矣乎。視之而不見。聽之而弗聞。體物而不可遺。使天下之人。齊明盛服。以承祭祀。洋洋乎如在其上。如在其左右。詩曰神之格思。不可度思。矧可射思。夫微之顯。誠之不可揜如此夫。						此以鬼神之微顯。明隱而費。其體之微隱也。其用之顯費也。言其體之微妙者。所以爲顯用。其以至微而爲顯用者。以其所體者誠也。此本上之上下也						子曰舜其大孝也與。德爲聖人。尊爲天子。富有四海之內。宗廟饗之。子孫保之。故大德必得其位。必得其祿。必得其名。必得其壽。故天之生物。必因其材而篤焉。故栽者培之。傾者覆之。詩曰嘉樂君子。憲憲令德。宜民宜人。受祿于天。保佑命之。自天申之。故大德必受命。						此以舜之德明費而隱。德爲聖人費也。大德受命隱也。以庸德而以爲至德。其極至於受天命。以其爲之以道也。此本上之小大也						子曰無憂者其惟文王乎。以王季爲父。以武王爲子。父作之。子述之。武王纘大王王季文王之緖。壹戎衣而有天下。身不失天下之顯名。尊爲天子。富有四海之內。宗廟饗之。子孫保之。武王末受命。周公成文武之德。追王大王王季。上祀先公以天子之禮。斯禮也達乎諸侯大夫及士庶人。父爲大夫子爲士。葬以大夫祭以士。父爲士子爲大夫。葬以士祭以大夫。期之喪達乎大夫。三年之喪達乎天子。父母之喪無貴賤一也。子曰武王周公。其達孝矣乎。夫孝者善繼人之志。善述人之事者也。春秋修其祖廟。陳其宗器。設其裳衣。薦其時食。宗廟之禮。所以序昭穆也。序爵所以辨貴賤也。序事所以辨賢也。旅酬下爲上。所以逮賤也。燕毛所以序齒也。踐其位行其禮奏其樂。敬其所尊。愛其所親。事死如事生。事亡如事存。孝之至也。郊社之禮。所以事上帝也。宗廟之禮。所以事乎其先也。明乎郊社之禮禘嘗之義。治國其如視諸掌乎。						此以文王之德明之。以其常道而以爲大道。其大至於達天下。其義與上文同。其下卽言文王之禮樂。武王周公成之。終以爲其大道也。						右第三章。六 亦原於上而說道以費而隱。言中庸之道是率性道者也。是修道之道也。○自此以上。當爲上一篇。自此以下。當爲下大節。						哀公問政。子曰文武之政。布在方策。其人存則其政擧。其人亡則其政息。人道敏政。地道敏樹。夫政也者蒲盧也。故爲政在人。取人以身。修身以道。修道以仁。仁者人也。親親爲大。義者宜也。尊賢爲大。親親之殺。尊賢之等。禮所生也。在下位。不獲乎上。民不可得以治矣。故君子不可以不修身。思修身。不可以不事親。思事親。不可以不知人。思知人。不可以不知天。天下之達道五。所以行之者三。曰君臣也父子也夫婦也昆弟也朋友之交也五者。天下之達道也。知仁勇三者。天下之達德也。所以行之者一也。或生而知之。或學而知之。或困而知之。及其知之一也。或安而行之。或利而行之。或勉强而行之。及其成功一也。						此節因修身修道而推之言道言德言一。繼以學終焉。因道而至於德。						子曰好學近乎知。力行近乎仁。知恥近乎勇。知斯三者則知所以修身。知所以修身則知所以治人。知所以治人則知所以治天下國家矣。凡爲天下國家有九經。曰修身也尊賢也親親也敬大臣也體羣臣也子庶民也來百工也柔遠人也懷諸侯也。修身則道立。尊賢則不惑。親親則諸父昆弟不怨。敬大臣則不眩。體羣臣則士之報禮重。子庶民則百姓勸。來百工則財用足。柔遠人則四方歸之。懷諸侯則天下畏之。齊明盛服。非禮不動。所以修身也。去讒遠色。賤貨而貴德。所以勸賢也。尊其位重其祿同其好惡。所以勸親親也。官盛任使。所以勸大臣也。忠信重祿。所以勸士也。時使薄斂。所以勸百姓也。日省月試。旣稟稱事。所以勸百工也。送往迎來。嘉善而矜不能。所以柔遠人也。繼絶世擧廢國。治亂持危。朝聘以時。厚往而薄來。所以懷諸侯也。凡爲天下國家有九經。所以行之者一也。						此節以在上位者。推言以至於治天下國家。如大學之下推工夫也。其下又以九經四節繼之。皆所謂道也。以德而至於道。						凡事豫則立。不豫則廢。言前定則不跲。事前定則不困。行前定則不疚。道前定則不窮。在下位。不獲乎上。民不可得而治矣。獲乎上有道。不信乎朋友。不獲乎上矣。信乎朋友有道。不順乎親。不信乎朋友矣。順乎親有道。反諸身不誠。不順乎親矣。誠身有道。不明乎善。不誠乎身矣。誠者天之道也。誠之者人之道也。誠者不勉而中。不思而得。從容中道。聖人也。誠之者。擇善而固執之者也。博學之審問之愼思之明辨之篤行之。有弗學。學之弗能弗措也。有弗問。問之弗知弗措也。有弗思。思之弗得弗措也。有弗辨。辨之弗明弗措也。有弗行。行之弗篤弗措也。人一能之己百之。人十能之己千之。果能此道矣。雖愚必明。雖柔必强。						此節以在下位者推之。以極於明善誠身。如大學之上推條理也。其下又以誠明五學申之。所謂德也。又爲其德。						右第四章。三 是修德之功。修道者也。總言道德誠三事。因以爲政之道。誠明之學。推明之中庸之工夫也。此實首章之源而爲一篇之總會也。其曰達道達德誠一率性天命者也。其道德。率性之道。其誠一。天命之性也。三近以下。修道之敎也。						自誠明。謂之性。自明誠。謂之敎。誠則明矣。明則誠矣。													子思承上章天道人道之意而立言。謂率性修道者也。						唯天下至誠。爲能盡其性。能盡其性則能盡人之性。能盡人之性則能盡物之性。能盡物之性則可以贊天地之化育。可以贊天地之化育則可以與天地參矣。						此言自誠明而性者天道也。是擧全軆而明盡者也。爲大而隱也。						其次致曲。曲能有誠。誠則形。形則著。著則明。明則動。動則變。變則化。唯天下至誠。爲能化。至誠之道。可以前知。國家將興。必有禎祥。國家將亡。必有妖孼。見乎蓍龜。動乎四軆。禍福將至。善必先知之。不善必先知之。故至誠如神。													此言自明誠而敎者人道也。是循小曲而誠之者也。爲小而費也。其曰曲能有誠者。是明之能誠。而誠之終至於化也。其曰至誠前知者。亦因致曲之有誠而言。是亦明之能誠。而誠之又必有明者也。						誠者自成也。而道自道也。誠者物之終始。不誠無物。是故君子誠之爲貴。誠者非自成己而已也。所以成物也。成己仁也。成物知也。性之德也。合外內之道也。故時措之宜也。故至誠無息。不息則久。久則徵。徵則悠遠。悠遠則博厚。博厚則高明。博厚所以載物也。高明所以覆物也。悠久所以成物也。博厚配地。高明配天。悠久無疆。如此者。不見而章。不動而變。無爲而成。天地之道。可一言而盡也。其爲物不貳。則其生物不測。天地之道。博也厚也高也明也悠也久也。今夫天斯昭昭之多。及其無窮也。日月星辰繫焉。萬物覆焉。今夫地一撮土之多。及其廣厚。載華嶽而不重。振河海而不洩。萬物載焉。今夫山一拳石之多。及其廣大。草木生之。禽獸居之。寶藏興焉。今夫水一勺之多。及其不測。黿鼉蛟龍魚鼈生焉。貨財殖焉。詩云維天之命。於穆不已。蓋曰天之所以爲天也。於乎不顯。文王之德之純。蓋曰文王之所以爲文也。純亦不已。						此言誠之爲道。而至於不息悠久兼小大也。以至誠天道終焉。又爲天道之體也。						右第五章。三 承上章誠明而言。言至誠之德。天命者也。○言盡性誠者。又言致曲誠之者。終以其至誠之道貫之。更以天地聖德明之。						大哉。聖人之道。洋洋乎發育萬物。峻極于天。優優大哉。禮儀三百。威儀三千。待其人而後行。故曰苟不至德。至道不凝焉。故君子尊德性而道問學。致廣大而盡精微。極高明而道中庸。溫故而知新。敦厚而崇禮。是故居上不驕。爲下不倍。國有道。其言足以興。國無道。其默足以容。詩曰旣明且哲。以保其身。其此之謂與。						言至道而因言至德之功。						子曰愚而好自用。賤而好自專。生乎今之世。反古之道。如此者烖及其身者也。非天子。不議禮。不制度。不考文。今天下車同軌。書同文。行同倫。雖有其位。苟無其德。不敢作禮樂焉。雖有其德。苟無其位。亦不敢作禮樂焉。子曰吾說夏禮。杞不足徵也。吾學殷禮。有宋存焉。吾學周禮。今用之。吾從周。						此以爲下者言其道。而以其從道不倍。故無烖也。蓋道之小者。						王天下有三重焉。其寡過矣乎。上焉者。雖善無徵。無徵不信。不信民不從。下焉者。雖善不尊。不尊不信。不信民弗從。故君子之道。本諸身。徵諸庶民。考諸三王而不謬。建諸天地而不悖。質諸鬼神而無疑。百世以俟聖人而不惑。質諸鬼神而無疑。知天也。百世以俟聖人而不惑。知人也。是故君子。動而世爲天下道。行而世爲天下法。言而世爲天下則。遠之則有望。近之則不厭。詩曰在彼無惡。在此無射。庶幾夙夜。以永終譽。君子未有不如此而蚤有譽於天下者也。						此以居上者言其道。而以其行道寡過。故能興。蓋道之大者。						仲尼。祖述堯舜。憲章文武。上律天時。下襲水土。辟如天地之無不持載。無不覆幬。辟如四時之錯行。如日月之代明。萬物竝育而不相害。道竝行而不相悖。小德川流。大德敦化。此天地之所以爲大也。						夫子之道。通古今備小大。全軆而盡之。所以繼大舜文武周公之統而爲大道者也。故於此特言其道。以繼聖王之統。然但不得制作而行禮樂。以盡發育之功。是以於禮樂。必曰從周憲章。而特以其道之如天地者言之云。						右第六章。四 因上章達道九經而言。以卒前說道費隱之義。言聖人之道。率性者也。○言至道。又言至德。而終以其制作之道申之。更以聖道天地明之。						唯天下至聖。爲能聰明睿知足以有臨也。寬裕溫柔足以有容也。發强剛毅足以有執也。齊莊中正足以有敬也。文理密察足以有別也。溥博淵泉而時出之。溥博如天。淵泉如淵。見而民莫不敬。言而民莫不信。行而民莫不說。是以聲名洋溢乎中國。施及蠻貊。舟車所至。人力所通。天之所覆。地之所載。日月所照。霜露所墜。凡有血氣者。莫不尊親。故曰配天。						言盡性之德。至聖能之。申結上之至誠盡性一章也。卽所謂性之德。配天地者也。小德之▣▣▣▣▣者也。其爲至聖者下章是也。						唯天下至誠。爲能經綸天下之大經。立天下之大本。知天地之化育。夫焉有所倚。肫肫其仁。淵淵其淵。浩浩其天。苟不固聰明聖知達天德者。其就能知之。						言至聖之道。至誠能之。申結上之大道一章也。卽所謂非至德不凝者也。大道之發育也。是達道者也。其至誠之德者。又下章是也。													詩曰衣錦尙絅。惡其文之著也。故君子之道。闇然而日章。小人之道。的然而日亡。君子之道。淡而不厭。簡而文。溫而理。知遠之近。知風之自。知微之顯。可與入德矣。詩云潛雖伏矣。亦孔之昭。故君子內省不疚。無惡於志。君子之所不可及者。其唯人之所不見乎。詩云相在爾室。尙不媿于屋漏。故君子不動而敬。不言而信。詩曰奏假無言。時靡有爭。是故君子。不賞而民勸。不怒而民威於鈇鉞。詩曰不顯維德。百辟其刑之。是故君子。篤恭而天下平。詩云予懷明德。不大聲以色。子曰聲色之於化民末也。詩曰德輶如毛。毛猶有倫。上天之載。無聲無臭。至矣。						此自下學誠意之事。推言以至至誠之極焉。其曰不顯天德。是至誠之爲也。此卽所謂前章之純亦不已。後章之大德敦化是也。其達道達德行之者一。爲至德者也。所以統二章而爲▣▣▣。						右第七章。三 以至聖之德。至聖之道。遆承言之。率性者也。末乃以其至誠之天終之。天命之性也。是爲首章之終也。○▣▣性者至聖者。一以其至誠者貫之。以至上天之載而極焉。所謂德也道也。歸之於至德也。</text>
<title>中庸[四]</title>,<text>天命之謂性。率性之謂道。修道之謂敎。道也者。不可須臾離也。可離非道也。是故君子。戒愼乎其所不睹。恐懼乎其所聞。莫見乎隱。莫顯乎微。故君子愼其獨也。喜怒哀樂之未發謂之中。發而皆中節謂之和。中也者。天下之大本也。和也者。天下之達道也。致中和。天地位焉萬物育焉。						右第一章。首明性道敎三節。又因修道率性而言中和極致之德。其下二節引夫子之言。以中庸明中和之德。又下四節以費隱小大遠近微至。明中庸之道。皆說道之軆也。是爲書之上篇。													仲尼曰君子中庸。小人反中庸。君子之中庸也。君子而時中。小人之反中庸也。小人而無忌憚也。						君子修之。小人悖之。以其義理之分也。引夫子之言而子思釋之。時中擇善而執之者也。君子之修之也。小人則縱欲而已。						子曰中庸其至矣乎。民鮮能久矣。						蓋以其質之有不同。下文是也。亦由世敎衰。民不興行焉。						子曰道之不行也。我知之矣。知者過之。愚者不及也。道之不明也。我知之矣。賢者過之。不肖者不及也。人莫不飮食也。鮮能知味也。子曰道其不行矣夫。													知愚賢不肖之過不及。所謂仁知之見不同也。人鮮知味者。所謂百姓之日用而不知之也。此所以爲民之鮮能也。惟不明故不行也。						子曰舜其大知也與。舜好問而好察邇言。隱惡而揚善。執其兩端。用其中於民。其斯以爲舜乎。						惟舜之大知。所以能行也。此其所謂中庸者也。						右第二節凡四章。						子曰人皆曰予知。驅而納諸罟擭陷阱之中而莫之知避也。人皆曰予知。擇乎中庸而不能期月守也。子曰回之爲人也。擇乎中庸。得一善則拳拳服膺而不失之矣。													卽上所謂戒懼愼獨中和之事是也。所謂三月不違仁者也。此卽爲中庸之學也。						子曰天下國家可均也。爵祿可辭也。白刃可蹈也。中庸不可能也。						子路問强。子曰南方之强與。北方之强與。抑而强與。寬柔以敎。不報無道。南方之强也。君子居之。袵金萆。死而不厭。北方之强也。而强者居之。故君子和而不流。强哉矯。中立而不倚。强哉矯。國有道不變塞焉。强哉矯。國無道。至死不變。强哉矯。						不流不倚而强在其中也。是以不變。此卽爲中庸之守也。						右第三節凡三章。○右兩節皆引夫子之言。以中庸而明中和之德。是皆爲言中庸之德也。						子曰素隱行怪。後世有述焉。吾不爲之矣。君子遵道而行。半塗而廢。吾不能已矣。君子依乎中庸。遯世不見知而不悔。唯聖者能之。						此其所爲中庸之道也。						君子之道。費而隱。						費其行之廣多。庸之道是已。隱其理之精微。中之軆是已。以中庸而實中也。蓋庸道常行。而中體難見。以其常行謂費。成之者性 以其難見爲隱。繼之者善 其實一至道也。其下卽說中庸費而隱小而大之事。又其下竝言近而遠庸而高之義。是皆爲君子之中庸也。						夫婦之愚。可以與知焉。及其至也。雖聖人亦有所不知焉。夫婦之不肖。可以能行焉。及其至也。雖聖人亦有所不能焉。天地之大也。人猶有所憾焉。						夫婦居室。父子兄弟。皆人之大道。而是愚夫愚婦之所知所能也。聖人不知不能。如上之舜好問。後之孔子未能之類可見。夫婦知能。其庸其費也。聖人天地。其中其隱也。天地之所憾。如烖祥咎愆之不得其平之類。						是故君子。語大天下莫能載焉。語小天下莫能破焉。詩云鳶飛戾天。魚躍于淵。言其上下察也。君子之道。造端乎夫婦。及其至也。察乎天地。						其次又以中庸之小而大言之。夫婦造端。其庸其小也。察乎天地。其至其大也。蓋如後之言天地之誠。斯昭昭一撮之多。及其至也。有高明博厚之功。聖人之道。斯三千三百之優。而其大至於洋洋峻極。君子之修德。亦曰廣大而精微。高明而中庸。如是之類。皆是此義而已。是皆爲君子之中庸者也。						右第四節凡二章。此因夫子之言索隱中廢之不可。聖人中庸之遯世。以明夫中庸之道費而隱小而大。專是一理而已。下之言遠近微至皆倣此。						子曰道不遠人。人之爲道而遠人。不可以爲道。忠恕違道不遠。施諸己而不願。亦勿施於人。詩云伐柯伐柯。其則不遠。執柯而伐柯。睨而視之。猶以爲遠。故君子以人治人。改而止。						此下又以近而遠。庸而至言。						子曰君子之道四。丘未能一焉。所求乎子。以事父未能也。所求乎臣。以事君未能也。所求乎弟。以事兄未能也。所求乎朋友。先施之未能也。庸言之信。庸行之謹。有所不足。不敢不勉。有餘不敢盡。言顧行行顧言。君子胡不慥慥爾。						道不遠人。其近其庸。聖人不能。其至其隱也。						君子素其位而行。不願乎其外。素富貴行乎富貴。素貧賤行乎貧賤。素夷狄行乎夷狄。素患難行乎患難。故君子無入而不自得焉。在上位不陵下。在下位不援上。正己而不求於人則無怨。上不怨天。下不尤人。故君子居易以俟命。小人行險以徼幸。子曰射有似乎君子。失諸正鵠。反求諸其身。						此下又以庸道之無外內上下之分橫說之。以中卽在於庸故也。以其本在於求於己。不求於外故也。						君子之道。辟如行遠必自邇。辟如登高必自卑。詩曰妻子好合。如鼓瑟琴。兄弟旣翕。和樂且耽。宜爾室家。樂爾妻帑。子曰父母其順矣乎。						至此又以庸道之上下高卑豎說焉。卽庸所以爲中也。						右第五節凡四章。皆所以明君子之中庸而備言之也。													子曰鬼神之爲德。其盛矣乎。視之而不見。聽之而不聞。軆物而不可遺。使天下之人。齊明盛服。以承祭祀。洋洋乎如在其上。如在其左右。夫微之顯。誠之不可揜如此夫。詩曰神之格思。不可度思。矧可射思。						此以鬼神之微顯。言中庸之道。軆物不遺。其庸其費也。夫微夫誠。其至其隱也。此卽所謂察乎天地者也。神之妙也。誠之著也。上下察也活潑地也 蓋至此而又終上費隱小大之義。						右第六節爲一章。此以鬼神之費隱。言是造化之中庸也。						子曰舜其大孝也與。德爲聖人。尊爲天子。富有四海之內。宗廟饗之。子孫保之。故大德必得其位。必得其祿。必得其名。必得其壽。故天之生物。必因其材而篤焉。故栽者培之。傾者覆之。詩曰嘉樂君子。憲憲令德。宜民宜人。受祿于天。保佑命之。自天申之。故大德必受命。						此言舜之大孝。以庸德而爲大也。令德宜民。其庸其小也。至於受祿受命則其至其大也。此卽所謂舜大知者其功如是也。聖人之大德也。蓋至此而又終上遠近小大之義。下章文王倣此。						子曰無憂者其惟文王乎。以王季爲父。以武王爲子。父作之子述之。武王纘大王王季文王之緖。壹戎衣而有天下。身不失天下之顯名。尊爲天子。富有四海之內。宗廟饗之。子孫保之。武王末受命。周公成文武之德。追王大王王季。上祀先公以天子之禮。斯禮也達乎諸侯大夫及士庶人。父爲大夫子爲士。葬以大夫祭以士。父爲士子爲大夫。葬以士祭以大夫。期之喪達乎大夫。三年之喪達乎天子。父母之喪無貴賤一也。子曰武王周公其達孝矣乎。夫孝者善繼人之志。善述人之事者也。春秋修其祖廟。陳其宗器。設其裳衣。薦其時食。宗廟之禮。所以序昭穆也。序爵所以辨貴賤也。序事所以辨賢也。旅酬下爲上。所以逮賤也。燕毛所以序齒也。踐其位行其禮奏其樂。敬其所尊。愛其所親。事死如事生。事亡如事存。孝之至也。郊社之禮。所以事上帝也。宗廟之禮。所以祀乎其先也。明乎郊社之禮禘嘗之義。治國其如視諸掌乎。						此言武王周公之達孝。爲庸行而極其盛大。德行繼述。其小其庸也。成德禮樂。其大其至也。此卽所以爲洋洋發育而峻極焉者也。聖人之大道也。蓋至此而又終上小大微至之義。						右第七節凡三章。此以舜文武周公德行禮樂之小。而大言以極聖人之道。是聖人之中庸也。○右四節子思引夫子之言而又發明之。以費而隱小而大近而遠微而至。明中庸之道。是皆爲言中庸之道也。以上爲書之上篇。首言性道中和修道之功。中以中庸過不及言中。而以知仁勇者之德言之。末以庸行言中而以費隱小大遠近微至。明道之體也。						哀公問政。子曰文武之政。布在方策。其人存則其政擧。其人亡則其政息。人道敏政。地道敏樹。夫政也者蒲盧也。故爲政在人。取人以身。修身以道。修道以仁。						因爲政以及取人。因取人以及修身。遂言修身以道。修道以仁。首章修道之敎字出此。蓋三言者一章之綱領。下文諸節。皆因此而反覆推言。						仁者人也。親親爲大。義者宜也。尊賢爲大。親親之殺。尊賢之等。禮所生也。在下位。不獲乎上。民不可得以治矣。						此以仁道之目。其言之橫說也。達道之大者也。又幷德性而兼言之。其不曰君臣者。就人君而言。故以尊賢之大爲言。仁者人之性也。在道爲德行。在德爲德性。此蓋兼言之也。						故君子思修身。不可以不事親。思事親。不可以不知人。思知人。不可以不知天。						此以修身之序推言之。豎說也。事親則窮乎身之達道矣。知人則盡於人之德性矣。知天則至於誠之天德矣。下文遂以五道三德一誠備列之。蓋上文以達道而言修身矣。此又以達德誠一。推原其本焉。						天下之達道五。所以行之者三。曰君臣也父子也夫婦也昆弟也朋友之交也五者。天下之達道也。知仁勇三者。天下之達德也。所以行之者一也。						此以道德一三者之序推言之。豎說也。三德者。德性之人也。一者誠之天道也。皆達道之所自出也。首章命性道三言。卽本此也。						或生而知之。或學而知之。或困而知之。及其知之一也。或安而行之。或利而行之。或勉强而行之。及其成功一也。						此以上中下三者之等分言之。是爲上下之等說也。首章之率性修道亦出此。蓋因上文知人知天。遂言其知之有此三等。而幷行而比言之。凡仁知者。分言則二事。專言則包于一者也。及其至而爲一者。以其誠之故也。													子曰好學近乎知。力行近乎仁。知恥近乎勇。						三者未及乎德而爲困勉之事。求以入德者也。勇者之功也。至此方以學者工夫詳言之。撗說也。						知斯三者則知所以修身。知所以修身則知所以治人。知所以治人則知所以治天下國家矣。						自修身而順推言之。以至天下國家。亦豎說也。此自達德而爲修者也。蓋上文言達道之修。而亦本於達德是已。						凡爲天下國家有九經。曰修身也尊賢也親親也敬大臣也體羣臣也子庶民也來百工也柔遠人也懷諸侯也。此九經之目 修身則道立。尊賢則不惑。親親則諸父昆弟不怨。敬大臣則不眩。體羣臣則士之報禮重。子庶民則百姓勸。來百工則財用足。柔遠人則四方歸之。懷諸侯則天下畏之。此九經之效 齊明盛服。非禮不動。所以修身也。去讒遠色。賤貨而貴德。所以勸賢也。尊其位重其祿。同其好惡。所以勸親親也。官盛任使。所以勸大臣也。忠信重祿。所以勸士也。時使薄斂。所以勸百姓也。送往迎來。嘉善而矜不能。所以柔遠人也。繼絶世擧廢國。治亂持危。朝聘以時。厚往而薄來。所以懷諸侯也。此九經之事						因上文治天下國家而言其道有九。橫說者也。蓋因其修身治人之序而遂言取人爲政之事。其對首章爲政之問。其說正在此也。													凡爲天下國家有九經。所以行之者一也。						九經之所以行之者一。亦曰誠而已爾。天之道也。是又九經之爲本也。總之爲一誠而已。						凡事豫則立。不豫則廢。言前定則不跲。事前定則不困。行前定則不疚。道前定則不窮。在下位不獲乎上。民不可得以治矣。獲乎上有道。不信乎朋友。不獲乎上矣。信乎朋友有道。不順乎親。不信乎朋友矣。順乎親有道。反諸身不誠。不順乎親矣。誠身有道。不明乎善。不誠乎身矣。						上文再言行之者一而不名。至是始言其一之爲誠也。而其實如此。以在下位獲上治民者。逆推言之。以至乎誠身。豎說者也。獲上信反順親。蓋達道之修也。又以誠明仁知。摠于一誠。則又本達德之功云。						誠者天之道也。誠之者人之道也。誠者不勉而中。不思而得。從容中道。聖人也。誠之者。擇善而固執之者也。						又以天道人道申言之。蓋誠以天則命性是已。以人則誠明是已。首章三言亦本此。此又爲品說等說者也 擇善而固執之。是擇乎中庸。守而不失之爲也。						博學之。審問之。愼思之。明辨之。篤行之。有弗學。學之弗能弗措也。有弗問。問之弗知弗措也。有弗思。思之弗得弗措也。有弗辨。辨之不明弗措也。有弗行。行之不篤弗措也。人一能之己十之。其次致曲。曲能有誠。誠則形。形則著。著則明。明則動。動則變。變則化。唯天下至誠爲能化。						致其一節之功也。修道而至者。如博學篤行是也。人道也。○此爲自明而誠者之次也。謂自困勉而至者也。其道如此。大學云格物致知者也。						至誠之道。可以前知。國家將興。必有禎祥。國家將亡。必有妖孼。見乎蓍龜。動乎四軆。禍福將至。善必先知之。不善必先知之。故至誠如神。						又以其道而言之。以申誠之必有明。而明之一于至誠而無二也。													右第二節凡四章。以天道人道言誠。蓋率性修道之旨也。誠之學也。						誠者自成也。而道自道也。誠者物之終始。不誠無物。是故君子誠之爲貴。						此卽所謂天命之性率性之道。故曰誠者物之終始。						誠者非自成己而已也。所以成物也。成己仁也。成物知也。性之德也。合外內之道也。故時措之宜也。故至誠無息。不息則久。久則徵。徵則悠遠。悠遠則博厚。博厚則高明。博厚所以載物也。高明所以覆物也。悠久所以成物也。博厚配地。高明配天。悠久無彊。如此者。不見而章。不動而變。無爲而成。													人十能之己千之。果能此道矣。雖愚必明。雖柔必强。						自此以下。以好學之事。終言誠之者之爲困勉。其功如此。卽三近之事也。求以入德者也。達德之修也。以條目橫說者也。蓋哀公之所當用功者。正在於此。故以此詳說而終言之。學問知也。篤行仁也。百千之則勇也。蓋以明擇善而固執之者。其所謂擇之守之。其功當如是已。所以終三近之說也。						右一節分爲二章。專記夫子之言。明修道率性。而以達道達德言之。次又擧本末天人而備言之。摠以一誠盡之。皆工夫之要旨也。其下卽皆以誠言之。○自此以下。蓋爲書之下篇。是篇者專以誠言。中庸言修道。而又以德與道備言焉。蓋其用功處正在此也。是爲中庸之學也。						自誠明謂之性。自明誠謂之敎。誠則明矣。明則誠矣。						德誠而用無不明。所性之謂也。明善以修其道。爲誠之學也。誠則自有明矣。明則必以誠矣。						唯天下至誠。爲能盡其性。能盡其性則能盡人之性。能盡人之性則能盡物之性。能盡物之性則可以贊天地之化育。可以贊天地之化育則可以與天地參矣。						盡其全體之性也。率性之道也。致中和是也。天道也。○自明而誠者。其道亦如此。旣已明矣則無不誠矣。一如是也。如顏思明道。													成己性也。成物道也。軆用之謂也。故曰性之德也。合內外之道也。時措之宜也。至誠無息。故維天之命。於穆不已。文王之德之純。純亦不已。後章說溥博淵泉蓋謂此也。						天地之道。可一言而盡也。其爲物不貳。則其生物不測。天地之道。博也厚也高也明也悠也久也。						誠則一。一故無息。貳則僞焉。僞則息矣。是故時措之宜也。至誠無息。於此發明誠之道如此。以極于天地。天地之道。誠而而已矣。下文維天之詩是也。其爲道。一而無貳。貳則息矣。發此以明夫惟一之爲本而以至其大也。所以有下文盛大之軆。生物之功。是其不貳故也。至此復指天地之所以盛大者言之。以起下文。						今夫天斯昭昭之多。及其無窮也。日月星辰繫焉。萬物覆焉。今夫地一撮土之多。及其廣厚。載華嶽而不重。振河海而不洩。萬物載焉。今夫山一拳石之多。及其廣大。草木生之。禽獸居之。寶藏興焉。今夫水一勺之多。及其不測。黿鼉蛟龍魚鼈生焉。貨財殖焉。						言四者皆以其形則小也。以其功則大焉。其所由小而至大者。以其由有本也。下文是也。						詩云維天之命。於穆不已。蓋曰天之所以爲天也。於乎不顯。文王之德之純。蓋曰文王之所以爲文也。純亦不已。													是蓋曰誠者自成是也。及乎而道自道則維時之措已。卽至誠爲無息矣。						右第三節爲一章。以軆用本末。言至誠之德也。						大哉。聖人之道。洋洋乎發育萬物。峻極于天。優優大哉。禮儀三百。威儀三千。待其人而後行。						此以聖人之爲道。言聖人之道。其事亦因小而至大。以其本有德也。						故曰苟不至德。至道不凝焉。						下文指謂修德而凝道者。其說詳焉。						故君子。尊德性而道問學。致廣大而書精微。極高明而道中庸。溫故而知新。敦厚而崇禮。是故居上不驕。爲下不倍。國有道其言足以興。國無道其默足以容。詩曰旣明且哲。以保其身。其此之謂與。						尊德性其本。道問學其道。是爲其功也。明善爲誠身之道也。故必言而反覆明之。下四節八目。同一其旨而推盡言之云。						子曰愚而好自用。賤而好自專。生乎今之世。反古之道。如此者烖及其身者也。非天子。不議禮不制度不考文。今天下車同軌書同文行同倫。雖有其位。苟無其德。不敢作禮樂焉。雖有其德。苟無其位。亦不敢作禮樂焉。子曰吾說夏禮。祀不足徵也。吾學殷禮。有宋存焉。吾學周禮。今用之。吾從周。													此以在下位而言。乃以從周結之。						王天下有三重焉。其寡過矣乎。非天子。不議禮不制度不考文。今天下車同軌書同文行同倫。						此以王天下者言。故以車書明其時。						上焉者。雖善無徵。無徵不信。不信民弗從。下焉者。雖善不尊。不尊不信。不信民弗從。						上焉下焉。皆當以位言之。雖善其禮樂。而德無徵信。民不從之。則是謂有三重。而不得爲寡過者矣。						故君子之道。本諸身。徵諸庶民。考諸三王而不謬。建諸天地而不悖。質諸鬼神而無疑。百世以俟聖人而不惑。質諸鬼神而無疑。知天也。百世以俟聖人而不惑。知人也。是故君子動而世爲天下道。行而世爲天下法。言而世爲天下則。遠之則有望。近之則不厭。詩曰在彼無惡。在此無射。庶幾夙夜。以永終譽。君子未有不如此而早有譽於天下者也。						右第四節凡三章。以道德禮樂。言大道誠之道。						仲尼祖述堯舜。憲章文武。上律天時。下襲水土。辟如天地之無不持載。無不覆幬。辟如四時之錯行。如日月之代明。萬物竝育而不相害。竝行而不相悖。小德川流。大德敦化。此天地之所以爲大也。						祖述如舜大知大德。憲章如上篇喪祭禮樂。上律如高明悠久。下襲如溥博淵泉之類也。小德以下。是指其天地之爲道而言也。						右第五節爲一章。此章言夫子之至道。以承前問政一章修道言誠之學。以終下末節至聖至誠之結焉。○按此一篇自哀公問政以下。蓋言夫子之學。以承上舜文武周公之事。而其下凡言至誠之德至聖之道。皆所以明夫子之道也。						唯天下至聖。爲能聰明睿知足以有臨也。寬裕溫柔足以有容也。發强剛毅足以有執也。齊莊中正足以有敬也。文理密察足以有別也。													聰明睿知其性也。下四者又其德也。						溥博淵泉。以時出之。溥博如天。淵泉如淵。見而民莫不敬。言而民莫不信。行而民莫不說。						溥博其本。淵泉其用。有是德性而乃能以時出之。是所謂至誠也。爲時措而無息是也。						是以聲名洋溢乎中國。施及蠻貊。舟車所至。人力所通。天之所覆。地之所載。日月所照。霜露所墜。凡有血氣者。莫不尊親。故曰配天。						此言至誠之德。以至聖而能之者也。蓋兼小德大德而總言之。													唯天下至誠。爲能經綸天下之大經。立天下之大本。知天地之化育。夫焉有所倚。肫肫其仁。淵淵其淵。浩浩其天。						大經者。五品之常典。大本者。天命之全體。化育者。天地之神化。皆無所待而至焉者。卽淵而已矣。卽天而已矣。						苟不固聰明聖知達天德者。其孰能知之。						天德者。誠者之謂也。下文之推說是也。故程子言天德王道而謂其要在愼獨。說此章者也。○此言至聖之道。以至誠而能之。蓋二章相發而互言之也。						詩曰衣錦尙絅。惡其文之著也。故君子之道。闇然而日章。小人之道。的然而日亡。君子之道。淡而不厭。簡而文。溫而理。知遠之近。知風之自。知微之顯。可與入德矣。詩曰潛雖伏矣。亦孔之昭。故君子內省不疚。無惡於志。君子之所不可及者。其惟人之所不見乎。						此引詩言修己之實。是爲知微顯之道。而入天德之功也。○兩引詩爲愼獨之事。敬愼之惟微也。						詩曰相在爾室。尙不媿于屋漏。故君子不動而敬。不言而信。詩曰奏假無言。時靡有爭。是故君子不賞而民勸。不怒而民威於鈇鉞。						又兩引詩。是敬愼之著。天德之效也。						詩曰不顯維德。百辟其刑之。是故君子篤恭而天下平。													自然深穆之德。無所容爲。其體至微已矣。而百辟無不刑之。天理惟微之體蓋如是也。不過曰純篤其恭敬而已。而其效至於天下平爾。						詩云予懷明德。不大聲以色。子曰聲色之於以化民末也。詩云德輶如毛。毛猶有倫。上天之載。無聲無臭。至矣。						不大則猶是有聲與色而爲末者也。如毛則猶是有其倫也而可捉擬也。至曰無聲無臭則是乃爲至微之體至靜之實而爲無爲之極也。誠之至微而謂不顯之德者。其指卽如此。惟此說乃可言此而爲至也云。						右第六節。凡三章。其二章復以德與道竝言而互明之。末乃復以至誠天德終焉。以上爲書之下篇。上言修道率性誠明之功。中言誠明之學。至誠之德。大哉之道。末言夫子之大道。而以至誠之德至聖之道互結焉。</text>
<title>中庸[五]</title>,<text>仲尼曰君子中庸。中者無過不及而平常之道。人心天命本然之德所用也。惟君子率性而能之。小人徇欲則反之。						君子之中庸也。君子之中庸者。以其君子之德。無不中節。所以其道能隨時而爲中。小人之反中庸者。以其有小人之欲而無其性道。所以肆欲妄行而無所忌憚矣。所謂苟不至德。至道不凝也。所謂人能弘道。非道弘人者此也。						民鮮能久矣。過者非道。不及者非道。惟中庸之德。由於性道。故爲至矣。是固性所同得。人皆可能。但世道之衰。聖學不明。氣拘物蔽。民失其性。故其鮮久矣。下文是也。此下蓋就上君子中庸一句而言之。						知者過之。愚者不及。知者用知。愚者昏蔽。是不明者也。由不明故不行矣。賢者作爲。不肖者放廢。是不誠者也。由不誠故不明矣。其理一也。下文舜大知。是其自誠明而道行者也。顏淵之善。是其自明誠而道明者也。所以爲中。蓋所以申此者也。 性不得離而人不之察。由之而不知。習矣而不察。日用而不知者也。又爲不明而道不行者也。易夫子言道之善性。仁者謂之仁。知者謂之知。百姓日用而不知。君子之道。所以鮮也。此其說也。但彼以見道言。此以行道言。						舜其大知也。大知者。以其知之廣大。不自用而取諸人也。邇言者。淺近之言。猶必察焉則無遺善矣。於其言之未善者。隱而不宣。其善者則播而不匿。又皆與人爲善矣。其衆論之中。必循其好惡可否之兩端。而會於其道之至善者用之於民。是則所謂中也。蓋其道心之流行。光明洞徹於人心之理。無所意必而自無所遮隔。通天下之志而無間。合天下之善而爲一。無所容乎私好小知。而有以盡夫廣大高明則舜之所以爲舜。其以此也。是謂誠之有明者也而道行矣。						擇乎中庸。擇乎中庸者。是惟精於道心之中也。卽上文用中之理。而蓋未能於惟一之謂也。						得一善。善則得其道心之至善者。其奉持着之心胸而不失者。所謂允執其中。卽三月不違者是也。是則其明而能守者也而道明矣。						及其至也。聖人不能。聖人所不知不能。如帝堯難知人。周公有不合。堯舜病博施。文王望道如未見之類。人所憾於天地。如水火崗淵之不能得中。寒暑災祥之不得其常是也。皆以其精微之極處言。						鳶飛戾天。魚躍于淵。化育流行。於穆充盈。上下昭著。其發見者如此。此道之所以爲至。而天下莫能載者也。其道則洋洋發育。其德則純亦不已。皆吾之性道也。故程子曰此一節子思喫緊爲人處。與必有事焉勿正之意。同一活潑潑地。其義可謂發明盡矣。謝氏曰此亦明道體。非指鳶魚而言。知勿忘勿助長則知此。知此則知夫子與點之意。又曰從此解悟。便可入堯舜氣象。又曰此如所謂魚川泳而鳥雲飛。上下自然各得其所也。						造端乎夫婦。造端者。始端於庸行之微細也。察乎天地則以至於命者也。以結上文也。						素其位而行。素本地也。言君子常本其地之所處而安行。無慕乎其外之心也。素富貴行富貴。此爲素其位而行也。其無入而不得。以其道無彼此。所事者道而已。在上位不陵下。此言隨位而自正。其無往而可怨。以其所求在己而已。居易俟命。此申素位也。													射有似乎君子。引夫子之言而明之。此申正己也。二節言素位而不願乎外。正己而不求於人。皆以道之在本而不在末。在己而不在外也。						郊社之禮。禘嘗之義。其上祖天帝。下統萬邦。尊事統攝。上下相承。如大宗之統一諸宗秩序昭穆。其仁孝足以備一體之大。其誠敬足以極本原之功。此所以於天下國家。易於視掌而已。						自誠明。德無不實而其善無不用者。聖人之率性者也。天道也。德有未實。而▣▣▣▣▣▣德者賢人之修道者也。人道也。誠本是明者也。誠則無不明矣。明所以爲誠也。明則斯爲誠矣。													能盡其性云云。盡其性者。以其德無不實。能率性而無人爲之間。故其天命之全體大用。充盡而無不致極矣。其所以擧人物之性而能盡之者。皆所以爲盡其性也已。蓋吾性之用。不外於斯人。盡吾之性則斯盡人之性矣。人道之行。不外於庶物。盡人之性則又盡物之性矣。○贊猶助也云云。蓋自誠而明者其事如此。						其次致曲。其次卽自明誠而誠之者之功是也。致至之也。曲者委曲之細微也。其全體之分。卽性之條理也。致其性條理之精。▣▣▣▣▣▣▣▣▣也。所謂窮理以盡性。格物以致知者也。▣▣▣▣▣▣▣是也。○形者積中而發外云云。故孟子說之曰至誠而不動者未之有也。蓋條理之善。卽其全體之誠。故能致其條理則能有其誠。形見著明。而其變動之功。自不能已。積於能化則其至誠與聖人一也。又▣▣▣▣▣▣▣▣便盡性至命是也。一曰曲。謂曲▣▣直養。而言致其委曲之功夫。是謂戒懼而愼獨。明善而誠身也。						至誠前知。言至誠之道。其理昭著。凡禎祥妖孼蓍龜四軆。皆以實而不可揜。此所謂可以前知也。是故其禍福之善與不善。誠者見之。皆無不知之。如夫子所言不逆不億而先覺者也。實理之誠中而形外。其可見必如此。此君子之所以不可以不誠者也。													自成自道。誠者物之終始。此以誠者自成言而擧全體矣。誠者所以成物。此以而道自道言而合內外也。						天地之道。博也厚也高也明也悠也久也。言天地之▣▣▣▣▣▣▣▣▣如此者。以其誠之不貳也。下文卽其義。						今夫天斯昭昭之多。蓋昭昭撮土。其小之費者也。無窮廣厚。其大之隱者也。以其昭昭撮土之物。而能有無窮不測之盛者。以其誠之不貳者爲之也。下文所結於穆不已者是也。						詩云維天之命。引詩以明▣▣▣▣▣▣▣▣聖人之德結之。以終上之誠明至誠焉。程子曰云云。						洋洋發育。此言道之大軆。極於無外。隱者也。三千三百。此言道之小分。入於無間。費者也。						尊德性而道問學。尊其德性則存誠而爲問學之本體也。所以爲道之本。由於問學則明善而爲德性之功夫也。所以爲道之用。首言入德之功如此。是爲修德而凝道之實法也。其下又推盡其詳。其盡精微。所以致廣大也。其道中庸。所以極高明也。知新▣▣▣▣▣▣▣▣▣▣厚也。其首尾皆一事。明盡其功夫之細。以▣▣▣▣▣▣▣所以明善而爲誠身者也。德性問學之功。其詳如此。所以修是德而凝是道故也。故其爲道者。無治亂上下而不自得。如下文之所證。						愚而好自用。孔子之言。子思引之。以發上文其默之義。													王天下有三重。三重謂議禮制度考文。寡過。謂無烖及之患。						上焉者下焉者。上焉而有位者。雖善於古禮。杞宋無徵。下焉而有德者。雖善於爲禮。如孔子其位不尊。民皆不信從。此所以爲惟有德而王天下者有三重焉。則民信從而爲寡過之道耳。						君子之道。本諸身。君子之道。謂行三重之道。本諸身者。行三重而有本也。徵諸庶民。驗其所信從也。是皆兼有德有位之事而言之也。王天下者之所爲也。						仲尼祖述堯舜 缺。						小德大德 缺。													苟不固聰明聖知。上言五德溥博淵泉而時出之。是其道待其人而行者也。此言聰明聖知達天德者。是謂苟不至德至道不凝者也。兩節之說。同歸於謂至道非至德不凝之義也。而然其至德又非道不盡之意亦在其中云。						不顯惟德。上至誠無息。言不貳之一。不已之純。此不顯惟德。言不顯之隱。無爲之微。蓋此兩言而已。</text>
<title>中庸[六]</title>,<text>道也不可離。此謂率性修道之敎也。莫見莫顯。此謂道不可須臾離也。修道之謂也。						未發之中。此謂天命之性。中節之和。此謂率性之道。致中和。此謂至誠盡性以至於命。						右第一章。首明道之首末終始。統爲一篇之綱。至下哀公問政。又言功夫之首末。以爲條目之詳。則其率性修道之實事。總以二章爲體要云。其愼獨以上。中庸之道也。中篇之中庸費隱。卽明此節之義。大學之謂至善者 中和以下。中和之德也。下篇之誠明道德者。蓋終此節之義。大學之謂明德													仲尼曰君子中庸。中庸至矣。此謂聖人合德。君子修之。小人悖之。百姓日用而不知也。						道之不行也。我知之矣。道其不行矣。此謂不能修道者。民之鮮能也。						子曰舜大知也。此謂知之無過不及而道之所以行也。知之中 人皆曰予知。此謂知過不及而道之不行。謂民之鮮能也。						子曰回之爲人。此謂行之無過不及而道之所以明也。行之中 中庸不可能。此謂行過不及而道之不明。謂民之鮮能也。						子路問强。此謂能修道者。此謂君子之中庸也。德之中						子曰素隱行怪。此謂能修道者。此謂君子之中庸也。道之中													右第二章。言中庸卽明天命率性修道之義。						君子之道費而隱。君子之道。指謂隱道也。以至下鬼神大德之說皆同。						鳶飛魚躍。此謂聖人知不能悉。此謂大莫能載。以隱之知者也。○全軆用亦如之。大也小亦在中。知也行亦在中。爲道德亦在中。 夫婦造端。細而與知也。鳶魚兩察。大而不可知也。言其體之隱者。自與知之細。至鳶魚之察。有充滿而不可窮之盛焉。此謂君子之道費而隱也。幷細大兩端。以喩其隱。以隱之細大。言下文素位鬼神二節。卽終此細大之意。卽下篇所謂廣大精微也。如大學之言國家者。						四未能焉。此謂聖人所不能。此謂小莫能破。隱之行者也。○妙用軆亦如之。小也大亦在中。行也知亦有之。爲德道亦有之。 道不遠人者。夫婦能行。丘未能一者。聖人所不能。言其體之隱者。自不遠人之淺至聖人不能。有極至而不已之妙也。此謂君子之道。費而隱也。竝淺深二端。以喩其隱。以隱之淺深。言下文行遠舜文二節。卽終此淺深之意。卽下篇所謂高明中庸也。如大學之言止於善。						素其位而行。素常也 此謂造端夫婦者。夫婦與知 言其隱者實在於素位。不在外求而可無不得。此謂君子之道費而隱也。言其位之常者。以喩隱之在於其常。及其至而不知。極其至而不能。亦皆在中矣。						行遠自邇。此謂道不遠人者。夫婦能行 言其隱者實在於近卑。不在高遠而自至高遠。此謂君子之道費而隱也。言其行之近者。以喩隱之在於其近。						洋洋在上。此謂鳶魚之所以著察者。隱之道也 言造化之弗見弗聞至隱而極其盛著。此謂君子之道費而隱也。指其理之隱者。復明隱之爲其盛著。全軆無窮。知者道理。						大德受祿受命。此謂天子之所謂至德者。隱之德也 言聖人之憲憲令德 憲憲。發微自然之意。不思不勉。從容中道者也。 惟微而極其廣大。中庸發明微顯之理。故如不顯。亦作幽深之意。春秋傳假樂亦與此同。 此謂君子之道費而隱也。指其德之隱者。復明隱之爲其廣大。下節竝同。妙用不息行者德業						郊社禘嘗。此謂君子之道費而隱同上節。此無言德者。通乎上之大德必受命也。上明其德。此廣其業。互取之也。													右第三章。言費而隱。卽明天命率性道不可離之義。						哀公章解						仁者人也。義者禮所生。是仁義禮三者。以親親尊賢等殺三事言。皆所謂道也達道者也。						知人知天。以修道之仁言則事親之仁。爲修道之綱。而其尊賢人也。禮等天也。以達道言則達道者爲其綱。其達德人也。誠一天也。天命之性也。皆不可以不知也。						達道達德。本注達道者云云 卽其所謂仁者義者禮者之道也。書所謂五典云云 能爲其入道之功。其德有三。知所以明此。仁所以體此。勇所以斷此。皆爲此達道者也。於前章舜顏淵賢知過不及處。其體槩可見也。蓋其知則知之者。仁則行之者。勇則强之者。人所同能也。知者知之事。仁者仁之事。勇者義之事。人所同得也。皆性之德也。以功用言故曰勇。本注一者誠而已矣云云。						三知之三行之。此以其人之成德者言。其知之者之所知。行之者之所行。皆達道也。所以知之者知也。行之者仁也。知之成功。勇在其中。以三者之德則固各有其體。然孟子曰知譬則巧也。聖譬則力也。則其功亦非二事。以其人品之上下。其成功之次第。又有是三等。是爲達德之人也。生知安行者。知仁勇之上品也。學知利行者。知仁勇之中品也。困知勉行者。知仁勇之下品也。其知仁勇者之等。各又有是三品。爲九目云 而皆以成德言之。故爲其至一也。本注蓋人性氣稟云云。呂氏云云。 或以三等爲分知仁勇三德非是。三等者是品也。非所以爲德也。又以是爲知者仁者勇者之次亦非是。彼三者又各稱其質之名。非上下之品也。						右上節蓋自修身之道。仁義禮三事以下。申言其爲達道者也。蓋五道者以道言。性之所行也。三德者以德言。人之所性也。一者以誠言。天之道也。性之命也。三品者以其人言。成德之人也。才之稟也。下文三近則又以其功言。入德之功也。功夫困勉之事云。													子又曰三近。此又以功夫之入德者言。未及乎成德而求以入德者。困知勉行者之事也。此以其功夫言。而其功夫亦有是三近。蓋三者人之德也。雖在功夫困勉之中。其理亦莫不各有所近也。無功夫本體。無人品上下而一焉者也。以其未至於達德。故以近言之。呂氏曰云云 三近者蓋下文博學篤行千百之者之事也。其爲困知勉行者之功。其說始起於此。至推說其綱領節目之詳則終於章末。究言而悉備云。						誠者誠之者。其曰不思不勉生知安行者也。知仁之上品 擇善固執而五之者。學知利行者也。知仁之中品 五之之千百者。困勉之事也。知仁之下品 其功亦上三品之等也。三品之中亦必具其三德之體焉。而卒於其誠之者。困勉之事尤詳云。						右下節上節。蓋以其言修身之道。因其仁道天人之理。備列五道三德。以至其德之三品困勉而終焉。故有以其事言。以其道言。以其德言。以其人言。至此節則又專以其功言。蓋終因哀公之質固也。專言困勉功夫。正爲哀公之所當用力者言之。始也以三近言修身之功。而推及乎天下國家。中也又以在下而治民事上。反以推及乎誠身。以說明善之功。則又爲三近之意也。至其末之五之千百者則正是詳言其爲誠之之事。困勉之功者也。所謂三近者。至此始復備疏其目。詳著義釋。究極其實而反覆焉。其功夫用力之詳。正在於此。是所謂困勉功夫。中庸之學者也。其九經以在上之政言。豫立以下。以在下之人言。以道言曰修身。以德言曰誠身。首末一焉者也。</text>
<title>中庸兩截圖</title>,<text>首章性道敎						中庸兩截圖首章性道教學中和君子中庸知之中行之中德之中道之中道費而隱大小道上下道遠近道微顯道大法大道哀公問道德誠學誠明誠明至誠誠者誠之者至誠之道聖人大道至道至德制作聖人																										末章不顯天德						末章不顯天德至誠之□也大德之□也天下至聖盡性小德也達德也天下至誠大道大道也達道也中和中也庸也費也隱也道用一也純也隱也微也德體道天人性道教誠明道德誠知行學言</text>
<title>中庸雜解</title>,<text>天道一元。全體無極。至誠於穆。是生萬物。以其陰陽流行。各有稟付。故曰命。其所稟而生者。各得其賦而正焉則謂之性矣。而惟人之生。其全體至善。爲能盡乎天地人物者者也。全其性之所體。循而由之則謂之道。是性之也。誠者也。明其道之所存。修而復之則謂之敎。是明者也。誠之者也。其戒懼以下。修道之事也。中和以下。率性之爲也。致到之之盡也。致中和則其性之盡而道之至也。蓋天地萬物。本吾一體。吾之性盡而天地之性得矣。吾之道至而萬物之道遂矣。性命雖一。崇卑有殊。則天地實有因此而安其位矣。性氣雖同。偏全有異。則萬物必有得此而遂其生矣。是乃聖人盡性之事。而修道之極功有如此。						率性之道。誠者之謂。性之事也。修道之敎。誠之者之謂。敎之事也。道不可離。承上之末。釋修道之實。卽誠之之功也。莫見莫顯愼其獨。誠之所以不離也。中和大本達道者。率性之事也。卽謂性之者之體也。能率性則至於命矣。						費而隱。此子思子承上文夫子中庸之語。詳言道之費而隱。小而大。以明率性之意。其旨蓋言道有此費隱二端。二者均是道已。其語大語小以下。又以小而大言。道有此小大二體。以明其小也大也。同一理者也。夫婦所能費也。聖人不能隱也。費隱以庸至粗精言。造端夫婦小也。察乎天地大也。小大以一節全體言。						道不遠人。此以費隱。言其庸而至者也。蓋以其不遠人而爲道言之。道不外乎人身。而其至則聖人不能。是謂費而隱。此則費而至於隱者也。						素其位而行。此以本末。言本之不出其末也。蓋以其不外位而爲道言之。爲道不出其位。而在於各正其身。則是末之皆可以爲本也。						行遠自邇。登高自卑。此以始終。言始之所以爲終也。蓋言以卑近爲高遠。高遠之終。實在卑近。比前言費且隱。指又加親切。此前三章。主費隱而言道無精粗也。其隱則蓋至極致。而其費者有至有不至也。此後四章。主小大而言。蓋道無大小也。如天地聖人之大。皆其至者也。						鬼神之爲德。此以至微而盛言天地之大也。卽上之察乎天地者也。其顯微皆極致也。						舜其大孝也。此以庸常而大言聖人之大也。卽上之聖人及其至也。其庸大皆極致也。						費其常有而易得也。隱其極至而難窮也。與知能行小大隱顯四者是也。下章諸節明之。						費所用之廣。隱所體之微。事物之細大淺深皆所用也。性命之全體妙用皆所體也。所用者著而易見。所謂不可離者。所體者微而難識。所謂不可能者。道之所用者費。亦愚夫愚婦所能知能行。然其所體之惟微者。非能體之者。莫能徹也。故極其體之至則其體之博。雖聖人亦有所不能盡者。雖天地亦然。其覆載生成之知不能全。寒暑災祥之能不得純。皆不免焉。此其所以至其大有莫能勝焉。而其小有莫能破焉。惟其體之至者乃如是也。						中庸一篇之所推明。只是費隱微顯之指耳。故其功夫明誠則又不過所謂博文約禮者。而是所謂功夫本體而已。						費而隱。卽下文微顯之說之指也。費者文之著也。博之所在也。隱者禮之微也。約之所存也。是皆理之實也。夫婦之能行。費之淺也。聖人天地之不能。隱之妙也。語大廣大也。隱之全者而大者。語小細小也。費之細者而小者。造端乎夫婦。費之小者。察乎天地。隱之大者。○夫婦所能之其淺其小。爲淺近而費隱。是道之費處。聖人天地之其高其大。爲高遠而隱微。是道之隱處。此皆以理言也。德性之廣大高明。指其軆之隱約者也。文禮之問學精微。指其用之費博者也。亦皆以理言者。						誠身有道。明乎善。誠者主體。是約之所存也。明者功夫夫。是博之所爲也。其擇善而固執之者。卽所謂明善之功。而博學審問愼思明辨篤行之者。皆所謂博文。而無非爲明之之功者也。						苟不至德。至道不凝。德者實體。謂其人道者功用。是大哉者也。謂禮儀也						其下君子以下一節。卽夫子博文約禮之義。而前章費而隱之事是也。故其德性廣大高明溫故敦厚者。是其本體也。隱之所在而約之謂也。高妙之所在 問學精微中庸知新崇禮者。是功夫也。費之所在而博之事也。卑近之所在						費隱二字。初無成訓。而章句作爲一章立指。以下諸章盡以爲其釋。第前乎十數章。未見起處。後乎十餘章未有着落。終無明義之著出。聖賢立言。未有此例。不如舊注平易明白可從。						誠者自成一章。卽上文天命率性之指。特以是就誠明終始而言。故以誠道二字。言其成己成物爾。章句以分心理分體用雖甚精密。却恐非子思本指。						中庸二章。首曰仲尼。其以下諸章所引皆夫子說。而子思亦孔子。故不可泛稱孔子。乃首言仲尼以別之。以明其下所稱子曰。皆是夫子也。						造端夫婦而察乎天地。道不遠人而聖人未能。不外素位而體物洋洋。自邇自卑而大德憲憲。其爲大細淺深之意一也。弗見弗聞而洋洋在上。憲憲令德而受祿受命。其爲微顯隱大之體一也。夫子之道。忠恕而已矣。而實爲一貫之誠。堯舜之道。孝弟而已矣。而實爲憲憲之德。又堯舜孔子之德。其揆一也。						鬼神章弗見弗問而體物不可遺。此卽莫見莫顯之體者。其理可見於此。大學曰人之視己如見其肺肝然。此謂誠於中形於外。卽同此義也。						誠者自成。而道自道也。誠有以實理言。有以實心言。以實理則誠者物之所以自成。道者理之所以爲用。以應誠者物之終始之解 以實心則誠者心之所自爲本。道者人之所當自行。以應不誠無物之解 誠主物理而釋。道主人道而釋。各就其字義之相屬也。						達道其庸也。達德其中也。達道庸而中者。達德中而庸者。一誠其體也。中之體也。他餘皆可倣此推之。中其隱也。誠其微也。						王天下三重。上焉而有位者。雖善於議禮制度考文。而古禮無徵而不信民弗從矣。下焉而有德者。雖善於議禮制度考文。又其位不尊而不信民弗從矣。皆所謂過者也。此所以惟有位有德。王天下行三重者。爲本於身。徵於古。而旣可徵信於民。爲寡過之道者此也。無烖及之患也。						君子之道本諸身。君子謂有位而有德者。指上王天下有三重者言也。其道卽爲三重之道也。本諸身。有其德也。徵諸庶民。驗其所信從也。考三王。如考之杞宋之制不差也。建謂立之以相準也。立之天地而道不違也。鬼神者神明。蓋本諸身。其有位而有德則有其本於身也。徵諸民。其有德而有位則可徵信於民也。皆爲其三重之本也。三王徵諸古也。天地合諸道也。盡三重之道也。鬼神驗之天也。俟聖契之人也。極三重之驗也。皆所以爲申上文者也。													三德以其理之目爲橫說。三品以其人之等爲豎說。三德之人。蓋又有是三品。三品之中。又無不各具有是三德。二者經緯。通之爲九目。						仁義達道達德一誠九經等橫說。修身以取人以治天下國家豎說。又以功夫爲豎說。又以條目爲橫說。						博學篤行等橫說。明善以誠身豎說。又功夫又條目。						及其至也。如下之三千三百而洋洋發育。昭昭之多而及其無窮者也。蓋小德大德。昭昭而無窮者。天地之分殊大體也。三千三百發育萬物者。聖人之分殊大體也。夫婦所與鳶魚莫察者。中庸之分殊大體也。極其小大而如此者。惟其體之隱者爲是也。						君子之道四。如上之莫不飮食而民鮮。吾弗能已矣者也。如下之誠者成己而至誠無息者也。載物覆物而於穆不已者。天地之淺近極至者。成己成物而至誠無息者。聖人之淺近極至者。道不遠人而聖人未能者。中庸之淺近極至者。至其淺深之如此者。惟其道之隱者如是也。						篇章第次一						第一首章首言性道敎。而因以修道之事。明之誠之者也。						第二君子中庸言修道之敎。是中庸之德也。因首章而言。						第三費隱。言率性之道。是中庸之道也。又推上文而發。													右上篇						第四哀公問。總言道與德。而因以修德之功申之。修道者也。上章因道而至於德。下章以德而兼言道。						第五自誠明。言至誠之德。爲修道者也。承上章誠明而言。						第六大哉聖道。言至聖之道。爲率性者也。承於上達道九經而言。以卒上費隱之道焉。						第七惟天下至聖至誠。末以至誠天德至聖大道二者互言。推以至於天德之徵而終焉。						篇章第次二						首章													右第一						中和大本達道。						仲尼曰君子中庸。						子曰中庸其至矣民鮮。						因中和之德。言中庸之道。又言中庸之德。中和之德。以聖人言。大本達道也。中庸之道。以君子言。中者與反者也。中庸之德。以民鮮言。謂其至而鮮能者也。遂於下文明之。○天德之中。爲德固至矣。而亦人之所能也。但以稟氣之不純。敎道之不明不作。民不能興耳。故不能之。如下文三言是也。注說						子曰道之不明不行。過之不及。													人莫不飮食。子曰道其不行。						子曰舜大知。						惟舜能之○惡因過不及。而有善則是中矣。時中是也。隱藏也。揚布之於民也。大公之通天下也。兩端指過不及。用中者是擇乎善而時中。非苟中也。時中則是大中矣。舜之爲舜。此其爲大者。是其精一執中故也。其斯以爲。如言惟此而已。甚言其爲本領之義也。						子曰人皆曰予知。						子曰回之爲人擇中庸。						惟顏守之。													子曰中庸不可能。						子路問强。						君子强之。						右第二。以能者不能者之德。明人之德性。推上文天命之性也。知仁勇三者。其所以行之者一中也。是中庸之德。						子曰素隱行怪。妄索聖人之所不知所不能。務求深隱之理。好爲奇異之行。						遵道而行。知行夫婦所知所能。而不能至於中庸。						依乎中庸。依中爲費而遯世爲隱。所以費而隱。						子曰君子之道。費而隱。						君子之道。造端乎夫婦。鳶飛魚躍。													言君子之費而隱。以言天地之大。因費而隱。以及小而大。						子曰道不遠人。						子曰君子道四。未能一。						言道之不遠。以言聖人之至精。因邇而遠。以及粗而精。						君子素其位而行。						行遠自邇。登高自卑。						言道之隨位而行。皆是內也。是外之在內而末則是本也。末之爲本。外之是內。是橫說也。因外之內末之本。以及卑而爲高。是上達在下學。卑而高下而上。是豎說也。						子曰鬼神之爲德。													言鬼神之費而隱。以申上天地之小而大。其變人事而言鬼神。就是活潑潑地言之者。所謂與必有事焉。同一指者也。						子曰舜其大孝。						子曰無憂文王。						子曰武王周公達孝。						言大聖之道大。以申上邇而遠卑而高。其由君子而言聖道。是亦爲活潑潑地者也。同上節。						右第三。此以其所能所不能之爲道言之。是上文率性之道也。其君子聖人天地所爲之道。皆此一中者也。是中庸之道也。													哀公問政。						子曰好學力行知恥。						自誠明自明誠。						惟天下至誠盡其性。						其次致曲。						至誠之道。可以前知。						右第四。此擧夫子道德誠一宗旨之敎。遂以誠明之學。申上文修道之敎。其誠明之天人。一誠是已。是中庸之學也。至此方言其學之實事。自此以下。又變中言誠。以人事言之於學也。													誠者自成。						故至誠無息。						此以下又改性道而言誠道。皆就誠而言之。主於人而言之。故謂之誠也。○誠之德。變中庸言誠。卽誠之德。						大哉聖人之道。						子曰愚而自用自專。						子曰王天下三重。						誠之道。						仲尼祖述憲章。						惟天下至誠聰明睿知。													惟天下至聖。大經大本。						詩云衣錦尙絅。						不顯惟德。無聲無臭。						並道德。此合誠之德誠之道而摠結之於誠之學。至於誠之天。○上兩節至於穆。其文王之德至矣。大哉聖人。其王者三重之道盡矣。自此以下。卽以仲尼言之。專主指說夫子之道。以明其德其道。與上之文王三重而聖人同一至誠至聖也。故與上文兩節。並立爲綱。參爲三節。而又申言其至誠至聖者以互明之。末乃總結之於天德焉。與上兩節通爲三章也。						右第五。此復以天命率性。申上之性道。而以愼獨下學而上達。因以至申修道率性之體。						篇章第次三						首一章子思推本先聖所傳之義以立言。其下引夫子之言君子小人。以明其中與不中。又下十四章。雜引先聖之言而反覆申論之。以贊其盛。民之鮮能。道之不行。舜大知顏淵知四章。言人之能庸者不能庸者也。○不可能也。君子矯强。聖者依庸三章。以庸道難以力能言之。以明其中庸與非中庸之義。○皆贊道之盛也。 而明其體。費而隱以下五章所說君子之道。正是所謂中庸之道者也。○舜文二章。其庸德之大者也。○此直指其事。皆狀道之體者也。 皆卽首章率性中體之謂也。蓋多孔子之言。						哀公問政一章。專引先聖之言爲訓。以明首章修道之功。修身之道。誠之之學。 而詳其學之方焉者也。其下又自爲之說。及覆誠明道敎之實。自此以下又四章。亦皆子思之言。發明誠之爲體。誠者自誠一章。明誠之體用合一。而以其天道之不貳明之。蓋聖人之誠一。天地之不已也。 道之爲功。大哉聖人一章。明道之爲用。而禮樂三重仲尼祖述。卽是道之謂也。末亦以天道結之。 而終以聖人至誠天德微顯之妙而止焉。至聖一章。明至聖之爲體。至誠之道也。○末一章八詩曰。節節推入。以發明誠學之爲功。隱而爲體微也。是入德之事。天德之軆也。 皆所以指說庸道誠德之本體。而明其學之之方也。無非首章修道不離大本達道之說也。</text>
<title>大學序引</title>,<text>天命至善二解之作何爲也。夫六經之文。昭如日星。知者見之。自無不洞如。無事於注爲。故有訓詁而無注說尙矣。朱子以物理爲解。則不得不作注。此古經所以變也。朱解旣以離之。則又不得不改爲之說。此今注所以更也。其所改者。蓋切要不得已之說也。如他文義解說之當者。無以加矣。幷因於舊云。噫。無變則無事。有變則有復。此不得已也。知此則知我之罪矣夫。</text>
<title>大學[一]</title>,<text>大學之道。在明明德。在親民。在止於至善。知止而后有定。定而后能靜。靜而后能安。安而后能慮。慮而后能得。物有本末。事有終始。知所先後。則近道矣。 古之欲明明德於天下者。先治其國。欲治其國者。先齊其家。欲齊其家者。先脩其身。欲脩其身者。先正其心。欲正其心者。先誠其意。欲誠其意者。先致其知。致知在格物。物格而后知至。知至而后意誠。意誠而后心正。心正而后身脩。身脩而后家齊。家齊而后國治。國治而后天下平。自天子以至於庶人。壹是皆以脩身爲本。其本亂而末治者否矣。其所厚者薄。以其所薄者厚。未之有也。 此謂知本。此謂知之至也。													所謂誠其意者。毋自欺也。如惡惡臭。如好好色。此之謂自謙。故君子必愼其獨也。小人閒居。爲不善。無所不至。見君子而后。厭然揜其不善。而著其善。人之視己。如見其肺肝然。則何益矣。此謂誠於中。形於外。故君子必愼其獨也。曾子曰十目所視。十手所指。其嚴乎。 富潤屋。德潤身。心廣體胖。故君子必誠其意。詩云瞻彼淇澳。菉竹猗猗。有斐君子。如切如磋。如琢如磨。瑟兮僩兮。赫兮喧兮。有斐君子。終不可諠兮。如切如磋者。道學也。如琢如磨者。自修也。瑟兮僩兮者。恂慄也。赫兮喧兮者。威儀也。 有斐君子終不可諠兮者。道盛德至善。民之不能忘也。詩云於戱。前王不忘。君子賢其賢而親其親。小人樂其樂而利其利。此以沒世不忘也。													康誥曰克明德。大甲曰顧諟天之明命。帝典曰克明峻德。皆自明也。湯之盤銘曰。苟日新。日日新。又日新。康誥曰。作新民。詩曰周雖舊邦。其命維新。是故君子。無所不用其極。													詩云邦畿千里。維民所止。詩云緡蠻黃鳥。止于丘隅。子曰於止。知其所止。可以人而不如鳥乎。詩云穆穆文王。於緝煕敬止。爲人君。止於仁。爲人臣。止於敬。爲人子。止於孝。爲人父。止於慈。與國人交。止於信。子曰聽訟吾猶人也。必也使無訟乎。無情者不得盡其辭。大畏民志。此謂知本。												所謂修身在正其心者。身有所忿懥則不得其正。有所恐懼則不得其正。有所好樂則不得其正。有所憂患則不得其正。心不在焉。視而不見。聽而不聞。食而不知其味。此謂修身在正其心。						所謂齊其家在修其身者。人之其所親愛而辟焉。之其所賤惡而辟焉。之其所畏敬而辟焉。之其所哀矜而辟焉。之其所敖惰而辟焉。故好而知其惡。惡而知其美者。天下鮮矣。故諺有之。曰人莫知其子之惡。莫知其苗之碩。 此謂身不修。不可以齊其家。						所謂治國必先齊其家者。其家不可敎。而能敎人者無之。故君子不出家而成敎於國。孝者所以事君也。弟者所以事長也。慈者所以事衆也。康誥曰如保赤子。心誠求之。雖不中不遠矣。未有學養子而后嫁者也。													一家仁。一國興仁。一家讓。一國興讓。一人貪戾。一國作亂。其機如此。此謂一言僨事。一人定國。堯舜帥天下以仁而民從之。桀紂帥天下以暴而民從之。其所令。反其所好。而民不從。是故君子。有諸己而後求諸人。無諸己而後非諸人。所藏乎身不恕。而能喩諸人者未之有也。故治國在齊其家。詩云桃之夭夭。其葉蓁蓁。之子于歸。宜其家人。宜其家人而后可以敎國人。詩云宜兄宜弟。宜兄宜弟而后可以敎國人。詩云其儀不忒。正是四國。其爲父子兄弟足法而后民法之也。此謂治國在齊其家。												所謂平天下在治其國者。上老老而民興孝。上長長而民興弟。上恤孤而民不倍。是以君子。有絜矩之道也。所惡於上。毋以使下。所惡於下。毋以事上。所惡於前。毋以先後。所惡於後。毋以從前。所惡於右。毋以交於左。所惡於左。毋以交於右。此之謂絜矩之道。						詩云樂只君子。民之父母。民之所好好之。民之所惡惡之。此之謂民之父母。詩云節彼南山。維石巖巖。赫赫師尹。民具爾瞻。有國者不可以不愼。辟則爲天下僇矣。詩云殷之未喪師。克配上帝。儀監于殷。峻命不易。道得衆則得國。失衆則失國。是故君子先愼乎德。有德此有人。有人此有土。有土此有財。有財此有用。德者本也。財者末也。外本內末。爭民施奪。 是故財聚則民散。財散則民聚。是故言悖而出者。亦悖而入。貨悖而入者。亦悖而出。康誥曰惟命不于常。道善則得之。不善則失之矣。													楚書曰楚國無以爲寶。惟善以爲寶。舅犯曰亡人無以爲寶。仁親以爲寶。秦誓曰若有一个臣。斷斷兮無他技。其心休休焉。其如有容焉。人之有技。若己有之。人之彥聖。其心好之。不啻若自其口出。寔能容之。以能保我子孫黎民。尙亦有利哉。人之有技。媢疾以惡之。人之彥聖。而違之。俾不通。寔不能容。以不能保我子孫黎民。亦曰殆哉。唯仁人。放流之。逬諸四夷。不與同中國。此謂唯仁人。爲能愛人。能惡人。見賢而不能擧。擧而不能先。命也。見不善而不能退。退而不能遠。過也。 好人之所惡。惡人之所好。是謂拂人之性。菑必逮夫身。是故君子有大道。必忠信以得之。驕泰以失之。																			生財有大道。生之者衆。食之者寡。爲之者疾。用之者舒。則財恒足矣。仁者以財發身。不仁者以身發財。未有上好仁而下不好義者也。未有好義。其事不終者也。孟獻子曰畜馬乘。不察於雞豚。伐氷之家。不畜牛羊。百乘之家。不畜聚斂之臣。與其有聚斂之臣。寧有盜臣。此謂國不以利爲利。以義爲利。長國家而務財用者。必自小人矣。彼不善之小人之使爲國家。菑害幷至。雖有善者。亦無如之何矣。此謂國不以利爲利。以義爲利也。</text>
<title>大學[二]</title>,<text>大學之道。在明明德。在親民。在止於至善。明德其本。親民其末。至善則其體也。是明之親之之所止也。親從本字。 知至而后有定。定而後能靜。靜而后能安。安而后能慮。慮而后能得。知至其始。能得其終。此終始之先後也。 物有本末。事有終始。知所先後。則近道矣。本末卽一物。終始卽一事也。 古之欲明明德於天下者。先治其國。欲治其國者。先齊其家。欲齊其家者。先修其身。欲修其身者。先正其心。欲正其心者。先誠其意。欲誠其意者。先致其知。致知在格物。物格而后知至。知至而后意誠。意誠而后心正。心正而后身修。身修而后家齊。家齊而后國治。國治而后天下平。言先者明德親民之功夫也。而后者至善能得之本體也。此則又本末之先後也。○明明德於天下。明其明德。必在於親民。以明其明德。則凡齊家治平。無非所以明德而修身也。故治國而平天下。卽所以爲明其明德于天下也。天下國家身心。總是一修身也。誠正修齊治平。無非所謂格物者也。要之明其明德之功。又只是一格物者耳。致知在格物。致至也。知者心之本體。卽至善之發也。格正也。物者事也。卽意所在之事也。致其本體之知者。其實在於其所事之正焉。而其至也不過盡其物之實爾。故必卽其意之所在之物而正之。蓋身之主爲心。心之發爲意。知者意之軆。物者意之用也。致者至也。其致也至之盡也。格者正也。其格也極其正也。 自天子以至於庶人。壹是皆以修身爲本。其本亂而末治者否矣。其所厚者薄。以其所薄者厚。未之有也。此謂知本。此謂知之至也。明明德之功。以身爲本而末在其中矣。其本卽身。所厚謂家。厚薄是其身遠近先後之序之所在也。原明德之本體。自有如此者也。本者明德也。知者卽至善是也。修其身至于天下平。則心體盡而卽其知至矣。所謂物格知至者也。而爲知止極功矣。自至善知止。至知之至也。是爲首一章致知之旨。首尾全體也。●知止能得者。謂至善之本體。格致誠正修齊治平者。是至善之功夫。上言至善而曰物有本末。事有終始。知所先後。謂其近道。此之功夫。至於天下平。則是爲知本。是得其終。爲其道之至者也。此兩結句。正是上文本末終始至善之說之結落處也。上下關鎖。貫徹渾全。無一隙可間。 所謂誠其意者。毋自欺也。如惡惡臭。如好好色。此之謂自謙。故君子必愼其獨也。小人閒居爲不善。無所不至。見君子而后厭然揜其不善而著其善。人之視己如見其肺肝然則何益矣。此謂誠於中形於外。故君子必愼其獨也。曾子曰十目所視。十手所指。其嚴乎。富潤屋。德潤身。心廣體胖。故君子必誠其意。如惡惡臭如好好色者誠也。誠之本體。如是自慊則是其知至矣。故承上之知之至也。知之至也者。其全體也。此之自慊者。其本體也。此一節。言誠意而兼格致之功。蓋誠意之功。卽致知是已。故誠意之中。已格致在焉。○自謙以上。釋誠意之義。愼獨卽其下手用功處也。誠意功夫。只是一愼獨。愼獨卽是毋自欺而自謙之功。毋自欺而自謙則便是誠矣。無二義也。通判王公之說也。						詩云瞻彼淇澳。菉竹猗猗。有斐君子。如切如磋。如琢如磨。瑟兮僩兮。赫兮喧兮。有斐君子。終不可諠兮。如切如磋者道學也。如琢如磨者自修也。瑟兮僩兮者恂慄也。赫兮喧兮者威儀也。有斐君子終不可諠兮者。道盛德至善。民之不能忘也。詩云於戱前王不忘。君子賢其賢而親其親。小人樂其樂而利其利。此以沒世不忘也。德明而民親也。明明德之功。卽誠意是也。意誠則爲止至善矣。 康誥曰克明德。大甲曰顧諟天之明命。帝典曰克明峻德。皆自明也。湯之盤銘曰苟日新。日日新。又日新。康誥曰作新民。詩曰周雖舊邦。其命維新。是故君子無所不用其極。其自明也。必日新而必作民新命。乃爲其德之全體極功也。故必無所不盡其極爾。是之謂峻德。此正言其明德而親民之實。 詩云邦畿千里。維民所止。詩云緡蠻黃鳥。止于丘隅。子曰於止知其所止。可以人而不如鳥乎。詩云穆穆文王。於緝煕敬止。爲人君止於仁。爲人臣止於敬。爲人子止於孝。爲人父止於慈。與國人交止於信。其止之在仁敬孝慈信。仁敬孝慈信者。此心之至善也。此正言其止至善之實。其爲目不過明德而已。親民而已。 子曰聽訟吾猶人也。必也使無訟乎。無情者不得盡其辭。大畏民志。此謂知本。本者卽明德親民。不事乎末而必本於修身。明德之至善而民心服也。故此謂知其本焉。蓋釋上止於信一義。以實前章知本之事。 所謂修身在正其心者。身有所忿懥則不得其正。有所恐惧則不得其正。有所好樂則不得其正。有所憂患則不得其正。心不在焉。視而不見。聽而不聞。食而不知其味。此謂修身在正其心。心不正則身不修矣。故此章言正心而修身亦在焉。其兼連兩節。下章亦放此。身 一作心 有所著則心軆不能廓然而不得其正。是謂心之天理不存也。理不在焉則視聽無主而不能自知。此可以見其身之不得以修者也。○心之正而身得修矣。身之中而家可齊矣。心其正也。身其修也。而家則以齊言耳。其家國以敎言。而天下者以平言。 所謂齊其家在修其身者。人之其所親愛而辟焉。之其所賤惡而辟焉。之其所畏敬而辟焉。之其所哀敬而辟焉。之其所敖惰而辟焉。故好而知其惡。惡而知其美者。天下鮮矣。故諺有之曰人莫知其子之惡。莫知其苗之碩。此謂身不修。不可以齊其家。身不以正。故家不可齊矣。心身二章。皆以一說兼二義。國天下章。皆兩節各並言之。○承上文意。常人之心旣不得正。則於其所在常偏辟而不中。是爲身之不修也。於其所辟則必蔽而不明焉。是蔽而不明焉。卽物之所不得其平。而家之所以不齊者也。 所謂治國必先齊其家者。其家不可敎。而能敎人者無之。故君子不出家而成敎於國。孝者所以事君也。弟者所以事長也。慈者所以事衆也。康誥曰如保赤子。心誠求之。雖不中不遠矣。未有學養子而后嫁者也。上言其道。是以家而爲國之實事。下言其敎。卽由家興國之功效。故其首段不出家而成敎則是包兩節而爲義。孝弟慈三言者。卽其道之不出家成敎者也。其事若康誥一節卽是也。興仁以下。是其化由家而敎國處。其義於桃夭以下可見矣。○首條一節。卽總下兩節言之。蓋是家國天下。同一我之明德。故其道不外於家。敎之於國者。卽其行之於家者。此其道之一也。康誥曰若保赤子。此仁體也。下章卽謂之上恤孤云。事君事長使衆者。無他道耳。惟其一孝弟慈之本體而已。故以不待學而中。未有學養子結之。以終其不出家而成敎之意也。○章分二節。此章專以孝弟慈一事言。而亦有其政其敎二說。政是其事之實。敎是人興之效。 以此道事君事長使衆於其國者其政也。惟康誥一節是也。爲此孝弟慈於其家而國人效之者是其敎也。若桃夭以下是也。然必其身有孝弟慈於家而后可以移於國而爲事君事長恤孤不倍之事。亦可以喩於人而爲興仁興讓興弟之敎。其實本於一事耳。然此節康誥之言使衆。專以說其仁政。下章之言恤孤。不以興而以不倍。亦以主於其政也。蓋所以理於其國者。實惟在於民政。故於其慈者使衆一事則必以其政爲言云。然其下亦言一國興仁。是亦兼敎也。○康誥一節。此釋使衆之道。明其本體如此也。康誥謂保之如其赤子。其誠心愛之。當如是也。如此則其使衆之仁。卽同一慈幼之本體而已矣。心誠求之以下。正言慈幼之體。所以明使衆者其仁如是。則其軆亦猶是。自無不是道矣。若言其事君事長者。亦惟其一孺慕之愛。敬兄之衷者。又可知耳。 一家仁。一國興仁。一家讓。一國興讓。一人貪戾。一國作亂。其機如此。此謂一言僨事。一人定國。堯舜帥天下以仁而民從之。桀紂帥天下以暴而民從之。其所令。反其所好而民不從。是故君子有諸己而後求諸人。無諸己而後非諸人。所藏乎身不恕。而能喩諸人者未之有也。故治國在齊其家。詩云桃之夭夭。其葉蓁蓁。之子于歸。宜其家人。宜其家人而后可以敎國人。詩云宜兄宜弟。宜兄宜弟而后可以敎國人。詩云其儀不忒。寔是四國。其爲父子兄弟足法而后民法之也。此謂治國在齊其家。上行者下必效之。故行於家則國興焉。此其化之所行也。然必由家而后及國。故必申其有諸己而后人可從。此推原其化之所本耳。終引詩而明之。○此章獨於家國兩義。竝擧聯比而言之。其本則在家。首則言齊家治國而原其敎之有本。是溯言先齊其家也。又以釋其爲道之一而敎無二法也。中則言家齊國治。其驗如此。是順推家齊而后國治也。終則又反之先齊其家。卒引詩而反復之。○孝弟慈興敎。孝弟慈之於家國。其道一焉。而家國之於孝弟慈。其性亦一也。故以其家而爲國。我之所以爲道者。惟是而已。則是其本之一也。其由家而刑國。必以此而作彼。則人之所以成於我者。其末亦又一也。夫是孝弟慈之德。其在我之所修則家國一也。至其應之在於人者則其分有人我彼此之殊。遠近親疏之別。必有諸己。行於家而后可以儀於人。作於國。本末源流之勢如此。故於此必申言其作帥首先於家之義。以明興化之本。然若其孝弟慈之所以爲本則實一而已。爲父子兄弟足法者。正其孝弟慈可爲之法也。 所謂平天下在治其國者。上老老而民興孝。上長長而民興弟。上恤孤而民不倍。是以君子有絜矩之道也。所惡於上。毋以使下。所惡於下。毋以事上。所惡於前。毋以先後。所惡於後。毋以從前。所惡於右。毋以交於左。所惡於左。毋以交於右。此之謂絜矩之道。孝弟慈興於國。卽於前章已備盡矣。外此無復他道。故此章不過申言其說。惟以此推至其極而已。三興者是其治之自家而國。卽上文國治者也。孝弟慈是人心之同然而無彼我者。故必於此極盡其好惡之同。以及天下人之性而無不一之。則是之謂平。是則明其明德之盡而知之至者也。所謂一體盡性者也。其所達之天下者。其道不過卽其興於國者而已。其絜矩之所好惡者。其實又不過如好好色惡惡臭。誠意之體者而已。下文以本末之辨。好惡之正。發明君子之道惟在德。不在財用。而深爲事末之戒。唯其得失而興喪判矣。反覆終篇。其意皆在此也。○下凡三節。其初 樂只以下 因父母民之德不可不愼之說。以其德言本末之辨。而必以是德言其命之得失。中則 楚書以下以仁道言好惡之實。而以忠信言其道之得失。蓋其所言好善而惡不善者。是皆仁道之體也。末又 生財以下 終仁義財用本末之餘說。更盡初意。 詩云樂只君子。民之父母。民之所好好之。民之所惡惡之。此之謂民之父母。卽上章康誥之義也。其如保赤子之無不中者正如此耳。 詩云節彼南山。維石巖巖。赫赫師尹。民具爾瞻。有國者不可以不愼。辟則爲天下僇矣。詩云殷之未喪師。克配上帝。儀監于殷。峻命不易。道得衆則得國。失衆則失國。是故君子先愼乎德。有德此有人。有人此有土。有土此有財。有財此有用。德者本也。財者末也。外本內末。爭民施奪。是故財聚則民散。財散則民聚。是故言悖而出者。亦悖而入。貨悖而入者。亦悖而出。康誥曰惟命不于常。道善則得之。不善則失之矣。本末之辨 楚書曰楚國無以爲寶。惟善以爲寶。舅犯曰亡人無以爲寶。仁親以爲寶。秦誓曰若有一个臣。斷斷兮無他技。其心休休焉其如有容焉。人之有技。若己有之。人之彥聖。其心好之不啻若自其口出。寔能容之。以能保我子孫黎民。尙亦有利哉。人之有技。媢疾以惡之。人之彥聖。而違之俾不通。寔不能容。以不能保我子孫黎民。亦曰殆哉。唯仁人放流之。逬諸四夷。不與同中國。此謂惟仁人。爲能愛人能惡人。見賢而不能擧。擧而不能先。命也。見不善而不能退。退而不能遠。過也。好人之所惡。惡人之所好。是謂拂人之性。菑必逮夫身。是故君子有大道。必忠信以得之。驕泰以失之。好惡之實。其所言財之聚散。人之賢邪。不過言本末之辨。好惡之實云。 生財有大道。生之者衆。食之者寡。爲之者疾。用之者舒。則財恒足矣。仁者以財發身。不仁者以身發財。未有上好仁而下不好義者也。未有好義。其事不終者也。未有府庫財非其財者也。孟獻子曰畜馬乘。不察於鷄豚。伐氷之家。不畜牛羊。百乘之家。不畜聚斂之臣。與其有聚斂之臣。寧有盜臣。此謂國不以利爲利。以義爲利也。長國家而務財用者。必自小人矣。彼爲善之。小人之使爲國家。菑害幷至。雖有善者。亦無如之何矣。此謂國不以利爲利。以義爲利也。又本末之說</text>
<title>大學[三]</title>,<text>第一章言綱領條目。至善致知。						第二章釋致知誠意。						第三章釋明德至善。						[第四章]正心修身。						[第五章]修身齊家。						[第六章]齊家治國。						[第七章]治國平天下。						上三章。正說工夫所在。下四章。皆推明本源之說。通七章。													大學之道在 止 止於至善。						三者大學之綱領也。大槩以物事二者。經緯則實爲二綱而已。明明德在止至善。止至善在致知。止者居其所而不遷之意。一於是而不移也。至善者其目爲格物致知。至善之發見者良知也。所用者事物也。其天命本體。不假有爲。惟有止之。卽曰致曰至是耳。						知止而后 止 能得。						六者至善之節目。此大學之緯也。知止定靜。致知之主。安慮能得。格物之事。是爲格物致知之方。愼獨自謙而致之止則至善得矣。物格知至而天下平則其止至矣。													物有本末。事有終始。						物者以經言。明德爲本。親民爲末。事者以緯言。知止爲始。能得爲終。本始所先。末終所後。						欲明明德於天下者 止 在格物。						八者至善明德之條目。此大學之經也。修身以上。明明德之事。齊家以下。親民之事。格物致知則又爲止至善之工夫。卽首包經緯。						物格而后知至 止 天下平。						八者至善明德之功效。明德之明。止於至善。經緯而之一以貫之。物格知至則其至善止而本體能得矣。又首包之。													皆以修身爲本。						正心以上。皆所謂修身也。齊家以下則是其用之所措耳。						其本亂而。						本謂其身。所厚謂所先。卽其始也。						此謂知本。此謂知之至也。						右第一章。首言綱領條目。至善致知。						所謂誠其意者 止 必愼其獨。						誠意在致知。致知在格物。此之謂也。毋自欺。致自謙是也。其好好惡惡致知自謙。是謂格物。是爲致知。所以爲誠意功夫。格物爲誠意之事。致知爲誠意之本。所以爲止於至善也。													小人閒居爲不善 止 必誠其意。						此謂正心在誠其意。必愼其獨。爲誠其意。心廣體胖。爲心得其正。言小人之陰爲不善而陽欲揜之者。蓋其心雖蔽昧之極。而其善之當爲惡之當去。其知未嘗不知也。但爲繫於欲而不能致其知。以自欺至此耳。然卒不可揜而欺人。則徒爲自罔之而已。其心之實理昭著而不可揜如此。此誠之本源不可以錯處。指出以申之。以明其必愼以致知。不可以有自欺也。從而又自斷之以其理之莫見莫顯而不可揜。指其可畏之甚者如此。以嚴戒之。						淇澳詩烈文詩 止 沒世不忘。													此謂誠意之爲明明德。止於至善親民也。二詩備引修德之實。以明修其誠意工夫之事。力於格物致知之道。						右第二章。釋致知誠意。格物致知者。誠意之本軆。而至善上功夫貫徹上下。其功夫之實。卽此章愼獨條理之目。爲下文五止。至其全軆所用。則擧至終篇而皆是物也。蓋三事一體。無先後節次。故此不復各分其目。以其本領大綱。已於篇首別以終始之節知至之說。備申其工夫功效。故亦不復別立其條。						康誥曰克明德 止 無不用極。						此謂在明明德在親民。明德又以新其邦爲極至。													邦畿千里止於信 止 聽訟此謂知本。						此謂在止於至善。在親民至善。亦指止於信爲知本。聽訟知本。提其一信。以蔽其餘。其實五事一也。如順親必誠乎身。獲上必信于友。保赤子必心誠。						右第三章。釋明德至善。因於誠意而推明之。此爲上一節爲主義也。此下爲下一義乃證釋也。						四不得。						此謂心之不正。人心之用。一有所着則本體動而不得其正。此謂心之不得其正之體。						三不知。													此謂身之不修。心之失體。而其主不存則無以檢其身。此謂身之不可修也。右正心 當屬第四章						五之所。						此謂身之不修。人情之接。一於所向而蔽焉。則陷於一偏而不中。此謂其情蔽焉。而身之不得其用之正。						二莫知。						此謂家之不齊。陷溺之偏。蔽惑而不明。此謂其身偏焉而家之不可齊也。右修身 當屬第五章													治國必先齊其家 止 成敎於國。						明德之於家國。道一也。以其分有彼此遠近之差。故此又以其敎之先後而言。蓋其道之以此加彼者。推之事也。其化之以下效上者。敎之謂也。						孝者所以事君 三道 康誥曰嫁者也。						三者明德之先。至善之首。修之於身。敎之於家者。惟此道也。至於國之所以事君事長使衆。而我之所道。人之所效。亦惟此而已。是謂不出家而成敎於國之道也。又引書以明之。指其慈幼之出於本心。而其理不待學而能者。以明使衆之仁。亦如是之眞切則求之自無不得。惟其道之一於本末而不假外求如此。此所以家齊於上而敎成於國者也。提其一事。擧細蔽大。原其一體三事一也。愛親敬兄之良知。見孺子惻隱皆是。與前聽訟同義。						一家仁一國興仁。三機						此言齊家以敎其國之效也。上行下效。敎之謂也。卽終首段不出家而成敎於國之一言。						堯舜帥天下以仁。三從						此倒以言其必先於其家而后國亦敎之說也。下節同此 卽終首段其家不可敎而能敎人者無之一言。						三引詩此謂治國在齊其家。													亦申明其先於家敎之說也。卽亦首段必先齊其家一言之意也。三宜者皆修身以爲家之道。所謂齊其家也。引以詠歎上文之事段而明之。而又結之如此云云。						右齊家治國。當屬第六章 此章主言齊家而治國在焉。下章主言治國而平天下推焉。身修則家可敎矣。家移而國可化矣。孝經曰事親孝故忠可移於君。事兄弟友故順可移於長。居家理故治可移於官。以至於天地明察。此章之義也。推移之推。擴充之說。 家敎則國可興矣。國推而天下準。孟子曰老吾老。以及人之老。幼吾幼。以及人之幼。天下可運於掌。無他。善推其所爲而已。又下章之說也。推及之推。推仁之道。 至其爲道。不過曰孝弟慈三至善之目耳。雖至天下之廣。極其所終。惟此而已。大小雖殊。本末無二。惟在善推 全體首尾。惟此一至善者也。						所謂平天下上老老三興 止 君子有絜矩之道。						三者。卽敎之謂也。家齊而國治者也。此謂平天下在治其國。絜矩者又推己之道也。三者惟其道之一於人我。而其興效如此。於是又有絜度之道。而推之以及人。推之以盡天下。而明德明於天下矣。						所惡於上 止 此謂絜矩之道。						覆解云云。可以推極此三者之道於人。使天下皆各得其分願而無不獲矣。是謂明明德於天下之道也。													南山有臺。民之父母。						此謂治國者也。此謂明明德於天下者也。言能同好惡。以民心爲己心。則是視民如子。而民視之如父母矣。此之謂如保赤子。前之赤子。實乃在此之父母。其事謂如此心之好惡。同推於民。民之好惡。從之於己。人之道至此而盡也。其明德明於天下。以此故也。絜矩好惡。雖其以三道四達。而其用至於此而廣。然其好惡無辟之實。自修齊以下明德親民之用。皆不出此。惟其一誠之謙。達之人我而盡之故也。						節南山。						此謂不能愼而反於此則爲天下大戮。卽謂不可以爲天下國家者也。						文王詩 止 康誥失之。						此謂平天下在治其國。其道無二。其好惡得失之戒亦一也。						楚書 止 驕泰而失之。						此謂爲天下國家之至戒。						生財有大道 止 以義爲利。						此謂爲天下國家之先戒。此謂平天下在治其國。楚書以下二節。又申其好惡得失之戒。而其必以善惡好惡。財用義利二者反覆之。則又因其絜矩之義。兼擧其爲政之務。制治之節於篇末。以明後世末失者之害。救時之意亦深矣。右平天下 當屬第七章</text>
<title>大學[四]</title>,<text>大學之道。大學云者。大人之學也。大學之道。卽聖人之道也。誠者之道是也。道之體也。明德親民。以名物言其經也。止於至善。以理言其緯也。三言者。以道之條目之實。言聖人之事也。備經緯而言。						知止而后有定。此以賢人之學。言誠之者之事。道之工也。知止者。知止於知止於至善也。始條理也 定靜安則是爲誠正修而明其明德也。慮得則明德明而至善得矣。終條理也 五者以德之工夫之得本體言。賢人之事也。主緯而經包焉。○大學之道。止於至善而已。故於此實首明其工夫。至下文格物致知。乃以其條目總之。						物有本末。明德爲本。親民爲末。經也。知止爲始。能得爲終。緯也。道者大學之道也。近則庶幾也。下文是也。結上文兩段。以起下文兩段。○此以上爲經文之上節也。						古之欲明明德此下二段。又明其本末終始二者之條目工夫。所以詳言其下學之方也。○天下國家。親民之目爲枝也。修身心意。明德之目爲幹也。致知格物則其至善之事也。此以推原其工夫之條理則重在於本末。						物格而后知至。物格知至者。至善之止也。誠正修者。定靜安之實而至善之所得也。至齊治平則其得之盡矣。此又以工夫之得其本體則重在於終始。						壹是修身爲本。其本亂。大學之實。明德爲本。故此兩段。以明德申言其本焉。						此爲知本。此爲知之止。知本主上文上段八目而結之。知本於德也。是經也。知之至。主上文下段八后而結之。知止之至也。是緯也。此兩段者。實竝其上下兩節之工夫條理經緯而摠結之。○此以上爲經文之下節也。						經一章。此一章孔門敎人之遺法也。蓋上古聖人。道德爲學之主指。孔子言之以敎學者。以其詳而言之也。反覆其文。曾子受而傳之。著而爲編。從以明之。卽下文是也。													誠其意者 止 淇澳詩。此爲傳之第一節。釋誠意爲明明德之首。而又明格物致知。以誠其意。則止於至善之工。又幷列焉。凡下文第四節以下諸節工夫。其義皆以是通貫焉。						克明德 止 作新民。此爲傳之第二節。釋明德親民而止於至善兼擧矣。因誠意而統言之。皆引聖人之事明之。下節倣此。						邦畿千里 止 穆穆文王。此爲傳之第三節。釋止於至善而明德之爲本又在焉。故其言五止一段。則通下文諸節皆是物也。						正心章。此爲傳之第四節。釋正心而修身在焉。						修身章。此爲傳之第五節。釋修身而齊家在焉。						齊家治國章。此爲傳之第六節。釋齊家而治國在焉。													治國平天下章。此爲傳之第七節。釋治國而平天下在焉。</text>
<title>大學[五]</title>,<text>大學之道。						三者大學之道。爲至善之本體也。明德者親民之本根。親民者明德之條貫。至善者其本體一貫之生理也。以中庸之義言之。其大本達道之爲至誠卽是也。則明德親民。只是一至善之條目。其實卽一止於至善而已。						知止而后有定。						六者大學之功。爲止至善之工夫也。此爲下文格物致知之事。而誠正修齊治平。總在於中矣。知止者知至善之止也。其致知者也。至之之事能得者。得至善之止也。其知至者也。終之之事。以八功言。則其有定而靜則意誠心正而格致之體至矣。安而能慮則修齊治平而格致之用正矣。其言格致。由於至善之本體。故其首言工夫條目。獨先致知云。 八目總知止。八功總得止矣。						物有本末。事有終始。						物者工夫之條理。明德親民之體是也。以三經言 事者條理之工夫。知之得之之用是也。以六緯言 明德爲本。親民爲末。本末一物也。知止爲始。能得爲終。終始一事也。本始所先。末終所後。先功後得。其實一也。道則無先後而一焉者也 以明德之軆用謂物事。以至善之顯微謂物知。物知者至善之見目也。一實之二名也。下文格物致知之目。因於此而立也。蓋明德爲物。知止爲事。而其知止之事。在明德之物。故曰致知在格物。以知止爲物。至善謂知。其至善之知。皆知止之物也。故曰物格而后知至。其條目工夫全在於此。總爲一止於至善而已。						此爲章之上一節。書之主經也。明德三言者。工夫之體。爲六事之經。知止六事者。本體之功。爲三言之緯。由體而止。聖人之道也。因功而致賢人之學也。○此下爲下一節。其八目者。明德知止之條理工夫。修道之節目也。下學之詳。爲上節之義解也。道者首三言之道也。無先後一焉者也。知所先後則爲近道矣。下文是也。學之者也。總此一結合上文而起下文也。													古之欲明明德於天下者。						此以八功之條理。推明德之本末。所謂物之條理也。明明德之目也。蓋以八者推原於修身則爲物之本矣。至在於致知格物則又一知止之致其知也。						物格而后知至。						此以八條之功夫。順至善之終始。所謂事之工夫也。知止之實也。又以八者。反極於治平則得事之終矣。總於一物格知至則是爲能得而知之至也。○八者爲下學盡其功夫節目之詳者也。備言工夫條理。總其本末終始而盡之。○以上一義。疏之則修身以上明明德之本也。齊家以下親民之事也。致知格物則又止至善之節目也。其天下國家心身意則本末者也。其誠正修齊治平則終始者也。然其本末皆至善之物。終始皆能得之事。則八條一節。是至善之知止也。知止之條理也。八功一節。是知止之能得也。得止之工夫也。						自天子以至於庶人。						正心以上。皆所謂修身也。齊家以下則是其用功之所措耳。						其本亂而。						本謂其身。所厚卽其始。謂所先也。○此兩節。皆以申上兩節之義也。上以其本正言。結上節之言。此以本始反言。實下節之義也。													此謂知本。此謂知之至。						此謂知本。以推本而言八條之結也。謂修身爲本而知物之本也。 此謂知之至。以順效而言八功之結也。謂所厚之極而終始之至也。 ○以上文兩節而總結之如此也。一章之言。亦至此而總之矣。其修身爲本而知物之本矣。所厚之極而終始之至也。則八目卽一知之至而已。						右經一章。首言綱領條目至善致知。○發明大人之學之道。○明德至善三節之學。○格物致知至善之事。						右首一章。有以全體言之。有以工夫言之。有以條理功用言之。章有兩節。其經緯綱目首尾體用無不備矣。其等有三節者。以其淺深詳略次之而其至一也。其格物致知之事。知止一節是也。而終之以知之至也。則其八目總一知至而已。						誠其意者。						小人閒居。						曾子曰十目十手。						此以謂之誠意在致知。致知在格物也。毋自欺愼其獨。此謂致知。好好色惡惡臭。誠於中形於外。此謂格物。						富潤屋德潤身。						此謂正心在誠其意。自謙愼獨。此謂誠意。心廣體胖。此謂正心修身。						詩云瞻彼淇澳。						格物致知之功其精如此。此言明善而誠身。誠意之始也。知之事也。						前王不忘。						此言德明而民親。誠意之終也。聖之事也。此謂君子必誠其意。此謂明明德在誠意。君子謂百辟。小人謂四方之人。不顯維德。百辟其刑之。君子之所以賢親也。無競維人。四方其訓之。小人之所爲樂利也。						右第二章。明致知誠意。此則條目之工夫也。其引詩以下。因潤身之誠德。而言格致之工夫如此。是謂賢人之功也。此章誠意爲明德之主功。而格物致知幷在其中。故其於條目。獨無相因云。 ○二章格物致知者。是誠意之本體。而爲至善之功夫。貫徹上下者也。其三事一軆。無先後節次。故不得各分其目。此於誠意事中以毋自欺致其謙切磋瑟僩之實。言其功夫。而不復別立其節云。蓋至善致知。其實至難言。其體至廣而不容分說。故於上章知止能得。悉其主義。此章愼獨淇澳。詳其功夫。而綿蠻文王之詩。又指發其義體條理之實。至其全體則擧一篇中。皆是物也。欲令如是求之。可以得至善之體。而爲致知之實。斯而已矣。故雖不專言其釋。其工夫指義則是三說已備至。無不盡矣。													康誥曰克明德 止 無不用極。						此謂知之至也。其康誥以▣▣▣▣於其末。君子欲至其極也。此其知之至者。						詩云邦畿千里 止 聽訟知本。						此謂知本。自詩以下因用而歸于其體。此其知本者也。此謂君子必誠其身。此謂明德親民至善。						右第三章。言明德至善。此則本體之工夫也。因前王之德明而言之。推明誠意之本體如此。大抵皆聖人之辭云。						右上篇三章。此二節證說詩書。蓋爲引解上篇三條之義者也。													此二節引詩▣▣▣▣▣▣▣解下篇五條之義者也。						右下篇四章</text>
<title>大學[六]</title>,<text>大學之道。在明明德。本知之所主 在親民。末物之所在 在止於至善。知物之軆知止 始 而后有定。定而后能靜。靜而后能安。安而后能慮。慮而后能得。終明德親民。爲致知格物之全體者。至善能得。是致知格物之主軆也。○明德爲致知之所主。知者是身心意之主者也。親民爲格物之所在物者。是家國天下之事者也。物格而知至則是爲慮而能得者耳。斯皆至善之方也。 物有本末。明德之致知知至格物物格。 事有終始。至善之知至物格致知格物。 知所先後則近道矣。以知本結。以知之至結。						古之欲明明德於天下者。先治其國。欲治其國者。先齊其家。欲齊其家者。先修其身。欲修其身者。先正其心。欲正其心者。先誠其意。欲誠其意者。先致其知。致知在格物。始知止以明德之本末而主其本之所先。卽格物致知之所在。以至善而緯之則事之爲始者。是知止而致知格物者也。○明德之本末格物致知至善之始。格物致知。○知本又以此節。 物格而后知至。知至而后意誠。意誠而后心正。心正而后身修。身修而后家齊。家齊而后國治。國治而后天下平。終能得以明德之本末而明其末之所後。乃物格知至之所存。以至善而貫之則事之爲終者。是物格知至而能得者也。○明德之本末物格知至至善之終。物格知至。○知之至又主此節。 自天子以至於庶人。壹是皆修身爲本。其本亂而末治者否矣。其所厚者薄。而其所薄者厚。未之有也。是本末終始二者。經緯如此。而格物致知之實。專貫於其中耳。○知止之段。主於終始。爲本之段。主於本末。 此謂知本。此謂知之至也。此謂知本。是明德之知本者也。是本末之指也。此謂知之至也。是至善之知至者也。是終始之結也。終以此經緯二節。摠結之於末如此。○明德之知本者也。本末之指是也。至善之知至者也。終始之結是也。擧二端之成體。合四節而摠結之者也。</text>
<title>大學經文二截圖</title>,<text>大學經文二截圖在明明德本意心身親民末家國天下止於至善止定靜安慮得物知姤格致終格物致知始終物格知至誠意正心修身齊家治國平下天誠意正心修身本此謂知本齊家治國平天下末至善之所止此謂知之至也至善之得止																										在格物致知明明德本誠意正心修身親民末齊家治國平天下止於至善仁敬孝慈信知止定靜安慮能得先在在格物先致知先誠意先正心先修身先齊家先治國欲明明德於天下明德之方主工夫始而后物格而后知至后意誠后心正后身修后家齊后國治后天下平至善之實主本軆終明明德於天下知止而修身爲本知本者也明德明於天下知之至也</text>
<title>[大學]</title>,<text>大學。曾子述孔子之傳以爲書。以曾子曰文之義。斷推其如此。 如箕子敍夏禹之疇。作洪範是也。三綱八目十一言。皆聖人心法。孔子之所授以爲敎者也。而其著而成書則乃曾子之筆。如洪範之九疇五十日。乃夏禹之所敍。而其述而爲書則悉爲箕子之說。 其首尾成於一筆。而言言有造化手法。明是中庸以上文字。古今經傳中無如此書。非出於聖人能之乎。非曾子亦莫有能與此者也。						大學之道。在明明德。在親民。在止於至善。						親如字。止者居其所而不移也。明德者本。親民者末。至善則其道也。						知止而后有定。定而后能靜。靜而后能安。安而后能慮。慮而后能得。													知止能得。申至善之事。						物有本末。事有終始。知所先後。卽近道矣。						本者心身之謂。末者家國之謂。始者格物致知之謂。終者物格知至之謂。道則至善之事也。						古之欲明明德於天下者。先治其國。欲治其國者。先齊其家。欲齊其家者。先修其身。欲修其身者。先正其心。欲正其心者。先誠其意。欲誠其意者。先致其知。致知在格物。物格而后知至。知至而后意誠。意誠而后心正。心正而后身修。身修而后家齊。家齊而后國治。國治而后天下平。						心之發爲意。知者意之體也。物者意之用也。致者至之也。致其心本體之知。卽至善之發也 格者正之也。正其意所在之物 物事也是也。意有爲善。意有爲惡。而不出於體。非體使然也。是動而有不善也。故意有爲則有不誠。心有著則有不正。是故意有誠不誠。心有正不正。而本體之知則至善焉。無有不善。一作正惟在致之而已。意言誠。心言正。而知獨言致者。亦以心體故也。蓋格物致知。爲至善之要。誠意以下。明明德之謂也。本之所立齊家以下。親民之謂也。末之所行 由末而推。先致其知者。知所止者也。始之所在 自本而窮。物格知至而極治平焉則至善之得也。終之所後 所謂知本者此也。如是而后其知始爲至矣。○先在知止之說也。推至善之所在也。而后能得之事也。要至善之所終也。至善而至於能得。明德而明於天下則其知至矣。						自天子以至於庶人。壹是皆以修身爲本。其本亂而末治者否矣。其所厚者薄。而其所薄者厚。未之有也。						其本謂身。所厚謂家。或以所厚謂其本。但於其文義有不協。						此謂知本。此謂知之至也。						此謂知本此謂知之至者。乃功夫之造極而知體之盡也。明德而以修身爲本則可謂知本矣。						右首章。爲立言之首。設之以三綱八目。而以止善明德爲其大綱。以著知致物格之方焉。明德爲經而至善緯之。 二節之中。又主於止至善而爲格物致知之指。三綱者八條之全體。全體之中又總之爲本體則至善是也。而格物致知。實爲本體工夫。 格物致知者。卽止於至善之目也。然則三綱一止於至善而已。八目一格物致知而已。故章首惟勤至善之說。八條統在格致之功。上以知止能得承之。下以物格知至申焉。而末以此謂知本此謂知之至結之。其上下之爲例。首末之指趣。不外乎此二節而主於止至善。爲格物致知之指者可知矣。○此章主至善而屬於致知。然必以明德爲經。蓋至善其本體也。功夫在明德而誠意其事也。故致知之實。在誠意之首。而又以五止付焉。						所謂誠其意者。毋自欺也。如惡惡臭。如好好色。此之謂自謙。故君子必愼其獨也。													毋自欺。誠意之功也。首言致知之實作誠意之功夫者。是爲誠之眞體也。好惡乃一篇之要。以至平天下。不過好惡而已。○此誠者也。						小人閒居爲不善。無所不至。見君子而後。厭然揜其不善。而著其善。人之視己。如見其肺肝然。則何益矣。此謂誠於中。形於外。故君子必愼其獨也。						揜其不善。乃自欺也。不善之形於外者。不誠之戒也。○此不誠者也。						曾子曰十目所視。十手所指。其嚴乎。						語之將止。特以曾子曰起端。專警之以致其至嚴可懼之意。													富潤屋。德潤身。心廣體胖。故君子必誠其意。						德之著符於身者。誠之驗也。○此誠者也。						詩云瞻彼淇澳。菉竹猗猗。有斐君子。如切如磋。如琢如磨。瑟兮僩兮。赫兮喧兮。有斐君子。終不可諠兮。如切如磋者道學也。如琢如磨者自修也。瑟兮僩兮者恂慄也。赫兮喧兮者威儀也。有斐君子終不可諠兮者。道盛德至善。民之不能忘也。						承上文誠之德而言德之潤身者。此皆進德修業之事。明德誠意之功。必如此云。						詩云於戱。前王不忘。君子賢其賢而親其親。小人樂其樂而利其利。此以沒世不忘也。													連上文不忘而申言其實。二詩皆以明德至善親民之盛著。而在於人者言之。○亦誠者也。						康誥曰克明德。大甲曰顧諟天之明命。帝典曰克明峻德。皆自明也。						湯之盤銘曰苟日新。日日新。又日新。						日日新者。其功夫之得於本體者也。德之有本者如是。						康誥曰作新民。詩曰周雖舊邦。其命維新。是故君子無所不用其極。						無所不用其極。承上誠德至善而申言之。必推而極之之意。						詩云邦畿千里。維民所止。詩云緡蠻黃鳥。止于丘隅。子曰於止知其所止。可以人不如鳥乎。						邦畿千里維民所止。明至善在焉。其實之▣必以知本。						詩云穆穆文王。於緝煕敬止。爲人君止於仁。爲人臣止於敬。爲人子止於孝。爲人父止於慈。與國人交止於信。						仁敬孝慈信。實一篇主道。治國平天下。亦惟此而已。						子曰聽訟。吾猶人也。必也使無訟乎。無情者不得盡其辭。大畏民志。此謂知本。						使無訟。仁信之效。所謂明德之明者也。因上文止於信言。親民之在明德。而必主於本原者如此。						右第二章。主於明明德。而以誠意爲明明德之首。又以至善付著互發。至善明德之於致知誠意。乃其全軆也。故此上下二章。必以至善明德。相續經緯焉。 蓋致知之實功。至善之條目。則又於是焉備矣。幷其全軆而明之者如此。故上下二章之於知止。文王二節。旣盡其至善之功程條目。淇澳湯盤。又悉其工夫之詳。本然之▣云。 故言誠意而亦詳於言德。重以知本結之。						所謂修身在正其心者。身有所忿懥則不得其正。有所恐懼則不得其正。有所好樂則不得其正。有所憂患則不得其正。						忿懥恐懼好樂憂患四者。乃心體不得其正之目也。此則正心之主言主指。						心不在焉。視而不見。聽而不聞。食而不知其味。						心不在焉則天理不在也。此爲心不正則身不修之驗。不見不聞不知味。皆身不修故也。故曰修身在正心。						此謂修身在正其心。						右論正心修身。其義必因於上而及於下。以心身並言之。蓋身與心。其體一而已。下章倣此。						所謂齊其家在修其身者。人之其所親愛而辟焉。之其所賤惡而辟焉。之其所畏敬而辟焉。之其所愛矜而辟焉。之其所敖惰而辟焉。故好而知其惡。惡而知其美者。天下鮮矣。故諺有之曰。人莫知其子之惡。莫知其苗之碩。						五辟。身不修之目。修其身者反是。辟而不知美惡則不得其平而家不可齊矣。故好惡不偏然後處事當而其家可齊矣。自好惡以下。言身不修而家之所以不齊也。						此謂身不修。不可以齊其家。						家之於身則一事。其體用一也。						右言修身齊家。通上章皆言不能者之形。所以警不能而厲能者。不正不修不齊之中。自有正修齊之道。						所謂治國必先齊其家者。其家不可敎。而能敎人者無之。故君子不出家而成敎於國。孝者所以事君也。弟者所以事長也。慈者所以使衆也。						孝弟慈。齊家之事。以齊家之道言。事君事長使衆。治國之事。以治國之道言。孝弟慈者則所謂至善也。所以修身而宜其家者也。家國之道同。						康誥曰如保赤子。心誠求之。雖不中不遠矣。未有學養子而后嫁者也。						如保赤子。以行之者言。事君事長使衆。又如保則所謂移其家以爲國者也。自此專言治國之事。故申言使衆之道。齊家治國其道則同。以存於家者。施之爲國。自無不中矣。治國之道。實在於是。						一家仁。一國興仁。一家讓。一國興讓。一人貪戾。一國作亂。其機如此。此謂一言僨事。一人定國。						仁讓貪戾。治國在齊家之證也。由家而國。其效如是。推廣於天下。將無不同矣。然必爲推廣之法而後天下平矣。此下雜引能與不能者之形以明之。						堯舜帥天下以仁而民從之。桀紂帥天下以暴而民從之。其所令反其所好。而民不從。是故君子有諸己而后求諸人。無諸己而后非諸人。所藏乎身不恕。而能喩諸人者未之有也。故治國在齊其家。						堯舜桀紂則能不能之形。治國在治家之證。其所以爲本者如是。						詩云桃之夭夭。其葉蓁蓁。之子于歸。宜其家人。宜其家人而后。可以敎國人。													所謂齊家者其道實以此也。此治國在齊家之實也。						詩云宜兄宜弟。宜兄宜弟而后。可以敎國人。詩云其儀不忒。正是四國。其爲父子兄弟足法而后。民法之也。						二詩亦以家國竝言之。國之於家。其道一也。上諸章皆先其本。此以宜家之實。歷敍於後。錯綜變例。反覆咏歎於章末者。尤見其發越深長之勢焉。桃夭慈也。蓼蕭弟也。鳲鳩又其孝弟也。						此謂治國在齊其家。						右言齊家治國。以我之身先人。以我之所有及人。所謂敎帥之義。而實用力處。只在如保赤子云。													所謂平天下在治其國者。上老老而民興孝。上長長而民興弟。上恤孤而民不倍。是以君子有絜矩之道也。						三興則所謂家齊而國治。國之於天下。其道亦一也。						所惡於上。毋以使下。所惡於下。毋以事上。所惡於前。毋以先後。所惡於後。毋以從前。所惡於右。毋以交於左。所謂於左。毋以交於右。此之謂絜矩之道。						絜矩之平好惡。爲平天下之主道。故反覆申言之。						詩云樂只君子。民之父母。民之所好好之。民之所惡惡之。此之謂民之父母。詩云節彼南山。維石巖巖。赫赫師尹。民具爾瞻。有國者不可以不愼。辟則爲天下僇矣。詩云殷之未喪師。克配上帝。儀監于殷。峻命不易。道得衆則得國。失衆則失國。						南山有臺以下。言能絜矩不能絜矩者。而卒以得國失國證之。						是故君子。先愼乎德。有德此有人。有人此有土。有土此有財。有財此有用。德者本也。財者末也。外本內末。爭民施奪。是故財聚則民散。財散則民聚。是故言悖而出者。亦悖而入。貨悖而入者。亦悖而出。						先愼乎德。言德之▣▣▣▣▣爲▣▣於天▣▣故▣言人▣財財則▣▣▣也。						康誥曰惟命不于常。道善則得之。不善則失之矣。													楚書曰楚國無以爲寶。惟善以爲寶。舅犯曰亡人無以爲寶。仁親以爲寶。						承上文善則得之言。當以好善爲本。亦內本之意也。						秦誓曰若有一个臣。斷斷兮無他技。其心休休焉。其如容焉。人之有技。若己有之。人之彥聖。其心好之。不啻若自其口出。寔能容之。以能保我子孫黎民。尙亦有利哉。人之有技。媢疾以惡之。人之彥聖。而違之。俾不通。寔不能容。以不能保我子孫黎民。亦曰殆哉。唯仁人。放流之。逬諸四夷。不與同中國。此謂唯仁人爲能愛人能惡人。見賢而不能擧。擧而不能先命也。見不善而不能退。退而不能遠過也。													命也。疑當作罪也。						好人之所惡。惡人之所惡。是謂拂人之性。菑必逮夫身。是故君子有大道。必忠信以得之。驕泰以失之。						以好惡之不可不正。爲君子之大道。又以忠信驕泰。決其得失存亡之幾焉。其旨深矣。						生財有大道。生之者衆。食之者寡。爲之者疾。用之者舒。則財恒足矣。						書後又別引出財用一事。申明治國之必不當外本而內末。此蓋爲國之最所大患。故特致其丁寧之意。						仁者以財發身。不仁者以身發財。未有上好仁而下不好義者也。未有好義。其事不終者也。未有府庫財非其財者也。						仁者以財發身。非故有意於得民行仁。其道當自然如此耳。						孟獻子曰畜馬乘。不察於鷄豚。伐氷之家。不畜牛羊。百乘之家。不畜聚斂之臣。與其有聚斂之臣。寧有盜臣。此謂國不以利爲利。以義爲利也。長國家而務財用者。必自小人矣。彼爲善之小人之使爲國家。菑害幷至。雖有善者。亦無如之何矣。此謂國不以利爲利。以義爲利也。						長國家而務財用。彼以此爲善之故也。然其本旣乖。雖自以爲善。菑害有必至之勢。						右言治國平天下。亦因上章治國而竝言之。所謂平天下在治其國者也。天下之於國。其道一而已。特有推廣之爾。蓋正心修身。不過修之正之於家。故齊家非有他道。只在正心修身之中。至國天下然後其所接遠。其爲道廣。故先家而敎之。設心而平之。皆廣施之義。然亦不出於躬行心推。而要其歸又不外乎三綱領云。</text>
<title>讀大學</title>,<text>至哉。大學之書。其三綱八目。發出聖學全體。爲萬世心法正宗。自昔人論之已備矣。至其造語曲當。指意眞切。一篇盡是採掇經傳中精華。爲其形容本體之語。而精神百倍。則又在於其命言造辭之間。極其簡潔要妙。而眞至之軆洞徹無餘者盡。諸經之中惟此書而已。						其言學曰在明明德在親民在止於至善。曰在格物。屢言之而不見其爲複。析言之而不見其有貳。惟一在字貫焉。未嘗以與字間之。元無彼此二意。其在字最盡。						其言本體曰止於至善。曰於止知其所止。曰爲人君止於仁。臣止於敬。父止於慈。子止於孝。蓋以物言之而不見其有外。以事言之而不見其爲貳。至一而無貳。着一止字甚妙。又曰知止而后有定。曰慮而後能得。其曰知止曰能得。同一其旨矣。						言其工夫則曰格物曰致知曰誠意曰正心修身。反而言其本體則曰物格曰知至曰意誠曰心正身修。卽一化工之妙也。知而曰致。致而曰至。何其言之至盡也。文言傳曰知至至之。至卽致字義也。此正同一聖人之文也。其物格而后曰知至則更着一至字。可謂獨得其至矣。可謂說到盡矣。						語其體之眞則曰顧諟天之明命。語其體之全則曰明明德於天下。曰極明峻德。語其功之實則曰如切如磋如琢如磨。語其功之極則又必曰此謂知本此謂知之至也。曰日日新又日新。曰無所不用其極。無非直指其源。切至其功。而生理活潑潑地也。						其狀心性之體則謂之毋自欺而曰。如惡惡臭如好好色。曰心廣體胖。直是誠體也。曰身有所忿懥好樂則不得其正。卽是無有作好作惡之體也。曰如保赤子。心誠求之。雖不中不遠。曰所惡於上於下。無以使下事上。全是仁體也。無非說出本體之明切者也。						言其不善者之失其軆則曰小人之爲不善。厭然揜其不善。而著其善。人之視己。如見其肺肝然。而且曰誠於中形於外。曰心不在焉。視而不見。聽而不聞。食而不知其味。曰之其所親愛而辟焉。畏敬而辟焉。好而知其惡。惡而知其美者。天下鮮矣。喩之以莫知其子之惡其苗之碩。無非至切而曲盡其情矣。						言其道也。如曰民之所好好之所惡惡之。曰唯仁人能愛人能惡人。又引經則曰斷斷兮無他技。其心休休焉其如有容焉。人之有技若己有之。人之彥聖其心好之。不啻若自其口出。是說仁體至盡。						語其事也。必曰見賢而不能擧。擧而不能先。命也。見不善而不能退。退而不能遠。過也。曰得衆則得國。失衆則失國。善則得之。不善則失之。曰不以利爲利。以義爲利也。亦皆說到其盡之矣。						闡其本末之意則曰其本亂而末治者否矣。曰所令反其所好。而民不從。曰其家不可敎。而能敎人者無之。曰所藏乎身不恕。而能喩諸人者未之有也。曰宜其家人。宜兄宜弟而后可以敎國人。曰爲父子兄弟足法而后民法之也。曰無情者不得盡其辭。大畏民志。						究其功效之說則曰一家仁一國興仁。一家讓一國興讓。曰上老老民興孝。上長長民興弟。曰有德此有人。有人此有土。有土此有財。曰未有上好仁而下不好義者。未有府庫財非其財者也。其所爲旨。可謂說到痛切。而可以見曾氏之學。無非反本求源之意乎。						其他如曰賢其賢而親其親。樂其樂而利其利。曰悖出悖入。爭民施奪之云。句語之間。無不簡切。而各造其至矣。其爲警戒之辭則至曰可以人不如鳥乎。十目所視。其嚴乎。何其簡而嚴也。						其言言痛快。句句至到。無不說出源頭之理。而獨見其入神入髓。不出於千數百字之間。廣大之體。精微之奧。備矣。而道體之眞。躍如也。非聖人而能之乎。信乎其孔氏之遺書。而斷知其爲曾子之筆而已。餘子不及耳。如其嚴乎一節。直稱曾子者。此正可爲證。何足爲妨乎。惟精惟一之學。於此發之盡矣。其有求聖人之學者。取之此一篇足矣。誠有求之於此。尙有患於不能得者乎。						治國章說						章句說孝弟慈者。所以事君事長使衆也。其修於身者。只是一事。故其以敎於人者。亦同一義。故敎家人以孝。所以敎國人以事君也。敎家人以弟。所以敎國人以事長也。故孝弟行於身。以敎其家。然後可以敎國人。則此其所以其所藏乎身不恕。而能喩諸人者無之也。以藏於身者推施。所以謂其如養赤子之無不中。則斯乃可以爲敎也。													今說孝弟慈者。所以事君事長使衆也。其修於身者。只是一事。故其行於家國者。卽亦一而已。故其以事君事長於國者。只如家之孝弟。則不別爲治國之道而可以爲國矣。故孝弟修於身行於家。則以是可以行於國。事君事長。而其下亦效而爲法也。此謂以其所藏乎身而恕者。喩之於人也。其道同。故心誠求之則自可無不至。所以敎於國者無不可能。其道可以不出家而行於國。以爲之敎也。以是心加諸彼則其道一而已。故治國之道。不出家而可成。						章句說其敎之成。可不出於家而能。此主敎而言。其爲敎之道成也。○孝者所以爲事君之敎。孝弟之敎立於上。事君事長之敎成於下。						今說其所敎之之道。不出家而可成。此主其道而言。卽爲國之道成也。○孝者卽事君之道。能行孝弟之道於家。則可以盡事君事長之道於國耳。						章句說孝弟慈。家與國之所爲敎者。同一理也。敎於家。可成於國。故以家齊於上而敎成於下之義言之。其曰如保赤子。不過以所以爲敎之端。出於此言之耳。						三者其所以敎之之目也。以其孝爲敎於家。所以以事君爲敎於國也。故以其爲敎不出於家。而可成於國者爲主焉耳。又其敎之以使衆之慈者。必以其保赤子之心。推而行之。其道同也。故其爲敎於使衆者。不過推其慈幼之端而有如保赤子之道而已。保赤子之道。不學而無不中。以其誠求之也。使衆之道。亦當如是。此不過推言使衆之慈。其道當如此之意耳。如保赤子。卽慈者所以使衆之事也而爲敎也。其爲敎於使衆者。亦以是爲之。是不過以其慈赤子之心推出之耳。蓋其所爲敎之本。如此云爾。其所以爲敎。不過以其存於身者推施。如養子之無不中則可得其本矣。						章句說三者。以其爲敎之不異者言之。故曰家齊於上而敎成於下。故其敎不出於家而可立於國。家不能敎孝弟慈則國不可以敎事君事長使衆也。先敎家而後。始可敎其國。敎國必由家仁而國興仁。上老而民興孝。此皆言孝弟行於家而國效而興於孝弟者也。不言孝弟行於家而國興於事君事長。蓋與孝弟慈與事君事長之爲敎同者之意不同。						家之於國天下。天之於人也。人之於物。理曰彼與此同。其道猶是二也。曰卽此其道耳。是一而已矣。</text>
<title>大學古本</title>,<text>格致章缺亡○古本之文。其經之一章。節節完備。無一語之錯雜。傳之諸釋。語皆貫通。無一處之虧欠。其大體如此。未可斷其爲錯亂之書也。雖以格致言之。亦於前之首段。未有起頭之證。後之誠意一章。未見承接之語。求以錯簡。未見其有誤在者。而考之工夫則已自備於誠意之內。儘足無欠。今其文如此。可乃謂之闕亡。三綱八條中未嘗有闕。惟此格致之帶得窮至一段。乃獨爲闕亡耶。雖以此謂知之至之句言之。其上卽曰此謂知本。未嘗爲卽物窮理之意焉。則此必須盡改其文而後其說可通也。○格物致知。朱子知先之訓。乃爲爲學第一最初功程最大工夫。則在昔聖賢之言。當丁寧反覆。發其意致。如精一克復等訓者不啻彰明。必不止如文字學字等一二句字而已也。且不唯申白其義指而已。亦必詳言其節度功程。如今日格一物。明日格一物等者。亦將累累相望。不但若是沒沒也。以今朱書觀之可知 然其窮至事物之理。推極知識之功之說。一不槪見於諸經之中。而何至大學中獨有此艱晦一語。含包此意。將以待夫後之人解說耶。今云其傳之適也遺亡。此千古所疑也。						傳諸章錯簡○誠意章當在正心上無疑。此誠然。古本誠意一章。豈不在經文之下正心之上耶。其明德親民至善之段。相連如貫珠。誠意正心修身家國天下之序。秩然亦循次而無雜亂。則何可謂不合經文耶。獨明德至善三語入在誠意章內者。抑所謂有差者。而但古人作文。固有參錯爲說。互相發越。乃爲有力有味。不但段段依樣。只得塡次其題目爲事而已者。今此三綱之旨。擧引經傳之說。總括之於誠意之內。儘更文有力而意無窒。不知於經有何所背。而必以不遵經文格之耶。</text>
<title>大學說</title>,<text>大學之明德親民。明體用之德也。而止之以至善之道。						中庸之率性修道。言天人之道也。而本之於天命之性。						中庸之說道不可離則至善之謂知止之義也。其曰戒愼恐懼而愼其獨則爲明善而誠身之主宰者也。所以爲止至善者也。而爲格致誠意之本領工夫也。下所謂擇善而固執之者。大學格物致知之方也。明善而誠其身者。大學致知誠意之名目也。未發之中。大學心正之體是也。中節之和。大學身修之用是也。中和位育則齊治平之事。而明明德之在親民是耳。													其曰格物致知者何也。格者正也。正其不正。以至于正也。祖己曰惟先格王。冏命曰格其非心。孟子曰格君心之非。堯典曰格于上下。烝民詩曰有物有則。畢命曰克勤小物。中庸曰不誠無物。樂記曰感於物而動。物至知知。然後好惡形焉。皆是意也。致至之盡也。謂其知至之而極其至也。文言謂知至至之。知終終之。是其意也。中庸曰致中和。曰致曲致廣大。子游曰喪致乎哀而止。子夏曰學以致其道。知者是人心本然之知。孟子曰是非之心知也。人皆有之。又曰人所不慮而知者良知。不學而能者良能。繫辭乾以易知。坤以簡能。顏氏之子有不善。未嘗不知未嘗復行者。皆是之謂也。													大學所謂親民之道。固只是五典之敎。卽所謂敬敷之事。與新之之事。非有二義。但其功則有別。蓋親主己新主民。親之自我。其用功在己。新之主民。其所事在民。考之篇中八目中。其曰齊曰治曰平也。其一章之本末厚薄之喩也。其次章之盛德至善親賢樂利也。其作新民之作也。其仁敬孝慈五止之說也。其民志之畏云者。悉皆親字之義。於新義一無所交涉矣。下之齊家治國平天下三章則所論親民之功之說。正於是乎在矣。其於五其所辟焉者。實齊家章主意。孝弟慈三者之道。如曰如保赤子者。實治國章主意。絜矩同好惡之道者。實平天下章主意。此三者無一而非親字之義也。惟治國章內興仁興讓。由家而后可以敎國。所可以謂之新之之義者此也。然此實只以其本末之勢言之耳。未嘗有正言其新之之實事。蓋言其所效之如此則是亦其親之者之所新焉耳。又何疑也。不然章內何不以禮樂政治等法。明言其作新之道。而必以是孝弟慈德之所以親民者。爲言而已耶。篇中之旨。斷可見矣。虞書百姓不親。其句意雖本指百姓之自相不親睦者言之。原其百姓之所以不相親者。則其實以我之德不能以親之之故也。						格物者致知之名。無他別事耳。格物卽致知之形。格物者飮食之事。致知卽誠意之功。致知者飮食之心。知其味適其中。專在致知。 誠意則飮食之飽者。正心者飽之得其中也。						格物致知者。誠意之本體。而至善之工夫也。貫徹上下。其工夫蓋在於此章愼獨條目。又著在下文五止。而至其全體所行則擧至終篇而皆是物也。其三事一體。無先後節次。故此不得各分其目。而其本領功夫已於篇首至善。別以備悉知止終始之功。故此不復別立其釋云爾。						作新民。朱子曰鼓之舞之謂作。作者興起振作而不已之意。蓋以其無不用極之說爲其義耳。其鼓之舞之者。以在我之明德作興之也。康誥作新民。不惟應保殷民而已。乃助王作民無窮已也。有敍時乃大明服。惟民其勅懋和。其有敍也。大明服則民其懋和。若有疾。惟民其畢棄咎。憂其咎若己之有疾則民其棄咎。若保赤子。惟民其康乂。其保之若己之赤子則民其康乂。此卽其所謂作新民之事也。						或曰大學諸章。雖固無恙。以傳例例之。其經文之次。必當曰所謂致知在格物者一段釋辭。明必有之而闕焉。此可以知其缺也。此最似矣。而實不然。夫致知格物之義。首章主之。何者。首章者。是致知格物之章也。然則其立文自有與此例不同者可知耳。在三綱中止於至善一言。是爲三者之宗主。而綱領中之綱領耳。致知其全功。而格物其實事。格物致知者。卽爲其條目是已。故首章之主義。卽止於至善是也。而以其首一節知止能得一段。專以止至善明之者可知也。而其曰物有本末事有終始。其爲格物者之本末。致知事之終始。又其目之備著如此。此其首章之必以至善爲主。而格物致知之爲至善之目者。斯可以見矣。至於就其至善之中。分立其條目。則其下一節八目是也。天下國家者。其親民之目也。修身正誠者。其明德之目也。致知格物者。卽又其至善之目也。而總之八者。又皆歸於至善而已。故章末因其治平之說。申明其本末而結之曰此謂知本此謂知之至也。此卽其格物之本末盡而致知之至善至耳。此其爲格物致知之結辭。而格物致知爲首章之大旨。而首章之爲格物致知之章者。其可以見矣。是以首之格致章者。以止至善爲主。而首疏其條目焉者也。次之誠意章者。以其至善之實釋之。而始明其體段義例者也。如毋自欺愼獨自慊文王五止之善者。發其體段事實。而切磋日新顧諟作新之類。又其實功是也。蓋其格致之訓義。至此始爲詳著矣。然其大致則已自備於前之止善之中。故於此只可以誠其意之功明之。不復可以格致爲言者也。故兩章相爲首尾。幷皆發明其綱目。則其可以爲一篇之綱領者。二章無不同耳。且以其章末皆以此謂知本結之。則同一其語者亦可見耳。						大學一篇之道。孝弟慈而已也。其本則至善是耳。其親民之德。明德之實。止至善之爲者。孝弟仁敬是已。是明德親民止至善之實事。而大學之事惟此而已。其于家國天下。亦惟以是。而盡其好惡之道而已耳。然其所以爲本體則其致知毋自欺者也。如惡惡臭好好色之誠也。不作好作惡之正也。至誠中和之體。皆至善之發是耳。故誠正者忠也其體也。孝弟慈者。恕也其用也。是一貫者也。故曰堯舜之道。孝弟而已。在中庸亦言君子道四。舜文武之孝。仁之親親。義之尊賢。五達道等諸說。皆以此義。只是此道而已耳。						孝弟慈之於家國。其道一焉。而家國之於孝弟慈。其性亦一也。故以其家而爲國。我之所以爲道者惟是而已。則是其本之一也。其由家而刑國。必以此而作彼。則人之所以成於我者。其末亦又一也。夫是孝弟慈之德。其在我之所修。則家國一也。至其應之在於人者。則其分有人我彼此之殊。遠近親疏之別。必有諸己行於家而后。可以儀於人作於國。其本末源流之勢如此。故於此必申言其作帥首先於家之義。以明興化之本。然若其孝弟慈之所以爲本。實惟一而已。						我之修於己施於人者。其道也。我行之人效之者。所謂敎也。我之修於己者。其道於家國一而已。其人之效於我者。是爲先於家而后及於國耳。故一章之說有此二義。其曰治曰成敎云者。則其語蓋兼二節之義。													治國章首以孝弟慈。言移家爲國之道。而次及其上行下效。平天下章首因其孝弟慈之上行下效者。以言推己施人之道。惟此二說而已。						齊治章首言其道。又言其敎。平天下章言其敎而乃及其推。						治國章實用功處。保慈而已。平天下章實用功處。推恕而已。惟此二說而已。如敎帥興化其效也。其他治務事功不及也。非惟不及。又以戒之。其效如上章以民興民法。言其效之者也。下章以得衆失衆言。是懷之者也。孔子曰君子之事親孝。故忠可移於君。事兄弟。故順可移於長。居家理。故治可移於官。是以行成於內而名立於後世矣。注謂猶言不出家而成敎也。此言以其道移之也。孟子曰老吾老以及人之老。幼吾幼以及人之幼。天下可運於掌。詩云刑于寡妻。至于兄弟。以御于家邦。言擧斯心。加諸彼而已。故推恩足以保四海。不推恩無以保妻子。古之人所以大過人者無他焉。善推其所爲而已。此言以是心推及也。孝經移此而爲彼。是大學治國章事也。孟子推是心加之。是大學平天下章說也。治國則以移言之。平天下則以推言之者。遠近之謂也。故其化亦有效與懷之異。						修身以上。其學也。齊家以下。其敎也。修身以上。修己也。齊家以下。治人也。學所以爲敎也。敎所以爲學而治人。所以修己以治人。齊家以德行。治國以德業。而皆以敎化言。其德行卽學也卽敎也。其德業卽學也卽敎耳。平天下以推至言。其推至也者。卽亦學也亦是敎也。其道有遠近多寡而已。無增減高下也。家以齊以宜言之。而國以敎以興言。是人我之謂也。國以所移言。而天下則用推及言。此遠近之謂也。						大學八條功夫。假以孝親一事明之。孝養之物。格而后孝養之知致矣。孝養之事正。而其知至而后孝養之意誠矣。孝養之事正而其知之至意之誠。而孝養之心正而身行修矣。明德明矣。致其孝親之知。其意誠心正。孝弟之德明。吾之父子兄弟親矣。而以及人之父子。人之兄弟。以及天下人之父子。天下人之兄弟。莫不親焉。天下之孝弟無不盡矣。卽國以治。天下以平矣。是其明德明於天下矣。萬事萬理。無不皆然矣。此心卽物也。物卽心也。豈有彼此哉。一以貫之者如此耳。所謂充其惻隱羞惡之心。仁義不可勝用者也。豈有二三層之各異者哉。						說明德親民之目。爲前章之釋也。因以至善致知格物之止爲主焉。悉本於上之知止也。						致知在格物者。止於至善之目也。蓋本於上之知止。究極其原而至於此。以爲功夫之首。一篇之主。所以其目在知止之後也。						自誠意以下。又因條其次。而先序其目。後疏其釋云爾。						竊見致知格物者。止於至善之目也。明德親民。其道惟以止於至善爲主。而知止爲其事也。卽大學明德親民之道。一止於至善而已。格物致知者。是至善工夫也。爲一篇之主義。貫統上下。自其知止有定誠意正心以下。是皆格物致知之工夫也。又其定靜能得意誠心正以下。是皆物格知至之所止也。非別有一工在於六者之外可以單言。而六者之中無非其格致之所事也。卽大學一止於至善而止於至善。又一格物致知而已。如後章誠意之自欺自慊。四有之所有。不知五之之所蔽。莫知孝弟慈之誠求。絜矩之所好惡。是皆其功之爲格致者也。至如歷引詩書群聖人之事。若大甲湯盤淇澳之工夫。康誥文王烈文之爲道。終至以文王之五止。指其目而結焉。則至善知止之目。至此而著。所以爲格物之實者也。以其貫徹上下。不可與諸條竝釋。故以前二章相承以主其義。後六章通說以盡其工夫。其指蓋以此也。初非有缺漏可補也。						親民之本。致知誠意是其工夫。而正心存其軆修身著其用矣。諸章之賢親樂利。如保赤子。止仁止慈。親愛賤惡。皆其事也。						親民之事者孝弟慈。事君事長使衆。是其事也。所謂德也。親民之成者興仁興讓喩於人者。是其推也。所謂敎也。是其親民之推而達於人者也。蓋與民一體。而民與我爲一體者也。故其宜家人宜兄弟爲父子兄弟者。其親民之事。其敎人敎國民法之者。又親民之推而達於人者。興孝興弟不倍者。又以其推而達於人者言。好惡絜矩之道。又爲親民之事也。而又復開張以廣其親民者也。						明德親民。大學之體用。爲經者也。止至善。大學之本體。爲緯者也。三者大學之綱。物爲經而事爲緯者也。六者以至善之工夫言。事之緯也。物亦在其中。八者以明德之條理言。物之經也。事首以貫之。三綱。大學之道也。本體而工夫。六緯。大學之事也。工夫而本體。八經。大學之物也。工夫之條理。						大學首言大人之學。明德至善之功。致知格物之事焉。其備言體用終始本末三節者。以其爲本體工夫條理三等之別也。其曰至善知止者。致知之爲功也。明德本末者。格物之所物也。慮而能得則知止之至也。此謂知至則物格之極也。此其功之全體終始也。此爲致知格物之工夫義解。首先著明于此如此。此謂知本者。結上之先在一節。推以至於修身爲本者也。此謂知之至者。結下之而后一節。反而極其本末厚薄者也。此兩言通結前兩節之義。而其知止終始之至。幷在其中。						知止卽是致知格物是也。定靜卽是誠意正心修身是也。慮卽是齊家治國平天下是也。得是得大學之道也。至得而爲至善之止者。						明德親民至善三者。大學之道也。其止者也。止定靜安慮得六者。大學之學也。謂止之者也。本末終始總此。以結上文兩節。以起下文兩節。						明德親民爲物也。以本末言。知止能得爲事也。以終始言。本末經也。終始緯也。皆至善之條理先后也。其經者爲道。誠者之謂也。其緯者爲學。明者之事也。下文又申七條。而以修身爲本。則又以其欲明之者。推言之下學之事也。故則近道云爾。其七條致知以下。身之修也。明明德之功也。齊家以下。身之用也。親民之謂也。其格物致知。又爲止於至善之主目也。其誠正修齊治平。致知之工夫也。意心身家國天下。格物之條理也。致知之事。實在於格物之物。故曰致知在格物。其物格知至之功用。實皆本體之知也。故曰此爲知之至也。總之一止於至善而已。致知格物。以至善功夫之條理言。推之其本知所止也。物格知至。以至善條理之功夫言。致極其效得所止矣。						在明明德者。明是體也。在親民者。達是用也。在止於至善者。止於止也。三者爲物之經也。大學之道也。其曰親民。中庸所謂達道也。其曰明德。所謂達德也。其曰止至善。所謂行之者一也。此所謂自誠明謂之性。誠者天之道也。從容而中者也。其曰知止者。所以明此止也。其曰能得者。所以得此止也。定靜安慮則所以至之也。六者是爲事之緯也。大學之學也。知止。中庸之明善。能得。中庸誠身。是所謂自明誠謂之敎。誠之者人之道也。學之者也。八條目者。中庸所謂好學力行之三近者也。而知斯三者。知所以修身。知所以治天下國家者也。故曰知所先後則近道矣。如忠恕違道不遠是也。凡博學審問愼思明辨篤行。皆其功也。 其曰格物致知。至善之事也。爲知止能得之目也。其曰意心身家國天下。明德之物也。爲明德親民之目也。其體用之物。終始之功。無不備盡而詳說。而獨格物致知一言。爲至善之實事。而爲一篇之主者也。其法已首著於知止之節。而無二功之可用云。						補亡章曰所謂致知在格物者。在卽物而窮其理也。○所謂致知在格物者。知之所盡。在正其物也。蓋人心之理。其發在於物。而事物之用。其知存於心。正之于其物。以盡其知。則格物所以致知也。故格物以致其知。致知在格其物。然則所謂致知者無他。凡於吾心所發之物。莫不以正。以盡其知之實。則事物之理。無不得正。而吾心之知無不至矣者。此謂格物。此謂知之至也。						補亡章曰蓋人心之靈。莫不有知。而天下之物。莫不有理。惟於理有未窮。故其知有不盡也。○蓋人心之靈。莫不有知。於天下之物。莫不有理。惟其知有未盡。故其理有未窮也。						格正也。是實功之方 蓋格者。方正之物。徐氏孟註謂物之所取正者是也。以爲度之至極。故凡所致之至極。亦謂之格。卽極意也。是故格者謂正之而使歸於正也。如先格王格其非心格君心在格物者是也。沮格字從此 其所正之至。亦謂之格。如物格恥且格。又格人及格言是也。亦其正之極也。格式字從此 𢓜音格。至也。通作格。本作臵。經作假是也。來至意多 又假音賈。亦至也。亦與格通。今經作假是也。進至意多通格 二字同義。皆爲至義。凡通達而至之謂之假。由假而𢓜。由𢓜而格。蓋字之轉變也。故遙而通之爲假。如凡言爲至意者。如格于假之假有廟王假歸格奏假昭假者是也。致而來之。亦謂假。如凡言來格。言神格。如格汝者是也。未嘗正言其實功。如格物格王格其心非格君心。正己而格物也。假字說文至也。引易王假有廟。又書假于上下。又詩昭假遲遲。徐氏皆訓至音賈。故凡至訓者。卽假與𢓜是也。易渙曰王假有廟。是來到至廟。如云告至是也。豐曰王假之。音格。亦云與華同。是所謂至此者也。						心正而后身乃修矣。身修而后家可齊矣。家齊而后國可治矣。國治而后天下可平矣。心無係累之病。而旣正則其身必無私辟之患而得修矣。身無私僻之患而旣修。則其家亦自無輕重不齊之端而得齊矣。國天下擧此而措之而已。						不出家成敎。其道同也。家而國 如保赤子。所以移家爲國也。家仁國興。上行而下興也。藏乎身恕。以本末言。本亂而末治者。未之有也。故行於家而可法然後。可以立表敎民。推其有以治人													上老老民興。治國也。治國而民知興起然後。可以推己度物而周盡其平也。蓋推己以施人。省刑亦在中 好善而惡惡。擧賢而退不善。擧直措枉而得民 先義而後利。散財而得民。行仁薄利而得民 與天下同其好惡。所謂絜矩之道。						有諸己無諸己則不可不有之於己而後及於人。以當在於己者言。無以事上無以事下則己所不欲。勿施於人。以施於人者言。						知止定靜。是中庸之戒愼恐懼。格物致知。是中庸之致和致中。總爲愼獨。						欲明明德於天下者。末 先治其國。先齊其家。先修其身。本 先正其心。先誠其意。先致其知。致知在格物。始 物格而后 本 知至。而后意誠。而后心正。而后身修。而后家齊。而后國治。而后 末天下平。終						首章論至善致知。明其綱要。二章論誠意明德。著其功夫。大學惟是明德至善二綱。故首章主至善而格物屬焉。然必以明德經緯之。二章主明德而以誠意爲首。然亦必以至善付著之。						明明之也。明德者。人心天命。其德神明。靈昭不昧。而萬理出焉者也。明明德者。其體在於大甲湯盤則誠者事也。其功著於誠其意。淇澳詩則誠之者事也。													親親之也。民者對己之稱。家國天下皆是也。明明德在親民。而親民以明其德。體用一焉。其體之致。由近而遠。物我以盡則天地萬物爲一體矣。親民者其義見於下之烈文詩。仁之事也。下之孝弟慈絜矩者。恕之事也。						止者一於是而不貳。至善者是性之本體。爲明德親民之極則者也。其發見之良天則昭昭。必於是而止焉。則明德親民。皆一於是而得其至矣。蓋至善者。是本然之善出於天而不繫於人。其發見者良知也。發見之感應者事物也。析之而曰知物。其目爲格物致知也。天命本體。不暇修爲。惟在止知。故其功不過曰致曰至而已。至善之止。其目詳於文王詩。誠之道也。性之也。其體見於自謙愼篤處。明之之功也敎者也。						承上之在止於至善言。戒懼切磋於明德。而知其止然後志無欲而斯有定矣。志一而定則心得其體而靜矣。其體正則其身休。隨處而安矣。所存安則所發精。隨事而慮矣。慮精而惟一則其德明民親。皆至善之止。而大學之道於是得矣。						家國者。親民之施而身之所處也。身者家國之主而心之所在也。是明德之本末 正者靜一無累之義。誠者眞實無僞之體。心者身之所主。意者心之所動也。是明德之體用 致至之也。至之極其盡也。格正也。正其不正以歸於正也。知者心之本體也。是良知之昭明者也。凡所體於心身民物皆是也。物者意之所在也。其作用事物之感應者也。凡所用於心身民物皆是也。是爲明德至善者也 蓋致知則是爲其知之體至善。格物則是爲其物之用至善。卽本於上之至善而爲目。其義則上文是也。上達之事也。其功夫則誠意中具焉。下學之方也。困勉之爲也。○物是意之用。知是意之體也。物格則其用正矣。知至則其體至矣。意之所以誠矣。而明德得其本體矣。蓋物格而物止。知至而知止。是爲明德之止於至善者也。意誠則心可以正矣。心正則身可以修矣。家國天下皆擧而盡矣。天下盡矣則其明德明於天下矣。是明德得其全體。而爲全體之止至善矣。						格物之於親民不同者何。曰格物亦是親民之妙用。家國天下。無非格物之所在。然格物者事也。專主心身事爲上爲善去惡者是也。是爲在己上感應之幾功近處至要工夫。不比親民之在家國上徧布漸及。各有所主也。在己在人曰親民。在知在事曰格物。						明德。此言明德之主。聖人皆自明乎此。謂在我當明者此德也。						日新。此言明德之功。當以日新卽作民新邦而必至其極也。其明之之功如是。						止至善。此言明德之止。當以至善。卽五止其目而知止意誠則所以至也。發明其明德之本體者卽如是。其止之之實。正在是矣。													必也使無訟。如虞芮之君。見化於德。閑田而退之類也。然此特說畏志。不主先於化。本其繼以止信而已者。以夫子無位未施化於民。故據所在而釋之也。如中庸言祖憲而不稱作禮樂是也。						格致章至善者。心之本體也。至善者是知也。能得者致知也。故致知格物者。貫八條而盡之。自古之明明德於天下以下。卽格致之章也。故此章首則明止至善。而曰物有本末者八條是也。事有終始者。止至善是也。則已經緯之矣。遂及古之欲明明德於天下以下則是格物之實事。末曰此謂知本此謂知之至也。則正以是結之矣。然則自其知止至善一條及其欲明明德於天下以下。爲格物致知之章明矣。但其終結二句 此謂知本此謂知之至也 之間。文雖不周。意已獨至。其在節目之解則義無不備。無可疑者。又其本體之實。更於此章詳焉。故明其本體用功之實。卽此章以下諸章是已。						知止。書曰克明峻德。以親九族。子曰修己以敬。修己以安人安百姓。易曰君子進德修業。忠信修辭。知至至之。可與幾也。知終終之。可與存義。						古之欲明明德於天下。中庸曰好學力行知恥。知斯三者則知所以修身。知所以治天下國家。凡事豫則立。獲上治民有道。信乎朋友。順乎親。誠身有道。不明乎善。不誠乎身。													格致。書曰人心道心。惟精惟一。子曰克己復禮。非禮勿視聽言動。記曰人生而靜。天之性。感於物而動。性之欲也。物至知知。好惡形焉。好惡無節於內。庸曰道也者。不可須臾離也。戒愼乎其所不睹。恐懼乎其所不聞。莫顯乎隱莫見乎微。君子愼其獨。易曰庸言之信。庸行之謹。閒邪存其誠。子曰言忠信行篤敬。立則見其參於前。						誠意自謙。孟子曰人皆有不忍人之心。乍見孺子入井。皆有怵惕惻隱之心。非內交於父母。無惻隱羞惡辭讓是非之心。非人也。凡有四端於我者。知皆擴而充之矣。範曰無有作好。無有作惡。遵王之道。易曰天下何思何慮。殊途同歸。一致而百慮。天下何思何慮。						淇澳詩。庸曰誠身有道。明乎善。誠者天之道也。誠之者人之道也。自誠明自明誠。誠則明明則誠矣。博學審問愼思明辨篤行。						明德作新。庸曰惟天下至誠。爲能盡其性。能盡人之性物之性。可以與天地參矣。						至善。庸曰惟天下至誠爲能經綸天下之大經。立天下之大本。知天地之化育。詩曰維天之命。於穆不已。於乎不顯。文王之德之純。純亦不已。庸曰修身以道。修道以仁。天下之達道五。所以行之者三。三者天下之達德也。所以行之者一也。孟子曰孩提之童。無不知愛其親敬其兄。親親仁也。敬長義也。無他。達之天下。						正心章。庸曰喜怒哀樂之未發謂之中。發而皆中節謂之和。大本達道。程子曰聖人之常。以其情順萬事而無情。君子之學。廓然大公。物來順應。						修身章。範曰無偏無陂。遵王之義。無有作好。遵王之道。無有作惡。遵王之路。無偏無黨。王道蕩蕩。王道平平。無反無側。王道正直。會其有極。歸其有極。						齊家章。孝經曰事親孝。故忠可移於君。孟子刑于寡妻。以御于家邦。擧斯心加諸彼。													平天下章。孟子曰老吾老以及人之老。善推其所爲。						聽訟知本。擧其一止於信。以蔽其餘。其實五事一也。如獲上順親。必皆本乎誠是也。下文言保赤子而言其心誠。卽此義也。						如保赤子。君上之保護下民。如慈母之保護赤子也。心誠求之。雖不中不遠。以保護赤子之誠心。求爲保護下民之道。則雖於下民之情。未能事事必中。亦不遠離民心。如慈母之於赤子。雖不必中其飢飽寒燠之節。亦不違背其飢飽寒燠。啼飢便謂啼飽。啼寒便謂啼燠之相遠也。未有學養子而後嫁者。以明心誠求之之外。非別有飢飽便知飢飽底方。寒燠便知寒燠底方也。													孟子若保赤子。知愚民之無知而犯刑。恤而保之。如赤子之無知。此以其恤其無知之事言之。大學如保赤子。是其慈者所以使衆者。其使衆之誠心。當如慈赤子之誠心。此以其心言也。						康誥一節。正釋慈者使衆之事也。指說其仁之本體如此。所以明示其人所易知。如孟子言良知也。其使衆之仁。惟當一如其本體之外。更無他道之義。直是明白。大段說得平易。而朱子解之。卽以此直爲一箇保赤子之論。不過以此爲推識其本心之一端而已。其爲若保之言。其義豈但▣然哉。若然則其如保之說。不過以爲引譬之辭。而心誠求之以下。又爲其保赤子之解而已。通一節獨說保子事。於使衆之義。全無交涉。若果如此則其文只當自爲立說。而曰保赤子之道。其理有如此者云云。不當全引康誥文而曰如保赤子。今明引康誥全文而證之。則文意誠不然也。如中庸注解中。其如此類甚多。						如保赤子。有引譬四層說。如保赤子。其義似也。譬之若保赤子。其事類也。朱子是也。保之一如嬰兒。其事同之。保之如其己之赤子。其心誠也。本文是也。						人心有知。凡物有理。致吾知。在窮物理。知字與理字對曰致知在窮理可也。心字與物字對曰衆物對吾心。致知在格物則遺却理字意。物格知至。雖二言而實一事。故朱子補亡章亦結之曰此謂物格。此謂知之至也。合而結之。													誠意章是省察私欲之端。在中庸愼篤之功。卽用也專動。正心章是涵養性情之體。在中庸戒懼之義。卽體也兼靜動。						中庸先體而次用。先後之序然也。大學先省察而後戒懼。以下功之端在此故也。						大學正心。雖只言心之發處。其功夫則敬。直貫動靜之意在。						明德言明德之體也。新民言明德之功。當以之作民正邦而當用其極也。至善言明德之止當以至善。五止卽其目而知至意誠乃其方也。						大學之格致誠意。中庸之明善誠身之誠。惟精惟一之道心也。						大學毋自欺愼其獨。切磋琢磨。道學自修。皆明也。皆誠之也。大學緯也。中庸戒愼恐懼愼獨。學問思辨篤行擇執。皆誠之也。皆格致也。中庸緯也。						知止定靜安慮能得。大學之經。誠致之效也。誠至至誠致曲。至於能化。中庸之經。明誠之序也。						不貳誠一。至於不息悠久。愼獨不愧。至於不顯篤恭。</text>
<title>論語</title>,<text>子曰弟子入則孝。出則弟。行有餘力。則以學文。此所謂文。卽文學之謂。詩書六藝之文是也。惟其文學之文。故謂餘力則學。如博文約禮之學則凡其孝弟愛仁之行。無非是博約之事。卽亦學而時習之之謂也。不當以餘力則學言之耳。						子夏曰賢賢易色。雖曰未學。吾必謂之學矣。上文所謂學文。卽文學之學也。此章所言學。卽問學之學也。蓋所主而言者有不同。其辭氣之間抑揚之故。則蓋亦出於有爲。而非是正言者也。若其正言爲學之事。則必如所謂忠信威學忠恕傳習。並與博約之敎數章者。卽是正法之訓云爾。													子路曰何必讀書然後爲學。此所言學。蓋爲成人之學耳。在成人之學則實如此。未可以謂非也。但不可以爲新學之事也。子路强以成人之學。傅之子羔之新學。以爲文非自解之計。故夫子特以惡夫佞者斥之。						一貫忠恕。曾子篤實之人也。專用心於內。恐有缺於其外。故告之以此。而曾子唯之。則如其三省三貴。皆此一之爲也。博文約禮。顏子高明之才也。其仰鑽瞻忽之見。恐有騖於虛外。故誘之如此。而顏子事焉。卽其四勿服善。其所用之功也。一貫者。言其根本之達其枝葉。博約則總其枝葉之貫於根本。告子貢之一貫則同此。						子路讀書之說。爲學之功。後儒以爲主於讀書則已失之矣。然爲學者如不讀書問學。亦何所通其方也。故學之頭腦則不在乎讀書。而爲學者則亦不能以不讀書也。其曰有人民有社稷何必讀書。爲學之道正爲如此。不可以爲非。然此以已學者說也。自未學者言則不可。▣子羔未學。正夫子之所爲責之。子路轉以已學者事對之。是理窮牽合而求辨禦人之辭也。故曰佞。非本意之所在實然。						子路使子羔爲費宰。賊夫人之子。子羔質美而未學。故謂之賊害。子路對曰何必讀書然後爲學。仕優而學。成德之人。其道固如此。然此成人之事。非未學之事也。學未成而仕。未有不喪失者也。今夫子謂初學者事。而子路乃强用成德者事以對之。雖有其理。非其所用也。非其所用而强以是辨。則夫子不論其說而直惡其佞。且子羔短於讀書。子路之意。特主此子羔之短而言之。初非謂爲學之道專在讀書也。						克己復禮爲仁。蓋仁者人心之德。人所固有。惟失之故求以存之也。天理與私欲對。私欲勝則天理亡。故欲存天理。惟克己。然不曰克己斯爲仁。而必曰克己復禮而後爲仁者。蓋仁是天理之全體。禮則全體中節文也。凡事當然者是也。二者實一理。而全體浩浩。何可下手。其可下手處惟在於事爲之間。故爲仁之功。必克己以復於禮而後爲仁也。故克己斯復禮。復禮斯爲仁矣。													克己復禮。致知也約禮也。非禮勿視聽言動。格物也博文也。所惡於上。知也。無以使下。致知也。						聽訟吾猶人也。聽訟而辨其曲直。吾亦無異於人。但我則當有以化之。使不訟爾。蓋聽訟治之事。無訟化之效。治則使不亂而已。化則遷善而不自知。治苟明辨而勉行者皆可以能之。化非德盛不能也。						宰予晝寢。晝當是畫字。古字相類。宰予成寢而雕畫之。蓋古者大夫以上室有雕畫。如山節藻梲之類。而宰予僭之也。雕刻畫也。汙鏝也。言其以朽木糞土而施雕鏝。此旣已其不可之甚者。如其人又何足責。言不足責。乃所以深責之也。													朱子以爲敎無所施也。若如是。其辭必曰其如予何誅。今其曰於予與何誅。則其文義有不侔者。						特起說而重警之。故復加子曰字。而亦非異說也。或以爲非一日之言也。雖如是。其義亦同。						集註以是爲宰予當晝而寐。故夫子責之。學者當晝而寢。荒怠放肆則固當深責而痛警之也。但其警之也。當以爲學之功言之。以君子安肆日偸。不可惰慢而自棄也。責之也。其曰於予與何誅。聽其言而觀其行云。則必有一件行事之實。有可指之罪惡而言。非爲責昏惰之辭也明矣。其文義正有如此。當從舊註爲是。													攻乎異端。異端者。謂方技小術如醫巫卜筮之倫是也。以其別端而非正常之事。故謂之異端。如欲學而治之則斯害矣。如程子所言玩物喪志之類是其意也。如楊墨老釋功利伯者之流則是蓋流偏而失其正。末勝而害其本焉。而其已成一說。乃叛道害正者也。是可曰邪說亂道。不但曰異端而已。是當明其所以差而闢其所爲行者也。不但曰攻之斯害而已。異道亦出於正道而差者也。但失其本而流於偏耳。栗谷謂佛老之所見。乃別有他山之荊榛而非此山也。此不然。佛老楊墨之見。亦出於本一此山而失之者也。但於此山之中。專主一邊。廢其一邊。是叛其全體者也。故陷於荊榛而不可以爲道。如夷惠之流則特是其限於資分。不能周遍全體耳。非是主一而廢一。必偏於一端。叛其全體者也。則是固正道也。其分如是而已。此眞毫釐之間也。						人能弘道。非道弘人。此言凡人有所爲學。而能弘益於道者。是蓋其人之爲學者。有以能弘其性體故也。非其性道自能弘其人之氣質而然也。此卽以其功夫之所能言之。與所謂苟不至德至道不凝者。同其意旨。以其非道句。非字在上。文勢知之。 此蓋以其功夫所能言之。非指謂其實理也。如其實體則聖人元未嘗有以人心與性道相對而各言之者。故此正有爲而言。論其功夫而發也。非眞以道爲不能以有弘於人者也。若以其理則性體是實人道。無非是道體所成者。若如集注義。當曰道非弘人。今曰非道弘人。以此知其非之一語。乃有爲而發者也。						又曰此言道之在於人功。蓋以其本體之在于工夫而言之也。其所謂人。卽主工夫而言。非謂道與人爲二而各爲之用也。蓋道則人性。人性人皆有之。而人之於道。乃有修有不能修之異焉。則是在乎人之能弘而已。不可以爲是道之所弘而恃之也。蓋言此以爲勉人之辭也。蓋此亦有爲而言。卽以爲勉人之旨耳。非主於道與人之分。而實以二者爲二而各貳之意也。						斯焉取斯。上斯斯下斯斯。與詩何斯斯違斯斯同。如同樂之樂音洛之義是例也。													羈靮以御馬。馬者其物。羈靮則其事。以爲羈靮者理也是心也。故羈靮之制由於馬。卽事也。以爲羈靮之制出於心。是理也。理卽是心也 馬者物也。心者理也。物者末也。理者本也。是一也。主物而言。物體而理用。主心而言。心體而物用。 非馬則無物。無物則心無理矣。非心則無理。無理則物無是事矣。是其心之理。卽事物之理。事物之理。卽心之理。物卽心也。心卽物也。理之無彼此者也。心之內外一者。正指此也。故曰事理之精微。卽心之精微也。邵氏有言天以用爲本。以體爲末。地以體爲本。以用爲末。天依形 地地附氣 天。體用者。謂火薪之用。薪火之體。水火用草木體。以物之性爲用形爲體。用者妙萬物爲言。或相濟相息。在乎用之如何。卽以用爲主者也。然則心者。卽以用爲本以體爲末者。物者。卽以體爲本以用爲末者。亦猶是也。故心之理。卽以物之材爲體。物之材。卽以心之理爲用。然則物是心之體也。心是物之用也。天依地地附天。不相離者也。以心與物對而各言。則邵氏有言以其理之在乎心物而言則物者是理之統體中一節者。心者是理之一節之統體者。二者皆名爲理者。然若聖學之所言理則自有其本。不以是在物之一節者爲事而爲其學也。然則豈可以一節之物者謂之理。而不知其全體之實。是爲理體乎。徒知其末之在物。不知其本之在心而爲之主者焉。其爲理也。不已末乎。不已離而外乎。理之分節。是物理之統體。卽心其各質。謂在於物。固是其主本。不在於物理之各質。雖在於物。其主本則不是爲物。故其用功則不可求之於物。其求之於物以爲功者外矣。其天理之眞。不可得矣。						又曰羈靮以御馬者義也。其物則馬也。其理則心也。其體則理也。皆心也。猶冬日飮湯。夏日飮水。是義也。其冬湯夏水卽物。其以飮湯飮水是理也。卽心不在外也。故主於物而言之則謂之羈靮之生由於馬也固可。至於原其本而言則使其由於馬而生羈靮者。所以爲焉者其本領。果無所主而爲之者耶。是亦豈馬之所由出也哉。今言老者安之。朋友信之。少者懷之。其安之信之懷之義理。皆聖人心體所發存如此。豈不是聖人心德之理乎。其果以安之信之懷之之理。謂在乎老者朋友少者之物。不在於聖人心上可乎。忠孝仁敬仁義禮知。皆如是而已。是故御馬以羈靮。御牛以穿鼻。冬日則飮湯。夏日則飮水。於老者安之。於朋友少者信之懷之。在事親而溫凊定省。在事君而盡忠補過。宰物之知識。飮食之口腹。接物之仁恕。明倫之忠孝。皆物也。而其理則皆吾之心體所爲也。						只此明德而有物有則。一箇明珠而萬形具照。媸姸白黑各隨其形。一箇洪鍾而萬聲具發。大叩大應。小叩小應。各隨其叩。此豈無物而應之者哉。是無理在於物而可生者哉。此卽羈靮生於馬者。謂在於物亦可。蓋各隨其物者。是羈靮生於馬也。其能照於物者非物也。能御之於馬者非馬也。						饒氏曰子游以正心誠意爲本。灑掃應對爲末。子夏謂小子且當敎以灑掃應對。及入大學。却敎以誠意正心。說得二子意明矣。						子游意云云。說曰子游謂末也。本之則無者。是以大學誠正之學。爲本而先焉。以小學灑掃之事忽焉。則政所謂厭末而求本。可見分本末爲兩段事也。故程子明其不可分之意。以矯子游之偏見。													子夏云云。說曰子夏言敎之以灑掃應對者。使之由其小而及於大。因其末而達於本也。非知道無精粗而本末貫通。則其敎人之序。焉能深得聖人之法若此也。故程子發之。說出所以然之理矣。						退溪曰程子以理爲本。以事爲末。說曰此大失程子之意。程子所謂凡物有本末。不可分本末爲兩段事者。蓋曰精義入神本也。灑掃應對末也。而灑掃應對。亦必有所以然之理。則精義入神灑掃應對。不可分本末爲兩事云爾。豈以理爲本。以事爲末之意哉。朱子曰有本末者。其然之事也。不可分者。以其所以然之理也。 事有小大精粗本末。而理無大小精粗本末者。是程子之意。													退溪曰朱子以大學之誠正爲本。是推子游之意。程子以理之所以然爲本。程朱所論本末不同。說曰程朱論本末。曷嘗有異。是錯認程子本末二字之意。故其言如此。						按退溪之失。只在以本爲天理。以末爲灑掃應對也。若子夏程朱之意。以本爲誠意正心。以末爲灑掃應對。而所以然之理則無間於彼此也。今此集注以爲程子之意。蓋曰本末雖殊而理則一也。理雖一而本末旣殊則豈可以末爲本。而但學其末曰本便在此也云爾。						按子夏旣以學爲有本末。而程子以爲無小大無精粗。是無本末之意也。子夏以爲有。而程子以爲無。此朱先生所初甚疑於僧寺時也。乃若程子本意。以爲事有大小精粗。而理無大小精粗之間也。先生後乃覺其如此。此同安路上之所得也。						饒氏曰小子未能窮理愼獨。且把灑掃應對。以維持其心。雖學至粗至小之事。而至精至大之理寓焉。又曰年寢長識旣開。却敎之以窮理致知愼獨誠意。則前日之習灑掃應對者。卽爲精義入神之地。今日之精義入神。實不離乎灑掃應對之中也。說曰此段說得子夏之意頗詳。						饒氏曰子游欲人於根本上做來則末底自然中節也。施敎無序。把大小學滾作一事非也。說曰此大小學滾作一事。非子游意也。子游謂大學誠正爲本而先焉。小學灑掃爲末而忽焉。則是厭末求本。分爲兩段事也。故程子矯其偏失。不可謂大小學滾作一事也。						饒氏曰子夏之說。說敎先後雖當。但只言事而不及理則小學大學。分爲兩截。而無以貫通。說曰此失子夏意。先傳後倦二句熟玩則理無大小精粗之意已著。故程子發之。是道無精粗而本末貫通者也。今乃以子夏說反爲分大小爲兩截。而無以貫通者可乎。						上蔡云釋氏所謂性。猶吾儒所爲心。釋氏所爲心。猶吾儒所謂意。此說好													以生意論仁。以實理論誠。以常惺惺論敬。以求是論窮理。直指窮理居敬爲入德之門。則最得明道敎人之綱領。						說論語。首擧子見齊衰者與冕衣裳者。又擧師冕見云云也曰。夫聖人之道。無顯微無內外。由灑掃應對進退而上達天道。本末一以貫之。一部論語只恁地看。						克伐怨欲不行焉。可謂難矣。仁則不知也。仁出於心之本然。外面强制不行者非仁也。當求仁於心。不當求仁於行。有末者未能必有本。						子曰仁者不憂。知者不惑。勇者不懼。仁知在心。自然不憂不懼。其外面不爲憂懼者。非仁知也。眞不憂惧。惟仁知者能之。													子曰君子義以爲上。君子有勇而無義爲亂。小人有勇而無義爲盜。血氣之勇。行事之果。不足貴。惟以心上之義理之宜爲上。						子曰有德必有言。有言者不必有德。仁者必有勇。勇者不必有仁。仁與德。不在言行。在於心。心能兼末。末不能兼本。有本則有末。						子貢曰夫子之墻數仞。不得其門而入。不見宗廟之美百官之富。得其門者或寡矣。夫子之云。不亦宜乎。聖人之道一以貫之者。全在心之天理。不是行事上才能也。是以不知其道在於心。而逐行事上論則是不得其門。而無以知天理自然之爲大也。疑其工巧之不及子貢宜矣。得其門者。是知聖人心學之方也。						子曰不得中行而與之。必也狂狷乎。狂者進取。狷者有所不爲。仁在心而不在外行。狂者行雖不掩。其心却全。故可以爲仁。中行則心之於行己一矣。						子曰人之過也。各於其黨。觀過斯知仁矣。仁不在於行之無過。在於心之全也。行之雖過。而心之全則仁可知矣。此則君子之過也各於其黨者也。於行之過。可以見其心矣。						子曰强毅木訥近仁。質之近內而不徇外者。故近於心之仁德矣。													子曰巧言令色。鮮矣仁。意之務外而不顧內者。故背於心之仁法。						子貢問鄕人皆好之何如。子曰未可也。皆惡之何如。子曰未可也。不如鄕人之善者好之。其不善者惡之。君子不可循人之好惡。惟盡於其心之理。盡其心之理則自合於善人。而不合於不善人矣。不可逐外而求媚於人人也。						子曰吾黨之直者異於是。父爲子隱。子爲父隱。直在其中矣。直不在於事而在於心。事雖不直。心則直矣。此與觀過知仁。意同而語尤切實。						子貢問士。子曰行己有恥不辱君命。敢問其次。曰宗族稱孝。鄕黨稱弟。敢問其次。曰言必信行必果。硜硜然小人哉。亦可以爲次矣。孟子曰大人者。言不必信。行不必果。惟義所在。士與大人之學。不求必於言行之間在外之事。而惟在此心之義。循此心之義而已。不宜有心求必於言行也。						仲弓曰居敬而行簡。以臨其民。不亦可乎。居簡而行簡。無乃太簡乎。程子曰居敬則心中無物。故所行自簡。居簡則先有心於簡而多一簡字矣。故曰太簡。心循天理而已。不宜着意有心於一理也。						子張問善人之道。子曰不踐跡。亦不入於室。注雖不循途守轍踐舊跡守成法。以不學。故亦不入聖人之室。求踐跡於外則心不能踐矣。君子之學。不在踐其迹。惟在入其室矣。此雖不踐迹。亦不能入於室。則乃善人而已。						子曰默而識之。學而不厭。誨人不倦。何有於我哉。孟子則曰我爲之不厭。誨人不倦。聖與仁。吾不能。其所謂識之學之爲之者。皆是識學仁聖之謂也。非謂別事也。聖人之所識而學之者。乃在此心之理而已。						曰德之不修。學之不講。聞義不能徙。不善不能改。是吾憂也。德也義也善也。皆是心之理。學則又是心之功也。修也徙也改也。無非學也。而是所當講者也。是聖人之學。無非在心。聖人之憂。只是在心之理。無非此心之學而已。豈在於文學上乎。													德不孤。必有隣。程子謂着意助長爲德孤。以通達無滯爲德不孤。按然則執着一事爲德孤。周遍無方爲德不孤。此卽所謂敬義立而德不孤之意。爲德不孤註也。見近思						子問公叔文子於公明價曰。信乎夫子不言不笑不取乎。對曰夫子時然後言。人不厭其言。樂然後笑。人不厭其笑。義然後取。人不厭其取。子曰其然。豈其然乎。無所意必適莫而循其天理之當也。是心之本體。自應無一毫着念。時也樂也義也。皆心之理也。心之良知。各知其宜之處也。不可以爲其事物上義理也。惟知心學者能如此。俗人則逐於事物之間。欲擇其言笑之當不當耳。													子曰君子之於天下也。無適也無莫也。義之與比。注無可無不可之間。有義存焉。義在心。是可不可之所自出。不可求於事物上。執以爲可不可也。						子序伯夷柳下惠虞仲而曰我則異於是。無可無不可。聖人之行。不在乎行上。而在此心之義。						子曰賜也過。商也不及。過猶不及。心之出於天理則無過不及。惟氣質行事有過不及。如其不出於天理本體。而在於行事上各不同。則過與不及。其失均矣。惟逐行而論故則有過有不及。俱爲失之。若在心之本體則無此。君子貴主於心理。右行事不主於外必。													子曰射不主皮。爲力不同科。古之道也。子曰驥不稱其力。稱其德也。君子之道。不在乎其才力。而在其德性。故主德而不論力才。						子貢方人。子曰賜也賢乎哉。夫我則不暇。君子之道。貴在明德。而不在言語測識。君子之學。在於自治。不暇於求人。						太宰問於子貢曰。夫子聖者與。何其多能也。子曰太宰知我乎。吾少也賤。故多能鄙事。君子多乎哉。不多也。君子貴心之天理。不貴才能之多。						子曰先進於禮樂。野人也。後進於禮樂。君子也。如用之。吾從先進。先進不足於節文。而其心則實。後進節文備矣。而其本却失。故雖於禮樂爲君子。其於道之本則不得也。故孔子不從。是君子之道從其本心之天理者。不從禮樂之節文者也。						子曰繪事後素。子夏曰禮後乎。子曰起予者商也。先質而後文。先德性而後節文。亦以其道。主於心之天理故也。						子曰聽訟吾猶人也。必也使無訟乎。聖人惟以德化之本爲能。而不事智力之末也。						子曰不逆詐。不億不信。抑亦先覺者是賢乎。聖人之於人。惟在天理自明。不可用私智億測。右德不在於才能						子曰人而不仁如禮何。人而不仁如樂何。此禮樂。指節文而言。其理則卽是仁也。無是心之仁則禮之理樂之樂也何有哉。蓋禮樂卽是仁也。不是節文而已也。仁也禮樂也一也。非可以獨有。						子曰禮云禮云。玉帛云乎哉。樂云樂云。鍾鼓云乎哉。禮樂具心得其理心得其樂之謂。豈節文之謂哉。節文玉帛器數而已矣。如上文以仁爲禮樂。如夫子太廟問禮爲禮者。此類是禮樂也。						子曰繪事後素。子夏曰禮後乎。子曰起予者商也。德性明而節文出。性德與節文。其實一也。只是分本末內外。不宜言先後。此曰後乎者。有心德而後有文。亦言其本末耳。且至於以文之見成節度者言之則亦有後先矣。													子曰先進於禮樂。野人也。後進於禮樂。君子也。如用之則吾從先進。先進不足於節文。而本則實。雖於禮樂爲野人。而於道之本原則却是也。後進備於節文。而本則少。雖於禮樂爲君子。而於道則未得也。蓋質生禮樂。禮樂出於質。二者相成自出。其本一爾。此明質勝文勝。不能得其本體。故有二者之名。蓋先進以其專於質而不能混成彬彬。故爲野。然於禮樂爲野人而已。其於道則實得其本。故未嘗非君子也。						子曰質勝文則野。文勝質則史。文質彬彬然後君子。此以文質之在於見外事者及俗人之文質不能一者言也。若其本體則文出於質。質所以爲文。有是心斯有是文。未可分而言其相勝。而自然有相補。所謂彬彬者卽是也。下文文猶質質猶文。蓋言是也。明其自然相有而不可相廢者也。若此章則專指不得本體者言。						棘子成曰君子質而已。何以文爲。子貢曰文猶質也。質猶文也。虎豹之鞹。猶犬羊之鞹。此言文質一物也。不可二之也。其本體卽一而已。虎豹之鞹。生虎豹之文。犬羊之鞹。生犬羊之文。皆爲一耳。今若以文質分二而取質去文則是雖有其質。將要所著明。是猶虎豹與犬羊之鞹。漫無所可取耳。蓋體用一也。所貴乎質者。正欲其善於文也。今有事其質而反欲不取其文則所有其質將以何用哉。其所謂終不得爲質矣。若知文質之本一。而以質爲本也云則至矣。						知及之。仁能守之。而必動之以禮。義以爲質而必禮以行之。論成人。亦必文之以禮樂。蓋以禮之成文於外者言之。固在德性之後。必文之極其節度然後方備。若其本體則禮。卽是心之節文是也。本之於仁。無先後矣。特以其所當用心著顯處有先後異方者言之耳。						子入太廟。每事問。或曰孰謂鄒人之子知禮乎。子曰是禮也。知禮在於心理。蓋禮者理也。當理而問。是理也。是卽知禮也。伊川謂二公皆知易。監司論易。主簿非之。監司不忤。主簿敢言。是是二公皆知易。卽此意也。若曰雖知亦問則雖再入三入。亦皆問之耶。						子路曰有民人焉。有社稷焉。何必讀書然後爲學。子曰是故惡夫佞者。言若致此心之天理者。隨處而皆事。隨事而無不可爲學。民人社稷。莫非事也。莫非心理之所在。則卽莫非可爲學也。何必讀書然後學。其實聖學之體原如此。						子游曰子夏之門人。當灑掃應對進退則可矣。抑末也。本之則無。如之何。子夏曰君子之道。孰先傳焉。孰後倦焉。譬諸草木。區而別矣。有始有卒者。其唯聖人乎。程子曰物有本末。不可分本末爲兩段事。灑掃應對是其然。必有所以然。又曰自灑掃應對。便可到聖人事。此心之天理。無大小本末而一也。不可以事爲上精粗分之而取舍也。惟因其人之上下。敎之於事者。有先後之別而已。又此心之理。本無不可爲者。至於行事則自有上下人之別。其能盡其終始而無不能者。其惟聖人爲然也。如自灑掃至博施濟衆。其力量無不盡也。心不分於事之大小。而事則異於力之大小云。 灑掃可至聖人者。聖人之道。在盡此心之理。不分於事之大小。此心之於灑掃應對。以至治平。其爲天理一也。故不出灑掃而其心學可至聖人。						子貢曰夫子之墻數仞。不得其門而入。不見宗廟之美百官之富。得其門者或寡矣。夫子之云。不亦宜乎。無非道也。夫婦可見。惟不得其門則只視爲人爲。而不知其爲出於道也。惟知其門者。能見其富美之實。而知其眞道之妙也。知聖人心學之方者。是得其門。						子曰君子喩於義。小人喩於利。天理人欲。同行異情。而義理與事勢。尤爲竝行。利中有義。義中有利。而君子則曉於其義一邊。小人則喩於其利一邊。蓋夫子之罕言利。亦以人之見於一事之中。易喩乎利而不喩於義。故其利之一邊。不欲言之。君子喩於義一邊。故樂得其道。而雖有不利者不計也。小人喩於利一邊。故樂得其欲。而其爲不義亦不顧也。樂記曰君子樂得其道。小人樂得其欲。喩義故樂得道。得道則義尤喩。喩利故樂得欲。得欲則利愈切。													子曰誰能出不由戶。何莫由斯道也。人之所行。孰非是心性者哉。何不由其天理本軆也。						子曰性相近也。習相遠也。性相近者。天命也性善也。性皆善而才德不必皆同。故曰相近也。習相遠者。氣稟習染是也。						子曰人能弘道。非道弘人。道之本體在人心。而求則得之。舍則失之。故人能弘之。而道不能自弘耳。						子曰惟上知與下愚不移。上知知仁之在我而有之。故不可下。下愚不知在我而自棄故不能移。						子曰人之生也直。罔之生也。幸而免。性道者人所得生也。而其理本直。無是則非人也。失此心之道理而生者。非生也。													子曰朝聞道。夕死可矣。道者人心之理。所以爲人者。失此不知則雖曰生非生也。故若聞而得之則眞得其生道矣。而於是乎知前日之非生也。今雖死也。亦無損於前日之非生。而其得聞之幸則抑有多焉。此所以夕死爲可者矣。且旣已得爲人之理。則於人之道已足矣。所以爲人之事無不了矣。復何所求而必欲久活耶。雖卽死亦足矣。理道之於人。其切其實如此。必眞有以見之乃可。						子曰志士仁人。無求生以害仁。有殺身以成仁。仁則死卽生。不仁則生卽死。其得失如此。						子曰君子無終食之間違仁。造次必於是。顚沛必於是。仁是人所爲人者。仁是本在於我者。不可須臾而離之。離之則不得爲人矣。						子曰好仁者無以尙之。惡不仁者。不使不仁者加乎其身。有能一日用其力於仁矣乎。我未見力不足者。仁者人道。不仁者其反。仁本在吾心。患不用力耳。苟能用力則無不得矣。焉有力不足乎。						子曰仁遠乎哉。我欲仁斯仁至矣。子曰克己復禮爲仁。一日克己復禮。天下歸仁焉。爲仁由己。而由人乎哉。仁者只在是心。是心中其本體是仁已。豈遠乎哉。豈由人哉。豈外求乎哉。						曰爲仁由己。曰斯仁至矣。曰殺身以成仁。只以操舍存亡言耳。非有所由而來。所自而至。非有所因而成之也。不可以文害辭耳。						曰用其力於仁。曰從事於斯。用其力於仁。其所事在仁。求出於仁也。非以仁爲別物而用力爲之也。從事於斯。其所行者如此云爾。非謂着力於此事也。						子曰默而識之。學而不厭。誨人不倦。何有於我哉。孟子子曰聖與仁。吾不能。我爲之不厭。誨人不倦。聖人之於仁聖。恒知其不自足。而惟默識而學之誨之之。可見之功。惟孜孜而不能已。是實知仁之在我。而實能爲仁者也。						子曰德之不修。學之不講。聞義不能徙。不善不能改。是吾憂也。聖人之憂聖人之勉如此而已。						張子曰君子之於仁聖也。謂學不厭誨不倦。▣且自謂不能。蓋所以爲能也。仁者求得之於己。愈知其無窮。故謂之不能也。非如得於外者之可自足也矣。						曾子曰以能問於不能。以多問於寡。有若無實若虛。犯而不校。昔者吾友嘗從事於斯矣。知仁之在我而不責於外。求欲得之於己而恒知不足。知我之功不盡而不咎於人者也。						子張問行。子曰言忠信。行篤敬。雖蠻貊之邦。行矣。立則見其參於前也。在輿則見其倚於衡也。夫然後行。此所見者。此心之天理。無處不著其本體者爾。非如影像之物。怳惚之見也。是灼然眞體。而不可蔽昧遺失者也。						子曰德之不修。學之不講。聞義不能徙。不善不能改。是吾憂也。德與義與學。非各事也。得之爲德。求之爲學。理之宜爲義也。聞義亦學也。德也義也。心之理也。而義則見於事也。學則其功夫也。修之徙之改之。皆是學之事。而曰學之不講者。其學之之方不能講也。是其功夫之講辨者也。無非是此心之功者也。德不修學不講。上二句是綱也。下二句是其工夫節目。非二事也。						子曰知及之。仁能守之。莊而莅之。動之不以禮。未善也。知及仁守。以淺深言。知仁之與莊禮。以表裏言。其實一事也。													子路問成人。子曰莊武仲之知。孔綽之不欲。卞莊子之勇。冉求之藝。文之以禮樂。亦可以爲成人矣。今之成人者何必然。見利思義。見危授命。久要不忘平生之言。亦可以爲成人矣。從其表裏各德之著顯而備言之。其實勇智不欲文藝禮樂皆本於此心之一理而已。非有各德也。若其不能合得本體者。亦自以爲各德而已矣。如仁者見爲仁。知者見爲知是也。武仲公綽亦此類也。動之不以禮。文之以禮樂云者。貴其表裏之一而全也。其實則出於仁知。非仁知之外別求禮樂也。其本則仁知是已。下文禮以行之亦如此。						子曰君子義以爲質。禮以行之。遜以出之。信以成之。君子哉。所謂義以爲上也。凡君子雖有禮行遜出信成等德。其本則在於義以爲質。此心天理之宜者是也。雖然此心天理之宜。文之爲禮。施之爲遜。實之爲信。從其表裏而備言之。故如此。其實則亦本只是一理耳。						子罕言利與命與仁。利也命也仁也皆道也。言義而不言利。言道理而不言命。言德行求仁而不言仁體。利近欲而殆矣。命不繫於人事而邈矣。仁體大而易差。故未嘗以利曉人命說人仁責人云爾。非如不知命樂天知命求仁爲仁等說。使人知此學此習此者之謂也。</text>
<title>浩然章圖</title>,<text>孟子浩然章圖我四十不動心若是則過孟賁遠矣曰是不難告子先我不動心曰不動心有道乎曰有缺北宮黝之養勇也不膚撓不目逃孟施舍之所養勇也曰視不勝猶勝也似曾子似子夏二子之勇未知其孰賢然而孟施舍守約也曾子謂子襄曰子好勇乎吾嘗聞大勇於夫子矣自反而不縮雖褐寬慱吾不惴矣自反而縮雖千萬人吾徃矣孟施舍之守氣又不如曾子之守約也缺																																	敢問夫子之不動心告子之不動心可得聞歟告子曰不得於言勿求於心不得於心勿求於氣可不可夫志氣之帥也氣體之充也夫志至焉氣次焉故曰持其志無暴其氣又曰志壹則動氣氣壹則動志敢問夫子惡乎長曰我知言何謂知言曰詖辭知其所蔽滛辭知其所䧟邪辭知其所離遁辭知其所窮生於其心害於其政發於其政害於其事聖人復起必從吾言矣我善養吾浩然之氣敢問何謂浩然之氣曰難言也其爲氣也至大至剛以直養而無害則塞于天地之間其爲氣也配義與道無是餒也是集義所生者非義襲而取之也行有不慊於心則餒矣我故曰告子未嘗知義以其外之也必有事焉而勿正心勿忘勿助長也以爲無益而舍之者不耘苗者也助之長者揠苗者也非徒無益而又害之</text>
<title>浩然章上解[一]</title>,<text>公孫丑問曰夫子加齊之卿相。得行道焉。雖由此霸王不異矣。如此則動心否乎。孟子曰否。我四十不動心。						此承上章又設問。孟子若得位而行道則雖由此而成霸王之業。亦不足怪。任大責重。亦有所失誤蔽惑而動其心乎。四十彊仕。君子德立道成之時。孔子四十而不惑。亦謂此也。						曰若是則夫子過孟賁遠矣。曰是不難。告子先我不動心。						集註云云。						曰不動心有道乎。曰有。						理本無動者也。心得其理則自然不動。蓋卽以下文曾子之自反守約者爲其道也。						北宮黝之養勇也。不膚撓不目逃。思以一毫挫於人。若撻之於市朝。不受於褐寬博。亦不受於萬乘之君。視刺萬乘之君。若刺褐夫。無嚴諸侯。惡聲至。必反之。						集註云云。○如有惡言者。必反報之。黝蓋刺客之流。以不挫爲養 一曰力勝爲悅 而不動者也。						孟施舍之所養勇也。曰視不勝猶勝也。量敵而後進。慮勝而後會。是畏三軍者也。舍豈能爲必勝哉。能無懼而已矣。						集註云云。○舍蓋力戰之士。以無懼爲養而不動者也。孟子將言曾子大勇。而先因孟賁之言。借言勇士之事推明之。然二子乃血氣之强。其心不動者。不過在戰鬪敵人之事耳。與聖賢大勇之充塞浩然者。絶爾不侔。						孟施舍似曾子。北宮黝似子夏。夫二者之勇未知其孰賢。然而孟施舍守約也。						子夏篤於博學。曾子反求諸己。孔子之後聖學有此二門。故譬之黝舍之於曾子子夏。所業雖非其倫。如黝務力勝。舍專守己。黝主氣而强志。舍守志而固氣。黝之氣力於其心。而舍之志强於其外。 其規模則有是相似。賢猶勝也。約要而不泛也。言論二子之勇則未知孰勝。然如以其所養之者則黝之務氣。加於其心。而舍之內守。强於其外。其所守爲要約也。但血氣而已。													昔者曾子謂子襄曰子好勇乎。吾嘗聞大勇於夫子矣。自反而不縮。雖褐寬博。吾不惴焉。自反而縮。雖千萬人。吾往矣。						集註云云。縮直也云云。自反而以縮。主於義也。○至此乃言曾子之勇。所謂不動心之道。蓋指此也。						孟施舍之守氣。又不如曾子之守約也。						言孟舍雖似要約。而所養者勇力則其所守特氣耳。又不如曾子之反身而誠。其所守卽集義。正爲道義之至要者也。守約者。下文集義是其事也。孟子之不動心其原蓋已在此。下文詳之。</text>
<title>浩然章中解</title>,<text>曰敢問夫子之不動心與告子之不動心。可得聞與。告子曰不得於言。勿求於心。不得於心。勿求於氣。						此公孫丑之問。而孟子誦告子之言如此。且將以斷之也。不得。謂凡有所不達不能處也。告子以爲於言有不義。只可助於其辭。不宜更求於其心之內。於心有不固。只可持其志。不必更求乎其氣之害也。蓋以義爲外而不本於內。以心爲內而不管於氣也。故謂其言語之失。直當求之於言。不足以關吾心。是外而不爲內者也。其意念之失。直當求之於心。不足以顧其氣也。是內而不爲外者也。皆以義爲外。不與內爲一之意也。以其言勿求心。心勿求氣。判爲二道。各主其一。以爲堅持彊制之道也。所謂仁內也非外也。義外也非內也者。卽其指也。詳見告子上篇。孟子先引此告子之言。因以反覆比論其與己不同之故。凡下所言持其志以養而無暴氣而全之。知言之蔽於心而斷其心之害於事也。無非爲此兩句之辨而已。○前言黝舍二子之事。雖有務氣主內之異致然。亦未嘗以其內外各求而至於離貳之也。今告子則乃以內外爲二本而各事其一。以求其效。其離畔已甚。害道大矣。						不得於心。勿求於氣。可。不得於言。勿求於心。不可。夫志。氣之帥也。氣。體之充也。夫志至焉。氣次焉。故曰持其志。無暴其氣。						此孟子蓋旣誦其言而斷之如此。謂彼謂心勿求氣者。不失其本。猶之可也。至言勿求心則遂遺其本。不可必矣。然凡曰可者。亦僅可而有所未盡之辭也。其不可者。初不足說。且待於後之知言處斷之矣。就其可者。亦有未然。則不可以不審辨。故於此專以此一句 心勿求氣 之失辨之。其不可以二之之體。亦已竝著云。志者心之所主也。氣者身之運用也。次來舍也。如次于卽之次。暴氣者。謂作爲而害之也。如告子之着意强正。彊探力制。以撓其氣者是也。言若論其理。志主於氣而爲帥。氣充於體而爲從。志之所至。氣卽隨焉。本末常相須而不離者也。我故以爲凡爲敬守其志者之功。必須出於無所作爲。以害其氣。乃爲至也。其無暴其氣者。乃亦所以爲持其志故也。然則其不知二者之爲一事也。而曰心勿求氣。至於强持力制。以害其氣而不顧焉者。豈不爲失之耶。故於此先言其理而析之。至後段又必詳言其用功之說。其曰配義則持志之事也。其曰助長則無暴之說云。○愚按不得於心勿求於氣之論。孟子初以爲可。亦有說焉。如使告子合志氣言之而曰氣在乎心。心通乎氣。一焉無二。而但其爲功則求諸心不求諸氣。如是爲義而求於其心云。則是專於爲本。不事其末。正爲根本之論。爲此之言。初無不可。但告子▣以爲此則不然。謂其言則勿求於心。心則勿求乎氣。其意兩勿相求者。反以志氣分決而各用之。偏事其一而廢其一者也。其所以分離隔斷。不相貫通。卽其病與上一句。初無分別。而同一其指意而已。必若論其本源則志帥也氣充也。志至而氣次焉。則志者其帥其至也者。固已爲其本。氣者其充其次焉者。亦所以不可暴之也。其體之相配而不相離如此。如上一句言者其苗也。心者其本也。一焉無二之體者其爲義。亦一而無異而已也。故孟子因此而特發此義。明其一體不可偏無之意。以救告子之失耳。非謂有持志之功。又有無暴之事。持志之外。別有無暴者。而可以爲兩般工夫。如告子之見焉也。至此則以其爲氣所帥而言。故變心而言志。						旣曰志至焉氣次焉。又曰持其志無暴其氣者何也。曰志壹則動氣。氣壹則動志也。今夫蹶者趨者是氣也。而反動其心。						此一節公孫丑問而孟子答之。乃申解其本末一焉。而所以不可暴氣以爲其志之病之意也。公孫丑以爲旣言志至氣次則只專言持志如告子可矣。又必兼言無暴其氣何也。孟子遂申言二者之一體。所以必兼言者是也。壹專一也。蹶顚躓也。趨走也。言志之所向專一則氣固動矣。然氣之所在專一則志亦反爲之動。如人之顚躓趨走。是不過氣之所在。而反動其心焉。則志亦氣氣亦志。本末一焉者也。此可以見持其志者之不可以有暴其氣。而無暴其氣者之亦所以爲持其志者也。然則其謂之心勿求氣者可乎。如君子所以九容三貴等處。皆所以爲無暴其氣者也。						敢問夫子惡乎長。曰我知言。我善養吾浩然之氣。						公孫丑復問云云。○知言者。知凡言之出於其心而不可逃。其心之害於政事而不可易也。解在於下。此對告子言勿求心。而說浩然充滿剛大之意。氣卽所謂體之充者。本自浩然。失養 一作無配 則餒。惟孟子爲順而養之。以復其體。其說下文備焉。此對告子心勿求氣而言。蓋孟子所長。皆告子之所失而反之者也。故二者皆反告子之辭。下節皆然。蓋知言則以仁義爲內而性之。一作以仁義爲心而存之 盡其心而知其理矣。養氣則以道義爲衷而養之。持其志而帥其氣矣。本末盡而內外一焉。有事其本而理無不得者。此孟子之所長也。如此則本於心而理於言。以一心通天下之志而無不達矣。集其義而充其體。以吾心合天地之正而無不慊矣。理體無不得。其心自然無可動處。擧天下之大而無能撓其體者。所事無不是義。其心自然無可動處。此其所以當大任而無所動其心也。告子之學二者。與此一皆相反。則其所不動心。無非失其理之本然。而害於其性之天者可知。下文詳言。						敢問何謂浩然之氣。曰難言也。						上文對告子之辭。故先知言。至此而先養氣。以其本末之序也。○難言者。蓋其心云云。													其爲氣也至大至剛。以直養而無害則塞于天地之間。						至大初無限量。至剛不可屈撓。蓋天地之元氣而人得而生者。其體段本如是也。所謂浩然 能順直其性而養之。無有矯强以正助者則其本體不虧。充滿活潑。可以塞乎天地而無不足矣。所謂善養 程子以以直爲句。謂又必以正直也。其說剛大者。言其體段。塞間則究其道義之所充 一作極 也。其養與無害兩事。下文兩節具焉。蓋因告子襲義助長之病。又於善養上發此無害二義。卽應無暴之說而明之者也。程子曰天人一也。更不分別。浩然之氣乃吾氣也。養而無害則塞乎天地。一爲私意所蔽則欿然而餒。知其小也。謝氏曰浩然之氣。須於心得其正時識取。又曰浩然是無虧欠時。						其爲氣也。配義與道。無是餒也。是集義所生者。非義襲而取之也。行有不慊於心則餒矣。故曰告子未嘗知義。以其外之也。						此以養之言之。蓋前言持志之事之謂也。蓋謂必持其志。以養其氣。而告子以其義勿求心。至亡其義而失之養者也之意。 配者合而爲匹也。謂以道義爲主而作其配如匹合然。蓋於志至氣次。志壹氣壹處見之。義者人心之所宜。道者天理之所行。乃心之德而志之所由者也。餒飢乏而氣不充體也。集注以配爲氣助其道義也。則其所配者於志帥氣次。帥從之體倒了也。以餒爲皆道義也。則道義只是由放失。不可以言餒。 言氣之爲物。本與道義合而爲從以爲之命者也。失其道義則無所爲配。飢乏不能獨充其體然也。此直養之道。所以必由此也。而無是則謂之餒也。不得謂之養也。集。聚也存也。集義。聚集其義。存之在內。如言內積忠信是也。襲掩取也。義襲者。求諸事爲。其掩之自外。如由外鑠我者也。慊。快也足也。因以申言之曰是其生之之源。由於其義常存。而是理充足於中而自然發生。非是義襲之事爲之間而自外取得者也。以其所行一有非宜而不足於心則其剛大之體便餒而不充者見之。可知是生於是義。非由外也。如此則所謂義者又只是吾心之宜。非有作於外者。又從可知矣。告子不知如此。以義謂從其理於物。彼如從其白於外也。求之於外。襲之於事。矯揉强制而爲之。是豈爲知義哉。上文言勿求心心勿求氣。其說皆卽是外義者也。其襲義於外。舍心以爲氣。卽氣失其配。亡其發生之源矣。						此節必引告子之外義。以正其義勿求心而其氣失養之弊。蓋遺於內而失之是外▣。○愚按至此又以其所養言之。故變而以其志之道義言云。蓋上言本末。故持志無暴兩言其事。此言其氣。故直言直養無害而已。上言其理。故言志又言氣。志氣必兩對。此言其養。故專言道義而氣自已在其中。無別爲養氣者在耳。蓋以上節則特就辨告子之道而泛言其理也。曰志曰氣而曰持曰無暴而已。至此節則孟子乃推言其自爲之功也。又必謂之道義。謂之浩然。謂之集義。謂之勿助而善養之。皆進乎一等。以就其極者而言。其命言之義如此云。						必有事焉而勿正。心勿忘。勿助長也。無若宋人然。宋人有閔其苗之不長而揠之者。芒芒然歸。謂其人曰今日病矣。予助苗長矣。其子趨而往視之。苗則槁矣。天下之不助苗長者寡矣。以爲無益而舍之者。不耘苗者也。助之長者。揠苗者也。非徒無益。而又害之。						此以無害言之。卽前言無暴之解也。蓋又謂其持志者。必須無害其氣也。而告子以其志勿求氣。以至有暴其氣者也。 必有事焉而勿正。趙氏程子以七字爲句。後來或幷下文心字讀之爲妥云。事如事事之事。一作請事斯語之事。謂必常有所事者在焉。正作意而正之。如言矯正者也。謂勿着意爲正乎其心也。言養氣者。必就自心上集義。常以義之本然。有所事焉。勿着意▣▣以爲正於其心。乃所謂持其志者也。蓋集義之功。其法卽如是。但當純一於此而已。有不可怠忽間斷而忘▣所有事也。亦不可欲速求效而作爲以助長也。此又其病之所不當有者如此。閔憂也。揠拔也。芒芒無知之貌。其人家人也。病疲倦也。舍之而不耘者。忘其所有事。揠而助之長者。作正于心。至於必硬制其氣者也。不耘則失養而已。揠則反以暴其生理而絶之。其害之又甚焉。有必喪之已矣。告子以義爲外。不知集於其心。其存於心者。不過强正之而已動於氣者也。旣亡其本源。無以生是氣矣。則其所作于氣者。不得不强持把捉硬制以期不動。所謂助之長也。强持之於性體。反有所蔽焉。阻撓其生生之根而塞絶之。其賊害至此而極矣。						此節又借宋人之助長。以規告子志勿求氣而爲暴其氣之事。蓋失其外而害之。卽內而不爲外者也。○程子曰敬以直內。義以方外。仁也。若以敬直內則便不直矣。必有事焉而勿正則直矣。又曰心雖是操之則存捨之則亡。然持之太甚。便是必有事焉而正之也。又曰鳶飛魚躍與必有事焉而勿正。同一活潑潑地。又曰忠信所以進德。終日乾乾。君子當終日對越在天也。蓋上天之載無聲無臭。其體則謂之易。其理則謂之道。其用則謂之神。其命于人則謂之性。率性則謂之道。修道則謂之敎。孟子去其中又發揮出浩然之氣。可謂盡矣。問必有事焉。當用敬否。程子曰敬是涵養一事。必有事焉。須用集義。只知用敬不知集義。却是都無事也。義莫是中理否。曰中理在事。義在心。愚謂明道說必有事焉。合敬義以爲一。今伊川以敬義爲二。伊川之言語雖若異。究其指義則亦非爲異也。○愚按必有事焉者。如程子所謂動靜皆有定。易所謂敬義不孤者也。至其性定德立而大公順應。無不利。不疑其所行。則是乃所謂志持而爲心之不動者也。心者如咸之言貞吉。艮之言不獲。如程子定性之論。無將迎內外自私用智之意是也。與大學之謂正心者。自不同。						何謂知言。曰詖辭知其所蔽。淫辭知其所陷。邪辭知其所離。遁辭知其所窮。生於其心。害於其政。發於其政。害於其事。聖人復起。不易吾言矣。						詖偏陂也。淫放蕩也。邪邪僻也。遁逃避也。四者言之病也。蔽遮隔也。陷沈溺也。離叛去也。窮困屈也。四者心之失也。凡四者皆相因。言人之有言。皆出於心。苟非其心純於正理而無蔽者。其言不得平正通達而必有是四者之病矣。卽其言之病而知其心之失。以其心之失。又知其必害於政事者如此。無他焉。以其心發於言也。以其政生于心也。如藏病見于面 此所以知告子之言勿求心之說。爲必不可。而卒之以聖人不易決之而已。蓋孟子之所以如此者。惟其以仁義爲吾心。而就心上集義。其體洞然明白。是是非非。纖毫莫遁。則旣能盡其心而知其性矣。故於凡天下之言。亦無不知其得失之所在。受病之所從而發其神奸之所由伏。如章內所云。於大勇之言。知其必守約。勿求之言。知其必外義之類。無不皆然矣。彼告子以義爲非內。謂從其物於外也。不復本於其心也。故以爲不得於言勿求於心。則其所謂言語政事之間。無非以其私智矯妄詖遁作僞於外而已。豈有所因其心而達於言。可以知其言知其政者哉。此亦外而不爲內者是也。○程子曰心通乎道然後能辨是非。如持權衡以較輕重。孟子所謂知言是也。又曰孟子知言。正如人在堂上。方能辨堂下人曲直。若猶未免雜於堂下衆人之中。則不能辨決矣。愚按所謂知言者。卽後篇所謂盡心知性。周子所言誠立明通。蓋其意也。其必由於存心養性無欲養心。而後至之者可見。</text>
<title>浩然章下解</title>,<text>宰我子貢善爲說辭。冉牛閔子顏淵善言德行。孔子兼之。曰我於辭命則不能也。然則夫子旣聖矣乎。						云云公孫丑言數子於言。各有所長。而孔子兼之。然猶自謂不能於辭命。今孟子旣能養氣而自謂能知言者乃如此。是兼四子之所善言。而能於辭命可知。然則豈不旣聖矣乎。</text>
<title>[詩箚錄 拾遺]</title>,<text>野有死麕者。詩人美女子有貞潔之操。而語其强㬥者以不可犯也。或曰行露野麕之女子旣貞潔如此。而彼强㬥者之獨不化何也。曰南方之國非一國也。民族之貴賤非一類也。而其德化之及。固有遠近先後。則其士民俗化之美。亦有先後淺深矣。如行露死麕之詩。猶爲未純者歟。是以其他諸詩。亦多有未盡侔於周南者。亦以此云耳。何彼穠矣者。詩人美王姬之嫁於齊侯。此成王以後之詩也。非周公之所編正者也。蓋成康以後東遷以前。其王國之風者。亦有其德美之純粹。不替於先王之化。有符於南國之音者。則以其雖上不得比於周南。而下不可以編於黍離也。於是取以其類。編之於此者勢固然矣。但未知其編綴之在於何時也。如周公東山諸詩付於豳風。卽此類也歟。新宮燕禮註鄭曰小雅逸篇。或以斯干疑爲新宮。則蓋非周公之詩。貍首。大射禮周禮樂師又射儀投壺具有之。新宮貍首。禮經正樂之詩也。而皆逸其篇。惟曰曾孫。貍首頭辭大武桓賚。武樂首末之頌也。而離以錯之。亦亡其半。肄夏采薺。爲周禮天子樂儀也。而采薺亡其詩。大射燕禮皆言奏肆夏。春秋傳穆叔如晉。奏肆夏之三。小宛小弁之著於小雅也。而大雅則缺其篇。唐棣巧笑之講於聖門。驪駒客無庸歸之禮於賓主也。而皆亡其篇。如左氏傳秦伯之賦河水。檀弓篇原壤之歌貍首。逸詩之雜見經傳者。亦不可盡記。又大戴禮雅詩有商齊六史等廢不歌之篇名。周禮樂師九夏有太半無可考之名者。鄭氏稱其頌不能具也。鄕飮酒合樂註。鄕樂者風也。小雅爲諸侯之樂。大雅頌爲天子之樂。鄕飮酒升歌小雅。禮盛者可以進取也。燕合禮輕者可以逮下也。春秋傳曰肄夏繁遏渠。天子所以享元侯也。文王大明綿。兩君相見之樂。然則諸侯相與燕。升歌大雅合小雅。天子與次國小國之君燕亦如之。天子與大國之君燕。升歌頌合大雅。其笙間之篇未聞。昔太王王季居歧山之陽。躬行召南之敎。以興王業。及文王而行周南之敎。以受命。文王作邑于豐。以故地分爲二公所食采地。于時德化被于南土。是以其詩有仁賢之風者屬之召南焉。有聖人之風者屬之周南焉。此卽以周南爲王者之風聖人之化也。召南爲諸侯之風賢人之敎也。蓋亦以此分之云。朱子曰二南之分。程子曰以周公主內治。故以畿內之詩言文王太姒之化者。屬之周南。以召公掌諸侯。故以畿外之詩言列國諸侯大夫之室家者屬之召南爲得之。南者言其化自岐雍之間。被于江漢之域。自北而南也。詩曰以雅以南。卽謂此也。采蘩諸侯之祭。蘩者蘿葍。一名莪蒿者。卽小雅所謂莪也。生澤田沮洳處。莖葉如靑蒿而科生結角子。初生香美可食。供爲芼薦者也。與七月采蘩之蘩。非一物也。采蘋者。美女子之將嫁者敎成而祭於其宗室也。芼。說文草覆蔓徐曰芼。猶冒也。詩采蘋註芼用蘋藻。昏義芼之以蘋藻。註蘋藻爲羹菜。儀禮特牲禮。兩鉶芼設于豆南。少牢禮羞兩鉶。設羊鉶豕鉶于菹之南皆芼。註芼菜也。皆有滑鉶菜羹也。 集傳以蘋藻爲少牢。禮主婦薦豆菹。豆之實也。然菹無熟法。且凡大夫士祭所薦之豆。是韭葵二菹。初無有蘋藻水草爲菹之禮。且曰有齊季女則是未嫁之女也。非主婦薦豆之菹明矣。當是以芼爲芼是也。凡諸侯祭禮。他無用蘋藻爲禮者。獨祭宗室有焉。其爲祭宗室之禮也必矣。士昏禮曰女子許嫁。笄而醴之稱字。祖廟未毀。敎于公宮三月。若祖廟已毀則敎于宗室。宗室大宗之家 昏義古者婦人先嫁三月。祖廟未毀。敎于公宮。祖廟旣毀。敎于宗室。敎成祭之。牲用魚。芼之以蘋藻。所以成婦順也。或曰葛覃采蘩之后妃夫人。七月之豳女。凡其葛桑蘩蘋。必皆自采之耶。曰古之后夫人。其親蠶親績。實有常制。后夫人必親率衆妾。往而臨采。如王侯籍田。以供粢盛之法。同其禮矣。若必親涉林沼而取盈則恐未必然也。至於豳女未歸。采其桑蘩。自宜其職。亦不同於此也。蘋藻之祭。其說見士昏禮及小戴記昏禮備矣。毛傳鄭箋已得之。其解已盡矣。戴禮出於后蒼。后蒼又爲齊詩宗。其於詩說必有所受。而爲是記也。而朱傳乃以少牢禮主婦。此篇未嫁女之詩。故編詩者序於草蟲之下。然其爲正樂則與上采蘩兩篇竝。故竝爲合樂之篇云。</text>
<title>說命</title>,<text>上篇是命爲相。故命以納誨輔德。將爲宰公。故謂之用汝作礪作舟楫霖雨。中篇是用爲王公。而說進言各勉君相之所當爲。下篇論學。旣在賓相之任。故直曰爾惟鹽梅麴孼。惟斅學半。云云 此卽上篇非知艱。行惟艱之意。言王雖舊學于甘盤。如其時敏。而以至成德則必在於力行而自修。如好學近乎知。力行近乎仁。是其意也。故學不止於斅傳而已。其終則在於力行自修而至于成德。不可以其斅傳之半而遂止也。所謂學而時習之是也。說於此首發求多聞學古訓二者之淺深。以至於學之實。其監于先王成憲則是結求多聞。</text>
<title>武成</title>,<text>此篇首則摠括終始而爲其綱。其次竝記告上下之辭。其次又追敍成武功之事。其終又以修文治之政結之。摠四節。本不以時日爲敍。各以事類爲紀次。一以紀其辭。一以紀其事。以悉其武成之義耳。蔡傳必析而分之。乃逐節破碎。語脉決裂。文意不完。大失一篇之勢。泰誓上下並稱文考。武成庚戌柴望。告武成之時。告羣后曰先王太王王季文考文王。中庸武王末受命。周公成文武之德。追王太王王季。上祀先公以天子之禮。大傳旣事而退柴於上帝。追王太王亶父王季歷文王昌。註有石梁王氏說按就是考之。牧野之初。武王稱王。文王不稱王明矣。蓋文王之世。四方諸侯歸於周。尊事文王以天子事。而文王辭之而不居也。故孔子稱文王以至德。以其不有也。泰誓言受命。二南有召伯等名稱。又以其諸侯尊而歸之也。是故記傳中言其追王事。或詳或畧。以追王太王王季。爲成文武之德云。而不稱文王云者。王號雖追上於武王時。其受命當王之德則實文王當日之業。故於此主稱以文武之德。而不列於追王之數也。其實追王其號則並在武王克商之後也。中庸或問游氏以泰誓稱文考。至武成柴望然後稱文王。以明牧野之前文未嘗稱王之證。而中庸無追王之文。則以禮記大傳引之而已。歐陽公說以論語所稱及夷齊二子事言之。明文王不稱王。蓋文王不稱王事。本自分明。惟書序說以文王有受命改元。武王不改元年之說亂之故也。此本無足雜也。但武王則稱王有明文。</text>
<title>君陳</title>,<text>王若曰 云云 爲子孝爲臣恭。君陳之令德也。有孝友之德于家。乃能推之以施邦國。昔周公 云云 周公之德。師表保養于萬民。公歿民方懷之。君陳率厥常德。勉昭周公之訓。宜其翕然從順和乂也。我聞曰 云云 馨香之辭。卽周公之訓也。師保于民者也。至德之精華上升。馨香發聞。感格神明。非黍稷之芳馨。乃明德之芳馨也。德言其本。治言其成。擧誦此周公之猷訓。欲其式此。無敢不敬也。凡人未見聖 云云 戒以常人之情言。雖見周公之聖。雖聞周公之猷。不克由之。亦無益。爾德惟風。下民惟草。草惟從風而偃。民惟從爾而化。厥圖政 云云 凡政之有廢有興。其出其入。先自爾衆而謀度。衆言同繹而思之。此下以發政而言。爾有嘉謨 云云 其有得善計至論者。入告于后。出順于外。稱其后命而行之。臣人皆若是。豈不良善且顯著哉。惟我后之德云云。葛氏以爲成王失言是也。王曰君陳 云云 惟宜弘周公之訓。以修其德。不宜依勢法以作威削。雖不威削。亦不寬而至於流。而必有其制。從容其和。以歸于中。此以戒刑辟之用。殷民在辟 云云 辟勿辟宥勿宥。惟欲必以其中也。上旣戒其循已。此又戒以循君。惟刑之求爾。有弗若 云云 雖有不順于政不化于訓。不得輕辟。惟於辟之可以止辟者。乃可用辟。狃于姦究 云云 習姦究敗典常亂民俗。三者之類是爾。此三者則雖細辟而不宥。爾無忿 云云 頑言惡之不化。備言才之兼備。此下敎迪之方。必有忍 云云 必有所忍。剛制而力蓄焉者。乃可有濟。其有洪裕寬綽休休焉能有容則斯又德之大也。此終上無忿疾之意。簡厥修 云云 簡職事之能修者。亦簡其或未盡修者。功無所不勸也。進行義之有良者。用率其或未盡良者。善無可無導也。此終上無備之意。惟民生 云云 民之生性本厚。惟隨物而化。故不從其令。趨上所好。蓋其性也。君陳之敬典。不以命令。能在躬行之德。不以命令而在乎躬其德。則民罔不隨以變化。隮于大道。主福臣榮矣。此因其敎迪之說。而復言德終之。以勖君陳。</text>
<title>洛誥</title>,<text>周公曰王肇稱殷禮。祀于新邑以下。述其語於前。紀其事於後。王氏之說是也。祀于新邑。卽戊辰烝祭也。下文所謂逸誥冊祝在十有二月者。卽此之綱。而記之於後者也。故其周公曰以下是十二月事也。告王卽政命公後戊辰烝祭稱秩元祀等事。竝皆在於其中也。先述其事而末逆以在十有二月摠括之。蓋其綱重在末端也。此篇文勢。與武成一體。復子明辟。雖非復政之辟。其曰明辟者。實是告爲君之道之辭也。不但獻卜作邑也。洛誥一書。是周公告成王卽政欲退。而王乃卽辟于周。而反命周公留後治洛之事也。</text>
<title>洪範</title>,<text>範十章首一章一五行章敬。三八政章農。四五紀章協。自五紀以上德政之所務者。五皇極章建分二節。敷言以下 六三德章乂分二節。威福以下 七稽疑章明分二節。吉凶以下 八庶徵章念分二節。時不時以下 九五福章嚮威分二節。六極 自三德以下人事之效驗者。五行五事。君之德也。天之道人之德。是其德也。八政五紀。國之政也。民事之政。天時之紀。是其政也。以其政紀也。故二者不復言作。皇極德之極也。其道統上下而爲之極。前四疇爲皇極之法。極之所以敍也。五中者爲皇極之道。極之所以建也。後四疇爲皇極之驗。極之所以行也。三德政治之威德也。而人事有治有亂。稽疑鬼神之占卜也。而鬼神有吉有凶。庶徵。天時之徵應也。而天時有休有咎。以五行五事應 五福。人生之享用也。而人生有福有極。以皇極好德而致</text>
<title>皇極正解</title>,<text>首段曰建其有極。敷錫庶民。次段曰惟皇作極。此二節爲一章之綱。下文其有猷有爲以下。卽申前段錫民之意也。其無偏無陂以下。卽申後段作極之意也。極之敷言。卽是二說是也。庶民有猷有爲有守。不罹于咎。而康而色。曰予攸好德。皆主皇之受之錫之者而言也。人之有能有爲。使羞其行。云云 其無分別於煢獨高明。而皆使羞行卽如此也。其受之羞之也。民之不逮者。亦皆有受而容之正之。不糓者亦皆養而成之。其敷錫之廣大也如此。其受之其羞之之道則又以下文之無偏陂無偏黨會極歸極者。以爲其極其作極之大道者又如此也。旣富方穀一言。又使羞其行之一義也。右二節敷言皇建其極。斂時五福。敷錫厥民之事。卽申章首前一節之說也。遵王者之義道。會其有極。心會于帝。 致王道之蕩平。歸其有極。道歸于帝。 皆則于帝者也。右一節敷言惟皇作極。爲無淫朋比德之則者也。卽申章首下一節之道也。曰皇極之敷言。止 于帝其訓。言天之錫禹。是于帝之則者也。凡厥庶民止爲天下王。言惟皇作極。是于汝極是保者也。</text>
<title>皇極正解[又解]</title>,<text>皇極章前一節皇建其有極以下。君民相與者也。以其建用之用而言之。是其建於民之謂也。後一節無偏無陂以下。極之敷言是也。以其敷言者言之。正是皇極之道。而于帝之訓者也。無偏無陂六句。爲其心之極。無偏無黨六句。爲其事之極。皇極之道卽是此耳。極之道敷言者。偏陂好惡。己私之生於心也。無偏陂好惡則是卽合於義道。而爲遵於王而會其極也。偏黨反側。己私之作於事也。無偏黨反側則是自至蕩平正直而歸于其極矣。然必惟無偏陂好惡然後。乃可以爲無偏黨反側。故曰會其有極歸其有極。敷言中其義其道。不曰皇之義道。而曰王之義王之道。其極不曰皇之極。而曰其有極。王以變於皇。極惟稱其有。是以其公言乎道義而不係乎人君者也。其言之別可知也。蓋皇卽對民而言。王主道義而言。</text>
<title>皇極正解[又解]</title>,<text>皇極者。王道之至極之謂也。下文所謂王之義王之道王之路者卽是也。建其有極者。建立之也。王者以此至極之道。立之以爲大本者也。惟皇作極者。謂能以作此至極之道也。王者之道無他。惟以其大中至正之道。爲極於其心。以與民相與於德化而已。</text>
<title>皇極正解[又解]</title>,<text>其有極之道者。卽以蕩平正直之道義無偏倚者。建立其本。作則于民是也。有極者。盡道之謂也。建極者。立道之謂也。作極者。乃謂作標之義也。按朱子辨中字之非皇極訓是也。但以此明其釋字之非▣論中之失則可矣。今乃懲羹於漢儒之苟便靖國之亂中。遂廢其至善至當之中。至大至公之中。而謂中之不可從也。反不顧此章原文之明以蕩平正直無偏倚之道。爲其歸極之本。而自有不可沒者。是豈非矯枉而過直。爲捄其末而反失其原者乎。所謂無偏倚者。如堯舜之允中。成湯之建中。卽其道也。是果可得而非之者乎。如是之說。不惟於道理爲主其一而失其一。於全章本文。反爲背其實事而叛去之。使皇極一疇之文。將爲無本領主義之歸。其可乎哉。朱子曰洛書本文只有四十五點。班固云六十五字。自初一曰五行以下 皆洛書本文古字畫少。恐或有摸㨾。但今無所考。漢儒此說未是。恐只是以義起之。不是數如此。蓋皆以天道人事參互言之。五行最急故第一。五事又參之故第二。身旣修可推之政。故八政次之。政旣成。又驗之於天道。故五紀次之。又繼之以皇極居五。蓋能推五行正五事用八政修五紀。乃可以建極也。六三德。乃是權衡此皇極者也。德旣修矣。稽疑庶徵繼之者。著其驗也。又繼之以福極則善惡之效至是不可加矣。皇極非大中也。皇乃天子。極乃極至。言皇建此極也。以上朱子言 按此序明白。但皇極之論若只如此。則五皇極無所謂有極也。論其建而無其極。豈有是理。天錫之本。大禹之意。恐無是也。範之九疇。又當以洛書九宮後天八卦。配合觀之也。</text>
<title>五行五事解</title>,<text>天之五行。水火木金土。潤下 濕 炎上 炎 曲直 柔 從萆 剛 土爰 沖厚 性 性氣 也。漫衍靜順 鹹 赫曦升明 苦 發生敷化 酸 堅成審平 辛 敦阜備化 甘 性之德也。五味者。其性之所作於用者。人之五事。貌 雨 言 晹 視 燠 聽 寒 思。風 從恭明聰睿。性 性質 也。作 肅 作 乂 作 哲 作 謀 作 聖。性之德也。洪範五行。水火木金土。貌雨言晹視燠聽寒思風。素問五行。土金木水火。雨貌晹言燠視寒聽風思。貌恭木靑 雨。視明火紅 燠。思睿土黃 風。言從金白 晹。聽聰水黑 寒。貌肅時雨若曰雨濕土 屬火。言乂時晹若曰晹燥金 屬金。視哲時燠若曰燠暑火 屬火。聽謀時寒若曰寒寒水 屬水。思聖時風若曰風風木 屬木。而君火竝寓焉。五事五紀之目。相火無正位。常寄土金之間。今乃以相火別置金水之間。居五者之中。以與其寒水相偶。而君火對應。則蓋亦有出於幷取其類偶者。而不專拘於其序也又如此云。</text>
<title>[春秋箚錄 拾遺]</title>,<text>孟氏曰春秋。其文則史。其義則夫子稱竊取之。其文則史者。曰編年也曰正朔也曰班爵也曰名字氏族也曰土田也曰儀制也曰錫命也曰朝聘也曰來如也曰會盟也曰用師也曰征伐也曰侵戰也曰交際也曰歸取也曰出入也曰田賦也曰城郭也曰蒐狩也曰祭祀也曰嫁娶也曰刑殺也曰喪紀也曰國政也曰灾祥也曰繼嗣也曰崩卒也曰薨葬也曰弑君也曰生子也曰事實也。文之謂也。其義之取之者。曰天道也曰民彝也曰大統也曰君臣也曰父子也曰尊卑也曰貴賤也曰家國也曰男女也曰嫡庶也曰中國也曰夷狄也曰經常也曰制權也曰王道也伯功也曰仁義也智力也曰禮法也僭亂也曰內我也外誌也。其辭有八類。有泛辭悉辭焉。泛者槩辭也。如時而不月。如諸侯之卿稱人。 有遠辭近辭焉。遠者多疑闕辭也。多從其舊。如不日月。如紀子伯。如滕侯後稱滕子。 有因舊辭諱避辭焉。因舊者如稱公。避辭如稱遜稱取。諱辭如弑不書。 有內辭外辭焉。內辭主之。外辭或略。內辭如宋人盟。又如殺稱刺。外辭直斥。其情有六類。有常紀多屢記焉。如崩卒卽位 有直著者有屢著而不異焉。其辭近而能盡。如盟于蔑凡會盟戰伐 有專著者。其辭直而不汙。如來歸祊。如觀魚。如昇楹桷。 有因著者。亦有兼著焉。其辭微而顯。約而該。如初獻六羽 有諱言者。其辭婉而成章。如薨不地。如假許田。 有特言者。亦有變體焉。其辭威惡而與善。特言如成朱亂。變例如▣▣▣。春秋是正誼明道之書也。不是爲記事。故事有首尾。不必相續。不主功利。故不必論成敗。不但爲褒善誅惡而已。故人之行事不必盡見。只以天道王法。揭其大法明其大義。扶天理敍民彝。明禮義正人心而已。故仲尼之門。羞稱五伯。春秋本意謂爲王室之衰微者。非也。實爲王之法變。王之道亡而發也。不獨爲周天子也。所以爲萬世作經者也。戰國橫流。其變之始。齊桓晉文是也。何者。春秋之世。人道雖大亂。猶不離于王者舊制之中。隱桓之時。諸侯不過私相侵伐。私相好會而已。未嘗爲公天下而合之。自齊桓以智力取勝而主天下之盟。功力遂爲天下勝。先王之道於是乎廢矣。繼又以吳楚之强暴。因之爲戰國。仍之爲夷狄矣。大亂橫流。非王室衰也。乃王道亡而王法變也。王亡伯作。而此春秋之所以作也。記世道之變。傷王道之喪。春秋之作。全爲此而發。爲正世道而救王道也。蓋桓文攘夷安夏之功。雖可與。蔑法始亂罪。不可不正誅。故春秋雖有小辭。略與其功。原其大體。專誅此罪。所謂其事則桓文。其義則竊取。其所竊取者。欲正其變道首亂之義也。諸傳家諸儒。只言貴王也居正也天理也道義也仁義也正道也。名目而已。不嘗明言其王道之爲何。天理之爲何。仁義之如何。正道之如何。當抄取諸先儒說表章之。而以經文結證。如易傳文言與繫辭繹卦之例。如孟子之論仁義論經權。董氏之正其誼不謀其利。程子之論王伯。南軒之論義利。王陽明之論天理論道學誠正。其傳春秋者三家。公羊穀梁二傳。謂皆出於子夏。始無文字。口相傳授。至漢時著以竹帛。曰公羊高者受之。子夏傳其子平。平傳子地。地傳子敢。敢傳子壽。漢景帝時壽與弟子胡母子都著竹帛。董仲舒傳其學。漢世首先大行。又四傳至何休訓詁。曰穀梁赤者。子夏弟子。其學自孫卿申公。至蔡千秋江翁。凡五傳至漢宣帝好之。遂竝盛。二傳者傳承累訛。指焉不盡。語焉不醇。擇之不精之過也。擇則固有聖人之舊。有能傳之者焉。曰左丘明者。戰國世人也。其說經不知誰受。而博取前史象紀聖人所黜。以傅益經。則其如亂經何哉。左傳出漢張蒼家。本無師受者。賈誼訓詁。劉歆又攷正。欲立於學。諸儒宗二傳而不從。後漢諸儒亦習之。至魏晉乃大行。宋程氏作書未就。胡安國氏則有成書。要非聖門之春秋。左氏考成敗而貴功利。胡氏任私用智而鑿焉。誣聖言而亂至道。所當亟黜。</text>
<title>定性書解</title>,<text>張子問曰定性 心 未能不動。猶累於外物何如。此不能定於動。欲專於靜定。乃離物而求性外。動而求定也。 程子曰所謂定者。動亦定 動有事時也 靜亦定。靜無事時也。○寂然不動之體。行於感而遂通之中。有事無事一也。無往而非此性。則無往而不可定矣。 無將迎。將送而絶之。絶外者也。迎迎而趍之。逐外者也。 無內外。明覺之體。自照於物感。物感無非己性。內外無二本也。○無內外。故無分動靜。此一篇之道理。苟以外物爲外。牽己而從之。是以己性爲有內外也。以物爲外。是性有內外也。 且以性爲隨物於外則當其在外時。何者爲在內。是有意於絶外誘。而不知性之無內外也。以心爲出。是性有內外也。 旣以內外爲二本。則又烏可遽語定哉。性無內外。故心無出入。心不是隨物而出外者。則雖應物而未嘗出也。不可以應物爲出外而絶之也。蓋己性不離於物。而外物無非己性。然則內外無非己性而無二本也。不可以己性明覺之有爲於感物者。謂之隨物而外之。只求其在內也。如此者是性有內而物在其外。其靜可定而動不可定。內外二本。則動靜異道而不順其理。於定之道遠矣。然心之明覺。終不能無感應。則其動豈有可靜之期。終無復定之者耶。此所以不可惡外物而求定性也。夫天地之常。以其心普萬物而無心。聖人之常。以其情順萬事而無情。普物順事。無用智矣。無心無情。無自私矣。 故君子之學。莫若擴然而太公。無情之道也。是不自私也。不擇於感應者也。是體也。 物來而順應。順事之功也。是不用智也。順明覺之自然者也。是用也。○此卽求其順萬事而無情之功也。忌內外。故公而順。內外無二本而動靜無往不定矣。有何其動不定之患。○太公順應。此一篇之工夫。易曰貞吉悔亡。憧憧往來。不貞 朋從爾思。不吉而悔 苟規規於外誘之除。將見滅於東而生於西也。非惟日之不足。顧其端無窮。不可得而除也。心自是應感不窮者。故雖欲除而不可得矣。今此則憧憧而不貞者也。言不順應者也。言用智者也。○是不能以明覺之自然。而有爲於感應者也。人之情。各有所蔽。自私是也。故不能適道。用智是也。大率患在於自私而用智。道者卽以有爲之感應而出於明覺之無爲。卽順事而無情者也。無自私則蔽去而太公。無用智則順應而適道。○惟自私而惡物。故乃用智而欲離物强定。其根出於有外物內心分二之見。故有惡動求靜異道之功。而不能太公順應矣。蓋不知其明覺而有爲者。一本而無二也。○自私用智。爲一篇之病痛。 自私則不能以有爲爲應迹。自私者外物內心。惡物之累心。不能太公者也。是不知感物之有爲。出於明覺之無爲。 用智則不能以明覺爲自然。用智者憧憧欲除。不能順應者也。是不知明覺之不能無有爲者也。 今以惡外物之心。惡外物之累己。自私之心也。 而求照無物之地。離物而求定。用智之病也。 是反鑑而索照也。離動而求定。定不可得也。如背明而求照。照不可得也。易曰艮其背。不獲其身。行其庭。不見其人。言無自私而用智也。太公順應之謂。 孟氏亦曰所惡於智者。爲其鑿也。言用智者也。不能順應之謂。引兩語以結。與其非外而是內。分內外而非其在外。是其在內。則是內外二見而生好惡也。自私用智之所由出也。 不若內外之兩忘也。非忘也。忘其內外之二見也。都無有彼此。而不以爲出入也。○兩忘則無自私也。 兩忘則澄然無事矣。無自私則太公矣。無內外之歧。無用智强定之勞矣。 無事則定。無用智則順而靜矣。○通以動靜言之。明覺之無爲而自有爲於感應。是動靜無不定矣。只以其動言之。物來順應。無物能撓性動己者。是動自定矣。 定則明。無用智而安。故明覺自照。 明則尙何應物之爲累哉。明覺自照則物來順應者。自無不順矣。尙何外物能累哉。○忘則無私也。無私則大公而無用智之爲也。定則無所動撓而順應。明則自然應照而無不順矣。用智者絶矣。聖人之喜以物之當喜。聖人之怒以物之當怒。物卽心之物也。在物之理。卽在心之理。○是無自私而大公也。 是聖人喜怒不繫於心。心者私己也。如曰普萬物而無心是也。非謂外於心也。 而繫於物也。物卽性之物。性隨物而各生其理也。非眞在於物。可求於外也。○無用智而順應也。 是則聖人豈不應於物哉。大公無情而順應也。 烏得以從外者爲非。而更求在內者爲是也。豈可二本於內外而是非之。自私而用智哉。 今以自私用智之喜怒。二內外而分物我。故私妄好惡。而自作喜怒者也。 而視聖人喜怒之正。爲如何哉。夫人之情。易發而難制者。惟怒爲甚。繫於心而處不順理。故爲累於物而有動之弊。 第能於怒時。遽忘其怒。而觀理之是非。觀理卽隨物而觀心理之是非也。忘怒則大公而無私。觀理則順應而無智。 亦可見外誘之不足惡。而 知明覺之自然感應而順者也。乃無內外而動亦定矣。 於道亦思過半矣。忘己怒而觀心理之一語。卽適道之方。下工夫之要處。曰忘內外。曰忘怒。都不欲其妄見內外。妄生喜怒於自心之中也。累物非矣。離物亦非。二者皆用智矣。此書所辨。雖以絶物爲非。亦非以累物爲是也。乃不絶於外。不求於外。惟其明覺順應而已。忘其有彼此內外。則是明覺自能有爲而有爲。自能順物而無情。大公而無自私。順應而無用智。澄然無事而定明矣。定明則順應益順矣。大公則蔽去而無私。順應則無智而適道。是動靜皆定。</text>
<title>通書解</title>,<text>誠者聖人之本止大哉易也。性命之源乎。上篇以造化言天之誠也。故曰聖人之本。直言易也。性命之源。聖誠而已矣止故曰一日克己復禮。天下歸仁焉。下篇以人性言聖人之誠也。故曰聖誠而已。卒曰克己復禮。天下歸仁。其實天人卽一而已。誠無爲止發微不可見。充周不可窮之謂神。此章正說誠之體也。其體用有如此。卽上章元亨利貞之義。靜無而動有之謂也。實以此而爲聖也。幾者通也。繼之者善。德者復也。成之者性。勉齋曰只把體用讀誠是體幾是用。仁義禮智信是體。愛宜理通守是用。在誠爲仁則在幾爲愛。在誠爲義則在幾爲宜。性焉復焉。發微不見是體。安焉執焉。充周不窮是用云。按此不然。幾是動。繼之者善是也。德是體。成之者性是也。誠者是本體貫體用者也。又訓德只以一端全體而言。不可分軆用。性焉復焉發焉。以德言。安焉執焉充焉。以幾言。寂然不動者誠也。感而遂通者神也。止誠神幾曰聖人。此章言誠神之本然者。以明聖人之所以爲聖人者。以全此體也。</text>
<title>詩誦</title>,<text>詩大雅 文王 文王在上。於昭于天。又穆穆文王。於緝煕敬止。大學曰爲人君止於仁。爲人臣止於敬。爲人子止於孝。爲人父止於慈。與國人交止於信。大雅 思齊 雝雝在宮。肅肅在廟。不顯亦臨。無射亦保。不聞亦式。不諫亦入。周頌維天之命。於穆不已。於乎不顯。文王之德之純。純亦不已。大雅 大明 上帝臨女。無貳爾心。魯頌無貳無虞。上帝臨女。周頌 淸廟 秉文之德。對越在天。大雅抑曰無曰不顯。莫予云覯。神之格思。不可度思。矧可射思。程子曰忠信所以進德。終日乾乾。君子當終日對越在天也。蓋上天之載無聲無臭。其體則謂之易。其理則謂之道。其用則謂之神。其命于人則謂之性。率性則謂之道。修道則謂之敎。孟子去其中。又發揮出浩然之氣。可謂盡矣。故說神如在其上。如在其左右。大小大事而只曰誠之不可掩如此夫。徹上徹下。不過如此。形而上爲道。形而下爲器。須着如此說。器亦道道亦器。但得道在不繫今與後己與人。張子曰天體物不遺。猶仁體事而無不在也。禮儀三百。威儀三千。無一物而非仁也。昊天曰明。及爾出王。昊天曰旦。及爾遊衍。無一物之不體也。程子曰天地設位而易行乎其中。只是敬則無間斷。又曰敬而無失。便是喜怒哀樂未發之謂中也。敬不可謂之中。但敬而無失。卽所以中也。又曰中者天下之大本。惟敬而無失最盡。程子曰學者不必遠求。近取諸身。只明人理。敬而已矣。便是約處。坤卦言敬義立而德不孤。至于聖人。亦止如是。更無別塗。穿鑿繫累。自非道理。故有道有理。天人一也。更不分別。浩然之氣。乃吾氣也。養而不害則塞乎天地。一爲私心所蔽則欿然而餒。知其小也。○孟子曰持其志。無暴其氣。浩然之氣。配義與道。無是餒也。是集義所生者。必有事焉而勿正心。中庸曰詩云鳶飛戾天。魚躍于淵。言其上下察也。程子曰此子思喫緊爲人處。與必有事焉而勿正心之意。同活潑潑地。又曰敬以直內。義以方外。仁也。若以敬直內則便不直矣。必有事焉而勿正則直也。程子曰切問而近思則仁在其中矣。言忠信行篤敬。雖蠻貊之邦行矣。言不忠信行不篤敬。雖州里行乎哉。立則見其參於前也。在輿則見其倚於衡也。夫然後行。只此是學。質美者明得盡査滓便渾化。却與天地同體。其次惟莊敬持養。及其至則一也。大學太甲曰顧諟天之明命。孟子文王視民如傷。聖道而未之見。論語顏淵曰如有所立卓爾。雖欲從之。末有也已。中庸子曰鬼神之爲德。其威矣乎。視之而不見。聽之而不聞。體物而不可遺。詩曰神之格思。不可度思。矧可射思。夫微之顯。誠之不可揜如此夫。詩大雅 皇矣 予懷明德。不大聲以色。不識不知。順帝之則。大學如惡惡臭。如好好色。此之謂自慊。書無偏無陂。遵王之義。無有作好。遵王之道。無有作惡。遵王之路。曰皇極之敷言。是彝是訓。于帝其訓。易文言乾九二。子曰龍德而正中者也。庸言之信。庸行之謹。閑邪存其誠。○大雅 文王 上天之載。無聲無臭。儀刑文王。萬邦作孚。中庸詩曰不顯維德。百辟其刑之。是故君子篤恭而天下平。大雅刑于寡妻。至于兄弟。以御于家邦。大雅天生烝民。有物有則。民之秉彝。德輶如毛。民鮮克擧之。惟仲山甫擧之。愛莫助之。○繫辭傳。易無思也無爲也。寂然不動。感以遂通天下之故。非天下之至神。其孰能與于此。又曰範圍天地之化而不過。曲成萬物而不遺。通乎晝夜之道而知。故神無方而易無體。樂記人生而靜。天之性也。感於物而動。性之欲也。物至知知然後好惡形焉。○繫辭傳。天下何思何慮。天下同歸而殊塗。一致而百慮。天下何思何慮。日月相推而明生焉。寒暑相推而歲成焉。屈信相感而利生焉。精義入神。以致用也。利用安身。以崇德也。過此以往。未之或知也。窮神知化。德之盛也。周子曰無極而太極。聖人定之以中正仁義而主靜。立人極焉。又曰無欲故靜。又曰誠無爲。幾善惡。程子曰所謂定者。動亦定靜亦定。無將迎。無內外。以己性爲有內外。當其在外時。何者爲在內。是不知性之無內外也。旣以內外爲二本則又烏可遽語定哉。夫天地之常。以其心普萬物而無心。聖人之常。以其情順萬事而無情。故君子之學。莫若擴然而大公。物來而順應。人之情。各有所蔽。故不能適道。大率患在於自私而用智。自私則不能以有爲爲應迹。用智則不能以明覺爲自然。又曰與其非外而是內。不若內外之兩忘也。兩忘則澄然無事矣。無事則定。定則明。明則尙何應物之爲累哉。中庸曰誠者自成。而道自道。成己仁也。成物知也。性之德也。合外內之道也。故時措之宜也。故至誠無息。天地之道。可一言而盡也。其爲物不貳。則其生物不測。天地之道。博也厚也高也明也悠也久也。繫辭傳。易有太極。是生兩儀。四象八卦繫辭傳。一陰一陽之謂道。繼之者善也。成之者性也。仁者見之謂之仁。智者見之謂之智。百姓日用而不知。故君子之道鮮矣。又曰生生之謂易。又曰陰陽不測之謂神。○子曰知崇禮卑。崇效天卑法地。天地設位而易行乎其中矣。成性存存。道義之門。又曰乾坤其易之縕邪。乾坤成列而易立乎其中矣。是故形而上者謂之道。形而下者謂之器。化而裁之謂之變。推而行之謂之通。擧而措之天下之民謂之事業。神而明之。存乎其人。默而成之。不言而信。存乎德行。○乾彖。大哉乾元。萬物資始。乃統天。雲行雨施。品物流形。乾道變化。各正性命。保合太和。乃利貞。書湯誥曰惟皇上帝。降衷于下民。若有恒性。克綏厥猷。惟后。皐陶謨。天敍有典。勑我五典。天秩有禮。自我五禮。天命有德。五服五章哉。天討有罪。五刑五用哉。中庸天命之謂性。率性之謂道。修道之謂敎。道也者。不可須臾離也。○繫辭傳。乾知大始。坤作成物。乾以易知。坤以簡能。易則易知。簡則易從。易知則有親。易從則有功。有親則可久。可久則賢人之德。有功則可大。可大則賢人之業。易簡而天下之理得矣。天下之理得而成位乎其中矣。孟子曰人之所不學而能者。其良能也。所不慮而知者。其良知也。孩提之童。無不知愛其親也。及其長也。無不知敬其兄也。親親仁也。敬長義也。無他。達之天下也。程子曰良能良知。皆無所由。乃出於天。不繫於人。孟子曰人皆有不忍人之心。今人乍見孺子將入於井。皆有怵惕惻隱之心。非所以內交於孺子之父母也。非所以要譽於鄕黨朋友也。非惡其聲而然也。無惻隱之心非人也。無羞惡之心非人也。無辭讓之心非人也。無是非之心非人也。孟子曰孔子之謂集大成。始條理者。智之事也。終條理者。聖之事也。智譬則巧也。聖譬則力也。由射於百步之外。其至爾力也。其中非爾力也。○孟子曰盡其心者。知其性也。知其性則知天矣。存其心養其性。事天也。殀壽不貳。修身以俟之。所以立命也。中庸。唯天下至誠。爲能盡其性。能盡其性則能盡人之性。能盡物之性則可以贊天地之化育。與天地參矣。又曰知天地化育。夫焉有所倚。肫肫其仁。淵淵其淵。浩浩其天。孟子曰萬物皆備於我矣。反身而誠。樂莫大焉。强恕而行。求仁莫近焉。程子曰道一本也。或謂以心包誠。不若以誠包心。以至誠參天地。不若以至誠體之物。是二本也。知不二本。便是篤恭而天下平之道。○大雅 烝民 天生烝民。有物有則。民之秉彝。好是懿德。有物有則。民之說卦。和順于道德而理于義。窮理盡性。至于命。又曰將以順性命之理。是以立天之道曰陰與陽。立地之道曰柔與剛。立人之道曰仁與義。程子曰大哉。聖人之道。洋洋乎發育萬物。峻極于天。優優大哉。禮儀三百。威儀三千。待其人而後行。故曰苟不至德。至道不凝焉。皆是一貫。孟子曰守約而施博者。善道也。君子之守。修其身而天下平。○子夏曰君子之道。孰先傳焉。孰後倦焉。譬諸草木。區以別矣。程子曰君子敎人。有先傳以小者近者。而後敎以大者遠者。程子曰灑埽應對。便是形而上者。理無大小故也。故君子只在愼獨。又曰凡物有本末。不可分本末爲兩段事。洒掃應對是其然。必有所以然。又曰聖人之道。更無精粗。 從灑掃應對至精義入神。通貫只一理。雖灑掃應對。只看所以然者如何。又曰盡性至命。只是孝弟一統事。就孝弟中。便可盡性至命。如灑掃應對與盡性至命。亦是一統底事。無有本末。無有精粗。却被後人言性命者別作一般高遠說。故擧孝弟切近者言之。○程子曰天理云者。這一箇道理。更有甚窮已。是他元無少欠者。百理具備。得這天理。是謂大人聖神。又曰學者先須識仁。仁者渾然。與物同體。識得此理。以誠敬存之而已。萬物皆備於我。須反身而誠。若反身未誠則猶是二物有對。訂頑備言此體。以此意存之。更有何事。必有事焉而勿正心。未嘗致纖毫之力。此其存之之道。若存得便合有得。蓋良知良能。元不喪失。以昔日習心未除。却須存習此心。久則可奪舊習。此理至約。惟患不能守。旣能體之而樂。亦不患不能守也。程子曰人只有一箇天理。却不能存得。更做甚人也。或問涵養。曰若造得到。更說甚涵養。因論持其志。先生曰只這箇也是私。然學者不怠地不得。程子曰三月不違仁。言其久也。然非成德之事。霞谷遺稿中有一編文字以詩誦爲目者。其爲編也。採掇詩之雅頌。如文王淸廟等五篇。緝煕對越底語。錄之于上端。而其下雜引論孟庸學易書及周程張說。而中間又引入數詩。大抵詩則是三分。其他經傳儒先說則不翅七分。而特目之以詩誦何也。詩旣錄在上端。又入中間。而其他所引諸說。若皆類所錄詩則蒙上文總名之曰。容或可也。而第下所引他說。未見其與詩相類。則其所命名之義。誠不可曉也。或曰詩誦之誦。本非誦字。此或列錄諸經之際。先錄詩頌而誦字是頌字之訛也。且詩誦二字本是上層列書者。而亦是誤低下層書。如篇目之例者云。而此有霞翁手筆。非只有後人謄本。則不可謂亥豕之訛耳。或曰此不過列錄諸說時時諷誦之。故目以時誦。詩字乃時字之訛云。此亦不然。霞翁手筆。其可誣乎。然則詩誦之義。可得其有所據耶。竊觀上端所錄雅頌。是對越在天之義。而其下所引經傳周程之說。是天人一理之義也。蓋天人一理。上下無間。特人不能常存誠敬。如對上天。故自間于天。必須常存誠敬。如對上天。然後乃可與天同德。然而必須常存誠敬。如對上天者。蓋以天人一理。本自無間故也。此所以首揭詩篇。以明對越之功。而又取經傳周程諸說。以證對越上天之本。而又遂蒙上文目之以詩誦。而以下文所引總歸之於上文者也。第經傳周程諸說。或有以賦受言之者。或有以尊擧言之者。或有以裁成言之者。雖其語句未必一一如詩中語。而要之無非有關於對越上天之義。則此皆所以有取也。而若其人代之先後則只以其語意之緊慢而錯綜爲錄。亦無不可歟。至於中間所引數詩則何不幷列於上端諸詩而乃列於中間耶。亦想其以爲固與上端詩義不相遠。而亦尤近於他經傳諸說故耶。不敢臆斷耳。又其中孟子良知良能。不忍人之心。始條理終條理。守約施博等語。未必合於天人一理之義。而入於此編者。蓋亦以其皆是存天理之類故也耶。亦可只觀其大體之相近。而不必切切比類而求之耶。</text>
<title>心體頌</title>,<text>惟皇上帝。降衷于下民。若有恒性。無有作好。無有作惡。遵王之道。顧諟天之明命。○中也者。天下之大本。○立我烝民。莫非爾極。曰皇極之敷言。于帝其訓。天生烝民。有物有則。民之秉彝。好是懿德。不識不知。順帝之則。仁義禮智。非由外鑠我。我固有之。伐柯伐柯。其則不遠。爲君止仁。爲臣止敬。穆穆文王。於緝煕敬止。率性之道。中節之和。○如惡惡臭。如好好色。○若爲之行水也。行其所無事也。鳶飛戾天。魚躍于淵。百姓日用。莫不飮食。夫婦之愚。察乎天地。道不可離。可離非道。○天下同歸而殊塗。一致而百慮。天下何思何慮。過此以往。未知或知也。上天之載。無聲無臭。帝謂文王。予懷明德。不大聲以色。不顯維德。百辟其刑之。○視之而弗見。聽之而弗聞。體物而不可遺。○文王望道而未之見。維天之命。於穆不已。於乎不顯。文王之德之純。純亦不已。○天命之謂性。率性之謂道。○戒愼乎其所不睹。恐懼乎其所不聞。○終日乾乾。君子終日對越在天。</text>
<title>天之道</title>,<text>易繫辭傳曰乾坤其易之蘊邪。乾坤成列而易立乎其中矣。乾坤毀則无以見易。易不可見則乾坤幾乎息矣。是故形而上者謂之道。形而下者謂之器。化而裁之謂之變。推而行之謂之通。擧而措之天下之民謂之事業。化而裁之存乎變。推而行之存乎通。神而明之。存乎其人。默而成之。不言而信。存乎德行。程子曰忠信所以進德。終日乾乾。君子當終日對越在天也。蓋上天之載。無聲無臭。其軆則謂之易。其理則謂之道。其用則謂之神。其命于人則謂之性。率性則謂之道。修道則謂之敎。孟子去其中。又發揮出浩然之氣。可謂盡矣。故說神如在其上。如在其左右。大小大事而只曰誠之不可掩如此夫。徹上徹下。不過如此。形而上爲道。形而下爲器。須着如此說。器亦道道亦器。但得道在。不繫今與後己與人。程子曰天專言之則道也。天且不違是也。分而言之則以形體謂之天。以主宰謂之帝。以功用謂之鬼神。以妙用謂之神。以性情謂之乾。中庸曰鬼神之爲德。其盛矣乎。視之而不見。聽之而不聞。體物而不可遺。使天下之人。齊明盛服。以承祭祀。洋洋乎如在其上。如在其左右。詩曰神之格思。不可度思。矧可射思。夫微之顯。誠之不可揜如此夫。程子曰天人無間斷。○中庸言誠便是神。易。子曰易其至矣乎。聖人所以崇德而廣業也。知崇禮卑。崇效天。卑法地。天地設位而易行乎其中矣。成性存存。道義之門。集義 易曰易有太極。是生兩儀。兩儀生四象。四象生八卦。八卦定吉匈。吉匈生大業。易說卦曰昔者聖人之作易也。將以順性命之理。是以立天之道曰陰與陽。立地之道曰柔與剛。立人之道曰仁與義。兼三才而兩之。故易六畫而成卦。分陰分陽。迭用剛柔。故易六位而成章。</text>
<title>道之用</title>,<text>易曰一陰一陽之謂道。繼之者善也。成之者性也。仁者見之謂之仁。知者見之謂之知。百姓日用而不知。故君子之道鮮矣。顯諸仁藏諸用。鼓萬物而不與。聖人同其憂。威德大業。至矣哉。○程子曰天物無心而成化。聖人有心而無爲。周子曰誠者聖人之本。大哉乾元。萬物資始。誠之源也。乾道變化。各正性命。誠斯立焉。純粹至善者也。故曰一陰一陽之謂道。繼之者善也。成之者性也。元亨誠之通。利貞誠之復。大哉易也。性命之源乎。又曰聖誠而已矣。誠五常之本。百行之源也。靜無而動有。至正而明達也。五常百行。非誠非也。邪暗塞也。故誠則無事矣。至易而行難。果而確。無難焉。故曰一日克己復禮。天下歸仁焉。程子曰一陰一陽之謂道。自然之道也。繼之者善也。出道則有用。元者善之長也。成之者。却只是性。各正性命者也。故曰仁者見之謂之仁。知者見之謂之知。百姓日用而不知。故君子之道鮮矣。這箇義理。仁者又看做仁了。知者又看做知了。百姓又日用而不知。此所以君子之道鮮矣。此箇亦不少亦不剩。只是人看他不見。附義 中庸曰道之不行也。我知之矣。知者過之。愚者不及也。道之不明也。我知之矣。賢者過之。不肖者不及也。人莫不飮食也。鮮能知味也。子曰道其不行矣夫。孟子曰行之而不著焉。習矣而不察焉。終身由之而不知其道者衆也。</text>
<title>道之體</title>,<text>又曰富有之謂大業。日新之謂盛德。生生之謂易。成象之謂乾。效法之謂坤。極數知來之謂占。通變之謂事。陰陽不測之謂神。程子曰日新之謂盛德。生生之謂易。陰陽不測之謂神。要思而得之。易曰範圍天地之化而不過。曲成萬物而不遺。通乎晝夜之道而知。故神无方而易无體。又曰易。无思也无爲也。寂然不動。感而遂通天下之故。非天下之至神。其孰能與於此。夫易聖人之所以極深而硏幾。惟深也故能通天下之志。惟幾也故能成天下之務。惟神也故不疾而速。不行而至。程子曰心一也。有指體而言者。寂然不動是也。有指用而言者。感而遂通天下之故是也。惟觀其所見如何耳。中庸曰天地之道。可一言而盡也。其爲物不貳。則其生物不測。天地之道。博也厚也高也明也悠也久也。詩云維天之命。於穆不已。蓋曰天之所以爲天也。於乎不顯。文王之德之純。蓋曰文王之所以爲文也。純亦不已。集義 易曰天行健。君子以。自彊不息。子在川上曰。逝者如斯夫。不舍晝夜。右言統道</text>
<title>性之德</title>,<text>中庸曰天命之謂性。率性之謂道。修道之謂敎。道也者。不可須臾離也。可離非道也。是故君子戒愼乎其所不睹。恐惧乎其所不聞。莫見乎隱。莫顯乎微。故君子愼其獨也。集義 孟子曰盡其心者知其性也。知其性則知天矣。存其心養其性。所以事天也。夭壽不貳。修身以俟。所以立命也。周子曰誠無爲。幾善惡。德愛曰仁。宜曰義。理曰禮。通曰知。守曰信。性焉安焉之謂聖。復焉執焉之謂賢。發微不可見。充周不可窮之謂神。又曰喜怒哀樂之未發謂之中。發而皆中節謂之和。中也者天下之大本也。和也者天下之達道也。致中和。天地位焉。萬物育焉。詩云相在爾室。尙不愧于屋漏。故君子不動而敬。不言而信。詩曰奏假無言。時靡有爭。是故君子不賞而民勸。不怒而民威於鈇鉞。詩曰不顯維德。百辟其刑之。是故君子篤恭而天下平。詩云予懷明德。不大聲以色。子曰聲色之於化民。末也。詩曰德輶如毛。毛猶有倫。上天之載。無聲無臭。至矣。集義 樂記曰人生而靜。天之性也。感於物而動。性之欲也。物至知知。然後好焉形焉。好惡無節於內。知誘於外。不能反躬。天理滅矣。周子太極圖說曰無極而太極。惟人也得其秀而最靈。形旣生矣。神發知矣。五性感動而善惡分。萬事出矣。聖人定之以中正仁義而主靜。立人極焉。無欲故靜。周子曰聖可學乎。曰可。有要乎。曰有。請問焉。曰一爲要。一者無欲也。無欲則靜虛動直。靜虛則明。明則通。動直則公。公則溥。庶矣乎。又曰無欲則誠立明通。誠立賢也。明通聖也。是聖賢非性生。必養心而至之。附義 易曰夫乾其靜也專。其動也直。是以大生焉。夫坤其靜也翕。其動也闢。是以廣生焉。程子曰沖漠無朕。萬象森然已具。未應不是先。已應不是後。如百尺之木。自根本至枝葉。皆是一貫。不可道上面一段事。無形無兆。却待人旋安排引入來。敎入塗轍。旣是塗轍。却只是一箇塗轍。易文言曰直其正也。方其義也。君子敬以直內。義以方外。敬義立而德不孤。直方大。不習無不利。則不疑其所行也。丹書曰敬勝怠者吉。怠勝敬者滅。義勝欲者從。欲勝義凶。程子曰學者不必遠求。近取諸身。只明人理。敬而已矣。便是約處。坤卦言敬義立而德不孤。至于聖人。亦止如是。更無別塗。穿鑿繫累。自非道理。故有道有理。天人一也。更不分別。浩然之氣。乃吾氣也。養而不害則塞乎天地。一爲私心所蔽則欿然而餒。知其小也。思無邪無不敬。只此二句。循而行之。安得有差。有差者皆由不敬不正也。程子曰敬立而內直。義形而外方。義形於外。非在外也。又曰敬以直內。義以方外。合內外之道也。釋氏內外之道。不備者也。○又曰佛氏有一箇覺之理。可以敬以直內矣。然無義以方外。其直內者。要之其本亦不是。胡氏曰居敬所以精義也。朱子曰近世爲精義之說。莫詳於正蒙。而五峰此言尤精切簡當。深可玩味。朱子曰敬以直內。便能義以方外。非是別有箇義敬。譬如鏡。義便是能照底。又曰才敬以直內。便義以方外。義便有敬。敬便有義。如居仁便由義。由義便居仁。或問敬莫只是涵養。義便分別是非。曰不須恁地說。不敬時。便是不義。程子曰所謂定者。動亦定靜亦定。無將迎無內外。苟以外物。爲外牽己而從之。是以己性爲有內外也。且以性爲隨物於外則當其在外時。何者爲在內。是有意於絶外誘。而不知性之無內外也。旣以內外爲二本。則又烏可遽語定哉。夫天地之常。以其心普萬物而無心。聖人之常。以其情順萬事而無情。故君子之學。莫若擴然而大公。物來而順應。○又詩曰若語至誠無內外。却應分別更迷眞。附義 孟子曰仁人心也。義人路也。舍其路而不由。放其心而不知求。哀哉。學問之道無他。求其放心而已矣。○又曰仁也者人也。合而言之道也。孟子謂善養吾浩然之氣。其爲氣也。配義與道。無是餒也。是集義所生者。非義襲而取之也。行有不慊於心則餒矣。我故曰告子未嘗知義。以其外之也。必有事焉而勿正。心勿忘。勿助長也。天下之不助苗長者寡矣。以爲無益而舍之者。不耘苗者也。助之長者。揠苗者也。非徒無益。而又害之。程子曰中庸鳶飛戾天。魚躍于淵。言其上下察也。此一段子思契緊爲人處。與必有事焉而勿正心之意。同活潑潑地。告子曰仁內也非外也。義外也非內也。孟子曰何以爲仁內義外也。曰彼長而我長之。非有長於我也。猶彼白而我白之。從其白於外也。故謂之外也。曰白馬之白也。無以異於白人之白也。不識長馬之長也。無以異於長人之長歟。且謂長者義乎。長之者義乎。曰吾弟則愛之。秦人之弟則不愛也。是以我爲悅者也。故謂之內。長楚人之長。亦長吾之長。是以長爲悅者也。故謂之外也。曰耆秦人之炙。無以異於耆吾之炙。夫物則亦有然者也。然則耆炙。亦有外歟。孟季子問公都子曰何以謂義內也。曰行吾敬。故謂之內也。季子曰敬叔父則敬。敬弟則敬。果在外。非由內也。公都子曰冬日則飮湯。夏日則飮水。然則飮食亦在外也。</text>
<title>性之道</title>,<text>書湯誥曰惟皇上帝。降衷于下民。若有恒性。克綏厥猷。惟后。詩大雅曰天生烝民。有物有則。民之秉彝。好是懿德。孟子曰人皆有不忍人之心。所以謂人皆有不忍人之心者。今人乍見孺子將入於井。皆有怵惕惻隱之心。非所以內交於孺子之父母也。非所以要譽於鄕黨朋友也。非惡其聲而然也。由是觀之。無惻隱之心非人也。無羞惡之心非人也。無辭讓之心非人也。無是非之心非人也。惻隱之心仁之端也。羞惡之心義之端也。辭讓之心禮之端也。是非之心智之端也。人之有是四端也。猶其有四體也。又曰乃若其情則可以爲善矣。乃所謂善也。若夫爲不善。非才之罪也。惻隱之心。人皆有之。羞惡之心。人皆有之。恭敬之心。人皆有之。是非之心。人皆有之。惻隱之心仁也。羞惡之心義也。恭敬之心禮也。是非之心知也。仁義禮智。非由外鑠我也。我固有之也。不思耳矣。故曰求則得之。舍則失之。或相倍簁而無算者。不能盡其才者也。詩曰天生烝民。有物有則。民之秉彝。好是懿德。孔子曰爲此詩者。其知道乎。故有物必有則。民之秉彝也。故好是懿德。滕世子見孟子。孟子道性善。言必稱堯舜。世子自楚反。復見孟子。孟子曰世子疑吾言乎。夫道一而已矣。成覵謂齊景公曰彼丈夫也。我丈夫也。吾何畏彼哉。顏淵曰舜何人也。予何人也。有爲者亦若是。公明儀曰文王我師也。周公豈欺我哉。曺交問曰人皆以爲堯舜。有諸。孟子曰然。徐行後長者謂之弟。疾行先長者謂之不弟。夫徐行者。豈人所不能哉。所不爲也。堯舜之道。孝弟而已矣。子服堯之服。誦堯之言。行堯之行。是堯而已矣。子服桀之服。誦桀之言。行桀之行。是桀而已矣。願留而受業於門。曰夫道若大路然。豈難知哉。人病不求耳。子歸而求之。有餘師。孟子曰道在邇而求諸遠。事在易而求諸難。人人親其親而長其長。而天下平。集義 中庸子曰道不遠人。人之爲道而遠人。不可以爲道。詩云伐柯伐柯。其則不遠。執柯以伐柯。睨而視之。猶以爲遠。故君子以人治人。改而止。忠恕違道不遠。施諸己而不願。亦勿施於人。附義 孟子曰仁之實。事親是也。義之實。從兄是也。智之實。知斯二者不去是也。禮之實。節文斯二者是也。樂之實。樂斯二者。樂則生矣。生則惡可已也。惡可已則不知足之蹈之。手之舞之。又曰仁也者。人也。合而言之。道也。程子曰中庸所謂率性之道是也。大學詩云穆穆文王。於緝煕敬之。爲人君止於仁。爲人臣止於敬。爲人子止於孝。爲人父止於慈。與人交止於信。曾子曰吾日三省吾身。爲人謀而不忠乎。與朋友交而不信乎。傳不習乎。孟子曰設爲庠序學校以敎之。皆所以明人倫也。又曰人之有道也。飽食煖衣。逸居而無敎則近於禽獸。聖人有憂之。使契爲司徒。敎以人倫。父子有親。君臣有義。夫婦有別。長幼有序。朋友有信。放勳曰勞之來之。匡之直之。輔之翼之。使自得之。又從而振德之。</text>
<title>達道達德</title>,<text>中庸曰天下之達道五。所以行之者三。君臣也父子也夫婦也昆弟也朋友之交也五者。天下之達道也。知仁勇三者。天下之達德也。所以行之者一也。又曰或生而知之。或學而知之。或困而知之。及其知之。一也。或安而行之。或利而行之。或勉强而行之。及其成功。一也。又曰好學近乎知。力行近乎仁。知恥近乎勇。知斯三者則知所以修身。知所以修身則知所以治人。知所以治人則知所以治天下國家矣。問道者一心也。何以有仁者不憂。知者不惑。勇者不懼。程子曰此只是名其德爾。其理一也。得此道而不憂者仁者之事也。因其不憂故曰此仁也。知勇亦然。凡名其德千百皆然。但此三者。達道之大也。集義 中庸曰惟天下至聖。爲能聰明睿智足以有臨也。寬裕溫柔足以有容也。發强剛毅足以有執也。齊莊中正足以有敬也。文理密察足以有別也。漙博淵泉。而時出之。漙博如天。淵泉如淵。見而民莫不敬。言而民莫不信。行而民莫不說。又曰惟天下至誠。爲能經綸天下之大經。立天下之大本。知天下之化育。夫焉有所倚。肫肫其仁。淵淵其淵。浩浩其天。苟不固聰明聖知達天德者。其孰能知之。附義 書帝曰夔。命汝典樂。敎胄子。直而溫。寬而栗。剛而無虐。簡而無傲。詩言志。歌永言。聲依永。律和聲。八音克諧。無相奪倫。神人以和。皐陶曰都。亦行有九德。曰寬而栗。柔而立。愿而恭。亂而敬。擾而毅。直而溫。簡而廉。剛而塞。彊而義。彰厥有常。吉哉。詩曰荏染柔木。言緡之絲。溫溫恭人。維德之基。易繫辭曰勞謙君子。厚之至也。語以其功下人者也。德言盛禮言恭。謙也者。致恭以存其位者也。書洪範二五事。一曰貌二曰言三曰視四曰聽五曰思。貌曰恭言曰從視曰明聽曰聰思曰睿。恭作肅。從作乂。明作哲。聰作謀。睿作聖。曰肅曰乂曰哲曰謀曰聖。曰狂曰僭曰豫曰急曰蒙。曾子曰君子所貴乎道者三。動容貌斯遠暴慢矣。正顏色斯近信矣。出辭氣斯遠鄙倍矣。籩䇺之事。則有司存焉。樊遲問仁。子曰居處恭。執事敬。與人忠。雖之夷狄。不可棄也。程子曰此是徹上徹下語。聖人初無二語也。充之則粹面盎背。推而達之則篤恭而天下平矣。大學詩云瞻彼淇澳。綠竹猗猗。有斐君子。如切如磋。如琢如磨。瑟兮僩兮。赫兮喧兮。有斐君子。終不可諠兮。如切如磋者道學也。如琢如磨者自修也。瑟兮僩兮者恂慄也。赫兮喧兮者。威儀也。有斐君子終不可諠兮者。道盛德至善。民之不能忌也。右言性道</text>
<title>性命一理</title>,<text>易說卦傳曰聖人之作易也。和順於道德而理於義。窮理盡性。以至於命。朱子曰和順從容無所乖逆。統言之也。理謂隨事得其條理。析言之也。○程子曰和順於道德而理於義。體用也。程子曰窮理盡性以至於命。一物也。又曰窮理盡性至命。一事也。才窮理。便盡性。盡性便至命。理性命一而已。又曰三事一時並了。元無次序。不可將窮理作知之事。若實窮理。卽性命亦可了。又曰天之付與之謂命。稟之在我之謂性。見於事業之謂理。又曰理則須窮。性則須盡。命則不可言窮與盡。只是至於命也。橫渠常譬命是源。窮理與盡性。如穿渠引源。然則渠與源是兩物。集義 程子曰只心便是天。盡之便知性知天。當處便認取。更不可外求。又曰心具天德。心有不盡處。便是天德處未能盡。何緣知性知天。程子曰心也性也天也。一理也。自理而言謂之天。自稟受而言謂之性。自存諸人而言謂之心。又曰在天爲命。在義爲理。在人爲性。主於身爲心。其實一也。心本善。發於思慮則有善有不善。若旣發。可謂之情。不可謂之心。譬如水。流而爲派。却謂之流也。</text>
<title>物我一性</title>,<text>中庸曰惟天下至誠。爲能盡其性。能盡其性則能盡人之性。能盡人之性則能盡物之性。能盡物之性則可以贊天地之化育。可以贊天地之化育則可以與天地參矣。朱子曰人物之性。亦我之性。但以所賦形氣不同而有異耳。張子曰性者萬物之一源。非有我之得私也。惟大人爲能盡其道。是故立必俱立。知必周知。愛必兼愛。成不獨成。彼自蔽塞而不知順吾理者。則亦末如之何矣。集義 孟子曰萬物皆備於我矣。反身而誠。樂莫大焉。强恕而行。求仁莫近焉。孟子道性善。謂滕世子曰夫道。一而已矣。張子曰大其心則能體天下之物。物有未體則心爲有外。世人之心。止於見聞之狹。聖人盡性。不以見聞梏其心。其視天下。無一物非我。孟子謂盡心則知性知天以此。天大無外。故有外之心。不足以合天心。又曰天體物而不遺。猶仁體事而無不在也。禮儀三百。威儀三千。無一物而非仁也。昊天曰明。及爾出王。昊天曰旦。及爾游衍。無一物之不體。程子曰所存者神在己也。所過者化及物也。又曰綏之斯來。動之斯和。聖人之神化。上下與天地同流者也。</text>
<title>事物止一</title>,<text>大學曰大學之道。在明明德。在親民。在止於至善。堯典曰克明峻德。以親九族。九族旣睦。平章百姓。百姓昭明。協和萬邦。黎民於變時雍。詩云穆穆文王。於緝煕敬止。爲人君止於仁。爲人臣止於敬。爲人子止於孝。爲人父止於慈。與國人交止於信。程子曰艮其止。止所止也。又曰時止則止。時行則行。皆止其所也。中庸曰君子素其位而行。不願乎其外。集義 子路曰願聞子之志。子曰老者安之。少者懷之。朋友信之。程子曰孔子所遇者安而無所擇。子曰點。爾何如。對曰異乎三子者之撰。子曰何傷乎。亦各言其志也。曰暮春者。春服旣成。冠者五六人。童子六七人。浴乎沂。風乎舞雩。詠而歸。夫子喟然歎曰吾與點也。易子曰天下何思何慮。天下同歸而殊塗。一致而百慮。天下何思何慮。日往則月來。月往則日來。日月相推而明生焉。寒往則暑來。暑往則寒來。寒暑相推而歲成焉。往者屈也。來者信也。屈信相感而利生焉。尺蠖之屈。以求信也。龍蛇之蟄。以存身也。精義入神。以致用也。利用安身。以崇德也。過此以往。未之或知也。窮神知化。德之盛也。附義 孟子曰堯舜性者也。湯武反之也。動用周旋中禮者。盛德之至也。哭死而哀。非爲生者也。經德不回。非以干祿也。言語必信。非以正行也。君子行法以俟命而已矣。</text>
<title>一貫大小</title>,<text>子曰賜也女以予爲多學而識之者與。對曰然。非歟。曰非也。予一以貫之。謝氏曰聖人之道大矣。人不能偏觀而盡識。宜其以爲多學而識之也。然聖人豈務博者哉。如天之於象形。匪物物刻而雕之也。故曰予一以貫之。德輶如毛。毛猶有倫。上天之載。無聲無臭至矣。中庸曰仲尼祖述堯舜。憲章文武。上律天時。下襲水土。辟如天地之無不持載。無不覆幬。辟如四時之錯行。如日月之代明。萬物並育而不相害。道並行而不相悖。小德川流。大德敦化。此天地之所以爲大也。集義 又曰君子之道。費而隱。夫婦之愚。可以與知焉。及其至也。雖聖人亦有所不知焉。夫婦之不肖。可以能行焉。及其至也。雖聖人亦有所不能焉。天地之大也。人猶有所憾。故君子語大。天下莫能載焉。語小。天下莫能破焉。詩云鳶飛戾天。魚躍于淵。言其上下察也。君子之道。造端乎夫婦。及其至也。察乎天地。子曰道不遠人。人之爲道而遠人。不可以爲道。詩云伐柯伐柯。其則不遠。執柯以伐柯。睨而視之。猶以爲遠。故君子以人治人。改而止。忠恕違道不遠。施諸己而不願。亦勿施於人。君子之道四。丘未能一焉。所求乎子。以事父未能也。所求乎臣。以事君未能也。所求乎弟。以事兄未能也。所求乎朋友。先施之未能也。庸德之行。庸言之謹。有所不足。不敢不勉。有餘不敢盡。言顧行。行顧言。君子胡不慥慥爾。中庸曰天地之道。可一言而盡也。其爲物不貳。則其生物不測。天地之道。博也厚也高也明也悠也久也。今夫天斯昭昭之多。及其無窮也。日月星辰繫焉。萬物覆焉。今夫地一撮土之多。及其廣厚。載華嶽而不重。振河海而不洩。萬物載焉。今夫山一卷石之多。及其廣大。草木生之。禽獸居之。寶藏興焉。今夫水一勺之多。及其不測。黿鼉蛟龍魚鱉生焉。貨財殖焉。大哉。聖人之道。洋洋乎發育萬物。峻極于天。優優大哉。禮儀三百。威儀三千。待其人而後行。故曰苟不至德。至道不凝焉。故君子尊德性而道問學。致廣大而盡精微。極高明而道中庸。溫故而知新。敦厚而崇禮。張子曰仁體事而無不在。禮儀三百。威儀三千。無一物而非仁也。</text>
<title>本末一理</title>,<text>子游曰子夏之門人小子。當灑掃進退則可矣。抑末也。本之則無。如之何。子夏聞之曰噫。言游過矣。君子之道。孰先傳焉。孰後倦焉。譬諸草木。區以別矣。君子之道。焉可誣也。有始有卒者。其惟聖人乎。程子曰君子敎人有序。先傳以小者近者而後。敎以大者遠者。非先傳以近小。而後不敎以遠大也。程子曰灑掃應對。便是形而上者。理無大小故也。故君子只在愼獨。明道曰有天德。便可語王道。其要只在愼獨。又曰聖人之道。更無精粗。從灑掃應對。至精義入神。貫通只一理。雖灑掃應對。只看所以然者如何。集義 中庸曰君子之道。辟如行遠必自邇。辟如登高必自卑。詩曰妻子好合。如鼓瑟琴。兄弟旣翕。和樂且耽。宜爾室家。樂爾妻孥。子曰父母其順矣乎。子曰莫我知也。子貢曰何爲其莫知子也。子曰不怨天。不尤人。下學而上達。知我者其天乎。程子曰學者須守下學上達之語。乃學之要。蓋凡下學人事。便是上達天理。然習而不察則亦不能以上達矣。程子曰凡物有本末。不可分本末爲兩段事。灑掃應對是其然。必有所以然。問行狀云盡性至命。必本於孝弟。不識孝弟何以能盡性至命也。伊川曰後人便將性命別作一般說了。性命孝弟。只是一統底事。就孝弟中便可盡性至命。如灑掃應對與盡性至命。亦是一統底事。無有本末。無有精粗。却被後來人言性命者別作一般高遠說。故擧孝弟是於人切近者言之。然今時非無孝弟之人。而不能盡性至命者。由之而不至也。集義 程子曰舞射便見人誠。古之敎人。莫非使之成已。自灑掃應對上便可到聖人事。又曰某寫字時甚敬。非是要字好。只此是學。又曰居處恭執事敬與人忠。此是徹上徹下語。聖人元無二語。充之則晬面盎背。推而達之則篤恭而天下平矣。</text>
<title>博約爲仁</title>,<text>顏淵喟然歎曰仰之彌高。鑽之彌堅。瞻之在前。忽焉在後。夫子循循然善誘人。博我以文。約我以禮。欲罷不能。旣竭吾才。如有所立卓爾。雖欲從之。末由也已。顏淵問仁。子曰克己復禮爲仁。一日克己復禮。天下歸仁焉。爲人由己。而由人乎哉。顏淵請問其目。子曰非禮勿視。非禮勿聽。非禮勿言。非禮勿動。顏淵曰回雖不敏。請事斯語矣。大學曰致知在格物。物格而后知至。中庸曰君子尊德性而道問學。致廣大而盡精微。極高明而道中庸。子曰君子博學於文。約之以禮。亦可以不弗叛矣夫。程子曰此非自得也。勉而能守也。多聞。擇其善者而從之。多見識之。知之次也。以勉中人之學也。○又曰所謂約之以禮者。能守禮而由於規矩者也。未及知之也。止可以不畔而已。多聞多見。知之次也。與此相近。顏淵曰博我以文。約我以禮。欲罷不能。是己知之而進不止者也。集義 程子曰 君子終日乾乾 修辭立其誠。不可不子細理會。修其言辭。正爲立己之誠意。乃是軆當自家敬以直內義以方外之實事。道之浩浩。何處下手。惟立誠。纔有可居之處。有可居之處則可以修業也。終日乾乾。大小大事。却只是忠信所以進德。爲實下手處。修辭立其誠。爲實修業處。又曰博學而篤志。切問而近思。何以言仁在其中矣。學者要思得之了。此便是徹上徹下之語。又曰學只要鞭辟近裏著已而已。故切問而近思則仁在其中矣。言忠信行篤敬。雖蠻貊之邦行矣。言不忠信行不篤敬。雖州里行乎哉。立則見其參於前也。在輿則見其倚於衡也。夫然後行。只此是學。質美者明得盡査滓便渾化。却與天地同軆。其次惟莊敬持養。及其至則一也。</text>
<title>大中時中</title>,<text>子曰中庸其至矣乎。民鮮能久矣。子曰道之不行也。我知之矣。知者過之。愚者不及也。道之不明也。我知之矣。賢者過之。不肖者不及也。子曰素隱行怪。後世有述焉。吾不爲之矣。君子遵道而行。半塗而廢。吾不能已矣。君子依乎中庸。遯世不見知而不悔。惟聖者能之。中庸曰君子素其位而行。不願乎其外。君子無入而不自得焉。在上位。不陵下。在下位。不援上。正己而不求於人則無怨。上不怨天。下不尤人。孟子曰居下位。不以賢事不肖者。伯夷也。五就湯五就桀者。伊尹也。不惡汙君。不辭小官者。柳下惠也。三子者不同道。其趨一也。一者何也。曰仁也。君子亦仁而已矣。何必同。集義 禹稷三過其門不入。顏子一簞食一瓢飮。不改其樂。孟子曰禹稷顏子易地則皆然。又曰曾子子思同道。曾子子思易地則昏然。可以速而速。可以久而久。可以處而處。可以仕而仕。孔子也。孟子曰孔子聖之時者也。孔子之謂集大成。易曰易之爲道也。屢遷。變動不居。周流六虛。上下无常。剛柔相易。不可爲典要。惟變所適。子曰君子之於天下也。無適也無莫也。義之與比。中庸仲尼曰君子中庸。小人反中庸。君子之中庸也。君子而時中。小人之反中庸也。小人而無忌憚也。又曰成己仁也。成物知也。性之德也。合內外之道也。故時措之宜也。故至誠無息。右言道</text>
<title>知能</title>,<text>易繫辭傳曰乾知大始。坤作成物。乾以易知。坤以簡能。易則易知。簡則易從。易知則有親。易從則有功。有親則可久。有功則可大。可久則賢人之德。可大則賢人之業。易簡而天下之理得矣。天下之理得而成位乎其中。又曰夫乾天下之至健也。德行恒易以知險。夫坤天下之至順也。德行恒簡而知阻。孟子曰人之所不學而能者。其良能也。所不慮而知者。其良知也。孩提之童。無不知愛其親也。及其長也。無不知敬其兄也。親親仁也。敬長義也。無他。達之天下也。程子曰良能良知。皆無所由。乃出於天。不繫於人。集義 孟子曰孔子之謂集大成。集大成也者。金聲而玉振之也。金聲也者。始條理也。玉振之也者。終條理也。始條理者。智之事也。終條理者。聖之事也。智譬則巧也。聖譬則力也。由射於百步之外。其至爾力也。其中非爾力也。</text>
<title>知行</title>,<text>易文言傳子曰君子進德修業。忠信所以進德也。修辭立其誠。所以居業也。知至至之。可與幾也。知終終之。可與存義也。朱子曰雖有忠信之心。然非修辭立誠則無以居之。知至至之。進德之事。知終終之。居業之事。所以終日乾乾而夕惕若者。以此故也。○程子曰知至至之。致知也。所謂始條理者知之事也。知終終之。力行也。所謂終條理者聖之事也。大學曰欲誠其意者。先致其知。致知在格物。物格而后知至。知至而后意誠。所謂誠其意者。無自欺也。如惡惡臭。如好好色。此之謂自謙。故君子必愼其獨也。集義 子曰仁者安仁。知者利仁。謝氏曰仁者心無內外遠近精粗之間。非有所存而自不亡。非有所理而自不亂。如目視而耳聽。手持而足行也。知者謂之有所見則可。謂之有所得則未可。有所存斯不亡。有所理斯不亂。未能無意也。安仁則一。利仁則二。</text>
<title>精一</title>,<text>書帝曰人心惟危。道心惟微。惟精惟一。允執厥中。中庸子曰人皆曰予知。擇乎中庸而不能期月守也。○子曰回之爲人也。擇乎中庸。得一善則拳拳服膺而不失之矣。</text>
<title>明誠</title>,<text>中庸子曰道前定則不窮。在下位不獲乎上。民不可得而治矣。獲乎上有道。不信乎朋友。不獲乎上矣。信乎朋友有道。不順乎親。不信乎朋友矣。順乎親有道。反諸身不誠。不順乎親矣。誠身有道。不明乎善。不誠乎身矣。誠者天之道也。誠之者人之道也。誠者不勉而中。不思而得。從容中道。聖人也。誠之者。擇善而固執之者也。博學之。審問之。愼思之。明辨之。篤行之云云。人一能之己百之。人十能之己千之。果能此道矣。雖愚必明。雖柔必强。自誠明謂之性。自明誠謂之敎。誠則明矣。明則誠矣。又曰故曰苟不至德。至道不凝焉。故君子尊德性而道問學。致廣大而盡精微。極高明而道中庸。溫故而知新。敦厚而崇禮。程子曰理則極高明。行之只是中庸也。集義 易曰精義入神。以致用也。利用安身。以崇德也。過此以往。未知或知也。窮神知化。德之盛也。</text>
<title>誠道合</title>,<text>中庸曰誠者自成也。而道自道也。誠者物之終始。不誠無物。是故君子誠之爲貴。誠者非自成己而已也。所以成物也。成己仁也。成物知也。性之德也。合外內之道也。故時措之宜也。故至誠無息。程子曰誠者合內外之道也。不誠無物。○又曰人道只在忠信。不誠則無物。又曰中庸言誠。便是神。</text>
<title>忠恕</title>,<text>子曰參乎。吾道一以貫之。曾子曰唯。子出。門人問曰何謂也。曾子曰夫子之道。忠恕而已矣。程子曰忠者天道。恕者人道。忠者無妄。恕者所以行乎忠也。忠者軆恕者用。大本達道也。此與違道不遠異者。動以天爾。又曰維天之命。於穆不已。忠也。乾道變化。各正性命。恕也。又曰中庸所謂忠恕違道不遠。斯乃下學上達之義。集義 中庸曰惟天下至誠。爲能盡其性。能盡其性則能盡人之性。能盡人之性則能盡物之性。</text>
<title>修己安人</title>,<text>子路問君子。子曰修己以敬。曰如斯而已乎。曰修己以安人。曰如斯而已乎。曰修己以安百姓。修己以安百姓。堯舜其猶病諸。程子曰君子修己以安百姓。篤恭而天下平。惟上下一於恭敬則天地自位。萬物自育。氣無不和而四靈畢至矣。此軆信達順之道。聰明睿智。皆由是出。以此事天饗帝。集義 中庸曰修身以道。修道以仁。仁也者。人也。親親爲大。義也者。宜也。尊賢爲大。親親之殺。尊賢之等。禮所生也。大學曰君子不出家而成敎於國。孝者所以事君也。弟者所以事長也。慈者所以使衆也。康誥曰如保赤子。心誠求之。雖不中不遠矣。未有學養子而后嫁者也。附義 子曰君子求諸己。小人求諸人。孟子曰愛人不親。反其仁。治人不治。反其智。禮人不答。反其敬。行有不得者。皆反求諸己。其身正而天下歸。詩云永言配命。自求多福。孟子曰君子所以異於人者。以其存心也。君子以仁存心。以禮存心。仁者愛人。有禮者敬人。愛人者人恒愛之。敬人者人恒敬之。有人於此。其待我以橫逆則君子必自反也。我必不仁也。必無禮也。此物奚宜至哉。其自反而仁矣。自反而有禮矣。其橫逆由是也。君子必自反也。我必不忠。自反而忠矣。其橫逆由是也。君子曰此亦妄人也已矣。如此則與禽獸奚擇哉。於禽獸又何難焉。是故君子有終身之憂。無一朝之患也。孟子曰恭者不侮人。儉者不奪人。侮奪人之君。惟恐不順焉。惡得爲恭儉。恭儉豈可聲音笑貌爲哉。孟子曰言近而指遠者。善言也。守約而施博者。善道也。君子之言也。不下帶而道存焉。君子之守。修其身而天下平。人病舍其田而芸人之田。所求於人者重。而所以自任者輕。</text>
<title>仁一體</title>,<text>子貢問曰如有博施於民而能濟衆。何如。可謂仁乎。子曰何事於仁。必也聖乎。堯舜其猶病諸。夫仁者。己欲立而立人。己欲達而達人。能近取譬。可謂仁之方也已。呂氏曰子貢有志於仁。徒事高遠。未知其方。孔子敎以於己取之。庶近以可入。是乃爲仁之方。雖博施濟衆。亦由此進。子貢問曰有一言可以終身行之者乎。子曰其恕乎。己所不欲。勿施於人。尹氏曰學貴於知要。子貢之問。可謂知要矣。孔子告以仁之方也。推而極之。雖聖人之無我。不出乎此。終身行之不亦宜乎。程子曰醫書以手足痿痺爲不仁。此言最善名狀。仁者以天地萬物爲一體。莫非己也。認得爲己。何所不至。若不屬己。自與己不相干。如手足之不仁。氣已不貫。皆不屬己。故博施濟衆。乃聖人之功用。仁至難言。故止曰己欲立而立人。己欲達而達人。能近取譬。可謂仁之方也已。欲令如是觀仁。可以得仁之體。程子曰學者須先識仁。仁者渾然。與物同體。義禮知信。皆仁也。識得此理。以誠敬存之而已。不須防檢。不須窮索。若心懈則有防。心苟不懈。何防之有。理有未得。故須窮索。存久自明。安待窮索。此道與物無對。大不足以名之。天地之用。皆我之用。孟子言萬物皆備於我。須反身而誠。乃爲大樂。若反身未誠則猶是二物有對。以己合彼。終未有之。又安得樂。訂頑意思。乃備言此體。以此意存之。更有何事。必有事焉而勿正。心勿忘。勿助長。未嘗致纖毫之力。此其存之之道。若存得便合有得。蓋良知良能。元不喪失。以昔日習心未除。却須存習此心。久則可奪舊習。此理至約。惟患不能守。旣能體之而樂。亦不患不能守也。集義 孟子謂齊宣王曰老吾老。以及人之老。幼吾幼。以及人之幼。天下可運於掌。詩云刑于寡妻。至于兄弟。以御于家邦。言擧斯心。加諸彼而已。故推恩足以保四海。不推恩。無以保妻子。古之人所以大過人者無他焉。善推其所爲而已矣。今恩足以及禽獸。而功不至於百姓者獨何與。大學曰上老老而民興孝。上長長而民興弟。上恤孤而民不倍。是以君子有絜矩之道也。所惡於上。毋以使下。所惡於下。毋以事上。所惡於前。毋以先後。所惡於後。無以從前。所惡於右。毋以交於左。所惡於左。毋以交於右。此之謂絜矩之道。詩云樂只君子。民之父母。民之所好好之。民之所惡惡之。此之謂民之父母。張子西銘曰乾稱父坤稱母。予玆藐焉。乃混然中處。故天地之塞吾其體。天地之帥吾其性。民吾同胞。物吾與也。大君者吾父母宗子。其大臣宗子之家相也。尊高年所以長其長。慈孤弱所以幼吾幼。聖其合德。賢其秀也。凡天下疲癃殘疾惸獨鰥寡。皆吾兄弟之顚連而無告者也。于時保之。子之翼也。樂且不憂。純乎孝者也。違曰悖德。害仁曰賊。濟惡者不才。其踐形惟肖者也。知化則善述其事。窮神則善繼其志。不愧屋漏爲無忝。存心養性爲匪懈。惡旨酒。崇伯子之顧養。育英材。穎封人之錫類。不弛勞而底豫。舜其功也。無所逃而待烹。申生其恭也。體其受而歸全者。參乎。勇於從而順令者。伯奇也。富貴福澤。將厚吾之生也。貧賤憂戚。庸玉汝於成也。存吾順事。沒吾寧也。程子曰訂頑一篇。意極完備。乃仁之體也。學者其體此意。令有諸己。其地位已高。到此地位。自別有見處。又曰訂頑立心。便達得天德。伊川答楊中立書曰西銘之書。推理以存義。擴前聖所未發。豈墨氏之比哉。西銘明理一而分殊。墨氏則二本而無分。分殊之蔽。私勝而失仁。無分之罪。兼愛而無義。分立而推理一。以止私勝之流。仁之方也。無別而迷。兼愛以至於無父之極。義之賊也。子比而同之遇矣。且彼欲使人推而行之。本爲用也。反謂不及。不亦異乎。○右言德</text>
<title>[論語堯曰章]</title>,<text>論語堯曰咨爾舜。天之曆數在爾躬。允執其中。四海困窮。天祿永終。舜亦以命禹。堯曰</text>
<title>[大禹謨人心道心章]</title>,<text>大禹謨帝曰來。禹。人心惟危。道心惟微。惟精惟一。允執厥中。虞書樂記曰人生而靜。天之性也。感於物而動。性之欲也。物至知知。然後好惡形焉。好惡無節於內。知誘於外。不能反躬。天理滅矣。夫物之感人無窮。而人之好惡無節。則是物至而人化物也。人化物也者。滅天理而窮人欲者也。朱子說曰首言性情之妙。人之所生而有者也。純粹至善。萬理具焉。所謂性也。性之欲。卽所謂情也。次指情之動處爲言。而性在其中也。物至而知知之者。心之感也。好之惡之者情也。所以好惡而有自然之節者性也。又曰好惡無節一節。言情所以流而性之所以失也。情之好惡。本有自然之節。惟其不自覺知。無所涵養。而大本不立。是以天則不明於內。外物又從而誘之。此所以流濫放逸而不自知也。又曰反躬以求天理之本然者。則初未嘗滅也。程子曰人心惟危。人欲也。道心惟微。天理也。惟精惟一。所以至之。允執厥中。所以行之。用也○劉錄 ○又曰吾學雖有所受。天理二字却是自家體貼出來。謝氏集義公都子問曰鈞是人也。或爲大人。或爲小人何也。孟子曰從其大體爲大人。從其小體爲小人。曰鈞是人也。或從其大體。或從其小體何也。曰耳目之官。不思而蔽於物。物交物則引之而已矣。心之官則思。思則得之。不思則不得也。此天所與我者。先立乎其大者。則其小者不能奪也。此爲大人而已矣。告子上孟子曰飢者甘食。渴者甘飮。是未得飮食之正也。飢渴害之也。豈惟口腹有飢渴之害。人心亦皆有害。人能無以飢渴之害爲心害。則不及人不爲憂矣。盡心上孟子曰無爲其所不爲。無欲其所不欲。如此而已矣。盡心上孟子曰生亦我所欲也。義亦我所欲也。二者不可得兼。舍生而取義者也。生亦我所欲。所欲有甚於生者。故不爲苟得也。死亦我所惡。所惡有甚於死者。故患有所不辟也。如使人之所欲莫甚於生則凡可以得生者。何不用也。使人之所惡莫甚於死者則凡可以辟患者。何不爲也。由是則生而有不用也。由是則可以辟患而有不爲也。 是故所欲有甚於生者。所惡有甚於死者。非獨賢者有是心也。人皆有之。賢者能勿喪耳。一簞食一豆羹。得之則生。不得則死。嘑爾而與之。行道之人不受。蹴爾而與之。乞人不屑也。萬鍾則不辨禮義而受之。萬鍾於我何加焉。爲宮室之美。妻妾之奉。所識窮乏者得我與。鄕爲身。死而不受。今爲宮室之美爲之。鄕爲身。死而不受。今爲妻妾之奉爲之。鄕爲身。死而不受。今爲所識窮乏者得我而爲之。是亦不可以已乎。此之謂失其本心。告子上附或問謝子於外間一切。放得下否。曰實就上面做工夫來。凡事須有根。屋柱無根。折却便倒。樹木有根。雖翦枝條。相次又發。如人要富貴。要他做甚。必須有用處。尋討要用處病根。將來斬斷便沒事。又曰打透此關十餘年矣。當初大段做工夫。揀難捨底棄却。後來漸漸輕。至今日於器用之類。置之只爲合用。更無健羡底心。孟子曰口之於味也。目之於色也。耳之於聲也。鼻之於臭也。四肢之於安佚也。性也。有命焉。君子不謂性也。仁之於父子也。義之於君臣也。禮之於賓主也。智之於賢者也。聖人之於天道也。命也。有性焉。君子不謂命也。盡心下孟子曰求則得之。舍則失之。是求有益於得也。求在我者也。求之有道。得之有命。是求無益於得也。求在外者也。○程子曰君子有義有命。求在我者也。此言義也。求在外者也。此言命也。至於聖人則雖有義而無命。行一不義殺一不辜。而得天下不爲也。此言義不言命也。外書○程子曰飢食渴飮。冬裘夏葛。若致些私吝心在。便是廢天職。明道孟子曰人之於身也。兼所愛。兼所愛則兼所養也。無尺寸之膚不愛焉。則無尺寸之膚不養也。所以考其善不善者。豈有他哉。於己取之而已矣。體有貴賤有大小。無以小害大。無以賤害貴。養其小者爲小人。養其大者爲大人。今有場師舍其梧檟。養其樲棘。則爲賤場師焉。養其一指而失其肩背而不知也。則爲狼疾人也。飮食之人。則人賤之矣。爲其養小以失大也。飮食之人。無有失也。則口腹豈適爲尺寸之膚哉。告子上下同 ○ 孟子曰今有無名之指屈而不信。非疾痛害事也。如有能信之者。則不遠秦楚之路。爲指之不若人也。指不若人則知惡之。心不若人則不知惡。此之謂不知類。○程子曰人於外物奉身者。事事要好。只有自家一箇身與心却不要好。苟得外物好時。却不知道自家身與心已自先不好了也。孟子曰養心莫善於寡欲。其爲人也寡欲。雖有不存焉者寡矣。其爲人也多欲。雖有存焉者寡矣。盡心下○張子曰人之難成久矣。人人失其所好。蓋人人有利欲之心。與學正相背馳。故學者要寡欲。程子曰大抵人有身。便有自私之理。宜其與道難一。伊川謝氏 ○程子曰不必沈溺然後爲欲。但有所向則爲欲。張氏曰欲則百慮紛紜。其心外馳。尙何所存乎。 ○ 問寡欲養心。只是虛中。朱子曰固是。若眼前事事要時。這心便一齊走出了。所以伊川敎人。直是都不去他用其心也。不要人學寫字也。不要人學作詩文。這不是僻。道理是合如此。人只有一箇心。如何分做許多去。若只管去閑處用了心。到得合用處。於這本來底都不得力。要得寡欲。存這心最是難。以湯武聖人。如不邇聲色。不殖貨利。只爲要復此心。觀旅獒之反復切諫。於此見欲之可畏。無小大皆不可忽。張子曰湛一氣之本。攻取氣之欲。口腹於飮食。鼻口於臭味。皆攻取之性也。知德者屬饜而已。不以嗜欲累其心。不以小害大末喪本焉爾。以上言人心集義孟子曰人皆有不忍人之心。先王有不忍人之心。斯有不忍人之政矣。以不忍人之心。行不忍人之政。治天下可運之掌上。所以謂人皆有不忍人之心者。今人乍見孺子將入於井。皆有怵惕惻隱之心。非所以內交於孺子之父母也。非所以要譽於鄕黨朋友也。非惡其聲而然也。由是觀之。無惻隱之心非人也。無羞惡之心非人也。無辭讓之心非人也。無是非之心非人也。惻隱之心仁之端也。羞惡之心義之端也。辭讓之心禮之端也。是非之心智之端也。人之有是四端也。猶其有四體也。有是四端而自謂不能者。自賊者也。謂其君不能者。賊其君者也。凡有四端於我者。知皆擴而充之矣。若火之始然。泉之始達。苟能充之。足以保四海。苟不充之。不足以事父母。公丑上○說謝氏曰人須是識其眞心。方其乍見孺子入井之時。其心怵惕。乃眞心也。非思而得。非勉而中。天理之自然也。內交要譽。惡其聲而然。卽人欲之私矣。 ○齊宣王見牽牛而過堂下。不忍其觳觫若無罪而就死地。以羊易之也。孟子曰是心足以王矣。是乃仁術也。見牛未見羊也。君子之於禽獸也。見其生。不忍見其死。聞其聲。不忍食其肉。是以君子遠庖廚也。今恩足以及禽獸。而功不至於百姓者獨何與。百姓之不見保。爲不用恩焉。故王之不王。不爲也。非不能也。老吾老。以及人之老。幼吾幼。以及人之幼。天下可運於掌。詩云刑于寡妻。至于兄弟。以御于家邦。言擧斯心。加諸彼而已。故推恩。足以保四海。不推恩。無以保妻子。古之人所以大過人者。無他焉。善推其所爲而已矣。今恩足以及禽獸。而功不至於百姓者。獨何與。權然後知輕重。度然後知長短。物皆然。心爲甚。王請度之。梁惠上滕文公爲世子。將之楚。過宋而見孟子。孟子道性善。言必稱堯舜。世子自楚反。復見孟子。孟子曰世子疑吾言乎。夫道一而已矣。滕文上公都子曰告子曰性無善無不善也。或曰性可以爲善。可以爲不善。是故文武興則民好善。幽厲興則民好暴。 或曰有性善。有性不善。是故以堯爲君而有象。以瞽瞍爲父而有舜。以紂爲兄之子。且以爲君。而有微子啓，王子比干。 今曰性善。然則彼皆非歟。孟子曰乃若其情則可以爲善矣。乃所謂善也。若夫爲不善。非才之罪也。惻隱之心人皆有之。羞惡之心人皆有之。恭敬之心人皆有之。是非之心人皆有之。惻隱之心仁也。羞惡之心義也。恭敬之心禮也。是非之心智也。仁義禮智非由外鑠我也。我固有之也。弗思耳矣。故曰求則得之。舍則失之。或相倍蓰而無算者。不能盡其才者也。詩曰天生蒸民。有物有則。民之秉彝。好是懿德。孔子曰爲此詩者。其知道乎。故有物必有則。民之秉彝也。故好是懿德。告子上孟子曰富歲子弟多賴。凶歲子弟多暴。非天之降才爾殊也。其所以陷溺其心者然也。今夫麰麥。播種而耰之。其地同樹之時又同。勃然而生。至於日至之時。皆熟矣。雖有不同。則地有肥磽。雨露之養。人事之不齊也。故凡同類者。擧相似也。何獨至於人而疑之。聖人與我同類者。故龍子曰不知足而爲屨。我知其不爲蕢也。屨之相似。天下之足同也。口之於味。有同耆也。易牙先得我口之所耆者也。如使口之於味也。其性與人殊。若犬馬之與我不同類也。則天下何耆。皆從易牙之於味也。 至於味。天下期於易牙。是天下之口相似也。惟耳亦然。至於聲。天下期於師曠。是天下之耳相似也。惟目亦然。至於子都。天下莫不知其姣也。不知子都之姣者。無目者也。故曰口之於味也。有同耆焉。耳之於聲也。有同聽焉。目之於色也。有同美焉。至於心。獨無所同然乎。心之所同然者何也。謂理也義也。聖人先得我心之所同然耳。故理義之悅我心。猶蒭豢之悅我口。告子上孟子曰人之所不學而能者。其良能也。所不慮而知者。其良知也。孩提之童。無不知愛其親也。及其長也。無不知敬其兄也。親親仁也。敬長義也。無他。達之天下也。盡心上○附又曰道在邇而求諸遠。事在易而求諸難。人人親其親長其長。而天下平。離婁上孟子曰人皆有所不忍。達之於其所忍仁也。人皆有所不爲。達之於其所爲義也。人能充無欲害人之心。而仁不可勝用也。人能充無穿踰之心。而義不可勝用也。人能充無受爾汝之實。無所往而不爲義也。士未可以言而言。是以言餂之也。可以言而不言。是以不言餂之也。是皆穿踰之類也。盡心下以上明道心</text>
<title>[論語顏淵問仁章]</title>,<text>論語顏淵問仁。子曰克己復禮爲仁。一日克己復禮。天下歸仁焉。爲仁由己。而由人乎哉。顏淵曰請問其目。子曰非禮勿視。非禮勿聽。非禮勿言。非禮勿動。顏淵曰回雖不敏。請事斯語矣。程子曰顏子問克己復禮之目。子曰非禮勿視。非禮勿聽。非禮勿言。非禮勿動。四者身之用也。由乎中而應乎外。制於外。所以養其中也。顏淵事斯語。所以進於聖人。後之學聖人者。宜服膺而勿失也。因箴以自警。其視箴曰。心兮本虛。應物無迹。操之有要。視爲之則。蔽交於前。其中則遷。制之於外。以安其內。克己復禮。久而誠矣。其聽箴曰人有秉彝。本乎天性。知誘物化。遂亡其正。卓彼先覺。知止有定。閑邪存性。非禮勿聽。其言箴曰人心之動。因言以宣。發禁躁妄。內斯靜專。矧是樞機。興戎出好。吉匈榮辱。惟其所召。傷易則誕。傷煩則支。己肆物忤。出悖來違。非法不道。欽哉訓辭。其動箴曰。哲人知幾。誠之於思。志士勵行。守之於爲。順理則裕。從欲惟危。造次克念。戰兢自持。習與性成。聖賢同歸。 ○ 程子曰人能克己則心廣軆胖。仰不愧俯不怍。其樂可知。有息則餒矣。外書近思[顏淵喟然歎章]顏淵喟然歎曰仰之彌高。鑽之彌堅。瞻之在前。忽焉在後。夫子循循然善誘人。博我以文。約我以禮。欲罷不能。旣竭吾才。如有所立卓爾。雖欲從之。末由也已。子罕集義樂記曰君子反情以和其志。比類以成其行。姦聲亂色。不留聰明。淫樂慝禮。不接心術。惰慢邪僻之氣。不設於身體。使耳目鼻口心知百體。皆由順正以行其義。程子曰禮樂止在反之間。便得性情之正。明道謝錄易損之象曰山下有澤損。君子以。懲忿窒慾。憲問克伐怨欲不行焉。可以爲仁矣。子曰可以爲難矣。仁則吾不知也。論旅獒太保訓王曰不役耳目。百度惟貞。玩人喪德。玩物喪志。周書 ○明道程子以記誦博識。爲玩物喪志。謝氏言錄古人善行。別作一冊。明道見之曰是玩物喪志。又云初以記問爲學。對明道擧史書成篇。不遺一字。明道曰賢却記得許多。可謂玩物喪志。謝聞此語。汗流浹背。面發赤。及看明道讀史。又却逐行看過。不蹉一字。上蔡謝氏曰克己須從性偏難克處克將去。○謝子往見伊川。伊川曰相別一年。做得甚工夫。謝曰也只去箇一矜字。曰何故。曰仔細檢點得來。病痛盡在這裏。若按伏得這箇罪過。方有向進處。伊川點頭。因語在坐者曰。此人爲學。切問近思者也。胡文定公問上蔡矜字罪過。何故恁地大謝。曰今人做事。只管要夸耀別人耳目。渾不關自家受用事有底人。食前方丈。便向人前喫。只蔬食菜羹。便向房裏喫。爲甚恁地。論語曰孟之反不伐。謝氏曰人能操無欲上人之心則人欲日消。天理日明。而凡可以矜己誇人者。皆無足道矣。然不知學者欲上人之心無時而忘也。若孟之反。可以爲法矣。雍也程子曰視聽思慮動作皆天也。人但於其中。要識得眞與妄爾。明道劉程子曰義理與客氣常相勝。只看消長分數多少。爲君子小人之別。義理所得漸多則自然知得客氣消散得漸少。消盡者是大賢。張子曰形而後有氣質之性。善反之則天地之性存焉。故氣質之性。君子有不性者焉。○又曰德不勝氣。性命於氣。德勝其氣。性命於德。窮理盡性則性天德命天理。氣之不可變者。獨死生脩夭而已。○又曰莫非天也。陽明勝則德性用。陰濁勝則物欲行。領惡而全好者。其必由學乎。以上言克己集義樂記君子曰禮樂不可斯須去身。致樂以治心則易直子諒之心。油然生矣。易直子諒之心生則樂。樂則安。安則久。久則天。天則神。天則不言而信。神則不怒而威。致樂以治心者也。致禮以治躬則莊敬。莊敬則嚴威。中心斯須不和不樂。而鄙詐之心入之矣。外貌斯須不莊不敬。而易慢之心入之矣。故樂也者。動於內者也。禮也者。動於外者也。樂極和禮極順。內和而外順則民瞻其顏色而不與爭也。望其容貌而民不生易慢焉。故德輝動於內而民莫不承聽。理發諸外而民莫不承順。故曰致禮樂之道。擧而措之。天下無難矣孟子曰仁人心也。義人路也。舍其路而弗由。放其心而不知求。哀哉。人有鷄犬放則知求之。有放心而不知求。學問之道無他。求其放心而已矣。告子上孟子曰牛山之木。嘗美矣。以其郊於大國也。斧斤伐之。可以爲美乎。是其日夜之所息。雨露之所潤。非無萌孼之生焉。牛羊又從而牧之。是以若彼濯濯也。人見其濯濯也。以爲未嘗有材焉。此豈山之性也哉。 雖存乎人者。豈無仁義之心哉。其所以放其良心者。亦猶斧斤之於木也。旦旦而伐之。可以爲美乎。其日夜之所息。平旦之氣。其好惡與人相近也者幾希。則其旦晝之所爲。有梏亡之矣。梏之反覆則夜氣不足以存。夜氣不足以存則其違禽獸不遠矣。人見其禽獸也。而以爲未嘗有才焉。是豈人之情也哉。故苟得其養。無物不長。苟失其養。無物不消。孔子曰操則存。舍則亡。出入無時。莫知其鄕。惟心之謂與。告子上○孟子謂高子曰山經之蹊間。介然用之而成路。爲間不用則茅塞之矣。今茅塞子之心矣 盡下 ○ 朱子曰荀子曰心臥則夢。偸則自行。使之則謀。蓋偸心是不知不覺自走去。不由自家使底。佛家亦有流注想。他最怕這箇。此卽荀子所謂偸則自行之心也。張子曰心淸時少。亂時常多。其淸時視明聽聰。四體不待羈束而自然恭謹。其亂時反是。如此何也。蓋用心未熟。客慮多。而常心少也。習俗之心未去。而實心未完也。人又要得剛。剛則守得定不回。進道勇敢。○有潛心於道。悤悤爲他慮引去者。此氣也。舊習纏繞。未能脫洒。畢竟無益。但樂於舊習耳。古人欲得朋友與琴瑟簡編。常使心在於此。程子曰人不能祛思慮。只是吝。吝故無浩然之氣。○程子曰學者爲氣所勝習所奪。只可貴志。○或謂人莫不知和柔寬緩。然臨事則反至於暴厲。程子曰只是志不勝氣。氣反動其心也。孟子曰 自暴者不可與有言也。自棄者不可與有爲也。言非禮義。謂之自暴也。吾身不能居仁由義。謂之自棄也。 仁。人之安宅也。義。人之正路也。曠安宅而弗居。舍正路而弗由。哀哉。離上○又曰夫義路也。禮門也。惟君子能由是路。出入是門也。 ○ 孟子曰矢人豈不仁於函人哉。矢人惟恐不傷人。函人惟恐傷人。巫匠亦然。 故術不可不愼也。孔子里仁爲美。擇不處仁。焉得智。夫仁。天之尊爵也。人之安宅也。莫之禦而不仁。是不智也。不仁不智。無禮無義。人役也。人役而恥爲役。由弓人而恥爲弓。矢人而恥爲矢也。 如恥之。莫如爲仁。仁者如射。射者正己而後發。發而不中。不怨勝己者。反求諸己而已矣。公上 ○王子墊問曰士何事。孟子曰尙志。曰何謂尙志。曰仁義而已矣。殺一無罪。非仁也。非其有而取之。非義也。居惡在。仁是也。路惡在。義是也。居仁由義。大人之事備矣。盡上孟子曰 廣土衆民。君子欲之。所樂不存焉。中天下而立。定四海之民。君子樂之。所性不存焉。 君子所性。雖大行不加焉。雖窮居不損焉。分定故也。君子所性。仁義禮智根於心。其生色也睟然見於面。盎於背。施於四體。四體不言而喩。盡上 ○ 孟子曰仁之實。事親是也。義之實。從兄是也。智之實。知斯二者弗去是也。禮之實。節文斯二者是也。樂之實。樂斯二者。樂則生矣。生則烏可已也。惡可已則不知足之蹈之手之舞之。離上 ○孟子自范之齊。望見齊王之子喟然歎曰。居移氣養移體。大哉。居乎。夫非盡人之子與。王子宮室車馬衣服。多與人同。而王子若彼者。其居使之然也。況居天下之廣居者乎。魯君之來。呼於垤澤之門。守者曰此非吾君也。何其聲之似我君也。此無他。居相似也。盡上以上主復禮</text>
<title>[禮丹書章]</title>,<text>禮踐阼。大戴禮篇名 武王踐阼三日。召師尙父而問焉曰。黃帝顓帝之道存乎。曰在丹書。王欲問之則齋矣。齋三日。王端冕。師尙父亦端冕。奉書而入。王東面而立。師尙父西面。道書之言曰。敬勝怠者吉。怠勝敬者滅。義勝欲者從。欲勝義者凶。凡事不强則枉。弗敬則不正。枉者滅廢。敬者萬世。王聞書之言。惕若恐惧而爲戒。書於席之四端。爲銘焉。於几於鑑於盥盤於楹於杖於帶於履屨於觴豆於戶牖於釖弓矛爲銘焉。西山眞氏曰 武王之始克商也。訪洪範於箕子。其始踐阼也。又訪丹書於太公。可謂急於問道者矣。而太公望所告。不出敬與義之二言。蓋敬則萬善俱立。怠則萬善俱廢。義則利爲之主。欲則物爲之主。吉凶存亡之所由分。上古聖人。已致謹於此矣。武王聞之。惕若戒惧。而銘之器物以自警焉。蓋恐斯須不存。而怠與欲得乘其隙也。其後 孔子贊易於坤之六二曰敬以直內。義以方外。先儒釋之曰敬立而內直。義形而外方。蓋敬則此心無私邪之累。內之所以直也。義則事事物物各當其分。外之所以方也。自黃帝而武王。自武王而孔子。其皆一道與。</text>
<title>[易坤六二敬以直內章]</title>,<text>文言傳坤六二曰 直其正也方其義也 君子敬以直內。義以方外。敬義立而德不孤。直方大。不習無不利。則不疑其所行也。程子曰敬以直內。義以方外。合內外之道也。劉程子曰學者不必遠求。近取諸身。只明人理。敬而已矣。便是約處。坤卦言敬義立而德不孤。至于聖人。亦止如是。更無別塗。穿鑿繫累。自非道理。故有道有理。天人一也。更不分別。浩然之氣乃吾氣也。養而不害則塞乎天地。一爲私心所蔽則欿然而餒。知其小也。思無邪無不敬。只此二句。循而行之。安得有差。有差者皆由不敬不正也。○又曰易之乾卦言聖人之學。坤卦言賢人之學。惟言敬以直內義以方外。敬義立而德不孤。集義樂記君子樂得其道。小人樂得其欲。以道制欲則樂而不亂。以欲忘道則惑而不樂。子曰君子喩於義。小人喩於利。里仁○子曰古之學者爲己。今之學者爲人。又曰君子上達。小人下達。程子曰雖公天下事。若用私意爲之。便是私。孟子曰鷄鳴而起。孶孶爲善者。舜之徒也。鷄鳴而起。孶孶爲利者。蹠之徒也。欲知舜與蹠之分。無他。利與善之間也。盡上○程子曰鷄鳴而起。孶孶爲善。若未接物。如何爲善。只主於敬。便是爲善也。以此觀之。聖人之道。不是但嘿然無言。入闕錄程子曰董仲舒有言。正其誼不謀其利。明其道不計其功。此仲舒所以度越諸子。傳習錄曰一有謀計之心。雖正誼明道亦功利。以上主道義集義書召誥。王敬作所。不可不敬德。又曰宅新邑。肆惟王其疾敬德。王其德之用。祈天永命。周書臼季見冀缺耨。其妻饁之敬。相待如賓。言諸文公曰敬。德之聚也。能敬必有德。德以治民。君請用之。臣聞出門如賓。承事如祭。人之則也。左氏傳子路問君子。子曰修己以敬。曰如斯而已乎。曰修己以安人。曰如斯而已乎。曰修己以安百姓。修己以安百姓。堯舜其猶病諸。程子曰君子修己以安百姓。篤恭而天下平。唯上下一於恭敬則天地自位。萬物自育。其無不和而四靈畢至矣。此體信達順之道。聰明睿知皆由是出。以此事天饗帝。憲問曲禮曰毋不敬。儼若思。安定辭。安民哉。敖不可長。欲不可從。志不可滿。樂不可極。程子曰毋不敬。儼若思。安定辭。安民哉。君德也。君德卽天德也。毋不敬。可以對越上帝。明道表記子曰君子莊敬日彊。安肆日偸。伊川甚愛表記之語。蓋常人之情。纔放肆則日就曠蕩。自檢束則日就規矩。外書呂氏 ○程子曰嚴威儼恪。非敬之道。但致敬須自此入。伊川近樊遲問仁。子曰居處恭。執事敬。與人忠。雖之夷狄。不可棄也。明道曰此是徹上徹下語。聖人初無二語也。充之則粹面盎背。達之則篤恭而天下平矣。子路子張問行。子曰言忠信。行篤敬。雖蠻貊之邦行矣。言不忠信。行不篤敬。雖州里行乎哉。立則見其參於前也。在輿則見其倚於衡也。夫然後行。子張書諸紳。明道曰言忠信行篤敬。立則見其參於前。在輿則見其倚於衡也。夫然後行。只此是學。質美者明得盡査滓。便渾化。却與天地同體。其次惟莊敬以持養之。及其至則一也。見上。衛靈仲弓問仁。子曰出門如見大賓。使民如承大祭。己所不欲。勿施於人。在邦無怨。在家無怨。仲弓曰雍雖不敏。請事斯語矣。顏淵 ○程子曰孔子言仁。只說出門如見大賓。使民如承大祭。看其氣象。便須心廣體胖。動容周旋中禮。唯謹獨便是守之之法。問出門使民之時如此可也。未出門使民之時如之何。曰此儼若思時也。有諸中而後見於外。現其出門使民之時其敬如此。則前乎此者敬可知矣。非因出門使民然後有此敬也。易曰 知崇禮卑。崇效天。卑法地。天地設位。而易行乎其中。成性存存。道義之門。 程子曰天地設位而易行乎其中。只是敬也。敬則無間斷。程子曰敬以直內。義以方外仁也。若以敬直內則便不直矣。必有事焉而勿正則直也。明道又曰存養熟後。泰然行將去。便有進。以上主持敬。右爲復禮爲仁之功。</text>
<title>[詩大雅上帝臨女章]</title>,<text>詩大雅曰上帝臨女。無貳爾心。大明 魯頌曰無貳無虞。上帝臨女。閟宮龜山楊氏曰道無顯微之間。愼其獨。所以對越在天也。詩曰無貳無虞。上帝臨女。[大雅穆穆文王章]大雅曰穆穆文王。於緝煕敬止。文王 又曰雝雝在宮。肅肅在廟。不顯亦臨。無射亦保。思齊抑曰視爾友君子。輯柔爾顏。不遐有愆。相在爾室。尙不愧于屋漏。無曰不顯。莫予云覯。神之格思。不可度思。矧可射思。中庸詩云潛雖伏矣。亦孔之昭。故君子內省不疚。無惡於志。君子之所不可及者。其惟人之所不見乎。詩云相在爾室。尙不愧于屋漏。故君子不動而敬。不言而信。集義程子曰忠信所以進德。終日乾乾。君子當終日對越在天也。蓋上天之載。無聲無臭。其體則謂之易。其理則謂之道。其用則謂之神。其命于人則謂之性。率性則謂之道。修道則謂之敎。孟子去其中。又發揮出浩然之氣。可謂盡矣。故說神如在其上。如在其左右。大小大事而只曰誠之不可掩如此夫。徹上徹下不過如此。形而上爲道。形而下爲器。須着如此說。器亦道道亦器。但得道在。不繫今與後己與人。忠信所以進德。修辭立其誠。所以居業者。乾道也。敬以直內。義以方外者。坤道也。明劉錄張子曰天體物不遺。猶仁體事而無不在也。禮儀三百。威儀三千。無一物而非仁也。昊天曰明。及爾出王。昊天曰旦。及爾遊衍。無一物之不體也。詩大雅板之篇。敬天之怒。無敢戱豫。敬天之諭。無敢馳駈。昊天曰明。及爾出王。昊天曰旦。及爾遊衍。</text>
<title>[易乾之象天行健章]</title>,<text>易乾之象。天行健。君子以。自彊不息。</text>
<title>[中庸詩云維天之命章]</title>,<text>中庸曰天地之道。可一言而盡也。其爲物不貳。則其生物不測。詩云維天之命。於穆不已。蓋曰天之所以爲天也。於乎不顯。文王之德之純。蓋曰文王之所以爲文也。純亦不已。集義湯之盤銘曰苟日新。日日新。又日新。大學○咸有一德曰終始惟一。時乃日新。見上子曰學如不及。猶恐失之。泰伯葉公問孔子於子路。不對。子曰女奚不曰其爲人也。發憤忘食。樂以忘憂。不知老之將至云爾。○表記小雅曰高山仰止。景行行止。子曰詩之好仁如此。鄕道而行。中道而廢。忘身之老也。不知年數之不足也。俛焉日有孶孶。斃而後已。述而傳習錄曰發憤忘食。聖人之心眞無有已時。樂以忘憂。聖人之心眞無有戚時。恐不必言得不得也。曾子曰士不可以不弘毅。任重而道遠。仁以爲己任。不亦重乎。死而後已。不亦遠乎。泰伯 註人心之全德。以身體而力行之。可謂重矣。一息尙存。此志不容少懈。可謂遠矣。子在川上曰逝者如斯夫。不舍晝夜。○程子曰此見聖人之心純亦不已也。純亦不已。乃天德也。有天德。便可語王道。其要只在謹獨。又曰此道體也。天運而不已。日往則月來。寒往則暑來。水流而不息。物生而不窮。皆與道爲體。運乎晝夜。未嘗已也。是以君子法之。自强不息。及其至也。純亦不已焉。子罕徐子曰仲尼亟稱於水曰水哉水哉。何取於水也。孟子曰原泉混混。不舍晝夜。盈科而後進。放乎四海。有本者如是。是之取爾。苟爲無本。七八月之間。雨集。溝會皆盈。其涸也可立而待也。故聲聞過情。君子恥之。離下 ○ 又曰孔子登東山而小魯。登太山而小天下。故觀於海者難爲水。遊於聖人之門者難爲言。觀水有術。必觀其瀾。日月有明。容先必照焉。流水之爲物也。不盈科不行。君子之志於道也。不成章不達。盡上以上主敬愼致至誠二節。右爲道心惟一之誠。</text>
<title>格物致知一節</title>,<text>[易復初九顏氏之子庶幾章][論語顏回好學章]繫辭傳 復初九 子曰顏氏之子。其殆庶幾乎。有不善。未嘗不知。知之未嘗復行也。易曰不遠復。无祗悔。元吉。下傳五 ○哀公問弟子孰爲好學。孔子對曰有顏回者好學。不遷怒不貳過。不幸短命死矣。今也則亡。未聞好學者也。雍也傳習錄曰儞私意萌時。這一知處。便是儞的命根。當下卽去消磨。便是立命功夫。[中庸回也擇善章][論語三月不違仁章]中庸子曰人皆曰予知。擇乎中庸而不能期月守也。子曰回之爲人也。擇乎中庸。得一善則拳拳服膺而弗失之矣。○子曰回也其心三月不違仁。其餘則日月至焉而已矣。雍也程子曰中庸如何擇。如博學之。又審問之。又明辨之。所以能擇中庸也。雖然學問而辨。亦何所據。乃識中庸。此則存乎致知。致知者。此則在學者自加功也。入闕錄中庸子曰道之不行也。我知之矣。知者過之。愚者不及也。道之不明也。我知之矣。賢者過之。不肖者不及也。人莫不飮食也。鮮能知味也。○孟子曰行之而不著焉。習矣而不察焉。終身由之。而不知其道者衆也。盡上集義易益之象曰風雷益。君子以。見善則遷。有過則改。伊川程子曰不遠而復者。君子所以修其身之道也。學問之道無他。惟知其不善則速改以從善而已。易傳孔子曰見善如不及。見不善如探湯。吾見其人矣。吾聞其語矣。季氏明道曰見賢便思齊。有爲者亦若是。見不賢而內自省。蓋莫不在已。外書繫辭傳 噬嗑上九 子曰善不積。不足以成名。惡不積。不足以滅身。小人以小善爲無益而不爲也。以小惡爲無傷而不去也。故惡積而不可掩。罪大而不可解。易曰何校滅耳。凶。下傳五 ○ 張子曰纖惡必除。善斯成性矣。察惡未盡。雖善必粗矣。子曰過而不改。是謂過矣。衛靈○子貢曰君子之過也。如日月之食焉。過也人皆見之。更也人皆仰之。子張子曰已矣乎。吾未見能見其過而內自訟者也。公冶○蘧伯玉使人於孔子。孔子與之坐而問焉曰。夫子何爲。對曰夫子欲寡其過而未能也。使者出。子曰使乎使乎。註言其但欲寡過而猶未能。則其省身克己常若不及之意。可見矣。使者之言。愈自卑約。而其主之賢益彰。亦可謂深知君子之心。而善於辭令者矣。又註莊周稱伯玉行年五十而知四十九年之非。又曰伯玉行年六十。而六十化。蓋其進德之功。老而不倦。是以踐履篤實。光輝宣著。憲問 ○秦誓曰我心之憂。日月愈邁。若不云來。周書程子曰予年十六七時好田獵。旣而自謂已無此好。周茂叔曰何言之易也。但此心潛隱未發。一日萌動。復如初矣。後十二年。暮歸在田野間。見田獵者。不覺有喜心。方知果未也。明道集義說命。王曰來汝說。台小子舊學于甘盤。曁厥終罔顯。說曰王。人求多聞。時惟建事。學于古訓。乃有獲。事不師古。以克永世。匪說攸聞。 惟學遜志。務時敏。厥修乃來。允懷于玆。道積于厥躬。惟斅學半。念終始典于學。厥德修罔覺。商書○傳習錄曰夫謂遜志時敏者。非謂其飾情卑禮於其外。汲汲於事功聲譽之間也。其遜志也。如地之下而無所不承也。如海之虛而無所不納也。其時敏也。一於天德。戒惧於不覩不聞。如太和之運而不息也。夫然後百世以俟聖人而不惑。溥博淵泉而時出之。子曰德之不修。學之不講。聞義不能徙。不善不能改。是吾憂也。述而 ○子曰學而時習之。不亦說乎。○子曰人能弘道。非道弘人。衛靈孟子曰君子深造之以道。欲其自得之也。自得之則居之安。居之安則資之深。資之深則取之左右。逢其原。故君子欲其自得之也。離下[易乾九三進德修業章]文言傳乾九三 君子終日乾乾。夕惕若。厲无咎。何謂也。 子曰君子進德修業。忠信所以進德也。修辭立其誠。所以居業也。知至至之。可與幾也。知終終之。可與存義也。是故居上位而不驕。在下位而不憂。故乾乾。因其時而惕。雖危无咎矣。程子傳曰內積忠信。所以進德也。擇言篤志。所以居業也。知至至之。致知也。所謂始條理者。知之事也。知終終之。力行也。所謂終條理者。聖之事也。○程子曰知至而至之者。知至而往至之。乃吉之先見。故曰可與幾也。知終而終之則可與存義也。○又曰知至至之主知。知終終之主終。朱子本義曰忠信主於心者。无一念之不誠也。修辭見於事者。无一言之不實也。雖有忠信之心。然非修辭立誠則无以居之。知至至之。進德之事。知終終之。居業之事。所以終日乾乾而夕猶惕若者。以此故也。程子曰修辭立其誠。不可不子細理會。言能修省言辭。便是要立誠。若只是修飾言辭爲心。只是爲僞也。若修其言辭。正爲立己之誠意。乃是體當自家敬以直內義以方外之實事。道之浩浩。何處下手。惟立誠纔有可據之處。有可據之處則可以修業也。終日乾乾。大小大事。却只是忠信所以進德。爲實下手處。修辭立其誠。爲實修業處。集義中庸曰苟不至德。至道不凝焉。故君子尊德性而道問學。致廣大而盡精微。極高明而道中庸。溫故而知新。敦厚而崇禮。顏淵曰夫子循循然善誘人。博我以文。約我以禮。見上○子曰君子博學於文。約之以禮。亦可以弗畔矣夫。雍也程子曰學只要鞭辟近裏著己而已。故切問而近思則仁在其中矣。言忠信行篤敬。雖蠻貊之邦行矣。言不忠信行不篤敬。雖州里行乎哉。立則見其參於前也。在輿則見其倚於衡也。夫然後行。只此是學。質美者明得盡査滓便渾化。却與天地同體。其次惟莊敬持養。及其至則一也。衛靈明道 ○又曰博學而篤志。切問而近思。何以言仁在其中矣。學者要思得之了。此便是徹上徹下之道。子張明道程子曰聖賢千言萬語。只是欲人將己放之心。約之使反復入身來。自能尋向上去。下學而上達也。明道程子曰天理云者。這一箇道理。更有甚窮已。是佗元無少欠。百理具備。得這天理。是謂大人。聖神 又曰學者先須識仁。仁者渾然與物同體。識得此理。以誠敬存之而已。萬物皆備於我。須反而誠。若反身未誠則猶是二物有對。 訂頑備言此體。以此意存之。更有何事。必有事焉而勿正心。未嘗致纖毫之力。此其存之之道。若存得便合有得。蓋良知良能。元不喪失。而昔日習心未除。却須存習此心。久則可奪舊習。 此理至約。惟患不能守。旣能體之而樂。亦不患不能守也。程子曰人只有一箇天理。却不能存得。更做甚人也。○或問涵養。曰若造得到。更說甚涵養。因論持其志。先生曰只這箇也是私。然學者不恁地不得。程子曰三月不違。言其久也。然非成德之事。○右爲博約復禮之學[大學在止於至善章]大學之道。在明明德。在親民。在止於至善。知止而后有定。定而后能靜。靜而后能安。安而后能慮。慮而后能得。物有本末。事有終始。知所先後。則近道矣。詩云穆穆文王。於緝煕敬止。爲人君止於仁。爲人臣止於敬。爲人子止於孝。爲人父止於慈。與國人交止於信。詩云瞻彼淇澳。綠竹猗猗。有斐君子。如切如磋。如琢如磨。瑟兮僩兮。赫兮喧兮。有斐君子。終不可諠兮。如切如磋者。道學也。如琢如磨者。自修也。瑟兮僩兮者。恂慄也。赫兮喧兮者。威儀也。有斐君子終不諠兮者。道盛德至善。民之不能忘也。[易繫辭乾坤易簡章]繫辭傳曰乾知大始。坤作成物。乾以易知。坤以簡能。易則易知。簡則易從。易知則有親。有親則可久。可久則賢人之德。易從則有功。有功則可大。可大則賢人之業。 易簡而天下之理得矣。天下之理得。而成位乎其中矣。一章子曰莫我知也夫。子貢曰何爲其莫知子也。子曰不怨天。不尤人。下學而上達。知我者其天乎。程子曰下學上達。意在言表。又曰凡下學人事。便是上達天理。然習而不察則亦不能以上達矣。憲問集義中庸子曰修身以道。修道以仁。仁者人也。親親爲大。義者宜也。尊賢爲大。又曰 禮所生也。又曰 不可以不知人不知天。天下之達道五。所以行之者三。曰君臣也父子也夫婦也昆弟也朋友之交也五者。天下之達道也。知仁勇三者。天下之達德也。所以行之者一也。 或生而知之。或學而知之。或困而知之。及其知之。一也。或安而行之。或利而行之。或勉强而行之。及其成功。一也。又曰 好學近乎知。力行近乎仁。知恥近乎勇。知斯三者則知所以修身。知所以治人。知所以治天下國家矣。 ○ 又曰在下位。不獲乎上。民不可得以治矣。獲乎上有道。不信乎朋友。不獲乎上矣。信乎朋友有道。不順乎親。不信乎朋友矣。順乎親有道。反諸身不誠。不順乎親矣。 誠身有道。不明乎善。不誠乎身矣。誠者天之道也。誠之者人之道也。誠者不勉而中。不思而得。從容中道。聖人也。誠之者。擇善而固執之者也。○又曰博學之。審問之。愼思之。明辨之。篤行之。有弗學。學之弗能弗措也。人一能之己百之。人十能之己千之。果能此道矣。雖愚必明。雖柔必强。 ○又曰自誠明謂之性。自明誠謂之敎。誠則明矣。明則誠矣。又曰唯天下至誠。爲能盡其性。能盡人之性物之性。又曰其次致曲。曲能有誠。明道曰知至則便意誠。若有知而不誠者。皆知未至爾。孟子曰樂正子。善人也。信人也。何謂善。何謂信。曰可欲之謂善。有諸己之謂信。充實之謂美。充實而有光輝之謂大。大而化之之謂聖。聖而不可知之之謂神。盡下○程子曰可欲之謂善。便與元者善之長同理。東錄右爲道心精一之精</text>
<title>誠意一節</title>,<text>[中庸天命之謂性章上節]中庸天命之謂性。率性之謂道。修道之謂敎。道也者。不可須臾離也。可離非道也。是故君子戒愼乎其所不睹。恐懼乎其所不聞。莫見乎隱。莫顯乎微。故君子愼其獨也。大學所謂誠其意者。毋自欺也。如惡惡臭。如好好色。此之謂自謙。故君子必愼其獨也。小人閒居爲不善。無所不至。見君子而后厭然掩其不善。而著其善。人之視己如見其肺肝然。則何益矣。此謂誠於中。形於外。故君子必愼其獨也。曾子曰十目所視。十手所指。其嚴乎。富潤屋。德潤身。心廣體胖。故君子必誠其意。傳習錄才有夾雜。便不是如好好色如惡惡臭的心。又曰些子別念掛帶。便非必爲聖人之志矣。集義伊尹作咸有一德曰。德惟一。動罔不吉。德二三。動罔不凶。又曰終始惟一。時乃日新。商書○西山眞氏曰不純乎善而人欲參之。不常乎善而人欲問之。則二三其德而動無非匈矣。易以日新爲盛德。先儒謂人之學。不日進則日退。故德不可以不日新。不日新者。不一害之也。又曰德無常師。主善爲師。善無常主。協于克一。見下子曰君子去仁。惡乎成名。君子無終食之間違仁。造次必於是。顚沛必於是。里仁程子曰罕言利。不獨財利之利。凡有利心便不可。如作一事。須尋自家穩便處。皆利心也。聖人以義爲利。義安處便爲利。如釋氏之學。皆本於利。故便不是。 ○ 孟子辨舜跖之分。只在義利之間。言間者謂相去不甚遠。所爭毫末爾。義與利只是箇公與私也。纔出義。便以利言也。只那計較。便是爲有利害。若無利害。何用計較。利害者天下之常情也。人皆知趨利而避害。聖人則更不論利害。惟看義當爲不當爲。便是命在其中也。南贛公移曰苟無不盡之心。自無難處之事。程子曰賢者惟知義而已。命在其中。中人以下。乃以命處義。若賢者則求之以道。得之以義。不必言命。○ 人之於患難。只有一箇處置。盡人謀之後。却須泰然處之。有人遇一事則心心念念不肯捨。畢竟何益。若不會處置了放下。便是無義無命也。 ○門人有欲歸應鄕擧者謂決科之利也。先生曰汝之是心。已不可入於堯舜之道矣。夫子貢之高識。曷嘗規規於貨利哉。特於豐約之間。不能無留情耳。且貧富有命。彼乃留情於其間。多見其不信道也。故聖人謂之不受命。有志於道者。要當去此心而後可語也。○ 人苟有朝聞道夕死可矣之志則不肯一日安於所不安也。何止一日。須臾不能。如曾子易簀。須要如此乃安。人不能若此者。只爲不見實理。實理者實見得是實見得非。凡實理得之於心自別。若耳聞口道者。心實不見。若見得。必不肯安於所不安。得之於心。是謂有德。不待勉强。然學者則須勉强。古人有捐𨈬殞命者。若不實見得則烏能如此。須是實見得。生不重於義。生不安於死也。故有殺身成仁。只是成就一箇是而已。集義大學君子有大道。必忠信而得之。驕泰而失之。子曰主忠信。無友不如己者。過則勿憚改。○子曰弟子入則孝。出則弟。謹而信。汎愛衆。而親仁。行有餘力。則以學文。曾子曰吾日三省吾身。爲人謀而不忠乎。與朋友交而不信乎。傳不習乎。○孟子曰愛人不親反其仁。治人不治反其智。禮人不答反其敬。行有不得者。皆反求諸己。又曰君子以仁存心。以禮存心。君子必自反也。我必不仁也。必無禮也。又我必不忠。非仁無爲也。非禮無行也。離上下書周官位不期驕。祿不期侈。恭儉惟德。無載爾僞。作德心逸日休。作僞心勞日拙。孟子曰恭者不侮人。儉者不奪人。恭儉豈可以聲音笑貌爲哉。詩小旻戰戰兢兢。如臨深淵。如履薄氷。書君牙心之憂危。若蹈虎尾。涉于春氷。集義孟子曰孔子不得中道而與之。必也狂獧乎。狂者進取。獧者有所不爲也。其志嘐嘐然曰古之人古之人。夷考其行。而不掩焉者也。孔子曰過我門而不入我室。我不憾焉者。其惟鄕原乎。鄕原德之賊也。曰何如斯可謂之鄕原矣。曰何以是嘐嘐也。言不顧行。行不顧言。則曰古之人古之人。行何爲踽踽涼涼。 生斯世也。爲斯世也。善斯可矣。閹然媚於世也者。是鄕原也。萬章曰一鄕皆稱原人焉。無所往而不爲原人。孔子以爲德之賊何哉。曰非之無擧也。刺之無刺也。同乎流俗。合乎汗世。居之似忠信。行之似廉潔。 衆皆悅之。自以爲是。而不可與入堯舜之道。故曰德之賊也。君子反經而已矣。經正則庶民興。庶民興。斯無邪慝矣。盡下孟子曰好名之人。能讓千乘之國。苟非其人。簞食豆羹。見於色。盡下○又曰仲子不義。與之齊國而弗受。人皆信之。是舍簞食豆羹之義也。以其小者。信其大者。奚可哉。盡上程子曰學者須是務實。不要近名。方是有意近名則是僞也。大本已失。更學何事。爲名與爲利。淸濁雖不同。然其利心則一也。秦誓曰若有一个臣。斷斷兮無他技。其心休休焉。其如有容焉。人之有技。若己有之。人之彥聖。其心好之。不啻若自其口出。寔能容之。以能保我子孫黎民。尙亦有利哉。人之有技。媢嫉以惡之。人之彥聖。而違之俾不通。寔不能容。以不能保我子孫黎民。亦曰殆哉。周書大學○明道先生不以一善成名。一時之利爲己功。見下[易乾九二閑邪存誠章]文言傳乾九二。見龍在田。利見大人。何謂也。 子曰龍德而正中者也。庸言之信。庸行之謹。閑邪存其誠。善世而不伐。德博而化。易曰見龍在田。利見大人。君德也。本義曰閑邪存其誠。無斁亦保之意。子曰詩三百。一言以蔽之。曰思無邪。爲政○程子曰思無邪。誠也。少日說程子曰忠信所以進德者何也。閑邪則誠自存。誠存斯爲忠信也。如何是閑邪。非禮而勿視聽言動。邪斯閑矣。敬以直內則須君則是君臣則是臣。凡事如此。大小大直截。呂集義孟子曰人之所以異於禽獸者幾希。庶民去之。君子存之。舜明於庶物。察於人倫。由仁義行。非行仁義也。孟子曰大人者。不失其赤子之心者也。離下孟子曰堯舜性者也。湯武反之也。動容周旋中禮者。盛德之至也。哭死而哀。非爲生者也。經德不回。非以干祿也。言語必信。非以正行也。君子行法以俟命而已矣。盡下 ○ 明道曰介甫說知道如此。如此已與道離。有道者分明只作本分事說。孟子言堯舜性之。由仁義行。豈不是尋常易道。立人之道曰仁與義。和性字由字。也不消道。李端伯伊川曰人只被這箇知見不通透語人。旣能知見。一切事皆所當爲。不必待著意。纔著意。便是有箇私心。這一點意氣能得幾時子。○ 伊川臨終。門人進曰先生平日所學。正今日要用。先生力疾微視曰道著用便不是。謝氏曰子曰仁者安仁。知者利仁。仁者心無內外遠近精麤之間。非有所存而自不亡。非有所理而自不亂。如目視而耳聽。手持而足行也。知者謂之有所見則可。謂之有所得則未可。有所存斯不亡。有所理斯不亂。未能無意也。安仁則一。利仁則二。里仁程子言昔受學於周茂叔。每令尋仲尼顏子樂處所樂何事。鮮于侁說不改其樂曰樂道而已。伊川曰使顏子以道爲樂而樂之則非顏子矣。雍也○問伊川謂若以道爲樂。不足爲顏子。又却云顏子所樂者仁而已。朱子曰非是樂仁。惟仁故能樂爾。又曰但今人說樂道淺了。要之說樂道亦無害。又曰程子云人能克己則心廣體胖。仰不愧俯不怍。其樂可知。有息則餒矣。程子嘗與趙汝霖論爲政。切忌臨事著心曰。此誠是也。然唯恕上合著心。籲問是否 先生曰彼謂著心。勉而行恕則可。謂著心求恕則不可。蓋恕自有之理。擧斯心加諸彼而已。不待求而後得。然此人之論。有心爲恕。終必恕矣。集義孟子曰盡其心者知其性也。知其性則知天矣。存其心養其性。所以事天也。殀壽不貳。修身以俟之。所以立命也。程子曰若不能存養。只是說話。太甲曰顧諟天之明命。大學 ○孟子曰文王視民如傷。望道而未之見。離下○顏淵如有所立卓爾。雖欲從之。末由也已。見上中庸子曰鬼神之爲德。其盛矣乎。視之而不見。聽之而不聞。體物而不可遺。使天下之人。齊明盛服。以承祭祀。洋洋乎如在其上。如在其左右。 詩曰神之格思。不可度思。矧可射思。夫微之顯。誠之不可揜如此夫。子曰予欲無言。子貢曰子如不言則小子何述焉。子曰天何言哉。四時行焉。百物生焉。天何言哉。陽貨中庸詩曰奏假無言。時靡有爭。是故君子不賞而民勸。不怒而民威於鈇鉞。詩曰不顯惟德。百辟其刑之。是故君子篤恭而天下平。詩云予懷明德。不大聲以色。子曰聲色之於以化民。末也。詩曰德輶如毛。毛猶有倫。上天之載。無聲無臭至矣。右爲克己復禮之約。</text>
<title>正心一節</title>,<text>[中庸天命下節未發之謂中章]中庸喜怒哀樂之未發。謂之中。發而皆中節。謂之和。中也者。天下之大本也。和也者。天下之達道也。致中和。天地位焉。萬物育焉。大學所謂修身在正其心者。身有所忿懥則不得其正。有所恐懼則不得其正。有所好樂則不得其正。有所憂患則不得其正。心不在焉。視而不見。聽而不聞。食而不知其味。此謂修身在正其心。集義論語子絶四。毋意毋必毋固毋我。註絶無之盡者。毋史記作無是也。張子曰四者有一焉。與天地不相似。子罕繫辭傳易曰憧憧往來。朋從爾思。咸九四 子曰天下何思何慮。天下同歸而殊塗。一致而百慮。天下何思何慮。日往則月來。月往則日來。日月相推而明生焉。寒往則暑來。暑往則寒來。寒暑相推而歲成焉。往者屈也。來者信也。屈信相感而利生焉。尺蠖之屈。以求信也。龍蛇之蟄。以存身也。 精義入神。以致用也。利用安身。以崇德也。過此以往。未之或知也。窮神知化。德之盛也。下傳五○謝顯道見伊川曰近日事如何。對曰天下何思何慮。伊川曰是則是有此理。賢却發得太早在。伊川直是會鍛煉得人說了。又道恰好著工夫也。 告子謂不得於心。勿求於氣。孟子曰夫志。氣之帥也。氣。體之充也。夫志至焉。氣次焉。故曰 持其志。無暴其氣。又曰善養吾浩然之氣。其爲氣也。至大至剛。以直養而無害則塞于天地之間。 其爲氣也。配義與道。無是餒也。是集義所生者。非義襲而取之也。行有不慊於心則餒矣。我故曰告子未嘗知義。以其外之也。 必有事焉而勿正心。勿忘勿助長也。公丑上 ○程子曰敬以直內。義以方外。仁也。若以敬直內則便不直矣。行仁義。豈有直乎。必有事焉而勿正則直也。朱子曰人心至靈。主宰萬變。而非物所能宰。故才有執持之意。卽是此心先自動了。此程子每言坐忘。卽是坐馳。而其指示學者操存之道。雖曰敬以直內。而又有以敬直內。便不直矣之云也。中庸詩云鳶飛戾天。魚躍于淵。言其上下察也。○明道曰此一節。子思喫緊爲人處。與必有事焉而勿正心之意。同一活潑潑地。會得時活潑潑地。不會得時。只是弄精神。集義 繫辭傳 易无思也无爲也。寂然不動。感而遂通天下之故。非天下之至神。其孰能與于此。上傳十○伊川曰心一也。有指體而言者。寂然不動是也。有指用而言者。感而遂通天下之故是也。惟觀其所見如何耳。易有太極。是生兩儀。上傳十一 周子圖說曰無極而太極。惟人也。得其秀而最靈。形旣生矣。神發知矣。五性感動而善惡分萬事出矣。聖人定之以中正仁義而主靜。立人極焉。無欲故靜。周子曰聖可學乎。曰可。有要乎。曰有。請問焉。曰一爲要。一者無欲也。無欲則靜虛動直。靜虛則明。明則通。動直則公。公則溥。明通公溥。庶矣乎。養心說曰養心莫善於寡欲。予謂養心不止於寡而存耳。蓋寡焉以至於無。無則誠立明通。誠立賢也。明通聖也。是聖賢非性生。必養心而至之。養心之善。有大焉如此。存乎其人而已。又曰誠無爲。幾善惡。德。愛曰仁。宜曰義。理曰禮。通曰智。守曰信。性焉安焉之謂性。復焉執焉之謂賢。發微不可見。充周不可窮之謂神。張子問定性未能不動。猶累於外物。程子曰所謂定者。動亦定靜亦定。無將迎。無內外。苟以外物爲外牽己而從之。是以己性爲有內外也。且以性爲隨物於外則當其在外時。何者爲在內。是有意於絶外誘。而不知性之無內外也。旣以內外爲二本則又烏可遽語定哉。夫天地之常。以其心普萬物而無心。聖人之常。以其情順萬事而無情。故君子之學。莫若擴然而大公。物來而順應。易曰貞吉悔亡。憧憧往來。朋從爾思。苟規規於外誘之除。將見滅於東而生於西也。非惟日之不足。顧其端無窮。不可得而除也。 人之情各有所蔽。故不能適道。大率患在於自私而用智。自私則不能以有爲爲應迹。用智則不能以明覺爲自然。今以惡外物之心。而求照無物之地。是反鑑而索照也。易曰艮其背。不獲其身。行其庭。不見其人。孟氏亦曰所惡於智者。爲其鑿也。 與其非外而是內。不若內外之兩忘也。兩忘則澄然無事矣。無事則定。定則明。明則尙何應物之爲累哉。聖人之喜。以物之當喜。聖人之怒。以物之當怒。是聖人之喜怒。不繫於心而繫於物也。是則聖人豈不應於物哉。烏得以從外者爲非。而更求在內者爲是也。今以自私用智之喜怒。而視聖人喜怒之正。爲如何哉。夫人之情易發而難制者。惟怒爲甚。第能於怒時遽忘其怒。而觀理之是非。亦可見外誘之不足惡。而於道亦思過半矣。○右爲道心惟一之一</text>
<title>修身一節</title>,<text>[洪範五皇極章]洪範五皇極。皇建其有極。無偏無陂。遵王之義。無有作好。遵王之道。無有作惡。遵王之路。無偏無黨。王道蕩蕩。無黨無偏。王道平平。無反無側。王道正直。會其有極。歸其有極。曰皇極之敷言。是彝是訓。于帝其訓。周書大學所謂齊其家在修其身者。人之其所親愛而辟焉。之其所賤惡而辟焉。之其所畏敬而辟焉。之其所哀矜而辟焉。之其所敖惰而辟焉。故好而知其惡。惡而知其美者。天下鮮矣。故諺有之曰人莫知其子之惡。莫知其苗之碩。此謂身不修。不可以齊其家。孟子曰有大人者。正己而物正者也。論語子曰子率以正。孰敢不正。集義易無妄之象曰天下雷行。物與無妄。先王以。茂對時育萬物。六二曰不耕穫。不菑畬。則利有攸往。程子曰聖人於天下事。自不合與。只順得天理。茂對時育萬物。孟子曰天下之言性也則故而已矣。故者以利爲本。所惡於智者。爲其鑿也。如智者若禹之行水也則無惡於知矣。禹之行水也。行其所無事也。如智者亦行其所無事則智亦大矣。天之高也。星辰之遠也。苟求其故。千歲之日至。可坐而致也。離下問不遷怒。程子曰只被說得粗了。諸君便道易。須是理會得因何不遷怒。如舜之誅四凶。舜何與焉。聖人之心。本無怒也。譬如明鏡。人有能怒一人。而不怒別人者。能忍得如此。已是煞知義理。若聖人因物而未嘗有怒。此莫是甚難。 君子役物。小人役於物。今見可喜可怒之事。自家著一分陪奉他。此亦勞矣。聖人之心如止水。程子曰萬物皆只是一箇天理。己何與焉。如言天討有罪天命有德。此都只是天理自然當如此。人幾時與與則便是私意。又曰以物待物。不以己待物則無我也。夫天之生物也。有長有短。有大有小。君子得其大矣。安可使小者亦大乎。天理如此。豈可道哉。以天下之大。萬物之多。用一心而處之。必得其要。斯可矣。然則古人處事。豈不優乎。劉錄程子曰入道莫如敬。未有能致知而不在敬者。今人主心不定。視心如寇賊而不可制。不是事累心。乃是心累事。當知天下無一物是合少得者不可惡也。程子曰人多思慮不能自寧。只是做他心主不定。要作得心主定。惟是止於事。爲人君止於仁之類。如舜之誅四匈。四匈已作惡。舜從而誅之。舜何與焉。人不止於事。只是攬他事不能使物各付物。物各付物則是役物。爲物所役則是役於物。有物必有則。須是止於事。○程子曰學者患心慮紛亂不能寧靜。此則天下公病。學者只要立箇心。此上頭儘有商量。關伊孟子曰萬物皆備於我矣。反身而誠。樂莫大焉。强恕而行。求仁莫近焉。盡上程子曰天地生物。各無不足之理。常思天下君臣父子兄弟夫婦。有多少不盡分處。端錄子曰賜也。汝以予爲多學而識之者與。曰然。非與。曰予一以貫之。程子曰道一本也。或謂以心包誠。不若以誠包心。以至誠參天地。不若以至誠體人物。 是二本也。知不二本。便是篤恭而天下平之道。劉錄程子曰大哉。聖人之道。洋洋乎發育萬物。峻極于天。優優大哉。禮儀三百。威儀三千。待其人而後行。故曰苟不至德至道不凝焉。皆是一貫。劉錄又曰一物不該非中也。一事不爲非中也。一息不存非中也。何哉。爲其偏而已矣。故曰道也者。不可須臾離也。可離非道也。修此道者。戒愼乎其所不覩。恐懼乎其所不聞而已。由是而不息焉則上天之載。無聲無臭。可以馴致也。游錄子曰參乎。吾道一以貫之。曾子曰唯。子出。門人問曰何謂也。曾子曰夫子之道。忠恕而已矣。里仁○程子曰以己及物仁也。推己及物恕也。違道不遠是也。忠恕一以貫之。忠者天理。恕者人道。忠者無妄。恕者所以行乎忠也。忠者體。恕者用。大本達道也。此與違道不遠異者。動以天爾。又曰維天之命。於穆不已忠也。乾道變化。各正性命恕也。劉子貢曰如有博施於民而能濟衆。何如。可謂仁乎。子曰何事於仁。必也聖乎。堯舜其猶病諸。夫仁者。己欲立而立人。己欲達而達人。能近取譬。可謂仁之方也已。雍也程子曰仁者以天地萬物爲一體。莫非己也。認得爲己。何所不至。若不有諸己。自不與己相干。如手足之不仁。氣已不貫。皆不屬己。故博施濟衆。乃聖人之功用。 仁至難言。故止曰己欲立而立人。己欲達而達人。能近取譬。可謂仁之方也已。欲令如是觀仁。可以得仁之體。呂子路曰願聞子之志。子曰老者安之。朋友信之。少者懷之。程子曰至於夫子則如天地之化工。付與萬物而己不勞焉。此聖人之所爲也。又曰先觀二子之言。後觀聖人之言。分明天地氣象。公冶仲弓曰焉知賢才而擧之。子曰擧爾所知。爾所不知。人其舍諸。明道曰人各親其親然後不獨親其親。見仲弓與聖人用心之大小。推此義則一心可以興邦。一心可以喪邦。只在公私之間爾。論語三子言志。點鼓瑟希。鏗爾舍瑟而作。對曰異乎三子者之撰。子曰何傷乎。亦各言其志也。曰暮春者。春服旣成。冠者五六人。童子六七人。浴乎沂。風乎舞雩。詠而歸。夫子喟然歎曰吾與點也。程子曰孔子與點。蓋與聖人之志同。便是堯舜氣象也。子路等所見者小。子路只爲不達爲國以禮道理。若達却便是這氣象也。又曰曾點言樂而得其所也。孔子之志在於老者安之朋友信之少者懷之。使萬物莫不遂其性。曾點知之。故夫子喟然歎曰吾與點也。先進集義中庸子曰舜其大知也與。好問而好察邇言。隱惡而揚善。執其兩端。用其中於民。其斯以爲舜乎。○ 孟子曰舜之居深山之中。與木石居。與鹿豕遊。其所以異於深山之野人者幾希。及其聞一善言見一善行。若決江河。沛然莫之能御也。盡上 ○ 孟子曰子路人告之以有過則喜。禹聞善言則拜。大舜有大焉。善與人同。舍己從人。樂取於人以爲善。自耕稼陶漁。以至爲帝。無非取於人者。取諸人以爲善。是與人爲善者也。故君子莫大乎與人爲善。註公天下之善而不爲私也。朱子曰此章言聖賢樂善之誠。初無彼此之間。故其在人者有以裕於己。在己者有以及於人。傳習錄書曰舜察邇言而詢蒭蕘。非是以邇言當察蒭蕘當詢而後如此。此知之發見流行。光明圓瑩。更無罣碍遮隔處。此所以謂之大知。才有執着意必。其知便小矣。講學中自有去取分辨。然就心地上着實用功須如此方是。○曾子曰以能問於不能。以多問於寡。有若無實若虛。犯而不較。昔者吾友嘗從事於斯矣。註惟知義理之無窮。不見物我之有間。謝氏曰不知有餘在己不足在人。不必得爲在己。失爲在人。非幾於無我者不能也。張子曰大其心則能體天下之物。物有未體則心爲有外。世人之心。止於見聞之狹。聖人盡性。不以見聞梏其心。其視天下。無一物非我。孟子謂盡心則知性知天以此。天大無外。故有外之心。不足以合天心。程子曰小人小丈夫不合小了。他本不是惡。程子曰所以謂萬物一體者。皆有此理。只爲從那裏來。生則一時生。皆完此理。人只爲自私。將自家軀殼上頭起意。故看得道理小了他物。放這身來都在萬物中一例看。大小大快活。又曰人能放這一箇身。公共放在天地萬物中一般者。則有甚妨礙。雖萬身曾何傷。釋氏却厭惡要得去盡根塵。乃知皆是自私者也。呂明道先生其自任之重也。寧學聖人而未至。不欲以一善成名。寧以一物不被澤爲己病。不欲以一時之利爲己功。呂集義書咸有一德。德無常師。主善爲師。善無常主。協于克一。商書 ○孟子曰大人者。言不必信。行不必果。惟義所在。離下論語 微子去之。箕子爲之奴。比干諫而死。 孔子曰殷有三仁焉。○孟子曰 居下位。不以賢事不肖者。伯夷也。五就湯五就桀者。伊尹也。不羞汙君。不辭小官者。柳下惠也。 三子者。不同道。其趨一也。一者何也。曰仁也。君子亦仁而已矣。何必同。告下中庸君子素其位而行。不願乎其外。君子無入而不自得焉繫辭傳。範圍天地之化而不過。曲成萬物而不遺。通乎晝夜之道而知。故神无方而易无體。上四○本義此聖人至命之事也。 易之 爲書也。不可遠。 爲道也屢遷。變動不居。周流六虛。上下無常。剛柔相易。不可爲典要。唯變所適。下八○又曰聖人有以見天下之動而觀其會通。以行其典禮。繫辭焉以斷其吉匈。是故謂之爻。又曰化而裁之。存乎變。推而行之。存乎通。神而明之。存乎其人。默而成之。不言而信。存乎德行。上十二子曰君子之於天下也。無適也無莫也。義之與比。里仁○子曰可與共學。未可與適道。可與適道。未可與立。可與立。未可與權。子罕禹稷當平世。三過其門而不入。孔子賢之。顏子當亂世。居陋巷不改其樂。孔子賢之。 孟子曰禹稷顏回同道。又曰禹稷顏子易地則皆然。離下○又曰曾子子思同道。曾子師也父兄也。子思臣也微也。曾子子思易地則皆然。 ○又曰子莫執中。執中爲近之。執中無權。猶執一也。所惡執一者。爲其賊道也。擧一而廢百也。盡上孟子曰伯夷伊尹不同道。又曰可以仕則仕。可以止則止。可以久則久。可以速則速。孔子也。又曰有得百里之地而君之。皆能以朝諸侯有天下。行一不義。殺一不辜。而得天下。皆不爲也。是則同。公上 ○又曰伯夷聖之淸者也。伊尹聖之任者也。柳下惠聖之和者也。孔子聖之時者也。孔子之謂集大成。萬下中庸仲尼曰君子中庸。小人反中庸。君子之中庸也。君子而時中。小人之反中庸也。小人而無忌憚也。子曰素隱行怪。後世有述焉。吾弗爲之矣。君子遵道而行。半塗而廢。吾不能已矣。君子依乎中庸。遯世不見知而不悔。唯聖者能之。右爲道心精一之用[舜典命夔典樂章]舜典帝曰夔。命汝典樂。敎胄子。直而溫。寬而栗。剛而無謔。簡而無傲。詩言志。歌永言。聲依永。律和聲。八音克諧。無相奪倫。神人以和。皐陶曰都。亦行有九德。曰寬而栗。柔而立。愿而恭。亂而敬。擾而毅。直而溫。簡而廉。剛而塞。彊而義。彰厥有常。吉哉。皐謨[洪範敬用五事章]洪範九疇次二曰敬用五事。二五事 一曰貌二曰言三曰視四曰聽五曰思。貌曰恭言曰從視曰明聽曰聰思曰睿。恭作肅。從作乂。明作哲。聰作謀。睿作聖。曰時休徵時若。又有咎徵恒若。曰狂曰僭曰豫曰急曰蒙。集義中庸。子曰凡爲天下國家有九經。曰修身也。修身則道立。齊明盛服。非禮不動。所以修身也。又曰九經。所以行之者一也。子張問從政。何謂五美。子曰泰而不驕。威而不猛。君子無衆寡。無小大。無敢慢。斯不亦泰而不驕乎。君子正其衣冠。尊其瞻視。儼然人望而畏之。斯不亦威而不猛乎。孔子曰君子有九思。視思明。聽思聰。色思溫。貌思恭。言思忠。事思敬。疑思問。忿思難。見得思義。謝氏曰未至於從容中道。無時而不自省察也。雖有不存焉者寡矣。此之謂思誠。○曲禮曰若夫坐如尸立如齊。○玉藻曰君子之容舒遲。見所尊者齊遫。又曰足容重。手容恭。目容端。口容止。聲容靜。頭容直。氣容肅。立容德。色容莊。又曰立容辨貶卑毋讇。頭頸必中。山立。時行。盛氣顚實揚休。玉色。曾子有疾。孟敬子問之。曾子言曰鳥之將死。其鳴也哀。人之將死。其言也善。君子所貴乎道者三。動容貌。斯遠暴慢矣。正顏色。斯近信矣。出辭氣。斯遠鄙倍矣。籩豆之事則有司存。程子曰三者正身而不外求。故曰籩豆之事則有司存。泰伯曲禮曰毋不敬。儼若思。安定辭。安民哉。敖不可長。欲不可從。志不可滿。樂不可極。明道曰毋不敬。君德也。君德卽天德也。毋不敬。可以對越上帝。詩抑曰荏染柔木。言緡之絲。溫溫恭人。維德之基。大雅 橫渠嘗言十五年學箇恭而安不成。明道曰可知是學不成。有多少病在。又曰衆人安則不恭。恭則不安。外謝程子曰今學者。敬而不見得。又不安者。只是心生。亦是太以敬來做事得重。此恭而無禮則勞也。恭者私爲恭之恭也。禮者非體之禮。是自然底道理也。只恭而不爲自然底道理。故不自在也。須是恭而安。今容貌必端。言語必正者。非是道獨善其身。要人道如何。只是天理合如此。本無私意。只是箇循理而已。呂程子曰今志于義理而心不安樂者何也。此則正是剩一箇助之長。推則心。操之則存。舍之則亡。然而持之太甚。便是必有事焉而正之也。亦須且恁去。如此者。只是德孤。德不孤。必有隣。到德盛後。自無窒碍。左右逢其原也。呂錄程子曰志道懇切。固是誠意。若迫切不中理則反爲不誠。蓋實理中自有緩急。不容如是之迫。觀天地之化乃可知。呂錄伊川○謝氏歷奉師冕見章云夫聖人之道。無微顯無內外。由灑掃應對進退。而上達天道。本末一以貫之。一部論語。只恁地者。淵源程子曰某寫字時甚敬。非是要字好。只此是學。謝程子曰灑掃應對。便是形而上者。理無大小故也。故君子只在愼獨。劉程子曰凡物有本末。不可分本末爲兩段事。灑掃應對是其然。必有所以然。又曰聖人之道。更無精粗。從灑掃應對至精義入神。通貫只一理。維洒掃應對。只看所以然者如何。洒掃應對與盡性至命一統事。又曰舞射便見人誠。古之敎人。莫非使之成己。自灑掃應對上。便可到聖人事。遺[大學修身爲本章]大學曰自天子以至於庶人。壹是皆以修身爲本。其本亂而末治者否矣。其所厚者薄。而其所薄者厚。未之有也。孟子曰道在邇而求諸遠。事在易而求諸難。人人親其親長其長而天下平。離上 孟子曰守約而施博者。善道也。君子之守。修其身而天下平。盡下○又有大人者。正己而物正。大雅 思齊 曰刑于寡妻。至于兄弟。以御于家邦。如關雎麟趾是。所謂治國必先齊其家者。其家不可敎。而能敎人者無之。故君子不出家而成敎於國。孝者所以事君也。弟者所以事長也。慈者所以使衆也。康誥曰如保赤子。心誠求之。雖不中不遠矣。未有學養子而后嫁者也。一家仁。一國興仁。一家讓。一國興讓。一人貪戾。一國作亂。其機如此。此謂一言僨事。一人定國。故治國在齊其家。又曰詩云其儀不忒。正是四國。其爲父子兄弟足法而后民法之也。所謂平天下在治其國者。上老老而民興。孝上長長而民興弟。上恤孤而民不倍。是以君子有絜矩之道也。所惡於上。毋以使下。所惡於下。毋以事上。所惡於前。毋以先後。所惡於後毋以從前。所惡於右。毋以交於左。所惡於左。毋以交於右。此之謂絜矩之道。詩云樂只君子。民之父母。民之所好好之。民之所惡惡之。此之謂民之父母。詩云節彼南山。維石巖巖。赫赫師尹。民具爾瞻。有國者不可以不愼。辟則爲天下僇矣。洪範五皇極。皇建其有極。斂時五福。用敷錫厥庶民。惟時厥庶民。于汝極。錫汝保極。凡厥庶民。無有淫朋。人無有比德。惟皇作極。右爲復禮爲仁之行。</text>
<title>[經儀跋[申大羽]]</title>,<text>經常也。儀猶法也。文康鄭先生所集。先生少時掇取古聖賢日用當行之格言可用爲儀者。隨錄省便而已。非以爲書也。故多有可錄而不錄者。凡例第次。亦不爲整頓。然於此益見先生之學朴實有所本。而不求外之實矣。特著篇目。俾後之慕先生者。有所攷資焉。申大羽跋</text>
<title>通言</title>,<text>毋不敬。儼若思。安定辭。○九容。足容重。手容恭。目容端。口容止。聲容靜。頭容直。氣容肅。立容德。色容莊。○九思。視思明。聽思聰。色思溫。貌思恭。言思忠。事思敬。一事之作。無不敬愼。 疑思問。有疑于心。必就先覺審問。不知不措。 忿思難。有忿必懲。以理自勝。 見得思義。臨財必明義利之辨。合義然後取之。○九容九思。分見各章。故只註其未見者。</text>
<title>容貌</title>,<text>貌思恭 一身儀形。無不端莊。 ○正容體○儼若思○容貌必端莊○無惰容○容舒遲。見所尊者齊遫。○聽思聰 聽無所壅則聰無不明。 ○聽無聳 不聳耳而聽。 ○不傾聽 不側耳而聽。 ○無側聽 耳屬於垣。探人之私也。 ○頭容直 當正頭直身。不可傾回偏倚。 ○口容止 非言語飮食之時則口常不動。 ○氣容肅 當調和鼻息。不可使有聲氣。 ○盛氣顚 讀若塡 實揚 讀若陽 休 與煦同○言人當養氣。充盛愼實於內。故息之出也。若陽氣之煦物。 ○色思溫 容色和舒。無忿厲之氣。 ○色容莊 顏色整齊。無怠慢之氣。 ○玉色 玉無變色。故顏色如之。 ○齊顏色○望之儼然。卽之也溫。○無遽色○優游喜樂者。鍾鼓之色。愀然淸靜者。衰絰之色。○喪之色容顚顚 憂思貌不舒暢也。 ○手容恭 手無慢弛。無事則當拱手不妄動。 ○奉者當心。提者當帶。帶深衣之帶。當脾脇間無骨處。 ○勞毋袒。暑無褰裳。○廟中齊齊 如乎○收持嚴正之貌。 ○喪容纍纍 羸憊貌瘦瘠也 ○寢毋伏○寢不尸○夜久斯寢。齊手斂足。不作思。惟心神歸宿。</text>
<title>視</title>,<text>視思明 視無所蔽則明無不見。 ○目容端 定其眼睫。瞻視當正。不可流眄邪睇。 ○毋淫視○視無還 音旋○睛轉復反也。 ○尊其瞻視○不窺密○視上於面則敖。下於帶則憂。傾則姦。○與大人言。始視面。中視抱。卒視面。毋改衆皆若是。若父則遊目毋上於面。毋下於帶。若不言。立則視足。坐則視膝。應對言語視面。○目以定體。足以從之。目以處義。足以步目。若視遠而足高。目不在體而足不步目。其心必異。體手足也 ○壁間有字。方其坐時固不看。欲看則就壁下視之。○喪之視容。瞿瞿梅梅。瞿瞿驚遽貌。梅梅謂微昧也。</text>
<title>坐</title>,<text>坐如尸○坐端而直○坐無箕○竝坐不橫肱○席不正不坐○虛坐盡後。食坐盡前。○有憂者。側席而坐。有喪者。專席而坐。憂謂親有疾也。側獨也。謂獨坐不舒佗面席。明憂不在接人故也。專單也。自齊衰以下。始喪而有席。並不重降居處也。 ○兩膝著地。伸腰及股。而勢危者爲跪。兩膝著地。以尻著蹠而稍安者爲坐。						古人席地而坐。有問於人則畧起身時。其膝至。或謂之跪。						退溪先生曰盤坐雖不如危坐之儼肅。似不害於義理。可以通謂之正坐端坐。</text>
<title>立</title>,<text>立容德 中立不倚。儼然有德之氣象。 ○立如齊○立無跛○立必正方○立容辨 讀若貶 卑毋讇。讀若諂○貶卑。謂磬折也。不爲務高之態也。雖貴貶損必貴於正故。若傾側其容。柔媚其色則流於諂也。 ○頭頸必中 頭容欲直 ○山立 如山之嶷然不搖動 ○時行 當行則行</text>
<title>步趨</title>,<text>足容重 不輕擧也 ○步履必安詳。動止當安詳。不可粗率以失其儀。 ○行也舒而恭○出入步趨。務要凝重。不可票輕。○士中武徐趨。皆用是。中間也。每徙足間容一足地。 ○圈豚行。不擧足。齊如流。席上亦然。圈轉也。豚之言。若有所循。不擧足曳踵。身又俯節。則裳下委地。其齊齊如水流也。 疾趨則欲發而手足毋移。疾趨眞行也。發起屨也。移之言靡迤也。毋移。欲其直且正。不邪低搖動也。 端行頤霤如矢。此疾趨也。端直也。直身而行。身亦小折。故頭直臨前。而顧如屋霤。如矢者。趨進不斜如矢也。 弁行剡剡起屨。弁急也。剡剡身起貌。急行欲速。故身屨欲起也。 ○凡行容惕惕。惕惕。直而且疾也。凡道路也。蓋回枉則失容。徐緩則近惰。 ○周旋中規。折旋中矩。周旋是直去却回來。其回轉處。欲其圓如規。折旋是直去了復橫去。其橫轉處。欲其方如矩。 ○折旋蟻封○進則揖之。退則揚之。進而前則其身畧俯如揖。退而後則微仰故曰揚之。 ○帷簿之外不趨。帷幔也。薄簾也。不見尊者。行自由。不爲容也。入則容行而張足曰趨。 堂上不趨。爲其迫也。堂下則趨。 城上不趨。於迫狹無容。 執龜不趨。於重器無容。如執玉不趨之義。 堂上接武。跡相接也。二足相攝。每蹈於半。不各自成跡。 堂下布武。每移足各自成跡。不相攝也。 室中不翔。行而張拱曰翔。爲其迫也。 ○無窘步○足無蹶○不徑不竇○足不履影○毋踐屨毋踖席○行不履閾○徐行後長者○父之齒隨行。兄之齒鴈行。朋友不相踰。						朱子曰常人去近處必徐行。遠處則稍急。延平先生則不然。出近處如此。出遠處亦只如此。													朱子每徒行報謁。步速而意專。不左右顧。及無事領諸生游賞則徘徊顧瞻。緩步微吟。</text>
<title>拜揖</title>,<text>男拜尙左手。拱手而左手在上也。○叉手以左手在上。若喪則尙右。 ○拜齊屈兩膝○稽首 稽留也。先以兩手拱至地。乃頭至地。又引頭至地多時也。臣拜君之拜。 ○頓首 先以兩手拱至地。乃頭至手。而又引頭卽擧也。頭叩地。若以首叩物然。平敵相拜之拜。 ○空首 先以兩手拱至地。乃頭至手也。所謂拜手也。以其頭不至地。故名空首。君答臣之拜。○三者相因而爲之空首。而引頭卽擧。故名頓首。而引頭至地。稽留多時。故名稽首。 ○吉拜。拜而後稽顙也。先作頓首。後作稽顙。齊衰以下不杖期拜。 凶拜。稽顙而後拜也。三年服者之拜。 ○父之執友則當拜。洞內年長十五歲以上者當拜。爵階堂上而長於我十年以上者當拜。鄕人年長二十歲以上者當拜。○推手曰揖。引手曰撎。○揖人必違其位。○女拜尙右手。女手以右爲尙。每拜以四爲節。 若見舅姑則扱地。爲喪主則稽首。同男拜 不爲喪主則手拜。手至地而頭在手也。						朱子曰古人坐也是跪。故其拜容易。</text>
<title>言語</title>,<text>言語之儀。穆穆皇皇。美大之狀 ○安定辭○其言也厲。辭之確也。程子曰佗人溫則不厲。 ○聲容靜。當整攝形氣。不可出噦噫等雜聲。 ○言思忠 一言之發。無不忠信。 ○言語愼重○言語須要諦當。不得戱笑諠譁。言笑當簡重。不可過節。 ○言語須句句有著落。○告溫溫 告語人之際。欲其溫和。 ○順辭令○言无遠 遠非耳目所及。 ○毋噭應 噭呼號之聲 ○無疾言○食不語。寢不言。自言曰語。答述曰言。 ○毋訾衣服成器。毋身質言語。言語之際。疑則闕之。不可質正。 ○儗人必於其倫 儗比也 ○入竟而問禁。入國而問俗。入門而問諱。皆爲敬主人也。國城中也。 ○爲人子者。恒言不稱老。○侍君子。不顧望而對。非禮。普問衆人。當顧望坐中。恐有勝己者。不得率爾先對。 ○長者問。不辭讓而對非禮。○君子問更端。起而對。○長者不及。毋儳言。儳參錯不齊貌。長者言未竟。不可爲言參錯長者之說。 正爾容。聽必恭。毋勦說。擥取他人之說以爲己說。謂之勦說。 毋雷同 聞人言而附和。謂之雷同。 ○侍君子有三愆。言未及之而言謂之躁。言及之而不言謂之隱。未見顏色而言謂之瞽。○公庭不言婦女。非其時也 公事不私議。謙若姦也○與大人言。言事君。與老者言。言使子弟。與幼者言。言孝悌于父兄。與衆人言。言忠信慈祥。與居官者言。言忠信。○賀娶妻者曰某子使某。聞子有客。使某羞。使某之某。某物也。羞進也。昏禮不賀。故不言娶妻。而稱有客也。○弔喪不能賻。不問其所費。問疾不能遺。不問其所欲。見人不能館。不問其所舍。賜人者不曰來取。與人者不問其所欲。○居喪不言樂。○喪之言容繭繭。聲氣低微也 ○斬衰唯而不對。齊衰對而不言。大功言而不議。小功緦麻。議而不及樂。親始死。但唯而已。不以言對。大功則得言他事。不議論時事。 三年之喪。言而不語。對而不問。言言己事也。爲人說爲語。在喪稍久故對也。 ○祭事不言凶○諱王父母兄弟。世父叔父姑姊妹。子與父同諱。父之祖父母伯叔父及姑等。於己小功以下。本不合諱。但從父而諱也。 母之諱宮中諱。妻之諱不擧諸其側。母爲其親諱。則子亦於一宮中諱之。妻爲其親諱。則夫亦不得稱於妻之側。非宮中非其側則固可稱也。 ○大功小功不諱○不諱嫌名。二名不偏諱。詩書不諱。臨文不諱。婦諱不出門。○過而擧君之諱則起。不自安。故示改變之意。○與大夫言。名士字大夫。						朱子曰常人叫人不至則聲必厲。李先生則叫之縱不至。聲不加於前。</text>
<title>衣服</title>,<text>正其衣冠○衣無撥 發揚貌 ○衣冠必肅整。○恒整衣服冠帶。毋得以褻服自便。且不得著華美近奢之服。○父母存。冠衣不純素。孤子當室。冠衣不純采。曲禮註云非當室不然。鄭氏註引深衣篇曰孤子衣純以素以證。凡孤子悉同。 ○衣正色。裳間色。○以帛裏布非禮。○紅紫不以爲褻服。○居冠屬武。○鞶革。○有寢衣。長一身有半。○燕衣不踰祭服。○齊必有明衣布。所以明絜其體。</text>
<title>飮食</title>,<text>君子不食圂 豢同 膄。犬豕之屬食穀者。膄腸胃也。有似於人藏故也。 ○不食邪味○食饐而餲。魚餒而肉敗不食。色惡不食。臭惡不食。失飪不食。不時不食。饐飯傷熱濕也。餲味變也。魚爛曰餒。肉腐曰敗。飪調烹生熟之節。 ○割不正不食。不得其醬不食。肉雖多。不使勝食氣。沽酒市脯不食。○飮食必愼節。飮食當適中。不可快意。有傷乎氣。 ○毋摶飯。毋放飯。毋流歠。毋吒食。若嫌主人之食。 毋齧骨。毋反魚肉。已歷口。人所穢也。 毋固獲。有所不獲。不可固也。 毋揚飯。飯黍毋以箸。毋嚃羹。羹之有菜。宜用挾。不宜以口嚃取食之也。 毋絮羹。絮猶調也。就器中調和也。 毋刺齒。毋歠醢。濡肉齒決。乾肉不齒決。毋嘬炙。○蔬食菜羹必祭。古人祭酒於地。祭食於豆間。有版盛之。卒食徹去。 ○魚祭膴。取肥美處以祭先。 ○瓜祭上環。食中棄所操。上環疐頭所折一環也。 ○飯必捧。擥羹不以手。亦有據膝。無有隱財。旣食乃飽。循咡覆手。振衽掃席。○食竟更作三飧以助飽。以飮澆飯曰飧。 ○當食不歎。食或以樂。非歎所也。 ○匙箸擧措有定所。○共食不飽。示謙也 ○共飯不澤手。食所食非一品也。飮只飯而已。必有物以取之。不使濡其手。 ○一室之人。非賓客則一人徹。同事合居者。一人少者也。若賓客則自徹其饌。 壹食之人一人徹。一謂聚也。爲赴事聚食也。 ○羹食行列有定位。○進食之禮。左殽右胾。食居人之左。羹居人之右。膾炙處外。醢醬處內。食飯屬。熟肉帶骨而臠曰殽。純肉切之曰胾。骨是陽故在左。肉是陰故在右。食飯燥爲陽故居左。羹濕爲陰故居右。內外殽胾之內外。 蔥渫處末。蒸蔥也。如葅類。 以脩脯置者左胊右末。屈中曰胊。脩亦脯也。左胊。胊置左也。右末。末邊際置右。右手取際。擥之便也。 ○燕侍食於君子則先飯而后己。小飯而亟之。數噍毋爲口容。○食果實者後君子。陰陽所成。非人事也。 火食者先君子。備火齊不得。故先嘗也。 食棗桃李弗致于核。不致于地也。 ○御同於長者。雖貳不辭。偶坐不辭。○未步爵不嘗羞。步猶行也 ○侍飮於長者。酒進則起。拜受於尊所。長者辭。少者反席而飮。降席拜受。少者當然。尊者若止之則還席而飮也。往於尊所。向長者而拜。 長者擧未釂。少者不敢飮。擧猶飮。釂飮盡酌也。待長者飮盡而後飮。不敢先也。 ○飮酒執燭。不讓不辭不歌。賓主有讓。及辭謝。又歌詩相顯德。今旣夜暮。所以殺於三事。 ○食於有喪者之側。未嘗飽也。○未嘗不食新。若在佗鄕則不必然。嘗。薦新物於廟也。 ○朋友之饋。祭肉則拜。敬其祖考。同於己親也。 ○君子遠庖廚。凡有血氣之類。不身踐。當作翦殺也。</text>
<title>授受</title>,<text>受授尊卑垂帨。賓主雖一尊一卑。皆當磬折垂帨也。 ○受立授立。不跪。○力郤刃授穎。郤仰也。授人以刀。郤仰其刃。授之以穎。 ○有刺刃以授人者則辟刃。不以正向 ○進凡授者拂之。拂去塵敬也。 ○獻杖者執末。○受珠玉者以掬。受弓釼者以袂。愼以恐墜。故掬手中。敬而不露手。故用袂承接。</text>
<title>相見</title>,<text>謙遜自牧。和敬待人。○與人交。久而敬之。○齊衰者。雖狎必變。冕者瞽者。雖褻必以貌。○與客入者。每門讓於客。敵者延於大門外。 客至於寢門則主人請入爲席然後出延客。客固辭。一曰禮辭。再曰固辭。三曰終辭。 主人肅客而入。主人入門而右。客入門而左。主人就東階。客就西階。客若降等則就主人之階。主人固辭然後客復就西階。主人與客讓登。主人先登。客從之。拾 讀若陟 級聚足。陟階之級也。聚足。後足與前足相合也。○讓必以三。三竟而客不從。故先登也。主人先升至第二級。客乃升。中較一級故云從之。 連步以上。上於東階則先右足。上於西階則先左足。近相鄕 主人跪正席。客跪撫席而辭。撫以手。按止之也。 客徹重席。主人固辭。公三重。大夫再重。是尊者多。卑者少。故主人爲客而設多重席。客謙而自徹也。 客踐席乃坐。○若非飮食之客則布席間函丈。此講問之客也。函容也。兩席間相去使容一丈。足以指畫。 ○士於尊者。先拜進面。答之拜則走。先於門外拜之後。乃進面相見。若尊者出延答門外之拜則走遊之。 ○主人不問。客不先擧。○尊丈於己踰等。燕見不將命。不使擯者傳命。非賓主之禮也。 ○祭食。祭所先進。○客祭。主人辭曰不足祭也。祭者盛主人之饌也。 客飧。主人辭以疏。飧者美主人之食也。疏言麤也。 客絮羹。主人辭不能烹。客歠醢。主人辭以窶。主人未辯。讀若遍 客不虛口。遍遍食之也。虛口酳也。食競蕩口也。 卒食。客自前跪。徹飯齊。以授相者。齊醬屬也 主人興辭於客。然後客坐。客若降等。執食興辭。辭者辭主人之臨己食。若欲食於堂下。食飯也。 主人興辭於客。然後客坐。主人延客祭。延導也。若敵客則不須主人延而自祭。 ○侍食於長者。主人親饋則拜而食。主人若親自饋與己。則拜謝之而後食也。 主人不親饋則不拜而食。以其禮於己不隆。 ○讓食不唾。嫌有穢惡 ○侍坐於君子。請見不請退。君子欠伸運笏。澤釖首。撰杖屨。問日之蚤莫。雖請退可也。撰持也。一說數視也。 ○君子問日之早晏。以食具告改居。則請退可也。夜侍坐。問夜膳葷。請退可也。膳謂食葷蔥韭之屬。食之以止臥。 ○燭不見跋。跋本也。燭盡則去之嫌也。 ○尊客之前不叱狗。尊客之前。不敢倦。嫌若風去之。 ○侍坐於長者。屨不上於堂。解屨不敢當階。就屨跪而擧之。屛於側。或暫退時也。就猶著也。屛側者。屛退不當階也。 鄕長者而屨。跪而遷屨。俯而納屨。禮畢退去之時也。雖降階出戶。猶向長者。不敢背俯。則雖不並跪。亦坐左納右。坐右納左。 ○尊丈於己踰等。遇於道。見則面。不請所之。○遭先生於道。趨而進。正立拱手。先生與之言則對。不與之言則趨而退。○疏衰之喪旣葬。人請見之則見。不請見人。小功請見人可也。○知生者吊。知死者傷。知生而不知死。吊而不傷。知死而不知生。傷而不吊。○吊於人。是日不樂。不飮食不食肉。餘哀未忘 ○死而不吊者三。畏壓溺。畏自經於溝瀆之類。壓立於巖墻之類。溺無故游而不舟之類。 情厚者豈容不吊。○臨喪不哀。吾何以觀之哉。													禮見○時節。歲首 辭見。久出歸則見。遠適則辭。不及一月者否。 謝賀。己有賀事當謝。人有慶事當賀。						燕見○候問。久不相見。或有疾恙之類。 唁慰。有驚恐被訟失物之類。 白事。有事務相干。請求夾托之類。 質疑。己有事體未明。書儀未曉。執經問難講解之類。 經過。偶過所居。因便問訊之類。 名帖。用白紙一方幅楷書。而於尊者曰侍生姓某拜。或都生。或作拜謝拜賀。惟其宜。於敵者以下曰某拜。或謝或賀或稱辱交。地名郡望亦可。						往還○少幼於尊長。禮見具名紙。躬詣門下行拜。燕見不具名紙。 尊長於少幼。尊者受謁不報。若時節具己名帖。令子弟報之。長者時節則具名帖躬報之。若賀謝之類。令子弟以己名帖代行。 敵者。更相往還。或有故不能行則以書或傳語告之。 免禮。凡當行禮而有恙。故使人白之。						請召○請尊長。凡召尊長飮食。必親往投書。面致其意。諾則拜之。長者辭則止。旣許赴。至日黎明。復遣子弟延之。旣至明日親往拜辱。若專召佗客則不可兼請尊長。如禮薄不必書。 召敵者。召以書簡。旣赴召明日。交使相謝。 召少者。召以書列客目。或傳言明日。賓躬往謝主人。 赴尊長召。若有衆客則約之同往。始見則拜其見召。主人辭則止。明日又親拜賜。主人預辭則書簡謝之。非專召不拜。 赴少者召。始見以言謝之。明日傳言致謝。						進退○見尊長。凡見尊者長者。至門外下馬。俟於外次通名。主人出延則趍揖之。告退則降階出門。主人送則揖而退。若命之上馬則三辭。許則揖而退。出大門外乃上馬。不許則從其命。 見敵者。至門外下馬。使人通名。俟于廡下。或廳側。主人出迎則趍相揖。告退則就階上馬。若客徒行。主人送于門外。 見少者。凡少者以下則尊長先遣人通名。入門下馬。退則就階上馬。 禮節。凡見敵者以上。入門問主人食否。有佗幹否。度其無所妨則通。有所妨則少俟。或且退。若有急事。不計此。○凡見主人。語終不更端則告退。及主人有倦色。或方幹事而有所俟者。皆告退。尊長於少幼否。													延送○尊長。少幼聞尊長來則具衣冠以俟。若門外下馬徒行則出延于門外。若不及入門下馬。據所至迎之。退則送上馬。徒行則送于大門外。因隨其行數步。揖之則止。望其遠行乃入。 敵者。俟其通名。具衣冠。據所在出延。退則送上馬。徒行則送于中門外。無中門。送于大門外。 少者。俟其通名。方具衣冠。將命者出請賓入。主人降階迎之。客趍進。主人揖之升堂。退則主人送于廡下。 凡送迎。入則主人先導。出則賓先退。拜揖。○見尊長。禮見則四拜。燕見則揖之。若旅見則少者爲一列。幼者爲一列。告請納拜。蒙乞然後四拜。如不允則再拜畢。復請納拜後兩拜。許則再拜之。不允則止揖而退。主人命之坐則致謝訖。乃揖而坐。 見敵者。禮見則再拜燕見則揖之 見少者。禮見賓拜則少者必力辭。燕見主人告拜則賓辭而止。 答拜。尊長之於幼者則跪而扶之。少者則跪伏而答其半。若尊者長者齒皆殊絶則幼者少者堅請納拜。尊者許則立而受之。長者許則跪而扶之。						道塗○遇尊長。凡遇尊長於道。皆徒行則趨進揖。與之言則對。否則立於道側。以俟尊長以過。乃揖而行。或皆乘馬於尊者則回避。避之不及則下馬立道傍。長者則立馬道側拱揖之。俟長者過。乃揖而行。若己徒行而尊長乘馬則回避之。避不及則致言俛其下。若己乘馬而尊長徒行。望見卽下馬前揖。已避亦然。過旣遠乃上馬。若尊令上馬則固辭。 遇敵者。皆乘馬。分道相揖而過。彼徒行而不及避則下馬揖之。過則上馬。 遇少者。皆乘馬。彼不及避則揖之而過。或欲下則固辭之。彼徒行不及避則下馬揖之。於幼者不必下。						朱子客至。降階肅之。去必送之階下。客退必立視其車行。不復顧然後退。或客方登車。猶相面。或以佗事者不領之。或前客纔登車而尙留之。客輒有所稟議。亦令少待。</text>
<title>升車</title>,<text>車馬之儀。匪匪翼翼。嚴正之狀 ○乘車必正立執綏。○不內顧。內顧回視也。顧不過轂。 ○不疾言。不親指。○車上不廣欬。爲若自矜也。廣猶弘也。 ○立視五嶲。式視馬尾。立視平視也。五嶲十六步半地。 ○下公門。○式黃髮。凶服者式之。式負版者。○入國不馳。入里必式。父母國之道也 ○大夫撫式。士下之。撫猶據也 ○上馬執鞭。非貴人事。○登高歷險。須出轎以防不測。						朱子嘗立北橋。忽市井游手數人悍然突過。先生斂衽橋側避之。每道間左右或辟人。先生卽厲聲止之曰你管佗作甚。</text>
<title>居處</title>,<text>居處恭○居處必正靜。○几案書冊筆硯之具。皆整置其所。毋或亂置不正。○字畫必楷正。○不得書于壁上及牕戶。○讀書未竟。雖有急速。必待卷束齊整然後起。○倦而休也。瞑目端坐。休而起也。整步徐行。○曉起思朝之所爲之事。食後思晝之所爲之事。就寢時思明日所爲之事。無事則放下。有事則必思得處置合宜之道。然後讀書。○燕居溫溫。○居不容。○非夜眠及疾病則不可偃臥。不可跛倚。雖中夜。無睡思則不臥。但不可拘迫。晝有睡思。當喚醒此心。十分猛省。眼皮若重。起而周步。使之惺惺。○居恒當戶。寢恒東首。○若有疾風迅雷甚雨則必變。雖夜必興。衣服冠而坐。○齊必變食。居必遷坐。易常處也 ○日五盥。○沐稷而靧粱。○浴用二巾。上絺下綌。沐必進禨。沐而飮酒曰禨。 浴畢進飮。○冬溫而夏凊。昏定而晨省。○子事父母。盥漱櫛縰笄冠緌纓。左右佩用。左佩紛帨力礪小觿金燧。右佩管大觿。 偪。○天欲明起。昧爽乃朝。○適父母之所。下氣怡聲。問衣襖寒。疾痛苛癢。而敬抑搔之。出入則或先或後而敬扶之。問所欲而敬進之。怡色而溫之。○具而共之。尊長擧筯。子婦乃各退就食。○丈夫婦人各設食於佗所。依長幼而坐。幼子又食於佗所。亦依長幼。男坐於左。女坐於右。○父命呼。唯而無諾。手執業則投之。食在口則吐之。走而不趨。○在父母舅姑之所。有命之。應唯敬對。進退周旋愼齊。升降出入揖遊。不敢噦噫嚔咳欠伸跛倚睇視。不敢唾洟。寒不敢襲。癢不敢搔。不有敬事。不敢袒裼。不涉不橛。褻衣衾不見裏。○嚴威儼恪。非所以事親。○坐如尸。立如齊。不訊不言。言必齊色。未得爲人子之道。○閨門之內。戱而不歎。○居庭親在。叱咤之聲。未嘗至於犬馬。○若飮食之。雖不嗜必嘗而待。加衣服。雖不欲。服而待。加之事。人代之。雖不欲。姑使之而後復之。○父母唾洟不見。○父母之衣衾簟席枕几不傳。杖屨祗敬之。勿敢近。敦牟巵匜。非餕莫敢用。與恒飮食。非餕莫之敢飮食。○父子不同席。○爲人子者。居不主奧。坐不中席。行不中道。立不中門。○爲人子者。有賓客不敢坐於正廳。升堂不敢由東階。上下馬。不敢當廳。凡事不敢自擬於父。○聽於無聲。視於無形。○出必告。反必面。○親老出不易方。復不過時。不遠遊。遊必有方。○父母有疾。冠者不櫛。行不翔。言不惰。食肉不至變味。飮酒不至變貌。笑不至矧。怒不至詈。○親飮藥。子先嘗。○與妻相敬。對如賓。○夫婦對拜。○男女不同席。不共食。○不雜坐。不同椸架。不同巾櫛。○非祭非喪。不相授器。其相授則女授以篚。其無篚則皆坐奠之而後取之。○爲宮室。辨內外。男不入。女不出。男不言內。女不言外。不通乞假。不通寢席。不通衣衾。內言不出。外言不入。男子入內。不嘯不指。○嫂叔不通問。無問遺之往來也 ○夜行以燭。無燭則止。</text>
<title>少者儀</title>,<text>年長以倍則父事之。十年以長則兄事之。五年以長則肩隨之。○尊者 長於己三十歲以上者。父之執友及無服親在父行者及異爵者皆是。 長者 長於己十歲以上。在兄行者。 敵者 年上下不滿十歲者。長者爲稍長。少者爲稍少。 少幼 少於己十歲以下者爲少者。少於己二十歲以下者爲幼者。 ○尊長於己踰等。不敢問年。喪俟事。不特弔。○爲長者糞。必加帚於箕上。以袂拘而退。其塵不及長者。拘障也。以拘障於帚前。 以箕自鄕而扱之。○執箕膺揲。厥中有帚。膺親也。揲舌也。執箕以舌自鄕。而置帚於箕中。 入戶而立。倚于戶側。凡拚必由奧始。奧西南隅 俯仰磬折。拚毋有徹。徹動也。觸動他物也。 拚前而退。聚於戶內。從前掃而却。退聚其穢於戶內。 坐板排之以棄。適已實帚于箕。遂出棄之。板穢時以手排之。適已向已也。 ○長者賜。少者賤者不敢辭。○侍坐於君子。若有告者曰少間願有復也。則左右屛而待。○長者與之提携則兩手奉長者之手。負釖辟咡詔之則揜口而對。○侍坐不畫地。手無容不翣也。寢則坐而將命。○侍坐於尊所。敬無餘席。先生坐一席。己坐一席。必盡其所近尊者之席端。無使有餘。 見同等不起。不爲私敬。同等後來者任其坐於下也。 燭至起。異晝夜 食至起。爲饌變 上客起。○從先生。不越路而與人言。從長者而上邱陵則必鄕長者所視。○將卽席。容無怍。此謂弟子講問初來之法。 兩手摳衣去齊尺。○摳衣趨隅。必愼唯諾。○侍坐於先生。先生問焉。終則對。請業則起。請益則起。○先生乃坐。出入恭敬。如見賓客。危坐向師。顏色無怍。怍變其容貌 ○先生書策琴瑟在前。坐而遷之。戒勿越。</text>
<title>從宜</title>,<text>禮從宜。宜謂事之所宜。若男女授受不親禮。而祭與喪則相授之類。 ○貧者不以貨財爲禮。老者不以筋力爲禮。○不踰節。禮有常度。不爲佞媚以求悅於人也。 ○事之無害於義者。從俗可也。害於義則不可從也。孔子麻冕從衆。拜下違衆之類是也。						范氏曰衆人之所爲。君子酌焉。或從或違。唯其是而已。以衆爲公義。擧從之非也。以衆爲流俗。而擧違之非也。													尹氏曰聖人處世。非有意於從違。合義而已。						輔氏曰君子之於世俗。或從或違。無適無莫。一於義而已。以是而違俗則人亦不得爲異也。						趙氏曰制度節文之細。猶可以隨時。至於繫乎三綱五常者。萬世而不容易。</text>
<title>雜記</title>,<text>登城不指。城上不呼。○將適舍。求毋固。將入門。問孰存。將上堂。聲必揚。將入戶。視必下。戶外有二屨。言聞則入。言不聞則不入。○入戶奉扃。視瞻毋回。戶開亦開。戶闔亦闔。有後入者。闔而勿遂。○離坐離立。毋往參。離立者不出中間。離兩也。參與之爲三也。皆爲干人私也。○執虛如執盈。入虛如有人。○道路男子由右。女子由左。○布席南鄕北鄕。以西方爲上。東鄕西鄕。以南方爲上。此平常布席。若禮席則或不然矣。 ○未有燭而後至者則以在者告。道瞽亦然。○後至就席。狹坐則起。狹坐之人。見後至者則當起。 ○父有服。宮中不與於樂。母有服。聲聞焉。不擧樂。妻有服。不擧樂於其側。大功將至辟琴瑟。小功至不絶樂。○望柩不歌。入臨不翔。哀傷之無容 適墓不歌。非樂所 哭日不歌。哀未忘也 執紼不笑。臨樂不歎。臨祭不惰。爲無神也 ○里有殯。不巷歌。</text>
<title>追輯 編後所錄。蓋朴文純先生手筆。先生似以是編奉質於文純而有此也。</title>,<text>通言。○非禮勿視。非禮勿聽。非禮勿言。非禮勿動。○貌曰恭。言曰從。視曰明。聽曰聰。思曰睿。恭作肅。從作乂。明作哲。聰作謀。睿作聖。○出門如見大賓。使民如承大祭。己所不欲。勿施於人。○居處恭。執事敬。與人忠。○動容貌。斯遠暴慢矣。正顏色。斯近信矣。出辭氣。斯遠鄙倍矣。○溫而厲。威而不猛。恭而安。						容貌○侍燕於君子。毋爲口容。○凡祭。容貌顏色。如見所祭者。○不戲謔。						視○目不視惡色。○不正之書。非禮之色。未嘗一接於目。○凡視上於面則傲。下於帶則憂。傾則姦。						聽○耳不聽淫聲。○市井里巷之語。鄭衛之音。未嘗一經於耳。													步趨○趨進翼如也。						拜揖○揖所與立。左右手。						言語○其言也訒。						雜記○坐在陽則貴左。在陰則貴右。						布席正向之圖													布席正向之圖南北設席陰右在南陽左在南南上北東西席東鄕西鄕以南爲上東西設席陽左在西陰右在西東西上南北席南鄕北鄕以西爲上																										夙興夜寐箴 南塘陳氏柏 ○鷄鳴而寤。思慮漸馳。盍於其間。澹以整之。或省舊愆。或紬新得。次第條理。瞭然默識。右言夙寤 本旣立矣。昧爽乃興。盥櫛衣冠。端坐斂形。提掇此心。曒如出日。嚴肅整齊。虛明靜一。右言晨興 乃啓方冊。對越聖賢。夫子在坐。顏曾後先。聖師所言。親切敬聽。弟子問辨。反覆參訂。右言讀書 事至斯應。卽驗于爲。明命赫然。常目在之。事應旣已。我則如故。方寸湛然。凝神息慮。右言應事 動靜循環。惟心是鑒。靜存動察。勿貳勿參。讀書之餘。間以游泳。發舒精神。休養情性。右言日乾 日暮人倦。昏氣易乘。齋莊正齊。振拔精明。夜久斯寢。齊手斂足。不作思惟。心神歸宿。右言夕惕 養以夜氣。貞則復元。念玆在玆。日夕乾乾。右兼夙夜而言						敬齋箴 朱先生 ○正其衣冠。尊其瞻視。潛心以居。對越上帝。此言靜無違 足容必重。手容必恭。擇地而蹈。折旋蟻封。蟻封蟻蛭也。言能折旋於狹小之地也。○此言動無違。 出門如賓。承事如祭。戰戰兢兢。罔敢或易。此言表之正 守口如甁。防意如城。洞洞屬屬。罔敢或輕。此言裏之正 不東以西。不南以北。當事而存。靡佗其適。此言心之正而達於事。 弗貳以二。弗參以三。惟心惟一。萬變是鑒。此言事之主一而本於心。 從事於斯。是曰持敬。動靜弗違。表裏交正。此總結上文 須臾有間。私慾萬端。不火而熱。不氷而寒。須臾以時言。○此言心不能無適之意。 毫釐有差。天壤易處。三綱旣淪。九法亦斁。毫釐以事言。○此言事不能主一之病。 於乎小子。念哉敬哉。墨卿司戒。敢告靈臺 此總結一篇</text>
<title>唐虞紀年</title>,<text>堯年十六。以唐侯爲天子。在位七十年。試舜三載。老不聽政。舜攝二十八載乃崩。百一年壽百十七。 末年有洪水。使鯀治之。九載績用不成。						舜生三十徵用。三十在位。歷試三年。居攝二十八年。通三十年。一云並服喪二年凡三十二年。 五十載乃崩。在位三十三載。老不聽政。禹攝十七年。壽百十。或云十二						居攝初。在璣衡。堙類班瑞。巡守柴望朝覲。五載一巡。恤欽象形。流共工。放驩兜。殛鯀。竄三苗。擧十六相。堯時水灾。至舜攝位。害猶未息。故曰降水儆予。命禹治之九年。禹作九州。九山刊旅滌源。九澤旣陂。六府孔修。成賦中邦。弼成五服。○禹貢。三危旣宅。三苗丕敍。卽前竄三苗之君						治水後。禹曰荒度土功。至于五千。外薄四海。各迪有功。						卽位。肇變九州爲十二州。封十二山。濬川。○咨十二牧。新命六官。三載考績黜陟。五載一巡。卽禹治水後也。卽位前後不可必定。 ○苗頑不工。帝念哉。帝曰皐陶方施象刑惟明。三苗居舊都者猶不工也。						禹攝。有苗弗率命。皐陶治猶不率也。 禹征之。苗民逆命。班師。帝誕敷文德。七旬有苗格。○分北三苗。						禹堯老舜攝。代鯀治水。舜卽位。以司空宅百揆。三十三載舜老。居攝十七年 舜崩 乃卽位。						虞書紀年													堯己丑生。或戊子生。孔氏以十六與七十載。疊數而爲言。若然則爲癸卯年卽位。爲戊子生。													元年 甲辰十六卽位。在位七十載。						癸丑						甲寅試舜三載。						乙卯						丙辰 舜元 老不聽政。						癸未 舜二十八載 崩。壽百十五歲。或百十六						在位通計一百年。書傳謂通計一百一年。以試舜一歲疊數之剩一年爲誤也。韓文謂在位九十八年。以試舜三載不計數爲非也。出皇甫氏 ○孟子舜相堯二十有八載堯崩。壽百十八歲云。若如此則丙戌生。以此推之當爲十九歲卽位。													舜甲申生。						癸丑生三十徵庸。						甲寅歷試。						乙卯三年。													元年 丙辰居攝二十八年。						癸未堯崩。						丙辰						丁巳 禹元 禪禹。						癸酉 禹十七年 崩。堯崩後三十三年禪禹。十七年五十載陟方乃死。 壽百十歲。						在位通計八十年。內爲七十八年。孟子薦禹於天十有七年舜崩。													自堯元年甲辰。						至乙卯堯禪舜七十二載。						至舜 丙辰元 二十八年 癸未 堯崩。百年。						至舜六十一年丙辰舜禪禹。						至禹 丁巳元 十七年 癸酉 舜崩。百五十年。</text>
<title>自周武王至成康年表 泰誓漢曆志。證引周語伶州鳩說。</title>,<text>武王師初發。以殷十一月戊子。二十八日 日在析木箕七度。亥月也 是爲十二年戊寅冬。周十二月。後三日得周正月辛卯朔。合辰在斗前一度。斗柄也 殷十二月。周正月。子月也						十三年己卯春一月辛卯朔也。													子 二日壬辰。						三日癸巳。武王始發行。						十六日丙午還師。						二十八日戊午。師渡孟津。去周九百里						明日己未晦冬至。小													二月朔日庚申。													丑 四日癸亥。至牧野夜陣。						五日甲子昧爽而合。						己丑晦大寒中。大						閏月明日庚寅朔。小						三月朔己未。													寅 四月己丑朔。						甲辰望。						庚戌燎云云。						武王後七年崩。丙戌歲													周公攝政五年正月丁巳朔旦冬至。辛卯歲。						後二年周公七年。復子明辟。癸巳歲						二月乙亥朔。						庚寅望。						三月甲辰朔。						三日丙午。召誥云云						十二月戊辰晦。周公以反政。						洛誥戊辰。王新邑烝祭。周公受命惟七年云云。						成王元年甲午正月己巳朔。命伯禽						三十年四月庚戌朔。													十五日甲子顧命云云。						翌日乙丑崩。						康王十二年六月戊辰朔。						三日庚午畢命云云。</text>
<title>夫子紀年</title>,<text>周魯靈王廿年己酉襄公二十一年十一月無庚子公羊傳是歲十有一月 戌月 庚子孔子生 穀梁同庚戌二十二會于沙隨 十一月無庚子史記是歲孔子生辛亥二十三晉殺欒盈。臧孫仡奔邾。二歲																					左氏昭二十四癸未孟僖子卒。傳註賈逵云是年孔子時年三十五矣。從己酉歲。																																																										壬子																				二十四																				三																																																										癸丑																				二十五																					齊崔杼殺莊公。																				四																																																										甲寅																				二十六																					齊景公元。吳餘祭元。																				五																																																										乙卯																				二十七																				六																																																																					丙辰																				二十八																					齊慶封來奔。靈王崩。																				七																																																	景王																				元										丁巳																				二十九																					景王元。吳札來聘。季札觀周 出年表																				八																																																										戊午																				三十																					鄭殺良霄。																				九																																																										己未																				三十一																					襄公薨。子野卒。仲孫羯卒																				十歲																																																										庚申																					昭公																				元年																				十一																																																										辛酉																				二																					楚靈王元。																				十二																																																										壬戌																				三																				十三																																																										癸亥																				四																				十四																																																										甲子																				五																					舍中軍。																				十五歲																																																										乙丑																				六																				十六																																																																						十																				丙寅																				七																					公如楚季孫叔卒																				十七																					及長嘗爲委吏。爲司職吏。																																																										丁卯																				八																					衛靈公元																				十八																					史記以孟僖子病不能相禮。故遂以屬孔子。爲是年事非也。																																																										戊辰																				九																				十九																					是後又適周。見老子問禮返魯。																																																										己巳																				十																					晉平公卒																				二十歲																																																										庚午																				十一																					晉昭公元																				二十一																																																										辛未																				十二																				二十二																																																										壬申																				十三																					楚靈王弑																				二十三																																																										癸酉																				十四																					楚平王元																				二十四																																																										甲戌																				十五																				二十五歲																																																										乙亥																				十六																					晉昭公卒。吳子僚元。																				二十六																																																																						二十																				丙子																				十七																					剡子來朝。晉頃公元																				二十七																																																										丁丑																				十八																				二十八																																																										戊寅																				十九																					許悼公弑																				二十九																																																										己卯																				二十																					齊頃公與晏子入魯問禮。																				三十歲																					齊景公入魯問禮云云。																																																										庚辰																				二十一																				三十一																																																											二十五																				辛巳																				二十二																					景王崩。王室亂。立敬王。																				三十二																																																	敬王																				元										壬午																				二十三																					敬王元年居狄泉。																				三十三																																																										癸未																				二十四																					仲孫貜卒																				三十四																					左傳孟僖子將死。屬孔子其子。在是年 左註黃氏云孔子時年三十五。從己酉。																																																										甲申																				二十五																					公孫于齊																				三十五歲																					魯亂。適齊爲高昭子家臣。通乎景公。有聞韶問政二事。																																																										乙酉																				二十六																					天王入于成周公居鄆																				三十六																																																																					丙戌																				二十七																					楚昭王元吳君僚弑																				三十七																																																										丁亥																				二十八																					吳闔廬元公次乾侯																				三十八																																																										戊子																				二十九																				三十九																																																										己丑																				三十																				四十歲																																																										庚寅																				三十一																					晉定公元																				四十一																					景公欲封不可																																																											十																				辛卯																				三十二																					公薨于乾侯																				四十二																					反魯。景公不能用。遂行反魯。有季孟吾老之語。																																																										壬辰																					定公																				元																				四十三																					時季氏强僭。陽虎專政。孔子不仕過。修詩書禮樂。弟子彌衆。																																																										癸巳																				二																				四十四																																																										甲午																				三																				四十五歲																																																										乙未																				四																					吳入郢																				四十六																																																																					丙申																				五																					季孫如意卒。陽虎執季桓子盟。																				四十七																																																										丁酉																				六																					王子朝作亂。王奔晉。																				四十八																																																										戊戌																				七																					晉入王																				四十九																																																										己亥																				八																					從祀先公。陽虎作亂。盜竊寶玉大弓。																				五十歲																																																										庚子																				九																					得寶玉大弓。陽虎出奔。																				五十一																					公山不狃以費叛召孔子。欲往卒不行。有祭子路東周語 爲中都宰。一年四方則之。遂爲司空。爲大司寇																																																											二十																				辛丑																				十																					夏會齊侯夾谷。																				五十二																					相定公會齊侯夾谷。																																																										壬寅																				十一																				五十三																																																										癸卯																				十二																					夏率師墮郈墮費。魯世家春秋同 十二月公圍成。齊歸女樂。孔子行。魯世家年表同																				五十四																					墮。三都攝相事。誅少正卯。十月子行。齊人歸女樂。季桓子受之。遂行適衛。 史世家以爲在十三十四年非也。墮都十三年。歸女樂十四年。 以下文去魯十四歲反魯觀之。尤證。若十四年去魯。則其間不滿十三歲。且在衛居陳遷蔡歲年。一切皆錯。																																																																					甲辰																				十三																					晉趙鞅叛。歸于晉。晉荀寅士吉射叛。孔子適衛。靈公																				五十五歲																					在衛主顏濁鄒。居十月去衛過匡將適陳畏匡。有顏淵後及文王旣沒之語。過蒲月餘																																																										乙巳																				十四																					於越敗吳于携李。衛世子蒯聵出奔宋。適陳 湣公 鄭子產卒																				五十六																					反衛主蘧伯玉。見南子。有矢子路及未見好德之語。去衛月餘去衛過曹。																																																										丙午																				十五																					定公薨。吳夫差元																				五十七																					過曹過宋 桓魋欲殺之。有天生德語及微服過宋之事。 適鄭。遂至陳 主司城貞子 適陳當在十五年。年表謂在十四年非也。過宋當在十五年。適陳之際。年表謂在哀三年非也。																																																										丁未																					哀公																				元																				五十八																					在陳																																																										戊申																				二																					衛靈公卒晉趙鞅納蒯聵于戚。																				五十九																					在陳遂適衛。靈公不能用。遂行。有三年有成之語。 晉佛肹召。欲往不果。有答子路堅白語及荷蕢過門事。將西見趙簡子。至河而反。反衛又主蘧伯玉。靈公問陳。不對遂行。復如陳朱子曰絶糧當在此。																																																										己酉																				三																					衛出公元季孫斯卒																				六十歲																					在陳季桓子卒。康子召冉求。有歸歟之歎																																																										庚戌																				四																				六十一																					自陳如蔡																																																											三十																				辛亥																				五																					齊景公卒																				六十二																					在蔡顏淵死																																																										壬子																				六																					齊晏孺子元弑。吳伐陳。秋楚昭王卒。																				六十三																					自蔡如葉 有葉公問答。子路不對。沮溺荷篠丈人等事。 反蔡圍陳蔡 楚昭王救陳軍城父。聞孔子在陳蔡之間。使人聘。孔子將往拜禮。陳蔡發徒圍之。絶糧有慍見及告子貢一貫語。 之楚。楚昭王興師迎之。欲封不可。是秋楚昭王卒于城父。自楚反衛 有接輿之歌																																																										癸丑																				七																					齊悼公元。楚惠王元。公會吳于鄫																				六十四																					在																																																																					甲寅																				八																					吳伐我宋滅曹																				六十五歲																					在。史世家六年壬子曰自楚反衛。是下又有闕遺 陳世家六年曰孔子在陳。初末未分																																																										乙卯																				九																				六十六																					在。年表十年謂自陳來衛。衛世家亦十年自陳入衛反衛事。其說不同。然則自壬子乙卯三四年間。在衛在陳未能辨。然疑猶往來陳蔡間。未在衛也。																																																										丙辰																				十																					公會吳伐齊楚伐陳吳救陳自陳來衛 衛世家同																				六十七																					在衛。衛君輒欲得孔子爲政。有魯衛兄弟及答子貢夷齊子路正名之語。																																																										丁巳																				十一																					齊簡公元春齊書伐我孔子歸魯 左傳魯衛世家同																				六十八																					歸魯。冉求爲季氏將。與齊戰有功。康子乃召孔子。以幣迎之。孔子歸魯去魯凡十四歲而反。有對哀公及康子語。																																																										戊午																				十二																					用田賦公會吳于橐皐																				六十九																					魯終不能用。孔子亦不求仕。鯉死。乃敍書傳禮記。有杞宋損益從周等語。																																																																					己未																				十三																					會于黃池於越入吳																				七十歲																					删詩正樂 有語太師及樂正之語。 序易 有假我數年之語。																																																										庚申																				十四																					春西將獲麟。陳恒弑簡公。仲孫何忌卒。																				七十一																					西狩獲麟 有莫我知之歎。 作春秋 有知我罪我等語。有請討陳恒事。																																																											四十																				辛酉																				十五																					齊平公元衛世子入子路死																				七十二																					子路死于衛。																																																										壬戌																				十六																					衛侯輒來奔。四月己丑孔某卒。																				七十三																					四月乙丑卒葬魯城北泗上。</text>
<title>思孟紀世</title>,<text>戰國紀年										史記年表										附世家										通鑑竹書考正 在下																												庚申																					周敬王三十九年。哀公十四年																				獲麟										春秋終																																						辛酉																																																																				壬戌										四十一年 哀十六年										孔子卒																																																癸亥																																																																				甲子										四十三年崩 元																					王乙丑元																																																										癸酉																					貞定王元																															哀二十七卒																				左傳終										左傳終 在春秋後十三年																												甲戌																					二																															魯悼公元																																																										甲申																					十二																															趙襄子																																																										戊子																					十六																															三家敗智伯于晉陽																																									左氏末言趙襄子由是惎智伯而遂喪之。外傳亦言五年乃有晉陽之亂。是在悼之十五戊子。在春秋後二十八年。○襄子卒諡。在春秋五十六年。																																						甲午																					二十二																																																																				辛丑																					考王元																																								乙未 紀年○蓋魏文侯元年。春秋後三十五年。子夏於文侯初年。年爲六十二也。																												甲辰																					四																																																																				甲寅																					十四																																																																				丙辰																					威烈王元																															趙襄子卒																															云三十三年與左傳不同																																																丁巳																					二謂魏文侯斯元年																																									世家文侯受子夏經藝。																				子夏 春秋後五十七年																												甲子																					九																																																																				乙丑																					十																															魯穆公元																															世家謂壬申元。年表謂甲戌元。誤																				子思 春秋後六十五年 壬申則七十二年也																												甲戌																					十九謂魏文侯十八年子貢。式段干木。																															八年																																																																					戊寅																					二十三初命晉三家爲侯																															文侯二十二年魯十四年																				綱目始此										綱目春秋後至此七十八年 谿谷曰左傳後至通鑑戊寅。其間不屬者六十四年。綱目戊寅曰。蓋自三家滅智伯至是五十一年。																												己卯																					二十四崩																																																																				庚辰																					安王元																																																																				甲申																					五																																								甲申 紀年魏文侯卒																												甲午																					十五謂魏文侯卒																															三十八年																														乙酉 紀年魏武侯元																												乙未																					十六齊田和 太公 謂魏武侯元																															命爲侯																																																										丁酉																					十八謂桓侯午元																															魯穆公卒三十三年共公立年表三十一年誤也																														丁酉戊戌 紀年田侯剡立 十年弑																																							己亥																					二十																																								己亥 孟子疑或此年而卒。壬戌																												癸卯																					二十四謂齊威王元																																																																				甲辰																					二十五																																																																				乙巳																					二十六																																																																				丙午																					烈王元																																																																																																		戊申 紀年田桓侯午元 十九年卒																																						己酉																					四																																								己酉 山堂考謂孟子生。																												辛亥																					六魏惠王元世家同																																								辛亥 魏惠王元年後五十二年卒竹書紀年出汲塚。蓋魏史所書。其紀年當以爲正。故魏惠襄之年。通鑑從之。今齊威王魏文侯以下亦用此正之。通鑑齊宣湣王年亦本諸此 也。																												癸丑																					顯王元																																																																				甲寅																					二																																																																															甲子																					十二																																																			然史記以齊魏會田事。爲在丙寅。年表同焉。可疑。而大槪史記田齊世家甚多疏略。紀年多錯。年表亦疏云。但如魯連說亦以烈王辛亥時朝周以威王云。然此則只出傳聞之訛。史記正紀本無。其以爲威王時者非也。																																						丁卯																					十五																																								丁卯 紀年謂齊威王元 凡二十二年																												甲戌																					二十二																																																																				乙亥																					二十三																																									綱目魏貶號爲侯 書初子思																																																己卯																					二十七謂齊宣王元世家同																																																																				庚辰																					二十八魏太子龐涓死																															申虜於齊惠王三十年世家同																														庚辰 紀年齊威王十四年伐梁戰馬陵。齊威此時未稱王。故國策稱田侯。																												甲申																					三十二																																																																				乙酉																					三十三魏惠王																															三十五年孟子來																															世家是年卑禮厚幣。孟子至梁。																				乙酉 通鑑孟子至魏。孟子時年三十七耶。 春秋後百四十五年																																							丙戌																					三十四謂魏惠王三十六年卒																																									世家同																																																丁亥																					三十五謂魏襄王元																															齊魏會以相王																															世家同																				丁亥 通鑑魏惠王後一年。據紀年三十六年改元云。 齊威相王 齊威王二十一年																												戊子																					三十六蘇秦合從																																																																				己丑																					三十七																																								己丑 通鑑齊宣王元史記以宣王元年。爲在於己卯歲。是則在庚辰。威王戰馬陵歲之前也。豈非誤也。通鑑則以其馬陵之戰。爲威王時。亦以紀年也。																												癸巳																					四十一																															宋君偃元 前年逐君自立																																																										甲午																					四十二																																																																				丙申																					四十四																																																																				丁酉																					四十五謂齊宣王十九年卒																																									世家宣王十八年。謂喜文學游說之士。鄒衍之徒爲上大夫。稷下學士數千人。																																																戊戌																					四十六謂齊湣王元世家同																															魯平公元。世家乙巳元。年表丁未元																															全誤																																																辛丑																					愼靚王元																															燕王噲元																															世家是時六國皆稱王																																																											壬寅																					二謂齊襄王卒																																								壬寅 通鑑魏君罃卒 據紀年改元後十六年卒 孟子去魏適齊 宣王十四年孟子時年五十四耶																												癸卯																					三謂魏哀王元																															宋自立爲王																														癸卯 通鑑魏襄王元。蓋世本哀王無孟子是間喪母																												甲辰																					四																																																																				乙巳																					五																															燕王噲讓國																																																										丙午																					六																																																																				丁未																					赧王元																															燕君噲相子之死。出燕年表。齊年表齊世家皆無																															燕世家獨有之曰齊湣王謀攻子之。孟子謂伐燕不可失。因燕亂伐燕大勝云云。○趙世家武靈王立。燕公子職爲燕王。																				丁未 通鑑齊伐燕取之。蓋據竹書及孟子。孟子去齊。通鑑齊宣王卒 十九年湣王立 春秋後百六十七年此亦本紀年與事與孟子合。孟子年六十時。																												戊申																					二																																								戊申 通鑑齊湣王元																												己酉																					三																															燕人立昭王																																									過宋滕之薛魯																																																	甲寅																					八																																																																				戊午																					十二																															魯平公卒二十一年文公立																															世家三十二年。年表十九年。皆誤也																				壬戌 竹書紀年終於魏襄王。索隱稱哀王 二十年卽壬戌也昭王三年喪畢。始稱元年。卽通二十三年云																												癸亥																					十七																															趙封公子勝平原君																															綱目孔穿子高有辨																				子高 孔子玄孫春秋後百八十三年																												甲子																					十八																																																																				壬申																					二十六																																								壬申 山堂考孟子卒壽八十四春秋後百九十二年																												甲戌																					二十八																																																																				乙亥																					二十九																															齊湣王滅宋																																																										丁丑																					三十一齊湣王亡死凡四十年																																																																				甲申																					三十八																																																																															甲午																					四十八																																																																				辛丑																					五十五秦昭王四十七年																															白起破趙長平																																																										壬寅																					五十六																																									綱目魏以孔斌爲相 子順																				子順 穿子春秋後二百二十二年																												甲辰																					五十八																																																																				乙巳																					五十九年周亡秦昭五十一年																															是年魯亦滅 頃公																														周亡 春秋後二百二十五年																												甲寅																					秦莊襄三年																																																																				戊午																					秦王政四年																															魏信陵君死																															綱目有告子順																				子順 春秋後二百三十八年																												甲子																					十																																																																				甲戌																					二十																																																																				庚辰																					二十六																															壬申滅韓丁丑滅趙楚竝六國爲皇帝。至是滅燕齊滅六國諸年綱目少有差																																																																									孟子初適梁見惠王。以至襄王。十八年						後至齊見宣王。數年去之。六年						又後歷宋過滕。薛魯 終於鄒魯。						梁惠王篇													記對國君之書也。首爲對人君論王道者。 初梁惠王襄王。次齊宣王。鄒穆公。滕文公。終之以魯平公之書。皆其遊事之序也。																			伐燕事此篇在。與齊王問答末段。公孫丑篇亦在。與齊人問答之末。正在孟子臨去齊時。爲宣王之世也。然則伐燕事。明爲宣王之末。湣王未立之前。蓋宣王之卒在是年。爲是也。												公孫丑篇													爲在齊之書也。記在齊與齊人言。及在齊時出處。致爲臣以下																			以建德三。何可以一慢二觀之。蓋至是孟子方年長。其游齊之在後爲可見。陳臻兼金章。蓋是追記耳。												滕文公篇																				爲在宋滕之書也。去齊後過宋歷滕薛。自是退而不仕。不見諸侯。記與滕子及滕人言。並及自滕以後出處。下篇陳代以下																			以竹書紀年考之。宣王之世。正在梁惠王之末。五十年後 孟子游梁之歲之後。而伐燕之年。乃當宣王末年。正與孟子書之事合。其先適梁後遊齊無疑。史記則以惠王之世爲短。而宣王之元進於其初。故其宣王之卒。雖在惠王之卒後十年。然其宣王之立則在孟子遊梁之前七年也。且伐燕事又當湣王之十年。不復屬宣王之世。故列傳之其以遊齊見宣王爲先者。蓋本因此而誤也。蓋史記紀年旣誤。而列傳遂因以誤者如此。則可見史記紀年之誤無疑。												離婁萬章二篇													論事之書也。論古今政道。聖賢出處。君子行事。												告子盡心二篇													論學之書也。析性善。著心體。總以明仁義之本原者也。												前三篇自爲之記者也													後四篇別爲論道者也 遊梁之時。正當蘇秦，公孫衍，張儀之徒遊說。孟嘗君及其末年始出。平原信陵後之。吳起，商鞅則在其前。孫子，田忌亦稍先於其時。</text>
<title>[河洛易象]</title>,<text>伏羲八卦次序						伏羲八卦次序一乾二兌太陽三离四震少陰陽五巽六坎少陽七艮八坤太陰陰太極																			伏羲八卦方位						伏羲八卦方位乾一兌二离三震四巽五坎六艮七坤八太極儀象元始太極數位元始一太陽二少陰三少陽四太陰																										先天則河圖之圖一						先天則河圖之圖一乾兌太陽离震少陰巽坎少陽艮坤太陰太極																			橫圖圓圖六十四卦處。亦皆倣如兩儀四象分左右對生法。						其左陽儀四卦上重八悔處。其巽坎艮坤四卦。亦斜對而反列之。						其右陰儀四卦上重八悔處。其乾兌离震四卦。亦斜對而反列之。						先天則河圖之圖二						先天則河圖之圖二乾九兌四离三震八巽七坎二艮六坤一一太陽二少陰三少陽四太陽九四七二六一八三乃洛書也																										伏羲則河圖						其太極虛中一。兩儀則其奇偶。中 四象則其象。中 八卦則其數 外 中之一太陽。九四乾兌生焉。二少陰三八离震生焉。三少陽七二巽坎生焉。四太陰一六艮坤生焉。啓蒙玉齋胡氏。以四九爲太陽。一六爲艮坤。其四象畧同此義。而然亦其八卦有差多不合。至朱子則河圖說九一爲乾兌。八二爲离震。七三爲坎巽。六四爲坤艮。其曰折四方之合。以爲乾坤离坎。補四隅之空。以爲兌震巽艮。又云太陽之位居一而數九。乾得其數。兌得其位。故乾爲九而兌爲一。离爲八而震爲二。坎爲七而巽爲三。坤爲六而艮爲四云云。此則全不相當。						河圖之中一點。太極也。中之五奇十偶。兩儀也。中五十之四者。四象也。外一二三四六七八九。八卦也。其兩儀含太極。而四象八卦虛太極。卽大衍之數五十者含太極。而其用四十有九者虛太極亦是也。						中五數之法。有象之始。一二三四是也。有一二則生三四五。有五而八卦以下萬象。卽具有位之始。前後左右是也。有前後左右則有八卦以下萬象有數之始。圓三方四兩數是也。有兩數則以生諸數。數之法。乃相乘之也。													先天方位之列于河圖之位						先天方位之列于河圖之位乾九兌四离三震八巽七坎二艮一坤六五十																			先天者。四象之數法也。先天中極五。象後天五行。大傳說易有太極生兩儀四象以下是也。						後天者。五行之宮位也。大傳說天一地二以下天地之數五十有五者是也。													先天方位之合于洛書之官						先天方位之合于洛書之官乾九坎七兌四巽二离三震八艮六坤一五																			天地定位以下易逆數也。是說陰遁也。先天之序圖位圖皆然。陽卦奇陰卦偶。亦出此。						三十六宮說先天之貞悔。三十六者八卦重卦左右雙宮也。陽儀三十六卦。陰儀亦三十六卦。七十二位卦象。爲三十六宮也。 按此說三十六則亦可合矣。而但觀物外篇中所論三十六者。以變者二十八。不變者八。共三十六卦。言大成之卦。明有自言者。不可改也。						後天八卦出于河圖之位						後天八卦出于河圖之位乾九兌四离七二震三巽八坎六一艮五坤十																										天地定位山澤通氣納甲乾甲壬兌丁离巳震庚巽辛坎戊艮丙坤乙癸																			相得而各有合十干得合乾九壬兌四丁离三丙震八辛巽七庚坎二乙艮一甲坤六己五十戊癸五十																										後天圖河圖 五行位						後天圖河圖五行位九四金一十土七二火三八三木五土六一水九乾四兌离三震八七巽二坎艮一坤六一二三四五十																			又一圖						又一圖四九金三八木一六水二七火五十土																			內四象暗對。外五行顯位。													則洛書配八卦圖						則洛書配八卦圖乾兌离震巽坎艮坤一太陽二少陰三少陽四太陰																			後天四象。截以二陽象爲陽。二陰象爲陰。不復取分於兩儀。													後天八卦方位						後天八卦方位東西南北乾亢陽兌少女主离中女震男長主巽下陰坎中男艮男幼坤老母一震二坎三艮四乾五兌六离七坤八巽																										河圖儀象卦畫之圖						河圖儀象卦畫之圖七二四九九乾四兌也太陽一生於內一太陽則九四歸於外形三离少陰二分於中二少陰八震世則三八居於左七巽二坎也少陽三分於中三少陽則七二生於右一艮六坤也太陰四生於前四太陽則一六作於後生太陰生少陰生太陽生少陽																			在河圖之中五十者。太極涵陰陽兩儀而四象八卦具焉者也。此中位之五十。所以太極陰陽分兩儀者也。其中五之生數者。其中卽太極也。後一者卽生大陽。前四者生太陰。左三者生少陽。右二者生少陰。是其相含爲四而生四象也。外八位之母數也。太陽一生於內則九四形於外矣。歸 太陰四生於前則一六作於後矣。成 少陰二分於中而三八居於左矣。立 少陽三分於中而七二生於右矣。存 至其分配爲八則爲八卦也。中五十之子數也。其九四乾兌也。三八离震也。爲陽儀之四卦也。七二巽坎也。一六艮坤也。爲陰儀之四卦矣。蓋其中一位之五數爲太極。而配之以偶十者。是乃卽爲畫卦之原也。其數盡於八位。而又因而重之則其變至於無窮矣。若其圖位則七二之爲前。九四之爲右。此二數互易其位者。是乃所爲成於火金之方。五氣之序。八用之位也。非所以係於畫卦之因也。大傳曰河出圖洛出書。曰天一地二天三地四。曰天地定位。曰帝出乎震。易逆數也。洪範一五行。一曰水二曰火。大傳曰易有太極。周子曰無極而太極。餘象皆具前圖													河圖後天卦位圖						河圖後天卦位圖九乾四兌二七离三震八巽一六坎艮五坤十																			後天卦位主於五行。不取中五十爲儀。以取內四數爲象。一三成陽象爲陽位。二四成陰象爲陰位。						太陰生少陰生太陽生少陽生																										洛書法卽此也。四生數卽用此位爲四象。此四象所生。非四象位也。						在河圖則太極函兩儀。不爲分兩儀。函兩儀。不爲分兩儀。													八卦圓圖						八卦圓圖乾兌离震巽交二進退坎艮坤																										河圖太極四象八卦五行方數內外之圖						河圖太極四象八卦五行方數內外之圖三少陽位二火之數七少陽數象二少陰位三木之數八少陰數數四老陰位一水之數六老陰數行一老陽位四金之數九老陽數五乾次兌离序震八巽坎卦艮坤太陽四少陰象太陰藏少陽中左五陽儀右十陰儀太極外列二十四節氣候外付演六十四卦外後天之數五行中十土之數五極之位內先天之卦八卦																										洛書皇極宮數卦位內外之圖						洛書皇極宮數卦位內外之圖皇極東西南北九宮位數乾兌离震巽坎艮坤八卦外列辰乙卯甲寅丑癸子壬亥戌辛酉庚申未丁午丙巳角亢底房心尾箕斗牛女虛危室壁奎數胃昂畢觜參柳星張翼軫三河荆兗豫幽揚靑幷徐冀益立春雨水驚蟄春分淸明穀雨立夏小滿芒種夏至小暑大暑立秋處暑白露秋分寒露霜降立冬小雪大雪冬至小寒大寒乾小畜比師旅夬單蠱訟豫大壯解晋隨需泰漸益蒙小過臨升暌四起謙屯復中孚頤四起蚯蚓結蹇未濟坤大過噬嗑四起旣濟艮剝困明夷无妄歸妹觀賁大畜萃巽否損同人節恒遯履渙豊鼎姤咸井家人大有內先天之數外後天之卦外列六十卦氣																										河圖						河圖少陽數天地成生七二少陰位火少陰數地天成生八三少陽位木老陰數地天成生六一老陽位水老陽數天地成生九四老陰位金地天成生十五土位與數老少互藏																			五行左旋相生。對待相克。						數相連爲十。中五虛 相連爲十五。如九六連七八連也						八卦分居。乾二七。坤一六。坎四九。离三八。分居四實。震六八間。兌八七間巽七九間。艮九六間。分居四虛。													則圖畫卦折九六七八爲乾坤坎离。依一二三四爲兌震巽艮。天地之間一氣而已。分而爲二則爲陰陽。而五行造化。萬物終始。无不管焉。故河圖之位五方。其爲數者不過一陰一陽一奇一偶。以兩其五行而已。○陽數奇故五奇皆屬乎天。天數五 陰數偶故五偶皆屬乎地。地數五 天地數各以類相求。所謂五位相得者五生五成。所謂各有合焉者積五奇五耦。爲五十有五。此河圖全數。						○河圖以五生數統五成數而同處其方。揭全而道其常體也。						○圖主全。故極於十而奇偶之位均。但論其積實然後偶贏奇乏						○圍三者以一爲一。故參其一陽而爲三。圍四者以二爲一。故兩其一陰而爲二。是謂參天兩地也。合三二則爲五。此圖書所以皆以五爲中也。						○圖以生數爲主。故其中五亦具五生數之象。其下點天一。其上點地二。其左點天三。其右點地四。其中點天五之象也。						○通乎一圖。由內及外。圖之一二三四。各居五象本方之外。而六七八九十又各因五而得數。以附于生數之外。						○圖六七八九。旣附生數之外。此陰陽老少進退饒乏之正也。九者生數一三五之積。故自北而東而西。以成于四之外。其六者生數二四之積。故自南而西而北。以成于一之外。七則九之自西而南者。八則六之自北而東者。此又陰陽老少互藏其宅之變也。						○古人做易。巧不可言。七八九六。初亦不知如何恁地。元來只是十數。太陽居一。除了本身。便是九箇。少陰居二。除了本身便八。少陽居三。除了本身便七。太陰居四除了本身便六。以十言之則如此。若以十五言之則九對六。七對八。陽進陰退之說也。						○圖虛十則洛書之數也。虛五則大衍之數也。積五與十則洛書縱橫十五之數也。以五乘十以十乘五則又皆大衍之數也。						河圖有母數子數 中五十爲母。外八數爲子。						太陽於中五十母數得一。其子數爲四九。兌乾 少陰於中五十母數得二。其子數爲三八。离震 少陽於中五十母數得三。其子數爲二七。坎巽 太陰於中五十母數得四。其子數爲一六。艮坤						中五之一爲太極。中五十之五十爲兩儀。中五十之一二三四爲四象。外八子之四九三八二七一六爲八卦。中爲象母。外爲八子。						中兩儀。五爲陽儀。十爲陰儀。中五十一爲太陽 象。二爲少陰 象。三爲少陽 象。四爲太陰 象。外八子四九爲太陽 數。三八爲少陰數。二七爲少陽數。一六爲太陰數。母象一三爲陽。二四爲陰。子數則四二爲陽。三一爲陰。河圖相連成之。洛書相對成之。													洛書						洛書二火九四金三木八天生同圖一水地成同圖六七五土縱橫馬五十而七八九六陰陽迭爲洧長																			五行右旋相克。對待相生。						數對待爲十。虛五分十 縱橫爲十五。皆與五相合						八卦分居。陽居四正配正卦。乾坤坎离分居四正。陰居四偶配徧卦。震兌艮巽分居四偶。													則河圖者虛其中虛五與十太極也。奇數 二十 偶數 二十 兩儀也。以一二三四。爲六七八九者四象也。折四方之合以爲乾坤坎离。補四偶之空以爲震兌艮巽者八卦也。則洛書者總其實。其九爲九疇。其位與數尤曉然。○洛書虛五則亦太極也。奇偶各二十兩儀也。一二三四而含九八七六。縱橫十五而互爲七八九六則四象也。四方之正爲四正卦。四偶之偏爲四偏卦則亦八卦也。河圖之五行生成。固洪範之五行。而五十五者又九疇之子目也。						○洛書以五奇數統四隅數。各居其所。蓋陽以統陰。而肇其變用也。													○書主變。故極於九。其位與積實。皆奇贏而偶乏。必皆虛其中位則圖書陰陽之數。均於二十。						○書以奇數爲主。故其中五亦具五奇數之象。其下點亦天一。其左點亦天三。其中點亦天五。三同 其右點則天七。其上點則天九之象也。其數與位皆三同而二異。蓋陽不可易而陰可易。成數雖陽。固亦生數之陰也。						○書之一三七九。亦各居其五象本方之外。而二四六八。又各因其類以附于奇數之側。						○書之縱橫十五。而七八九六迭爲消長。虛五分十而一含九。二含八。三含七。四含六則參伍錯綜。无適而不遇其合。此變化無窮之妙也。						○以圖言則六者一而得於五者。七者二而得於五者。八者三而得於五者。九者四而得於五者也。以書言則九者十分一之餘。八者十分二之餘。七者十分三之餘。六者十分四之餘也。						○書之五。又自含五則得十而通爲大衍之數矣。積五與十則得十五。而通爲河圖之數矣。橫斜曲直。無所不通。						乾兌离震巽坎艮坤兌离巽淂陽之多者也艮坎震淂陰之多者是以爲天地用也乾極陽坤極陰是以不用也																										乾坤交而爲泰。坎离交而爲旣濟。乾生於子。坤生於午。坎終於寅。离終於申。以應天之時也。先天 置乾於西北。退坤於西南。長子 震 用事而長女代母。巽 坎离得位而兌艮爲偶。以應地之方也。後天						易者一陰一陽。震兌始者。在初上故始 故當朝夕之位。春陽之始秋陰之始 坎离交之極者。在中故極 故當子午之位。天地之中也。夏陽極陰生离也。冬陰極陽生坎居也。 巽艮不交而陰陽猶雜也。故當中之偏。乾坤純陽純陰也。故當不用之位也。						陽本在上。陰本在下。陽陰以易位爲交。在本位爲不交。一云一陰一陽居正則有交易之義。四正是也。居偏則不對而无交義。四維是也。						乾以君言。震以帝言。乾父震子。先天卦位宗一乾也。乾方用事則震居東而緩其用也。後天卦位宗一震也。乾不用則震居正東。司其用也。先天所重在正南。後天所重在正東。均一尊陽也。						乾兌太陽离震少陰陽巽坎少陽艮坤太陰陰太極																			乾兌离震巽坎艮坤太極																										橫圖自下相交。此就四象八卦已生者。推其相交。						四象生八卦者。太陽太陰交而生艮兌。以太陽過去交太陰則生艮上爻陽。太陰交太陽則生兌上陰。 少陰少陽交而生震巽。少陰交少陽則生震上陰。少陽交少陰則生巽上陽。 老陽過去交陰。老陰過去交陽。便是兌艮上第三畫。少陰少陽便是震巽上第三畫。所以知如此者。這位次相挨傍。乾兌艮坤震巽六卦位次相挨也。 坎离不交。各得本畫。离之上得陽儀之陽。坎之上得陰儀之陰。非交而生。 坎离之交在第二畫。兩儀生四象時交耳。陽儀交陰儀而生坎中爻陽。陰儀交陽儀而生离中爻陰。 乾坤以各生於陽生於陰。無取於交耳。						兩儀生四象。太陽太陰不動。蓋陽儀還生陽象。陰儀還生陰象也。 少陽少陰則交。陽儀乃生陰象。陰儀乃生陽象故交也。 四象生八卦。乾坤震巽不動。陽象還生陽爻。陰象還生陰爻。 兌离坎艮則交。陽象乃生陰爻。陰象乃生陽爻故交。此董氏說。與朱子不同。參互其說益備。						八卦乾兌离震巽坎艮坤四象太陽少陰少陽太陰卦之兩儀兩儀象之太極太極																										太極圖書虛中之象也。太極之判。始生一奇一偶。爲一畫者二。是兩儀。其數則陽一陰二。圖書奇偶是。 兩儀上各生一奇一偶。爲二畫者四。是四象。其位則太陽一少陰二少陽三太陰四。其數則太陽九少陰八少陽七太陰六。 四象上各生一奇一偶。爲三畫者八。於是三才畧具而有八卦之名矣。其位則乾一兌二离三震四巽五坎六艮七坤八。在圖乾坤坎离居四實。兌震巽艮居四虛。在書則乾坤离坎居四方。兌震巽艮居四隅。													只見太極下面有箇陰陽。便知得一生二。二生四。四生八。恁地推去。只是畫一箇陰一箇陽。每箇便生兩箇。就一箇陽上又生一箇陽一箇陰。就一箇陰上又生一箇陰一箇陽。只管恁地去。自一爲二。二爲四。四爲八。八爲十六。十六爲三十二。三十二爲六十四。旣成便如此整齊。皆是天地本然之妙元如此。但略假聖人手畫出來。太極裏面包含陰陽剛柔奇偶。無所不有。及畫一奇一偶。是生兩儀。又於奇上加一奇。是陽中之陽。又於奇上加一偶。是陽中之陰。又於偶上加一奇。是陰中之陽。又於偶上加一偶。是陰中之陰。是謂四象。四象又添一奇一偶。是謂八卦。						巽兌反對震艮反對乾坤坎离不反右行進淂未生之卦逆來風巽月坎酉山艮秋分地坤子冬至陰儀左旋進淂已生之卦順徃雷震月离卯澤兌春分天乾午夏至陽儀太極																										說卦曰易逆數也。邵曰橫圖自乾至坤。皆得未生之卦。若逆推四時之比。自乾至坤皆次次未生之卦故逆。○六十四卦圖倣此。 又曰數往者順。自震至乾 知來者逆。自巽至坤 邵曰圓圖自震至乾順。自巽至坤逆。自震上至乾數已生之卦也。數生者順。自巽下至坤推未生之卦也。知來者逆。易之生卦則自乾直至坤爲次。故皆逆數。若逆知四時之謂也。○自冬至至夏至爲順。與橫圖相反。自夏至至冬至爲逆。與橫圖同。橫圖則一向皆逆。圓圖則只是一半逆。○六十四卦圖倣此。						交易博易之義。先天圖東邊一畫陰便對西邊一畫陽。蓋東一邊本皆是陽。西一邊本皆是陰。東邊陰畫皆自西邊來。西邊陽畫都自東邊來。姤在西。是東邊五畫陽過來。復在東。是西邊五畫陰過來也。 互相博易而成陽中有陰陰中有陽。兩邊交易。各各相對。其實非此往彼來。只是其象如此。													乾○夬大壯泰○兌臨○离○震復陽儀中生從中起姤○巽○坎遯○艮否觀剥坤○陰儀中生太極																			象天一順一逆流行中有對待如震八卦對美八卦之類巽坎一逆艮姤遯否觀剥坤陰順行陽逆行陰在西陰自上而下爲順乾夬大壯泰臨復陽在東陰逆行陽順行兌一順离震陽自下而上爲順外卦四乾四兌四离四震在左之四卦也外卦四坤四艮四坎四巽在右之四卦也																			象地有逆無順定位中有對待如乾八卦對坤八卦之數方圖亦從中起西南東南角對乾八卦否萃晋豫觀比剥坤八坤八卦對兌遯咸艮七謙艮八卦對离訟未濟坎六師坎八卦對震姤震八卦无妄恒震四巽五益升巽八卦復對巽八卦离八卦同人离三旣濟明夷對坎兌八卦履兌二損臨對艮乾八卦乾一夬大有大壯小畜需大畜泰對坤卽一貞八悔西北角東北自否至坤自遯至謙自訟至師自姤至升自无妄至復自同人至明夷自履至臨自乾至兌皆與圓圖次相合																										圓圖相對相交 六十四圓圖本文。邵子說與托點。朱子註異也。													邵 太極旣分。兩儀立矣。第一爻左奇右偶也。 陽上交於陰。陽下之半。上交於陰上之半。生陰中第二爻之一奇一偶。生少陽太陰。 陰下交於陽。陰上之半。下交於陽下之半。生陽中第二爻之奇偶。爲太陽少陰。 而四象生矣。此以第一爻生第二爻也 陽 太陽 交於陰。陰 太陰 交於陽。而生天四象。邵乾兌离震朱乾兌艮坤 剛 少陽 交於柔。柔 少陰 交於剛。而生地四象。邵巽坎艮坤。朱离震巽坎。○此以第二爻生第三爻。成一卦言。 八卦相錯而後萬物生焉。一卦上各加八卦。以相間錯。則六十四成矣。○第三爻之相交則生第四爻之奇偶而下三爻分爲十六。第四爻之相交。生第五爻之奇偶而亦分爲三十二。第五爻相交。生第六爻之奇偶而分爲六十四矣。如自三畫而上三加一倍。以至六畫則三畫者亦加一倍而卦體橫分爲六十四。一數殊途而若合節符。						邵子以陰陽剛柔爲四象。以乾太陽兌太陰。离少陽震少陰爲天四象。陽儀中來 以巽少剛坎少柔。艮太剛坤太柔爲地四象。陰儀中來朱子以太陽少陰少陽太陰爲四象。以乾兌艮坤爲天四象。生於二太故 离震巽坎爲地四象。生於二少故						圓圖論。陽在陰中陽逆行。自坤至巽。其陽自下而上爲逆。 陰在陽中陰逆行。自乾至震。陰自上而下爲逆。陰陽互居則陽自上下。陰自下上皆爲逆。 陽在陽中陰在陰中則皆順行。各居本方則陽自下上。陰自上下皆爲順。						將六十四卦作橫圖則震巽姤復正在中間。先自震復却行以至乾。乃自巽姤順行以至坤。便成圓圖。冬夏晝夜。晦朔弦望。皆有次第。此作圖大指。又左方百九十二爻本皆陽。陽儀 右方百九十二爻本皆陰。陰儀 乃以對望交相博易而成此圖。若不從中起向兩端。而但從頭至尾則此等皆不可通。復至乾凡百十有二陽八十陰。姤至坤凡八十陽百十有二陰。分八上下經卦數亦相稱						易有交易變易之義交易爲體往此來彼 兩儀四象。互交而生。 變易爲用。時靜時動。老少變化䒱變也。交易又有一義。兩邊博易。變易又有一義。卦變變換。													方圖						方圖其方位圓圖中方布者亦當如此作相對亦虛中從中起姤巽五坎六艮七坤八謙師升復震四离三兌二乾一履同人无妄其陽在北其陰在南																										先後天說						周天三百六十度。南北二辰持其樞。赤道繞其中半。以分上下。一日左旋一周。起始度終始度。是爲一營。右緯由是設焉。元陽於是生焉。是爲天經。是爲天元之大經。終古無動○八宮之帝出乎震是也。而斗建之十二辰次從之順序支辰也。						其右緯則從天腰赤道中作根。從赤道左邊。下方離赤道四分地也。 橫繞在天腹之裏。上下凡九十度周圍。以爲緯於天也。是右儀下於天一度。其上下之下於南北極各約二十四度。通上下大數。槩約九十度。 是右儀從天經而右遷。每一日一度。至三百六十日。右一周天。是謂天緯。是天緯也同出天經。亦同主南北辰。而但其道不從天腰赤道之衷。而離出辰極之左規。紫微左垣之外第三星第四星之間度是也。 冬出赤道外二十四度。夏入赤道內二十四度者。是其經。而所謂黃道者也。下辰極二十四度。故上下離赤道亦二十四度也。○其右邊則從赤道右邊上方酉位上四度。起自春分而至夏至。其左邊則從赤道左邊下方卯位下四度。起自秋分而至冬至是也。○日月所行之道。上下凡六十度。其外上下又各十五度。通爲九十度。是爲天緯之經。以應地經之九十度。其黃道正中則上下共四十八度也。二十八宿之四方之位是也。而六壬之十二月將從之。以泝八宮之辰位也。						日月五星諸星宿之凡爲紀於天者。皆從此黃道。						是天經之右儀者。日月右遷而從黃道而上下。每一日一度。黃道下於天一度也 是黃道之經。從此極而得其氣。日輪成光。月魄生矣 諸星辰皆如之 日自冬至一日右上一度。至春分而交右半。酉位○日道下天經一度。故一日差一度。 至夏至每右降一度。至秋分交左半。卯位 凡三百六十日一周焉。今時憲曆測以其黃道冬夏二至之經度。其所會處在辰極左二十四度丑未之地。癸丁末度處是也。卽紫極左垣。嘗三四星之間者。 實爲黃道之極。常不動之所也。其經正在冬夏二至。黃道之當其南北最高最下處也。黃道之經。本是不動故也。是黃道之天緯。皆終古不動者也。						月行有經緯九道。皆從黃道出入。每一日右降十三度。月道下日道十三度。 十五日而望。歷三十日一周天。復追會於日而爲合朔。卽三十日周一百六十度。復過三十日而合於日則始爲次朔復起。十三度以爲一度。槩十三度當一日之一度也。						是月之九道從黃道右邊爲根。從右邊酉位上方左邊卯位下方而爲周焉 是九道之中輪其所會而爲極者。在辰極右邊十五度子末度壬初度之地。是爲月極。亦爲地極。其根起於子地。至月合朔處爲始而爲周。其距辰極 冬極 十五度也。月行十三度。 亦從南極之丙壬者也。是故地心從此爲極。針石間於天經辰極者。從此故也。針石出於地心者。○五星之從黃道出入。內外亦各有道。而以爲合伏於日。而金水二星之隨日輔行。亦如月行九道之出入黃道者也。						右諸章以前。蓋是易卦。先天之經是也。易曰一陰一陽之謂道。又曰日月相推而明生焉。又曰天地定位。山澤通氣。又曰天尊地卑。乾坤定矣。						天經周運一日一營而元陽生焉。氣化出焉。天經每一日一營而元陽生一分。自冬至左生一分。生四十五度爲立春。又四十五度至春分。則上生九十度也。其經之直上者六十度 自春分而立夏。立夏而至夏至又九十度元陽半。而於是一陰降矣。自夏至陰生亦如之。自夏至以及秋分。秋分而至冬至而周焉。而三百六十分終矣。至是一陽又生矣。此一歲之氣候十二節氣是也。是所謂十二月建是也。而律呂之十二管。從此而生也。						氣化者從右而發。周行八宮。是從元陽而左運。亦一日一度。子丑之月。北方氣應之。寅卯之月。東方氣應之。以至八宮十二方周焉。卽八風是也。						天經之赤道居中。天元從而左行。元陽生焉。歲支十二神次從此。六壬十二月將從此。 斗建之位是也。天緯之黃道居左。日月從而右行。元陽運焉。二十八宿之分次是也。													月極之九道居右。從黃道而右行。												元陽左生。當赤道之中上行。從天極而升降。其氣則十二律分是也。氣化從天右而右生。泝黃道而左運。從四時而周回八風是也。													月道從天經而右生。從黃道而右周。十二晦朔是也。而海潮應之。地圜從之。												右二章蓋在易卦後天之位是也。易曰生生之謂易。又曰陰陽不測之謂神。						外陽極午時半陰生陽六爻子時半陽生北極北六爻內陽極子時半陽生北子時內以半中與北子半同時南內陰極南午半也陰生南之極中南六爻外陰極午時半陽長陰六爻子時半陰長南極南六爻南內陽極南子半也陽生與北午半同時內以半中北午時內陰極午時半陰生北之極中北六爻中																										中半以內後天也。順逆相對。全圓以外先天也。順周一圍。						中半以內之一面則陽一順陰一逆。其往來只六位而反復。						並合中極以半則北半六爻之陽生。南半六爻之陰生。彼此通十二位。						北極北中南南極北中南中極中																										北一半爲圓盤。十二辰上下六爻。南一半亦圓盤。十二辰上下六爻。						中半以內六位。內之陽極陽生順生。左 內之陰極陰生逆生。右 只內一面六位而反復焉。													天經之進退。其子之陽生自北。順而順生。左生 其午之陰生自南。逆而逆生。右生 南北陰陽之順逆往來者。兩端相對也。陰陽兩遁。順逆相對也。 故其中盤之內一面子之前六節。惟北之內陽極陽生。陰死順遊也 午之後六節。惟南之內陰極陰生。陽消逆遊也 以一面六位而順逆。反復爲十二						天緯之周圍。其子之陽生自陽極。順而順生。左生 其午之陰生亦自陽極。順而順生。左生 一元陽氣之前後周圍者。一運循環也。陰陽一紀順行一周 故其全圓之外二極。子之前六辰。其內之後陽極陽生。而其內之前陰極陰長。午之後六辰。其內之前陰極陽長。而其內之後陽極陰生。通前後十二位而周回。													天經之自星紀而北。進退於上下六位者。陰陽之對交也。一歲之消息行焉。六十四圓圖之交運以之。圖爲先天亦後天。						天緯之自玄枵而東運。行其十二辰列者。一紀之周圍也。一朞之終始運焉。圓圖中陰陽周運以之。但天圓自進。與天盤之定者不同。圖爲先天亦後天。						天元之自北辰陽極周衛其十二爻位者。是先天之一元也。一元之終始由焉。六十四序圖之順升以之。其經則用天經之緯。而其周則若天緯之運是也。圓圖中陰陽周運一端亦是也。卦爲先天亦後天。						蓋易圖序圖之順生。是先天之化生也。而後天之候律上升者亦有焉。圓圖之消息。是後天之節氣也。而先天之動靜者亦有焉。圖之爲先天亦後天者以此也。													先後天圖說						朱子易圖謂伏羲八卦方位一圖爲先天。乾坤縱 文王八卦方位一圖爲後天。震兌橫 在天地之體則伏羲爲經體。文王爲緯體。在天地之用則其天辰文王爲經方。方位 伏羲爲緯行。流行 其地位亦文王爲經方。方位 伏羲爲緯行。流行 二者並皆有之。皆是後天之用也。然此兩圖其用則皆只是後天之用。非有於先天也。伏羲主緯。文王主經。其在後天。有此經緯之二法。文王之經不能無伏羲之緯。伏羲之緯亦不能無文王之經。此二法者兩具有之也。二圖卽其是經緯之二法是也。非爲先後二天之分也。													伏羲之圖獨其次序圖一法。正卽是先天也。如其方位之圖則其兼通乎後天如此。不專爲先天焉。但其方位之本。其原亦出次序之法。其流行之運亦已自先天而固有之。所以可爲之先天者亦此耳。						蓋伏羲之圖其先天後天二法。皆有之也。而其所以謂之先天者。以其二者具全。故主於其本而謂之先天耳。其實不獨先天也。文王之二圖則只在於後天。無先天。故可以專謂之後天者此也。所謂伏羲之圖二法具有者。蓋其先天之所原。後天之入用二者。於其兩圖並皆有之。						其序圖之順生者。是爲陰陽之所生也。所謂先天也。然彼後天之候律上升者。其法亦有之。圓圖之消息者。是爲節氣之流行也。所謂後天也。然彼先天之始終互根者。其本亦有焉。然則伏羲之圖乃具有其本末。是爲先天後天具全之法。不可偏以立於先天之一道也。今者乃至與文王之圖相對並擧。爲先後天之目。則蓋有不明者云爾。													先天流行																										先天流行後天方位合之子至丑十寅九卯八辰七巳六午五未四申三酉二戊正亥十二																										無極而太極。太極動而生陽。動極而靜。靜而生陰。靜極復動。一動一靜。互爲其根。分陰分陽。兩儀立焉。						太極陰陽象卦方位節氣之圖													太極陰家象卦方位節氣之圖子丑寅卯辰巳午未申酉戊亥乾兌离震巽坎坤夬之陰夬於三月之㜌雨而其餘分盡於四月之小滿姤之陰亦始生於此復三十分而成於五月之夏至夬大有大狀芒種午初小畜需大畜小滿巳半泰履立夏巳初兌睽歸妹糓雨辰半中孚節損淸明辰初臨同人春分卯半革離豊驚蟄卯初家人旣濟賁雨水寅半明夷旡妄文春寅初隨噬嗑震大寒丑半益屯頤少寒丑初復坤冬至子半剥之陽剥於九月之霜降而其餘分盡於十月之小雪復之陽卽於此日始生於下積三十分而成於十一月之冬至剥比觀大雪子初豫晉萃小雪亥半否謙立冬亥初艮蹇漸霜降戌半小過旅咸寒露戌初遯師秋分酉半蒙坎渙白露酉初解未濟困處暑甲半訟升立秋申初蠱井巽大暑未半恒鼎大過小暑未初姤乾夏至午半姤乾夬大壯泰臨復坤剥觀否遯乾兌离震巽坎艮坤少陰老陰陰儀老陽少陽陽儀太極																			陽變陰合而生水火木金土。五氣順布。四時行焉。五行一陰陽也。陰陽一太極也。太極本無極也。													中央陰陽互根之圖。舊本恐未安。故今改之如此。																			旣有太極。便有上下。有上下便有左右前後。有左右前後四方。便有四維。皆自然之理。楊氏按有一便生二。二生四四生八。推而上之。自住不得。○按有一便有二。有二便有三。二與二爲四。二與三爲五。有生數便有成數。便生萬象。中五點減之得生數。增之得成數。自用之爲五位。與十相乘之爲全數。																			濂溪太極四象						河圖四象陰四九金太陽陽三八木少陰陽儀陽一六水太陰陰二七火少陽陰儀水太陰火太陽木少陽陽金小陰陰																										天極						天極秋酉太陽壯陰冬子太陰初陽春卯少陰壯陽夏午少陽壯陰四季中土中辰極																			身極						身極金四九乾大膓兌肺太陽壯陰木三八巽肝震膽少陰壯陽水一六坎腎膀太陰眞陽太陽火二七离心小膓命門三焦少陽眞陰少陰土五十坤脾艮胃																										圖解。有太極則一動一靜而兩儀分。有陰陽則一變一合而五行具。五行具則造化發育之具無不備矣。南軒曰朱元晦云太極立則陽動陰靜而兩儀分。兩儀分則陽變陰合而五行具。五行者質具於地而氣行乎天者也。語至於是則造化之功用無餘蘊矣。然此亦推本其所自來。非以爲至此而始具也。又曰朱元晦云有是性則有陰陽五行。有陰陽五行則有人物生生而無窮焉。凡此皆無極之眞者也。陰陽五行經緯錯綜。混配無間。其合妙矣。於是陰陽又各以類凝結而成象焉。陽而健者父之道。五行之所以布其氣也。陰而順者母之道。五行之所以成其質也。是乃天地所以施生之本。男女所以爲男女者。非指男女之身而言也。男女雖分。然貫一太極而已。於是二氣交感。陽施陰生。而萬物各隨氣質。以正性命。陰陽五行之類有萬不同。其本亦一太極而已。						無極而太極。太極動而生陽。動極而靜。靜而生陰。靜極復動。一動一靜。互爲其根。分陰分陽。兩儀立焉。陽變陰合而生水火木金土。五氣順布。四時行焉。五行一陰一陽也。陰陽一太極也。太極本無極也。五行之生各一其性。無極之眞二五之精。妙合而凝。乾道成男。坤道成女。文成曰太極生生之理。妙用無息。而常體不易。太極之生生。卽陰陽之生生。就其生生之中指其無息者謂之動陽。指其不易者謂之靜陰。春夏爲陽而未嘗無常體不易。秋冬爲陰而未嘗無妙用無息云爾。						曰陰陽一氣也。一氣屈伸而爲陰陽。動靜一理也。一理隱顯而爲動靜。若如是則是以體用眞屬陰陽矣。妙用常體。是理之體用。專指本體也。如陰陽屈伸則是氣之循環皆是用也。不可以分於體用也。陰屈陽伸翕闢流行者。無非是理之用也。用而體在其中則亦無非是體也。體用一源並行矣。若以妙用爲陽生。常體爲陰生。以體用分爲陰陽則拘而不明。何者。陰陽雖曰互根。其氣實有循環有定時。分形而各有時矣。理則無循環無定時。而體中用行。用中體存。並行而無二時矣。曰動而生陽靜而生陰。不過以分數多寡氣象相近而言之耳。故其下只言動靜互藏。而不復稱陰陽。以不可以陰陽拘定也。如寂然之體存於感通之用而無二時焉。其所遇雖有有事無事之異時。不可以有事無事。拘定爲妙用常體矣。然則就陰陽屈伸上。須指出其太極本體不限於陰陽屈伸者。謂之動靜可矣。氣有陰陽寒暑之殊而其常體妙用皆在也。時有屈伸翕闢之異而其常體妙用皆在也。以至形有乾坤男女之別而其常體妙用亦皆在也。陽氣之伸動而顯底分數多。謂之曰於陽也而可見其動用則可。定以陽屬之用則不可。拘而不通。陰氣之屈靜而隱底分數多。謂之曰於陰也而可見其靜體則可。定以陰屬之體則不可。是拘不相通也。只是於屈伸陰陽之中無不行無不在者。是太極體用之本體也。蓋動靜者體用也。非屈伸之分也。無陰陽屈伸而無不在者也。其曰陰陽一氣也。一氣屈伸而爲陰陽。動靜一理也。一理隱顯而爲動靜。當曰一氣屈伸而爲陰陽。一理隱顯而爲動靜。陰陽氣也。時屈時伸。動靜理也。其隱與顯。非屈之與伸也。無陰陽屈伸而無不然者也。陰陽氣也。有屈伸翕闢。動靜體用理也。無間於屈伸翕闢。其能有屈伸闢翕者用也。無間於屈伸翕闢者體也。隨屈伸翕闢而太極之體無不在用無不行矣。陰陽定氣。時屈時伸。循環屈伸。各白有時。 動靜則無陰陽屈伸而皆在者。氣亦有互根互長則雖氣亦皆在者也。但拘於形體有定。形定時則非如理之一源無分。一時皆具矣。 陰陽者。屈伸翕闢之循環者形象位分之截然者。動靜者。是太極本體上體用也。若以體用爲陰陽則是疑於動靜有時矣。體用二物矣。恐失本體之無所不在者矣。如朱注則以動靜異時。體用兩端。而然於流行循環。猶可說於乾坤男女。對待分形處不可通。如王說以動靜爲一理。體用爲一事。於乾坤對待。無不通。但以動靜爲陽生陰生。恐疑於動靜之異。如陰陽屈伸異時也。						太極之生生。卽陰陽之生生。就其生生之中指其伸而流行者謂之陽之生。指其屈而凝翕者謂之陰之生。其實一氣也。指其妙用不息則謂之動。指其常體常存則謂之靜。其實一理也。蓋以理言之。陽之伸闢固爲此妙用。陰之屈翕亦無非此妙用矣。陰之屈翕固爲此常體。陽之伸闢亦無非此常體矣。其流行凝翕者。有屈伸翕闢之殊。其常體妙用者。無陰陽屈伸而皆在者也。氣則有陰陽屈伸。理則無陰陽屈伸。而無非此體用也。無非此動靜也。不但理之如此。氣亦於陽闢之中翕之體藏焉。陰屈之時伸之用行焉。互根而相消長。無有間隔相離矣。但氣則有定時定形。有形象位分之殊。而理則無定時定形。無分於形象位分而一也。不可以分二者也。其以動靜分屬陰陽者。以其體之畧相近而不得已而分屬耳。非實可分二於陰陽者也。						陰陽一氣也。一氣屈伸而爲陰陽。氣則有屈伸翕闢。有乾坤男女。有形象時分之殊矣。理則無屈伸翕闢乾坤男女之殊而一也。只其屈伸翕闢之中而妙用流行常體常存。以其妙用常體之隱顯之間而名之曰動靜。是一理隱顯而爲動靜。非隨氣之屈伸而隱顯。各有其時也。其實只是一本體也。一妙用也。非眞有動有靜也。故動靜者。體用之狀也。						圖說。太極動而生陽。動極而靜。靜而生陰。靜極復動一節。以理之體用與氣之陰陽合並而互言之。動 用行 而有陽之發生。其極動之中靜體存焉。靜 體定 而有陰之凝翕。極靜之中復有動用。動用靜體。互根並行。而陰屈陽伸。其象自成云爾。若然則雖曰靜體而有陽。動用而有陰。亦無不可也。故動靜雖若分屬陰陽。而實無所分。只是動而復靜。靜而復動。體用一源並行耳。若以謂之先後次序而互還交易。直如陰陽四時則非直指本體之言也。自陽變陰合而下。方是就陰陽循理而言。變化而言。專就氣言。專就用言。然而又其理則無非太極本體。故末復以一太極也推反之。其五行各一性成男成女以下。以其成氣成形之各殊者。言氣之定體也。氣雖萬殊。然而其本體之自然。其一理之常體妙用一也。若以圖說謂就陰陽屈伸處言。非指太極本體也。又就流行對待形象時位上說云則非也。推兩儀之未立則指本體明矣。非謂天地始生兩儀未立之時也。只於其兩儀之中專言出本體。故自推衍而復及兩儀矣。旣及兩儀之後。自然有流行形象矣。然非主於此形象也。非謂於此時位也。只言其本體耳。						凡四象者先天。四象者出先天之數 凡五行者後天也。五行者行後天之氣 故太極圖水火木金土是陰陽生五行者。卽四象先天之數也。木火土金水是五氣自相生者。卽五行後天之法也。又有土金木水土火者其對位相克者。虞書六府是也。五行不出此三法。						又凡先天者天地之自生。凡後天者天地之化道也。故一陰一陽之謂道先天也。誠者自成。體也 亦是繼之者善。成之者性。後天也。而道自道。用也 亦是太極圖中先天中有流行者。有質體者。有先天有後天。後天中有造化有生類形性。													濂溪太極圖說義						大傳。子曰易有太極。是生兩儀。兩儀生四象。四象生八卦。太極圖說卽出此。其言生陽生陰卽本此。是生出之謂。非化生之生也。						易有太極。是生兩儀。陰陽乾坤。以氣流行曰陰陽。以質成形曰天地。 兩儀生四象。二太二少陰陽剛柔。以氣流行曰春夏秋冬四序。以質成形曰水火木金土五行。 四象生八卦。卦畫各象。卽亦四序之分列。五行之詳備者也。 今太極圖說蓋備兼此二者而言之。故其言卽互兼而倂出。以此而疏之則圖說之旨。今可洞然也。惟五行之生也。各一其性一節。或屬對流行而及形質之生。或屬因一源而推萬殊之異。以其語脉不明。故意未釋然。且各一其性字。以異其性者言邪。近思註南軒說亦以同其性者言之耳。以同其性者言邪。朱子解以同其性言。異其氣而同一性云耳。						按大傳因四象以下則言生八卦諸吉凶大業。太極圖因五行以下則言生人物萬事。蓋大傳以其主儀象之易。以言其生卦象之吉凶大業之用。故只是推說象卦之用而已。圖說以其主二五之精。以言其生男女人物。以至人心之靈處。故直說二五之精氣化生變化者。又按大傳之言太極。以其因儀象而成卦之道言之。故擧其有極之本源者而言之。圖說之說無極。以其因二五之精生人物。而以有人心之靈者言之。故乃指明其無極之體云爾。</text>
<title>[河洛易象目錄]</title>,<text>先天太極圖						一河圖八卦方位圖 圓圖五行之位。陰陽之順逆。						二河圖兩儀四象圖 橫圖四象之法。陰陽之順逆。						三洛書先天八卦兼後天圖 圓圖													周易經皆從天。伏羲前聖先天。文王後聖蓋皆後天。												渾天天極圖						一河圖先天八卦方位圓圖 渾天六合十二支。經緯上中下。五行方位陰陽順逆之圖。○斗連順行天順行。日月逆行歲逆行。陰中陽逆陰順。陽中陰逆陽順。						二河圖先天八卦四象橫圖 渾天六合十二辰四象之圖													三洛書後天八卦方位圓圖 渾天六合十二支經緯上中下五行方位圖。						附四州圖						辰極赤道經形圖						四極緯形圖						先天元極生息圖 前在○先天天道天生。後天化道天所生也。故天生逆而化生順。						人天身極圖						一河圖先天八卦方位身宮圓圖 身宮面背。左右陰陽。八卦五行方位。陰陽順逆圖。						二河圖先天八卦四象身宮橫圖 身宮臟胕四象八卦。						三洛書後天八卦身宮圖 身宮十二經脉五藏五行方位。													先天先道天之生。天道逆行。後天化道天所生也。化道順行。故玄道逆行。生道順行顚倒。																			凡四圖每圖各列三法						先天自河圖作七重圖 兼配爲七重						河圖六十四卦圓位						八卦序次方圖中分爲二 又配洛書						六十四卦次序十二辟卦 十二支○五行附						八卦圓位						又作洛書四重圖						洛書九宮五行						八卦位十干 甲乙甲己 納甲						後天卦自河圖作四重圖 兼配爲四重													河圖八卦位						五行六十卦氣 又配洛書○取京氏卦氣當考						又作洛書五重圖						洛書九宮十二支辰 十干附						八卦位二十八宿 四方○或透地六十甲子						五行						河圖洛書						河圖兩儀四象卦畫圖 附陰陽序生圖						河圖後天卦位圖 附洛書先天象數圖。洛書後天位序圖。						先天象數卦畫。後天五行位序。洛書並同河圖。先天六十圖後天六十圖。																				此有目而無其圖。姑存之以備更考焉。</text>
<title>璇元經學通攷</title>,<text>易曰一陰一陽之謂道。又曰立天之道曰陰與陽。又曰天行健。故曰周天三百六十度。北辰圓規。兩各三十六度。下去黃道三十度。又下去赤道二十四。共九十度。下去南辰亦如之。合爲百八十度。而四規合之。凡三百六十。 常左旋一周。起始端終始端。是爲一營而元陽生焉。天圓一氣。晝夜流轉。陽生陰化而生其元陽。一日一分。天元一周而元陽生。元陽一生而天元運。如是生生。一晝一夜。爲冬爲夏者。是爲陰陽也。其每日一運。常生不已。則所謂道而已。每日其行常以一周。故是謂之日。而乃謂之健也。其以天行謂過一度者。卽以日右行差一度。故從日行之不及者計也。非天過之也。天一周九十四刻六分。日一周及天九十六刻。○辰極之天。循赤道左旋。日一周焉而元陽生。日月之輪。循黃道上升。應元陽而右旋。一日一度。而其於赤道之天。亦從而左轉一周。實無有差欠也。但天從赤道。日在黃道。其間斜仄差分。有不及一度。其後於天行者有一刻四分。而日乃始入矣。其日度不及一刻四分者。後終爲閏見下。然其日之在天雖差。而其自在黃道則亦一周而無差欠也。						易曰天地設位而易行乎其中。又曰乾坤成列而易立乎其中矣。又曰生生之謂易。						故曰天二極根兩端。南辰處其下。北辰居其上。一日一營。運化元氣。元氣生生不息。流行不已。前者上而後者續。冬至自南辰生陽。一日一分。一百八十日。上升至北辰而陽極矣。夏至自北辰降陰。日亦一分。至南辰而陰極。卽歲成矣。陽復生焉。循環無端。此爲天之一元。而日月五星緯其中。以行其造化焉。此天之所以爲健而不息。而易之所以生生而神妙萬化者也。是故易曰乾元亨利貞。詩曰惟天之命。於穆不已。子思謂之純亦不已。						易曰日月相推而明生焉。寒暑相推而歲成焉。屈伸相感而利生焉。													故曰元陽之生。運行不息。屈伸相推。寒暑以成。而日月又應之而從 一作並 行。相引而推。以成其變者也。太陽者。卽其氣之融結聚精處。而爲諸陽之宗而明生焉。右行於天。而爲之緯以行令焉。其道也。冬至右升而在赤道南二十四度。至春分西行過赤道。滿百八十日而爲夏至。則其道至赤道北二十四度矣。自夏至左降。至秋分而東行過赤道。又滿百八十日而爲冬至。則又至南道矣。其南道去北極一百十四度。春至赤道。秋至赤道。其去極皆九十度。 及至北道。其去極六十六度也。若自南道而下至南極。其道亦如北矣。太陽所行。其道如此。橫過赤道。升降南北。是名黃道。日月五星。由之而行。日之黃道。其規與赤道不同。自爲緯行。橫跨南北。斜轉於天爾。堯典曰曆象日月星辰。舜典曰在璇璣玉衡以齊七政。其黃道之行。見於虞書璣衡傳晉志說詳之。其以謂日左行隨天而不及一度者。非其道也。日之行黃道。常冬北夏南。從二極而緯行。無所謂東西之行。從赤道而將以西趨則其橫豎斜仄於升降之勢。皆不同也。雖欲東西隨天而同其左行。不可得也。						堯典帝曰朞三百有六旬有六日。以閏月。定四時成歲。													故曰元陽之生。夏秋其氣縮也。其律短而日行遲。夏至蕤賓六寸二分八里奇。秋分南呂五寸三分。 冬春其氣盈也。其律長而日行疾。冬至黃鍾九寸。春分夾鍾七寸四分三里奇。 若太陽之行。大約以一日一度。而其出入赤道。有夏遲冬疾。自春分遲而交節遠也。故合朔近而多小也。自秋分疾而交節近也。故合朔遠而多大矣。 有如是交差。而終止於三百六十度則必合矣。獨其外復有五日四分日之一而歲盡者何也。其每日日道斜仄於赤道。在天差一度之景。當以全刻作一刻四分。以十五分刻則爲一刻六分。是二十一分也。 積之至七十二日而爲一日有四刻十二分。若從在天則每三十六日。其子時爲午時。回至七十二日則復合矣。是以每七十二日。須有閏一日。乃合天氣。 故合七十二者五。而爲三百六十有多五日四分日之一。是其數也。其景差之分。積一歲而有五日三時。是出於五七之積。而合爲一朞之閏者此也。五七者。五辰之數。一日 十二時 有四刻十二分爲一盈。故並其五盈則爲五辰矣。 是從日差。非眞天度本有是數。而日行有此加五日四分日之一也。經以爲六旬有六日者。以朞數計而就歲實言之。非繫於天度。其以日道正度。謂三百六十五度四分之一者。非其度也。詳在時憲七政曆。○蓋用天元氣候則凡三十六日。其子時爲午時。其他日辰月朔。都變易不定。不得已以日晷定日。至七十二。加閏一日。以定天元。則一歲爲五辰也。夫以子月天陽也。而獨以行夏建寅爲正。以三旬紀節也。而猶以明魄朔望爲月。況於日辰之明景乎。是當以日晷爲日辰。而氣盈朔虛。無可言爾。如歲候之每以五日爲次。而至戊巳土分旺四季。亦之爲五辰。亦此類也。○月之行。從黃道。每一月一會日爲合朔。而有遲疾爲盈縮。蓋同太陽。別有緯道之從黃道出入者。有八道以應八方。一歲中天一周日五盈月十二合。而元陽之運。一化生矣。○五星皆從黃道緯。每歲亦從日爲合伏。而其有順逆而有遲疾。尤多變。蓋金水從日大二木紀土二十八而一周云。						○如其氣候正度爲紀者。凡九十六刻爲一日。五日爲一候。三候爲一紀。二氣爲一節。或朔○六十日。爲六旬一甲。七十二日。爲一元五子。 三朔爲一時。七十二爲一辰 四時爲一歲。十二月也。十二朔。凡五辰二十四氣七十二候三百六十日也。 周天三百六十度。而三百六十有五日四分日之一而爲朞歲則五辰終焉。是從日行之差分而加取之也。又三十年爲一世。十二世爲一運。三百六十年 三十運爲一會。一萬八百年 十二會爲一元。十二萬九千六百年。						堯命羲和。宅朔方。日短星昴。以正仲冬。是冬至日在虛半而星昴中。今時冬至日在箕三而壁中。何曆次不同。						故曰此歲差之說。是星度日月之所在也。非氣候也。與上氣候歲陽黃道景差非出一根則於四時之紀元無與者 蓋一歲之終。辰極已至。歲元周矣。獨日行有差。不及其所。而其分有不成度者存焉。曆四千四百有餘年而考驗有是度也。其差分。蓋一歲有七十二分。則積七十二年成一度。七百二十年。差十度。二千二百六十年。差三十度。 自晉人乃考爲日右行不及之差也。今曆驗謂非日差。是經星有移動之差。蓋日度不動。而其經星之右轉。有過疾之分如此。是以其宿度之虛危動移。而歲日之西躔。在箕次也。 其以謂日道左行。隨天而有舒縮之轉者。非其義也。蓋冬至者。是氣候元陽之所至處也。歲實是也 非日月辰次之繫也。						夫今冬至以歲差而在箕度。日月合朔於析木而爲寅。與舊不同如此。然何以因爲星紀 斗分 之丑位耶。曰此自日月歲差之致耳。其日度歲差。而其天度之辰次自如也。蓋其元陽之所至爲冬至。其日月之合朔。雖在於析木。而其元陽之自至於南北則如一也。其天度之冬至。自在於星紀。不繫於析木也。故其仍爲辰次。不過乎星紀也。若今星紀。又本克時玄枵。						天度南極北極之半紘謂赤道。北極爲天中。天極本無偏也。地圜在其中。又居其半也。卽以其地之所在。而天極之所見有高下也。今中國豫州地。當嵩高對天頂之處。正在赤道上三十六度。故北極出地三十六度。南極入地三十六度。就以其地在也。非極出有定數也。蓋地居天半。而天經百二十度則地經六十度。而其上而北極亦三十度。下而南極亦三十度可知也。其赤道以上百八十度屬於北辰而陽主之。赤道以下百八十度屬於南辰而陰主之。在北則左爲陽而右爲陰。在南則右爲陽而左爲陰。 元氣陰陽。升降於其中。而日月循而行之。以行造化。赤道居其中。而南北爲升降之極。是易之所以謂行乎其中也。月令十月末候曰天氣上升地氣下降。非陽氣於是而始升也。從地氣下降之初而追原之也。非陰氣至此而下降也。以地氣下降之極而終言者也。故曰閉塞而成冬。													天經左行。一日一營。而元陽生焉。其日生一分者。必從左而上可知也。元陽之上生以應辰極者。必從左而升。則其天經之居右而對左。以纏於右者。必從右而爲次。而引以爲緯乎元陽又可知也。必因元陽之所推引也。從其氣挽而行之。故日之行天。必應元陽而同出入南北辰以稟其氣也。是與月五星在天。順逆從日。必入伏於其次。以稟太陽之氣者。其理一也。元陽生長之分。十二律管是也。每歲爲十二分。而各律以 一作用 三分消長法。自黃鍾九寸至應鍾四寸 零。凡六寸 零 爲陽氣在地上推減之節也。此律所以爲曆實而生於氣候者也。黃鍾元陽之氣。其新生三分。則餘氣九分也。蓋以天經百二十度。作十二分。以應十二月。而去上下六分用其中六分於十二月則黃鍾之氣三分而餘氣九分也。十二律幷同。 是故易曰陰陽不測之謂神。易之復。子曰復其天地之心乎。元陽其天地之心乎。其日月之氣消長。於海潮之消息可以見。子在川上曰逝者如斯夫。不舍晝夜。在海潮當曰生生者如是夫。不舍一息。						南辰一陽生而左升。一日一度。一陽自下而升。自南極而左生一度。其氣之轉運。從左邊而推行。 太陽右行相引。亦一日一度。相應而升。太陽自下而升者。亦自南極而右轉。日上一度。其勢從右轉而推來。													北辰陽降而左消一日一度。其陰降之自上而降。自北辰而左回。日降一度。 太陽亦右降而下一日一度。太陽亦自上而降。自北辰而右下。日下一度。						陽氣之同運共化。而循環相應者。如十干五位之相得而各有合。如地支月將之對化而爲六合者。可見五位卽元陽南北位之配應也。六合卽元陽順逆與太陽而對化者也。是以其氣每多相應者。						其南北二至。元陽之所至也。其南至也。其日月之合朔在玄枵。其元陽氣到子。故女虛危應之而北方氣至。						其北至也。其日月之辰次在鶉火。其元陽氣到午。故柳星張應之而南方氣至。冬至南辰次子。夏至北辰次午。						南至屬坎。虛危爲子半。而玄枵星紀。以至析木而當艮則爲成始成終。而至于帝出乎震矣。						北土屬离。星張爲午中。自蕤賓林鍾以至夷則而當坤則爲七月流火。而遂至秋分。乃以西成矣。						至春分。南辰之陽生充滿於卯位。而太陽亦相合於卯位之昴畢。卽直右赤道九十度。						○夫元陽是天元大道。先天之源。是生天生地。成易成神。爲乾坤本領。性命之主也。聖人所以立易敍範。八卦九法 以軆天地之撰。秩禮造樂。敍秩律呂 以達天地之化。先天後天而奉天時。天且不違者是也。是爲禮樂之軆。峻極于天者也。不是如三光列宿之曜天。可以爲標於辰次而已也。然若只言全軆而不明其氣數。則如秤之無星尺之無寸。反無以識得全軆。斯又不可以無略擧節目度數。明其條節。可以授於人時。則曆象是爾。彼專以日月星辰之測爲曆則末矣。況於算數之間乎。夫五帝三王之主於其元候之分至啓閉。用欽若敬授。以正其位育。則其當天之大統可見也。若晉唐宋元之正朔。僅出於星術之考測。其於禮樂何哉。○天軆之上。復有一重天陽。次次漸高。爲不移之本。以應地心。而爲南北極之主。則是爲無窮之軆。一作氣 是爲天地之祖。一作根 如程詩道通無形外。邵書其氣也無涯之云。可以洞然矣。但以其廓然無窮。在於形而下以上無物形。無始之先也。今不敢輒用僭論云。○古曆數。其本在欽若昊天。撫于五辰。如書之羲和四正。洪範五紀。豳詩七月。夏小正月令者可見。至紀數則律管氣候是定。一作正 而二典曰曆象日月星辰。敬授人時。在璿璣玉衡。以齊七政。洪範五紀曰歲日月星辰。亦今之曆日是已。蓋就其明顯易見者。以日月星辰之度紀之也。是以今此天元之紀。亦不得不以曆象參釋。蓋以此也。古曆蓋以氣候爲元。如律管星度。皆所以爲應驗者耳。後之專以日星作曆。詳於星度而畧於氣候。求其末而反遺其本矣。且日月星度之行。終始有小差。不能無隨時推測以合之耳。如漢太初以上。其本猶用律測。自劉欽三統。一行大衍。多主日月行度。至元隨時。近世時憲。其星度蓋益密。多出西洋回回之測算云爾。						凡地經當天經之半。天度三百六十。其經一百二十度。地圍百八十度。其經六十度。其天經上下之極。皆各三十度。虛處 圓團九十度 是大氣擧之。是故南辰之上九十度。以左右規則各四十五度也。以其經則爲五十度。 是當地經之虛處。是以日月不行。獨其中間二十四度。又增六度則爲三十度 爲黃道日行。日行處二十四度。又增六度。並南北兩規則共六十度。北辰之下九十度。亦地經之虛處。左右各四十五度。其經則三十度。 亦日月不行。是以其中間二十四度。又增六度爲三十度。其增六度者。以五緯緯道皆六度。而並合爲三十度。則是爲黃道日規之內也。無光處 爲黃道日行。○其地經赤道中間。春分之前三十度。從天經○自立春升四十五度屬艮宮。又秋分後降四十五度爲兌宮。其經則三十度。 春分之後上三十度。天經○自春分升四十五度屬震宮。又立秋後降四十五度爲坤宮。其經則三十度。 凡六十度。天經 爲地經行陽之中道也。進退生化。皆在其中矣。其前立春之初。爲寅之始。後又爲亥之初。 而又其下三十度則地經下虛處也。是則爲天之主冬後四十五度屬乾宮。冬至後四十五度屬坎宮。 又其中道而上。立夏之起。爲巳之初。後又爲申之始。日月蓋從此以下而行。 其上三十度則又爲地經之虛。是又爲天之立夏後四十五度屬巽宮。夏至後四十五度屬离宮。 亦如之。律管蓋出此分者。						是以南二辰九十度。左右各四十五度。其徑則三十度。 北二辰九十度。皆上同 是地徑不當日月。不行造化。不生育。是爲陰陽始生處矣。是故南至而子 亥 丑二辰。陽始生而未成。故其氣至寒。北至而午 巳 未二辰。陰始消而未降。故其陽反盛而茂長。及至寅申。陰陽始成。爲成始成終之功矣。						凡元陽所到之中。其日躔黃道。中間一帶處。皆同是有光者。程伯子有言 蓋太陽規內三十度盡爲陽軆。凡月星皆至此伏。不得生明者。本自可見。此不獨是一處可主。爲太陽而生其光者可知也。夫黃道者。陽光之所在也。凡陽氣皆同一軆。至黃道處。又正爲陽光之主軆也。 光道一帶。不啻多矣。但與元陽相對相應處得之。是 一作卽生陽生光耳。乃其所聚而生光處。一大團元子如火光。故指謂之日。其日光三十度中。同是陽性。一軆爲光處也。惟其一點陽光。隨其氣應所到者。次次隨移。隨就而生輪。但密移爲圈。無釁罅處耳。 若夫黃道中其他處陽氣未到時也。其氣之所見。只與天陽同軆而已。其陽光之相應而生者。則如陽燧火珠之照日而取火者可見。燭之當其應則其火卽生。可驗之。 是日之應元陽而爲軆爲光。亦如月之晦魄。必應日而生明者其實一也。且如月之爲精爲明。雖受日光。是亦隨陽氣所生。而同太陽而生育者也。如海潮之隨月消長也。由氣而生育者。亦可明之。						○日當黃道。從辰極之南北者也。故應元陽十二辰節而歲一周焉。金水夾輔木火土。順逆從之。皆歲一合伏。 月之九道。從地圜之八宮者也。故應元陽八方周位而十二生育焉。一歲凡再交九道而十二會也。其交會每貫地圜。而十二潮汐應之。對日而升。橫貫四周。出入黃道而緯之。故五星亦皆相隨十二合。						月五星。是從太陽爲之次者也。是應太陽而爲出入遲疾。而順逆其趍。是各一其性。未有南北之從耳。						如近法西曆。以七曜各設一天。而爲其高下遠近。各爲一輪行之者。特爲算法强設耳。以爲論天則錯矣。右天元故驗篇													易曰天行健。又曰地勢坤。坤厚載物。德合无疆。又曰天尊地卑。乾坤定矣。卑高以陳。貴賤位矣。動靜有常。剛柔斷矣。中庸曰不息則久。久則徵。徵則成。成則悠遠。悠遠則博厚。博厚則高明。						故曰地圜之體。四周渾然。其上下四方。去天皆三十度。以受天之氣。天元由此而升而降。其形於有盡而其軆無窮。一作方 非徒無窮。與天無間。若有小間則偏矣。天必傾焉。地必墜焉。歧伯所謂大氣擧之。邵子所謂天地自相依附也。程伯子謂天地之中。理必相直。則四邊當有空闕處。地之下豈無天。今特於天中一物爾。是故程子以此謂道軆之無窮盡者。又言極爲天之中。而言地勢亦無窮處也。信 一作實 以高明博厚。其道一也。其東西南北經緯推步度數之實。開元曆象授時制曆。皆有推測之方。其日月諸法。可考而驗也。見綱目及宋元曆法 時憲經緯度尤詳。○地圜亦與天同軆。如地平之說。特出假借而言。非謂其全軆者也。豈天軆渾成有全軆而地獨半偏。天兼上下而地獨虛其上一半耶。其地四方之橫處廣而上下之厚處薄耶。其不成造化也決矣。此其上下之厚處。當與四方之廣處一同可知也。其博也厚也之道。正當如是也。						地圜南北。行三百五十里。差天一度。是三百五十里。當爲地一度也。卽周十二萬九千六百里也。一本十二萬六千里 或云二百五十里。而東西不及云者非也。時憲論梅文鼎之說有云 以此考定天一度七百里。天經八萬四千里。地一度三百五十里。地經四萬二千里也。地度凡南行三百五十里。差天之星度一度。土圭之日景差一寸五分。故去三千五百里。景差一尺五寸。度差十度。是出實測。無可疑貳。其視古緯書晉志謂天一度二千九百三十二里奇。周天一百七萬一千里云者。大是不侔矣。○水則氣之子而在地就下趍海者也。海以地爲根。水卽附地者也。水之在天則從月生息。又海潮消息。從月有候。													夫聖人之體坤元理 一作履 厚德襲水土也。以其應元特載。生成萬物。萬物無不得 一作從 以生育。故必以正五官治九功。以平水土定天下。至於山虞水衡鳥獸草木咸若。此聖人所以合天生成。終代易簡而成位乎中者也。						○夫蟠天運化。作緯於天經者。有八盤有十二盤。而今用金石設神針。作地面十二輪盤。則石指坎針指午。是爲地心。地位可定也。坎离爲南北之正。震兌當春秋之分。而八卦支干由是而列。九宮神位因此而立。地圜之體。於是可見。而地面之用。可得以周矣。若以神針當天極。則是常偏丙壬。是爲天盤。天地定位。八卦相錯。以應天時。則十二節氣。因是而分。至分大節。用此而紀。天經之運。於是可明。而歲月之元。從此可窮。是謂乾坤成列而易立乎其中矣。乾坤毀則无以易見。○天盤子壬中。當辰極之心。節氣當壬子兩間 當土圭不當針石。天之氣候用之。地盤子午當正中。壬癸居左右夾 是從針石。不應土圭。地之方位用之。地盤之遜於天盤。其上向壬從乾也。其下向丙從巽也。其差天盤土圭之間三分金。凡七度中當子位。戊子戊午分金。是所以爲緯於天經者。如黃道之於赤道之天。差二十四度者。其理一也。是從地虛之上。天經而作緯。以首辰極也。						黃道之在天。因動天而周於東西。故每日則因赤道也。在黃道之自行也。出入赤道。升降於南北。其終歲則從二極也。然以其橫繞赤道也。故當應辰極之土圭。○元陽上升也。通地分而上行。串於地圜也。主升降南北。以從二極。當地圜之中。是爲天心。其地分壬丙之間。當元陽之心樞。當壬間之虛危。對丙分之翼軫。 當應丙丁之老人星。其從依地圜。以陽合陰也。律管亦是也。以其中貫地圜也。故斜轉辰極。當從地圜之針石。						且如景差之分。其七十二日而成閏日者。蓋亦以地圜差辰極七度半。成十五度之規者。亦當相應而爲一周。則一歲五周者也。右坤厚久成 一作徵 篇						易曰大哉乾元。萬物資始。雲行雨施。品物流形。乾道變化。各正性命。又曰一陰一陽之謂道。繼之者善也。成之者性也。又曰立天之道曰陰與陽。立地之道曰柔與剛。立人之道曰仁與義。													故曰人之一身。其五體臟腑經絡形神。氣血相貫。無有休息。五常性命。以之立焉。其十二經脉周身。幷十五絡爲二十八 榮氣受之。其一日五十周於身者。卽天之左榮一周也。一萬三千五百息。氣行五十營於身。 其衛氣行於脉外。晝行於表二十五周。夜行於裏二十五周者。卽日月一日右緯於天也。至寅時榮衛之氣與經脉。大會於中府。是人身之元氣也。凡五十周者。積七日 强 成天之一歲。三百六十度 積三百六十日。成天之五十歲矣。是其太極陰陽之稟。四時五行之運。一作五運成之 健順之德。五常之性。生生化化。上下一軆者。是人之天元也。惟此元氣。生出元陽元神。而陽升陰降於八寸四分之間。終乾夕惕。成性存存者。是人身之天元也。是人身之存誠也。是謂易行乎其中也。惟此一至誠。全體天地。無有間隔。進德修業。乾坤理得。成位乎中。惟人元爲至矣。徹上徹下。惟此一箇誠已。如有一息間焉。失此誠此神也。故曰閑邪存其誠。成性存存。道義之門。						其全體稟生者謂之性。是其太極。陰陽之稟。四時五氣之運。健順之德。五常之性。生生化化。上下一軆者。以其全體稟生者謂性。其一團元神凝聚而爲精者謂之心。百理根焉。萬善出焉。是謂之至善。故中庸曰天命之謂性。率性之謂道。修道之謂敎。程子曰仁者以天地萬物爲一軆。是其性也命也。以其是天也。以其有形而其形小也。故其氣局。有血氣也故有情有欲。其氣局而其情欲有偏也。故心有所蔽而情有不盡。天有間隔矣。至有風土稟氣之差殊。一作不同 則又有剛柔淸濁之不同。一作拘之 若能去夫人心而定其志通其氣。則帝衷存而恒性若矣。是謂人極。是謂大本達道。知天地之化育是也。品物則其血氣雜其形偏爾。然其字之命一也。性之道同爾。													程子說忠信所以進德 九三 曰終日乾乾。君子當終日對越在天也。蓋上天之載。無聲無臭。其軆則謂之易。其理則謂之道。其用則謂之神。其命于人則謂之性。率性則謂之道。修道則謂之敎。孟子去其中。又發揮出浩然之氣。可謂盡矣。故說神如在其上如在其左右。大小大事而只曰誠之不可揜如此夫。徹上徹下。不過如此。形而上爲道。形而下爲器。須着如此說。器亦道。道亦器。但得道在。不繫今與後己與人。程子曰道一本也。或謂以至誠參天地。是二本也。又曰知不二本。便是篤恭而天下平之道。錫山王氏達曰在天曰命。在人曰性。理一也。氣一也。又曰純一不已天道也。終日乾乾人道也。以人事天。天卽人矣。是故天道流行而不息。故萬物生。人心純一而不雜。故萬事理。天之德生生不息。人之理生生不已。同謂之仁。有一毫之間。不謂之天道。有一念之雜。不謂之人道。嗚呼。此君子所以貴愼獨也與。						○天陽之日生不已。而其每歲消息之定理不易。故其日月在天者。冬夏之日至。晦朔之明生。皆有定法。萬國同然。毫分不差。地元之渾圓無方。而其體有常。坎离之中貫南北。震兌之橫列左右。一理常定。其如天極之定位。律管之候氣。毫分不易。針石之指南北。海潮之應潮汐。亦毫分不差。人生之受性天命。其形氣之美惡淸濁。雖萬不同。而其人性忠信愛敬之心。仁義本心之知。無古今無賢愚。莫不同然。毫分不易。此所以乾坤上下合德。易簡而天下之理得者。同此理者也。雖人生之不侔。凡生之有定性者。同此一本。南方之强。北方之强。雖有萬不同。而其本心之理。同是一軆也。好生而惡死。好仁而惡不仁。好善而惡不善。此孟氏程氏之學。眞 一作誠 得此理。指出天人性命之義甚切。以明堯舜周孔之道者。蓋以此也。						在河圖。太極陰陽具焉。五常三綱立。是天元也。太極圖備焉。黃帝靈樞身應九野。太乙九宮法。每八節各四十五日。凡三百六十應期之日。其原如此。其軆 一作理 可知。內經曰一息不運機緘窮。毫釐不績穹壤判。又曰顯明之右。君火治之。又相火承之。濕土承之。燥金承之。至寒水承焉。亢則害。承乃制焉。是所謂易之生生。是所謂帝出乎震也。神出乎震而妙萬物者可見。五運六氣諸說並具						人之一身。其謂之性者。心也仁也。其爲生之軆者命也。如泥丸腦髓氣海丹田。原其北極南極也。心腎离坎。卽其日月也。五臟卽其五行而五運化之。十二經脉。卽其六氣而十二節氣行之。卽天而已矣。如禽獸草木土石之凡有是氣者。同是此一軆此一形而已。						醫學氣候相應說曰。一歲陰陽升降。會於立春。一日陰陽旦昏。會於寅時。榮衛循環。上應天之宿度。下應地之分野經水。天有二十八宿度。地有十二經水。人有經脉。內外參合。氣衛於外以充皮膚。血榮於中以榮經絡。周一身而無間。應漏水百刻而不違。一日一夜。一萬三千五百息。平人之常也。又曰十二經十五絡。凡二十七 八脉氣血相貫。無有休息。右忠信道器篇						伏羲則河圖作八卦之圖						伏羲則河圖作八卦之圖乾兌离震太陽少陰陽儀巽坎艮坤少陽太陰陰儀太極																										邵子太極八卦橫圖。若以此欲爲圓圖則必變而易之。其勢不自然。今依河圖之體作圖。左右相對。則其勢自然也。○太極居中。陰陽左右相對。陽儀之上生其陽四卦。陰儀之上生其陰四卦。則自震至乾。自巽至坤。循環無端。自然成圓圖。沕合無間也。						伏羲則河圖法。說卦嘗言之。而後世不明焉。見第三章八卦相錯一節 蓋中五十者陰陽也。太極存焉。其五與十。不獨陰陽也。四象具焉。其下一點爲太陽則上四點自爲太陰。右二點爲少陰則左三點自爲少陽。不容人力。其十數者兩其五者也。陰以兩爲一則亦爲五也。用以爲七八九六則其法亦同此已。是故以五爲陽儀而居左。以十爲陰而居右。兩儀也。陽儀上生一生二 含四含三 則太陽少陰也。陰儀上生三生四 對二對一 則少陽太陰也。四象陽儀之一太陽含九與四。太陽上生九爲乾。生四爲兌。少陰二含三與八。少陰上生爲离。生八爲震。卽陽四卦也。陰儀之三少陽含七與二。少陽上生七爲巽。生二爲坎。太陰四含一與六。太陰上生一爲艮。生六爲坤。卽陰四卦也。於是八卦盡矣。自陽儀五爲初畫。太陽一爲中畫。而其陽九爲上畫則凡三陽爲乾卦。陰儀十爲初畫。太陰四爲中畫。而其六陰爲上畫則凡三陰爲坤卦。餘六卦皆然。八卦之位旣序。自坤而乾則自六至九自一至四。其數皆順也。自乾至坤則 九至六四至一 其數皆逆也。故謂自坤而數已生之往則其數順。自乾而知未生之來則其數逆。故曰易逆數也。其說備諸此云。○後天八卦。同出河圖。其位自戰乎乾至震三則四陽卦也。自齊乎巽至兌四則四陰卦也。在河圖之數亦其序。皆陰陽錯綜而成十也。						此圖書之說。與天元人元。其法一而無差。聖人因天之文。從以取象之耳。右說卦則象篇 說卦經世書補附						璇元經學通攷終</text>
<title>朞三百說</title>,<text>▣▣▣▣▣六十五度四分度之一。繞地左旋。日一周而過一度。日少遲。故一日一周天。不及一度。積▣▣▣六十五日九百四十分日之二百三十五而與天會。月尤遲日。不及天十三度十九分度之七。積二十九日九百四十分日之四百九十九而與日會。十二會。得全日三百四十八。餘分之積又五千九百八十八。如日法九百四十而一得六。不盡三百四十八。通計得日三百五十四九百四十分日之三百四十八。故日與天會。多五日九百四十八分日之二百三十五者爲氣盈。月與日會而少五日九百四十八分日之五百九十二者 三百五十四日後。餘者九百四十分日之五百四十八。而此五百九十二者何也。乃天應此日。餘三百四十八而行到及其次度之三百四十八。而其次度之所餘者。五百九十二也。此乃爲之朔虛者也。 爲朔虛。合氣盈朔虛而閏生焉。故一歲閏率則十日九百四十八分日八百二十七。三歲一閏則三十二日九▣四十分日之六百一。五歲再閏則五十四日九百四十分日之三百七十五。九歲七閏則氣朔分▣而爲一章。右朞注。						天半覆地上。半在地下。其二端謂南極北極。北極出地三十六度。南極入地三十六度。兩極相去一百八十二度半强。繞北極經七十二度。常見不隱。謂上規。繞南極經七十二度。常隱不見。謂下規。赤道帶天之▣▣▣。兩極各九十一度少强。黃道日之所行。半在赤道內。半在外。與赤道東交於角五少弱。西交於▣▣▣强。其赤道外極遠者。去赤道二十四度。斗二十一度是也。入赤道內極遠者亦二十四度是也。日南至在斗二十一度。去極一百一十五度少强是也。日最南去極最遠。故景長。黃道斗二十一度。出辰入申。故日亦出申。日夏至在井二十五度。去極六十七度少强是也。日最北去極最近。景最短。黃道井二十五度。出寅入戌。故日亦出寅入戌。日晝行地上二百十九度。夜地下百四十六度。斗二十一井二十五。南北相應四十八度。春分日在奎十四少强。秋分日在角五少弱。此黃赤二道之交中去極。俱九十一度少强。景居二至長短之中。奎十四角五。出卯入酉。故日亦出卯入酉。晝行地上。夜行地下。俱百八十二度半强。故日見之漏五十刻。不見之漏亦五十刻。而天地之晝夜。以日出沒爲分。人之晝夜。以昏明爲限。日未出二刻半而明。日入二刻半而昏。故損夜五刻以益晝。春秋分晝漏五十刻。右去極度數及四時日道																																																		日行去極										日中晷景										晝刻										夜刻										昏中										旦中																												冬至 日在斗二十少										百五十度										丈三尺三寸										四十五										五十五										奎六 弱										亢二 少强																												小寒 女二										百十三度 强										丈二尺三寸										四十五 八分										五十四 二分										婁 半强										氐七 强																												大寒 半强										百十一度 太强										丈一尺										四十六 八分										五十二 二分										胃十一 太强										心半																												立春 危十太强										百六度										九尺六寸										四十八 六分										五十一 四分										畢五 少弱										尾七 半弱																												雨水 室八太弱										百一度 弱										七尺九寸 五分										五十 八分										四十九 二分										參六 半弱										箕半																												驚蟄 壁八强										九十五度 强										六尺五寸 五分										五十三 三分										四十六 七分										井十七 少弱										斗少																												春分 奎十四少强										八十九度 少强										五尺二寸 五分										五十五 八分										四十四 二分										鬼四										斗十一 弱																																							淸明 胃一半										八十三度 少弱										四尺一寸 五分										五十八 三分										四十一 七分										星四 太										斗二十一 半																												穀雨 昴二太										七十七度 太强										三尺二寸										六十 五分										三十九 五分										張十七										斗六 半																												立夏 畢七										七十三度 少强										二尺五寸 二分										六十二 四分										三十七 六分										翼十七 太										女十 少弱																												小滿 參四少弱										六十九度 太										尺九寸 八分										六十三 九分										三十六 一分										角 太弱										危 太弱																												芒種 井少半弱										六十七度 少弱										尺六寸 八分										六十四 九分										三十五 一分										亢五 太										危十四 强																												夏至 井二十五半弱										六十七度 太强										尺五寸										六十五										三十五										氐十二 少弱										室十二 强																												小暑 柳三太弱										六十七度 太强										尺七寸										六十四 七分										三十五 二分										尾一 太强										奎二 太强																												大暑 星四强										七十度										二尺										六十三 八分										三十六 二分										尾十五 半强										婁三 太																												立秋 張十二少										七十三度 半强										二尺五寸 五分										六十二 二分										三十七 八分										箕九 太强										胃九 太强																												處暑 翼九半										七十八度 半强										三尺三寸 三分										六十三 二分										三十九 八分										斗十 少										畢三 太																																							白露 軫六太										八十四度 少强										四尺二寸 五分										五十七 八分										四十二 二分										斗二十一 强										參五 少强																												秋分 角五弱										九十度 半强										五尺五寸 二分										五十五 二分										四十四 八分										牛五 少										井十六 少强																												寒露 亢八少弱										九十六度 太强										六尺八寸 五分										五十二 六分										四十七 四分										女七 太										鬼三 少强																												霜降 氐十四少强										百二度 少强										八尺四寸										五十 三分										四十九 七分										虛六 太										星三 太																												立冬 尾四半强										百七度 少强										丈八寸 二分										四十八 二分										五十一 八分										危八 强										張十五 太																												小雪 箕一太强										百十一度 弱										丈一尺四寸										四十六 七分										五十三 三分										室三 半强										翼十五 太																												大雪 斗六										百十三度 太强										丈二尺五寸 六分										四十五 五分										五十四 五分										璧 半强										翼十五 太																																											右二十四氣日星行數。依漢晉志。節氣表。												右星以日所在爲正。置所求年二十四氣。小餘四之。如法得一爲少。不盡少三之。如法爲强所得。以減其節氣。昏旦中星。各定二極相去之中。天之腰也。謂之赤道。日所行道謂之黃道。春秋分黃道。正與赤道相直。故其出沒正當地之卯酉。春分後行赤道北。夏至日出沒。與地之寅戌相當。秋分後行赤道南。日至其出沒。與地之辰申相當。自上年冬至至今年冬至。三百六十五日。餘三時不滿。右日出入。						在地之位。一定不易。而在天之象。轉運不停。天之鶉火。加於地之午位。乃與地合。而得天運之正耳。右方位													日行道不逾卯辰申酉戌之間。卯酉相對爲赤道。黃道斜絡於赤道而七曜循環焉。冬至黃道在斗。出赤道南二十四度。出辰入申。日亦出辰入申。春在奎正。黃赤之交。出卯入酉。日亦然。夏至黃道在井。出赤道北二十四度。出寅入戌。日亦然。秋分在角。復當黃赤之交。出卯入酉。日亦然。月之行道。與日相近。交道而過。半在日道內。半在日道外。其當交處。出入黃道不過六度。遇朔則與日會。右日月道						月行之道。斜帶黃道。十三日有奇在黃道表。又十三日有奇在黃道裏。表裏極遠者。去黃道六度。二十七日有奇。陰陽一終。右月道○已上第一篇						自黃帝迄秦末六改曆。漢五改。魏文迄隋末十二改。唐高迄周末十六改。宋十八改。金煕宗迄元末三改。右改曆						自堯甲辰至嘉靖間。凡三千九百有奇。度數之差已五十餘矣。漢鄧平改曆。洛下閔謂百年當差一度。漢末劉洪作乾象曆。有歲餘法。晉虞喜約以五十年退一度。然失之太過。何承天倍增其數。百年退一度。又不及。隋劉焯折取二家中數。爲七十六年。唐僧一行大衍曆則八十二年。宋統天曆六十七年。惟元郭守敬減周歲爲三百六十五日二十四分二十五抄。加周天爲三百六十五度二十五分七十五抄。强弱相減。差一分五十抄。積六十六年有奇而退一度。定爲歲差。上考往古。每百年長一。下驗將來。每百年消一。又推自春秋獻公以來二千一百六十餘年。凡四十九事而不合僅十事。可謂度越前作矣。						歲差有天運日躔之所致。天度四分一而有餘。天道平運而舒。卽漸差而西。歲日四分一而不足。日道內轉而縮。卽漸差而東。故皇極曆以爲七十五年差一度。大衍曆八十三年差一道也。右歲差						日法者。分一日爲十二辰。細分百刻。又細分則如四分曆爲九百四十。太初曆爲八十一。大衍曆爲二千四十是也。蓋取其便於步推氣朔。日何常有法。斗分者。柄指十二辰。又細分二十四氣。又細分之則如太初爲二百八十五。大衍爲七百九十九是也。蓋取其便於觀候星辰。斗何嘗有分乎。右日法斗分													測晷準諸漏刻。而晷漏則隨地勢南北。						辰極高下爲異者。如南海極出地十五度。北海極出地六十五度。若是不同。今燕都冀州域尾箕之分野。金陵斗之分野。若執皇明初長短之度而不計里道。以定日影則取差必多。近如萬曆乙亥日食。京師未甚。而蘇松遂至晝暝。此可驗南北地勢之不同也。故宜定分野以測影。八方之地。各有徧向。世所用指南針。或可隨地用之。徧午正午。驗其所指。二十四向。俱隨而定。然後以道里之徧正遠近而測景。尺寸庶步同。所以無差矣。右晷景之差						日與天會。二十四氣由以生焉。二十四氣。凡三百六十五日有奇而周。是則於三百六十之外。盈五日也。月與天會。十二朔由以生焉。十二朔。凡三百五十四日有奇而周。則是於三百六十之中。虛五日也。						月積二十九日零四百九十九分而與日會。四百九十九者。是六時零三刻弱也。二十九日零六時三刻。實爲一月。蓋今年立春到明年立春。二十四氣全數。幷有三百六十五日零二十五刻。卽四分日之一數也。經云六旬有六日者。亦以二十五刻當一日。擧全數而言也。 二氣爲一月。必有三十日零五時二刻。始交後月節氣。合二十四氣該三百六十五日零二十五刻。此氣盈之數。十二朔有六小盡者。此朔虛之數。一朔無三十日全。非朔虛而何。二氣必三十日零五時二刻。非氣盈而何。節氣之有餘小盡不足。並行而不相悖。因此置閏。右氣盈朔虛○已上第二篇													月行圖 此圖以天行推之													月行圖此圖以天行推之一日十三度十九分之七魄盡會爲朔二日二十六度十四分旁苑魄三日四十度二分哉生明朏前月大則二日生明四日五十三度九分五日六十六度十六分六日八十度四分七日九十三度十一分八日百六度十八分九日百二十度六分十日百三十三度十三分十一日百四十七度一分十二日百六十度八分十三日百七十三度十五分十四日百八十七度三分十五日二百度十分望																																	十六日三百十三度十七分哉生魄十七日三百二十七度五分旣生魄十八日二百四十度十二分十九日二百五十四度二十日二百六十七度七分二十一日二百八十度十四分二十二日二百九十四度二分二十三日三百七度九分遠一近二下絃縮前舒後二十四日三百二十五度十六分二暦家作三恐是二十五日三百三十四度四分二十六日三百四十七度十一分二十七日三百六十度十八分二十八日三百七十四度六分過周天後復行九度一分奇四之一二十九日復行二十二度八分四之一三十日半日二十九度二分四之一復與日會																										機衡經天度道各行分排之圖													機衡經天度道各行分棑之圖子子子癸癸癸癸丑丑丑丑艮艮艮艮寅寅寅寅甲甲甲甲卯卯卯卯乙乙乙乙辰辰辰辰巽巽巽巽巳巳巳巳丙丙丙丙午▣復二日得一度十九日行危十七子玄自文八至枵危十五二十日行虛七四月行又復得三度廿一日行百又復三日得一度卄二日行女十二牛八斗二十一三月行丑量自斗十二紀至女七北極所當之度出地上三十六度斗黃道所經下法卄三日行卄四日行又復三日得一度廿五日行斗二十六四分之一箕十一二月行▣二月▣之此下在末端而廿太數則在於度甲寅折自尾十一木至斗十一▣得二日之度▣慮月行復二月得一日有辛亡▣而行乃者也五十卄六日行到此三百六十二度百卄七日▣行度卄七日行過周天復行道▣▣第行六日▣天會此度尾十八心五房五一月六行進卄七日行度卯大自底五至大尾九黃道所經天日而加進一度一月而進此此天行以月計者也夏至道所堂去極六十七度又復三百得一度卄八日行卄九日行教癸半日第三十日之行四分度朔三百二十五之一六十底十五亢九辰壽白軫十二星至底四此▣度及▣▣午二分乃天行積二月得一度有奇之六度有奇也合二月▣▣日三百四十八分▣者也▣五少▣天五巽南▣▣黃▣之定春秋日度所當兩極各去九十一度半張▣日月皆▣▣起角十二起此度端天自此進行此度內九百四十分日之三百四十八乃月▣行復餘者也此四一當入斗度中-終此度端月自此落退此十度及五百九十二分乃月行復三日▣日行一度育▣七▣復十二月▣十二度五百九十二分也老四分度一三分數並爲閏者也百月行退行不及而置退出三百五十二日行一日所餘七分積三日復▣▣十二月行七▣一度珍十七冬至道所▣去極百十五度翼十八此度內九百四十分日之三百四十八則以當月行之餘者天十二月行復又加行反之其餘九百四十分日之五百九十二▣復五度亡五日爲▣虗看者當以此度尼當第三百六十度而現之以此餘五百九十二分▣前五日置之朔虛日▣日會▣▣者後五日反二百三十三分置之▣▣日▣天會百▣者可也若以分數推之雅順着終▣師不合而▣▣其▣妙難容▣㨁得巳▣自復十七尾至軫十一上當天中幸南桱三十三度三日行十一月行赤道▣家▣爲酉天▣道赤▣七萬四千里春分道秋分道夏至道赤道之▣東地所當度尾十四度去極三十六度又去南極百四十六度地黃道																																	午午午丁丁丁丁未未未未坤坤坤坤申申申申庚庚庚庚酉酉酉酉辛辛辛辛戌戌戌戌乾乾乾乾亥亥亥亥壬壬壬壬子四日行五日行張十八星七三百又復三日得一度六日行十月行又復一度柳十五鬼四未▣自井十六首至柳八七日行此一度分▣羊入東▣入▣▣地立▣▣上半入下井二十五南極所當之度入地下三十六度井黃道所經上統八日行又復三日得一度九日行一百五十十日行六月行井三十三參九觜二申實自畢十二沈至井十五又復二日得一度十一日行十二日行八月行又復一度畢十六昴十一酉大自胃七至深里十一昇黃道▣經冬至道去極百十五度去地三十一▣十三日行二百又▣三日▣一▣十四日行望十五日行七月行胃十四婁十二奎十四▣强戌降自奎五婁至胃六天之▣南▣之▣▣▣▣▣春▣分之日道去兩極各六十一度▣彊十六日行▣▣百五十六月行之積一度奎十六壁九夏至道去極六十七度▣▣十六五日行亥諏訾自危十六至奎四去極五十五度十八日行赤道冬至道春分道秋分道夏至道赤道之內西地所當度畢▣六度去極百四十六度平春秋分十二度夏至日度廿四日度冬至日度二十四度冬至日度此所圖兩極者非所謂兩極正在於斗二十一井二十五兩度中也此圖乃天東西周經也兩極正在南北兩端豈可以此圖引以此合之以此圖詥合在當中而北極在上南極八下者也但以度數推之合在斗井之度當以兩極所當對之度以斗井爲當衡而論之此則圖之所以強名者也																										此半日之七度。乃九百四十分日之四百九十九也。此四百九十九分。各分排於七度。則每一度各七十一分後更餘二分。此二分以釐數分排於每度。則一度各二釐八毫五絲七忽一微四塵有奇。 此起度之七十一分內四十二分。與上六度。入半日內充有奇之數。二十九分爲餘。合四百七十分。爲半日而二十九分餘。 積二月餘者五十八分。充入者八十四分。 積十二月則餘者三百四十八分。充入者五百九十二分。						九百四十分日之四百九十九。七度也 積二月爲九百九十八分。而如日法以九百四十分爲一日。餘者五十八分。積十二月始作得六日後。並合所餘則乃三百四十八分。上條細分而言。此條總綱而言。意則一也。													右釋日行餘七度												天行十二月後。所餘者十一度九百四十分日之二百三十五。四分一之數 所餘中第一度內。分折九百四十分日之三百四十八。天又加行。及以應月行之餘。九百四十分日之五百九十二餘。而與後五度之五日爲朔虛。又其後五度之五日及二百三十五分爲氣盈。合氣盈朔虛。一歲閏十日九百四十分日之八百二十七也。右釋天行餘七度													三百六十。一歲之常數。而十二會則三百五十四日九百四十分日之三百四十八。此三百四十八分。非朔虛之數也。天應此三百四十八而行。行及其次度之三百四十八。而其次度之所餘五百九十二。乃爲朔虛也。 於是三百六十之中。虛五日五百九十二分也。二十四氣則三百六十五日四分之一。是於三百六十之外。盈五日四分之一 二百三十五分 也。						十二月三百五十四日。於三百六十。少五日也。故天又行及五日有奇時。月又有五日有奇矣。此前歲六朔之所虛者而入爲閏月。行一歲十二會三百五十四日九百四十分日之三百四十八。此三百四十八。於月行之數。雖餘而無屬。然於日數。充而不餘。						月行之第十二會也。月方落退而行盡三百五十四日及三百四十八分。而廻到起度之初端。日又周天而來。廻到起度初端。於是日月相會於起度之初端焉。其三百四十八分者。在月未會日之前。月已過此而退來。始與日會。 故屬前歲。於月爲餘而無屬。三百五十四日外爲分無屬 於日充以不餘。於日充其度數。則自當其度而不餘。						天十二月行後。以到起度。其間所餘全度十一而爲閏。全度十者。月行所餘三百四十八分者。在月未與日會之前。屬前歲 故天之應而加行。及其次度 行十二月後次度也 之三百四十八分者。亦在於未會日之前。在前歲 故其次度內三百四十八分。屬前歲而不爲閏。其餘五百九十二分。與五日爲朔虛而入閏。右總論						十二會之日。全日三百四十八。以十三度排日者 積二月得一度有奇之數。一歲爲七。月行所餘七度 以是得歲六日九百四十分日三百四十八。七度內六度九百四十分日之五百九十二。爲六日三百四十八分餘也。 積三日得一度者。一月爲十度有奇。歲得十一日。天行所餘十一度也。其一度於二十四氣則合而成一日。於十二會則分折而不成日。而其度內三百四十八分。則天應月之餘三百四十八而行及。故入於會中。其五百九十二分餘而爲虛。入於閏者也。 合爲三百六十五日九百四十分之二百三十五。四分一之數 此乃二十四氣之全數也。						以十二會滿之三百四十八日 全日也 及六日 六大月之六日也 及九百四十分日之三百四十八。七度內作六日後餘者 爲一歲合三百五十四日九百四十分日之三百四十八也。爲閏者十日及九百四十八日之五百九十二 天行十二月後。又應月餘而行及次度之之三百四十八分而後餘者。 及九百四十分日之二百三十五。四分一之數 合十日九百四十分日之八百二十七也。右釋日數○已上第四篇</text>
<title>天地方位里度說</title>,<text>天地方位里度說子丑寅卯辰巳午未申酉戌亥																										中州定地方位之所未地方與天午位直午地方與天巳位直巳地方與天辰位直丁午丙極午中景短州午景天盤各先一位也西向針午中針午酉卯針午針午中針子中針子針子中針子州子極子中▣冲景短冲壬子癸																										霞谷集卷二十一午南之北四之北晨經線道中線十二十三十四十五十六十七十八十九十北極九十八十七十六十五十四十三十二十十十二十三十四十五十六十七十八十九十緯南之南常無用中線以南必無人南極線九十八十七十六十五十四十三十二十十西之南晝下極女朝中華崑雲身毒小東洋度衘南海中線之地四晝下極夜極長歐邏巴小西洋大西洋時晝夜皆平福島大浪山利末亞南極高高夜極長線經起度自福島始計自北極因福島至南極孟一線爲度數之▣云																										子北之北當無用中線以北必無人經線十二十三十四十五十六十七十八十九十十二十三十四十五十六十七十八十緯北之南北極東之北夕九十八十七十六十五十四十三十二十十赤道中十二十三十四十五十六十七十八十九十線南極東之南北東二州蓋皆洋海極下日福島大東洋中線之地日南亞墨利加極下日夜極長北亞墨利加大東洋夜四時皆平墨瓦蠟泥夜極長																										北州常寒夏至日長熱秋中冬至日短寒春中中線地夏爲秋秋日北一少熱秋爲冬冬日中一熱大冬爲春春日南一少熱春爲夏夏日中一熱大南州常寒夏至爲冬日短寒秋爲春中冬至爲夏日長熱春爲秋中																			中國之地東南以經線自女直至昆崙緬甸爲三十度離一辰不滿於一面三辰之廣也南北以緯線衡岳閩廣南海交趾皆在中線以北也皆爲北辰未及平隱南北樞未及平見也																			圖說曰用經線以定兩處相離幾何辰。蓋日輪每辰行三十度。兩處相違三十度。並謂差一辰。設差六辰則兩處晝夜相反焉。同經線之地並同辰。而同時見日月蝕。						又曰用緯線以著各極出地幾何。蓋地離中線度數。與極出地度數相等。但在南著南極度。在北著北極度。京師離中線以北四十度。則知京師北極高四十度也。大浪山隔中線以南三十六度。則知南極出三十六度也。同緯之地。其極出地度同。則四季寒暑同態焉。若兩處離中線度數同。而但一離於南一離於北。則四季晝夜刻數。並均同焉。惟時相反焉。此之夏。爲彼之冬耳。						又曰長晝長夜。愈離中線而愈長。又言南京離福島以東一百二十八度。離中線以北三十二度云。						又曰地在中線以上主北極。中線以下爲南方。						按如此則其北蓋自北面南。其南又自南面北。其背面相反。其左右亦相易。其北則日月之行。自人之左而右。南則日月之升。自人之右而左矣。然則中線之地。當其人當中而立。面西面東。可南北可也。其東西當其一半之地。背東而面西。其一半之地。背西而面東。其南北當亦互以爲左右焉。																																								四極流時刻										西州										巳										寅										午										卯										未										辰																												西中										卯										辰										巳																												極中正南										辰時										巳時										午時																												中國夏豫										巳時										午時										未時																												東州										午時										未時										申時																																				向西者時刻每後一時						此以地緯東西而見日之先後也。其義與地方天位。其先後不同法。特以日出之早晩。						針石說						按南針者。非爲地面方針也。非是從一面專指一方也。 乃爲天經圓針故也。乃因中極而向地面。圓於地表。從北極而向南極。周乎天經者也。是以自我東而視之。北極亦在針子。與中州陽城無異同耳。是爲圓針周於天經故也。其少近壬分者。其地心之少差于極處故耳。 若是方針也則地差一度。針當移一分。在陽城。北辰若居當針子。在東國。北辰當差壬邊。不應如是之同在子分也。						縫針者。是極樞臬景又在癸分之謂也。針偏丙位 別有說。						天度地分位次說 所謂縫針。卽此位也。天盤卽此說也。天光下臨卽此處。						如軒轅三台文昌 柳星張分 午中。分 於地當西裔。是 午心 崑崙當之。崑墟爲天之巓。太微右垣 少微 五帝座 右掖翼分 丙分。於地當中州。去午中三十六七度 中國嵩高。當午丙之際。應太微帝庭縫針之變是也。爲天之面。						太微左垣 卽位太角軫角分 爲巳分。於地近我東。去午中四十餘度我東當太微左邊。當爲巳丙之針法也。亦天之面耳。北辰之下應天之腦。崑崙應天之巓。中州應天之面。赤道中腰應天之心。腰以下天漢之周環東西。應地之四海 東溟西瀛 大瀛環者。南溟環在南樞以上。北海環在北辰以後。 蓋崑墟爲頂。而崑侖南北二枚。入中國爲天之庭地之面。西一枝入西極爲諸國。然又天經而緯也。天之二極。自北而南。地之三幹。自西而東。從天之緯道也。卽天之卯酉之道是也。						又按九州分野。昴畢西宿主北方趙冀。而虛危北子。在東齊井鬼南。未㱕西雍。以類相近。自西宿以次而東。卽地自北以次而南也。此卽以其地緯之南北而配天經之東西之驗也。右天地經緯之位。亦一說也。													又按堯時冬至日在虛危子。河道在東北兗州。周漢時日在斗牛丑。河道漸南在東青州。今時日在箕寅。河道益南。在東南徐楊分。天道日趨於東南也。右天地運氣。亦一說也。						後漢地志						北海北京 洛陽東北。地圖云一千三百十五里。 開封府 陳留。洛陽東五百三十里。河南洛陽。河南陽城。穎川。洛陽東南五百里。 衡岳 長沙。洛陽南二千八百里。至衡山當爲三千餘里也。 南海 交趾在洛陽南萬一千里。日南在▣▣▣萬三千四百里。													元授時測候						北海極出六十五度。景六尺七寸八分 北京極出四十度太强。景二尺三寸六分 開封極出三十六度太强。衡臺極出三十五度。景一尺四寸八分○當是一千七百里。差五度。 陽城極出三十四度太弱。衡岳極出二十五度。夏至日在表端無景。當三千五百里。差十度也。 瓊州極出一十九度。南海極出十五度。夏至日景在表南。南景一尺一寸六分。						唐開元測候						蔚州極出四十度。景二尺二寸九分 浚義岳臺極出三十度八分。景一尺五寸微强 陽城極出三十四度四分。景一尺四寸八分南至朗州。閬州。洛陽西三千七百里。 極出二十九度半。景七寸七分 又南至交州。去南極二十度。以上皆見景出表南三寸三分。然則南十六度見也。極高當二十餘度。 安南極高二十一度六分。景在表南三寸一分。○按閬州至交州。極高二十度餘。則若又南行七千餘里。則當北極沒而南樞見矣。						今地一度三百五十里。天一度七百里。地三百五十里。差天一度。景差一寸五分 三千五百里。差天十度。景差一尺五寸五千二百五十里。差天十五度。景差二尺二寸五分 一萬二千六百里。差天三十六度。						以三百六十度 一辰三十度 計之。地經四萬二千里。周圍十二萬六千里。加剩三千六百則爲十二萬九千六百。天經八萬四千里。周圍二十五萬二千里。加剩則二十五萬九千二百。						按鄭康成謂日景於地千里而差一寸。景尺有五寸者。南戴日下萬五千里也。今穎川陽城地 以此推之。日當去其下地八萬里矣云云。						今夏至日道在嵩高以南十二度。而鄭氏以其間地去萬六千里云。以此推之則自嵩高其南去三十六度。而爲春秋分日道正當赤道下處。其地當爲去嵩高四萬八千里矣。						今旣定以天文三十六度。爲差地道四萬八千里也。則積其周天三百六十五度四分一。而其地之周圍當爲四十八萬七千餘里矣。以此地之周圍。而以其圍三經一之。以考地之經。則得十六萬二千餘里。是爲地之經體也。若計折其半。以取地厚中之中心。當爲八萬一千餘里。是爲地經之半者也。以其地經之半者也。以合地去天八萬一千餘里之數。則當爲十六萬二千餘里。是正爲天經之半數也。仍以倍之。得三十二萬二千餘里。則是正爲天經之里數也耳。以天經三十二萬二千餘里。又圍三之周天。將爲一百萬餘里。周天及天經里數。實與甄曜度考異郵說相符。正合王蕃經一不啻圍三之數之說。而與鄭氏新步減其半數大相懸。蓋以去其地厚經體之半數。故如是耳。						東西自女直至緬國。一萬二千里差三十度。則四千里爲十度也。南北自河南至衡岳三千里差十度。則爲九千里差三十度矣。以綱目所步則北自蔚州南至閬州三千六百八十八里差十度有半。三者里數有出入者。地勢道里。有橫直不純。又有迂曲不一故也。衡岳又以地高之處。其極見道里有減少也。今則當以三千五百里。天度差十度爲正。</text>
<title>七曜右行說</title>,<text>天體本無方。前古皆以天爲左旋。七曜右行。後賢以爲皆左旋。而日月五星有不及天者。隨書略見其說。而橫渠首發之。言天左旋。處其中者順之。小遲則反右矣。又言星日疾月遲。 夫以繞地則固皆左回矣。以其麗天則天左旋。而日月五星爲右移矣。且以一日也以一歲也。則天左旋而日月右行。五星右行焉。又以歲差則又天反右進。而日月五星乃左去矣。蓋以四時中星。常移不同。而天之漸進。定其左旋。而日月之行。遲而不及云。今也曰日月五星皆繞於天。緯而行之。日月五星。卽一天也。而獨有小運。行於其右耳。然則星日遲。月爲最疾。且以一日也以一歲也則天左旋。而日月五星右行。又以歲差則天反右行。而日月五星乃左去矣。													乾象無方。其左右之不可定有如此。雖其不可定也。然天文之應。以左行爲逆犯。以右行爲順軌。此非可以爲斷邪。然儒家若以左行爲疾進。而右行爲平常循度者。則亦所可以爲解也。但五星之左行而疾也。其行有過於天行者踰一度。爲星而過天理邪。金水星自夕退而伏。及於晨出也。逆日而行甚疾過日遠。而至於過天亦踰一度矣。若以爲左旋則其一日之行。旣過周天。一周之後。又加數度。其過於天行甚矣。○其土木火之逆行而疾也。其過天行而左之者亦同然。蓋其以謂七曜隨天皆左旋者。是七曜各趣。舍天而自爲之行矣。雖曰隨天。天實無實。其爲隨天。不過與天同其出入而已。實非統屬也。其以謂七曜右行者。天轉而七曜乘之。是皆附天而行也。附天而行者。七者皆係絡於天中。乃統於天矣。統於大元氣之中。特有小運移而已。夫乘天而不外於天。則其所以爲行者。皆從天工記也。旣主天而觀焉。則其所行之向背。斯可以辨矣。其天左而七曜右。其相統屬之中。不相順而相背者。所以爲互交之道也。經緯之義也。大順而小逆。交錯而成造化。此理乃爲明乎。						夫天爲元氣。其元 一作根 在極。其用在日。日爲陽宗。作宰於天。而其運用分布於月五星。月五星皆稟命於日以行造化焉。故其統於天也。天日運而進焉行焉。歲而周焉。其統於日也。月則一月一配合。金水則一歲再朝會。水則凡六會 土木火則一歲一朝覲。火則陽年春望秋朝。陰年春朝秋望。木伏合每歲異辰。土伏合二歲異辰。 六者皆賦與於日而受命運行。無有自用者矣。故月五星統于日。日統于天。皆屬天而一焉者也。其相統屬而總會樞杻者如此。以其總會樞杻者論之。豈可徒以旋繞之方。乃謂之左旋而已哉。以天與日則天左而七曜右。日之行也。一日左而一歲右。天之運也。歲差右而一元左。一日有晝夜。一歲有寒暑。其間有歲差一元。有闔闢經緯之道。實皆同然。						夫日緯天而行。配天而行。陽化者也。以極言。天無動也。列辰則運行而不息。以歲言。日亦無所行。四序則周流而已。蓋天經在極。辰度者其裔也。故謂天無動。日度居常。天與月五星。行之有進退。故卽日無行。夫必有不動者后。其動者乃可運。必有不變者而后。其變者乃可行。 雖然天經無動而歲日緯之。天之辰度左運。而日逆而居右焉。故日緯天而行陽化。其實其行天也無所行。其左運之中。反爲右行。乃所以成造化。						日行遲君道也。月行疾臣道也。陽奇也陰耦也。五星土火木。陽之屬也爲遲。金水陰之屬爲疾。第其次則遲者土最。木甚次火次日也。疾者月最。金水次之。蓋各以其屬分居日月之後。乃其序之次爲然耳。然以其陰陽之分言之。土木火之陽。不比於日。而其遲愈甚於日。金水之陰。尤甚於月。而其疾又不如月。則又何也。陽主贏故遲者自土木火而至於日。進而取其盈。陰主乏故疾者自月而至金水。反而終於縮焉。此陰陽之常也。在遲之中。以其疾多者爲首。在疾之中。以其遲少者爲先也。月與金水。常輔日而行。金水或前或後。月或朔或望。而金水居日左右。月居下。三者爲輔。以成功化焉。而土木火三緯。如侯邦各守其邦。只有朝覲請命而已者也。						四逵陽躔度。循環於東西。冬夏二至道。進退於南北。天衢之縱橫如此。然其實一經也。						方位八卦。旋繞列左右之盤。節氣六爻。升降行上下之間。地軸之橫豎是也。然其實一統耳。						造化必具四者而行。然其實四者分於一。天一地二者也。二者又其原歸于一。貫統於一太陽之運而已。日巡四陸。八風更以方應。月回東西。潮汐卽以時隨。經緯之體可見。是天之道也。						大陸中控而瀛海環貫。山起北漠而河卽南原。互根之形如此。卽地之方也。						辰極不動。溟海不潮。是其遠於日月。而爲天地之腦脊可見。						如金石之有南北。木火之知上下。草木之知東西。則不獨天極之爲然。物類亦有然者。						日行之若晝夜左而一歲 冬夏 右。天運之若歲差右而一元左。其陰陽之左右。必交錯焉。						地塊之南北頂相把絡。天環 一作丸 之南北極相貫維。而天環之與地元。其元氣又互爲根焉。</text>
<title>潮汐說</title>,<text>月到卯酉潮始降。去 月到午子潮始升。來 月入陰陽初曆。潮始生。增 月過陰陽曆中。潮始衰。減 故一日再周而一月再息。太陰一歲廿四息。太陽歲一息。						月一日兩圍四遊。潮之進退來去。由於其行度之四周。月所在月所衝。潮北漲自北旋。月當卯酉。北臻始復。其漲滿則每前一時。 月前遠月後遠。潮南滿自南回。月加子午。南至始垢。其候之早晩由焉。而四州周垂。						月一月再息。潮之消息增減。由乎其中道之陰陽曆。月上弦出陽曆。初十潮始生。過陽曆中極感而消。 月下弦入陰曆。廿五潮再生。又過陰曆中極盛而衰。 其上下二弦則陰氣之二曆。過中則陰氣盈盛。水之盛衰由焉。而四州一同。長短星者。蓋亦出此法而進退者。 日月食之會潮溢邪。二弦第二第三潮必雨。是月氣應也。月表裡一倂日暗虛分。二月中陰精裏藏天上河漢周圍。以月皆眞陽也。						余安道論。月之所臨。水往從之。月臨卯酉則水漲乎東西。月臨子午則潮平乎南北。彼竭此盈。往來不絶。此言東西南北。以中國之東西南北言。猶未盡徹其極也。						月者陰氣。係乎南極。其應在水。其像在南。蓋赤道以南是也。故月之所在。水必從而隨之。月臨子午中天則潮滿於南洋而竭於北邊。月至卯酉半際則水漲於北邊而縮於南洋。故在腰南之地。月在子午滿而卯酉縮。腰北之地。月在子午縮而卯酉滿。盈於彼虛於此。常循環焉進退不休。						高麗圖注。卯酉之月潮特大。朔望之後潮特大。余氏論春秋晝潮常大。秋冬夜潮常大。又曰潮之極漲。常在春秋之中。濤之極大。常在朔望之內。春爲陽中。秋爲陰中。歲之有春秋。猶月之有朔望也。						月出																																								三辰										十八戌																												五巳										二十亥																												八午										廿三子																												十未										廿五丑																												十三申										廿八寅																												十五酉										卅卯																																				大潮 自二三水至。七八水海作七日。七八水大漲。九水之衰。													小潮 自六七水至。九十水海作五日。九十水大漲。十一水之衰。																																																																						大潮																				小潮																																						初十										廿五										一水																				始生																																																十一										廿六										二水																																																																				十二										廿七										三水																																								始生																												十三										廿八										四水																																																																				十四										廿九										五水																																																																				十五										卅										六水																																																																				十六										一日										七水																				大漲																																																											十七										二日										八水																				大漲																																																十八										三日										九水																				折衰																				大漲																												十九										四日										十水																																								大漲																												廿										五日										十一																																								折衰																												廿一										六日										十二																																																																				廿二										七日										小弦																																																																				廿三										八日										弦										縮																																																										廿四										九日										水休										縮																																																																		潮汐																																								一										三兔										卯酉										子午線針卯酉員																																							四										三龍										辰戌										丑未己亥▣見形																												七										三蛇										巳亥										寅申辰戌▣捨同																												十										一馬										午子										定時定刻不差移																												十一										三羊										未丑										三辰五巳八午時																												十四										二猿										申寅										初十未時十三申</text>
<title>箚錄[一]</title>,<text>罷盡冗司冗員抄置官長久任與共事。						下詔集一國之羣策。						或疏或書。或謗或口。在外者封書送官。在內者親進。無貴賤皆許。無大小皆言。申求中外。○旣進言。招集大庭。發策問難。再三商確可否。採用之。或進前面議。觀其人而用之。○外方各擇定公車。使主進言。不責其紙地文具式。						下詔集四方之羣才。						使人人皆薦。各以其所見疏其長短以進。自薦亦然。○以才藝薦者試才。能者賞薦者。不能者坐薦者。○道德不可試者別論。然其日後成敗賞罪。薦者同。○搜括無餘。以爲器用地。						洞開言路。使盡下情。盡理衆獄。伸平冤抑。						偏黨之傾軋偏屈者。解而平之。						頻設科榮。以鼓士情。						設場試具。極令省費。入試呈製。極其便穩。						士夫之有關禮貌者。必以其禮。卿宰母妻優禮</text>
<title>箚錄[二]</title>,<text>罷出私人內寺。使內無宮掖之崇儀。略拱膳陋服御。使身無錦玉之榮安。													盡出內府私財。以付有司。投托者出還給之。						盡錄各司物役。會納有司。						有財者如司僕繕工訓鍊御營。無財者諸各司。雖田畓官舍小小物用。盡令各其司會錄。翻庫以納。○各監兵營各郡邑財物。盡會錄於有司。其官除給月捧。其餘會減用。						官司屯田。盡罷其屯。						許民並作。收三分一如私家。○無免稅之規。納正稅如民田。○打量等數如民田。						罷公賤。						先行知委。申明無遺作案。且使逃隱者盡出。收價後給良帖。○除老弱。各一口銀三。或木五。貧不能者。用之後日城池公廨之役。						一切私事文具盡罷之。○中外浮費浪用中間乾沒者盡去之。						自內府私財至中外浮費。以充一二年經費。變法間。除民稅役。						焚軍籍。						正軍布軍諸案盡焚之。諭以收戶布作束伍之意。						申諭八方。畢決新舊爭訟田奴。						疑者勿屬公分與之。○至誠聽之。卽日斷之勿滯。○外方送官聽之。○以爲改法制之地。													平私債。						凡負債不償者先杖之。其貧不能者。以凡賈立有利等官利與之。量其價以給其主。其發明無文者只杖之。○官債貧者除之。富者收之。						凡變改之際。雖良法必有弊。凡因循之民有整頓則甚苦。在乎善觀勢導之。又兩人參雜則雖仁政只生怨弊。</text>
<title>箚錄[三]</title>,<text>盡萆去舊制之煩瑣。告諭中外。						立新法令。頒之中外。立之國門。刻之鄕里。						罪犯有定律。													如犯上拒逆盜賊殺人傷人等律十餘條。定章極簡。						禁法有律。						官吏略用刖剕等肉刑。上斬中杖下徒。其法無常。令出而有違者。施之嚴簡。						爭訟曲直。只在官理。						不預定其法。在聽理者隨理理之。在擇公明者聽之。						事功有賞罰。						略有定例。極爲嚴明施用。						行檢民俗。有懲罰無賞奬。						行檢所禁。亦略有定例。犯者徙之。其行高者推爲鄕吏之長而已。有德者別用。○蓋人之孝親弟長。飭躬和鄕。皆人所當爲。如着衣喫飯之爲常也分也。着衣喫飯。其可以賞勸之歟。然着衣喫飯。人無不勸。而行實則忽之何也。無衣食則有飢寒之苦。而無行實則無所苦也。故今有杖徙羞恥之罰。以去無行者。則自無不歸其常分。常分之上。更又何賞之有。						凡徵斂試取。一年皆有恒日。作法制禁。皆立板刻之。						定朝儀極簡易。						宗廟朝廷。有不敢法。○吏胥士民。有禁令法賞黜法。士夫鄕俗。有行檢法禁令法。						政令公事。上日親庶政。各官長夙夜居官如家。													聽理簿書無滯。○吏曹無政目備望。凡官有缺。上臨政咨採。兪咈命之。如各司公事。又百執事之人。使其長官自辟用之。朝報作冊。如謨議疏奏。庶事行止出入。令政院官盡撮取錄出。雖不行者。凡言之有關國事者盡出之。頒中外鄕里。無一毫掩於民。						合州郡。						定官吏分各掌。						任用人才。						大者擇任。小者其長擇辟。						改官制久任。													郞僚吏胥爵祿有制。○擇人任之終身。○凡用人用法。不更立新制。亦不必遵用舊制。委任責成。任其主官所爲。自作一代之制。</text>
<title>箚錄[四]</title>,<text>立里長五里各一。						令里中擇立。自官給料給具。親至京聽三令五申。犯者用上律。有疑者使上報。○凡戶籍量田。皆自糧 料也 自具。煩民一紙一飯者論罪。○物故價，代定價，訟事質紙，所志價，戶籍價，斜出公文質紙，捧上人情田稅質紙等。一切皆不捧。						凡立法擇遣御史。簡其供率。曉諭方方曲曲。使人人皆曉無疑。然後付里長奉行。又諭以事畢後遣御史。繩官吏民之違法。○三令五申。定以三限。○事畢後又抽牲摘奸。						先整戶籍知人口。						里長掌之。不用單子。聽其口說。作冊進之。作帖給之。察其虛僞以報。○其法人口大書。四祖細書。家率人口盡錄大書。身長標痕書之。所業所屬書之。前住書之。家間架書之挾戶別籍。逃軍亡奴皆赦罪許入。山林辟隅有不作籍者。罪其近里長。移居有帖接。無帖者違法者並罪。漏今籍者大罪殺不問。爲化外民。○死生物故昏娶。皆卽告官受帖。於其恒定日 死者抹其籍自呈單子。里長察之。若虛僞有律。作籍少煩													絶僧徒。						舊僧徒皆納籍授度牒。度時無價 ○新上齋者上禁。無度牒者上禁。願還俗者給田。○後日有無家孥孤獨。願爲僧守山藪者。給度使守山藪。						焚軍籍收戶布。						有戶者有布。自三公以下 ○小五口。中七口。大十餘口。小粗木一。中正木一。大正一粗一。○病者不收。五窮民不收。他奴戶不收。○定限貧不能者。杖後應役使。○凡徵斂正供。皆有恒定日。鍊軍取士亦然 ○大中小收木品有定制。雖久遠無得濫過生弊。有徵小煩													絶罷私賤所生。						十歲已下及後生。○先使爭訟者有爭端者。皆會決。各定其主。○許贖良而禁買賣。○令里長及各主作奴婢籍以進。又招集作身標記。十歲已上作籍。限六十爲奴婢。使與貢任意。○收合各人文記盡焚之。改作公文與之。舊文記皆不施行。外方奴各邑官里長爲之。 ○使喚者有定數。舊過定數者依存勿減。原不過定數者。使勿過之。○不滿數而願推使喚者。官捉給之。背逆逃亡者官治之。收貢者官徵給之。極嚴奴主之法 ○使喚孤獨奴婢。自國恤賑。與窮民同。○十歲已下及後生不與今籍者。皆不爲奴婢。五十年後遂無賤人。○慢舊主者。違令使奴婢者上禁。○舊逃叛者括治。○官司奴婢之凡惰不立產者。巧免官稅者。再犯官禁者。作罪者。捉爲奴婢。如陪下人例。又自賣者。皆充爲奴婢。以應官役。皆止其身。○朝士大夫無奴婢者。隨其職高下給奴婢。自一至九口。止其身。死則代之。其人雖免死。勿復還奪。○朝士給車馬給價。立下人使喚從率。						貴賤之分。蓋將九百年矣。傳子傳孫。良民已盡入賤。擧一國良者一而賤者二也。兩班者與國並人民之權。又君一而民一也。天下豈有是理也。且一國中役一半之民。供一半之人。人君獨以其一半之半。欲以爲國。天下有如是而有國者哉。況一偏苦而一偏樂。非天地生物之意。其害甚於洪水猛獸。物極則變。今已極矣。合當變矣。○罷兩班朋黨軍籍。在於此矣。然則限田改嫁。不可不行。有禁無煩。作籍稍煩。						定士民業。						才藝。文詞筆翰武勇馳射 技術。醫藥卜筮天文地理方術 工匠。隨其自願取才。能者入屬。分番給料。						選士官吏。擇入用薦 衛士。用近兵 分屬給料。						皁隷 從願 官奴婢。取惰不勤業者作罪者爲奴婢。或在官或分給士大夫。皆止其身。						商賈。廛以抑之 雜業。船人漁夫山尺牧子 皆從自願定限。分業納稅。						空士。蓋舊日朝官有蔭。子孫有資級。不當貶者。多入於選士官吏及各藝。而其無能不願入者。亦優待之。置之勿役。以爲空民。自今不復加入。四十年後此屬遂無。 ○不屬於已上者。皆爲農民。雖士族。無所業無奴婢則爲農。○奴婢及空士旣盡之後。無無官兩班。○無貴賤適庶之分。庶孼本家極嚴。而他人無異。 ○士族別作譜籍藏官。畧用宗法。○士族之無奴婢者。以紡績之工。酒草之利給之。使布帛皆出其肆。使他民不得爭利。○願歸農者給官田並作。○士族子孫及優禮子孫不定賤役。賤役卽官奴婢 ○出婦許改嫁。無子而寡三十前者亦可。○故卿宰母與妻爲命婦者。雖寡有料。○官吏皁隷有定數。服色有定。○少煩無弊						定農民作編伍。						農民及雜業之閒者。奴婢之在外者。皆爲之。吏士之閒者亦爲將官。○理賤籍取士才。雖未猝畢。旣受取才。單子及私賤籍。然後其不入取才單子者。先作編伍。遂焚舊軍籍。其後不能取才者。次次加作哨。非以賤役。乃是良民籍。 ○官給其兵器。或給馬。巡十年上番。○各太守掌之。有將官。每冬春有定日組練。○凡兵太守擇其有識士族者爲哨官。把摠里長縣監理之。屬之於大將軍。各具給其兵器服色。無不備具。○衛士以近郊民及士族擇爲之。分番立之。一年四朔。宿衛宮闕。鍊習武才。皆有馬。立番時有料。○編伍者。一國之兵分屬大鎭。循環立番。半入大鎭。半入京都。衛城門及官府。其入鎭者五年一次。入京者數十年一次。在農時官長。春冬閱武。○居水邊者爲水軍。乘船組練。不立京番。作籍少煩													減訓局軍作衛士。						先汰殘弱。次縱願歸以減哨。不補死除。二十年可以減其一半則代充之。改以近民。改作分番軍以立之。○並禁軍砲手以畿兵只存一千。每番三百給料。其餘歸農。其入番如五衛						恤五窮。						寡獨孤 年長後報 病疾者窮貧者鱞者老者。給衣食撫恤。○貧無依過年者。官給資裝嫁娶。○里長主之。明査作籍。隨時改籍。簡閱少煩						正量田。						亦令里長主之。如戶籍。其等第廣狹。各令其主自作單子進之。摘奸有錯者施律。○勿論公私陳起。山野凡可田處。沒數計量。作田都案。定字定表定名。○山林澤藪水利處別籍。○外邑官吏有定限。給采地驛馬。亦有定給采地。采地割給其稅。分其祿也豐凶有等 ○采地稅同官稅。官收給之。作籍少煩						罷免稅罷屯田。						凡各司免稅田及馬位院位等。皆罷屬地部。打量如民田。與民並作。如納主稅。頗輕於私田。士夫願歸農者許給並作。○願買者放賣。○士夫無奴婢後願歸農而無田者。以陳荒處折受。或借給官田。○私田願賣不售者。官買之。分其等有價。○士夫歸耕。有以附近田地乞換者許之。													限民田。						一戶限三結。原已過限者雖勿減。而未過者禁勿過。未滿者加買。而滿者不得加買。冒名買者贖之。○改量田聚訟決畢。盡合各主文記。官以今田名作牌給之。過制未滿制皆表之。日後分給子孫及買賣。皆告官作帖牌以爲信。舊文記皆焚去。○過限願賣者官必買之。有禁而無變不煩。但作文少煩。						蓋田稅國有百一之輕。而私有什五之重。一國之田出。半入坐遊之私門。國收其百之一。而且空漏免稅間雜焉。何以爲國也。民終歲勤苦。輸其過半之稅。民安得不飢。國安得不貧。													正田賦稅。						減主稅加官稅。○租稅十一。凡一石出爲一卜。百石出爲一結。十卜稅租一石。量田時定膏瘠廣狹。以爲田制。分九等。其田之宜水宜旱備錄。○貢物大同。一結貢▣斗。○蓋擧一國之土起耕。而無無稅貢者。出田亦隨起隨稅。在里長及邑守 ○借耕他人田者有主稅。給其主 其稅同官稅。官田亦然。稍輕之。官吏收納其稅同官稅。 ○田本九等。又灾分五等。每年各受灾祥單子。官吏主之。摘奸治濫。分定五等。以減稅貢。○主稅亦與官稅同。以其灾等減給。○夏先作陳起錄冊進呈。秋又作灾祥冊。皆令民自作單子。後摘奸。增官稅減主稅有怨。 ○祿捧官需。以田稅米加以戶布。○貢物。吉匈所需。物產食物器具進上支供責應。 以大同。如今貢物皆以京市井爲主人。如土產置鄕主人。與京主人合爲之。 ○雜役價立役價。以戶布。○各里縣捧上還給等政。極其嚴正。濫升斗者律罰。○官府縣吏皆置斗斛權衡。不得一毫加減。不得擅用大小。○各里聚其一年用餘。納于社倉。推一人主之。以備凶荒。各自有善規。從其自爲。勿迫之。						收雜稅。						有定限。如船車商賈雜業之稅也。○材木魚鹽金銀銅鐵。皆定禁所。有時一度許民。收其稅。						定山澤。													名山大藪養材木。海澤川江定漁所。皆官禁之。每年一許民入取。而官收其稅。從其多寡。○官封山川。不令火田。○陵火巢及士夫墓養山各司柴炭所有材木處。皆官置簿禁之。以爲公私柴草材木之需。○葬地有定限。同崗及五十步。其餘則臨時用者爲主。養山皆屬官。不可據爲廣占也。雖各官山澤禁地。墳墓家宅則勿禁。令守其林木。○已養材處柴木條枝勿禁。未成材方養處禁之。雖陵寢亦同。○許近郊柴草於公私養山處。○山藪封草木處。置寺觀使守之。如牧子山尺。○僧盡後有無家孥孤獨。願爲僧守山藪者。給度許之。但禁不得誑誘施主。○雖葬地無定主。若有欲爲後地。呈官立案爲主者。年年納稅。已葬山限內不然。○墓山人家五十步。他人田不許者。不得用。其他無不用。他人墓五十步內。雖己田不得用。許山有怨						廢島牧馬政。						牧地之可居者。皆罷作官田。許民耕。司僕無私田場托牧者○惟廣島深遠大者。方累十里及濟州北道大山處設場。凡五六十所。各養好馬種及牛羊五六千頭。三年一點之。每千匹。畜不滿三百匹者罪牧子。多者賞之。三年一取之。雄長馬每場一百匹獻納之。○牧子每島十餘戶作別民。使耕島中田。世世爲牧子。勿許他人雜居其中。擇立牧長。不必別立官。○驛馬給采地。以其稅買馬喂馬。無位田 驛卒給料世傳。驛馬縣官兼之 ○有驛馬有內馬有士夫馬有兵士馬有獵士馬。凡給馬皆有標籍。○每三年新納馬五千餘匹。分給驛及內馬衛士馬士夫馬。其退馬還納。置之一處。任意買用。○兵馬多不可養也。取放近京島中。時取調馳。或給編伍軍。○牛羊擇納。牲畜之所餘。賣民間。						農器或多造分給分買。						收各司冗金及各司物件。隨便造置。隨時分用。						還上或蕩滌改分。</text>
<title>箚錄[五]</title>,<text>移定貢物						京司及外方凡應辦需用之物。給價責應。依今之貢物主人。可捧者捧在庫。不可留者散在主人。如魚肉毛物之類 又什物主人亦散在主人。臨時取應。○貢物主人皆屬商賈。其中物產主人兼本府 本郡 該色吏。○什物主人以商賈爲之。其本主人不合於色吏。商賈者使之傳買於可合人吏。傳賣人吏酌定其貢物之價米。使之相稱。○物產主人 擇品止納之物 必以該掌吏爲之。其捧納之時無跳登。責用之時自當其賞罰。不用之時或任置本人處。						工匠會官肆。													官工給料。以應官役。私工會坊肆納稅。○所造之物。皆有定名。因時用定之。○令工匠多造器用。以備民用。其材官許入山取之。收稅。						絶希貴之物。以杜奢費。						如珠貝錦段奇巧之物。自南北來者。禁之於界上。使商賈不得通來。○惟書冊藥材如銀絲等。彼此通有者勿禁。○惟兵部備置異國之物。以備需用者。特定官商賈來。						禁屠宰以繁畜物。						牛羊犬豕官置屠肆。有大事願用者買之。○禁入山澤。以息物類。以時入。收其稅。													已上禁令之法。利大者不可納贖。納贖猶爲之。利小者多納贖。買者不罪。惟罪造者自不造。○犯禁者小則贖。大則或刑。或沒爲官奴婢。						禁制因時勢。略示上下分。						如造士夫民喪車。使通用。禁用擔軍。○如家馬轎子。無奴婢則自無。○自獨騎馬勿禁。而無丘從奴則自無。○如衣服則貴者別作貴服。賤者因前。○工匠吏役。各有屬者異服。皆因其價賤者。爲色則任爲。勿限一色。						罷科擧務育才。						士夫科擧一二年後。遂永停之。只於太學鄕里勤敎育。○文詞武藝各業則育才之中。又設科選取也。用人則不以文詞						長官得以僚佐辟。科擧罷而育才勤。守宰求人材而各薦用人之策也。						庶賤漸通用。兩班多不世任。使無兩班庶人。而置吏士各藝業之任。處兩班之道也。						田有賦 稅米						有貢 大同米						戶有布 布						有役 三日役						身編伍 二十年一番						各業官吏士定屬																										雜稅						各業 如工商等						山澤 如漁鹽材金						稅米用之祿捧及各需米麵。						大同米雜稅。物產布 用之吉匈祭享進上事大使星之用餐膳服用衣物及什物器具諸需等應辦者。爲貢物主人 ○車馬器用工司造之。輸諸貢物主人。臨時應用。此則以工匠爲主人						各定立貢物主人。給價責應。如今貢物。無所不備。而一髮一羽更無煩及於民者。雖國喪需亦出於此 ○各官官需亦同。雖雉鷄穀草亦然。無一煩民。						戶布。用之官吏皁隷使令丘從雜役工匠價又雜嘗役人價非常役價。○雖國葬禮葬城池等。皆給價。○各官柴草氷丁役皆賈立。						戶役一年三日。用之於道路橋梁官舍意外之役。						編伍分番衛上。						已上稅米貢米雜稅戶布戶役番軍外。無一毫一事更與於民者。受民一升一物者上律。惟用兵不在此。						府官之所爲惟													禮敎○士夫冠昏喪祭之禮。五倫之行。其禁檢略爲一書。極簡易易行。○民禮民行。比士夫尤簡。○又敎樂略導民風。縣監及鄕長任之。						訟理○如負債之訟。相責望之訟。忿爭侮辱仇怨之事。皆揆以行檢。導以禮讓。喩以相下。務令消泯。						刑獄○官吏則或用肉刑以嚴束。民俗用徙邊充奴。使不汙俗作亂。○私罪及初犯杖之。						事神祗。						農政○養民鍊兵而已。此外更無煩民之政						破還上置常平。													山以田穀。野以畓穀。州置幾萬石。秋買入從市價。春夏出賣之如私市。無擇退。其價無高下。皆以米錢百五十。租錢五十爲定。○秋入時所息爲耗穀。						直罷私賤。罷兩班。公田。官鑄銀銅錢幣行之。改造官舍。設立店院。設大關鎭城池。改搆第宅制限。正齊里井界統多寡。立法制。易服色。衣服器用等威儀章。改曆朔。從節復肉刑。以威官吏及頑民禮制。樂作。						此等當徐議。													改官爵爵祿						擇立長官以久任。責成效後。行考課法。○官無速易。郞任自辟自擇除。○長官雖喪病大故。只令次官代之。大則稟於長官。使終其身。其死也預薦可代者。誤薦者坐。						卿相以德。郞任以能。吏士以才。○凡功賞以財與資級。不以官任。凡行節爲鄕里長。不用賞及任。						奴婢漸消。兩班窘。設吏士之路以處之。吏胥之任。兼今之百執事及錄事之任。雜職任取才分隷。如今三醫司。 ○ 服冠帶而品不過八九。不命之之士也。亦爲久任。以之處士夫子弟。						罷科擧消躁競之風。						立國學置鄕塾。各有師長。敎以禮樂。以育才薦用。○才藝術業取才如科。使之分屬以成各才。						庶孼賤人不必拘科擧。罷兩班無世傳。						官久任而許自用。辟郞擅事官事成。						仕路狹而官久守。人才不必設科廣取。只十餘而自足。						育才道備而各薦達。長官得人則薦選公。才無少遺。						各官卿相以官爲家。朝夕不離。官司問安起居。亦不常參。齋戒雜忌不計。上前會朝。亦惟意所爲。						合省官爵各以實任。無所煩弊。簡擢特新。倚任責成。特隆新其號。以別一時之心目。						合州郡。													如漢臨爲京城。臨猪爲松州。是爲政不煩瑣而得人可充也。合郡之中擇其居中大官舍爲州府。有不足。略移小官材補之。小官府亦仍爲縣衙。餘者毀去。地曠處擇人家爲縣衙。無人處闕之。鄕任衙前。擇數郡任之。○胥吏衙前。不可不厚料祿。厚料祿然後奸僞可禁。又不可不定限。以爲有常任而無浪料也。						邊將所以備沿海倭寇也。然不可別差。兵曹邊官只以一國戰船分置後。以水邊居民編伍爲其兵。以其哨官爲其長擇立。使之有寇則出備。有大軍則盡會大將聽令。						鄕里置塾。鄕先生率子弟。各因其俗敎彝倫禮樂。太守申領之。○國學取選士。師長各因其才。敎彝倫禮樂學問以成就之。各官擇薦用之。○其敎塾之中皆學此學。無異學。禁其非行者。大守擇之。或留之州校。或上之國學。不能者汰之。然―敎行則不廢也。雖農民亦敎之不已。只不升遷耳。						各牧守自辟治下之士。如晉唐俗。以爲幕客。可大用也。遂薦之朝。遂永爲門士。罪則坐薦者。然則天下之人才庶無遺。						陸軍水兵各編伍整齊。以時鍊試。牧守與大將爲之。						官制						官制大師少師如商伊尹周周公漢諸葛○官不必備惟人惟時且以德不以功也○位居賓師在三公上領一國事體與君																										王府大相公						輔君德 保傅賓友 經筵 諫院待君令 政院政府翰注史學士詞臣掌君士 吏曹 差除官爵奉君用 司饔尙方 官寺奴婢 內局○體在三經制禮作樂 天地上下大小禮樂○用在三經						臺公 少左						朝廷規儀 通禮院禮曹朝廷風憲 憲府廷尉律朝臣 朝臣以公事違憲者係之。如今憲府推勘。禁府照本。自餘爭訟私律。雖大夫歸人官。						樞公 少右						交隣事大 今禮曹備邊軍國 備邊司○用在戎府胄筵 以王府賓友兼之。又大相及太學官兼之。						功勳前代爲賓各設雅門處之皆有封號宗族戚婉爲親資級從其資級優禮厚賞																			散班 蔭仕雜賞雜職吏士之免者皆有定限。○在直者料祿。不者否。閹寺 如今使令。無冠帶職名。 宮女 如今婢惟後宮爲內命婦。						自胄筵至閹寺。有資級有官任。二者各用。皆屬之王府。													戎府上將軍						扈衛 都摠府內禁衛訓局備邊 外寇都元帥兵曹內變 戢盜捕盜廳軍士 都案軍籍訓鍊敎兵上番巡軍摠戎廳兵曹御營廳○體在三經軍器具 軍器署						右二緯府。王府道德政事。戎府扞衛敵愾。						天官上相公						歷律節紀天象休咎陰陽時侯風雨寒暑觀象監																										醫巫卜筮技術 惠民署活人署祭享神祗 郊社宗廟雜祀山川壇隍禮曹太常						史公						國史 文獻實錄官						古今典籍諸子百家校書館																			地官上相公						田籍水利農桑山澤籍漁鹽銅鐵畜牧草木舟車工商賈戶曹工曹體																										賦稅貢稅歛米布倉庫戶曹各倉工匠器用貢物商賈物貨醫藥服色方術商飮食貢物物役草木鋪陳柴草升物右拱上頒司半員養民半吏戶曹各司用																			右 拱上頒司半員養民半吏						人官上相公						戶口籍民戶人口各籍分籍士吏隷農兵工商業漢城戶曹兵曹體																										王章等威典敍風敎鄕國學禮樂敎士隷業生徒樂生醫生譯生武才吏文憲章刑獄爭訟平理憲府禮曹太學憲府禁府刑曹禁府刑曹漢城用																			中伯南伯北伯巡按監察以行黜陟亦王府之職也兼用暗行不同今監司卽古巡伯或以上相公兼之																			三十州牧 終身專任													田案兵籍板籍山澤案歲京官貢稅米布半上納京倉案籍虛實貢賦作奸別科歛民等事官吏斬牧守罰削坐斬																			禮敎 政條 大畧如禮樂法令 遵上施布						惟三事屬上司						此外如敎化詞訟刑戮治民制作之事。皆自爲之。如古諸侯。自大夫以下爲民者皆治之。						後日考績。如民之治否。化之成否。貪藏隱用戶口田結之多少。兵籍之理否。官事之擧否察之。或刑吏削牧。或斬吏罷牧。或斬牧。或賞資級財物異數。 田結戶口之縮者。敎育人才之廢者。考課施罰。田結戶口之漏者。其主及官吏皆上律。													賦稅米布分半上京。一半留州。○留州一半。又三分。一應公用。有貢物 一給吏祿。一爲官需月捧。						定官吏額數。給以采祿。又定隷卒之數。						諸郞						掌書 卽主簿之類						禮敎 祭享訟理 刑獄						中軍 卽戎府兵屬 兵鎭關						司上 卽應上司文簿▣郵傳待使客						財用 卽貢物應需倉庫守直													地籍 案籍						人籍 版籍						醫藥方術吏						雜術養人吏						各其屬有吏及使令以給役。又充定奴婢。						三十里置一縣。縣監主簿一。卽與掌書同						一縣一市場。一里社一倉。或置驛。○置屬吏使令。事皆報牧。用刑不過笞。有小訟聽之						田案山籍版籍						倉庫捧上													管統里鄕						立鄕長敎育						管軍兵哨將						管征市場						領驛馬						出吏應站													右官吏縣監。如今座首。擇於其鄕。或自辟於吏士。												任事官有四等						公一 大臣 大夫一 堂上 士一 命士郞 吏一 不命士胥錄						四等皆有限○別用等威。章服四等異制。○祿捧四等異優。○與資官異路不相用。○祿捧或采有奴婢皁隷丘從衛士。						如列侯之爲周司徒。爲任官者不視其資。歸資官者不計其任官。只以任官爲次也。雖資九品直爲大夫則爲任官之第二。後或坐免則只歸本資九品。不以任官有加也。資二品爲任官。士吏則去其資章服。服任吏服。惟資一品及上公卿。其品不易也。○ 其銜只書天官上相公兼管▣事無資級。○資官則列書其勳名資級。						資級官有九等						勳勞親戚 有封名至一品 年齒 止五品 輸報 一品 世蔭藝屬 高下爲品止七品 各有資名章服。品各有定不得過。○有祿捧奴婢丘從。						散班。如世蔭各藝屬輸勞等人是也。其中擇爲任官之吏則如五官吏胥。州縣里監縣等任。隨得爲之。爲吏胥者卽爲其官長之家臣也。遂移作任官。○其不遷任官者。資高則給祿。資卑則唯入直給祿。○其無資而入屬者。有限不料○世蔭資高下從其蔭。如大臣子七品孫六品 ○ 世蔭任官士以上資官三品以上用之。						皁隷丘從給價立。使於官府以給。朝士威儀皆有定數。						賞以資級威儀田地奴婢財產。罰以削資減祿刑從者。唯罪坐遂免官。刑戮黜罰。													由育士薦才登者可至三公。由吏胥雜歧者止吏胥縣監而已。不復加上。如譯官醫員納粟。其資尤有限。						任官以官府爲家。率眷而居。如各邑守。宮設供饋如衙拱。○給衛士以衛之。上番外軍 ○給丘從皁隷有定數。任官之士以上資官五品。○給奴婢有定數。任官之吏及資官有資者以上。 ○祿捧有等。○死喪吉凶。從其職優禮。如禮葬 ○奴婢其主死後。因給勿納。○命婦卿宰妻。夫死給命婦祿。皆無罪而解職致仕或死者也。													希獨之物與事可易禁。通行之物與事禁之不易。						如勸農桑之類。只煩民弊。無所益。使民無所分力。無使失時。而惟以多積爲貴則自然驅歸於勤農。如不暇於己事則雖勸無益。且己性惰者。雖督責無益生奸。						破殿牌者。不罪官員而其弊止。						煩其所不願從。移易煩弊。如辛亥之青衣。如移市如漢城之寬路廣。如辛亥之立禁制士步行。如移官移鎭。如改民間斗量權衡。官自正之。民不可先禁。						立人監察。如昏喪摘奸。如種桑摘奸。如各官書員之灾祥摘奸。如各官之蜂捅摘奸。													徵捧收納。如安石之青苗。如今之還上。如各司上納貢案。如國葬竹馬之竹。如內院牛黃。如戶曹歲幣。						大逆衆情。如大軍籍。如罷奴婢。如減貢物。如禁士市。如號牌新加徵斂。如收士人布。						點閱之際。充役之時。如各官苦役充定賂吏。如國喪時織婦都監捉工。如考講時校生爲其受賂。多侵良民。						右等法及整頓太過。禁其所趍。多立官長。作事煩弊。不順其勢。不順其情處。皆不可以爲法。○又凡立法不大段者。不必先作立法之名迹。隨便措備。隨勢施行。自成其制。						戶籍 戶口帖五窮籍死生報婚娶報													賤籍 賤記帖						田籍 田記帖						山籍 帖						山澤物產籍						此等諸籍。皆令其主自呈單子。里長察之以作冊。具其虛實。其主爲上。里長次之。里長不必擅改其違處。各狀報之。其後遣御史抽牲摘奸。繩以上律。在其主者罪主。在里長者罪里長。○諸籍器具皆自官里長備具。無爲民弊。其虛實皆令自呈。勿使官里監之。○里長御史極擇得人。然後可爲。													戶布收 稍煩徵捧						編伍						卽以取才單子。使換奴單子後。卽以餘者除老病。從附近盡編隊伍。無所揀擇。待後日其將官察其殘弱者。以歸輜重軍。○初若選擇則官吏因以弄奸。○其後落取才者。隨落補伍。													右自戶籍至編伍。一二年可成。												考察摘奸。如起陳灾祥籍窮民等。 皆令自單子。後。抽牲親摘奸。嚴其律。充定苦役。如定民業時。皁隷漁獵等。 不自願而官充者。其役有苦也。宜歇之使無避。且其定充時里長與官親爲善擇充定。臨時善爲使無弊。						捧上納物如 還上田稅柴草氷丁 皆不用點計斗量。使民各自上其簿。然後分隊各列立。使自封裹而後。親自監臨。抽牲計量。或半或盡。治其僞者嚴其律。○一日畢捧。○自不滿。先自告作簿。						如貢物責納。官旣久任。必親察其合否。○看品擇納之物。以其本色所掌吏爲主人移給。使親自應之。親自用之。如雜物猝辦者。依舊主人。						田稅貧不能者。以還上劃給。自官倉移上。無收散之煩。無立官加弊。						如各島監牧不別設官。只以牧子之長者爲隊長。而其文簿係於縣監。						如貢物則以本掌吏應之。無應納跳登之弊。外方亦然。						如農器兵器農桑陶冶之具。凡立法可用之需。皆須措備其用。皆不煩人力。不立聲言。乘便料理預儲。隨時應用。						如庶賤通仕等更立之制。不必先立名迹。只是隨時隨便行之。有可用庶賤卽用之。後可爲例成法。						如略用肉刑。初不必立名。略雜其法於律中。臨時施用。自可成制。						田稅						大同													雜稅						戶布						自田稅至戶布。以爲經費。						內財						各司財						公賤價						各營郡邑財 官吏月捧外。一毫皆會上。						屯田位田稅						自內財至屯田。以爲改政時雜需。						在內者以具里長等文簿器具凡物。○在外者以供里長御史等供饋。○又以賑五窮民及命婦料。又以用凡給價處。○物件及收冗金。以造兵器農器。						公賤價于民戶布于民以用於移官舍築城鎭造官府等用																			公私養山山藪。取公私用材木。又以用作官舍。						屯田公田農器兵器近郊柴草許以給民																			消朋黨						君親政。去政目。狹仕路。無遷移。○官久任責成效。彈擊息 ○恢公道。嚴明爲政。○棄軋言。鎭浮議。○優士夫。平怨爭。憤激消						消兩班						狹官路。擇賢久任。使無世爵。○取才有所屬。有所蔭屬吏。餘皆歸民。無空遊之士。○然則限田制之法。授紡績之利。給官田之幷作。不可不行。改嫁之法亦不可已。						消奴婢消空士 無閑遊浪議。無兼並坐食之人。 三十年稀。五十年盡消朋黨。						兩班之限同此。						限田終歸自均。過限者不得加買。故田自歸於不及限者。其價且輕。 百年可至均。						變訓局爲衛士。可二十年。													定民業可二年 此稍有令制煩弊。稍有弊怨。						田稅 三倍戶布 二倍雜稅 無冗費 則國用足富。						主稅少。閑丁軍役除。專意於農則民食足。						身無煩役。民有定業屬則民力裕。						葬地無禁。山澤共之。許材柴。器用贍則民用贍。						田有公案。奴無賣買。負債估立則財訟息。						平易近民通下情無質紙納公債減五窮有養役均賤消詞訟決豪撗息則民情悅																			編伍訓鍊無閑遊則得兵多。						合郡縣。省官爵則吏力不分。官事成。													法律簡精。朝廷淸則紀綱立。						朝廷淸。閒兩班少則黨論伏。						置里長縣監則奸猾息。						奢侈息。禁令略存而民業益專。						自餘漸消之類不計 如奴婢兩班器具之類。						凡禁制束民之道。必皆因其勢順爲之。絶其繼以消之。上也。其變罷者末也。惟小小無大拂者。亦可行也。且以禁綺羅轎車等事。言之平日。人人皆用。獨令無勢者不用。勢不平也。如亂離之後。人未遑綺轎之事。禁不得始則易絶。且絶之於其源上也。如綺羅禁之於譯商則自絶也。													罷公賤。收價 私賤從母役。不得私賣。惟許贖。						罷各衙門 內府諸宮收私財。						罷公私漁鹽場屯田。盡歸有司。						罷軍役 各名目砲手。亦汰其殘弱。減哨移爲別武士。不復簽丁。						收戶布						分大中小戶○京中 本無身役 只夫婦居者爲殘戶。中戶爲小戶。大戶爲中戶。士夫率居多故也 ○外方私賤主戶者亦然。以中而爲小。有身貢故也 ○獨女單男孤兒老夫婦病廢勿收。有率丁者否 ○簡其戶口。嚴其法條。十家立戶主。漏者斬。						定田稅													田政極均。凡土品水根本厚者定等數。其他高燥之田用人力者。皆隨起隨稅。○無免稅復戶。○稅加於今數。○公田亦如私田半分並作。○山澤畊者爲主。						定田徭 今之大同春秋米也。						編束伍						每哨定砲手射手馬兵壯士。又有餘卒。○有蔭士人不爲。其他雖士夫業武者。皆爲把摠哨官。雖使喚奴皆入。使喚奴及殘弱。使爲餘卒。不爲砲射鍊習。○自農至農畢。將官無相關。秋冬間只爲鍊習。○馬及砲射戰服皆官給。○輪次立番。中道以內立番於京。以外立番各府。													定士農工商。						商賈如京市井。各官皆有收稅。工匠亦設肆收稅。○外邑立市井。州內設工肆。						定雜業						海澤爲鹽。漁夫 皆受官定立監官收稅。						山郡爲獵。蜂蜜果實種樹楮漆。						皆從自願。官定其人。各種養納稅。又立都爲如京市井。凡私種養皆賣於都爲。不得私賣。都爲納其稅。						多以士夫使喚奴及私賤及殘弱不合編伍者定雜業。其外無遺盡爲軍伍。													合州郡命太守						治政任其爲。惟正供納外。無上司責應。法令亦自爲。獨收納之物有定限。過限者論贓斬。○管下皆自辟自黜。○有郞胥有吏職。						分縣社						總督郵倉監傳舍之事。○皆任太守。無使客巡察使命之行。						各有將軍						屬於太守。○領兵鍊習。○惟發兵聽大司馬符信。						立馬師													兼牧畜。高其官專其任。○北道一。西海島一。南海島一。山島中養之。小處牧牛羊。每年取牡者上納。分給郵驛。煽給馬軍。以充內廏。且多爲儲養別島。以需緩急。						立採鐵煉藥官。						高其官專任如馬師。多造劍戟砲藥弓矢甲冑以給軍。						立材木官。						作棺材多造船。以給用船夫。						定小紙法鑄小字銅更印經史先儒諸子方技書歇價布給																			命諸卿													各辟郞胥。有文案簿牘之郞。有▣應執事之署。						定名器。						定門蔭。大夫以下子婿弟侄孫。卿以下至曾玄外孫。						優待舊仕。						停科擧命官師務敎畜。						只存武藝詩賦課選。然不以此用人。						廣用人。良妾子亦復許通。						各薦才。						吏隷。						京師州郡之吏。有祿可代耕。○使喚吏使令。○隷多定其數。輪回立番。一年一次。○廚湯之婢。或買私婢。或定罪人。或抄定別人。皆只限其身。且多定輪次立番。													天官						太師左少卿 天時神祗醫藥 右侍郞太史 道術						地官						大司空左少卿 農田山澤 右侍郞度支 財賦國用						民官						大司徒左少卿 四民牧養 右侍郞丁役 僕御傳驛						王官						都御史左少卿 御史諫官 右侍郞侍從 尙書講官						宰部						冢宰左少卿 選擧考諫 右侍郞統領 差除爵賞													戎部						大元帥左少卿 城池士馬 右侍郞內衛						禮部						大宗卿左少卿 禮敎造士 右侍郞朝儀						刑部						大司寇左少卿 邦制刑獄 右侍郞官刑						一卿左右少 三品以上 十郞 各分掌八道 ○ 已上爲士大夫百官五品以上。 執事各六十 各分差八道 ○ 庶僚爲五百員。 ○ 其下爲胥徒。○六品以下七品以下爲參下。						柱國公大夫 三品以上 上郞 四品五品 ○ 雜職止上郞 郞 六品以下 ○ 庶品止郞						西班散爵五百。宗戚功勞衆 ○ 爲無職 ○他皆編伍。													內三輔 三郡						外八道 三十州六十七郡。						百太守 四品以上 間置州牧 三品以上						郡置五監丞						丞三▣▣民政兵地						監二 分縣官左右設						右監丞五百員。五品以下 其下爲胥徒。						通內外爲二百官千僚。													大公府						左相公 兼師傅○領四府○古之百揆○師傅官不必備						左少公二 或中府銓府兼之						右相公 領五曹事○古之樞密平事						右少公二						四府 知政丞						中府古百揆○政院內局左右史尙衣衛將總府司饔○雜䆠銓府古冢宰○文武內外職人乏則兼																			禮府 古秩宗司徒典樂 ○禮樂成均士敎導喪祭 ○雜職 祝史譯官天文醫者日者禮書地理儀節													法府古士 ○法禁禁府刑律獄 ○雜職 律刑章法書						五部 尙事丞						土部古稷虞○地利山川賦稅○雜職民部戶口○身役各定○雜職商土民定法																			財部 財用市廛經費 ○雜職財利法						兵部古士 ○兵訓鍊將軍。御營將軍。馬司僕城池。器械。 ○雜職 武 兵法 武薦入銓府。然後免雜職而通仕。						工部古工 ○器用繕工工匠 ○雜職器用法						四院						胄院 大史師傅													憲院 古御史○大史外按史						侍院 古諫院○左大史諫。右大史筵。						詞院 古太學士○大史						西四班						散館 蔭仕軍職擧人祿職分屬九卿就直者料。不則否。						宗館 有號						敦館 有號						勳館 有封號						三十州 京兆太守以下。						三百監 非兵官													六十書記 非官						中軍						二百水將 非官						九按使 內職屬憲府						右公府四府五部四院二百官。						西館 無定						外州 三十官						監胥雜職 無定						九卿各三四。掌史十餘郞。						四院大史之外。隨階異名。官無限。亦無定名。													外守有監有書記有將有邊將。						薦擢之外。一生久任。有故假官權察。						職壞害理。才劣乖事。擧劾歸之。其他罪犯。只罰之不遞。													改量田。不論地之廣狹。以可出一石者爲一負。						一石出。大畧上半斗落。中一斗落。又一斗半落。下二斗落。 爲一負。畓以稻租全石。田以豆與粟。粟半減。						百石出爲一結。百卜 ○量田各錄宜水宜旱土性。每年各驗某灾某傷以給灾。皆使自呈單子。						公稅一結 上農 ○ 租十石米五石 米五石。分爲稅三石。大同二石。						五十卜 中農 米二石半。分爲稅一石半。貢一石。						右田以田米畓以畓米。有灾隨減。						主稅 賭地 亦一結租十石。五十卜。租五石。 ○有灾給灾。一從官稅。						勤農一夫妻有牛。可農六十斗落畓。出五十石 三四日田。出▣石○一云大不然。可農二十斗畓。出二十石。數日田。 大戶上農。農一結百斗落。餘中戶中農五十卜六十餘斗落。上之出百石。中之出五十石。○一夫一年食七十二斗米。日二升月六斗 夫妻一年食與用米十石則周足也。食則七石						今法一結田。稅米十二斗。大同米 春六秋六 十二斗。京畿雉鷄氷草不入。合二十四斗。可入三十斗餘。						田等無常難定云。然而中畓二十斗落十五卜。百三十斗落可一結。中田一日耕十五卜。七日耕可一結。						一夫婦之需米二百斗。十石 一年之食足矣。勤農則三十斗落。二十餘石可出。而民之貧窮飢乏至此何也。						田主分半。除出其半一也。○今減主稅。													官吏捧上。戶主濫收。上納濫捧。其入倍之 稅百一而入十二 一也。○今嚴其法。定斗量。申明其律。						田籍不均。等數無定。常貧而不賂者。薄田爲上等。所出不償其稅。故貧益貧富益富。是弊之大者也。今極正田籍無弊。						灾陳不均。貧不賂者爲祥。田出不償其稅。貧者益困。是弊之大者也。今嚴其法。正其灾陳。田籍灾祥。皆自單子。擇官吏善處申明。						身役稠疊。兒故不免。兒不能役及死已久者皆徵之。民皆罷散。一族之弊。疊出層生。身疊累役。意外重使。益加罷散。富者猶賂吏圖免。貧者不能措手。盡當其弊。又弊中生弊。轉輾不能生保。今罷閑丁隣族之弊。只以見存之戶收布則無兒故之弊。無籍者不得移。而不布者應役則無逃亡隣族之弊。													左右公四													左右公四吏部禮部刑部左政部右政部緯四公十二卿公一吏兼左政公一兼實三公十一卿御史一大史一二卿人部地部兵部財部工部經																			公三。各木三百米三百合九百。						卿十一。各木二百米二百 等各五十 合二千二百。						五十大夫。各木百二十未百二十 一等各三十 合六千。						百郞。木六十米六十 一等各十五 合六千。						右合木米各一萬六千一百						親功蔭資散位近侍選士散爵分九品各有等皆不上卿惟親與功其資祿同卿																										此則從其品自九至三。或大夫祿。或郞祿。二百可六千。○郞之下者歲十二石。上至六十石。至大夫百二十。王孫元勳與公卿同。可數三千。						右合木米一萬。						吏千或十二或十合萬。						軍隷二千五合萬。多充輪用二千						選士千合萬二萬。						右合五萬六千						外太守三十。各百五十。合四千五百。						郞四百。將史郞百。監三百。郵四十里一將官自在兵中。各四十合萬六千。													吏三千。各十合三萬。						軍隷五千。各五合二萬五千。輪用唯五千						選士三千。各十合三萬。						右合木米十一萬五千五百。													更計之。丁夫勝於戶布。						通一國除官吏士兵各任役外。皆有丁布入編伍。但丁有良賤。伍無良賤。						凡人自生三歲入丁籍。十五受丁帖如度牒。然後始得爲人。限二十五歲前勿侵。使其間學業成就。有所屬入於各職。過二十五無所屬。然後始納丁布。以補國衆丁。是許通之意。納丁布雖久。若登科入役等則皆無拘。惟初不入丁者。不得爲人類。見覺則與漏結同法。官吏同罪。告者論功。使一國之丁無有漏者。一國之丁無登仕。各役所屬者。則無不納一疋布者。○女子則不入籍不責役。○私賤則別作丁籍。收布給其主。○丁無貴賤皆入納布。則登仕及有職業及各屬役者免布。去其役則還納。年六十除免。						京役用丁夫。						凡京外公府諸官司番軍及徒隷丘從保足之類。及凡百用人丁軍夫等處。皆一切以所捧丁布雇立。						鄕邑有束伍。						自兩班至常人賤人。皆作編伍。無職役有職役皆入。無有免者。分壯弱作隊。只一年一鍊。他無所役。以備禦外之役。						右通一國民						營府有衛兵。													於丁夫之中抄得壯精爲營兵。分番上府。如御營軍。遠者番疎。近者番數。半立京城。半立州府。一年二月專來鍊習。以爲衛卒。此爲實兵卒也。入此選者爲有役屬。不復爲丁布。						右本兵						推恩有蔭及忠義代加資。亦入丁。勿丁布。													科第入格登仕登科國學生鄕學生雜藝生衛兵官工匠官商賈吏胥官雜役國學生以下皆有定額年二十五前有入屬者外皆有丁布																										田里戶夫						土田						田結 有租有加結 租也○山澤 有貢						里戶						戶甲 有民兵 調也 有夫役 庸也○士 有職業 民 有身業○士異里。民異業。						田野						有原田戶，加結戶，山虞戶， 山戶林戶 澤衡戶。海戶澤戶						右定地有四域						家口里戶						有原里。軍賦兵伍共戶。官吏士將共里。里長統焉。 有虞里。衡里工里商里。郵驛傳館里。水師漕戶里。官吏里。亦各統於里長。						右處民有八里 五戶三部						戶制						兵一人 編伍也 ○調二人 乘賦也 正布二疋。二人輪一疋 ○庸二人 徒役也役二十日。二人輪十日 調納京庸役於州。						農兵原里 一統五戶						兵一人。每年縣習。三年州番。十年京番。 ○調二人。一人給兵保。一人納布。次年輪回一人納布。一人兵保。○庸二人。一人給兵保。一人立差役。次年輪回一人差役。一人兵保。						一統一年						兵一丁。保二人二疋。調布一疋。庸役一名。													千戶二百統 儒武及鄕官吏士皆入編伍。戶調庸無異鄕。官武將及士之被選爲將士者當其戶伍。自爲隊。伍之長則不出調與庸。○入仕者別作戶。不入統伍。所以別君子。○女戶無役。付統伍之外。						虞戶衡戶別作戶。一統五戶。別作隊伍名。不隷軍籍。 五人合調庸。爲有貢例。						工戶商戶別作戶。一統五戶。別爲隊伍名。不隷軍籍。 五人合調庸。爲有貢例。						郵驛戶水軍戶別作里。一統五戶。別爲隊伍。無調庸。 郵五人。一人作卒。一人馬戶。三人作保。 水五人。一人作卒。一人主船。三人作保。 津戶同。馬價別有田。船材別有山。						里甲卒伍						京府統甲 每一戶以一丁爲主。						五家一統。統爲旗。二統一甲。十家 甲爲隊。十甲一里。百家 里爲哨。十里一邑。千家 邑爲摠。一千摠二把摠 五邑一鄕。五千家 鄕爲營軍。二別將 二鄕一府。萬家 府爲鎭師。鎭將○千統於別。別統於鎭。						京都						十家爲統出旗。廿家爲甲出隊。						州縣比疇						五夫一比。縣 比爲伍。二比一疇。十夫 疇爲連。十疇一閭。百夫 閭爲卒。十閭一聚。千夫 聚爲旅。千摠把摠 五聚一黨。五千 黨爲營。二別將 二黨一牧。萬夫 牧爲鎭。鎭將並上同						京都						農兵。原戶 衛士。別里 商 別里 工。別戶○商工二分 虞 別戶 櫓驛。別戶○虞櫓一分						州縣													農兵 原戶 吏屬 別里 虞 別里○二分 工 別里 商 別里 櫓驛。別里○工商櫓一分						右里甲出軍賦徒役。軍賦兵士也。徒役布庸也。						田制						尺一束 有上中下九等尺。 十束一負。十負百負一結。一夫 五結半字。十結一字。十夫 十字一丘。面 百字一甸。縣 五縣一郡。二郡一州。千字 ○又有加結。別作結○原田畓。每五結十結。置標石以爲區。						右田結出租稅官需。租稅原田官需加結。						山海虞衡						步一林。海澤山谷異步 十林一陂。一夫○方一里 十陂一場。十夫○方五里奇 十場一區。一字百夫○方十里 十區一方。十字千夫○方三十里奇○山曰奇。海曰域。○山則每一字置標石以爲區。						右山海虞衡出貢制財賦。並工商戶						八道六十州						畿五府。漢城，開城，水原，廣州，楊州。 湖西六州。忠州，淸州，公州，天安，洪州，鴻山。 海西六州。新溪，黃州，平山，海州，安岳，長淵 嶺南十二州。湖南十州。關東七州。東三西四 北道八州。關西八州。邊三						八道分等						田品九等。租賦八等。山澤貢八等。軍賦役八等。						別品						山澤虞衡貢。三南兩西 山一海二林二 江原北道 山二海一林一 京畿。山一海一林一○無海處魚鹽畫給。船盆移定。無山處鐵木畫給。店寺移定。無山海處。定置別場市。						賦外加結。役外工商。三南兩西 加耕一工商二 江原北道 加耕二工商一 京畿。加耕一工商一 ○凡非本道物產勿用。畿內無貢直供上。如司饔六署。						田租						一負 租一斗上年白米五升。中年四升五合。下年三升。						十負 租十斗五斗四斗五升三斗						一結 租百斗五十斗三石二石						一結米三石則白米二石。粟米七斗五升。大豆七斗五升。○東北則粟一石七斗五升。大豆一石。米七斗五升。○百里內結民自載納。百里外則輸漕價出於賦中。○凡田租一半納京倉。三分二。頒百官祿員役料一年經用。三分一備恤患。補縮結別斂等。 一半留外。一半國用。一半州縣廩。						加耕別田						束負十結。並同原田而其等多下。 如山谷川邊海堰澤陂不能如制。不能常食者。不置區石。別作加結。隨歲增減。						加耕田租						出邑需不收稅 柴炭油淸紙地雉鷄鋪陳。皆出於其租。						又別定五田加結						五田五海十林五山五商五牧。五田別定其地。作農外加結。五牧別出其島。作衡外別域。 ○土貢出於山海等。虞衡不繫田租。別有其目。各有其制。定制之外。折租以市。						五田 加結 ○卉綿 兩西 麻枲 南北 眞麥油麻醬豆。						十林 虞 ○果林藥林竹林木林楮林漆林蜜林莞茅林桑林苧林。						五海 衡 ○島海 戶 船海 隻 魚海 場 鹽海 盆 漁手。川澤						五山 虞 ○寺山器店山 有土金木柳竹莞 材山鐵山獵手。						五牧 衡 ○乘牧牧畜犧畜 以上三牧。宜以海島不食之地。 廏牧屠肆。宰						五商○國糶 常平 廛肆 市井 場市浦會 如江京元山等處 館鋪。廛						十工○金木石土革角竹草絲彩。○五海五牧五商 屬戶曹。五海五山十林十工 屬工曹。						國用凡七。米租希布紬苧貨幣用銀。						租稅用米。米有三品。大米粟米大豆。○租有三品。稻租粟 黍稷 麰。徭用希布。希布有三品。上希 廣八寸四十尺 正希 廣六寸半三十五尺 次希。廣六寸三十尺 ○麻布細 八寸四十尺 正 六七寸三十五尺 中 六寸三。十尺 ○徭以正希正布而不準尺度者不得用。其價倍減。凡希布價。以正品爲準。各以四分一。遞加遞減。													等品						爵有五等						公卿大夫 嫡襲宗室 上士 嫡襲勳封 中士 薦登科第世襲 下士 庠士 蔭士直付 進士 選擧 屬國學。又稱國子 ○庠士將士 選擧 吏士 選擧 屬國司。又稱國調 ○雜職技藝等。別爲職制。○庶別止於雜職。						民有三品						鄕士 世族生選生 自鄕生選入者亦爲選生。 屬鄕學。○吏生將生 自鄕生選入者亦皆爲之。 技業生 自庶別選入者亦爲。 屬鄕司。 鄕生 鄕品生。庶別生。世族之庶 ○中品付。○胥吏出此。 常徒 良人庶別。鄕生之庶 ○賤流付。○徒卒出此。						朝有二相六官六部郞士。當詳於官制						州有二守十丞 如縣監察訪 三掌鄕士。一掌四徒儒生。一掌兵馬水軍。一掌四戶三部。						生有四徒。儒生選技生選將生選吏生選。 京邑同。京則別有衛士。													民有四戶。農兵 原戶 虞衡 異里 工戶 異里 商戶 異里 京邑同。京則別有衛士戶。○公卿則別戶不別里。卿士入原戶。						屬有三部。官屬 官司吏卒 驛屬 郵司付傳戶 櫓屬。津司付漕戶 京邑同。京則別有衛士。如今兩局。						官制當別成						諸職業制						國都						儒士 選入 吏士 選入 皆給祿長仕。爲官無戶役 衛士 選入 給祿。長屯鍊習。別里學生 選屬 技生 選屬 皆有饋料。輪番入學。通原戶戶役。如舊不除。○士之有僮者。以僮一人一疋之布。減納次布。爲之給優也。 吏卒 定額 立役。給料 番時 給布。通年通原戶。戶役如舊不除。津兵漕軍皆立役。給料 番時 給布。通年別有役戶自役。○吏將士爲官。皆不爲農。○諸生戶技徒戶衛士戶。皆別給業利如歲幣。以代農業。○官屬吏卒戶亦別給生業。使不得混農。													州縣						儒士 鄕士 吏士將士皆給祿。爲官無役 學生 選屬 技生 選屬 皆有饋料。輪番 原戶役不除 官屬。定額 津兵漕卒皆立役給料。別有役戶。役戶中有保。故無給布。○別里。						職役等制						命爵有三品。軍銜有六目。						上士 如司直 世族 如司勇忠順						中士 如司果 鄕品 如司僕						下士 如司正之類 常徒 如羽林之類						上士中士二等。世襲者初付。下士以下四等。蔭以下初付。而其襲爵者。雖大夫初付則皆以上中士軍銜。○凡大夫士生徒皆有原付軍銜。以屬隊伍。○爵秩雖變移。其所付軍銜不改於原案。以其已定於初受之時如出身然。遞職則各歸於本銜。○六目各有九等。三士之目至於一品。如一品司直。二品司果。 世族止二品而亦至一品。鄕品止於四品。常徒止於七品。						兵役制						兵丁原戶○十五入戶 屬籍 二十受役 立伍 六十除役 晩入則六十五						軍兵立番○有鄕團 春秋鍊習 有州番 一年或三年 有京上 五年或十年○西北兩界有防鎭。故無上京。						徒役制 年限上同						公私賤法													上法罷公私賤無奴婢。○次法役婢不役奴。有冒法而役者徵戶役。一如常民 以正希。其依法不役者。官收二疋 次布 於奴戶。一疋戶役一疋奴役 一疋出給其主。○官士則各給一丁。而一丁之戶役一疋。時用次 不以正希法所許故也 希。統於主戶而納之。○士之有僮者以僮一人一疋希。減其品次希。是爲保也。○婢貢只一疋 次希 給主人。 ○又次法奴婢具使如舊。僕役前入於正兵者。賤役免。○僕役者其戶役一疋。次希 統於主戶而納。不僕役者二疋。次希 一納官一納主。無官捧給 ○婢貢則一疋。而無論戶役主貢。皆用次希。						山虞澤衡戶役制						五人內戶首二人。輪一年進貢。每以春秋○畿府虞衡。皆直供上。○山虞山林戶。庶孼雜流落士者或爲之。						敎士制						大夫士爲世族。世族立宗法。不入宗法。爲鄕生。世族用宗法敎之治之。選陞于學校爲仕。鄕士用里甲治之敎之。選陞于鄕校爲士。○其敎以五倫德性。不以文詞。</text>
