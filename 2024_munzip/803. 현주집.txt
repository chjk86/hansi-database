<title>擬古 七首</title>,<text>弱植寡徒偶。與世難苟同。知雄且守雌。𥊑睇笑若聾。嬰塵日以膴。心累焉能空。東飛不得越。西走亦難通。窄窄人間世。四顧皆樊籠。浴蘭整冠珮。出門遵大路。遇者日萬人。睢盱互却步。賢者不我隨。鄙夫吾不顧。所以成獨行。惸惸歲云暮。幸逢同心子。相視莫逆忤。歸歟有底好。卽是朝暮遇。歲晏百草腓。霏微雨雪稠。天寒日慘慘。凍樹風飂飂。簷前烏鴉集。側頸如有求。此物方施行。丹鳳何悠悠。沉吟終永夕。感之涕泗流。倐忽歲已遒。蕭索寒日下。前林暝色來。烈風號大野。靜坐默不語。壁空燈自灺。孤琴寄所思。悵無知音者。佳期曠何許。淚向南雲瀉。以君歌一曲。和我三尺桐。擧世無知音。誰分商與宮。白日倐已晩。嫋嫋生秋風。傷心衆芳歇。鶗鴂鳴蒼穹。隨光讓天下。販鬻爭刀錐。小人嗜纖利。至人貴無爲。祥鳳飛千仞。覽德而相時。崑山有瓊樹。商嶺産紫芝。胡爲落塵網。蹙蹙靡所之。長安相識少。出門無所之。豈無佳人色。幽閑閟丰姿。但恐霜露濡。間道阻且迤。有懷不敢道。默默永含悲。</text>
<title>丁酉余年十六。一日賜以騘馬一匹。黑牛一首。催進一詩。</title>,<text>輕裘肥馬非吾事。白鶴靑牛戀故樊。最是主恩酬不得。却敎方朔托金門。</text>
<title>是秋。上以御筆下敎曰。前聞欲讀馬史。竊爲爾不取也。遷乃腐身燻子。大丈夫寧不識一丁字。豈可俛首書窓之間。眵目短檠之下。讀䆠者書。不亦辱乎。臣以二絶進。一首忘不記。</title>,<text>幽憤叢中托著書。編摩上下數千餘。文章直作西京冠。餘子紛紛捴不如。</text>
<title>辛丑。宣廟下御製一首。因敎曰。予於病中。偶有所吟。出而示之。賡韻以進。臣進二律。上律遺失。不記。</title>,<text>聖學高明日月輝。小臣愚魯末光依。葭莩但願陪千歲。菲薄多慚贊萬機。閤閣風輕更漏遠。御溝和動雪霜微。回瞻五色雲生處。佳氣長隨黼座飛。</text>
<title>壬寅。拜都捴管。入直捴府。宣廟戱賜御製詩一首。仍賜酒饌。令賡韻以進。</title>,<text>五衛森羅對馬曹。竹垣寒月玉蕭騷。麒麟香動金爐近。鳷鵲詩傳白雪高。優渥自憐依鳳翼。順風還愧效鴻毛。中宵紫禁淸如水。想見天人弄彩毫。</text>
<title>池舘</title>,<text>池舘花飛盡。林柯傍檻疎。砌寒風響竹。畦暖雨肥蔬。闘雀翻簷樹。游虫上架書。濁醪生意足。高枕午鍾初。</text>
<title>新居八詠</title>,<text>凈掃蘄州簟。淸飈動象床。閑庭移白日。高枕夢羲皇。右凉堂水榭經新雨。泓澄散綠萍。來宵雲卷後。政好看涵星。右池閣石上梧桐樹。斲之成古琴。琴成絃不掛。時自作龍吟。右古琴當局心恒苦。傍觀妙處多。紛紛靑白子。得失竟如何。右棊局簾外南山雨。窓前沉水香。閽童休報客。公讀上淸章。右經卷裸體松間坐。呼兒汲石泉。茶爐添火後。林末上孤烟。右茶爐寒艶欺春雪。淸香㶑酒盃。要看次第落。莫遣一時開。右杏臺橋上兩行柳。莫敎人着驚。高枝有鸎語。卑枝蟬曳聲。右柳橋</text>
<title>無題 五首</title>,<text>一自吹簫去不回。十年淸夢在瑤臺。何緣更向天台水。捉得蕪菁葉下杯。羅幌生秋夜氣凄。玉階凉月影高低。蟾宮擬向嫦娥語。安得凌雲萬丈梯。惆悵淸宵月欲低。海棠枝上夢歸迷。傷心爲問鳴春鳥。何事間關盡意啼。恨殺東君誤我期。美人消息與花遅。依然宿昔江樓會。今日翻成一夢悲。玉階凉露透窓紗。疎竹吟風月半斜。徙倚曲欄無限恨。夜深頻嚔爲人遐。</text>
<title>詠海棠</title>,<text>嬌紅嫰蘂壓夭枝。日午輕風翠黛垂。誰遣利刀裁錦繡。不妨微雨洗臙脂。玉妃無力臨粧懶。西子多情欲語遅。朝賞暮吟看未足。幾時持向玉欄移。</text>
<title>和次樂全十韻</title>,<text>怯冷頻呵筆。哦詩字未安。虛簷飛鳥度。高樹早風殘。庭檻當山靜。門扉向俗關。康衢春色遍。危鬂歲華闌。月露開窓入。天河卷幔看。乾坤吾獨老。城市子猶盤。逸翮樊籠裡。歸心水石間。何當除世累。無計化童顔。丹竈灰猶煖。靑霜髮已寒。知音如可遇。斲鼻未云難。</text>
<title>過箕城。登練光亭。</title>,<text>城頭樓閣倚嵯峨。想見昇平艶綺羅。江上晝看遊女䯻。里中宵聽野巫歌。千年井邑烟霞古。百戰山河歲月磨。此夕經過成感慨。憑欄終日費吟哦。</text>
<title>恩佚堂新成。題壁間。</title>,<text>瀟洒林塘占勝幽。塵寰何必羡丹丘。身閑拋却名韁擾。心遠都忘里巷稠。半世乾坤容棄物。一園花鳥屬淸遊。蒲荷葉上踈踈雨。松竹叢中韻韻秋。明月笙歌歸小院。暮林燈燭暎西樓。陶蔬已茁應堪摘。蘇酒先開豈待謀。縱絶俗人相問訊。何妨畸客暫夷猶。滄溟披髮非無意。聊玩人間且少留。</text>
<title>月夜聽歌</title>,<text>松露泠泠夜氣凄。竹扉斜掩小堂西。佳人唱罷金縷曲。花影扶踈月欲低。</text>
<title>憶昔行。贈淵生。</title>,<text>憶昔與君終南行。正見蚕頭衆壁簇稜角。倐閃攀躋絶頂上。飄然芒屩倚寥廓。是時春季草靃靡。澗谷琮琤石犖确。洪纖難悉景象殊。過眼茫昧忽相錯。崎嶇屹嵲日力窮。獲纔一二漏千百。薄暮扶醉信馬歸。乘興酩酊向南郭。南郭佳人玉雪姿。百尺靑樓卷珠箔。文窓繡戶月參差。玉帳羅幃香芬馥。鵝黃滿酌藥玉船。醉鄕誰能更拘束。多君得意最蹇嵼。愛君發言心莫逆。與君自謂長如此。倐忽東西乖數朔。君歸遊燕浿江春。我在京華獨歌咢。人間離合捴悠悠。轉眄馳光忽以迫。分裾重把眼雙靑。宿昔佳遊擬復續。繁華不留君又病。我往看君君病劇。歸來咄嗟獨惆悵。忍對花朝與月夕。于今何幸向痊可。無妄之灾喜勿藥。長安昨夜起東風。凍樹花春有跡。二月三月桃李節。桃李交開競紅白。那堪萬點逐馬蹄。任敎良辰光景促。芳菲已歇君未起。縱有淸尊共誰酌。願君加餐易強健。與我同較登山脚。</text>
<title>丙午夏。出往弘濟川邊。送舍兄赴殷山。三首。</title>,<text>枳棘元非止鳳凰。龎公何事在耒陽。極知盤錯全才備。會見蹣跚舞袖長。官樹晩蟬吟別恨。驛樓孤月送行裝。可憐今夜瞻宵漢。雲外哀鳴鴈失行。橋邊折柳醉相看。遠客酣歌行路難。今日風光殊去住。他年杯酒獨悲歡。千家樹色含情遠。七月灘聲入耳寒。別後遙知相憶處。澹澹亭上月如紈。向來覊宦爲貧營。此路分飛思不平。負郭無田蘇季子。壯心題柱馬長卿。高腰暫折何妨事。十上雖勞未足驚。單父一琴應自足。世間榮辱詎關情。</text>
<title>宣祖大王挽詞。三首。上二首遺失不記。</title>,<text>憶曾髫䯻入天門。宣政樓前拜至尊。宸翰在懷仙墨燦。賜衣留篋御香存。喬山曉月旗幢濕。梧野愁雲帳殿昏。躍馬十年今已矣。餘生無路答鴻恩。</text>
<title>宿穆陵齋室 二首</title>,<text>松栢參天草露凉。踈風和雨響空廊。終宵杜宇聲聲苦。似識孤臣暗斷膓。悵望玄堂掩太平。寂寥虗殿玉衣輕。悲凉四十年間事。都入松杉夜雨聲。</text>
<title>冬再宿穆陵齋室</title>,<text>淚徹新宮下。香存舊賜衣。園陵風雪暗。無復六龍歸。</text>
<title>十二月。又差祭宿。穆陵齋室謾吟。</title>,<text>誰非平昔受恩身。獨有孤臣洒淚頻。陵上一杯誠少力。享官長是冷官人。</text>
<title>端午日。賜扇有感。</title>,<text>端陽賜扇記前年。未死微臣涕泫然。頒下蓽門風便動。捧廻雲闕月同懸。兩朝雨露偏知重。七尺形骸不直錢。慙愧寵光無路報。欲揚薰吹贊虞絃。</text>
<title>送玄軒申尙書奏請之行 二首</title>,<text>重潤新傳樂府聲。帝庭敷奏輟文衡。雲霄萬里趨朝路。鄕國經年愴別情。遼塞驚蓬驅急雪。薊門寒月動危旌。應知使節東還日。靑社欣霑雨露榮。燕臺西望杳雲天。夢裡庭闈路四千。窮海別離無限日。帝京旌節未回年。歸鴻已度淸秋後。鄕信全稀紫塞邊。關外定應成邂逅。一封雙淚倩公傳。時家君。以謝恩使。赴京未還。故云。</text>
<title>貞正翁主挽詞 二首</title>,<text>瑞榜光華謝。淸都佩玦遙。秋殘仙圃草。雲遠鳳樓簫。蘭葉看雙秀。桐花愴半凋。悲凉相攸日。玉几已先朝。淑麗眞天秀。賢聲自妙年。鳳占纔八載。駒夢已重泉。曉月塡池後。寒山葛紼前。朱瘦粉愁恨。蕭瑟白楊邊。</text>
<title>廷請時退食池上聯句二十韻</title>,<text>旭日開新霽。荷珠散鳳池。之。 遠山猶宿靄。高柳更微颸。瀰。 鍾動天街晩。棊殘晝刻遅。聖。 封章投紫極。淸珮下彤。之。 跪奉天香近。歸休省院卑。瀰。 宮鸎啼睍睆。城樹影參差。聖。 聖德天同大。殊稱衆合辭。之。 葵傾眞共賦。物性固難移。瀰。 軒鶴空叨眷。恩波未有涯。聖。 鋪張螢爝劣。摸畫百千遺。之。 瑞氣瞻霄漢。閎休侑頌詞。瀰。 和風煦壽域。盛會際昌期。聖。 飫沃治平運。優游寵渥私。之。 盍簪誠幸爾。聯席自相宜。瀰。 花月頻中聖。烟霞剩吐奇。聖。 雷陳俱密契。元白捴能詩。之。 食硯均成僻。傳筒不待馳。瀰。 雕鎪歸造化。風義幾提撕。聖。 江雨閑漁艇。塵衫任鬢絲。之。 逢君難永訣。回首獨躕踟。瀰。</text>
<title>櫻桃聯句</title>,<text>鮫女千行泣。聖。 驪珠萬顆明。火維全禀氣。之。 炎帝早鍾英。映葉疑花露。瀰。 開籠瀉水晶。輕霞匀色澤。聖。 香霧噀光精。漢苑曾傳種。之。 唐朝復賜卿。氷盤排老暑。瀰。 瓊椀洗餘酲。散入詩脾冷。聖。 寒沾睡暍淸。嘗新杜老恨。之。 烹酪舍人評。陶寫慚今日。瀰。 菲才愧後生。傷心對時物。聖。 衰謝重含情。之。</text>
<title>贈申君奭</title>,<text>文雅似君人罕匹。放狂如我世無儔。春風秋月行吟處。醉遍長安酒肆樓。</text>
<title>辛亥秋。漢江上。留別君奭。</title>,<text>簫管哀鳴動碧雲。曲終人散暮江濆。沙頭分手因南北。漢水連天不見君。</text>
<title>沙平院路上口占</title>,<text>十里沙平院。回頭望漢京。家鄕仍節序。客子且孤征。汀月寒生暈。江楓暮轉明。明朝山水隔。思子若爲情。</text>
<title>九月九日。龍安驛。</title>,<text>九日龍安驛。登高淚滿巾。窮秋遠遊客。佳節異鄕人。對酒渾無興。看花秪作嚬。君親各南北。歧路一傷神。</text>
<title>宿忠州客舘</title>,<text>樹色軒窓內。泉聲几席間。亂鴉啼古堞。斜日薄寒山。墟里孤烟直。長天獨鳥還。鄕愁知幾重。看取髩毛斑。</text>
<title>忠州黃江途中</title>,<text>黃江西與達川通。落木灘聲聽不窮。路入寒山愁去馬。月臨秋浦叫冥鴻。漁人夜語叢葦裡。谷鳥晨啼萬樹中。莫恠征途魂夢苦。舊遊多在洛城東。</text>
<title>登鳥嶺</title>,<text>南關主屹聳蒼穹。羅代何年鳥道通。嶺上陰霾晴亦雨。澗邊松籟靜還風。孤城吹角霜初冷。萬木連山葉盡紅。搖落正逢秋色暮。更堪雲外聽哀鴻。</text>
<title>大丘客舘逢雨。夜吟。</title>,<text>山雨隨風凍作絲。到來窓外竹先知。孤燈無焰羅帷靜。夢罷寒簷滴瀝時。</text>
<title>十六日夜。宿安東客舍。</title>,<text>孤舘終宵對玉虫。竹梧窓畔剩聞風。月從今夜一分缺。霜落故園幾樹空。粉閣金爐香燼紫。畫樓銀燭妓粧紅。南來自笑無相戀。洛下瓊枝在夢中。</text>
<title>題榮川龜鶴亭</title>,<text>竹塢無塵水檻空。龜峯鶴駕暮烟中。主人未報君恩重。閑却松巖夜夜風。</text>
<title>丹陽別盧生南還</title>,<text>並馬千山幾日遊。歧途分手各萍流。明朝便下丹丘峽。竹嶺橫天夢亦愁。</text>
<title>挽安注書弘量</title>,<text>竹梧鸞鵠稱家兒。丹桂花前玉雪姿。英妙似君難得見。短長於世孰操持。虗傳方朔金門隱。更說相如禪草遺。堂上二親俱白髮。傍人那不淚雙垂。</text>
<title>仁嬪挽詞 二首</title>,<text>鼎水龍歸劒舃留。攀雲叫月幾春秋。蒼梧終古魂頻斷。黃壤于今恨始休。存沒百年寧有憾。恩榮當宁最看優。多慚玉潤空叨眷。寫罷哀詞涕自流。憶在先朝侍仗帷。幽閑爭覩展如儀。傷心龍馭乘雲後。無復雞鳴報曉期。宮草尙餘承珮地。獸爐長記惹香時。都門此夜攀輀處。悵望喬陵不盡悲。</text>
<title>秋夜望月</title>,<text>星斗踈明月影寒。銀河淸淺邈難攀。何方飛入蟾宮裡。喚起嫦娥學駐顔。</text>
<title>路中。憶京家花卉。</title>,<text>想得園林春物好。海棠紅藥正芳時。唯須火急廻征轡。應護新粧待我詩。</text>
<title>癸丑春</title>,<text>三冬雨連旬。臘前無一白。氷堅不十日。二江來艇舶。長老喧相傳。云此無前昔。今春雪如簁。陰氣騰結束。陽烏怯窺覘。凜若冬威虐。日官造曆筭。無乃幸謬錯。不然有說不。推勘吾無得。天心固有在。氓俗何能測。爕理陰與陽。古稱宰相職。憂之欲如何。我憂非我力。</text>
<title>擬古</title>,<text>憶昨君來約我時。兩情宛孌期相隨。千金爲君起高樓。種樹蒔花穿芳池。五月君書來報我。荷花開時以爲期。六月荷花開遍池。洽似佳人朱鉛滋。一日二日待君來。待君不來何所之。來是空言去絶蹤。緗簾月影看屢移。紅衣落盡蓮子齊。光景促矣君何遅。臨池自折綠房子。寄向瓊樓無限思。</text>
<title>醉起口號</title>,<text>醉臥花前枕松根。壺傾觴倒夜已闌。兒扶婦引到西楹。披髮開襟倒玉山。童子秉燭去收拾。草間覔得接罹還。醒來不知夜幾更。但覺花露沾醉顔。矇矓未記折花時。尙有殘花在袖間。</text>
<title>遣興 二首</title>,<text>恥爲簪組累。藏名甘晦僻。有時醉花月。悞悅心自足。風欞林葉響。雨塘蒲芽綠。寂寥庭院夕。長歌暮天碧。芳池二三月。垂柳一色碧。上有鳴鳩集。下有䲶鴦宿。對此傷人心。還思昔歲樂。佳人不再攀。悵望空自惜。</text>
<title>挽李石城賢室 二首</title>,<text>金鑱盡入不時需。屬纊無衣可掩膚。寂寞夜臺環珮斷。忍看兒女泣呱呱。人間三十八年忙。脩短無因問彼蒼。最是寂寥身後事。廣陵寒雨灑新岡。</text>
<title>發京城。大雪新晴。</title>,<text>颯沓風吹面。寒林夕照斜。人從郭外少。雪入山徑多。迢遞孤峯樹。依微數里家。川原已慣熟。今歲又經過。</text>
<title>宿臨湍齋舍。天未明。正師已到。擁衾起坐。書以贈之。</title>,<text>雪霽曉寒嚴。家家門不開。山中虎猶遠。月下僧獨來。推枕呼燈照。麾兒索酒廻。談禪諸品凈。頃刻萬緣灰。</text>
<title>夜飮醉。次鄭上舍韻。二首。</title>,<text>騷壇盟主舍君誰。一語纔成海內知。古壁秋琴寺院句。黃陵靑草鷓鴣詩。文章不救頭邊雪。聲譽難充肚裡飢。浮世榮枯那足較。半生唯有倒深巵。非僧非俗是爲誰。非武非文我不知。閉戶本爲無益友。排愁唯賴有新詩。欹荷葉戰秋聲動。苦荻花殘老鴈飢。憂國豈關吾輩事。尊前且較淺深巵。</text>
<title>甲寅寒食。陪大人及白沙季父。往掃先壠。父子兄弟三人。一時乘馹聯鑣。實是盛事。路中記事。錄奉季父求和。</title>,<text>西郊物色可憐春。走馬昌陵不動塵。却喜此行恩渥異。一家驅傳是三人。</text>
<title>惠音嶺。用朱天使韻。</title>,<text>沿溪一色柳如金。春早不聞鸎送音。山鳥時鳴亦可聽。醒吾困睡勸吾吟。</text>
<title>到積城</title>,<text>溪流曲曲聽潺潺。野火燒橋馬度艱。望裡郵人遙指點。縣齋蔀屋草萊間。</text>
<title>早秋分韻。得幽字。</title>,<text>蟬鳴誰謂我廬幽。虗閣凉生早得秋。醉裡詩篇渾謾興。病餘光景盡閑愁。芙蓉池暖香侵幌。楊柳風輕燕入樓。又是一年強半去。水流花謝兩悠悠。</text>
<title>再疊幽字韻</title>,<text>滿地輕陰池舘幽。林間促織已迎秋。蒼松露冷鶴猶夢。紅藕香殘人自愁。蟬曳寒聲移別樹。棋隨落月散虗樓。玉沙瑤草無尋處。流水桃花路苦悠。</text>
<title>酬謝太學士</title>,<text>龍門咫尺阻凡鱗。想慕還如卷裡人。自是病慵踈友益。不緣高簡傲儒紳。文章報主須公等。放浪逃名亦我眞。穹壤百年乖一會。神遊八表可無因。</text>
<title>乙卯春。大人又以謝恩使。赴京。余隨到龍灣。二月初六日。登聚勝亭。</title>,<text>十年三作此離違。行役人間古亦稀。征旆明朝渡江去。萬山何處問庭闈。</text>
<title>回到安州。登百祥樓。</title>,<text>二月晴川江可憐。高樓四望恨相牽。孤城暮角吹關月。大野浮雲接塞烟。燕地庭闈天北界。漢京宸極日南邊。君親杳杳俱千里。歧路登臨涕泫然。</text>
<title>乙卯夏。再到安興。登百祥樓。</title>,<text>官柳烟沉暝色催。絳紗燈燭映樓臺。閑雲有態低簷宿。好月多情入戶來。潮接海門天一色。草連沙渚錦千堆。玄都依舊看花處。前度劉郞問幾廻。</text>
<title>無題</title>,<text>彈罷離琴淚滿腮。粉愁朱恨轉難裁。淸遊五日眞如夢。芳意他年可使灰。檻外潮來能有信。洛中人去更無廻。瀛洲玉京無多路。分付靑鸞盡意催。</text>
<title>練光亭。宴罷後。醉贈主人。</title>,<text>練光東望可憐春。春半浿江江色新。紅錦障邊張宴日。水晶簾裡步虛人。金釭銀燭繼淸夜。急管繁歌忘酒廵。多荷主人饒氣槩。好懷偏向此中陳。</text>
<title>泛大同江</title>,<text>欲向綾羅去。樓船泝浿潯。不嫌歌妓密。唯怯酒杯深。殘雪藏陰壑。胎花拆凍林。明朝歸路逈。簫鼓愴離心。</text>
<title>箕城與大同察訪有約。期以還時。共賞湖山賦詩。適余病滯晴川。及到箕城。則察訪以醮子期迫。不克相待。發行已兩日矣。</title>,<text>病滯西關愆子期。君行非疾我行遅。憑軒朗詠無人和。孤負江山百首詩。</text>
<title>出東大門。有懷申朴二子。</title>,<text>西道聯鑣少一人。東門驅馬獨傷神。佳期政在千峯外。幾日逢君古浪津。時余與二子。俱以祈雨獻官。同日出京。二子向西道。余獨東行。約以歸程。會于古浪。共賞赤壁。故落句云。</text>
<title>楊州綠楊驛</title>,<text>郵人呼馬綠楊村。老婦携兒出應門。昨夜三更標信過。數家丁壯盡搜跟。</text>
<title>古浪津頭放舟。次君奭韻。</title>,<text>候吏沙頭艤彩船。輕橈遙指海雲天。舟行不識曾遊處。水落江山異昔年。</text>
<title>舟向臨津</title>,<text>合沓驚波十里灘。頑雲不雨作輕寒。舟人遙指臨津渡。風浪連天看未看。</text>
<title>舟泊古宮基</title>,<text>蕪沒荊榛裡。王宮只古丘。江山餘壁立。鷗鷺滿磯頭。欲問千秋事。還添一日愁。停橈傍叢芮。時聽水村謳。</text>
<title>舟中口號。示二子。二首。</title>,<text>塵埃乾沒幾經秋。物外淸遊本不謀。玆事百年能再辦。二公當世果誰儔。論詩肯數江西派。乘興還同剡曲舟。村笛一聲驚鶴夢。夕陽無限水悠悠。玄根寂寞問無因。三十年來落魄身。枉費安排鉛汞鼎。虛尋出處虎龍津。塵寰何地能留景。物外玆遊定有神。兒輩豈知吾輩樂。莫將詩句浪傳人。</text>
<title>曉登紺嶽山祈雨 二首</title>,<text>星月朣朣曉色朦。森然魄動拜神宮。雲藏半腹尋常雨。樹接中天特地風。魯國山河分界小。漢都形勢釀靈雄。吾王六責誠心切。鎭岳胡慳俯感通。蠲珍輟樂市移闤。聖主憂灾不等閑。周璧遍傳封域內。小臣還忝重臣班。</text>
<title>九日。黃花未拆。病中有感。</title>,<text>佳節偏驚病裡心。二年虗負一登臨。黃花似識愁人意。不趁重陽早拆金。</text>
<title>華藏。次軸中王父韻。</title>,<text>山河百戰後。神鬼護仙寮。棟宇看前代。丹靑宛昨朝。松門雲氣合。蘿月磬聲搖。我祖留遺跡。孱孫愧八蕭。</text>
<title>春日有懷</title>,<text>落盡殘紅人不來。任從深院長莓苔。鳴鳩乳燕靑春暮。庭樹墻陰白日回。過眼淸遊渾是夢。驚心華髮定誰媒。雲天西望猶癡坐。目送孤鴻意未裁。</text>
<title>奉送海興季父廵察嶺南</title>,<text>阿大中郞國士風。妙齡公望已穹崇。潘江陸海摛文盛。金背干將負器雄。人擬聲名輝玉鉉。鬼知身世在紗籠。東京遺犢瓜纔熟。南服驅牡寵益隆。朱架戈鋋分羽仗。碧油弩矢走元戎。廵程入夏棠成蔭。別路看花雨褪紅。龍瀨輕陰垂鳥道。繡帷行色閃晴空。尊前醉舞誰相拽。衙罷高吟幾欲同。劉峻謬稱霞鶴表。阮咸眞忝竹林中。天涯離思催遅暮。遠目長瞻度嶺鴻。</text>
<title>申同樞慶壽宴詩。排律十韻。</title>,<text>柱史當時未隱淪。關門紫氣認仙眞。芝田白鶴形仍健。荷葉玄龜息本匀。殊禮已聞存有秩。大年斯覩就從珍。爭瞻履道迎賓盛。共說曾參養志純。瑞世蚌珠輝並耀。及親鍾鼎孝方伸。登筵綴組扶圭彦。戲彩昂霄聳壑身。星動老人光燭夜。杯傳阿母座添春。氷桃雪藕金盤冷。琅菜瓊蘇碧椀新。天地無私酬厚嘏。雲烟增色慶芳辰。羣賢不乏如椽筆。謏末還慚與頌椿。</text>
<title>玄洲亭舍。次樂全寄詩韻。</title>,<text>覊絆藏身白髮長。秋來幾憶蓴鱸鄕。避紛去作瓮村隱。背郭仍成江岸堂。賈麥風檣捷如馬。負塩溪女健於郞。不知城市有何事。聞說時淸稀諫章。</text>
<title>瓮村亭舍謾吟</title>,<text>朅來玄洲結數椽。江臯寸土亦前緣。隣村花發鳥爭閙。遠浦風鳴帆正懸。入夜時看漁艇火。捲簾遙認酒家烟。西湖明月吾能管。有底空吟歸去篇。</text>
<title>東坡路上</title>,<text>驛路邊江浦。微茫水草齊。人烟寒樹杪。鳧陣亂蘆堤。波凈經新雨。沙乾認舊蹊。驅車東舘下。斜日在山西。</text>
<title>送晴沙赴南原</title>,<text>湖堂詩句徹宸旒。學士今爲五馬遊。北望縱愁違禁掖。南歸應喜近松楸。文章忠孝追遺緖。保障繭絲有定籌。遙想天涯相憶處。橘林霜重郡齋秋。</text>
<title>次趾拙堂韻 幷小序</title>,<text>驪江使君用拙公者。余所習也。迺其弟士初氏搆堂。而扁以趾拙。拙之一字。盖其世守而不替者也。柳川詞伯。旣爲之叙。而學士文人。爭歌詩之。士初氏所得已不尠矣。用拙公猶復爲之。惓惓數百里外。徵余言於京師。亦奚取而勤於余耶。吾知公不徒詩爲。如以詩爲。不于其人乎。求之而于余哉。其必瞷余拙於交游。而詩亦拙。是之取耳。其眞好拙者已。輒次其韻而㱕之。穰穰來天下。驅而納于漓。眄睞當世人。誰與撑頹𡾟。君是逸者流。功利背而馳。物好都不營。而以拙相隨。江海一茅宇。破帽霜風吹。勸駕苦不動。衡門可樂飢。封胡羯末賢。無非拙是資。何啻得一絶。克紹箕裘遺。楂何敢比梨。勉勉勵莫虧。旦暮視堂揭。益篤風木思。活計渾鋤剗。顑頷媿妻兒。欲罷諒不能。萬牛挽難移。幾欲施之衆。休令衆巧滋。蹇余禀僕遫。軟塵獨于罹。徵言豈無所。曷取陳人爲。馳心鉅鹿下。盍簪嗟曠時。千里誦君義。幾人昧三宜。緬彼西門韋。豈獨專良䂓。雷門布皷過。慚媿斐然詩。</text>
<title>次軸中韵。贈彦上人。</title>,<text>老大筋骸倦。尋山意轉增。仙峯知不遠。凡骨悵難登。閱世懽悰少。觀心歲序仍。詩非吾輩事。空愧數來僧。</text>
<title>次軸中韻。贈煕上人。因寄其師。</title>,<text>歲華忽又晩。庭樹已高風。城裡逢禪子。林中問遠公。絮泥心自定。花雨講誰同。起滅皆惟法。從知倂一空。</text>
<title>遊箭串。次韻。</title>,<text>荒墟隨處幾人家。宿草新墳感慨多。烟雨一江春色晩。馬蹄輕襯野棠花。</text>
<title>秋夜獨坐。次申君奭示韻。</title>,<text>索居秋盡靜無讙。鳴葉吟蛩一任寒。簾幕寂寥人不到。夜深淸露滿花團。</text>
<title>發宣城。向漢陽。路中逢雨。馬上口占。</title>,<text>原隰崎嶇信馬行。塵沙撲面涕沾纓。荒城白日狐狸語。毁院黃昏鸛雀鳴。急雨駈霞藏海蜃。驚雷搥壁泣山精。荊榛滿目迷歸路。咫尺還如萬里程。</text>
<title>送晴沙書狀赴燕</title>,<text>間氣生人傑。承家翊聖王。眞源聞有後。廷碩不隳芳。公望岩廊器。才華翰苑章。霜稜分繡服。玉帛近龍光。燕子秋期遠。鸎聲驛路長。晨霞開碣石。春草罷遼陽。景仰曾飢渴。追從却淼茫。朝天吾阻道。安得共君翔。</text>
<title>雲老窆日。仍懷二老。傷時情見于詞。</title>,<text>漢老雲翁一代豪。終南華岳兩峯高。徒觀秀色晴容露。誰測靈芝寶玉韜。此日靑山收偉器。當年黃閣萃時髦。勳名氣槩無多說。看取初心抵死操。</text>
<title>送義州府尹 二首</title>,<text>天官員外畫熊年。鎖鑰西門輟秉銓。直以朝廷重疆域。未論邊塞屈才賢。龍曙旭宮袍絢。驛路淸秋錦樹連。異日定應徵漢績。佇看平步到台躔。文軌當今遍八埏。提封從古限東偏。山形盡入燕齊界。江水遙連靺鞨天。龍瀨暮雲丹檻外。鶻岑飛雨錦筵邊。十年回首曾遊地。送客逢秋倍惘然。</text>
<title>奉寄龍湖趙同知</title>,<text>經濟平生抱負全。晩途樵牧孟諸田。江湖短景關門日。涕淚中宵戀闕年。衰白未應忘世果。棲遅猶喜得山專。南鄕歲暮傳書處。目送歸鴻度海天。</text>
<title>次申君奭示韻</title>,<text>聞君携友醉春壺。百瓮新開不用酤。我有濁醪堪漉去。綺筵容着病翁無。</text>
<title>次崔子謙韻 二首</title>,<text>老爲春憐酒。閑因睡掩門。狂歌非陸子。踈懶是文園。軆有淸羸疾。詩無絶妙言。深藏還往斷。安得接高論。屛跡存吾性。幽居絶世憂。迷途懲往事。垂老省新尤。書籍從兒懶。壺觴任婦謀。詩篇渾謾興。隨意筆頻抽。</text>
<title>靑坡亭。陪諸父飮。次白沙季父韻。</title>,<text>九陌香塵拂袖輕。南郊春意眼中生。虛簷當峀容雲入。小徑穿林礙馬行。酒興顚狂愁蹔避。詩情埋沒句遅成。西巒暝靄催歸去。明日携壺早出城。元韻 白沙春陰漠漠午風輕。二月陽坡細草生。盡日閉門無客到。有時騎馬出郊行。兄酬弟勸傾壺醉。柳嚲梅飄琢句成。回首萬人如海處。一身忘却在都城。</text>
<title>楊州路上口占</title>,<text>古里十家八九空。野墻桃李自春風。葦茅極目人烟少。誰畫流民達四聡。</text>
<title>發湘水驛。登嶺望積城。</title>,<text>晴禽相喚彩霞殘。石路登登樹杪間。林罅數峯靑似靄。郵人說是縣南山。</text>
<title>宿積城村舍</title>,<text>靜聽村婆夜語聲。三男伐木上流行。公門鞭扑催星火。兩闕京師一倂營。</text>
<title>利津阻風</title>,<text>晝日陰霾風色凄。西江高浪與天齊。明朝冷節堪惆悵。咫尺松楸去路迷。</text>
<title>寒食祭後。宿霜露庵懸燈。夜別季父向天磨山。明朝出古浪津。乘舟獨下。舟中値雨。有懷錄似行軒。</title>,<text>浮舟峽口指宣城。回首天磨別有情。兩地雲烟分物色。一番風雨過淸明。霞邊外山如染。櫓靜𩿨輕浪欲平。蕭寺懸燈還似夢。不知何處獨吟行。</text>
<title>挽晉安君美十韻</title>,<text>詩酒追遊地。盧王媿後前。交親十載外。優渥兩朝偏。刻志耽經奧。忘身禮士賢。形骸元土木。名姓漸腥羶。竝馬看花日。方舟泝漢年。卽今俱已矣。懷舊秪潸然。沁水春猶早。秦樓鳳忽先。圖書塵帙亂。門舘網虫懸。猿哭聲和月。烏啼血洒天。蓮城南去路。愁絶海雲邊。</text>
<title>送高君涉赴燕京 四首</title>,<text>連年燕路送行頻。聽說繁華歲歲新。十字街頭車轂擊。水如環珮雨如塵。斗極觚稜曙色微。萬方衣履集彤闈。空中樂動朝儀近。散落天聲滿帝畿。沙楡八月隕霜頻。虜馬風高苜蓿新。漢將只爲全壁計。磧西遊騎近行塵。虞帝南廵不復還。含生孺慕慟難攀。今皇令旨新頒下。塞上應聞欵百蠻。</text>
<title>送季父陳奏使之行</title>,<text>日王有命畀周旋。言者下石千丈淵。彼睢盱者於我焉。自反而縮心怡然。揜關終歲拳跟肩。一聽天倪忘迍邅。建州之役師不還。將校非人由數員。朝廷念我骨軟綿。憂我衣裳混腥羶。議者騰口恣穿。爲己階梯擧我愆。長言劇辯甚喝蟬。吾王忠節豈小騫。中夜不寐抱悁悁。孰能爲我叫日邊。衆俊盈廷難對專。惟賢之急簡自荃。咨汝汝往快洗湔。恢恢游刃入無堅。庖丁目下牛無全。龍晴旭邛錦鮮。詰朝銜命駈輜輧。蹄涔車轍尙未塡。去歲來路今重緣。時當顓帝政司權。卷雪驚蓬掣征旃。長城以東寇盜纏。沙塞行人怯烽烟。嚴程叱馭効微涓。性命到底甘徒捐。艱危此日又別筵。望望離腸若繩牽。遺我雲箋五幅連。曰女滿寫贈行篇。比踈文字語徒姸。顧將何辭染華牋。君恩早報勉自鞭。我家由來忠孝傳。阿爺宿昔三赴燕。阿大郞今四朝天。諸父腰金竝聯翩。各曾脩聘相後前。華人騎棟爭覩先。亦知吾胄本蟬聯。行矣且紓主憂煎。歸來閣圖煥丹玄。講劘大訓看日延。世間兒輩謾睊睊。丈天行藏盖有焉。我今胡爲嘆獨賢。我今胡爲嘆獨賢。</text>
<title>送九畹賀聖節朝京。因寓意于長洲叔父，月沙，海峯諸丈。時新有皇訃。初聯云云。</title>,<text>病起聞君作遠遊。回瞻北極重搔頭。悲纏寰海羣方日。節近天河八月秋。燕地早寒須強飮。塞笳晨動莫添愁。遙知萬里同人在。何處相逢一上樓。</text>
<title>海峯奉勑。回自燕京。朝議欲沮其功。止其行。留鎭江。更遣陳奏。時奴兵入馬星洞搶掠。云故首句云。</title>,<text>聞說邊烽報虜塵。遙愁歸客隔江津。一年行役仍成縶。五月春衣未換新。妬甚椒蘭荃不揆。厄于陳蔡命之屯。艱危自倍憂時念。漫有寃氛徹上旻。</text>
<title>尹元擧內室挽詞</title>,<text>蘭砌傳芳遠。名家內外孫。纔聞氷上夢。俄報月中奔。小繡香綳冷。孤鸞玉鏡昏。縱然跡俱絶。留得懿聲存。</text>
<title>次東陽樂全韻</title>,<text>一室圖書靜。還同太古年。酒因垂盡濁。詩坐比踈姸。朋友窮知義。兒孫老覺憐。葦簾朝捲雨。爽氣入秋絃。</text>
<title>再疊</title>,<text>高葉風交落。冬釭夜敵年。乾坤悲肅殺。江漢阻歡姸。獨鴈聲何苦。數蛩吟可憐。因懷不平事。呼酒撥鵾絃。</text>
<title>秋夜書懷</title>,<text>一卧無相問。悲秋只苦吟。葉鳴風掠樹。窓黑月沉岑。隣杵三更響。邊鴻萬里心。男兒懷壯志。空受二毛侵。</text>
<title>送宋書狀赴京。賀登極。</title>,<text>都亭草色上離筵。無那霜華到髩邊。花事一春纔十日。別愁千里動經年。貪趍賀極羣方會。快覩中天大曜懸。聞說相公新起廢。行㙜須借似君賢。</text>
<title>謝韓平相公送惠山𪀋二首</title>,<text>潔羽明心稱野姿。能言甫里未全奇。慇懃送與閑人伴。政是春塘水暖時。城市還同處士家。奇禽幽草亦堪誇。沉浮無恙桃花水。斗覺林塘物色加。</text>
<title>歸耕海上。有作。</title>,<text>海濱耕爲親謀。筋力還嗟倦薄遊。不到窶貧寧有此。極知溫飽更無求。盤心水錯翻嫌膩。島面春容逈起愁。何限平生擊磬志。臨洋思欲一乘桴。時。大人以庭請不參。被論竢罪。</text>
<title>送洪僉知冬至使之行。二首。</title>,<text>包茅趍走海東偏。拭目紅雲玉座邊。觀樂秪今推季子。乘槎終古說張騫。觚稜日照䨥龍下。伏外香飄萬國前。蛙井百年空老去。路歧頻作送行篇。全遼千里半瘡痍。鷄犬蕭條野哭悲。九月風霜凋塞草。五更笳皷動寒埤。高平驛路宵征日。狼子山前晝伏時。聞說開元新戰敗。使車關外愼驅馳。</text>
<title>挽信城君夫人六韻</title>,<text>霞帔㱕朱邸。魚軒配玉枝。纔看䨥綰䯻。齊得一年眉。楚澤鸞分痛。緱山鶴去悲。彫零餘宅相。㷀獨只門楣。荼毒人間備。將迎地下期。靈輀㱕壠日。方是恨休時。</text>
<title>挽寧堤君八韻</title>,<text>雋望天潢派。屛維捍衛存。儀爲宗戚表。爵視上公尊。玉斝參橫夜。瑤箏月下樽。獻頭躬躄者。虗左禮夷門。五十年非天。三千客消魂。生涯終濁世。餘慶付金昆。寶玦珊瑚冷。賓筵玳瑁昏。傷心北邙路。春草怨王孫。</text>
<title>挽朴羅州</title>,<text>空洞能容幾輩人。斗南公望負經綸。非關抗䟽功名薄。自是憂時鬢髮新。紫氣只應留道德。歲星安得久風塵。庭階更有三珠樹。制誥他年徹玉宸。</text>
<title>寒食。拜掃長湍山所。仍向兔山。爲見舅氏。時舅氏以官事發行未還。悵然虗返。情見于詩。入兔山日大霧。</title>,<text>熟食修塋域。追親及渭陽。霧中尋間道。峽裡得公堂。襟帶長江濶。包圍大麓荒。山陰却返棹。臨發倍神傷。</text>
<title>挽延興府院君</title>,<text>區域淪爲禽獸塲。老蒼無語自茫茫。一門東市皆酸鼻。重鎖西宮幾結膓。人事十年今向泰。天倫千古痛仍長。新阡備禮霑優渥。稽首泉㙜拜聖王。</text>
<title>挽金牧使琜</title>,<text>一紀于玆人紀昏。君家奇𥚁尙堪言。孤兒寡婦有今日。寃魄煩靈知聖恩。夙昔追遊眞似夢。中年生死暗銷魂。褒榮禮備山庭改。白首重沾舊淚痕。</text>
<title>挽永昌大君 二首</title>,<text>小繡香綳玉几前。龍髯莫及鼎湖天。長秋幽辱寧堪說。思子㱕來更幾年。抔土未乾孤未尺。驪山無足葬無錢。東朝儀仗今依舊。庶慰英魂卽禮遷。尙憶先朝晩抱嬰。眼中流血老臣情。茫茫海島魂何去。世世天王家莫生。宇宙幾年容亂領。雷霆今日雪寃精。喬陵秋色餘寒雨。嗚咽松聲送曉旌。</text>
<title>挽申承旨應榘</title>,<text>當年立雪用功優。朝右羣賢避一頭。勝物常能伸物上。致和還復戒和流。塗民耳目斯爲極。闢路榛蕪更屬疇。運値道長天奪速。士林傷慟幾時休。</text>
<title>挽安洪川</title>,<text>籍甚先賢子。爲農冠岳顔。龍蛇倡義後。鷗鷺結盟還。放浪形骸外。優游水石間。遙知處士去。紅葉滿秋山。</text>
<title>送金晦而高山之行</title>,<text>升沈已半百年身。郵吏偏知主渥新。楚澤寃氛猶未雪。萊衣行色更沾巾。雨晴山驛虹消晩。秋逼關河鴈叫頻。才子爭看秦學士。塞雲何處望楓宸。</text>
<title>送張元帥 二首○幷小序</title>,<text>我上之反正後。擢置將相。相曰家君。將曰公。及夫壇于郊而推轂也。乘輿曉出。大角鉤陳。列于迎恩門下。中軍建皷。萬衛無譁。元帥具介冑。以待門外。時家君控辭新命。不克送公行。余小子扈駕。拜公於路左。致家君之辭。瞻仰公表。不數語。宣召入矣。禮闋。分羽衛而西。虎士騰風。轔轔有車馬聲。塵埃漲天。而不見沙峴矣。傾都士庶。共觀而舚舌焉。出師之盛。古未有也。顧余何幸。獲際昌辰。身覩盛典。而嚴不敢以一言送公之行。心不慊者。屢日矣。公至鎭之一月。走書於余曰。聖主出餞之擧。出於曠世之典。不可使盛事湮沒。盍賜之言以侈之。余旣拜受書。心語口曰。余豈知言者哉。楡揚盛禮。固非駑下所敢承當。直以故人稚子情禮。有不敢以不文爲解。唯是窃托大賢。附名於不朽。則抑余之私幸云爾。元戎十乘戒車徒。法駕推輪禮絶殊。盡道周王太師載。何如漢祖小兒呼。三軍拭目瞻龍衮。八尺持矛奉聖謨。不使至尊憂社稷。會看垂拱一愁無。仗鉞轅門帶舊痾。時危無計卧江沱。淮西功待裴丞相。銅柱聲馳馬伏波。玉塞秋霜明組練。金城雲陣擁矛戈。遼陽今日須中夏。好向燕京奏凱歌。公卧病分津村舍。反正初。起爲元帥。故首句云云。</text>
<title>送嶺伯李子時。子時纔以元帥從事。自西還。旋拜南伯。</title>,<text>西輟靑油箕子國。南排朱戟海雲㙜。安邊蹔擲毛錐去。徵績應看革履來。山驛對花紅褪雨。路棠成蔭綠侵盃。遙知騎棟爭先覩。三十觀風濟世才。</text>
<title>挽沈舍人光世</title>,<text>識子從齠齕。初心稷契求。長歌百年盡。直道半生休。歲月官銜老。風雲後進稠。向來杯酒地。簷雨淚䨥流。</text>
<title>挽白沙季父側室 二首○時季父。浮海朝京。未還。</title>,<text>鯨波蛟窟海連天。目斷仙槎杳後緣。一疾未成蒙被托。剩將紅淚灑窮泉。頻從阿大中郞飮。久識周家絡秀賢。留得伯仁兄弟在。與玄應見子雲憐。</text>
<title>挽海峯洪監司 二首</title>,<text>一笑我曹俱夢幻。百年公遽半途先。丘原忽起靑蘿塚。江海空傳白雪篇。竝馬衿陽如昨日。回舟南浦更何緣。玉虛滉朗乘雲處。風度應知冠列仙。卽今賢路不崎嶇。天許蒼生喘復蘇。何意蜀中亡孝直。久知江左有夷吾。乾坤擧目人材眇。湖海論交我輩孤。還似平生忘世者。薜蘿㱕卧一愁無。</text>
<title>追寄堂弟樂天之行</title>,<text>離心長與片雲隨。直到天西浿水湄。關塞幾看淸禁月。湖山應賁玉堂詩。槎浮漢節初迎地。花老玄都舊賞枝。京口掩門庭草遍。馬卿多病起無時。</text>
<title>挽唐原尉</title>,<text>沁水春猶早。秦樓鳳去忙。人間行樂少。泉下厚宵長。虛舘門空掩。高秋菊自芳。庭階不寥落。賴有白眉良。</text>
<title>乙丑暮秋。到中興寺。是夕寒雨連宵。懸燈夜坐。謾閱僧軸。有樂全詩。深恨此行差池。未遂同榻夜話。因題一絶于軸中。</title>,<text>人曾行處有詩篇。乖却山房共榻眠。寒雨五更思子苦。佛燈明暗夜如年。</text>
<title>明日。還向京城。留題一律。時與杞翁同往。獨先還來。</title>,<text>蕭寺閑來聽水聲。西樓高枕世緣經。靑楓葉悴霜如雨。金殿光搖夜亦明。千佛無言燈自照。一僧鳴磬響偏淸。還愁信宿徑歸處。滿路烟霞動別情。</text>
<title>彦上人春晩。來自寶盖寺。趁秋向金剛山。委來求詩。書此贐行。</title>,<text>卄年行脚未曾休。方外諸峯迹已周。花落初辭寶盖寺。葉飛還向正陽樓。山多識面應相待。詩不驚人莫浪求。白首後期何日是。夢中楓岳翠眉浮。</text>
<title>楮子島亭舍。逢雨。</title>,<text>一雨春氷解。東湖綠染波。靑山是處好。白眼世間多。味薄甘藜藿。身粗厭綺羅。興來乘小艇。垂釣負烟簑。</text>
<title>挽辛寧越喜孫。權厝翌年。始永窆。</title>,<text>白麓家聲遠。淸名代有人。行優年竟嗇。官屈志難伸。舊宅遺氊在。新阡冷舃陳。追思三世誼。草宿亦沾巾。</text>
<title>趙善山纘韓挽詞</title>,<text>骯髒儀形只自奇。高才磊落古人期。勳名富貴㱕儕輩。筆法文章妙一時。來豈偶然奚止此。用之何處不如誰。銀㙜朱紱須臾事。身後遺榮付二兒。</text>
<title>挽申主簿用休</title>,<text>里閈情相熟。韲塩得必分。公私雖阻濶。憂樂兩慇懃。舊業桑麻老。新阡草樹紛。那堪送㱕櫬。霑洒廣陵雲。</text>
<title>挽李稷山。以原從功。追贈堂上。</title>,<text>適來適去去來輕。斷送平生爲麴生。黃綬幾年低縣邑。粉書三品侈銘旌。花枯荊樹鴒原冷。淚入萱堂鶴髮明。賴有階庭蘭玉秀。于門他日付餘榮。</text>
<title>挽奇秀才</title>,<text>負笈來遊從我兒。弱齡操筆已能詩。南州軒冕應推重。北學聲名早擅奇。十二玉樓紆帝命。三千瀛路趁仙期。分知厭溷尋眞去。其奈人間舐犢悲。</text>
<title>丙寅四月初七日。辭朝出城。回望家園。百花爛熳。謾吟紓懷。</title>,<text>樗散猶堪作半槎。強將衰朽迓皇華。都門回首春光爛。孤負西園滿樹花。</text>
<title>初八日。碧蹄舘。</title>,<text>岸草隨軺碧。林鸎傍客歌。浮名捴閑事。長路奈沉痾。山舘花迎盖。官橋雨滿簑。回瞻雙闕逈。平野暝烟多。</text>
<title>初九日。到臨津。舟中値雨。倚篷小睡。有懷澤堂。</title>,<text>四月臨津渡。江寒始見花。雞聲偏傍午。客夢暫歸家。小雨雲流野。輕風水漾沙。前途知己在。行役不須嗟。</text>
<title>初十日。到松京。聞問禮官李子善。與經歷趙公。纔向朴淵。亟欲追及。而病困未能。聊賦一律。以竢屬和。</title>,<text>羡子乘春結勝緣。王程偸向朴生淵。分知物外眞仙窟。別有人間小洞天。靑鶴巢邊危嶂倒。老龍潛處瀑流懸。山靈斂霧欣相待。政爲詞臣筆似椽。</text>
<title>十一日。發松都。小憇金郊。醉睡中開眼。忽見回瀾石。口占。</title>,<text>春力着眠開眼重。濕雲和夢度山遲。高吟欲賦回瀾石。留句千年待與誰。</text>
<title>十二日。䓗秀山。朱太史所題玉溜泉。</title>,<text>太史留遺躅。難忘人玉如。淸泠流不盡。題品可無餘。林茂嵐光重。嵓寒花蘂踈。停驂却忘去。高枕乃吾廬。</text>
<title>十三日。黃州。逢都司迎慰使澤堂公。夜話。雞鳴乃睡。</title>,<text>黃岡逢澤堂。此行不落莫。佳句每誦新。好語出絲絡。亹亹不知疲。坐聽雞呃喔。但恨各抱痾。負此春鑿落。此會誠未易。此興那可復。君材實珪璋。我性同樗櫟。還慚隴頭瀧。不敢詩以角。平生不貪名。末路頭俱白。終始駏蛩願。嗜好酸醎適。</text>
<title>十四日。到箕城。夜與谷山叔對酌。謝送諸妓。</title>,<text>前度劉郞髮已衰。那堪重作看花詩。三千鍾乳吾何術。十二金釵莫漫悲。</text>
<title>十四日。生陽舘路上。</title>,<text>馹騎駸駸度阪原。飛花亂舞襯征轅。生陽舘路千株柳。歲久風摧半不存。</text>
<title>與北渚儐相，鶴谷迎慰及諸學士。期會于浿江晴川。而余以病滯。及到浿上。槎行已發。悵然有述。二首。</title>,<text>淸塵忽失浿江湄。風馭冷然不可追。燕語一年春好處。客愁連夜夢歸時。霜華入帽花爭笑。銀燭催詩淚欲垂。同是異鄕難縮地。莽蒼無計望襜帷。文章勳業古難並。炳炳巍巍今見公。高盖暫來空冀北。妙辭應遣壓江東。芳洲錦纜相期地。白首淸樽悵望中。人事好乖成一慨。更堪他日雪泥鴻。</text>
<title>十八日。練光亭席上。次都司迎慰使澤堂韻。</title>,<text>酒醒長安逈。花飄節序過。詩情病後减。鄕思夢來多。山靄迷虛檻。鷗聲落遠波。天涯萍水會。孤詠倚嵯峨。</text>
<title>十九日。陪平壤迎慰使陶齋仲父。曁澤堂公。乘舟泝流。上浮碧樓。只茶果酒壺而已。無歌管。舟中。次仲父韻。</title>,<text>西京行樂幾回過。無恙春流漲綠波。賓主江山誰與讓。畫船唯欠茜裙歌。</text>
<title>到平壤。翌日。白沙季父發向邊上。路中。以二律寄示。謹次來韻。以紓離索之懷。</title>,<text>不辭長路會西州。痛飮還拋十日留。棠棣竹林虛暎月。落霞孤謾登樓。梳邊白髮驚無數。醉後狂詩懶自酬。官酒未堪消旅恨。喜聞衙釀過墻頭。平壤官酒甚薄。不堪飮。忽有小衙新釀出來。落句及之。江雨浪浪夜有聲。林風撩亂攪離情。逢迎杯酒慳三日。賓主詞鋒敵兩京。勝事迹隨春夢散。謾吟詩爲落花成。遙憐鐵瓮城邊月。分照箕都一㨾明。叔父行軒時在寧邊附元韻 白沙聞君驅傳到黃州。遅我臨行一日留。風泊石尤飛暮雨。雲褰六幕倚高樓。誰知會合還離別。自恨逢迎未獻酬。賓主關河俱是客。解携西出幾回頭。每恨西來闕寄聲。簿書叢裡减詩情。風吹昨日仍今日。路出松京接柳京。賓舘別筵杯重把。野花啼鳥句還成。征途冉冉春光盡。謾爲兵機鬢雪明。</text>
<title>二十日。大同江舟中。次仲父韻。兼示澤堂。澤堂先告別前進。故落句云云。</title>,<text>關外相逢地。尊前白髮催。愁因佳句破。眉爲故人開。此會知何夕。他年倘更來。歧途解携處。虛把惜離杯。附元韻 陶齋卒卒風埃裡。悠悠世故催。那知今夕會。聊得好懷開。古郭閑花落。春江細雨來。相看兩難厭。倒盡百千盃。</text>
<title>練光亭。次都司迎慰使澤堂韻。</title>,<text>半落嵓花風打稀。漁村斜掩面江扉。棲鴉接翅欲何向。客子登樓胡不歸。汀柳渚蒲從節物。浴鳧飛鷺任天機。浮名擾擾還堪笑。鬂上光華已謝菲。</text>
<title>二十二日。涵碧堂小會。歸來。次陶齋仲父示韻。</title>,<text>十里蒼崖別有區。夜深人散月還孤。湘妃皷瑟知何處。江上靑峯似畫圖。附元韻 陶齋過盡蒼屛得異區。水雲深處小亭孤。天風吹作前江雨。幻出龍眠水墨圖。</text>
<title>二十四日。平壤。臨發。陶齋仲父。以六韻排律。贐行。順安路上。謹步其韻。驛遞以送。</title>,<text>父子同冠盖。聯翩此路逢。烟花宜共賞。登覽躡淸蹤。待月憑虛檻。懸燈到曉鍾。杯盤看狼藉。車騎恣追從。盛比烏衣巷。賢慚阮仲容。分携各王事。歡會敢云終。附元韻 陶齋同爲關外使。何幸故都逢。十日團圓樂。千山跋涉蹤。筵迎寒碧月。船聽永明鍾。小阮高林會。諸王曲水從。淸詩相和答。春酒更雍容。莫使今朝別。佳游且未終。</text>
<title>二十六日。肅川路上。寄謝江東太守。</title>,<text>世事非吾事。春愁是別愁。書纔尺紙枉。睽已一年周。脫畧風波地。逍遙傲吏遊。承明元自倦。淸夢到耶不。</text>
<title>二十七日。追到百祥樓。澤堂及李子善。猶未發行。相迎於樓上。把酒喜甚。示二子。求斤敎。</title>,<text>君先我後指天陲。到處逢迎亦一奇。醉帽欹斜誰復整。郵筒拋棄莫相隨。鸎花節序無詩句。風雨關河有鬢絲。靑眼三人那易得。異時何地不追思。</text>
<title>十二年後。重到安州。登百祥樓。習迎慰宴禮。是夕。風雨大作。不得留三淸閣。來宿于五美軒。</title>,<text>湖山歷歷曾相識。鬢髮星星半已明。人世十年如走馬。江樓五月又流鸎。輕陰垂野草連渚。急雨驅潮波撼城。會待天仙高宴罷。御風長擬下蓬瀛。</text>
<title>二十八日。問禮官李子善發安州。余與澤堂及防禦使，慈山，甑山，殷山太守。俱出津頭。送行。澤堂有詩贐行。余亦次其韻。</title>,<text>柳外鐃歌起。船頭勸酒頻。相逢今幾日。作客又離人。浪聽三更雨。終孤九渡津。那能不回首。紅袖望行塵。第三聯。盖以子善前夜雨中。有却妓篇。而是日強留。不聽故也。○成廟朝有宦官。受由歸鄕。還到晴川。同舟。有奉使官人。與妓別。舟泊北岸。官人曰。吾何忍置汝此岸而去。棹舟還解于南岸。妓曰。妾何忍送君於此岸乎。又棹舟至北岸。如是者。終日九渡。竟未離去。還宿于州。宦官。至京師上達。成廟爲之大笑。因此名爲九渡津云。</text>
<title>晴川江舟中。醉別都司，迎慰使。</title>,<text>歧途同作遠遊身。更向天端送故人。明日酒醒沙磧外。馬頭何處覓殘春。</text>
<title>是日舟中。再贈澤堂。</title>,<text>日日津頭送客。萋萋芳草侵衣。朋知已盡西去。誰復餞吾東歸。</text>
<title>謝殷山李君輔惠酒</title>,<text>踈簾重霧凉生枕。銀燭金爐夜向闌。賴有使君眞正酒。一壺相贈洗愁肝。</text>
<title>三淸閣。與李君輔，卞時哉。小飮。醉贈席上。</title>,<text>簾幕依依來舊燕。樓臺寂寂聽新鸎。年光荏苒花無語。客路逢迎月有情。人似浮萍偶然會。意如藤蔓更相縈。平生睡足知何處。夢澤南州是密城。</text>
<title>百祥樓。與李君輔夕眺。</title>,<text>鴈外天將盡。潮端地欲浮。雲山來檻衆。關路過江脩。舊侶多靑眼。重遊已白頭。黃昏望烽火。還恐入邊愁。</text>
<title>樓上謾吟。奉呈白沙季父行軒。</title>,<text>忽漫相逢地。還愁摻別裾。關河猶阻濶。京洛况音書。津樹春來合。漁燈月裡踈。長懸樓上眼。終日望軒車。時季父在鐵山未返。故落句云云。</text>
<title>五月十三日。夜深獨坐百祥樓。有吟。寄密城使君。</title>,<text>廣簟來風露。孤城澹月華。星河垂大野。雞犬靜千家。水近分沙渚。樓高接彩霞。銀橋如可作。雲路不辭賖。</text>
<title>與李君輔。約遊妙香山。將以十二日啓行。而十一日夕。詔使白牌奄至。因遂敗興。朝暮坐卧樓中。瞻望雲峯。不堪悵然。聊記始末。以示同志者。時五月十四日也。</title>,<text>我來乙支城。時月已屢移。三淸暇日多。西北卷羅帷。香山了在眼。雲際浮脩眉。欲往暫攀躋。未到神已馳。况有二三友。提壺願相隨。卞生指我路。君輔飯我飢。熟馬與遒輪。我行誰泥之。俄然一騎塵。廣牌從西陲。天仙駕滄溟。風伯鞭支祁。王事敢逸豫。宿願坐差池。峩峩雲中峯。望望亦何爲。飛泉若琮琤。風檜怳紛披。忽忽嘆乖遌。疚心心爲疲。塵寰吾老矣。再來安可期。擧手謝仙山。餘生勞夢思。</text>
<title>咏懷寄洛中同僚</title>,<text>王程不敢恣遊遨。謾有吟篇媿未豪。非武非文何似者。虛銜贏得判秋曹。文字本非吾輩事。唯能隨處醉紅裙。三淸宿債應須償。豈是詩名獨出羣。</text>
<title>次李義山無題韻 二首</title>,<text>揚花凌亂五更風。璧月斜侵錦帳東。人事自兼春事暮。新情還與舊情通。雲開翡翠香衾煖。日照䲶鴦膩枕紅。睡起小窓慵攬鏡。雙鬟掠削首飛蓬。誰道蟾宮道路難。銀橋瑩澈曉星殘。三天桂樹香如霧。一朶芙蓉露未乾。上界淸遊眞不分。芳盟密約肯敎寒。題詩染在羅裙幅。留與他年好記看。</text>
<title>再疊</title>,<text>十二朱欄徹曉風。雙鸞飛去各西東。朝雲暮雨知何處。弱水三山詎更通。羅袖半沾荷葉綠。花裙渾褪石榴紅。春來柳絮應無數。不學顚狂逐斷蓬。</text>
<title>丙寅夏。余以迎慰姜王兩學士來。登百祥樓。卞進士時哉。袖王父所贈詩來。示余。感涕之餘。敬次其韻而歸之。</title>,<text>宿昔從王父。風期出俗塵。升沉雖異路。離合謾傷神。却袖文章手。虛驅五十春。重逢頭已白。感舊一霑巾。</text>
<title>三淸閣逢雨</title>,<text>晴好雨尤好。湖山變態新。雲藏妙香腹。潮沒薩川濱。林濕鸎穿滑。泥融燕掠頻。舟人掛帆去。一瞬下長津。是日雨中開窓。有信宿商船。待早潮解纜。齊聲掛帆。飽風而去。一瞬已下津頭。宛似畫圖中。與卞時哉。凭欄口占。未畢落句。而卞忽先去。聊識日月以圖他日不忘。是丙寅五月十七日也。</text>
<title>贈密城金使君</title>,<text>長袖蹣跚舞。牛刀割雞時。不論金印大。唯與玉龍期。氣節聊城箭。風流峴首碑。頎然身八尺。異日報恩姿。</text>
<title>百祥樓贈妓</title>,<text>十二年前客。重來本不期。紅顔爾亦歇。白髮我偏衰。杜牧尋春恨。樊娘擁䯻悲。姑蘇下西子。猶足逐鴟夷。</text>
<title>晴川江泛舟。留贈江水。</title>,<text>好在晴川水。十年今再遊。流波思浦日。落葉墮根秋。諦記尊前語。休添別後愁。樓邊有潮信。一夜到玄洲。玄洲。卽余江舍所在處。</text>
<title>樓上。望見江中采菱女伴。</title>,<text>向夕波逾碧。魚遊鏡裡天。船船采菱女。歌舞綠楊邊。</text>
<title>夜坐三淸閣</title>,<text>月鷺驚飛去。風簾時自掀。白雲就簷宿。蒼霧落江昏。</text>
<title>曉望</title>,<text>明霞熨朝暾。桂影何芾芾。安得騎鶴去。下上隨雲氣。</text>
<title>五月二十九日未時。翰林姜曰廣，給事中王夢尹。入安州。卽行見官禮。初昏。設迎慰宴。雞鳴乃罷。</title>,<text>天仙符彩儼然臨。燈燭輝煌夜舘深。身着麟袍擎鳳誥。口銜雞舌下鯷岑。偏邦自幸同文軌。重譯何愁異語音。當席猥蒙寬禮數。不妨憑醉看橫參。</text>
<title>留瀛洲月餘。還發。服習通引數三及諸妓四五人。送至南橋邊。皆抆涕以辭。臨發。書以謝送。</title>,<text>歌喉不須動。簫皷不須鳴。我生元如寄。光陰迭送迎。悠悠行路別。一一何足驚。別離誰不嘆。悲憂儘緣情。我無恩可戀。此涕何從生。橋邊石人立。慣送東西行。幾見爾輩泣。大笑絶冠纓。</text>
<title>還到平壤。宿中山亭。是夜風雨晦冥。挽谷山叔氏同宿。夜深後。谷叔開戶。若將便旋者然。冒雨逃去。尋覔不得。盖以新有所覯。不得暫離故也。雨中獨卧。口占識之。</title>,<text>三更風雨紙窓鳴。旅枕無人夢屢驚。自是斷魂行客事。不須關外有離情。</text>
<title>宿中和舘。次大同江船上許若虛贈別韻。</title>,<text>草草關河晤。臨江惜別情。離歌願莫聽。愁境欲無生。虛舘燈空翳。孤眠夢不成。知音日以遠。誰慰旅人行。</text>
<title>中和路上。馬頭驛人。辭歸。書以贐行。使歸示時哉。</title>,<text>爾家何在乙支城。今日辭歸却愴情。閱月豈唯三宿戀。願將音信報三淸。三淸閣名。</text>
<title>劒水路上。初聞蟬聲。忽覺久滯關外。口占。錄奉同行叔父軒下。</title>,<text>去日纔鸎語。來途已早蟬。唯將詩百首。換得雪添顚。</text>
<title>六月初六日。還到䓗秀山。題窓壁。</title>,<text>水同行客流無住。山似佳人送有情。殘燭五更羅幌冷。滿林風雨作秋聲。</text>
<title>歸路。先到臨湍舘。夜雨滴瀝。追憶西關勝賞。寄澤堂。</title>,<text>官程千里迭追隨。三日睽離費夢思。勝境自忘遊遠恨。別筵長記過江時。空齋剩聽連宵雨。歸槖唯添一卷詩。陳迹百祥浮碧會。故園何處更相期。</text>
<title>謝遠接使北渚相公惠訪</title>,<text>腁手君扶大陸沉。聳肩吾學小詩吟。鯤鵬斥鷃難同路。何幸玆行乃肯臨。</text>
<title>竹枝詞</title>,<text>巴江春水拍船時。巴女聯街唱竹枝。紅蓼碧蘺無限恨。不知郞意似儂悲。</text>
<title>登黃州廣遠樓。對花謾吟。</title>,<text>玉階生靑草。雕欄拂嫰枝。能令公子惱。爲有美人期。寂歷斜陽後。霏微細雨時。庭前花正好。攀折贈伊誰。</text>
<title>定遠大院君挽詞。七言排律二十韻。</title>,<text>恭惟雋望自天潢。瑞世儀形覩鳳凰。絶地尊榮心轉小。平居孝義行逾彰。周家冢宰忠勳炳。漢代東平德業芳。玉几受遺唯血淚。昏朝覯憫幾悲傷。中宵仰屋憂宗國。偏巷關門托酒觴。大德誰云能壽考。陰功應得啓時康。公孫已作中興主。季歷曾生聖德昌。寧濟三韓開壽域。彜倫一世立人綱。謳歌歷數基千祀。宗社神功冠百王。祖考洋洋如左右。聲容僾僾切羹墻。珠旒御宇嗟無樂。菽水承歡痛莫長。饗祀倣遵三代制。寢園斟酌兩京章。塋移乕踞龍盤地。劍合千秋萬歲鄕。日吉辰良協于筮。神安魄悅降之祥。廞儀備禮稀前事。帳殿迎郊滿路光。薤曲凄淸搖月轉。雲旗旖旎卷風忙。重陰漠漠瑤扉扃。厚夜沉沉寶舃藏。宸極悲號仙仗裡。薦紳哽咽篆旌傍。哀榮終始應無憾。福慶綿延詎有疆。承敎製詞寧盡意。公私含慟涕滂滂。</text>
<title>西平府院君挽詞</title>,<text>名閥東韓莫與當。鄧家卿相未專芳。前堂淸夜無鐘皷。後輩詞林有棟梁。斧鉞再開元帥府。典刑終冠老成行。明王鼎革中興盛。聖女關雎德化長。安石東山方繫望。伯陽西去已韜光。艱危轉覺云亡慟。失涕寧堪寫短章。</text>
<title>次諸學士韻。題劉老人詩卷。</title>,<text>有約山當戶。無情水入池。松寒風落子。梅老雪封枝。詞客還耽酒。園翁亦解詩。堪憐病居士。攀賞未同時。</text>
<title>再次</title>,<text>文字諸賢飮。江河作硯池。蒼凉泰山幹。淸淡隴頭枝。已足驚人句。何須病客詩。唯應分物色。遅我欵扉時。劉老人希慶。襟韻不俗。雖不飮酒。而能賦詩。雅從學士文人遊。家在北山下。引水爲池。種松蒔梅。頗有幽趣。諸學士有時持酒往遊。題詩成軸。一日持以示余。因求余詩。余以病蟄。不得同時攀賞情。見于辭。</text>
<title>奉送淸陰丈人赴京 二首</title>,<text>氷蘗聲名五十秋。剛膓依舊雪盈頭。淸時直道猶難進。晩節嚴程不憚脩。海內爭看吳季子。朝端蹔失薛居州。周廷仔細徵文獻。他日經綸豈外求。關外愁聞水驛艱。歸來相對便離顔。行藏有裕心常妥。忠信多扶意更閑。高枕怒濤喧渤海。卷帷明月傍燕山。知公文字虛懲創。徵我還忘贈我慳。前月余有百祥迎慰之役。爲乞贐語於淸陰。覆書有曰。近來懲創於文字。不復弄翰作罪案云。逮余歸來。公已膺赴燕之命。求贐之牋。已在案頭。落句及之。</text>
<title>貞淑翁主挽詞</title>,<text>夫子才華眞玉潤。諸男秀發捴氷壺。從知福祿人無並。久識閨門禮莫踰。塵世白駒驚易過。簫樓雙鳳恨難俱。唯餘仙圃傷心地。慘澹春光半樹梧。</text>
<title>丁卯夏。書于都捴府直廬。</title>,<text>尙記先朝陛戟前。宮壺頻醉五雲邊。如今頭白重來地。轉眄恩光卄六年。</text>
<title>捴府直中。逢雨。晩出簷前。望見李學士在玉堂窓內。書送一絶。學士名。行遠。</title>,<text>隔水遙瞻學士顔。其人如玉在窓間。分知睡罷連朝雨。催寫新詩倩我看。</text>
<title>奉送舍兄湖南方伯之行 二首</title>,<text>銀㙜仙史按朱維。五十髩邊無白絲。緩帶輕裘追祖烈。遺風餘澤看棠枝。名塲隘窄思長避。注簡隆深受獨知。卿相異時徵事業。沾沾兒輩詎能窺。王大父曾按是道。故初聯云。天地私吾作弟兄。時於急難自關情。百年相守猶嫌短。周歲分飛已足驚。桂樹雲深淮海濶。金莖月出漢㙜明。遙思兩地膓堪斷。縱欲吹箎曲未成。</text>
<title>曉望。題都捴府壁上。</title>,<text>九陌穠花曉色微。窓臨絶巘俯郊圻。城頭樹濕雲猶暗。山外穿霞日脚飛。</text>
<title>奉次樂全泛湖韻</title>,<text>快遊頃刻看陰晴。多謝天公餉我行。楮島雨餘雲尙密。鷺梁潮落月還生。尊前白髮兩翁舞。夜半玄裳孤鶴橫。塵土十年俱老矣。向來離合夢猶驚。丙寅秋。與樂全。泛舟東湖。楮島逢雨。鷺梁看月。一日之內。所得備矣。汩汩塵世。誠未易得之佳會也。附樂翁元韻於左。以圖他日不忘。附元韻 樂全湖遊宜雨復宜晴。鎭日東西扣枻行。蕭寺亂蟬千樹合。海門斜照晩潮生。吟邊已覺潛魚動。風外誰敎短笛橫。選勝淸歡聊可續。百年塵夢儘堪驚。</text>
<title>鄭江陵宗溟挽詞</title>,<text>相門詩禮擅當時。文彩風流有白眉。一代淸名先輩最。兩家交誼後生知。冲襟自坦寧鋤谷。酒戶非寬漫愛巵。遅暮金章奚止此。乾坤擡首秪深悲。</text>
<title>久旱之餘。遂成霖雨。長洲叔父。以一律示余求和。謹次其韻。</title>,<text>池水新添數尺深。小堂香篆濕秋霖。坐看茅屋牀牀漏。更想漁家浦浦沉。衰白未成棲畒計。旱乾曾切望霓心。幽人不出晴無用。長對荷珠淺淺斟。附元韻 長洲六月茆堂雨氣深。𨳲門端合賦愁霖。可堪澤國疑天漏。忍使郊原嘆陸沉。潦水未消全沒脛。炊烟欲斷轉驚心。園林何日開新霽。許坐荷軒更細斟。</text>
<title>奉次長洲叔父雨中見寄韻</title>,<text>高樹蟬吟靜。虗簷雨脚懸。南山時獨睡。秋氣暗相連。覔句堪消日。持盃穩送年。階除騎馬到。重肯看披蓮。附元韻 長洲病與秋霖會。愁同曉溜懸。此身猶困頓。何處更留連。咫尺仍千里。蹉跎又一年。披簑吾欲去。相對看池蓮。</text>
<title>閔士尙新築林川精舍。以爲退閑之計。送書求詩。余以難於勇退之意。勖之。</title>,<text>世已十分難捄地。君今那得自由時。極知汶上逃無計。誰謂蒜山病有詩。籌策廟堂方急矣。風流丘壑姑徐之。何當未老逢亨泰。月笛烟簑與子期。</text>
<title>送韓知事議政結銜賀登極</title>,<text>賀極仍陞秩。恩榮溢使槎。台星明照海。風伯怯恬波。日月瞻新衮。乾坤屬一家。異時迎子喜。應比未離多。</text>
<title>玄軒申相國挽詞 二首</title>,<text>恭默思治切。勤勞盡瘁多。勢猶方下日。力挽已頹波。出處心逾赤。安危鬢欲皤。衣冠忽長夜。朝野淚滂沱。山斗聲名久。風雲際會新。方將恢大業。何遽奪斯人。溢目艱虞日。驚心殄瘁辰。追惟床下拜。雪涕滿衣巾。</text>
<title>申相夫人遷墓挽詞 三首</title>,<text>夫子淸貧五十春。夫人長似布衣辰。終乖末暮齊眉願。不見當年秉化鈞。丞相山庭水上津。月中環珮泝江濱。行營會合千年宅。孝子遑遑髮已銀。人間福履斯須事。閨閤賢聲後代名。今日山頹龍劍會。白頭蕭瑟哭門生。</text>
<title>奉次長洲叔父示韻</title>,<text>髮脫漸知頭徹寒。身輕還喜我無官。功名蟻穴眞堪咲。世路羊膓有足酸。縮殼過冬杯酒穩。掩門搜句歲華闌。盱睢白眼從兒輩。物理唯須靜裡看。附元韻 長洲再祭祈寒果得寒。江氷聞始輸官。漫憂天序還遭凍。堪笑書生未離酸。多事兩盂昕夕促。羣兒一室歲年闌。中庭雪月應吾有。只隔窓欞杳莫看。</text>
<title>送別韓元之鍾城府使之行</title>,<text>五十金章何太遅。從知松栢後凋姿。衰年離合關心事。浮世升沉任爾爲。學士今看投筆去。邊城政値請纓時。北門專閫無踰子。誰爲君王擧薦之。</text>
<title>芝峯李判書挽詞</title>,<text>儒林山斗聲名久。朝右蓍龜位望崇。詩律並驅唐盛晩。文章方駕漢西東。山川一代肧靈後。人物三韓屈指中。奕世冠裳金玉秩。全家忠孝蕙蘭叢。天官纔掌銓衡正。卿月俄沉講幄空。咫尺議堂經濟偃。鑑亡其奈軫宸衷。</text>
<title>宋新寧挽詞 爾昌</title>,<text>後生想前輩。每恨生不早。擾擾季世間。猶得見此老。此老松栢姿。霜雪莫能槁。深深鹿門隱。皎皎商嶺皓。風塵作傲吏。蕪沒三逕草。歸來四壁空。骯髒儀形好。胡爲遠訃傳。使我憂懆懆。沙寒五道山。繄公千歲保。長瞻寄挽語。一哭遠莫造。</text>
<title>晉原府院君挽詞</title>,<text>三達人間罕。唯公不可當。文章傾後輩。勳業佐先王。咫尺巖廊地。優游翰墨塲。士林知矜式。時議賴扶將。鑾輅蒙塵際。肩輿出郭忙。舟中衾枕冷。行在夢魂長。文宿韜光彩。丹旌泝渺茫。市朝三日輟。涕泣百僚傷。山嶽華嵩拆。邦家蓍蔡亡。依歸今失所。誘奬永難忘。湖嶺新阡遠。終南舊宅荒。臨江乖絮酒。題挽只沾裳。</text>
<title>晉原府院君夫人挽詞</title>,<text>夫子聲名海內傳。夫人中饋久稱賢。爵封貞敬尊榮邁。慶襲門闌福祿綿。乘化後先纔七月。齊眉六十有餘年。佳城劒合成千古。南望題詩涕泗懸。</text>
<title>丁卯冬。余以都捴管。直宿禁中。兒子墀。亦以應敎入直弘文館。兩省相近。只隔墻屋。而各以官守。不成同宿。夜坐無聊。口占短律。令小吏遆傳。兼示伴直學士。</title>,<text>禁林吾底事。經術爾何能。隔屋分淸漏。孤眠對暗燈。香消爐欲冷。詩澁硯成氷。聞說頻前席。硏精恐未曾。聞入直之日。卽有召對。故落句及之。</text>
<title>冬夜。宿揔府直廬。堗冷無眠。戲吟一律。錄示完豐，完城。</title>,<text>桂薪難煖禁中臣。誰信更張惠及民。三日厲風慳釀雪。一年殘臘解催春。衾裯潑水眠頻覺。燈蘂垂灰字未親。敢嘆此宵弓臥苦。奠安深望廟廊人。時改軍籍禁省。薪水之軍。亦皆减削。禁直諸官。未免寒凍。故云。此詩傳播於兵官。仍舊存之。</text>
<title>趙知事存性挽詞</title>,<text>大化誰能免。如公五福純。風流傾後輩。偉量冠朝紳。朱轂分旄日。靑霄聽履辰。諸郞爭發軔。羣珥捴騰麟。洛社傳圖畫。瑤池訪道眞。平生匡濟志。不復展經綸。</text>
<title>送洪澤芳赴瑞山</title>,<text>如令遷擢朝廷潤。底事遅徊郡邑卑。末路逃名君計得。中年傷別我心悲。行看合浦還珠日。佇待雙鳧渡海期。寒碧淸心誰較勝。弟兄分占亦云奇。時洪景澤。爲淸風守。</text>
<title>挽許若虛 二首</title>,<text>萬死逢淸世。剛膓一險夷。才優官卽左。年嗇數終奇。賃屋從高枕。阿宜乃我兒。家聲賢季在。門戶賴扶持。昔我迎槎日。公時尹柳京。留連十日飮。賓主兩都領。曉月樓臺夢。春江鼓笛聲。傷心倂陳迹。雪涕灑丹㫌。</text>
<title>送吳學士赴松都經歷 名端</title>,<text>久知厭承明。移疾常居半。他年恐不免。却步那得逭。舊都名山水。未到心自玩。木蓮開未開。巖花落已亂。君行諧宿計。奈我長覊絆。近侍雖才俊。邇英空日旰。回首得無憂。出入俱心僤。</text>
<title>送舍兄嶺東觀察之行</title>,<text>卯君今世是吾兄。蒲柳先衰每自驚。末路聲名安用籍。頻年離別最關情。琴鳴六邑家徒壁。棠芾三方鬂未明。匏繫無因攀絶境。白頭吟望送餘生。</text>
<title>原州牧使沈靑雲。投牋要別語。余病拋筆硯。迨未副焉。今於家兄觀察之行。旣賦一律。仍疊其韻以寄之。</title>,<text>按節分符俱弟兄。長腰暫折未須驚。交期三世終無替。別夢經春可耐情。綠駬垂頭誰見貴。黃楊厄閏理難明。知公自倍憂時念。孤嘯鈴齋百感生。</text>
<title>鄭子容落職。寓居西湖。余分祿米。以助貰酒之資。子容以詩酬謝。余又次其韻以和之。</title>,<text>城市囂塵隔水湄。萬人如海秪君思。谿翁坐譴一封奏。畸老行吟幾首詩。州縣江湖寧子輩。文衡帷幄欲誰資。他年應繫蒼生望。休遣東山起謝遅。時張持國。遭譴。除羅州。子容落職。彷徨湖上。兩人皆負重望。故云。</text>
<title>江都留後東岳詞丈。送惠百蠏。仍以一律見贈。謹步其韻以謝之。</title>,<text>京洛紅塵染素裾。掩門秋色賦端居。西園病尉誰相問。東岳先生數枉書。白雪高調難仰和。黃螯風味未全踈。催持左手仍呼酒。彈鋏何煩食有魚。</text>
<title>送冬至使高善行 四首</title>,<text>田廬當日久低佪。專對方知一代才。秪好和歌燕市飮。不須揮涕上金臺。文章節義君家事。祿位飛騰他自爲。北塞前年今渤海。用之何處不如誰。天設長城百二關。皇都雉堞壯燕山。不知誰放臊奴入。西至蘆溝大掠還。衣裳北極堯天近。刀斗金河漢月孤。魯酒齊歌何不可。去來長醉一愁無。</text>
<title>張元帥挽詞</title>,<text>尙憶行宮露布飛。三橋迎駕庶人衣。勳名百代相終始。齒舌當年漫是非。湖上扁舟違宿計。郭西斜日掩重扉。乾坤擧目豪英盡。大樹蕭蕭涕自揮。</text>
<title>奉贈洪學士元老赴安東</title>,<text>奕世淸忠繼有人。壯元聲價動朝紳。靑綾厭見承明月。彩服欣隨絳幔春。堤柳色迷熊軾暗。嶺梅香浥鷺袍新。還憐病尉無詩思。遅暮那堪送客頻。</text>
<title>挽沈靑雲亡姬 三首</title>,<text>童烏與我嗟難得。障上添兒最可憐。二十一年成短夢。他生未了此生緣。平居操守衆知聞。服禮推誠事女君。最是悼亡無限恨。舞衫歌袖尙餘薰。夫子豪英盖世勳。六年懽愛恰如雲。沉綿不盡蒙被語。紅淚唯沾血色裙。</text>
<title>趙參判翼大夫人挽詞</title>,<text>歜主猶勤績。黔妻不戚貧。無家長賃屋。有子卽名臣。七袠齊眉處。羣孫聳壑辰。人間諸福備。風樹自傷神。</text>
<title>順天鄭使君。留牋索別語。病未能副。翌年春。草占一絶。書于簡尾以送。</title>,<text>鸎花節過小江南。橘柚林中海色涵。行止豈關臧氏子。竹樓公退看晴嵐。</text>
<title>趙伯益同事于山陵。翌年春。困而歸鄕。告別索詩。書此贈行。</title>,<text>三月長安桂玉貧。告余歸趁故都春。扶蘇山下依林屋。花發流鸎喚主人。</text>
<title>贈僚友趙監役伯益南歸</title>,<text>忠孝傳家久。聲名薦鶚新。塩車悲老驥。泥轍愧窮鱗。長笛眞堪賞。連城只自珍。江湖多舊侶。歸去好垂綸。</text>
<title>徐三宰挽詞</title>,<text>先朝宿德老尙書。昭代登崇訪落初。七路棠陰遺愛在。十年蠻瘴屛遷餘。剛膓不改氷霜志。恒性常懷水竹居。素髮優游眞率會。朱輪塡滿太丘閭。華峯忽坼蓍龜去。卿月俄沉棘府虛。咫尺議堂經濟偃。士林相吊涕漣如。</text>
<title>寄澤堂絶句 四首</title>,<text>天閑老驥不爭途。五馬榮逾諫大夫。知是歲星時隱見。謫來猶復臥蓬壺。纔遞諫長出拜杆城故云陳思文字波瀾闊。玄晏功名告休頻。晩得一城如斗大。不知帷幄屬誰人。尙記槎遊夢裏蹤。騷壇旗鼓數相逢。秪今頭白知音少。師友難忘邴曼容。曾於丙寅春。姜，王兩學士。頒詔之行。余爲安州迎慰之役。澤堂以都司迎慰同行。到處得與酬唱。故云。寒雨冷風到枕頭。別懷蕭索轉驚秋。終宵淅瀝窓前葉。他自無情我自愁。</text>
<title>挽沙溪金先生 二首</title>,<text>宿德羣賢表。眞儒百代名。頹波誰挽住。絶學世疑驚。顯晦時治亂。存亡國重輕。千秋武夷舍。星月照分明。聖主中興日。蒲輪應聘時。叨成蘭室拜。欣覩地仙姿。歲月曾無幾。音容遽永辭。南天少微晦。不盡士林悲。</text>
<title>奉贈朴學士興陽之行 二首</title>,<text>澤畔猶遲尺一頒。十年天道可無還。風霜瘴海寧親地。淚染萊衣色色斑。看君五馬去如飛。歸興翩然似脫鞿。粉署湖堂何意緖。主恩今日始光輝。</text>
<title>贈湖南觀察使 二首</title>,<text>腁手曾扶大陸傾。勳名還復壓詩名。休嫌按使從烟閣。要與遐民識鉅卿。宵旰佇寬南徽念。襜帷應繫北辰情。艱虞溢目仍成別。却恨臨衢語未明。園陵祗事記當年。排悶唯須賴百篇。料我已能安鄶下。知君不愧在盧前。松杉小屋挑燈話。風雨深更對榻眠。陳迹卽今成一夢。舊僚嬴得雪盈顚。</text>
<title>贈朴學士德雨靈光之行</title>,<text>將母仍成晝錦行。專城應不換公卿。持衡兩世兒承父。歌麥連湖弟並兄。漢水離筵傷歲暮。梅花東閣亂鄕情。年來病尉無詩興。習氣因君又一鳴。</text>
<title>挽安山尹民俊處士</title>,<text>軒冕無心樂事存。暮年歸隱海濱村。人間已厭悲歡境。物外翻辭水竹園。春雨羃烟迷釣艇。夜潮隨月到柴門。追惟夙歲通家誼。抆淚題詞秪斷魂。</text>
<title>柬畸翁</title>,<text>沉痾長閉戶。懸榻滿塵埃。舊友如遐棄。新年欲逼來。庭空風獵竹。窓冷雪欺梅。惆悵佳期阻。尊醪未敢開。</text>
<title>次朴子建韻</title>,<text>玄律將窮髩雪新。沉痾無計守庚申。本爲過客寧長世。縱得稀年只二旬。流俗厭看征利子。晩途欣遇賞心人。從知雷雨龍梭起。不用區區較病貧。</text>
<title>次軸中太學士谿谷韻贈上人</title>,<text>幾日千山杖錫飛。虗名空愧屈吾師。明朝又向湖南路。寒雨靑林獨去時。</text>
<title>題李九萬巴陵亭舍</title>,<text>五月巴陵縣。江深草閣寒。頻經外弟宅。飽喫小娘餐。麥浪搖平野。漁舟下急湍。鴟夷出齊興。須向此中看。</text>
<title>壬申春。奉使章陵五月。竣事還朝。値大雨。江水漲溢。陸地成海。道路不通。宿于金陵東軒。留贈吳明府。</title>,<text>招邀煩地主。衰懶抹風流。海內名家子。江鄕傲吏遊。人非永和筆。濤似廣陵秋。聚散浮生事。臨分更少留。</text>
<title>翌日冒雨。乘舟泝流。暮宿于陽川題壁間。二首。</title>,<text>十過巴陵渡。嚴程似擲梭。逢迎勞館主。顚倒困沉痾。極浦天連海。平郊水沒禾。黎民生事絶。宵旰意如何。涉險王畿內。如經渤海間。浮天唯見水。沉陸欲無山。積雨迷歸路。輕舟泝急灣。平生逆境事。翻作壯遊還。</text>
<title>挽李僉知九萬</title>,<text>酒賦詩名摋。風雲後進稠。官兼年共嗇。才與命難謀。寂寞臨江墅。荒凉艤岸舟。衰遅忽相失。頭白淚雙流。</text>
<title>謾吟</title>,<text>閱盡悲歡鬢已絲。天敎一物老無爲。從前捴爲吟詩瘦。中歲還緣病肺衰。夢覺楊州知薄倖。睡酣槐國笑支離。靑樓酒肆回頭日。白首黃花轉望時。名利無心甘晦僻。湖山有約愧差池。乾坤半世猶傳舍。榮悴區區欲詑誰。</text>
<title>自驪江乘舟。還向京師。舟次月溪。錄呈捴相行軒。二首。</title>,<text>輕舟已過月溪濁。兩岸靑山一瞬移。堪笑小巫神氣盡。此行虗負錦囊詩。霞邊外山如染。櫓靜𩿨輕浪欲平。獨鳥廣陵看漸近。五雲西望是王城。</text>
<title>八月十四日夕下雨。停役散宿于村閻。夜卧口占四絶。錄示李應敎道章。求和。如有繼來和之者。則可爲山中破寂之一助也。是日終夕同坐。只隔一籬。而簿書催督。不成談謔而罷。故情見于詩。</title>,<text>簿書期會阻淸談。如我踈慵百不堪。日暮各歸蝸屋裏。岸高瀼滑限西南。一山阻隔萬山同。窓外蕭蕭雨晦濛。坐待黃昏雲漏月。卧聞深谷夜流風。盤中草具也宜咽。堪咲何曾食萬錢。祇事自慙無所補。飢而索飯困而眠。昔年關外候槎時。瀛舘逢迎儘一奇。海內弟兄吾與爾。此來同苦若前期。曾於丙寅春。以儐事。會于關西百祥樓。今又同役山中。故云。</text>
<title>八月十五。重謁穆陵。</title>,<text>肅穆瞻靈殿。空山玉座悲。憂勤當日事。恩渥小臣知。未死頭顱變。驚心像設移。茫然風水理。愚昧不曾窺。</text>
<title>八月十五日夜。對月謾成。示李學士。求和。</title>,<text>凉月窺秋枕。寒山壓夜扉。流星明透樹。淸露冷侵衣。鳥亦依枝定。雲猶學水歸。吾生本閑佚。何事與心違。</text>
<title>二十五日。以雨停役。夜坐。吟示僚坐。求敎。</title>,<text>山谷日多曀。蕭蕭秋氣先。園陵霜露後。時序菊花邊。一鴈叫何苦。數蛩吟可憐。沉思不成寐。風雨暗前川。</text>
<title>移寓新窩。葺蘺移門。且謀釀酒計。吟示諸僚博笑。效進退格。</title>,<text>籬葺思防乕。門移爲納山。圖書虗四壁。衾枕備初寒。醅釀要須早。甁罍且自關。聊爲過冬計。生理此中看。</text>
<title>移栽山菊四五叢於東籬邊。再疊前韻。以寓無酒之嘆。</title>,<text>野菊栽雖晩。開應九月先。還傷無酒泛。猶得嗅籬邊。踈蘂何嫌冷。淸香秖益憐。強將衰謝意。搖落對山川。病起猶思酒。秋深轉愛山。壑風時送響。松雨夜留寒。淸世君難遁。名塲我不關。新詩多益辦。頻寄老夫看。</text>
<title>來時新賜濟州兒駒。牽到山中。不欲貽官人之弊。取豆於京家。令家僮刈蒭而飼之。楊州使君聞。而遺之二斗豆。使君與我世義。不比恒人。不敢郤。謹賦一絶。以致媿謝之意。</title>,<text>郊靑媿取楊州境。莝豆還紆太守私。不寐幽人何所聽。五更窓外浪飜時。</text>
<title>二十七日夜。李學士見訪。對飮數杯。謾成一律。效白家軆。</title>,<text>一番風雨一番寒。秋氣還從夜氣闌。未轉頭時身已老。纔開眼處路猶難。人情物態看逾窄。紅葉靑山境自寬。醉卽高吟吟便睡。不知何事惱心肝。</text>
<title>敬次後瘳詞丈韻</title>,<text>松栢黃昏斷靄沉。閟宮深處鎖秋陰。經年病起殘骸倦。九月風高萬木吟。宸極杳茫魂幾繞。庭闈阻隔思何任。春明一出天涯是。賴有同人喜盍簪。</text>
<title>夕後散衙歸寓。用步後瘳詞丈示韻。</title>,<text>割據松巒作後園。秋陰不散擁山門。寒房燈火微微焰。絶壑雲煙㶑㶑昏。霜重螢光林外小。雨餘灘響夜深喧。年來筋力消磨盡。猶向詩壇妄自尊。</text>
<title>再疊後瘳謁健元陵韻</title>,<text>佳氣葱葱太廟園。北來形勢控江門。陰陰背日朱甍矗。黯黯浮天翠栢昏。卛土歸心龍已御。山隅流恨鳥爭喧。恭惟開國䂓模遠。報祀千秋享禮尊。</text>
<title>三疊後瘳韻</title>,<text>半世行藏負邵園。五更歸夢到天門。高風撼葉晴疑雨。宿霧連山午亦昏。床亂簿書工匠課。睡驚殘角役夫喧。傳聞大駕將親祀。霜露應知愴至尊。</text>
<title>夕雨夜霽。開窓獨坐。有懷。靑松沈大夫。聊成短律。</title>,<text>急雨黃昏過。三更霽景淸。玉虗仍滉朗。銀漢復空明。風露千林葉。茅茨一短檠。同來不同宿。思子若爲情。</text>
<title>重陽日。次遅川示韵。</title>,<text>輪蹄穿樹破秋光。趨向園陵輦路蹌。三日相隨天與便。數篇淸唱足傳芳。登高豈是酬佳節。惜別還應怨夕陽。惆悵山門君去處。不知何日更迎將。</text>
<title>晩見邸報。坵兒以諫職論事。坐措語欠敬。聖旨遞免。不加之罪。聊付一律。以寓警飭。</title>,<text>震慴朝廷禮。癡兒未及知。汝言愚戇甚。恩遞律名宜。薄罰應難警。將來庶可追。雖然嫵媚態。之死愼毋爲。</text>
<title>墀兒。自南陽承召復入近密。憂惧方深。昨聞呈告得遞。喜而不寐。寄付短律。</title>,<text>尺一新承召。深憂寵渥偏。寧無造物忌。安得每人憐。引退心頗勇。身閑學可專。喬山催我老。不敢戀團圓。</text>
<title>與後瘳及兩學士。小飮。夜深乃散。用後瘳揮字韻。</title>,<text>窮山排悶筆頻揮。半是悲秋半憶歸。中歲衰遅唯我最。新詩淸絶似君稀。棲禽欲定驚飄葉。缺月將沉澹客衣。深夜柴門相送罷。滿身風露酒醺微。</text>
<title>次後瘳示諸公韻</title>,<text>䨥鳳聯翩下玉堂。彩毫揮處縱秋望。漢南元帥詩餘事。水部尙書句老蒼。堪笑病夫才已退。每當賡和意先忙。歸期爛熳三冬在。千首何嫌重客裝。</text>
<title>再疊後瘳堂字韻</title>,<text>飛霜顚倒下虗堂。山色凌兢不可望。窮客獨勞心自赤。兩翁相對鬢俱蒼。聯裾竟日無些穩。課役爭時有許忙。多事覓詩將底用。一秋收入槖中裝。</text>
<title>二十二日夜。夢見德容。</title>,<text>南紀崢嶸歲暮時。故人飄轉向何之。分明夢見還相失。殘月依微照薄帷。</text>
<title>謝惠山査煎</title>,<text>一味山査製法奇。故人知我病相宜。刀圭分與治傷食。絶勝南靈吸下時。</text>
<title>再疊</title>,<text>靑松句法出逾奇。鍾鼎山林在處宜。咀嚼淸篇消永夜。卧看晨月下窓時。</text>
<title>示都監諸僚</title>,<text>首席猷爲少。因人事獲成。僚員俱鍊達。郞佐各賢聲。隨處交相勖。無愆以當榮。此時同苦意。他日可忘情。</text>
<title>楊牧邀諸僚漁獵。余適有病患。不成攀往。追次後瘳翁詩韻。以紓悵然。</title>,<text>聞道秋郊賞滌塲。一尊高會送殘陽。不緣地主能歡客。那使諸公蹔撥忙。堪歎病夫乖好事。還同寒蝶嗅餘香。從知飮啄皆前定。孤嘯茅齋意自長。</text>
<title>和次道章聞堂僚夜對述懷韻</title>,<text>前席論思地。天顔。解與誰。果能言逆耳。徒覺寵盈肌。聖主虗心日。羣髦進戒時。無才阻邇列。衰白望彤帷。</text>
<title>哭石兒。兒卽西州石家女所生。姿狀穎異。兒生二歲而病夭。余在山陵。不得往救。聞病谻將絶。夜馳見之。已斂殯矣。役事方急。不克送窆而出來。情見于詞。</title>,<text>橋陵從役半年強。使汝呱呱我若忘。誰遣蹔時爲骨肉。極知異日共彭殤。形骸倐爾歸山麓。眉目依然在我傍。病不及醫埋不見。我爲人父亦頑揚。</text>
<title>遷陵挽詞</title>,<text>至德巍巍邁古先。東韓黎庶荷陶甄。嚴恭孝友尋常事。斥玩蠲珍四十年。璿系重明光列聖。金甌再奠靜三邊。乾坤育物含生遂。日月無私普照懸。厭世眞遊攀莫及。入人深澤藹猶傳。虞廵禹會遺蹤杳。燕翼鴻圖積慶綿。否運幾年倫盡斁。隆功當宁孝方全。喬山久在羣疑裏。治命今從宿卜阡。神鬼守訶祥應閟。風雲助護事功遄。龍輴不出山門外。鳳翣纔經祖域前。黯黮千林陳羽衛。凄凉萬壑瀉哀泉。微臣何路酬洪造。昭代无能已白巓。襟血更霑新隧土。賜衣猶帶舊香烟。餘生叨掌玄宮役。萬死殫心倘有緣。</text>
<title>雨中。對落花。兼寓悼亡。</title>,<text>仙葩零落雨紛紛。春色人間减十分。還羡楊枝辭白傅。可堪坡老悼朝雲。全拋觴詠寧修道。懶顧花叢却爲君。卄載不忘初遇地。畫樓西畔薩川濆。月娥。石家女也。本永柔人。移屬安興妓籍。余於甲寅冬。自龍灣還京師。病滯於安興舘。遇娥於三淸閣。時年十四。能琴善舞。雅有風格。臨發留詩爲別。翌年夏。再過安興。留十數日。娥請從不許。後十二年丙寅夏。姜，王兩學士來頒詔。余以迎慰使。赴百祥樓。娥尙在籍中。迎余於道。留三淸閣四十餘日。將還。又請從不許。其年九月。輕裝促行。從余於京師。是冬。胡兵大入西路。士女盡陷於賊。娥獨免焉。爲人婉娩有姿。喜怒不形於色。謹事女君。主亦恩遇。甚得聲譽。以故名徹大內。主每入闕。仁祖輒問曰。姑家安州人。無恙好在耶。宮中人。咸榮之。居數年。生一子。纔二歲病夭。娥素有胃脘痛。及喪子。悼念成疾。嘔血不起。得年三十一。從我者僅六年。雖屢請從不許。而畢竟從我而死。豈前定者存。有不可逭耶。是可悼也。葬于西郊十里城山之麓亡子墓側從其願也。</text>
<title>光陵奉審途中。奉次谿谷大學士示韻。</title>,<text>四月郊圻旱。松溪水淺梁。田風帶沙暝。陵樹入雲蒼。病起筋骸倦。詩傳齒頰香。追陪諸彦後。却喜借餘光。</text>
<title>山房一夜之會。實是難得之幸。歸來悵然。袖中有唱酬詩篇。展之蒼然。已是陳跡。追述短律。庸申戀傃。</title>,<text>知是前緣在。禪房一夜期。昏鍾欹枕後。晨月下樓時。萍水何曾定。山雲倐已移。回頭怳陳跡。長誦袖中詩。</text>
<title>延平府院君挽詞 二首</title>,<text>隻手扶坤軸。中興上大夫。勳庸諸子並。德業大年俱。垂老心猶壯。憂時病未蘇。蒼然論事地。麟閣日荒蕪。宇宙元功大。山河萬古新。一心扶社稷。遺恨偃經綸。窀穸懷明主。丹靑憶老臣。唯餘憂國淚。霑灑在衣巾。</text>
<title>送韓元之謝恩兼奏請朝京 二首</title>,<text>君隨玉帛拜龍袍。應識東韓第一豪。謝籲事兼分相府。聘修儀重輟仙曹。靑齋路上秋看嶽。渤海舟中夜聽濤。蛙井半生吾老矣。送行詩就首頻搔。兩家交誼世爭知。經術相傳亦一奇。歲月差池君較壯。形容疲薾我偏衰。滄溟萬里浮槎日。紫極淸宵奉詔時。忠懋位躋誰得遏。當年兒輩漫擠推。</text>
<title>送金晦而管餉使之行</title>,<text>滿目皆新貴。風雲後進稠。平生仲舒學。末路計然謀。已自忘夷險。那能戀去留。關心老萊戱。消息海天秋。</text>
<title>送吳肅羽黃海監司之行 二首</title>,<text>舊按東南節。新駈海嶠㫌。毛錐安足事。藩臬要能平。誰道文塲跼。還看武略成。從來羊叔子。猶是一書生。關海名交薦。詞臣出禁闈。官如分陝日。人是借恂時。驛路炊烟少。軍城羽檄飛。安邊公等在。老尉但吟詩。一日政。名薦兩西方伯。故首句云。</text>
<title>送江陵府使睦學士之行 二首</title>,<text>江陵名勝冠天東。十里鏡湖淸若空。君去只應飮吳水。不妨江水入郫筒。年來衰病謝塵棼。世事耳邊不復聞。習氣未除時把筆。強裁詩句惜離羣。</text>
<title>余病蟄杜門。謝絶交遊。順天李使君。曾未有傾盖之分。而辭朝之日。委來相訪。要索一語。病未能副。上任之後。走書以申。玆用二絶。書于簡尾以送。</title>,<text>未識魯山空此生。白頭相遇轉多情。還將攬轡澄淸志。閑聽絃歌卧武城。高秋物色小江南。鈴閣公餘酒半酣。香篆欲消詩政就。橘林霜葉落毿毿。</text>
<title>送畸翁赴金堤</title>,<text>榮宦苦無悰。所學與時左。澆風變太古。古道日以墮。不能新是圖。低心氣愈挫。進亦無所裨。章甫安用裸。顧惟勛華世。怪底巢許果。賢多隱州縣。猶可以嘯卧。師儒玉堂長。流俗所共娜。辭尊而居卑。得無計之過。諒非在飮啄。卷舒應見可。行矣莫長往。君才實王佐。他年恐不免。却步知無奈。朗鑑存愚拙。平居唱卽和。摧頹暮景迫。味同唯君我。臨分何以贈。所操毋或惰。緬懷先相國。天壤名俱大。</text>
<title>無題</title>,<text>人間消歇古猶今。花易飄零月易沉。滄海巫山那更到。此生無復水雲心。</text>
<title>次東嶽韻題僧軸</title>,<text>積雨三旬卧舊痾。何來甁錫下層峨。還慚耄尉詩情少。習氣因渠偶一哦。</text>
<title>奉呈程捴兵</title>,<text>遼左尙腥羶。俊哲方馳騖。帝命詩書將。渡海臨東路。公惟管葛倫。夙抱濟世具。胸中運六鞱。一一識時務。從容緩帶間。卓犖瞻風度。雅量與淸操。永爲邦人慕。知公入奏日。麟閣名誰伍。我東秉禮久。忠義蓄有素。藩屛遞受兵。力盡西南戍。瘡痍猶未定。四野荒草莽。深讐戴一天。詎能忘寢寤。煩公達九閽。庶使丹悃布。</text>
<title>贈洪季通朝天之行</title>,<text>畏途筋力唯須健。浮世官銜不厭卑。要路飛騰他自得。海槎行役子能爲。關心暮境經年別。觸目中原對壘時。知是一生忠信在。秪應隨處險如夷。</text>
<title>再宿淸心樓。題奉韓明府 二首。</title>,<text>一宿樓中興未輕。勝遊無計滯王程。明朝便欲乘舟去。岸柳汀花捴有情。江湖異態欄干外。賓主交歡氣槩中。邑里晏然民頌洽。任敎淸福獨輸公。</text>
<title>奉贈金晦汝赴安州迎慰之行 三首</title>,<text>文章淸白君家事。拖紫橫金尙黑頭。行役莫言關塞遠。東槎迎慰屬名流。樗散當年忝此行。逢迎燕陸兩先生。如今衰白沉痾在。歷歷曾遊夢裡明。平生睡足三淸閣。往事回頭一十年。春事莫留花落去。送君情緖自茫然。</text>
<title>短歌行</title>,<text>秋鴻南去春猶北。晨月西沉夕復東。前歲花殘今歲發。人生來去不曾同。</text>
<title>經廣陵古邑宿慶安</title>,<text>祗役黃驪府。行經古廣陵。稻花薰野逕。山葉翳村燈。衰境身難健。秋來病尙仍。天明鐃吹動。前路又催登。</text>
<title>甲戌晩秋。奉使英陵。又宿淸心樓。書奉韓明府。</title>,<text>少日俱懷經濟志。晩途虗作白頭翁。分留物色山河在。閱盡賢豪宇宙空。雙鬂九秋淸露後。四年三宿此樓中。登臨不敢題名姓。牧老詩篇江漢東。</text>
<title>宿梨浦</title>,<text>梨浦維舟地。江天薄暮愁。鴈來秋水濶。鴉閃夕陽幽。宿霧沉朝戶。新霜落夜洲。平明掛帆席。簫皷滿中流。</text>
<title>豆彌下長灘</title>,<text>十里灘相望。奔騰亂石舂。岸沙皆逆走。遙峀漸來逢。浦口遊魚擲。波頭起鷺衝。今宵何處宿。擬聽奉恩鍾。</text>
<title>歲壬申春。上御德游堂。召內臣。宣賜酒帛。盖奬其小心恪謹也。諸內臣。恩感戢。不知死所。謀托繪事。以圖不朽。要余一言鋪張之。余以兩朝伎倆。最承恩渥。每遇禁中。情面相熟。今其請。寧敢以不文辭。謹綴蕪語。侈上之嘉云爾。</title>,<text>昭代覃恩入域春。餘波方許及中臣。恭傳綸命忠勤著。昵侍彤闈寵錫均。法醞催宣天語近。御香薰襲獸袍新。歡心已醉非關酒。優渥渾霑敢有身。閶闔紅雲移雉尾。觚稜瑞日繞龍鱗。先朝白首葭莩在。禁掖靑眸邂逅頻。要託一言貽永世。共期千載奉嚴宸。揄揚愧乏如椽筆。願效華封祝聖人。</text>
<title>挽李同知惟侃</title>,<text>生世何嫌晩。吾猶識此賢。風神物外表。精力地行仙。放浪多耽酒。功名小着鞭。飛騰二兒在。純孝衆人傳。上壽兼卿秩。綿榮種福田。還驚九袠夢。炊竈固依然。</text>
<title>挽錦溪君 四首</title>,<text>風流文彩廟廊珍。夙昔勳名動搢紳。新貴滿朝無識面。誰知當日中興臣。當年灑落君臣契。末路飄蓬澤畔容。機穽半生今已矣。帝鄕何處不從龍。曾陪壺酒竹麻村。座上春風笑語溫。誰料一宵泠馭返。不敎塵世歲星存。未起東山謝安石。空聞西去李伯陽。時危更覺云亡慟。失涕寧堪寫短章。</text>
<title>送李學士道章。赴忠原。二首。</title>,<text>相門雙白璧。朝野想風流。久厭承明直。還耽傲吏遊。江連漢陽樹。城對謝公樓。他日迎鳧舃。翩然下瀨舟。終未忘情處。悲歡記昔年。烟花薩水畔。風雪穆陵邊。聚散誰非數。行藏詎問天。人生過半百。惆悵此離筵。</text>
<title>恭次宣廟御製。贈郭同樞震卿。二首。</title>,<text>先王當日苦兵間。羣策俱收濟大艱。儒墨本來皆我類。風雲契合豈殊般。戎衣久仗師中鉞。禪榻長拋海上山。看取切成身退地。夢魂時繞玉宸班。脫却袈裟出世間。未堪時事値多艱。冠顚斂道唯洪造。經濟慈悲自一般。少日兜鍪今白首。千秋弓劒已喬山。銀鈞寶墨看如昨。榮耀當年振鷺班。震卿。卽禪義嚴者也。壬辰之變。聚僧兵赴亂。有功績。先王嘉之。賜以御製詩二首。詩意眷眷。勖以長髮。還于吾道。仍錫爵二品之秩。功旣成。退居殷栗海山之間。搆堂。扁以戴恩。以終餘年。今觀御製詩。極知聖祖駕馭羣才。回光下餙之盛度也。震卿亦可謂人傑也夫。</text>
<title>宴超居士。病蟄齋中。忽有釋子叩門求詩。問其所由來。則乃東州山人所指送也。余辭以不解韻語。而謝遣之。及明再來。意甚勤不懈。遂戱書以贈之。用軸中東岳韻。二首。</title>,<text>畏人知我在。遂欲廢吟詩。多事東州老。相煩乞句師。苔庭開屐印。松榻對厖姿。咀嚼諸賢什。渾忘半日飢。遒健東淮筆。蒼然岳老詩。續貂奚用我。懷寶已多師。甁錫千峯迹。雲霞一鶴姿。再來緣底事。耽句甚如飢。</text>
<title>江都少尹惠蛤謝以二絶</title>,<text>金陵祗役與君同。尙記因人成事功。㝡是不忘分散處。滿船風雨急流中。氷玉江都少尹公。名家緖業尙餘風。長安要路皆回首。也能勤意向衰翁。</text>
<title>寄鄭子容</title>,<text>一病三年卧。親朋闕寄聲。平生恥欺世。末路不貪名。久雨苔侵壁。深秋葉滿扃。關心五字律。頭白捴忘情。</text>
<title>挽尹參奉尙之</title>,<text>大賢之後日荒凉。誰謂斯人下世忙。白紙題名才進士。靑袍俛首老齋郞。浮生草草空來去。造物茫茫孰短長。鶴髮在堂孤子少。他年身事益堪傷。</text>
<title>挽鄭監司百昌 二首</title>,<text>水上當時諸學士。扁舟來去望如仙。㝡憐茂叔終無位。更遣斯人不永年。昭代風雲纔一紀。黑頭㫌節奄重泉。高堂未罷萊衣慶。可忍先登九域前。東槎酬唱卷中存。一讀凄然掩淚痕。浮世榮華渾夢幻。舊游零落半丘原。荒凉書籍堆塵架。蕭瑟㫌旄引旅魂。月榭雨簷曾會地。更堪虛對菊花樽。</text>
<title>挽金同知尙寯 二首</title>,<text>玉豈仍蠅點。天終照覆盆。人情喜深刻。世路少平反。閶闔衣冠盛。江湖耆德尊。百年榮辱盡。含笑上丘原。奕世通家子。平生仰盛名。頻從床下拜。竊瞷丈人淸。跡屈心無怍。途窮道益貞。卿班兼上壽。不必好銘㫌。</text>
<title>卽事 五絶</title>,<text>御營軍卒多長技。閭巷剽盜恣掠捶。街路橫馳三五過。達官車馬捴披靡。中官辟路日相望。丞相引車避匿忙。街巷兒童爭艶賞。共言恩渥大無當。曩時貪吏據雄藩。蹊徑攀緣各有門。親者反踈踈者密。惡瘡還合凈無痕。一藝一能休自負。千疵百惡衆先知。世間多少貪名者。何用辛勤竊竊爲。聞說南坡桃李華。長安年少捴奔波。何人錯道陽偏厚。自是春天雨露多。</text>
<title>陽川東軒。奉次淸陰詞丈示韻。四首。</title>,<text>昔宿巴陵縣。題詩在壁東。年年來去路。人事自難窮。殘日下荒嶺。歸鴉閃暮空。江光與山色。收入小詩中。病起詩全廢。愁邊春已歸。客遊無興緖。倚柱送西暉。欹枕仍成睡。昏昏夢亦覊。吾生本閑佚。卽事與心違。</text>
<title>經亂後。移寓瓮村江舍。謾成。</title>,<text>江岸三間屋。兵餘草樹荒。蚊蝱從撲面。蛇虺任登床。野哭聲猶苦。夷音聽可傷。棲遑無着足。衰謝有回膓。亂雨橫江急。陰雲滿壑凉。朝廷薪膽廢。臺閣報酬忙。天老乖時令。年㐫憶異鄕。聊爲過夏計。餘事莫思量。</text>
<title>挽趙怡叔希逸 三首</title>,<text>久縮文衡手。空傳膾炙詩。詎關臧氏子。誰潤裨諶辭。道直寧論世。名高自壓時。平生不負學。兒輩謾擠推。用不究其有。誰云急俊良。風雲多後輩。景物近斜陽。朝著恩讐地。衣冠戰伐塲。分知厭溷濁。歸去玉皇傍。與世情將盡。難忘獨老兄。憂愉從分定。榮辱不曾驚。通介寧流俗。功言已此生。知音四海濶。衰白一霑纓。</text>
<title>戊寅八月。行出南郊。到關王廟前。馬上有小蜂。螫手指。驚痛放轡。幾爲墮馬。過四五日。乃愈。謾吟錄之。以示兒輩。</title>,<text>有蜂名㓒工。似蟻而有翼。軆小毒最多。名之所以得。螫我左手指。有似鋒刃斫。斯須遍臂腫。痛楚中膓迫。恨無一寸劒。手腕疾斷却。行年五十七。不曾逢此毒。造化亦多事。惡虫胡並育。蚤虱吮人血。只自謀口腹。豈若蜂蠆性。懷毒肆箭鏃。天公昧除害。人庶任遭虐。十月霜雪重。汝身能自若。</text>
<title>聞淸陰先生被繫</title>,<text>乾坤莽莽塵沙暝。節序昏昏雨雪霏。烏尾欲訛風正急。鬼燐齊起月猶微。高飛鳧鶴終難免。健食熊羆秪自肥。林外夕曛看漸黑。老夫倚杖獨沾衣。</text>
<title>次東淮翁示韻</title>,<text>八月天猶熱。三更雨送凉。桐華垂露井。荷粉膩秋塘。老去思田里。愁來罷詠觴。憂時非我力。尙賴睡爲鄕。</text>
<title>次朴子建示韻</title>,<text>安危注意屬誰人。眼見朝家事事新。時序更堪迎臘日。山河何處覔王春。消殘壯歲經綸志。嬴得窮途活計貧。詩句寄來能起我。筆端風雨捴精神。</text>
<title>奉呈伯氏三律</title>,<text>去國身仍病。憂時寐欲深。衰年爲客地。危世戀君心。海暗風駈瘴。林蒸霧作霖。湖坰能遠害。蚊蜹也猶侵。畏約應無盡。摧殘尙獨醒。葦簾朝捲雨。布幔夜穿螢。山缺呈洲渚。雲移得月星。何鄕非樂土。荊樹對椿庭。風雨前宵惡。南塘漲綠漪。窮鱗驚密罟。落羽戀棲枝。山市狐狸語。林坰魍魎馳。存君興國志。無限夕陽時。</text>
<title>寄兒二絶 時兩兒。皆在京。</title>,<text>可忍吾爺亦念我。寧須與爾作離顔。扶筇時上屋西麓。爲有雲端見漢山。淸時公議工羅織。黃口謀猷斥老成。一飯不忘憂國念。唯將受福祝王明。</text>
<title>奉次伯氏示韻六絶</title>,<text>三伏炎雲擁短簷。海氛蒸欝早昏兼。宮恩玉井空回首。一雨前宵爽氣添。從來氷炭詎能同。美惡他時竟不空。未用蔓辭對漁父。只言慚愧二䟽翁。衰况難堪疾病侵。苦調空費短長吟。風前擧扇無人會。時上高峯一散襟。覊懷非是不平鳴。喜有塤箎琢句成。京洛別來無夢到。卧看晨月漏雲明。午窓和睡聽蟬鳴。忽報傳筒好句成。老退尙堪哦七字。頓令眵眼得重明。爭覩一翁携二季。差池白髮與蒼顔。他年誰續塩州志。應記遨遊海上山。</text>
<title>題扇。贈鄭孝元。</title>,<text>忽謾相逢瘴海濱。還憐俱是異鄕人。回看世路無靑眼。白首今來與子親。</text>
<title>寄呈駱洞叔父 二首</title>,<text>三生父子兼師友。一紀差池共白頭。到老忽成南北望。不堪消息海天秋。名下難居嗟晩悟。急流思退愧前脩。須知丹地容身窄。好向淸波學沒鷗。</text>
<title>戱題窓壁。贈家主宋璟。</title>,<text>開元丞相今丞掾。莫是前身與後身。豪傑豈終刀筆老。蕭曹元係爾曹人。</text>
<title>寄府伯</title>,<text>江海棲遅任病狂。他鄕喜得杜襄陽。文章自笑摧神氣。口腹還慚托大方。此去寃親渾等受。向來榮辱已相忘。雲天不盡滄溟濶。乞我長風破浪航。</text>
<title>七月二十四日。發延安。乘舟向京江。</title>,<text>恩許歸田里。隣人與有華。賸聞三面解。纔得一丘誇。生理依孤棹。行裝趁暮鴉。白頭困遷徙。何地乃爲家。</text>
<title>幸州村舍午憇</title>,<text>亂蟬噪處水村開。一枕蒲團午夢回。紅蓼夕陽沙渚近。白鷗踈雨野潮來。雲霄舊侶愁多忌。鄕曲新知樂不猜。從此途窮心益妥。暮年爲句未須哀。</text>
<title>絶句 四首</title>,<text>羣兒只爲階梯地。朽屋誰思振作謨。一擧覆亡猶不悔。坐令躁競壞金甌。勳庸盡在燋頭客。恩澤渾忘曲突論。誰勸君王入南漢。眞成一擲變乾坤。推恩厚俗前王體。苛刻深文卽世賢。自是聖朝多喪亂。會看駔獪盡貂蟬。一木難支大廈傾。廟堂人去鼎隨輕。小臣睗睒老臣泣。終使君王迫漢城。</text>
<title>靑坡舍絶句 四首</title>,<text>經歲沉痾不出扉。此生長息漢陰機。農人時到談牟麥。忘却朝家事日非。三月陽坡未見花。一春餘日已無多。東皇消息憑誰問。凍蘂寒枝只自斜。誰道丹砂可化金。謾敎霜髮滿塵襟。愁人不管春來去。一任花飛對夕陰。小溪新水入畦流。堤下春泥欲沒牛。東陌西疇農事足。老夫從此不憂牟。</text>
<title>得南澤之書。傳寄鄭子容詩。因以詩酬謝。遞示子容。</title>,<text>澤之書到眞堪喜。畸老詩傳剩滌煩。走鹿自應忘反顧。覊禽安得脫塵樊。心如殘燭寒無燄。病與秋禾卧不翻。榮辱寃親渾等受。且將衰朽任乾坤。</text>
<title>畸翁初到京師。喜而有述。</title>,<text>年來衰病太龍鍾。漸覺交遊萬事慵。畏見後生豪血氣。苦思親友老形容。人間管鮑知誰在。末路邛虛喜再逢。看取滿城桃李徑。獨憐陰壑有靑松。</text>
<title>奉贈堂弟樂天通信使之行 四首</title>,<text>南省侍郞仍國士。東方門閥是吾家。却將麟鳳驚殊俗。更遣蛟龍護使槎。蜑子村村環橘柚。蠻童處處動簫笳。關心只有萱堂夢。斗覺先秋鬢已華。去年沙漠此扶桑。南北啣綸子獨當。彼揆肯來寧用謬。間滕能築不憂強。安民傳世斯爲福。偃武修文計亦良。宣布德威無外事。勿云蛙怒式君王。千秋槎使說文忠。近世黃吳不數公。復見天南鵬翼擧。還驚冀北馬羣空。鯨波萬頃帆檣外。鰲背三山指顧中。待得歸裝佳句誦。老夫憑几耳能聡。夙紀鳴蟬已自孩。吾門文翰爾能恢。琉璃硯冷吟何處。翡翠春寒眠幾廻。衰白忍爲經歲別。艱危須仗濟時才。梅窓絶筆無人和。留句千年待子來。</text>
<title>題具僉樞所藏劉松年觀蓮圖。用軸中淸陰先生韻。</title>,<text>無數荷花膩晩塘。竹深樓逈進風凉。渾疑坐我西湖上。髣髴如聞十里香。</text>
<title>題具將軍山亭絶句 二首</title>,<text>白首多年病絆身。將軍㙜榭夢來頻。憑欄此日秋容老。荷落寒塘菊蘂新。不愛連雲高甲第。愛君林檻占淸幽。東山應繫蒼生望。安石何須捉鼻愁。</text>
<title>贈別關東伯韓興一 二首</title>,<text>嶺嶠新方面。天曹舊侍郞。持衡須斂退。仗鉞亦輝光。暫縮岩廊手。行詢濊貊鄕。棠陰隔楓陛。斑鬂任淸霜。縹緲神仙窟。人間隔幾塵。雲藏九龍夜。鍾徹正陽晨。山葉迎軺落。秋花傍節新。無因攀絶境。衰白一沾巾。</text>
<title>送湖南廵使南澤之 三首</title>,<text>宅相光丞相。淸忠有自來。公侯終必復。文武卽全才。已喜紗籠護。行看玉鉉開。西南三節鉞。游刃正恢恢。孤露餘殘喘。同庚有幾人。形骸迫曛暮。詩律失淸新。薄俗元無賴。逢君且自親。又爲淮海別。衰白益沾巾。畸老今安否。平生托後車。經年欠書達。兩地豈情踈。齒豁空存舌。頭童不用梳。憑將衰暮事。一一問何如。</text>
<title>寄海牧</title>,<text>寄語首陽宰。天西念索居。功名應夢斷。詩律未情踈。烏鵲通銀漢。麒麟阻玉除。文章將底用。枉讀五車書。</text>
<title>聞君奭歸國。喜而有述。</title>,<text>淮老身仍健。文章在處新。去吟沙漠雪。來嘯鴨江春。屬國經歸漢。東園本避秦。浮名還擾擾。榮辱兩非眞。</text>
<title>申政丞挽詞 二首</title>,<text>曆數于今人戴舜。賢豪從古嶽生申。徒看新命興周室。誰識陰權本渭濱。當日深山留虎豹。異時遺像在麒麟。應知諸將平吳後。流涕論功憶老臣。兜鍪太尉登壇後。劒履蕭何上殿時。一代聲名聞異域。三師禮數冠朝儀。靑山有力收人傑。黃壤難忘轉國危。還恠賜金和藥日。濟陽猶不擧其兒。</text>
<title>贈別海西方伯 四首</title>,<text>不是無雷雨。龍梭起故遲。飛騰報主日。諮訪濟民時。敢論訏謨體。猶多俊哲馳。功名付公等。朽老但吟詩。海邦新按使。栢府舊峩冠。暫擲毛錐去。應看革履還。棠陰朱架曉。槐雨碧油寒。緩帶輕裘日。遙知重雪山。聚散應常理。過逢豈病孱。長瞻屋烏好。幾想皁鵰盤。世路從輕薄。吾生亦蠢頑。三年猶伏枕。羣鬼恣欺謾。隔濶星霜久。情親未肯踈。仍成一朞別。空讀十年書。病覺形全脫。詩慚錦不如。離筵闕相送。白首任籧篨。</text>
<title>漫成</title>,<text>腐鼠已無肉。烏鳶猶競來。殘花自飄去。風雨漫交催。默坐堪孤笑。沉吟有足哀。虛舟元不繫。何事更相猜。</text>
<title>夜坐小齋。賦二律。以紓欝悒。</title>,<text>寒簷凍雨夜浪浪。爐火燒殘撥不光。末路窮愁悲蜾蠃。當年文彩動侯王。盈虛自是關天數。哀樂何須撼我腸。默筭平生榮辱事。打窓風葉太顚狂。陶寫胷中不平事。吟聲生吻吐虹光。人來舊雨今安在。菊爲新秋故自香。節序何曾饒老子。乾坤猶幸假文章。詩成坐到三更月。窓外寒深一寸霜。</text>
<title>送關西方伯朴遾 三首○初授關東。旋擢關西。</title>,<text>卽今方面古諸侯。名勝關西第一區。歲値凶荒何興緖。地雖佳麗捴閑愁。厨傳冠盖窮民力。轉運苞茅盡海頭。郡邑已殘駔獪手。會令掊克紱先投。遷擢爭看寵命隆。酬恩何必限西東。閑忙隨分違私便。失得相當任太空。不向仙郞三日浦。還尋麟馬九梯宮。憑君回首曾遊地。錦繡山河一夢中。顧我老非輕別日。知君才是濟時功。中年筋力唯宜健。浮世官銜不願崇。誰信文章妨要務。却慚詩律得窮工。從知衰病人須棄。倘記無兒一禿翁。</text>
<title>挽東陽尉 二首</title>,<text>人乘白雲汗漫遊。淮上空餘白雲樓。五十七年榮辱盡。百千萬代姓名留。彭翁有壽終遺骨。胡蝶無心夢作周。斷送生涯斯已矣。公於此外更何求。逢君四十六回春。並馬朝天迹已陳。糠粃在前吾已老。文章追古子能神。荀陳門戶偏多俊。江鮑流傳賴有人。窮獨病翁歌自苦。撥哀題挽益沾巾。</text>
<title>挽洪同知霙 四首</title>,<text>孝友傳家爲樂最。功名到手着鞭遅。官閑不放連朝酒。客至躭觀累夜碁。君家兄弟十朱輪。降集朝端覩鳳麟。白首漸看凋喪盡。山陽聞笛獨沾巾。風流文彩壓眞長。當戶郞君貴莫量。是父方能有是子。是身雖化未云亡。人間福祿盡輸公。林立兒孫在眼中。窮獨此翁猶未死。送君垂淚洒西風。</text>
<title>義昌君挽詞 三首</title>,<text>而今而後方知免。未盖棺前莫與評。濁世淸朝榮辱盡。人間始識有宗英。躍馬朝天五十年。恩榮出入動隨肩。平生慣識東平樂。狀筆深慚沒大賢。緱嶺簫殘鶴返天。碧桃春色自年年。他年一笑蓬山會。不用區區較後先。</text>
<title>和次李子陵斜川詩帖韻 幷序</title>,<text>余少與子陵懽。在衆人未遇前。屈指五十餘年矣。世故多端。會合不常。而寤寐魂夢。自有不能相捨。亦子陵所同然者。余素多病。罕與人過從。然平生故舊非一二。見輒懽然執手。語刺刺。眞若死生不相負。臨小利害。有反目者焉。從而齮齕者。亦有之矣。及此窮獨衰敗益無藉。在舊雨來人。今不到門矣。唯子陵淡交如水。白首不渝。悲歡慶吊。必先焉。叔世君子之交。吾於子陵。見之。子陵早習家庭。文學政事。恢恢有裕。誰之不如。而知雄守雌。不以其能炫耀于世。秩至卿班。而才不爲世用。都由榮慕志絶。棲遁心堅。樂以忘憂。不知老之將至也。曩以斜川帖。求余詩屢矣。百憂嬰心。迨未能副。今年復求之。試閱其帖。名賢鉅公之作。殆無闕漏。卷已侈矣。奚務乎多。吾知子陵不徒詩爲。如以詩爲。不于其人乎求之。而于人人哉。正要他日歸山。置之靑石案。留爲故舊面目爾。是惡可辭。盖斜川。乃陶元亮所遊之地。而靖節集中。有遊斜川詩。今子陵所卜。亦與之同名。其景仰高躅。曠世相感者。有如此夫。士有曠世感。地或闡其休。寧嫌生苦晩。尙得斜川遊。崇崗行詰曲。絶壑瞰奔流。不學爭枝鳥。唯隨沒波鷗。林昏出淸磬。谷邃閟丹丘。我欲從之遊。與作若人儔。猶堪哦七字。君唱我能酬。頹齡迫桑楡。勝事終諧不。人間一嬉難。窮老但悲憂。恢張蔑好語。慚媿勤相求。</text>
<title>昭顯世子挽詞 二首</title>,<text>丹極重歡日。靑丘喜氣新。云胡嬰藥餌。不復展昏晨。殺禮山園起。廞儀劒舃陳。西郊迎駕處。那忍送靈輴。夏代思賢啓。殷湯損太丁。天心高莫問。人事劇傷情。夜月虛銅禁。山風韻栢城。悲凉問寢地。空唱曉雞聲。</text>
<title>送伯氏北伯之行 五首</title>,<text>未作歸田計。難忘魏闕情。銀㙜三首席。棠茇六懸旌。只道恩如海。那愁髮已明。無踰老臣者。方略在金城。後騎猶關嶺。前驅瀚海頭。金鱗開瑞日。玉節漾淸流。白刃千羣戟。紅粧十隊毬。男兒老須健。贏得辦玆遊。北鄙春猶早。江灘雪水來。山連靺鞨界。地入侍中㙜。古驛花腮冷。津樓畫角哀。鶖鶬雲外去。送我苦無媒。連年西北節。行止豈人爲。地有閑忙耳。天其佚餉之。㱕應看革履。去暫擲毛錐。世業終能展。玄成負不覊。兄弟兼師友。扶携共白巓。餘生孤露慟。窮獨衆人憐。此別同垂老。哀懷忍屢煎。春天看北鴈。他自一行聯。</text>
<title>次松楸路上伯氏示韻</title>,<text>骨肉皆歸土。人間獨弟兄。衰年失相守。忍淚若爲情。風雨連床處。松楸百感生。明朝分散後。只有夢將迎。</text>
<title>題徐淸風貞履家藏李澄所寫水墨山水圖十景 十首</title>,<text>船頭舟子立。風色定如何。日暮歸帆穩。江空雨滿簑。萬壑爭流地。奔雷殷石門。翛然幽意愜。歇馬憇松根。山月上三竿。幽人猶未返。胡奴穿虎羣。賖酒來何晩。湍激誰能障。巖開送作河。屹然看砥柱。千古閱風波。泄霧藏山腹。流雲學水容。不應埋沒盡。高聳兩三峯。酒旗翻屋西。漁店出林罅。童僕入山樵。樓中人獨坐。絶壑半天河。紛披松欲倒。人間隔幾塵。是處吾堪老。下渚迷秋草。高樓倚翠微。江天船外濶。鳧鴈近人飛。浦溆有新霜。平沙羣鴈落。尋秋何郡郞。不怕驢失脚。萬壑白皚皚。寒聲時動竹。庭除獨鶴來。踏作瓊瑤迹。</text>
<title>題化堂水曹契會圖八韻</title>,<text>詩名何水部。心事打乖篇。官似黃楊閏。操逾翠栢堅。依歸知有所。絶學可無傳。捨瑟能言志。論墻剩及肩。儒賢多齟齬。狡獪足機權。汲古勤追樸。趍時懶着鞭。聖朝思拔擢。廊廟竚聯翩。却喜耆英會。溫公最後年。</text>
<title>漫吟</title>,<text>昏昏冬霧晝陰霏。臘月初驚雪片飛。歲暮却愁天氣閉。山空還覺豫樟稀。浮生兀兀年年老。世事茫茫日日非。林外夕烟看漸暝。病夫趺坐涕霑衣。</text>
<title>挽達城尉 三首</title>,<text>一代佳公子。風流我輩先。才名無粉餙。憂樂任華巓。沁水桐花並。烏衣子弟賢。人間諸福備。乘化去翩然。尙憶逢君日。回頭五十年。先朝同入侍。恩遇動隨肩。世誼兼姻友。樽罍省撲緣。衰遅見存沒。從此罷朱絃。末路思同病。眞遊已着鞭。眠牛封葬地。躍馬罷朝天。大夢君先覺。浮生我自憐。攀輀知畢至。衰疾涕漣漣。</text>
<title>送宜寧縣監黃裒</title>,<text>景仰芝川老。文章百世師。一時羣少慍。終古大名垂。儒術承家地。孫枝聳壑姿。公侯知必復。勳業未應遅。宓子鳴琴日。潘生瘞天時。窮愁還此別。排悶強裁詩。</text>
<title>挽錦陽尉</title>,<text>往年哭子順。前年送君奭。今年又送君。死別驚心吁亦數。浮生已覺寄㱕理。死無足悲生無樂。老亡少存人道常。我獨抱此顔路慽。君能有兒亦有孫。五十四年非短促。流傳江鮑可無憂。身後家聲不落莫。平生只好文字飮。述作已多奚不足。靑山好去葬薜蘿。不聞人世紛淆與輕薄。所悲我病骨髓乾。生不能過逢。沒不能執紼而哭。托挽歌而長慟。魂兮庶幾有覺。</text>
<title>挽具僉知仁基 四首</title>,<text>馬鄧無私君不侯。只聞車馬戒如流。二難濟美諸兒秀。忠孝承家六十秋。先懿爭看炳日忠。鳳毛還喜繼家風。一資終乏承封闕。漢帝非忘丙吉功。先子當年慍羣小。親知首鼠未能明。追惟乃祖扶吾祖。世世難忘骨肉情。平生洗眼看輕薄。叔世傾危飽備甞。衰病秪今餘日少。白頭相失淚滂滂。</text>
<title>送忠淸監司金尙 三首</title>,<text>少日關東使。回頭二十年。承明仍白首。家業只靑氊。諮諏西湖近。登臨北斗懸。吾衰無籍在。旌節有哀憐。年事兄爲忝。論才弟最賢。忠淸眞世業。氷蘗乃家傳。錦水雲天外。梅花玉節邊。離筵驚老朽。不敢廢詩篇。沿海人烟少。公門利盡㱕。黎元俱失業。掊克只思肥。白屋空機冷。荒畦滯穗稀。君能明黜陟。亦足慰民饑。</text>
<title>送鍾城府使金元立 二首</title>,<text>薇花栢葉捴紛披。五十金章已較遅。身逐征鴻天北界。夢迷芳草日南陲。營門老伯懷㱕地。禁掖詞臣出塞時。若到咸關應問我。爲言衰朽苦相思。時家兄。方按北節。峩冠纔脫換兜鍪。袖裡猶餘諫草留。塞上爭迎班定遠。朝端暫失薛居州。邊城刀斗三更月。鄕國音書兩鬂秋。異日佇看徵漢績。履聲應在殿西頭。</text>
<title>送白川李使君之恒 二首</title>,<text>學士淸名籍。官閑似六安。地偏宜落日。江濶足風湍。鷗沒晴波暖。桐留禁掖寒。宣城滿樓月。無夢惠文冠。夙歲峩洋在。相遊父子間。秪今窮獨老。那作別離顔。世事元無盡。吾生亦已頑。文章知有忌。情至涕從潸。</text>
<title>送湖南觀察使李時楷 二首</title>,<text>吾翁最與若翁歡。交道寧論世道難。孤露兩家餘子弟。暮年相對各悲酸。時危俊哲方馳騖。老去離懷強自寬。原隰諮詢猶可力。未須虛戴惠文冠。榴花的的映晴空。一路棠陰顧眄中。千里惠風人縹緲。九霄淸漏夢丁東。營門曉闢排長戟。槐雨初收引上戎。南國老畸如問我。爲言窮獨已成翁。</text>
<title>松都留守金伯厚。臨行索別語。病未能副。追寄二律。</title>,<text>留都新政化。宗伯舊聲名。進退同憂樂。行藏係重輕。官如分陝日。人愜借恂情。解道春明隔。相思是兩京。瑤草芳菲歇。思君獨掩扉。江空舟楫少。山晩豫樟稀。兀兀浮生老。茫茫世事非。憂時媿無力。惜別剩沾衣。</text>
<title>送子龍赴燕京</title>,<text>都尉奇才冠我徒。卽今脩聘應時須。雖居禁錮終身地。猶得驅馳萬里途。去馬葉飄金匼匝。㱕鞍雪襯錦糢糊。周家文物隨烟燼。漢主山河入欷吁。浮世功名行役足。離筵點檢幾人無。唯餘窮獨疲癃老。歧路那堪別恨紆。</text>
<title>崔相國子謙挽詞八韻</title>,<text>與世情將盡。難忘世誼深。淡交從聚散。多病阻追尋。草昧經營日。巖廊啓沃心。文章眞自致。勳業竟誰禁。曲逆增封邑。弘農却夜金。山河終古在。身世隙輝沉。起滅皆惟法。賢愚孰至今。玆行先後耳。猶復一哀吟。</text>
<title>澤堂大學士挽詞 八首</title>,<text>六十年來氷蘗聲。廟廊公望冠羣英。平生文字還爲累。默默孤忠竟未明。滄海虛舟元不繫。雲霄孤鶴本無心。澤風堂上三更月。留與千秋照素襟。瓊珮指天爲正日。芝蘭委地不芳時。風雲際會誰終始。半世空紆德澤私。風流不减裴丞相。蕭瑟還同庾子山。此日歲星明象緯。當年仙鶴下人間。安石東山方繫望。伯陽西去已潛光。艱危更覺云亡慟。夫涕寧堪寫短章。嶽澤遺蹤已杳然。窮薪者指火猶傳。紅雲縹緲鸞驂遠。何處蓬山會兩仙。昔年豚犬喜文章。聖者依㱕樂未忘。長說高堅難仰鑽。秪今顔路淚盈眶。餘生無幾吾猶慟。知己難逢德日孤。哭向東雲乖絮酒。盡哀安得撫墳呼。</text>
<title>送咸鏡監司李厚源 三首</title>,<text>縹緲咸關伯。淸流第一名。朝端失玉尺。邊上得金城。暫縮持衡手。還誇仗鉞行。雖令雪山重。爭奈漢山輕。八路同凋瘵。廵宣異昔時。唯應及期會。那得暇詢諮。帷幄無長策。邊隅殄孑遺。艱虞仍滿目。衰謝惜分歧。窮獨誰憐我。餘生迫暮途。懸知來日促。更覺別膓紆。范友元堪託。嵇兒自不孤。通家見長處。將老一愁無。李卽孫壻金生之姊夫。金於丁丑亂。早沒有遺孤二兒。李視猶己子。撫恤備至。故此詩云。</text>
<title>丁亥秋。與李侍郞。同仕都監。侍郞有湖西亭舍。誇其勝致。有未㱕之嘆。要我賦詩。課役之暇。口占一律。以塞其請。兼示二學士。廣其和次云。</title>,<text>湖西勝槪昔聞之。柱國新庄更絶奇。山雨夜鳴脩竹裡。海棠春醉夕陽時。晴沙白石知誰管。古木蒼藤任爾欹。只恐主人終大用。未應㱕去玩淸漪。</text>
<title>次二樂亭韻。贈文君宇量大而甫。大而二年旅遊。困不得志。余以此詩。勖其早㱕云爾。</title>,<text>飛鳳高騫洛水頭。一江形勝此爲優。五湖自有陶朱興。六印寧須季子遊。駟馬高車何日到。白沙芳草去年愁。天門鬼守黃金少。㱕向烟波上小舟。</text>
<title>題從孫世昌所藏雪景樓閣山水圖 二首</title>,<text>雪屋氷松深復深。小樓朱檻壓湖心。梅花漏泄春消息。冷蘂淸香自不禁。漁艇去楹纔數尺。村童賖酒已前橋。幽人淸興知多少。山外鍾聲度壑飄。</text>
<title>丁亥六月逐日。供仕都監。時霖雨連旬。上特賜雨備諸具。二首。</title>,<text>備雨簑籠惟正供。自天包匭渥恩隆。還慚衰朽趨衙晩。皓首衝泥軫聖衷。丹極蠱氛氣欝蒸。剝床災迫甚淵氷。偏堂玉座流金日。宵旰憂勤跼寢興。</text>
<title>一言</title>,<text>一言相合見佳謨。遷擢榮光孰敢侔。千載遭逢人膾炙。不知何似富民侯。</text>
<title>送閔士尙赴燕 二首</title>,<text>使星光照老人星。第一人行向北庭。多難馳驅唯俊哲。暮年材力最精靈。官隣鼎軸常懷卷。刃到盤根若發硎。萬里定非三日直。不應持被語丁寧。七十衰翁矍鑠哉。尙能驅馬向金㙜。虛將季子觀周志。實藉相如諭蜀才。寒膩弊貂衝北雪。春生賓舘憶南梅。秦城漢月簫笳咽。楊柳關山捴是哀。</text>
<title>追寄永興申明府絶句 五首</title>,<text>武夷當日得其宗。白髮蒼顔道氣濃。江海乞麾應有意。莫從柱史去無蹤。東坡彭澤千年友。出處雖殊氣味同。我與化堂生竝世。只愁餘日漸忩忩。繁雄寂寞何須問。嶺北關東會有緣。琴閣政淸無一事。公餘唯欠竹西眠。化堂擬作眞珠。而翻得歷陽。故詩意如此云。渚老眞遊已着鞭。世間文字自蕭然。乾坤擧目知音少。隔嶺篇章抵萬錢。花事一春衰病裡。別愁千里夢魂勞。新詩吟罷無人會。寄與楊州舊水曹。</text>
<title>丙戌秋夜吟</title>,<text>闕月渾無彩。星河爛欲流。沙寒龍正蟄。林密鳥爭投。帷幄人誰在。文章老可休。平生澤風子。幾日對靑眸。</text>
<title>盜名</title>,<text>盜名欺世換心顔。自昔人君未覺姦。薇砌栢㙜寧爾窟。古來蛇虺在夷山。</text>
<title>有感</title>,<text>江東將士涕漣如。誰是當年叱下車。一曲淸歌能了事。從今何用讀詩書。</text>
<title>題雪訔詩軸。次北渚韻。</title>,<text>新竹長齊戶。榴花閃暎軒。何來一雲衲。相對說空門。綺語多生累。浮名過去痕。他年龍樹會。莫忘練師言。</text>
<title>渚老已作古人。愴懷存沒。再疊前韻。</title>,<text>磊落文章手。高標天地軒。人亡餘筆迹。留與鎭山門。鶴去雲無影。鴻飛雪有痕。平生知己盡。存沒更堪言。</text>
<title>北渚金相國挽詞 三首</title>,<text>乾坤正氣中興佐。河岳精英曠代賢。力牧早符軒帝夢。何衡還作女鳩篇。扶桑浴日羣方曙。鰲柱擎天海宇褰。蓬島此宵泠馭返。世間人物自蕭然。文章勳業渾餘事。堯舜君民志未衰。伯紀自能全進退。晉公猶復係安危。五登棘府深嚴地。再畫凌烟颯爽姿。千載簡編忠烈炳。當年魑魍漫擠推。長我十年公不挾。及公同世我何多。他年獨有羊曇淚。當日曾無獻子家。卧病一春仍永訣。貼床三慟但悲哦。從今祥鳳㱕千仞。愁倚斜陽數亂鴉。</text>
<title>謝監刈官惠螯</title>,<text>新秋風味在江鄕。把得霜螯不自嘗。勤向衰翁相贈饋。擘來黃膩爛生光。</text>
<title>聞伯氏辭遆關西伯。喜而有述。</title>,<text>斗飯還遺矢。金城失老臣。那無挾韓議。只合飽吳蓴。名世徒爲爾。餘生可自珍。團圓兄弟便。天實餉吾人。時言者。以年老爲辭。故詩意如此。</text>
<title>題水墨翎毛屛上</title>,<text>文彩當年動玉旒。秪今衰病足悲愁。平生精力消亡盡。三絶風流捴謬悠。</text>
<title>牛鳴行</title>,<text>老翁肺病睡不成。慣聞西隣牛夜鳴。羣牛互鳴鳴聲哀。徹夜長嘷戀犢情。借問犢兒在何所。有此迫腸沉痛聲。西隣貴客尊莫比。主人敬客務盡誠。饌品酪漿無不脩。收聚村牛有乳𤙡。自從牽入朱門裡。兒在空邸遭縶維。母兮兒飢情所種。兒母號咷無已時。霜寒月苦夜正長。更深人靜聲尤悲。村童相守慘不忍。借貸匹綿向吏遺。方許一度哺其兒。一哺一匹何能繼。每日胡緣得貸資。年年木綿花不實。機杼冷落空倚墻。農家那辦十匹綿。圖退難同西里黃。畢竟犢斃母骨立。春來耕墾莫思量。貴客一年非一至。再至三至安能當。我聞此語衋傷心。此事從來曾有不。老物嘗抱舐犢慟。物我無殊寧不憂。吁嗟觳𧥆豈獨爾。目前人類將盡劉。頻年水旱詎罪歲。訏謨者誰任其尤。雞豚害及不足說。畿內將空耕作牛。取酪縱有縛兒時。取汁之後解其縛。今也不然永隔絶。奸細自足誅求策。我願主人不惜費。公畜桃林雌數百。烟莎豊草資孕育。取之自足供賓客。玆牛旣係主人物。小吏那售恣其虐。計然之策越用覇。弊祛兼能富家國。不然衆生殲盡矣。嗟汝母咄汝犢。嗟汝母咄汝犢。</text>
<title>杜拾遺作詩。嘉其奴信行之忠勤。亡兒參判家奴黔春。亦信行之類也。扈駕南漢。勤勞最著。今其死也。不能無矜愍。作詩悼之。</title>,<text>爲臣當忠君。爲僕當忠主。爾爲爾主奴。忠勤積有素。吾兒三扈駕。執靮僵且仆。孤城月暈中。風雪供辛苦。踰城夜取薪。半菽未充肚。爾主相善友。爾面誰不覩。爾主已泉下。人間獨老父。孫兒未成童。仗爾修墳墓。冷節朔山祭。夫妻輸脯酤。不虞禍機伏。誤取新門路。醉漢藉丞相。爾妻爲俘虜。不能棄一妻。趍死誠自取。女人語無倫。妄觸丞相怒。一行七男女。騈首就刑部。刑官望風旨。殺人如草莽。爾妻死亦宜。爾死誠寃怖。豈不欲救爾。窮老人所侮。我婦忘慚羞。哀辭籲相府。仁人不動心。亦係爾之數。生者且下石。死友誰肯顧。謬望平生誼。此道棄如土。作詩慰汝魂。庶用存恤撫。</text>
<title>仁祖大王挽詞 四首</title>,<text>瑞雲祥電繞樞躔。神異徇齊五氣全。天爲彜倫生聖后。事關民社盡經權。修文偃武存長筭。輟樂蠲珍望有年。最是終身聞舜慕。帝王純孝卓無前。漢代中興曾有秀。周家聖德竟傳昌。神功救脫金墉禍。偉烈增添玉牒光。耕鑿捴依堯日月。謳歌爭覩舜衣裳。前堂後殿無鐘皷。終始憂勤卄七霜。長思周亂同寅日。每戒商臣億萬心。祝網恢恢聞至德。垂旒穆穆進良箴。羣方久罷包茅獻。六馬常如朽索臨。巨筆欲摸天地大。揄揚還愧草虫音。微臣何幸際昌期。殊遇偏蒙國士知。一表戇愚紆寵奬。十年陞擢極班資。餘生未有涓埃效。優渥難忘寤寐時。少海欣瞻從代邸。白頭猶望見雍煕。</text>
<title>公主發行日。兒輩觀光來言。不覺潸然。拈筆走述。</title>,<text>淸使通和好。姻親結褵忙。今爲翁壻分。他日祖孫行。重爲生靈計。無非謹周防。從玆息兵甲。能得晏堵墻。玉頰悲公主。金鞍泣侍嬙。風沙楡塞外。何處望故鄕。不成還家夢。空勞寸鑿腸。爺娘哭送處。行路盡沾裳。</text>
<title>少年行</title>,<text>惡少翩翩白馬遊。莫誇僥倖致封侯。古來薄命多賢聖。身退猶無誤國憂。</text>
<title>次軸中五峯韻。贈玄悟上人。三首。</title>,<text>屈指多泉下。詞塲作者非。妄尊無佛處。焉用續貂詩凈月光應遍。恒河願不違。丁寧三會約。一笑好開眉。呂枕知榮辱。莊篇了是非。摧殘仍止酒。踈懶已忘詩。天下三支博。人間四事違。他年相憶處。雲際想脩眉。久已黥仁義。終然劓是非。大方長見笑。小技局於詩。鬢頷紛紛白。襟期種種違。猶能外生死。至道在吾眉。</text>
<title>次淸陰先生韻。贈玄悟上人。二首。</title>,<text>長說㱕山似不情。轉頭殘日已垂傾。他年稍作西方計。簷蔔林中聽雨聲。平生文字捴忘情。逢着參寥意自傾。身老卽今無世念。却慚塵土賣名聲。</text>
<title>錯做行。贈浦渚趙相國。</title>,<text>錯做何錯做。殃民禍人國。集謀鮮敗事。古稱專則速。造物有驅除。天奪伯有魄。東里其焉避。及今猶可息。吾老莫使年。少康能及得。</text>
<title>贈別錦城太守</title>,<text>朱轓此日循良吏。粉署當年學士雄。錦里梅花春爛熳。紫霄更漏夢丁東。炎州未必催人老。漢水猶能起夕風。遙想謝樓明月在。好將詩句及衰翁。</text>
<title>送扶安李使君慶億 二首</title>,<text>名母提撕義訓成。飛騰雙璧繼家聲。靑綾厭就承明直。彩服欣隨絳幔征。蜑子㱕時漁戶喜。橘林深處郡齋淸。峨冠未必能行道。百里猶看太古氓。白首何堪解携去。靑春還羡佩符遊。邊山傲吏非凡吏。滄海安流異急流。野竹村籬行處好。官梅東閣卧治優。因思逐客曾棲地。潘岳增添瘞夭憂。亡兒曾爲扶安遷客。故末句云。以上三首。乃四五年前作。逸而不收。今追錄。</text>
<title>送高山李使君慶徽 三首</title>,<text>聯璧花甎步。萱堂彩服前。長身家有法。玉立望如仙。公器無多取。名塲懶着鞭。他年恐不免。少却邇英筵。秋浦鳴琴地。江山迹已陳。一麾辭紫闥。雙舃出風塵。宦海無今昔。名途有屈伸。唯應流坎處。行止任蒼旻。奉檄君應喜。離羣我獨嗟。門衰愉怢少。身老畏憂多。開眼誰知己。臨分意有加。歧途闕相送。伏枕動悲哦。</text>
<title>挽綾川府院君前夫人遷葬</title>,<text>龍蟄寒沙日。凰歸千仞崗。那知今富貴。不忘舊糟糠。短造悲長夜。新阡卽故鄕。哀榮荷夫子。禮窆賁維楊。</text>
<title>挽李永興志定</title>,<text>風流文彩稱家兒。筆下蛟龍更擅奇。少日聲名期遠大。暮年州郡困低垂。浮生易老追歡阻。先誼難忘後屬悲。衰病貼床仍此別。強題哀挽涕漣洏。</text>
<title>挽申大司成敏一</title>,<text>武夷門下獨餘公。叔世猶全古樸風。香案正要仙品骨。師儒那住化堂翁。八龍俱在羣珠燦。三逕將蕪四壁空。素髮期追眞率會。朱絃忽斷伯牙桐。浮生無幾前途暮。知己難逢後死恫。衰病貼床孤奠哭。只憑簫挽瀉哀衷。</text>
<title>寄浦渚趙相國 三首</title>,<text>行藏綽有大臣風。萬代爭瞻衛道功。何似虞卿輕解印。只知能急魏齊窮。楚醴偶忘前度設。齊朝誰有敬王人。遅遅三宿方歸去。淸渭終南顧眄頻。北風雨雪郊原冷。茅屋踈燈枕簟淸。𤱶畒樂饒堯舜道。孤忠爭奈退憂情。</text>
<title>題扇贈堂弟巨源</title>,<text>注書官銜二十春。剛膓仍與白髮新。鄕里兒童盡列卿。君胡爲乎尙逡廵。人皆西跽要富貴。子獨飢餓荒山濱。君能愛膝不愛腹。腹膝夫孰非吾身。從知熊掌有所取。嗜好與世殊甘辛。向者相逢輒勸駕。君乃以我爲非人。</text>
<title>憶鄭君平</title>,<text>辭榮居辱任長貧。腔裡應無一點塵。暖日晴窓披髮處。遙知新沐定非人。</text>
<title>恨語</title>,<text>國以一人興。亦以一人亡。不浮鴟夷革。寧有瞑帽王。但使仲不死。豈患刀牙方。天不借卧龍。劉宗用不長。如令曲江在。鼓豈動漁陽。武穆若不殺。中原指日匡。伯紀全進退。汴京遂荒凉。長吁姑舍是。古今何限量。追惟丙丁亂。欲說已熱腸。果用先子言。豈至下城忙。小兒強解事。附會斥忠良。先子奉身退。國事竟蒼黃。如能信蓍龜。應不死路傍。闔門亦何辜。哀哉實自戕。邦家有元老。國脉可扶將。鴟鳶嚇鵷鶵。腐鼠滿意香。寄語黃口兒。老成莫謗傷。</text>
<title>次韻奉和東州翁</title>,<text>一代不數人。百年能幾見。古人獲我心。持以慰相戀。兒童項領成。世情多更變。誰憐窮獨叟。朽老人所賤。每懷東州老。意動身難遣。唯應歲晩期。未用愁雪霰。深山百圍木。會有匠者眄。好縮掣鯨手。不借羣飛便。誰能使不公。豈是長懷卷。須捷供薪桂。篇章吐霓電。可與知者道。人心本如面。</text>
<title>余少時見人耽花草者。嫌其細瑣。玩物役心。不曾留意。及此老病鱞獨。憂愁欝悒。世間萬事。無一掛心。唯思伏枕昏睡。擧目無可寓意處。使兒奴薄治花石。寄目紓情。消遣歲月。方知人間自有眞色味。却嘆少年不早覺。悔恨無及。走筆戱書。聊以眎兒輩。</title>,<text>人好無甚色。少壯實未識。及此衰病年。始知眞好色。庭階衆佳人。殊態亦自各。小桃最先放。冷淡雕氷玉。花王擅國香。夭艶闘穠郁。燦燦海棠枝。灼灼紅躑躅。榴花妬紅裙。月桂吐新萼。露浥晨粧靚。日暖春睡足。嬌含雨中淚。醉倚日暮竹。廵池詠白蓮。繞砌看紅藥。玆皆物之尤。老翁猶得畜。近之豈不遜。狎亦無情慾。古來絶代稱。只道難再得。楊妃但解語。西子能傾國。革囊盛臭血。垢穢資洗沐。假借傅粉脂。臨鏡工雕餙。中藏伐性斧。巧使迷魂魄。可惜愚騃子。那用偏蠱惑。豈若此仙葩。天機自淸淑。不勞施朱鉛。點染天所錫。風前乍輕盈。月下轉幽獨。吸蘂顔可好。嗅香疾能却。張蒼口無齒。孑野多新卜。老景方知味。少時眞戱劇。母論子都美。貴在悅心目。豈有沉溺憂。不患年壽促。從今百餘年。好作花林客。</text>
<title>次韓知事明勗韻 二首</title>,<text>君爲九十我稀年。過眼光陰逐逝川。少日交遊俱已矣。暮途棲息獨超然。田園栗里春猶淺。詩律香山語更姸。遙望廣陵雲樹外。老人星彩照南天。松爲偃盖竹爲垣。是處龎公卧鹿門。九袠尙能游翰墨。三盃時復夢羲軒。春畦水滿連宵雨。桂樹雲深隔岸村。欲問五通求不死。肯敎夫子吐微言。</text>
<title>酬次東州翁賀七十之韻</title>,<text>老着人間世。長慚物外仙。那能從所欲。只得免無年。病阻團圓樂。詩來寂寞邊。知音猶有托。自覺坐馳偏。</text>
<title>義昌君夫人挽詞 二首</title>,<text>朱邸尊榮最。中闈懿德芳。吹簫從子晉。爲善助劉蒼。一夢悲歡罷。千秋姓字香。維楊開舊隧。禮窆賁恩光。白首龍門客。長懷玳瑁筵。鶴遅華表影。花發玉欄前。蕭瑟離鸞曲。蒼茫會劒年。靑門乖執紼。衰疾涕漣漣。</text>
<title>挽鄭大憲子容 二首</title>,<text>相門淸議際時明。儒術詞華擅大鳴。壓世高名元自重。傳家直道未宜輕。冥鴻不下非無意。走鹿難回亦任情。長憲主文吁晩矣。秪需身後寫銘㫌。老着人間此何意。漸看親舊盡重泉。殘生末路無知己。流水高山有斷絃。兩地交揮生死淚。一哀聊撿唱酬篇。千秋應共蓬丘會。不用區區較後先。</text>
<title>贈慶尙監司南澤之</title>,<text>與君同歲我偏衰。蒲柳深慚栝栢姿。將見雪山今自重。已知天馬老能馳。藩維鎭靜須煩手。帷幄謨猷更屬誰。他日殿西聞革履。璽書應不待瓜期。</text>
<title>寄贈幸州金判書晦而</title>,<text>眉山與栗里。千載氣味同。况吾生並世。那得此兩翁。形骸久已忘。榮辱倂一空。誰能謁孫劉。不過不作公。江湖直釣日。城市擧扇風。所嗟來日少。難得朝曛窮。睽多會則稀。迹阻神猶通。帷幄人誰在。文章底用工。長歌隘宇宙。短咏吐蜺虹。如何暮年別。悄悄結在中。</text>
<title>謝高山李使君惠寄蔽陽子</title>,<text>私尊惡逆誠何意。臣罪當誅荷聖君。安國怕逢田獄吏。灞陵從辱李將軍。三朝寵祿寧長竊。數字文書錯未分。遠寄蔽陽知有用。此身端合老耕耘。</text>
<title>次杜少陵秋興八首</title>,<text>憭慄秋聲起暮林。無邊葉下木森森。長空叫鴈衝晨霧。衰草吟蛩帶夕陰。何處閨中思遠夢。幾人關外望鄕心。千門夜色凉如水。斷續三更月下砧。七十飛騰暮景斜。紅塵嬴得鬂成華。長懷魯聖乘桴志。悵望張騫奉使槎。秦地邊烽傳夕火。漢家城堞動晨笳。兵戈卄載催人老。節物唯看菊自花。山靄沉沉掩夕暉。流螢熠熠傍林微。天機世事元相運。社燕賓鴻各自飛。肉食無謀空腹大。文章何用素心違。江湖冷落蛟龍蟄。秋粟唯堪鳥雀肥。廟謨虛着一枰碁。黃鵠歌殘無限悲。竪子錯料終誤國。老臣無力漫傷時。空談實禍殃民大。省少增多見事遅。回望千門搔白首。聖君宵旰惱憂思。常平財貨聚如山。盡在奸商舞術間。宰相豈能知出入。細人應得用機關。豪奴計口頻輸米。餓莩無緣一解顔。鬼惡天高吁命矣。獨無仁者在朝班。野老田間自白頭。一年喁望在登秋。金章忽被宣麻典。恩旨翻成虐我愁。蔀屋盡徵耕畒犢。赤身難學沒波𩿨。寧須無罪當榮貴。悲嘆三南二百州。少日逢秋酒策功。病來身世藥籠中。閑門草沒張羅巷。要路塵生擧扇風。楊柳葉踈凋晩翠。芙蓉池冷褪殘紅。乾坤俯仰無知己。誰識人間有此翁。興亡千古幾逶迤。自昔平來却有陂。斗筲定非釜秉器。鳳凰還失竹梧枝。三朝遺老頭顱變。一代風聲俗尙移。生死太平吾豈敢。白頭憂國淚空垂。伏枕三秋。無以消憂。走筆戱次秋興八首。憂憤所發。文多鄙俚。辭或觸諱。只可傳示兒輩。不宜掛人口眼。庚寅九月十六日。超齋七十老翁。扶病書。</text>
<title>送濟州御史李學士慶億。二首。</title>,<text>都門百兩送行輈。學士乘𩣭賦遠遊。海外猶傳三乙那。朝端暫失一居州。滄溟鼓角穿蛟窟。旭日雲烟護蜃樓。聖代卽今奸佞屛。埋輪何必效張侯。漢挐高揷海中天。第一人登最上巓。大老當年分物色。詞仙此日續淸篇。明王愼恤羣工罪。使者貪乘萬里船。暮境關心唯遠別。君歸吾已賦歸田。</text>
<title>送淸風郡守金尙 曾按本道。今作此郡。</title>,<text>曾將玉節倚蘭橈。魚鳥依然笑折腰。不作公卿還作郡。幸無盈滿却無謷。江山霞天應餉。五馬雙旌寵亦饒。三十年來喉舌地。禁門淸漏夢趍朝。</text>
<title>送姜學士赴善山 三首</title>,<text>金烏山色鍾靈奇。終古淸風特地吹。百里一州忠烈萃。兩賢千載日星垂。吾宗苗裔今無狀。奕世軒裳漸已衰。欲托鄕隣編戶族。翁歸還恐不容私。遅暮銅章何意緖。平生匡濟未全忘。飛騰粉署筋骸倦。報答春暉日月忙。衙罷訟庭山鳥下。夢回鈴閣雨聲長。遙知政化淸如水。古篆唯消一炷香。往歲行㙜秉憲時。郵童爭說古無之。唯聞越槖黃金盡。不遣燕山馹馬飢。愧我衰遅相識晩。嘆君淸德畏人知。還嗟百里非賢路。幾日夔龍集鳳池。</text>
<title>仲夏旣盡。獨坐小齋。榴花亂落。新竹已長。有懷東溟。漫吟。</title>,<text>文章從子欲相師。只恐爲山一蕢虧。田瘠歲凶應有粥。頭童齒豁可無詩。榴花落地菜花艶。新竹齊簷舊竹欹。向夕小池喧鼓吹。羣蛙誰復辨雄雌。一作公私。</text>
<title>罪蟄中。聞蒲渚父子並因赦蒙宥。</title>,<text>陰雲散盡見靑天。普照三千白日懸。何處田園慳雨潤。誰家庭院得春偏。乾坤廣大能容物。臣子愚迷白速愆。昭代敢云文網密。從今舊惡可無悛。</text>
<title>和次白軒與伯氏會于城西唱酬韻 四首</title>,<text>城西佳會想芳塵。欠我蹣跚一病人。白雪調高和者寡。老夫詩句失淸新。榴花的的委泥塵。遅暮風光惱殺人。睡罷小齋凉雨過。卧看庭草一番新。自是居塵已離塵。心空境寂我何人。寃親榮辱都忘盡。世事看看一笑新。當年晝晦漲飛塵。尙記論思有正人。公子忘之我不忘。寸心猶覺老逾新。</text>
<title>淸陰先生</title>,<text>當年先子乞退䟽。擧公自代辭益眞。剛方正直豈虗稱。以人事君眞大臣。襟期相許蹈白刃。歲寒之操松栢均。天翻地覆萬事變。百膝西跪無逡廵。頹欹不動萬劒中。二老精忠誰比倫。天生耆德天爲護。豺虎不敢傷其身。蒼黃終不拜穹廬。獨有先生與先人。</text>
<title>病枕。忽覺秋氣已回。漫成。</title>,<text>寒衾斗覺五更霜。秋氣先回薜荔墻。獨鶴不眠驚半夜。羣烏爭樹趁斜陽。人間本自無涇渭。世事看來有燠凉。莫笑此翁今困頓。昔年猶得沐恩光。</text>
<title>題具綾川所藏隋煬帝行幸圖</title>,<text>隋堤楊柳不勝垂。煬帝行春彩仗移。夾岸軍容騰虎士。沿江臺榭貯蛾眉。誰言嚴法能高枕。自喜盤遊幸及時。事去匹夫求未得。畫圖留與後人悲。</text>
<title>再用澤仙靑字韻。演成一律。</title>,<text>芳洲草樹何靑靑。錦纜牙檣列遠汀。嫰綠一千三百里。軟紅多少短長亭。晴薰赤羽龍蛇影。日射雕金玳瑁屛。半夜楊花飄落處。六宮哀唱不堪聽。</text>
<title>題曺殿中宗山先壠圖</title>,<text>宗山松栢夢蒼蒼。斗粟淹留漫自傷。看取旅床圖繪在。極知游子孝思長。毫端點染龍眠手。宿草依俙馬鬣岡。同是暮年孤露慟。爲君題罷淚盈眶。</text>
<title>送關東伯金學士益煕</title>,<text>卽看世事堪流涕。誰向仙山假節遊。愧我未窺千佛界。羡君閑踏萬峯秋。方輪難用豨膏轉。名路唯思退步謀。經學文章須大手。他年不免是深愁。</text>
<title>次東州示韻</title>,<text>芳原羃歷草如烟。三月風光欲暮天。春色定非吾輩事。窮途寧受衆人憐。詩成轉眄山圍座。釣罷歸來雨滿船。一笑兩翁那易得。緬懷江閣意茫然。</text>
<title>再疊</title>,<text>已將榮悴等浮烟。此去行裝休問天。新貴滿朝無籍在。故人同病有哀憐。河豚欲上桃花浪。海燕初歸蜑子船。詩律暮年終不餒。筆端精力看森然。</text>
<title>次金判書幸州別墅韻 二首</title>,<text>江海風烟付與公。紅塵愁殺白頭翁。平生直道三朝老。晩歲行裝一鶴同。栗里春藏楊柳巷。淮南秋長桂花叢。知君未有求齊意。肯向王門鼓瑟工。冥鴻飛不下。逸鹿走難休。天地無涇渭。人間有坎流。白頭忘世日。紅葉滿山秋。已識非顔闔。何愁使者求。</text>
<title>再次東州韻</title>,<text>東州秀句藹雲烟。一讀如披霧裡天。名世半生今已老。文章何用秪堪憐。投竿不學任公釣。浮海長思范蠡船。衰朽自慚詩力退。騷壇旗鼓日蕭然。</text>
<title>拔劒行</title>,<text>軹政拔劒韓相走。走者叔父追者姪。何處老翁京兆尹。橫遭其刃指流血。我伯曾亦尹京兆。舊尹新尹人莫別。人間無妄盡如此。蟄伏罪罟登齒舌。曾參殺人市有乕。聽者紛然爭傳說。况此恩筵衆目覩。變起父子堪忉怛。聖朝自是敦孝悌。廟堂頒布非不悉。敎化可以號令成。此事豈謂生巨室。君不見倫常穢行視尋常。聞道首惡拜新邑。</text>
<title>挽金正字益振</title>,<text>爾之祖母吾母姑。當年名相婦。兩世悲寡孤。外弟留三子。一一千里駒。元方早發軔。聲名動靑蒲。更喜君又繼。逸足騁天衢。昆弟首冐花。高堂鶴髮愉。一年再擢劉蕡第。此事今有之。奇才古亦無。公侯知必復。靑紫指日紆。如何喜極悲。奄聞顔回殂。乃家忠孝業。皇穹胡不扶。施報終何在。無由問大巫。堂中慘夜哭。啼血後棲烏。朝言纔嬉嬉。存沒劇堪吁。平生舐犢慟備甞。此老夫至今。嘔血病貼床。生不得問疾苦。沒不得撫柩呼。憑題薤露歌。有淚沾白鬚。</text>
<title>古風 五首</title>,<text>可畏非君位。可愛非民力。聚則爲君臣。散而爲仇敵。朽索難馭馬。膠舟易致溺。駸駸事去後。匹夫求不得。所以堯土階。文王日儉德。可畏非人心。可愛非民彜。喜怒雖爲用。名實初未虧。跖蹻爲不貪。龔黃爲不治。毁譽旣倒置。焉用賞罰爲。所以齊威王。不受左右欺。阿烹卽墨封。賞罰頗似之。國之有紀綱。人之有血脉。無病血脉通。無私紀綱作。強欲振紀綱。誠不滿一噱。君相自無私。百僚能恪職。朝廷一於正。庶民那有惡。堯民封比屋。桀民誅比屋。我願君王心。此理幸照燭。不唯紀綱振。亦能變風俗。國之有是非。人之有涇渭。涇渭自不明。賢邪能品彙。是非若倒置。百世議可畏。不能眞是非。無寧不辨貴。辨者有不見。文過誠無謂。宵人竊自笑。正士欲塞氣。我願君王心。此語請深味。不明豈足福。防口腹猶誹。廟堂致至理。令民作孝悌。小吏持文字。坊里諭相遆。孝悌是何事。羣兒互睥睨。豈容號令成。可以口舌說。聖君與賢相。風敎自下逮。方今舜孝聞。莫偃指日計。奈何搢紳家。姑母淫蒸繼。冥冥不可測。豈無所召沴。</text>
<title>黃呂州瀡挽詞</title>,<text>官資緋玉非良貴。家法文章付與兒。奕世流傳敦孝友。暮年州郡困低垂。浮生易老從遊阻。先誼難追後屬悲。衰病貼床孤奠哭。只憑簫挽涕漣洏。</text>
<title>李參議省身挽詞 二首</title>,<text>喉舌朝天日。卿班佐貳年。花甎聯白璧。家業但靑氊。淸德能傳世。功名懶着鞭。平生忠信事。終不媿前賢。二祖交相益。千秋骨肉情。難忘三世誼。不替舊家聲。各恨嬰衰疾。寧知隔死生。玆行先後耳。猶復一沾纓。</text>
<title>姜參判弘重挽詞</title>,<text>奕世敦交誼。從師昔並門。至今餘白首。垂淚對郞君。暖穴開新隧。休祥振後昆。乾坤多戾氣。何處覓淸芬。</text>
<title>尹堦妻挽詞 二首</title>,<text>人間二十七春忙。中饋猶留懿德芳。曲逆他年封拜日。定應無限憶糟糠。幼女稚男未勝衣。呱呱那得母慈依。堪憐燕雀相隨處。白首爲期事已非。</text>
<title>仁興君挽詞</title>,<text>攀髯不及鼎湖天。塵世悲歡閱幾年。慣識東平爲善樂。莫留緱嶺吹簫仙。三朝寵渥深如海。一夢光陰逝若川。白首葭莩餘此老。病纏床席涕漣漣。</text>
<title>挽載寧</title>,<text>栢府峩冠自不營。賢良終老斗如城。穎川縱未徵丞相。渤海行看入水衡。空有茂陵封禪草。漫傳方朔歲星精。那將一掬無從涕。洒向江船濕曉旌。</text>
<title>挽李正井男 二首</title>,<text>東閣郞君老不侯。鳳毛終隔鳳池頭。公卿有命雖難致。忠孝傳家得自由。不嗜趍營唯嗜善。幸無盈滿却無尤。門闌喜氣騰蓮桂。制誥他年徹玉旒。金陵祗役對床眠。尙記巴江雨滿船。聚散十年都夢幻。浮沉五馬各風烟。人間榮悴徒爲耳。老子胷襟自坦然。白首卧痾孤一哭。謾憑簫挽涕漣漣。</text>
<title>咏老馬</title>,<text>病瘡老驥詎任鞿。食草多年亦不肥。蝱蚋撲緣烏啄背。天寒日暮鬣毛稀。</text>
<title>齊王</title>,<text>齊王妄擧烹封典。史氏虛書國大治。若使當年緘問得。視阿人必伏奸欺。</text>
<title>東邊</title>,<text>東邊日出西邊雨。木覓花紅鞍嶺霜。看取嗷嗷南去鴈。九秋黃落好隨陽。</text>
<title>題燕超齋</title>,<text>數仞高堂何有我。一間窩室足平生。寃親榮辱渾忘處。竹露松陰滿地淸。</text>
<title>贈別松都留後金晦而</title>,<text>識勒翻成枉害忠。古今何獨曲江公。當年按節淮南懼。此日留都冀北空。誰信兩京非遠別。秪應千里可同風。文章滿腹知何用。吊廢新詩漫自工。</text>
<title>再從兄尹敎授挽詞</title>,<text>無心軒冕到華巓。要路通津懶着鞭。半世鄕園魚柿足。一經家訓子孫賢。生爲骨肉長相望。纔得團圓已暮年。老病自嗟筋力盡。那將衰涕洒柩前。</text>
<title>病起。春事已闌。因小雨栽松數株。仍成一律。適玄悟上人來訪。付寄雪峯。</title>,<text>三春花事已闌珊。老子生涯一味酸。小雨晴鳩林外喚。滿城紅杏霧中看。栽松寧作十年計。覓句何須萬口讙。遙憶雪峯雲樹阻。將心無路乞師安。</text>
<title>人有來言。余與右相。齒爵俱至。而坐無文德。擯不與斯文耆席。墜落舊䂓爲譏。謾成一律。解嘲。</title>,<text>天生此物欲何爲。少不求名老益癡。腹有詩書終底用。中藏涇渭只心疲。年齡奚異馬牛齒。官秩眞同醫譯資。未許斯文非擯斥。極知今古自殊宜。</text>
<title>題姜使君漢灘精舍八景帖後 名與載</title>,<text>磻溪魚鳥識姜翁。石室歸來四壁空。近水柴門飛白鷺。隔隣漁屋翳靑楓。功名早罷三刀夢。雲物都輸八詠中。自歎老夫筋力盡。扁舟難借半帆風。</text>
<title>題東江集字詩卷後 呂子久</title>,<text>東江無日不思歸。淸夢空勞到釣磯。山雨夜鳴灘響雜。洞雲朝濕水風微。寒沙誰禁蛟龍蟄。秋粟唯堪鳥雀肥。身老時危須報國。勿云丘壑素心違。</text>
<title>兵曹判書朴遾挽詞</title>,<text>榱崩棟折僑將厭。肉食無人軫國危。任怨經邦寧自計。殲身圖報以爲期。偏承寵渥忘家久。頻奏機宜出殿遅。咫尺沙堤君不待。九原長結九重悲。</text>
<title>贈永安尉赴燕京 二首</title>,<text>三赴金臺鬂欲明。獨賢寧復嘆王程。煥猷自足靑雲士。專對無踰貴戚卿。邦域不緣遭否運。壯遊能得辦玆行。男兒報國平生志。會見東還越槖輕。黃扉沙老返神仙。宅相風流尙宛然。敷奏當時天下誦。姓名中國小兒傳。長城碣石題詩處。孤竹三忠吊古年。撫跡傷今應續和。正看家法筆如椽。</text>
<title>貞徽翁主挽詞</title>,<text>玉几追惟釐降年。金珠不飾繡羅蠲。先王儉德邦家賴。貴主柔嘉婦道全。少日昏朝荼毒備。晩途榮享子孫賢。沉痾白首葭莩在。悵望喬陵涕泫然。</text>
<title>題雲上人軸。次軸中韻。</title>,<text>仙山東望嶺雲長。萬二千峯玉界光。遙想磬聲搖月處。講堂花雨落天香。</text>
<title>雪峯希安來在南漢山。而余老病不克尋山。希師亦不入城市。無緣相識。師時送闍梨。以詩相問。闍梨之還也。走筆和寄。</title>,<text>平生不識參寥面。詩信時憑白足傳。衰病自嗟筋力盡。夢魂長繞廣陵天。</text>
<title>次伯氏淸癡居士韻二絶</title>,<text>老年春事自相催。花落閑庭雨浥埃。塵世未堪腐鼠嚇。夢隨𩿨鷺樂無猜。苦海浮沉髮已絲。殘年文字尙新奇。淸癡居士眞堪笑。少不貪名老辦癡。附元韻 秋峯年來雙鬂捴成絲。窮巷端居獨自奇。回首榮途無意味。不妨治世辦淸癡。</text>
<title>次伯氏郊居示韻</title>,<text>榮辱無心食睡甘。暮途幽興寄西林。平生不學營三窟。何處高臺一散襟。附元韻 秋峯閑人無事曉眠甘。日晩開窓雨滿林。堪笑昔年遊宦日。風埃撲面汗沾襟。</text>
<title>再疊前韻。兼和白軒之作。</title>,<text>交情莫恃醴如甘。晩計唯思返故林。堪笑虞卿輕相印。急難誰有好風襟。</text>
<title>題洪學士一之扇面。李虗舟山水畫。</title>,<text>百好秦郞最。龍眠筆法奇。江山輸一扇。風動卧遊時。</text>
<title>感懷漫成</title>,<text>平生恩渥荷先王。聖德嗚呼不可忘。殊禮一如潛邸舊。駿蹄頻賜內廐良。超騰峻秩誠非分。樗散孤臣獨未亡。衰白更無酬報地。每於中夜涕滂滂。</text>
<title>數日來。未免睽離之嘆。朝日鍾街路上。馬首分散。不堪依然。口占一絶。送眎戶判。</title>,<text>向來聯席挹高風。三日睽離十日同。十字街頭相遇地。可堪分散各西東。</text>
<title>丁亥夏。以宮闕都監提調。與諸公賦詩卽景。</title>,<text>陰雲釀雨低朱棟。苑樹翻風眩素花。老眼朦朧渾似霧。課工時少困眠多。將雨疾風翻葉。渾似白花。故初句云。</text>
<title>聞趙都憲謫去鍾城</title>,<text>並世還愁曠世同。姓名頻想諫書中。霜臺坐席何時暖。雪嶺東西付與公。前年爲都憲。謫江界。今年又以都憲。謫鍾城。故落句云云。</text>
<title>詠物</title>,<text>梟笑鵂聲惡。鷄嫌雀啄虫。松應共栢侶。薰豈與蕕同。獨鶴虗驚夜。羣烏孰辨雄。南山排闥入。不語對衰翁。</text>
<title>楓岳山人。袖一軸來。索詩。余老病已極。拋棄筆硯久矣。展軸見。有鄭君平首題。強疾伏枕。次韻却寄。</title>,<text>笑爾東溟子。罷官常掩門。朝端忘寵辱。郭外無田園。軟飽三盃穩。哦詩萬口喧。有時逢韻釋。幽興對渠論。</text>
<title>聞大憲，執義。言事削黜。</title>,<text>大聖包容能納汚。小臣加罪便流芳。爾曹身與名俱滅。嬴得從玆太顯揚。</text>
<title>老病已極。屛絶筆硯久矣。苦被三勒上人再四來請。用白軒韻書贈。二首。</title>,<text>朽老今垂盡。詩篇廢討探。虗名欺衲子。何用謁超庵。閉戶知天下。耽禪戒妄談。無言燕坐處。排闥有終南。仙山分不到。聽說足遙探。水落東西澗。鐘傳上下庵。龍應蟄齋鉢。鳥亦解禪談。未覺諸天大。空聞跨二南。</text>
<title>記夢 幷小序</title>,<text>辛卯七月晦日夜。夢至一處。城闕壯麗。樹陰交暎。中有高樓。以金字書額曰花萼樓。樓中隱隱。有玉笛聲。似是唐朝五王帳也。屛息階下。口占一絶紀異。覺而了了猶記。書諸扇面以識之。花萼樓中花萼輝。長衾大枕五王幃。唯聞玉笛塤箎響。不及朝家是與非。</text>
<title>三月晦。聞軒翁携我伯氏。尋大隱巖餞春。夜歸。余病不克追隨。情見于詞。二首。</title>,<text>白麓幽棲地。孱孫幾葉垂。名園依面嶽。碧沼漲晴漪。溪響東西合。巖花次第衰。堪憐朽老甚。遊賞失攀追。綠野非無客。應耽舊要親。將軍何用故。不怕夜行嗔。磊落匡扶志。優游進退身。淮南誰最惧。歷數漢廷臣。</text>
<title>題扇面。贈別堂弟三陟僉使尹全之。</title>,<text>令弟穿楊手。幾回天笑新。銓除非注擬。遷擢出絲綸。磊落封侯相。飛騰報主身。門衰骨肉少。此別易傷神。親臨閱武時。全之居首。特旨除授。</text>
<title>吾黨文生碩圭。處今世讀古人書。屠龍藝。亢章甫。適越其屈固也。不唯掌試者之無眼。亦莫非造化之差遅數年耳。玆以數斗米。助其歸槖。仍題一絶以別云。</title>,<text>才名三十四回春。泣玉頻年漫自珍。雷雨龍梭知不遠。莫嫌空喫漢陽塵。</text>
<title>次說淸卷中澤堂韻 二首</title>,<text>久假不歸歸便眞。浮雲變滅月埋輪。多羅樹下蓮花座。肯顧紅塵三丈珉。澤老當年乘白雲。定知風度冠仙羣。遺篇欲和參寥卷。逬淚悲吟字未分。</text>
<title>次白江，白軒，潛谷韻。贈山人。二首。</title>,<text>山僧不在山。老尉自能閑。笑爾耽詩僻。遨遊三相間。經術看潛谷。文章得二白。唯須滿意歸。莫漫走塵陌。</text>
<title>讀蜀史</title>,<text>吳蜀兵連魏之利。武侯何不死爭之。一擧做錯炎劉熄。小義雖伸大忠虧。</text>
<title>家姪。抱才久屈。托酒觴以自遣。書此二絶于扇面。以寓䂓警。要歸安分。</title>,<text>極知諸姪仲容賢。誰識璵璠棄路邊。奴隷專城綬若若。世家喬木自蕭然。斷送生涯酒杯裏。思量身世最堪傷。人間樂地吾能說。老境耽書味益長。</text>
<title>題金萬均扇面</title>,<text>飛騰桂籍少年郞。脚底靑雲萬里長。詩禮向來家法在。會看廷碩不墜芳。</text>
<title>題竹塢</title>,<text>少日都無花竹癖。逢塲唯喜醉紅裙。繁華到老無情味。曉起蓬頭對此君。</text>
<title>次東州李子時韻</title>,<text>宇宙無窮事。過眼渾無迹。吾生垂八袠。百歲如過客。奈何逆旅中。多憂少懽適。如能覩太平。朽老非所惜。人間夜寥閴。曩哲已寂寞。中宵漏雲月。紙窓生虗白。老眼元多淚。衰懷轉蕭索。南山但依舊。其餘事異昔。誰爲自繫者。文季今無作。唯須菩薩縛。塞兌窮曛夕。</text>
<title>趙掌令晉錫挽詞 二首</title>,<text>聞道乘𩣭憲。蒼黃曉出城。人間隨薄罰。天上赴恩榮。白日玉棺下。淸秋雲路明。終然復官爵。優渥換銘旌。起滅皆由法。彭殤倂一歸。君民愁不盡。忠孝願何違。行路猶交惜。高堂淚未晞。平生舐犢慟。此老益沾衣。</text>
<title>次趙龍洲金竹所耆老酬唱韻 三首</title>,<text>齒豁頭童莫使年。此來虗負五通仙。平生爲善終無報。半世操觚苦未捐。我已自能安鄶下。君應不媿在盧前。人間榮落須臾事。一笑蘧然呂枕邊。征途苒苒孰長年。慚媿毿毿綠髮仙。駐景可求千歲藥。濟生寧愛萬金捐。風帆趁趁沉舟後。衆木欣欣病樹前。誰謂東皇無世態。不敎春到老人邊。吾祖淸原享大年。曾參寅卯社中仙。還緣宅相今庸下。甘受斯文獨棄捐。舊典任隳觀世變。新詩欲和限樽前。黃封駱粥非閑事。莫許他人近席邊。國典不曰文官。而曰斯文。故祖宗朝無擯攻儀賓之例。礪城以年未至。不及入。淸原則年至。而庚寅年。入參耆所。古例卽然。而今也不然。聊以調戱。諸公不以辭害意。可也。</text>
<title>再疊竹所居士示韻。寄送湖亭。二首。</title>,<text>張翰元非爲鱸膾。子房終是托於仙。功名到老思長退。詩酒逢春肯蹔捐。山雨亂鳴踈竹外。水禽齊起晩潮前。堪憐白首樊籠裏。悵望巴陵夕照邊。御墨恩褒記昔年。謬稱方朔是眞仙。形骸已老無因健。哀樂何由得兩捐。未有文章驚宇內。却嫌班秩在人前。詩成寄我金夫子。優渥曾霑玉几邊。記昔年。宣廟賜御製詩。有方朔是眞仙之句。卽今餘生已老。報答無階。轉眄恩光六十年矣。當時玉堂從臣。只有竹所翁。故末句幷及之。以寓同感戀之懷云。</text>
<title>送日本書狀南學士 二首○名龍翼</title>,<text>藉甚南夫子。文章是我師。幾年靑瑣直。長誦白圭詩。海域乘騘日。星槎泛漢時。平生期報國。隨處險如夷。西筰誰通道。南佗聊自娛。由來怛赧地。須待德威俱。水驛扶桑近。金莖漢月孤。關心老萊戱。歸夢海天隅。</text>
<title>贈白谷大師處能</title>,<text>如我盛時無可取。及今衰朽敢論詩。驚逢玉界山千仞。喜見金身丈六姿。已覺神光浮佛頂。須將濁水照摩尼。靑丘翰墨還蕭索。輸與文章白谷師。</text>
<title>趙政丞挽詞 二首</title>,<text>大儒難廁小朝班。畎畒當年樂孔顔。人物定知三代上。淵源流出二程間。風雲晩節逢明主。漁釣何心戀故山。伯紀自能全進退。未應忘世占淸閑。昔年重九揷茱萸。童稚追隨到白鬚。知是前身老萊子。何曾比我管夷吾。時淸直道猶難進。世亂眞遊恨莫俱。哭向廣陵孤絮酒。盡哀安得繞墳呼。</text>
<title>題呂僉知扇面</title>,<text>不見周王載呂望。空敎逸足混凡羣。修文偃武非今事。笑殺龍驤却好文。</text>
<title>憶鄭君平</title>,<text>朽老今垂盡。人間萬念輕。歸應逢汝固。留爲有君平。一代文章手。三生骨肉情。所嗟會面罕。詩社隔重城。</text>
<title>靑松申使君。委來告別。求贐語。白髮童顔。可喜亦可羡也。扶病起坐。走筆。</title>,<text>神仙鬚亦白。學力有童顔。老作靑松守。榮逾玉珮班。三生兄弟誼。半世別離間。悶默憂時淚。臨分不禁潛。</text>
<title>海平君挽詞</title>,<text>萬死歸來日。珊瑚寶玦存。風霜三乙域。雨露兩朝恩。耽酒生涯盡。沉痾世事昬。萱堂聞夜哭。荊樹揔消魂。</text>
<title>趙監司夫人挽詞</title>,<text>相門敦禮訓。閨範夙馳聲。王女歸忠憲。張公贅晉卿。衣冠一代盛。福祿五男榮。厭世辭中饋。乘鸞返玉京。杯棬餘手澤。風樹助哀鳴。白首爲期地。悲纏按使旌。</text>
<title>仁城君遷葬挽詞</title>,<text>昔歲趍丹陛。隨肩拱御筵。龍髯雲漠漠。馬鬣草芊芊。白首哀歌日。靑山劒會年。諸男頭觸地。優渥煥新阡。</text>
<title>柬潛谷 二首</title>,<text>南山北闕兩兼之。廊廟林泉在處宜。淸夜不眠瞻斗極。小堂香篆欲消時。弼諧未有原時任。憂樂還應進退同。聞說奏章多瀝血。何緣一讀去頭風。</text>
<title>再疊風字</title>,<text>便民裨國還召閙。俗態人情喜異同。經濟艱危須大手。未應長卧北窓風。</text>
<title>再柬潛谷</title>,<text>東里其焉避。及今猶可爲。範馳非詭遇。輸鯁答洪私。杞國憂方切。商霖會此時。行看蘇萬品。霑潤起枯萎。</text>
<title>次潛谷示韵 二首</title>,<text>林深恠鳥自呼名。谷邃幽蘭誰剪荊。霜菊不關秋色老。孤松獨有歲寒情。詠秋只恐斜陽下遠岑。那愁風露也猶侵。含香惹粉忙呈課。不學商臣億萬心。詠蜂</text>
<title>挽高陽室內 二首</title>,<text>尙思阿大中郞在。長說吾家冢婦賢。生男生女昏嫁畢。只恨齊眉不盡年。夫子專城尙黑綬。名兒屈蠖限丹。浮生已厭人間樂。不待夫榮子貴時。</text>
<title>聖誕節。病未趍造於賀問之列。感懷謾吟。九絶。</title>,<text>伏枕千秋節。嵩呼限玉除。筋骸難自力。白首望宸居。病隔君臣義。窮無妻子歡。頭陀老居士。天地一身單。肉鑠空皮骨。神昏只困眠。平生五字律。埋沒不成篇。過眼無窮事。驚心無限悲。遅徊猶未死。能見太平時。白日歌鍾沸。靑雲意氣新。黃昏馬前樂。疑是太平春。少年聞樂樂。衰老反添悲。一種笙歌響。緣何異昔時。聖主憂灾切。增添罪己辭。羣賢魚水契。畢竟報恩誰。東海春氷合。西州夏雪深。問人人不曉。何路問天心。三冬桃李華。五月嚴霜白。笑殺長沙傅。時平猶痛哭。</text>
<title>病中。神思索寞。謾吟成律。</title>,<text>朽敗精神太半亡。好詩何得出枯膓。暫時盈滿人猶怒。末路孤窮鬼亦殃。國事百爲無一恃。家孥十口有三孀。中宵老淚霑衾枕。努力訏謨祝廟堂。</text>
<title>次後瘳詞伯韻</title>,<text>人間名利沒人頭。吾與先生有底求。短髮欲梳纔覆額。昏眸多淚任橫流。文章安用傳三昧。富貴終須落一丘。朽老只憐詩社隔。猶堪八表作神遊。</text>
<title>詠漢高</title>,<text>乃公謾罵足訏謨。駕馭狂生竪子徒。辟糓茹芝皆妄耳。攀龍附鳳是良圖。</text>
<title>詠豫子</title>,<text>縱使成仁事去後。豈如死諫未危前。千秋定有方希古。癩瘂忠魂亦赧然。</text>
<title>詠秦皇</title>,<text>秦皇臺殿漢皇居。虗築長城萬里餘。深計遠圖徒自苦。好生天道有驅除。</text>
<title>詠楚弓</title>,<text>楚弓雖失楚人得。得失何須與共爭。但使並躋仁壽域。公私良賤捴吾氓。</text>
<title>題竹窓遺稿</title>,<text>並世吾差晩。詞壇失後塵。眞仙應厭溷。秀句浪驚人。磊落經綸志。浮休郡邑身。蘇家三父子。文彩豈沉淪。</text>
<title>記余王父文靖公。與八谷先生友。先君子與草塘公友。公卽諸父友也。余後公一紀生。童年拜公父子於巫山十二峯前。得一春追陪。而公早世。余時顓蒙。不及與於文字會。至今有餘愴焉。公之一時儕輩。最親如淸陰，鶴谷，東岳，石洲。或以大節。或以勳名。起廢入閣。或困於流竄。或死於刑戮。雖其造化不齊。榮辱殊途。而俛仰之間。已成陳迹。彭殤一夢。寧不感慨。重賦七律。書諸卷末云爾。</title>,<text>一時儕輩捴名流。夫子文章早擅尤。蘇武節還淸老相。故將軍起鶴翁侯。咸關雪擁悲東岳。宮柳花飛殞石洲。榮辱短長俱夢幻。謾留詩卷照千秋。</text>
<title>聞鄭尙書繫獄</title>,<text>無復尙書識履聲。圜墻木索雪風鳴。臯陶罪大宜囚繫。虞舜欽刑本好生。</text>
<title>聞秋曹柳侍郞再見繫獄</title>,<text>重逢田甲溺燃灰。前度劉郞今又來。堪笑稻粱求未足。鹿門誰復卧蒼苔。</text>
<title>伯氏初度日。小酌壽詩。二首。</title>,<text>不謂吾兄弟。差池八十垂。深慚奉嚴父。偏荷保嬰兒。忠孝傳家訓。期頤積德基。從今作初度。擬獻萬年巵。宇宙空搔首。浮生老可悲。朝廷故舊絶。鄕里小兒欺。閑適須文字。優游且歲時。深根無曲處。欝欝雪霜姿。</text>
<title>挽金參判東村</title>,<text>詩骨鶴如瘦。道情老益深。爲官避華秩。結構愛靑林。世溷知淸士。文衰賞正音。八旬駒隙過。長慟罷牙琴。學士城東宅。梅花暎架書。筍穿顧榮壁。草待邵雍車。案有千篇作。盎無一粟餘。靑門不相送。衰白嘆籧篨。</text>
<title>挽金判書竹所</title>,<text>滿目皆新貴。三朝獨老成。何須登鼎軸。不必秉文衡。世事茫茫去。憂端種種生。眞遊超汗漫。淸福未應輕。童丱如兄弟。同垂八十年。追歡筋力盡。隔濶歲時遷。絶筆空留壁。餘生已斷絃。玆行先後耳。猶自涕漣漣。</text>
<title>次太極亭韻 二首</title>,<text>丞相山亭阿那邊。終南西麓石磴懸。欲知太極奇妙處。魚躍鳶飛任天淵。獨愛亭亭君子蓮。引泉刳竹水泠然。公餘不道經綸事。時向山窓聽雨眠。</text>
<title>雨後訪太極亭。題贈潛谷。</title>,<text>衝泥冒暑急相求。匪爲南山澗壑幽。共置心期千載上。晩途羞與衆人遊。</text>
<title>石陽正灘隱流落江陵。江陵士人。多得其墨妙。今其外孫。在江陵者。得傳其筆法。將大鳴於世。余見而嘉之。書以贈之。</title>,<text>溟州地僻海冥冥。昔年流落仙公子。鍾王筆法盛唐詩。藝苑騷客無專美。平生好寫墨君眞。一時價增雲綃紙。上番成竹及孫慈。風雨雪晴綿苦稚。烟叢露籜千萬狀。直與與可爭雄強。老夫當年幸得十日飮。留與八幅垂中堂。自經喪亂蕩無存。至今夢想徒悲傷。緱山鶴去已幾年。碧桃春色空茫茫。後來絶筆繼者誰。晩有宅相傳精神。槃槃不見盖世翁。火傳誰道窮於薪。關東素稱山水窟。地靈鍾出玆若人。嗚呼安得一匹好東絹。乞君寫出千竿老霜筠。</text>
<title>金侍郞子珍別章 四首</title>,<text>世家喬木本同風。一紀差池俱已翁。我老唯堪作詩蠧。問君何獨不爲公。三年泣血悲風樹。萬里綸度磧秋。燕地早寒須強飮。塞笳晨動易添愁。易水金臺悲駿骨。長城碣石笑秦皇。遙憐江左君臣闇。南渡都忘復土疆。遼海塡淤已幾年。漢家仙掌月空懸。周庭觀樂渾閑事。脩聘虗煩季子賢。</text>
<title>阿咸㙉流落湖西。未能歸。題扇面寄贈。</title>,<text>漁樵稼穡分詩業。松竹柴荊任土宜。世亂憐渠從有食。窮鄕誰識相門兒。</text>
<title>愼獨齋挽詞 四首</title>,<text>天人一理道無形。賢聖相承幾百齡。萬里同風還異代。豈如親炙得家庭。陰陽消長係于天。道不虗行必待賢。儒術關人國祚事。薪窮尙賴火能傳。殊禮已聞存有秩。太平將覩就從臣。山頹此日吾安放。矜式儒林倘有人。叔季何嫌生苦晩。吾猶及拜兩先生。追惟三世難忘誼。臨挽重霑舊濕纓。</text>
<title>詠荀彧</title>,<text>簒弑元非一朝故。老瞞心迹豈難知。坡公謬許荀文若。剩辱留侯况伯夷。</text>
<title>詠孫權</title>,<text>碧眼吳兒漢之賊。圖荊剪羽詐謀多。關張無命劉禪闇。諸葛殲身獨奈何。</text>
<title>病中寄謝江都留後行軒</title>,<text>人間八十何太忙。病枕一夜何苦長。前身誰氏後身誰。逆旅浮雲無定方。蔓菁有苗芥有孫。此翁白頭眞可傷。誰憐窮獨濱死人。滿榼春蟶念我甞。匙抄爛粥穩送之。風味淡滑滋枯膓。興哀垂德不報地。古人中求無與當。名家緖業五代公。暫輟履聲臨江鄕。他年璽書徵漢績。五公可六公莫量。</text>
<title>送呂學士之扶安 二首</title>,<text>學士今爲五馬遊。竚看他日上螭頭。邊山未必催人老。滄海安流異急流。炎州春雪不到地。東閣梅花政滿枝。北關棣萼遙相望。京洛萊衣曠幾時。</text>
<title>病中漫吟</title>,<text>曉鳥啼一聲。紙窓已生白。不省窓外事。庭花落未落。</text>
