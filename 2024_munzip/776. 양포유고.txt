<title>題南澗詩</title>,<text>江南一夕生秋風。碧梧寒雨鳴淒淒。幽人自多思。落日扶靑藜。扶靑藜入南澗。綠草寒烟溪上迷。殘霞開處石泉鳴。竹露零時幽鳥啼。文章前日金鑾殿。豈知浮生東又西。靑雲今作馬生角。嶺外旅魂空轉悽。長安夢罷楚天碧。洞庭雲消孤鴈嘶。蒼苔謝屐自成痕。白首陶巾愁欲低。雲容水態共鮮明。嘯志歌懷聊自題。長沙千里孤臣在。聖主何時降紫泥。</text>
<title>送孔巢父歸江東</title>,<text>烟花三月江南景。日暮孤舟千里歸。靑山芳草自傷心。夕露垂珠霑客衣。芙蓉明月精神秀。美玉自含荊山輝。披氅久卧竹溪邊。綠綺高泫知者稀。烟霞玉洞一夕辭。風雨人間多是非。昨夢江花照江國。幾枝繁英迷釣磯。歸心此日逐東風。杳杳一鴈秦雲飛。靑霞奇氣帶離愁。白雲高思何依依。臨風鳴罷別鶴聲。錦帆高掛斜陽暉。靑蓮居士如相見。爲問何處採芳薇。</text>
<title>三五七言</title>,<text>新豐酒。龍門桐。幽人奏陽春。石室鳴長松。陽春已罷綠水亂。笙鶴一聲生碧空。</text>
<title>別海皋倅梧陰</title>,<text>遙遙路向西。望望山川豁。宿昔此爲客。今朝此爲別。狂風吹我行。遠作湖海期。臨岐更回首。悠悠傷我思。</text>
<title>老馬</title>,<text>老馬枕松根。夢行千里路。秋風落葉聲。驚起斜陽暮。</text>
<title>浩然亭</title>,<text>曠望登高亭。長空雲岫列。幽人弄玉簫。滄海生秋月。</text>
<title>遊藏仙洞</title>,<text>縹緲神仙府。天風松桂香。靑鸞去不返。碧海春茫茫。</text>
<title>淨土寺</title>,<text>靑松蕭瑟白蓮山。佛殿丹靑烟樹間。殘花落地無人掃。只有高僧相對閑。</text>
<title>送鄭靜而遊淸平山</title>,<text>我送鄭君之淸平。淸平雪景今應好。歲云暮矣歸來時。收拾奇觀爲我道。</text>
<title>別金楊村</title>,<text>蓬萊仙子別楊浦。驢背江山獨去人。佳期趁得東風節。湖上梅花細雨春。</text>
<title>遊神光寺</title>,<text>楊浦閑人獨去遅。碧峯雲影惹寒衣。停車遙望遠郊外。日夕斷橋僧獨歸。</text>
<title>瀛海監呼韻</title>,<text>江燕飛簷白日斜。秋波遙看遠帆多。仍想江東張翰去。玉鱸銀菜興如何。</text>
<title>芝川呼韻</title>,<text>楊柳依依午景遅。數間茅屋一晴池。主人多有風流意。欲與嘉賓設小巵。</text>
<title>道成菴偶吟</title>,<text>古寺鍾淸明月生。銀河寒淡白雲輕。山僧不管前溪水。爲借騷人一夜聲。</text>
<title>其二贈人</title>,<text>碧溪鳴玉映楓林。山水孤懷半月琴。仙子不來秋已暮。古樓斜日獨登臨。</text>
<title>題杆城淸澗亭。次楊蓬萊韻。</title>,<text>海上瓊樓鶴髮翁。鳳簫聲裏倚長空。斜風細雨一千里。多少烟花相暎紅。</text>
<title>題詠月樓</title>,<text>高樓樽酒一聲笛。落盡梅花明月高。玄鶴淸音天外聞。白雲千疊洞中飄。</text>
<title>登乾鳳寺南樓偶書</title>,<text>遠客有恨無人知。隔溪千樹梨花雨。芳草迢迢暖更靑。樓高不見鄕園路。</text>
<title>睡後題源師軸</title>,<text>畫樓南畔玉欄干。重疊烟花暮色寒。鸎語一聲春夢破。却疑身世在邯鄲。</text>
<title>題鏡浦 二首</title>,<text>蓬壺一入三千年。銀海茫茫水淸淺。驂鸞今日獨飛來。碧桃花下無人見。朝元何處去不知。玉洞渺渺桃千樹。瑤壇明月寒無眠。萬里天風香滿浦。</text>
<title>觀海</title>,<text>鉅鰲拂雲千峯碧。長鯨吸海萬里空。中間日掛扶桑樹。我欲窮源御大風。</text>
<title>逢友人</title>,<text>江南雨歇草新靑。碧岫雲生湖月白。玉人相對撫瑤琴。竹葉之下飮竹葉。</text>
<title>朴淵瀑布</title>,<text>雪瀑冰崖䇯半空。銀橋千尺掛天中。山僧莫道花時好。春日誰看白玉峯。</text>
<title>詠月</title>,<text>天借瑤臺鏡。飛來碧雲端。只恐明朝流影盡。夜闌相對不知寒。</text>
<title>山斗寄我詩一章。傳者遷延。今始得見。是與元白郵筒無異。感成兩絶。作久別離。隨步其韻以寄。</title>,<text>久別離但相思。世間萬事皆東流。梅花零落一年暮。天末白頭懷舊遊。但相思不復道。古來世上知音稀。獨抱瑤琴卧明月。水禽啼盡白雲飛。</text>
<title>次杜詩天末懷李白幷寄</title>,<text>故人江海隔。歲暮奈愁何。萬里信音少。十年離別多。晩雲巖下宿。水鳥鏡中過。恨却相思苦。臨流看碧羅。</text>
<title>江樓偶吟</title>,<text>江樓日欲暮。天末孤雲愁。樽酒此佳會。風流四海儔。</text>
<title>松竹</title>,<text>落落階上松。蒼蒼階下竹。中有一仙翁。歲寒看松竹。</text>
<title>遊楓岳山</title>,<text>萬里風驅銀海浪。千重雲卷玉芙蓉。仙人白日驂鸞去。望斷丹霞縹緲中。</text>
<title>送月梧之蓬萊</title>,<text>我送月梧客。萬二千峯玉。秋風落葉時。驢背尋行跡。</text>
<title>題畫鴈</title>,<text>烟渚水空流。蘆花白如雪。中有無羣鳥。不鳴坐終日。</text>
<title>栗谷先生呼韻</title>,<text>潮生海口鴈聲秋。一葉孤舟逐水流。玉笙吹落梅花曲。碧海長天遠客愁。</text>
<title>企齋偶吟</title>,<text>朝旭穿林入戶斜。擁鑪閑坐白雲家。瓊杯滿酌流霞酒。玉笛聲飛落雪花。</text>
<title>正因寺偶吟</title>,<text>淸若空一壺酒。蕩漾遊子情。君今不醉將安去。虛名比如雲月形。</text>
<title>題奇公第詠月樓</title>,<text>長安風流酒仙人。乃在長安高閣裏。夜撫天上雲。朝漱階下水。流霞酌流霞。詠月思詠月。何時著鞭乘鸞來。共與酒仙醉高閣。</text>
<title>淨土寺別友人</title>,<text>野寺當炎熱。西南喜得朋。觀書愛夏日。看劒惜春冰。曲學非孫子。淸詩是杜陵。如今離別後。夜榻獨懸燈。</text>
<title>送吳兄之長城</title>,<text>試發悲秋句。因成送遠吟。艱難今日別。風雨幾時衾。畫燭啼紅淚。瑤琴怨玉音。無情尙如此。有意自難禁。</text>
<title>題林和靖訪梅圖</title>,<text>明月梅花落。柴門鶴影孤。山中人似玉。蕭洒立西湖。</text>
<title>登龍岑</title>,<text>落日沒西山。寒烟生遠樹。徘徊起淸興。歌吹長安路。</text>
<title>題金醉眠畫圖</title>,<text>春雨過長江。花紅莎草綠。蹇驢不能舟。日夕烟波闊。</text>
<title>訪洪太古不遇</title>,<text>誰種白玉桃。枝枝香滿雪。何時共主人。對此消永日。</text>
<title>松岳聞箏</title>,<text>遠客身千里。佳人手一箏。白雲天外路。離別獨歸情。</text>
<title>宿山房</title>,<text>磬聲發雲崖。石門生明月。燈前醉不寐。窓外鳴風雪。</text>
<title>遊天磨山</title>,<text>曳杖千山月。飄衣萬壑風。鳳笙聲一曲。寥亮碧雲中。</text>
<title>集句</title>,<text>靑燈一簾風。白雪千峯月。共對三載面。玉簫梅花落。</text>
<title>次荷谷韻</title>,<text>月黑夜如年。對言荷谷仙。瑤琴彈一曲。鸞鶴自翩然。</text>
<title>楊花</title>,<text>楊花多楊花。飄然烟渚落。江風日夕起。疑是龍山雪。</text>
<title>贈山人</title>,<text>山僧乞句來。爲書數三字。山僧拂雲歸。高卧湖山翠。</text>
<title>葡萄圖</title>,<text>橫枝連鐵索。結實亂明珠。粉圖亦足寶。相對老江湖。</text>
<title>贈友人</title>,<text>𥏹𥏹龍鳳姿。芙蓉出秋水。彈琴萬古心。天末孤雲起。</text>
<title>春日</title>,<text>楊柳依依江水生。桃花如雪落無聲。靑霞乍卷瑤岑瘦。獨倚蘭舟吹玉笙。</text>
<title>風雪偶吟</title>,<text>冥雪連天地。寒齋燼水沈。浩然淸興足。松竹是知心。</text>
<title>送友人</title>,<text>相別靑山外。臨風獨徘佪。思君何處是。明月杜鵑哀。</text>
<title>送人</title>,<text>草草斜陽別。烟花古路微。溪流如有意。嗚咽送君歸。</text>
<title>贈美人</title>,<text>白玉翠眉兒。獨行暮山紫。心忙路不窮。羅襪纖塵起。</text>
<title>挽人</title>,<text>嗟君四十秋。魂斷黃泉月。愁雲鎖暮山。哭罷松楸碧。</text>
<title>夢中偶成</title>,<text>江月伴山南。漁樵寄此生。秋入江湖素練橫。月上天心金鏡明。黃花滿山暗香淸。鴻鴈眇眇雲間鳴。琴流綠水出世聲。笛奏梅香懷故情。夢罷此身輕。窓外碧靄平。</text>
<title>贈釋珠上人歸蓬萊</title>,<text>曾聞海上有蓬萊。一萬二千峯如玉。仙人擧手相招我。紫洞香風碧桃發。吾將理屐歸去來。一笑瑤臺卧明月。珠師今向此中去。空對淸秋遠相別。</text>
<title>贈友人</title>,<text>花村沽美酒。對酌暮山靑。詩成凌樂府。筆落傲蘭亭。</text>
<title>遊天磨山</title>,<text>芒鞋踏盡千峯雪。竹杖行穿萬壑雲。身在半空馳遠望。地形窮處二江分。</text>
<title>遊神光寺</title>,<text>驂鸞飛上禮仙壇。琪樹千林露氣寒。白雲似解遊人意。爲卷南山與北山。</text>
<title>送人</title>,<text>千里此爲別。一樽何日期。鄕園梅信動。須寄兩三枝。</text>
<title>送龍門山人歸蓬萊</title>,<text>東溟渺渺碧桃老。紫洞香風雲外飄。千樹梨花白玉府。萬行楊柳赤欄橋。仙人去後臺空在。鳳管聲中怨未消。明月滿山笙鶴遠。九霄春色曉迢迢。</text>
<title>送友人</title>,<text>客行何太忙。不畏溪橋暮。靑山一片雲。散作江天雨。</text>
<title>西湖</title>,<text>山峻天低樹。夜明花得月。中有楊浦翁。乘舟萬頃綠。</text>
<title>讀文山詩</title>,<text>讀罷指南詩。丹心誓白日。萬古天地間。丈夫應無敵。</text>
<title>春遊</title>,<text>東風三月暮。春色似新圖。遠柳綠垂地。落花香滿湖。旣無塵世事。誰識余心娛。驢背歸來晩。高陽訪酒徒。</text>
<title>惜春</title>,<text>雨歇雲收麗景新。琴書蕭洒畫中人。墻角狂風碧桃落。三杯綠酒惜餘春。</text>
<title>吹笙</title>,<text>靑山雨過白雲生。春晩前溪玉鏡淸。駕鶴歸來塵世遠。碧桃花下坐吹笙。</text>
<title>贈山人</title>,<text>朝遊楓嶽暮香山。心似秋江帶月寒。千劫俗緣磨更盡。白雲孤鶴去來閑。</text>
<title>遊江南寺</title>,<text>江南蕭寺浪迹多。烟雨之中多少樓。長笛一聲落雲外。白鳥雙飛芳草洲。</text>
<title>沙漠寺</title>,<text>北殿香烟裊。仙壇露氣淸。百川知不遠。遙夜送寒聲。</text>
<title>入冠嶽</title>,<text>望瀑相逢地。丹崖瑶草新。塵緣猶未斷。還作出山人。</text>
<title>早春</title>,<text>幽谷春光動。氷消石澗淸。禪窓知不遠。林外磬飛聲。</text>
<title>茶烟</title>,<text>玉洞春烟濕。柴扉山日夕。幽人了煮茶。獨閉雲房宿。</text>
<title>三五七言</title>,<text>烟雲朝。落花夕。年年別離苦。草草河橋泣。長安陌上好相見。醉逐飛絮春三月。</text>
<title>題樓院</title>,<text>去年九月江南路。今年九月山東道。年年爲客白髮生。佳節於人亦草草。江湖水落鴻鴈來。夢入鄕山秋未老。古樓日暮凝寒烟。獨採蘋花強盈抱。</text>
<title>讀易陽山</title>,<text>獨來有何意。高卧陽山中。山深松栢老。日暮生䧺風。彈琴曲誰和。讀易理何窮。思君望明月。白雲橫天東。</text>
<title>懷人</title>,<text>蕭蕭秋雨過荷塘。露冷蓮房紅粉香。瑤琴彈盡月流光。楚水素山愁思長。美人千里獨斷膓。繡幕悄然淸夜涼。</text>
<title>送人</title>,<text>明月淸秋夜。琴尊送別時。山陰白雪曲。一棹更相期。</text>
<title>白鷺</title>,<text>蘆花白鷺宿。露濕秋江寒。何處一聲篴。月輪生遠山。</text>
<title>水鍾寺</title>,<text>寺壓層霄畔。人稀石逕荒。灘聲兩峽月。鴈影一天霜。雪竹空寒翠。風梅自暗香。錫飛孤鶴過。僧返水雲長。</text>
<title>四鵠 次李白山人勸酒韻</title>,<text>巖泉㶁㶁。山月皓皓。百尺長松孤鶴栖。數莖馨香有芝草。朝飧松葉暮茹芝。逸氣凌雲玉色好。避秦超然脫塵網。千樹碧桃春不老。鴻鵠在雲表。肯與鷄羣爭。荷衣擁鶴駕。龍顔亦自驚。國本自此定。漢業終有成。歸來卧松陰。臨泉洗俗情。漢鼎幾危誰更扶。濁流千丈何能淸。不如靑山白雲邊。㶑灧流霞相對傾。</text>
<title>遠望龍津渡口</title>,<text>高臺時極目。滌蕩世間愁。舟印靑天月。山園碧水流。花香朝浥露。松籟夜疑秋。皎皎烟霞表。長尋麋鹿遊。</text>
<title>正陽天一臺</title>,<text>我有栖隱處。正陽天一峯。秋天一輪月。長風萬壑松。瑶草綠萋萋。採食駐衰客。笙鶴來迎處。雲外駕靑龍。</text>
<title>臨川</title>,<text>惜彼春色暮。愛此石泉淸。落花滿東流。誰知騷客情。徘佪月出山。嘯歌聽松聲。</text>
<title>尋春</title>,<text>朝渡白雲橋。迹與塵世踈。靑山春已暮。水色淡淸虛。落花隨逝波。遊人坐玩魚。長歌世不知。伴月獨歸廬。</text>
<title>彈琴</title>,<text>彈罷嶧陽之枯桐。一輪涼月上遙空。陽春一曲誰更和。金丹已鍊藥爐中。飧𩃝顔似花。吸日御冷風。冷風舞羽衣。不向瑤池將何歸。</text>
<title>和陶詩</title>,<text>我無塵世嬰。獨撫綠綺琴。靑山生白雲。流水自成音。冷冷七絃上。古意誰能尋。高歌人不知。獨飮還獨斟。安貧有餘樂。復聖我所欽。寂歷松風聲。悠悠千古心。又聡不學師曠。明不學離婁。塵心洗綠水。萬幾靜相酬。高卧碧雲間。不知節序周。琴書靜相對。樂天有何憂。優游却忘歸。明月爲明儔。超然出塵世。瀟洒自無求。</text>
<title>和詠荊卿</title>,<text>皇天厭嗜殺。大命已絶嬴。千里亦足王。一士可爲卿。燕兵天下精。可期蹴秦京。如何太子愚。浪得俠客行。擁篲屠肆間。榮寵冠簪纓。高歌激豪氣。眇視當世英。神劒決浮雲。匣有蛟龍聲。陰虹逼太陽。天意憐蒼生。輕身拂衣去。易水悲風驚。那知社稷墟。期成身後名。狂心先變色。惴惴趨彤庭。趑趄獨被戮。利戟屠燕城。慈父斷子元。萬事何經營。得師徒速禍。補導竟何成。悵望黃金臺。懷賢無限情。</text>
<title>偶吟</title>,<text>三月楊花渡。一杯洞庭春。浮雲身世一夢空。世無知音愁思新。明朝大咲拂衣去。終老垂綸淸渭濱。</text>
<title>題畫帖 本文缺</title>,<text></text>
<title>水邊茅屋</title>,<text>竹籬蕭洒繞湖邊。柳色參差泊彩船。忽見金輪浮水底。始知涼月上中天。</text>
<title>訪友</title>,<text>千層列峀抽新劒。百尺懸流觸石橋。仙家住在白雲外。携酒相尋不待招。</text>
<title>梨花燕</title>,<text>良辰已過羣芳歇。唯有梨花雪色新。玄鳥獨飛疏雨後。却依枝上弄餘春。</text>
<title>蘆鴈</title>,<text>飛過白雲千里外。宿依幽草暮江湄。繒弋不須頻掩取。隨陽棲息本無爲。</text>
<title>梅下蘭</title>,<text>梅花蘭葉共幽期。馨德同全霜雪時。踈影婆娑明月下。繁華羞比牡丹姿。</text>
<title>坐石磯</title>,<text>行尋澗水碎琳琅。蕭洒忘機坐石床。萬紫千紅春意爛。超然遙望白雲鄕。</text>
<title>折竹</title>,<text>森森碧玉千竿直。中折猶持不變心。雨洗姸姸垂綠葉。淸風來處動啼禽。</text>
<title>渡江</title>,<text>古木陰陰翠滿路。滄波渺渺人難渡。願上蘭舟買酒歸。柳綠前村佳節暮。</text>
<title>石上鳴琴</title>,<text>月光遙上碧山岑。風露淒淒灑萬林。良朋誰識峨洋意。石上吾將撫玉琴。</text>
<title>暮鴉</title>,<text>秋晩芳洲水自流。羣鴉啼盡江天暮。漁舟欵乃一聲高。落葉蕭蕭飛老樹。</text>
<title>卧舟眠</title>,<text>松影參差絶壁斜。白雲初捲遠山多。孤舟獨卧成閑睡。時有淸風水自波。</text>
<title>暮渡橋</title>,<text>澄川浩渺繞前山。鐵壁巉巖聳幾尺。短橋烟暝獨歸人。應赴花村碁友約。</text>
<title>知足寺聽雨</title>,<text>石逕岩嶢繞幾重。尋眞初住一枝筇。靑燈影裏長安夢。細雨聲中古寺鍾。松籟入琴淸韻遠。花房含露暗香濃。潛思靜處塵心淨。却望陰雲鎻玉峯。</text>
<title>楊浦墓碣銘[白沙李相公 恒福 撰]</title>,<text>昔我昭敬大王大閱于西郊。余往觀焉。日旰。觀止矣。行遊隣舍。先有冠童數十人。遊服離坐。適見行間一小生。鳳眼星煜。德宇淵停。出班而揖余。同行者睥睨。語移時。視下言徐。如類有道者。余心異之。肘之問誰。友人曰。子不識耶。是世所稱神童崔氏子澱也。夫夫九歲辭家。負笈海州。從栗谷受詩史。筆追懷素。詩類靑蓮。餘事音律。旁通繪事。琴嘯笙笛之戱。梅竹蘆鴈之妙。凡諸曲藝。允瑧其極。駸駸乎有古作者遺韻。異時張吾羣而主夏盟者。將在於斯。明年乙酉。聞成進士。後五年己丑冬。人以訃告。余愴焉失圖。若掌珠之墜于淵也。又後二十有二年。其胤子有海。以其家狀逐臭於老夫。按狀。崔出海州。爲望族。高麗文憲公沖。位冢宰設九齋。一時名流咸詣九齋。時稱文憲公徒。東方之學。盖由沖始。至謂海東孔子。其後有諱埥。卒官禮曹佐郞。生諱文孫。司憲府監察。生諱瓊。訓鍊院都正。贈兵曺判書。生諱汝雨。渭原郡守。娶忠義衛李鳳年女。以隆慶戊辰生君。靈苗旣秀。粹乎其生色也。若皓月之揚輝。六歲而孤。能自嶷嶷有立。家人殺雞。聞其聲。惻然却不食。家兄勸學。抶其不勉。輒自進夏楚。受罰唯謹。及兄之亡。瘠色洵涕。越禮心喪。撫其遺孤。同室而居。自寫易經擊蒙。訓誨不怠。十四中貢試。及入禮圍則栗谷爲考官。心以師生爲嫌。詩成而竟不薦。聞者益知有隱德焉。十七。治姊夫之喪。事無闕漏。吊者異之。及長。德量渾厚。不色喜慍。傑然有向道之志。甞曰。攻文當作大家。學道當作眞傳。遂澡身飭志。過言不再。羣居稠坐。不見崖岸。閨門如嚴賓。勗率以敬。甞製深衣幅巾。燕處欽欽。刮磨俗習。離經辨志。或曲耾假寐。或通宵靜坐。妻孥未甞見惰容。甞從聘氏於外邑。邑大而饒。百工咸備。君一無問何。蕭洒而已。每言遇有一事。必以三隅反之。故庶免差謬耳。栗谷甞記君天資超卓。他日所就不可量也。其見稱於先輩如此。心慕古人九族同居之樂。義田祭田之制。甞欲遵行而未就。其友人甞言與崔澱同處日久。一不聞聲色之談。自治之嚴。盖此類也。其卒之年。入聞慶陽山寺。閑戶深居。課更讀易。因以成疾。手書朱子跏趺靜坐。默視鼻端。不用雜慮。可以治疾等語。以資調鍊。遂不起。得年二十有二。吁短哉。幸而天假君數年。使義益精仁益熟。則其所樹立何如也。君字彦沈。自號楊浦。配高靈申氏。郡守鴻漸之女。駱峯先生光漢之曾孫。與君同年生。少聡慧。頗識小學等書。性至仁。見牛之生。不忍食其肉。旣以未亡自居。斷髮溢糜終焉。是歲癸巳十二月也。葬在楊州紺坡。君初葬龍津。戊申十月。移葬于紺坡。有一子。卽逐臭者。亦嗜儒。天將以是償之耶。銘曰。有有之而不施者。無無之而能施者。無而妄施者災也。有而能施者宜也。嗚呼。崔君之有。天若將以有爲也。其止於斯者。竟歸之誰歟。</text>
<title>挽詞[李廷龜]</title>,<text>有友今亡矣。無端夢見之。長尋臨訣語。獨記贈行詩。宛爾龍蛇字。森然玉雪姿。靑山一抔土。衰白淚雙垂。</text>
<title>挽詞[申欽]</title>,<text>蓬海幾淸淺。塵寰從糾紛。閱人誰似我。曠世少如君。丹鼎悲無迹。黃庭尙有文。餘生泣鳳髓。那復賦停雲。</text>
<title>挽詞[鄭協]</title>,<text>風流文采擅華年。塵界何時送作仙。天上玉樓長惜別。地中金盌更移阡。百年交道重泉裏。半世追遊逝水前。所幸餘芳留豹蔚。典刑堪壽託靑氊。</text>
<title>挽詞[李綏祿]</title>,<text>天上人間二十年。傷心追遞玉樓仙。乘黃凡馬懷長恨。眉白孤兒保舊氊。雪暗楊花驢共䇿。燈殘蓮社枕相連。至今三絶人稱頌。往事幽吟淚逬泉。</text>
<title>挽詞[趙纘韓]</title>,<text>洛陽才子英妙齡。昂然海鶴毛骨情。長留詩句滿人世。早攀仙籍歸蓬瀛。一兒端明孝思永。雙墓各在悲心生。休恨龍湖十九載。合宅且樂西原塋。</text>
<title>挽詞[具𡩄]</title>,<text>皎皎精神秋水澄。彩毫揮處鳳龍騰。欲知宇內詩聲滿。看取人間紙價增。楊浦烟花三月酒。匡山風雪十年燈。幽明愧負平生志。獨卧宮廬涕滿膺。</text>
<title>過楊浦舊居[韓浚謙]</title>,<text>子在巫山歲。吾叨北海交。神駒初出水。黃鵠始辭巢。才爲明時進。名從厚夜拋。柴門傍江次。長憶月中敲。歲己卯。亡友崔楊浦年纔十二。與余相遇於白蓮精舍。乘月屢訪其居。今忽過此。因感而有作。</text>
