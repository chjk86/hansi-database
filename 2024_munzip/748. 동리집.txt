<title>詠海 十歲作</title>,<text>有物半天地。萬古含元氣。胷中亦有海。丈夫當如此。</text>
<title>河回。同金昌遠 弘微，柳汝章 裿 詠月。</title>,<text>高峀送寒影。脩林生薄陰。騷人醉欲去。回首一長吟。</text>
<title>送鶴峯金先生日本通信使 己丑十二月</title>,<text>古人將命出國門。已置生死度外耳。今人持被入直日。言語刺刺顧婢子。吾觀二人之氣像。逈然不侔如天地。先生當世鄭圃隱。早有男兒四方志。昔年曾觀周禮樂。星駕超超幾千里。今年奉使曰出地。海波茫茫接天起。先生滿腹無他物。只有詩書與忠義。使乎使乎眞使乎。朝廷可謂得人矣。君命猶能赴湯火。萬里滄溟一杯水。朝辭北闕暮南關。驛路煙火搖斐舋。椰帆初掛五兩風。海色浮空迷遠邇。炎風吹雨板屋鳴。夜聞驚濤打船尾。雲煙渺渺故國遙。北辰昭昭猶可指。應將忠信懷鴂舌。更敷王言化雕齒。天涯日暮海山碧。徐市祠前草如綺。先生何處酹一杯。堤上忠魂應不死。此行雖無意外憂。須愼殊邦風氣異。書生欲別丈夫行。一笑東風無限意。歸來一拜石門路。披得錦囊好文字。庚寅三月。先生奉使日本。行過桑鄕。余與李時晦。往拜於石門精舍。以此拙語奉呈。先生讀之數遍。擧手而揖曰。朝中士大夫別章。無慮數百篇。無一人及於朴堤上事。君詩及之矣。</text>
<title>仙遊亭。次金靑溪韻。</title>,<text>憶昔甲申重九日。偶逢微雨宿仙菴。小山臨水如龜曝。孤火明篝訝虎眈。李白已能吟瀑布。徐凝何必汚霜縑。襄陽耆舊今安在。千古聲名斗以南。</text>
<title>曉發黃江驛 丙申</title>,<text>曉發黃江驛。靑山處處遮。草深藏戰骨。樹老上啼鴉。凍路行人少。寒沙落鴈多。中原遙入望。無復舊人家。</text>
<title>至日奉別都事兄。兼示柳汝章。</title>,<text>一別便千里。誰傳京洛音。蒼茫悲世事。抰圠見天心。雪嶺千重險。氷江萬丈深。人間雖可託。不似舊山林。</text>
<title>山村</title>,<text>高峀昜送影。脩林風自生。雪中逢虎迹。屋後聽鵂鳴。井路侵田出。樵車過澗行。偶然値林叟。閒坐說春耕。</text>
<title>曉霜</title>,<text>曉月茅原上。霜華點點翻。初疑星宿落。還訝露螢繁。冷氣侵征袖。淸光爽客魂。平生板橋迹。今日向天門。</text>
<title>題知品村舍 癸卯</title>,<text>一雨洗殘暑。淸風生葛衣。稻花香滿逕。茅屋水侵扉。亂石新磨釰。頑雲晩解圍。駕言滄海去。不恨世相違。</text>
<title>從使相巡到金海。行望闕禮。吟示河提督。受一○乙巳</title>,<text>遙瞻北闕五雲間。文武分庭曙色寒。形勝關防窮地角。精誠咫尺見天顔。千尋粉堞臨滄海。百尺紅旗擁碧瀾。快注銀河洗兵甲。二陵松栢夢中看。</text>
<title>從巡兵兩使泛海 幷序</title>,<text>丙午十月。使相卛兵水使及諸將佐登太宗臺。臺乃沒雲臺東枝也。斗起海中。前面如削。乘舟二十餘里。泊于其下。先使輕健者持大索攀上。係于石角垂下。使相先攀索緣石而上。兵水使諸將佐皆從之。余與河提督受一，李陜川潚，李梁山達最後登。隨使相先至臺上。吹笛彈琴。酒行數巡。又有一層險倍於前。使相攘臂必陟。將佐皆諫不聽。隨行者或脫靴徒跣。緣崖魚貫。至于一隅。高可一丈。削立峻急。上執石角。足之所履。僅容數指。先登者扶引。在下者擎推。上下百餘人。皆免跌墜。旣登又有坼峽。其隙僅五六尺。其高十丈。滄海通於兩間。深黑莫測。𢥠難俯視。有一石跨于兩邊。其廣約三尺許。必由此石至彼臺。然後所見無碍。度去者不能下視。只見石面而行。萬一掉脚失足則落於蛟窟。吁可危哉。然歷盡危險。至于坦處。則東海接天。扶桑咫尺。馬島如塊。可以靴尖趯到。超然有乘槎御風之志。有樓船十餘艘回泊于巖下。南有一面。可下而不可上。係索如前。脫衣去靴。輕身攀下。至于船上。然後流汗始斂。屛氣始通矣。偃旗回舟。皷角聲震。至夕下碇落帆。息桴揮旗。以試諸船用命不用命。飮酒樂作。船皆一時掛燈。海底皆明。俄而海月東來。萬頃鎔金。相國使將佐起舞。幕客賦詩。余大醉。先成一絶云。風伯吹雲盡。山含好月來。篝燈須急撤。且進一深杯。</text>
<title>次沈方伯 惇 韻</title>,<text>一雨洗殘暑。高樓風自來。驅人多世故。有酒卽情杯。歌管尊前聽。詩牋燭下裁。公山獨歸去。懷抱向誰開。</text>
<title>過崔守愚堂舊宅有感 戊申</title>,<text>處士昔居此。種竹爲籓籬。四面靑嶂合。下有淸冷池。飮酒不得足。家貧雙鶴飢。本是棟樑姿。大廈終扶持。終然落讒口。歎息遭明夷。故宅不可尋。春草空離離。庭有一雙栢。亭亭霜雪姿。魂魄猶正直。千秋應在玆。日暮獨躊躇。誰能知我悲。</text>
<title>贈別友人 辛亥</title>,<text>我本平陽胄。先廬在九潭。庚申吾以降。辛亥歲新參。五十悠悠過。尋常歷歷諳。才華慚幼婦。生育忝多男。縱有千年櫟。難肩百尺楠。臨機頭未銳。論事舌常含。樂世功名晩。端居典籍耽。多年客京洛。落日對終南。旅食三圓兎。寒衣百結䳺。殿蛇連楚境。烽火達秦凾。棄秦從檀策。遺君愧耿弇。大邦軍肅肅。猛將虎眈眈。冦遁東南聚。兵從西北戡。村墟荊棘滿。民食菜蔬甘。有粟皆靑紫。驕人盡冑䤴。彜倫終斁壞。風俗轉貪婪。离照民咸覩。汪恩日大覃。廟堂登稷契。閭里樂耕蠶。歷落生涯薄。留連酒味酖。海山三尺杖。天地數間庵。南八心空壯。陳三志不貪。竿鮎登幾日。驛馬困難堪。人傑從玆出。州名自古譚。佳山元矗矗。綠水正湛湛。晩契如金斷。深交若水淡。臨溪頻設席。遇酒卽停驂。野竹抽新綠。江梅動晩馣。孤燈擎佛屋。瀉露出經龕。不厭過君數。無他愛我憨。二十字缺 丹顔猶借酒。白髮定無藍。應俗多塵冗。齊心欠敬涵。風塵猶涕淚。身世自憂惔。鄕信憑孤夢。詩情得半酣。故園今寂寂。春草幾毶毶。作客心違事。逢人面發慚。看書從眼瞙。伏枕苦胸痰。醉墨詩筒一。離歌唱疊三。定知分手後。留紙篋中探。</text>
<title>寄全性之 以性，申汝涉。楫○癸丑</title>,<text>春迴爲客處。閉戶澗聲聞。雪鬢籠烏帽。龍驤換虎賁。功名同畵餠。世事劇浮雲。忽憶桃香菜。臨流對酒樽。又牆下桃開眼。溪邊柳颺絲。客愁牢落處。春雨閉門時。歲月工催老。文章不救飢。僑居近山色。正好拄吟頤。</text>
<title>次鄭愚伏韻</title>,<text>晩來愁似瘧。尋入遂難支。見月忘言處。臨溪獨坐時。山花方爛熳。汀草正葳蕤。默數歸家日。空敎半歲遲。附原韻跨馬腰先僂。當斑脚不支。自憐衰朽骨。非復宦遊時。洛澨春波灔。商顔野菜蕤。極知歸去好。緣底尙遲遲。</text>
<title>到全歸堂 徐時立 醉吟 甲寅</title>,<text>昔聞徐孝子。入隱鹿門山。竹筧分泉遠。楓花映水斑。初疑魚在鏡。還訝月分環。落日尋君處。危橋淺淺灣。</text>
<title>休卧仁厚宅感懷 二首</title>,<text>晩雲藏落日。踈雨送秋凉。峯樹連還斷。江流去自長。草間尋砌石。竹下拜祠堂。遊子今頭白。歸來淚滿床。雜樹層層碧。人家處處迷。荒園孤石卧。懸蔓古牆低。日暮蟬爭噪。風涼鳥亂啼。少年漁釣地。靑嶂揷東西。</text>
<title>善山府伯洪 瑞翼 次扉字韻寄送。謹和以謝。乙卯</title>,<text>使君光彩動柴扉。殘日低時尙未歸。浪迹自疎官府地。別魂空逐暮雲飛。</text>
<title>贈成公實 汝信</title>,<text>疎簾風捲夜沉沉。燈下相看舊意深。屈指別時今幾日。鏡中殊覺鶴毛森。</text>
<title>次善山府伯韻 三首</title>,<text>攜幼入室酒盈樽。風流元亮未全貧。我獨無錢對黃菊。不敢自謂羲皇人。此老倔强猶昔日。一生貧賤何足悲。麤羹淡飯度朝夕。閉門獨卧風雨時。碧樹蕭蕭八月秋。一年歸思浩難收。河內民情方借冦。使君爲我少遲留。</text>
<title>別鄭進士 澤䨓 配南海</title>,<text>霜日借民酒。送君南海行。南海渺無際。朔風吹浪生。君歸無故人。只有孤月明。臨分勉丈夫。此懷平不平。</text>
<title>落花潭</title>,<text>一泓澄碧俯龍龕。暫解行韉坐翠巖。神物不扶飛燕墜。只今人說落花潭。</text>
<title>學士臺</title>,<text>孤雲陳迹首空回。千載猶傳學士臺。幽逕欲尋秋草沒。穩扶藜杖踏蒼苔。</text>
<title>謝崔重吉 喆 送苜蓿</title>,<text>君家赤脚隨春澗。朝日來供苜蓿盤。只恨春寒方惻惻。掩門終日酒杯乾。</text>
<title>與張旅軒 德晦，金行初 宗孝 遊不知巖。戱占一絶。</title>,<text>流水門前過。春風樂事多。曾爲舊相識。愼莫作風波。</text>
<title>用全用古句格。贈崔重吉。時。重吉有赴試之行。</title>,<text>山川好處欹紗帽。桃李香中度筍輿。京洛故人如問我。爲言懶作入京書。</text>
<title>謝朴上舍攜酒問疾</title>,<text>節過淸明天氣新。病中辜負水邊春。莫言客况全蕭索。時有慇懃載酒人。</text>
<title>醉書許汝卿無名臺</title>,<text>堂前兩樹一時花。豈意春風雪更多。今日盡情傾白醉。明朝須作踏靑歌。</text>
<title>贈吉居士</title>,<text>曹溪山下吉居士。桃李春風獨閉門。我來敢問樂何事。笑指山頭一片雲。</text>
<title>戱嘲梨花</title>,<text>庭前白雪梨花樹。千載無香浪得名。以色眩人欺醉客。翰林難免不分明。</text>
<title>次善山府伯訪張旅軒不遇韻</title>,<text>衙罷乘閒到水濱。柴門一叩問高人。題詩石上空歸去。回首春山草似茵。</text>
<title>次高彦龍陪趙月川賦詩一絶韻</title>,<text>遙望平郊十里空。千林春去已無紅。與君俱是經覊旅。相對蒼顔白髮同。</text>
<title>次韻題主簿叔 協 小堂</title>,<text>碧樹葱籠掩小園。好風吹惠一涼恩。自耽晩歲田家樂。閒鴈牛經付子孫。</text>
<title>對菊次權靑巖韻。贈主簿叔。</title>,<text>商叟茹芝可療飢。劉伶愛酒自無思。東籬居士餐英日。亦有吟詩獨樂時。</text>
<title>登伴鷗亭 族從祖舜凱亭</title>,<text>萬古長江袞袞流。一雙鷗鷺在河洲。伴鷗臺上無人見。惟有山雲獨伴鷗。</text>
<title>過趙掌令棐仲 翊 墓</title>,<text>空山寂寂草幽幽。三尺荒墳趙倚樓。天上催成白玉記。人間舊事淚長流。</text>
<title>堂前雜植黃菊，牧丹，海棠，葵花。三首</title>,<text>葵菊叢叢託一塲。葵能向日菊凌霜。屈原只識餐秋菊。不識葵花向太陽。晩節正須看歲暮。丹心不必媚朝陽。藝蘭九畹終難恃。莫遣冗長列衆芳。隱逸由來不事王。可憐憔悴飽風霜。一生高尙終難變。不共春風醉海棠。</text>
<title>喜雨</title>,<text>夜色沉沉閉戶遲。雨聲來處聽籬知。明朝倚杖人爭賀。須賦田家喜雨詩。</text>
<title>泛舟二樂亭下。次鄭景輔韻。</title>,<text>淸江一曲抱亭回。面面靑山活畫開。如許江山如許客。不妨沽酒又重來。</text>
<title>用別韻口占</title>,<text>山自靑靑水自淸。臨分脉脉坐沙汀。斜陽一棹歸舟疾。望裏分明二樂亭。</text>
<title>秋日田家卽事</title>,<text>栗房初坼棗腮紅。手挽長條落滿籠。急喚家人篘白酒。一邊呼起北隣翁。</text>
<title>赴鸕鷀亭</title>,<text>蕭蕭微雨濕沙洲。偶向田翁問路由。因說蘭舟搖蕩去。使君乘興欲來遊。時。府伯約與來遊。</text>
<title>九日獨坐書懷。寄崔重吉。</title>,<text>無花無酒過重陽。客裏情懷倍可傷。兄弟登高遙憶我。十年今日在他鄕。</text>
<title>寒岡宅雪夜。與李茂伯 潤雨。</title>,<text>半夜江南萬玉妃。輕飛急灑聽窓知。門前不覺深三尺。絶勝當年訪戴時。</text>
<title>次李同年嘉仲 亨男 韻 二首</title>,<text>老人元自入眠難。問夜何其夜已闌。君病已隨殘歲去。春風一笑破憂端。守歲今宵住歲難。黃鷄催曉唱初闌。病中偏覺愁來處。扶得新年上鬂端。</text>
<title>次善山府伯卽事韻</title>,<text>自得風乎樂。殊忘甚矣衰。一春無酒客。終日對花枝。林茂黃鸝囀。江淸白鳥飢。主人精典籍。端合掌如絲。</text>
<title>卽事呈張旅軒德晦</title>,<text>睡起春將盡。花殘夜雨經。水邊煙樹立。天外暮山靑。風意和能暢。泉聲細可聽。百年都幾日。身世醉還醒。</text>
<title>雨</title>,<text>高齋人寂寞。長日樹蒙籠。頃刻雲俱黑。須臾土自濃。鹺融愁賈客。簔薄濕漁翁。一架薔薇重。飜成奇絶叢。</text>
<title>夕烽</title>,<text>平安憑一炬。靑海到黃昏。點點能傳遠。人人却望欣。雲山當蓽戶。日夕倚柴門。追憶龍蛇事。心驚峽裏奔。</text>
<title>新麥</title>,<text>兩歧爲上瑞。歌頌漢循良。繼絶無飢餓。先耕過雪霜。重皮繁落杵。昂穗獨承陽。日晩猶甘食。同葵飽老腸。</text>
<title>謝次善山府伯見寄韻 三首</title>,<text>江郡愜神君。往來脩竹村。川原經皁蓋。沙渚置淸尊。世味曾嘗飽。交情不足言。睡餘驚剝啄。書札到柴門。去歲來茅屋。經年掩竹扉。形羸須杖起。酒盡任花飛。漲水蛟龍喜。荒村鳥雀微。漁舟吾已買。且復坐苔磯。遣愁無過酒。消日只閒談。門戶聯江左。聲名愧斗南。飢寒憐季女。留滯笑長男。逃世無心久。風欞倚睡酣。</text>
<title>訪金秀才 愳 尋臺。坐沙飮酒。</title>,<text>披草尋臺榭。攜藜掃石雲。川蜺明飮水。雨脚暗連村。鳥絶山將暮。蟬稀客半醺。羨君溪住處。鷗鷺宿爲羣。</text>
<title>柳秀才 元履 壽親席。觀其弟 元慶，元定 等冠禮。醉贈新冠者二妙。</title>,<text>爾今突而弁。儼然君子身。祖子孫三世。老門生一人。勸杯淚自落。密席情更親。三加棄幼志。聊復爲君陳。</text>
<title>權寧海 泰一 壽席</title>,<text>大春初度夕。高宴値涼秋。綽約雙蛾舞。輝煌秉燭樓。主人情不盡。座客醉還留。有子專城養。人間孝孰優。</text>
<title>復次府伯韻 三首</title>,<text>懶慢還成習。終年不出村。籬邊惟碧樹。花下便淸罇。養拙宜安卧。居貧畏聖言。棲遲猶自樂。無客到衡門。又西風吹樹屋。秋氣到山扉。遠峀迷雲暗。長天獨鳥飛。生涯從草草。客意轉微微。菜甲猶堪飽。無心向釣磯。又北客仍吳語。新詩學古談。買舟乘月下。移屋向漳南。蠶績從寒女。牛經付大男。浮生幸無事。終日醉眠酣。</text>
<title>登鸕鷀亭。待府伯不至。賦所見。</title>,<text>神女中宵夢。飜成好事魔。蘭舟猶未去。江燕更飛斜。水影靑楓岸。人蹤白玉沙。元興千古寺。今日屬漁歌。</text>
<title>飮崔重吉家</title>,<text>江村新雨歇。巖壑密雲開。僧薦山庄果。兒擎草屋杯。醉來隨菊卧。日暮杖藜回。客裏登高節。頻思舊上臺。</text>
<title>登綠野亭飮酒</title>,<text>楓菊三秋暮。登臨望眼賖。山梨紅結子。野荻白生花。落日靑天遠。長林綠水斜。人生得勝地。把酒動吟哦。</text>
<title>金樂而席上。贈諸公。</title>,<text>日日鷄豚會。田家樂事催。東西少長集。左右淺深杯。夜色煙霜冷。山光紫翠堆。厭厭今夜飮。不醉不歸來。</text>
<title>歲除日。舊宅有感。</title>,<text>雪漲平沙岸。星飜碧落晨。江山餘舊宅。歲月忽新春。不見兒童戱。空沾老淚巾。荒園煙樹裏。獨立二毛人。</text>
<title>題崔元禮草堂 二首</title>,<text>曹溪冷嶽金烏碧。君有三椽一草屋。欣君有此方樂飢。朝朝暮暮對山色。時時呼我動春酌。曹溪冷嶽金烏碧。三山半落樽酒中。短衣匹馬欹帽去。溪水欲深花欲紅。來吹醉面有和風。</text>
<title>承舍兄書。病中書一絶。</title>,<text>聞說兄家午酒醲。病中佳節莫怱怱。桃紅柳綠江村上。憶弟看雲獨酌翁。</text>
<title>同庚李希之 惟聖 攜酒來訪。謝以酒薄。以莫言酒味薄贈以謝之。</title>,<text>莫言酒味薄。正要交道深。交道莫須論。但可盡情斟。春風浩蕩處。明朝吾欲吟。欲吟還思酒。家貧誰復臨。聊將一篇詩。以發萬物心。早晩訪君去。一笑同淸襟。</text>
<title>睡後看山</title>,<text>睡起摩挲眼。遙看雨後山。猶嫌小世界。直欲倚孱顔。嵐氣來空翠。春風動晩寒。杖藜推瓦枕。一笑破憂端。</text>
<title>次陳簡齋韻 二首</title>,<text>明月入窓來。吾頭有危巾。不是慵不正。是時詩意新。梨花一樹影。最好留殘春。向來甘寂寞。惆悵憶同人。又不須歎覊遊。人生本是客。詩裏着江湖。醉來卧松石。春風倐滿袖。世事更岸幘。身名惜已晩。壯懷歎非昔。</text>
<title>次李參議▣▣臨淸閣韻</title>,<text>江山好處着衰翁。投轄留連任孟公。星斗漸稀賓客散。玉簫猶在月明中。</text>
<title>夜坐漫書</title>,<text>秋來百蟲鳴。一夜芳草歇。幽人坐不寐。獨有靑天月。心常戀江湖。身自隔城闕。擧手揖時人。吾廬天地別。</text>
<title>奉呈李士直 遠樹</title>,<text>春物滿園林。東風如有約。傡與燕子來。似慰幽人獨。幽人睡初覺。杖藜繞茅屋。鳥聲永春晝。晴陰耿簾幕。折簡招隣翁。攜壺任僮僕。羸馬厭鞍鞿。徐驅過江曲。登賞江上紅。行隨川上綠。迢迢林影新。澹澹沙光白。雙鳧對沉浮。似弄淸波色。來牛去馬盡。斜陽官市寂。一逕轉山腰。俯臨長松碧。小麥滿新畬。淸溪潄冷石。客子蒲團穩。女兒春衫薄。香𨤍酌綠油。靑葱斷碧玉。和風吹耳熱。欲歸日已落。蒼茫煙樹間。誰能畫我着。人生聊復爾。明朝須更適。又藜杖新扶病脚顚。輕衣一振出籬煙。長林圍晝春浮木。古渡無人水泛天。一逕細穿江柳下。小壺傾盡野梅前。孤山寂寂松花老。蛇蚓空留萬紙傳。</text>
<title>次李士直韻</title>,<text>幽人見招我。靑山隨白足。城中車馬多。誰如我閒適。行尋數間庵。白雲山前落。入松危巾正。坐澗塵衣脫。不受世間侵。吾顔應有色。</text>
<title>田家吟</title>,<text>田家人未歸。日暮關柴扉。農夫原上耕。布糓林中飛。桑葉日以大。春蠶日以肥。誰言桑者閒。蠶稠桑葉稀。耕田納官稅。養蠶輸官絲。可憐農桑人。身寒腹長飢。年年田家苦。朱門知不知。</text>
<title>蜂蝶</title>,<text>白蝶方紛飛。黃蝶從東來。是時東風暖。菜花園中開。白蝶與黃蝶。飛忙眞可哀。香處蝶所爭。又有遊蜂猜。蜂蝶本非類。終日相徘徊。須臾花滿地。香盡不復迴。</text>
<title>次李士直韻</title>,<text>軒前二三花。各自殿殘春。招我賞此花。始知丈夫眞。對花酒滿樽。不讓如當仁。</text>
<title>再次前韻</title>,<text>芳草落花路。並馬尋餘春。短衣又無帶。野客本天眞。當杯我啣聖。樂山君能仁。</text>
<title>君我吟。醉贈文生 守儉。</title>,<text>終日對君酌。我醉方思卧。我卧桑陰中。君去柳影下。明朝君復來。我當洗盞斝。</text>
<title>漫書</title>,<text>此地靑山衆。四望多白雲。吾心自怡悅。於此遣朝曛。獨立桑陰下。惟聞羣鳥喧。雨後淸風至。爽氣蠲塵煩。時於樽酒中。心似逢華勳。醉卧北窓下。白髮散紛紛。柴門夕未開。世事無由聞。時時問隣翁。談笑尙云云。</text>
<title>稻稷歎 五七言</title>,<text>稻稷本嘉糓。皆以饗鬼神。稷有馨香名。於今失其眞。無實不如稊稗熟。反與蒺藜連其根。枝葉沃沃誇容長。欲無稻類何欣欣。稷兮稷兮繁有徒。稻兮稻兮將消磨。南天六月正炎熱。農夫却立相咨嗟。相咨嗟兮可奈何。稻兮稻兮奈若何。</text>
<title>丙辰至日。海平書壁。</title>,<text>海平縣裏逢冬至。自笑生涯似轉蓬。却怕曉寒垂紙帳。不知朝日照窓紅。</text>
<title>次洪使君韻</title>,<text>古縣經亂離。人家半不存。山雲生屋脊。野水動籬根。種橘還無子。栽筠各抱孫。唐家崔望族。晉代鄧孤魂。遠客惟高枕。淸風獨閉門。牛羊歸舊逕。鳥雀下荒村。年過知天命。行當畢嫁婚。抗顔顔自厚。視舌舌常呑。赤腳供晨粥。無鹽備薦蘩。峽中窮杜甫。江上憶劉昆。陋巷頻傾盖。晴沙幾住軒。入林嫌鳥語。觸石厭溪喧。春酌逢淸夜。秋毫盡聖恩。山苗堪採擷。沙鱉恣炰燔。隱吏來江郡。新詞倒峽源。便中常寄語。病裏久忘言。倚杖時看月。臨軒獨負暄。莫言新見淺。特似舊情敦。阮籍徒窮哭。潛夫敦著論。秋江無限好。一對洗塵煩。</text>
<title>別禹府使 伏龍○代人作</title>,<text>樓頭秋日正離離。紅葉黃花共水湄。明月滿圓人去後。碧天空濶鴈來時。三年嶺海風霜苦。千里桐鄕惠澤遺。惆悵別魂無夢寐。不知何以慰相思。</text>
<title>閒坐書壁</title>,<text>平生生事拙於鳩。杜叟身衣恨不周。净案看書了晨夜。空機倚壁幾冬秋。百憂䨥鬢三間屋。萬壑千峯一弊裘。濁酒數杯成小睡。人間貧富兩悠悠。</text>
<title>登崔松亭 應龍 舊址有感</title>,<text>磊落當年宰相才。高堂晝錦向山開。生前幾作三刀夢。身後空餘二樹梅。芳草落花寒食節。壞垣遺礎冷煙堆。忠勤事業憑誰問。只使行人指點哀。</text>
<title>見孫昌原景徵 起陽 書。走筆寄呈。</title>,<text>一年佳節百憂中。惆悵韶華瞥眼空。遙憶雲山樽酒會。忽憑鴻鴈信書通。篇章四海流傳遠。肝膽三更夢寐同。非復別時還久別。暮年懷抱定無窮。</text>
<title>詠懷用松亭韻 二首</title>,<text>明主由來棄不才。柴門雖設爲誰開。羣飛野雀欺巢燕。晩色園花笑冷梅。南磵題詩風日美。東陵結屋水雲堆。平生縱乏資身策。不受當年漂母哀。明時安卧幸無才。但向樽前笑口開。高適慇懃頻寄杜。歐陽准備欲防梅。江波晩泛靑天湧。野色遙憐碧樹堆。千疊金烏蒼鬱鬱。古人遺迹後人哀。</text>
<title>一善地主次鄙韻寄示。又和其韻賦卽事。</title>,<text>華髮層層雪滿顚。醉來提筆掃雲煙。登臨二水圍平野。回望三山抻碧天。亭上主人乘鶴去。臺中風景落梅前。夜深月白汀洲靜。漁唱商歌遞饗傳。</text>
<title>卽事示崔重吉</title>,<text>水映丹崖洲渚淸。風吹楊柳綠陰生。臨分更向沙頭坐。相送還從樹裏行。短艇忽移高閣出。斜陽欲斂半村明。家僮不識歸途興。月下猶將候火迎。</text>
<title>次全性之韻。送金丹城孝伯 奉祖 之任。</title>,<text>年來萬事鬢毛知。到處人間有九疑。富貴賤貧元有命。生成陶鑄荷無私。登臺遠水溶溶去。拂面和風細細吹。民事秪今皆可隱。想君流澤浹膚肌。</text>
<title>道南書院。次尙牧韻。贈全都事淨源 湜。</title>,<text>久別相嗟隔信音。向來華髮不勝簪。百年時序詩添卷。千里江湖夢屢尋。草草生涯藜杖在。茫茫世事酒杯深。情長夜短不須睡。落月半囪猶未沉。</text>
<title>次高彥龍韻 二首</title>,<text>身似驚禽不定居。故園歸計墮空虛。聊乘雨點栽秋菊。共待風凉讀放魚。昨與彥龍欣賞簡齋放魚賦。故次聯及之。彥龍書用竹皮故云竹皮書。尾句用彥龍歌詞意戱之。 病裏頻思霜落酒。朝來喜見竹皮書。丈夫事業當成晩。白髮應知大任於。丘山性癖好林居。卧看閒雲度太虛。浮世豈知存老馬。臨淵徒自羡游魚。貧中興味三杯酒。客裏生涯一架書。高人野外時迂盖。不厭寒廳對坐於。</text>
<title>次善山洪使君淸字韻 四首</title>,<text>千頃之波澄不淸。邇來相阻鄙吝生。窮村見說雞豚盛。頑吏還從鴈行。劉昆重厚言猶訥。黃覇寬弘內自明。他年會有重臨日。能使兒童竹馬迎。右憶地主旅軒張子古心淸。閉戶看書白髮生。振袂快登江上坐。携藜數息樹邊行。韋編斷處精微見。些滓消時義理明。客從遠方來問字。水雲山鳥慣將迎。右憶旅軒柴荊日暮納新淸。塵土無由此裏生。天遠水長山數點。花開客至酒三行。晩生二子當門戶。榮養偏親祝聖明。十里獨携藜杖去。綸巾鶴氅出門迎。右憶星州小屋軒囪分外淸。烏山朝暮看雲生。使君禮樂弦歌地。着我媻姍勃窣行。桑柘掩村歸路黑。鸕鷀曬翅夕陽明。柳橋不用穿魚換。時有隣翁濁酒迎。右自述</text>
<title>謝善山洪使君以柳器篩器二物見遺</title>,<text>揉柳爲方屈爲圓。精編細織巧俱新。餉耕不必須筐筥。漉酒猶宜代葛巾。書至每擎兒子手。蓋傾常服丈人眞。村家切用君能識。須擧斯心及衆民。</text>
<title>次金驪州道源 涌 淸字韻</title>,<text>十月驪江江水淸。帆檣簇簇任波生。茅簷太守但坐嘯。琴鶴歸舟何日行。彭澤靑衫二載久。雲川白鳥一雙明。豐年秔稻足爲酒。莫負柴門僮僕迎。洛水塵纓可濯淸。輕舟時趁晩風生。休來樾下當陰靜。閒傍蘆叢把釣行。南澗題詩吟子厚。東籬採菊醉淵明。江湖浪迹都如此。誰我將之誰我迎。</text>
<title>鬼火</title>,<text>雲沉大野雨冥冥。山鬼把火靑熒熒。或遠或近恣狂怪。若離若合如有爭。火是地二之陽精。胡爲鬼弄無光明。鬼非眞鬼火非火。最難識得魑魅情。陰風晦昧草木荒。夜氣蒸欝無淸凉。煩寃國殤有時哭。此物何事增劻勷。安得大帚長萬丈。掃盡氛陰天氣爽。坐見白日昇東方。不患山林逢魍魎。</text>
<title>與金藎甫，李士直，南士仰。登高望遠。</title>,<text>春風浩浩拂面來。杖藜獨立溪水隈。人家掩門雞犬靜。櫻桃花上春禽哀。披荊經路問街童。隣翁杖屨偶然同。籬陰忽高轆轤轉。日浮桑柘春融融。松枝臨壑老龍立。菖根抱石蟠虯蟄。三山半天靑萬古。朝暮白雲閒出入。升高望遠隱者事。消遣世慮無過此。來牛去馬無窮人。日日路上黃塵起。</text>
<title>悼宋正字</title>,<text>離懷憑一札。殘歲屬三餘。苦憶江頭別。翻思湖上居。忽因童僕至。只見壻郞書。漠漠天何問。悠悠淚滿裾。</text>
<title>躑躅杖</title>,<text>曾聞雷雨葛坡中。飛上靑天化赤龍。留得一鬚還作杖。溪山好處到衰翁。</text>
<title>次登嶺歌</title>,<text>爲客無時無寂寞。逢春無日不愁悲。年光苒苒隨流水。世事紛紛劇亂絲。元亮覺非那待酒。彥倫知返豈須移。從今欲學安心法。試覓人間洗耳池。</text>
<title>次曺正郞汝益韻</title>,<text>喬木當軒立。平郊與眼通。微風吹過簞。落日斂前峰。醉裏嫌歌短。醒餘恨酒醲。晩知田野樂。我欲問明農。</text>
<title>道南院。次曺汝益韻。</title>,<text>吾道南來此建宮。山如拱揖水朝宗。可憐末學千蹊徑。誰識爲山九仞功。學射先須知有的。尊師不必患無從。丈夫有志當如舜。會見英才繼五公。</text>
<title>古意</title>,<text>長松在澗壑。欲拂靑天雲。脩竹在渭川。蔚有琅玕文。君子長坦蕩。小人悲賤貧。由來君子心。不敢怨蒼旻。芰荷以爲衣。薜荔以爲紳。虞舜在何許。蒼梧邈難臻。稷契不可徒。踽踽滄江濱。</text>
<title>醉題鄭景輔新堂韻</title>,<text>顧眄勞雙眼。江山轉患多。小松低作蓋。香土淨如沙。四節花無盡。三更月未斜。螢歸依葛葉。取照讀書紗。</text>
<title>題李寧海江舍</title>,<text>小閣臨無地。玲瓏水氣中。夕風凉几席。朝翠濕簾櫳。曬翅鸕鷀飽。晴沙返照紅。自慚非道骨。衰白問壺公。</text>
<title>丙辰九月十八日地震</title>,<text>明明開闢理。厚地配天尊。山岳江湖載。昆蟲草木蕃。一聲何壯大。萬軸忽傾掀。此日微臣淚。難將灑帝閽。</text>
<title>許上舍汝卿 國弼 家。飮酒吟一絶。用獨木橋。</title>,<text>人家萬事摠虛名。君號無名勝有名。平生苦厭名爲累。只學劉伶以酒名。</text>
<title>記夢</title>,<text>澗水泠泠雨滿天。泥深路斷小橋邊。可憐夢踏爭名地。不識辛勤五十年。</text>
<title>謝朴上舍孝述 弘慶 惠麥種 丁巳</title>,<text>前年大雪覆前野。入地遺蝗應幾尺。家家打麥滿篝車。大椀爭持喫不托。我獨失收農絶食。難慰南訛慍奴僕。東隣能識繼絶名。我亦自此西疇闢。若使漁陽頌兩歧。不願東吳付千石。</text>
<title>登蒼髯亭。醉後奉呈崔正言季升 晛。</title>,<text>曠野雲收盡。長天鴈度頻。蒼髯亭上酒。白髮病中身。風急從吹帽。花寒更近人。三高何處在。遺迹問無因。</text>
<title>次河提督韻</title>,<text>昨夜天中月。分明照兩襟。他時七松畔。相對要論心。</text>
<title>龍峀巖。贈朴孝述。三首</title>,<text>昨日桃李寺。今朝龍峀巖。到處星辰近。飛仙定欲參。山路登無盡。天風足下生。列峀螺千點。長江帶一橫。贒者曾遊地。登臨意可傷。茫茫浮世事。草草小壺觴。遠水兼天浮。平林抱野長。江山不負客。一日助詩狂。</text>
<title>次朴寧海韻。贈主人尹景楫 涉。</title>,<text>桃李正開花。我識春風面。大笑入柴門。主人欣相見。</text>
<title>訪尹景楫不遇。次曺汝益韻。</title>,<text>小竹依殘菊。垂楊掛夕陽。客來傾酒去。回首野蒼茫。</text>
<title>丹陽滯雨。留客舍偶吟。</title>,<text>廉纖凍雨不能晴。滴到寒囱碎客情。竹嶺橫天家渺渺。白雲深處問歸程。</text>
<title>登二樂樓。謝主倅徐景立 希信 寄燒酒。</title>,<text>水動危橋雪打樓。登臨冷氣襲狐裘。雙成忽挹金莖露。遙自丹丘上上頭。</text>
<title>到草谷嫂宅。次韻贈金士擇 友益。</title>,<text>五年多難獨憑樓。千里風塵一布裘。季子歸來無面目。嫂炊猶慰雪渾頭。</text>
<title>訪全遵甫 成憲 山居</title>,<text>朝來白雪壓松高。巖峀層層如畫圖。犬報客來時一吠。山前寥落一村孤。</text>
<title>九月到屛山書院</title>,<text>秋山錦繡明如許。咫尺塵蹤自不來。惟有老夫看不厭。有時搖棹月中回。</text>
<title>端陽日。偶書排悶。</title>,<text>客中佳節是端陽。菖歜家家咽酒觴。芳草滿江江雨霽。鞦韆八尺傍垂楊。</text>
<title>贈李昌寧</title>,<text>地白風寒雪欲飛。溪橋官店日斜暉。如今始識荊州面。縶我征駒不許歸。</text>
<title>昆陽觀射侯。醉呈使相。</title>,<text>干㫌不動布帿安。色笑皇華酒令寬。斜陽欲盡笙歌咽。直待黃昏月出山。</text>
<title>次慕亭韻解嘲</title>,<text>主人本是東籬客。酷愛黃花手自栽。人與此花離舊土。一秋心事一般催。慕亭詩意。有新移半枯。愛護未至之嘲故云。</text>
<title>寄金山浮香亭諸益</title>,<text>風光不別苦吟身。卅日添增作小春。芳草綠時花欲落。可憐孤舘病中人。</text>
<title>寄崔同年季升</title>,<text>病卧柴門晝自扃。東風有意入囱欞。一年好景徒能記。今日淸明又踏靑。</text>
<title>雨中訪李上舍玉汝 瑱 新亭</title>,<text>草閣松簷俯小塘。比隣情話醉壺觴。黃鸝啼處蒼峰合。山燕飛時野雨凉。</text>
<title>用前韻和李汝器 瑚</title>,<text>葱籠樹色浸池塘。置酒臨除各盡觴。茅蓋斜編防雨入。蒲團穩坐受風凉。</text>
<title>奉別安東府伯</title>,<text>垂柳靑靑學渭城。郵亭把酒話離情。懸知別後難堪處。梅雨蕭蕭滴到明。</text>
<title>曲江感舊遊。贈金上舍子昷 珽。</title>,<text>憶昔庚寅端午月。琴歌一散此江頭。只今猶有江波在。也到樽前咽不休。</text>
<title>贈歌者琴從</title>,<text>尊前往事都如夢。醉對蒼波坐翠巖。唱罷悲歌草頭露。故人猶有舊何戡。</text>
<title>晨興</title>,<text>晨興白髮梳千下。秋入靑山酒一巡。却把機心付當路。北囱閒作葛天民。</text>
<title>謝高彥龍兄弟饋肉</title>,<text>黧面誰憐菜色浮。衰腸對案輒懷愁。伯仁坐上牛心炙。多謝今朝不待求。</text>
<title>秋夕後獨坐書懷 三首</title>,<text>寓居洛岸今三載。蹤跡應同水上萍。客裏空敎負佳節。西風落日不堪情。人醉北邙秋祭後。鳥鳴南磵暮煙中。無端木末西風起。吹却愁人鬢似蓬。居人自樂開秋酒。遠客多愁倚晩風。只有靑山如慰我。遠分晴色到簾櫳。</text>
<title>竹淵泛舟</title>,<text>吹帽西風還淅淅。登臺落日更依依。楓丹水綠蘆花白。歌罷滄洲扣枻歸。</text>
<title>過訪權省吾 詹。草堂瀟灑。黃菊滿庭。</title>,<text>槿籬短處柴門靜。秋日低時落葉紛。鶴氅主人迎我笑。一庭黃菊照甖樽。</text>
<title>次壬子丙辰榜會韻</title>,<text>白蓮生在水中央。共折年來會一堂。昔日恩門今地主。瓊琚錯落獻酬場。時府伯以恩門。寵惠一絶。諸上舍次韻以呈。</text>
<title>屛山獨起 二首</title>,<text>水邊寂寞黃金院。竹下平鋪白玉沙。朝日照來開戶牖。儒宮還訝太繁華。階前黃菊爛開高齋獨卧三竿日。長簟閒拋萬卷書。黃菊淡香凝盞面。碧山寒影入囪虛。</text>
<title>用前韻。贈示權士遇 行可。</title>,<text>高峰却略騰如鳳。微逕盤回曲似蛇。醉中獨覺風情熟。黃菊佳時五揷花。</text>
<title>歸晩</title>,<text>紅葉堆邊白板扉。親朋寂寂自相稀。寒花只欲酬知己。保得殘香待我歸。</text>
<title>醉題文秀才仲彬新軒</title>,<text>偶從山寺到山村。小屋新成萬竹前。場圃築時香稻酒。不辭留待夕陽天。</text>
<title>丁巳至日。醉贈李玉爾 珍 諸君。</title>,<text>去年海縣今豐縣。冬至年年不在家。明年此日知何處。道路往來添鬢華。</text>
<title>屛山雨夜。書懷寄豐山諸友。二首</title>,<text>山靜江空雲欲纖。囱扉不語覺風恬。箇中別有驚眠處。夜雨寒聲滴畫簷。三日頑雲不肯晴。閉門終日獨多情。可憐燈下思君夢。驚罷囱前夜雨聲。</text>
<title>風</title>,<text>衝風發發太無端。人卧高齋亦不安。爲報舟兒須繫纜。滿江波浪最艱難。</text>
<title>四言三章。奉呈城主行軒。</title>,<text>維南有松。維北有菊。我覯之子。溫其如玉。我侯戾止。五馬朱旛。盤中何有。瓠葉幡幡。水之淸矣。魚之樂矣。豈弟君子。民之攸託。</text>
<title>宿亡友高上舍以龍故宅。感寄其兄彥龍。</title>,<text>秋雨荒茅屋。靑山出樹巓。疎籬通虎跡。古壁畫蝸涎。單僕官來捉。孤嫠夜不眠。悲歌摠隣友。淚落暗燈前。</text>
<title>寄贈辛書狀子方</title>,<text>燕山送別贈詩難。芻狗陳言不足看。還往載罹寒暑節。一言惟祝愼征鞍。</text>
<title>上元日。許上舍宅。飮酒待月。</title>,<text>歲月籃輿穩。江湖盞斝深。谷風舒柳色。壑雪冷松陰。父老分高坐。氷輪輾上岑。課詩今亦懶。此地得閒吟。</text>
<title>玉成院。次李校理叔平韻。</title>,<text>吾儕幸無事。到處卽江湖。遠峀啣殘日。危橋入畫圖。雪囱飛萬玉。樽酒對雙珠。此地隣相近。方知德不孤。原韻洛中相會處。風雪滿東湖。人傑天鍾秀。溪山地展圖。片心懸古鑑。佳句綴明珠。江山過從約。幽棲免得孤。</text>
<title>尋大穴寺</title>,<text>竹岸層層碧。靑山日已舂。孤村隣大穴。細路入長松。冬雪留深壑。春煙羃晩峰。閒僧迎我笑。不作避人容。</text>
<title>春日江郊卽事</title>,<text>船空春纜沒。古渡傍巖臺。畬火臨江斷。商煙過水來。山寒峰雪在。坡暖野梅開。官酒風吹醒。何妨帶月回。</text>
<title>陪舍兄遊松林</title>,<text>步出松林晩。淸江小艇橫。携壺雙並馬。密席穩飛觥。柳暗沙灘急。莎齊野日明。後期須莫負。包飯早相迎。</text>
<title>雨中訪李玉汝新亭</title>,<text>蕭條小籬落。一逕入雲斜。晩谷鸎聲合。橫塘雨點多。凉風供軟語。醉興促淸歌。幽絶憐新卜。從今步屧過。</text>
<title>用前韻酬李汝器</title>,<text>磵水依巖落。松門傍岸斜。鶴盤天見小。蛙鼓夜聞多。挽袂留佳客。移筵聽好歌。田家摠眞率。逐日杖藜過。</text>
<title>螢</title>,<text>林間積雨霽。八月散流螢。故故飛還止。微微暗復明。經花乘月弄。穿幔受風輕。獨坐愁看汝。淸宵欲二更。</text>
<title>次李仲明 燦 韻。贈洪監察叔京 鎬。</title>,<text>東去潘輿穩。艱虞逐子遷。逢君多苦語。爲我作芳隣。暮雨沾行色。寒花夾水邊。從今頻杖策。不羡舊雷陳。</text>
<title>桃李寺示同遊諸君</title>,<text>桃李千年寺。乾坤望眼中。翻身倚牛斗。浩氣貫鴻濛。象外三淸近。人間萬念空。仇池疑此地。小有忽潛通。</text>
<title>許汝沃席上</title>,<text>冬暉陰昜夕。遠客醉還留。細膾銀絲淨。香醪綠蟻浮。籬疎鳥欲宿。路險馬添蒭。酒盡吾當發。誰家月滿樓。</text>
<title>訪文仲彬新軒</title>,<text>駈馬平林外。飄然一禿翁。人生長擾擾。世路本悤悤。歲月悲歌裏。乾坤醉眼中。夜長須秉燭。此樂定無窮。</text>
<title>江院雪霽夜坐</title>,<text>雪渚風初急。霜空鴈自呼。四更山吐月。千丈水啣珠。霽色連天地。奇觀展畫圖。此時無一夢。覓杖步庭隅。</text>
<title>次月潭軒韻</title>,<text>佳山兼好水。明鏡與蒼屛。地僻人無到。樽開月欲生。鶴盤孤嶼遠。龍出曉雲醒。料計人間事。無如谷口耕。</text>
<title>次孫慕堂韻贈徐立之</title>,<text>爲子職當孝。此事人所敦。耕田養老母。臨水架小軒。慙吾淹五斗。嗟子久離羣。獨全太古意。此意與誰言。</text>
<title>曉起望遠</title>,<text>茅簷出疎樹。斷岸堂前橫。梳頭岸輕幘。雲斂靑山明。野廣稻粱熟。池深風露淸。誰言秋意悲。聊適閒居情。</text>
<title>李士直病起。與金藎甫同訪飮酒。</title>,<text>杖藜踰陵崗。有友相隨之。病翁擁弊裘。見我出寒籬。一犬吠斜陽。殘雪掛山眉。數杯暖如春。談笑自移時。</text>
<title>觀氷漁</title>,<text>新氷若虛空。漁人走鳴竹。魚龍夜甘眠。避匿氷下石。履薄胡不畏。一落千丈碧。愼勿食貪魚。恐汝爲魚食。</text>
<title>次崔季升天問韻</title>,<text>巍巍上帝臨。覆幬下土氓。一介蟣蝨臣。於理不自明。願天明告我。决我狐疑生。灔澦何太險。蜀道何不平。鵂梟胡晝伏。魑魅胡夜行。周公避流言。恐懼鴟鴞鳴。孔聖手無柯。回首龜崢嶸。嘉穀養不茂。蒺藜鋤復萌。麒麟不恒有。虎豹常縱橫。白日未云暮。狂雷胡自轟。惡木多結子。好花無繁英。顔淵壽不長。伯牛疾早嬰。驥馬常不飽。中路霜蹄傾。牛耕實倉廩。揮尾難除蝱。贒邪每倒置。或卿而或烹。欲去無以別。欲褒無以㫌。天高卽聽卑。再拜問其情。</text>
<title>次天答韻</title>,<text>天曰我何言。待汝方自覺。太極亦我母。實自主槖鑰。流行賦萬物。巨細固紛錯。有往必有來。有闔必有闢。我之有寒暑。如爾有呼吸。我之有盈虛。如爾有伸屈。二氣生五行。生之又有克。我道貴自然。爾胡遽嘆息。惡死物皆然。牛羊何可擇。生理本我心。自生不待植。無牙與之角。兩足傅之翼。於何獨有餘。於何獨不足。但我健不息。惡能自暇逸。衆子有善惡。父母無厚薄。萬古亦猶今。千世亦猶昨。爲善汝勇往。誰能汝肘掣。善者比麟鳳。惡者比虺蜴。仁者必有榮。不仁反遭辱。惡者喪其性。善者修其則。善惡自有報。不必論久速。聖人與我大。汝勿窺井窄。</text>
<title>梅柳吟</title>,<text>梅花獨盈盈。柳葉何靑靑。柳發堤上色。梅動山中馨。山中人不到。顚倒蒼苔英。堤上人往來。手弄枝輕盈。梅枝有佳實。能調殷鼎羹。柳枝摧爲薪。誰道春光榮。</text>
<title>陪舍兄遊松林。遇雨卽還。</title>,<text>望彼松林中。日午佳可遊。騎馬徑渡水。徐徐踏沙洲。僮鎌剔榛蕪。馬韉隨草柔。隔江呼所親。送目朘江頭。欹坐軟語美。舒脚方安休。黑雲東南來。四面山雨周。衣沾足非惜。老骨寒可憂。不待動歸橈。朋散不得留。我心殊未諧。好事良悠悠。安得捉雨師。幷與風伯囚。眼見快晴日。携酒樂散愁。</text>
<title>古意</title>,<text>團團荷葉露。一傾瀉淸池。一瀉又一瀉。終朝無絶期。有風葉自動。無風葉自持。荷葉雖昜傾。露團無風時。此露眞可憐。莫使狂風吹。露團若弄珠。一瀉寧復思。莫作荷上露。値風空自危。</text>
<title>秋夕</title>,<text>今日秋之中。俗節作秋夕。是時百嘉成。凉風動林陌。田家筋力竭。逮此始休息。所以樂人意。家家釀黍粟。邱墳剔草木。子孫奠盞爵。歸來醉橫道。黃昏踏月色。但憂夜未晨。里胥臨門促。沙田新木綿。未及供徭役。緬思羅代風。頗似豳岐俗。宮坊相與樂。各自勤麻績。會蘓有遺曲。千年想淳朴。</text>
<title>大雪</title>,<text>大雪擁茅屋。中有獨卧客。缸中無宿舂。弊箒掃寒石。井路沒一膝。赤脚憚傾側。乞火要煖身。尋煙遣僮僕。恨無寄詩人。蹋作瓊瑤跡。</text>
<title>嶺南樓</title>,<text>歸雲拖雨渡江天。銀竹橫斜忽滿前。何處亂峰晴靄外。幾村煙火夕陽邊。英豪袞袞空遺躅。佳會悤悤似散煙。鄕思晩來禁不得。夜深愁坐月侵筵。</text>
<title>寄題金兵使 太虛 溥淵亭</title>,<text>萬鞘千刀百戰身。歸來晝錦耀鄕隣。淵泉有本源流活。風月無邊卜築新。馬瘦不知金紫貴。官高猶似布衣貧。憑欄日日觀魚樂。政在桃花細雨春。</text>
<title>雪中逢里中人。問家安否。</title>,<text>屈指離家已浹旬。歸來喜見故鄕人。今宵應入家兒夢。一路難堪驛吏嗔。但抱迂愚愁濩落。敢將身世歎竆貧。龜山之下一區宅。歲晩聊堪庇此身。</text>
<title>苦雨</title>,<text>如繩如竹復如麻。三日相連五日斜。漠漠高天應有漏。滔滔平地遂成河。初聞野外禾生角。還怪園中麥作蛾。當此中秋好明月。暗牕如漆奈愁何。</text>
<title>近民堂</title>,<text>民樂民憂摠不知。惟知吏退卧茅茨。樽前綠綺呈新譜。軒外靑山展畫眉。春磵鳥鳴花落水。酒村人去月臨旗。近民堂上無餘事。只願年豐穀熟時。</text>
<title>次李叔平韻。送任著作茂叔 叔英 歸京。</title>,<text>驀地春風動客心。強驅羸馬此來尋。孤村宿鳥投深樹。薄暮啼鴉集遠林。鞰櫝不妨藏美玉。解裝休歎盡黃金。崎嶇獨犯千重石。回首雲天望日沉。</text>
<title>怡老窩曉起書牕</title>,<text>手鞭羸馬到林邱。小閣凉生客自留。江色半明山遠倒。沙光全洗雨初收。樹含鄧子蒼崖曉。節近蘓仙赤壁秋。谷口幽棲君始得。高原耕處鹿呦呦。</text>
<title>喜晴</title>,<text>金烏雲峀欝沉沉。不見浮空碧玉篸。千樹雨聲朝後霽。一溪沙水夜來深。簷前甘菊繞秋色。軒外長松落暮陰。獨把短筇經石岸。稍回雙眼看楓林。</text>
<title>雪霽朝起</title>,<text>燈暈初生曙色闌。湖山早起拓牕看。深依密藻魚眠冷。獨立高松鶴脛寒。微逕繞山縈縞帶。長橋過岸截銀灘。可憐白髮龍鐘客。忍凍孤吟日未團。</text>
<title>到甘文憶舊</title>,<text>行盡沙汀日色舒。朝煙散處見人居。弟來白髮千莖後。兄卧靑山十載餘。梧葉半零埋舊砌。竹籬初揷護新廬。雪泥鴻迹憑誰問。只有官僮認老余。</text>
<title>題栢潭精舍</title>,<text>梨花初落雨蕭蕭。山下孤村已寂寥。古書經蠧誰能帙。老木參天半已喬。羊馬草深春欲暮。龜龍苔惹雪微消。西州一掬羊曇淚。獨向東風過斷橋。</text>
<title>和李叔平</title>,<text>蕭條籬落斷將迎。詩到郊扉慰我情。夢逐歸雲過竹嶺。身隨明月卧松榮。朝昏世態風飄絮。南北生涯雨打萍。太守看山看水處。如今白髮幾莖明。時叔平守丹丘</text>
<title>刈麥</title>,<text>大雨如繩天正黑。老牛觳觳僵不立。缾囊俱倒可奈何。穉子凄凉老妻慽。隣家稱貸不可數。敎奴往刈前田麥。肩頳擔來送半日。欲黃未黃三四束。菌屋蛙竈煙不起。赤脚揮泣生薪濕。君不見江南道上橫白骨。餘生獨及食新日。</text>
<title>別呂秀才 姬佐</title>,<text>呂君玉雪殊可念。古詩千篇應口誦。朝來不厭坐寒廳。眉宇晶熒照茅棟。陰雲漠漠雪欲落。風急林搖溪色動。悤悤告別欲捨我。把袂不忍柴門送。年來萬事入危涕。欲說此懷誰與共。君歸勿唾此山地。此山明月堪相弄。</text>
<title>春陰</title>,<text>春陰春陰復春陰。春陰寂寂春木深。春愁幷與春睡來。一間茅屋還沉沉。籜冠藜杖與芒鞋。與君直上金烏岑。嗚呼烏峀遠與首陽齊。淸風萬古令人欽。</text>
<title>鷄畏鳶 三五七言</title>,<text>鷄畏鳶。鳶飛方戾天。雛奔母自鳴。衆鷄亦竦然。庭中猫過不知避。不知大畏當其前。徒知遠畏不畏近。猫之可畏難比鳶。嗚呼世間所忽禍自生。人自不知尤可憐。</text>
<title>登岡上 戊午</title>,<text>山出秋雲外。江流落木邊。人生無定處。萬事任蒼天。</text>
<title>次李吉夫韻</title>,<text>松下凉風生。醉中胷次平。勿論倘來爵。莫要身後名。</text>
<title>空村</title>,<text>布穀催春種。提壺勸客嘗。空村花自落。垂柳掛夕陽。</text>
<title>三月八日偶吟</title>,<text>江雲薄薄雨霏霏。半落桃花濕不飛。客裏不知春欲暮。故山芳草夢先歸。</text>
<title>對張旅軒德晦咏春雪</title>,<text>華山飛雪渡江來。吹入湖堂送客杯。造物應知太早計。故將春色着雙梅。</text>
<title>北牕睡起</title>,<text>樹葉瓏瓏蔽草廬。山光隱隱映圖書。北牕日午凉風過。萬壑松聲聽睡餘。</text>
<title>江村雨中</title>,<text>江煙漠漠渡頭迷。沙淨船空水拍堤。碧樹掩門人不見。黃鸝一箇雨中啼。</text>
<title>崔重吉借看丹經。因寄一絶奉次。</title>,<text>乾坤鼎器大丹融。火候工夫次第通。生順死安吾有受。不知世有呂仙翁。</text>
<title>對孔景煕醉中用四問格。寄野城諸君。</title>,<text>烏山秋色正如何。秋酒香濃有幾家。堤上故人安穩未。何人乘月弄淸波。</text>
<title>征婦怨</title>,<text>霜滿南天聽鴈飛。想今沙磧雪霏霏。寒衣欲擣憑誰寄。明月三更獨掩扉。</text>
<title>次孝思亭韻 二首</title>,<text>松槐陰下大街頭。碑載芳名永世休。遂使前贒爭歎美。佳詩溪咏摠傳留。右孝思亭。乃朴公英美舊居。四佳徐公，退溪先生皆有題詠。回枝屈鐵縮龍頭。匹馬西風向此休。是物曾經吾祖手。淸陰無改至今留。右蟠松朴公之孫諱謹孫。卽李公諱禎之婿也。李公宰善山時。手植老松五盆。及歸贈其婿種地。葱蒨下可坐數十人。李公於某爲外五代祖。故下二句及之。</text>
<title>獨坐捫蝨。朝陽可愛。戲書。</title>,<text>鷄皮搔處粉如霜。蟣蝨偏尋敗絮藏。百結自甘吾本分。負暄惟幸有朝陽。</text>
<title>臘梅</title>,<text>悠悠殘歲堂堂去。忽忽新春鼎鼎來。人老堂堂鼎鼎裏。菊花開後有梅花。</text>
<title>聞鰲城李相國訃。拭淚而作。</title>,<text>公不少留我涕滂。帝心何遽遣巫陽。令威莫恨歸無日。長見魂棲日月傍。</text>
<title>贈李光仲 享</title>,<text>春風淡淡雨微微。湖上相逢舊布衣。歸去莫愁林路黑。淸歌一曲逗殘暉。</text>
<title>喜洪叔京權省吾偕至。書卽事以呈。</title>,<text>爲尋衿佩叩巖扃。雪盡松林一院淸。夜汲氷江炊客飯。水雲迷處火孤明。</text>
<title>和贈黃混元 有一</title>,<text>遮日長安漫走勞。西風一笑到江湖。相逢拙語何須着。把筆空慙一句無。</text>
<title>集句</title>,<text>正是江南穀雨時。桃花初動鱖魚肥。而靜。 况今情友萍逢處。養仲。 雨不關人客不歸。宜之。</text>
<title>悼金智叔 得龜</title>,<text>一自聞君死。吾懷不自寬。祖先時享絶。墳墓白楊殘。上舍人間號。修文地下官。他年風雨夕。無復過蘓端。</text>
<title>送申禮安順甫 之悌 滿苽歸鄕</title>,<text>六載宣城守。憂時白髮長。山河空戰伐。道路幾風霜。古壁殘燈暗。離亭去袖忙。故園歸計好。永不負茅堂。</text>
<title>從使相向熊川。示河提督。</title>,<text>海國巡遊壯。秋風鼓角稠。雲開三島出。天濶一帆浮。砲坼龍應慴。詩成鬼亦愁。長風吹月上。欲爲使華留。</text>
<title>端陽日。偶書排悶。四首</title>,<text>殘郵徒自苦。白髮滿頭生。海雨連朝暗。邊烽入夜明。行行逢戰骨。處處見荒城。揮淚又揮劒。皇天知我情。客愁連不斷。如草雨中生。飮酒無前量。看書有舊明。雲山蔽鄕國。花柳滿江城。惆悵不歸去。故園空有情。世味吾嘗了。酸漿滿頰生。獨吟孤舘夜。寒照一燈明。有懷駈筆陣。無酒破愁城。明日又明日。悠悠覊客情。落落悲前計。悠悠笑此生。移床依竹影。褰箔愛山明。歸夢迷鄕路。愁雲羃海城。故人書忽至。字字慰幽情。</text>
<title>德雨軸。次李月沙韻。</title>,<text>萬疊招提境。千章夏木間。疎鐘穿月壑。淸梵動雲山。中酒客將卧。讀經僧未閒。東林誰送我。須過虎溪還。</text>
<title>詠竹</title>,<text>舍北娟娟竹。籬東箇箇長。幷抽爭隙地。故欲近虛堂。巧蔽朝曦熱。新添夕枕凉。主人勤剔意。聊復慰枯傷。</text>
<title>次柳進士 碩 韻奉地主</title>,<text>錦樹紅人面。藍江淨客心。堂高天遠大。竹密岸淸深。地主傾金盞。郞君動玉音。醉來多浩氣。直欲上烏岑。</text>
<title>送高使君 用厚 南歸</title>,<text>値此艱虞日。應須濟世才。人情輕擺絮。世事劇浮埃。天馬行能遠。全牛刃自恢。離尊從淡泊。野水入金杯。</text>
<title>晨坐書懷。示同來諸益。</title>,<text>江月曉仍在。滿空霜露淸。寒沙驚鴈陣。孤店送雞聲。歷落男兒志。凄凉歲暮情。靑燈眞耐久。伴我到天明。</text>
<title>謹奉同志諸君 西厓先生文集編次卒業。南軒所謂閒中成就此事殆天意云者非耶。謹奉同志諸君。</title>,<text>夫子生南紀。山河間氣全。聖言眞體驗。道學繼心傳。正大經綸日。危亡殄瘁年。想應千載後。和淚撿遺編。</text>
<title>散步</title>,<text>幽人睡初起。散步淸晝風。靑山欲傍屋。玉篸抽高空。君看邱壑人。由來盡英䧺。丈夫本堂堂。何事憂忡忡。黃鵠獨高飛。定應無滯胷。欲招廣成子。棲息蓬萊宮。平生度世願。高卧羣仙中。</text>
<title>排悶 幷序</title>,<text>小堂仰對高山。俯臨平野。朝看暮行。山野之趣。悠然自得。今歲頗豐。可以具饘粥卒歲。比來消息可懼。投身無地。雖有粟。吾得以食諸。列邑守宰乘時貪縱尤無狀。若使元道州見之。不啻作賊退篇也。憤悶之作。率爾無倫。然拙語代史。譏刺備焉。庶幾俟觀風者採焉云。羣峰立淸曉。秀色當囱前。雨後秋景好。野外饒雲煙。樹林高蓊蓊。沙水平濺濺。茅屋愜幽望。十里俯原田。今年幸小豐。可具粥與饘。但聞點行苦。妻孥攔道牽。狂虜犯天朝。帝怒方赫然。小邦賴帝力。豈辜皇上恩。虜書雖恐喝。不計亡與存。東南素淳厚。玆地爲本根。晉陽以爲歸。國君終賴焉。守土當如何。得民乃爲先。雖在蒼黃際。鎭定心自堅。邇來賦斂急。十室九逃遷。如何賊未至。紅衣常擁前。乘醉恣鞭朴。殘民肌不完。老父洗其肉。哭徹雲霄間。軍行點征馬。此時貪吏緣。駑駘換駿馬。市賣收木綿。昔聞北防河。征人皆少年。百金粧刀頭。千金買馬鞭。而今雜老弱。羸馬僵且顚。吾聞道路說。無乃皆謊傳。太平竟何時。吾生眞可憐。負杖獨行野。鸛鶴高飛天。歸來守空床。撫枕恒未眠。呼燈具紙筆。灑淚成長篇。</text>
<title>小軒獨酌</title>,<text>西風動林壑。雲散宿雨霽。客心喜淸凉。鳴蟬亦嘒嘒。白日照幽堂。獨坐臨庭際。矯首縱遐觀。靑山絶纖翳。有酒獨飮時。無客柴門閉。園果梨棗熟。盤菜菁芹脆。田家自足樂。慵懶謝時世。</text>
<title>秋日田家</title>,<text>山晩暮雲流。林高秋日薄。時時出邱壑。倚杖立幽獨。護雞防狐狸。惜禾剪荊棘。缾罄畏來人。酒熟恨無客。爲報同心人。莫遣塵生席。</text>
<title>貧窶行</title>,<text>自苦乃如此。人生能幾何。求官鬼捓揄。結交金不多。飢馬繩斷絶。夜半喫黃花。羸牛卧不起。日漸骨嵯峨。一僕走無故。一僕病未差。赤脚踵流血。涕淚相交加。霜風撼囪戶。夜卧衾半斜。妾憂衣裳薄。龜手親繅車。昨日吏胥至。閭里喧于街。官書三度印。莫非驚家家。山城半天上。轉粟傷人和。橋成脛如斮。竪木搖寒波。聖人用逸道。雖使民無嗟。邇來十年間。竆谷聞呼邪。民財豈如土。民穀豈如沙。朱門厭酒肉。富商輕綺羅。寒女不下機。一褌無掩遮。雖有贒哲人。世亂難自姱。時運苟如此。浩浩吾當歌。</text>
<title>大風</title>,<text>大風終夕起。悄悄在寒房。體疲睡自來。愁多意未揚。推枕一徘徊。小囪明夕陽。可憐夙昔志。歲暮徒自傷。有酒豈不飮。慷慨掩淸觴。向來淚長流。緬懷在虞唐。</text>
<title>井水</title>,<text>井水雖千尋。千尋猶可汲。人心雖一寸。一寸難可測。淸氷委泥塵。一洗還淸潔。惡鐵經大冶。千磨終缺折。</text>
<title>崔伯玉家。與李士直，崔重吉。月下飮。</title>,<text>明月澹深夜。霜花凝樹枝。寒梅動春意。小竹風颸颸。獨行方屢休。杖藜循曲籬。同來二三人。所親要心知。暖室窄如船。接膝談笑怡。曩日念久離。對酒辭何爲。寒僕執馬鞚。怪我歸何遲。所謂貴仁里。不須論是非。日日恒如此。玆賞願無違。</text>
<title>龜城次金孝仲 榮祖 韻。贈朴仲植 檜茂。</title>,<text>江湖落魄久離羣。一馬雙僮獨訪君。小竹風淸霜後在。古梅香動月中聞。夕陽樽酒深如海。浮世人情薄似雲。少小垂髫放狂地。如今重到雪紛紛。</text>
<title>廣興寺。次壬癸甲會韻。</title>,<text>生年壬癸甲環翁。却恨居西又在東。相見絶稀悲白髮。共謀佳會看紅楓。醉頭搖動簪花影。落日翻回舞袖風。長願健如今日事。百年都付醉醒中。</text>
<title>三龜亭。奉呈壬癸稧會座下。</title>,<text>壬癸稧會三龜亭。正當四月時雨晴。兄幾七十踰康寧。弟今白髮森千莖。弟於今日難爲情。子孫世世願莫隳家聲。請妓急彈樽前箏。</text>
<title>栗里田園晉舊墟</title>,<text>陶處士吉注書。栗里烏山餘舊墟。生異時地相遠。萬古淸風吹我裾。典午山河無尺地。草中寄奴誰得鋤。白日昭昭照田園。歲暮蒼蒼松竹疎。甲子書從義煕年。消憂長物琴和書。柴門雖設晝常關。黃花籬下聊躕躇。羲皇身世北囱前。晉代遺民悲獨餘。平陸成江八表昏。獨立東臯長嘯舒。君不見首陽孤竹子。崒乎泰山難高於。當年八百不期會。故山薇蕨吾甘茹。生逢聖代周日月。首陽之下潯陽廬。千年三逕沒蒼苔。滿山蘿月今何如。</text>
<title>除夕。次唐人韻寄崔同年季升。</title>,<text>坐到三更獨不眠。家山舊事摠依然。燈前白髮三千丈。客裏流光六十年。</text>
<title>葵花 六言</title>,<text>幽人白髮靑山。植物丹顔綠葉。客中相見園南。開遍都無向北。</text>
<title>見李汝器醉卧。戲呈五七一絶。</title>,<text>大醉芳草間。笛聲遠落滄江灣。恨無龍眠手。畫出蒼顔白髮舞。</text>
<title>次李吉夫</title>,<text>朝來沉壑白雲多。塵世如今隔幾何。壇上碧桃春後盡。滿山惟有照松花。</text>
<title>己未除日</title>,<text>好看明日庚申歲。斷送今宵己未年。六十強康作曾祖。定從華髮雪紛然。</text>
<title>地骨</title>,<text>地骨蟠龍虎。多年耐雪中。欲求春壽永。先煑杞精融。性味除多棘。勤煩敎小童。童顔從此駐。孫作白頭翁。</text>
<title>楮先生</title>,<text>先生本是會稽人。如今不圖瘦蒼生。雲仍雖白志輕薄。巧作色目同管城。吾聞結繩世。無此先生名。先生一出事如毛。自此不見煕煕氓。民天只是在粒米。由爾竭盡無生靈。爾若無根自枯瘁。邦亦本固能安寧。安得淸江濯素質。不助聚斂只傳方策之羣經。</text>
<title>花山宴</title>,<text>花木松林棘作籬。澗邊楊柳最僛垂。春風無事千鍾酒。長日閒消一局碁。廳吏乞魚兼貸米。官慈垂淚獨生悲。征南勇武無人敵。旗纛飛揚倍道馳。</text>
<title>賀崔重吉生子</title>,<text>海中仙果生子遲。今到君家驗此詩。英物異凡聲載路。賀賓爭集袵成帷。寢門不必懸弓䪅。餘慶惟應夢虎羆。床下忽看蘭有茁。弄孫歡笑慰含飴。</text>
<title>犬馬吟</title>,<text>犬馬有良性。愛主偏所得。所養馬食蒭。所飼犬食穀。馬論才不才。犬皆食人食。良馬或失養。衆犬空多肉。馬瘦在郊外。竛竮老無力。犬肥自驕狂。兩目忽生赤。遂移愛主性。反肆噬人毒。人人畏如虎。十遭恒死十。可憐郊外馬。悲鳴空躑躅。</text>
<title>題裴龍吉琴易堂</title>,<text>彈琴性情和。讀易無大過。吾友子裴子。遊於斯二者。梅露滴囱曉。氷月虛堂夜。讀旣彈亦罷。上帝臨危坐。精微鑿說空。冲澹淫哇破。希音與奧意。千載得不頗。俯仰㗳無語。薰風來囱下。動靜俱有樂。是處聊觀我。</text>
<title>昆陽大洋中。次使相露梁有感詩。</title>,<text>夕風吹海立。浦思山亦哀。天心不可問。我懷空悠哉。樓船疾如飛。歘八蒼茫間。相國文武才。盛名高於山。風雲入壯圖。經理無遺事。河君草檄手。無愧古書記。酌酒歌慷慨。共弔英䧺死。萬古忠義傳。一一見壯士。</text>
<title>書圓扇 五七言</title>,<text>誰䂨湘江竹。作此明月形。呼童使之揮。陣陣淸風生。蒼蠅自辟易。耳目去所憎。祝融斂其威。陽烏空奔騰。疑如羾寒門。獨馭風泠泠。不必乞爲寒水玉。終日隱几眠囱欞。</text>
<title>曉起書事</title>,<text>始起囱欲白。喔喔雞聲促。攬衣坐良久。霜園映日色。春令行幾日。古木禽聲集。開囱望南山。高崖陰淡薄。遠村樹披疎。煙氣生茅屋。盥手欲對案。眼澁書難讀。有酒亦不飮。淸愁漲胷臆。古人誰似我。嘆息卧竆谷。</text>
<title>竹嶺</title>,<text>竹嶺高揷天。二州風氣分。客過愁絶險。一躋竆朝曛。崖石忽崩裂。峽有飛來泉。仲冬氷雪繁。折木橫馬前。平生學道處。胷次無煩寃。安知失意路。永爲安身門。昨經爭奪場。不悟相催轅。人生貴適意。好尋吾田園。</text>
<title>次韻贈全遵甫</title>,<text>密密愁雲繁。烈烈陰風寒。是時歲之暮。抱病無歡顔。靑山繞茅屋。白雪封柴關。形容感枯槁。志氣驚衰殘。夙昔有遠思。放浪江湖間。飄飄鸞鶴姿。采采汀洲蘭。與世苦不諧。此心危難安。日夕理輕棹。漁父相與閒。山畬黃粟飯。春日靑絲盤。室中有餘樂。門外無停鞍。時時放長歌。好月如刀環。茫茫大野濶。漠漠孤鳥還。燕雀笑鴻志。斥鷃驚鵬摶。大人任同塵。不必高余冠。但悲當世事。涕淚何無端。百慮關骨肉。萬事愁艱難。賴有光川子。詩思如彈丸。有酒或邀我。相對輸淸歡。矯首自怡悅。白雲多在山。高吟坐脩林。濯足臨淸湍。杖藜行靑野。履屐上翠巒。如此百年間。何須愁鬂斑。出門望天地。忽忽空三嘆。</text>
<title>微風</title>,<text>微風忽吹過。樹影參差起。淸軒自瀟灑。是時成美睡。案上有古詩。門前無俗子。時聞山鳥聲。出自松陰裏。</text>
<title>河上有感</title>,<text>春至方看瑞雪新。行尋微逕到河濱。玉淵山水渾爲白。髣髴當年侍燕申。</text>
<title>次孫景徵韻 二首</title>,<text>塵世功名意已闌。此身何日卧江干。可憐五斗淹吾駕。拄笏空看倦鳥還。昔年漁釣此江村。今日重來成主客。愧我疎蹤太顚狂。看君風度尙淳朴。</text>
<title>問僧潭上事 用栢潭先生舊韻</title>,<text>僧今居住誰爲伴。如我來遊有幾人。臺上落花飛幾日。磵邊殘柳幾經春。</text>
<title>過麗祖駐駕之地</title>,<text>三十年前過此船。氷江淅瀝雪飛天。只今明月高臺上。欲向靑山問酒仙。</text>
<title>次臨淸閣會中韻</title>,<text>雨後晴雲洛水湄。登臨快閣好風隨。况憐晩色荷花靜。沈李開樽向小池。</text>
<title>雨後寄柳進士德甫 碩</title>,<text>樹色層層草色齊。停雲靄靄望中迷。小囱日午思君夢。野雨濃時渡水西。</text>
<title>次唐人韻</title>,<text>三月正當三十日。五山稽我五年身。黃鸝自愛淸和節。隔葉數聲啼送春。</text>
<title>石上呈座中諸君</title>,<text>經雨殘花滿水湄。一年春事正依依。午天雲淡和風靜。手弄淸波坐石衣。</text>
<title>上元日。飮酒崔重吉家待月。</title>,<text>古樹風生鴉亂飛。江村是處有柴扉。與君同賞此宵月。明月未來吾未歸。</text>
<title>記夢 庚申</title>,<text>一片輕舟颺濁流。書生意氣欲橫秋。破胡傾盡金花盞。須典霜風鷫鸘裘。庚申二月十一日夜夢。胡虜將亂。朝家選余點置軍額。治任將行。了無怖畏。意氣益壯。到一處江水瀰漫。水色半淸半濁。人云此水非因潦而濁。乃涇水云。余與二人各取一小舟棹去。金風乍起。船往如箭。未及渡泊而覺。似夢非夢。作一絶以紀之。</text>
<title>崔重吉携酒至。一絶以謝。</title>,<text>三三之夕是淸明。雲霧沉沉微月生。先墓思時君酒至。臨除穩酌盡情傾。</text>
<title>放懷</title>,<text>人道吾狂自不狂。但將濁酒慰枯膓。風生布褐輕文繡。身處茅齋勝玉堂。醉眼茫茫天地小。朱門渺渺道途長。晩來春興隨藜杖。閒步前川倚綠楊。</text>
<title>排悶</title>,<text>再經大亂生何益。空抱閒愁抵死年。凶歲紛紛多盜賊。孤村寂寂少人煙。五更囱雨殘燈外。萬疊山雲去路邊。不是不知農事急。春來不欲更求田。</text>
<title>次崔季升記夢韻 季升夢見西厓先生論時事</title>,<text>一自云亡國老成。艱虞誰復念民生。天心可卜應非遠。人怨須圖豈在明。若使公忠銷黨議。定將危亂變治平。只今猶有精靈在。涕淚流時想血誠。</text>
<title>更步排悶韻</title>,<text>柱頭留鶴三千歲。愁裏餘生六十年。陰壑尙留經歲雪。垂陽空鎖太平煙。尋常思在蓬萊外。咫尺行隨洺水邊。東海魯連何處在。不須求活况求田。</text>
<title>還家有感</title>,<text>遠野微茫似掌平。長江一帶接天橫。重來風物皆如舊。衰老難堪作客情。</text>
<title>次曺汝益來訪不遇。留題壁上韻。</title>,<text>少小尙奇偉。平生足悲辛。蝸藏不出角。蠖屈寧求伸。朅來西京市。淚落東華春。相逢盡新面。所思惟舊親。雨滴梧桐夜。夢歸江海濱。託身舊居停。絶糧如在陳。曺子物外士。最我心中人。出門同踽踽。騎馬徒踆踆。夫子固竆語。與子書諸紳。看君壁上句。洗我三斗塵。</text>
<title>次檜山韻</title>,<text>形勝於今見已親。夢魂那復到囂塵。經來物色看逾好。自是山靈道不貧。只要人生竆樂事。不須事業問經綸。白沙翠竹行相送。直待柴門月色新。</text>
<title>輓金惟一齋 彥璣○辛卯</title>,<text>耆舊殆零落。如今公復杳。不見性龎人。吾鄕失準表。平生不倦心。空空盡提敎。竆經首空皓。閱盡囊之縹。不得送韓竆。何曾乞柳巧。今世幽求子。竅廬不剪茆。幾採春山蕨。或釣秋江蓼。北牕酒一中。淸風生綠篠。七十去斑衣。非肉何能飽。天心必勸孝。此理終竆窅。溪南暗桑棗。遙望愁雲遶。先子與夫公。知心如管鮑。往事那復問。江天一去鳥。由來小子慟。五內空如燎。自聞纊音來。淚落知多少。遠日欻已迫。輀向何山曉。悲風動薤哀。寒日照丹旐。無路執繐綍。此恨何時了。</text>
<title>輓藥圃鄭先生 二首○甲辰</title>,<text>白首丹心苦。南鄕北闕遙。乞骸方去國。留相望趨朝。勳業稱殷禮。儀形視不恌。老星光彩蝕。垂淚坐中宵。黃流宜寶器。福祿自來爲。繪畫輝麟閣。功宗考鼎彜。蓍龜稽得失。進退卜安危。辰巳今方驗。人亡嘆不遺。</text>
<title>輓謙庵先生夫人鐵城李氏 乙巳</title>,<text>女士由來釐孝子。相門宗婦稱幽貞。精誠旣盡蘋蘩享。福祿應如葛藟縈。二品夫人新寵命。千年婦德舊碑銘。今朝有淚傾如雨。不盡平生母事情。</text>
<title>輓西厓柳先生 丁未</title>,<text>得師當年早摳衣。敎育磋磨穎悟資。氷玉貯藏秋月色。鳳凰飛下碧梧枝。存心修己由誠敬。事主臨民自孝慈。伊尹志兼顔子學。蒼生無祿竟何爲。</text>
<title>輓寒岡鄭先生</title>,<text>蓄德䧺剛先立大。一毫榮利不關心。聖贒旨訣竆深繹。禮學源流摠會尋。屹立頹波看砥柱。彈開寶匣聽瑤琴。天乎是忍斯文喪。末路空沾小子襟。</text>
<title>輓徐樂齋 乙卯</title>,<text>有美南州士。高名北斗星。淵源泝伊洛。詩禮自門庭。天德兼王道。贒書雜聖經。竆年恒矹矹。危坐向惺惺。末學分蹊徑。先贒像與刑。漳濱殊寂寂。物表更亭亭。北極褒陞寵。西符政蹟馨。負兒驅虎豹。誨士化螟蛉。白日風塵暗。靑天霧雨暝。草玄楊子宅。穿榻管寧廳。罄室宵衿寂。衡門晝掩扃。老梅雙綻白。新竹幷抽靑。曲曲楓花岸。漫漫雪月汀。四時三尺杖。千古一癯形。邱壑身攸處。簞瓢意自寧。木槃登圃葉。甆鼎煑山苓。消日閒中詠。操心座右銘。和風拂楊柳。明月照囱屛。講禮如穿的。論文似建瓴。茅茨營泗水。杖屨送餘齡。義理綜微密。皇王索絶陘。水邊晴日永。門外小車停。太守誠知拙。平生不願醒。勸農傾皁蓋。問字載香𨤍。椒雨添金醆。氷漿瀉玉甁。夕陽經水岸。微雨倚風欞。觀海慙涓滴。撞鍾愧寸筳。浮生歸寂寞。抵死守虛靈。書帙悲哀動。銘㫌涕淚零。今宵看碧落。嘆息少微冥。</text>
<title>輓琴堤川 應壎○丙辰</title>,<text>平生常服丈人眞。萬事無如酒入唇。莫貴文章皆軾轍。惟欽友悌有春津。春風滿座薰和襲。秋月當筵笑語新。晩得一男當谷虎。閒垂五柳葛天民。襄陽耆舊都誰在。鄒魯仁贒迹已陳。故人穉弟今衰老。哭向烏川淚滿巾。</text>
<title>輓具一甫 成胤</title>,<text>憶昔相逢日。君我皆少年。相門稱贒胤。玉樹臨風前。遇於黌序間。軒鶴在雞羣。一見願卜隣。何幸贅高門。深荷先生恩。與子情彌敦。讀書在山室。優遊在水邊。壯君慷慨志。高義薄秋天。感君忠孝誠。可貫金石堅。金帛視如土。軒冕看如雲。中年遇疾病。萬事付微醺。足不履城府。身不近紅裙。苦居𤱶畝間。以安遺子孫。如何公輔器。潦倒在鹿門。林烏朝暮聲。可輟鄰母飧。斯人而至斯。事事難具言。一子溺水死。孤兒守几筵。天乎薄斯人。仰天天茫然。執筆作輓歌。慟哭付新阡。</text>
<title>輓李方叔 鎭南</title>,<text>爾我庚申降。於吾日月先。交情兼族黨。潭水近沙川。莫逆肩隨日。應同志學年。不成題柱志。空擲過江鞭。樂任杯樽具。來因孝友偏。挑燈冬夜話。交足醉床眠。仙夢江臺勝。寒松雪月懸。情懷看自別。談笑動遭牽。縱有中郞女。堪嗟伯道贒。崩山還作夢。駕鶴忽升天。斷鴈雙聲苦。啼猿五內煎。煙霜新兆外。賓客舊臺前。白首餘生在。雙瞳老淚漣。無人托知己。襟抱向誰宣。</text>
<title>輓金栢巖 玏○三首○丁巳</title>,<text>不惑年幾近。峩冠釋褐初。平生勿欺志。可謂大人徒。臣直如金箸。君恩似鏡湖。南星今又晦。吾道再嗚呼。大惠偏難有。吾州幸得專。江山飛一盞。弦誦到三年。酌水離亭日。遺錢去路邊。獨慙留藻鑑。叨近滅明筵。酒與春江綠。愁兼世事新。閒身南去遠。白首北回嚬。物有千年壽。亭無百世人。玆辰小子慟。不但涕沾巾。</text>
<title>輓權晦谷 春蘭</title>,<text>吾府多豪傑。佳丘最里仁。英才應侃侃。善誘亦淳淳。豈啻雞中鶴。由來席上珍。春風方氣槩。雪月是精神。不願功名法。那要翰墨身。鵬程搏可遠。蠖屈久還伸。狐筆誅誰骨。騘班竦幾人。薇垣曾正笏。玉署更垂紳。遂厭粉華地。猶耽寂寞濱。小塘源有活。一室淨無塵。杖策行三逕。巡簷岸一巾。圖書堪自樂。松菊不全貧。君子花香淡。贒人酒味醇。一心惟敬義。萬事只君親。醉裏天和暢。吟中古氣淳。端居役役。宴坐學申申。寶匣千年鏡。方爐百鍊銀。龜藏堅素節。螟子擁朱輪。浩蕩專城讌。繁華綺席陳。賓朋常滿座。馹騎更塡闉。八袠彌康樂。三尊孰等倫。老星光忽晦。妖歲慟無垠。乘化從容盡。臨終定力新。容衣雙入地。龍劒兩歸津。白髮悲諸弟。丹㫌泣比鄰。少年曾獲幸。中歲又連姻。秋壑楓如錦。春溪草似茵。吟詩常見和。對酒共傾頻。舊事還如夢。玆歡只隔晨。當年四十誄。無愧示千春。</text>
<title>輓權晦谷夫人朴氏</title>,<text>人間夫婦難偕老。結髮同牢過八旬。花錦兩高皆望族。玉氷雙貴摠冠紳。乘龍正得桓公喜。駕鹿能從鮑子貧。回首堂前歌舞地。去年賓客淚沾巾。</text>
<title>輓柳聖瑞 復起</title>,<text>炊沙功業困儒巾。鄕里徒稱是善人。縱酒每容吾跌蕩。論交常服子眞醇。殘燈細雨江齋夜。煙柳晴花野水春。回首舊遊堪不淚。但將餘慶付振振。</text>
<title>輓金佐郞 是柱</title>,<text>可憐英妙繼家風。仁里初逢尙丱童。我是外門聯派系。君能稱叔盡和恭。壯元司馬名誰競。注書郞官夢一空。人理豈堪明四喪。斷腸猿似白頭翁。</text>
<title>輓鄭推卿 戊午</title>,<text>少小遊豐塾。當時我丱童。君雖頭角大。日與戲遊同。幷浴淸溪水。還乘綠樹風。孝心兼友悌。和貌著溫恭。冠冕東萊胄。耕田谷口翁。家聲雖不替。儒業竟無功。敎子斯爲美。籯金昜自空。定知當谷虎。應不作池龍。耳順遭喪後。身羸在疚中。服除因奄忽。直欲問蒼穹。</text>
<title>輓權通禮 斗文</title>,<text>先兄之友丈人行。宿德龜城次第亡。浮世功名左通禮。醉鄕風月古羲皇。謝家已見聯瓊樹。袁額今聞繼玉郞。幾佩銅章遺惠澤。吏民秪自泣遐荒。</text>
<title>輓李時晦 己未</title>,<text>與子隨肩縱未齊。年行不必問高低。山花共賞春三月。樽酒相邀水一溪。公舘忽逢千里駕。客牕同聽五晨雞。衰年執紼何由得。薤露悲辭和淚題。</text>
<title>輓李國寶 㻛</title>,<text>與君相別十年強。各住東西白髮長。離亂幾傷人事改。竆村空嘆歲時空。聞鐘山寺驚殘夢。把酒黌樓泛晩香。追憶舊時多少事。如今老淚只沾裳。</text>
<title>輓呂陜川聖遇 大老</title>,<text>一生無命卧江湖。明若燃犀守若愚。才德尙堪經世者。文章端合羽儀于。論懷交道留書札。掩涕離憂倚郭郛。豈意朮茶一樽酒。幽明從此永相殊。</text>
<title>輓金公 九淵</title>,<text>靑蒭白飯意殷勤。三十年來幾過門。康健尙分砂井飮。留歡還把酒杯醺。行衫已濕登西嶺。老馬空知向夕村。桑樹滿園餘舊宅。南天一夜老星昏。</text>
<title>輓鄭僉知子孚 士信</title>,<text>初見潭門方妙年。疑如朝日照藍田。千篇詞翰倒三峽。一賦凌雲驚八堧。滿院槐陰天上望。重輝桂萼月中鮮。宣城解道玄暉練。上國爭稱季子贒。靑瑣彤庭䁱漏下。牙籤玉軸晴囱前。騎曹宗伯列宿應。防禦牧民文武全。稼穡惟知代祿食。山林足樂饒雲煙。鵬兒遠勢不可量。甲子一終何倏然。</text>
<title>輓詩[府使申楫]</title>,<text>斗南人物盛推稱。詩禮家風有所徵。黼黻文章無粉飾。軒昂襟度不驕矜。名留鴈㙮聯雙璧。公與兄察訪公。同爲戊子榜生進。 封奏龍墀錫百朋。甲辰五月。嶺儒五百餘人。封章伸晦齋。因請五贒從享。公爲疏首。疏上上嘉納。設廷試。以寵異之。有司擢公券爲第一。遂恩賜直赴會試。 公望已收多士論。聖恩初許六安丞。晩年以公薦除召村察訪。 誰知楚阜驚人鳥。化作莊溟擊水鵬。公登壬子文科。時年五十三。 方謂仲山來補衮。始第以資竆陞通政。 却敎龔遂往治繩。癸丑爲大邱府使。時大邱鄕中有東西之戰。公作書以曉之。 千莖不爲功名减。一病從兼歲月增。白屋歸來閒似客。靑氈生業淡於僧。性眞率。一毫不苟取。解官而家益貧。 竆文處世心猶確。交道忘年器亦弘。駑劣豈嫌人不顧。龍門唯喜我先登。仍思五老峰前舊。歲壬寅。初拜公於廬江。峯在書院前。 重憶三淸洞裏曾。癸丑春宦遊。與公同寓司僕川邊數月。 酬唱每欽詩泣鬼。笑談時喚酒如澠。寒齋晝食恒連案。旅榻宵眠幾共憑。非爲一官甘苦樂。只緣同病耐凌兢。人生聚散嗟何遽。世故浮沈數或仍。一夜城南傷把袂。十年江右憶挑燈。大邱之行。餞別於崇禮門外。自是家栗里。不見公者十年。 將期古劍重出水。誰料夷盤已造冰。莫恨春秋違律耄。公年六十三。 偏憐蘭玉又多能。泉臺此日魂長閉。露草餘生膽欲崩。余服闋未久 惟有淚痕今不滅。數行交墨寄寒陵。</text>
<title>輓詩[李珍]</title>,<text>遠志山高洛水淸。精靈慳秘鍾吾兄。紫荊叢裡花偏秀。衆羣中鶴獨鳴。身世萍蓬竆亦樂。襟期冰檗困猶亨。人間萬事俱陳迹。口耳徒歆死後名。</text>
<title>輓詩[金坽]</title>,<text>汪汪筆翰長河走。坦坦襟懷大路平。東野看花雖恨晩。南州剖竹肯要名。酒仙佳趣經千日。竆鬼深交共一生。常恨年來雲樹隔。遽聞乘化倍傷情。</text>
<title>輓詩 遷葬時 [柳元之]</title>,<text>東南淑氣稟精靈。湖海風流照汗靑。長德不言能及物。冲襟無競更忘情。優游半世山公酒。珍重千秋郭子銘。白首門生偏感舊。題辭惟有淚沾纓。</text>
<title>輓詩[柳世鳴]</title>,<text>易簀于今歲幾移。當時萬事屬孫兒。江山舊躅猶堪敬。德業遺風永有辭。窀穸更新千古宅。儒林重起百年思。追惟累世從遊地。執紼玆辰淚散絲。潭上河隈特地奇。留芳昔躅百年思。遺編見說從吾祖。懿範猶存作後師。舊壙新阡重起慕。白沙靑竹不勝悲。諸孫勉學詩書業。餘慶綿綿定未涯。</text>
