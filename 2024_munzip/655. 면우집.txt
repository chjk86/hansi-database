<title>入德門賦</title>,<text>閼逢閹茂之歲。攝提建杓。人日載臨。靑陽暄軟。衆蟄微吟。於是晦屋鯫生。穿絲袍躡椶扉。感時韻乘醉興。曠慕星斗之霄。徜徉泉石之徑。溯西風而迅邁。忽飄颻而靡定。愀金湖之細凘。慄陶臺之危磴。迺有洞門如束。條路頗長。危巖崩倒。松檜摧戕。幽禽悲號。行客徊徨。余亦不自知。其兩眉乍蹙。遐憂驀發。悵乎盤桓。有情未達。遵空洲而下上。揖漁父而進前。問此地之謂何。伊使余而慘然。惠一言之霶霈。俾撥霧而覩天。漁父喟然太息而起。瞿然良久而言。其言若有所不忍。始囁囁而終諄諄。擧手而指曰。視彼懸崖。不涅不磷。煒煌三字。入德之門。彼崒嵂者頭流之崔。彼巋然者山天之齋。子獨不聞夫昔者斯文之未喪也。有若陶山夫子天降於江之左。南冥先生壁立乎嶺之右。年同庚交同神。道同盛德同厚。洙泗乎海外。閩洛乎山南者否。頭流之高。吾不知其幾千萬仞也。以先生而視之。殆亦培塿是認也。然而其巉嵒不可犯之像。剛大不可屈之氣。則微玆山不足以摹先生於僅僅也。縱我更僕而數之於當日之美。詎可盡也。盖惟天挺少微之瑞。地毓方丈之精。翕二儀之光魄。涵太虛之眞靈。躡孟氏之巖泰。邁堯夫之風霆。斡玄機於拇指。動希音於咳聲。嚴尙志而小可。夷立懦而同淸。視富貴於浮雲。何所樂乎曲肱。天在山中。是曰大畜。門墻允邃。廼雍且穆。睠四聖之如在。揭遺像其肅肅。臨皐比而雨時。樂英材之咸育。於是敬立而內直。義形而外方。出可以爲莘尹之任。處不失爲巷顔之藏。傳來久而永淑。歷窮宙而彌章。韶濩之渢融。黼黻之靑黃。曁于婦孺輿卒。莫不攬草木而想采。仰霄漢而瞻光。於是俎豆有所。襟珮駿奔。有堵周遭。取法乎三綱五常之秩。有頌洋溢。媲美乎玉山陶山之尊。恩額之賜。煥乎在楣。宸文之侑。肅乎在珉。鋪之以醉醒之閣。敞之以洗心之軒。壇有杏而扶踈。衖有檜而亭直。抱長川之瀅邐。負崇岡之蔚特。宛陟降之在玆。儼百世之矜式。矧惟絲綸之洞。有林麓其葱蒨。託體魄於靈丘。屹龜趺之耀眄。俯橡室而密近。猗華胄之承祀。儀燦烺而爀炳。斯道賴以有恃。當是之時。聆風慕古之士。私淑淵源之徒。莫不由斯門而入德山。絡繹糾紛而往來于于。肆有偉人鉅筆。大書特書。鬼鐫神護。聳人目珠。下臨濯纓之臺。左挹採薇之墟。亦有長松十圍。黛色干雲。蒼髯偃蹇。鐵幹交分。千株萬株。蔭映繽紜。是皆聲響標格之所到。本非尋常種物。而云奈何。天將降雪。微霰先集。往在靑牛之秋。値無前之䬑𩘴。龍倒虎顚。根柯幷跲。惜乎棟樑大廈之材。忽此摧八七於其十。觀者目駭。聽者膽慴。謂是何眹。推測莫及。終見數百禩尊奉之牌。迺胡爲乎林莽石竇之間。世無袒胸之錢。人有拔樹之桓。烈焰漲起於敬義之甍。套索拖倒於醉醒之欄。何膓不燔誰鼻不酸。士類墜氣。山川失顔。匪直天意之難諶。人謀又從以弗臧。驅斤斧而亂斫。迺濯濯乎重岡。塋域蕭索。洞門荒凉。哀哉頭流靈壑。匪復舊日光景。巋然山天之齋。閴無覿乎人影。苟有彝衷之不泯者。寧不到此而興吁。子之問我。其有意夫。余迺黯然心疚。泫然涕流。進無所從。退無所求。願與子而長往。老垂釣于滄江之洲。漁父曰噫。道在無形。常存不牿。天理循環。七日必復。子無怨尤。且歸而求之於聖賢之言。自家之身也。沉潛乎高明之域。反覆乎誠實之原也。勿以外累而自惱。囂囂乎自樂於天光雲影之濱也。然則凡諸高山長水光風霽月。莫非吾先生之傳神寫眞也。吾人入德之門。何必求之於荒山荊棘之垠也。余遂再拜稱謝而罷。漁父亦一嘯遐擧而不告以姓名。回頭看頭流撑碧。句 天鳴而猶不鳴。</text>
<title>村鄰賦 庚午</title>,<text>諺曰在近之隣親。不讓於在遠之同氣。斯言雖忽。實非過喩也。余之寓嶧北也。賴村習醇醲。四鄰孔洽。保其栖息。已二年于玆矣。聊修拙賦。以頌萬一。凡居是隣者。其或以是爲可觀與。盖聞王者以天下爲家。諸侯與四國爲隣。是故虞書曰惟臣哉。左傳寶厥親人。雖以侯王之尊貴。亦且賴隣而云云。而况村野匹夫。窮山小民。以位則賤。以勢則貧。如乏相資。難乎一身。孰能顝居獨處。不與世而連犿所樂。共生天地之間。同爲聖人之氓。思欲啄飮之得所。莫不室家之經營。連三隣而戾止。喜百堵之俱成。旣相接於起居。亦何限乎恩情。分勞役於井臼。結耦耟於郊坰。菽水則有無相資。物直則利害不爭。不怨者非曰畏爾。不欺者出於至誠。歷擧往蹟。益見丁寧。乃夫宣聖垂訓於擇仁。鄒慈三遷於敎子。南村素心。夙切往從之願。堯夫高居。足爲相近之喜。鄰里之取美也。臨秋山而共杵。穿夜壁而看書。楊分春而竹借陰。梨共竈而葅同渠。鄰里之相須也。求所願於傍舍。送客具於牆角。鄰里之愛牧也。步屧到蒿。舂歌不相。隣里之恤悵也。乞火還婦。秉燭度夜。隣里之禮化也。吉妻見逐於摘棗。紀藩自慙於逾界。隣里之義治也。苟非至意。曷能孔洽。此皆古人之能行。亦爲今世之當法。若乃柴烟通後家之厨。瓠蔓越前園之塢。鷄下塒而成朋。燕入樑而作侶。狗不狺噬於叩門。牛不辭勞於役土。箘箊抽箰於我庭。柹栗落子於他筥。花相親於十室。菜不妬於同圃。莫曰黏稻之不知。喜此社樹之同撫。釀明月於一潭。散白雲於各戶。凡隣之物。若是相與。我且逍遙乎其間。聊以斯而自許。</text>
<title>春雨賦</title>,<text>暮春之月。和煦舒斡。然猶恒暘。汩而未豁。勾尖者積而不行。暖妹者急而不達。田疇剛黎元渴。后土不悅。告于上帝。上帝曰都。咨汝屛翳。爾瞻在玆。母或致戾。慰玆動植惟爾功。時玆澍澤惟爾惠。爾庸祗敷于下土。罔或不濟。奉神休而怔營。敢不力乎時措。詔百靈而聚精。帥雲霓而來遇。於是天豕渡河。少女遊條。野鸛臨垤。鳩婦辭巢。天陰陰而隱曜。山黯黵而入宵。龍鱗爲之顯晦。馬鬃爲之和調。始則霡霡霂霂。乃之沛然盈郊。莫細非霧。莫滋非膏。不廢乎圭撮。不加乎絲毫。收神功而不淫。仰太空之寂寥。爾乃時化則孔子之於顔曾。作歲則商家之得良弼。赤子之逢慈母。寒乞之入煖室。高者來牟之幪幪。下者稻芽之就茁。嘉蔬則九畦春色。桑麻則千邨霽日。是非人力而至者。夫孰知上天之陰隲。農人醉舞。際祥時之日吉。太平有象。固非言語之可悉。若夫花開滿樹。草生滿地。淸川有聲。白石多致。縱四矚而優遊。何莫夫非這意。不須問其知之與不知。我且甘爲此中之一類。</text>
<title>神明舍賦</title>,<text>宇宙之間。萬物之生。罔偉罔細。攸宅以寧。蚯蚓穴諸壤。鷦鷯巢乎林。虎豹广于𡾟。蛟龍隩于深。所貴乎宅。有主其臨。仰太廟之嵬峩。儼先祖之莅玆。於肅穆其明堂。乃聖后之出治。而况太一眞君。承皇衷而降予。覽八極而無方。然曷遺於常居。原厥初之經營。播二五於區宇。按赤縣而相基。適神州於四圉。開丹田而鞏役。成不日而孰禦。豈人力之可及。謂其臺曰靈臺。眞君拱御。允邃而恢。四門洞闢。靡遠不懷。於是分命羲仲宅嵎夷。長百揆而贊襄。俾一家之煕煕。宣靑陽而發育。莫不理四夫時。父子有親惟爾職。親民澤物惟爾推。扇太和以一團。縱三月而莫違。申命羲叔宅南交。天高地下。品級和調。炳然有章。伊㫼匪淆。萬物於斯爲盛。人文郁乎生華。長幼有序惟爾職。吉凶賓車嘉惟爾和。敬之敬之。罔俾有蹉。分命和仲宅西。斂萬物而揫束。恰神功之玆諧。朝著之間奸邪閃弄。爾乃劓殄滅之無遺種。疆塲之外寇賊闖發。爾乃廓然掃除無餘枿。君臣有義惟爾職。尊尊賢賢惟爾行。勿謀利勿容情。措制之至。四海其淸。申命和叔宅朔方。萬物於斯而始。萬物於斯而藏。離婁之明師曠之聦。不足以自私揚揚。良平之謀管葛之策。不足以自恃堂堂。秋毫足以蔽泰山。寶鏡不曾留一物。夫婦有別惟爾職。是是非非。惟爾知悉。令始令終。或敢有忽。於是方寸之間。四通不礙。肅肅階庭。以進以退。入而天地位。出而萬物育。相在爾室。不愧于屋。斡旋陰陽之樞。開闔乾坤之戶。面無土牆之恥。居有柱石之輔。有敞其堂。有秩其廡。無畫我墁。無越我塢。眞君垂拱。天錫之祜。百堵晏然。不㕦不騷。歡呼鼓舞。樂焉陶陶。夫何一種。內懷不平。其動始微。而莫我驚。涓涓不除。將爲江河。熒熒不滅。炎炎若何。不意蕭墻之內。有此顓臾之憂。詎知甘泉之邇。乃見烽火之愁。有寇至邊。其來炰烋。叮儔嘯黨。彌滿我區。有從熊耳山來者。金鼓之鏗鏘。笳角之婀娜。纖而禽𠴨蟲喞之凄瑟。怪而神呼鬼哭之恍惚。勢如風雨之驟。威若雷霆之疾。卽有山崩峽倒之響。屋我宖而門我䦪。有從天自峰來者。旗旌嬋姸而曜日。戈戟蓬勃而如火。或沙陀之黑鵶。或臺城之白馬。或樊崇之赤眉。或張角之黃巾。或靑犢碧眼之屬。驅陽城下蔡之軍。潑塞土之臙脂。束金甲以綺羅。是何平陽之茅屋。有此瓊宮瑤臺之奢。有從瓦口關來者。負鼎俎者爲前鍔而千百其屯。辨淄澠者攝中營而不多不寡。以酒池爲濠。以脯林爲柵。驅羣熊而撫其掌。駕衆豹而懷其白。與夫駝之有背。猩之有唇。䀋之醎蜜之甛。荼之苦蓼之辛。莫不容與而繽紛。有從石鼻城來者。爇蘭茝而漲其烟。紉麝腦而詑幺麽。腥氈以之而滿地。朽穢以之而逼坐。其若長臂者短脛者。無慮幾億萬羣。敲我扉撤我藩。蹂躙我庭。搶攘我堂。牕壁則欲其塗抹。棟桷則欲其顚僵。眞君曰咨。噫何此甚。我屋將頹。其或少遲于戢禁。命和叔而决策。定廟算於密地。命和仲而廝殺。欻斷掃其靡遺類。於是羲仲修復祖宗之址。羲叔整理中興之宮。攬百軆而制其命。恒凜凜乎若恫。誰其尸者。眞君之功。苟無眞君。我屋奚庸。於千萬年。君不替而屋日豊。其君伊誰。曰維無極翁。</text>
<title>沙上賦</title>,<text>癸酉三月。余自嶧山還沙上。有感而爲之賦。慨余生之靡定。欻乘飆而上下。曾未幾乎北輈。又反忽此南靶。懷桑緣於嶧山。睠梓澤於沙浦。爰僦屋而載頓。匪敢謂曰止所。迺密邇於楸原。寓羹墻於四睹。瞻慈天而色怡。樂返老於園墅。延親戚而話舊。亦友朋之團圓。招氓夫而叙好。討面目乎先天。林禽悅而胥喚。魚踊躍而迓予。繽草碧而石白。摠煥如而相須。光駘蕩而聚情。聊以娛夫玆居。修淸泉而漑鼎。斸墻根而蒔花。培園檿而課蠶。揷籬篠而登苽。鼂販米於水南。暮乞麥於東家。輸懽愉於啜菽。理冷淡之生涯。守余拙而勿失。不妨優於寤歌。旋中庭而拱仰。儼尼丘之巍峩。窺宮墻於咫尺。挹元氣於當抱。翹予企而願從。所無斁而攸保。汶之上而必在。懿閔氏之誾誾。龍潛湫而不起。懷紫陽而難諼。紛馳矚而助喟。撫曠世而如遇。回癡躳而自靖。託活計於甚處。搜陳編而俯仰。如有得乎乍覰。明誠推以不歧。一動靜於愼懼。恐差毫之謬千。齕寸蔗而聊飫。然此心之不測。忽東西之奔騖。猿其突而馬悍。迺于坑而于塹。泣寒熱之交癒。惱緇赤之浸染。斧日尋於弱蘗。幾何不其濯濯。纔一念之藹遂。宜爾勤乎拔擢。泉斯達而火然。庶終彌於涯角。如爾或其少慢。廼冠駒而裳犢。諒爾志之甚苦。期勿愧乎此屋。</text>
<title>泰伯至德賦</title>,<text>繄讓德之爲難。遇簞豆而必色。自唐虞之揖遜。幾淳風之頓熄。謂姒聖猶德衰。以湯烈有慚德。而外玆之未純。睨天下爲必得。雖矯勉於一時。儘曷易乎無迹。逮稷裔之肇基。匪有覬乎天曆。循綿瓞而溯榦。宜勿替乎立嫡。而季婦之思齊。蚤厥敎於胎息。靈孫誕而聖神。五百年於湯後。生堯舜於我家。諒天眷之不偶。謇鍾情其允摯。豈私意之偏厚。賢他人猶可禪。矧血脈之授受。稽有夏之薦益。匪胤啓之不才。惟先公之積仁。獲聖嗣而愈輝。上可翼夫王國。外無患乎獯夷。而諸侯之奪宗。擬諸禮而罔乖。然事機之未形。卷在衷而孰眡。惟孝子之至誠。聽無聲而先意。携余仲而欻擧。睠荊蠻而嬉戱。剃余髮而不冠。我身文而誰衣。等風魔之狂走。伴侏𠌯而聊咥。招餘人而注觀。一弄怪之閒事。心攸存於跡外。外眇邈而實諒。成爺公之懿志。𢾅季氏之終讓。恬焉默而窈冥。夫孰窺其赤臟。周宗興而浡然。奄率普之歸仰。洙之濱而聖作。燭古心其如神。推己驗而闡幽。謂天下之讓云。惟其讓也化焉。泯不可以摩揗。斯其所謂至德。豈堪告於凡民。嗟微言之未章。有吳越之浮夸。目亶父以謀翦。諫不從而婆娑。旣陷親於不義。烏在其爲德耶。潔其身而亂倫。匪聖門之攸嘉。矧商道之方隆。赫天命其猶賖。而亶父之立國。僅彈丸於岐坡。如萌心於射日。匪妄逆而伊何。雲牕筆而繼孔。始被瞞而終覺。丌魯編而再修。玆未及乎訂確。爰有傳於閟宮。欽大義之犖犖。惟亶父之盡忠。始泰伯之爲孝。繄至德之難名。仰玄空而一笑。</text>
<title>伽山操 幷序○丙申</title>,<text>余寓茶田之未幾日。道川隱者李君舜聞。袖琴操四闋。穿雪而過余。其音調淸越。詞旨慨慷。超然有小山之趣。而雜之以燕市之筑矣。盖舜聞平居。讀古人書自娛。介特而不諧于人。今遭世亂。自以身爲宗室。每語及于時。輒嗚咽悲不能勝。其聲之根於志而發於言者然也。余豈賞音者哉。亦嘗悲舜聞之不諧。而與嗚咽於時者也。夜冷天高。白月入戶。徘徊俛仰。若有嘈切然者之響於襟懷而不可遏也。遂爲之賦伽山二操四章。請被之伯牙之絃云爾。丙申至日。茶田琴瞽書。伽山叢叢。老石抽鋒寒雲籠。荏苒千崖夕虹。小天遙雨愁冥濛。王孫何意。漫憂獨忡忡。君見山頭落葉愬風。君見山腰哀禽謼空。冰棧苔蹊絶人蹤。玄魑集嵒房。蒼兕據林櫳。誰去堂堂欲窮。愕然對此凋顔容。吁嗟歲暮。我琴鳴深胷。伽山岧岧。黛色昂翹摩淸霄。好辦靈區沃饒。醞孕淑氣交周遭。登臨何處白雲不迢迢。已識中泉溪桐挺標。已識東臺堂暄結曹。儒朴昉申北南高。林窓庤殘書。崖徑曳寬袍。不省人間暮朝。只有潭月充罌瓢。我徠子朅百齡與陶陶。</text>
<title>俯海 丙戌</title>,<text>海之大矣。乃一于天。我之生矣。實維藐然。興也海之廣矣。不可以里。我之行矣。何所底止。興也海之深矣。不可以燭。我之思矣。盍厚厥蓄。興也海之大三章章四句。</text>
<title>省墓于昆陽作 壬午</title>,<text>我求我人。于彼昆陽。不在我室。不在我堂。舍我不孝。宅此一方。賦也我求我人。于彼昆丘。叶袪其反 不在我庭。不在我畿。舍我不孝。乃宅于玆。賦也我求我人。憂心如焚。旣祫于廟。且省于原。明發不寐。載號載奔。賦也維竹蒙翳。維松密然。有土其崇。維草芊芊。不見我人。載瘚載癲。賦也昆之山矣。匪厥寢闈。亦無子婦。晨夕嬉嬉。孰袵其處。孰餐其飢。旣痗我心。亦銷我肌。我人可作。與之同歸。賦也我求五章。四章章六句。一章十句。</text>
<title>壬午七月有感而作</title>,<text>昊天孔仁。爰降我衷。父兮母兮。生育我躳。賦也我衷伊何。堯舜同然。我躳伊何。非獸伊人。賦也爾之孩提。實有良能。叶奴金反 亦有聦明。不讓于衆。叶才淫反。賦也。父兮母兮。亦孔之悀。愛之望之。海深山重。賦也昊天旣生我。又降割于女。我怙何遽。職爾之咎。叶忌許反。賦也。童之狂且。載彼載此。焦心勞慮。實惟母氏。賦也母氏多德。克嚴克寬。克勤克儉。克貞克閒。克恬于貧。克泰于艱。克敬于善道。躳率以端。賦也肆有師友。誘掖爾止。爾之無良。亦憤悱止。賦也我聞其大。惟理甚眞。曰敬曰知。實惟法門。賦也我庶幾夙夜。毋褻天明。庶幾造次。毋忝爾生。賦也不弔昊天。降割我其洊。哀我母氏。奄不我膳。賦也昊天割我。俾我沮喪。何怙何恃。我呼號靡竟。叶居亮反。賦也。誰謂我人。載風載魔。誰謂我生。載波載羅。賦也爾之無良。不媚于天。不媚于天。曷齒于人。爾行爾止。爾笑爾言。不愧于人。不畏于天。賦也昊天十四章。十二章章四句。二章章八句。</text>
<title>携家北上途中有作 癸未</title>,<text>悠悠北行。道躋且脩。我兄我妻。我僕我牛。載渴載飢。載趼載蹶。笑言晏晏。遇險勿恤。賦也悠悠北行。道脩且迂。我兄我友。我僕我徒。載渴載飢。又窘陰雨。豈敢相怨。載笑載語。賦也悠悠北行。道迂且蹇。我妻我女。我牛我犬。載渴載飢。又窘冰雪。載笑載言。聊以與達。賦也北行三章章八句。</text>
<title>卜居于鳥峴作 甲申</title>,<text>鳥之巢矣。有嵲其山。有蔚其梢。比也鳥之止矣。鸇鵂之遁。林樾之美。比也鳥之樂矣。其雄喈喈。其雌鸖鸖。比也鳥之巢三章章三句。</text>
<title>寄金致受 鎭祜 二篇 丁亥</title>,<text>我思故人。于南之鄕。其貌若愚。其軆克莊。載䠻載興。載勤載遑。載幹于家。載省于堂。庶幾夙夜。動莫不臧。賦也我思故人。丹丘之東。其聽若聵。其視則明。叶莫紅反 載䠻載興。載勤載恭。載審爾術。載飭爾躬。庶幾夙夜。動莫不衷。賦也我思故人。梅山之下。其質甚馴。其志孔雅。載寢載興。載勤載果。以學以守。求厥在我。庶幾夙夜。動莫不妥。賦也其學伊何。聖賢之詮。其守伊何。理義之眞。匪知曷知。匪敬曷存。載固載執。載博爾文。庶幾夙夜。德莫不新。賦也故人亹亹。愼終惟一。不驚于人。不喪于物。不謀于氣。不適于逸。不矯不肆。不慍不伐。庶幾夙夜。德莫不實。賦也我思五章章十句。山有梅。其𠏉則直。終風擺矣。凜若不克。君子攸惻。比也山有梅。娟娟其華。彼雪浮浮。則莫予何。君子攸宜。叶牛何反。比也。山有梅。其實蕃衍。維風則止。維雪乃晛。君子求之。和羹攸薦。比也山有梅三章。二章章五句。一章六句。</text>
<title>寄李啓道 承煕 二篇</title>,<text>星山巖巖。寒水沄沄。豈弟君子。有本有文。德音不已。施于遠人。興也寒水沄沄。星山巖巖。豈弟君子。式弘且嚴。懷此遠人。懇其德音。興也星山高矣。寒水平矣。豈弟君子。旣恒且寧。秩秩德音。遠人其興。興也人之遠矣。爾淪以蕩。要爾偕止。爾日徒往。豈弟君子。胡不怲怲。叶彼兩反。賦也。人之遠矣。爾隘以𦮕。任爾要重。爾惰不立。豈弟君子。胡不悒悒。賦也人之無常。祇自勞矣。爾驟之遠。爾居之僑。胡不來歸。君子之招。賦也星山巖巖六章章六句。魚游在川。鳥棲在林。以棲以游。各適爾心。比也魚游在川。鳥飛在雲。視爾冥冥。契我訢訢。比也魚游在川。鳥鳴在澗。其鳴喈喈。其性弗亂。比也東方明矣。載輗載舝。日之西矣。爰入我室。比也冬日冽冽。我其紵絺。炎曦熇熇。我其狐麑。比也維山有奧。維陸有碕。庶幾夙夜。聊與子同歸。比也魚游六章章四句。</text>
<title>寄李致中 道勉</title>,<text>蘭之猗猗。在彼中谷。其葉靑靑。其華郁郁。比也蘭之華矣。在彼中畹。其葉峻茂。其香則遠。比也蘭之香矣。在彼中庭。同心有言。維蕙及蘅。比也言擷其蘭。言寘之室。溫溫馨德。而君子之匹。比也蘭之猗猗四章章四句。</text>
<title>六月有感 乙未</title>,<text>六月何其。六日之朝。念我天只。憂心焦焦。微我無酒。介爾億齡。有菀者樹。彼風不停。我罪伊何。天割我實多。賦也六月何其。九日昧爽。念我曾親。憂心戃恍。匪無尊簋。載盥載侑。有泂者潦。昊天其孚。叶敷救反。 我誠何有。又無繼厥後。賦也六月何其。廿四其日。念我生鞠。憂心如渴。我有膚髮。莫匪爾瘁。有蓼者莪。乃蒿乃蔚。我生何爲。忝爾生如遺。賦也六月三章章十句。</text>
<title>酬宋羽若 鎬完 二篇 丙申</title>,<text>翩翩者禽。其章維五。爰集于林。載歙其羽。溫溫君子。白壁其相。爰璞厥美。載蓄之光。興也翩翩者禽。其鳴諧律。以韶以咸。發之若吃。溫溫君子。塤敔其響。以宮以徵。抑之不痒。興也翩翩者禽。其性其潔。有梧陰陰。有玕瑟瑟。溫溫君子。其心其貞。有髮其薙。有臭其腥。興也翩翩者禽三章章八句。我思我儔。梅山之足。載孝載恭。載誦載服。其人如玉。賦也我思我儔。梅山之脊。弗挫于窮。弗震于惕。其人則直。賦也我思我儔。梅山之冢。弗以氣蔽。弗以咻動。其人高且重。賦也我思我儔三章章五句。</text>
<title>酬沈應章 鶴煥</title>,<text>中林瑟瑟。勞人欽欽。吉士戾止。懷以好音。其音如瑟如琴。賦也中林瑟瑟。勞人毣毣。吉士戾止。展其心曲。其心如水如玉。賦也中林冥矣。吉士何求。我飢我飯。我寒我裘。不裘不飯。我將曷由。賦也吉士悁悁。憂世如己。憂之何若。惟義惟是。有萬其變。惟一于理。我聞未行。聊以告子。賦也中林四章。二章章五句。一章六句。一章八句。</text>
<title>奉賀李器汝 種杞 壽辰 丁酉</title>,<text>茶山嶪嶪。洛水泱泱。春日載舒。君子無疆。賦也星貞于陬。陽集于泰。景福來膺。君子之瑞。賦也爾蓬以矢。爾桑以弧。君子已老。夙志何居。賦也茶山蒼而古。君子黃而耉。匪老是賀。道盛德富。賦也茶山四章章四句。</text>
<title>哀朴生範浩</title>,<text>有豃伽雲。云誰之哭。縞髮離離。其腸百曲。舍我不養。女其何適。凄凄素轎。昨袡今纕。有淚斑斑。浦思山哀。賦也有豃伽雲。吉士攸廬。中田有菽。曲架有書。夙夜靡倦。以繩厥趨。載悅于親。載延人譽。嗚乎曷其。天於何辜。賦也鸑鷟其章。駃騠其馴。載澤其光。載服于轅。載飛載驤。旣脫于羣。何辜于天。何懟于神。嗚乎曷其。誰其不仁。比也有豃三章章十句。</text>
<title>宋敬夫 麟模 挽歌 戊戌</title>,<text>梅之下。九畹其蘭。其莖職職。亦播其芬。亦冀其峻。菀我國艶。一莖其何。天於奚憾。東風惻惻。忽然慘憺。比也梅之下。郁郁群英。猗嗟敬夫。載觀載興。其居伊何。席門風揭。其簞伊何。朝糠夕麧。其堅弗渝。惟以修吉。賦也梅之下。君子攸樂。乃孝乃悌。乃博而約。不貌以心。不口以躬。庶幾夙夜。以永于終。嗚乎曷其。吾道之窮。賦也道之茫茫。君子猶未旣。胡不斯須。以究厥至。世之滔滔。宜君子攸厭。上淸穆穆。厥初攸禀。厥禀如何。玆焉往覽。賦也玆焉往覽。亦幾旋歸。父曰嗟予季兮。其顔怡怡。友曰嗟予儔兮。其精不漓。曰爾畚鍤。毋錮其封。庶幾夙夜。君子有容。賦也梅之下五章章十句。</text>
<title>勸學贈鄭純可 敏錫○庚子</title>,<text>維天生萬。人於其一。蠕蠕飮啄。奚別于物。惟性其全。有叙有秩。寔天攸命。率玆弗失。玆云物靈。與天爲匹。賦也維生受氣。有淸有濁。有强有懦。有純有駁。彼迭而勝。爲私爲慾。爲愚爲狂。與物爲族。斯焉惕惻。莫如我爲學。賦也爲學維何。斯焉振醒。何駁不純。何濁不淸。何狂不聖。何愚不明。性則常全。曷有欠贏。氣罔不變。惟學之能。賦也爲學維何。先立乃志。維聖何人。我與同類。是準是趨。曷不克詣。矢之靡他。一息罔懈。凡百擾擾。莫之我敢敗。賦也人之攸急。莫如孝悌。堯舜之道。擧不過是。夙興夜寐。念哉亹亹。深愛無僞。克敬無怠。萬善有基。四達其軌。賦也夙興夜寐。言飭冠裳。手恭足重。貌溫色莊。肅然如畏。神目于旁。靈郛炯炯。止水方塘。主宰旣定。孰應不臧。賦也夙興夜寐。言搜方策。聖謨洋洋。詔我程曆。潛心對越。是究是繹。萬理粲列。無微不析。精粗畢達。沛然不惑。賦也夙興夜寐。遇事臨物。毋煩以倦。毋細而忽。意欲有嚮。幾微必察。是非斯判。應酬不越。咸歸于宜。天地淸謐。賦也人之有善。衒以干譽。維蓄其德。以厚內腴。人之有過。文以蓋幠。維彰其短。以來人規予。賦也人之爲學。功緩則嬾。維終如始。惟一其悃。人之爲學。得少爲滿。愈積愈虛。以來無盡。賦也衆咻之沮。烈於錮殛。鄕原之靡。浮於禪墨。維履乃貞。不震不溺。維以終始。人生之直。賦也天之生我。不物而人。維人維何。曰義與仁。不仁不義。不學之馴。我之不學。獲罪于天。賦也父兮生我。母兮鞠我。爲人盡人。子道之可。不子不人。不學之墮。我之不學。父母其那。賦也九宇陰曀。人類日化。日月堂堂。少壯不假。君子不力。無淪胥以播。及此未老。勉哉夙夜。賦也維天十四章。八章章十句。六章章八句。</text>
<title>哀金道源 基洙○壬寅</title>,<text>翩翩者鳥。五色其章。爰集我廬。載翺載翔。一飛不覿。我思悠悠。睠言東雲。何止何游。比也翩翩者鳥。雝雝其音。我賞其音。載歌且吟。一飛不再。悠悠我夢。菀彼瓊林。孰諷與弄。比也翩翩者鳥。漠漠其飛。其飛不返。天實何其。鵂飛在林。鵶鳴啞啞。相彼盍鴠。叫叫獨夜。比也翩翩者鳥三章章八句。</text>
<title>曹衡七 垣淳 挽詞 癸卯</title>,<text>德川沄沄。其流有源。德人秩秩。南冥之孫。旣孝且睦。以孚于家。念終于學。厥修維嘉。興也德川瀰瀰。其流有湄。德人秩秩。汾晉之儀。謹禮敦信。以達于邦。契之至理。我心則降。興也德川邁邁。其流易逝。德人秩秩。胡不耆艾。道之云遠。世云其暮。皓天何其。曷往愬之。興也德川沄沄三章章八句。</text>
<title>悼許景曾 容孝○甲辰</title>,<text>有菀嘉樹。有嫩其條。旣抽而昇。胡不干霄。衝風之吹。使我心痗。有美吉士。胡不耆艾。興也有菀嘉樹。有沃其葉。有美吉士。其姿有燁。載趨載揖。后山之庭。旣啓爾端。言觀其成。興也有菀嘉樹。春陰濃濃。有美吉士。孝友融融。旣勤于職。亦閑于儀。神之勞矣。福祿是宜。興也有菀嘉樹。在川之湄。有美吉士。何逝不遲。有倚于閭。有求于隰。有暝者目。何嗟及矣。興也嘉樹四章章八句。</text>
<title>挽徐都事 贊奎○丙午</title>,<text>林泉幽幽。碩人之軸。有塵其釜。有書在簏。載笑載言。溫其如玉。賦也溫溫碩人。有藹其衷。不乖于俗。不愆于躬。克勤克謙。以永于終。賦也朝有待士。一命之銜。不致于施。如金斯緘。我有經濟。我魚我禽。賦也有曀且風。九陔如晦。江皐有築。我蕙我佩。溘然上征。君子之介。賦也林泉四章章六句。</text>
<title>林鳴國 瑽煕 字詞</title>,<text>有玉瑽瑽。爾珩爾瑀。其鳴維何。爾宮爾羽。君子攸佩。載揖載揚。其心靡邪。邦家之祥。比也爾珠爾琚。瑽瑽其玉。其鳴維何。爾徵爾角。君子攸佩。載趨載步。其行有則。邦家之度。比也瑽瑽者玉。爾璜爾牙。其鳴維何。齊夏之和。君子攸佩。周旋秩秩。德音不愆。邦家之律。比也不追不琢。曷瞻爾章質。不鑽不紉。曷調爾聲節。爾追而琢。爾鑽以紉。庶幾夙夜。克成厥珍。比也有玉瑽瑽四章章八句。</text>
<title>賦寄禹晦敷大人生朝</title>,<text>有菀者樹。番風習習。有葉沃若。其香戢裛。君子有酒。百祿攸洽。有菀者樹。春心不斷。有條嫋娜。其揚載遠。君子有酒。百祿衎衎。天之環矣。春之復矣。有往無來。世之蹙矣。君子有酒。遐不有祝。有菀三章章六句。</text>
<title>朴君學明 勝復 以其大人初度之日。將稱觴上壽。請余爲詩以佐頌。余於君竊有期勉者。敢不辭而爲之唱。庚戌</title>,<text>檜山幽幽。春日遲暄。有酒如河。有賓如雲。有衣其綵。擎觴而前。天惟祉善。君子永年。賦也檜山之隈。可釣可稼。琴瑟在御。圖書在座。有老鶴峙。自彊不舍。宜祿于天。壽考靜暇。賦也曰汝小子。今夕何夕。念我劬勞。欲報靡極。惟爾夙夜。淑愼爾德。毋忝爾生。是享我多福。賦也檜山幽幽三章章八句。</text>
<title>權極瑞 載玉 挽歌</title>,<text>丹之溪。其流有源。丹之士。梧潭之孫。有謨克嘉。以啓其昆。興也丹之溪。其流湜湜。丹之士。其儀嶷嶷。載恭載溫。乃基于德。興也其德維何。孝友于家。不貌于僞。不驚于譁。載安載徐。厥修日加。賦也維其質矣。宜文之施。何資匪友。何求匪師。有聞則喜。必驗于爲。賦也民之渝矣。百道縱橫。彼靡靡者。于何以程。我思若人。攜手與行。賦也天之忘矣。君子之逝。道之窮矣。後死之涕。丹溪咽咽。掩我之袂。賦也丹之溪六章章六句。</text>
<title>酬崔雲擧 益翰○乙卯</title>,<text>風雨羃羃。何草不黑。維谷有蘭。維天之植。蘭心夭夭。匪荊匪棘。我懷其德。遐不日薿薿。比也風雨如驚。何草不零。維谷有蘭。維國之馨。林有同臭。維芷維蘅。我懷其英。遐不日亭亭。比也風雨不已。百草如燬。維谷有蘭。葆厥幽美。闇然自珍。毋衒而市。歲之晏矣。君子戾止。比也谷蘭三章章八句。</text>
<title>寄題劉氏白華齋 丙辰</title>,<text>娟娟白華。在彼中垠。肫肫孝子。不辱其身。夙夜修潔。以事先人。興也山有白華。岸有白茅。孝子有素心。神明與交。夙夜齊一。如孩在胞。興也野有百卉。匪紫伊緇。孝子有行。何以爲儀。夙夜洞洞。令名思貽。興也白華三章章六句。</text>
<title>挽文德素 采洙○丁巳</title>,<text>湖南文君德素早有才譽。始使氣喜遊蕩不覊。已而覺其非。求所以爲人之實。從余讀西山氏之經。反己驗認。久而悅之。其歸。聞就蕭寺僻處。讀四子書不倦。今年春早。忽以凶音至。嗟乎。造物者之不肯培育芳品。其至此乎。嗟乎。余之久不死。而種種爲哭我者倒哭乎。爲賦短些。以洩其哀。有鳥翩翩。斑斕其采。或集于棘。或掠于海。斂焉其還。思以飮醴。比也有鳥翩翩。集我庭宇。載好其音。亦刷其羽。其飛數數。冉冉將擧。比也翩翩者鳥。萬里其志。孰猜其達。載搏而墜。世之溷矣。宜灾于瑞。比也娟娟者人。讀書在山。三年不見。勞心博博。倐焉千古。云如何癏矣。賦也有鳥四章章六句</text>
<title>挽南子深 朝洼○戊午</title>,<text>有朗者顆。東海之蠙。溫其栗栗。君子攸珍。間以璜牙。左徵右羽。鳴以齊夏。君子之度。比也溫溫恭人。如愚如飭。克孝克順。以基厥德。厥德維何。以身以心。夙夜修省。于彼高巖。賦也高巖崷崷。東海難涉。日月冉冉。每懷不及。胡神不惠。丁此不淑。我身難百。將誰之贖。賦也有朗三章章八句。</text>
<title>和槐齋諸友贈別 辛酉</title>,<text>淸溪如帶峀眉纖。曙色朦朧隔一簾。可恨朋交難耐久。從知詩價亦非廉。野屋新香雲子米。山盤閒味水精鹽。明朝百里江鄕路。芳草愁人綠倍添。</text>
<title>登高</title>,<text>四月一樽酒。登高訪晩春。相逢花下鳥。共作樹邊人。</text>
<title>鷹峰歌</title>,<text>去年此月紺山登。西望鷹峰蹲如鳥。今年此日鷹山登。眼下紺岳還杳杳。所見長隨所遇變。物理相幻知多少。豪鷹峰上靑草暗。豪鷹峰下春雉鷕。豪鷹八山長不飛。未知何日凌天表。遊人獵酒豪鷹背。浪吟高歌氣不小。採藥遠八天台阮。訪梅醉臥羅浮趙。晩天吹送花間風。陣陣輕香嬲樹杪。居陀縣外春沉沉。會稽山前江淼淼。松濤古澗碁聲落。麥浪平郊翠渺㵿。細細雲鱗生石面。俯瞰柴門掩碧篠。仙遊永日衣裳冷。始覺吾身在縹緲。醉中起唱鷹山高。世上兒子徒擾擾。</text>
<title>子規啼 三首</title>,<text>子規啼血苦。長患蜀山尖。萬里峨嵋月。爲誰此夜纖。夜夜聲如裂。人悲我獨譏。總爲花情誤。今年尙未歸。春光不相待。紅落萬山迷。飛八巖下屋。蜀葵花上啼。</text>
<title>牆外竹</title>,<text>此君難可友。脩影入庭遲。比屋開三逕。緣墻得數枝。風前淸者瑟。霜後瘦於詩。餘蔭春來發。兒孫億可期。</text>
<title>竹</title>,<text>莫謂君獨貞。相看我亦勁。靑靑歲寒天。共許一心性。</text>
<title>詠薑</title>,<text>淸新烈愈桂。㕮咀軟如雪。豁盡胸中痰。神明自朗徹。</text>
<title>光風</title>,<text>霽日和風細且遲。羣山皺綠水生漪。終敎庶物新添色。又向幽人面上吹。</text>
<title>芳草 二首</title>,<text>芳草如波綠漲濱。風前搖蕩轉生新。莫將除惡根同拔。無極翁家一樣春。愛爾芊芊一色深。靑鞋野踏又山臨。何曾就裡無蘅芷。好取芳香共問心。</text>
<title>紺山</title>,<text>東高百歲障東風。遲速春光異背胸。天力還多難及處。無能齊得一拳峰。</text>
<title>閒居</title>,<text>野行宜屐水行船。身世由來淡似禪。永日塵踪無客到。八秋農話有人傳。窓篁可愛淸含節。堤柳多憎綠鬪姸。面面碧山遐眺處。不辭端坐聳詩肩。</text>
<title>山中雨</title>,<text>一日山中雨。飛泉百道通。幾啼樹上鳥。獨立田間翁。</text>
<title>畵梅</title>,<text>巖阿三月老梅斜。全似天公手法加。管取輕香開不落。四時風雨自吾家。</text>
<title>題素屛</title>,<text>翠障紅簾繞四隅。靡然浮世素屛孤。雲心霞態虛能有。草色花情寂若無。愛爾純顔非僞物。全吾本性似眞儒。主人把筆料量久。靜裏將成太極圖。</text>
<title>壽母生朝。敢次朱文公韵。二首</title>,<text>千年桃子九霞觴。王母花籌醉裏長。擷得瑤英持贈遍。仙家淸福未渠央。一發消除兩鬢霜。剩須春氣在高堂。繫取韶華長命縷。祥星極比嶺南鄕。</text>
<title>一身</title>,<text>一身輕如舟。無繫日優遊。紺山脚下峙。側目瞰九州。九州何茫茫。終古浩無壃。願乘莽渺鳥。飛逐神龍驤。夾日翔嵎夷。開氷蹴朔方。壯心起如虹。擊樽歐慨慷。白日春遲遲。爲我住韶光。花落山欲暗。無人共徘徨。欲駕車無轄。欲渡川無梁。所遇隨所安。何用苦悲傷。羞殺東隣兒。看花憤斷膓。欲讀我有書。欲婁我有裳。嘐嘐古之人。吐柔能茹剛。但使方寸立。有誰敢相當。勇可摧孟賁。威可笞中行。豈無一夕風。驅人騖八荒。請看紺山高。有紀亦有堂。</text>
<title>竹塢</title>,<text>琅玕一萬斛。誰適爲猗猗。鳳至明年事。唯吾與爾知。</text>
<title>幽居</title>,<text>晩築紺山屋。山深人亦深。白雲千載影。芳樹一春陰。掃榻收花落。憑簾耐月侵。從今無宿債。幽處見眞心。</text>
<title>水聲 四首</title>,<text>長江鬪石撼孤城。流者何心怒一生。始若雷轟來有力。終如風退去無情。古窟魚龍新令起。寒汀鷗鷺暖眠驚。幽人坐絶人間語。永夜探聲濯耳淸。灘聲激轉瀑聲頹。今古長鳴欝未開。風流聳動江山骨。肝膽徘徊壯士盃。彭湖巨石鍾猶在。陸老征衫鐵可裁。認是明朝龍欲化。磤磤初起水中雷。鼉鼓隆隆驚夜昏。頑波淘石石相喧。長鯨奮鬣滄溟坼。萬馬成羣戰地奔。俗客休嫌空聒耳。深更最愛動淸魂。隨聲曲曲余高舞。巾屨婆娑逐鷺翻。今霄如坐畵圖中。筆下嘉陵響不窮。十里樓臺臨岸倒。一區林壑向溪聾。誰非有激瞿塘險。爾若無威弱水同。我欲移來簾外聽。滿瓢掬得奈聲空。</text>
<title>隱士 三首</title>,<text>醫才藏藥籠。仙骨挺芝宇。朝吸千林雲。暮炊五龠黍。閉戶無人識。茅簷竹裡深。衡門薖軸地。方見古賢心。鹿友行前廊。猿賓迓右席。千畦杞菊農。不負食吾力。</text>
<title>松臺 二首</title>,<text>溪聲鬪石碎。風氣抹松靑。幾我遊無倦。爲渠善忘形。閱歲松無秋。撑山石有力。人情知汝深。不怕臥靑壁。</text>
<title>過嚴江 二首</title>,<text>嚴江秋水碧於苔。南走汶陽一道開。別浦靑分山色去。飛淙寒與雨聲來。任看落日廻漁棹。只信淸風有釣臺。俗客渾拋塵世思。共隨鷗鷺暫徘徊。江頭冠屨剩魚魚。興盡逍遙日尙餘。蟹舍參差堤上出。龍宮隱現水中居。鳧沉鳧沒渾多事。船去船來任自如。况復山高黃葉落。早秋佳境轉淸虛。</text>
<title>春夜</title>,<text>春夜東風起。花枝撲窓前。花上一片月。花間一杜鵑。杜鵑飛哭月。驚起幽人眠。步出庭如水。淸嘯出林邊。泉壑隨人動。崩崖澗聲懸。山狵吠澗聲。山禽蹴籬烟。萬籟于唱喁。對此心悠然。骨相淸如洗。塵夢不可牽。欲酌樽無酒。欲彈琴無絃。最愛相忘處。浪吟不愧天。優優靈境樂。陶陶我自專。但恐桃花信。流出俗耳傳。</text>
<title>山村寓居</title>,<text>一生人事頭頭空。早逐歸雲晩趁風。也是狂心飄不住。落花時節又山中。</text>
<title>偶吟</title>,<text>夢裡尋梅覺撫松。閒居無債不從容。最憐紺色山深處。禿釋眞仙往往逢。</text>
<title>上元翫月 庚午</title>,<text>上元月色好。九有仰靑天。荏苒出雲際。缺 新玉鏡。高掛大銀錢。莫畏日相對。翻看火並燃。江山來 缺 物。士女說豐年。愛此一輪面。如吾三斗田。桂花何漫漫。禾黍怳芊芊。盛世歡無極。幽人喜不眠。且將麴米斝。試勸瑤宮仙。醉興遊塵外。淸輝入枕邊。忽驚心膽炤。起迓衣裳顚。疑與羅公遠。親遭魯仲連。平生多俗想。今夕叙眞緣。爲結金蘭約。長令缺界圓。</text>
<title>日</title>,<text>上帝高居天上宮。后土來獻銅山銅。火德眞君勞巨。鑄出圓盤掛碧空。扶桑東畔海水碧。海神濯出光鮮紅。欝儀仙人忽奔走。兩手撑持到天中。遂令天下有生物。共得虛明一大瞳。𩲃魋魍魎罔不現。終古惺惺造化翁。</text>
<title>月</title>,<text>海底神人陶玉鏡。上帝釣出昇靑天。玉宮仙娘新拜受。照來眉黛何嬋姸。嬋姸一笑桂花發。圓顔露出浮雲前。淸輝滿地涵如水。大界蕩漾琉璃船。炳然如丹黃道日。心期與我不相愆。天地萬古無長夜。日往月來靑天圓。</text>
<title>早春氷雪解</title>,<text>早春氷雪解。一氣動暘晅。漸化窮陰質。翻添活水源。</text>
<title>看書</title>,<text>山含將盡雪。樹有未開花。往往深林下。逢人不自誇。</text>
<title>待月</title>,<text>入夜靑天遠。幽人倚枕看。神交千里面。低仰落雲端。</text>
<title>雲</title>,<text>片雲生石腹。風送雨纖纖。綠鬢彌天廣。白頭忽地尖。從龍滋海國。與鳥宿山簷。但使通明月。人何更爾嫌。</text>
<title>春夜對雨</title>,<text>山村一夜春雨來。忽如寒泉枕下開。入牕入戶聲灑竹。四點三點花落梅。何處空江漁火宿。誰家前路角巾摧。明朝日出東風霽。好我尋芳上碧臺。</text>
<title>無題</title>,<text>小山巖穴曲塘隈。坐見窮寰物理催。二十五年徒食粟。百千萬事總啣枚。看花踏踏樹邊去。與鳥飛飛雲際來。入夜園林寒食雨。風流餘事屬牙腮。</text>
<title>春日齋居感興。敢以朱夫子晨窓林影開。夜枕山泉響之句。逐字爲韻。以叙自樂。十首</title>,<text>山家啼鳥衆。山客起淸晨。不費絲毫力。坐觀萬物春。纖纖雨過樹。脉脉月來窓。恩光無晝夜。我生堯舜邦。洞碧歸雲白。幽居四畔林。一年無事日。方見古人心。萬樹紅桃花。搖亂碧溪影。武陵豈遠人。漁郞不自省。靑山全匹絹。生色畵圖開。世若無眞眼。等閒一眄睞。絶峽鮮人蹤。空山多靜夜。無言能坐臥。誰復更求借。紫翠山爲屛。高寒石可枕。悠然春晝夢。何似宰予寢。茅齋留絶處。東望黃梅山。朝日照窓隙。駸駸物有顔。滾滾山西澗。潺潺山下泉。天光地上起。人面鏡中圓。物生無盡色。春送不窮響。白酒花間仙。芒鞋日日往。</text>
<title>昌山木浦曲 二首</title>,<text>落日下牛山。木浦漁人急。一雙白鷺鷥。脩然洲渚立。湖邊春草綠。湖裏白蘋生。湖水無心者。東風起有情。</text>
<title>山居無芳物。門外有一穉杏。花發可愛。</title>,<text>我有芳情居草萊。東風欲暮思難裁。夜對靑山月將曙。子規啼歇杏花開。</text>
<title>原古 七十五首</title>,<text>大氣公然行。一初立極位。形名雖不億。造化本無二。渾渾自爲來。寥寥孰使致。虛涵萬八年。此道在天地。至化流神象。屯蒙著兩間。羽毛天是動。草木地能閒。着處均爲理。良工不取顔。固將眞作宰。秀我五行班。我道參天地。聰明男子身。絪縕受氣日。充滿有形辰。妙用雖千品。良能自五倫。聖賢非別樣。同是一般人。雲車出谷口。九有淳風噓。天下君臣始。人間男女初。神明能著現。事業不空虛。四萬五千歲。儀文自此舒。德應如飛翼。化權驅兩儀。弇山聞好鳥。洛水現神龜。別類編巢日。遂情鑽火時。寒泉一道發。平地漸相知。瑞鬣河中起。縱橫背上圖。回回太極圈。歷歷先天途。日月盈虛合。陰陽變化殊。奈何今不古。此理付糢糊。歸妹伏羲宅。黃裳紫極臨。風笙由氣達。澤瑟致神歆。肇瀆乾坤位。庸開武呂心。山頭五色石。不見固難諶。變婉安登氏。如雲氣感龍。天心長撫喣。世習自醇醲。何物材非藥。吾民本在農。自然時雨若。莫信有師松。河水淸千一。靈圖復出洲。君臣遭聖世。制作合神猷。律驗灰飛管。田平井畫疇。刑名與呪籙。爭奈帝爲尤。靑靑桑下邑。鳴鳳忽飛遙。二正交修職。九黎未播妖。荒淫自取摯。曆數竟歸堯。丌册留尊閣。恭惟雲過霄。至矣顔淵氏。予何舜亦何。終身慕父母。聞善決江河。莫謂東夷少。猶難中國多。相傳精一法。所以不于他。朱均胡不肖。哀此下愚男。枯木春無奈。伏盆日未堪。民心同海內。聖德在河南。一聽蒼蒼者。非人所可探。覩萬風雲會。人才際是隆。夷虁交稱職。稷卨與同功。贊贊謨明日。兪兪德讓風。鳳凰集如雨。瑞氣蟠蒼穹。黃熊啼羽谷。洛渚靈龜來。蒼簡修三則。玄圭錫八垓。昌言身所拜。旨酒國之灾。天也傳家業。山河九鼎開。三傳皇祖宅。迷亂失天常。五子歌何切。六師命允臧。堅氷霜後合。黃雀彈頭忙。一旅重恢策。方知不在彊。雲裏雙龍子。自天天降監。堯孫媚怪畜。禹裔溺珍饞。彩肉隨刀剔。祥鱗入醬鹹。如令耽豢養。神物等歸凡。皇天不我愛。是日何時昏。征伐爲兒戱。和親在女恩。地中淫室暗。刀下諫臣寃。顚覆艐巢夕。敢云神禹孫。大旱七年烈。天鳴甘雨盈。網寬三面祝。家慶四方征。慙德由民視。生恩則地正。日新盤上字。方見聖人情。囂然先覺者。時在有莘郊。堯舜由吾樂。駟鍾豈汝交。感君儀及物。念我氣同胞。塞得天民責。誰將去就嘲。國命靡常執。神孫幾見顚。居桐追祖烈。自艾賴臣賢。克改人俱仰。困知孰不然。莫憂雙輝蝕。一復更如前。祥桑三日死。殷道更鴻龐。汲汲亡他道。存存在此腔。君臣如若一。妖德不能雙。並合綏先烈。片言可造邦。可憐荒野外。民事大艱難。哲辟心中苦。賢才夢裏看。從繩惟木正。得礪乃金歡。孝子呼天怨。天監胡不完。瓊宮格獸手。入夜墮雷霆。忍見浸淫態。傷心炮烙刑。倒戈追不及。焚玉報何靈。可惜重堪惜。三仁在我廷。緜緜后稷籙。天下已三分。啓棫先登岸。伐條孔邇墳。鳶魚流至理。聲色絶虛文。日暖氷凘解。東風滿八垠。一竿東海老。雲雨到磻磎。釣鯉隨占驗。揚鷹誓止齊。淸明天日月。膏澤我黔黎。輝彩于湯有。追回敬日躋。嵯峨雷首色。萬古毓淸輝。孤竹霜前峙。雙薇日下依。何須存舊惡。不願理新徽。縱未時中立。同爲極處歸。東山零雨暗。日夜繡裳勞。禮樂斟商夏。勳猷駕卨咎。如能終感會。不妨始號咷。忠孝通今古。無風越海濤。文物輝成法。子孫永有瞻。冲年維所服。碩弼曰於僉。雷作天垂警。囹空世絶憸。諄諄顧命日。嗣續不些熸。後祿自甘敗。王綱漸不諧。膠舟淪楚澤。駿馬踏瑤崖。天降堂卑處。人傷水壅涯。中興英主業。方召幸相偕。震鱗遺濁漦。恠鬼來相憑。嗜婦行妖德。招戎肇亂徵。乾坤無父子。宗社爲邱陵。黍下彷徨客。可憐淚似澠。禮樂辭公室。中州日月晦。三桓專魯命。五覇假周態。義戰那能睇。休文已盡廢。空令千載人。歎息心如痗。尼山萬古碧。天縱昌平家。大矣更何外。至哉不可加。中原多季孟。下位有勳華。一統春秋筆。綱常秉無邪。德隣喜不孤。時雨杏壇夕。好學年何催。省身日自適。農山開道基。泗水接眞脉。一部中庸書。聖孫繼種跡。戰國荊蓁路。綵花開夕陽。浩然天地氣。昭若日星光。順口談仁義。抗顔斥墨楊。泰山高萬仞。實際禹功彰。瑣瑣儀秦輩。舌端風雨生。負虎威殘局。連雞抗大城。丈夫此豈謂。吾國乃交征。落日糟堤側。叫呼與裸裎。晦暝山河雨。魯連天下士。高禽畵裏秋。明月海東沚。挫却新垣舌。平垂聊堞矢。世人疑强作。聖裔識君子。嗚呼文武宗。未保七殘邑。僭竊君王尊。空成死喪急。秦亡如電過。呂虐若雲集。硎谷冬瓜靑。聖徒一夜泣。澤畔雷聲起。山中雲氣深。寬仁長者度。豁達丈夫心。三老能扶正。重瞳竟被擒。入關當日約。春雨到千林。魯城絃誦聲。猶裕亂離日。圜朴關中安。衣冠野外吉。民興孝悌身。世變詩書律。所恨無眞儒。人文未抵一。北軍揚義聲。代邸風雲洽。物遇方春時。世追三代法。夢通情可羞。屈誼聖非乏。漢緖稱文景。請君更濶狹。寶鑑初無塵。明光照九有。矧生文景家。何患唐虞后。夷狄終難收。神仙却太負。輪臺晩歲心。應見向陽牖。聰明嗟欠壽。荒泆合傾居。俠藪風流後。民間疾苦餘。誤看王覇道。粗理大平墟。當日論經席。何人登石渠。赤籙如陰徙。元成不守魂。鴆羞欺太傅。鷰慨啄皇孫。文法治何有。影形的此言。非無匡救士。十一異寒暄。漢家名士少。前後有董劉。天人寧不畏。否泰亦宜求。大原知所出。遺範驗其憂。沒世徒爲爾。嗟嗟更何由。武宣何必效。三代有遺則。側目行誰須。傷心說不得。周公大聖人。王莽一陰賊。介甫焉逃誅。詩中觀白黑。舂陵佳氣發。今睹漢官儀。稼穡居家業。干戈撥亂資。閉關綏遠日。休第保功時。恢廓高皇度。燦然有設施。星日重輝光。皇風庶振作。興經通羽期。養老執籩酌。愧我虛稱譽。多君善最樂。自從一夢餘。廝禿柰根着。遺經去聖遠。異論紛如麻。禮定曹褒筆。書成班固家。悠悠皆逐水。片片各稱花。遂使後來者。躕躇不辨涯。邦權由戚宦。漢末厄三空。禍網罹神鳥。隆途動肉蟲。何裨衣帶詔。哀此股肱忠。萬事建安世。山窮水亦窮。堂堂帝室胄。揮涕奉天威。聚釼桃園醉。荷鋤菜畝歸。宗祊猶不墜。豪傑幸相依。善惡休云少。興亡在此機。南陽有臥龍。正大風雲腹。山雪憐三顧。江風助一祝。遂將天下事。盡向表中讀。季世豈多見。願爲伊呂足。可憐北地王。烈烈廟中涕。旋踵曹爲墟。生心晉自帝。䀋篁何事業。銅棘忽興替。竟使金刀兒。長驅致兩斃。馬敗牛能健。天心固可觀。君臣多木塑。文物已風瀾。上座推王導。中年賴謝安。六朝啼鳥夢。山暗雨聲寒。隴西桃李發。人道可爲然。鎖脫三千女。雲登十八仙。如流從諫日。愈戒服遐年。世孰無兄弟。嗟君未得全。春聲春寂寂。一鳳朝陽飛。良相無房杜。妖姬有武韋。五經今掃地。六葉忽乘機。歎息霖鈴曲。山川太半非。王綱日不振。風雨夜凄凄。安史如蜩聒。回蕃與馬嘶。良臣猶輔佐。大盜自奔迷。元氣誠難復。呻吟奈若兮。八代文衰餘。韓公自任責。庶幾原道篇。勤苦障瀾夕。北斗高名懸。南箕本命阨。胡爲論性非。撫此眞堪惜。仙丹長誤國。後轍竟何求。金鏡違治道。黃河汚善流。空山愁凍雀。舞席動哀猴。雨暗啼孤魅。神州頹不收。季夜香煙起。聖人丁亥生。五星天上聚。萬國日中明。廓若重門豁。恢然臥榻淸。燈前離席狀。千載難逃名。星冠遺帛書。五鬼自相悅。敧器誰能扶。危竿或恐折。富韓今召周。王蔡舊檮餮。元祐諸名士。忠魂上碧徹。一峰貧九宇。蓬綠主人空。潮蠣橫灘際。泥騘走廟中。窓前橘影亂。湖上荷花紅。秉燭開章夜。臣民泣聖衷。中原半壁冷。西土片心埋。浣水終宵大。沛歌旣雨佳。那將二勝畵。慰此八陵懷。昨夜蔡州役。神人眼競揩。頹流溯本派。輔佐一心良。手裡中庸序。舟中大學章。蒼黃賈似道。痛哭文天祥。忍見星流海。紅日有餘光。回首鄒鄕遠。濂溪春草長。古途人始行。長夜日初上。好做通書篇。靜觀太極象。孔顔何事樂。後學屬深想。大公明鑑懸。宜有二珠慶。實地渾爲和。本方毋不敬。年當千五百。世覩孔曾孟。親與庖犧來。前川花柳暎。大運日回古。文明奎聚時。行窩留月窟。坐席掇皐比。南土歸吾道。一生遇我師。延平能本本。宜見末源滋。我渡武夷溪。棹歌山下發。或憂先聖湮。不爲後人忽。夜半千門雷。潭中萬古月。斯文如掌平。沒世任摩扢。胡元自肆悖。反覆聖人門。旣屈中賢貶。旋加至聖尊。初年由許得。季世賴朱存。神器終難穢。雙明破大昏。是時天宇澄。奎璧有光曜。德與殷周平。功猶唐宋邵。莾臣爲棄髦。鄒聖永安廟。來夜半邊月。去將何處照。風雨從飛龍。遂生夢帝德。銀圖綏大臣。黃卷敎遐國。拜聖誠何勤。祠儒禮不忒。淸河三百里。哲辟建皇極。海宇何煕煕。䀋梅奬碩輔。天心終莫測。胡惡忽羣聚。願隨踰土州。思欲挽銀浦。嗟嗟永曆行。不渡鴨江滸。聖世興人物。斯文其庶幾。丘公抽緖段。薛氏得關機。道脉豈虛墜。正宗自有歸。皇輿南渡後。此箇我東依。我東箕子國。文物小中華。聖祖興仁域。賢師造道家。唐虞千載否。濂洛一源耶。宇宙齊觀聽。彝常永不邪。風雲今古變。靜裏屬深觀。正路如天廣。良方等宅安。惟從平地去。莫向別谿難。往轍分明在。吾人眼法寬。山齋春睡罷。萬物來相隨。蕭艾胡爲彼。芝蘭可愛玆。生生天理穩。薄薄世華衰。一笑歌原古。花飛草長時。</text>
<title>江邊柳</title>,<text>萬絲楊柳一江邊。爲愛寒波積暖烟。莫把鶯歌終日亂。空汀踈鷺夢孤船。</text>
<title>早夏卽事 二首</title>,<text>大麥欲秋原野凉。夕陽芳草長牛羊。醉來猶有花時夢。夢後還憐春去忙。雨過園林蝴蝶歸。却憐鶯鷰弄晴暉。那給分明豪貴眼。看來識得是天機。</text>
<title>讀白鹿洞賦有感</title>,<text>廬山靑未了。幽絶白鹿洞。宛爾千載懷葭露。居然一日成茅棟。階前膝長茂叔草。門外尺深伊川雪。羣英袞袞鸞成列。摳衣涉寶梯。執經抽眞鑰。朝文以施。暮禮以約。車雙厥輪。鳥兩其翼。堯舜孔孟。一轍天則。說破眉山夫。力折江西賊。正路通仁宅濶。居以敬積以德。請看壁上規。煥若日星光。季通八其室。直卿升其堂。後學接武。窺門墻宗廟之美。諧昭穆百官之富。調陰陽。上有洙壇老杏。屹然爲其樑。桂柱兮蘭廡。辛夷楣兮葯房。白鹿洞千載香。千載無人繼其蹤。滄洲歲暮櫂歌凉。遊人自是不上廬山高。白鹿洞春草荒。春草荒。使人千載增悲傷。</text>
<title>和姜氏重修聽琴臺韻 臺在山陰</title>,<text>斷江斜日客登臺。琴韻泠泠何處來。木落山空惟鳥過。水流石轉獨魚廻。珉貞後輩誠相勸。花老先生手自裁。我欲從之學漁釣。太公磯上已蒼苔。</text>
<title>山池</title>,<text>綠蒲抽葉出池上。暖氣行波春已闌。山影天光全活界。無魚當作有魚看。</text>
<title>問月</title>,<text>問君夜夜天心鏡。如此深山何以來。我愛主人不欺我。襟裾兩照無塵埃。</text>
<title>絶句</title>,<text>浮雲蔽白日。人疑日不明。虛影不終朝。炳炳太陽精。</text>
<title>柳綠</title>,<text>柳綠桃紅鶯鷰積。幽居春處不曾貧。世人見我黃金盡。謂是尋常寒乞人。</text>
<title>詠松</title>,<text>大地誰非木。靑松最可觀。材堪支巨廈。性本愛寒山。萬歲風霜質。四時雨露顔。武冬無奈是。返謂伯夷頑。</text>
<title>苦旱餘得甘雨。喜寄鄭厚允 載圭。</title>,<text>蒼天惠我赤。遂使臥龍興。喜色田間出。新聲枕下騰。何人非草木。今日化顔曾。至理圓融處。許君驗瑞徵。</text>
<title>次鄭厚允雨中看書見贈</title>,<text>旱餘天事雨功神。物事從今見日新。多謝故人能玩理。得工夫處又推人。</text>
<title>秋千詞</title>,<text>百尺靑絲索。長如夏日長。飛飛花去遠。脉脉鷰回忙。弱襪登空健。紅粧抹翠香。何當終借羽。一蹴到仙鄕。</text>
<title>霽後月下</title>,<text>野集神農雨。天長䞟趠風。池臺烟掃碧。簾幙月涵空。凉語自鳴竹。晴輝不價桐。良宵無惡漢。心事豁然公。</text>
<title>感時</title>,<text>林間客坐久。戶外靑山高。桑葉蠶功退。芹泥鷰役勞。曾將花比史。更道竹如騷。漫作太平物。風和雨一遭。</text>
<title>睡思</title>,<text>日靜山心醉。烟花細細香。詩魂渾欲捲。酒力莫能彊。天下今無事。塵間却坐忘。主翁猶不睡。俯仰燭神光。</text>
<title>看松</title>,<text>庭畔蒼松樹。年深軆十圍。月籠淸露結。風掃碧烟霏。春容能混世。晝氣獨盈扉。庭上盤桓躅。與君同四時。</text>
<title>折角巾</title>,<text>晢頂雲巾子。新沾白雨臯。收躬如玉立。滴鬢若銀淘。愈濯全顔潔。特支一角高。遂令風下士。瞻仰泛河舠。</text>
<title>箰</title>,<text>手種琅玕實。兒孫種種生。羊髯矮彷彿。龍腹轉分明。纔見直如角。已含堅似城。仰期雲際聳。上有鳳凰聲。</text>
<title>天河</title>,<text>織女機頭百丈縑。曬當星月動纖纖。行方宛轉晨橫塞。望漸分明夜掛簾。莫徒秋後爭霜潔。堪向人間作雨沾。忍見神州臨穢德。懸天宸律正森嚴。</text>
<title>漫成</title>,<text>石下流泉朝暮。月光雲影玉壺。一夜江南雨過。萬峰蒼翠畵圖。</text>
<title>壽母六十三歲朝。敢用晦父十七韻。</title>,<text>六月南風草閣凉。堂上老人貌堂堂。六十三年欣且康。白髮素服金丹方。福至如林無盡藏。陶甄壽域躋洪荒。藜藿僅充廚人煬。逡巡且擧眞一觴。此觴若變瓊瑤漿。世病貧苦從今忘。回憶旃蒙心自傷。人間一樂不可常。只願母兮悠無疆。面益腴華骨愈剛。可憐不老西河娘。外物不獨專休祥。小子猶有孩提心。永將斑舞旋徜徉。</text>
<title>皇天上帝</title>,<text>皇天上帝雙瞳子。下監萬土臨於昭。旣發光明陽作晝。繼恐沉溟月於宵。石髓之堅土肌厚。花心之密草情幽。莫不受明明及之。所際肯有離婁眸。誰把崑崙山上石。一任磨琢天公手。自然成盆光徹底。從容伏置窮樊右。曈曈曣曣圓羅耀。偏向誰家闢東牖。瀅瀅輝輝天下燈。留在山河易開口。盆兮伏兮誰知玉。日月之明所不燭。燭龍幸在鍾山陰。補得千年日月心。</text>
<title>主人</title>,<text>叩門千萬回。呼曰主人哉。不可無家住。誰敎有客來。因天修淨地。臨物坐靈臺。願爲主人者。殷勤芟草萊。</text>
<title>秋思</title>,<text>萬疊靑山裏。秋風踰嶺來。鷹將霜氣肅。鴈與葉聲哀。縱使催頭鬢。安能索志才。未須愁易老。保我不常摧。</text>
<title>立春</title>,<text>爲冬亦久矣。天道自今春。生値太平世。願成君子人。年華紗掩薄。陽氣酒醅新。且頌懸楣帖。祝吾堂上親。</text>
<title>上元夜與鄭厚允看月。翌朝偶得拙句。因寄厚允。聊以相勉。</title>,<text>正月十五夜。月圓艾山來。艾山明似月。照我挑淸睞。七竅玲瓏色。無地容塵埃。請君深看月。爲君更徘徊。豈意此良夜。對此百感回。千載寒潭景。歎息胡爲哉。海內無紫陽。天文黯不開。江西有羿妻。竊藥陰相猜。眉山有吳質。弄斧惡於魋。矧玆百六秋。腥羶臭八陔。銀河嗟未挽。陽界黑似煤。一片乾凈地。何如鴨左隈。鴨左無陶父。漫漫長夜頹。西說暈正路。中氣蝕靈臺。擧子膓呑漆。詞家舌簸雷。心理歸搬柴。仁義學戕桮。沴運紛冱合。遂致晦暝灾。鬼賊爭跳蹌。陰風長草萊。咫尺多冥界。對此重堪哀。有晦必有朔。天道詎不恢。澹然方寸裏。明明造化胎。如令纔撥出。朗然天眼迴。願君須用力。寒潭可泝洄。艾山來幾時。我且爲停盃。</text>
<title>厚允得我上元翫月詩。倉卒未及和。因以其曾與李君聖養所唱酬者見贈。要余續題。</title>,<text>今夜主翁眠不眠。月來月來昇彼天。抖起淸神開戶視。山河大地信無邊。</text>
<title>贈朴瓚汝 圭浩</title>,<text>勸君讀聖書。他書不可讀。讀聖書人。天地山河一其腹。造化此絪縕。陰陽此亭毒。義理非吾私。事業在我足。文從此出。眞機之潑潑大道之平平。詩從此出。金玉之珍蘭桂之馥。讀他書人。秪是齕草犢。下者爲鱡魚之呑墨。高者僅踈螢之曳燭。神頭鬼面禽蹄獸角紛相觸。文從此出棊枰殘。詩從此出萊氣綠。莫語非狂言。莫視非麁目。勸君分涇渭。唯君大所欲。爲夫君兮說反復。</text>
<title>別湖南姊氏</title>,<text>姊兮又弟兮。相送山水頭。靑山如姊立。綠水如弟流。流者漫不顧。立應謂無情。試看流者長。潭匯又灘鳴。</text>
<title>嶧山居</title>,<text>絶頂登來鷦似棲。桑麻雨露眼南低。幾回欲著愚溪字。却怕山呵不敢題。</text>
<title>醉入玄岳</title>,<text>芳時行邁把韶華。永日筇鞋幾處過。淸晝心如新雨霽。暮春詩似落花多。曾經泉石三分慣。乍醉乾坤一氣和。招隱歌高遐想溢。幽人知在小山阿。</text>
<title>春旱欲雨 二首</title>,<text>陰陰雲在樹。脉脉水含天。一雨非容易。君看若箇邊。隱現從星月。絪縕冒土天。姑舍滋紅綠。君看麻麥邊。</text>
<title>月夜用退陶天淵臺韻</title>,<text>今古月光回復回。獨人睡起望瑤臺。何當釀得寒潭水。永作閑中不渴杯。</text>
<title>偶吟</title>,<text>我來時唱武夷歌。嶧北仙靈往往多。江山欲曙鷄鳴可。楊柳無風鶯亂何。</text>
<title>韻運 二首</title>,<text>浮雲無實跡。脩竹有虛韻。不恨山居深。獨觀萬化運。嶧陽朝日梧。便腹含淸韻。靜與靑山默。動隨碧落運。</text>
<title>閑居感興。因用趙澗松韻。十五首</title>,<text>百子千家紛五車。不如眞老寸心書。靈臺一片無邪氣。天理尊臨喜得輿。右觀心經元聖遺經涑水書。昔何繁縟今何踈。我師折衷仍敦實。後學端宜自是初。右考家禮氤氳三十六宮中。天地鬼神均在躬。後人欲入庖犧室。須向初頭玩啓蒙。右翫易爻里媼無求紅錦褥。山僧穩坐碧松庵。年來肉色枯能澤。水莫淸香菜莫甘。右安分求名太似跖孜孜。便覺吾身與物馳。水抱山回幽絶境。白雲處處好相隨。右避名忘太沈枯助太繁。舍芸遽揠摠傷根。三回五次默相喚。朗界主翁長不昏。右論喚惺暗處爲邪明處賢。明違踏實暗能專。兢兢戰戰懼虛室。神目匪賖心有天。右論愼獨金丹本不勞昇天。木耒何曾事食田。自甘七尺爲牛馬。浪擲人間二十年。右悼失學雲堤萬丈蟻難支。榮辱差毫動靜機。未聞稷廟三緘舌。一向人間作是非。右戒口禍仙仙薄子舌如神。倒瀉銀河洗粉身。明明聖誡居三損。巧使喉嚨非我人。右戒便佞躕躇意鬣易橫馳。才出非公便是私。始戒惟危終勉窒。行書莫聽客卿斯。右攻私欲無夢無醒太古山。曉明天際午雲間。飛湍出洞鶯來樹。一不回頭山自閑。獨樹盤渦絶外想。鷺何心性花分明。洋洋一理流無滯。莫遣人爲微忽萌。右二首觀物契悟淸晨起抱菜根腸。大學飯羹小學床。忘肉年來猶做飽。此間何必夢黃粱。惟有眼前書一牀。不妨薇蕨首山陽。喫盡鳶魚無限味。河魴洛鯉豈其腸。右二首劬書忘食</text>
<title>臨文</title>,<text>臨文何縝密。遇事何疎麁。願爾夸毗子。莫將畵餠娛。</text>
<title>觀物 二首</title>,<text>石氣生泉澄朗。午風歕柳氤氳。睡起茶烟一線。醉來筆力千斤。萬樹落花盡情。一春啼鳥夢過。且待今宵看月。白雲來宿庭柯。</text>
<title>杜宇問</title>,<text>問爾飛來何處。忽然飛去更何。飛去飛來飛熟。雖千釼閣不多。</text>
<title>桐江</title>,<text>白雨蕭蕭孤棹晩。一江流水如藍。更看春峀滴蒼嵐。投竿苔石坐。鷗夢冷難堪。</text>
<title>萬壑</title>,<text>萬壑烟霞甘夢。一春花鳥苦吟。狂濶遂成奇疾。世人不復此尋。</text>
<title>雨中吟 二首</title>,<text>昨日亢旱今日雨。旱我雨我天莫匪。繼有輕風掃黯黵。又聞靈雷啓憤悱。添得飛泉山一洗。庭前一夜生嘉卉。愛爾嶾嶙簾外山。不老一生春無限。昨日苦旱紅爛額。今朝得雨翠盈眼。我亦旱人今得雨。長對靑山面不赧。</text>
<title>三白</title>,<text>白雨添泉響。白雲護泉響。瀜瀜流不頹。靈脉漸看長。</text>
<title>對酒 二首</title>,<text>一樽太和春。玄酒在白酒。眼前無竹林。不困我何有。我醒詎因石。我醉不在酒。中心爲屈平。外物爲烏有。</text>
<title>種蘭 二首</title>,<text>種蘭如種德。惟待汎光風。合臭吾何望。不榮君與同。使爾守空谷。爲我送淸風。不如終無臭。肯與桃李同。</text>
<title>分韵得效字</title>,<text>我愛綠砌朝遊鹿。我畏蒼林晝皡豹。山人見我疑野心。野人見我嗤山貌。偪偪側側長偪側。迍邅十載違功效。乘風一返注明路。九曲淸溪叩我棹。千巖萬壑縈幽絶。不識人間有喧鬧。木晦於根人晦身。憶昔咨嗟願受敎。</text>
<title>淸夜</title>,<text>夕禽深睡野籬踈。霧樹亭亭掛月孤。雨過丰然呈水石。風來淸者拔泥塗。讀書兒在誰家燭。沽酒人歸何處壺。繞枕泉聲堪獨聽。滿簾山色與相呼。偶從良夜雙襟濶。脫退輕塵百骨癯。隨世有情徒愛爾。處身無事却知吾。閒中忽忽齋居興。靜裏悠悠太極圖。卽覺虛光胷八澤。起看庭際有遺珠。</text>
<title>晉邸滯病</title>,<text>南來携伴枕孤城。病裏盃樽苦不淸。玉溆秋荷樓上月。定知今夜爲誰迎。</text>
<title>對客</title>,<text>遠客西風至。江南雨一番。微螢衝暗樹。疎月隱孤村。自愛林居靜。同忘榻睡昏。吾生秋夢倦。楓桂不須論。</text>
<title>冬夜敢用退陶詠懷韻</title>,<text>古人心法古人書。做得無多志有餘。掩卷掛燈開戶坐。白雲飛盡一堂虛。</text>
<title>至日和諸友</title>,<text>萬戶千門深復深。卽今飛雪鎖窮林。君看有際陰陽妙。此是無中天地心。六管葭灰春暗動。四隣豆粥曉相尋。山人夢聽雷聲起。靜閉喉關轉細吟。</text>
<title>次許公鳳吉 奫 晬辰句 壬申</title>,<text>主翁六十一之年。我始相逢山水筵。爲說劬勞丁有日。强將題詠自追愆。册登尊閣老猶樂。酒暖殊鄕春更憐。憑寄孱詞遐想溢。梅南雲石夢連連。</text>
<title>追和成悔山 采奎 見訪韻 四首</title>,<text>問公何自閱機關。惟有兩肩當碧山。北風吹帶雪盈屨。訪我重重三峽間。德川流水洗心明。時靜門前舊日情。而今惆悵無人到。銀杏林間啼鳥聲。頭流高似一條身。雲石盤紆起居親。况復園林春意動。可無相憶景中人。下界風瀾頹不收。誰將活步到源頭。靑山九曲櫂歌發。放却虛舟載月浮。</text>
<title>山齋夜會</title>,<text>二月山深春始明。午雷鳴下晩風生。定知今夜百花發。猶有前林餘雨輕。支我松形飢坐塔。料君藻思夢廻楹。朋樽更對楊州客。且待詩成會一驚。</text>
<title>雨過</title>,<text>雨過春仍好。江山知不知。淸明修稧所。駘蕩浴沂時。活水涵魚靜。輕風助鷰吹。野人從野至。乘月曬簑衣。</text>
<title>卽事 二首</title>,<text>晝日東風永。山深春夜芳。幽人自來往。花下一逕長。晝看雲谷書。夜詠陶山句。寂寂深林下。瀜瀜春滿腑。</text>
<title>悔</title>,<text>吾何心吾何心。本合懋乃懋。空然舍其田。不耕而不耨。乘風天外翥。挐舟陸上走。耳目爲所蔽。不聞鼓不見旗。茫然不識此爲寇。長有忿慾二物橫作胷中膠漆盆。由是輾轉袞到二十七年。只管厭爲人樂爲獸。猶有潔潔淨淨一副天理留在吾身不我陋。油然好消息。驀發此心竇。那意一瞥覺。自知千里謬。靜夜令人坐。虛庭使人逗。自憐自愧幷自訟自責。又切切望天謝。懇懇伏地奏。往者已覆水。來者合志彀。此意良已善。由後得無舊。愼勿學破戒僧。逐日謾讀懺過文。又無作獰惡鬼。虛浪念得大悲呪。此念神所知。此念天所佑。無曰暗室莫予云覯。一或蹈往斷當不宥。吾何心吾何心。此悔此悔誓勿復。</text>
<title>漫成</title>,<text>凍後千山雨。閒中萬物春。悠然看盡日。爲語讀書人。</text>
<title>贈別諸公 二首</title>,<text>門前三月杏花開。啼鳥催人上碧臺。正憐春暮若爲別。指道靑林烟雨來。烟雨初晴君去時。駐鞭隨遇弄芳菲。行路莫疑花草侶。靑山深處讀書歸。</text>
<title>山泉</title>,<text>泉源發靑山。泉畔多白石。雲林遊鏡中。籠此春心碧。</text>
<title>卽事</title>,<text>烟雨盈郊春已分。獨人怊悵惜芳芬。虛牕花落支離晝。幽徑苔添汗漫雲。忍睡攤書仍細細。勞閒催酒也紛紛。乍穿蠟屐颺孤態。却竪牙籤鎭一羣。我有眞詮不可覔。誰將好意與相聞。定知浦上老夫子。魚躍鳶飛自在欣。</text>
<title>林居無芳物。門外有一樹杏花嬋姸可觀。因春雨淋漓。旋致憔悴。遂請諸公共賦。</title>,<text>三峽山深春氣寒。蕭條林樾太無端。可惜淸騷不賦梅。那知空谷有遺蘭。竟日相思不見君。始信芳情會合難。最是門前泉畔石。一樹婀娜獨可人。宛爾過川河南午。藹然溢壇昌平春。昌平聖人久不作。我來將書花下讀。愛爾馡馡千載質。胡爲在此空山獨。遂令寂寂我家衖。嫣然遮掩綺羅絳。世人見我疑不儉。我獨自喜香滿簟。靑春胡此逝荏苒。鳴雨蕭踈鳴不停。正憐一夜紅如洗。江南萬里送友去。望極迢迢眼易眯。生意如今惟我在。芳懷從此向誰論。月落空庭愁子規。舊情漠漠心如醺。座中幸有靑春客。悠然一笑開芳樽。霧樹初晴鶯百囀。更看新綠自葱蒨。</text>
<title>三月晦日。同山陰諸公携酒登臨。因壺乾不成醉。及暮相送。聊呈一絶。</title>,<text>暮春冠服枕稽山。有日林園濟勝艱。酒盡歌停花脉脉。送人空趁夕陽還。</text>
<title>祖逖</title>,<text>祖逖堂堂擊楫時。此來功業有誰期。終知一舞深成祟。纔感東風病莫醫。</text>
<title>日食</title>,<text>五月初吉日中天。有氣漫漶褻寶躔。豈意羸豕纔蹢躅。遽見戰龍旋黃玄。障瞖浸淫頑不解。荏苒圓盤忽斜弦。噫此陽微胡莫藏。炙背野人憂心惻。憮然林間玉川子。作詩訴天誠靡極。天理明明終不泯。乾斷廓揮陰氛消。太陽輝臨亭午舍。吾道常如此昭昭。但願萬年千萬年。日月光華朝復朝。</text>
<title>聞南黎許丈 愈，李君聖養 正模 聯鑣訪余。已過天皇嶺。而日盡不至。屆曉又雨。</title>,<text>傳聞好客度嶙峋。範馭應無路失眞。通宵苦憶聽雞起。山雨蕭踈愁殺人。</text>
<title>余曾與聖養書。有具是丙午一龍一豬之語。及相對。聖養有猥先七日成何事。輸與南山霧豹章之句。余不能安。從而和之。聊以解嘲。</title>,<text>天道於吾若有意。共君騎馬又騎羊。難將七日同年語。豹不成文龍有章。</text>
<title>大德山</title>,<text>禀地成博厚。冒天軆穹窿。旣有鎭地力。那無擎天功。</text>
<title>與南黎及聖養。同過大德山。</title>,<text>佳節端陽日。名山大德峰。天地若相待。吾與碩人從。</text>
<title>途中汗漫以吟弄爲事。南黎丈笑謂聖養及余曰吾當奉硯於君輩。從今不作詩矣。余遂率爾呈一絶。以發洪鍾。</title>,<text>南國昌黎翁。低迴北斗柄。公然憐籍湜。讓與一頭硬。</text>
<title>聖養疑洲上心卽理之說。妄呈一絶。</title>,<text>此身誰所有。天君總化柄。請竪一條骨。脊梁去益硬。</text>
<title>聖養因論明德虛靈不昧。有纔說靈。便涉形氣之語。妄獻短篇。</title>,<text>鏡明資水銀。明者鏡之明。水淸資玉盌。淸者水之淸。明處當論鏡。淸處當觀水。瑩凈靈臺上。當求主人是。主人総其綱。屬眷罔有美。太極非豚魚。陰陽非蓍龜。問君孰重輕。爲我一指之。</text>
<title>墮水自嘲</title>,<text>揭厲從前昧。坑塹自今愼。狐汔終難濟。晉書須勿吝。</text>
<title>拜桐溪鄭先生墓</title>,<text>四尺其崇億萬載。龍山一柱擎蒼旻。敬爲先生腔有血。我猶今日大明人。</text>
<title>過龍泉精舍</title>,<text>去年五月龍門院。今年五月龍泉堂。龍門之斧今已缺。龍門院時已被毁 龍泉之釼仍如霜。我欲留此讀春秋。四顧天地何茫茫。我來不及黃花時。有酒一醉期重陽。慨然惜發日已暮。一步二步空彷徨。</text>
<title>就浴落帽臺下。偶得數語呈聖養。二首</title>,<text>問余渦鷺底心性。鏡裏游魚相與知。可憐桐老堂前水。朗誦冥翁刳腹詩。千斛瓊流萬斛漆。卽今輸盡便宜休。全軆裸裎恬不愧。恃君終日自由由。</text>
<title>霧中和南黎</title>,<text>屹然八字脚。大踏靑山程。賴是南車指。扶我半空行。</text>
<title>宿海印寺撥悶</title>,<text>囊帒湖山一味寒。伽倻三到得詩難。休云佛境斯能寂。浪道仙蹤猶未刓。曉起常愁雲鎖住。夜來還得月明看。逢人說與歸亭路。從日登臨眼界寬。</text>
<title>至晩歸亭。林石明麗。快人心目。滯雨三夜。待洲上先生不至。因和南黎。</title>,<text>蕭寺三宵客。歸亭此勝遊。伽山今始好。寒浦一何悠。靈區愁閴寂。虛室悵夷猶。爲待林收雨。相携到石邱。</text>
<title>萬山一瀑樓。用板上韵。</title>,<text>萬山一瀑樓。樓是何許屋。不有屋頭山。那得屋下瀑。</text>
<title>古松流水觀。用板上韻。</title>,<text>屳屳赤松子。一局對淸流。欣然吾欲學。爲賦廬山遊。</text>
<title>晩歸亭月夜 二首</title>,<text>布川五月水聲寒。遙夜雷生亂石間。百里東來今灑落。此身方信到名山。鳴雨初晴洞府寒。林霏猶自宿簷間。橘仙臺上邀明月。興在無碁㗳對山。</text>
<title>壽母六十五歲朝</title>,<text>去歲玆辰擁藥爐。擧家惝慌不自圖。今歲玆辰氣稍復。擧家歡娛酒一尊。始信天彝在日用。一家憂樂皆由親。賤子如駒又如犢。一髮未副慈心勤。鼎裏違白。刀下闕隻鱗。惟有一盂藜藿。其味苦且辛。慈德如天燾。此箇不有心。勉汝無失志。期汝不顧金。賤子伏地謝。此言天所臨。天所臨福緜延。母兮康寧億萬年。</text>
<title>山齋同硏帖成。敢用朱文公止宿寮詩分韻共賦。得人字。</title>,<text>嶧山有枯桐。大朴寡諧倫。况復環四嶂。今古自嶙峋。豈意林石下。滾滾來相親。娟娟雲月容。雅雅葩藻茵。澆君一斗酒。撲我三斗塵。南風松下凉。汗漫輸淸神。遂有蘭亭筆。題此稧中人。團圓誠有喜。啁啾易失眞。試觀此路客。委靡一以淪。跌蕩談海棗。睢盱渡天津。本原日斲喪。大路塞荊榛。勸君須用意。努力早及春。學孔孔所願。希顔顔可臻。聯名二十七。誰爲先覺民。我欲附其尾。咨嗟心苦辛。</text>
<title>悼亡女</title>,<text>襁褓深深一縷命。來何心事去何情。虛浪人間騎電過。纔旬有二一平生。</text>
<title>敬爲斯文三章 壽洲上生辰</title>,<text>敬爲斯文一擧觴。陶山實脉孔靈長。竪得通身條骨赤。下蟠黃府仰支蒼。敬爲斯文再擧觴。淸晨鶴髮聽鷄堂。寒江流水無終極。今古徘徊秋月光。敬爲斯文三擧觴。風濤瀰漫阻輕檣。一夜江南春雨足。汀洲佳處藹羣香。</text>
<title>明德吟 二首</title>,<text>方寸中間一理明。渾無影象涉些精。世人且莫拖泥說。氣禀拘時說不成。氣淸理徹詎云非。這是光明發見時。此箇元來該動靜。難將半截獨稱之。</text>
<title>謹次洲上見寄無絃琴三章</title>,<text>琴在無絃始聽琴。誓將大地盡黃金。依稀欲向前頭去。山益高時水益深。琴在無絃再聽琴。斂齊惺一也欽欽。始似安排終似活。未期明日是晴陰。琴在無絃終聽琴。白雲明月護泉林。坐領潯陽千古趣。先生不是世間音。</text>
<title>次李啓道 承煕</title>,<text>我欲留連太和觴。四海同懽醉一堂。久久熏浸當自化。定知蘭室不聞香。</text>
<title>更賦拙篇。拜呈洲上。兼簡啓道。用求迷塗之指南。想發一笑。三首</title>,<text>寒江有明月。嶧山風雪市。風雪朝復昏。林木凍徹髓。幽人眠不堪。蒼凉開戶視。夜闌星斗橫。明月一百里。寥廓淸都外。晃瀁雲海裏。灑落通靈襟。澂鮮絶點滓。俯仰轉怡悅。萬象隨點指。世皆愛明月。不曾會深美。苟無眞情趣。難以私意揣。我欲移樓臺。去近寒江水。樓臺無地起。明月滿寒江。彭湖士大夫。不肯夜泊艭。漁工雖解聽。無言侗且憃。一望風波裏。今古自紛哤。汗漫江西路。家家閙羣狵。逶迤靑塘岸。蕭艾欺荃茳。不有正法眼。那易辨珉玒。傑然洲上老。包絡極鴻龐。植杖陟陶峀。炳燭跽雲窓。誨人如不及。愛我特無雙。諄諄開黑窣。懇懇推赤腔。謬眷詎能答。輶毛鮮克扛。但願惠終始。光輝徹窮谾。窮谾窮且窮。風雪鎖嶧山。朝吟嶧山頂。暮讀嶧山間。不問山有外。與世稀往還。豈其爲高尙。宜乎謂冥頑。竈下九不煬。堂上有癯顔。所以蓬蓽堵。外寇時來覸。縱使不撓奪。亦已勞防閑。遠憶浦上宅。庭下衣斒斕。忠養靡遺力。休休處辛艱。願借董生訣。使之末光攀。</text>
<title>次弄月亭板上韻</title>,<text>洞天花峽爲誰幽。人古亭新逸躅留。殉以道身簪冕薄。淡然生計水雲浮。某里淸風隣屋角。前堂霽月讓源頭。荒墟肯構非容易。從覺門庭有碩流。</text>
<title>再用前韻。做七字句。拜呈洲上。兼簡啓道。三首</title>,<text>春日將暮魯城南。天雨新晴季主市。急穿芒鞋林下出。芳樹生香煖浹髓。萬紫千紅山復廻。佳處深深孰與視。政爾懷人情不堪。午夢引入新安里。輕毛巨艦寒江邊。抱膝薰罏淸晝裏。一境桃源別有天。萬顆荷珠不染滓。冉冉毫端欲生花。五音瀏湸發隨指。我從蹈舞忽然覺。箇中收却不有美。恰似遊仙枕上驚。瓊闕銀臺窅難揣。且謀冠童吟玩漪。春日已暮城南水。謫仙有約廬山瀑。我欲從此南遊江。洲上頃有黃瀑之約。而余請南遊海上。適洲上遭姊喪未果。 豈意蒼茫蓬島外。長風浪起輒引艭。撫膺東睋坐長嘆。始何快豁還癡憃。廬山釋子徒往往。我欲從遊惡其哤。時余適以心卽理之說。被駁於人。而方且自靖。不欲與之爭辨。彼皆以余爲理屈而縮。俄聞南黎許丈亦以此說被駁云。故篇內並及之。 雲裏茅齋春晝靜。輪鞅不驚當扉狵。寶直肯論周人朴。嫮節秪憐楚客茳。獨抱陳編燈掛壁。揀汰朽礫收珍玒。魯連寧要尊彼秦。齊師本非㤼爾龐。嗒然默觀群動閴。花撲池臺月盈窓。南黎碩人天姿粹。熒熒雙眸特鮮雙。便聆古調忘肉昧。聊把琴心寫妙腔。一介休休誠不易。人人那得盡擡扛。我欲一洗徐凝詩。明年更期盧山谾。近世儒賢之以心爲氣。正如徐凝之有長如練之句。伽倻西北三峽邃。屋後萬疊皆靑山。茫然八荒烟霞外。閑者一身林石間。步隨緣谿芳草出。吟抱歸村白雲還。靜來尋人黃卷裏。俛仰嘉躅志太頑。五性在躬皆可舜。一瓢猶福詎憂顔。秪恐欲速還不緻。園花澗松好取覸。屢蒙弘規提示眞。分明的訣在存閑。兼羡新安朱受之。妙年淸姿不染斕。肯堂肯菑聊自力。必裘必箕諒匪艱。愧殺淺交居三損。但當竭衷期追攀。</text>
<title>別賦近軆。呈洲上 二首。</title>,<text>千仞崗頭起振衣。東風欲暮將安歸。溪村樹暖黃鸝集。野逕泥添白石稀。抱璞休嫌三見刖。遷喬會待一高飛。提琴解唱無絃調。不用今生心事違。春暮山扃晝掩柴。不妨危坐鎭淸懷。案頭一册贄疑錄。壁上三銘繹古齋。多謝燃藜來照暗。正娛啖蔗去探佳。花明酒熟人間熱。忘却前宵風且霾。</text>
<title>三月十七日。移家還丹丘。</title>,<text>七年萍海相思苦。古坰花竹夢依依。剩伴靑春南渡水。水聲山色慣呈奇。老母怡欣破愁顔。先壠密邇慰私衷。永矢樂飢尼丘東。</text>
<title>勸君讀六章。寄李致維 道默，擎維 道樞 兄弟。</title>,<text>勸君讀小學。小學聖之基。堯舜何曾別。終身不外玆。勸君讀大學。大學德之門。不向此中得。百經皆鶻呑。勸君讀小學。孝悌本吾天。的有着跟地。其然矧以然。勸君讀大學。吾道在誠明。莫患行不得。瞭乎千里程。勸君讀小學。愧我日安偸。二十七年景。盤桓在下流。勸君讀大學。愧我等盲摸。姑且堅其脊。孜孜矢學朱。</text>
<title>次聖養至日韻</title>,<text>萬聽俱聾子夜雷。玄關惟許伏羲開。至妙至神天地秘。莫敎荒手撥機來。</text>
<title>山房冬夜。贈讀書諸君。</title>,<text>微霰蕭踈趁北風。萬山長夜一燈紅。千古生存黃卷裏。片心留照紫陽翁。歲蟋且休窺壁隙。曉雞方擬報天東。愧余直到今虛浪。坐聽咿唔却撫躳。</text>
<title>臘月十八日立春</title>,<text>一氣無停息。羣生仰大圓。緝煕陽復後。開發歲沉前。琴朋來酒裏。詩思在梅邊。冷暖殊今昨。誰斯善達權。</text>
<title>次趙泰克 鎬來 連齋原韻 甲戌</title>,<text>世孰無兄無弟家。連齋獨占出人佳。南方百里甘棠社。小雅八章常棣華。愛至推看由父始。良能有受自天多。請君熟讀西銘字。一理條通體驗過。</text>
<title>謝致維，擎維月夜見訪。</title>,<text>竹屋前頭溪水亮。眞機呈露漾天雲。已識鳥欣無異趣。不妨魚忘與同羣。逼地花香渾欲醉。摛空藻畵忽成文。須看靜裏全心活。窓角咿唔自在聞。</text>
<title>江村夜坐</title>,<text>斷岸沙將石。春江入月深。幽居當最淨。徹底見眞心。</text>
<title>南黎許丈以書招余。約遊大源菴。余有故未赴。致維榮元躡屩往會。留一日。以事先出山來報。用濂溪遊山韻相和云。因次其語。以寫幽欝。二首</title>,<text>方丈山猶古。少微星自明。仰顔當壁立。携手入雲行。林外孤鍾遠。巖間一水淸。天風吹起懦。毛骨灑然輕。仙遊不可躡。林月獨照明。坐失蓬萊股。浪吟桃源行。山靈休致訝。塵骨肯濯淸。却羨雙飛鶴。翛然去來輕。</text>
<title>林居卽事</title>,<text>花落新顔靑嶂。雨過餘事白雲。坐抱殘書孤睡。人間何處囂紛。</text>
<title>春寒</title>,<text>天道分明各厥端。玄冥太皡不相干。豈知春事方三月。乃見冬威又一寒。陣陣輕風穿柳眼。紛紛餘雨裊梅欄。江聲淅瀝飜添思。花意飄颻耐入看。有鳥尋常催脫袴。無人衝冒理征鞍。農謠乍縮烟簑凍。詩肺稍舒酒盞寬。未是陰陽交錯戾。諒他愆沴頓凘殘。如今處處多芳草。休怕牕蕉綠展難。</text>
<title>伏聞儲嗣誕降。不覺喜動于色。爲賦短句。二首</title>,<text>海水東流朝日鮮。曈曨明兩赫昇天。那當蚤擢春坊屬。輔導宗祊億萬年。窮山深谷忽生春。一氣孚通化裏人。林下有葵纔數寸。殷勤猶自向陽旻。</text>
<title>今人行</title>,<text>古人高似山。今人弱於水。力不負一芥。流不到百里。逶迤回復曲。汩淈渣復滓。旣不能川趨海。又不能海納川。籧篨戚施膏之下。諱疾忌醫那得痊。直到梢頭無奈何。瑣尾盈塗伊可憐。徒然興嘆不可得。君且歸去杜門默省全吾直。是以古善人。林下囂囂獨樂眞。</text>
<title>贈曺衡七</title>,<text>脉脉溪堂情獨苦。輕將暖靄醉春陽。喜君方丈白雲客。又此江南明月鄕。世路如今秪轉輾。古人無怪托淸狂。且當開口一遐笑。歸去空山花滿裳。</text>
<title>暮春十四日。被擎維示來菊壇詩一則。詞致灑然。令人有會心處。謹次其韻。以寄遐想。</title>,<text>柴桑三徑後南沙。蚤識塵情薄愈紗。濁世浮沉芳草海。先鋒謙讓老梅楂。莫嫌石竇貞根苦。會待金華晩節佳。不用溪廚憂夕餐。羡君寒素有生涯。</text>
<title>更用前韻。從擎維乞菊。</title>,<text>野儂門巷白於沙。愧作東風剪綵紗。谷靜相思蘭草友。隣貧不省杏花楂。已知春色無靈度。準擬秋香滿眼佳。溪上故人壇有植。也憐孤趣寂寥涯。</text>
<title>敢用朱夫子使人送蘭詩韻。謝擎維惠菊叢。</title>,<text>草浦無芳草。有客徒離憂。寂寂柴門掩。春心淡如秋。蘭蓀不耆我。蕕菉我不儔。故人讀離騷。遣情頗綢繆。惠我百本貞。賁此三徑幽。陋質懼不堪。馨債厚曷酬。歲歲重陽日。思君情更悠。</text>
<title>漁竿</title>,<text>五陵豪貴無閒遊。絲竹風流錦繡樓。豈識江湖絲竹手。不風流處自風流。</text>
<title>春暮卽事</title>,<text>晴日暄姸溪上舍。村酒醇醲通道罷。斷送飛花紅卸甲。遍尋芳草綠點閘。春水東流春已暮。閉門遲賦餞春句。</text>
<title>鷰客</title>,<text>孟甞門下三千客。狗盜雞鳴擅上策。豈若尋常百姓家。啣泥纔罷又啣石。</text>
<title>三月正當三十日</title>,<text>三月正當三十日。春歸忍賦餞春詩。今歲無計更逢君。來歲殷勤却有期。嗟君胡不少躕踟。聞道炎皇明日至。火雲硉矹將何爲。我欲斲取東山石。爲君立得去思碑。</text>
<title>溪庄次陳簡齋南山韻</title>,<text>尼山在我右。汶水以左之。崔崒撑天紀。演漾涵地維。得此不偶爾。樂哉詎憂飢。性道不可聞。雅言有書詩。洒掃有所然。莫厭上達遲。輪翼如一偏。千里在毫釐。矧今陽界上。鬼賊頗嶮巘。須戒發軔始。天君係安危。</text>
<title>壽母六十七歲朝</title>,<text>去年今日家百艱。母在南浦兒嶧山。今年此日家少圓。賤子奉觴聊祈年。祈年無他術。惟願爾輩但令慈心康。愉婉勝蔘朮。怡柔勝膏粱。兒歡母亦歡。家肥母亦肥。仁天遺福祿。遐算陟耄期。千年又千齡。惟願爾輩但令慈心寧。</text>
<title>和朴瓚汝見寄</title>,<text>請君爲我賦無衣。要與當場血戰歸。往過難將追悔贖。新功自是實心稀。肥癯不替單方喫。頡頏靡偏兩翼飛。罔直中間生死判。戒兢終食敢言違。</text>
<title>七月旣望。舟游汶江。是夜無月。天又雨。</title>,<text>搖漾輕舟西復東。燈孤替月暈微紅。從前天或陶山雨。向上江仍赤壁風。須識此筵非酒設。忍敎今夜作詩窮。秋來寂寞魚龍輩。應喜佳期不落空。退陶與月川諸賢。約以七月旣望。共遊風月潭。因雨未果。且汶江之上流。是爲赤璧。故篇內幷及之。</text>
<title>旣望汶江舟中雨</title>,<text>蘇仙多得月。千古美難雙。一雨非容易。留供此夜艭。</text>
<title>雨夜以詩嘲諸公迷失途</title>,<text>三神反在水。七聖皆失途。天心太奇絶。輸君入畵圖。</text>
<title>和李致維見贈</title>,<text>冷然起拂臥雲衣。石竇泉根一飮歸。七碗茶風蟬蛻始。滿庭梧月鳥驚稀。莫以今時偸逸樂。且須終夕戒淪飛。要君直向吾家路。古鏡當前不敢違。</text>
<title>薤露二章。悼許彥敬。弼○乙亥</title>,<text>世謂顔子淵。夭也眞堪嗟。余謂顔子淵。夭也亦孔嘉。茫茫竆宙裏。擧世相汝爾。生也徒然生。死也徒然死。非無耄與耋。未甞生一日。惟君三十二。了却百年業。朝聞夕猶可。矧伊步趍及。然則顔子淵。夭也固無憾。余謂顔子淵。夭也亦慘惔。吾門有極功。蕩蕩固難名。上天無聲臭。元氣自流行。非無美且大。進者猶不舍。惟君三十二。守之也非化。些兒纔一間。天胡不之假。然則顔子淵。夭也令人慟。况復請車翁。窮孤倍私痛。反覆不忍說。難禁淚如注。寄語自今人。莫告少年訃。嗟爾乎薤露。娟娟許氏子。靑春二十六。生而天質秀。壯而聖書讀。雖無出人才。庶可魯以得。怡愉處家日。菽水供子職。替幹易妨奪。亦已徒栖栖。誰能無走作。惟貴不終迷。南黎以爲父。其友且聖養。提諭日夕至。切磨間相奬。始信人樂有。亦易相觀善。曩年讀家禮。往歲讀曾傳。靈竅漸䟽通。受用或無倦。知其竟有成。方喜圓如轉。年來門禍毒。積驚喪威洊。惟君二十六。豈意且蘧然。孔鯉與朱塾。携手共昇天。生平許大事。拋棄不復憐。視諸人世壽。君可當喬籛。較以顔子夭。君乃悼與殤。况忍春府公。仰奉白髮娘。城崩亦堪悲。蓇蓉奈不孶。反覆難抑情。有淚縱復橫。寄語自今山。莫作少年墓。嗟爾乎薤露。</text>
<title>夏至</title>,<text>孰謂家門全盛時。無中生得少孩姬。但使養成貞靜德。休令粧出艶妖姿。</text>
<title>石榴花</title>,<text>墻上榴花紅欲燃。朝來得雨更增鮮。不若秋高霜落後。盈梢丹實大如拳。</text>
<title>螻蟈</title>,<text>螻蟈鳴如犢。鼃黽噪若蟬。蟬噪塵囂若。犢鳴天機然。形軀雖髣髴。聲氣不相延。始信粗底質。不足以爲賢。彼物本無營。聽者有心焉。人之有求者。宜其天而淵。</text>
<title>鑿井引</title>,<text>野人不可居無井。炊汲渴飮須朝暮。一帶溪村平似掌。灝氣不礙相呑吐。更有靑山當屋背。靈液日夜滋其腑。不待蓍龜明若觀。便謀鍬钁招傭雇。好看須臾土脈解。纔及一尺沙明鋪。次第層鱗白白石。大瓠小桃紛呈露。臨機不辭趍更疾。平地已堪藏腰胯。忽如微汗初漐漐。岸上環者皆驚顧。山垂九仞須加功。竿到百尺還催步。斬關奪鎖大呼進。瞥眼撒開瓊瑤庫。瓊瑤璀璨冷襲人。箇箇踏破霜雪素。瀵薄神竅施不吝。百道傾馳遏莫注。及至盈科如不勉。演漾泓渟綽有裕。旋將厥石防頹沙。遍作甃甎脩作枑。了得亭當曾不日。撫嘆人功捷若羽。入夜先與明月親。近林常有白雲護。却喜一座醍醐盌。甜和糖霜辣和醋。造化於此不相能。暑可濯肺冬靡冱。堂上老人懽啜菽。少婦恣取饘𩚉具。提甕出廚還入廚。繘行不省門前路。四月五月天氣旱。學倒龍瓢灌小圃。瓜花蚤黃茄葉綠。化來不讓天公做。我旣食冽須勿幕。轆轤許借西隣嫗。遂見康衢烟月裏。煕煕皡皡歌含哺。不出庭除功用博。何待人間去作澍。晦屋書生欣莞爾。煑茗一杯蠲煩汙。洗出端溪鸜鵒眼。點檢羣書手自註。醉眼却嫌眠騎馬。淺智安用漏射鮒。莫道此外仍無水。惟會其間自有趣。水哉水哉吾無間。要在源頭不言喩。</text>
<title>壽母六十八歲朝</title>,<text>六月六日天氣暵。堂上老人揮輕汗。蓬廬偪仄竹簟洳。眼前薄對葱葵案。手撫癡兒存諭悉。我今不獨劬勞歎。一自中年悲寡命。每當此日中心𢘇。祇緣汝曹供兒職。有麥不廢廚中爨。不願日致三牲饋。不願槃登八簋粲。惟願汝曹思無邪。勉勉休墮先蠱幹。但使令名貽所生。簞瓢不辭食飮衎。兒癡無語若有思。天理如今好敎看。自有仁愛延覃慶。奚論愧懼來幷攢。愧懼一回懽一回。從古至德無容讚。俛進嘏觴久不起。祝得三萬六千算。</text>
<title>大䨓夜作 二首</title>,<text>電來莫諱幽深室。雷動皆齊敬畏人。祇願同吾胞裏族。一心常保此時辰。大地砰轟天怒赫。劻勷魅孽走相疑。欲知魯聖衣冠意。更看周經匕鬯辭。</text>
<title>六月夕。爲友人見招。共浴前川。以詩謝之。</title>,<text>溪柳陰陰石氣凉。故人淸悃夜來長。烏非與潔煩携手。魚可相忘耐捲裳。海外明朝漂宿垢。人間何處病驕陽。余生苦晩今東魯。言志師門獨點狂。</text>
<title>避暑龍林</title>,<text>吟暍山村苦食烟。步穿幽碧出長川。不待杳然天外羾。綠陰深處坐詩仙。</text>
<title>龍林避暑。分韻得有字。</title>,<text>蚤秋遲凉餘夏驕。束帶欲叫南鄰走。南鄰諸子詩拄腹。憐我坐困風塵臼。相將携手出郊坰。綠樹橫掩淸溪口。滿地濃陰深十尺。令人積汗收三斗。或脫巾而風揷頭。或褰裳而川滌垢。或高臥而非慵眠。或善謔而非相詬。眼前四座皆眞率。大朴茫然謝雕剖。翩𦒘箬笠誰家客。一樽擔送新篘酒。漸看春潮滋面紅。面面藻思孚盈缶。顧我年來心事灰。窮居自甘瘖蟬久。縱使獺祭唐人魚。却奈貂續晉官狗。故人搖首不肯然。虛名縛身其誰咎。只當勉意隨一鳴。音韻吷嗃吾何有。回看林外正歊焃。嗷嗷赤子愁南畝。出自同胞均氣血。我輩何福偏淸厚。不逐蓬頭治夏畦。淸陰永日仙堪友。愧殺癡腸饕素飧。去欲伐檀河之右。日暮相送林外程。努力從今各自守。</text>
<title>七月四日苦熱。獨往龍林以避。忽聞天雷砏磤。緩步而歸。俄頃之間。大澍滂沛。長風振越。頓見衆物之非憔悴氣像。自顧吾身。如在畵圖中行。遂成短篇。聊以志喜。</title>,<text>溽暑微凉兩戒嚴。大雷鳴下午天陰。滿山白雨忽何處。特地淸風如我心。物化難知眉際變。人行只在景中尋。會來懶向旁觀語。倚着溪楹獨自吟。</text>
<title>七月八日。與諸公約舟遊汶江。纔到江岸。夕月已沉。擧酒招漁。先成一韻。</title>,<text>晴沙白石大江干。明月之歸野火看。銀色淸河星可數。金精纖露水如寒。催吟曲席仍三盞。濟勝良宵足一竿。會是天公嫌舊雨。竟敎秋景十分寬。去年七月之遊。爲雨所戱。故此及之。</text>
<title>舟中作</title>,<text>浮世安危吾勿干。試從今夕上船看。潭深易被魚龍怒。夜久難禁風露寒。投昏卽使柴三炬。遇險專憑篙一竿。政悶山童立不定。明朝放汝康莊寬。</text>
<title>溪南詩社</title>,<text>秋聲乍入樹。春草尙盈庭。縱醉心猶素。深看眼盡靑。缺墻通小路。排戶納虛汀。開口卽爲句。誰分神與形。</text>
<title>噉桃偶題</title>,<text>知汝春風當世豪。晩來懷實就林臯。猶有花心臙抹頰。纔生樹腹雪侵毛。祖廟難親誠則切。仙家喜幻說之高。逢人日日溪山席。披示丹衷得不勞。</text>
<title>霽夜風月甚佳。遂以光風霽月分韻。得霽字。</title>,<text>八荒茫茫同戴圓。沛然淸明天上帝。造化流行相與人。旱餘時雨雨餘霽。霽後輕風條不鳴。夜來明月光愈麗。炯如秋水涵芙蓉。爽如瑤醬湛蘭桂。今夕不可談公事。手撫胸襟執左契。溫如白玉耀荊崑。凈如氛祲晴燕薊。一生唐突身自許。肯信天公罪不貰。雨洗月朗風自行。自家生長太平世。</text>
<title>玩易 五首</title>,<text>萬生胞裏一吾躬。俯仰堪輿渺不窮。撲案飛花風斷續。滿窓寒雪月玲瓏。苦時欲問太羲氏。樂處相忘康節翁。讀書每畏中庸大。到此中庸只掌中。滾滾靈源日吐呑。賸看羣鼴集河濆。後來致此謬千里。間豈容吾私一分。轉得瑤鐶閒往復。散開蠶縷劇紛紜。紫陽六百年光舊。關鎖重重孰與云。我則不能自奈何。萬之猶少一猶多。稍看恰作禪家幻。纔讀殆歸術士訛。人或有時天可勝。善非無處惡相磨。驩然竟日還成拙。得亦須臾失亦俄。淸晝高齋明著衣。滿罏香縷綠霏霏。齊齊整整先天好。潔潔精精本體微。足履手持神若運。沒寧存順物無違。聖人不作空言語。更待眞功百絶韋。雲斷山窮曲水灣。人行不到閉重關。傳神最在幾微際。造妙難憑說話間。顚倒風塵非事惡。逸遊烟月恐胎姦。胷中未始全無易。何必區區紙上覸。</text>
<title>戲題龍林枯樹</title>,<text>龍臥深林刦一番。先天雲雨夢無痕。泣撫孤根呼起起。如今大地赤如燔。</text>
<title>李君禎一 龍周 凡遇人有詩。不問姸醜工拙。輒滿口讚歎。亟稱其好好。故以詩嘲之。</title>,<text>藍田縣裏丞惟謹。水鑑家中婦亦佳。短髮熟諳浮世路。對人長技不乖崖。</text>
<title>七月十五日。同諸公遊龍林。二首</title>,<text>淸渠暎綠樹。岸上衣冠明。濯盡胷中磊。惟餘本地靈。淸風一萬斛。藏在此水濱。若敎均施去。世無暍死人。</text>
<title>七月旣望。要作泛舟之遊。緣天旱水淺不能果。至夜月明。喚諸公坐溪邊遣興。</title>,<text>笑殺年年赤壁船。雨暘難適與人圓。去年遭雨於汶江故云 酒行未及客行早。諸公已到。而酒尙未至故云。 溪景不如秋景鮮。風月甚佳。而溪水縮渴故云。 衣冠鷺集沙頭月。簫鼓魚沈水底天。若得風流平地穩。肯敎覊落賦登仙。</text>
<title>月夜與諸公會坐溪上。只見沙頭人影參差。偶占一絶。</title>,<text>月潭淸似眼。人影掛其眉。姸醜都休問。均爲鏡裏奇。</text>
<title>旱餘得雨。分韻得快字。</title>,<text>六月七月天氣熱。終敎旱魃爲凋瘵。聞說銀河水淸淺。寶液難繼瑤宮瀣。陽烏噴火燒大地。后土莫救羣生憊。病暍書生懷忿疾。手把詩箋向天拜。叱麾風伯等旋蓬。殪却懶龍如摧芥。上帝咨嗟雷怒赫。紡車繅出江湖派。借我一匹天廐騘。行行到底楊瓢灑。一夜濃雲匝四山。龜兆斂縮西郊卦。遂見銀竹十萬脚。始來𩄡𩆷卒澎湃。百神鼓舞騰讙呼。四野穌醒脫瘡疥。老螟邪螣俱眯目。卷退不敢守硬寨。菽卵欲大稻胎肥。暗輸神功入農話。恰似顔曾深憤悱。杏壇嘉誨發爐韛。又如楚狴窮拷夕。罪囚千員摠卸械。試將興苗說仁政。綵花非可傳描畵。欲把亭名聊志喜。我居顧非扶風廨。且倣衢謠餘韻賡。正耐邨醪一醉殺。但願從今年復年。三十六雨時來快。</text>
<title>溪樓對酒。分韻得心字。</title>,<text>主人善爲樂。竟日不至淫。展君雲烟紙。招我瓊瑤林。怕有塵愁逼。謀此邨盃深。一酌穌奇骨。二酌通靈襟。乍醉各道眞。微見本來心。飛雨鳴木末。秋山入庭陰。天風振余珮。爽然發淸音。蘅芷今已晩。荊湘不可尋。笑殺獨醒客。歲暮徒欽欽。</text>
<title>秋雨。分韻得夜字。</title>,<text>秋雨一不收。冥翳晝作夜。懸崖與之舂。疾風與之射。潿湍忽如山。卷起令人怕。豈意焦暵餘。優渥反痒稼。人情苦未齊。天亦救不暇。故人解我愁。穿屐到溪榭。悠然物付物。相見一笑罷。</text>
<title>大雨旣霽。諸公覔酒同吟。</title>,<text>爲愛前宵一角巾。共迎今日數盃春。自是詩家高索價。不妨輸寫屬遊塵。</text>
<title>夜題</title>,<text>江聲十里至。溪檻客倚巾。風打梨子雨。凉催菊花春。且樂眼前事。休說戶外塵。</text>
<title>和李致維</title>,<text>早識李太白。嚇殺江南人。江南有明月。江北有香醇。藉此爲長物。剗地露天眞。入夜鳴霞珮。喚我九竅神。我欲搜其闥。期老南溪濱。</text>
<title>書樓夕日。見長虹亘天。</title>,<text>劒氣文心一道虹。敎誰携入玉淸宮。光輝肯落祥雲後。行止相須大曜東。衝開雨窟千山黑。粧送燈橋萬里紅。自是璇機添兩線。龍裘不復戒蒙戎。</text>
<title>夜坐溪畔。懷溪南諸友。</title>,<text>夜凉天露墜。悄地擁單衫。相思無遠邇。孤望隔眞凡。岸柳癲如醉。巖菭樸未劖。秋來風月足。要子共分監。</text>
<title>張小華 錫稷 自頭流歸。示以記行諸作。且要余一轉語。辭不獲。率爾呈一律。</title>,<text>玉山老子氣如虹。秋入頭流萬壑中。堆錦碎瓊遺爽韻。文康公秋山記行詩曰澗貧堪聽瓊瑤碎。山富爭看錦繡堆。張公是先生後承。而其遊山適及於秋。其爲詩頗爽然有遺韻。故玆云云。 天鳴壁立挹高風。 文貞公詩曰爭似頭流山。天鳴猶不鳴。又甞曰當如壁立萬仞。盖頭流一區。是先生遺宅。而入頭流者莫不以想慕奮興於數百載之下。爲頭流最初勝。故玆云云。 龍湫怪物今應化。湫在大源菴北麓之下。張公詑其奇絶故云。 鰲背靈緣久始通 張公云方丈一遊。爲六十年間夢寐經營。而今始獲其志願云。 愧我徒爲終日蹩。眼前爭奈百崆峒。</text>
<title>宿山邨有感 四首○丙子</title>,<text>入峽多樵叟。在野多遊民。秩秩斯文字。全副屬誰人。遊談譎而雜。樵話朴而愚。願逢至道者。語我以眞腴。至道今未遇。猶可朴愚偕。彼譎而雜者。觀吾迴避牌。一片頭流月。流明竹下櫺。愁人寒不寐。起看少微星。</text>
<title>翌日宿桃川。曺仲昭 錫晉，道亨 錫斌，衡七及金元一 基淳。和余山村有感詩見贈。未能遍謝。各賦一篇以呈。仍致期待勸勉之意。四首</title>,<text>種桃川上屋。休學武陵民。人間別有處。持示更覓人。贈仲昭適道貴天質。聖門稱魯愚。力久𤸈羶外。神明會內腴。贈道亨神州迫異域。和戰諒難偕。進連須廝殺。休驚十二牌。贈元一神山蒼翠古。雲月濕軒檽。達曙鷄初唱。輕車已駕星。贈衡七</text>
<title>繼以自嘲 四首</title>,<text>玄穹播化育。伊我亦胞民。本本堯其性。胡爲蹠行人。以若蚍蜉力。掀山亦太愚。鈍根頑不去。無補襲薰腴。頭流天與際。永夜起居偕。一燈茶酒話。消盡五更牌。歸去秪自拙。明朝獨倚檽。及早無相負。年華突如星。</text>
<title>登濯纓臺</title>,<text>我從滄浪來。行逢濯纓臺。臺上松吟風。臺下水絶滓。掛冠臺上松。濯纓臺下水。古人不可見。濯罷心還酲。更欲尋源上。上有洗心亭。</text>
<title>挽李聖養 七首</title>,<text>江右寥寥二百齡。滿天風雨一雞鳴。範我驂騑催夙駕。娟娟初日照人明。路縕淵瓢大丈夫。世間凉煖不期疎。惟有一身康濟業。陶唐洞裏紫陽書。說氣由來多路歧。一番具眼亦參差。終看這樣金繩脈。撥得誰家玉鑰匙。事親省己兩無乖。蹈著會門的訣來。每恐慈心難慰洽。如何今日便貽哀。彼蒼冥漠不相聞。難道韶華已夕曛。遽見人間無聖養。後生誰復與斯文。脈脈空樑月欲沉。不堪孤坐抱瑤琴。愧殺當年羊豹句。十回吟嘆十霑襟。陋窩南畔碧山奇。哭送丹旌替勿旗。回首鳳凰嵒上望。東風猶似舞雩時。</text>
<title>入夜有感</title>,<text>飛雲終日動相黏。點綴天顔淡復黔。不作甘霖播大野。且妨明月入疎簷。塵愁已屬農謠渴。詩思難傳燭影纖。去近溪流凉處坐。休將杯酒問辛甛。</text>
<title>偶吟</title>,<text>日出禽啼叢薄。午來雲起泬寥。好是幽人癡絶。無聊孰識有聊。</text>
<title>對月</title>,<text>灑落通明一十分。肯於心界逗微雲。怪爾無私如許照。人間怨詈不曾聞。</text>
<title>挽姜丈德之 宇基○八首</title>,<text>昔我爲蓬梗。滔滔少里仁。嶧山雲樹裏。始見丈人眞。丈人心地古。鈍朴絶鐫劖。不作雌黃語。由然發素諴。石㽘秋拾菽。瓦鐺夕煮蔬。若貧熬不奈。詎能氣安舒。嶧山太孤絶。與世若相忘。公云吾老矣。歸臥桑梓坊。谺然百丈洞。剪穢發天慳。縛屋纔容膝。圖成歲暮閑。一子擔幹蠱。雙孫學塗鴉。懸知箇中樂。肯讓歌瑟家。往歲拜公室。喜公筋尙剛。那知仁壽限。止此六旬强。暑月紺巖麓。嗟嗟病未臨。因風替寄淚。辜負平生心。</text>
<title>丙子旱</title>,<text>吾聞天地德。其大曰維生。絪縕一氣合。子我兩間盈。昆蟲與艸木。罔不遂其情。涵育無終古。慈惠發至誠。矧玆參三處。理妙交將迎。叙以彝倫懿。資其飮啄贏。在在陰降隲。恒虞不敷榮。所以人爲物。永與天地幷。靜爲天地宅。動爲天地英。綜爲天地緯。峙爲天地楨。自有天地始。人惟與相成。若人無種類。天地亦何名。嘗讀雲漢什。已怪靡遺氓。周天豈果忘。鄒叟屬善評。今年天地否。釀此大焚烹。春旱亦已甚。夏旱尤增獰。潛蛟頑不起。微雲徒自縈。泉源日以渴。江瀆纔一泓。魚鰕趨小匯。入午便沸羹。徑艸根已斃。野艸夭句萌。林木慘無蔭。禽鳥羣悲鳴。東南數千里。極目令人驚。不見蒼與翠。但見𪏚而赬。時聞暍死客。往往道周橫。且聞轆轤政。無以供炊鐺。提匏走遠近。十金賖一罌。縱免生米啖。難慰渴如酲。曾知水火賤。今覩珠貝輕。最是天下本。民命所支撑。不藉膏潤力。安得有稻秔。秧苗纔數寸。濡沫苦難賡。波臣呼涸轍。乳哺絶孩嬰。田家互奔走。劻遽渾失精。築石增垘堰。鍤土防如城。雖得鼉涎灌。秪堪牛跡平。情窮不自給。每召鄰比爭。爭之竟何補。非水壅不行。遂煩大鍬钁。掘彼無底坑。曲曲循川岸。歷落桔槹聲。壯丁猶喘息。汗花被鬇鬡。間以傭賃雇。悉其子弟兄。絡繹不暫止。晝夜迭番更。婦姑交致餫。邨醪引大觥。日費五七餉。甁儲已盡傾。况復官吏峻。憑禱責犧牲。忍苦復忍苦。咸冀久乃亨。庶幾得一雨。了此大經營。老魃竟不戢。跿跔毒四坪。祝融權太重。側目孰敢攖。曉起疾排戶。望天心怦怦。已見圓面赤。上我屋頭甍。野色今已矣。一般霜後淸。前功只自惱。輿命更安征。季夏已過半。立秋在又明。縱使得巨澤。灾成已非禎。秋穫固無望。麥嶺又崢嶸。炊烟日夕冷。兒女啼喤喤。况復冬春後。租稅及粢盛。去歲秋大熟。囷廩多坻京。猶有翳桑困。五里一新塋。矧玆饑並饉。何以塡膨脝。富人堅閉糴。不肯墮郈郕。寒儒競就殞。不待坑焚嬴。農商一以憊。遭罹嗜殺兵。惴惴如臨穴。搖搖若懸旌。旣不學仙侶。絶粒翔蓬瀛。又未爲蠛蠓。吮臭宅溷圊。秪羡太倉裏。羣羣嬉鼫鼪。樂哉林畔鹿。呦呦食野苹。百計俱迷塞。悄然昧前程。松皮及橡實。蕎麥與蔓菁。差堪和穀嚼。單服不可貞。稂莠雖發穎。採摘不滿籝。葛朮雖可茹。崎嶇阻山棚。歎息爹撫子。夤緣舅呼甥。政憐中谷裏。仳㒧泣幼嫇。已聞餱愆集。更望友聲嚶。畢竟大結果。不分哿與煢。自有天地後。未始有此勍。天地覆且載。造我八埏紘。本無私憎愛。如物稱權衡。云何大震怒。撥此殺戮枰。天地不徒爾。擧世方裸裎。名敎日漸斁。憸慝自相掁。剛者爲虎豹。柔者爲鷰鶯。恩弛棄如土。利至甘如餳。章甫克苴履。燕石欺白珩。大而刳人腹。小則拔人睛。淫奢已成性。詖遁間譻𧭈。滔滔不可救。陽界入晦盲。天地不容惡。降此雷霆轟。是固人自致。莫謂天所令。至理毫不爽。念念心神怔。願言各自反。拓開本然晶。孝弟爲茶飯。信順爲簪纓。回今作邃古。和氣動咸韺。五行不陳汩。天亦調陰晴。太平年可得。瑞應日可呈。福善斯可必。執契與結盟。我且守顑頷。行吟賦芷蘅。</text>
<title>六月十六日始大雨</title>,<text>慈母抱嬰孩。及時勤摩擦。飢寒且痛痒。痘疹與瘡痆。乳哺巧相値。藥餌適診察。不待啼號苦。有若自婠妠。頭角日嶄然。箇箇無夭札。聖人燭民隱。隨時不少恝。發仁先無告。除殘鋤巨猾。仰稽天序四。俯理庶徵八。玆焉澤枯骨。與彼瘖聾瞎。和氣溢兩間。歡聲動柷𥴭。靈穹斡玄機。渾然絶坱圠。自有時化權。微妙入塵刹。况復時雨仁。宜及物初茁。苟其時與爽。爲仁誠戛戛。奈今春夏來。天澤久闕齾。旱魃氣頗麤。跳踉嗜賊殺。弱苗纔鑽地。力短不自拔。何當開鄭渠。無怪病宋揠。忽若霜威過。匝畮摧朽鞂。艸木已凋零。大地淸如刷。一望數千里。炎飇扒塵圿。老農撫桔槹。少農投栟朳。萬口一嗷嗷。愁怨日交刮。有如秋陰暮。天寒羣鳥哳。濩落邨野裏。稀聞衆嗿嗗。終爲飢火惱。無端怒眼䀣。唇齒抱冰炭。膠漆動鋋鎩。夕避吮血豺。晝怕競肉䝟。弟向兄臂紾。嫂爲叔羹頡。人衷已掃盡。滔滔鴟與豽。矧玆秋候邇。庭樹鳴寒蚻。皇天纔晩悔。雷動九門䦪。駄致江海泓。雲輧竟夜軋。螭孫潛養久。炳然文章滑。傾倒天瓢子。降此大澎汃。縱見水盈川。奚裨穡事㔠。仁恩不及時。何似竟閟扴。雖以珠玉灌。不如菽粟撒。仙家綠髮方。莫補頭已鬝。誰將續骨膏。能慰足已刖。暍客曾溘然。臨墐調苷磆。瘢痕深到骸。無功售白獺。入曉車摧輗。逮暮煩脂牽。壯年弓折弣。老大勞施紮。惜哉寒後纊。笑殺禫罷袹。時哉不可違。趁早宜毖劼。孜孜日修嫮。紉茝仍佩榝。自能履大順。何用役小黠。問天天不語。而我自特介。天意固難明。聊此管中𡨤。</text>
<title>次曹仲昭慶親詩原韻 幷序</title>,<text>歲乙亥。朝廷以册儲有慶。覃恩之典。下及士庶。高年八十。例授通政。於是吾友昌寧曺君仲昭之大人公。已緋玉矣。越明年丙子春。以格外恩陞嘉善。授實銜五衛將。貤及上三世。仲昭君涓吉辰。有肥羜嘉醑。速賓客以慶之。述觴詞爲歌。頌天眷祝親算而蹈舞之。賓客之與其席者。咸屬而和之。吁亦盛矣。已而仲昭君以書來。責余下一語。余惟嘉善公至老棲峽。泊然無外慕於當世。而胡福格天。恩爵自至。紅鞓金圈。安坐以享之。其視世之趨走於紛華之塗。睢盱於聲名之關。一資半級患得患失。以至纊屬鼻而不暫寧息者。奚啻有蟲鵠之間而已哉。仲昭君其大歡樂矣乎。第念嘉善公。與吾先子同乙卯命。而嘉善公之克膺純嘏。至有今日。顧如彼。吾先子之一生窮病。奄棄不肖。已二十年于玆矣。然則仲昭君之奉觴而歡呼也。以不肖則安得無痛霣靡及之誠乎。掩泣爲詩。不能成聲。頭流歸客競喧傳。重疊天綸耀大年。恩覃祖禰推榮地。懽溢兒孫飾慶筵。專憑福力由身上。肯羡名華竊眼前。而我偏深懷乙卯。賀詞還與淚聲連。</text>
<title>重陽偶題</title>,<text>佳節常年數重九。新䵚可釀籬花黃。今歲旱𣉪千古最。臯苗隰莖雙遭戕。六月十六纔晩霈。八月十二仍嚴霜。野屋本擬秋解窘。秋來濩落愈遑遑。且聞天誥申戒飮。愁來不復澆詩腸。黃花柰汝自重陽。眼看億兆悲佳節。我欲問天天蒼茫。</text>
<title>挽趙丈應集 鏞奭</title>,<text>棠陰四十八春仙。孝友爲家福履全。雞肋程文終負世。鳩巢生計儘聽天。重驚壤璧親將奈。竝襲弓箕子固然。人事不如秋有信。共誰開口菊花前。</text>
<title>菊花吟</title>,<text>近日唯聞風振柯。遒勁一夕霜威加。村逕野圃多黃葉。寒士籬邊獨黃花。黃葉之黃太愁殺。黃花孤絶黃更嘉。土色金章鍾間氣。天香國貞絶點渣。自有蓮桂修秋約。肯同桃李媚春華。世間脂韋猶解蓄。蓄來未必眞知他。顚倒謀營杯上馥。等閒睨作林中奢。我來三嗅神想凝。意到不暇慙非朋。來歲種汝盈萬本。秋來亦足爲武陵。</text>
<title>雨後臨溪作 丁丑</title>,<text>昨夜聞飛雨。坳渠縱大瀾。眞源深淺否。留待霽天看。</text>
<title>挽李丈希顔 道淵</title>,<text>多病長卿否。無驕子贛歟。家政操恢刃。兒謨屬肯畬。感公敦素契。爲我借朱書。那意丹溪客。生行死返廬。</text>
<title>南黎丈人枉訪于溪上。歸後用昌黎聯句三十韻。寄意珍重。跪讀惶感。不敢無謝。</title>,<text>湖儂性縮鼈。客至不出拜。縣松秪自峨。寺石尠堪話。咸腓羞泣歧。扼吭誓監界。宿毒猶戟喉。往往遭噦噫。作勢挺還僵。戇直謝機械。習卑疑耽高。持常涉做怪。髩邊欻二毛。志氣亦漸殺。與世旣枘鑿。視我皆邁邁。不有今韓翁。夙致河南介。誰把瞑眩藥。頻煩擦此疥。蕉心纔展新。蔗境乍覺快。枝葉終盤結。孤軍老義鎩。淵冰與谷木。弗克蹈遺誡。烏頭力已衰。貧病恣彫瘵。仰歎今韓翁。擧德猶拾芥。天成不假修。日彊自忘憊。密抽金繩微。牢維砥柱壞。百川紛倒流。隻手障霶湃。嫮服任優遊。弁騏伊鞈靺。夜靜溪上廬。洪音豁予喝。語大不敢承。脆脊凜欲敗。忽聞春雷鳴。坐領瑤函屆。開緘批大卻。恢刃無全犗。猗此衝星光。不恥嬰緱蒯。鼓我肩如山。沐我髮其蠆。感激恐隕崖。發憤聊躬戒。助長休若揠。愼細自毋嘬。執中須拳拳。得一當瓛玠。意到肉可忘。矧遑愁葱薤。繇玆期暮齡。莧陸終夬夬。</text>
<title>崔景九 泰東 挽歌六十韻</title>,<text>我生苦癡頑。與世不甚稱。古人已相違。遺訣奈未瑩。孤吟三十春。繳繞而蹭蹬。出門深眄睞。視志要擇勝。勞瞻元禮舟。蹉過孟敏甑。幽蘭在何谷。竟歲無人贈。忽驚淸河羣。吹雷灌輿聽。衒墨羞蘇黃。揮戈卑耿鄧。靑年聖賢書。脚跟已牢定。穎悟初脫硎。安詳不迷徑。一條金繩脈。進進遵遙亘。上堂獻怡愉。雙慈喜撫顁。紛華不入胷。寧憂室將罄。環居萬軸箱。樂可當千乘。風韻日崢嶸。聞者發奇興。末俗嗜浮夸。得無溢停秤。斯文許南黎。大家朴晩醒。好善不至阿。交口每說剩。我欲晨越關。甘心執鞭鐙。猶慙德匪疋。敢望聲同應。抱持一寸心。徊徨百里脛。南鄰李允敷。爲我借梯隥。景九之妹。來歸允敷。故景九得往來於鄙居。 好風吹到門。皎駒枉泥濘。炯若蓮抽潭。峻如梨坐釘。促膝操雅音。瑽琤發球磬。雍容許周旋。微妙入商訂。虛懷露本眞。兩看不逕庭。終蒙謙自卑。辱此友損佞。夤緣一夜席。獲遂平生寗。鳳來不久留。黯然商徽絙。怊悵望行塵。竚立未從媵。寄言各努力。及時功加另。宜謀頻盍簪。毋惜互磨鎣。一別仍雲停。相思如月恒。往年憑流聞。聞君嬰奇證。脆質僅自持。臞顔䵟而靘。我信君其生。英氣固鍾孕。自是松檜貞。豈作蒲柳零。認此无妄繇。休煩餌薏藤。客冬風雪中。再踏前溪暝。凡鳥空留題。無分重承謦。猶喜君已康。鞏我永依凭。那意今非龍。遽見木介凝。大海多風波。中流船墮矴。遠想西河翁。呼囝哭及𡍷。收裹玉樹春。遲遲去靑嶝。應隨子淵公。奉硯修文廷。仍逢聖養兄。聯臂共答譍。歎息不堪說。謂天宜懜懜。苦哉孀閨媛。矢心期從暝。其耐斑染竹。寧甘溝瀆經。入夜潛閉息。溘然棄筬榺。匹諒斯烈烈。殆難正眼瞪。可憐雙白璧。一朝同就堋。皦日慘無光。午天寒欲凌。嗟余瞽失相。顚倒冥路𨆪。志氣漸踈頹。世故又觸掅。寤寱說夫君。晝永愁書凳。翹首遠東哦。羣山如餖飣。佳城知在何。侑薤當蕉錠。</text>
<title>麥熟嘆</title>,<text>飢寒痢疫紛交軋。毒盡蒼黎已十八。道傍胔骼無人收。鳶飛啄腦螻吮沫。四鄰日日哭聲起。孤兒寡婦羣摧怛。聞道沿南數百里。萑葦極目人烟濶。哀哀赤子呼無告。孰謂爺天忍嗜殺。四月五月麥正登。穰穰隴畝黃雲撥。未見健傭齊擧耞。時有弱婢來操鏺。一束二束煩拮据。戴來戴去頭疙疸。縱爾收拾成高廩。共誰團圓樂大鉢。始道豐荒判憂喜。卽看存歿倍酸辣。謾我長嘯倚溪柱。藹然詩思不可遏。但願從玆時氣和。一軆同胞娛快活。</text>
<title>霖雨有感</title>,<text>去年終歲畏炎炎。忍見淪鋪赤我黔。秘澤多時當一潰。連陰近日剩三霑。田功已苦漂𤳈麥。鄰語交愁漏屋苫。天意人情難巧合。世間由是盡斜尖。</text>
<title>雨後對南山 二首</title>,<text>晨霏乍退露華輕。蚤是朱暾樹杪橫。忽若南山新得至。當牕一倍翠分明。我愛南山看一看。南山非是本無山。雲裏養成深淺色。日邊開對喜歡顔。</text>
<title>南黎書來。有曰每念某之病痛。專在於六極之弱。而無藥可醫。請下一當劑。俾得自振。鍾伏讀以還。始覺大君子盛德謙光。不知有餘在己。不足在人之有如是者。感嘆之餘。得古軆二篇。拜乞垂覽。且以求誨。</title>,<text>我聞諸黎翁。柔中驗剛大。昌黎詩曰何以驗高明。柔中有剛夬。 察察還損明。皎皎易蒙涴。嶢嶢徒自虧。仡仡忽云挫。大人無不周。此理已覰破。人生本也直。遵此戒勿夎。行且遇窽卻。如以利刃剁。微妙入絲毛。灑落脫墋塺。菱匣開當空。荷珠活箇箇。沛然由不疑。淸風動兩𧝂。群山眼下低。靈境歷歷過。猶有重門析。隨處戒候邏。棖慾焉得剛。夷淸足立懦。浩氣日以生。堪此大擔荷。任重道云脩。儼不作騰簸。自有江海量。穩莅春風座。寬地寓繩尺。和處立程課。圭角全不形。韋弦乃交佐。韓鬚只麾燃。婁面詎拭唾。俗子稱其莊。褊儒訝其惰。孰識皮裏眞。所耻甚豆莝。不可怵以威。不可騙以貨。不可怒以訕。不可悅以賀。亭亭鐵柱竿。城府以包裹。矯矯生龍質。猗移却雲臥。至象固難測。高調盖鮮和。謙光猶自卑。旣飽若將餓。箕疇最末言。自署要切磋。我拜三嘆息。力短不任駄。德宜加勉旃。眷隆難酬些。山天有彖辭。大畜彖傳曰剛健篤實輝光日新其德。鍾嘗以爲剛德之善說出。無如此傳。 述意聊粗譒。我生天稟卑。力弱身苦疺。吃飯難支飽。穿衣不勝裌。颯索搶楡鷃。輕薄逐花蛺。脆骨未自持。每動須人挾。宜汝居末流。脂韋與比狎。奈敢螳臂奮。不虞鳥卵壓。生心固宜愚。操術亦太狹。衆紛乘易欺。悍然來相猲。楚咻爭鬧蠭。郢書屢混鴨。臭味與形聲。迫膚逞㧓搯。寇來無人禦。重關夜掇牐。一仆爬不起。奚暇顧檢押。發憤要大呼。氣短還呀呷。飜身等馬𩥇。痿脚甫駐箚。知恥儘近勇。養氣豈無法。强鼓僬僥膽。擧鼎擬卜郟。只信繞指鉛。百鍊可製鉀。對天質此心。牢盟肯讓歃。世故驅不去。光陰迅煮胛。優悠到二毛。志倦計垂乏。捧土仍躕躇。洪瀾日倒峽。壯士不可逢。秋蓮空在匣。翹首却東睋。梅岑直如揷。下有山斗翁。英氣適相恰。百川廻狂流。不待勞蕢鍤。垂下開雲手。當我頂門擪。吹噓欲假羽。鼓潤望坼甲。振作知得方。進進硬腰胠。感激思自效。仁賜亦已洽。願言加其惠。俾此竟歡𢘉。</text>
<title>壽母七十歲朝</title>,<text>曈曨霽旭上庭柯。趨入晨闈祝老嬷。險歲康寧天錫福。吉朝歡樂室騰歌。炎威頓向新霖失。壽眹猶令薄酒和。但願從玆重七十。朱顔綠鬢保無痾。</text>
<title>雨夜獨坐。有懷南黎丈人。</title>,<text>永夜幽情苦不舒。曉牕風雨夢有餘。梅山百丈當雲立。艸浦孤邨與石居。靜坐應知觀象意。晩生誰會獲麟書。經春一暴寒多日。却恐無因答本初。時黎丈讀啓蒙。余方寓目於春秋。故頸聯云。</text>
<title>有客次韻</title>,<text>晩來傾盖兩分明。不耐風流促喚觥。凉簟碁聲俄警暑。細箋花譜乍牽情。已看素月天然至。莫作浮雲率爾行。擬把瑤絃傳別曲。畵中流峙說江城。</text>
<title>連雨四十日。纔得三日晴。天復欲雨。</title>,<text>頑陰開復合。海氣薄瑤宮。樹菌丹仍在。墻莓碧未終。南民愁舞鷰。北客夢歸鴻。且莫猜天意。端居玉爾躳。</text>
<title>濯暑</title>,<text>濯暑溪亭君又逢。架籤日日解蛛封。風蟬緩語無妨訥。雨菊低頭却近恭。睡起淸凉衣灑雪。詩成突兀筆生峰。不錢公物烟雲府。莫認書生餉薄供。</text>
<title>謹和河令公 兼洛 種桃西遊。歸家見實韻。</title>,<text>小山桃樹手曾栽。剩說靈根自玉臺。朱紱遽成千里別。靑春遲待十年來。花舒滿眼初疑杏。子到盈拳不數梅。細業猶能終食實。更高大者益何哉。古人云十年之計。莫如種樹。百年之計。莫如種德。</text>
<title>次劉丈國瑞 顯源 大明紅韻 三首</title>,<text>深河老柳死猶宜。薊市紅蔘節已虧。自從淚寄崇禎幅。繡事傳神玉葉枝。二百年來培養宜。王春一脉未全虧。莫敎牡丹仍僭號。東溟萬卉拱南枝。新樣紅羅舊樣宜。夜看燕月樹頭虧。君家草木春秋筆。生出名花第一枝。</text>
<title>萱草 一名宜男草</title>,<text>窮愁不省到南溪。靑葉白花高復低。臨堂鶴髮春無恙。更有奇男繞膝啼。</text>
<title>雨後同諸公漫吟</title>,<text>雨過溪邨草樹齊。十分幽致倍寒棲。逢君雅質如淘玉。憐我疎才合把犂。蹴水蕎蜻驚忽擧。齕山芻犢戲相擠。煩人促償詩家債。擊鉢纔成日未西。</text>
<title>薥𦬸</title>,<text>戟葉㫌竿碧繞廬。森然玉樹弟兄如。蚌胎的皪斜萌日。鰕髮昂藏倒揷初。若非磈磊英雄膽。便是聱牙典誥書。聞說西民充稅穀。愧余閒喫飯高餘。</text>
<title>同諸公偶吟</title>,<text>孤吟十載正憧憧。此意如緘未坼封。數畝違治豳黍稷。單裳思製楚芙蓉。蟬含西日娟娟定。鴈拖南雲款款逢。笑殺東隣獨醒友。殷勤樽酒待誰濃。</text>
<title>入夜漫成</title>,<text>遙廓秋天不可階。擁寒輕葛早安排。晡甌正好來巖曲。夕屐重煩度港叉。外舍農談黃入稻。前村績事紫燃柴。娟娟一片林端月。輸送淸光萬里睚。</text>
<title>戱次人水陸菜品三十八絶</title>,<text>菁 百菜之中。此爲通用之最。菁川一路最通開。脆葉圓根擅瓮杯。中原近日無諸葛。逢著閒人喫喫來。菘 漢城人。剝葉而獨取其莖。露圃千筒束立平。皺黃心葉喜層生。野人拾綠猶當肉。獨取銀莖奈漢城。芥 蒼幹紫葉。香烈可愛。其子最宜於膾醬。玉柄搖搖漾紫烟。桂心椒性聞林川。廚人得醬溪魚膾。鼻竅通凉日午天。薑黃精根葉軟梨聲。聲價堂堂鬧萬城。肚裏腥羶渾化却。箇中方驗聖人情。蒜穿土蘭芽早達春。葷盤風烈最堪親。片片丁寧均颯爽。提醒多少穢心人。葱 唐葱最可作茹。土葱之結子如僧頭樣者不甚尙。○本草曰葱者菜之伯。能消金成漿。近來唐品已連漫。一種僧頭老欲乾。葷渫登盤推菜伯。金漿仙術賴全安。薤滑葉鬖髿曉露餘。圃翁頗解務光書。無令獨擅山盤味。且趁高人伏縣除。芋摵摵烏莖一尺餘。田田荷葉雨聲踈。獨頭百卵功收倍。無恠蹲鴟入貨書。牡蓮 其莖可作醋菜。根有毒簽螫人喉。不可食。唯經冬勿採。耐過三歲則花開可觀。翠傘珠竿帶露眠。村盤醋品太蕭然。休遣頑簽時癢吻。待看花事到三年。萵苣 有紫綠二種短莖猶自作峨峨。漫漫紫烟漾綠波。濯入山盤堪可掌。團飡長夏獨擔荷。冬葵 其性甚滑。爲羹品之佳者。團葉春園日採回。羹鐺嘉品滑如苔。莫敎馬逸愁園女。留待明朝上客來。冬瓜 翠蔓紅花。子大如瓮。愛汝嬋娟養別春。緜緜翠帶結紅巾。休說諸山銀甕異。如今抱與灌畦人。胡瓜抱得龍腰趁午歸。瓊膚的皪映藍衣。灑然不似人間味。便欲乘寒白日飛。南瓜 俗名皓朴。與琥珀同音。長夏疎籬霜下秋。靑團黃熟衆如流。盈盈野屋誇名字。不數波斯琥珀舟。瓠七分瓢料菜三分。摘入輕刀曉斫雲。幡幡炙葉還無色。始識詩人枉說君。茄子 淡紅一種。出自新羅。與古之黃茄白茄不同。一種微紅出海東。豳葽惆悵未同風。萬杵垂垂懸玉蔕。園中勝似在盤中。胡荽盈園朱實也紛紛。鍾得秋霜烈士魂。麪炙刀絲俱絶快。珍虀尤可賣魚村。牛蒡磔磔蝟毛短短身。蟠延牛尾暗相鄰。輕鋤撥起晨爐熱。一嚼甘香最可人。白菜丹荑句發早春園。軟藕疑從玉井源。苦盡甘生銀寸寸。螺湯荏液侈寒門。藿葉摘葉山田趁未霜。傾裳决袱曬秋陽。貴家駒犢猶吹鼻。一品拌飡擅野鄕。黃卷銀鉤釵脚未全貧。寬得糧憂釋病呻。爲汝陶盂基本淺。別天瓢雨四時春。芣苜車前短綠巧生齊。寂寂叢宵伴蚓啼。村鬟尙有周南俗。采采行歌日上堤。艾枉被靈均賦楚濱。芳名編伍菉葹春。嫩毳如今遭遇盛。香湯綠餠摠宜人。蕨西山孤竹也蕭蕭。千古蔬盤對暮朝。愛汝纖腰猶直立。鉤拳待展意偏饒。當歸淸德蔬盤爾最深。馨香不必數檀沉。炙葉虀莖仙食可。思歸何客夢相尋。沙蔘休道靈蔘一種稀。延延紫蔓繞巖扉。纖手相傳虀在甕。嬋娟雪肉卸麤衣。竹筍斑皮銳角逬抽圓。蛻化春廚吸曉烟。蔬盤坐對鮫龍膾。笑殺癡人不簀眠。松耳 生於深山。圓頭白質者最佳。其生於野外山林者。色黃而冠大。不中食。松精茯氣密交稀。白白僧頭鑽地衣。深山石鼎烹鷄臛。野麓黃冠揜面歸。蘑菰 一名樹鷄空山樹腹臥如船。孕出菌鷄帶雨眠。揮刀直割蒼龍耳。訶退鱻羹在一邊。石耳 好生於深山絶壁危梯萬丈彼何人。捫手懸崖汗透巾。滿槖辛勤收鼠耳。四時椀楪碧生春。蓮根輕舟棹過繞灣屛。浦屋生涯冷似螢。蒸根猶自超烟火。滿腹淸凉吸月星。芹脩然玉幹凈無塵。百刦泥塗便日新。採來莫掛鄕豪口。淸味深知獨野人。蓴 自二月至八月。名曰絲蓴。作羹甚美。八月以後。名曰塊蓴。其品不甚佳。一椀絲羹貴及時。無將結塊晩江湄。猶有秋風吹不歇。如今此味少人知。海藿 羹料。與藿葉畧相似。故在海曰海藿。海葉柔甘勝在山。潮頭搖漾意寬閒。濯滷溪盆光滑碧。和羹一致死生間。海帶誰遣鞶韋墜海風。陽侯腰餙紫重重。尺盡瀛環三萬里。村盤一局等丸封。海衣 海人以竹枝揷於湖海之交。氣凝而衣生焉。卷歸摘取。搗爛作片。輕舟遙載竹枝回。湖海交凝氣不衰。藁簾薄紙開蟬翼。飯顆山前片片來。甘苔 東坡見海人以甘苔爲脯方壺一面海門開。櫛得仙翁綠髮回。從古南民傳異味。不論麟脯在瑤臺。海藻芳洲搖蕩水三竿。萬纜靑絲惹地閒。捲入村盤油醬侈。纖珠爆爆響牙關。</text>
<title>夜出前堤作</title>,<text>沉沉秋草近村蹊。立望南山可一梯。烟火誰家皡獨犬。槐楊何樹宿寒蜺。若敎月至當無事。纔得朋來却有題。此意寥寥聲象外。不妨收拾好歸棲。</text>
<title>夕陽漫成</title>,<text>秋聲瑟索小山陲。竹戶蒼凉早已知。鴈際歸雲寒似楚。蟬邊斜日短如隋。不因白酒三盃熱。那得靑霞十丈奇。爲我天王峰與近。玉人留約賁來斯。時與南黎諸公。有方丈之約。</text>
<title>朴光遠 尙台 來訪。與諸公同樂。</title>,<text>陰陰溪樹一蟬寥。脉脉天雲獨鶴遙。我坐常如灰死樣。君來便是月明宵。已知胷畵翻成竹。乍喜心春暗展蕉。毒沴今年輪鞅寡。玆遊珍重預誰料。</text>
<title>頭流記行二十五篇</title>,<text>陶丘臺蒼然峭壁結重陰。下有寒潭無底深。西來方丈最初曲。已識冥翁强半心。神異不羈三作一。人臺與地古傳今。自從氣數壞漓後。石破松摧誰復禁。自德院不幸之後。玆臺亦漸就荒凉。豈亦氣數之所感耶。帶雨入山八月頭流雨。關情海印蓑。行人不畏濕。期入洗心家。過寒泉村寒泉村畔路。山童賣猴桃。遙憶手種客。杳若頭流高。朱子詩曰手種猴桃垂架綠。送客亭 德溪之歸。南冥先生必相送至此。流水滔滔欲何之。童然一樹口傳碑。要君猛作當年想。去者其誰送者誰。過面傷村 世傳南冥之送德溪也。必引杯大酌而別。德溪至此沉醉。墮馬而傷其面。故因名其地。送客亭前路。壚人尙勸盃。未知傷面趣。只惜一錢來。大源菴洞口一山門又一山門。老木蒼藤太古痕。石路已占方丈脊。陰溪猶秘德川根。躋攀而往終奇境。轉眄之間忽遠村。仙侶飄飄先入洞 時諸公已先入 臨流何惜共開樽。雲影樓有感 昔以山天修契事。南黎諸賢會議于此。余以有故未赴座。聖養後至。以林宗之善觀像。謬讚于諸賢。今四年之間。人事忽忽已千古矣。海鶴存亡之悵。安得不使余潸然也。憶昔靑狵春暮日。林林德星聚玆峰。中有堂堂李元禮。謬將觀像說林宗。如今獨上伽樓月。潸然無路御登龍。上山吟行過柳坪曲。雲巒已百尋。遲遲挨石磴。隱隱度風林。自有一天妙。誰知千古心。登將大吐納。漱此瓊瑤潯。謹次南黎開雲巖命名韻 巖在方丈中峯之下昌黎奇氣本巖巖。苦不能人大嶺南。登高一撫頭流石。鼓發天風掃碧嵐。宿開雲巖 有數椽依巖結幕夜宿頭流巖穴中。營居猶藉往人功。飛雨連山淘浩刦。靈風吹火燭寒空。下界焉知吾輩在。後來無忘此時同。聯肱試做遊仙夢。一切蓬瀛東復東。天王峰上作莫說頭流高。去天猶在田。莫說頭流大。較地不容拳。萬里非云賖。四海終有邊。區區高大廣。未必係眼前。一笑仍回首。此意寥寥然。更用朱夫子南嶽韻。同諸公吟。仰看疑無上。環瞻那有端。以玆臨履險。得我起居寬。天日今朝好。山風太古寒。同來珍重意。秪冀不空還。獅子巖 在天王峯南五里下獅子項之右。俗名石山幕。南黎丈因地名以錫之。當路穹窿巖。傳稱石山幕。背負天王重。鎭此東南壑。行人寢處安。不省風雨虐。賴有開雲翁。戀戀桑陰托。已知物狀奇。無嫌地名惡。錫汝獅子字。虎豹愁林薄。那當一奮迅。咆嘷更不作。下山吟一羾仍還隨倦鳥。靑天纔下小寬平。林梢宿霧離離濕。石竇寒淙冉冉生。洞鶴不知何處隱。溟鰲多事古人驚。婓婓列舃從空墮。且試東南地勢傾。仰彌臺 在天王峯南十五里。立見天王眞面。有欲從末由之意。故余爲之錫名。一萬四千丈。九分九釐來。到顔子地位。方信仰彌臺。銀餘灘 在仰彌臺側。臨流汲炊。取冥翁詩銀波十里喫猶餘之意。因以錫名。且用其韻。南下天王十許里。銀波倒走小微居。今日後生來白手。臨流一喫意猶餘。和南黎見贈 黎丈詩云待君識得春秋義。始信天王峯上來。我欲常居日月臺。雙明舊域眼中廻。多公說出春秋字。扶得天王一脉來。和金致受 鎭祜 見贈方丈高高最上臺。共君無恙一登廻。却恨多年平地裏。拳拳培塿錯料來。用南黎韻呈文囂囂丈 鎭英○文丈不吟詩。故作此撞發。盖文丈是定齋門人。而定齋一生不吟詩。頭流上上近天臺。登者誠難不語迴。先生到此猶緘口。牢握師門的訣來。更用臺字韻生平恨不在瑤臺。日月風霆與逗迴。賴有天王前夜喚。一番奇氣吐呑來。次擎維示同遊諸公誰把頭流作釣臺。虹絲犗餌一投迴。天風不引靈山去。騎得滄溟屭贔來。次南黎韻贈河殷巨 龍濟曾說天王近玉臺。夢中疑信有人迴。風雨如今渾不管。一心精進竟登來。山天齋。敢用柱上韻。頭流千萬歲。孰聞遠大聲。小子琴心古。此日不平鳴。濯纓臺上。用臺字韻。陶丘臺上濯纓臺。日月高臺指點迴。靈臺一片無邪氣。且向神仙臺上來。神仙臺在南泗案山。以我來萬里駕長風。絶壑層雲許盪胷分韻。得駕字。我生平地常懷高。所見叵耐非嵩華。西聞白頭徒咨嗟。東指金剛忽傺侘。智異一萬四千丈。屋頭庚兌去三舍。每歲一至南冥宅。仰觀瑤臺不容鏬。早擬騰翥薄鴻濛。却愁塵羈未遽卸。忍到今秋天氣晴。愬呼道侶乘淸暇。囂翁颯颯飛雲舃。黎丈凜凜長風駕。滾滾英姿咸影從。前提後推相遴䢝。一宿山庵度柳坪。便與人間若長謝。蔽天雜樹紛靑紅。挾岸懸湍玉雪瀉。白日陰陰線路危。滿林風雨令人怕。一心同來期上達。直前催趲不肯罷。澗飮石宿何從容。夢仙魘鬼疑眞假。凌晨促炊競讙呼。已喜靈顔隱現乍。明知豪氣漸生層。古來癡絶讚啖蔗。地武增巍心益小。卽恐脚下生阱擭。捫崖抱檜力通艱。逼近峯頂更不䟕。須臾霧去山猶存。竟有天王許笑迓。日月高臺高動搖。兩𧝂軒擧人如化。漢挐莾渺落水中。鷄龍大白瞠相訝。撲地磈磊千萬拳。一切兒孫拱老爸。溔㵿環瀛天共圓。中有千流自港汊。天吳海若杳犇騰。蜃市駭譎昧梯架。東盡蝦夷北峩斯。紅毛錫蘭西啾啞。南至爪蛙與佛齊。文萊呂宋連臺廈。臺灣廈門 練馬難明雲戍迷。願得長弓四方射。陸沉中原腥穢彰。抱得天王欲俯罵。天王無語骨稜稜。不與一方爭雄覇。虛空日月自朅徠。頃刻風霆忽上下。寒門沆瀣結淋漓。百尺銅槃不待借。帝座呼吸還無間。區區落鴈寧容詫。眼看端倪纔一瞥。壯遊不須煩橫跨。始信竪亥在楹間。禦寇旬五徒衒詐。孔泰朱衡入瞻忽。曠感百古當親炙。顧我稊米那到玆。以手摩挲北斗欛。南黎大笑頻顧余。四座茫然不驚㕦。爰有荒祠依斷阿。石人憔悴枉索價。有聖母祠。世傳聖母是摩耶夫人。爲巫覡祈禱之所。遊人之來過者。皆納銅錢以求福。昔有妙香僧天然。曳倒其神像而燒其祠。後來不知爲何人所重建。今見石像。頗有刓缺處。 天然已去巫覡滋。禍福相驚向人嚇。轇轕層溟八萬餘。摩耶妖姥竟何藉。聖朝合置南嶽祠。祝融宅近司炎夏。秪堪一嘯下太淸。五步一憩迴征靶。且爲山靈留一名。他年雪草記鴻麝。平地歸來誓勿忘。眼前突兀無日夜。管取吾家高大物。第看方丈亦其亞。願言同來各努力。莫敎山靈怒相𧫒。</text>
<title>次文山齋原韻</title>,<text>想像臧壇猶舊居。門外有杏壇故云 傷心廬阜已邱墟。齋之東畔。舊有書院。今見掇故云。 因地會文名弗忒。地名文山。因爲齋額。 肯堂安分計非踈。齋是安分堂權公後裔世世肄業之所。 松曳泉風傳匣譜。梅含嶺日照牀書。憑君可道玆山重。拳石成臺矢有如。齋後有石臺山故云。</text>
<title>丁丑仲秋。蒙洲上杖屨及於幣廬。且得晩醒朴丈 致馥，端磎金丈 麟燮，溪上權丈 轍成 與夫朴光遠，尹孝一 永燁 諸公聯次來從。款留數日。仍行鄕飮禮于前郊。推醒丈爲主。洲上爲賓。權丈爲介。金丈與本閈河令公 兼洛 在僎席。禮畢請洲上陞座。爲諸生講太極圖義。因用朱先生君子亭詩二十字。分韻述事。得立字。</title>,<text>泗水堂以深。尼山疑 魚乞反 其立。醇漓縱有時。名義尙因襲。贅贅懸欲墜。喣喣涸待霫。遾玆未全潰。努力庶收拾。展也新安 星州舊號 老。風駕適南及。瑤絃懷至音。一砰警幽蟄。矧伊淵洞 嘉樹村名。醒丈所居。 翁。湖海與呼吸。且有端磎公。窮居勵素執。相將招剡舟。權丈居丹溪之剡岸故云 未雪徑歡諿。俊彥從若雲。觸目琳琅集。却訝荊篳㙩。光氣欻熠熠。豈爲雞黍留。無煩駒藿縶。謀此一尊酒。浪飮非攸急。旣乏哨壺有。初欲行投壺。而以器具不備。故且已。 聊循野蕝習。東楹嘉樹挺。西序星山岦。强疾邀賢介。權丈偶得微恙。因諸公固要。不得已赴席。 襟珮競戢孴。偉哉祭征虜。指河令公 褒衣 博 帶 替袴褶。騎射之服 結耦霜臺望。金丈曾經司諫院正言 掩映斌彩煜。於及反 遂令裘點觶。默地寓遜揖。是日隱然行此事 俎豆頗整暇。登降弗失級。屢盥猶嫌汚。乍嚌寧容䶘。百拜成一醉。肅肅而濈濈。鹿牡亂二南。間以白華什。始信福慶長。亶由室家翕。人文羞祝史。王道起鄕邑。樂 音岳 終仍乞言。齊觀衆容輯。周道示坦蕩。蒙泉導湁潗。諄諄到孝弟。感激幾垂泣。溪颾振陔夏。賓出奏陔夏 山日倒巾笠。設座要永今。雍然啓玉笈。十反採芙蓉。歲晏霜露浥。古人不可見。緬懷徒鬱悒。別傳光霽亭。寥落更誰葺。珍重極五圈。赤心相輸給。無豈落空漭。太亦絶葷䭂。關棙一以轉。乾坤在闢闟。有萬咸各具。圓妙不滯澁。須看河馬背。虛中奇偶卄。引伸愈不窮。四千有九十。本本初焉殊。一眞自舒歙。人心無二道。妙蘊該出入。出入。指動靜而言。 瑩朗神明臺。泥水詎堪濕。江西太不量。抵死逞潝潝。泰和潛幻面。餘姚劇吮汁。鬼賊爭于喁。四顧令人慹。不有朱 紫陽 李 陶山 賢。扶 正 斥 邪 之汲汲。秘凾誰能闡。獰鋒曷小戢。正聲淪已久。簧鼓旋咠咠。鼠朴欺白珩。荃薰困蓬蕺。觴流擬滔天。汎濫包原隰。秋月在寒水。懽然可俯挹。寒水字。襯照寒洲字。 易健貴自彊。詩敬贊於緝。灑灑荷轉珠。靡靡草偃𩘴。行將驅猛獸。興言理戈鈒。窾卻迎手解。恢刃利剸鏶。何愁三豕訛。堪折五鹿𧤏。逢人好傾瀉。沛如時雨湒。卽見堵墻伴。偕驚背汗漐。擧眼覩天日。奮身脫狴槢。春波旣浚源。一心誓江楫。小子殊倥侗。課歲費食粒。宿昔蒙提撕。染指嘗鉶湆。黥䵟已涅髓。無補責蘝芨。白蘝白芨。主治瘢䵟。 早要謀二頃。耕者與俋俋。猶憂負誤眷。仰首勞嗚唈。此日隨勝儔。獲襯蘭香裛。贊爵 是日余爲主人贊引 罔敢疲。骸束諒頓扱。酌蠡臨滄海。追豚戀罥苙。從玆期久大。蕢仞竟嶪岌。至樂在深造。休怕衆口㗱。</text>
<title>後頭流記行三十篇 洲上及晩醒諸公。因作上山之遊。故余不免再作此行。</title>,<text>登陶丘臺天光水色兩陶陶。點也當年太着高。須知戰戰臨深處。眞箇鳶魚上下昭。入德門入德門中條路直。濯纓臺下玉流澄。行可登天臨可鑑。此間何必待文興。山天齋屹柱分明鎭斡東。武夷高處萬瞻同。天柱峯爲武夷之最高者。晦庵詩云屹然天一柱。雄鎭斡維東。今天王峯爲智異之最高者。而其下有武夷九曲。 蒼松瑟瑟歲寒色。山下四近。舊多冥翁手種之松。今已强半見伐。存者無幾。 鞠草寥寥絃誦風。今德院已邱墟 初學端宜入門內。入德門 先天猶自在山中。山天齋 要知四像傳神處。先生甞手摹大聖及濂溪，明道，晦菴遺像。朝夕瞻敬。今奉安于齋之東夾。是日與諸公祇謁。 只看吾心一串通。病疽臥桃川我生不嗜怒。奈此无妄疽。恐於幽隱地。潛藏未磨除。追到大源菴。謹次洲上韻。一月何心再到時。天王峰及丈人知。襟期南嶽非緣事。杖屨西林可有詩。對塔翻慙懸想苦。拈花須會破顔奇。仙區養病猶淸福。取次遊淮亦不遲。余以背疽轉劇。獨留禪房。爲將息計。時諸公且欲南遊海上。故末聯云。龍湫 在大源東北澗靈山毓異氣。神物動而天。遂見雙崖裂。翻驚百瀑連。人間期得雨。林下想耕烟。水躍靑峰遠。遊筇怕未前。杜詩桃竹杖引曰愼勿見水踴躍化爲龍。使我滅迹於湖上之靑峯。余以病未得從上山之行。故末聯云。聞醒丈言南黎，艾山有徑赴山菴之約而過期不到。諸公俱向山頂。而余獨滯病。有懷二公。黃梅南下積扶輿。突兀能 音耐 足天開像。黃梅山有三峯 大訓赤刀淵洞翁。醒丈居淵洞 和風景星銀山丈。黎丈有銀山齋 紺嵒少年 厚允時寓紺嵓 玉如溫。端重襟期亦灑朗。我昔同鄕均執鞭。自從離索紆懷想。况復天淸木葉落。頭流佳處集巾簪。已有淵翁許蠅附。指日凌高陟雲岑。似聞昌黎追理屐。共喚康成約仙菴。爲抱瑤琴勞候蘿。竟敎秋水悵賦蒹。一一鸞鶴飛上去。獨宿寒龕月盈衾。病背傴僂滋益恭。鼎饘堪屬郭槖駞。徹夜孤衷秪耿耿。回首黃梅一長歌。有懷上峯靈風昨夜大。列仙颺厜㕒。一鼠丹力薄。墮地不能飛。秪有疇昔眼。掀胷入浩瀰。白日公往來。浮雲自起止。從玆恐流漫。收拾蚤近裏。仙人明日下。贈我珠十琲。持此可怡悅。勿恨平地在。戱贈慧庵上人三絶 彼聦明解文字。頗說渠家道理。故以詩試之。我來拾瑤草。逢着欵冬花。一篇文暢序。須問今韓家。往在甲戌。黎丈亦有詩留贈故云。赤手殺佛祖。彼說立志之嚴。莫如禪家。若云赤手短刀殺佛殺祖是也。 爲言頗壯哉。吾門舜何志。駭君撥得來。彼爲說雖麤悍。然語其類則亦吾儒所謂舜何予何之意。聞爾說惺惺。彼說惺惺本禪旨也。而儒家亦離舍它不得。 妙處得無異。未發元非空。適用貴方義。諸公自上峯來。盛言日出光景。漫成一絶。以寓聳慕之意。人間何處不見日。只道循環箇赤圓。須到天王峰上望。朝鮮眞是大明天。留贈三寶僧璟珍 彼爲我病滯。勤款甚至。臨發且乞詩故有此。愛汝眉目朗。娟娟琢瑤英。不逐調達去。佛之靈山會上。調達率其徒逃去。今聞璟之師已退俗故云。 守此猿鶴盟。運搬皆有理。三寶豈賤名。俗跡日相惱。叉膜費將迎。顧余異堂蹩。再作天台行。魔緣忽相猜。毒瘡攻艮背。寂寥西曲房。呻吟谷進退。感汝若舊知。拔例頗相愛。伊蒲極整鮮。佛粥何柔滑。驗燠頻捫簟。憂離更投轄。却嘆慈悲種。不似世情濶。爲詩替遺衣。誌爾桑陰刹。同諸公出洞。用河謙齋先生韻。玆行何事費紛紛。昨日溯風今日雲。慚愧古人追逐地。飜從氷炭識乾坤。駄病到川上。敬次曺先生頭流作韻。早謂登高不是難。行將百尺到頭竿。一時病障雖相失。莫把登高分外看。將別。次金端磎所用鵝湖韻。憶昔櫧南對晦欽。此間常耿後來心。天淸木落仲秋節。澗飮巖棲方丈岑。空外白雲愁落落。望中紅日撥沉沉。此歸另脫些兒氣。相對他時好說今。謹次洲上所用鄭文獻先生韻天王剛德絶牽柔。一倍霜風勵素秋。劃嘯晴空飛下地。洗心亭畔又澄流。又次有懷韓錄事韻 麗季人。棄官入此山。隱於鈒巖等地。崧陽時事若無津。七十人前蚤隱淪。爲愛天王朝暮仰。秦衣非逐武陵春。又次有懷玉寶高韻 羅時人。隱居此山。學琴三十年。有仙鶴來舞云。積抱枯梧癢嶽靈。翩然仙佾裊輕淸。曲後靑峰人不見。洞天長秘九臯聲。山下云有靑鶴洞。而前後來尋者。皆不能得其的地。無乃人琴俱亡。而鶴亦一去而不復返耶。有懷崔文昌 諸公旣有韓玉二詩。故余因而有以下諸作。○崔公甞往來此山。今雙磎等地。有石刻筆蹟。又有靑鶴樓。是公之所命云。回首鷄林黃葉迷。悠悠鰲背白雲兮。千載嵒阿光怪閃。猶疑笙鶴下雙磎。有懷南文淸 甞與鄭文獻登此山。山路甚峻。文獻綴索于腰。令山僧挽引而上。文淸前行。忽顧謂曰僧從何處拘罪人來。文獻笑曰不過山靈拿逋客耳。寒燈草罷六臣傳。歲暮相携一蠧翁。登高劇戱拘逋客。口病誠齋亦可顒。有懷奇高峯 先生甞登此山上頂自家胷界本無邊。何况方壺上上顚。萬嶺千峯橫直看。端 四端 情 七情 由此契師 退溪 詮。更賦一絶 高峰之在上頂也。南冥先生亦作南麓之遊。天王峯上留明彥。佛日臺前楗仲來。當年可想玆山重。撑受東南間氣堆。有懷李竹閣 甞侍南冥先生登此山。有詩曰賴有先生升自下。還從脚底見孱顔。丹邱儒雅昔何壯。出入淸凉智異間。公出入冥，退兩先生之門。 自下升高知有訣。古來愚魯莫輕看。公嘗以中庸質之於曹先生。先生驚曰不意汝之魯。能曉解至此也。盖雖以曾子之聖。亦以魯得之。而公詩所謂升自下亦正是中庸之旨。故末絶云。有懷許文正 先生亦甞遊此山。作靑鶴洞記。三韓區域鬱相涵。滅沒胎禽度翠嵐。大觀衡南 此山卽我東之衡嶽 探禹迹。古文奇變此間諳。有懷李密菴 先生甞侍家庭。在光陽配所。送蒼雪權天章序。有曰岳陽東畔。僕有誅茅之意。早晩足跡當遍頭流萬疊。旣又坐我於天王峯上。書吾子姓名於巖石上。亦足以成千里神交云云。頭流南望是晞陽。光陽舊號 一縷丹忱戀上方。日暮山空人不問。如今知已少天章。有懷鄭明庵 公甞痛大明之不幸。署其室曰明庵。牕前種大明花。案上置魯連傳。遍遊名山水。今此山東麓。有冥鴻臺。爲公捿息之地。冥鴻臺上地無塵。司馬書中士有人。行盡名山終老此。天王峰下大明民。有懷七王子 新羅革命。敬順王七子偕入此山爲坐禪。今南麓有七佛菴。東都王氣忽斜陽。作者七人太果忘。無地置身寧得已。羣咻錯比雪山狂。釋迦佛亦以天竺王子。逃父出家。入雪山七年。遂成坐佛。有懷丹霞上人 卽妙香僧天然者也。見前頭流記行分韻小注。西妖何事海東原。盤據名山枉自尊。麤拳一到眞伶俐。不是尋常罵祖人。窮廬臨別。用朱先生山北記行卒章韻。遍呈行軒。余駄病先出。諸公逶迤慕寒齋數日。因再訪窮廬。洲上及醒丈轉向錦山。光遠，孝一並歸家。余則病臥而已。病枕貽自阻。團席喜重設。粗和祝融吟。遽値江磯別。須以昭曠眼。更於平易節。從今南浦夜。不禁多秋月。</text>
<title>挽崔夢關 惟允○二首</title>,<text>閉戶黃梅下。讀書七十年。鰲山留宿契。公與奇蘆沙有雅分 龍院講眞詮。公甞修儒契于龍巖等地 庭有傳心種。門多執禮賢。悠然肱枕穩。寄像少微躔。昔我饞泉石。移家就一方。林寮重剪燭。雲徑却顚裳。間阻星霜遠。南來夢寐長。瑤琴今獨過。怊悵玉溪凉。</text>
<title>追次金崇政公 時甫 慶壽原韻</title>,<text>黃梅古洞晝如年。吉氣歊蒸遠聞天。遐土可無興孝典。昭辰合有乞言賢。林間照耀靑雲籍。地上逍遙白日仙。祖禰勻懽仍錫類。斑斕蹈舞滿尊前。</text>
<title>雨中和光遠見寄 二首</title>,<text>霜溪繞聖山。靈氣漾丹碧。霜溪之上。有大聖山。溪從其下流爲丹溪，碧溪。光遠居丹溪故云。 昨夜成飛雨。汶沙寒處滴。時光遠來留南隣寒沙愁滾沙。舊雨阻新雨。光遠有相訪之約而阻雨不果。且有怊悵溪雲暮之句。 如知簑笠高。溪雲尙未暮。</text>
<title>次郭文克 厚根 壽親生朝作</title>,<text>鼓田三月百和明。想像斑衣蹈舞情。天道如初堪再數。春風無恙好長生。仙非有外箕疇福。賀不求多魯頌聲。恣意園林恬養至。賸敎鳧藻樂昇平。</text>
<title>贈河君殷巨 龍濟 赴京 八首</title>,<text>人生所在吾身。鍾駟紋膏不與云。須用玲瓏雙眼孔。看他內外最斤斤。名韁日與野心纏。一受牢籠便暈顚。出脚初頭要壁立。秪輸得失任蒼天。長安何處不堪醉。百種紛華志易疲。鍾定燈深無寐夜。願君須念讀書時。從來天理十分實。纔近爲名便墮虛。眞心到底身無恙。一任人間自毁譽。剛方持己接人和。萬壽無疆第一科。驕惰如令萌瞥地。卽看尤悔也嵯峨。京居何必不宜讀。無事時多可灌胸。囓到豢腴餘味永。日間須用自從容。欲速貪多只自勞。可憐先笑竟號咷。攻盡錙銖爲我有。緩步長程方是豪。君去前頭千里長。風烟何處不盈眶。金烏山北須延望。文穆先生專美商。</text>
<title>山天齋講會罷。作詩相勉。</title>,<text>寥廓頭流已幾時。極天元氣未曾移。高虛且置驚人事。灑掃先占作聖基。須信誠明無異致。專憑口耳豈眞知。泗濂洛婺臨瞻忽。努力休嫌各自期。</text>
<title>金烏途中 戊寅</title>,<text>扶桑三宿戀寒空。一洗芝泉便御風。細路纔分平地外。靈區忽辦亂厓中。時斟瀲灧醍醐滑。乍喜斑斕錦貝紅。努力同來志雲際。踆烏何必獨飛雄。</text>
<title>獅子三瀑</title>,<text>狦猊逸氣薄秋雲。傾倒銀潢次第分。千歲巖厓無鬼跡。憑君窸窣宛當門。昔有鬼怪。吳道子畵獅貼門上。其夜聞窸𡨧有聲。朝視之。畵獅兩吻。血痕淋漓。自是鬼怪帖息。</text>
<title>堠望臺</title>,<text>環城至此屬樞機。四界聲塵動不違。天際有雲羣嶂合。野平無事大江歸。已驚觸險玄花暈。遽欲乘寒白日飛。慙愧元龍樓下客。側身摸揣說依依。</text>
<title>藥師庵</title>,<text>森玄雙壁薄瑤臺。冷竇谺然一路開。堪憐造物經營苦。却被眞胡伎倆來。浮雲過鳥懷千刦。贋鬼疑仙夢百回。回首衡陽七十里。藥山和尙登衡山一笑。聲聞七十里。 書生踈韻愧非才。</text>
<title>大惠瀑</title>,<text>蒼屛翠袖好環抱。細雨踈簾隱暎看。待趁來年春水壯。不敎靈境太無端。</text>
<title>冶隱窟 一云道詵窟</title>,<text>我識中郞留雪窖。惡聞西竺躡天堂。聖代煕煕人不到。任看鵃鶻自徜徉。</text>
<title>採薇亭 冶隱舊居</title>,<text>吾行不及採薇時。草鞠虛亭立故遲。歎息當年蒔竹意。種竹御賜田 凄凉千古祭花詩。先生詩。有手折黃花祭伯夷之句。 豈直麗臣偏義理。長爲箕土本心期。至今藥介村前路。遊女逢人不擧眉。</text>
<title>玉林寺</title>,<text>野殿荒凉碧瓦飛。一僧三佛苦相依。非渠係戀伊蒲味。雪刺盈顚計已違。</text>
<title>芝泉夜集 時許舫山寓此</title>,<text>金烏纔下已黃昏。猶信浮生若有痕。畵舫無人橫野渡。靈芝療我記雲邨。重來水竹尤奇絶。俄過風烟自吐呑。細雨寒燈詩戶渴。休愁北海以空樽。</text>
<title>神光寺賦</title>,<text>爲詩不解品題新。野醉林眠一樣眞。勝友逢迎秋有信。名山遊賞日怡神。氤氳欲墮天花雨。淸絶難堪玉磬晨。回首窮寰發長歎。威儀三代邈無因。</text>
<title>同諸名勝。講小學畢。爲詩相勉。</title>,<text>實處須知養本天。凌空超忽獨勞賢。河南正叔提要始。海左寒暄啓道先。掃灑黎明來霽月。周旋平地達蒙泉。願言自視同齠齔。銖寸交修到萬全。</text>
<title>講中庸畢拈韻</title>,<text>逢迎十日做歡欣。法語奇談往往聞。秪園閴寂遊塵宿。蔗境微茫細路分。且須今夜來明月。不管前山有暮雲。耆德 時洲上翁主講席 臨筵書在几。誰知空界動人文。</text>
<title>仁同府卽事</title>,<text>小山溫若玉。融融結精液。鎭以文宣廟。佐以文康宅。且有仁義坊。氤氳著佳蹟。地靈良非誣。人文恰相適。興言發遐想。古城非疇昔。悍吏自來往。編蔀共嗟慼。况復經大侵。百憂未疏滌。願將同仁字。乘此一著力。此意徒寥寥。夜闌星斗碧。</text>
<title>留滯桃李院</title>,<text>東來三百里。坐此獨無言。不與蕙蘭遇。任敎桃李繁。客懷元倥傯。市語自啾喧。寤寐淸凉近。難堪滿肚葷。</text>
<title>大山書堂</title>,<text>陶山南百里。蘇湖抱蒼壁。間氣一以滋。精華發的皪。寥寥百載下。奮迅一霹靂。陶山中正統。賴此不寂寂。濂婺日浸漬。義理何煩析。渾浩乎無窮。徜徉以自適。瑞日映祥雲。沛雨時其滴。人文一宣朗。歎息令人激。賤子來歲暮。傾心想汛滌。黝烟炊冷竈。蒼苔被古甓。今人只自勞。古人不可覿。淵淵蘇湖水。明珠尙玓瓅。無使象罔求。且問浴乎晳。</text>
<title>謁牧隱影堂</title>,<text>王氣崧陽五百年。忠臣猶自色凄然。滿面溫柔終莫掩。丹靑三昧露眞天。</text>
<title>石門亭 鶴峯舊亭</title>,<text>蒼然峭壁矗寒空。俯視滔滔江水東。始識先生一生業。直從臨履做眞雄。</text>
<title>愛日堂。次老先生韻。</title>,<text>翁聾何去但巖聾。肯向人間役小聰。黃閣經綸觀水月。丹陽吏隱感霜鍾。林嵐藹藹松三逕。江雨蕭蕭鷺一叢。盛福當年天錫祚。從來仁孝最民中。</text>
<title>謁陶山廟</title>,<text>天祚東方降大賢。眞元當日會精專。朱氏遺文三百載。黃池流水一千年。玉鑰金繩昭啓後。光風霽月浩無邊。秪愁賤子生來晩。巾几寥寥秘妙詮。</text>
<title>院中效高峯古事。謹次老先生陶山雜詠十八絶。</title>,<text>陶山書堂陶唐世遠我將安。羲上淸風灑醉顔。占據中原高一著。江山全局等棊槃。巖棲軒上聖如愚道太虛。闇然絅錦葆眞初。當年冀效終腴燁。始信巖棲計非踈。玩樂齋主敬吾門第一功。還須精義入神通。年來靜觀成眞趣。太極圖中妙理同。幽貞門不向名途舍爾龜。悠然天澤映山扉。任渠朝暮閒開闔。無限雲蘿鎖武夷。淨友塘友道嗟衰叔季天。濂溪翁後鮮相憐。從今莫作淤泥想。共爾亭亭不倚偏。節友社增一吾家益者三。貞姿堪與臭蘭參。分外風霜成女玉。歲寒心事孰相諳。隴雲精舍隴上多年悅白雲。山人非是永忘君。無寧乍慰三農望。敎雨終看澤十分。觀瀾軒聖人觀水術如何。逝者如斯足一嗟。道體無窮流不滯。臨軒頫賞契心多。時習齋庭林日日鳥羣飛。看取諸君習習時。溫思篤踐無停息。漸覺神膄勝豢頤。止宿寮山水中央喜對君。隱居非爲樂離羣。留連賴有論心事。雞黍駒苗不足云。谷口巖谷裏宮墻谷口雲。世人常寡得其門。小可子眞聊憶汝。別般深處肯同論。天淵臺層臺來坐正超然。鳶在靑天魚在淵。非助非忘渾潑潑。異時辛苦抱陳編。天光雲影臺登臺姑緩別風光。天作澄江一鑑塘。徘徊乍會源頭活。當日觀書意味長。盤陀石灩澦孤根蘸怪形。仙翁茶竈却分明。潦霽行藏無不可。偃然相對兩心傾。濯纓潭一曲滄浪好喚醒。銀波瞥瞥浪花寧。乘流扣枻知何許。羞遣風埃染鬢纓。東翠屛東折蒼巒小隱屛。淸凉佳氣望中橫。似嫌大界仍遮障。恐有人烟眼際生。西翠屛 聾巖，賀淵，屛菴亭。皆在西翠屛。西望逶迤大隱屛。緣崖作態簇仙亭。瑤環玉筍還多事。靜對儀刑萬古靑。芙蓉峰 下有月川書堂水盡南天露異形。亭亭玉榦可堪名。高人定住前川月。一樣馨姿喜育成。</text>
<title>更用新韻。足成九絶。</title>,<text>陶山書院文化當年蔚海東。林阿處處起儒宮。山南一局稱邾魯。歸向吾家大正宗。典敎堂天彝亘古五惇哉。飽煖吾人亦可哀。司徒舊職移絃誦。煥壁良規鹿洞來。閑存齋實理由來畢備吾。秪愁鬼賊瞰其郛。戰兢日夕嚴防戍。本眞還有不存無。博約齋相傳文禮聖門功。輪翼纔偏便落空。莫謂諄諄夫子遠。希顔今日亦顔同。弘毅齋含弘坤德動承天。載華振河億萬年。向來魯質身親許。擔住師門畀予全。光明臺斯文皦日射觚稜。不數金籝寶氣騰。休煩鎖閉開來惠。時門鎖不得奉玩藏書故云。 含咀宜思百世承。進道門進道須知次第存。誰能出入不由門。寸分一跌趨邪徑。放脚初頭愼著跟。藏板閣不煩揮寫日千張。此是吾家無盡藏。却恨文林資力薄。遺書猶復在巾箱。全書尙未刊行故云亦樂齋樂非由外總由身。說習前頭始及人。負笈當年咸自得。淵源從古育英彬。</text>
<title>拜老先生墓有感</title>,<text>搴芝南脊大林阡。埋却斯文數百年。箇道不曾偕墮地。洋洋應復待人傳。</text>
<title>過李愼庵 晩愨 舊居</title>,<text>豪傑坪門數愼庵。古家遺緖擬親探。怊悵今來人事濶。滿庭衰草淚難禁。</text>
<title>入淸凉道中作</title>,<text>陶山一脉溯淸涯。愈見天公作意排。遠遠室前弓反水。惺惺亭畔劒刪崖。將迎百壑通明氣。開廓生平黯黵懷。妙處從今知不錯。滿空蒼紫眼堪揩。</text>
<title>渡博石津</title>,<text>太白池水寒如玉。南流百里愈淸滑。西風颯颯吹征衣。渡頭積氣芙蓉拔。中流翠綃舞不定。鏡光天色相磨戛。此去秪堪參大眞。向來虛惱役細黠。直信前修遺賁趾。宛從熟路推輕轄。同來仙侶氣凌空。擧手遙指雲中刹。一時舟人催扣枻。不愁舟底閒漰汃。誓到吾山堂上住。更無許多來纏紮。</text>
<title>乍憩獅項酒肆。仍步入淸凉寺。</title>,<text>洞裏楓深秋正闌。醉來贏得畵中看。躋空羃羃雲生屧。附壁稜稜石倒冠。爲有殘烟超世表。尙敎淸磬落風端。知渠飽吸名山氣。更把金軀入涅槃。寺敗佛像皆剝落故云。</text>
<title>動石</title>,<text>石道貴安靜。居高動若爲。剛風吹欲墮。峭壁懔還支。賴有臨淵惴。能扶累卵危。癡髡不識命。广宇詑瑰奇。</text>
<title>風穴</title>,<text>金塔峯前萬仞壁。空峒石嵌天開張。時有遊人來一窺。山深猶恥棲麕獐。惟見天籟刁刁日夕發。吐納洞府輸淸凉。會事吹倒琳宮麗。前有安中菴已廢 只爲數三先輩播芬香。我來日暮寒兢兢。興來便不辭褰裳。冷然躡太虛。俯身朝天閶。寥寥松水枰。千載自善藏。古有孤雲榻云 仙人馭風去。舊蹟成荒唐。且須今宵山益靜。朗然月照芙蓉房。配作吾無禁不渴之雙淸。一盃留醉共郞當。</text>
<title>聦明水</title>,<text>男子生有好耳目。自是聰明天降則。挽近如何氣機漓。聵𦗳瞖瞎紛生殖。豈意深山巖竇暝。不人伊水頗奇特。一泓瓊醬寒折齒。古來只許眞仙食。晩我登臺徒靦顔。白日晻靄雷霆默。謾費菖茯澆胸次。每從婁曠求神識。一任倥侗頑不瘳。臨窪或恐浼淸湜。東至長程五百里。見渫無使爲心惻。藉得山靈行水氣。倒瀉五內驅羣慝。便欲從玆復一初。愼無貽水之慚德。</text>
<title>金生窟 金生習字處</title>,<text>滿山紅樹爇光炎。不怕緣厓鬼魅潛。瞥地寒淙飛木末。小天幽室寄雲尖。方知此處最奇絶。便欲吾生仍久淹。筆勢當年神有助。盡輸奇變供揮沾。</text>
<title>淸凉精舍三詠</title>,<text>吾山堂夷山靑未了。渡海更騫騰。夫子從天降。斯文與日昇。軒屛移淑氣。林壑照徽稱。揭我重磨鏡。昭明覺遠朋。棲雲軒白雲起泬廓。就我宿軒窓。豈謂霖姿乏。秪愁物患撞。經龕仍邃穆。道域與淳厖。萬古閒舒卷。終看澤海邦。止宿寮故人山外客。訪我山中菴。山瀑爭投轄。山雲共盍簪。連峯護起止。千古入評譚。脫粟當珍餉。君非哺啜貪。</text>
<title>蓮臺寺。用愼齋所次李白送楊山人歸天台韻。</title>,<text>晝景極瑰詭。夜景尤怳惚。悄坐蓮臺雲。莞對蓮峯月。萬累一時空。人寰邈楚越。翩然欲高擧。腋下淸風發。</text>
<title>文殊寺飛瀑</title>,<text>陰崖百丈鬼曾劖。一道懸淙晝濺𩁺。舜壑投珠渾失色。梁園飛雪儘憂讒。溜穿絶壁通玄廓。噴引微風掃碧巉。仰飮居僧皆羽去。天花搖落舞雲杉。寺廢遺址</text>
<title>登滿月臺</title>,<text>滿月庵前滿月臺。蓮花灧瀲眼中開。欲隨鸞鶴雲邊去。却恐飄然去不回。</text>
<title>白雲庵址</title>,<text>捫蘿登上方。披莾理前躅。諸天已無何。白雲尙留谷。寒山一片石。今來擬三復。老先生曾撰菴記 仙人攝之去。正氣鎭空綠。</text>
<title>登紫霄絶頂。用杜子美玉臺觀韻。</title>,<text>仰面前宵天似遙。全輸脚下不崇朝。飛來惟有浮邱鶴。吹過時聞子晉簫。四峽中間丹壁出。數州東北白雲稠。從今自許平生志。肯伏溪南一老樵。</text>
<title>登高望鄕</title>,<text>征鴻滅沒海天長。爲把秋懷坐劒鋩。太行莫道瞻雲苦。爭似慈雲望太行。</text>
<title>玉簫峯</title>,<text>紫霄東南騖。就下更峭拔。削成蒼玉簫。世人吹不發。時有緱仙來一弄。興盡倒揷靑崖滑。洞底癡龍頻夢悸。猶疑噴薄林梢兀。播鼗擊磬俱長往。箏笛人間自嘈聒。雲韶魂返少人聽。十二峯頭一片月。</text>
<title>一云淸凉是小金剛</title>,<text>萬二千峯十二峯。孰多誰少總忘儂。秪聞蓬島資虛幻。不爲斯文氣一鍾。</text>
<title>下精舍。敢用朱子山北紀行第十第十一章韻。</title>,<text>我從天一柱。重訪武夷宅。古木響西風。落日下峭壁。正路久榛荒。秋艸傷心碧。願起搴芝阡。快哉更䟽闢。上山問程曆。下山復此堂。宛隨肩輿後。親跪虎皮傍。悠悠今古恨。敷袵說沛滂。仁靈宜默喩。永言惠海壃。</text>
<title>蓮臺僧慧雄。與余同丙午。慷慨有志節。殊不似寂滅家計。自言是林忠愍後。深痛穢德之臨中土。儘一奇事也。遂用老先生蓮臺寺韵以贈。</title>,<text>邂逅招提界。訝爾凌霄勢。不爲西方祖。詭譎詑瑰麗。謂是忠愍孫。痛哭山河遞。人境不可留。飄然雲裏袂。猿鶴許知己。泉石寓經濟。愛此夫子嶽。皎厲斗南揭。顧我聯雌甲。不辭吐心契。須知筑汗 竺佛汗虜 孽。異名還同例。不如俱忘羊。回頭魯服製。</text>
<title>淸凉十二詠</title>,<text>丈人峯逶邐鎭西北。雲外最遠靑。樑摧已千古。丈人有典刑。仙鶴峰飄然何道士。夜來揖問余。起看西湖口。雲鬟翥碧虛。紫鸞峰蒼屛西欲折。錦翼忽婆娑。仙人乘月下。解驂放雲阿。紫霄峰上帝居絳節。空懸碧玉梯。始識泰山頂。不屬泰山低。卓筆峯霜稜照健槊。直氣動天高。千載斯文字。全副屬宣毫。古稱宣城筆。爲天下第一。硯滴峯膨脝玉蟾腹。器置帝案間。涵停星月氣。潛潤石腸頑。蓮花峯夙慕濂溪宅。俄尋淨友塘。涉江愁歲暮。雲裏見天香。香爐峯紫烟生石罅。奇絶博山圖。肅然對淸晝。馨德曾內膄。金塔峰層峭聳寒碧。危棚匝彩霞。癯仙謾詑異。咍爾說輪差。擎日峯陰壑含烟雨。山高雲氣深。燭龍登赤道。萬狀忽昭森。卓立峰絶壑連雲秀。屹然東表宗。且須吾力竭。休怕末由從。祝融峰頎然赤熛怒。英氣擅南雄。願借三盃酒。飛躡萬里風。</text>
<title>戱用歐陽氏廬山高韻</title>,<text>淸凉之山巃嵸硉矹端嚴且爽介。呑吐元氣涵長江。一十二峰爭奮拔。茫然以去者若無情兮。駭然而顧者怕相撞。芒鞋遠來尋幽境。入谷逢人累躕躇兮。此間不有廬山渤及天台禎。司馬 庶可與友谷口之鄭鹿門龐。烟嵐艸樹雜如畵。眼花已纈纔窺谾。萬斛淸風生怪穴。百丈懸崖噴飛淙。白雲瀏漓深似海。悄然欲渡愁無矼。惟見參天鉅壁詭瑰難名狀。飜令智者遇之費猜測兮。愚者遇之資誕哤。忽如禹鼎新鑄兮。魑魅夔羵爛呈形。又如瓊樓宴罷衆仙醉兮。木公玉女攲冠墮珮遺珠幢。玉簫吹弄蓮花月。紫鸞仙鶴和鳴雙。羞將天勝付寂滅。古來道場多蓁厖。猶有數三殘衲守死頑不去。菑山爲食兮窪石以爲缸。琉璃龕冷不可留。坐我棲雲之晴牕。融融淑氣會眞精。千載玄圃産瑤玒。遂令宣福兩徼間濂閩關洛兮。東邦平地十年翹仰苦。一登紫霄心便降。好看培塿落眼前。無將寸木兮遽擬百尺之長杠。</text>
<title>義相窟</title>,<text>營窟風謠世已移。驢背雷天炳著象。往往深山石竇暝。龍蛇虎豹攸羣往。云何禿奴太猖狂。弄形匿跡隨魍魎。琳宮壯麗却何置。詭將穴居嚇渠黨。從來殘衲㗳無語。對山不作看山想。</text>
<title>南崖陸蓮</title>,<text>靈壑含碧滋。氣奪玉池潤。明厓特淸麗。不事生茶菫。挺此天然質。開花照山鬢。渾爲謝淤泥。炯炯握瑜瑾。只愛無極翁。歲晏求相信。西方有嚆矢。痼源維能濬。楚客吟木末。千載爲心疢。絶世懷貞姸。不憂風霜峻。我來時及秋。獲與馨香襯。故人有深意。折藕作行贐。持此媚一生。無使起鄙吝。</text>
<title>過三角墓 諺傳蓮臺之創。有一翁誠願以身爲役。死爲三角牛。輸木石以濟用。力竭而斃。埋之路傍。後有琴生畵三角牛於寺門。</title>,<text>毛家癡鈍最稱牛。三角尤非兩角儔。旣爾爲人迷幹辦。畜生還得勝人不。竺鬼淫詖藉物妖。荒墳千載誑民謠。琴生一筆還多事。慚愧荊優腹葬高。</text>
<title>憇金光臺</title>,<text>金光臺下水如藍。鏡面天光一樣酣。滿目雲山從此盡。更將寒碧漱塵婪。</text>
<title>博石六臺六詠</title>,<text>松陰臺千丈和嶠俯玉澄。爽氣蕭森動林稜。南隣白鶴許知己。歲暮相守不可凌。留取貞標鎭谷口。松不摧兮石不崩。鶴巢臺靑厓數仞累瓊玖。𥓂砑石罅臨淸瀏。白鶴朝向雲際翔。暮將明月棲巖牖。不愁生涯太孤絶。俯憐禿鶖闚梁筍。雙淸臺茫漾天水好相戛。一塵不到蒼厓滑。時有璇飇凉若洗。夜看冰魄寒如刮。唐突幽人無一錢。光霽中間寓深察。月波臺臺上冰輪寒不禁。臺下秋江澄更深。遠看波光留皓月。俯瞰寒月在波心。兩間纖渣渾化却。可堪中夜撫瑤琴。凌雲臺亭亭白雲在天杪。下界浮生思渺渺。臨江石壁一何豪。意氣如將薄雲表。不須待讀相如文。便欲褰衣入縹緲。卓立臺寒空矗翠動明影。羽鱗飛躍輸眞境。上下陶陶渾一色。箇中條理紛千景。除非博約工夫到。可識名臺用意逈。</text>
<title>至孤山。水深不得渡。仍用老先生隔水呼喚今在否之韻。</title>,<text>西岸丹厓東岸亭。孤山處士今在否。蒹葭秋水道阻躋。指點雲簷寄目久。</text>
<title>月明潭</title>,<text>潭淸見本相。月明更惺惺。誰人枉撈摝。癡絶琉璃甁。</text>
<title>葛仙臺</title>,<text>蒼然丹壁畵中臺。難信人間白髮回。不把生涯煩句漏。丹砂萬斛好輸來。</text>
<title>高世臺</title>,<text>太始靑山波漾成。熒熒雲石動三淸。日午芝歌雲際發。世間甚事說枯榮。</text>
<title>王母城</title>,<text>穆王乘八駿。萬里窮瑤池。笑殺丹丘生。徒步躡雲埤。桃花已千遍。白雲更離離。日暮靑鳥集。應不誤佳期。</text>
<title>招隱臺</title>,<text>杖策出林表。尋幽度重壑。層岡俯澄川。歲晏叢桂碧。石榻留淸芬。蘚逕穿塵躅。幽人不可見。臨風一太息。</text>
<title>月瀾臺</title>,<text>皎皎靑天月。瀰瀰洛江水。林臺好俯仰。時値賞心子。紺園跡已陳。却愛新亭起。莫辭長點弄。此間有深旨。晦菴落星寺詩曰長點烟波弄明月。</text>
<title>九月十五夜。呼李子翼。步月天淵臺。仍用老先生九月十七日夜。呼鄭士誠登天淵臺韻。</title>,<text>曾把鳶魚玩百回。夜闌無事却登臺。憑君滿酌陶山酒。天水溶溶月一盃。</text>
<title>移坐天雲臺</title>,<text>南垞輕舟載月回。囅然携手入雲臺。從高一眺淸如許。眞箇銀花的皪盃。</text>
<title>仍念今日是朱夫子誕辰。今日來到陶山。俯仰天淵臺上。誠若不偶然者。聊成短絶。</title>,<text>朣朧鳳山餠。照我濯纓潭。神光寒不滅。宛爾千載心。</text>
<title>李子翼送余於石澗臺</title>,<text>靑山綠水昔人臺。今日勞勞酒一杯。逢君豈料輕相別。可柰身邊密線催。</text>
<title>拜鶴峰先生墓有感</title>,<text>落日佳樹川。小子涕泫然。大道久不振。民生日鋪淪。且聞島中孽。乘時擬噴血。先生今不起。嶠下更誰倚。</text>
<title>登花山暎湖樓</title>,<text>花山形勝暎湖樓。獨立平原謝匹儔。板上海東夫子詠。檻前嶠下大江流。人烟杳杳迷寒郭。夕日遲遲沒遠洲。極目鄕關秋夢遶。可堪登賞慰覊愁。</text>
<title>野人送葡萄</title>,<text>纂纂東鄰架。露實政蕃衍。一一瓊瑤姿。箇箇羞珉瑌。玉珮紉弱組。珠琉綴翠冕。瑩晶結沆瀣。靈液仙堪吮。爲憐食烟客。病渴愁殘喘。苦飢朝對麮。呻痞午灌荈。詎意稀世珍。含情到絶巘。傾筐均的皪。隨手不暇選。嚼破椰漿逬。絶想交棃軟。一嘗孤魂醒。再嘗雙眉展。次第毛骨開。颯然微風轉。人間百不平。瞥地都吹遣。自顧渾如失。胷中無一件。却疑方寸裏。惟有本性善。從今屛閒事。與世忘深淺。何處無此物。寥寥知味鮮。誰家綠醱醅。日夜方沉湎。一致多殊塗。千古入仰俛。</text>
<title>明沙</title>,<text>滿江秋水百淘沙。平地盈盈泛月華。惟有寒鷗最相識。一羣吹到晩風斜。</text>
<title>秋思</title>,<text>一夕西風起。壯心忽遠愁。蟲聲生暗壁。鴻影過長洲。何處可相忘。古人宜少留。徘徊千載月。猶照夢中不。</text>
<title>卽事</title>,<text>烟火蕭踈洞府寒。流螢點點枕書殘。忽驚牕外梧桐雨。枉洩琴心響歲闌。</text>
<title>寒蟬</title>,<text>空山多古木。西風吹殘照。寒蟬不勝秋。恣意盡日叫。戛戛遙相和。嘈嘈忽促嘯。哀瑟含淸怨。流泉瀉別調。商徽催晏節。一氣自感召。摠爲鳴不平。幽人倚蒼峭。</text>
<title>出門行 癸未</title>,<text>浩歌歌出門。睥𥆒卽乾坤。天風發高興。披襟洗煩冤。蕩然觀四極。飄颻躡無垠。下有淵虬騰。上有雲鵬騫。蒼茫百刦外。俯視窮宙昏。珊珊玉珮侶。携手結季昆。材疎憐樗櫟。歲晏吟蘭蓀。耒耟方永日。士女盈郊原。三旬愁熯乾。畏景燒林園。相將掉袂去。不省四鄰喧。玩心蓬萊月。吐氣扶桑暾。行行浮䘊蠓。渾然一氣元。翩𦒘飛白日。稽首紫淸尊。借宿瑤臺裏。玉瀣澆靈根。塵機一以息。芳華一以繁。恣意搜大方。樂此無窮源。相羊足一生。悟歌歌不諼。人生貴自適。彼哉守窮樊。</text>
<title>換鵝亭。次魚灌圃板上韻。</title>,<text>觴乾亭在濱。鵝啼怪客頻。登臨蕭灑意。猶是契中人。亭倣山陰蘭亭。故篇中及之。</text>
<title>踰驍勇岾</title>,<text>支離二十里山蹊。午景看看忽已西。浮世爲誰空躑躅。長風與爾好提携。千峯杳杳白雲沒。一磵涓涓芳艸萋。須到蓬萊天上止。不關平地有高低。</text>
<title>枕流亭。次板上韻。</title>,<text>檻外瀯溪日夜流。街塵無地惱淸幽。春來旅鴈橫沙渚。時有遊魚上釣鉤。一雨桑麻官道陌。萬絲楊柳酒橋頭。登臨便欲窮源去。搜勝臺前更滌愁。</text>
<title>小憩金剛灘</title>,<text>翩然征袂畏朱陽。一憩臨流百不忙。爲是東行仙有信。纔逢奇處喚金剛。</text>
<title>牛頭嶺</title>,<text>嶺路悠悠苦。我行東復東。三山知近遠。萬劫落虛空。且憩春陰碧。前尋玉友紅。時居陀禁酒。前至知禮境不遠故云。 支離終有到。躄子果何功。</text>
<title>次中山文丈 昌壽 雙湖亭韻</title>,<text>明亭如水枕雙湖。且得中山山四隅。倚檻遙憐函石氣。文氏之先。出於南平石凾中云。 當牕堪掛雪蓑圖。文氏之先。有雪溪翁。唐人畵贈獨釣寒江雪圖。 已從眞境一生樂。可識冲襟終日愚。最是湖淸寒月白。開懷觀取本來吾。</text>
<title>芳草亭。次板上韵 二首。</title>,<text>芳草亭前一望新。鏡湖流水宛伊人。年年解逐東風綠。粧點延陵桃李春。芳草靑靑無限新。臨風愁殺遠遊人。王孫何處未歸者。岸杜汀蘭秋復春。</text>
<title>過金泉 驛名</title>,<text>金山何奇絶。金泉平地出。寒泉起膏肓。驛南有寒泉。浴之能已疾。 釀泉消炎日。驛北有釀泉。爲酒極香冽。 芳春泉醱醅。功成蜂羞蜜。風帘臨綠楊。有美香盈室。市氣凌波斯。陸海羅一一。絡繹江南路。繁華此難匹。但願淸晝永。卒歲娛康吉。</text>
<title>龍興寺</title>,<text>行吟朱夏苦。携手雨花天。古木殘僧在。白雲靑嶂連。浮生皆幻夢。靈宇易墟田。憐爾衆甁鉢。區區只眼前。</text>
<title>登尙州西門樓</title>,<text>東來徙倚古城陰。過劫偏傷遠客心。曠野百年蟲鶴泣。雄州一夜犬羊侵。開府如今眠白日。當壚只自買黃金。安危展轉初無定。我有長歌劒裏吟。</text>
<title>恭儉池 三首</title>,<text>十里涵虛阿堵池。南州眉目舊稱之。諺以池爲嶺南之眼 蒼然日夜滋吾土。恭儉風謠認爾爲。風聲如海昔聞池。無怪君今見小之。浩觀滄溟猶一勺。卷舒胷界任吾爲。落日娟娟魚在池。漁舠如葉泛何之。秪緣性與烟波定。不管晨盤鮓鯗爲。</text>
<title>宿幽谷 二首</title>,<text>畵角凝高樹。紅釭達殘宵。旅窓臨驛路。鄕夢不省遙。夢起無人知。牕間惟月色。同來珍重交。枕臂情尤極。</text>
<title>主屹關。次板上韵。</title>,<text>森嚴萬壑赴城頭。客子登樓集百憂。外戶如今誰盜賊。南藩無柰此咽喉。劍門不守由天險。函谷須憑有廟謀。歎息當年平地在。遂令歌哭到忠州。虜初至嶺底。懼其有伏。皆哭而行。及夫踰嶺。乃相與歌舞而前。</text>
<title>主屹山</title>,<text>參差玉筍空中色。閃鑠烟花霞外氣。白頭老榦傳世嫡。南注頭流奕葉貴。南國羣生日夜仰。鍾精毓秀弭憂畏。靈祠肹蠁若有睹。白日欲陰林靉霼。山城鼓角侑神功。不惜年年牲幣費。</text>
<title>交龜亭。次板上韻。</title>,<text>刺史交龜地。征人秣馬關。古今松色裏。來去鳥聲間。山勢蟠三蜀。王靈洞八蠻。朱欄臨碧匯。遊子馭風還。</text>
<title>龍湫 三首</title>,<text>交龜亭下龍在湫。聖時靈畜非小小。龍也潛光幽竇裏。龜兮銜詔天門曉。舊聞圖書出河洛。我來嘐嘐一長嘯。空山石槽深無底。嗟爾龍子知大小。臥聞晴雷鼓懸湍。時見白雲生淸曉。藏靈千載無人喚。亂松悲鳥自吟嘯。主屹山高天莽蒼。神物已大寒潭小。滄溟浩浩胡不徙。大地焦焦胡不曉。時哉一起宜勿遲。慰我赤子歌其嘯。</text>
<title>鳥嶺歌行</title>,<text>太白蒼蒼西吐穎。崢嶸鳥道橫爲嶺。快刀劃破湖西境。大局捧置山南省。維南箕斗布光影。七十一郡丁與丙。扶輿淑氣日夜永。鳳產丹窖金出礦。匝域人文爛炳炳。異代還與邾閩倂。嶺雲茫茫嶺日靜。古洞百載留晴景。丹崖翠壁互邀請。孔路躋虛愁阻梗。由來隘口設天穽。遙爲神京作藩屛。會待潢池弄蛙黽。勿用貔貅十千猛。秪煩尺竪提要領。眼前虀粉必無幸。憶昔腥䬞吹海艋。放却貙貐滿地獷。走險蹈危要一逞。仰天脅息猶徼倖。廟謀當年屬骨鯁。隍神岳靈皆延頸。遊魂起滅任躬秉。據勢如以石下井。如以健箠鞭裸裎。如以利刃決疣癭。街亭敗事宜可儆。左車有策胡不省。孰謂臨機昧大挭。遽見狂塵夕入郢。琴臺蟲鶴迹已冷。古老相傳不禁哽。重關粉堞今幽靚。去天松檜翠齊整。樹頭晴日恠禽惺。澗底玄竅神物耿。使車閒過雲生簈。時有馹騎花間騁。山城小吏晝不警。劒銹在鞘弓脫檠。平明畵角報晏靖。細喚玉壺恣沉浧。擁路家家羅酒餠。荑手當壚濯寶皿。香風綷䌨皺衣褧。對舞陽阿歌采荇。雲林深處鬼跡偋。梵宇蕭蕭佛燈炅。老釋不爲垂汲綆。望極還迷慧日暻。曾聞山水似箕潁。近來人士多管邴。更道福地年無眚。漑畝宜稻菑宜澗。我亦從此謀二頃。叫猿執爨虎賣杏。曉陟巖嶠斸蔘莄。暮從原圃課芋梬。有計不遂憂怲怲。我歌一歎朱顔㾪。</text>
<title>踰嶺忽聞蟬聲在樹間 二首</title>,<text>嶺雲嶺頭過。湖樹風露輕。忽驚秋響早。悄悄遠人情。嶺音徐以濁。湖語疾而輕。蟬聲不關地。天然故園情。</text>
<title>溫泉</title>,<text>山下靈泉噴玉溫。居人無𧏮自成邨。正憐洗髓仙家樂。不記人間藥餌存。</text>
<title>去塵巖</title>,<text>泠泠玉磵展空巖。超脫人間萬相凡。爲洗肩山看更瘦。微塵無路漬征衫。</text>
<title>苦旱行</title>,<text>苦旱苦旱。往在炎炎赤鼠嚇。赭却東溟靡孑遺。到今餘民說猶怕。柰何今年天。咎恒抑其亞。淋漓妨早春。焦燥閉長夏。瘁我園中蔬。敗我墻畔樜。鑠我菑畬麰。痒我沮洳稼。嗷嗷赤子耐懲羹。翹首仰天天如夜。天如夜喚不醒。紛然百怪爭雄覇。妖尩恣踸踔。悍魃仍吼罵。熒惑搖光茫。祝融催車駕。踆烏銜赤熛。衝爇廣寒榭。微雲纔一合。風伯乃叱咜。癡癡龍子縮如蝸。了不省四海波臣水族。戢戢就燔炙。况昔炎皇親敎耕。此來豈肯專威欛。四求茫茫不可窮。岳神瀆靈均驚訝。顧我塵土區區安得騎雲朝玉閶。敷袵陳衷贊玄化。驅雷隆隆電爍爍。刷退羣邪不少借。一時下招東海蒼龍南海赤龍西海白龍北海烏龍中海黃龍羣。漫空倒吸江淮河濟伊洛汝漢及渭灞。注滿銀潢天欲浮。噴向人間一快瀉。飜將赤地漲新綠。千郊萬郊抽香䆉。黔黧騰喜色。烟月漾田舍。有老可養幼可育。有男宜娶女宜嫁。歌頌含哺樂唐虞。偃仰卒歲聊無㕦。咍爾書生兮安用汝愚爲。詩成秪自獨吟罷。</text>
<title>謁忠愍祠</title>,<text>天地綱常七尺身。英靈不昧宛遺眞。惟葵抵死傾陽性。彼檜何心涅背臣。遼塞黃塵今已暗。灣營寒月尙如新。皇輿未返躬先瘁。千古難禁隕淚人。</text>
<title>彈琴臺</title>,<text>鳥道失天險。轅門傍水開。元戎疎遠略。平地試奇才。一戰腥氛惡。三軍銳氣摧。年年臺上月。魂夢幾時廻。</text>
<title>登忠州北門樓</title>,<text>城邊官路自東南。柳下人家暎五三。野極驪江天遠望。山連鳥道雨微含。行經百戰傷心地。徙倚孤樓抱膽男。鎭日登臨無限意。斷鴻愁艸正難堪。</text>
<title>渡北津</title>,<text>催催出幽峽。懽喜見澄江。天淨魚涵一。沙明鳥度雙。淵源湖內郡。衿帶漢南邦。好是蓬萊路。浮浮太乙艭。</text>
<title>踰兩牙峙 四首</title>,<text>客路何漫漫。無盡度重谷。今日入關東。雲烟一葱綠。磵底有幽花。杜宇啼空谷。行人猶不歸。搖曳上空綠。峽斷雲來連。微徑更臨谷。忽聞黃鳥聲。坐憩松陰綠。山民解善藏。誅茅寄深谷。山前樹掩門。山上菑烟綠。</text>
<title>宿原州校宮</title>,<text>齋院荒凉兩牖虛。雄州絃誦掃無餘。可憐春艸羞人意。猶帶靑襟日在除。</text>
<title>過原州</title>,<text>一望長郊挹翠微。山林烟火共依依。鴒原義士騎雲逝。雉岳寒僧乞米歸。剛惜荷香拘畵閣。秪煩柳蔭護圓扉。昇平百載無城郭。虜馬當今亦已肥。</text>
<title>過橫城</title>,<text>官閣寄橫麓。人烟盡意靑。耞塵雲塡道。鋤汗雨迷坰。縱乏搜奇勝。差堪屬視聽。只愁詩戶暍。何處可提醒。時橫城亦禁酒</text>
<title>踰思無那峙</title>,<text>東來風袂浩難容。惟有浮雲時盪胷。已慣登登如踏地。毘盧休道揷天峰。</text>
<title>踰嶺以來。所經皆山郡林徑。多鳥語可聽。聊此戱述。兼叙卽事。七首</title>,<text>歸蜀歸蜀。鳥道連天愁躑躅。花落年年飛不歸。空山盡日哀相促。行人爲問莊陵路。暮雲關峽迷春樹。布穀布穀。山前種稻山上菽。操鋤戴饁日相呼。三家五家關東谷。且願一澍占好秋。客來不塡樽有篘。提葫盧。絲繩玉缸誰家壚。白日正午行塵熱。囊有一錢君且沽。橫城太守不解事。柳橋深處倍榷利。愧吳儂。周郞陸弟何丰茸。提携意氣日快飮。高歌緩舞春情濃。東來千里少知音。愧殺林間喚友吟。姑惡姑惡。朝詈暮敺慈恩薄。眼暗長吁蝨鑽絮。腸衰未堪䀋調藿。寄語關東勃磎婦。姑慈姑惡摠爾取。富興富興。有廩如阜陳相仍。摠由前人勤儉得。後來愼勿生風稜。行看東土多瓦屋。且喜今宵借穩宿。飛浩浩。颺空萬里入雲昊。紫鸞黃鵠交將迎。俯瞰下界迷衰艸。習習腋風吹我來。好逐飛仙問蓬萊。</text>
<title>泛波亭</title>,<text>山水之鄕松桂林。風流太守幾疎矜。雲天泛泛王喬舃。夜月泠泠單父琴。縹緲欲乘浮宅興。虛明宛對古人心。玄禽一擧無消息。惆悵覊愁杳不禁。亭後有羽嶺，鶴橋</text>
<title>道中口占</title>,<text>東行八百里。仙意已三分。林逕消紅日。巖扃訪白雲。狂吟聊自適。竊酌不成醺。那得枕泉去。一犂天下欣。</text>
<title>憩斷麓</title>,<text>千里風謠入醉歌。詩聲强半恠禽多。孤坐不堪騎鶴意。白雲堆裏碧松柯。</text>
<title>合江亭。次李陶菴板上韻。</title>,<text>麟趾風謠鳳去臺。中分白鷺兩奇哉。吾儕縹緲三山去。此地登臨五月來。霏微乍合靑林雨。噴薄爭鳴白日雷。坐覺軒櫺强半濕。吟眉渾化市橋盃。</text>
<title>喜雨</title>,<text>誰遣神虬躍。瓢飜瑞露甛。仁天有白水。大陸無紅炎。鼓舞三農倦。消融萬怒嚴。從今誇丙午。煩不訊君占。時李擎維揲蓍云某日當雨。余戱云今日丙午。是我本命。安得無雨。是夕果大霔。相與一笑。</text>
<title>踰檜田嶺 二首</title>,<text>長風千里走無端。多少人間行路難。山邨竟日無烟火。添得癯顔一倍看。淮山藂桂老雲端。獼鬼深林過亦難。行到不堪幽鬱處。數峯懽喜要人看。始得望見金剛故云</text>
<title>濯三叉川</title>,<text>纖塵隨水忙。詩骨冷如佛。明日蓬萊宮。眞仙謝遠屈。</text>
<title>鹿歎</title>,<text>山邨日欲西。塡街忽讙沸。一叢鴉色丁。驅牛擁意氣。問牛何物載。匪熊亦匪貔。可憐林中鹿。非辜遭此罹。鹿生在靑山。羣嬉占雲壑。渴飮無禁泉。飢飧不采藥。羞鄰狐兎姦。嫌朋虎狼惡。優遊赴舜居。和鳴入周雅。於人百無憎。云胡禍機惹。直緣頭上矗。一枝博萬錢。醫家說作俑。獵戶奮爭先。難星逬一夕。嗟爾不免夫。翠羽翡之累。香臍麝所殂。匹夫懷白璧。古來同憂歎。那當去爾角。棲眞宅巑岏。遂令射利子。不直一錢看。吾將與爾友。卒歲聊盤桓。</text>
<title>長安寺</title>,<text>危臨仙掌削。奇對鬼關高。佛魄凝寒桂。宸香纈醉桃。夢中何日到。形外此身逃。茶罷瞻雲嶠。天風倏一遭。</text>
<title>早發靈源。携荷蘭二僧。轉向表訓洞。</title>,<text>江關道暍久嬰懷。一飮靈源百疾佳。睡起淸魂惺曉唄。詩成幽韻寫春喈。浮生萬古悠悠是。眞面千峯得得皆。莫恨尋芳來屆暮。天香國艶好徘𢔡。天香，國艶。指二僧。</text>
<title>歇惺樓。敬次退溪先生板上韻。</title>,<text>夕照銜虛無。白雲變幻出。坐此空中樓。揮手探月窟。綽約唐虞明。頃刻鴻濛鬱。一切如是觀。今古無終畢。</text>
<title>萬瀑洞</title>,<text>雲山複折轉增姸。路入仙區思杳然。萬古虛明晨月境。百塵淘汰晝雷天。淸溪白石無他物。道骨禪心有此緣。安得提携煩造化。相隨處處與留連。</text>
<title>上毘盧峯聯句</title>,<text>天上毘盧峯。人間謫仙侶。鳴遠。 杳杳空雲生。飄飄霞袂擧。擎維。 靈芝晝可療。驂鶴暮當御。瓚汝。 登臨一縱眸。滄海正如許。殷巨。</text>
<title>毘盧峰分韻得高字</title>,<text>金剛奇秀冠天下。且有毘盧峯最高。峯高揷天天不極。歲晏無人走一遭。甕牖燈深窺斷爛。市街塵暗矜達挑。間有椶屝尋誤入。仰空長吁風引舠。脫却樊籠任自在。世間天放惟吾曹。時將畵筆干高鳥。不用手板題釣鰲。提携一朝出門去。足踏毘盧何太豪。摩訶禪子太不曉。交口爭訕客徒勞。毘盧有神太靈異。夙憎俗子酣臐臊。催飜白晝滾黑霧。瞥眼驟雨森如繅。砅崖黃白惴集木。攀援欲崩愁飛猱。往歲京師一貴戚。妙年英譽拔俊髦。前呵後擁聊陟彼。意氣若將生羽毛。維靈一嗔竟莫逭。趷躂終宵墮地窂。且道昔時韓吏部。落日西華悵號咷。我聞一笑仍無恙。備經崎嶇脊梁牢。時有幽花助奇賞。琮琤石瀨諧笙璈。巖下孤高巢紫鸑。林間瑟颯起璇颾。萬里無雲天似拭。四瞰可以枚秋毫。已識維靈歆默禱。仍敎吾輩恣遊遨。萬有千峯爭獻媚。觸目駭惶不暇掏。去夜瓊樓酺羽客。星冠醉倒九霞醪。蹌蹌女佾笑掩口。翠袖彎回忽墜翿。巡秋白帝繽羽衛。導以玉節揚蜺旄。怪底陰司苦訊罪。裸却百鬼施剉熬。靈山高會佛曲跽。左右紅袈捧戎刀。七寶莊嚴極樂界。蓮花滿地共命嘈。金壇高處峙上將。首戴銀兜腰屬櫜。庠宮淸曉禮相見。大夫執鴈卿執羔。却訝人文初判剖。蛇身牛首紛呼號。干戈軒野狺鐵額。揖讓姚廷列夔咎。禹鼎雕鏤呈秘詭。殷璉璀璨饗焄蒿。周道如砥禮樂爛。南琛白雉西貢獒。肅肅淸廟趨百辟。灌以玉瓚陳鉶芼。西望瑤池降王母。催呼造父鞭騏騊。周公已衰家徹雍。淪落荒濱泣磬鼗。遂有森嚴獲麟筆。繡袞霜鉞行誅褒。又如枯槁潭畔客。蕙纕荷衣讀離騷。又如婦貌橋頭跪。丈人慇懃袖六韜。白日鴻門動殺氣。龍蹲虎踞頗驚怪。赤岸十月羣雄聚。漫空萩火焚千艘。載陰載暘看唐宋。爾來異孽滋兇饕。萬古茫茫不可說。覽極閉眼憂忉忉。一瞬天地閒開闔。變化無柄誰能操。豈意眞宰弄絶巧。專向玆山費鎔陶。離離綠樹攢石罅。瀲瀲白雲生㟹嶆。四壁丹靑照活繪。區區鉛墨皆其糟。北望黃龍疑暈玦。東視于山等泛䑬。雉岳差堪作南蔽。天磨寶蓋羅西皐。脩而峛者爲屛帳。圓而峙者然倉廒。從傍三禿騁小見。擧手四指叫匋匋。俯瞰平郊綠逶迤。百川縈廻如索綯。滄溟浩浩不可涘。拍天日夜殷大濤。秦童一去不復返。贔屭霜骨隨滔滔。蒼茫十洲目渺渺。時有孤禽黏雲翺。目極魂往身獨立。超然象外成眞逃。便欲從玆仍鵠擧。憑空誰復設覊絛。毘盧峰上天風發。塵機蛻化寒生袍。正遇楊家老仙子。贈我一粒丹砂膏。圓嶠方壺持此往。不向人間白頭搔。</text>
<title>金剛內山雜詠 百首</title>,<text>萬川橋萬壑吹靈瀨。神宮隔岸遙。時乖風引舸。緣重鵲成橋。神仙樓藍園無俗氣。蓬島宅羣靈。拙拙丹邱子。登樓一刷翎。長慶庵東望忽奇峯。幽庵寄碧洞。白雲生石頭。禿子坐成夢。觀音庵 在觀音峯下。女尼居之。尖峯天琢秀。圖寫大悲心。寂寂籠鸚鵡。紅愁入梵音。地藏庵峯在九天上。庵從九地中。軒牕明欲照。難說鬼徒充。釋迦峯彼佛誰眞僞。玆峯更爾儂。爭云峯似佛。還是佛如峯。鳧巖 鳧是石首魚所化。故腦中有小石子。江國多風波。雙飛入雲聳。維夢前生魚。腦石業已重。鷹巖危石寒欲颺。逈逈脫覊束。鷙性妨慈緣。痴渠務眩俗。彌陁巖綠蘚埋寒骸。老藤纏槁項。蓮花何處臺。眞箇解淸講。地獄門 門房。有石蛇石狗。陰門臨絶壁。守者蛇與狵。爲爾金剛僧。卒歲恣幻哤。玉鏡臺白石照寒潭。黃流不敢濁。誰能玉女成。甎鏡證禪覺。業鏡臺明崖揭寒空。幽途現妙用。眞妄何須訾。宜愼厥德種。明鏡臺誰家照膽銅。棄置在寒谷。歲久生莓苔。無人解屬目。黃流潭瀲瀲金花涵。陰陰白日動。眞仙徒涉過。一笑飮丹汞。首王城 新羅亡。敬順王子不肯從降。草衣麻屨。入此山以終。有城址。舊國迷黃葉。空山石一埤。偉哉北地烈。千載令人悲。極樂門靈關深不扃。線路入雲裏。次第前頭奇。疑然佛國美。金黑蛇窟寶匣徹幽嵌。空悲人所棄。當年神巧剜。腥跡枉遺地。龜巖周遭山節宅。老石孕玄機。無路陳洪範。茫茫禹迹非。敬順宮墟東都崇異敎。禪窟有王居。果報終何有。鳥啼鬧殿墟。係馬石 云是敬順王係馬處飛鼯時舞石。古葛穿橫嵌。四牡今長逝。無人理轡銜。水簾洞霏霏水晶簾。點綴儘瑰瑋。撲面吹颸沫。零塵已無幾。兜率庵絶壑棲孤雲。窮寰杳夕氣。庵空丹竈寒。衲子已仙未。獅子項苔磴掛雲端。金繩汲海底。生平飽險難。猶此眼花眯。望軍臺不禁雲霄情。夙抱淵冰慮。二端交胸中。甘苦一望處。門塔聳疑華表誰。圓堪石廩汝。枉爲浮屠家。莊嚴在裏許。證明塔累石臨危壑。寒流倒影孤。靈明如可證。何彼躓幽途。臥瀑臥因石偃棲。瀑被水奔赴。世路自閒忙。此間宜默諭。多寶塔穹林護秀石。奇玩弄羣迷。自是巃嵸物。徑將佛眼眡。百塔種種如來龕。奇奇積玉府。懸空勞說輪。萬相任紛聚。地莊項脈脉雲端愁。懸懸木末勢。途窮白日昏。借問今何世。靈源菴紺園明落日。碧瓦照丹崖。莫恨伊蒲薄。雲山滿案排。沃焦臺水底聞蓬萊。登高風洒洒。却疑東海東。尾閭一吸罷。十王峯森嚴十丈夫。皎皎植霞外。魘釋徒驚疑。吹陰翳活繪。罪人峯毁躰逃君父。詖邪宜伏法。雲巒奚罪斯。公讞鬼家乏。馬面峯子瑜吳楚士。風烟面面開。一遂高麗願。延佇忘歸來。牛頭峯仙家無服箱。頭角天放在。飽齕蓬萊春。垂胡飮滄海。白馬峯雪色誰家騘。咆哮意絶快。仙驂任鶴爲。橫空練樣掛。遮日峯太陽昇海門。雲帳巧相對。晝氣吹空濛。千林已嚮晦。日出峯只見天臨海。難分石與嵐。窮崖晨揭火。飜訝燭龍含。月出峯晴峯臨海天。雲翳渺難雜。萬壑渾虛無。朦朧桂影合。安養菴安養峯前菴。白雲暮泛泛。彼禪猶近眞。伊我墮塵臽。鳴淵杖策緣淸磎。側足俯汪潏。生來百不平。鳴送人間出。四天王巖鈍質本疎頑。神成詎及信。如能通慧觀。歲久石應瞬。普賢菴深林啼百鳥。尼女淚盈巾。不見普賢佛。空爲無告民。三佛巖 巖刻三佛及五十三佛。僧云懶翁與金同居士較刻先後。居士被輸。因此轉起開端云。蓬萊好洞天。遭此衆胡蠢。恠事招爭端。前塵足一哂。白華菴白華幽且明。無地惱微坋。若道仙非誣。璇鄕諒漸近。酬忠閣 閣安西山，四溟諸禪眞影。緇們猶赤心。乘期每爭奮。衣鉢今誰傳。千載撫餘韵。神林菴 有京美人剃髮爲尼。新刱此菴。新菴極瑰麗。林下恣尤物。功刹雖不虧。怨女難爲佛。安心菴 有僧龍化者頗聰明。能說渠家道理。淸凈安心菴。高僧坐白雲。爲憐塵裏客。擾擾日勞筋。正陽寺古寺鍾聲寒。叢林帶雨晩。香雲盈夕廚。烟火不堪飯。歇醒樓靑山樓在雲。西日客依檻。暖吐蓮花茸。奇攢玉筍嶄。天逸臺浮雲遊上方。客子情何限。天逸殊人逸。窮愁苦未剗。放光臺靑山臨佛頭。花雨向空撒。靈境自生明。眉毫衒衆瞎。香爐峰雙峰懸博山。曉靄生微煖。肹蠁神俱臨。幽人起敬盥。鶴巢臺白鶴白如雲。孤棲巖上月。俯憐千種嚶。危夢寄風樾。印桶巖 世傳楊蓬萊棄印登仙處。鶴擧龜將翺。蹣跚寄峭險。寒雲封篆文。眞僞更誰檢。靑鶴臺我家方丈洞。仙蹟苦無痕。一笑蓬萊月。怡然解鈍根。玉仙峰瑰顔寒更癯。雲裏露眞本。我欲仍相隨。甘爲六一遯。表訓寺佛古凋黃金。樓寒擁碧巘。蓬萊三夜緣。幽夢幾回轉。金剛門蓬島瓊爲闕。仙家別有天。撑眉與弩眼。千載枉徒然。淸壺淵虗明壺裏天。仙漿玉澄澈。遠客未窮源。臨流懷耿結。三山局風瀨日琮琤。輕盈玉局面。欣然松水間。晝寢未爲倦。蓬萊石刻 蓬萊楓嶽元化洞天八字。石古龍蟠蜿。崖明虹射照。風淙磨不漓。笙鶴響雲峭。萬瀑洞巖洞轉淸深。風雷刮地吼。吾儕今日胷。猶有不平否。映花潭花煖潭心香。花明潭面曉。花流潭更淸。瑤鑑徹幽杳。訪仙橋獨木危如飄。風霆日夕閙。喬松何處尋。石室秘眞敎。白龍潭脩鱗含白雨。白日起風泡。昇與白雲擧。沉同白石拋。黑龍潭神物涅緇門。古潭更黝奧。黎元愁望霓。玄天喚不到。洗頭盆亭亭揷花娘。雲髮已纖巧。猶恐塵漬莖。臨流日萬攪。碧波潭春林蘸幽深。玉鑑凈如掃。老石仍倒流。洪源日浩浩。噴雪潭旣道山如雪。翻驚雪作濤。臨流寒洒骨。朱夏爾徒勞。萬象巖穹窿太古石。珍重老嵯峨。滿腹圖書樣。誰知萬象羅。普德窟 僧云觀音佛化爲普德處子。孤菴危欲傾。誕蹟苦難破。畵佛猶兢兢。投深靠壁坐。琵琶潭玉磵吹霏微。仙輧濕欲墮。泠泠絃外音。昵昵語靡惰。眞珠潭圓折靑山潭。玲瓏百斛瀉。詩成看更奇。誰是獲先者。尤菴筆蹟窮山有鼎呂。光氣蔚盤挐。潤色新安句。增明百世遐。龜潭萬壑吐蓮花。靑雲生石罅。誰知幽磵中。千載秘玄化。船潭天琢山中潭。神藏壑裏舫。靈風吹不颺。雲月涵淸曠。火龍潭寒潭忽盪紅。炎雲起薄薄。祥光燭幽崖。剗地百鬼愕。獅子巖罵虜揚徽烈。叫龍撑不平。如今交獸跡。那更一長鳴。摩訶衍山深人跡少。林古佛顔蒼。若叫阿彌陁。閒消萬日長。迦葉峰禪衰峰古如。儒襟忽悵感。當年微笑花。凋墮更誰攬。萬灰菴深深菴有佛。寂寂佛無僧。兩箇優婆鐸。猶疑慧性凝。白雲臺鐵綍愁懸空。松飇忽吹色。生來卅八年。白雲最得得。金剛水第一金剛水。瑤漿湛湛流。思將天下渴。瓢鉢各充求。衆香城松風吹麝爐。粉墨燭雲半。綽約芙蓉園。逢迎玉齒粲。佛地菴澄明三寶塲。輝亂七星影。老蘗 有僧蘗庵頗有識。 如枯藤。猶懷佛日永。甘露水玉瀣釃蔗漿。靈華徹底暎。居僧血尙葷。豈眞水無性。法起峰崢嶸菩薩身。超然百刦脫。金剛萬二千。一一妙音達。穴望峰混沌中央峰。神斤巧鑽隔。時時從管窺。萬化摠斑迹。昭曠巖白石枕寒流。凝神物外逈。吾生塵海迷。今日醉魂醒。五仙巖瑤管凝幽灘。雲幢戛碧嶝。羽人飛不留。俗子自淸興。妙吉祥石骨封寒苔。魋顔滿翠壁。雕鐫妨自然。莫若觀虛寂。金磧逡巡蹈擭機。卼臲緣刀釼。他日在康莊。無忘此箇念。銀磧遙觀雪塡蹊。高步雲生屧。到此皆翺翔。何煩說勇怯。毘盧峰毘盧峯上坐。此是蓬萊山。無限滄溟外。神隨孤鳥還。金沙水靈根臨道周。久暍忽寒甚。照地空如無。傳盃覺有飮。後天臺生在後天中。玄機苦未透。今朝隨境融。一笑謝凡陋。先天潭乾天照坎明。艮石徹坤濕。太古山無言。潭邊人影立。內水嶺嶺路臨歧脩。一步二回瞰。金剛西界雲。從今夢暗暗。</text>
<title>曉雲洞</title>,<text>神物天飛古洞深。白雲不去守空林。圓泓石竇潛遺種。雷雨時時試一吟。</text>
<title>楡岾寺</title>,<text>樓下晴虹 寺樓作虹門 飮澗阿。洞天嵐翠此來多。暄姸一局歡顔最。詭怪千峯轉眄俄。燼跡翻如迷浩劫。寺新經灰燼 焦頭猶自守窮窩。他年更有蓬萊約。經葉珠茵點檢過。寺有貝葉經眞珠席。云是五十三佛西來時所携者。</text>
<title>宿嶺雲亭</title>,<text>靑山盡日逐人來。百折風烟勢欲開。旅幕猶憐幽獨意。半間延納嶺雲廻。</text>
<title>神溪寺</title>,<text>金剛萬壑頭頭尖。平地東來更駭瞻。洞雪虛明寒入戶。天花凌亂雨迷簷。坐成物外孤形影。消却人間百怨嫌。鍾定山空僧不寐。神溪風月又雙兼。</text>
<title>集仙峰</title>,<text>天上蓬萊無白頭。提携霞珮月中遊。遊人正踏峯前月。脈脈相看萬歲樓。</text>
<title>凍石洞 在神溪南壑。冰雪至六月猶存。</title>,<text>山深誰種六花根。不省人間冬夏存。聊知萬二千峰液。盡向砯崖吐一番。</text>
<title>普光菴</title>,<text>幽灘喧谷口。林徑晝依微。午磬閒仍語。風簷杳欲飛。凝神臨沼硯。棲跡臥雲衣。爲愛塵機息。日西不肯歸。</text>
<title>普雲菴</title>,<text>北隴歸來更理鞋。神溪催度陟南崖。韻釋經禪渾不管。歸雲落日盪胷懷。</text>
<title>流觴巖</title>,<text>誰家石榻亂山中。玉匯寒流淡若空。羣仙解做蘭亭會。爲愛瑤觴臭味同。</text>
<title>仰止臺</title>,<text>可憐盤石臨寒皐。當面蒼峰百世豪。瞻望多年彌立卓。泰山頂上孰持操。</text>
<title>主敬集義巖 三首</title>,<text>金剛萬壑鬪新奇。仙佛徽稱摠不宜。正憐一片臨溪石。敬義當年寫着誰。敬義吾門功最奇。相傳千聖詔便宜。搜眞賦勝金剛路。不愧斯巖果有誰。存心養氣無他奇。主一還須制萬宜。直從臨履生剛大。仙佛諸家識此誰。</text>
<title>玉流洞</title>,<text>洞門寥泬白雲孤。轉入仙鄕風氣殊。邃峽纔通天一角。亂峯相對佛千軀。閒將畵意時來往。冷覺詩魂乍有無。待抱瑤琴淸夜過。玉流寒月盡情娛。</text>
<title>玉龍關</title>,<text>巖扃混沌閉重巉。神斧何年一劈劖。應爲仙車遊玉洞。排關驅出駕龍銜。</text>
<title>天花峯</title>,<text>忽見空中無數花。諸天昨夜雨橫斜。臨流恐作桃源洩。也有雲屛百匝遮。</text>
<title>連珠潭</title>,<text>當日投珠舜壑幽。年深積氣解噴漚。看時可掬求還滅。幾度臨溪象罔愁。</text>
<title>眞珠潭</title>,<text>靈源百斛流無停。平地銀河漂曉星。洞裏九龍寒不睡。展開頷寶弄雲暝。</text>
<title>舞鳳瀑</title>,<text>鳳吐流蘇舞碧層。林霏夕降曉烟升。莫嫌少了風雷勢。淸絶奇高未可凌。</text>
<title>飛鳳瀑</title>,<text>𩄡𩆷天灑雪。騷瑣石噴嵐。俗眼那曾覰。神機詎易探。跳輕凌絶壁。收細作澄潭。千仞翺翔意。臨流杳不堪。</text>
<title>九成臺</title>,<text>蒼臺寒瀑兩迢迢。寂寂空山不自聊。千載虞廷韶已散。一雙飛舞響雲霄。</text>
<title>長房壺口 費長房投竹杖於葛陂。喝成龍子。騰空而去。</title>,<text>竹一扶吾千里行。遨遊山水最平生。晩入壺天飛不禁。九龍潭畔悵凝情。</text>
<title>淵潭橋</title>,<text>早識人間險。仙路更百難。莫辭臨危勵。行當快豁看。</text>
<title>九龍淵瀑</title>,<text>遙看練匹掛雲梢。趲到山窮足目交。洞府驅邪雷忽盪。潭神喝暑雪爭拋。正憫緇衣遭悍鰐。時適有一僧來此墜沒。 翻驚大筆鬪騰蛟。胷中十載虹蜺氣。笑向層空一解嘲。</text>
<title>八潭</title>,<text>靈潭如畫卦。源在無何鄕。時見飛雲黑。難窮絶壁蒼。千秋梗俗跡。一軆涵天光。正爲眞機洩。還從靜裡藏。</text>
<title>溫井</title>,<text>二月徂東來。仲夏經湖郡。爲愛椒泉芳。一一神所醞。一沐消沉疴。再濯能飛奮。今朝楓岳根。洒洒靡餘慍。寶液仍筌蹄。更向源頭問。黃硫 溫泉之源。有硫黃故云。 可成丹。贈君不須靳。</text>
<title>萬物肖</title>,<text>毘盧峯上曾慣顔。溫泉洞裏窮遙覽。新之孔嘉舊如何。望極難分雲黯黮。始道瑤圃挺蘭芝。更看秋沼吐菡萏。忽如驪圖河上出。羅絡乾坤與离坎。且如怨女抱箜篌。翠䯻不整銀燭暗。山寒日暮天陰陰。玄熊綠兕哮空豃。鳳飛欲棲鸞欲停。玉樹搖暎微風撼。城頭萬幟擁高牙。短刀長戟爭銳敢。變幻須臾無一定。造化幽窅誰能攬。有物由來不可齊。爾石爾物令人感。</text>
<title>別金剛山 二首</title>,<text>今朝强作出山行。萬二千峯一一情。羣仙握手愁相送。冬雪秋風約更迎。天風浩蕩白雲飛。轉眄人寰去去非。誰知萬二千鳴遠。猶在峯頭樂忘歸。</text>
<title>百鼎峯</title>,<text>古鼎相傳舊貊邦。百靈饗罷無人扛。膨脝欲吸窺滄海。羅列當銘鎭碧谾。未試一朝鉛汞熟。秪令千載魍魑𢥠。登高欲足彌明句。自笑陶鍋不中撞。</text>
<title>門巖</title>,<text>瀛濱秀石費神鐫。頂戴寒松更可憐。爲是高標相倚賴。兩看無愧日蒼然。</text>
<title>宿庫渚。竟夜聞海濤洶洶。</title>,<text>水道東窮倒起泡。無心猶作不平咆。雷來逬破千年欝。風至呑融萬竅呶。始駭羣神奔似轂。還愁大地蕩如匏。可憐喞喞閑歌哭。一粟人生寄海凹。</text>
<title>叢石亭</title>,<text>叢石亭前東海濆。我來如坐讀奇文。六稜天琢玄精族。四顧仙停玉立群。有四峰特立曰四仙。 傾倒趍深浮半沒。森嚴連抱合中分。層溟奮作千尋瀑。風濤之至。緣峰直上作倒瀑。可觀。 壯觀人間昔未聞。</text>
<title>叢石亭。次李松齋韻。</title>,<text>我來搜皆骨窺百鼎。歷盡群奇峯。胷中萬變風雲濃。誰知造化臨海愈奇變。瑤樑玉柱削稜堆重重。亞然漂出百房蜂窠朶。挺然束立千丈干雲松。亦有連形列壁據勢防不測。更看翻身入水。曠世求難逢。道是神刓鬼斲猶屬歇。任他自然天成怳惚愁無從。物理難窮多此石。嗟我更向何處探奇蹤。</text>
<title>回至養珍驛。望金剛山作。</title>,<text>我行遵海渚。三夜夢金剛。塵機未遽作。靈境豈果忘。今朝驛路曲。回首更蒼蒼。慣顔雲峛崺。爭頭玉崔嵬。見我遙相揖。似問從何來。叢石亭無恙。千佛洞未尋。却被永郞喚。轉向三日潯。爲君報一一。君應知我心。</text>
<title>三日浦。用崔簡易韻。</title>,<text>平湖明鏡遠山蛾。粧點蓮舟乙字波。玆遊一瞬超千古。三日仙緣較孰多。</text>
<title>四仙亭。次板上韻。</title>,<text>爲向丹崖訪石銘。雲捿何處駐芳齡。年年春草仙遊浦。采采汀蘭客倚亭。天外難窮東海碧。人間恒有北邙靑。偸桃宿業今來重。四友相携舊泛舲。</text>
<title>夢泉菴</title>,<text>極浦烟光盡意濃。巖泉卓錫玉溶溶。憐爾菴中老禪子。成仙成佛竟誰從。</text>
<title>海金剛</title>,<text>水底三山信不虛。化翁機巧此無餘。俄來蜃市雲樓壯。乍看鯨濤雪堮如。半露孱顔當鉅岳。六沉奇說任哤書。乘舟欲試燃犀術。却怕連天海𩗗噓。</text>
<title>仙舟巖 巖在海中。云是五十三佛西來時所乘者。海岸石室中有一石人。云是伊時梢工。</title>,<text>幔風漠漠海雲迷。彼岸歸來更不西。應爲梢工無用處。添成一佛寄巖棲。</text>
<title>鳴沙</title>,<text>瓊琚本大放。頹瀉在荒濱。拂杖琴絃動。盈鞋雪葉新。躕躇初駭聽。䬃爽忽怡神。咫尺層溟吼。餘音屬後塵。</text>
<title>海濱蚊</title>,<text>海濱蚊子惡如豺。排戶咬人痛入骸。時見叢祠安寶靨。東土多叢祠。而安婦人像。 當年應有露筋娃。昔有一女子獨行至越中。宿於戶外。爲蚊蚋嘬盡。露筋而斃。居人憐之。立廟以祀之。名曰露筋廟。</text>
<title>宿乾鳳寺</title>,<text>觀海歸來更入山。悠悠浮世我曹閒。諸天猶是金剛壑。老釋殊非俗子顔。乍坐有無三伏熱。前行多少百程艱。風欞剩借終宵穩。唄聒鍾驚總不關。</text>
<title>自磨石</title>,<text>磨旋天道浩無涯。妙處渾非人力加。風媧鍊罷投殘片。留作吳興土俗誇。</text>
<title>淸澗亭</title>,<text>羣仙里外海黏天。萬景臺孤泛欲前。砌石如人勞佇立。似愁今古不相連。</text>
<title>望雪岳</title>,<text>麟境前宵路已橫。自麟蹄而東則可至。而前旣蹉過故云。 今朝爽氣忽西生。認是金剛餘意在。眼前拋送雪崢嶸。</text>
<title>洛山寺</title>,<text>襄陽勝狀洛伽樓。客子憑欄放遠愁。雲勢自開山一面。天光盡在海東頭。胷懷下與風雷盪。眼界中惟日月浮。憐爾居僧貧欲死。世間難得鶴楊州。</text>
<title>觀音窟 義相欲見觀音佛。行到此地。見靑鳥飛入窟中。俄而有巨掌出見云。</title>,<text>海窟常年風雨昏。除非蛟鬪也鯨呑。强道禪禽捿石室。架虛異說竟無源。</text>
<title>謁東海神廟</title>,<text>大東宅巨浸。泱漭一元儲。雲濶扶桑域。星漂析木墟。牲禋通肅穆。蠡的愧狂踈。年年風雨晏。環海賴安居。</text>
<title>峴山有感</title>,<text>古來賢達今遙遙。想像當年緩帶腰。片石無徵空墮淚。叢祠香火歲誰招。</text>
<title>鏡浦臺</title>,<text>平地迢迢綠玉欄。天光捧出水晶盤。古都臨海千年勝。遠客吟詩六月寒。日暮歸舟靑嶂外。月明飛笛碧雲端。蓬萊信宿絲侵鬂。羞殺今朝鏡裡看。</text>
<title>海雲亭。次龔天使 用卿 韻。</title>,<text>鯨濤久浩渺。漢節苦難通。忽見海雲白。猶疑天日紅。紈章瑰吐鳳。楣跡雪留鴻。一夢滄桑國。悠悠滿地翁。</text>
<title>繼用宋尤庵韻</title>,<text>滄溟胷界兩無違。極目惟雲脫是非。便欲臨風謀一棹。白蘋踈雨弄簑衣。</text>
<title>烏竹軒 是申姓舊居。而爲栗谷外氏也。栗谷生於是。有夢龍室。其傍有宸奎閣。</title>,<text>關相遺墟半畝篁。年深猶自忍寒蒼。日月昭森宸閣屹。風雲呑吐海天長。歷世獅孫居述業。當年龍子夢騰光。嘐嘐賤跡今來晩。四七書中昧大方。</text>
<title>登駕海樓</title>,<text>百年東海少風波。葉葉漁舟日夕歌。穢國桑田春幾碧。大觀歸客倚樓酡。</text>
<title>戱作東海十六絶</title>,<text>大地東頭海拍天。洪波浩浩去無邊。殊方百國漂如葉。回首吾邦望若仙。沉冥礁嶼捍東濱。異舶無緣抵火輪。偶向沙津纔一陟。山靈分付匹夫嗔。前此洋船抵高城之沙津。云將向金剛。人莫敢遏。有本里風憲者。瞋目以叱退之云。沙門港外海澄淸。去夜漁人戮鉅鯨。從此當年風雨順。濱東編蔀樂昇平。三山杳杳碧雲間。五百秦童更不還。宇宙年年多白髮。麻姑愁殺鏡中顔。扶桑東畔海鷄鳴。萬里通紅百恠驚。極浦家家開戶望。鑽雲飛出太陽精。怒風吹起雪崔嵬。無數羣山逐浪廻。認是前宵鰲蛻骨。方壺蓬島摠浮來。茫茫積氣太虗量。萬般奇詭默含藏。會待田成桑可種。眼前突兀六金剛。阿明祠畔萬章松。縞鶴羣羣雪色濃。那當借我雲霄羽。飛逐飛仙飛處逢。長天漠漠駛風篷。賈客恬然大浪中。千金博利趍都會。浦項元山一路通。義相臺前日欲西。漁歌回棹尺鱗提。靑錢換得明松色。嚇殺枯腹慣啜藜。蚊雷夕聚動覊愁。臨浦簾櫳苦不修。却看居人眠在渚。寒沙明月集如鷗。人烟幾處不成叢。䀋戶生涯亦易窮。可惜鹵田開未盡。平沙一任海棠紅。蟹族紛紜等聚蛆。魴兒脩大可專車。浦戶採魚猶斬草。糞田堆瀉膾殘餘。茫洋澤國古于山。寶產瑤根氣鬱蟠。曠廢百年人不到。却愁蹄跡强偸安。古篆奇文悉直湄。東民枉說退潮碑。由來大器無盈縮。湯旱堯霖我不知。乘桴聖子今難從。擊磬賢人已遠蹤。縱瞰蒼茫千古濶。書生只有海如胷。</text>
<title>宿兎山</title>,<text>遠客愁飢渴。窮村趁夕曛。引杯啣麥粥。攲枕臥松雲。永夜風灘咽。疎籬烟火紛。陶然懷太古。孤絶竟誰羣。</text>
<title>畵巖 二首</title>,<text>吾邦山水萃東隅。種種金剛無處無。行到林深忽瞠眼。雲屛眞面展奇圖。古壁依微虹月流。陰崖絢纈鬼神愁。天工三昧超鉛墨。不數龍眠與虎頭。</text>
<title>三川藥水</title>,<text>玉沫逬寒石。蕭然氣味佳。鐵根精或漏。酒脉理頗乖。倒椀澆炎肺。翻盆濯垢骸。深山看競度。一笑暢衿懷。</text>
<title>踰花折嶺</title>,<text>萬木陰陰夏日遲。天風浩蕩送人吹。山行日日山無盡。前去千山又幾時。</text>
<title>踰九曲峙</title>,<text>關峽將窮更一登。飛身忽與嶺雲騰。高歌欲和武夷櫂。興入淸凉翠幾層。</text>
<title>九曲峙。見𧄏葐漫山紅熟。相與匍匐就摘。頓成一飽。</title>,<text>落日深山紫氣橫。離離珠顆照人明。勻圓滿掬堪充玩。乍嚼生津已析酲。休惱菟絲來佐劑。正憐蔘子喚齊名。山靈應爲蓬萊客。傾倒丹罏夾路迎。</text>
<title>午憇覺華洞口</title>,<text>雲際祥光認史廂。山有史庫 林間淸境記僧房。靑山似識重來客。無限松風撲面凉。</text>
<title>宿小魯里星七新寓</title>,<text>接地春陽煖。連天太白高。徊徨千里袂。傾倒一樽醪。萍水逢君笑。雲山送我勞。遙憐汶上月。誰與共滔滔。</text>
<title>題洪氏雙湖亭 一名戀主亭</title>,<text>華閥南來起小亭。江湖心事戀榛苓。長湍古宅愁空藻。亭舊在長湍 三陟奇峯恠泛萍。亭後小山。諺傳自三陟浮來。 洒落西軒邀霽月。虛明一室納寒汀。苕溪老碩光遺業。應有圖書樂暮齡。</text>
<title>旱甚</title>,<text>蒼天今古育吾慈。一怒非常敢怨咨。眼看林林生理絶。區區非爲隻身私。</text>
<title>昔與李君子翼遊陶山數日。臨行送余于碧澗臺。效老先生別李龜巖故事。書贈我唐人詩君去靑山誰共遊一絶。此意甚厚。常耿然不能忘。今訪子翼于新沐寓舍不遇。仍用其韻聊以遣悵。</title>,<text>尙憶陶山舊日遊。天淵臺下月光流。今朝却向雲林訪。只見君家在水頭。</text>
<title>五賢亭 洪杜谷宇定，鄭浦翁瀁，姜潛隱恰，洪遜愚堂錫，沈覺今堂長世。</title>,<text>林外人寰只自煩。凭欄終日謝啾喧。窮山勝賞誰能管。曠世高風此不諼。三絶均淸松水石。一生宜與硯琴樽。崇禎往事今無問。千載悠悠太白雲。</text>
<title>酉谷石泉亭 石刻靑霞洞天</title>,<text>名區須好主。造化妙開端。洞匝靑霞煖。橋橫白石寒。箕裘傳水月。杖屨鎭風瀾。坐驗淸明在。悠然萬慮寬。</text>
<title>紹修書院。敬次老先生板上韻。</title>,<text>吾東院敎此先興。占據山南第一層。爲愛眞源追泗婺。思將化雨育顔曾。溪淸漾月魚涵泳。巒翠連雲鳳翥騰。一宿虛欞涵夜氣。朗然相對玉壺冰。</text>
<title>紹修十詠</title>,<text>小白山左海群山祖白頭。相承正脉我南州。鸞翔玉立雲屛列。斷不挺生俗子遊。白雲洞古壑深深古洞虛。白雲曾與古人居。斂却霖姿思媚獨。此間堪讀晦翁書。竹溪一道眞源九曲川。明沙寒月共漪漣。來來活水流無息。不到滄溟不舍旃。文成廟奮起迷塗認大方。仲尼元晦屬羹墻。遺居俎豆誠無愧。千載傳心一瓣香。文宣影室居夷當日聖興嗟。天眷吾東竟不遐。周禮如今專在魯。唐虞舊物奈中華。日新齋心源自是鏡光涵。氣滓翻招物累貪。須向朝朝磨洗盡。雲消雨霽見澄潭。直方齋主宰吾心敬最云。兼須精義節羣紛。行看表裏工夫到。上達圓融太極君。景濂亭物累淸時摸不黏。天機活處語還嫌。人人無限公風月。何用全輸讓老濂。翠寒臺歲晏蒼然栢悅梢。寒流白石許神交。登臺最可論心事。灑落崢嶸絶滯膠。敬石 世傳洞有鬼恠。周先生書敬字于石面。自是妖不敢作。千聖相傳一片腔。鐫崖猶得百邪降。若待自家眞宰立。世間甚物更嬰撞。</text>
<title>景濂亭。次板上韻。</title>,<text>古洞含無極。惟聞灑落聲。相逢寒晩趣。今古說斯亭。</text>
<title>錦城壇</title>,<text>傷心春草錦城墟。此去莊陵百里餘。極目雲鄕愁渺渺。魂歸何必更南居。</text>
<title>茶磎銀坑</title>,<text>秘寶當年惱化翁。鉤深多日費人工。推端一脉危微際。徹底群陰黯𪑓中。却洩坤機如見肺。猶通天氣僅窺筒。更愁鉛礫迷眞軆。喚付洪爐鼓化風。</text>
<title>茶磎藥水</title>,<text>觱沸瑤泉襲桂薰。凝精地底動霞紋。應知若箇幽深處。五色三川一脉分。襄陽五色水。旌善三川水。皆與此一味。</text>
<title>鳳城賞蓮</title>,<text>西風一夜玉池華。蘭趣梅章絶世嘉。蕾動淤田晨吐月。香侵篆閣晝凝霞。淸娟欲喚離騷客。圓妙堪呈太極家。枉被官娥紅妬頰。風流强半倒裙紗。適見少女折取故云。</text>
<title>途中望淸凉山。敢用老先生韻。</title>,<text>雲際嵬峨識面眞。妙天淸賞憶前塵。今朝相望山應笑。依舊冥塗跌落人。</text>
<title>魯里早秋</title>,<text>盛夏東行不少休。浮光荏苒火雲流。仙遊一夢成虛浪。旅舍寒燈覺早秋。</text>
<title>客中書懷 六首</title>,<text>余之東遊。實賴擎維，瓚汝，殷巨三君之爲之提携。傔夫順玉爲之挾槖而從焉。首尾五十餘日。行二千三百里有奇。山水吟弄之趣。道塗飢渴之窘。風謠土俚之採。仙眞佛旨之覈。皆足以暢吾氣動吾性博吾觀駭吾聽。而各得而不厭焉爾。顧生長一巷。與之昕夕起止。切磨交勉。歌嘯互答。吊慶相須。氣類泯合。皓首爲期。則其所以望之深而愛之切者。固已斷斷於平日矣。一遊連犿。復何足乘鴈於其間。而特其脩途接武。觸境怡融。殊鄕旅榻。促膝團圓。志好之益篤。情緖之益密。渾然若有生初遇。新交款款。幾不知有平日之甞如何否耳。要之常人之腹也。未知君子處之。當作如何。是行也。以仲夏之仲旬一日發。經十日踰鳥嶺。六月三日始至金剛。十三日出山遵海。越二日觀叢石。又十日觀鏡浦。七月一日至順興之小魯里。擎維，瓚汝與順玉先歸。余及殷巨遊竹溪。還留小魯二旬。殷巨亦歸。余獨有宿緣於黃池太白之勝。尙逗遛不肯旋。膏肓泉石。固非劑砭可醫。而人事之中道參差。自不能無感於覊旅懷秋之胷。夜凉燈寒。倚枕無寐。耿耿之餘。偶得一近軆以寄懷。因遍賦三君。下逮順玉。繼以自嘲。用作異日相對之一粲云。街頭竹馬戀垂髫。壯歲琴書氣味調。千里靑山雲共逐。十洲明月夢相邀。浮生竟有參差日。遠客仍逢瑟索朝。折取蘭花思寄遠。不堪幽臭黯然銷。李友東遊興最酣。評山賦海兩無慚。蕭條外若安癡拙。浩蕩中能絶吝貪。濁世凌雲翔獨鶴。窮途決電騁輕驂。知君夜夜虛靈想。萬二千峯月滿龕。溫雅風流朴上庠。鹿鳴歌罷意偏長。貧曾到骨猶無恙。勇或加功未遽翔。一辦靑鞋酬夙願。雙携華佩振淸光。牢籠山海增奇格。爭喜詩成玉滿囊。妙年志氣數河君。弓劒歸來禮樂云。惟有生涯書一屋。專憑手段筆千斤。淸高欲化蟬吟露。奮迅常思鶻入雲。壯觀不徒觀以目。傳輸肺腑更殷懃。資遊千里賴跟隨。筆架茶鐺任所之。禮倨秪緣年紀大。肩擔良苦骨稜羸。巖形奇處頗開目。杯政寬時便解頤。愧我尋眞丹未化。敎君依舊鬢如絲。狂歌浩浩倚蒼巉。回首窮寰意百緘。猥托篁梅修節社。枉因風月作詩饞。寒鴻落落愁無定。衰草離離怨未芟。滿目雲山皆可隱。求田何日理長鑱。</text>
<title>星七出野。見田間有莠。信手將拔。忽爲蝮蛇所咬。狼狽而歸。戱成四絶。</title>,<text>桀莠多心養蝮蛇。覘機日夜濟同邪。人來手到旋遭螫。嘉穀無言只自嗟。生向人間作丈夫。屠龍搏虎不須瞿。嗤君却被蛇驚倒。彼莠驕驕笑得無。門有蓬蒿路蒺蔾。登山避虎海愁鯢。蛇莠小懲還不惡。戰兢隨處可吹虀。安得天工釀至和。陶鎔羣物泳仁波。融融滿地無邪氣。蛇變爲龍莠變禾。</text>
<title>螢火</title>,<text>含章幽草待秋濃。一感西風化羽從。日下堪憐成隱節。夜來多謝指迷蹤。羣搖小燭經虗牖。乍趁流星掠遠峯。點檢殘書寒不禁。幾回攪破旅魂慵。</text>
<title>漫成</title>,<text>峽裏逢秋太寂寥。頓將遐趣寄林皐。蟬憐古木凄凄守。鴈怯寒雲脈脈逃。慨爾欲歌金石頌。悄然思賦蕙蘭騷。虗窻盡日無人到。臥聽風簷鳥雀嘈。</text>
<title>晩雨</title>,<text>皇天有雨否。神物尙蜒蜿。漠若千年閉。還從一夜飜。洪仁胡不早。殘燼得無寃。秪喜通幽滯。山泉競發源。</text>
<title>漠漠</title>,<text>漠漠天地窮。慘慘日月黑。切切西風寒。冥冥夜雨塞。哀哀烏鳥號。咽咽候蟲喞。我行閱夏秋。遠遊亦已極。慆慆胡不歸。倀倀昧所卽。念昔朝暮出。白頭倚門閭。念昔旬月路。密線縈衣裾。此生那復得。萬事已成虛。遲歸有誰憂。疾歸有誰喜。留當何處依。去當何處止。今古一以曠。造化諒無情。蠕蠕陽界裏。憒憒猶偸生。逐逐浮雲起。飄飄獨雁征。悠悠臨大道。卒卒送人行。人言堂有老。歸當問寒燠。嗚呼勿復道。只有長痛哭。</text>
<title>秋夜卽事</title>,<text>遠客多秋思。開簾對月斜。寒螿哀似瑟。愁草亂如麻。坐久神仍倦。歸遲髮欲華。微微林徑暗。何處是吾家。</text>
<title>酬星七</title>,<text>渴煮頭流茗。暝燃太白松。閒居饒勝事。幽趣繫遐蹤。蟲候寒催織。龍功晩潤農。此間如不讀。何以味從容。</text>
<title>秋思</title>,<text>未老秋懷壯。思歸月易低。誰能回昨日。更欲度前堤。暝樹看鴉集。寒天送鴈啼。那堪風雨夜。梧葉又栖栖。</text>
<title>論五代史。偶題 三首。</title>,<text>敬翔春秋有大義。亂賊懼天誅。彼哉紊聖旨。嚆失啓兇朱。馴致滔天惡。裨成纂竊謨。敎盜忍殺父。廬陵說不透。甘心事逆珪。虞讒亦已陋。劉姬未專失。李振詎獨謬。建國門猶愧。延喜樓可忘。區區溝瀆經。非眞愛僞梁。應爲沙陀種。假義名興唐。儻理天祐賊。罔赦一敬翔。永夕高頭巷。趑趄費商量。疑畏終拚死。寧要掠美名。莫謂千載下。黯黯長不明。郭崇韜郭公忠以斃。千古咸稱寃。撫跡良可惜。按情固難原。正君有其道。心非格最先。如能進畜越。奚憂歌者田。區區爭口舌。內實耽威權。紹宏旣失職。存審又棄邊。全身豈無術。希旨諂牝鳴。寧爲遂良死。不作世勣生。謀身虧國軆。此事已難福。閉殿猶不去。挑機竟罹毒。厲階隨覆邦。誰當任咎責。嗟哉郭崇韜。身死宜无斁。桑維翰晉興桑維翰。晉亡景延廣。延廣終踈狂。維翰專通朗。區區成敗際。愛憎一何偏。開基已醜忒。繼體宜顚連。甘心父犬豕。架漏就眼前。譬之啖烏喙。一時充枵腹。毒發在須臾。行看大命促。延廣才不逮。哀哉遭時窮。橫磨十萬劒。咆哮亦足雄。輕挑必至禍。枉受維翰責。縱使維翰爲。善後無長策。維翰實亡晉。亡在興晉夕。</text>
<title>對月</title>,<text>霽天還本色。淸夜晤佳期。爲我多秋夢。思君坐水眉。依依千里見。淡淡一生知。自若浮雲外。瑤琴喚在玆。</text>
<title>山村</title>,<text>觀林無世界。穿峽有方隅。巖處蜂參社。雲行鹿讓途。爭云逃吏虐。豈爲慕仙癯。我且謀鎌钁。徜徉與子俱。</text>
<title>春陽卽事</title>,<text>烟火迷墟縣。米䀋絡市區。晴朝雲匝屋。焦歲水平疇。始訝繁華累。還懷淡泊憂。我來曾幾日。明月已中秋。</text>
<title>余遇子翼于道。期再訪山居。以雨未果。子翼有詩見憶。玆敢奉和。二首</title>,<text>故人如明月。相約在山中。秋來晴景少。蕭蕭雨和風。問君山中趣。孰與書中深。須從紙上語。解取絃上音。</text>
<title>更用新韻。奉呈二律。</title>,<text>孤居山四碧。因樹寄書巢。夜靜睎乾象。燈深玩遯爻。白雲情淡淡。幽鳥語交交。俛仰成怡悅。柴門待我敲。斯文夫子宅。似述固殊凡。理卽中圖索。心宜古鏡監。達時超百累。安處脫羣讒。想像靑山屋。瑤編照舊椷。</text>
<title>客中秋夕</title>,<text>舊俗傳麻會。新羅俗。女子長夏績麻。至仲秋十五日。競相陳列。以較勝負。具酒食以樂之。名曰嘉俳會。 殊鄕見稻登。江山千里月。寤寐一書燈。好夜遊何處。佳辰阻我朋。徘徊秋正半。愁緖杳難憑。</text>
<title>秋夜對雨</title>,<text>西風動一夕。山雨又滂沱。淅淅神仍爽。蕭蕭鬢欲皤。蘭香秪耿結。梧葉已蹉跎。宴坐成惆悵。愁來更若何。</text>
<title>松耳</title>,<text>欝翠融餘液。丰茸穿土生。萌深含茯氣。候潤發芝精。圓妙頭顱正。新鮮腠理明。山人最得味。羞殺染黿烹。</text>
<title>霜</title>,<text>崢嶸太白爭秋高。天氣颯爽寒如鐵。千巖松檜鬪西風。一夜凄凄露華結。輕瀋地底䀋花碎。細粘葉上瑤塵綴。行催楓壑生光焰。乍看茅屋增娟潔。蕭蕭百草盡意氣。狼藉䙰褷不相悅。林間獨客起揩腮。仰見太白愈森烈。神淸骨堅冷相對。歲晏爲期厲孤節。</text>
<title>次南嶽精舍重建韵 葛菴舊居。在寧海。</title>,<text>樑摧百載棟還成。南斗蒼然嶽色明。斯道只今無恙在。後人徒是不平鳴。陶社篁梅期歲晏。高山水月泝秋晴。知應肯構來來業。未必專精屬數楹。</text>
<title>洪濟寺</title>,<text>懸林瓦屋欺蠭房。松下孤僧化菌耳。古佛凄凄燈滅明。遠客悠悠雲擧止。萬木參天山寂寥。一般無形聽風水。</text>
<title>石開村</title>,<text>昨夜枕成仇池夢。薄暮今入桃花源。桃源老仙多古貌。雲棲無恙長兒孫。林深猶見黃稻野。世遠相依素心村。人間獨送黃池水。太古生成子開天。我無蝸廬在窮宇。擬向玆間縛數椽。</text>
<title>穿川</title>,<text>黃池之水淸而直。靑山百匝流不得。南注滔滔三十里。橫當石壁猶嫌止。奔溜一夜忽透廓。玄竅洩破羣靈愕。遠望炲煤騰竈唇。薄觀鐵壘繚虹闉。溶溶藍澱積如海。演漾遲徊若有待。洋洋大魚欲化龍。會見風雷去遠衝。</text>
<title>黃池</title>,<text>今春見汝鳴湖口。稽天接海何積厚。泝洄今日到源頭。潭潭綠池纔容斗。若較首尾殆難水。我觀非物觀以理。放彌由來由卷藏。語大語小玆而已。暵潦無能玆損增。萬古惟有本然澄。涓涓始達若甚微。意思滂沛無邱陵。不將一石容幽坎。風雨登時怒震撼。神機太露欠恢量。此事於君若少憾。</text>
<title>窟口川</title>,<text>連天積翠下噴玉。砑然石竇通玄門。爲嫌穿川太披露。却向深深秘眞源。網盡桃花遺菜葉。諺傳極處有世界。故每當八九月時。有菘葉流出故云。 妙處應開小有天。古來無人能透奧。癡藏回笑武陵仙。</text>
<title>太白山</title>,<text>靑山萬葉翻牛膍。好看喬嶽當中立。不作恠貌參差甚。似覺元氣淋漓濕。不咸之高皆骨險。到此傳神斂顔色。無將衡岱求中華。已辦鄒魯迴東國。客來一笑摩秋空。俯觀七十南州風。</text>
<title>山行</title>,<text>遊山遊未了。乘興卽遐尋。信步無從出。拚登忽俯臨。秋潭明似目。霜葉赤如心。爽景多春色。行行獨費吟。</text>
<title>踰高直嶺</title>,<text>長吟辭下界。徒步上雲霄。擬遠行無倦。憑空志欲驕。古今俱漠漠。關嶺兩迢迢。棄杖追西日。寒林已夕飇。</text>
<title>覺華寺</title>,<text>非佛非僧吾亦閒。徐吟重入亂松關。林間九月多紅葉。屋後千年太白山。恠鬼無靈淪火宅。寺新經灰燼。法華經有火宅品。 仁天有意護琅寰。琅寰。指史庫。嵇康嘗至一洞天曰琅寰福地。儲書數萬卷。皆人世所未見。 正憐甁鉢殊人世。坐對秋雲自往還。</text>
<title>史庫</title>,<text>難將非是問靑山。五百年來黯黵間。寄語山靈勤守護。待來輸許孔朱刪。</text>
<title>幽僑日用三十詠 甲申</title>,<text>雲棲太白之山雲所成。渾無非是我簷楹。長隨日夜衣裳冷。懶向人間作雨情。澗飮山下寒流倒玉漿。虛明無負本來膓。茶烹朮煎渾多事。甁鉢朝朝意味長。櫟籬閑來圭復櫟遷詩。爲是陶山寤寐思。不用土墻開正面。散材惟我與渠宜。松燈林靄冥濛夜未闌。四隣相守不相看。却驚暗窔通虛白。一炷明松寄寸丹。楡鞋依樣黃鞋滑欲流。雨晨花夕恣吾游。微微一線靑山路。穿盡莓苔不肯休。箬笠脫巾終日學逍遙。雲杪儒冠掛不飄。休遣雨暘來攪我。此君隨處鎭淸標。看山爲愛幽居擁翠微。兩看無語日相依。茫然太古今何世。花落鳥啼任是非。聽水晝鬧鶯啼夕虎嘷。除非無耳也勞勞。何如倚杖靑溪路。曲曲知音玉瑣騷。于田聖師何遽不如農。只爲那邊一念慵。卒歲囂囂耕耨地。此間非必少中庸。之市江闤峽槖月三頻。纔得米䀋計一旬。來去不關些子利。市蹤何似市心人。鋤圃小圃猶憑經濟才。不敎吾植瘁汚萊。菘兒葉大瓜生蔓。已辦從前肉念灰。钁菑山居用钁利當鑱。提向雲深刳碧巉。初來一似僬扛鼎。力久還如風使帆。折草山深四月草連雲。不惜春光與衆分。十二肩車擔夯重。一年收效一朝勤。析木提携我斧氣偏雄。不向他山試禹功。憐爾年深棟樑質。一遭恢刃便心通。種藷刀尖無奈本初圓。片片勻仁各具天。嗟汝宜山不宜野。如今普土少康年。拾橡闌珊珠雨墮風株。無稅秋山萬斛輸。自笑生涯等熊豕。帶笭終日趁林趍。餐松辟穀從松我未能。猶嫌藷橡待炊蒸。收呑萬壑蒼然氣。歲晏心期久益徵。炊粟南鄕稻米賤如泥。飽倦多年病與捿。一入山深滋味薄。蒸沙還可快心臍。喂犢綿芊芳草小山凹。且有雲泉瀵玉泡。此間可爾成天放。牽趁斜陽鹿共拋。課蠶蠶月山家桑掩門。睡龍能小聚蜿蜿。非吾近有羅紈想。爲是經綸一吐呑。觀書今人何處古人心。歲暮山空燭影深。獨坐寒堂無夢寐。好將端緖費推尋。詠詩午樹禽啼客散初。夜窓月炤酒醒餘。胷中祇有天機在。開口時時儘發舒。善謔偃仰年來少可談。談風談月亦多慚。逢人自有閑酬酢。戎好中間妙理參。放飮南市歸來春滿腔。西鄰數去月留缸。眼看一世俱沉浧。共醉何嫌賦蕙茳。耐寒近北常年天少靑。不時風雪苦冥冥。正憐弊縕南方客。竹性松心到底寧。陟險平地生來縱百骸。出門岐路易千差。如今祇有登天去。莫謂高高不可階。鄰和小村三五隔林家。烟火蕭踈綠映遮。陶然一室貧猶樂。懷葛風謠日夕佳。客稀雞黍誰家井轄淹。不敎閑處一塵添。山深日永坐吾睡。惟有白雲時過簷。夢鄕怪渠何事走他山。棄墓離親若不關。惟有是心羞潔亂。游仙夜夜一周還。懷友吾林秀氣近南多。蕙珮荷裳日夕哦。昔以牙期今楚越。思君不見奈余何。</text>
<title>挽李肯庵 敦禹○乙酉</title>,<text>謀道生涯貧亦贏。徹皮和氣困猶亨。家傳水月心經字。筆任風花信史評。今日人間無舊老。當年野外有名卿。深雲太白蒭堪束。南望湖天涕雨橫。</text>
<title>次韻郭丈君玉 㻀坤 見寄 丙戌</title>,<text>遙憶山南白玉人。端居終歲掩柴門。閑雲隴首悠悠望。明月江心穩穩存。玄圃聲光憂或墜。紫陽旨錄向誰論。此丈一生。只讀近思錄。 堪憐北客迷花樹。坐送春風入故園。</text>
<title>次君玉丈人默窩扁韻</title>,<text>盈寰百喙等蜂窩。動地喧爭各嘯歌。皮裏高低能有幾。眼前非是較無多。春雷寂寂歸空廓。眞玉深深待琢磨。緘蓄靈機渾不洩。自家終老保天和。</text>
<title>次郭丈處一 誠欽 觀水臺韻 臺在宜春虎尾江上。其上有忠翼公屯軍古壘。</title>,<text>斗削蒼稜倒碧潯。臺成端不厭高深。臺前流水一天色。臺上閑人千古心。鏗爾欲希春暮瑟。琅然思過月明琴。回看片仞江淮障。風雨時時發浪吟。</text>
<title>四月出遊</title>,<text>採倦雲間藥。行隨花外車。江聲新雨後。林景暮春餘。興逸頻沽酒。神融勝讀書。萬想無邊際。何須問爾渠。</text>
<title>入淸凉山</title>,<text>芒鞋斜趁午風凉。盡日捫蘿到上方。高處便能遺浩劫。殘春猶自保幽香。詩爲名山曾負債。思將老佛可休糧。吾家秀色今仍古。須信斯文一脉長。</text>
<title>吾山堂 堂在擎日，紫霄二峯之下。</title>,<text>斯文洙泗宅。千載武夷山。皎日來須擎。丹霄去可攀。無將吾輩事。只做昔人顔。坐惜軒窓冷。沉吟不肯還。</text>
<title>金生窟</title>,<text>嵒處當年用意深。後來辛苦筆頭尋。坐對峭峯神入妙。不須眞蹟博千金。</text>
<title>文殊細瀑</title>,<text>隱約雲屛曉展圖。暎簾飛雨不成珠。休添萬斛資咆哱。只恐些兒氣格殊。</text>
<title>聦明泉</title>,<text>十載重尋山下泉。自慚聾瞽尙依前。須信洪匂無待外。湛然止水本來天。</text>
<title>次人韻</title>,<text>憶昔深秋雲臥裳。悠悠緣業杳難詳。羣峰峍屼傳神筆。幽澗琮琤別譜簧。憑虛乍撫孤雲榻。遵路纔窺數仞墻。管取烟霞鎭長在。剩敎千載石膓剛。</text>
<title>十二峰吟</title>,<text>丈人跨鸞鶴。將翺入雲表。雲表遇眞仙。停驂倚縹緲。掛名丹霄籙。留神碧塔杪。悠然齊達觀。俯視環瀛小。咍爾巖竇客。擢筆臨硯沼。功成纔博鵝。階古但有鳥。荒城輸壑舟。王迹翳重嶠。餘外一紛紛。今古兩杳杳。忽驚吾山翁。卓立在南徼。鏡眼偏爭光。手擎天日皦。心爐一瓣香。千載破幽窅。宮墻起邃壑。百靈群擁繞。堂奧極靚深。拚捧知多少。蒼然一線天。積氣猶未了。我來携凈友。蓮花共窈窕。步履方超驤。年華正纖嫋。努力及時辰。期不忝咡詔。脩塗昭曠原。此遊爲之兆。要我策疲駑。十駕追飛褭。艱難度重險。浩蕩遺羣擾。三盃吟祝融。遐瞻目眇眇。陶之山嶷嶷。洛之水淼淼。</text>
<title>出山用前韻</title>,<text>山意留人未遽凉。玆遊隨到儘無方。須憐澗草含生㬉。剛惜林花抵死香。顧我那堪藏漢史。憑君休道慍陳糧。時適以不得食。怱怱出山。 三盃一笑桑陰戀。當面雲山去去長。</text>
<title>道中滯雨</title>,<text>浮生半是客。多少滯寰中。着意九逵窒。開懷千界空。遲遲淹夕日。脉脉送花風。剩看山雲碧。川塗渺不窮。</text>
<title>憇育英樓 英陽郡學門樓</title>,<text>東行今日始登樓。不是無情休便休。夫子門前春已暮。晩來誰復沿沂流。</text>
<title>珠嶺卽事</title>,<text>林居處處似桃源。不把安危一事存。壁立蒼陰春意滴。溪流白晝雨聲昏。山爲殊方橫有限。雲如我輩過無痕。微吟時復行回首。何物人間只自喧。</text>
<title>次韻黃漢輝 灝 見贈 二首</title>,<text>我一林居鹿。春來只識春。薆然結蕙珮。逴矣求蓬山。洒洒靑氈舍。娟娟白玉人。相看知不厭。寄想水雲間。君居天海際。何物在胸中。大旭深深湧。長烟澹澹空。乘桴追聖意。採藥躡仙風。我欲窺涯涘。坤倪亦有窮。</text>
<title>海月軒。次板上韻。二首○黃公汝一舊居</title>,<text>東來家世慣乘潮。漢宣帝時。黃學士洛乘桴東泛。抵郡之越松浦。是爲黃氏始。 近水樓成爲閴寥。萬里窮源銀瀲瀲。萬曆戊戌辨誣之行。公以書狀官朝天。有銀槎錄。 一缸留飮玉迢迢。公有望北辰詩曰昔飮瓊漿盡一缸。玉人顔與月華雙。 聞說當年鯨入網。不堪遙夜鳳吹簫。蒼然光氣滋餘慶。文藻森森映梓橋。見其胄孫及其季子灝。幷從事文學故云。空明月出魯連溟。浩刦人來周顗亭。海不渴兮月長在。猶應英氣秉皇靈。公甞上䟽斥倭使。鶴峯先生有詩以贈意曰東海有魯連。其人亦抗節云云。</text>
<title>沙銅小邱俯海</title>,<text>提携今日嘯東皐。我輩千秋隻眼高。雲天縹緲遊孤鳥。水國平安縱大濤。憑瞻鰲嶼思生翮。爲指鯨潭笑打刀。還道男兒胸有物。茫洋爾海未全豪。</text>
<title>蹈海碑。用原韻。三首○碑在龜尾浦。麗氏之末。金白巖濟適知郡事。聞我朝龍飛。遂與妻子訣。乘船浮海。不知所終。臨行脫舃于海岸。留詩壁間曰呼船東問魯連津。五百年今一介臣。假使孤魂能不死。願隨紅日照中垠。及我正廟。贈謚忠介。遣禮官致祭于海岸。立碑以誌。</title>,<text>西望崧陽哭失津。難將郡紱盡爲臣。扁舟獨載高麗去。留取綱常奠八垠。一棹高風萬里津。試將深淺問波臣。爲說貞靈天上去。如今不是舊中垠。蹈東門外海無津。叩水招招異代臣。水逝不歸魂不返。宸些怊悵墮鞋垠。</text>
<title>更用新韻</title>,<text>淸忠千古數夷齊。不出周封疆借棲。豈若巖巖吾土烈。扶桑東畔鴨頭西。公之弟籠巖使天朝。回至鴨江。聞我朝革命。還向中朝。</text>
<title>觀魚臺 二首○寧海</title>,<text>臺上閑人臺下波。洋洋魚我不爭多。枉敎日日漁篷集。壞却天機可奈何。醉眼橫看竟日波。每從高處海偏多。䀋烟飛盡碧雲合。一瞬蒼茫千古何。</text>
<title>丑山浦卽事</title>,<text>南舠橫繫竹風寒。舟港正在竹島凹處 漁戶參差盡日安。時有雲虹垂百尺。適看彩虹遙亘海中 曉來烟水漲三竿。逢人碨磊聊斟碧。遺世呴噓足鍊丹。彩筆偏能干氣像。太平都會未云闌。</text>
<title>望鄕臺 臺在竹島。南臨大海蒼然。唐天寶十四年。按廉使金忠使日本。風漂抵是島。仍居焉。新羅景德王時也。以其爲汝南人也。賜姓南。改名敏。是爲我東南氏之始。臺之北。又有望祭壇。</title>,<text>劒腹潭潭海鷰賖。三郞沉醉夢看花。彼岸無波君子國。東風吹送汝南槎。明皇之荒于酒色。以致天寶之亂。專由於李林甫相而張九齡退。南公之仍居是土。無乃見機而作者歟。望鄕臺下水南爲。楚尾吳頭昧所之。已把根基貽後葉。可堪先壠草離離。</text>
<title>觀漁 二首</title>,<text>舟行有信地。魚徙無東南。却被魚潛誘。輕舟渺不堪。出浦晨烟暝。回舟夕月纖。飛飛窺網裡。休信白鷗廉。</text>
<title>碧海謠</title>,<text>碧海漫漫東復東。混涵太虛無終極。風雷百噫動須機。日月二丸斯同湢。龍漂蛟沒何劻勷。蜃闕鰌旗自誑惑。商暵虞潦等是閑。添减些兒也不得。問渠那緣成許大。千涓萬滴歸不息。遂有此器能容受。古來惟見天同德。我與川流東至于。對境怡融竭目力。大觀果爾彌寰宇。小觀可以收胸臆。卷舒悠悠一由我。曩時辛苦費究測。正憐漁人憑葉舟。捨命棹出晨波黑。岸上觀者自謂安。凜然爲汝毛髮直。回看普土泛環瀛。大舟小舟誰平仄。屢見層濤起几案。且聞潛鯨齧屨繶。外至原來無險夷。須信吾玄合寥默。却恨坤維蕩不繫。迷茫島嶼羅殊國。在昔風牛絶往還。曁近四洲滋妖慝。杳杳西舸馳火輪。冉冉東塵蔽日域。陽候自是吼不平。漰訇日夜駭魑蜮。思將大波添銀河。倒把坤維一洗拭。我欲飄颻遺世往。臨風窃羨橫雲翼。水底蓬壺今在未。麻姑亦應凋顔色。銀臺瑤草傳疑案。滔滔秦漢空相憶。還道乾坤靜處大。仙鄕在傍君須識。行看碧海且揚塵。與君一笑倚斗北。</text>
<title>蔚嶺卽事</title>,<text>海觀歸去更山行。夾路春雲盡意晴。酒筭漸寬澆病鶴。詩籤全屬寫幽鶯。直從天際閒來往。却向人間費送迎。不禁登高回首遠。畵圖流峙眼盈盈。</text>
<title>病齒滯注谷</title>,<text>仙遊還見病侵陵。愈怪愁來謝醞升。始覺人間無至味。哦山嘯海便牙疼。</text>
<title>歸家道中</title>,<text>過境行休入想微。海山㵳泬碧雲稀。一枕仙遊癡說夢。百年塵擾笑忘機。賦罷藏詩風袂穩。酒醒沾暍雨絲飛。遙憐小屋深林下。惟有陳篇待我歸。</text>
<title>東遊歸路。有懷子翼。三首</title>,<text>幾醉三隣酒。交捿一壑雲。逍遙山海路。珍重可無君。海國風波夜。冥鴻獨向雲。我來鷗伴宿。怊悵不同君。東遊多月色。西望有浮雲。怪我身如殼。詩成苦憶君。</text>
<title>書堂小集</title>,<text>坐愛雲山碧入牕。穩敎春意綠盈缸。林風激厲絃松特。簷日支離語燕雙。顧我年來遺色相。逢君時復露衷腔。團圓韻侶開懷久。不是殊鄕是舊邦。</text>
<title>東遊歸日。趙子鼎 秉雲 贐余近體二篇。倉卒未及和。追次寄意。</title>,<text>名家仍舊物。君子又詞宗。寤寐前人合。蹉跎末路逢。芳春賦蕙佩。淸夜吟霜鋒。但保心丹在。何勞病不容。子鼎是玉川翁后。故此篇多用曠感之辭。逢君一夜話。遺我五言詩。寒月武夷櫂。淸風砥柱碑。遊神成壯觀。傳境入新辭。珍重生平意。相期未老時。子鼎詩云夫子淸凉宅。忠臣碧海碑。君何多占意。吾不施游辭。故此篇全用此意。</text>
<title>次河江界 兼洛 晬宴韻</title>,<text>曾把丹心許致身。歸來白首澹怡神。喬松本豈同塵物。頗牧今爲老野人。萬壽盃樽祈聖主。百祥歌頌聚嘉賓。小春溪屋生和氣。流慶年年日日新。河氏有慶流齋。</text>
<title>先齋追報堂次韻</title>,<text>尼南舊社草年年。半畝靈光獨巋然。桑梓留春恭敬地。蘋蘩課歲駿奔筵。勳乘淸閥曾經始。孝楔忠㫌卽在前。期與洛東江水看。勿辭堂構永來傳。</text>
<title>文山齋次韻</title>,<text>小小山前小小塘。異花佳木此書堂。林雲四合仍微逕。野草交圍且短墻。永爲名家文作鎭。已看群彥頰生香。如何再起眉龍手。好向新樑誦偉郞。</text>
<title>和呈洲上</title>,<text>空林無伴獨何求。憐爾悠悠不自謀。全部山川他日觀。滿天風雨別人愁。只今久坐雲生榻。渾是相思月在洲。已把深衣從夙講。新爲奚必召群咻。</text>
<title>挽洪丈明叟 起兌○五首</title>,<text>古來悲三刖。白璧在塵埃。歲晏懷光潔。黯然獨自裁。世降群非是。滔滔否喙鳴。何如安素拙。皮裏寓權衡。井淹陳家轄。燈明晦父書。軒窓臨水月。寧澹碩人居。珍重丹書澤。凄凉戀主亭。瑤樑中道折。何處屬儀刑。我來寄晩識。剗地挹淸芬。坐覺秋懷重。悠然太白雲。</text>
<title>丙戌至日。滯舘洞。同李器汝，德吾，大衡。以玄酒味方淡大音聲正希分韻得方字。</title>,<text>北客迷津梁。歲晏在南鄕。遙憐雲入窓。空憂風裂裳。洒淚星山舍。晤語靈川庄。娟娟同心子。眷言擇隣芳。分畦理蘅杜。列肆聚琳琅。招呼三逕月。扶竪一線陽。只愁人事催。相守此夜長。天心豈曾改。在我或乖方。許君見包犧。履靜養眞剛。終然起處雷。奮地發幽藏。已見深林下。梅魂欲返香。相期葆團春。吾與爾相羊。</text>
<title>悼李命玉 祚鉉</title>,<text>龍之山秀而坳。龍之水滋而涔。龍之彥驥而踣釼而沈。天乎於物有心還無心。君之孝不應忍老之失養。君之慈不應慊幼之靡怙。君之誠且勤不應謂已足於未了之業。君之英若銳亦不應遽忘情於當世之擧。君於是乃不得自由。是以今之人不信理而信氣數。寒川之夜月涵櫺。漕溪之座雲盈盈。對面輸寫不盡情。君獨胡爲遽冥冥。今焉已已。所不盡者期來生。</text>
<title>再訪晩求幽居</title>,<text>行望伽倻碧一堆。朅徠曾不厭千回。故人今見情加密。我輩何爲鬢欲皚。北客悠悠棲未定。東風悄悄思難裁。生存秪有春心在。寒盡江南獨訪梅。</text>
<title>奉和安叙九 永培 見贈</title>,<text>十載經營一盍簪。對顔只是本來心。云何惆悵歲將暮。與子徘徊春已深。刦後難明寒水月。夢中猶記白雲林。相期最願全吾節。不計人間有賞音。</text>
<title>用前韻。遍呈舘洞諸公。</title>,<text>慙愧非蓍舊入簪。十年留滯故人心。相逢雲樹情何極。重理琴書意轉深。妙韻自生鍾磬室。奇材難擇櫲樟林。願言努力崇家計。莫向東風玉爾音。</text>
<title>謝李大衡見贈 三首</title>,<text>酒盡沙頭馬蹄倦。與君同志不同行。山雲未始無消息。開浦年年春水生。汀洲麗日草含暖。帆外春波魚入深。時有驚沙吹撲面。東風不解遠人心。吾人主宰只些子。虎尾春氷次第危。將迎世路眞多事。此理還他天所爲。</text>
<title>浩然亭。次板上韻。二首○亭在陜川文林。二樂齋周公舊築。</title>,<text>直韻當年振大明。歸來瞻忽在宣城。斯世不將斯道去。別傳光霽詔遺生。自家占取本來明。纖翳難容闖意城。洲烟欲暮月初上。山雪纔消春已生。</text>
<title>寄李器汝 二首</title>,<text>南國有梅花。歲晏尙一朶。凜然懷氷霜。孤高脫烟火。朔風號穹林。凍雪仍纏鎖。百卉慘無顔。苦節勵靡惰。卒歲含貞德。先春已婀娜。寒天玉成女。遙浦月邀我。我欲尋遠征。蒺蔾盈道左。愁翠侵履綦。飛紅掠衣袉。徘徊烟雨闇。明月易西墮。耿耿發嘯歌。相思徒爾那。願將一寸心。化作瓊瑤顆。持寄弄珠人。歲晏益璀瑳。白雲在太白。隨風弄浩刦。澹澹誰與親。悠悠獨遠涉。朝捿嶺頭松。午被幽蘭葉。暮飛入我簷。宿我經書篋。祗可烟嵐云。不省霖雨業。伽倻連太白。白雲定幾疊。中有白玉人。穿雲採紫燁。我欲相隨君。凌空忽遐躡。長風一浩蕩。脉脉愁難接。旣乏持贈眷。那望氣味愜。不如還無心。任我自舒歙。</text>
<title>華山亭次韻</title>,<text>晟時頗牧老山林。方丈仙人宿約深。戱劇烟霞成白髮。招携冠佩返靑襟。凭高乍縱寰中目。坐靜渾收物外心。筆架茶泉經濟徧。臥聽猿鳥太平音。</text>
<title>華山亭八景</title>,<text>德川霽月方丈之山高極天。源源活水靜中發。臨流最憶洗心人。點弄吾家千載月。陶邱淸風壁立蒼稜鎭峽口。挺然物表竟誰同。爲看兢戰臨深處。灑落胷襟一任風。雷首晩霞禹導神功經雨洗。夷歌遺響徹雲斜。秪堪晩對山翁酌。指證前生倒九霞。月牙返照薄暮羣山向黯黵。回嚬東黛忽微笑。難將天地遽冥冥。喚起流光獨自照。金鰲片海昆南秀色萃鰲頭。繞足羣潺流不待。一面天光呑入胸。好將些子識全海。臥龍歸雲鯨濤幾日海門暗。菌蠢靈顔苦未分。吝向人間興雨澤。戱從幽獨媚渠雲。七汀漁火七汀漁子七汀魚。樂處天機無爾我。夜靜不甘篷底眠。滿江多意警烟火。台峀樵歌誰把蕘言入台座。太平聲樂假鳴多。從渠愛惜煕煕像。不可林間無此歌。</text>
<title>華山亭二十咏</title>,<text>五一齋遙呑五嶽氣。開此最初窓。中有老人在。孤高難與雙。叱石堂相山類相馬。莫以驪黃色。不有初平先。那緣造此極。三直菴爲對三峯面。懽然一氣中。人生羞幸免。吾與爾心同。先天臺經綸起自心。造化分由一。修煉非吾事。從君得本實。立似軒請看羣峯立。森然鸞鵠林。嶄嶄頭角就。慰滿老爺心。西寮今朝風露淸。爽氣多西畔。不用支頤望。端居有妙玩。東樓東樓臨絶壑。開戶納微凉。俯瞰塵埃裏。滔滔夏日長。百和塢深山亦有春。肯借人間氣。不逐東流去。漁郞莫枉費。九仞臺行尋花底石。坐看樹頭天。一蕢莫輕棄。此焉全不全。通一門萬壑迷歸路。靈關啓一端。須從這處入。方識此中寬。玉井山靈無俗情。分此玉漿冽。日午提甁歸。澆鐺烹雀舌。藕舡塘玉沼無風浪。芳舟盡日虛。俄來太乙客。要我臥看餘。雲臺寇鄧今予何。蹉跎未往攬。祗憐眞逸翁。歲暮起遐感。玄牝門混竅誰曾鑿。虛中却有眞。巖天司闢闔。百劫未成塵。烏石源行到𢜟然處。雲山黯黵間。那知幽石下。孕與玉氷顔。憐雨瀑雨從峯頂天。來與活源會。向下仍滔滔。風雷勢更大。躋雲徑逶迤起平原。延空一縷細。行行山與升。掉臂入雲際。此山臺誰云帝座近。我識此山高。只有丹心徹。煦噓日幾遭。綠筠園飢鳳何處啄。琴客獨長嘯。留待歲寒看。呼來明月照。晩松岡從渠夜氣滋。看此大冬翠。縱使人非木。生成竟一致。</text>
<title>挽姜丈季南 昺奎</title>,<text>缺界多風霜。百卉旋萎黃。孤松根石罅。歲晏獨昂藏。公乎飽險艱。在人千難當。百戰氣不挫。積累起藜糠。甔儲化囷廩。勤儉迺其方。縛室纔因樹。買書今盈箱。子婦具甘旨。賓朋樂碁觴。白首無外累。猿鳥日相羊。西風振深樾。斜日入虛堂。高吟烈士傳。聲韻何慨慷。一與非是接。片言不吐剛。逢人阽危困。喣喣若已傷。茆蔀筬山落。烟火日夕凉。實心煩經紀。撫摩成堵墻。謂余覊無托。綢繆寄隣芳。倒槖時軫飢。貽書戒韜光。濁世豈多見。此意諒難忘。那知朝暮歡。千古忽茫茫。今焉施不酬。流涕空沾裳。幽蘭在庭際。結作同心香。從祈枝葉峻。永世春風長。</text>
<title>次韻李孔維 道容 見贈</title>,<text>筬山賤夫癡而介。行年四十恒憂離。况復山深草木長。歲晏相憶孤蘭猗。溪南久要年正妙。家貧不懈劬經菑。蕙輩芝群鄰匪乏。彷徨猶自求簪蓍。剛喜春來一相見。破開積欝心全夷。爲憐枯槁淪石木。正愛英華奪瓊枝。如今大道久榛塞。世間行者空躕踟。名塗顚躓迷得喪。慾海浮沉昧所之。時有章家逞稍黠。畔理任氣吾不知。勸君及早求在我。有志如君君莫辭。光明先立一初本。瑣細不遺三千儀。脂車往從雲陶居。撑篙直泝河洛湄。諒不徒生天地裏。古來丈夫曾爲誰。我有瑤琴不解彈。秪堪與子爲鍾期。臨別低佪未卽去。一勺助君千頃波。叶斑麋切</text>
<title>次韻崔汝敬 東翼○戊子</title>,<text>博陵才子胷無今。我欲從君千古尋。筆下已驚文字竗。燈前且惜酒杯深。歸雲漠漠明朝路。凍雨蕭蕭此夜心。珍重相期期歲暮。會須磨杵及成鍼。</text>
<title>訪李子翼于聖穴菴</title>,<text>滿眼東南蒼翠鄕。故人深與一禪藏。行來正似悠悠夢。愁殺雲屛夕日凉。</text>
<title>島潭。敬次退陶先生韻。二首</title>,<text>深淵誰識默藏雷。㱿得三峯突兀開。願把名臺搜勝意。陶潭分付後人來。先生曾改安陰之愁送臺曰搜勝。盖取其音相近也。今欲改島潭爲陶潭何如。巋然瘦骨俯澄瀾。對影難堪徹底寒。砥柱不衰千古色。幾回風浪過前灣。</text>
<title>次韻藥名俳軆。仍謝公溥。兼簡國卿。繼以自嘲。壬辰</title>,<text>玉局今蘇子。淮招舊桂枝。燈心要遍照。藁本試低垂。公溥每愛我。欲進之於文章之妙。昨日袖文草見訪。 陣鬪常山率。聲諧半夏蕤。紅花曾夢飫。紫草獨吟飢。休遣雌黃口。暗窺靑黛眉。澄川烏可狀。靜練實難思。謝玄暉澄江靜如練一句。爲千古警語。 遠遠志機運。沉沉香譽馳。天南星斗朗。古木賊風衰。窃覵年來。公溥文章大進。而人或不及識其深處故云云。鳳凰衣五采。棲我白梅枝。照地楡星爛。連天花雨垂。關柴胡寂寞。輝蓽撥葳蕤。昨國卿見訪。論詩文畧干。 龍眼肉何眯。仙靈脾不飢。種桃仁里背。採藿香山眉。凶吉更相勝。苦甘遂勿思。輕輕粉眩餙。欝欝金橫馳。厚朴眞吾道。須防風候衰。余與國卿結隣已久。常愛其高才敏畧。正宜向裏軆實。而窃觀年來。似或不能忘情於世路故云云。瑣瑣陽村曲。葱葱白嶽枝。門前胡騎遠。嵒側栢陰垂。訥木通玄趣。留連翹翠蕤。澤蘭堪結佩。罌粟詎憂飢。獨活非丹訣。當歸已縞眉。林阿膠莫守。鄕貫衆相思。薄薄荷衣擧。乾乾葛屨馳。行將除惡實。附子振頹衰。余入山十年。鬢髮已斑。歸思方切。猶不能遽忘於此。近朋友故云云。</text>
<title>旣次公溥藥名俳軆。更賦二頁。分寄權繼若 有淵，洪時應 洛鍾 兩君。</title>,<text>人中白羽白。鳴大靑琅枝。文榧子書熟。繼若方讀大學 慈雲母敎垂。繼若方奉養老母 鍋巴豆粉澁。屋漏蘆叢蕤。剝棗仁分利。愛蓮肉忘飢。菑山査力役。吟澤瀉愁眉。屢乳香芽茁。繼若有三子可羨。 交神麴米思。 有酒輒邀我共酌 時通草徑過。肯射干旟馳。繼若謝絶名利已久故云。 莫以無名異。寧甘松下衰。芍藥山南墅。詞壇大戟枝。光芒硝燄烈。威信石銘垂。岸杜冲騷韻。爐香附玉蕤。時應以詩自雄。人亦頗畏之。故已上云云。又自以勳舊之裔。每恨年來門戶零替。故已下云云。 自然銅峀應。無患子桑飢。巨勝聊怡性。細辛肯皺眉。嵒阿魏闕戀。洪氏有戀主亭 王國老勳思。文敬公吉旼，忠憲公世恭。幷錄勳券。 帶地黃河逝。颺天雄野馳。勸君須益智。續斷以興衰。</text>
<title>更賦一則。有懷子翼。子翼在憂。不敢求和。</title>,<text>故人蔘朮性。郁郁李園枝。壇杏仁榮發。庭槐實德垂。天門冬日烘。金箔曉雲蕤。莫蔓荊歌豔。還甘菊賦飢。淸水銀涵質。明銅綠照眉。添丁香可掬。抆血竭追思。須大腹中蘊。聊防已外馳。陳陳皮裏話。百合未曾衰。子翼初年。甞有志於當世。旣而反以求之。故敢致勸勉之意云。</text>
<title>更賦寄河殷巨。殷巨時鎭陟州。勞心荒政。欲呈病遞歸。要余一遊。</title>,<text>委蛇退轂下。赤箭西竹枝。巴戟詞鋒運。衛矛用佩垂。爲官桂嶺遠。携卷栢陰蕤。苦苦蔘扶病。瞿瞿麥賑飢。印砂仁慕澤。殷巨曾大人。亦鎭是州。 篆草果追眉。殷巨筆法精詣。鎭港有眉叟東海碑篆。 紅紫梢花懶。淸寒水石思。參商陸海隔。天地龍蛇馳。敗皷皮難撞。何曾靑眼衰。</text>
<title>詩社始集。和繼若，國卿。二首</title>,<text>故人如明月。流照碧雲中。不堪淸夜賞。我心非枯桐。無言山色深。有思天機動。但道酒盈缸。行看詩滿籠。</text>
<title>喜雨</title>,<text>一雨傾泉昨夜峰。便輸炎海釀春濃。雷鼓雲屯定幾事。仰看天碧却從容。</text>
<title>聽蛙</title>,<text>雷蝌宜大響。蟲語與風窓。宮角渾成一。喁吁莫辨雙。陰陰山欲雨。漠漠夜如江。若遣笙笳聒。祗堪吠我狵。</text>
<title>夜坐</title>,<text>樹色泉聲已幾時。百回料理尙餘奇。天晴眼豁看仍苦。林靜身閑坐更危。今夜詩成明月榻。誰家燈照白雲籬。故人心在莞山杪。不向三藏問所之。</text>
<title>山村月講。次權姜兩君。</title>,<text>離離鹿遊草。窈窕雲歸洞。我琴苦無絃。臨風思一弄。綠樹翳晝景。濁酒迷春夢。鄕隣趁月朝。書卷頻迎送。一一童冠行。照眼驚羣鳳。紛疑如集蝟。悟解翻釋凍。一日雖尠畧。百歲非倥偬。計世良由瞥。積寡仍成衆。相將期暮大。三徑有二仲。行看林壑裏。猿鳥猶吟諷。</text>
<title>飮酒</title>,<text>堯夫能吟非愛詩。元亮解飮非耽麴。岸芷欲變憔三閭。山薇已剛餓孤竹。悠悠萬事昧短長。紛紛千古閑起伏。南隣碧梧已十尋。風雨年年雷閟腹。我來欲鼓乍躕躇。未鼓猶奇聽律六。天遠莫禁雲忽擧。夜冷難堪月共宿。秪敎幽鳥盡意啼。不管飛花過滿目。君家綠醑氣味眞。我吟何必拘盎木。便從無何脫天弢。颯然一醒當盥沐。惟有昔人不可忘。遺編在丌時展讀。喚得形神兩超眇。我醉一吟增疑獨。</text>
<title>苦旱 二首</title>,<text>人生豈其微。天愛亦已重。漠若全無干。雲龍定異種。山人無寸畦。叢菊在巖曲。分我朝晡泉。區區冀潤綠。</text>
<title>山居卽事 三首</title>,<text>碧樹與君朝暮。白雲似我東西。愁裏十年如失。眼前萬事皆低。三徑月懸高杪。數家烟集蒼厓。春草朝霞服食。幽花恠鳥朋儕。靑山不語猶語。綠徑欲開未開。此處豈無佳句。故人定有深盃。</text>
<title>聽蟬</title>,<text>門前高樹午風微。鷰懶鶯衰不自依。忽有迢迢天外響。灑然心事莫予違。</text>
<title>靑林避暑</title>,<text>山民夏不扇。林下便常居。午燄方天際。春陰尙雨餘。坐無當世事。時有故人書。多少紅爐裡。層軒惱架虛。</text>
<title>晨起</title>,<text>晨起惺惺欲問吾。一團天氣向昭蘇。聽裏泉寒流始達。望中山碧立如愚。纏骸百疾今渾失。皺面千愁本自無。坐趁曈曈窓日皦。滿林啼鳥莫相呼。</text>
<title>國卿家盆榴</title>,<text>山居小芳物。悄悄與誰共。丹榴吐光燄。猶令凡卉恐。雖然欠馨姿。聊以致實用。秪愁托小器。孤根不自縱。願逐蘭蕙羣。毋惜百畮種。嗟哉楚客騷。歲晏不堪誦。許汝梅爲鄰。有盆梅在傍 未遭須自重。</text>
<title>古楠行 國卿家其下。築以爲壇。每講集於是。遊衍於是。</title>,<text>文殊南谷老大材。風雷不摧斧斤邈。童童靑盖古老傳。會見汝生纔盈握。但指九霄爲程限。肯與凡樹爭頭角。夜氣雨露交滋養。一尋半圍曾未覺。根深自能抽柯榦。歲久何勞計晦朔。千變萬化終成軆。至今屹然如山嶽。回廊曲廡莫敢𥆒。區區丈絜難容捉。鳥飛僅肩蟬集腰。靡靡槐柳推雄卓。朱炎熇熇尙畏避。數畝淸陰深不濁。斂却鋤汗療病畦。吹送襟風振文學。夕斟瓦甌添仙漿。晝喚紋枰響晴雹。姜肱處士枕根眠。偃蹇相汝忘形殼。蔽牛猶自視鳳小。喣撫蚤莫培灌數。未用寧同樗櫟棄。愧向康莊遽示朴。楠乎楠乎爾自愛。勿令吾家山濯濯。</text>
<title>次韻寄朴星弼 鎬陽</title>,<text>西鴻明滅暮雲濱。詩思思君便是眞。坐來息慮松聲定。睡起虛懷月色新。迢遙不合塵間世。奇絶堪充畵裏人。惟有梅花最相信。一回吟賞一回春。</text>
<title>姜國卿家墨竹歌。分韻得啼字。</title>,<text>窮山盛夏陰林迷。高爲楡柳下蒺蔾。山上幽人劇孤絶。畵意求詩少堪題。君家素壁墨爲竹。凉飇颯颯雲凄凄。一叢蕭踈太分明。勁姿直氣寒凝睇。有若堂堂魯先生。却秦獨立東溟倪。一叢纖竿勢相連。蒙蘢密葉昧畛畦。盡瘁宗臣講紆策。鳥蛇隅落旗纛低。愧逐脂粉猜春粧。忍隨薈蔚爭朝隮。我見徐生下筆時。神思㗳定雙眉齊。經營默與鬼神運。造化不曾無根柢。森森萬籜逬胸中。靑寧欲叫二妃啼。須臾奮迅如風雨。一瞬二紙驚人眡。蒼然挺出四時色。數尺猶自干穹霓。燈前月下好相見。依微乍覺霜華凄。人言此畵勝活植。梅嫌托盆蓮憎泥。豈若鍾精方寸赤。娩從筆下超牢狴。一成守初不改天。爭有筐篲擬刳刲。門前虐雪摧松栢。巷外飛花粘輪蹄。紙面日夕輸閑景。高標憺不煩扶携。徐生謂我能知竹。擧以歸我當牧荑。我從南來入嵒穴。負戴圖史偕夫妻。攲鐺弊袴盡揮棄。惟有此畵充珍齎。猗猗光怪秘古篋。撥開未堪張甕圭。南鄰髦秀脊梁硬。昂昂不肯偏東西。凈掃一室究羲畵。薰罏棐几臨淸溪。君居不可無此君。展拂塵藏爲君提。知君坐臥有妙契。飽吸淸虛注心臍。矜勵素節彌堅剛。歲晏相看兩不睽。聞君思賦淇澳詩。邀我頻從蔣詡蹊。詩成一一成琅玕。會待它年彩翼棲。從敎天下丹靑手。染翰欲寫愁傾蠡。不似君詩詩有畵。掃取寒梢若决隄。嵒梅一枝斜更好。池塘春草推絹虀。國卿從兄公溥號梅巖。欲得徐生畵石上梅一本。是日請賦墨竹。故用惠連事。坡詩詠梅曰竹外一枝斜更好。</text>
<title>五月十七日。鄕飮酒禮罷。分韵得道字。壬辰</title>,<text>山居少惡俗。時平每釀稻。歡合良眞率。和流易顚倒。先王曾備禍。禮樂有遺造。懷哉千載下。嘐然說農皥。賓鄕縱無分。齒黨亦近道。社壇堪表蕝。松陰靜若掃。相携就堂楹。尊俎飭已早。西鄰崇渾樸。南閈振華藻。東溪與北崦。一一採羣寶。慄慄臨淵谷。洞洞執圭繅。百拜成一飮。筋疲神不惱。鹿牡亂雎鵲。正聲釋鬱抱。白日照淸筵。浮雲過空昊。泰通仍有象。奚煩遠尋討。敬讓興畎畝。觀聽聳輿皁。窮林動文采。昭世樂壽考。須將卽事美。永言中心保。伊余愧祝史。陳數等鸙棗。徘徊業已荒。蹉跎鬢欲縞。從今冀寡過。賴此仁里好。</text>
<title>觀稼</title>,<text>誰識前宵一雨痕。天心眷眷在禾根。已聞餓戶交談慶。可想耗神卷跡奔。叢葉翻風香入巷。仞莖撑露綠超藩。書生解撰豐年頌。鄰耒歸時迓笑溫。</text>
<title>霽夜對月</title>,<text>晩雨陳炎化。秋光已七分。庭空渾似水。天迥本無雲。應有仙踪過。那堪婦語聞。煕煕今宇宙。何物作悲欣。</text>
<title>觀漲</title>,<text>筬山去夜雲蕩潏。神物奮壑掉脩尾。百嵌噴雪披蓁莽。萬石轉轂崩磊碨。山翁一生眼無水。一朝得此覩雄偉。展拓溝心成海量。煦噓霹靂駭神鬼。窮源知是自天來。便欲乘風謀一葦。秪愁隻手未堪障。狂瀾已倒迴無幾。大地如今漂不定。滔滔洚逆誰莫匪。捧土躕躇臨孟津。笑爾山翁賤如蟣。舟橫野渡檀寘干。搔首問天天靉霼。餘雨床床屋不乾。捃摭爛紙移淸榧。別有砥柱當橫流。莫向橫流寓怨誹。</text>
<title>下熊踰嶺 七月。與權君繼若遊陟州。往返二旬。凡得四十餘篇。</title>,<text>豪吟登木末。徐步降雲端。幽徑絲抽弱。飛泉雪播寒。遊神消白日。慣面識蒼巒。何處有平地。古今同百難。</text>
<title>窟川</title>,<text>混竅靈源一脉遙。乘槎卽欲溯星橋。當年柱史談玄牡。特地風媧補碧霄。邃峽洪荒從此闢。別園眞隱果誰招。諺稱此中有子開洞。有田園居民云。 盈盈本面琉璃色。肯受人間點滓飄。</text>
<title>黃池</title>,<text>一泓淸水小山坡。斂蓄風雷不自多。奔流直到鳴湖口。天海茫茫孰汝何。</text>
<title>山村</title>,<text>平世無豺虎。深林尙有村。麻皮連樹色。藷卵抱雲根。已判巖間性。難明野外言。茫然書契上。天日自朝昏。</text>
<title>褰衣嶺卽事 三首</title>,<text>志士懷千仞。今朝始振衣。東天無一尺。惟見海雲飛。新秋干氣霽。高處覺身孤。盡日松聲裏。看君鶴影癯。登山如讀書。觸境蛻人欲。長望無塵寰。羣峯滿眼綠。</text>
<title>五十川途中</title>,<text>舊聞悉直國。今渡五十川。水流纔有隙。山回若無前。乍愁斑泥 洞名 隘。稍喜大坪 里名 圓。柿葉藏靑玉。松聲奏踈絃。早䆉香欲脹。穉粟暵仍眠。參差木瓦屋。雲居未曾仙。儉歲猶戀粒。日夕吹微烟。嶺客捫重趼。海賈呻赬肩。佶崛關東路。恒憂日如年。</text>
<title>竹西樓。用尙相國韵。</title>,<text>舊國千年尙有樓。我來長嘯竹陰秋。孤城老樹仍寒色。百峽奔湍始穩流。幾惱詩篇驚俗眼。難憑簫鼓慰民愁。仙遊一過無人識。沙渚他時證白鷗。</text>
<title>竹西樓。寄河鎭使殷巨。</title>,<text>昔時楓嶽侶。今日竹西秋。朱紱非曾有。靑鞋只自遊。風流江上國。煙雨樹邊樓。不禁詩魂往。戎軒索酒籌。</text>
<title>東海碑</title>,<text>地窮天盡大東濆。神鬼風雲古字文。當日先生深寓嘆。如今百種苦爭分。碑銘中海外百種以下云云。有若預料今日天下之事者。 荒陬幸對寒山面。浩刦難磨岣嶁筋。海國千年留正氣。肯將楷隷較銖斤。</text>
<title>六香臺登眺</title>,<text>鳳凰山下六香臺。不盡風烟滿眼來。扶桑曉旭龍御出。蓬島秋雲鶴拕迴。每從高處漫憂世。强欲長吟且擧盃。坐看渚禽翔復集。虛舟碧海莫相猜。</text>
<title>舟行自城東湖。掛帆出大洋。轉向凌波臺。</title>,<text>湖上帆高岸上楓。輕鷗泛泛海無東。從來大地皆浮水。此去扁舟不怕風。萬國煙檣何瑣瑣。三山霜骨已怱怱。同來共有胸如眼。試向扶桑一繫篷。</text>
<title>凌波亭。用金三淵韻。</title>,<text>東溟從古雪堆瀾。歲久凝成硉矹顔。小舸催迴風送急。虛櫺乍倚晝生寒。披携絮帽交頭讓。展拂琪花滿目斑。皆骨前遊如一夢。更將餘意對君看。</text>
<title>三和寺 寺創在悉直時。今敗壞將廢。</title>,<text>滄溟回棹問雲林。寒澗東流一逕深。野市逢僧知寺貌。山橋携侶聽泉音。香烟滴滴古鍾濕。晩木颼颼幽鳥吟。悉直王墳猶不掃。府城北有悉直陵 招提何必怨而今。</text>
<title>武陵溪</title>,<text>七月秋生銀漢澄。頭陀奇氣倒霞層。眞源合貯無瑕玉。寒谷長留不壞氷。遍壑桃花猶俗尙。揮豪楊子已仙登。石刻武陵眞源中臺泉石頭陀洞天十二字。楊蓬萊土彥筆。 分明光霽吾家色。肯管三和寺裏僧。</text>
<title>同河鎭使。舟遊萬里島。一名汀羅島</title>,<text>海戌塵淸戰艦虛。將軍無事訪仙居。忘機津卒皆盟鷺。取適官僮亦釣魚。浪跳欲過孤島末。石僵猶護古碑餘。東海碑舊立於此。有石趺尙在。 厨傳鼓吹昇平樂。不妨同舟有布裾。</text>
<title>移舟鳩巖 在萬里島西南二里許。山臨海石窟空洞。舟入其中。從外不能見。</title>,<text>瀛濱種種得奇巖。可是吾人眼不凡。月窟新秋驚畵角。壺天白日匿漁帆。茫茫溯海初窺奧。灑灑思空更履巉。瓊闕蓬萊知在此。世間何處有鏗咸。</text>
<title>鎭東樓三絶</title>,<text>茫然澤國穢墟南。一片孤城掛碧嵐。百載不驚烟火色。將軍樓閣等伽藍。帆影東湖柳影斜。繞城軍戶半漁家。營扉曉濕魚龍氣。喚得官僮理綠簑。滿城幽草粉墻傾。鎖鑰東藩此一營。匝海如今風起浪。廟謨須念棄師名。</text>
<title>留別河鎭使</title>,<text>六香臺下檀陰凉。萬里島外鯨波長。緩帶將軍明號令。鼓角不驚漁人檣。衙罷拄笏看山色。秋來步月懷南鄕。官寒骨高平陵馬。時兼平陵丞 病沉味苦滄溟魴。偶得閑人海上過。剔燈三夜談金剛。金剛種種水中在。興發不辭棹孤航。舍置大刀操椽筆。座有白酒無紅粧。中流葉綃翠蕩漾。遙向雲天問永郞。雲天去去那終極。四洲百國今茫茫。不如昔時溪上屋。聚首娓娓書一牀。待君投紱尋溪上。更有許多閒商量。殷勤寄語陟州民。且莫挽君歸來裝。剽掠已化餓殍息。會見枳鳳當翺翔。西風颯颯動遠思。我今振衣千仞岡。尊前一別不須惜。明朝訪我筬山陽。筬山桂樹爲君秀。歲暮天寒抵死香。</text>
<title>酬李學九 鼎鉉 贈別</title>,<text>舊聞仙鶴在南州。東海東頭時一遊。白雲明月更何處。萬里長空無去留。</text>
<title>回至竹峙望海</title>,<text>嶺路遙臨海。天光映樹梢。峽流趍向若。雲氣護騰蛟。杳杳桑翻世。飄飄芥泛坳。神仙如可遇。秦漢已風泡。</text>
<title>山行口號</title>,<text>峽國多林樾。人烟曖未形。扶勞投野店。呻暍叩巖扃。夕日蟬聲暗。秋山犢背靑。何如滄海上。長嘯弄風霆。</text>
<title>宿琴臺峯</title>,<text>十年來往此山中。幽鳥閑雲慣識儂。萬壑如今堆櫟燼。數家猶自喫藷供。靑林小雨秋初動。黝壁寒燈客轉慵。遙想故園書卷冷。亂峰歸夢越重重。</text>
<title>懷國卿</title>,<text>三徑朝朝醉我儕。海山牢約理芒鞋。霆鞭左弭推相與。風簸前糠愧未偕。嘯傲蒼波羅島興。摩挲白石武陵懷。歸裝擬趁琴書會。林雨蕭蕭意轉乖。里中月講。每在望日。今因滯雨未赴。</text>
<title>山中滯雨</title>,<text>連天愁草冷烟添。落日琴臺坐樹尖。南客未歸山暗暗。北風不斷雨纖纖。忽看大地雲包幕。已聽懸厓水展簾。最是秋來詩思逼。百回搜肺洗殘炎。</text>
<title>琴臺信宿。戱賦山中雜事。十三首</title>,<text>甘藷奇根遙渡海。絶峽奠民棲。眼暈纔侵蠧。胎窠暗抱鷄。寧憂飢辟粒。無棄凍和泥。萬壑迷蒼櫟。吾將與爾携。燕麥深山宜怪麥。千耦拓林皐。嫩稔爭牛色。踈毿失鹿毛。已聞充土稅。奚肯詑鄕豪。不記稻粱性。猶堪醉白醪。薥秫野莖纔掩圃。山業遂專谾。苒苒絲抽頂。離離玉滿腔。攀援風木折。咀嚼石舂撞。一入桃源 旌善舊名 界。那知五穀邦。橡實散櫟需民用。瓊粻鎭歲饑。任天休費力。掇地貴乘機。屢煎傾丹瀝。長飧澤皓肥。催科雖不及。只愧攘熊豨。樹菌新秋收積雨。顚木發奇花。松氣凝團雪。檀英照片霞。休言貧不肉。偏合老無牙。石竈烹龍耳。羞稱五鼎家。萬病膏深林風候異。萬病貴單治。卉卉誰非藥。家家自是醫。難爲君佐合。猶使苦甘宜。石鼎盈珍液。山翁已健脾。板屋林處咸資木。參差屋比隣。周圍防虎怒。第次葺魚鱗。舊慕有巢世。今看梁碭人。不愁風雨惡。何處璧樓塵。壁燎林屋愁長夜。紅炎喜撥盲。刳松當爇蠟。穿壁替懸檠。外吐橫烟暗。中含曲窟明。山深人影兀。堪聽讀書聲。木簟剝樹仍成縷。張茵替織蒲。鋪新疑素褥。憑暖敵紅氍。礪背欣爬癢。簁塵忍納汚。何如露地上。快睡眞雄夫。樸皿巧匠兼陶冶。磨成百種顔。隨斤如脫範。引綆若循環。梓鉢推堅滑。梣瓢愛駁斑。磁鍮徒啓侈。至樸在山間。索囊緬昔索囊子。南鄕傳異談。山氓能手織。林路必肩擔。括口千機息。虛心百用含。携持籠絡勢。舒卷萬峯嵐。丁公杖山人解本草。采此靈山顚。脩質龍堪化。斑文鬼若鐫。名高藜竹藪。氣壓犬羊天。近歲盛稱丁公杖能制黑鬼子。又能辟猘狗。人爭求貿不已。 高步千峯月。快哉地上仙。杻皮鞋山翁有赤舃。行鎭白雲阿。異樣羞明襪。偕裝配綠簑。衝泥仍褙蘚。度澗更綦蘿。但使足無趼。終當珠繡何。</text>
<title>下山</title>,<text>十日琴臺不見陽。今朝風袂客心凉。菑麰過雨黃深淺。徑艸連雲翠短長。餘興尙言厨有醞。主人吳氏。以麥釀新熟苦留。 前艱已報水無梁。怪來詩思渾如睡。爲是新秋負月光。</text>
<title>太白山</title>,<text>老榦醫閭走向陽。金躔吐氣未全凉。傷心秋草莊陵暗。諺稱端廟爲太白嶽靈。 動腹春雷大嶺長。正正宗臣撑蜀漢。巖巖聖叟鎭齊梁。登臨萬里通呼吸。喚得東瀛赤日光。</text>
<title>還到熊踰嶺</title>,<text>回來熊嶺尙崔嵬。當面筬山碧不摧。萬樹陰陰雲翳日。千巖曲曲水生䨓。微醺暫試顔仍赤。遠險頻經髮欲皚。時有林丹傳袖裏。與繼若沿林摘五味子。 看君珠唾轉添枚。</text>
<title>七月二十日。鄕飮禮畢。分韻得恤字。</title>,<text>太白崚嶒寒拄空。深雲咫尺愁相失。林間小鳥未遠飛。迴鳴短梢求儔匹。似聞威鳳翔欲下。去年已熟琅玕實。田家有酒戒漫醉。月一掃地規堂室。席用稻稈鎭碧阿。帟借松柯蔭赤日。羣羣釋鉏起執籩。顔貌黧垢衣冠質。但恐孚缶中不盈。巖路脩躋非所恤。始信行潦格神明。却看彙茹萃蓬蓽。三辰二儀交燦朗。遂令濁醑回芬苾。娟娟玉氣照西楹。妙歌猶自該笙瑟。陰厓薄暮尙光輝。收拾草野歸天秩。我噤熟視還長嘆。愧殺從前太不率。見利難禁爭耽攘。擧足輒狃先行疾。居値鄕閭惹忿罵。動隨朋伍恣嬉暱。筋骸四軆任便方。大杯不辭偸宴逸。滾到今朝覺全非。歲筭虛拋四十七。怕有揚觶喪點知。辟立堵墻自擯黜。羞端旣啓貴勿湮。修悖繇玆判凶吉。此日於我敵百齡。向君致謝前跪膝。坐中亦有同我否。反省互飭聊與一。一飮可以陶一世。深山窮谷歡聲溢。仰視太白彌蒼古。嘉賓且奮長杠筆。</text>
<title>鵲巢</title>,<text>蒼蒼屋南樹。竦擢星橋港。鴟翺愁不上。下民勞翹項。恩勤聚完卵。交交若相講。視我雪山肩。慈護有喝棒。俯笑塵寰裏。規規競鷸蚌。懷哉橧巢世。群居不狩耩。自從棟宇起。世故日傋𠈵。</text>
<title>次姜公溥盆梅卦甲韻 十二首</title>,<text>梅君有嫮節。可友亦堪師。爲此幽貞履。難吾頃刻離。硯香猶恐剝。公溥有梅花硯 嵒植詎常隨。公溥號梅嵓 器置增園賁。相看日解頤。盆水仍流戊。澆水于盆土。故用水流戊之語。 梅冬早建寅。寒天衝閉戌。窄地忍艱辛。遙憶陶山子。曾懷樹屋申。陶山子之詠陶山。用大舜親陶語。今因陶盆而映用陶山子可乎。陶山子詠梅詩曰樹屋烟罏詎盡無。樹屋指申屠蟠。 器充花品甲。瑰韻動參辰。提盆要汲井。還與好場師。雅德玉堪比。文房仙不離。凌寒成偃蹇。藏艶罕追隨。來歲和羹鼎。憑君悅口頤。省安當畵卯。迎暖趁賓寅。斛水頻供癸。盤春共養辛。莫須愁着未。聊爲托勤申。微月方弦丙。佳期會有辰。莊敲當土革。林娶等禪師。蘭社堪薰漸。瓊琚共陸離。寄憐窶籔困。沉與紫微隨。坐覺群邪渙。天香動頰頤。擁盆當挾乙。鬻杏笑斑寅。凍瘦寧呼癸。淸奇合受辛。先春忘甲子。每夜守庚申。虐雪無干己。何曾嘆不辰。乩物觀繇解。今占家有卽物命卦之術。名曰觀梅占。 圍枰學陣師。今碁譜。有梅花陣法。 銜氷懷夬夬。綴雪吐離離。占休侵訟。專房絶詭隨。盆中成小畜。孤妙勝丘頤。靜跽梅窓午。肅然若畏寅。氷霜披介甲。膏血絶葷辛。按譜思丁乙。提甁趁卯申。淸明及上巳。讓與百花辰。吳嵒遙竄泰。羅雪晩迎師。卒歲成嘉遯。相思惜遠離。暗香通鼻觀。癯影許肩隨。玩弄珠無損。詞椎巧控頤。氣合商正丑。情疎楚降寅。仙標蓮駄乙。鶴影橘賖辛。寒士能知己。淸篇屢命申。古文今豕亥。梅典待昌辰。公溥之文章。豈久於嵓下者乎。故末聯云云。故人英拔萃。靜裏有餘師。塵路收迷復。林關坐敜離。淸狂儓魏晉。高潔媲夷隨。苦結梅君益。相將到耄頤。寒日西沉酉。人生已久寅。懷賢嗟在己。求女恐先辛。百種爭蜂午。千華妬燕申。梅乎吾與子。誓不負良辰。</text>
<title>秋興 十二首</title>,<text>穫稻黃雲百陣動盈郊。紫電千鎌日夕交。火熱今年將奈若。金穰我稼竟誰敎。世人未可輕荷蓧。野老還能笑石苞。新釀不須煩小酌。槿籬去夜摘圓匏。藝麰勤苦生涯我輩民。稻秋末了麥春因。全憑灰力謀千廩。蚤借荳根劈半畛。客鵲頻來能撥糞。童牛始駕善騰塵。溫溫麪麮來年樂。肯向膏粱作笑顰。掇棉培養山前孝子閻。何來吉貝動人瞻。舊聞南國蘆花盛。更怪西風柳絮添。白屋猶能居厚貉。紅閨不數剪輕縑。自從衣被東方後。配與稻粱入歲占。剝菓離離春露綠凝膚。燦燦秋陽透頰朱。婦筥輕盈乘曉先。童竿高打與風俱。已聞脫蔕輸君蟻。不妨存梢飼母烏。野屋便成羣玉府。好看璀璨入籩需。賞楓西風全勝艶陽家。葉葉俱花谷谷遮。另煉丹心霜候暖。潛銷綠鬢雨聲斜。隱隱行人歸晝錦。娟娟昇日映朝霞。窮林好對朱顔醉。攬惜流光莫怨嗟。採菊不愁風雨短籬侵。力爲群芳振廢沉。同心臭味霜前見。正色文章野外尋。古人若飮重陽酒。淸聖猶懷一歃金。採採詩成香動韵。愧曾漫賦百花吟。聽葉高秋百葉語寒窓。窓紙颼飀屢轉釭。志士噓噫林下嘯。飛仙颯沓月邊跫。蕭蕭乍喚詩魂惺。摵摵時掀醉夢𢥠。種種不平流瀉盡。西風今夜壯心降。聞砧丁寧砧杵報寒回。葉語蟲鳴一畔頹。窮村搖落風便捷。纖手高低歲色催。爭敲欲碎千家月。互答遙同百里雷。舊袴已毛新袴滑。燈前刀尺任情裁。餞燕送汝江南萬里天。千山百水夢依然。驚寒落落隨高葉。眷別遲遲掠暮烟。爲客雙來頗作苦。將雛羣去正看憐。連雲大廈明年日。會見東風報宿緣。迎鴈落木南鄕百鳥稀。蘆花飛與鴈飛飛。翩翩挈弟颺雲昊。遠遠來賓趁夕暉。萬里同圖鵬漆叟。千年遲返鶴令威。世間無限持羅者。未向長空逞是非。霜晨林晨瘦骨乍崚嶒。紙戶生寒客蚤興。玉露昭森輕欲散。金風颼颯薄猶凝。蕭條鬢髮絲堪數。明白心期劒足徵。宇內如今蓁薈塞。一番慘刻亦非憎。月夕秋來惟只見空山。萬相俱涵月境間。巷隘虛通淸似拭。烟霏融化杳難攀。林間鳥鳥娟娟鷺。波底魚魚耿耿鰥。照盡胸中無一字。奇書何必問琅寰。</text>
<title>公溥和余鵲巢韻。多至三疊。不可無謝。</title>,<text>齷齪燕據樑。蕩漭鷗漂港。憐爾鳷鵲觀。因樹亦一項。區區斧鉅能。不從匠石講。頻看雙翼陣。啣枚附筅棒。雛生肖滿室。胎珠肯數蚌。査査報客喜。啄啄循菑耩。知止高不危。垣屋任傋𠈵。乙戶工避歲。柯力迴港。蠢類漫不量。睥睨紛頭項。駭機觸靈智。萬端已貫講。鵂爪磔比鉅。虺軀麤邁棒。睎光終眩迷。視我甓社蚌。馴雛風可御。耦侶雲或耩。出入偕漭渺。彼哉只傋𠈵。宏偉昔阿房。繁麗今香港。複甍連雲霓。綺構接背項。熒煌金碧林。瑰詭不堪講。賀燕猶未散。一夕招鎗棒。幻化同市蜃。盈虧視月蚌。野巢堪俯窺。時哉娛鑿耩。咄咄貞觀殿。白羽太傋𠈵。</text>
<title>更賦二篇呈公溥</title>,<text>君家五鳳樓。尊壓鵲島港。我從樓下宿。逢人輒說項。梓人柳州傳。百回勤磨講。行將槌黃鶴。奮起筆如棒。一揮試鵲巢。燦爛光吐蚌。唉此棟宇川。巖棲樂樵耩。錯憐繩樞子。時來賞傋𠈵。曰予未有家。棲遲萍杋港。蕭條惻蝓扁。歲晏託鳥項。空樓徒想像。廣居慙素講。蹣跚不能羽。貧病交鞭棒。胸中千萬間。有如山求蚌。羡爾樹上鵲。家計謝耘耩。應笑樹下人。拙鳩與傋𠈵。</text>
<title>簷氷 二首</title>,<text>雪屋開氷壺。羣休藹兆眹。銀釵懷嫽嬌。霜戟慴頑蠢。曉漏傳瑤籤。朝斑點玉筍。溫噓遂忽生。凍逼逾難殞。逞銳將遙衝。止虛似强忍。貞標稍殺圓。蹙節仍纏緊。鉞筆堪書麟。瓊樓若幻蜃。薦錐驚趙毛。堆蠟想萊準。氣潤柔能剛。行均隘不窘。垂空寧化龍。墮地肯成蚓。溜注眞源添。陰融濁穢盡。暗夫羞快明。鈍子歎英敏。有脚催春陽。無瑕比栗縝。茅簷抽嫩芽。松桷發奇菌。只合中規繩。奚煩計丈引。神刓猶匪誣。天琢豈終泯。穎拔聊相長。旈懸未遽隕。應門森竹兒。爲圃匝麻牝。史直超彌蘧。夷淸絶惠尹。滑治那益工。尖畏竟還哂。粟穗來年祥。農謠足撥憫。諺稱簷氷盛則來歲宜粟。巖關縞雪耀玄冬。見晛增奇不便終。溜從雨脚仍生直。墮怕塵頭却住空。特地渾成鍾乳窟。四隣齊起水晶宮。昭森盡日寒凝目。似警林間病鈍翁。</text>
<title>山中寒食。春意尙未暢。癸巳</title>,<text>亂石參差曲磵隈。東風良苦阻隮來。林禽百囀客猶睡。山雨一番花未開。凍體舒隨晴日景。窮愁消逐冷烟堆。深居正合遲遲養。瞥眼紛華意却乖。</text>
<title>會飮</title>,<text>山雨晨收綠漲朝。黃鸝深樹晝相招。啣杯似會東風意。未管前林夕影搖。</text>
<title>晩雨 二首</title>,<text>仁覆猶難恃。膏霑早未降。千秋少仲尼。英物枯窮巷。病樹回新春。眢泉動活水。晩來圖畵中。全勝火坑裏。</text>
<title>送夏</title>,<text>炎凉天氣一番新。濁酒今宵慰暍人。芳草靑林無限意。却愁君去便非春。</text>
<title>講社會話。分韻得泉字。甲午</title>,<text>嵒村昧俗事。炎夏淸似仙。移牀捿碧樹。掛冠濯飛泉。亦有同心子。招呼訂瑤編。且聞南湖外。妖要血霜鋋。行看邪氣熄。宇內無塵烟。須從玉人酒。一笑娛康年。</text>
<title>楠壇會飮。分韻得倚字。</title>,<text>曉聞高蟬楠際鳴。晝看白雲筬山起。東亭 子翼號 詞伯興不淺。休糧謀酒搜罌粃。頭篘作聖亞篘賢。抱罋登壇執牛耳。桓桓蕙帳 繼若號蕙山 耀偏師。滾滾楠堂 國卿家在楠樹下 倒峽水。梅花 梅嵓公溥。是日不與。 獨自漏離騷。好藏淸艶讓蘅芷。瓊瑤四百七十顆。暗香微動窓間蘂。筬山傖子太絶癡。布鼓雷門渾不恥。呼噓一時動雲烟。琅𤨿四座交商徵。爭道春來蕙多碧。更憐楠盖童童峙。咳唾一一鬼神泣。秪今不數謫仙李。悠然一笑還一酌。竦身直立天半倚。塵埃野馬徒紛紛。瓦缶玉盌成有毁。淸午鶯啼能幾時。已聞寒鴉噪夕晷。緬憶當年弄丸翁。晡甌微醺有妙理。我輩將老天地暮。乍得歡顔聊爾爾。東鄰西舍麥宜醞。松間柳際隨援止。展開眉端四海愁。洗拭胸中萬古痞。炎炎朱暑到手消。自愛今生做寒士。出門悄悄靡所之。整我泉石安圖史。不逐褦襶候炎凉。不向闤闠談非是。巷有蓬蒿徑有蒺。共君僇力期焚薙。詞垣定從未足奇。也識揮戈遜隱几。會須中宵山月明。抱琴從子玉溪涘。柟壇日西淸風發。壺乾硯枯情無已。歸去且釀十千斗。爲君埽待靑天紙。</text>
<title>憫旱</title>,<text>皎皎星河夜掛山。枕泉幽咽百回艱。詞人不禁江湖想。野老相憐草木顔。大地年年朱火旺。空林處處白雲閑。世間何許登龍客。手把天瓢已據鞍。</text>
<title>歲暮次書社諸君</title>,<text>滿天風雪此何時。山夜深深燈影垂。掩卷還思如有失。把杯相看未言離。世故秪堪催歲色。春心應已動林眉。勸君常在淵氷處。萬里遙遙共子之。</text>
<title>巖上 乙未</title>,<text>山花山葉似去年。流水啼禽一般春。巖上衣巾太瘦兀。山翁不似去年人。</text>
<title>黃道凝 基道 挽詩 七首</title>,<text>翩然五色鳥。棲集碧山雲。悄悄忽飛去。幽禽竟日喧。鑿鑿看經眼。津津說理唇。乾坤陽候剝。端不久斯人。冥茫千古路。白首倚閭情。寸草新阡色。難埋愛日誠。獨樹筬山壑。頻來夜月琹。山花今已霰。寂寞古人心。先王濶袖服。君子正終時。歸拜前贒聖。寸心可有辭。新構煙霞宅。溫溫花樹香。生平康濟志。零落在他鄕。涔涔竹下淚。苦苦梅君詞。脉脉魂來晩。招招桂樹枝。</text>
<title>五月四日夜聞雷</title>,<text>乾靈赫赫露聲光。大號今宵降玉閶。應爲人間無義膽。好將神欛鼓羣陽。</text>
<title>端陽卽事</title>,<text>小園新雨綠紆餘。杞菊朝朝候起居。草際童遊黃繭栗。水邊仙立白舂鋤。佳辰强喜杯觴㬉。亂世重嗟鬢髮踈。啼鳥飛雲誰得管。屋頭山色認眞如。</text>
<title>寒水亭會話 二首</title>,<text>平地超然此一臺。古今惆悵此深杯。澄江一面長如練。留見氷輪夜夜來。檀香細細烟光陰。楠翠濛濛雨色深。峽國衣冠成邂逅。今顔猶是昔人心。</text>
<title>姜公溥游覺華寺。余因往寒水亭。公溥歸示游山諸作。且用一律求和。深恨高游之不與同。率爾奉次。</title>,<text>巾屢婆娑水畔樓。源花不遣點紅流。瓊香細細凝蒲簟。嵐翠濛濛滴菜甌。遙夜難堪明月賞。眞仙應與白雲遊。歸來示我名山史。可是無勞坐選幽。</text>
<title>寒水亭十二詠次韻</title>,<text>寒水亭金躔淑氣漾空靑。瀉出寒流寒更淸。悠然不禁巖泉想。倚杖遺墟可是亭。月澄軒夜久軒空水面凉。金華瞥瞥露天光。亭中有客深深玩。妙在無言可短長。滌心齋心或天飛或在湄。萬林烟雨互依依。淸齋宴坐渾凝定。瑩凈寒江月照時。超然臺人生叫苦到呼臯。百種侵漁盡石壕。幽人一笑振衣擧。獨坐超然臺上高。臨鏡臺濁世難謀眼界淸。生塵菱匣閉靑熒。我來正有觀心處。止水天雲一鑑明。臥龍潭游鱗處處似龍多。躍躍浮浮弄水梭。那知偃蹇雲雷物。堅臥深潭深處麽。絲風瀨裊裊竿絲一丈餘。勸君扶鼎莫躕躇。但得淸風吹不歇。前灘猶有子陵魚。歸雲洞山雲山客與周旋。晨護林扃夕洞還。洞中白鶴無人見。怕有淸聲徹遠天。採蘋洲我欲臨風謀葉舟。蘭汀荷溆賦眞游。歸來日晩芳洲路。南國絃詩續正流。碎玉磯江風江石孰爲鳴。醒得人間衆耳箏。幽居怕有干非辟。日夜琮琤聽玉聲。橫波石迷茫大地卷湯湯。隻手誰能障呂梁。橫身不動衝波裏。石丈無言意思長。百花嵒東風駘蕩百和林。蛺蝶雙飛春晝深。碧露㲯毿香裛袖。繞嵒終日十回尋。</text>
<title>次姜季明 鎔 晩山八詠</title>,<text>東溪漁磯巋然危石俯寒流。落絮微微魚聽幽。烟簑逈立人如鷺。不省鉤鐖在手頭。西臺石鼓緬昔岐陽勒鉅鏞。韓蘇多事假舂容。百劫巖厓天鑄在。肯隨皮面計鼕鼕。南岸細柳南堤春晩綠垂垂。雨織烟繅千萬絲。若然繫住黃鸝舌。應有仙禽就上枝。北山踈松與君携手坐松陰。不遣人間冷熱侵。雅韻却從生意發。枯梧何必擅琴心。菊圃晩香滿園芽綠趁春裁。等是叢芊看汝來。天香秀出霜前傑。却笑輕紅太早開。竹逕淸陰竹韻蕭踈竹性眞。一莖猶足洗陳人。剩敎三逕淸如水。二仲來時屧不塵。琴臯秋月瑤徽聲歇碧雲飛。長嘯登臯未肯歸。天面不隨人界沒。一輪猶自露心輝。蓮峯霽雪忽見奇峯霞外霞。橫空秀出白蓮花。微吟欲喚梅魂覺。坐待虛窓月影斜。</text>
<title>臥仙亭瀑㳍</title>,<text>寒流不解起風泡。鳴雨前宵赴石凹。隱隱雷陽生九地。紛紛晴雪墮高梢。灑落難將塵面對。輪囷忽與壯心交。竟日憑欄無百慮。世間何物競譊譊。</text>
<title>雨夜有感</title>,<text>空雲撓曳夜無稜。高樹飛甍未獻能。秪有孤心遊似鶻。乍聞羣影聚如蠅。年華冉冉波前逝。秋思微微葉底凝。寄與淸尊邀月色。四鄰寥寂一砧騰。</text>
<title>林壇漫成</title>,<text>塵埃無計跨蓬壺。杞菊吟頻病未蘇。世亂不堪愁似雨。年荒偶得酒如湖。空山樹老誰能惱。落日蟬號爾太愚。林屋前宵書卷濕。枉煩螢火作工夫。</text>
<title>臥仙亭小集</title>,<text>凉亭遲納午天薰。詩思知君已七分。匝匼林雲回遠想。涳濛澗雪起微醺。山高欲作祠堂記。仙臥如看玉字文。會待今宵川月滿。憑欄心語細云云。</text>
<title>和李擎維 道樞 見寄</title>,<text>娟娟南浦月。流炤碧山雲。雲華籠桂影。秋香披氳氛。悠然懷晩節。喞喞蟲聲聞。哀哀叫鴠。苦苦夜未分。憐君一寸短。耐玆百厲薰。念我雙鬢凋。寒霜日侵勤。寤寐東岡陂。摩挲北山文。相期在歲暮。故人眞堪云。</text>
<title>筬山夜集</title>,<text>新秋風雨惱林居。爲愛雲岑碧尙餘。半嶺纔回今夜月。南鄕已報故人書。相看兩鬢霜華重。强檢殘篇葉韻踈。坐到更深燈穗永。世間何事夢中如。</text>
<title>送別金渭瑞 秉禧</title>,<text>西風延佇送君時。皓首萍逢本不期。可意沿山開竹徑。有緣臨水聽松棊。歸夢早驚南鴈唳。離絃催奏白駒詩。應憐獨樹雲深處。顧惜猿盟未遽之。蒼蒼山欲雨。漠漠鳥飛雲。來夜江南月。片心流炤君。杯悵陶籬菊。衣憐楚客荷。西風日夕急。君去當如何。</text>
<title>余衡國家會賦 黃寢卽穉五。衡國新姻也。甚癖於詩。日昨因送女來。衡國爲置酒。速山中諸友。</title>,<text>靑鞋乘露隔溪呼。東望今朝雲似糊。百里人來詩肺熱。前宵秋到酒顔癯。剩對斜風聆韵竹。更期寒月撫絃梧。流光荏苒相看惜。歲晏孤懷孰似吾。時姜輔卿高談傾座。且以是夜約會餞於金渭瑞家。故頸聯及之。</text>
<title>寄許南黎</title>,<text>遠海雲飜黑。空山樹色秋。黃梅今夜月。縞鶴愁未愁。</text>
<title>夜會寒水亭</title>,<text>江樓七月鏡光寒。袖裏泉編好檢看。古國衣冠誰在座。五更風露此憑欄。臺高早玩秋心淨。林靜偏諳夜候安。宛是遺香栖舊篋。不應當日話無端。亭有會話錄。自大山始也。</text>
<title>和趙南洲國賢 承基 見寄 二首</title>,<text>百匝雲山萬卷架。碩人經濟果誰何。天寒醉覺丹心壯。世亂愁將白髮多。詩成遠寄花飛樹。夢起相思月浸波。桂色千崖秋寂寂。莫敎東鴈等閑過。西風昨夜鬢華冷。獨客林深秋思何。倚枕溪聲楓韻雜。卷簾山色楚暉多。遺經忽忽隨殘燼。時屋宇遭焚。架藏半灰。 三古茫茫赴逝波。爲問蓉城老仙伯。趙居芙蓉山下 瑤琴寒月向誰過。</text>
<title>酬黃寢郞穉五 世夏 見寄 二首</title>,<text>西雲迢遞嶺頭天。流鴈時迴落日邊。夢繞爐香心緖緖。愁添雪刺鬢年年。收園芋脆猶當祿。鳴戶松寒不用絃。只有吟魂銷未盡。醉逢佳侶輒讙然。去歲逢君落木時。一生開抱苦前遲。蕉心百複春緘展。春間寄余書百餘言。皆罄吐心悃。 桂操雙徽秋響悲。早秋二篇詩。凄然有小山遺響。 浮世何勞憂寡合。小儒難用誤深知。西風日夜吹高帽。且趁黃花好喚巵。</text>
<title>陶山秋夜。用進退韻。</title>,<text>八月十九夜。明月在陶山。千載可俯仰。四座翻寤嘆。皎皎堯舜心。漠漠風雨寰。絃歌委衰草。紳裾赴頹瀾。氣機簸羣舌。靈郛集庶頑。大本旣仆地。外邪紛交干。中華久沉陸。六洲滋蜑蠻。腥颾吹黑浪。潰潏浸東韓。𠯿敎恣咆哱。戈弧競揮彎。貴賤一混淆。廝庖掉臂寬。韋布渾喪氣。局縮阽危艱。仰屋只噓噫。出門旋盤桓。尙謂天理節。僅寄俎豆間。相携來百里。肅肅注瞻觀。趨憑廟隷喝。薦錯公厨頒。儀笏何漫漶。燹餘想仍刓。從人强拜跽。慄慄赭汗顔。竹風撩蠟炬。仰看天星闌。山寒庭宇曠。杳忽更誰攀。願以夫子靈。誘回衆心官。鏡方䟽蓁路。屛圖啓秘關。眇綿追閩洛。夾持躋莊壇。燁燁振陽德。碎碎消陰姦。文華照祥旭。戢戢騰凰鸞。天意雖難億。仁靈豈少慳。徘徊夜已曙。惆悵巖栖寒。游雲歸遠嶂。虛舟橫碧灣。露重瑤絃澁。幽咽不堪彈。猶憐節友植。歲晏保貞閑。歸哉筬山社。鋤蓁蓄蘅蘭。潛靖理芳澤。凝神絶往還。所嗟程堠邈。急景偕奔湍。孜孜尙患躓。泄泄那窺斑。皓天終有復。此事期盖棺。吾儕丈夫子。勿遽推前班。遵遵精一旨。辛苦到平安。冲瀜肺腑蘊。春噓蘇惸鰥。畎畝興揖讓。黌序儼衣冠。偉哉聖人道。洋洋達瀛環。年年陶山月。陟降夫子歡。蒼蒼千載色。未了淸凉鬟。</text>
<title>陶淵諸詠。並用板上韻。</title>,<text>落淵懸流。用姜菊圃韻。禁用珠玉練雪雷雨虹雹等字。一水來來貫古今。頑崖中斷判高深。眞功會看通融處。隻手咨嗟障捍心。逸氣翩翩羣鷺舞。威靈肅肅大龍吟。世間無與爭聲色。瓢隱淸風揭百尋。懸崖。刻瓢隱淸風四字。大瓢精舍。用瓢隱原韻。百世淸風處士廬。萬重雲壑一瓢居。天寒渚立曾盟鷺。夜靜潭游或躍魚。墻外黃花悲鹿疃。窓間白月照麟書。行人淚讀崇禎石。只有秋聲響碧虛。臥龍草堂。用瓢隱原韻。世人未識玆山奇。只說先生在水湄。不見王孫晝款戶。臥聽獱㺚夜鑽籬。林雲靄靄歸吟筆。江雨蕭蕭捲釣絲。尙友潯陽千載意。落淵看取命名時。仙遊亭。用靑溪原韻。峩冠博袖老無恙。聖世眞仙降此庵。幽吉當年終履坦。光施羣子際頤眈。樹脫危嵒輕欲羽。沙平寒瀨薄如縑。從今北峽窮林夜。淸夢誰禁度水南。仙刹太淸樓。用瓢隱韻。白雲丹壁照澄淵。縹緲危樓合有仙。老佛猶存羅代面。居僧應得赤松年。却緣文藻摛藏六。未播空花眩大千。日暮山寒人倚檻。斷鍾飛度落霞天。</text>
<title>陶淵會話</title>,<text>薄暮褰衣躡太淸。西風吹謝萬緣輕。雲崖不改崇禎色。雷磵猶傳靖節名。夜久談酬松韻冷。窓虛夢照月華明。溫溫文藻江山宅。肯許騷人作楚聲。</text>
<title>答陶淵諸公贈別</title>,<text>短髮西風客。陶淵夕日逢。孤燈寒欲滅。千古杳何從。屢設雲間席。翻驚月下鍾。深秋難遽別。詩思苦纏胸。</text>
<title>陶淵遊。聞許舫山纔過。</title>,<text>屳行飛不待。靈壑尙餘歡。醉暈丹霞梢。吟傳玉雪灘。有懷捫草麝。無路躡雲鸞。遙憐十秋面。坐成江月闌。</text>
<title>洪丈聖華 起德 挽詩 乙未</title>,<text>古木宜陽夕日凉。殘書攤罷七旬康。容華乍接閨人拙。胸府中藏志士剛。一塢桑麻仍老圃。滿天風雨忽仙鄕。孤蘭賸吸栽培澤。第次孫芽振晩芳。</text>
<title>和李希曾 晩輿</title>,<text>娟娟芙浦月。剗地桂華香。憐我愁冬夜。含情護線陽。炳炳中圖帖。孜孜古鏡方。吾家千載眼。此外更何詳。</text>
<title>奉和南黎丈人伽南贈別 二首</title>,<text>寥寥千聖緖。咄咄萬歧情。風雪殘燈夜。瑤絃咽遠聲。世亂難爲別。年衰不勝情。方知燕趙士。歌泣善秋聲。</text>
<title>滯雪修道庵。同盧允行 秀五 唱酬。</title>,<text>小天風雨繞重溟。携手臨分惱遠情。今朝坐對千林雪。隔斷人間多少行。雪裏靑山雲裏庵。仙情羇思兩深深。知君尙有風騷氣。肯爲禪鍾許賞音。允行詩。有禪鍾尤好隔時音故云。偶入空山一枕寬。聊憐庭樹不勝寒。風恬雪霽明朝事。試把松梢點舊顔。</text>
<title>答盧允行修道山問</title>,<text>世事由人謾起名。枉將山道認修成。花開樹達雲興雨。萬古無停自在行。</text>
<title>留贈闍梨尙勳</title>,<text>曉燭冬花舍。咿㗀大尹書。見讀韓文故云 吾無文暢序。空壑見君居。</text>
<title>和贈羅禹瑞 兗基</title>,<text>尼南十世好鄕閭。萍水源源說舊居。白首相看餘涕淚。剃刀上髩更焉如。</text>
<title>次卞丈士應 榮奎 曉山扁韻 丙申</title>,<text>爲愛山居曉色生。卷中邃古契幽情。層雲遠樹依微現。淡畵聯崖第次明。想有玄穹憐下界。好敎紅日揭東瀛。醒來會看眞機穩。怕遣塵華一念橫。</text>
<title>伽北途中。和李器汝。</title>,<text>窄窄輕陰樹底茵。老仙咳唾洩天眞。相逢亂世憐風袂。且向深區理雨巾。誰遣泉流來日日。君看山色抵塵塵。蕉心百複仍無語。此意還應別後新。</text>
<title>龍山春暮。同諸公賦懷。</title>,<text>登樓我欲訴穹圓。遺恨和戎苦未湔。南國連年仍暗馬。東風今日又聽鵑。强管花香傳句裏。交憐霜髮照樽前。提携去拜皇明石。一字沉吟一潸然。</text>
<title>落帽臺。追憶李聖養。用舊韻。</title>,<text>落帽臺猶舊。人今無子淵。重來獨怊悵。不忍問蒼天。</text>
<title>屛山山泉齋次韻</title>,<text>塾敎從來養幼年。舊堂新構肯傳傳。賢院何時趍士笈。靈區玆世聚人烟。坐裏槐陰渾欲暖。吟邊鳥語謾相然。英髦奬育今爲急。努力開通未汩泉。</text>
<title>次金舜皥 鳳來 心齋韻</title>,<text>我欲從君問此心。陽溪淸夜屢過琴。寒光的㿨珠沉水。佳境澄虛月照林。柴里趍隅尋路軌。松川傳世謝籝金。神明赫赫長臨汝。寧敢箕跛對碧岑。</text>
<title>次崔天翼 瓊漢 三夫三絶</title>,<text>溪居不妨號爲漁。謝盡機心魚慣余。風絲一任閒舒卷。天水澄空鷺過餘。漁夫山居不妨號爲樵。剪拓榛荊一逕遙。擔春帶月歸來晩。應有騷人採巷謠。樵夫郊居不妨號爲農。料理豳詩課夏冬。盤飧喫苦無慚色。素食誰家竊萬鍾。農夫</text>
<title>次崔天翼德裕山庄韻</title>,<text>夢裏仇池近。詩中見輞川。仙鄕知不外。塵躅苦難前。靑嶂參籬樹。白雲半竈烟。衰年成果隱。何物更牽連。</text>
<title>次原泉刊所韻</title>,<text>提携寶簏入雲深。風雨難磨一寸心。梓君矢志堅如石。瓣侶齊聲菀若林。分將黃卷圖終古。留質玄天啓後今。愧殺冥行孤負月。寒潭十載未窺潯。</text>
<title>次韻謝盧允行</title>,<text>晝宵時十二。須檢念頭眞。偏聽移三耳。疑端幻億身。遲磨觀我鏡。徑備敵人盾。半世懷氷炭。憑君啓自新。</text>
<title>和李邦憲 萬相 見寄 二首</title>,<text>十載逢君喜拭眵。瑩晶霞表擢貞姿。風塵偶作倻山客。杖几相親甪里師。春晩飛花迷步屧。夜深寒雨攬書帷。詩成寄與昏慵子。撥轉羇愁入妙思。兀兀嶺頭樹。咿咿沙渚鴻。脉脉愁相望。寸情那得通。我生頗枵落。坐此狂而侗。失柁滄溟外。裂裾榛荊叢。楚些頻招復。旋輈問洛嵩。名園饒幽賞。祥曦繞帝宮。思將四海觶。共此春融融。流光忽不貸。寒霜掠鬢蓬。壯心已銷歇。同志又西東。况復腥埃漲。戈矛鬧國中。躕躇無所入。刺促萬緣空。蹭蹬在南㟹。翻敎百舌訌。娟娟星山子。宿契深謀忠。携手要同奮。憐玆泣途窮。瓊瑤一兩匊。燦爛傳郵筒。炯戒存金石。妙韻諧絲桐。世衰逢古道。感歎仍省躬。行當持此往。竭駑追飛騘。更以小人腹。納置君子衷。相將遊曠域。灑落吟光風。十反交无斁。開懷質玄穹。</text>
<title>修道庵。訪張希伯 升澤 不遇。</title>,<text>落日捫蘿度碧巉。禪扉閴寂鎖經凾。仙遊杳杳超區域。客路悠悠綴㘘銜。山靜雲香捿半席。月明林翠濕單衫。吾生每少佳朋樂。白首參差詎更堪。</text>
<title>和朴光遠見寄</title>,<text>書中留面目。夢裏話平生。風雨孤燈暗。星霜兩鬢驚。故人猶月讀。何處可雲耕。但願鷦棲足。那緣負鶴盟。</text>
<title>次韻盧允行</title>,<text>小村矮屋膝猶寬。草樹依依客影寒。四海今全圍虜艦。一方那盡毁儒冠。支離雨老伽倻壑。縹緲雲生太白巒。寤寐古人書裏在。更無閒事到心端。</text>
<title>次盧允行識春亭韻</title>,<text>欲把春心問化翁。肯將紅綠自爲功。龍山日暖鳥吟可。木浦波平魚樂同。范族米縑推本本。韋宗花樹愛融融。年來不省人間曆。只驗梅西與菊東。</text>
<title>寄李器汝</title>,<text>遙憶風流靜裏邦。玉人書卷照寒釭。微微遠畵烟生渚。了了淸神月在江。北客漂離頻夢往。東雲翹竚便心降。年來漸解騷經趣。莫惜相携賦蕙茳。</text>
<title>久雨漫成</title>,<text>支離雲雨世。白日近如何。峽國江聲壯。晨窓夜色多。亂敎愁草碧。寒促鬢絲皤。宇內腥氛惡。能誰爲挽河。</text>
<title>頤齋權公 璉夏 挽詩六絶</title>,<text>坪門心緖四三儔。嶠海文衡第一流。風雨冥冥仙忽擧。後生何處可尋求。憶昔叨瞻杖几傍。歲寒標格闇然光。渾嫌口耳資梔蠟。只有眞心一寸長。酉室橫經曉剪燈。瑩晶神采一團凝。覃思默契山䨓象。貞吉禔躬玩除乘。頹波大器不輕斟。八耋邱園養德深。黼黻皇猷斯已已。留將巾篋賁儒林。百種奔魑左海暝。最憐韋布泣難星。天形法服全歸地。可是先生獨順寧。巖亭昨夜夢依然。荷露如珠月在淵。閴寂無來人倚檻。晩風吹閱袖珍編。</text>
<title>姜周卿 𨬋 挽歌</title>,<text>十里兩相思。百年一僅得。言中識素心。病裏觀定力。溫溫白璧相。藉以藻繢飾。箕弓海隱庭。蚤窺坡尼閾。筆下驚波瀾。沙泥百淘拭。蒼然滿篋光。一一章家則。幽香媚雲林。雅譽噪鄕國。荷衣愁未翔。宇內腥塵塞。悄悄不堪留。㫚焉尋寥默。迢遙霄漢上。知無蠻夷域。秪有星日章。經緯羅胸臆。我時在南徼。悵望花山色。傷時一匊淚。灑寄春雲黑。</text>
<title>六月十五夜。會龍泉精舍。</title>,<text>良辰投袂掉朱陽。遙樹微風引興長。尊沉月色分淸漢。詩拕泉聲入晩唐。昔人已去秪凝想。此日同來可薦香。峽國荷衫憐太瘦。歲寒何處與高翔。</text>
<title>翌日移坐詠歸亭</title>,<text>仙吏何年起此亭。雲鳧飛罷客驂停。如今海內豗風雹。尙爾林間護日星。單袷偕翔曾點樂。寒花寧餒伯夷靈。洞簫聲斷微凉發。看得龍山盡意靑。</text>
<title>暮歸原泉亭</title>,<text>薄暮歸來樹倒墻。原泉亭畔月華蒼。石上攤書童子兀。水邊成句旅人凉。南士豪情追甫白。北牕高睡做羲黃。風塵半載遲徊慣。錯認伽州作故鄕。</text>
<title>挽李明復 明厚 三絶</title>,<text>金官城外海黏雲。雲裏飛曾水底鱗。翩然掉脫鯨蜒色。曬翼婆娑白日旻。寒溪秋水月明時。南出橫雲粲一枝。瓊林昨夜霜飇急。天色蒼凉未敢知。伴鹿空山昔枉求。蘆花秋渚約同游。西風白露今朝路。忍向東津獨問舟。</text>
<title>張致綱 紀遠 來訪于原泉亭。與啓道諸公共賦。二首</title>,<text>歲晏無奇策。天遙有隱虞。相期林下過。幾度酒中娛。翠蔭憐傾盖。寒淙解唾珠。芝香凝夜暖。歸夢穩如扶。徘徊雲外月。千載照黃虞。好友頻來醉。靑山且與娛。魚潭天一鑑。蟬葉露千珠。坐想晨登旭。百靈也擁扶。</text>
<title>甘隱洞卽事。次愼禹玄 炳珪○三首。</title>,<text>石田當日種胡麻。仙釀纔成鬢雪斜。一年秋響梧鳴雨。半世風騷筆退花。雲心慣住山間夕。禽語新晴樹裏家。但得林園書卷靜。共君無負百齡遐。曉林餘雨霽還蒸。一縷西風吹未能。已道蘅蘭秋苒荏。似聞豺虎晝憑陵。衰年對酒猶當俠。盡日看山若有僧。世路如今多滯鬱。莫辭掉袂更飛登。尋眞誤作爛柯樵。雨脚翻添歲色遙。旅夢和雲遊峽國。煩憂戀月耐秋宵。葉暗踈螢秪自照。風輕歸燕未全搖。生平一罪饕泉石。甘向山靈納款招。</text>
<title>歸途口占</title>,<text>山路脩如度百年。晩雲深樹第無邊。南來久飽昌州飯。北望遲回洛水船。空林漫走看吾鹿。濁世高遊愛爾蟬。重到龍泉亭上坐。好將花葉講心傳。</text>
<title>落帽臺 朴尙書邦龍麗季人。棄官歸隱于此。</title>,<text>聞說崧陽集隱流。掛冠當日洞門幽。台光蚤徙天南度。紗角仍頹石上頭。異世深知桐葉宅。遺風增想菊花秋。今來剩惜高余岌。無限閒愁繞筆鉤。</text>
<title>山泉齋夜集</title>,<text>老樹春存一二三。妙峰星峙西東南。吹襟香集蘭紉楚。照眼光盈玉産藍。雨後栽花仍補砌。秋來得月可謀潭。爲借百年晴景夜。小樽傾復醉眠甘。</text>
<title>原泉小集</title>,<text>弊屐南來一路寬。午天如水綠陰團。蟬高已脫前塵暗。樹老曾經上世安。謾卷殘書雲裏置。强留佳句酒中看。明朝且向山深去。白石淸泉興未闌。</text>
<title>訪卞文相 璜錫 于巖栖齋</title>,<text>暮隨高鳥入雲栖。癯影參差在月西。梧鳴颯颯雨中雨。松灑泠泠溪上溪。幽人覔句寒仍坐。病客傷秋醉却迷。盤面靑山留餉足。怪君雞黍格還低。</text>
<title>東湖雙淸堂。次板上韻。</title>,<text>一天如水露華凉。四界塵空月滿塘。玩取眞心今夜裏。世間無累最堂堂。</text>
<title>次韻河殷贊 在龍 見寄</title>,<text>瞻烏屋不定。探驪珠未獲。流光疾如梭。翳翳桑楡迫。更愁風雨夜。羣魑恣叫嚇。百爲俱亡羊。壯心已銷釋。乍逐南飛鴻。淹成伽山客。羶塵仍四猘。擧袂靡所適。故人幸相憐。書來堪玩繹。錯落璚瑤函。蒼然動氣格。興嗟世道卑。滔滔曠仁宅。兩儀入昏冥。空華眩紫碧。耿耿懷殷憂。寄情求相益。念君姸妙姿。潦倒在艱厄。多病思難强。恒飢氣易索。知應朝鏡裏。微霜已鬢積。仁天爲臨女。密默監衷赤。殷勤庸玉成。故遣此狼籍。之死誓勿僵。集義做命脉。有敬可質神。有誠可透石。肯數城陴外。狂寇鐵其額。一鼓終收功。怡顔坐晴夕。最是門庭隅。歧邪殊千百。麟楦秪自欺。鴛針謾相惜。哲人炳幾微。毫釐知所擇。着手要精細。處心須明白。叢咻莫關情。反躬勤督責。怪哉一種輩。陽諛陰使戟。思傾太和觶。共醉長連席。娟娟浦上月。憶君三徑昔。今來伽峽雲。柴荊晝不闢。雲林尙有程。豈我終跛躄。爲理新秋扉。走破長年隔。睇君眉宇端。窮愁空如擲。吾衰苦不前。煩君借鉗策。相携期歲暮。萬里追逸跡。長吟謝厚意。爲君賦僴赫。</text>
<title>和尹忠汝見寄五絶 亂中西行。布告萬國而歸。人爭笑其迂。忠汝爲此有詩。</title>,<text>朽士空悲値不辰。經綸無地濟艱屯。只信同然天下性。堂堂理義得皇旻。窮陰十月怪無陽。一線相承敢少遑。商旅不行關閉久。願將䨓候質先王。寸膠思止大河渾。一舌要爭萬國言。若敎牼老談仁義。鄒叟何曾禁勿喧。宇內圓顱戴一天。舟車日月竟相連。文軌齊同今有兆。莫拋腥肚阻眞詮。挽不止吾勸不行。眼前只有一條程。千嘲萬罵終無悔。閉口端居玩否傾。</text>
<title>次李士郁 根永 竹塢韻</title>,<text>幽人種竹今爲客。風雨連年竹幾長。久信貞標排虐雪。自憐瘦骨怯驕陽。龍孫遶砌行應密。羊仲違鄰髮已蒼。待取琅玕來飾佩。伽山松桂與分光。</text>
<title>甘隱洞齋。同諸君賦事。</title>,<text>踏遍伽倻不厭高。林齋船小泛雲濤。奇峯架揷蘭亭筆。寒葉窓吟楚客騷。北鴈頻驚愁裡夢。西風偏撼鬂邊毛。知君苦思眉端結。皺盡靑山定幾遭。</text>
<title>翌朝天霽將發</title>,<text>夢餘窓雨曉過微。句引西風灑芰衣。百笏靑山呈怪格。一竿紅日露神機。臞仙世亂猶高臥。倦客秋晴欲遠飛。共惜深杯留更醉。浮生强半別離非。</text>
<title>海印寺月夜。同李啓道大衡，余仲陽 象勳。</title>,<text>孤雲千載洞。明月九光樓。澗定踈鍾夜。山凝古栢秋。偶隨仙侶至。頗記太平遊。金碧壞眞性。瞿曇愁未愁。</text>
<title>八月十五夜。和余仲陽。二首</title>,<text>去歲仲秋夜。筬山明月村。稻香連畝暖。匏酌四鄰翻。何處起風雨。吾人無蔕根。逢君伽祚峽。聊復笑談喧。蒼凉伽祚峽。昔月照孤村。望極雲山黯。愁窮宇宙翻。河光橫樹杪。露顆落籬根。有思無人問。候蟲秪自喧。</text>
<title>別余仲陽。誦孟東野詩。因足一句。</title>,<text>富別愁在眉。貧別愁銷骨。離絃不堪聽。一聽四五絶。世路非一險。俗慮有千結。秋風修道壑。吾與仲陽別。</text>
<title>陽巖秋夜。與南黎許丈。同朴光遠，宋舜元 民用，李孔維諸公賦事。</title>,<text>風雨凄凄此夜燈。踈眉不遣細愁登。遙峯雲護元初色。高樹秋生第一層。從此開樽看有菊。任君題句到無藤。羇牕會做鄕閭穩。對境仙區萬慮澄。</text>
<title>追南黎丈人到原泉有次</title>,<text>秋來思賦菊花詩。千載潯陽有我師。暮道徊徨憐跡轍。短篇啁哳愧言巵。靑楓冉冉丹楓晩。南雁飛飛北雁隨。强爲龍山留一醉。明朝正是菊花時。</text>
<title>酬金舜皥見寄 二首</title>,<text>逢君梅蘂照牕東。瞥眼秋山楓正紅。已覺支離林噪雀。不堪惆悵野鳴鴻。陽溪流水淸何似。花峽寒雲遠莫同。又是佳辰行漸近。相尋菊底買春濃。陽山九月菊花多。不飮洗心臺上何。榧几圖書延晝景。雲田芋栗少風波。阮生乍輟窮途哭。楚客頻聽叩枻歌。幽想未禁孤夢往。緣溪十里訪君家。</text>
<title>暮秋三山齋次韻</title>,<text>普海啓明修道山。一區經濟一堂顔。黃蘂九秋來醉醉。白雲千樹去攀攀。詩書有賴林泉勝。風雨無驚杖舃閒。十里茶田新買屋。不妨吟嘯暮朝還。</text>
<title>李舜聞 爀明 袖近軆三篇。來訪于旅次。輒此奉和。</title>,<text>南來喜見古心人。百種交挐任獨眞。石竇泉淸存一脉。屋危山碧耐千塵。飄搖忍逐風前蘀。鈍朴甘藏璞裡珍。白首龍鍾猶不悔。孜孜志業到無身。憐君意氣薄秋空。雌守猶能吐憤雄。閉戶有疑分我彼。乘桴無處問西東。何物靑蛇在袖裡。長歌白雪來山中。野人相對王孫泣。牕外颼飀落木風。窮寰俛首苦無憑。來作伽山有髮僧。枉役脩程頻剖繭。狂吟空谷謾誅藤。百年冉冉中流楫。此夜蕭蕭一穗燈。晩得箴朋希寡過。淵氷隨處可相懲。</text>
<title>辛聖源遊沃川歸。訪余于昉洞。</title>,<text>娟娟東海月。影影沃州山。偶逐樹邊跡。翻開雲裏顔。愁塵千里暗。心燭一牕閒。皓首傾丹悃。從今結往還。</text>
<title>贈別辛聖源</title>,<text>行行山色裏。送送落雲邊。滿地西風急。臨分意茫然。溪橋一杯酒。惆悵菊花前。</text>
<title>陽巖月夜。彷徨梧樹下。</title>,<text>普海山頭一片月。似憐孤客倚秋梧。秋梧只有琴心在。絃外知音有也無。</text>
<title>心蘇亭月夜</title>,<text>風波無計理漁船。去泊沙明月滿川。今宵穩睡瓊瑤裏。未信從前老食烟。</text>
<title>贈金錫羲 麟洛 李啓道</title>,<text>黃葉黃花九月秋。世間榮悴摠堪愁。逢君晩酌重陽酒。醒醉如今易白頭。</text>
<title>酬姜公溥用李白紫極宮韵見寄</title>,<text>梅馨淸媲蘭。梅韵貞逾竹。踈踈仙伴影。皎皎珠盈匊。羣華媚春暉。不記人間獨。獨有江南傖。托契羅浮宿。癯容酷相憐。幽居幸已卜。狂風漫卷送。忽忽江南復。馨韻尙遠吹。寄情聊反覆。相思憑一夢。筬下路徑熟。</text>
<title>次宋羽若壽親韻</title>,<text>南陔千載播蘭芬。却恨編詩有闕文。愛是梅山風日靜。憐君菽水暮朝勤。踈眉肯作塵間皺。愉色兼供卷裏欣。無盡寒潭添壽觶。仙家春晝不成曛。</text>
<title>次鄭穉章 斗杓 海樵幽居韻</title>,<text>半世治文老寄樵。海山蒼翠赴經寮。乘水漁舟邀徑竹。爛柯仙局屬隍蕉。句鎌掃凈榛荊藪。乾榾供明霧雨宵。盡日肩車擔夯重。不辭攀桂去迢迢。</text>
<title>酬權聖吉 喆淵 見寄</title>,<text>一別筬山四百里。故人猶自續音塵。遙憐雲桂增幽色。應有霜花抵小春。緩急此心眞可仗。死生惟義最堪珍。願君努力終如始。莫向它歧往復頻。</text>
<title>挽金樂汝 頀林</title>,<text>亂代懷君一夢宵。晴沙寒月玉峯岧。儒林允矣先生胄。朋座凝然長者標。詎見薙刀踰紫塞。寧携華珮造玄霄。交遊寥落窮途暮。不禁臨風淚萬條。</text>
<title>次鄭穉章見贈</title>,<text>黃菊龍山世共知。萬林霜落九秋時。一樽與我頻相喚。高帽逢君每不期。爲託雲鄰歌紫燁。肎從埃界泣朱歧。源源白首勤提掇。歲晏孤貞勿轉移。</text>
<title>次李舜聞道泉齋原韻</title>,<text>林下幽泉泉上巒。主人終歲坐閒閒。燈深庸易看千遍。案對兒孫作一班。谷靜飛禽馴座側。夜寒孤月住窓間。涓涓線脉徵吾道。莫謾傷時淚泫湲。</text>
<title>李舜聞袖琴操四闋近軆四篇。見訪于茶田寓屋。爲和其近軆。</title>,<text>我思在何許。伽南桂樹巒。林深歧路少。人老起居閒。寄目一源際。遊情千古間。欲從愁未及。夢裏越河關。素琴人少聽。含韻度重巒。風采深衣古。行休弊屐閒。迢迢雲上畔。皎皎月中間。病枕傾歡耳。依然在覺關。靈源千載溯餘波。百折紛披等捲蘿。大易陰陽愁至賾。中庸性道戒微蹉。幾日君能騰喜色。半生吾欲發狂歌。由今莫縱遊騎遠。滿目云爲脚底多。地底今宵得一陽。頑陰退步亦云忙。先王禮樂那終墜。夫子春秋未遽亡。我拙惟知天可信。君衰不奈世堪傷。窮林白雪瑤徽冷。試向鍾期問弛張。</text>
<title>丙申除夕</title>,<text>病起挑燈强引巵。窮山今夜滯孤羇。增年歲歲難增學。遣歲年年未遣癡。雨久連生愁緖亂。雪殘移入鬢莖衰。經寒且喜頑冬盡。也得春風次第吹。</text>
<title>訪朴友瓚汝于百桂山居。仍與遊演水寺。丁酉</title>,<text>芳辰引興躐遙天。莫遣風花度眼前。已向故人搜隱跡。相携亂代買眞緣。空山大樹閒猶老。孤鳥飛雲杳不連。說與瞿曇能記否。西寮經燭太平年。三十年前。余讀書于是寺。</text>
<title>次韻河殷巨柏谷新居 殷巨南沙舊廬。見燒于東匪之亂。乃移卜于柏谷。</title>,<text>大海爲田失陌阡。風瀾何處是朝鮮。吾廬莫怪趨灰燼。此野猶堪種稻緜。長弓掛罷看旄夕。古卷存餘置壁年。壯志如今無用所。白茅蕭灑可淸緣。</text>
<title>次河殷巨柏谷新居八詠</title>,<text>國峯明月國師何去但峯兀。遙夜天機黯不發。師去披雲上訴天。峯頭戴進如槃月。神巖朝烟曉起驚看一道川。覺來光怪玉生田。休糧謝火知非易。巖上神人猶食烟。臺上臥瀑萬水知君有大目。九龍淵上眞珠斛。歸來閉目喜從容。臺上安流亦可瀑。澗畔孤松憐爾孤標挺大冬。不如韜晦偃雲龍。若人携作棟樑去。那得昂藏澗畔松。鼎岑暮雨落日荒城鼎耳俯。卽今無聽奮邦武。俄然雲黑響蕭蕭。天上英雄涕作雨。士林淸風從古林林士莫雄。玆山猶是强名同。未知幾士山林下。培壅來來百世風。牛山落照人生須是惜年少。晷刻橫奔可恥笑。若任斧斤戕美材。牛山奚暇怨斜照。龍湫漁火綠湫無底龍無可。鯿鯽時時相爾我。孤棹悠然亦一魚。莫將機智看漁火。</text>
<title>又次二詠</title>,<text>枕下泉石底搜秘脉。庭際發眞淸。寒宵鳴遶枕。非敢作雨情。天雲塘源深活水足。境靜少風湍。光影無纖翳。吾家鏡裏看。</text>
<title>追和姜公溥贈別</title>,<text>勞勞嶺上別。悠悠洛西程。送送臨道周。忽忽日西傾。從前十年日。兩軆纏一情。遇事訂毫釐。命物究根莖。梅牕歆雪賞。筬壑奬雲耕。最是文字妙。一一中批評。君思尙有餘。我懷猶未盈。淅淅西風急。迢迢獨鴈橫。人情膠不解。世事莾難平。臨歧共惆悵。醉歌爲停行。桂樹千崖裏。憑君守鶴盟。</text>
<title>追和李子翼贈別</title>,<text>我行何所之。君歌增悽惻。腥埃漲滇池。愚憤戲覇棘。志士空有淚。汪然血盈掬。涉江采碧荷。曬淨修初服。陋巷殊過門。此道無今昔。白璧貴自珍。璞裏懷的㿨。知君憐我麤。視做他山錯。開唇發微奧。極意恣搜索。努力勤劘礪。相期抵就木。上山多榛荊。下山多虺蝮。英英山腹雲。卒歲媚幽獨。西風吹桂樹。驚猿棲未熟。怊悵江南路。回首山雲逖。人生有合離。何勞此欣慼。風波定有時。看君自本色。</text>
<title>追和余孟觀 進源 贈別</title>,<text>我去知君惜別時。東風猶雪滿頭垂。百年能幾相歡逐。四海如今又亂離。明月難堪他夜面。白雲常在舊簷眉。心經孤燭怡新悟。莫謂人遐便置之。</text>
<title>追和姜國卿贈別三絶</title>,<text>別恨千絲復萬絲。峭寒拖到綠楊時。別久思頻增黯黯。臨分當日未深知。憶曾爰處賴資分。割得筬山一畔雲。十載持怡無損壞。好將完璧致還君。酒盡離亭臉暈消。海山佳約更迢迢。楠壇好事今能否。鄰屐如看度石橋。</text>
<title>追和權聖吉贈別 二首</title>,<text>筬山漠漠首重回。百摺幽懷苦未開。遠客徒行惟短杖。故人相送且深杯。東風苒苒花心暖。西日斜斜樹影頹。賴有瓊貽歸袖重。肯敎天琢費刪裁。看山看不厭千回。雪盡艸生花又開。到是相思紅雨夕。喚誰分醉綠醽杯。林端懸月堪留照。洞裏凝雲未遽頹。只有經籤心事在。莫敎繩尺枉新裁。</text>
<title>追和姜國卿壽母韻</title>,<text>子道修時親可壽。經籤滿架稻盈疇。脩算佇看田變海。陰功爭說佛開幬。林園無恙西風日。簫管騰歌大雅儔。吾生不禁臯魚淚。晩對深杯未敢醻。</text>
<title>洪丈國範 煥東 木假山次韻</title>,<text>木偶當年語等閒。老泉文格峭難攀。天形肯待雕鐫手。古色常持兀傲顔。惟有眞心七何叟。偶成奇趣數重山。世間碨礧俱虛假。靜愛儀刑未獨刪。</text>
<title>次洪時應見寄 三首</title>,<text>枉買沃州山。空違梁碭跡。共君愁別離。絲鬢難重黑。我匪雲中鵠。橫飛絶輩流。南風吹遠夢。頻渡洛江舟。擢君園裏樹。謀我室中花。恒憂春意薄。歲晏當如何。</text>
<title>次族人景虞 鍾雲 見寄 三首</title>,<text>脉脉天外羽。悠悠路傍塵。懷君春已暮。愁殺江南人。愁殺在何許。筬山雲底鄰。山翁肩钁往。葛葉大堪巾。我識筬山趣。難語寰中人。須乘桂色靄。從君更卜隣。</text>
<title>和李汝賢 時發</title>,<text>朱溪寒月色。爲問澗西家。幽賞遙難再。閒愁老轉加。鳥飛歸樹裏。雲起在天涯。君去且堅坐。等閒莫啓牙。</text>
<title>贈書社諸君卞舜佐 永稷，汝楨 永周，李致三 炳台，愼源益 宗守，洪巨源 濬。</title>,<text>我生太癡稀徒侶。潛居性成仍單孑。北去南來不厭山。山雲可怡泉堪潔。最是燈深林夜凉。俛仰無計回前哲。一事難明心上天。半生已輸頭邊雪。眼暗脛枯誰肯問。門巷漁樵亦相絶。感君氣義薄秋旻。串聯玉佩委巖穴。已驚祥輝奪迷闇。且喜高調振頹苶。兌澤無源浸豫簪。我噤相對秪面熱。見君讀書書何云。聖賢不作欺人說。人生大道平如砥。投荒抵紛騷屑。氣機從來甚可怖。涓涓濫觴終河决。寰宇如今撑不支。天心惻惻須英傑。我癡且老無柰何。君年正富神思澈。發憤莫齒蘇黃伍。戒程休踵陸王轍。最怕愿人亂紫朱。滔滔今古羣提挈。志帥當逕揮大刀。蛇殂鬼哭天風烈。直將一理做軀命。行蹈坐惟無停輟。經由百苦達昭曠。萬品鏖糟落塵蠛。到是君能眞丈夫。倉稊不少三才列。此道在君君莫辭。我癡爲君歌一闋。</text>
<title>和贈朴子善 煕元 二絶</title>,<text>天冠秀氣動人欽。重老門前雪色深。認是當年宗訣朗。莫敎微滓晦眞心。子善長興人。學于金重菴。百襞伽山細逕蘿。枉勞賢孝已慚多。難將晩雨添枯硯。留與公評免大何。子善求其先公墓表而未副。</text>
<title>三峯書堂十二詠</title>,<text>三峯書堂衛道年來若保嬰。求誠夙夜漸觀成。箱書印罷仍堂構。幹蠱心爻費扐營。心源堂珍重吾家一片心。瑩然眞極本源深。年中枉被沙泥揜。賴是先生築底尋。誠存室實理吾心喚做誠。一眞通復驗天明。肯敎些子容私僞。屋漏潛居不愧情。敬居齋萬善從來心主敬。戰兢隨地檢情性。須知精義還交須。堂室滄洲早發省。開陽門開門直納大圓陽。淡靄輕陰不自彊。認得天心常赫赫。思同八表仰輝光。負圖石休徵已自夢驪圖。心畫先天析萬殊。寂寞山阿留片石。願輸神化獻唐虞。翔鳳臺想像雩壇千仞鳳。除非心會便癡夢。歎息舂陵門下英。歸來遐趣屬吟弄。二水底心伊水白川水。日夜來趨不肯止。晦父異同眞寫詩。直卿殊一妙談理。三山仙家枉說海中山。空幻相傳苦未刪。晩對儀刑心點字。軒欞咫尺只麽顔。栗墅種德初心兼種栗。漑根收實理堪質。秋來但喜堅圓成。莫向羣鼯競一一。柳堤君家臨水萬條柳。先遣春心入隴首。次第東風分四隣。依依花竹巷前後。古川渡行人歷歷度平川。沙水虛明鷺過天。渡頭彳亍須心在。亂蹴還愁攪湛然。</text>
<title>修道山臼瀑 此爲武屹第九曲。而寒岡臺爲第一曲。</title>,<text>眞源發赴遠岡寒。一直還須了百難。臨崖不作遲疑色。何物泥沙敢少干。</text>
<title>臥龍巖</title>,<text>萬疊深山老此巖。蒼然鱗甲擁雲杉。寰中旱赤能無念。天帝看君一石凡。</text>
<title>武屹山房 舊有藏書閣。年前爲雙溪僧所誣。朝令毁掇。今則雙溪壯麗頹壞垂廢。</title>,<text>斯文未遽喪。徽躅寄幽厓。惡睹雙溪壯。長存九曲佳。白雲閒與客。蒼檜直堪儕。絃誦何年事。登樓謾寫懷。</text>
<title>立巖</title>,<text>玉澗澄明山失靑。行人至此坐忘形。對面高標瞻屹柱。世間嗟少爾亭亭。</text>
<title>舞鶴臺</title>,<text>登臺今日覺身孤。腋底微風意想殊。高飛欲向雲間去。萬境塵埃一點無。</text>
<title>安承宣吉叟 禧遠 爲其先人。作櫂淵亭於江上。有詩賦其事。從人求和。</title>,<text>逢人剩說櫂淵亭。南國風烟喚夢靈。沙鷗晩雨悠悠老。江月寒宵澹澹醒。早把門閭貽墍雘。相傳泉石試綸經。他年擬赴湖山約。爲買輕舟已辦靑。</text>
<title>次李聚五 奎煕 大人蟬菴落成韻</title>,<text>隴樹離離玉露垂。蟬遊莾渺未言隨。精英貫注瞻依地。謦欬歡承夢寐時。雞黍堂寮留客宿。詩書門戶屬兒持。楊花鷰子曾何有。靜對南山獨自知。</text>
<title>洗五二兒</title>,<text>盤無鳳山餠。案有韋齋詩。艸樹茶田屋。喜氣三鄰知。先人五十二。生箇不肖兒。撫愛逾璋璧。恩勤責門楣。風木奄纏痛。蓼莪徒銜悲。駒犢恣所長。蒲柳颯已衰。家謨一以墜。子道百盡虧。罪大難言福。菌蛄屢見欺。秪恐生理絶。閼此積仁遺。况値陽九世。六合俱淆漓。困跡漂杋梗。虛名簸南箕。顚倒靡不有。孤獨柰如爲。𣩭𣨀猶甚頑。五十二于玆。豈意今朝日。墮地見熊羆。雄聲呱滿室。偉幹兼脩肢。獲此未曾有。惝怳旋躕踟。諒渠那得爾。明知發先慈。天星好轉運。歲算回前規。先天八字策。巧揍無參差。歷世乙丙丁。順次成三奇。先人乙卯生。不肖丙午。兒今丁酉。 奇徵或非偶。儻汝躋耉眉。祝汝無虛名。祝汝遭晟時。道義爲汝命。禮樂爲汝儀。修塡乃父齾。拓大先人基。乃父今已老。卵夜誠無期。先人如有召。歸謁可有辭。光風吹碧畹。崇蘭日猗猗。我無黃金籝。玉汝在忍飢。我有佳賓友。待汝飯成糜。行求萬卷書。看汝對尊丌。</text>
<title>竹林齋次韻 齋在山淸老隱邨。</title>,<text>園竿蔚若士成林。扁署當年託意深。晉代酣狂仍寓戒。滄洲栖遯可論心。階淸不到塵間屨。座冷堪調月下琴。眞面蒼然古簡色。肯敎霜雪來侵尋。</text>
<title>次道泉齋八詠</title>,<text>楊柳光風翠縷天機不管梭。纖腰肯妬路傍娥。東風日日春心足。一任晴和汎綠坡。梧桐霽月枳棘人間鳳彩收。千街烟雨謾如流。澄空一片天然色。爲許琴心永夕留。東籬菊香夙慕陶公友卷中。羣芳謝罷隱墻東。家貧猶醉重陽酒。賴有寒香保晩藂。西牕竹影人世如今少竹君。眼前幽怪閃生紋。蕭森活畫西牕月。獨愛淸陰到夜分。南澗泉聲泉響年來得聽頻。山翁耳朶淨逾銀。寰中何處誰無水。百種讙囂枉費神。北山岳色茅茨三五素心邨。長物千年岳色存。曉雨晴時蒼益古。肯回眉黛作今痕。梅陰睡鶴野鶴白如翁白頭。飛鳴似欲訴端由。梅花笑雪還多白。可是相忘做夢遊。雲裏吹笙吹笙仙子在雲端。笙韻高時雲一團。匀天秪有帝傾聽。箏笛羣羣須勿干。</text>
<title>次洪時甫 學鍾 佳山僦居韻</title>,<text>此心寬處此生寬。境遇閒時事亦閒。也無車馬喧三逕。尙有茅茨足數間。携持鐵券身俱隱。瞻戀旌楣夢每還。桑稻不驚風雨歲。北堂晨夕供歡顔。</text>
<title>挽居觀金丈 台應</title>,<text>古氣日凋喪。吾林已全空。淅淅星山雨。今葬居觀翁。迷生悲歲暮。揮淚遡北風。我聞貧不死。人道詩能窮。斂却屠龍手。跪置蓬蓽中。藹然眞心在。炳燭加專功。喜慍何曾色。謙拙寔由衷。那知上座鬼。更挻西河恫。泊泊安素命。不作時世聰。九圍腥氛暗。荷衣攝匆匆。遺香棲弊簏。留與月朝公。人間七十載。仰視天夢夢。</text>
<title>有懷次李子明 炳憲 雪梅韻</title>,<text>大地羣芳歇。獨士懷耿結。寒梅太憂世。早將春信泄。弱蕉駭艱危。妖桃怨孤潔。偏被瑤皇憐。殷勤月夜雪。渾渾藏淸豔。詎敎緇塵褻。長安富貴兒。枉詑盆中設。秪欺嫩少儕。莫柰丈人列。天然玉色賢。古貌全嫮節。暗喚東風至。千華競屑屑。誰知天地心。動靜自怡悅。不似盆中渠。人爲與起滅。</text>
<title>挽李丈聲仲 中振</title>,<text>醇古陶山色。棲遲兩白雲。淸貧安以命。毅訥近夫仁。艸野漫憂國。榕溟豈死人。南星忽斂彩。歲晏多風塵。</text>
<title>歲暮愼禹玄送菊酒</title>,<text>大冬猶能菊。菊君眞節義。芳隣知不孤。愼君同其志。異哉窮山臘。我作重陽醉。</text>
<title>除夕</title>,<text>五十年年對此燈。酒尊詩艸每佳朋。何天風雨高飛鳥。是夕雲山宴坐僧。獨樹支身聊自幸。千絲繚鬂任渠能。殘更爆竹羣邪退。待看明朝瑞旭登。</text>
<title>追和崔達善 元根 壽親詩 戊戌</title>,<text>君家置酒月峯前。歡笑如䨓頌大年。白日留春庭際艸。明星照夜極南天。桑田浩劫仙籌唱。芹舍新榮彩袂連。强步新詞追想像。當時甲午太平筵。</text>
<title>送李子明遊海印寺。約以明日相邀于紅流亭。及期予滯雨艸幕洞。</title>,<text>五更靑嶂雨。一夢白雲菴。滯客吟幽桂。飛仙躡鬱藍。遙遙秪可想。寂寂詎同參。爲撫脫簑迹。令人多緬慚。</text>
<title>倻峽紀行 十四首</title>,<text>龍湫九寰今少雨。人道水無龍。秪有白雲者。殷勤曉暮從。噴雪潭寒山固善雪。靈壑更添噴。我有梅花性。臨流一笑溫。疊石臺一疊石猶地。再疊石尙低。疊疊仍百疊。遂看山與齊。落花潭春深花被岸。春晩花就潭。縱遣花情煖。難敎水性酣。吹笛峯笙鶴唳絶頂。世人不能聽。拄杖瞻空杳。飜懷起鐵亭。光風瀨光風浮碧澗。微吟紫陽詩。古今來去裏。惟應知者知。泚筆巖蒼峭矗健筆。澄潭開硯泓。憑誰好泚染。披胷一快謄。學士臺鷄林黃葉朽。倻國白雲存。國破臺依舊。乾坤士獨尊。紅流洞紅流本自碧。白石柰鐫丹。色相何須問。惟君澹澹看。武陵橋璇風解佛性。吹斷武陵橋。寄語漁舟子。人間花正驕。更覔源更覔桃源路。漁郞識所歸。花開本無意。流水太洩機。各司邨各司何年事。坊名已匪佳。若學南冥老。寧令大倫乖。美崇城古城臨絶巘。雄憤忽盈腔。雲海多風浪。無人駐碧幢。晝峴晝逕猶憂險。夜行當復何。今天迷晝夜。登高一縱歌。</text>
<title>盤龍寺嶺上。次南黎丈人韻。</title>,<text>高高龍山頂。不上不宜休。已識東魯小。薄觀玄渾周。</text>
<title>挽鄭若重 趾善</title>,<text>瀯濱昨夜北風哀。吹斷寒香可柰梅。枌社春回虛左騎。萱帷日暮悵南陔。重泉永古埋眞拙。薄世從今謝怨猜。夢起樑間晨月白。傷時一念淚盈腮。</text>
<title>挽張鳳瑞 文相</title>,<text>世變均嘗貧獨存。仙居晩卜小桃源。秪看和氣盈眉睫。爭有讙聲惱耳根。前年汗漫生朝句。此日凄凉落照原。怊悵塵寰不禁淚。眞心古貌政難諼。</text>
<title>挽成能博 載普</title>,<text>此世一士難。今君九原奄。宓賤焉取斯。端贛而無諂。窮途終自持。末俗可能染。不盡生平心。留與季賢檢。</text>
<title>挽李南瑞 志薰</title>,<text>寒溪少日始逢君。瞠眼英姿逸驥奔。筆下澎洋生大字。罇前磊硌起雄言。男兒竟作牛衣泣。羇旅空歸鶴柱魂。風雪江橋成一別。那知春艸已孤墳。</text>
<title>次卞丈輝運 源奎 重牢宴韻</title>,<text>南國夭桃旭日天。木公金母笑驩然。由來作壽工夫巧。且驗宜歸福履全。星極遙憐旋邂夕。月繩還得繫長年。巹筵好對兒孫列。堪與仙家畫裏傳。</text>
<title>寄盧允行生朝 三首</title>,<text>人生忽已老。志士當今朝。風樹興新慕。桑弧誤夙料。携書投寂寞。擇里問漁樵。對酒增慷慨。非緣鬢雪饒。新亭占窈壑。晴日集仙儔。得句兒能寫。啣杯弟共酬。雲林輸妙賞。風雨屬閒愁。更有長長意。增勤晩節修。君今邀我醉。我且爲君歌。君老心猶赤。我愚髮亦皤。生朝六晝僅。爲歲八春俄。携手百年日。微君柰我何。余於允行少八歲。而生朝距六日。</text>
<title>和張希伯生朝韻</title>,<text>甪里芝香晨浥巵。農山古色晝盈楣。大還已驗丹心煖。甘老寧爲鏡裏悲。萬事奕棋看世局。四方弧矢負男兒。生涯不厭荷衣薄。綠鬢淸瞳歲暮期。</text>
<title>河連山禹書 錫洛 生朝次韻</title>,<text>溪南茅屋晩生春。白首今看墮地晨。周士吟莪悲極昊。堯庭觀莢憶前旬。罇深且爲三隣樂。釼老惟餘一寸眞。惜取遐祺堆膝底。斑衣纔尺丈夫人。</text>
<title>挽金舜皥 四首</title>,<text>普海山前小洞天。淸罇傑句主人賢。開門笑納東南客。溪石庭梧起止便。風埃塲屋鬢華斕。牌拂溪堂立雪還。壁上心扁聊發省。深衣終日對靑山。茶林有客苦離羣。可是居停許臭薰。緣溪十里蒼苔路。百遍相尋意愈勤。方口圓瞳骨相奇。風流如可百年期。重陽今日無人醉。庭畔花黃更爲誰。</text>
<title>挽族人聖集 大㻐</title>,<text>花樹長相戀。林雲偶託交。尋幽欣倒屣。宅拙賀誅茅。離昃猶餘日。豫貞忽變爻。聊知華表月。鶴夢遶玄苞。</text>
<title>挽姜文允 纘奎○己亥</title>,<text>萍水弱冠日。逢君嶧北雲。有懷同發嘯。得句兩成醺。氣槩橫空遠。風標滿坐薰。亂離久不見。衰暮徒相聞。赤弩悲天命。玄琴咽夕曛。梅花寒谷雪。怊悵想餘芬。</text>
<title>挽鄭文顯 宗世</title>,<text>暮歲霜風惡。瓊柯幾見挫。昨夜瀯濱雪。袁安亦長臥。惜君沉毅姿。拔羣早見大。罹竆貞弗渝。搜奧誠靡惰。中途驚折軸。夢夢天其那。生平主理詮。歸質百聖座。我癡悲旅瑣。雲壑少經過。異說今橫縱。陋學誰切磋。盈箱筍束書。字字淚一箇。林芳慘無色。不堪賦楚些。</text>
<title>挽河丈聖瑞 慶七</title>,<text>邨疑輞舘幽篁密。野近涇泥香稻肥。更有前修遺懿躅。丈人樂之玆棲依。榧几崇書徵隱盟。茶鐺瀹雪澆塵機。盈庭唱喏不勝頷。蘭芽迭抽紛芳菲。客來掃榻尊有酒。溫然笑談琴轉徽。喣撫孺儓憂或失。破除町畦脫羣譏。南極明星照福地。風雨不驚仙可希。愁聞大界腥蜑訌。却向雲鄕振荷衣。我有孤甥嫁公孫。每念宮事多愆違。公云新婦孝且敬。喜氣對我譚霏霏。朅徠頻年叨款誨。祝公百歲開顔輝。如今無處覿淳古。我涕傷時不禁揮。</text>
<title>挽族人敬汝</title>,<text>離君常黯黯。哭君當如爲。門楣際屯剝。善良先遭罹。淤蓮抽嫮節。釘棃妥素姿。薄俗紛千變。孤貞肯轉移。余愚托周親。小少傾心期。臨竆勉忍耐。披編訂難疑。筬峽驚來訪。猿洞喜徵隨。南歸滯伽壑。稍幸近君宜。去歲宿君家。憐君貧病衰。花樹十日遊。送我江有湄。攬袂愁成別。回頭若有遺。孰謂天冥杳。杯蛇竟莫醫。千古忽茫茫。人間我獨悲。珍重今難作。豈弟更有誰。尼山倒西景。冥途且躕踟。秋風動遠浦。雲鴈咽哀辭。</text>
<title>次心穌亭板上韻</title>,<text>隆坤壓澤象敦臨。投紱歸來晩披襟。自是玄仍居有塾。至今中表蔚成林。虛明四照當開鏡。禁斷千邪不待琴。幾度憑欄穌鄙吝。天光呈露本初心。</text>
<title>次追遠堂落成韻</title>,<text>追遠須知自近追。篤親深愛貫通時。金吾世緖來無替。牧使家聲仰有垂。屋背高山連祖隴。檻前喬木達孫枝。婺源曠感余何極。歸夢頻年不敢遲。</text>
<title>和姜公溥見寄</title>,<text>筬壑雲烟澹欲收。夢餘懸想起空樓。梅花藏豔窓啣月。楠樹引淸座滿秋。世亂遂悲人事變。情深不逐歲光流。冰開洛水春心漲。晴日同舟子肯不。</text>
<title>酬余孟觀追寄叙別韻</title>,<text>北有仙人南海爲。爲說筬岑桂有枝。枝端夕掛瑤臺月。枝底曉拾雲田芝。小山終歲愛佳色。招招舊隱秋風時。舊隱漂漂苦不返。山下幽齋風捲茨。仙人猶自眷宿契。雙舃天南飛不遲。溟鵬前導風浩蕩。湘蘭結佩光陸離。爲憐伽倻西半壑。草樹掩門霜參差。驚歡握手坐石榻。桂香霏霏滴踈眉。蒼然看作筬岑面。意中有畵神中詩。汾河迢遞大觀長。時孟觀轉向晉州，河東。 塵鞿絡蹩亮難隨。顧瞻寰宇增慨慷。臨歧肯灑兒女悲。鼎壇有拜中華感。余氏之先以宋諫議大夫。乘舟東泛。泊于宜寧之鼎巖江。後人築壇于其地。孟觀歷拜之。 矗樓有吟長江知。仙人高擧不可留。歸檢筬坡桂色垂。桂性到老馨愈辣。難將草樹論心期。折取桂花寄南信。歲寒同歸莫相思。</text>
<title>又次孟觀見寄</title>,<text>萬緣茶壑做僧閒。歲暮懷君夢識顔。獨抱殘編頭欲雪。旁看濁世氣如山。嵒鄰依舊月三徑。艸屋新成雲半間。瓊詞遠逐寒梅信。破凍春心一夜還。</text>
<title>酬姜國卿追寄叙別韻</title>,<text>白日冉冉西飛歸。浮生幾時韶顔肥。江南採蘭結余珮。山北搴荔君製衣。相羊及時互拂濯。莫須晼晩嗟流輝。茶陵去歲菊花早。啣杯送君汾河道。今遊未若遊玄古。歸掃林屋追先秦。雪夜猶發山陰興。詩成遠招江南人。</text>
<title>次族孫聖緖 徽承 見寄 三首</title>,<text>愛君常祝祿如茨。門戶玄苞賴荷持。遙憐瓊樹少春色。幾度霜風蕭瑟時。山齋寒夜聽泉聲。百折冰灘韻愈淸。古來賢聖無他長。動忍頻從險裏經。老我單居苦未翔。塡門山色蠧編凉。懷來耿耿須誰語。惟有梅花照臘陽。</text>
<title>酬權聖吉 二首</title>,<text>感君高義重丘山。密密開函次第間。朱錄眞經傳古色。濂圖洙語款幽顔。良裘合聚狐羣白。陋管難供豹一斑。努力相期趨實地。莫憂門外日風瀾。聖吉印寄近思錄心經。且有太極圖及論語問目。讀書云是似遊山。心目俱持步履間。澗底幽香時捻鼻。林端奇峭忽歡顔。蹉跎仄徑風霾黯。跂想高天日月斑。老我今難追十駕。竆廬歲暮涕汍瀾。</text>
<title>又次聖吉臘梅韻見寄</title>,<text>窓外雪在地。窓間月初夕。一室寒如空。惟見玉人瘠。吐氣綴瓊句。拊心懷冰魄。誰遣淸都仙。謫此林廬窄。呈琅眷瑤皇。泣叩天墀額。瑤皇昨已醉。琅函不見坼。放逐江南遠。憔悴凍膚尺。肯作春華媚。紅翠逞態百。相守雪月伴。玉人心如石。</text>
<title>又次冬至吟</title>,<text>可信如今惟有天。眞陽一脉幸相傳。方看夜色迷千國。誰識䨓聲起九泉。鼻沼潛噓觀我白。心關牢閉守吾玄。煩君整理黃鍾管。第次吹均雅頌篇。</text>
<title>追和諸公韻。送張丕兼 錫贇 還鄕。</title>,<text>雲樹伽倻長在臯。某來誰去枉徒勞。良疑客裏奇緣重。始覺人間靜坐高。澗艸經行香匼匝。山嵐遮望碧周遭。源舟莫惜煩回覓。平地如今善作濤。</text>
<title>金允和 致鶴 冠其子三加。有詩求和。</title>,<text>人道如今少責成。單拳束髻醉讙聲。君家敎子趨庭熟。此日邀賓滿座明。次第加來頭漸重。周旋拜罷禮由生。先王儀物看增媚。歎息髡緇不近情。</text>
<title>酬許士益 相喆○二首</title>,<text>南湖淸且遠。潤氣吹窮林。林客無餘事。相將只寸心。九有迷烟雨。靑丘獨線陽。英髦須自勉。履道惜流光。</text>
<title>追和金敬建 漢成，禹晦敷 煕容 留題。</title>,<text>老大慚疎好好誠。買茶違趁遠朋行。捫筵麝草非無跡。拂紙瓊琚尙有聲。忽忽春回山四碧。遙遙天望月孤明。心身日用餘師在。莫向南傖枉寄情。</text>
<title>水泡臺。同崔天翼，卞敬一 定錫。用朴畸翁韻。二首</title>,<text>山碧非緣春有莎。臺淸詎賴石磨波。自是精輝光霽域。微塵曾不上謠歌。午烟和雨綠如莎。春樹成陰深欲波。幽懷未與前人語。對酒當君請一歌。</text>
<title>和金振玉 聲夏 壽母韻</title>,<text>松岡孝子靡怙號天蒼。天錫金母長春祥。令汝報德無終極。今朝擎觶升高堂。子兮聲怡容色柔。母兮顔悅筋骸剛。母曰我不願汝三牲養。亦不願汝跨軒結綬爲榮光。惟有道義天得全。奉持罔缺玆守常。矧今腥臊衊名敎。汝有一膚一髮寧虧傷。知汝日誦訂頑銘。事天方是忠爺孃。冀汝夙夜匪懈思貽先人名。且以朝夕修我慰未亡。孝子俯伏涕泗起歡笑。母兮有訓子其忘。但願母兮視明聽聰百歲恒無恙。庇此賤子成其良。有是母有是子。松岡壽樂樂未央。</text>
<title>次河氏考槃臺韻</title>,<text>蒼松白石澗邊臺。伽峽行人眼忽開。滿壑風烟此一曲。百年魚鳥自相廻。閒同野老坐評稼。時有雲仙來喚杯。占取不妨貽後碩。小邨門巷闢莓苔。</text>
<title>次四美亭重建韻 亭在三嘉並木</title>,<text>弓劒詩書變化奇。江山風月好占基。差嫌曠漠亭仍兀。直造高明路不歧。鞠草虛庭猶古色。假花喬木更春時。襟期欲問䨓龍老。繞檻沉吟得句遲。</text>
<title>追次安俊明 在煕 留贈 二首</title>,<text>娟娟湖月照雲東。領取淸光瞥眼中。別後相思孤夢遠。掩門春樹已西風。心計凄凄欲老時。未堪搴杜竚河湄。盛年不爲英才淹。眞樂須從刻苦知。</text>
<title>謝金士鳳 漢柱 留贈 二首</title>,<text>湖心秋月白。嶺外寒雲多。知有神光照。莫言江有波。人有身心只一箇。畢生功力此中多。云爲肯向崎嶇失。光影方塘也不波。</text>
<title>酬尹仁必 在榮○二首</title>,<text>翩翩山水屐。豪氣正芳年。須知古簡裏。遠遊眞無邊。聞說湖南郡。英髦蔚若林。相將蹈實地。無負本來心。</text>
<title>酬金允宗 亨植</title>,<text>業無心存外。道在日用間。勸君努力早。循序竟高攀。</text>
<title>次金德鳴 驥鍾 記夢 五首</title>,<text>德鳴詩叙曰七夕之曉。門童報俛宇先生至。余驚喜出迎。先生著綠藍袍。顔髮勝平昔。問余曰近觀何書。曰觀諸葛武侯事業而未透。先生笑。少頃起曰余將往溫溪洞云云。怪來前夜夢魂淸。不遣塵埃一念生。賴有故人神感喚。從知至理在無聲。綠鬢藍袍眉字淸。不知何許是先生。須憐半死老癯釋。坐歎空林黃葉聲。連天風雨苦難淸。寤寐傷時此一生。爲問襄陽龍起否。中原父老泣呑聲。山水溫溪著淑淸。孕靈當日退爺生。而今政切歸依願。百喙人寰少正聲。伽山南望海天淸。秋水空鮮玉氣生。直照娟娟方寸地。夢眞誰復辨形聲。</text>
<title>奉和李子剛 泰植 見寄</title>,<text>漂蹤竆未歇。陋學衰難精。娟娟宜春子。頻來注深情。共期結幽佩。携手東臯平。爲愛疎籬曲。黃花晩節明。秋風動哀壑。停車戒遠行。所須在庭衢。何慕九寰宏。汗馬方寸地。永圖塵埃淸。傷心說紫東。相看涕泗橫。憑君理遺緖。勖哉惟明誠。</text>
<title>至日有感</title>,<text>年年此日認陽生。大界應須陽已盈。怪底玄陰常罩地。排關商旅任縱橫。</text>
<title>挽李元一 會淵</title>,<text>雲桂幽幽太白阿。王孫何意獨吟哦。咳鸛風儀淸若許。癯蟬身計冷無他。眞心只有天來赤。晩契相憐鬢已皤。亂世憂離千古奄。不堪寒月照樑多。</text>
<title>挽族人舜如 徽根</title>,<text>高陽聲譽太虛家。詩禮園林十世嘉。花到離披君玩適。金經磨礪孰堅加。二婦相先催暮景。四哥能後逬春芽。韋宗歲會那重得。暝樹鍾山淚眼遮。</text>
<title>挽崔禹若 宅淳</title>,<text>溪南君竹屋。溪北我荊扉。雙屐頻朝暮。寸心視莫違。玉芙謝雕飾。江月涵淸輝。皮裏備四氣。拙處見慧機。泊泊安素命。優游脫羣譏。方期托永久。警我當弦韋。歲暮多北風。鳴鴈忽分飛。世溷固靡樂。仁壽柰遽非。南雲入悵望。蘭庭襲餘馡。相要酬未了。泉塗知不知。</text>
<title>挽族人景虞</title>,<text>蘭薰玉彩警疎迷。不獨宗聯且友携。萍水依支相日夕。風塵奔逬又東西。蒼天奪遽仁無祿。白屋遺寒恨有齎。爲對雙哥作何語。難將衰淚寄冥棲。</text>
<title>挽金西山 興洛○庚子</title>,<text>公在羣心定。公歸大嶠輕。湖坪自有緖。臺院難能榮。寬處規模密。憂時氣像淸。非龍嗟夢起。一覯悵平生。</text>
<title>挽卞丈輝運</title>,<text>生得天來白璧溫。機紛無自惱靈根。龜山雅範傳承穩。甪里耆賢契合敦。拇望常推評月俗。精輝留照極星垣。東風灑淚百花暮。古色如今誰復存。</text>
<title>挽朴光遠</title>,<text>春來春欲去。不見鶴叟簡。風吹丹溪水。淚我南睎眼。雲鴻非斷絶。仙鶴已遙䎒。憶昔鄕井日。逢人詑歐產。樸樸儀貌古。款懷傾醇醆。由天謝械栝。與世羞矛鋎。才高佐性勤。嗜書諭饞饌。腸枯少烟火。五采秪晛晥。縱筆寫所欲。滑路驟輕輚。詩如珠落盤。文似肉貫丳。咸期鳴雅謨。昌時動絃簅。公車屢遺珍。側側渡灞滻。玄陰薄九圍。異邪競覘矕。霜華亦盈顚。回光就韜鏟。靜中開悟機。吾道不出䦘。外求終何裨。人生非蝜蝂。覆水前趨息。炳燭新功僝。舊讀商加密。蠶牛正堪揀。於惟一字理。百聖心印板。艱難搜微奧。妙契時欣莞。操持當節旄。何曾怕羣睅。粗酬朝聞忱。保此臨履戁。桑楡方惜陰。玉樓催偉撰。雅志雖無已。浮光柰有限。蚤余托偲切。薰蕕諒增赧。猶當憑琢磨。從之贊赫僴。今朝空山裏。獨對花下盞。瓊林日夕颯。蓬蒿愁未剗。百疣紛集蝟。獨脚阽危棧。千古不相及。臨風寄潸潸。</text>
<title>挽金羲道 象洵</title>,<text>少日交君正自誇。亭亭神氣薄烟霞。惺翁林下初摛藻。約叔班中互倚葭。蝸築纔溫幽遯地。猿啼忽慘壽祥家。江臯去歲愁成別。雲樹春來淚眼賖。</text>
<title>挽河錫五 啓衍</title>,<text>幽蘭委曉露。惻惻東風催。積蔭天應眷。孤芳鬼或猜。憑誰顔路養。從古鄧攸哀。秪有丹池月。凄凉照遠懷。</text>
<title>會尹忠汝，李啓道，張舜華 錫英，李大衡于白蓮菴。校先師禮編。</title>,<text>佛面千年石。蓮花萬疊雲。何人曾此處。吾輩幸斯文。</text>
<title>古見菴。同盧允行，李希仁 學淵，尹忠汝諸公拈韻。</title>,<text>年來踏遍伽倻雲。釋子三分仙七分。香社憑君聊托契。琅寰從古可藏文。偏憐庭樹晩含色。時有嵒淙深入聞。南國衣冠今夜靜。烟塵六界定何羣。</text>
<title>宿龍泉精舍。同諸公修契。</title>,<text>常愛龍山萬丈高。登臨一醉亦堪豪。故人倖結心中契。亂代偏憐鬢畔毛。杜宇啼時相憶罷。白雲深處不期遭。寄言晩節須加念。指證寒叢在小臯。</text>
<title>謁道東書院</title>,<text>小學心經兩部書。昔賢當日敬尊如。崇祠合餟瞻巍座。一瓣今朝替束腒。</text>
<title>慕賢亭 在居昌山際洞</title>,<text>投轄餘忱此更亭。斯文雪爪賴居停。水泡臺月天然白。吾道山春未了靑。卅載昌鄕無俎豆。一朝空谷有軒屛。登臨不是耽遊賞。心臭何曾昔擅馨。</text>
<title>水泡臺。送李器汝。仍用前韻。</title>,<text>臺前羽蓋樹亭亭。臺下嗚璆泉不停。籃輿古洞雲餘白。萍水今朝眼更靑。難將別恨添枯硯。强遣幽懷對晩屛。林雨蕭疎留一醉。會看團座煖生馨。</text>
<title>挽權參奉祖源 世淵○二首</title>,<text>冲雪名家舊。庠陵雅望專。形神游物表。文彩照人前。揭義靑邱重。藏愚白嶽堅。埃寰寧所樂。歸去作雲仙。憶昔筬山日。匹驢松下尋。濁醪聊對酌。黃卷乍論心。萍水傾懷久。風塵負義深。悠悠千古恨。惆悵向誰吟。</text>
<title>奉贐崔衡玉 璣秀，金叔弼 佐鎭 二君。三首</title>,<text>世亂心愈泰。形飢義堪充。人生生理直。何必問窮通。日用無餘事。心心不作非。休從差處悔。須檢動時微。鹿豕伽倻壑。勤君遠遠尋。相期松栢操。無負歲寒心。</text>
<title>山中晩眺 二首</title>,<text>啼禽集暝樹。嬉犢下平臯。大界少安地。浮生秪自勞。蒼蒼陌上樹。白白嶺頭雲。本色那終變。無勞歎夕曛。</text>
<title>挽金洛汝 煕均</title>,<text>强病相看飭帽衫。迎歡別惜露眞諴。五旬那止仁人壽。一命猶題盛代銜。醇率容標勞夢寐。風流鄕社悵仙凡。吾衰未耐交遊盡。蒹渚明朝獨倚帆。</text>
<title>次權聖吉見寄 四首</title>,<text>不見筬山四歲今。孤燈林屋夢深深。故人尙愛天南月。淸夜時時一弄琴。綠樹宜陽夏日遲。憑欄寒水玩風漪。遊塵不攪天機穩。一格增姸吉士詩。靑丘一片海爲畺。萬國窮陰獨線陽。只有此心終黯黵。冠裳鱗介竟何長。百計無成老卷中。一生多罪只疎慵。韶華冉冉君須惜。蓬鬢須臾悔莫從。</text>
<title>夢搖搖</title>,<text>夏雨初過山屋黯。當門小澗競發喊。束帶深居不自寬。仰面秪見伽倻嶄。怪來連日意怱怱。霎時不見心源湛。偸行逐外那力禁。靜坐求中却身犯。陳編百繙思正苦。胃下有滯如呑鹻。夢中搖搖愁未定。跳珠濺雪盈氿濫。諒緣從前少存養。年衰又値陰精减。弱植佹佹根柢淺。世間百斧爭刳斬。年華冉冉將安恃。却恐由玆日昏黤。一息在喉寧遂廢。九仆猶起聊相摻。最是眞詮勿助忘。昔人爲我貽模範。且當優遊涵本原。春水生時縱巨艦。會見眞人無夢寐。風雨收聲月滿檻。</text>
<title>挽張四未軒 福樞</title>,<text>金谿哭罷玉山空。嶺藪蒼凉夕氣中。嘆息歧囂誰鎭靜。驚嗟羣悱際求通。恩緋不改靑林色。鬢縞猶存赤子衷。修道深雲留夢寐。今歸應侍立巖翁。</text>
<title>次金平集 澤柱</title>,<text>晩暮重逢語更深。知君不住近風林。山雲淡淡留高鳥。公地相期一片心。</text>
<title>龍泉精舍。次板上韻。</title>,<text>爲愛孤桐宅畔栽。而今薄海盡莓苔。南城白刃神天動。九月黃花志士哀。巖底秋泉長夜咽。窓間朝旭大明來。臨樽短髮增蕭颯。一格相憐落帽臺。</text>
<title>挽姜寶卿 鐄</title>,<text>有產渥洼天脫覊。有韞荊璞羞雕琢。蒼蒼老櫟蔭庭除。離離寶實挺奇犖。早歲文園振英華。經綸黼黻承家學。傲睨一世紛蠅營。意氣若將呵霆雹。瑰材從古鮮入用。仰天一噫霜鬢駁。宜陽幽墅屬晩娛。花樹匝匼桑麻擢。明窓晝靜案有編。愛是低心就齷齪。酒闌波濤生筆底。縱橫變化誰摸捉。我昔筬山愁介畸。得君雲逕筇鞋數。林寮竟夜爇紅榾。傾肝倒膽如皷樂。却恨浮萍少棲止。南來未堪聲塵邈。孰謂君懷千古上。風馭飄颻謝溷濁。今來揮淚不相及。悵望秋屛斗斗卓。更從何處得歐陽。祥毛且看遺巢鸑。</text>
<title>挽洪上舍彝叟 鍾善</title>,<text>蒼蒼太白奧。淙淙玉溜寒。猶保皇明色。矢此碩人寬。不逐風瀾容。秪懷鐵石肝。㫼義寧怵死。履難若處安。韋布能愛君。尺疏呈腹玕。島醜弄剃刃。勃然我揭竿。歸來小屋靜。端跪誰相干。至理玩除乘。遊藝透秘關。經曲三千百。疾書剖深艱。滔滔若不聞。怡怡賦考槃。群望方日隆。窮途倚爲山。君平永棄世。促此修文班。世迷終何奈。空貽志士歎。霜風九月壑。黃花正闌珊。昔人不可見。我淚只潸潸。遺編足不朽。披與慰賢欒。</text>
<title>挽朴星弼</title>,<text>拚交正喜動孱愚。頎幹黧顔是丈夫。妙解新詞殊俗調。甘將奇氣作寒儒。松聲淅瀝知君住。梅信差池想我孤。昨見東亭泣謂我。匹驢莫向剛州途。</text>
<title>次韻白君 鑾洙 三愚齋</title>,<text>千慮愚三愚不多。一生隣耒足經過。爲家莫管蔬餘壤。涉世還嫌地起波。泉石冥冥歸枕潄。風花僾僾上絃歌。茅茨向晩堪藏拙。百智羣欺奈我何。</text>
<title>挽權公道顔 相稷</title>,<text>矜色沽聲世號雄。闇然絅錦獨推公。只看淳雅凝眉睫。也沒嶢崎到悃衷。幾度驚心落花雨。一生休跡滿林風。靑巖亭上今宵月。去照何山縹緲中。</text>
<title>次韻權子皦 旭淵 見贈</title>,<text>今古迭百難。此道一愛宜。秪愁卬匪鳳。詎怕衆有鴟。瑣瑣風杪葉。亭亭雲表枝。願君千自珍。卒歲懷瓊琪。將心安實地。集學充偉姿。寧逐時世粧。塗抹事顔眉。鄒叟判義利。持此摧髡儀。所貴在自慊。餘外空如遺。鬱鬱石鼓字。蒼然鎭雍岐。我欲往之讀。誰哉肯相隨。</text>
<title>次韻姜國卿贈別 四首</title>,<text>相期本不淺。相送意還新。風雪基州路。叮嚀勖古人。天色看猶舊。豗塵自做新。秋風一朶桂。爲贈筬山人。悠悠臨大道。忽忽鬢莖新。此事專由我。何須靠別人。萬邪生不敬。大業起苟新。試觀古賢聖。誰有因循人。</text>
<title>次別余孟觀</title>,<text>看山看熟更無山。啼鳥飛雲自不艱。送我初非千里別。對君常有百年顔。霜籬嫮節黃花晩。風海安棲白屋閒。莫用南天愁杳杳。寸心長與月明還。</text>
<title>送族孫叔章 繡坤</title>,<text>風雪伽山黯。寒冰洛澗危。惺惺秪在我。戰戰更加誰。莫負古人意。常思孤燭時。行行須立立。歲暮與爲期。</text>
<title>挽金丈 ▣▣○辛丑</title>,<text>淳機日以喪。表襮世相能。至眞無顯色。皮裏素和凝。我愛丈人德。泊然謝畦楞。勤儉當珩瑀。隱默成規繩。猶見頎偉姿。略綽神采騰。林園風雨靜。康壽仁堪徵。斯文煥玉樹。慶祿方隆升。一枝俄驚瘁。盛滿神所憎。悄悄不肯留。雲化與俱乘。題詞寄南風。古心杳難憑。</text>
<title>挽鄭佑京 在鎬</title>,<text>龍山山下喜逢君。高桐百載春芽溫。好須便便十圍大。朝日朝朝鳳鳴聞。一夕霜飇吹折却。此去琴心詎重論。我道君姿玉似朗。人言君性蘭如薰。子諒遜易最樂善。天不肯貸吾何云。笑容微微猶可掬。灑淚東風山有墦。</text>
<title>同鄕中五十歲以上諸公。會李舜聞先齋。滯雨留一日。</title>,<text>芳辰官守屬閒人。力爲天公駐剩春。晴日呵溫魚鳥倦。晩風爬癢柳梅新。留連罇酒王孫宅。第次衣冠吉士鄰。歸檢庭花須及早。不妨標致雨中巾。</text>
<title>挽卞丈若源 濬欽</title>,<text>影潭寒月夢猶疑。文沼荷花尙可詩。衰年閉戶諒非拙。處士題旌看更奇。屋裏圖書長物在。鄕間絃誦後風知。如今耆宿彫零盡。古色靈光正屬誰。</text>
<title>次金振玉蘭谷書堂韻</title>,<text>文藻傳家不厭貧。松林西畔谷蘭春。燈明眼底有千古。境靜胷中無一塵。野鳥風花渾謝却。山光樹色互依因。知君夙夜思無忝。玉澗瑤絃韻更新。堂卽玉溪亭東一架。</text>
<title>次李景會 以鍵 留題</title>,<text>買茶歸未早。欻忽鳳蛟宗。知有餘光照。蒼蒼山月中。</text>
<title>挽申性元 㵛</title>,<text>靑泉今作玉京官。文藻傳家一士寒。陋屋蕭蕭無餓色。眞天藹藹有衷肝。前年訪我愁成別。佳句知公老更歡。癯鶴竟非塵裏羽。伽川雲月要誰看。</text>
<title>旱望</title>,<text>天意沉沉雲欲雨。萬情齊一仰頭看。須臾雲散天如火。應爲蠻檣黏海乾。</text>
<title>追次韓希寬 南敎 壽母生朝韻</title>,<text>高陽孝子小春時。百感丹衷集婉眉。宰樹偏悲風弗弗。慈天但願日遲遲。何妨縕敝斑斕舞。猶辦厨寒灧瀲巵。聞道臨闈諄有戒。彌剛素節莫須辭。</text>
<title>次韻盧誠之 普鉉 留贈</title>,<text>千仞頭流翠揷天。天嶺爲郡當其先。先生蠧玉膺地靈。積學高文仰巍然。君來剩說頭流勝。灆溏春水猶淸漣。自恨尋源行不到。瑤琴誰與月下傳。看君眉睫凝嵐翠。瞻忽頭流已多年。勸君須理登臨屩。步步幽花香可憐。努力天王頂上躋。重溟赤日睋澄鮮。莫道前修追不及。到來極處俱於焉。線路微茫恐蹉跌。且問輧車指南專。愧余蹣跚平地在。遙望頭流竟不前。</text>
<title>呂南翁 軫奎 有詩見寄曰此夢與君共吟者。頗致規勉之意。奉詠感歎。聊此奉酬。</title>,<text>几案靑山日夕臨。幽人讀罷夢深深。爲憐羇躅逃空谷。會有吟神照片心。此夜昏昏羞木石。餘生眷眷托磁針。相思已識黃亭路。林雪林風不礙尋。</text>
<title>許致可 魯 求和其壽母生朝韻</title>,<text>慈敎曾勤買肉年。丹衷善禱介眉筵。旨廚可敵專城檄。綵袂仍翩愛日天。更有歌詩騰酒後。方來慶祿滿堂前。知君裕蠱期無忝。好是萱春長藹然。</text>
<title>次司直李公茅亭重建韻 同鄕外裔十九家。與本孫合力重建。</title>,<text>盛事天寧說古今。茅堂肯構湊羣忱。新安鄕俗同歸厚。司直家謨更覺深。喬木春回花幾色。眢泉水發月當心。憑欄雲物渾依舊。應有嘉賓日日尋。</text>
<title>校理金公 煕國 挽詞</title>,<text>磥砢霜皮古松姿。儼儼寒歲鎭雲壑。昌時不甘作樗散。蚤日一隨羣龍躍。東州割雞耐薄試。玉署蹲鳳非眞樂。飄然逸興賦遂初。種樹課稻自不惡。眼前浮華爭片春。一臥如山剳鐵脚。風塵澒澒若無省。百憂一倒晡甌酌。鄕黨遺民欣有瞻。舊色峩峩仰褒博。謂余苞鄕曾忝契。每逢輸寫傾囷槖。今歲端陽趨診候。强疾歡笑猶莊恪。西風忽忽白露遒。蘭摧蕙敗眞堪愕。題詞爲寄傷時淚。古人茫茫不更作。來年愁渡洛江舟。悵望尼黛寒雲絡。</text>
<title>康州歌。贈河毅卿 弘逵○辛丑。</title>,<text>康州才子年廿六。周騁六籍催驂驔。橫空奇氣發遐興。綵袂乍掉春風颭。爲憐伽林留宿契。携持玉珮投幽广。林間故人已倦頹。蓬藜匝戶塵生簟。愧君相尋時叩撞。嗒然不答心如嗛。秪有眞衷望君深。書不徒讀惟身檢。孝敬爲基遜恕將。鑽究萬理仍浸漸。粗由極精邇由遠。軆認百度懼瑕玷。徇外名聲何有我。辦著眞衷莫倦厭。寸取銖幷滴水凍。見義斯蹈凌危嶮。怡然適性措日用。廣胖隨處罔虧歉。羣龍戢戢駕言遊。海闊天高雲渰渰。長程萬里踏實境。不向虛空枉弄閃。我行不到長歎息。爲君一歌非言餂。</text>
<title>次卞可元 貞植 壽親韻</title>,<text>文山小屋煖生春。吉士深杯頌壽親。同爾妻孥懽樂地。從今民國泰昌辰。蒙敎寧憂非義陷。詐啼堪慰倍悲新。期君匪懈全遺軆。兢戰常如對祭賓。</text>
<title>追悼朴聖萬 性奎○三首</title>,<text>娟娟玉樹翠交柯。庭院無風瑞色多。𦒘翩綵舞供歡笑。更有聯牀托切劘。蚤業臨池一在中。藤枯石墜見神通。雲烟萬紙今無跡。起看南天月貫虹。去歲凄凄哭仲容。君行何遽又遐蹤。蘭摧璧碎誠無柰。文藪邇來氣數匈。</text>
<title>挽河敬贊 在崑</title>,<text>敬暮家聲舊。琴書世業淸。頎容雲木秀。疎韻古鍾鳴。少小欣傾膽。離違惱遣情。浮生自忽忽。缺界悲難平。</text>
<title>挽安華益 英濟 五絶</title>,<text>少日星山一面知。知君端是法家姿。廿載暌離人易老。寒巖雲桂夢依依。珍重音書訊僑樵。自陳存省昧方要。情深不忌蕘言貢。衰暮增歡理宿交。癡史遺編金滿籝。元方直節鳳朝鳴。好是中才人樂有。擬君將就拓門庭。西風遙夜蕙萎霜。十月昌山玉瘞崗。豈弟那知神所嫉。莫將天理說分明。皦皦朝陽洛西濆。新堂肯構會仁文。如今愁殺山陰雪。孤棹從誰爲問津。</text>
<title>挽權丈道謙 載益</title>,<text>寒亭東畔洞深雲。古色蒼顔起坐溫。蚤勩攻經嗟落魄。晩羞干澤阻覃恩。筍盤酒煖春呼侶。榧几燈明夜課孫。穩穩霞㫌躋碧遠。盈寰塵雨不濡痕。</text>
<title>安君達賢 和鎭 來留數日。臨別用朱先生遠遊韻有贈。不敢無和。</title>,<text>我老不出門。聽君歌遠遊。水中無神山。天上無惠州。環海雖云邈。踏踏皆吾畺。須審荊棗躓。不逐風雲驤。所以古君子。遊遠必有方。九宇迷烟塵。停車增慨慷。且從庭衢起。直照眼日光。發軔戒膏秣。臨歧愼徊徨。越譯爭侏𠌯。黎丘詐跳梁。望見前去子。轍覆眞堪傷。我有五乘輧。凌彼九曲腸。王良不失馳。淇水不漸裳。行行遵實境。進進脚跗剛。山河紛盈目。天置均亭當。樓臺粲如畫。花木森成行。周流觀四極。洞然胷八荒。歸來軆輕健。灑掃在室堂。</text>
<title>多率寺太陽樓。同諸君用河謙齋諸賢雙磎八詠樓韻。</title>,<text>居世少寬怡。離物更愁絶。珍重契心人。共此山間月。</text>
<title>留題大峴鄭致亨 奎榮 家</title>,<text>君家疑住洞庭傍。門對平湖納月光。願借君山今夜笛。一聲吹徹碧雲長。</text>
<title>露梁懷古</title>,<text>我行今日忽天端。倚帆西風特地寒。撼岳餘威腥海靜。落星流彩篆珉丹。乘潮欲簸胷千頃。對酒還燖血一團。江上毁垣秋草綠。東鯨無恠再噴瀾。</text>
<title>宿花芳寺</title>,<text>南來人界盡。度海有仙樓。林靜夢難曙。鍾凝神不流。客疑楓老羽。僧似橘奴頭。奇絶山中酒。黃花九月秋。居僧沽酒相勸</text>
<title>龍門寺</title>,<text>龍門正對海雲遙。曲澨蜒蜿騈首朝。山僧不識治平術。枉要君王一眄饒。有儈虎隱者畫錦山形勝。將以上獻故及之。</text>
<title>曲浦賒酒口號</title>,<text>無舟可柰海。萬國是誰家。三杯一杯酒。醉眼斜復斜。</text>
<title>登錦山</title>,<text>乘風直上錦屛峯。納納端倪此足容。東渡有無徐氏舶。南聲眞贋李家鍾。下住凡生應羨鵠。同來諸子盡屠龍。森然一致羅昭曠。何物從今左右逢。</text>
<title>錦山十七詠</title>,<text>愼齋石刻 大書由虹門上錦山六字斗南標揭碩人名。鹿脛眞書六字明。留作靈岑輧路指。海天終古石顔晴。烽堠臺崇臺臨眺海無南。一炬安危昔重擔。瘴曀如今烟警熄。經邦何許有奇男。三佛巖 僧言三佛同登此山爭先。忽聞石雞嗚。一佛之在後者。驚跌而僵。釋子要奇便不奇。哤言將謂石無知。聞雞正合孶孶在。努力躋攀詎恨遲。大將峯石丈昂昂占地高。俯瞋海國氣雄豪。問君亦有忠肝否。一咤堪令百怪逃。菩提菴靈峯至此乍開顔。仙掌疑經鬼斧刪。一箇闍棃寒不去。幾回遊夢十洲還。音聲窟磬海鼓河世絶聞。樂魂無地返韶雲。嵌虛偶發硿硿響。僧誕氓訛謾致文。龍窟咫尺雲雷海宅深。勞穿石竇定何心。如今神物甘長隱。枉惱遊人別處尋。雙虹門呀然艮鼻噴靈風。揉却雙蜺繞碧空。火帝南維司啓閉。蠻烟不到此門中。坐仙臺瞠看危石突嵯峨。縹緲瑤臺不較多。若也眞仙能坐此。一生惴慄柰堪過。掀動石石性由來靜以天。畢生端默守渠玄。謂君不動如山臥。慚愧掀跳一指前。九井峰 一云九鼎峯雲田井制足爲邦。擬喚仙儔結耦雙。若道金鉉堪饗帝。同來誰是可同扛。甘露泉广屋已看銅掌殊。石窠方信醴源無。知應灝氣交嵐滴。妙法醍醐足一壺。徐市古篆 徐市過此四字。而缺一畫云。雨淋苔食古磨崖。蒼勁奇文頡籀骸。却恨同書三代種。伊今滋作犬羊儕。世尊島 有穴空洞。僧云世尊駕石舟。穿島而出。頑石猶能慧竅虛。風潮噓吸海嚨如。還憎幻語資禪鑽。爭似全天混沌初。南海南眸杳杳極寰塵。水國迷茫不見人。憑虛便起乘桴想。日暮從誰可問津。老人星潛居天老愛光輝。殷仲時時乍撥機。安得徵迎樞斗近。元元壽域喜同歸。日出㵳泬東倪瑞暈興。寒潮冉冉煖如蒸。千邪駭竄羣黎喜。儼見神光赤道登。</text>
<title>錦山頂上。次河殷巨見贈。余與殷巨嘗同登智異，金剛絶頂。今又臨此。故殷巨詩中及此語。</title>,<text>方丈蓬萊大觀回。風烟不盡錦山來。知君眼界難爲物。百障人間已撥開。</text>
<title>次鄭應協 相榮</title>,<text>憑君今日御風回。爭似浮丘伴鶴來。豪遊不止專觀海。有眼須從大處開。</text>
<title>鄭致亨用峰字韻見贈。爲言昔年陪寒洲先生登此。深致繾綣於余。謹領至意。不敢無謝。</title>,<text>星嶠藍輿昔此峯。知君操几得從容。秋光濃沫收圖畵。靈境吟哦被磬鍾。風海今朝來搶鷃。雲鄕何處去騎龍。三復佳篇增感涕。願將餘日托迎逢。</text>
<title>城峴河氏書齋次韻 河氏之先。有松軒，木翁。</title>,<text>坐看雲錦晝當前。楓橘秋光絶點烟。松木遺根南徙舊。待來蒼欝歲寒天。</text>
<title>次鄭丈亨七 元恒 嘐齋扁韻</title>,<text>古色鰲山山下齋。超然今世主翁佳。沂狂舍瑟追堯舜。潯隱酣觴慕葛懷。炳燭常求黃卷帙。澆塵不跡綠苔階。嘐嘐且著兢兢做。有志從來事竟諧。</text>
<title>李生馥汝 鳳相 以余爲先公舊交。有志感一絶相贈。讀之泫然。不忍無和。</title>,<text>憶昔歡遊日。如君此大時。秋風山海路。忽忽後人悲。</text>
<title>錦山歸路。金瑞九 永蓍 有詩見贈。輒此奉酬。</title>,<text>憑君寄足目。高處本相期。赤日天容朗。剛風石勢危。迢迢非自致。進進果能爲。滌盪胷襟曠。更誰滯吝私。</text>
<title>河聖權 經洛 聞余有錦山行。寄詩三絶以贐。途中奉和。</title>,<text>錦嶽南維極。滄海百川宗。不於極處見。誰識海爲雄。欲識錦山勝。須君上錦山。昭融天一圈。不似屋中看。靜裏眞遊大。曾聞讀似遊。無邊光霽興。肯與別人不。</text>
<title>德洞趙可憲 鏞憲 家留題</title>,<text>几案尼山一樣齊。森然羣壑眼前低。勸君莫向他歧去。咫尺風烟萬國迷。</text>
<title>趙師石孟彥 ▣▣ 爲余畵古石梅蘭各一。副以幼石二字。珍擎感喜。聊此鳴謝。</title>,<text>有石百不稱。幼醜老增頑。卼臲毘盧頂。磊磈錦海端。石師見之笑。憐爾寫眞顔。霎瞬雲落紙。天然苔䵟斑。對之却忘形。誰將畵中看。携歸當座隅。畢生安如山。梅寒沁其肺。蘭馨徹其肝。石言解謝師。磨礪期歲闌。</text>
<title>大觀臺。用龜巖集中韻。</title>,<text>崇岡仍鹿洞。落葉似全椒。曠眺心期遠。淸怡悔吝消。當年賴北學。餘韻垂南條。不有陶山句。詎能妙處描。</text>
<title>鄭君福汝 象禹 求和其先人竹窩扁題。率爾草呈。隅谷之后。定齋門人。</title>,<text>聞道汾涯竹色深。江山文藻翠林林。風踈怳閱千番簡。月冷思鳴獨抱琴。寤寐貞忠隅老蹟。端居旨訣定翁心。逢君爽韻生遺籜。慚愧霜葭托契襟。</text>
<title>黃溪瀑布。禁用玉雪鷗龍等字。</title>,<text>憑虛何所怒。惟直可凌危。源遠來來活。標高落落奇。吟淸墜寶唾。坐冷澆深巵。珍重賞心子。相看知不知。</text>
<title>次朴殷弼 煕說 臨別見贈 三首</title>,<text>蘭室傾幽臭。鵬溟識大方。悠悠征遠道。苦樂兩相忘。大海本無意。風濤日夜攻。君看方寸界。何物競輸供。遠客留雞黍。雲廬靠錦屛。歸來秋夢惱。珠雪響虛汀。殷弼家在錦城山下。距黃瀑纔五里。</text>
<title>安俊明追余至大觀臺。同行過矗樓，黃瀑諸勝。留林巢數日。臨發有贈。奉和 二首。</title>,<text>會事逢君萬竹秋。豪吟飛渡矗江舟。葷腸濯盡黃溪水。可是從今賦遠遊。方寸瞿塘一念危。愧余顚倒鬢絲垂。涵省眞工須早辦。勸君金惜盛彊時。</text>
<title>次盧聖登 泰鉉 屛潭亭韻</title>,<text>屛潭何樂老庠生。烟雨盈寰一壑晴。雲疊思題秋夢句。碧灣留聽櫂歌聲。春來灧灧花收網。客至溶溶月滿觥。康濟經綸書在几。不敎林外掠浮名。</text>
<title>次李舜瞻 師範 自憫見寄</title>,<text>黑頭輕相別。嗟焉兩看翁。一鶴方丈深。一鹿伽倻中。喣濡不相及。脈脈川原窮。矧玆歲華遒。雲柯夕號風。閉門何所守。出門無與同。歌謠誰肯答。跽拳未收功。幽獨覺少事。抱此甘長終。貧賤莫須辭。仁天玉汝躳。紛華自起滅。畢竟有至公。</text>
<title>劉舜思 錫中 有詩見寄。感而次韻。聊以自箴。且與相勉。壬寅</title>,<text>笑殺茶林子。老作巖底躄。非無砥矢道。堪追駟轍蹟。盲騎惴臨池。駑驂不中策。甘心縮比蝟。望絶凌溟舶。冥冥心不起。硬就頑如石。仰首窺世豪。洞然庭衢闢。講義利潛爭。處默聲增劇。崎嶇視康莊。推擠互折屐。愛惡成是非。歡憂在進斥。密地逞機械。羣邪靠窟宅。硬頑猶解顰。搔頭質穹碧。曰汝罔怨尤。扃門合自責。渴飮溪冰寒。饑耕岑雲白。萬變徒幻滅。至理一若畫。須知幽隱裏。有帝常臨赫。嘆息思奉持。擬面觀心壁。雖無奇異賞。似覺眞醇積。正憐金刀郞。夙契煩尋索。鮑臭已同化。蛩依不肯釋。相見却悒悒。相思只脈脈。但願牢兩跟。毋憚冒衆嚇。蠶牛易差釐。交手勤審擇。空言誠何裨。所守在腔赤。歲寒蒼松樹。根深挺千尺。不爲桃李顔。誰令雪霜螫。富貴憔神思。貧澹澤肌革。曠然峙物表。何必憑提掖。君家鏡湖潯。我巢伽山脊。相羊堪自在。俯瞰飛塵陌。匆匆百年間。醉夢寧非惜。聖人垂至訓。先難而後獲。贈此當瓊瑰。相期保无斁。</text>
<title>次洪成吉 思哲 留贈 二首</title>,<text>翕翕羣邪競。人生定何歸。始覺利一字。千非又萬非。志明他物小。慾淨此身康。密處須潛養。天心在一陽。</text>
<title>安永吾 在昶，京武 在鎬，子精 在璛，崔善長 元澈 四君。遠來相問。臨別各有詩見贈。聊此奉謝。四首</title>,<text>八舍勞君此日行。虛名紿世愧玆生。家門日用無奇事。忠信缶盈可叩鳴。謝永吾梧枝明月少塵顔。流照倻雲百疊山。茶下幽人寒兀兀。琴心猶自起冥頑。謝京武逢君最惜送君行。湖面盈盈玉氣淸。珍重相期期歲晏。何人予舜視顔生。謝子精愁草伽山日日新。惱君來踏寂寥濱。年光冉冉須珍惜。及早安身敬義隣。謝善長</text>
<title>次周氏何換亭韻</title>,<text>文藻武陵三百年。沂雩風浴宛參前。布衣曾擊祖生楫。野巷還尋傅巖烟。一鑑天光涵本性。百簪雲髻聳吟肩。朱門槐棘君休說。自是周家只愛蓮。</text>
<title>次姜佐明 必秀 臨別留贈</title>,<text>我生聖不異。天惟賦性均。云胡自相遠。蕪穢歸凡民。憶昔少年日。發憤窺編陳。常恐功虧蕢。未怕頂旋輪。揮手探月窟。仰首朝極辰。北轍巡幽薊。南麾獵甌閩。公然憑意氣。近昧堂階遵。漂搖靡止泊。忽忽孤無鄰。歸來茶壑深。寒磯坐垂綸。蒼浪雙鬢色。俛仰慙高人。尙留一寸腔。抵死要親仁。皎皎元湖子。才思鮮堪倫。丰儀等峙鵠。譚理如析薪。芳園常棣株。高並玉峯峋。野齋圖書靜。時邀襟珮莘。秪憂路歧錯。硬跟㫼所臻。毁譽誠何物。寵辱俱空塵。實理寓掃灑。本職修昏晨。最是惺惺法。萬廢可一振。戶外誰役役。卷裏有諄諄。爲問茶林客。掩關愁荊榛。吹回鄒律煖。鼓舞蟄龍身。溫溫三日夕。共此蔬䀋貧。相憐乏相贈。臨歧徒輸神。蒲柳日以颯。蘭苕日以春。比若東西飛。攀躡諒無因。但視前車踣。後驅宜自珍。曾聞許大業。全靠片心眞。微微念頭始。爲梟與爲麟。卽此蚤整柁。祈君利涉津。</text>
<title>次香林亭移建韻 亭在高靈茅山洞。</title>,<text>學士焚魚走碧岡。世間鍾漏自遑遑。爲向師門尋道緖。飜嫌戚里弄朝綱。芙蓉淨沼留孤月。葵麥頹祠度十霜。高棟今看臨爽塏。佳孫不替襲遺香。</text>
<title>挽李器汝</title>,<text>門前洛水逝滔滔。臨渡招招不繫舠。地底修文寧足急。世間迷趣正堪號。瑤絃響絶羣英泣。書帶春殘四尺高。後死如今空有淚。曉樑寒月夢忉忉。</text>
<title>黃孟達 在三 携子遊猿鶴洞天。過余留詩。</title>,<text>當日商黃天上身。只今平地去來頻。關門避世非眞業。盡室遊山最可人。尙有烟霞春後壑。偶經猿鳥樹邊鄰。凋顔此對那仍別。悵仰飛雲未躡塵。</text>
<title>挽余孟觀</title>,<text>三徑曾朝暮。千山久別離。綢繆同覈理。珍重更遺詩。慨我踈頹已。如君拙直誰。春雲迷遠樹。雙淚獨躕踟。</text>
<title>河忠烈公丹溪先生之廟。有薇自生于庭。一時諸賢。競有詩贊其事。輒此奉和。</title>,<text>萬折丹溪水必東。越山秋草掩行宮。宗祠苾薦寧須薄。天遣殷薇表餓忠。</text>
<title>寄題崔氏追遠齋</title>,<text>聞說山南宅。齊明隴下齋。巧當風水域。陰茁玉蘭荄。報本誠神合。垂昆福善偕。不禁遐想注。泉石更幽佳。</text>
<title>次權浩仲 道溶 臨別見贈</title>,<text>娟娟天嶺子。藹藹丹丘顔。霜壑崇蘭挺。風江獨鳥閒。枉勞尋小逕。虛老在深山。秪有眞心寸。輸君煉大還。</text>
<title>杏亭次韻 幷小序</title>,<text>亭在晉陽之白巖里。故樂眞軒鄭公講習之壇。世傳退溪先生嘗過此。公以孝行著。載晉陽誌。近時諸公有詩詠其事。后孫璿均從余求和。鄕有鄭公社。壇仍臧氏亭。樹如君子老。春似去年靑。風靜看烏反。山輝認麝經。囂囂眞樂意。遺裔可心銘。</text>
<title>次朴舜祥 濟和 錦南幽居韻</title>,<text>我識君家在錦南。四時佳興足烟嵐。老人臥起有歡色。兒子吟哦無俗談。好傾罇醑花開壑。莫攪竿絲月照潭。拙扁嘉謨勤記取。寤歌終歲認眞甘。舜祥之先有拙堂公諱聰。以直忤權貴。遯于三嘉之錦城山南。</text>
<title>次鄭致亨愚泉亭五言十二詠</title>,<text>育德泉山泉靜未汩。眞脉際纔通。養正功須早。蒙亨驗此中。烏石源靈仙山上在。靈源徹地寒。野屐時來覔。澆與熱膓看。濯纓巖濯纓不濯足。爲愛寒流淸。外來知自取。須防濁念生。垂紳瀑水性無邪曲。遇尋能直尋。爲替書紳警。浩氣通幽陰。振鷺湍鷺白尙日浴。臨流好坼開。駁質詎自惰。努力數飛來。觀魚磯魚游忘魚樂。我觀忘我心。不敎相疑忌。天機孰淺深。流觴匯水流不頓逝。杯巡數相過。閒處奇緣合。醉中醒意多。盥潄石沉吟𣂏碧玉。盪余開口初。消融烟火性。商歌石出如。煎茶竈石竈羞葷飪。茶烟起夕陽。蓬山何處是。歸去採瓊香。蒼峭屛雲屛天設翠。周遮護柴關。美人幾疊在。秋夢非等閒。聽櫂臺林深禽語靜。雲廻午風輕。無恙誰家棹。奇絶兩三聲。澆花渠晴渠解作雨。吹煖百花春。南國香如海。東風不起塵。</text>
<title>又次七言十二詠</title>,<text>鰲山孤松孑然鰲背獨株松。不作人間桃李容。晩來試向寒天看。賴爾增高千丈峯。臥龍歸雲散漫東西一任雲。遮天障日謾歧分。不如呼召來歸壑。䨓雨明朝帝命聞。道灘晩潮門前小港夜喧潮。咫尺呼噓萬國遙。坐願邦家聲敎訖。五洲琛𧷇競來朝。琴浦明月千載寒波喜得月。瑤琴獨夜天機發。秋雲飛盡海顔平。寧有私邪留一髮。珠島疎雨雲島常年慣噀雨。霏微海色與呑吐。點綴斯須成畫圖。半輸吟硯半漁戶。玉峯蒼嵐可是亭亭玉黛嵐。春濃秋薄擅江南。荒臺一夢愁天涯。歲晏貞娟獨自含。石田樵笛山家不解玉爲笛。葱管時時破寂歷。律呂宮商何足求。太平聲樂自寬適。點洞淸風冠童當日舞雩風。千仞翺翔鳳兮同。東魯千年不斷吹。披襟佇立春心中。錦浦歸帆娟娟斜日掛歸帆。鷗影參差蟹股咸。爲問風恬波息處。今宵明月在西巖。昌嶼返照循環天日不停照。東嶼曛紅更覺妙。基得明朝將復昇。舊來光景若新眺。露梁漁歌昇平生老隱漁歌。澤國奇男感慨多。武侯祠屋今秋草。嗚咽東溟日夕波。台邨暮烟仙鄕猶見起人烟。向晩隨風斷更連。似爲前邨愁桂玉。和雲飛上愬旻天。</text>
<title>鄭致貫 道榮 訪余不遇。留詩爲信。用往年錦山頂上韻。敬此奉報。聊替一面。</title>,<text>甕牖常居對碧峯。偶來違晤玉人容。寒宵興盡迴高棹。流水音遺認遞鍾。雲壑有盟拘病鶴。海天無計躡驤龍。錦官秋賞秪依舊。楓菊明年可再逢。</text>
<title>挽卞敬一</title>,<text>六載仙鄕托隱盟。舊家三世喜輸情。泡臺白石行吟遍。泉舍黃花醉賞幷。性裏肧胎渾自在。眞中談笑㹅無爭。屛巖雲桂秋聲早。旅夢寒山一倍驚。</text>
<title>龍仁金生汝中 庸濟 携昭義錄五册來訪。盖柳毅菴麟錫乙未擧義首末也。莊誦感歎。不能無言。聊作千里面目。五首○柳年前避地遼東。今歸居于价川之石溪。爲是箕子設敎之邦。</title>,<text>衝風震古木。山雪夜侵樓。天光莽不曙。無地曬陽秋。拔毛還玷義。摩頂却疑仁。聖人今不作。吾衰竟誰因。北鴈叫南雲。流傳石溪響。林燈永夜紅。悄悄起遐想。皎皎遼東帽。歸老殷箕域。五行今汩陳。彝疇僅一脈。氣機久張旺。嗟嗟理緖窮。須知位育業。汗馬方寸中。</text>
<title>冬夜吟 二首</title>,<text>破牕風似戟。幽突火猶氷。只有春心在。披書對點燈。牕明認雪鑽。衾冷覺風偸。昏熱都融化。無妨本色留。</text>
<title>春帖 癸卯</title>,<text>但願吾心昇日皦。萬爲修復本然眞。但願吾家求自福。妻纑兒讀不憂貧。但願吾徒陽與泰。莫敎天理氣沉淪。但願吾君春德遍。六洲同化聖人倫。</text>
<title>答崔聖雨 時潤 見寄</title>,<text>欲見東方士。夢裏越河關。秪期靈境造。不愁川原艱。蕭灑風塵外。知君起止閒。諒君無別事。獨立絶援攀。擾擾落眼底。憑高一笑還。</text>
<title>權君▣▣ 昶相 有書相問。且以三絶見意。曾無一面之雅。而勤此千里之施。感領厚眷。不容無和。</title>,<text>學退身將老。才踈志未克。古人千載遠。那得片心通。公聽人愈怒。主理世爭非。甘作君平棄。巖扃鎖翠微。特地淸風起。白雲何處尋。幽人不可見。千里難爲心。權君居淸風之白雲洞。</text>
<title>曺仲謹 兢爕 見訪窮廬。用昌黎感春詩韻留贈。三復感歎。不能無和。三首</title>,<text>春雲迷樹際。石溜喧夜間。林居早閉戶。仰屋愁漫漫。燈花耿未燼。筆泚老已乾。牀頭千番紙。不逐東風翻。天色秪依舊。世事自無端。紛紛桃李蹊。人從暮市退。蒼松太孤絶。歲晏秪腴內。芝焚非足歎。蘭長竟何賴。園翁醉不省。小車經花外。圓折龍湖水。有珠天下白。幾煩象罔求。却愁深千尺。忽驚無因至。携持正歡劇。爲吹寒谷律。如聞息波笛。山蔬滋味薄。未口先喉戟。秪憐井有轄。溫此朝暮席。願將瓦礫姿。後車照不隔。古人有贈處。卒歲期相益。</text>
<title>挽李晦周 鎬根</title>,<text>爲愛古家色。頻成同里歡。妙詞驚早鍊。微義悅深鑽。孰謂仁無壽。尤嗟孝未殫。娟娟沙上月。猶想玉人顔。</text>
<title>次金學允 煕祚 生朝有詩</title>,<text>盛時生老髮膚全。無愧君今娛大年。好事匏尊邀友勝。歡顔菽水聽兒賢。向翁可理山游屐。韋曲頻開樹會筵。偶得佳篇增遠想。明朝爲訪地行仙。</text>
<title>挽宋致中 仁用○三首</title>,<text>英稜眞足奮。奇疾奈恒貞。猶見天衷藹。無言却有情。仁旻竟報善。鸞鵠與瑤環。粧點文林色。梅岑碧未刪。杯酒靑年合。牀衾白首憐。今來秪有淚。雲樹草堂前。</text>
<title>酬權浩仲</title>,<text>林深花意密。雲遠鳥飛勞。異撰恥求赤。同遊思謝陶。秪愁吾輩懶。莫謂昔人高。陋室淸風滿。相期卒歲遨。</text>
<title>挽李景會</title>,<text>拍拍雲中鵠。昂昂櫪上驊。法門推首座。文藪占名家。汩沒神猶旺。蹉跎鬢易華。交遲旋失遽。歲晏奈徒嗟。</text>
<title>挽金端磎</title>,<text>英年釋褐付隍蕉。歲大恩緋隕九霄。寧以明時甘比屋。肯於當路折長腰。菟裘起止怡泉石。玄晏文章動月朝。古道如今那更覿。鄕關南望耐魂銷。</text>
<title>挽曺仲昭 三首</title>,<text>偉榦脩鬍長者儀。談笑中間耐執持。敬義吾家單訣在。端居正合仰餘師。世亂何妨庤靜丌。家貧猶自育賢兒。孶孶卒歲無他念。笑殺門前競百奇。少小攀交老闊離。頭流雲月夢常依。而今莫問南鄕路。大浦桃川昔日非。</text>
<title>挽辛亨伯 泳祚</title>,<text>志銳搴蓮日。纔霑一命遲。德高無衆毁。門大有成規。朴率恥修幅。盤桓甘守雌。六旬仁壽短。那慰阮公悲。</text>
<title>挽李敏窩 驥相</title>,<text>携持訥敏誡。樂有凝寒賢。宦海驚秋早。經窓炳燭專。淋漓玄晏筆。勤苦紫陽篇。坐靜眞心穩。年深古氣全。迷生慙寡識。德愛謬加憐。只信靈光久。那知木稼遄。支離遙夜夢。長繞月峯前。</text>
<title>挽洪丈東可 起商○甲辰</title>,<text>浮生多骩骳。直氣可吾公。始訝潮騰壑。徐看竹笑風。孤貧寧足病。羣噪只堪聾。歎息今何處。玄雲杳碧穹。</text>
<title>挽河江界</title>,<text>中丞直節古家風。特地魁姿萬甲胷。道遠騏騮纔掉鞅。時危干鏌謾藏鋒。雅歌征虜今安得。奇數將軍竟未封。一片襟期留照在。琴書溪屋月溶溶。</text>
<title>仁智齋。次金致受諸君。</title>,<text>林居昧春煖。出門窺天廣。爲憐同人臭。懷此良辰往。粗酬仁智心。山水成俯仰。坐來塵機息。晤言神竅朗。不省門墻外。百怪紛夔罔。天晴會當發。回頭看隱掌。</text>
<title>留題李陽來 道復 明洞新居</title>,<text>千年山水區。一日琴書客。託此歲寒盟。知君心似石。</text>
<title>次李明賚 祥奎 惠山幽居韻</title>,<text>歲晏多君託隱流。惠山南畔可深區。江光竹色家家穩。曬繭澆瓜事事幽。料理漸疎身外物。吟哦增爽鬢邊秋。經牀永日生涯靜。肯把仙鄕別地求。</text>
<title>又次學而齋韻</title>,<text>嚴山何日蕢功成。不息文川入戶鳴。聖有嘉謨云習說。古來旨訣在明誠。英髦待奮明王世。章句寧期博士生。培灌巴陵桃李樹。川聲山色與深盟。</text>
<title>次李氏薑川齋落成韻</title>,<text>濂圖鄒訣契源頭。繼志丹衷可質幽。猿壑峭巖依舊色。薑川活水至今流。斧封未遇髯人證。井鑿專憑孝子求。夙夜知君思勿忝。好將堂構屬千秋。</text>
<title>挽文性天 宣浩○五首</title>,<text>有美湖陰宅。多君幹綜才。日用誰非事。觸處刃游恢。貌疎志何確。辭訥行於敏。尙恐歸冥擿。矻矻鑽微縝。深燈德友齋。宜君讀書夕。客至歡開尊。訂疑兩無斁。黃花果川舍。嗟君病臥時。我過渾不省。追惟增漣洏。癃闈需志養。弱哥待義方。生平孝慈悃。中途俾也忘。</text>
<title>挽宋丈仲禮 根培</title>,<text>竹樹黃梅壑。生涯老更佳。幽居成澹泊。古色絶浮夸。孝順堪承世。勤勞足立家。翩然乘大化。餘慶屬雙哥。</text>
<title>許南黎挽章 二首</title>,<text>星嶠斯文揭大顱。公先入室獲元符。開顔滿座春風氣。擧目參前太極圖。方寸中嚴人獸界。毫釐間審聖禪途。歲寒獨立渾無懼。誰信如今是丈夫。休休衿宇百能容。慘苦詈啾謾迭攻。已識詠歸曾異撰。卽看循走便滋恭。巋然南服靈光在。慟矣今年木稼匈。歎息斯文天欲喪。此生何地更因宗。</text>
<title>挽河善汝 禧源</title>,<text>文藻松陰世。幽幽竹下阿。樽中看氣味。夢外屬紛華。玉貌心仍似。猿膓老奈何。生平一掬淚。灑送南雲賖。</text>
<title>純明妃挽章</title>,<text>名家追塗莘。驪江佳氣注。仁顯詒徽音。明成錫胤祚。景運屬前星。安邸會祥婺。婉聽延姆譽。淑愼中壺度。蘋藻將誠敬。樛葛播興賦。敎令不出閨。覃頌遍婦孺。謂當配蒼籙。房樂溢韶頀。天步涉艱虞。宗祊凜靡措。驚心鹿園焰。神惋並鬼怖。明憲又賓昇。陰敎將誰付。涕血猶未乾。儲闈慘日暮。慈穹悲更新。貳極增感故。况伊仁報嗇。螽羽祝已誤。廟社偕震䀌。率普均號謼。因山忽凄黯。梁舟橫古渡。窈窕那重作。廞騶莫疾驅。惆悵洪陵隅。華竿想却顧。草臣有丹寸。野哭無從籲。和淚寫殘章。囈病缺奔赴。但願雲鄕夕。敷袵啓衷素。奏假承帝眷。磬泰我聖阼。神孫紹永世。鬯祼伸追慕。</text>
<title>挽金丈聖老 浩龜○乙巳</title>,<text>舊契仁相愛。他鄕老結盟。梅癯香益煖。琴細韻仍淸。剛喜新栖靜。方期晩祿亨。西風吹桂霰。怊悵送丹旌。</text>
<title>挽宋舜元 民用</title>,<text>少小傾心到暮齡。亂離尤見故人情。冥途炳燭憐孤峙。大地翻瀾誓共貞。自有生涯安澹泊。非無志氣做崢嶸。世間得失今俱化。謾使餘徒涕淚橫。</text>
<title>挽趙月皐 性家</title>,<text>翳翳橫皐月。迢迢方丈雲。詞林摧古格。講榻駐餘薰。一命難爲濟。單傳自不羣。咨嗟人世溷。地底去修文。</text>
<title>挽宗君乃堅 𣻹</title>,<text>花樹新春想。薤歌落照阡。門衰誰倚芘。母老更悽憐。慣樂淸貧世。勤修暮大年。相期曾不淺。今日只汪然。</text>
<title>挽呂南翁</title>,<text>盈寰烟雨早堪顰。經燭深林老六旬。塵垢衣冠仍本色。畦畛心事果何人。豪吟每發開懷拙。和氣常溫到骨貧。雲壑相尋如昨日。西風吹淚度伽濱。</text>
<title>挽李聖邦 侃</title>,<text>尊公昔不歲。我淚已滂沱。幸遺雙芽茁。謂當蓼蓼莪。突爾成丱弁。幹蠱屬大哥。躳勞縱平學。韡棣賦湛和。君才矧英妙。昂昂千里騾。從幼馴範御。挾冊趨弘窩。壺筵魯薛鼓。賓楹鹿牡歌。橫經窺大義。儔彦交切劘。素資堪施絢。周旋少跌蹉。念我留先契。跋履勤經過。相期良不淺。相愛耐無他。誰知玉樹質。枉惱杯中蛇。靈餌秪自煎。血指未回痾。夭夭桃李園。霜風萎瓊柯。白日晝無色。我淚傾如河。嗚嗚哭兩世。我髮亦已皤。傷心不忍道。春草高陽坡。鴒飛與鸞咽。凄切當如何。遺香棲墨帳。不堪梁月多。題詞寄遠想。雲冥江有波。聖邦有疾。服瓊玉膏而劇。其夫人斫指灌血而不救。</text>
<title>挽曉山卞丈</title>,<text>茶林歲暮客新愁。雲疊屛山曉色遒。鶴老昂藏癯骨化。梅寒憔悴淡香留。鄕空耆德將何恃。天隕恩章尙可酬。篋裏遺編光氣古。後來堪向此中求。</text>
<title>悼金淸重 炳漢</title>,<text>往年哭尊公。我淚猶未霽。今日更哭君。淚乾只有涕。我來遁空林。感君託幽契。樸厚由天姿。出入稱孝弟。虛心少忮求。存身戒齒敝。好善足自修。喜問堪前詣。那知犖犖質。遽作匆匆逝。造化竟無端。人生謾悲繫。雲樹陽山壑。我過秪掩袂。</text>
<title>次韻鄭孔厚 載善 生朝 二首</title>,<text>白頭行返有生初。試看純心如不如。鄕裏淳風今在否。世聞閒事漸無餘。氷肌乍暖新春酒。霧眼猶靑熟字書。發憤孶孶加炳燭。知君夙夜永終譽。歎息煌芝獨秀三。知君歲暮百憂堪。今朝置酒悲追禰。當日懸弧喜擧男。郁郁蘭芽延慶茁。森森花樹盡情酣。會看時平無凍餒。相羊水北更山南。</text>
<title>挽張景厚 完相</title>,<text>峩峩百丈松。汪汪千頃澤。混混風塵世。蒼蒼古家色。蕭蕭厨不煬。怡怡對丌册。恬澹絶忮求。虛平謝隨激。見我憐孤畸。歲晏許相識。凍雪花山屨。春氷漢水舶。無端投義氣。間關同艱阨。羇禽遁深林。東雲愁脈脈。黃菊江陽秋。邂逅聊永夕。看看神氣全。猶喜堅如石。相期勿徑衰。九死愈努力。誰知萬里蹄。遽作窮途踣。蘭音至不時。素車違窀穸。生平知己感。雙淚無從釋。庭鸞具五采。文藪瞻儀式。是曰公猶在。後死謾相憶。題詞寄千古。悵望春空碧。</text>
<title>李子翼訪余於茶峽不遇。留詩道恨。追次寄呈。二首</title>,<text>迢迢雲外月。獨照樹邊家。鳥飛不棲樹。歎息情奈何。六載風霜吾已老。萬程筇屐子高人。從知剛實山天象。向暮孜孜耐日新。</text>
<title>挽鄭丈亨七</title>,<text>鰲山南紀峙。人道鄭公鄕。儼儼天姿定。嘐嘐古意長。全眞窮亦樂。履禮老彌剛。耉德今何處。迷生獨永傷。</text>
<title>挽崔肅仲</title>,<text>斯文汾晉藪。吾友可川翁。兀兀癯仙色。娟娟處女躬。空瓢自有樂。炳燭尤加功。寤寐溪湖訣。今歸孰與礱。</text>
<title>挽崔元則 琡民</title>,<text>我哭溪南子。風雪此何時。迢迢雲鄕裏。俯憐迷塵緇。斯文凜墜地。羣黎咸齎咨。可矣溪南子。皎然獨遐馳。生平主理訣。終古足有辭。融融眞樂趣。嶷嶷凝道姿。今來更何覿。未死徒洏洏。題詞寄南雁。嗚乎余曷歸。</text>
<title>挽崔聖雨</title>,<text>衰醜耐不死。有淚哭英髦。胡不相推換。顚倒秪勞勞。逢君如昨日。傾心托將翺。神駒纔發軔。昂昂志氣豪。俛首就枯淡。抑節勵持操。趨闈職溫凊。聯床業晷膏。寄牋討名理。踔遠尋林皐。愧余乏朱藍。永好期瓊桃。霜飊一夜惡。馨蘭奈罹遭。傷心天欲問。縞首謾長搔。此世生何樂。洪流正滔滔。想仰淸都畔。荷衣挾仙遨。吾猶非太上。臨風自怛忉。</text>
<title>挽河復源 載崑</title>,<text>兢戰猶占起止寬。却從踈處辦諸難。不將纖芥留雲夢。寧把高囷染綺紈。鴻編入棗眞傳朗。新築依篁肯構完。怊悵江南春已暮。一尊何日更重歡。復源捐巨貲。刊朱子語類。</text>
<title>挽河丈漢瑞 夾運</title>,<text>世亂幽居穩。鄕漓古色淳。猶存不挫志。自處未惺身。娛老斕衣孝。頤眞素履貧。雲輧忽迢遞。餘子謾傷神。</text>
<title>挽劉丈子道 瑞奎</title>,<text>憶昔分山日。頻荷指囷眷。相期抵歲寒。徑屐未曾倦。卓犖風裁豪。孤介志性狷。反縮寧畏彊。知非若圜轉。睥世增碨礧。濁酒聊自遣。幽幽竹樹屋。坐深絶忮羨。浮生苦離合。幾時勞瞻戀。歌缶方娛耋。樑月忽驚眄。迢迢成今古。俛仰無從見。森森庭際鸞。毛羽交鮮絢。行看餘慶騰。慰此平生面。題詞寄山陰。夜雪吹枯硯。</text>
<title>挽卞聖休 基命 三絶</title>,<text>聞君此日過前湄。行邁翩𦒘若予遺。病裏不知今古遠。悵吟潯令息交辭。七尺軒頎是丈夫。長材堪惜偃泥塗。恒懷直氣無從展。今日飄颻陟上都。弱植凄凄孤露晨。聯芳忽忽獨枝春。塵中萬事那須說。屋裏浮生謾費神。</text>
<title>挽柳性存 基一</title>,<text>陽秋無地讀。心旨向誰論。龍虎俱顚倒。不堪獨縷存。</text>
<title>挽朴丈行源 孝英</title>,<text>輪山亭下泉瀉玉。輪山亭上月如霜。俯瞰大界烟塵擁。老仙高嘯空雲颺。迷生撲地勞瞻竚。且從何處攬遺光。風流鄕社跡猶煖。賓侶多賢醉德將。晩歲眞詮拈戒懼。一區淸福超炎凉。更有兒孫不癏職。課農讀書貽謨良。怡然歸化世無議。也有輪山指點長。</text>
<title>挽李舜朝 光善</title>,<text>歲晏托幽契。初非句在言。貧淸雙到骨。憂樂一由眞。泉舍黃花帖。心亭白月樽。今來空有淚。何處更相親。</text>
<title>挽金衆楫 濟鉉</title>,<text>萍鄕十載托薰蕕。豪士風標鄙呑瘳。寬杯吐氣潮生壑。團座虛襟月滿舟。杖藜幾穿深雲徑。掇菊相憐淡圃秋。回首伽南天色暗。夢中猶自獨尋求。</text>
<title>挽權孟約 守夏</title>,<text>飄旅當年賴托羣。爲憐同甲鬢華紛。寒亭夜雨心燈穩。筬壑春雲步屧勤。絶琢儀標非朴朴。飮醇風味不醺醺。離違十載勞魂夢。捫淚今朝可更云。</text>
<title>挽河錫九 啓重</title>,<text>汾晉家聲舊。偉材擢鄧林。恒看餘地在。不逐細端尋。龍鋩堪陸斷。蛇弩遽罇沉。歲暮交遊盡。傷時柰獨吟。</text>
<title>挽尹禹執 起恒</title>,<text>尙憶心亭坐。淸樽款語長。眞衷常藹藹。孤操亦昂昂。鶴瘦仍成癖。猿悲奈斷膓。生平珍重囑。今日寫哀章。君嘗爲余言。我死幸勿惜幾句挽我。</text>
<title>挽門兄履五 疇錫○丁未</title>,<text>款段風流動海鄕。每看奇氣溢眉眶。神鰲有角山堪冠。孤木無枝屋可樑。亂世依依塘夢苦。寒天忽忽岱遊忙。宗門耆宿年來盡。後死那堪獨自傷。</text>
<title>挽李舜聞</title>,<text>兀兀深衣老。怡怡陋巷簞。窮途懷直氣。濁世勵孤寒。歲晏歌招隱。心長著說難。春草王孫恨。何辭慰棘欒。</text>
<title>挽余衡國 秉均</title>,<text>春墅園林靜日遲。窮途經濟屬奇姿。片言不到論人地。半念靡存害物時。鄰煬幾須平仲擧。鄕澆勿使彥方知。夢中猶識筬山路。絃絶今朝可柰爲。</text>
<title>挽尹忠汝</title>,<text>歎息途約共貞。琅玕手種見深情。秦中禮俗推和叔。洛下師傳屬彥明。窮愁到骨囂然樂。衆僞盈寰獨也誠。丙歲同來不同去。殼留魂脫奈吾生。</text>
<title>挽宋致車 晉翼</title>,<text>林間短褐飽氷霜。筆下千言何沛滂。岳色淳風型尙有。浦心寒月棹相將。天來直氣窮難掩。性發眞機拙益章。眼看交遊零落盡。可堪斯世獨彷徨。</text>
<title>挽朴丈舜七 衡東○三首</title>,<text>幽絶康川曲。蒼然偃壑松。歲寒多古色。留與鎭凡叢。斂却屠龍手。棲遲雲裏耕。囂囂歌耋缶。林下有紅鞓。分借半山雲。頻勞十里屐。仙輧忽遞迢。悵仰情何極。</text>
<title>挽姜大卿 鐔</title>,<text>古壑蟠雄榦。窮途跼逸蹄。脩脩髯過腹。洽洽笑盈睇。叱咜妖邪淨。潛居寵辱低。腥塵迷故國。超忽駕雲霓。</text>
<title>挽姜公溥 並序</title>,<text>嗚乎。余之不與公溥見久矣。然而信其在斯世也。不見而猶可見也。今聞已各天矣。遂幷與其可見者而永不可見矣。寧不悲哉。公溥平日癖於梅。其精神韻致。談笑咳唾。無非梅者。且喜余詩猶驢鳴。不厭其無節也。玆爲之賦梅花調一闋。俾香徒歌之。公溥不昧。其尙認以爲驢鳴乎哉。其詞曰。公溥愛梅花。梅花在寒嵒。寒嵒白齒齒。碧苔纏其嵌。貞根托幽罅。天然謝縫緘。骨癯眞相特。粧淡暗香嗛。秪期雪月識。不愁桃李讒。公溥老其下。五官絶葷鹹。有如鐵脚叟。嚼嚼寒香饞。妙句在無言。有言卽呢喃。長篇及短牘。一一鐫瑤瑊。不數滄弇劣。差意西崑巉。迢迢涉秦漢。萬里開風帆。羅紈入剪裁。荑手何摻摻。更如交衢舞。駟騠輕馳颿。造化在低仰。思苦神應監。宜燃天祿藜。潤色蘭臺函。章成繪虞裳。藻火纈纁纔。雅歌被絃筦。洋洋贊韶咸。楚璞悲三刖。棄置在山壧。携持琢玉斧。俛做耕雲鑱。皎然游物表。蕙帶純荷衫。茆屋明如拭。榧几淨可鑑。潛跽玩三古。孤標肯混凡。然非忘世果。潔身羣麋麙。邦綱嗟解紐。天險失崤崡。畎忱丹未沬。寤愾發至諴。思將筆爲弓。彎彎射彗欃。懷間牛斗光。空磨十年礛。歎息東華路。荊棘無人芟。休哉擺塵韁。飄乎攬雲縿。俯視烟火裏。顚倒畏民碞。嵒梅憔悴泣。腮粉漓春𩁺。猶憐太白山。蒼翠常巖巖。尙憶筬南壑。三徑依櫟杉。不靳麻託蓬。剛喜鉞適釤。筇屨頻朝暮。促膝披書椷。難疑析絲毛。記見禿穎毚。窺端訂魚魯。溯本覈凡氾。偏師五言役。有時爭鼓儳。宮商耐迭奏。音節諧渢渢。秫釀催微醺。興到雜詼詀。夜闌燈剔穗。眉語轉呫諵。長謂蛩有蟨。窮途互提攙。浮生苦無蔕。遠水漂梗杋。冥行已倀倀。百擾紛覊銜。海暗憂弩蜮。林空駭袒㺑。夢深思梅花。覺來心如劖。悄悄酹梅魂。寒流挹瑤䀀。幽咽由橋水。氷灘日夕瀺。</text>
<title>挽姜文翼 必翼○三首</title>,<text>滔滔異說世沉淫。一士談經重萬金。此日聞君千古去。可堪林下獨悲吟。坪門遺緖復翁家。苦節淸修窮更加。惺字題楣深發省。世間甚事競紛挐。繽紜襟珮送迎辰。雲樹筬山十載鄰。禮酢歡吟傳勝事。風流今日屬誰人。</text>
<title>挽朴克瞻</title>,<text>萍水懷儔侶。芝山遇隱淪。心泉留晩枕。經燭朶寒晨。自有安身法。誰知近道人。今朝相送遠。老我苦長呻。</text>
<title>挽宋子三 鎬文</title>,<text>西風振哀壑。寂歷籬花𪏚。豈無重陽酒。招呼倒深巹。遙聞梅山側。柳車咿𨏈𨏈。收裝希世珍。徑埋下土墳。悄悄不成醉。有淚盈升醞。回看名敎門。襟裾集如坌。嘈囋爭猩鵡。秘詭恣夔羵。孰若天然璧。不言櫝中韞。豈專資誦數。端由養沉惲。恬愉絶忮求。醇素謝粧扮。皮裏存春秋。何曾色喜慍。事親最爲大。至愛發忠慬。尊公早失明。憑君矚纖隱。尊公中閉音。將君作喉吻。晩更添痿癱。惟君不離近。爲脚以動作。爲手以拈攟。爲匙以進飧。爲爪以搔癮。爲枕以藉溫。爲箴以縫䌥。牀裀節寒燠。罏罐嘗薺菫。黔糞屢呼號。兪泣匪懟忿。卅載猶一日。承志惟敬巹。裕蠱恭桑梓。攝享蠲蘋薀。玆云孝之純。推餘庸信謹。且有季方賢。交袂映瑜瑾。怡怡偕進止。密密互楺櫽。橫經搜微旨。意到歡相脗。嗒然守如愚。淵默涵雷殷。文林推冔冕。進堪絺藻粉。幽泉閟砂輝。淵路寄瓢縕。蕭蕭山澤癯。不以易肥笨。九陔今陸沉。人紀墜忞忞。鬼魅競跳蹌。志士紛經刎。颺雲頗羡鵠。鑽地柰匪鼢。尙憐梅山色。歲寒愈巑嶾。那知韡棣萼。遽幻朝暮槿。慈烏化魂鳥。夜闌啼屋檼。緬想九泉裏。擧室相聚听。造兒誰愛憎。人間自悲憤。可矣庭有趨。豐盈頭角䫟。九苞之翩翩。千斤之抎抎。箕裘欣有屬。慶祿當崇蘊。玉人就冥冥。老交被病麇。素車違塡池。臨風涕頻抆。斜川夢遶枕。日夕鳴汩㶏。</text>
<title>挽宋子敬 鎬彦</title>,<text>實事吾林屬彦英。先從孝友踏低平。千言頃刻文瀾闊。一理微茫眼路精。衛道方期天有囑。戕仁忽値鬼無睛。如齋去歲黃花觶。詎忍今朝酹遠行。</text>
<title>次林氏龍岡齋落成韻</title>,<text>龍岡棲寓昔何年。精采如今想過賢。遺裔開恢新棟宇。故山粧點好風烟。松門氷玉曾齊美。葛塾弓箕更十全。也識貽謨終有述。剩敎堂構永相傳。</text>
<title>挽李泰吉 彙善</title>,<text>娟娟儒雅出風塵。繡口咳珠敏絶倫。早擬雲鵬遙徙海。終敎花鳥謾愁春。白頭纔遇亂離世。冷屋相憐羇旅人。賢達古來俱地底。問君今去定誰鄰。</text>
<title>次琴景涵 海圭 壽母韻</title>,<text>誰將財衛說懷淸。高行貞慈可特旌。碩果栽培今衍實。危巢捋蓄已支傾。終看鐵樹朱英發。定有琳房綠髮生。願借旨酒潭釀碧。勸敎天下孝興平。</text>
<title>次盧允行二水亭韻</title>,<text>亭上高人宛在洲。江風江月兩無羞。剛憐一鑑兼天淨。不管虛舟逐水流。花樹歡恩輸勝境。山雲功業夢深區。病來違趁沂濱侶。希瑟聲中意轉悠。</text>
<title>次裵汝鸞 炳翰 壽母韻</title>,<text>彩服晨闈迭擎巵。盈盈和氣繞簾眉。誰云積善歸無報。自是遐祥應不期。菽水但令歡豫足。蔘丸惟恐立揚遲。家肥且願時豊樂。三復當歌晦父詩。</text>
<title>挽李敬三 秉薰</title>,<text>晩托南昌識敬三。歲寒標格兩情含。家門孝睦均歡洽。鄕里儀規好訂參。膜外緇塵渾不染。懷間白璧較無慙。階蘭夭瘁山喬老。齎恨重泉也詎堪。</text>
<title>挽成公玉 琪永</title>,<text>福善天有常。壽仁聖所衷。如何叔季來。氣沴紛洞虹。眞宰漫不管。化兒叨揄弄。藜蒿嬉暄陽。蘭杜悴雹涷。野曠嗟踣麟。林寒悲殂鳳。致令說理子。結舌懷疑恫。聖遠不可質。天高靡從。謂之無柰何。途窮一哭痛。我衰苦未殊。所思在石洞。休休七尺儀。天然謝鑿礱。始訝冬峙松。淅瀝斜風鬨。卽之祥禽喈。呴呴對咮𪄌。情深淡如虛。辭至訥若謥。守眞常泊泊。居寬少傯傯。少小趨庭敎。怡怡偕季仲。先意克幹裕。竭誠備養送。摳衣遊大方。騏姿服銜鞚。篤信久不厭。羣咻莫之動。皎皎能同塵。恢恢汎愛衆。不忮每懷由。無驕蓋聞贛。見善如口出。濟急若己空。得喪何有吾。紛華不入夢。燈深書在牀。座滿酒醱瓮。悠然襟抱豁。興到微吟諷。謂言神其勞。百祿爭來貢。瞢蓉愁不孶。側秀更罹蚛。鴒原幸有雛。翩翩鸞鸑羾。携提祝類我。視我腹而湩。材成託肯搆。克家堪隆棟。春林忽遒霜。安流倒逆洚。忍說伯道哀。無罪西河瞢。委命雖自愛。顧影恒悾憁。那知斷猿膓。潛地熱火烘。疎眉日以皺。偉榦日以䠻。况時丁百六。九垓漲陰霿。歎息墜綱彜。憂憤恣溪峒。爲鳶風不羽。爲鱣淵有緵。嗟嗟生不辰。鬱欝向誰控。有蛇仍沈杯。無魚可以衕。天道終難諶。聖言亦不中。翛翛乘大化。電睒而霆哄。揚靈呵窮鬼。擎日銷淫蝀。俯憐飛埃寰。蠕蠕苟宅㑋。伊余慙不猶。早歲托共詷。偶結伽林巢。日夕交㗀哢。一別長相思。索居增昏懵。相思猶黯黯。矧柰千古慟。風雪昌山凹。已聞築新𡋱。悲乎病莫紼。愧殺貧無賵。又不及古人。漬綿酹一㔶。滔滔洛江水。咽咽氷欲凍。思將山陰棹。泝繫剡岸㢥。素車愁未渡。盤桓懷楚粽。臨風寫哀章。毫乾淚和齈。要令九原聽。寄與斥苦㗢。</text>
<title>挽鄭亨櫓 濟鎔</title>,<text>風雪孤燈夜。懷君玉立姿。蕉心新漸展。梅韻煖微吹。橫豎追先緖。精專絶外歧。如何中道逝。長使後人悲。</text>
<title>挽李判書 根秀</title>,<text>尙憶城南夕。傾心若舊知。謙冲堪集善。淸謹足爲治。國亂身仍病。官隆色轉飢。雲鄕通帝座。丹悃可呈披。</text>
<title>挽河海朝 啓涍</title>,<text>窮途憐我鬢先枯。同甲惟君顔尙朱。團飭風標棃坐釘。錚吟聲韻竹投壺。生涯白屋無餘物。文獻靑氈有舊謨。一夢南雲勞想像。丹池寒月上高梧。</text>
<title>挽李丈文祥</title>,<text>十載南昌玩遯占。芳鄰半舍托雲崦。庸才猥荷忘年眷。雅量常欽屈己謙。歲晏風花收弊槖。家淸氷雪映疎簷。癯仙鵠擧靑冥遠。塵雨人間淚謾添。</text>
<title>挽許舜可 薰○二首</title>,<text>窄窄東韓澨。低廻天漢章。古人如暮遇。曲士仰餘光。一命難爲濟。七旬只自彊。生平遠遊志。今日返雲鄕。邀我薇亭醉。寄心竹杖珍。芝泉吟水月。蕭寺講天人。一別蒼山遠。相思白髮新。今朝獨攬涕。歲晏多風塵。</text>
<title>挽崔聖可 圭升○戊申</title>,<text>少小涵濡得過庭。爛然詩禮法家程。淸朝不謬明經選。遙野奚施掌憲名。匝岸風潮孤棹泊。滿堂箏笛古琴鳴。雲鄕恬漠好歸去。俯視應憐塵裏生。</text>
<title>挽李致文 能赫</title>,<text>魁材淪草澤。袍玉孰光輝。有酒澆奇氣。無言到險機。同衰頻遠夢。一別遽長違。尙憶筬山夜。挑燈對屋唏。</text>
<title>挽鄭周一 然甲○三首</title>,<text>搜勝臺前少日遊。伽山行屐雨中愁。年來多病空相憶。世事悠悠白盡頭。鞓玉風標等布裾。曠然幽抱泛舟虛。蕉鹿浮榮渾若夢。歲晏端宜賦遂初。我欲從君某里深。松聲日夕灑煩襟。忽聞仙擧歸天上。獨墮窮寰奈喘吟。</text>
<title>挽盧允行 二首</title>,<text>坎坎河干伐輻輪。魁姿草澤老經綸。林深檜榦昂霄直。窓靜蕉心趁日新。邊被常思九州冷。范庄先識一家春。緇梁布袂全歸地。肯惹寰中半粒塵。偶緣聲氣托松蘿。深壑分棲髮共皤。卷裏商量誠字足。樽前吟醉淚聲多。風高逸鶴翔還柱。秋盡寒蟬病抱柯。從此管雲亭畔路。尋芳步屧爲誰過。</text>
<title>挽李子翼</title>,<text>英年銳志若空羣。歲晏孤芳只自薰。不是簞瓢忘此世。諒由緣業托斯文。兩心長照陶山月。十載同怡太白雲。今日人間悲獨老。落花風雨奈紛紛。</text>
<title>挽金致受五絶</title>,<text>五采丹山羽。前身三代祥。歲寒巢短樹。林翮視同行。禮樂三千字。文章十萬言。包羅歸斂約。授受覺彌尊。兀兀一牀膝。微微千古心。此間有寸鐵。邪寇靡容侵。洪流蔽九野。白日愁無光。手把龍門斧。愬呼玉帝閶。慟哭斯文喪。凄凉古氣消。乾坤知己盡。後死若爲聊。</text>
<title>挽內弟姜斗彥 琦永</title>,<text>古家烟帳冷。窮道玉成奇。苦節貧中見。眞功學半知。牀塤憐獨咽。巢卵忍如遺。孤負天寧蹟。悠悠病裏思。</text>
<title>挽申參政 箕善○己酉</title>,<text>九宇重陰匝。陽園惜殘暉。思將一線弱。掉穿萬弩圍。甯武眞難及。文範亦庶幾。明夷縱有言。危忠可無譏。髮短心愈長。官隆色轉饑。齎志奄重泉。千古竟一唏。北風吹雪急。惠好誰同歸。歲寒無告語。林客涕滿衣。</text>
<title>挽尹佑亨 啓夏</title>,<text>獰風吹九宙。何草不萎霜。豈意千尋秀。翻驚一夕凉。尊空文擧座。評斷子將鄕。珍重生平契。捫時獨自傷。</text>
<title>挽鄭應五 致魯</title>,<text>龍山百丈濟南鄕。頭白相憐淡圃香。不逐風流馳欵段。肯爲波混作時粧。舊遊零落吾今病。大化澄虛子獨臧。晩計南村牀未暖。瀯濱雲月素心凉。</text>
<title>挽許季亨 蔿○二首</title>,<text>百斛忱臣血。千行志士涕。灑作韓天雨。陰陰苦不霽。從容衣帶贊。激烈正氣歌。孰謂文山死。星斗碧峩峩。</text>
<title>挽李允伯 浚鶴</title>,<text>高囷發高唾。盛門吹盛燄。擧世爭滔滔。坐飽衆怨斂。豪士一俯笑。休休不自贍。烟月東湖天。虛舟縱泛瀲。袒裎挹和風。凍丐銜醇釅。開懷崖堮。坦然無儞俺。蚤歲摛詞藻。百鍊藏匣劒。暮大縻郞啣。蘊抱那施驗。幽幽花竹塢。素襟披襜襜。客至樽有醁。留連井轄淹。時復理芒屝。穿林訪情念。欵欵輸衷悃。善謔猶無厭。興到酬佳句。寫境卽口占。風采照一方。福履諒不僭。狂塵迷九宇。歎息愁歉歉。翩然忽上征。樑月晨輝閃。山傖悲獨苦。揮淚送遠窆。西風攪病枕。悵望徒伸欠。古色不可見。餘生怕腥染。遺芬幸未沬。蘭玉繞庭艶。</text>
<title>挽姜學叟 柄周 三絶</title>,<text>性翁門有雪。汾河布衣寒。抱歸三千字。飢對苜蓿盤。硉矹蒼松樹。歲晏不改色。百卉慘俱腓。俯瞰情何極。病蟬愁未蛻。南鴻忽凄音。古韻日蕭索。後死獨何心。</text>
<title>挽河乃雲 龍運</title>,<text>少小鬪文藝。年衰托義箴。窮寰存古道。餘景恃初心。詩禮家門壯。烟霞杖屨深。平生經濟志。寥落在空林。</text>
<title>挽郭默窩君玉</title>,<text>携持白玉瘞荒垠。慟哭玄苞失望津。一片眞心明似月。畢生淸節翳無塵。窮看禮錄施家政。貧有思編作案珍。花樹春來勞夢想。迷塗兀兀更誰因。</text>
<title>次金德夫 在敬 如斯臺韻三絶 庚戌</title>,<text>臺下年年春水生。登臺日日頫空明。洋洋大化無停斷。千載如聞聖歎聲。彌寰浩氣日根生。賴有源頭不息明。何物同流非此水。世間色色與聲聲。爲將臨履付餘生。日夕孶孶顧諟明。我欲從之不辨渚。箇中奇絶櫂歌聲。</text>
<title>挽成禹玉 瑀永</title>,<text>去年傷白眉。今年悲季方。積善嗟無徵。仰首瞻空蒼。多君器局偉。儀宇亦軒昴。恢恢城府濶。優優地步長。孝友承家緖。樸直謝時粧。樂善踰嗜炙。聞義當佩纕。滔滔濁世裏。黯然葆眞光。俛仰成陳迹。泫泫霑余裳。題詞寄冥漠。歲暮慘羣芳。</text>
<title>挽金泰瞻 魯東○四首</title>,<text>水月樓邊竹屋寬。靑衫司馬白頭寒。公然斂却雲䨓手。杞菊春畦料理看。棃釘風標自不羣。懶從浮世作厓垠。琴書晩占梅花墅。爲愛伽山有白雲。茂草傷心白鹿墟。此間光霽尙依如。山深幸有瞻歸地。力爲斯文費拮据。沉尊赤弩奈無醫。埋玉重泉古所悲。洛水滔滔流不返。人生有志竟何爲。</text>
<title>次松谷亭韵</title>,<text>宿草荒山雨幾春。明亭突兀庇松塵。風樹悲號看孝子。雲林粧點認幽人。靜界恬愉堪養福。𡾟途追逐恐虧身。高陽喬木根深固。佇待開花次第新。</text>
<title>挽宗正卿李公 錫宙 三絶</title>,<text>不聞北地哭。祇看松雪榮。帝悶天彝殄。分付在宗卿。憶昨陪遊款。雍然一座春。時窮節乃見。霜日揭秋旻。携手兎溪友。排雲愬玉閶。天心定何似。後死涕萬行。李承旨晩燾在免溪。亦絶粒二十三日而死。</text>
<title>挽金學允 煕祚</title>,<text>途窮看友道。世亂識天良。鄕士風流篤。簞瓢興味長。相思崦景短。堪羡岱遊忙。小學家謨在。庭趨染義方。</text>
<title>挽韓文五 擇東</title>,<text>識君從丱角。皓首重歡握。擧世紛百渝。一味守玄樸。笑談不踰常。窺際寔超卓。根深逬春芽。盈階簇蘭葯。馨華侈南林。我願交祓濯。歲晏君不留。吾衰耐風雹。有淚千萬行。不獨悲君邈。何當永相遺。無吪與無覺。</text>
<title>挽劉舜思</title>,<text>吾頑苦不死。百憂無時乾。生平同臭味。搖落趨冥關。皎皎金刀子。相期歲華闌。翩騰遂不顧。獨余悲窮寰。秩秩常變儀。微微名理端。歸應質有地。黎膠師友間。我哭不相聞。何日重成歡。</text>
<title>挽李周益 晳範○三首</title>,<text>葱竹何年事。風雨此夜心。同來不同去。白頭悲古今。承家看述志。敎子有遺經。一命曾何濟。餬予鼎可銘。持盈常自欿。處約更休休。外物干吾甚。翛然與化遊。</text>
<title>挽趙德叟 命濟○二首</title>,<text>靑鬢交情到老加。一年一度叩嵒谺。相憐最在竆愁外。志道無成世忽嗟。靑氈十世耐擔荷。玄草三如費勘摩。忍令呱囝呼郞罷。家室蒼茫奈爾何。</text>
<title>挽崔舜若 泰淳</title>,<text>南天㵳泬海雲昇。去夜梅仙鶴背乘。已認衿期超世溷。尙看心迹寓淵兢。半生擇里終招些。一命題旌謾負丞。惟有秋來沙上月。顔輝依舊掛空澄。</text>
<title>挽鄭厚允</title>,<text>滔滔一氣濫。畢竟亡人國。國亡猶可興。有理殄不得。此理寄在人。人存可扶植。人亡則奈爲。後死涕沾臆。呼呼勿溪子。試看今日域。</text>
<title>挽曺允章 柄義</title>,<text>昔人那復睹。一士在今難。荊屋文章困。蘭庭道義歡。操堅貧不病。修靜老猶完。後死謾長喟。輸君大化觀。</text>
<title>挽河運一 亘明○三首</title>,<text>觀居皆鬼國。乘化卽仙鄕。此去知君快。南雲入夢長。少日公車策。衰年梁父吟。深杯聊自遣。搖落在空林。聞道新亭屹。爭傳肯構勤。台溪一片月。終古照南汾。</text>
<title>挽金舜顯 在德○三首</title>,<text>春風遊棣室。歲晩托秋花。世變隨人事。橫空淚雨斜。高情仍澹泊。古色獨崢嶸。詩酒南昌社。耆英屬月評。名家追舊德。勝地有新亭。俛仰成千古。樑空月滿汀。</text>
<title>洪君可初 羲欽 求和其先大父近水亭題韻二首甚勤。率爾賦寄。</title>,<text>寰居從古少堂堂。心有蹊茅面有墻。可是寒流秋後淨。却憐淸意夜來長。天光盡處神思徹。人欲消時起止强。管取無邊千載興。憑欄獨酌月盈觴。缶溪溪水活源存。栗里徵君早閉門。只看淵魚空際躍。也無車馬渡頭喧。神交百世仍千卷。公事孤琴又一樽。點弄歸來魂骨爽。不妨高臥夢羲軒。</text>
<title>又次三畏齋韻</title>,<text>天人聖衆苦難齊。造次淵冰意轉佳。一敬相傳心法在。龜山今有彥明齋。龜山義興舊號。</text>
<title>挽郭可絢 鍾健</title>,<text>花樹玄苞夕景凉。牡丹秋露更堪傷。英姿每有雲霄氣。藻思頻成錦繡章。家戶生顔身作棟。山河改色鬢催霜。深林重訪空遺約。不耐人間眼淚長。可絢今居牡丹里。</text>
<title>挽姜國卿</title>,<text>夢中識筬山。白雲猶舊色。如何舊隱徒。强半非今域。今域不可留。迢遞翔玄默。唉哉淮南鼠。墮地空惻惻。前塵杳難追。日夕遙相憶。君家在楠西。我居寄松北。春醉交投轄。夜吟頻剪㸅。野蕝成周旋。丌簡費推劾。艶君長途姿。天驥脫銜勒。颯沓遵範馳。將窮千里力。人生苦聚散。世機紛平仄。獰風吹九寰。蘭芷變荊棘。知君侶楚醒。不改芙蓉飾。去歲黃花秋。訪我林間匿。握手悲公溥。抆淚說子翼。相期贈琅玕。歲寒愈堅植。謂有朝聞可。那知岱遊亟。翩翩獨遐征。華胥今何國。孤禽啼遠樹。雲暗筬山黑。相思誰與悲。老淚無終極。</text>
<title>挽韓希寗 愉</title>,<text>天風太漂蕩。吹折最秀枝。大陸良材鮮。凡草自盛衰。老櫟心半朽。臨風顧影悲。</text>
<title>次陳氏道溪齋望祭壇韻 二首</title>,<text>龜山家世說驪陽。崇土香烟一縷長。憤血寧埋秋草碧。英靈遙降曉雲蒼。百戰龍蛇猶有國。羣飛猿鶴本無鄕。王朝不省忠魂餒。賴是慈孫歲薦芳。黃靑洞裏晝塵淸。矗石城南夜瀨鳴。何物蠻荊爲性蠢。吾儕巡遠可仁成。招招不礙千山隔。烈烈猶全萬古生。寄與來仍勤肯構。莫將忠孝認殊名。</text>
<title>挽權道長 懿容</title>,<text>珂馬丹溪里。君家白茅簷。素襟澹無滓。心將溪水恬。羣生苦百變。端居玩辭占。翩然獨遐逝。不敎腥埃沾。悠悠丹溪水。白露垂蒼蒹。</text>
<title>挽李寬必 晩燾</title>,<text>喬木東華赴陸沉。孤蘭憔悴在空林。風塵滿地猶吾色。日月高山可此心。南樹依依應有指。西薇惻惻不堪吟。巖棲歸侍知無怍。名節須從理學尋。</text>
<title>挽郭文克 厚根○五首</title>,<text>山南花樹匝苞門。虛靜風徽說貴園。邨名 家國如今成一夢。斷山殘草有頹垣。憶君蘭佩少年時。方丈春遊到水湄。早把新章驚俗眼。前途迢遞托深知。講樹鍾山友鳥嚶。黃花南國集群英。斯文僇力金將斷。天意蹉跎奪二明。世明明厚誰遣秋蓬到鬢邊。糟甌藥裹兩看憐。塵埃不見愁相望。風露前宵忽蛻蟬。怊悵人寰獨自傷。蘭無香氣玉無光。地底修文應有遇。儻遺玄草屬諸郞。</text>
<title>趙泰文 貞奎，安致行 鍾彰 遠來相過。金平執亦從湖外至。與鄭聚五拈韻得碧字。</title>,<text>山中遇故人。仰看春天碧。白酒聊灌胷。三杯一歎息。明朝相送罷。寄情滄溟月。</text>
<title>挽張致綱</title>,<text>森森藂玉玉南軒。文采風流剩說君。單鞭直欲凌千里。赤髆猶將夯百斤。蹉跎事業題紅券。零落山河起碧墳。悵憶龍泉亭上月。深杯相屬不成醺。</text>
<title>挽李禹言 昌來</title>,<text>舊閥堪食德。逸跡可遠騁。懷間經濟策。低徊一區靜。猶看寢園銜。丹旐掠倒景。誰把忠正 東皐 謨。念此東韓境。搔首憶前夕。促膝林齋冷。相期在歲寒。分手交提警。仙飛忽靑冥。今古成俄頃。迢迢不可追。塵生秪自哽。</text>
<title>挽卞文相</title>,<text>小屋靑山暗。高人鬢易皤。醉來成逸趣。愁罷發長哦。古氣摧零已。餘生涕淚何。世間無切齒。委祉屬三哥。</text>
<title>挽李進源 祺鎔</title>,<text>芳樹秋風早。白頭夢屢驚。儕林摧傑帥。甿蔀泣呱嬰。道廢憑誰相。交窮託爾盟。翩然曾不顧。桑海愧餘生。</text>
<title>金上舍應輿 寅吉 留如齋二日。與鄭聚五拈韻遣悶。强余一和。</title>,<text>林凉瑟索小山秋。病葉纏梢咽不流。賴有雲崦藏一膝。思從穹界掛雙眸。黃花欲發酒初熟。白月將傾歌未休。庠寢舊人風韻在。揮毫猶自綴銀鉤。</text>
<title>次韻李大圭 鉉奎 見寄 二首</title>,<text>西風搖落萬林淸。秪有籬花照遠誠。聞道棲雲山下屋。一燈千卷古心明。民彜終古未全隳。上有天心白日垂。好把行藏安所遇。莫將私意費尋窺。</text>
<title>挽安致旭 秉遠</title>,<text>凡士讀一經。開口譚治平。不悟房闥裏。婦稚怨豆羹。聞道廣陵宅。百堵春風盈。十世無疏戚。一體均哿煢。簞饔互吐哺。尺縷交纏䙀。聯塢課孝悌。充堂育儁英。黃童與白叟。鼓瑟如吹笙。中有蘇窩子。澹澹無私營。本我仁爲性。由之行且行。鄕閭服其義。冠紳飮其名。此道無小大。家國詎殊程。艸澤遙閶昊。不遣汝公卿。坐看東海涸。萬類就燔烹。招汝天上去。奈何乎餘生。林客空有淚。題詞叩靑冥。</text>
<title>挽李能伯 翊九○三首</title>,<text>末路休休長者風。七旬恬養藹眞衷。金華世澤春無盡。更有庭前玉樹叢。晩契相期寸心長。巖廬燭跋尙餘光。春江一棹空留約。雲樹怊怊十載霜。誰遣狂濤漲六洲。世間無地可騎牛。未妨跨鶴歸天上。也憐淮鼠墮塵頭。</text>
<title>挽卞乃明 龍欽○三首</title>,<text>聞道文山沼。荷花猶自香。玉人違夙賞。風露不禁凉。寶璞頻遭刖。哀猿屢斷膓。咿唔猶不倦。寤寐紫陽箱。相見卽歡喜。相思若隱痒。西風吹絳旐。可柰獨彷徨。</text>
<title>挽朴啓宇 周大○三首</title>,<text>搖落山河慘失容。林無蘭杜壑無松。西風白露襄陽渚。一朶蓮花愁殺儂。槖裏無錢沽紫朱。牕間有燭照黃虞。娟娟丹旐颺朝日。昭代庠生陟上都。淸軒重躡飮春和。尺素輸心耐久摩。一夢迢迢成獨坐。風塵滿地柰吾何。</text>
<title>挽金忠擧 華埴</title>,<text>池上門閭滿樹花。森森和氣映烏紗。板輿有養專城日。匕鬯無驚小學家。翳景桑楡甘遯逸。凍天篁栢葆貞姱。雲飛鶴擧知何處。露草蛩吟只自嗟。</text>
<title>挽金拓菴 道和</title>,<text>東海今爲陸。南極忽無星。古道仍髦梗。斯文孰典型。薄俗喜洗垢。孤標耐獨醒。丹心老不改。齎歸質蒼冥。一紙落人界。猶自慴蠢腥。家家碑版字。淋灕照丹靑。餘生追不及。臨風泣嗅馨。辜負生平意。何日可趨聽。</text>
<title>姜丈可範 龜相 大耋臨遠。其意良勤。且用隱侯韻留贈。不敢無和。二首</title>,<text>古琴悲無絃。窮林少鍾期。却憐磻溪老。行年八十時。千囂不到耳。但有琴心持。一笑當峨洋。何須問所思。姜丈病聾。相見輒以笑爲禮。人生老送別。風雨杳前期。水驛鷄鳴曉。雲天鴈唳時。殘燈秪自照。征袂更誰持。尙識江南路。還愁惱夢思。</text>
<title>挽李應賢 鉉汶○癸丑</title>,<text>積學難爲用。深居足自怡。風花三古想。端冕一家治。有志誰能奪。無言世少知。澡身仍獨往。餘子謾漣洏。憶曾臨遠道。贈我手中珍。閱歷千程險。携持一榦仁。亂離成白首。怊悵坐寒晨。厚意將何報。長悲未瞑人。</text>
<title>挽徐復汝 泳坤</title>,<text>西日空山蟬語凉。八公雲黛入望長。閨深素月娟娟照。林靜幽蘭黯黯香。世訣全歸應有地。天心來復柰無疆。窮寰古氣今搖落。後死難爲獨斷膓。</text>
<title>挽金孝而 忠燮</title>,<text>野堂寒似水。風雨不移牀。八祖文聲舊。三兒志業長。笑談親俗子。經濟藐巖廊。歲暮憐知己。書來喜拭眶。如聞乘雪興。相對賦秋香。飄忽凌空外。仙凡柰渺茫。</text>
<title>挽張丕兼</title>,<text>簞瓢尋巷樂。詩禮得庭趨。歲暮猿聲急。林寒鶴骨癯。烟寰那久視。風袂忽遐徂。福善終何定。難言此理誣。</text>
<title>挽韓永翰 楨敎○三首</title>,<text>風流峽國問詩豪。爭道梅岑月畔高。尙憶籠山亭上晝。唳空笙鶴答春濤。余與永翰始遇於紅流洞天。永翰善楚聲。詩唱尤淸絶。臨流吟軸。響振林厓。雲裏耕田足療飢。燈前檢袠且謀兒。晩來康濟無奇術。不向人間浪皺眉。茶壑秋深少朅徠。短藜時復剝庭苔。而今獨擧遊何處。應逐紅流 三字缺。</text>
<title>癸丑除夕</title>,<text>落葉飛花萬樹林。白頭如寄玩昇沉。牕虛無力北風急。杯盡有愁東海深。萬國難回今夜色。五更將報舊春心。悄然坐到晨雞唱。羣動天機誰復禁。</text>
<title>上元夜有感 甲寅</title>,<text>高歌水調戀瓊樓。搔首問天天更幽。白日常懸雲上面。蒼波不息海東頭。行看桃李敷春苑。爲愛蘅籬㩜夕洲。社皷初鳴山月亮。幾家今夜讀陽秋。</text>
<title>朴瓚汝，李可允 壽安 來訪。適得啓道書。言相地於遼右。要同志相聚。</title>,<text>寥落風瓢坐歲侵。蒼苔寒雨洞門深。雲天昨夜雙飛舃。樽酒當筵一弄琴。遼客傳書程有曆。桃源問舍槖無金。白頭謾做靑年夢。邃古茫茫柰不今。</text>
<title>挽崔子極 孝根○七首</title>,<text>愛君猶愛妻。婉若宮規密。老去長相離。從誰聞余失。白玉在泥塗。貞蘭委林莽。光芬秪自怡。令人却長想。蚤歲黃香枕。窮年陋巷瓢。生平無一罪。知者有神霄。大兒晨理耒。小兒夕念經。外此非予敎。世亂心愈寧。柘溪非素餐。蒙泉可育德。莫以文字求。須從心事得。風雪茶山夜。白首來相溫。臨別留餘約。黃花對一樽。人間何足樂。君子反其眞。我淚諒無幾。相尋大化鄰。</text>
<title>挽郭景震 永甲</title>,<text>花樹婺源宅。憑君作棟枅。殫誠追遠地。敦契睦親筵。儉德貧何病。英儀醉不愆。烟塵迷宇內。哿矣蛻雲仙。</text>
<title>鄕人士樹碣于茅谿文先生之阡。拈韻賦事。</title>,<text>夫子墻邊珉出山。碣材出于鄕校後岡。 先生宅畔碧苔刪。爭憐白璧沉幽底。爲薦寒流跪丈間。秋草龍源堪撫跡。暝雲茶壑更生顔。驚心宿雨迷寰域。誰遣英靈一掃還。</text>
<title>挽趙陽彥</title>,<text>鳳凰樓上鳳凰遊。鳳去樓空江自流。山人把酒泣如雨。獨也黃花似去秋。</text>
<title>挽李舜肇 鉉中</title>,<text>窮冬少嘉候。品卉赴燔煠。香沉魯谷蘭。瑞沒堯厨萐。岡松任風顚。澗桂憐雪壓。寒梅太孤絶。顰啼縞腮疺。我生與時乖。晩投南昌峽。林深鮮過從。世亂多咆猲。一臥成蟄蟲。歲晏牢扃牐。賴有西崦子。朅徠頗相狎。折節頻致函。對楹時整帢。扣疑當抽蓍。濯鬱逾揮箑。一灑滄桑淚。同愁宇宙狹。結社問翠微。遷喬思嵩郟。慷慨睠長塗。顚沛要持夾。氣宰妬物良。陰魔惎人𢘉。矧我獲戾重。收司先逮押。懷君如夢眞。萬事輸瞥霎。獨坐增吁噫。五內遭彈搯。天意何日靖。風霾且震霅。衆溺迷失津。漂漂潮頭鴨。高者爭披猖。下焉纔呀呷。百疣復千瘡。誰復玉人姂。玉人不可忘。衎然百度洽。慧介析淄澠。志氣凌戈鉀。居心絶忮求。檢身羞儇俠。肯作愿人媚。不效嗇夫喋。楷峻喩釘棃。由諾勝牲歃。聞善銘素衷。見義擔赤胛。鮮章秋製荷。常祿夕謀臿。怡怡若溫飽。有樂貧非乏。孝政推信睦。疏戚均摩擪。冥傲覂就覊。癡弱凍被袷。谷靜友鳥嚶。水肥羣鳧唼。不作高妙談。踏實牢跟箚。秩秩三千儀。百家歸點閘。行趨講玉鳴。灑掃愼箕扱。戴緇訂頍撮。受纖裁禫祫。松心與竹筠。彬彬動有法。靡靡紅紫觀。過眼寧瞬眨。叢蕕不省薰。謾謂莫我甲。刦火丁時運。崐珍柰値恰。何來二豎妖。黯黯宅腰胠。未奏扁岐能。飜隨伯倫鍤。白日辭室廬。靑原妥牆翣。庭植有餘馨。架籤尙遺揷。知君脫天弢。乘化理行韐。胥喚璇霄鸞。雙翩琪花蛺。我喘猶在喉。一縷僅𣶏泛。累重苦不翔。窮寰若墮柙。隻影悲脩夜。撥窓聽鵯鵊。長歌替饗君。不假陳匕筴。生平三尺琴。輟絃藏在匣。嗟哉洋洋乎。誰知江與𤁳。</text>
<title>挽辛士亨 奎燮</title>,<text>昔人重知己。曠代難一逢。我生愁弱植。倚君千丈松。白首悲桑海。塞向斷遊從。尙憶陳東子。歸來集楚蓉。河淸杳無際。拏雲駕飛龍。遙看牛斗畔。炫爛奇氣衝。塵生苦淹滯。誰與更披胸。淋漓談王口。卓犖動人容。世間無復此。揮淚寄東風。</text>
<title>甲寅除夕。同尹謙汝 坪夏，崔達善，金晦顯 在明，卞明彦 穰錫 拈韻。</title>,<text>年年坐見去年空。昨日韶顔今日翁。屋裏吟寒憐我獨。尊前成笑得君同。夜久不堪瞻北斗。朝來秪信聽東風。相看臨履知無幾。惜取餘陰分寸中。</text>
<title>次一源亭韻 金氏爲江湖先生作。盖爲上承圃冶。下啓畢翁。以及暄靜故名。○乙卯</title>,<text>倚檻沉思昔有爲。瑤琴勞理絶絃時。一値亡朝取熊掌。爭悲晟世嫉蛾眉。獨也先生明哲在。因之後學見聞知。洲笭拾蟹當年趣。留與來仍澤不衰。</text>
<title>挽李運卿 中斗 七絶</title>,<text>家傳堪善述。經術足資治。銳志英年業。時來仗有爲。雲逵鴻振羽。烟渚鷺尋盟。素志違經濟。何曾戀悴榮。髮爲傷時白。心仍守古玄。蕭蕭溪上屋。孤睡紫薇仙。桑海須臾變。薇歌日夕悲。前宵哭響叟。同志未同歸。楚年那度世。晉軆竟同阿。知有精英在。叩天天若何。筬雲驚倒屣。溪月喜嗺杯。留與心期遠。悠悠兩忘來。古人日日去。風景暮朝殊。縷喘苦難化。長懷編曲徒。</text>
<title>李友能伯 明均 來訪一宿。臨別留詩。約以九月邀鄕間諸老。會于如齋。感念之深。不容無和。</title>,<text>八月凉風天色高。忽驚飛舃墮雲皐。欲宣何語坐間忘。久識吾神形外逃。林月朦朦秪照睡。山泉咽咽强濡毫。籬英正待重陽酌。爲報瀯南舊樣袍。</text>
<title>文士憲 鏞，宋羽若重九有詩。金上庠應輿繼至用其韻。有感輒和。</title>,<text>秋光深淺小山家。病裏逢君一酌佳。賴有新詩酬舊節。愧將僞迹對眞花。蒹霜病子秦川暮。蘭露愁人楚澤遐。萬死秪憑孤直在。耳邊風草任橫斜。</text>
<title>挽金錫羲</title>,<text>落落風標老布衣。古家夷玉想餘輝。高桐百尺需奇斲。活驥千程戒儼騑。好値朋筵傾膽腑。懶從人世作脂韋。斯文有役今誰仗。塵表蕭蕭獨遠歸。</text>
<title>挽李希仁 學淵</title>,<text>文獻翹英鍾世胎。風標孤直認天栽。寰中玉立塵誰浼。座上春回凍欲開。泉舍寒花期晩節。泡臺晴瀑動離哀。希仁之寓加祚也。同修晩花契事於龍泉。逮其還鄕。吾與契中諸公送別於水泡臺。 雲飛杳杳今何處。霄漢同舟未可涯。</text>
<title>挽姜丈可範</title>,<text>汾南仙侶擎雲幢。落日招魂採芷茳。老閱刀山仍直氣。生窮草澤尙忠腔。孤標若浼朝衣炭。萬憤難攄醉筆杠。收拾天衷歸漠漠。世間華胥有何邦。</text>
<title>次李能伯壽辰送酒 九月十五日</title>,<text>東湖昨夜菊泉生。團餠重看月與成。存亡百感癯仙色。志軆雙全孝子誠。桑蓬大彀空懷手。桃李芳筵且話情。十里山翁猶足醉。濃香不數白衣觥。</text>
<title>挽盧景玉 振容</title>,<text>泊泊古之道。休休長者風。敦親堪世範。嗜善自天衷。一命寧爲達。三哥莫匪雄。相知悲末路。揮淚暮雲東。</text>
<title>次宋重遠 毅用 壽親韵 二首</title>,<text>人生積慶起艱辛。育穉營家到暮辰。穉大家肥尊有醑。絳籌遐祿自天申。木老金孃降一堂。桐山耕讀列三房。斑衣百線均縫密。舞袖長如夏日長。</text>
<title>乙卯除夕。同金禹範 濚基，鄭聚五守歲如齋。</title>,<text>年光恰似薄夫情。過鳥飄霞去去輕。書中不禁興亡淚。宇內常聞戰伐聲。偏憐酒國千家煖。共惜燈花一朶明。珍重故人頭盡白。勉將餘日度今生。</text>
<title>夜和書社諸君 丙辰</title>,<text>春空澹澹月孤明。花未開時酒未成。分付東風吹莫急。恐敎飛絮作狂情。</text>
<title>河令殷巨蓄臘梅一盆。用其先祖元正公詠梅韵述懷見寄。要余和之。</title>,<text>南溪南畔舊園梅。冷蘂猶從漢臘開。幽人解做羅浮夢。定有瓊姿月下來。</text>
<title>挽鄭孔厚</title>,<text>偉榦宣鬚老布裾。南鄕爭說鄭公居。家門孝睦充茶飯。師友文章振珮琚。眞衷藹藹天來始。隱節晶晶世亂餘。一病相憐期共化。林傖何事獨躊躇。</text>
<title>李啓道挽歌 五首</title>,<text>星山翠寒浦碧。韓溪老子有舊宅。祖雲憲陶貽心訣。經濟萬古無他策。韓海盪韓山暗。韓溪老子心如惔。茫茫高鳥入雲昊。哀鳴四遊頻東瞰。遼山蒼遼水白。韓溪老子遺其魄。鴨流洋洋西不東。命矣不濟長太息。星山哀寒浦咽。韓溪老子歸其骨。厥目晶瑩不俱閟。南樹可材睹天斡。泰之山高不騫。泗之水淸有源。韓溪老子遊有魂。淵路貢夏與誾侃。千秋必返韓溪濆。</text>
<title>靑鳧徐君仲蘊 錫華，永嘉柳君應夏 淵龜。滯雨留如齋五日。有詩見贈。不容無謝。</title>,<text>白雨鎖靑林。竹雞報前程。渺渺川無梁。遠客愁未行。却似會事發。諒此幽居情。幽居寡相問。孤絶難爲生。惠然同心子。聯襟扈芷蘅。穿我綠苔砌。宿我白雲楹。開懷輸古道。攬儀消吝萌。淋灕天欲漏。五夜淹柴荊。無勞具雞黍。共飮泉瓢淸。泠然發奇韻。錯落珠璣鳴。此意未曾有。感結當佩珩。相期在永好。歲寒敦彌貞。</text>
<title>悼李舜佐 中燮</title>,<text>我愛陶山月。流輝在剡川。不禁神馳賞。無須雪夜船。寒輪輾空碧。一夕南雲前。乍驚珠投暗。快睇玉呈姸。對顔情不隔。未言意已傳。相期千載心。缺界可重圓。別來心猶照。寤言撫幽絃。東風吹劫雨。靜影忽沉淵。遙夜坐長歎。翻疑屋梁懸。幾時回舊賞。孤吟欲問天。</text>
<title>金應輿，鄭聚五。滯雨留如齋三日。相與論文講理。傷時慨世。汗漫以詩酒相酬。余從傍次其韻。五首</title>,<text>詩思憐君溧令郊。文評愧我鹿門茅。寒鴻何處尋雲渚。明月今宵在院梢。未信衆生含佛性。願從三古托神交。山深時有飛來鶴。爲護園松已勝巢。病骨逢秋懶據梧。臥聽門巷費招呼。橫飛海表非黃鵠。深耻人間有白烏。老去奚囊頻告餒。朝來丈石兩看癯。從今擬辦秦衣國。溪上栽桃已幾株。樹裏黃茅短短簷。經營粗可庇書霑。心懸出日丹成血。頭掉西風白盡髯。掇菊聊憐元亮渴。噉薇難道伯夷廉。年深已解居山術。林鳥多端莫訴嫌。西暉冉冉水流東。今古悠悠泣道竆。萬國兒爭看覇棘。一區仙趣做瀛蓬。林窓欲曙雨仍暗。野客未歸尊已空。不妨令渠陶謝述。壯心猶足搗秋風。愁來詩思苦繁枝。舊雨逢君憐白垂。世亂纔寬遼榻膝。年荒尙健沈家脾。寒林擁座聞蟲訴。流葉經簷遣鳥隨。願借當年波息笛。萬山高處一橫吹。</text>
<title>挽宋英仲 炳華</title>,<text>西風吹遠信。山客攬書愁。燈暗林窓雨。舟橫野水秋。平生勞夢寐。何處可尋求。異日金華誌。差堪宋曆留。</text>
<title>次李氏六友亭韻</title>,<text>伽南新構聳當年。非爲楊花點側邊。自在天倫投㯃契。便從家政托薪傳。芳香不斷庭前樹。慶澤同流檻外川。幃幔和風吹六六。也知裕後必開先。</text>
<title>挽張希伯</title>,<text>崢嶸寒歲柏。蹀躞遠征騏。賦質諒無匹。傳心更有師。前言如誦己。末路獨傷時。夙契成陳迹。秪令後死悲。</text>
<title>挽李致維</title>,<text>南川之水流不極。世情百變人易老。君家川南我川北。沿街竹驂喜春早。君年踰十儼若成。徐行整跽頗近道。弱冠掉鞅騁文垣。毫端燁燁摛粉藻。我噤長驚屬後塵。有時許作香山媼。羞將月露爭浮名。串穿六籍恣尋討。精思密密入絲毛。直指往往提頭腦。緬仰先哲崇羹墻。力爲斯文贊棃棗。且有聯牀箎韻諧。燦爛聲譽東南寶。林林羣望注謙光。汾曲行窩競汛掃。我老猖披遭衆嗔。短髮未堪西風搗。思君不見夢忉忉。寸心那得長相保。忽聞南川水嗚咽。誰携白玉埋秋草。萬緣擾擾君已忘。我今不死將何造。撫想生平追不及。桑海茫茫一刦浩。</text>
<title>挽鄭周允 冕圭</title>,<text>明辨精思若不解。志潔行醇如無能。中有寸鐵堅不挫。險夷一節玆堪憑。我愛夫君眞爲己。潛䨓待候期陽昇。紛紛鳳殂歲在辰。故國一空天何徵。靑山無地可埋玉。故人不死秪撫膺。</text>
<title>悼權平父 並序</title>,<text>權同人聖吉有二子。曰相經正父，相銖平父。長君沉厚馴易。通於經術。亞君英爽綜敏。達於事情。是可謂瑤瑜聯紉。鸞鶴雙翩。並從余遊有年。今聞平父化矣。悲乎悲乎。其大人書言平父生平無嗜好。當軒栽竹數叢。徘徊吟賞以自况。嗚乎。想其物懷其人而淚不可止也。爲賦竹枝一闋。以吊于冥冥者。宜陽有竹。瑰根托階挺天素。不向踈梅問開落。惟有貞松識肺腑。崢嶸期汝歲寒姿。愛而撫之頻朝暮。忽忽饕風一夜惡。娟娟玉榦霜前仆。宜陽落日斷猿啼。天長脊鴒愁孤度。有淚晝灑竹斑斑。哀聲直向蒼穹訴。山有櫟兮頑皮厚。林有𣙙兮連株固。顔夭蹠耆苦不齊。天意於此無或誤。竹暗燈昏不見人。有魂亭亭立如樹。恍惚迎之不可從。噫其爲土中之英雲間之羽。茶山老人病不死。爲君賦此薤上露。如齋歲暮寒悄悄。猶聞竹韻颯颯吹夢寤。</text>
<title>挽奇會一 宇萬</title>,<text>不見松沙面。我識松沙心。恐恐荷薪志。斷斷傾葵忱。正學不見售。氣邪扇氛祲。揮戈寧得已。寢苫涕淫淫。大界無措足。翩𦒘遂遐尋。應有包胥淚。叫徹紫閽深。乾坤義氣盡。蕭蕭南士林。誰能護陽線。七日成䨓音。茶山有語尸。喞喞悲蟲吟。</text>
<title>挽安舜衆 孝濟</title>,<text>大廈垂傾總坐看。遠臣獨自寸心丹。琅函慴破叢狐膽。墨綬低迴枳鳳翰。檀箕舊物今何在。籠白餘風未遽刓。鴨水西流流不返。可憐遼野一抔韓。</text>
<title>挽河淑汝 漢徹</title>,<text>梓里尋先澤。溪軒有典刑。儉勤存古道。經濟在幽坰。歲晼憐同病。時愛獨醒。茫茫雲鳥逝。五采落前庭。</text>
<title>次贈金士文 銖 二絶</title>,<text>大良金君士文弱冠茂才。旣博羣經通大義。且能揣摩時變。有涉其流掇其英之意。盖蔚乎其遠到之器也。過余留一宿。有兩絶句若有所質疑者。余老醜病廢。謝絶閒醻唱久矣。獲此佳友。愛踰拱璧。期待之不能不隆。發於衷悃。有此拚和。竊自附於切偲之義云。枉直紛紛較尺尋。沿門叫罵世俱沈。須知敬義工夫大。從古眞雄着細心。善利由分舜蹠歧。楊朱多事自生悲。膏車直簉吾家路。不用遲疑訊扐蓍。</text>
<title>挽崔中汝 舜模○丁巳</title>,<text>雍然儀采襲人溫。一見非常警惰昏。脚底已能循定則。毫端寧肯作陳言。良金百鍊將成器。逸驥中途遽折轅。遙想西扉寒月亮。陪隨何處采薇魂。</text>
<title>挽金大而 泰元○二首</title>,<text>林屋經燈與一生。古心不解作今情。褒衣博帶蒼然色。千里風塵掉臂行。皓首投知兩看獃。年年一度剝庭苔。如今獨擧遊天上。爭柰人間未死哀。</text>
<title>挽許英七 燮</title>,<text>我病將遐徂。謂君方來哭。忽聞君徑化。淚我垂瞑目。燁燁林中芝。炯炯櫝裏玉。攝之充天府。人寰竟何蓄。相期在朝暮。緘詞寄前轂。</text>
<title>挽李仁老 喆彙</title>,<text>人生百年誰。不學便老衰。多君能發憤。皓首劬經菑。愧我抱氷炭。憑君析毫絲。徒步時經過。開襟寫羣疑。驚心宗國隕。語到輒漣洏。髮短志猶長。世亂身自治。如何徑遠逝。令我獨傷悲。南雲空入望。陳迹杳難追。</text>
<title>挽禹晦敷</title>,<text>犖犖書中識。滔滔筆下辭。窮途誰解惜。豪士古來飢。草澤丹忱沒。橋山皓首悲。林傖癡不死。落日哭君歸。</text>
<title>挽宋文甫 祺善</title>,<text>公山東望碧亭亭。古色充盈十世庭。孝友垂謨資活計。幽貞養德餉脩齡。天高莫聽猿腸裂。林茂猶看鳳彩停。蕙帶翩𦒘隨化逝。謾敎餘子泣桑溟。</text>
<title>秋夕。尹謙汝，崔達善，金晦顯，李能伯，卞明彦來過信宿。拈韻共賦。</title>,<text>怪殺蓬頭亂雪霏。眼前春事漸看稀。稻花未落塵生甑。仙侶同來月滿扉。淺斝詩魂纔噴醒。凉宵病骨乍輕飛。唐虞世遠天猶老。獨愛庭蒔去歲依。</text>
<title>挽尹謙汝 二首</title>,<text>歲晏霜威峭。搖落晩花帖。三五瀯濱樹。憔悴唫風葉。茶山有小草。漣然秋露浥。汝南衣冠俗。秦中禮約儀。賢社講尊衛。唫筵寓箴規。頹波日夕急。誰復一柱砥。</text>
<title>挽金方叔 榘</title>,<text>得君髧髫日。携持到壯齡。才魯堪守確。氣沈須喚醒。循循戒超躐。發憤穿羣經。有時覰得到。析理言足聽。不愁道途永。但恐驂騑停。風濤殷九地。萬品失性靈。白日人幻鬼。幽壑蘭渝馨。悄然櫝中蘊。卒歲光熒熒。夙夜膏余轄。趲趲南指輧。上堂供愉色。共被憐分形。丘索恣灌輸。鄴架羅侯鯖。良朋日來過。扣應當鍾筳。儀嫺野有蕝。詩成樽有醽。此樂豈多有。悠悠子衿靑。造化無全德。豎魔妬娉婷。寶樹方峻茂。嚴霜一夕零。假年悼巷顔。疊詞悲秋邢。古來摧人臟。那緣詰帝廷。散櫟奚用老。吾衰尙未瞑。空餘無盡淚。送君涉荒坰。山哀與浦思。萬事歸冥冥。</text>
<title>挽李孟宗 愚泰</title>,<text>奕葉浣亭胄。娟娟蕙蘭姿。長途發軔早。鑾鳴不失馳。英聲悅人耳。老我神交知。造化靳全功。西風吹嫩枝。君家堂有老。强作達觀辭。篋裏空遺草。摩挲屢增悲。孝子當不瞑。何以慰止慈。</text>
<title>挽金子信 友鉉○三首</title>,<text>季世窮寰少丈夫。躁魂瑣質作前驅。多君斂却風䨓氣。談笑中間處若愚。當年一紙動賢關。草澤孤衷泣玦還。觴濫滔滔成陸海。盈廷肉食竟何顔。匣裏干將歲月深。時時風雨動龍吟。光芒忽若衝霄羽。誰識平生一片心。</text>
<title>挽趙禹瑞 冕奎</title>,<text>憶曾南屐采眞遨。海上茅廬一榻高。竹裏攤書淸欲瘦。樽前呼句老猶豪。湖山繞枕浮雲宿。風雨連天獨鳥翺。收拾荷衣乘大化。餘生塵界謾忉忉。</text>
<title>挽金命叟 宗濯</title>,<text>皓首投深契。朅徠尋半山。對人無白眼。觸境摠怡顔。玉色風塵外。荷衣畎畝間。林寒蟬蛻化。何處可追攀。</text>
<title>次朴氏二友堂韻</title>,<text>人家綏祿種先期。二友從看百友爲。剛惜相輝華棣萼。莫敎離瘁紫荊枝。滿室朴儒山色可。循階芝采里名宜。因心不在軒楹侈。分付兒孫世世知。</text>
<title>次南氏卄川亭重建韻</title>,<text>百年泉壑揭新椽。爲惜遺芬尙僾然。谷口媚雲依舊漫。波間弄月至今圓。巷居治闢尋顔樂。館號歸來憶晉賢。看取異同分合處。卄川還是一條川。</text>
<title>又次槐濠書塾韻</title>,<text>養檟期成材。藝黍望有秋。名家有氈業。宅此林塘幽。盈盈庭鵠峙。緜緜錫祉疇。有如越人子。甫尺解操舟。萬里由發軔。聖功自蒙求。披經講塾制。相址參龜謀。列丌當牖明。藏書在樓頭。峯筆拱軒卓。沼硯循除流。聖師臨汝詔。昊天及爾游。奉持恐墜失。夙夜靡他憂。掉頭謝外誘。發憤追前修。貽謨期勿替。永世專箕裘。</text>
<title>挽李大衡 戊午</title>,<text>寒汀少日託君深。顚沛携持一字心。爐洞香烟人似玉。鍾山黃菊士如林。雲雷未展平生志。風雨飜催寂寞吟。茶壑春宵樑月白。斷絃幽咽不成音。</text>
<title>金應輿來訪如齋共賦</title>,<text>頭白風流讓鬢靑。愧將謾興屬旗亭。忘貧未解尋顔樂。止飮非關學楚醒。草暗慵牛獨自宿。松寒瘦鶴時來經。相逢開口知能幾。攬取流光與子停。</text>
<title>挽孫致久 最秀○三首</title>,<text>踈爽風儀謹拙規。古家型範尙今時。簪纓遺澤簞瓢樂。肯向凡流說與知。薰蕕晩歲托深盟。風雨相思矢共貞。更有庭前鸞珥列。好將餘意寸心傾。桑海迷茫鴨域秋。白頭吟病愧遲留。多君獨決仁人勇。行便行時不共謀。</text>
<title>挽洪可初</title>,<text>雷首家聲舊。龜山士望尊。雅襟懷大朴。經燭照重昏。剡曲孤乘興。漳濱兩惱魂。西風一灑淚。古道落荒原。</text>
<title>持菴老人有書相問。余適患右臂之傷。不能役筆墨作報掇。寄秋扇一枚。仍口呼三絶。聊表微忱。仰冀笑領。</title>,<text>半面東海月。含情北窓風。持贈仁山老。舒卷在時中。山人無右臂。相忘篋中捐。願借君子手。揮破萬林烟。夏扇夸當路。秋扇歎失時。誰識胷中熱。猶急面上吹。</text>
<title>次權氏春睡堂原韻</title>,<text>宇內無華夏。山南有草廬。銜杯歌涕表。掛劒讀心書。歲晏憐梅鶴。天長阻水魚。秪留家孝蹟。祚胤典遺墟。</text>
<title>哀朴景禧 憙鍾○三首</title>,<text>愛君如懷璧。珍重可連城。造物還猜劇。搜將貢帝庭。用譽幹蠱日。供歡啜菽晨。英爽未應散。山空聽斷猿。牀頭書可讀。門外水堪漁。雲壑今寥寂。誰道子眞居。</text>
<title>挽許和宣 秉律</title>,<text>休休上老。末路葆淳風。謹拙平生足。紛華一切空。緇衣誠好德。玄草柰悲童。世亂交遊盡。吾衰泣道窮。</text>
<title>挽安孔述 憲洙</title>,<text>愛君寬有度。交久淡如初。珩璜由孝弟。芻豢屬詩書。亂代家門晏。殊塗歲月餘。霜風摧玉樹。林客涕盈裾。</text>
<title>挽安致行</title>,<text>山居最喜黃花信。爲是年年玉人來。今年黃花已凋謝。玉人不來銜我杯。坐聞落木響空壑。寒雲迢遞鴈叫哀。忽驚南飇吹惡音。榮東十月崇蘭摧。山人有淚不禁雨。仰視天色玄如煤。邇日陰司若相仇。蒐索東韓不留才。麟踣鳳殂紛慘怛。天意於此胡爲哉。念君英姿天植剛。精誠注處石可開。蹈履孝弟作基址。串穿經史充雲䨓。廣陵門欄春藹藹。玄圃觸目森瑋瓌。賓朋攬盡東南傑。日夕不辭加琢追。風濤無際鰈域淪。蒼然砥柱挺崔嵬。夢藪深深籌策紆。誰識潯龍在艸萊。世間萬事難爲力。惟有道義堪扶頹。講得前人心法在。且從閒界育羣材。此志晶瑩天可質。詎謂造物翻相猜。高堂老人鬢如雪。首戴麻絰身苴衰。行路嗟嗟不忍視。君行何得無遲徊。數郡白馬臨祖道。玉人悠悠歸夜臺。隻影山人愁蹩躄。屋樑殘月夢難裁。</text>
<title>挽朴世和 肇鉉○二首</title>,<text>鄕井交遊盡九原。紫溪靑眼尙如暾。相期老圃秋香在。一病年來兩閉門。癯寒韻格梅銜雪。皚潔風儀鶴翥雲。塵界那能留此得。太淸高處可尋君。</text>
<title>挽河極攸 斗源</title>,<text>古洞幽幽竹樹春。慣將經濟閱甘辛。治成儉拙堪推國。愛汎賢愚不作畛。分外寧容軒駟累。書中宜蓄子孫珍。一尊談笑難重得。病枕頻驚落月晨。</text>
<title>挽郭洛元 廷宅</title>,<text>相逢每甚歡。相離苦幽獨。恒憂門戶衰。共期修惇睦。崢嶸發宏論。往往起頹碌。開樽樂朋至。購經奬兒讀。優游脫覊絆。皓首怡淸福。飄颻躡大化。俯悶寰中蹙。唉余獨何留。臨風淚一掬。花樹春重回。題詞寄毣毣。</text>
<title>有懷南鄕諸公 壬辰</title>,<text>杏花天旅愁偏値春宵冷。坐假寐殘燈伴影。乍聞風信摧花景。長歎年華若騁。古人遠今人且老。仰碧昊丹衷耿耿。寒山好似琴書靜。甘與寒山證訂。南鄕子山靜月孤明。遙憶寒溪夜氣淸。竹色梅腮蒼兀兀。儀刑。獨抱瑤徽乍倚檽。希韻喚誰聽。郢雪淮招惱遠情。此意如雲持莫贈。伶仃。且爲靈均作杜蘅。相見歡春風浩蕩江南。水如藍。桂棹蘭檣。誰子好相尋。問柳色。評花品。競高談。日暮烟波。歸去月盈潭。醜奴兒令山人愛向山中賞。萬壑閒雲。不見微塵。樹色泉聲處處春。花間百鳥交怡悅。艸裏游麏。物我俱眞。爭有官私到此濱。惜分飛百歲誰能無別恨。借問人膓幾寸。宇宙愁千萬。離羣最是情難按。短檠淸夜書在案。小瓮春朝綠醞。寂寞違相勸。月欄花砌增憀亂。望江南長相憶。風月舊江南。鎭日管絃轟畵閣。如雲羅綺映香奩。猶使夢魂酣。長相思南方人。北方人。水遠山長不可鄰。寸心秪日親。去年春今年春。南鴈高飛度北濱。寄聲戛碧雲。如夢令門外禽啼晴晝。枕下泉鳴幽竇。不似世間人。爭逞百般音讀。依舊依舊。眞面白雲蒼峀。西江月極目白雲垂地。回頭碧嶂參天。悠悠今古無傍邊。野馬塵埃何世。都在醉中說夢。却從靜裏稱仙。循環春色自年年。管甚悲歡逸勩。好事近庭煖欲花開。檻外晩風吹緊。輕鷰不勝寒飛。向碧烟林苑。美人剛惜捲簾看。更聽鸎聲憫。日日望江南春。在草堂深遠。瑞鷓鴣東風昨夜透重幃。尙怯春寒戶晩開。高樹近樓紅結蕾。小塘鋪地綠生漪。鄕愁遠與書來日。詩思濃仍酒熟時。休道山翁無外事。訪雲隨水亦栖栖。</text>
<title>小詞三疊。寄姜公溥。</title>,<text>菩薩蠻春風側側梅花晩。幽香苦被輕寒損。猶看墨池隈。玉英明不漓。何如嵒下碩。韻趣仍天格。憔槁莫須愁。蘅籬合賦游。梅花引碧雲稀。碧山低。獨鳥遙遙啼復歸。落花飛。落花飛。春盡相思。故人猶未知。非無小句題嵒築。且須新釀臨流曲。子來遲。子呼遲。林下從今不堪千囀鸝。鷓鴣天庭院春深晝景遲。飛紅時逐燕兒回。嵓仙謾負尋芳約。剛惜朱顔過半頹。黃入柳。綠舒槐。韶華駘蕩思難裁。靑鞋白㲲山南路。未妨東風拂面來。</text>
<title>曺仲謹請次其壽親詞 二首</title>,<text>冬日正堪愛。寒鬢覺豐盈。今朝定爾何事。和氣滿門生。騰喜令兒佳婦。迎笑韻儔絃客。灑掃土牀淸。瀲灧開春酒。歌舞四筵傾。舞歌爛春酒海醉眉橫。源源福漑方至。深淺視東瀛。但願家邦無恙。好是君民皆壽。不禁負暄情。此意天應感。歲歲樂昇平。水調歌頭當年弧矢志。嗟忽忽。已頭童。奈竽瑟乖時。杵琴度歲。萬慮澄空。買圖史澆詩禮。向庭前培養玉蘭藂。領取閒中日月。坐成平地瀛蓬。耕樵罔美董生風。靜默蔡家同。惟孝友慈和。夕趨晨喏。莞爾阿翁。紋非願糜自可。彼膠膠氣數不能窮。此樂今人孰有。君歌百闋靡終。木蘭花慢</text>
<title>和李子翼 正鎬○己卯</title>,<text>剡川明月留。東屛白雲遊。離憂動高秋。語葉寒颼颼。靄然幽桂色。歲晏自相樛。浮生難久合。此意徒綢繆。何當一開顔。傾瀉遠人愁。</text>
<title>次李文可 晩瓛 寄贈 三首</title>,<text>如夢淸凉十二岑。連天峭壁削玄陰。高秋九月通遐眺。濁酒三杯發浪吟。何物空爲遺世想。古人都是讀書心。吾山堂上終宵月。坐檢飛泉落遠林。明窓圖史菊花辰。寒士風流亦不貧。道氣時凝丹穴近。儀刑長對翠屛新。爲憐生客遠來苦。携置名山深處眞。三日歡遊留可想。白雲黃葉杳紛繽。別時雲嶺已崔嵬。烟雨江南黯不開。遠夢難交愁夜月。新詩留聽響春雷。古來相許輕千里。那得重逢叙一杯。洛水滔滔胸可灌。萬般塵慮却成灰。</text>
<title>呈景暄翁壽席</title>,<text>兢戰生來兩鬢明。六旬今日酒新成。揆初已辦紉蘭志。向下能修啜菽情。夤緣講我韋家會。第次看公向子行。四葉瑤桃春返再。豐年歌笑助歡聲。</text>
<title>悼李洛七 英勳○三首</title>,<text>嗟嗟而。秀而不實聖所悲。有才無命天胡爲。嗟嗟洛七而氣機之漓。嗟嗟乎。大耋無依罹臶逆。黃口何怙聚呱呱。嗟嗟洛七乎家室之吁。嗟嗟哉。經門遺草亂成堆。菊稧凄凉遣誰來。嗟嗟洛七哉朋友之哀。</text>
<title>伽倻路中贈張應八 漢錫，朴▣▣二君。己亥</title>,<text>伽壑菊微蕾。伽山雪已花。携持憑二妙。珍重惜年華。</text>
<title>庚戌九月。趙泰文 貞奎，趙陽彥 昺澤 來訪。掇菊花泛酌卽呼。</title>,<text>霜蕾懶向笑。似羞僞淵明。爲待西山客。開樽一餐英。</text>
<title>次李明賚 祥奎 見寄。用隱侯詩韻。二首○癸丑</title>,<text>世道無定態。故人有心期。莫觀平常日。方知亂離時。珍重五言句。贈我千金持。愁來當一歌。是曰長相思。冉冉東流水。迴瀾不可期。白日墜西崦。東昇却有時。貞筠無改色。歲晏矜相持。春來雲樹暗。悄悄曷不思。</text>
<title>次稼軒鄭公 碩基 壁上韻</title>,<text>養體在耕野。養志在讀書。冥翁方丈壑。烏川孝子居。</text>
<title>送鄭孔厚 載善 登山遙望。悄然有懷。甲寅</title>,<text>故人頭似雪。三夜秋山屋。未盡燈前心。枉惱山頭目。三復隱侯詩。千載令人惻。</text>
<title>挽李敬九 元浩○四首</title>,<text>明經無補世。仁壽足徵天。花竹南溪社。蒼然古色全。坐間無雜玩。胸裡絶機思。客至開尊綠。庭趨養志兒。三世芳鄰舊。同窓托弟兄。風塵離合苦。相勖歲寒情。岱色秀東魯。長遊不肯還。娟娟沙上月。猶照夢中顔。</text>
<title>次李姪德夫 敎明 省其先妣墓有感韻二絶 乙卯</title>,<text>前母猶吾母。配尊無二詞。兒生不及見。循阡涕泗洏。芳春摧蕙質。荒原掩玉貞。夫子有祚胤。冥佑錫芬榮。</text>
<title>達狴作 己未</title>,<text>力服交征累百朞。紛紛爭奪不知非。平和二字天來響。恠殺東隣揜耳唏。</text>
<title>獄中端陽有感 四首</title>,<text>鎬圄無夷箕。燕樓有宋瑞。古今不同道。何以立民義。楚俗端陽節。角黍慰貞魂。蒸豆眼前冷。多慙水底原。弱喘纖如縷。猶纏舊節天。不及鞦韆索。時出綠楊前。夢上新陵道。春草斷人膓。覺來南冠暗。簷雨夜淋浪。</text>
