<title>桑林禱雨 以下二首課製</title>,<text>皇天七祀警余深。夙夜憂勤聖后心。罪在朕躬能內省。身當人禱儼親臨。佇聞耕鑿烝民詠。自是馨香上帝歆。東土祗今多沛澤。南郊冥應卽桑林。</text>
<title>麥以夏爲秋</title>,<text>稟並炎涼氣。功先黍稷收。靑欺三尺雪。黃占一年秋。采掇看盈野。豐登驗滿篝。聖人書是重。王者薦爲羞。</text>
<title>挽洪僉正 命顯</title>,<text>陪遊杖屨自髫年。幸與阿戎托契偏。慰勉丁寧如昨日。音容奄忽已重泉。循良吏績豐碑在。淸素家風舊業傳。爭道德門餘慶遠。五常仍有白眉賢。</text>
<title>挽洪都事內</title>,<text>悤悤官路傳車馳。終使郞行數日遲。親老在堂誰主饋。兒啼索飯倍增悲。偏憐乍別成長訣。早識于歸稱內儀。最是安仁無限慟。盛年重賦悼亡詩。</text>
<title>挽許判府事 徽</title>,<text>晉陽三板幸全安。政賴當時尹鐸寬。拔擢以來能穎脫。遭逢之盛未前看。同朝父子仍金紫。置膝曾玄摠玉蘭。重合巹杯俄會劍。想應泉路更悲歡。</text>
<title>挽羅同知 萬甲 夫人</title>,<text>侍郞風裁動明廷。鄭老聲名照汗靑。爭道內儀能贊勖。亦知閨訓自家庭。追惟世誼兼姻好。早許心期托寧馨。二十年來存歿慟。想應泉路泣雙靈。</text>
<title>挽洪監司 命耇 夫人</title>,<text>按使遺祠揭號新。聖恩前後軫亡臣。城崩十日呼天慟。病萃三年哭晝身。公伯退朝衣不帛。王姬主饋味無珍。緘辭最切餘生憾。曾是陶家座上賓。</text>
<title>送沈文伯 榥 江原都事之行</title>,<text>看君此去若登仙。領略蓬萊萬二千。聚散無端仍遠別。閑忙隨遇各前緣。風塵末路歡悰少。物色名區夢想偏。十日平原留飮地。郵筒須寄壯遊篇。</text>
<title>淸陰先生挽</title>,<text>河嶽千年正氣鍾。淸朝雅望屬夔龍。孤標儼若沖霄鶴。勁操森然傲雪松。宣廟以來曾拔簡。中興之際盛遭逢。泰山北斗今韓愈。幽誌陽碑古蔡邕。文苑主盟推士論。天官秉軸佐時雍。艱危粤自崇禎世。翻覆休言丙子冬。廷裂誓書驚破膽。力排和議憤塡胸。身當大義寧求活。人設淫辭乃助攻。已辦寸忱難撓奪。唯知萬折必朝宗。南冠白首心逾壯。北漠黃沙路幾重。日下初旋蘇武節。海東還蹈魯連蹤。徵庸欻見樞機典。康健差堪世務供。鼎水遽纏龍馭痛。貂裘猶帶御香濃。都民加額公能起。聖主虛心計或從。洛社縱堅求退志。田廬常切拱辰悰。險途久已知難進。君子何嘗病不容。星拆中台徵晉史。國無元老輟秦舂。玄齡竟抱臨終恨。綠野空傳瀝血封。舊迹尙看王蠋里。新阡宜近首陽峯。小生函丈陪遊早。三世金蘭臭味醲。私慟暫伸將命日。晨歌莫趁夢楹筇。眞卿兄弟光靑簡。愧乏揄揚筆似鋒。</text>
<title>挽金正仲擧</title>,<text>白首尙書撫柩言。爾今先逝我猶存。亡雖無日情何忍。哭不成聲淚有痕。脩短舛施嗟莫訊。升沈關命或含冤。傍人聽罷皆嗚咽。況是葭莩世誼敦。</text>
<title>世子宮春帖</title>,<text>葭管灰飛瑞靄浮。魯宮纔報一星周。王春涉七人爲日。文孝朝三運際休。曉旭初從簾額暖。東風偏向柳邊稠。良辰正喜開筵穩。看取銅龍別有樓。</text>
<title>挽李一卿 廷夔 妹氏</title>,<text>熊魚取捨丈夫難。義烈元來不二看。志決偕亡生是寄。誓深同穴死爲安。高堂親在魂應返。舊篋書傳血未乾。想得封胡無限痛。王郞家業百年寒。</text>
<title>魯陽揮戈 月課代人作</title>,<text>酣戰心猶壯。明昏理則那。能回山際日。賴有手中戈。虞劍何須爾。長繩肯要他。風塵今滿眼。誰更挽天河。</text>
<title>挽朴南原大夫人</title>,<text>貞夫人有侍郞兒。母道元從婦德推。晩歲情鍾悲哭夜。兩難榮養幸同時。纔聞北闕恩綸降。遽報南州旅櫬移。孤露此生存歿慟。忍將餘淚寫哀詞。</text>
<title>挽尹參判 墀 夫人</title>,<text>人事參差不盡平。向來看閱幾哀榮。郞爲方伯父方伯。孫有弟兄難弟兄。尙記前秋參喜席。誰言今日哭銘旌。白頭都尉淚垂血。貞大夫人何限情。</text>
<title>洞會次舍弟韻</title>,<text>擬續蘭亭會。仍尋梓澤墟。客從隣社集。愁借酒杯除。流水殘氷下。棲禽返照初。卜居佳約在。花鳥不欺余。</text>
<title>九重春色醉仙桃 以下二首課製</title>,<text>春滿承華殿。紅酣露井桃。詩翻宮女曲。香惹侍臣袍。近日開偏早。隨風落更高。瑤池報消息。王母宴仙曹。</text>
<title>馬上逢寒食</title>,<text>行路日漫漫。獨憐春事闌。客愁逢令節。鄕夢續征鞍。病僕衝泥困。殘花濺淚寒。誰家人上墓。極目望長安。</text>
<title>挽李正 井男</title>,<text>相門淸議典刑存。里社優遊齒德尊。庾氏胸中無宿物。樂君談處絶煩言。承家冠冕今猶古。同歲科名子若孫。遺愛西南歌詠在。循良先自次公論。</text>
<title>大殿端午帖 居魁賜弓</title>,<text>淸曉流鸎囀上林。觚稜瑞色入雲深。天中令節催堯莢。雨後熏風叶舜琴。已見香羅頒日下。更聞明鏡出江心。詞臣愧乏揄揚筆。誰是當年永叔箴。繡闥紅雲繞。瑤墀瑞旭長。豐徵看好雨。佳節屬端陽。葛縷裁成綌。蒲香泛滿觴。庶幾無疾病。殷道日方昌。朝來爽氣透輕簾。蘭路無塵雨脚纖。隔樹啼鸎聲正滑。詞臣詩料十分添。曉色開雙闕。鑪薰藹五雲。千秋長命縷。持以奉吾君。</text>
<title>江南可採蓮</title>,<text>女郞家在若耶邊。秋入南湖已採蓮。幽怨不隨珠露瀉。嬌情還共藕絲牽。香生羅襪凌波穩。花妬紅粧照日鮮。江口晩來風浪起。棹歌相伴泝回船。</text>
<title>東樓看雨</title>,<text>雲墨天陰舞海鰌。建瓴千里壯心眸。雷掀大陸疑傾軸。樹作降幡盡偃頭。野色遠迷吳苑夕。潮聲寒捲浙江秋。披襟洗滌三庚熱。倚醉豪吟不下樓。</text>
<title>蟬</title>,<text>飮露非求飽。棲枝不怕顚。新晴聲可喜。殘暑聽仍遷。自愛添詩料。何妨警晝眠。善鳴聊感物。寒噤戒秋蟬。</text>
<title>螢</title>,<text>熠熠何微細。因時亦稟形。有誰欺暗室。猶可照殘經。不怕疏疏雨。還疑點點星。未能裨日月。爝火愧宵螢。</text>
<title>貞徽翁主挽</title>,<text>宣廟銀潢盛。岐陽婦德尊。中年當險道。奇禍慘私門。瘴海間關日。淸朝眷顧恩。承家是令子。置膝幾兒孫。積慶簪纓早。重封福履繁。廚中有甘旨。牖下整蘋繁。爭喜棠華久。俄驚婺彩昏。宸心增惻怛。哀贈荷便蕃。簫斷秦樓月。秋殘沁水園。眞長方泣血。行路亦聲呑。</text>
<title>開宴得月 以下五首課製</title>,<text>幕府秋晴興不淺。南樓待月將遊衍。桂殿陰陰不放光。天地黯慘須臾變。風流從事有好意。擬將管絃一吹捲。淸詩喚起相公眠。置酒開宴促華饌。相公喜甚無氛埃。河漢迢迢淨如練。也知造物亦好事。良夜奇遊天借便。擧杯相屬一座歡。對此可以諧終宴。人間勝賞莫浪誇。天柱峯高君不見。</text>
<title>西望憶潘郞</title>,<text>樽有新醪菊有芳。玉樓迢遞憶仙郞。參軍落帽還佳節。常侍遺篇尙錦囊。依舊江山來眺望。至今風雨助凄涼。他時且莫登高去。縱使登高只斷腸。</text>
<title>海山無事化琴工</title>,<text>仙舟獨泛渺茫中。鼇背神山碧海東。不待師傳還自得。從知聲入卽心通。峨洋早已陶情性。疏越終能奪化工。縱有此音無此耳。鍾期去後世皆聾。</text>
<title>次蘇東坡秋懷詩。二首。</title>,<text>秋氣日凄淸。悄坐庭院時。潘生自多感。宋玉有餘悲。夜深山月來。流光照我幃。不但蟄龍蛇。畏縮藏狐貍。風高木葉脫。宿鳥棲寒枝。年華不借人。荏苒難可追。念玆歲將晩。恐負黃昏期。孤懷若無憑。西望興嗟咨。憐爾手種松。晩翠猶遲遲。八月肅氣多。庭柯風似雨。孤坐悄不眠。棲禽靜無語。柴門傍山開。境僻但環堵。佳賓晩來過。恰慰秋懷苦。園中拾梨栗。淺斟供禾黍。商飆在樹杪。斗柄橫銀浦。志士固多感。憂不忘田畝。正當搖落時。此情向誰吐。</text>
<title>挽許參判 啓</title>,<text>向哭高堂僅閱朞。白頭欒棘使人悲。誰言泣血仍長夜。忍見靈筵並一時。臚陛再傳仙桂籍。畿氓重詠召棠詩。門闌餘慶流應遠。看取兒孫玉雪姿。</text>
<title>世子宮春帖</title>,<text>暖漏丁東欲午時。隔林啼鳥弄晴遲。春功發育渾無迹。草木欣欣也不知。</text>
<title>世子宮迎祥詩 居首</title>,<text>春入銅樓刻漏遲。和風先向柳邊吹。試看朝日揚輝處。正是离筵罷講時。涵泳最宜資德性。聰明咸仰出生知。新年景物渾佳氣。門額何須更貼詞。甲觀新年闢。王春此日初。苑禽聲欲滑。宮柳氣先舒。左右人皆正。沈潛學有餘。胄筵朝旭暖。端合誦詩書。鶴禁開筵日。龍樓備駕宵。祥風催暖律。宮雪最先消。</text>
<title>十年爲客負黃花 以下八首課製</title>,<text>江湖歸計十年差。老去秋懷一倍加。客路寒風催節過。故園松菊爲誰華。尊前寥落參軍興。夢裏分明處士家。縱使登高勞遠望。眼穿斜日只生花。</text>
<title>林下相從會有時</title>,<text>風塵形役各天思。歸夢居然十載遲。杖屨追隨他日興。心肝相照故人詩。誰言林下何曾見。自有山中宿昔期。我圃君田同一壑。擬將耕鑿樂明時。</text>
<title>霜天留飮故情懽</title>,<text>秋日江城落木寒。隔林臺榭畫中看。逢人說項平生契。秉燭留髡此夜懽。鄕趣久思鱸鱠細。客盤今見蟹臍團。襟期歲暮仍相托。一片氷壺照肺肝。</text>
<title>獨掩陳編弔興廢</title>,<text>茅簷細雨一燈殘。千古興亡案上編。禮樂可論秦漢際。明良唯見夏商前。何多亂日無治日。不獨疑傳有信傳。掩卷三嘆仍自警。身名能得幾人全。</text>
<title>蒲柳望秋衰</title>,<text>蒲柳本常質。爭春能幾時。可憐先病葉。難擬後凋姿。根托非無所。風高不自持。眞如愁裏鬢。偏向鏡中衰。</text>
<title>臺頭寺。送李邦直赴史館。</title>,<text>洞府煙霞鎖梵宮。別懷搖落雨聲中。宿儒宜處深嚴地。直筆行看衮鉞公。柱史共推今姓李。校書誰數舊時雄。從知文字江河在。千古乖訛一洗空。</text>
<title>答西掖諸公見和</title>,<text>赤壁歸來鬢颯凄。暮途簪笏筍班躋。群英衮衮趨丹禁。佳什翩翩送赫蹏。才退見如巫大小。詞雄氣壓漢東西。沈吟更洒孤臣淚。獨伴殘宵蠟燭啼。</text>
<title>馬上時時夢見之</title>,<text>江南垂柳麴塵絲。聞說風光似昔時。化蝶自能魂獨往。纏錢不羨鶴仍騎。依然明月橋邊路。記得前春馬上詩。醉過任敎珠箔捲。滿車投橘覺來疑。</text>
<title>永嘉府夫人挽</title>,<text>節義文章兩相臣。永嘉貞敬太夫人。慶關壼極陰功贊。訓襲家庭內範純。方喜婺星明壽席。忽驚神劍會延津。德門報施應逾遠。看取牛岡宅兆新。</text>
<title>席上。醉次金說書遠明 益廉 韻。題李江東扇面。</title>,<text>齋居送別限勞勞。世故參差變二毛。往事關心空把酒。孤吟得句強揮毫。任輸物色供年少。自覺風流減舊豪。日暮江東雲萬里。離歌哀怨當離騷。</text>
<title>挽李同知 行健</title>,<text>封胡遏末並明時。悃愊爭推最白眉。病已十年何太久。官猶貳秩不全遲。詩書舊業家徒壁。州郡遺思口是碑。孤露此生存歿痛。若爲相對寧馨兒。</text>
<title>陳兵臨洛水 十六韻排律。文臣庭試。</title>,<text>赤羽煌煌白羽明。轅門鼓角殷雷鳴。纔聞晉壁歡聲起。喜見秦雲瑞色呈。戰罷宜陽初積甲。營臨洛水更陳兵。厄窮十世終當泰。運際千年否則亨。曆數誕膺恢舊業。威儀重覩泣遺氓。同心早有三千士。無敵行看十一征。坐使綠林靑犢屬。爭將白馬素車迎。蠢玆餘孼終干紀。竊據神州久盜名。鼎裏游魂難假息。關中殺氣屬澄淸。將軍已效桑楡績。天子親臨細柳營。後騎猶屯淸渭水。前軍直指洛陽城。行收銅馬新降衆。克復周王舊宅京。洗甲休兵揚我武。歸慈去虎見群情。百神淸道妖氛豁。諸將論功喜氣生。自是恩威加遠邇。寧敎兇醜任縱橫。高皇樹立元宏達。四七龍興繼太平。</text>
<title>曲阿後湖遇風 以下二首課製</title>,<text>後湖秋水碧涵空。群公暇日淸遊同。季野春秋皮裏眞。孫子文章海內雄。錦纜牙檣水雲間。臨流俯瞰馮夷宮。化兒元來太喜劇。陽侯簸弄驅長風。座上誰人色沮喪。一船啼笑須臾中。醉後狂言聊戲耳。倉卒之對何悤悤。君不聞如此將無歸。雅度共推東山公。故當共推東山公。</text>
<title>歸舟風月夜深寒</title>,<text>扁舟容與水雲端。咫尺仙源再到難。半世塵緣回棹緩。一番春色落花殘。滄桑不待千年變。風露仍催五夜寒。久識浮生都是幻。奇遊猶勝夢中看。</text>
<title>果川縣口占</title>,<text>官齋寥寂似僧居。供客杯盤半野蔬。地近京師多使价。民經兵燹少村閭。雲山北拱千重壯。津路西臨十里餘。孤坐悄然愁不寐。夜深殘月在庭除。</text>
<title>所草院</title>,<text>大野茫茫氣勢雄。危橋百尺亘長虹。地連甸服人煙盛。水接江流木道通。父老至今談古事。摠兵於此建奇功。春風獨立傷心處。一片殘碑夕照中。</text>
<title>長城客館。贈洪君實 葳，洪國寶 錫龜。</title>,<text>他鄕物色屬新春。靑眼相逢摠故人。雖在洛中稱勝集。況當天末得心親。山蔬抽綠登盤早。官燭啼紅見跋頻。鼎坐團圓論宿昔。不妨鷄唱到蕭晨。</text>
<title>次和順縣板上韻</title>,<text>處處民居竹作籬。官梅初綻淡臙脂。中年遠別催霜鬢。五夜輕寒想玉墀。隨遇閑忙皆有數。經春行邁敢言遲。佳辰荏苒歸期晩。看取垂楊裊裊枝。</text>
<title>復用春字韻。寄君實。</title>,<text>料峭餘寒不放春。客窓晴月獨醒人。閑來漫興詩篇在。病裏羈愁枕几親。驛路蒼茫南去遠。宸居迢遞北望頻。杜陵花竹知無恙。默算歸期坐到晨。</text>
<title>南平映翠樓。次板上韻。二首。</title>,<text>脩竹千竿削玉寒。落梅庭畔暗香殘。他鄕物色堪乘興。排遣羈愁剩萬端。危樓縹緲壓池塘。十二欄頭夜未央。竹雨松風和夢聽。篆煙消盡客衾香。</text>
<title>光州客館。次風詠亭韻。</title>,<text>行邁悠悠不暫休。他鄕物色摠閑愁。佳辰竟負名亭約。勝賞空違芳草洲。許國此身唯道路。計程何處可淹留。官齋秉燭孤吟處。竹籟松風爽似秋。</text>
<title>環碧堂口占</title>,<text>境似桃源洞。川疑白石灘。林花紅百日。籬竹綠千竿。草色平如織。山光秀可餐。登臨撫古跡。松下獨盤桓。</text>
<title>瀟洒園。次金河西韻。</title>,<text>河老有遺迹。登臨傷客心。寒松看晩節。脩竹帶淸陰。岳色當危檻。溪流雜短吟。殘花春近淚。孤坐到棲禽。</text>
<title>次贈鄭生</title>,<text>路人溪邊細。春從洞裏多。長松間脩竹。風韻當絃歌。</text>
<title>潭陽俛仰亭。次蘇暘谷韻。</title>,<text>漠漠平林滾滾川。峯巒呈態曲欄前。孤村隱映遙還近。小路依微斷復連。粉壁紗籠蘇老詠。仙壇春鎖鍊師煙。天慳鬼護桃源洞。分付漁人莫浪傳。</text>
<title>淳昌郡。次訥齋韻。三首。</title>,<text>燦燦驪珠滿壁光。一吟三絶感嘆長。遺風餘韻森猶在。下邑當年絆乘黃。百里同時會二賢。德星輝映此山川。春天弔古偏多感。風月何曾異昔年。循除松竹簇千尋。坐久華堂暮色侵。最是壁間佳句在。淸風朗月爽胸襟。</text>
<title>錦江舟中。次姜叔久 柏年 韻</title>,<text>錦纜隨春水。賢豪間玉娥。江山同剡曲。詞賦孰陰何。舞袖當斜日。歸心對落花。他鄕新物色。應入夢中哦。</text>
<title>歌妓二人乞詩不已。用前韻信筆書贈。二首。</title>,<text>依俙十年事。歌記憶秦娥。節物不相待。春光能幾何。可憐前夜夢。孤負落梅花。錦水分流曲。仍敎小玉哦。蘭舟泝錦水。綺席舞仙娥。久客憐吾病。佳期奈爾何。偶成連日飮。虛對一春花。三疊臨江曲。當筵倚醉哦。</text>
<title>滌愁樓。次申君澤韻。寄方伯。</title>,<text>行邁悠悠別恨催。小樓春日強徘徊。孤懽借酒愁難滌。往事關心鬢欲摧。官柳正堪橋上折。驛梅誰使路邊開。繁華別有難摸處。擬寫新詩愧退才。</text>
<title>沈判書 詻 挽</title>,<text>八袠遐齡冢宰尊。向來文雅動詞垣。漢朝模楷淸名著。洛社優游盛事存。壽席曾聞重合巹。芳隣幸忝早登門。傷心杖屨追陪地。春滿城東十里村。</text>
<title>春雪 以下二首課製</title>,<text>萬里乾坤一色新。茫茫銀界散瓊塵。輕飄任逐東風暖。乍點猶分小杏嚬。飛絮欲欺隋苑蝶。落花催作武陵春。郢中遺響終難和。誰是梁筵授簡人。</text>
<title>南樓縱目初</title>,<text>危樓斜日駐征驂。萬里風煙極目探。野色連空迷近遠。江流齧地拆東南。秦餘片石荒苔蝕。魯國遺墟故老諳。默算歸程何處是。感懷羈思兩難堪。</text>
<title>大殿端午帖</title>,<text>前宵好雨也知時。暖日熏風殿角吹。晝刻催添聞漏永。賀班纔定見紳垂。龍池柳色晴仍暗。御苑鸎聲晩更宜。壽縷靈符爭獻祝。貼門猶待進規詩。好雨仍佳節。歡聲匝八區。軟風吹細葛。香霧浥新蒲。舜扆欣瞻殿。堯樽合置衢。衣冠蹈舞地。晴漏聽銅壺。</text>
<title>趙政丞 翼 挽</title>,<text>仁祖龍興癸亥春。天生賢俊贊經綸。貞松已保凌霜操。璞玉終爲瑞世珍。孝友居家常篤行。文章游藝亦驚人。宿儒宜處深嚴地。雅量咸推社稷臣。時値艱危看節義。久閑田里養精神。獨聞司馬辭樞密。爭賀申公起洛濱。劍舃軒臺纏巨創。風雲魏闕際昌辰。兩朝恩遇昭融契。一代安危進退身。位冠巖廊卑以牧。功專探賾味逾眞。明時抱病年仍邁。直疏排雲道則伸。俯仰自無心愧怍。行藏實係運亨屯。傳家舊物靑氈在。傍海新棲白屋貧。暮境優游猶聖渥。完名終始孰公倫。孤忠不隔君門遠。疑議頻承驛使詢。星拆中台徵晉史。歌殘隣杵泣秦民。邦家殄瘁斯文喪。山嶽蕭條正氣淪。箕化英靈還列宿。鑑亡深慟想重宸。皇天奪速思良日。端木來遲負杖晨。先子百年師友誼。賢郞三世弟兄親。登門奉袂今如昨。一瓣燒香恨未因。</text>
<title>兪監司 榥 挽</title>,<text>公病支床日轉危。我因官宂起居遲。誰言死孝終踰制。向哭喪廬僅閱朞。並世曾推三按使。承家今見二孤兒。餘生剩抱琴亡痛。忍聽鴒原抆淚辭。</text>
<title>西湖船上。次堂兄韻。送江都留守洪遠伯 重普。</title>,<text>元禮舟中勝友俱。風流不減馬卿都。揚帆破浪男兒事。浮世如今此樂無。</text>
<title>挽趙監司夫人</title>,<text>謝家蘭玉盛當時。太傅常稱道韞奇。閨範早因庭訓得。義方元自婦儀推。誰言孝子終天痛。政近賢姜哭夜期。爲是齋居違執紼。可堪和淚寫哀辭。</text>
<title>送君兼送春 以下二首課製</title>,<text>山花飛盡草如茵。斗酒雙柑送故人。時序正當三月暮。別離還復百年頻。不堪岐路將分地。又是芳菲欲歇辰。來歲東君猶可伴。歸期莫負小桃春。</text>
<title>石鯨鱗甲動秋風</title>,<text>習戰揚威地。經營創設雄。海鯨形像逼。山骨刻雕工。奮鬣疑翻浪。張鱗欲蔽空。壯圖今寂寞。千古颯秋風。</text>
<title>挽吳上舍 始鼎</title>,<text>謝氏芝蘭盛。常誇末婢奇。誰言萬里別。遽作九原悲。僦屋靈輀發。殊方使節遲。臨池乃家事。無復墨淋漓。</text>
<title>趙參判 錫胤 挽。五首。</title>,<text>行誼文章兩絶倫。雍容風裁映簪紳。連城價擬無瑕玉。潤物功爲有脚春。淸以傳家貧亦好。學由修己味逾眞。他年會檢名臣傳。誰是當朝第一人。三年絶塞病相隨。重入脩門鬢已絲。孰謂行休唯在我。倘來榮落亦關時。經綸奄屈平生志。殄瘁空深擧國悲。最是凄涼身後事。未應天道竟無知。藉甚聲名北斗高。兩朝經幄任薰陶。文章自少推宗匠。許與當時摠俊髦。長我十年曾不挾。論交三世每慙叨。龍門遽失攀登地。從此餘生等桔槹。寵利芬華兩不居。早知名下士無虛。丹忱久許同夷險。素履終看合卷舒。命矣嗚呼眞可惜。天之報施果何如。千秋文字江河在。大筆吾徵太史書。生應非偶奪何速。天固難諶理莫推。直道曾無三黜慍。孤忠唯有九重知。城南永隔風雲契。嶺外空傳水調詞。千載斯文今寂寞。哭君奚但爲吾私。</text>
<title>湖堂定式後錄奉諸益求正 以下十首湖堂朔製</title>,<text>明時簡拔盛群賢。暇日蓬山續勝緣。爭覩相如居客右。還慙楊炯在盧前。文章賁飾須公等。羸病低垂奈我偏。逐月恩休新有命。退才眞怯共周旋。</text>
<title>襄陽歌三疊。贈尹使君 衡覺。</title>,<text>雪岳晴光雪後宜。一麾行色一琴隨。神仙官府連蓬島。太守風流更習池。靑瑣夢牽留客館。白銅歌作送君詞。春來蠟屐尋眞地。花下相迎倒接䍦。蓬萊山色玉崔嵬。淸賞時時入夢來。世故參差違宿計。病懷寥落把殘杯。扶桑日月窓間出。鬱島風煙眼底開。官暇想多梅閣興。新篇須寄雁奴廻。襄陽仙界接蓬萊。傲吏行裝歲暮催。歷歷名區皆熟路。恢恢游刃卽通才。閑忙有數身仍病。聚散關心鬢欲摧。想得遨頭吟賞遍。大堤東畔漢江來。</text>
<title>檢先生案有感。寄堂弟幼能。</title>,<text>湖堂掄選廁群英。接武騷壇又弟兄。篆刻自慙非國手。銀根常恐墜家聲。殊恩特許聯旬暇。盛事仍叨兩世榮。唯有惠連同此感。淚痕偏濕舊題名。</text>
<title>有懷金行人起之 壽興 昆季。二首。</title>,<text>雁行南去屬深秋。得意湖山暇日遊。學士風流仍彩服。仙區形勝又名樓。詩傳謝眺驚人語。興在龜潭泛月舟。會待春來將理屐。還嫌物色少分留。風光何似舊時秋。十數年前此地遊。雲錦屛開千疊岫。紗籠詩護五更樓。靈源不變曾行路。仙島空違共泛舟。勝賞秪今眞夢境。羨君能得久淹留。</text>
<title>復用前韻。寄君實。</title>,<text>黃卷尋常對聖賢。旬休又是接隣緣。蒹葭倚處慙非分。糠粃揚來合在前。不恨風塵知己少。難逢山水賞音偏。東阡步屧過從地。屈指槎行幾日旋。</text>
<title>江寺口占。贈金久之 壽恒。</title>,<text>吾鬚未白爾朱顏。交契平生伯仲間。絶代才名看玉樹。浹旬恩暇侈蓬山。時當雪月連江淨。天借騷人出郭閑。醉後淸狂眞可愛。興來篇什不須删。</text>
<title>次君實病未赴蕭寺之約追寄以詩韻</title>,<text>翩翩仙侶此同舟。郭外樓臺入勝遊。淡靄連村島嶼暝。輕氷逐水琅玕流。山陰對雪憶安道。蕭寺聯床留子由。爲有故人佳約在。燈前細酌緩傳籌。</text>
<title>次君實三疊賢字之作</title>,<text>一馬曹携兩集賢。空門相對話三緣。身應金粟如來後。跡在玉皇香案前。已覺劫塵千變易。誰從悟界獨醒偏。今朝又被名繮絆。忙裏光陰蟻磨旋。</text>
<title>復用顏字韻。贈久之。</title>,<text>相逢一笑破愁顏。歲暮襟期卽此間。風外寒聲聞極浦。樽前爽氣見南山。非關文史三冬足。喜得招提半日閑。却歎江郞才已退。醉來詩句付君删。</text>
<title>送橫城太守鄭 始大 壯元</title>,<text>壯元聲價固無倫。吾榜當時最得人。直被西曹吟鬢改。板輿東郡主恩新。花田晩岫樽前近。驛路寒梅雪後嚬。蠟屐謾孤探勝計。白門斜日望行塵。</text>
<title>挽曹守而 漢英 女子</title>,<text>沈痾竟失百年期。政屬郞君孝服持。弱子可論身後事。斂衣皆是嫁時資。床頭影斷新磨鏡。篋裏塵生舊綉絲。吏部鍾情無限痛。壙銘應續女挐詞。</text>
<title>次金久之見寄韻 以下十首湖堂朔製</title>,<text>孤懷悄悄惜年華。倚壁殘燈眩眼花。庭闊任堆盈尺雪。夜寒先逼傍山家。新篇半是排愁得。濁酒何妨向市賖。徐孺不來風滿榻。却敎童子下簾叉。</text>
<title>次洪君實直廬見寄之韻。二首。</title>,<text>悵望淸標隔禁廬。夜深寒月照窓虛。身忙久斷杯中物。眼眩仍拋架上書。風漏夢驚莊枕蝶。雪天吟憶灞橋驢。三冬自笑成何事。文史還慙辨魯魚。雪後孤齋半壁燈。紙窓寒透病侵陵。開簾得月庭鋪練。呵筆題詩字帶氷。俚唱敢言追郢曲。高才應不讓吳興。風塵潦倒終何事。江海眞堪一縣丞。</text>
<title>復用前韻。贈久之，君實。</title>,<text>洛城風雪臥袁廬。門巷寥寥四壁虛。疏節本非供世具。病骸新有絶交書。倘來榮落眞柯蟻。自笑功名等磨驢。歲暮田園歸思切。欲從濠上學觀魚。把玩新編費夜燈。早知山嶽壓丘陵。才名絶勝三都賦。肝膽相看一段氷。妙歲榮光膺剡簡。百年文物屬賓興。明時補衮知無負。不是前疑定後丞。</text>
<title>次洪君實韻</title>,<text>吏部才名固絶倫。近來長句最淸新。恩休宛是當時事。勝集居然我輩人。喜滌煩襟酬永夜。羞將俚語和陽春。門前晩雪看盈尺。不厭深杯到手頻。</text>
<title>久之有約不至。次幼能和起之之韻遣懷。</title>,<text>疏疏庭雪恰霑衣。小閣開樽客未歸。簪盍豈無他日約。襟期猶惜一宵違。風欺蠟燭看將盡。犬吠柴門聽却非。孤枕酒醒仍不寐。禁城殘漏轉依微。</text>
<title>次窮字韻</title>,<text>明時肯歎阮途窮。樽酒論文好客從。懶拙豈知當世務。淸狂還有古人風。自憐葵藿常傾日。偏愛松筠不怕冬。雪後閉門無一事。襟期唯許鄭虔同。</text>
<title>雪後錄奉諸益</title>,<text>寂寂柴門盡日扃。晩風吹雪落空庭。乾坤爛熳成銀界。山嶽嶙峋幻玉屛。冷着園林欺凍雀。斜侵書幌濕殘經。生生天意何曾息。看取寒松獨也靑。</text>
<title>次君實雪後曉吟之韻</title>,<text>紛紛急雪曉仍多。大澤高陵失兩涯。玉帝樓臺疑咫尺。朱門車馬斷經過。隣人汲水難尋井。童子開爐怯煮茶。郢曲傳來元寡和。苦吟偏覺硯氷呵。</text>
<title>大殿迎祥詩</title>,<text>輕寒簾外尙凄凄。閶闔催開曙色迷。禁苑雪消春意早。賀班風細佩聲低。恩分柏酒盈樽暖。香挹金爐滿袖携。渾是新年佳氣象。貼門何用六篇題。潑醅椒酒共春濃。上日黃封自九重。拜手千官爭獻賀。陽和先入仗前峯。</text>
<title>除夕。志感書眎從弟。二首。○以下十首湖堂朔製</title>,<text>寒燈無焰斗回杓。獨伴羈愁坐寂寥。荏苒殘年唯此夜。飛騰暮景卽明朝。形骸骯髒終何補。鬢髮蕭疏半欲凋。秪是主恩猶未報。田園空負故人招。北斗闌干欲轉杓。上方燃燭對參寥。窓縈積雪看疑曙。人守殘年坐待朝。客裏屠蘇憐後飮。鏡中愁鬢覺先凋。故園魚鳥牽情久。春至濠梁倘見招。</text>
<title>人日寄示諸益</title>,<text>閉門窮巷阻過從。咫尺淸標悵望中。節屆王春還易感。詩逢人日轉難工。新梅色奪階邊雪。好鳥聲驕柳上風。夢罷書齋仍獨坐。樹頭朝旭一竿紅。</text>
<title>立春日賜柑。實詞苑之盛事也。感而有作。仍示諸益求正。</title>,<text>平明羅帕自明光。拜手詞臣荷寵章。頒及立春偏雨露。摘來經歲閱風霜。金丸爛映盤中菜。瓊液爭誇海外香。最是相如方病渴。嘗新便覺潤詩腸。</text>
<title>又用前韻寄諸子</title>,<text>傳柑文苑最榮光。盛事端宜有頌章。風味絶勝千歲棗。珍苞猶帶九秋霜。堪誇令節承殊渥。偏愛貞姿保晩香。三嗅劈來先覺爽。笑他茶酒只澆腸。</text>
<title>三用前韻</title>,<text>螢爝常依日月光。忝叨詞掖最周章。虛紆聖主恩如海。豈有淸文字挾霜。羅帕分珍仍令節。金丸入手尙天香。明時盛事眞堪詠。才退慙非錦繡腸。</text>
<title>金員外郊莊。次壁上韻却寄。</title>,<text>羸驂盡日不停蹄。薄暮來投一壑棲。氷澗流泉寒更響。風枝驚鵲夜猶啼。且看下榻迎徐孺。誰肯廻舟阻剡溪。客裏相逢眞夢寐。不妨談笑到晨鷄。</text>
<title>春日卽事</title>,<text>春來忽忽少舒眉。懶病都無一句詩。昨雨好花猶未吐。今宵新月又何遲。東林煮菜曾拋約。南浦觀魚已後時。幸有騎驢堪過處。小堤沙暖柳垂絲。</text>
<title>憶舍弟世卿</title>,<text>卯君眠食問何如。簿牒應妨疾病餘。池草一春空有夢。嶺雲千里只霑裾。孤懷可耐經年別。遠信唯憑隔月書。風雨對床曾有約。會須琴鶴早歸歟。</text>
<title>偶出東郊口占</title>,<text>雨餘風日轉淸明。春氣氤氳特地生。已覺輕雲呈喜色。更憐嬌鳥弄新聲。野田漠漠初回碧。溪柳依依欲放晴。却笑陶潛歸未早。夢中三徑漫牽情。</text>
<title>次光牧洪子晦 處亮 寄示韻</title>,<text>差池燕雁惜分飛。消息纔憑驛使歸。客舍柳堪橋上折。故園梅憶雨餘肥。論交漸覺新知少。抱病偏憐舊貌非。秪爲君恩深似海。靑袍未換芰荷衣。</text>
<title>挽金參判 蓍國</title>,<text>文章早受兩朝知。氷蘗淸標世共推。門外不曾來俗客。篋間唯自富新詩。貳卿尙屈當時望。八耋終敎半歲遲。爲有生平瓜葛誼。欲題哀輓淚先垂。</text>
<title>挽李宣川夫人</title>,<text>將軍持節臨邊日。學士陳章請急時。朝暮門閭空有望。歸來笳鼓杳無期。稀年宿疾醫難技。積德名家慶肇基。早與阿戎敦世好。可堪和淚寫哀詞。</text>
<title>次從弟韻。寄金吏部，洪檢討。以下五首湖堂朔製</title>,<text>蓬山休暇屬時髦。疏懶還慙病馬曹。天地未應窮阮轍。風塵其奈變潘毛。曾從鶴禁叨聯步。敢向龍門擬奪袍。却笑雕蟲元小技。聖恩無路答絲毫。</text>
<title>復用前韻。寄諸益求正。</title>,<text>十八登瀛盡彥髦。風流異代復吾曹。傾囊自歎無千首。對鏡還驚換二毛。消渴久淹司馬病。塵埃空弊拾遺袍。春來景物知多少。付與諸君五色毫。</text>
<title>失馬</title>,<text>幾年鳴玉紫宸趨。賴有昂昂櫪上駒。此日弊帷埋寸土。當時逸足騁長途。塞翁之失焉知福。杜老雖貧不可徒。庭畔任他箕豆散。忍看春雨長新蒭。</text>
<title>簡寄忠淸都事</title>,<text>世故參差鬢欲凋。別魂偏覺黯然銷。人生抵處均形役。朝議從來重幕僚。馹騎春當芳草路。錦江花映木蘭橈。應知謝眺多詩興。數遞郵筒慰寂寥。</text>
<title>贈錦山太守之行</title>,<text>形勝南州費夢思。羨君行色趁花時。從知山水前緣在。其奈閑忙造物私。堂以晝名衣是錦。化隨春洽口爲碑。阿平應喜芳隣得。皁蓋相尋倘有期。</text>
<title>忠淸都事寄書問病。詩以謝之。</title>,<text>十里都門出餞遲。秪今魂夢逐征麾。書來恰慰睽違恨。病起追酬送別詩。溪榭煙霞空爛熳。錦江雲樹杳參差。西河一老猶無恙。樂在周旋請益時。</text>
<title>次從弟韻。寄南侍讀雲卿 龍翼。</title>,<text>天涯春色故園來。海外仙槎隔歲廻。異域肯淹蘇武節。遠人爭識馬卿才。揮毫更續曾題句。覽物重臨幾處臺。東閣趨庭多喜氣。驛亭微雨濕黃梅。</text>
<title>綾原大君挽章。二首。</title>,<text>無端哀訃國人驚。聖主親臨哭盡情。恩禮獨尊今叔父。謙恭常仰舊東平。斂惟賜錦方知儉。口不言錢豈有贏。惆悵朱門多少客。只應來歲泣新正。縹緲高樓漢水濱。煙波常帶渥恩新。風流已失佳公子。物色如傷舊主人。緱嶺仙簫疑是夢。梁園芳草爲誰春。他年禮接宗英地。不見肩輿詣紫宸。</text>
<title>挽竹所金判書 光煜。○二首。</title>,<text>蒼顏華髮老神仙。雅望三朝際遇偏。已喜文星聯壽曜。更看卿月近台躔。嘉猷幾奏登筵日。盛事纔廻合巹年。惆悵幸村春寂寞。柳灣猶繫釣魚船。雍容風裁映簪紳。夷險昇沈五十春。許與當時皆俊彥。優遊晩境尙精神。開元供奉人誰在。洛社耆英跡已陳。欲寫哀詞偏有感。兩家情誼更連姻。</text>
<title>寒食省墓志感 以下十首湖堂朔製</title>,<text>草心無路答春暉。雨露丘原歲月移。此日忍攀松柏樹。餘生久廢蓼莪詩。嗚呼莫慰終身慕。孤孑難堪展墓悲。只是主恩猶未報。十年留滯負歸期。</text>
<title>次南侍讀踏靑日見寄韻</title>,<text>黃梅落盡杏花開。坐惜年光荏苒催。晩岫當簷濃欲滴。小庭經雨綠初廻。佳辰獨抱文園渴。勝會空思曲水杯。喜有蓬山他日約。故人珍重寄詩來。</text>
<title>東郊春興。次杜少陵秋興韻。寄諸益。</title>,<text>雨後東郊綠滿林。映階松竹望森森。門臨柳巷春常早。雲擁山村晝亦陰。已識閑忙皆有分。倘來榮落不關心。書齋日永無餘事。石杵花牋手自砧。樹頭殘日閃餘暉。望裏終南一髮微。細草無心經雨潤。宿雲多意近人飛。年光荏苒浮生老。世故參差夙計違。聞道東湖春事爛。軟風吹浪鱖魚肥。年紀蹉跎暮景斜。鏡中空惜減容華。西曹不記參軍馬。南海初回使者槎。酒席山光供翰墨。夜窓松韻當笙笳。東阡趁日過從地。落盡辛夷又杏花。忙裏光陰等局棋。幾廻行樂幾廻悲。佳辰勝集還吾輩。盛代賓興亦此時。肯歎相如題柱晩。却慙元亮賦歸遲。風塵潦倒霜侵鬢。十載田園費夢思。屋後淸溪屋上山。小窓相對畫圖間。閑來蠟屐逢春理。客去柴門盡日關。何處鳥聲驚倦夢。有時書卷照衰顏。涓埃未效身仍病。疏懶宜辭玉筍班。餘寒料峭小溪頭。天氣還如八月秋。摘摘新花開近淚。茸茸芳草喚生愁。風塵萬事催黃髮。江海初心負白鷗。孤露更堪垂老別。卯君消息隔南州。巾車春日課農功。向晩披蓑細雨中。漠漠輕鳧飛近水。依依弱柳舞迎風。新芽漸辨抽田綠。殘照猶明蘸樹紅。閑處且深憂國念。一年豐兆問村翁。穿林村路入逶迤。小雨前宵不滿陂。山近日烘初上暈。春寒花澁欲開枝。幽禽喚友身爲伴。脩竹生孫手自移。好是田家新闊計。肯嫌衰鬢鏡中垂。</text>
<title>次太學士金滄洲 益煕 寄示韻</title>,<text>駱峯春色阻同看。世故牽人興已闌。佳句詠來神獨往。報章題處字難安。花開雨裏渾閑事。病起尊前減舊歡。最是城西簪盍地。後期猶及月輪團。</text>
<title>復用看字韻。贈金久之求正。</title>,<text>春來物色靜中看。詩興爭如世味闌。騏驥志存千里騁。鷦鷯棲借一枝安。疏慵豈合明時用。謔浪都非少日歡。朝退閉門無箇事。小齋淸坐煮龍團。</text>
<title>車攻行 以下課製</title>,<text>膠舟不返周道窮。王風掃地明堂空。兵戈阻絶洛陽宮。決拾無復諸侯同。啓祐從來在皇穹。宣王內修先厥躬。允德明明貴克終。中興赫業多前功。春蒐冬狩騁俊雄。旌旆逶迤澗水東。田車旣好四牡豐。鍊我戈矛張我弓。中軍方叔是元戎。號令頗有前賢風。獻豣王所皆辟公。金舃赤芾光玲瓏。耀德宣威十年中。山海復見梯航通。分明文武業更隆。洛水波恬鎬岳崇。盛事千秋入感衷。歌詠不是誇詩工。</text>
<title>羅池廟迎送神詞</title>,<text>雨霏霏兮煙冥冥。猿嘯哀兮楓林靑。神之來兮如雲。建兩旗兮揚小舲。夜漫漫其無人兮。紫焰噓呵兮燈燭靑。熒神之來兮莫遲。我之思兮丁寧。擊缶兮坎坎。鼓瑟兮泠泠。乘飆輪兮入廟門。蕉桂登盤兮牲酒馨。不我違兮以笑。慰我福我兮神其靈。儵爾來兮忽爾逝。怳鳴佩之玎玎。神不留兮使我傷。空悵望兮煙汀。</text>
<title>次杜詩早朝大明宮韻</title>,<text>漏籌已咽銅壺水。曙色纔分露井桃。花外日烘旗影轉。柳邊風送佩聲高。鵷班乍整聞仙蹕。鳳詔催裁弄彩毫。一曲陽春眞寡和。幾回披閱紙生毛。</text>
<title>肯銷金甲事春農</title>,<text>三春開府鎭盧龍。千里耕桑罷夕烽。已喜驕兵爭毀甲。仍聞遊食盡歸農。誰能佩犢矜雕悍。無復勞民事戰攻。卽墨會看田野闢。他時不愧萬家封。</text>
<title>柏梁賦詩</title>,<text>臺前開幄殿。臺下集軒裳。司馬還從蜀。枚皐至自梁。明珠紛共握。赤幟竟誰張。天屬仍高坐。先成七字章。</text>
<title>燈夕。與洪君實，金久之，南雲卿及幼能。往見湖堂舊基。仍泛舟觀燈。口占求正。二首。</title>,<text>返照依依芳草洲。落花如雪水如油。漁人得雋初收網。仙侶吟詩晩泛舟。物色當時留幾許。風流吾輩喜同遊。佳辰勝集眞堪詑。看盡長江又上樓。五子詩傳白雪樓。我曹今日又同舟。文章敢擬追前輩。物色猶堪辦勝遊。點點燈光明柳岸。依依人語在沙洲。篷窓小酌仍成醉。一散浮生不盡愁。</text>
<title>次金久之韻</title>,<text>東湖晴浪漲桃花。暮色依微十里沙。出郭居然成勝集。把杯還自惜芳華。苔磯遠火看漁艇。柳岸靑帘認酒家。健筆揮來偏意氣。不妨烏帽也欹斜。</text>
<title>錄示諸益</title>,<text>煙江閑倚木蘭橈。點點輕鴻趁暮潮。隱映漁村芳草岸。依微少苑夕陽橋。佳辰物色知多少。勝友風流不寂寥。乘興却忘歸路遠。且將談笑到淸宵。</text>
<title>次金久之韻</title>,<text>汀花踏盡又觀燈。逸興飄然倚醉乘。勝景端宜酬令節。同遊何幸得心朋。緣江小路連沙苑。隔樹孤帆認廣陵。雲外鍾聲何處寺。夕陽橋畔獨歸僧。</text>
<title>世子宮端午帖</title>,<text>不懈三朝禮。爭瞻一點星。离筵初罷講。宮日欲過庭。訓在治安策。圖成聖學屛。靈符爭獻祝。節序變堯蓂。</text>
<title>挽洪判書 茂績</title>,<text>手正倫彝尺疏傳。至今爭許布衣權。飛騰一蹴雲霄闊。險阻重經瘴海偏。晩節優游全素履。兩朝恩遇冠群賢。言爲己任忠逾著。事有推知見必先。志切揚淸常慷慨。病緣憂國竟沈綿。趨陪杖屨渾如夢。直裏緘辭倍愴然。</text>
<title>羅上舍挽</title>,<text>交誼今三世。通家弟視君。短期人共惜。至行我曾聞。白面終無命。靑山忽起墳。偏憐長公慟。斷雁不成群。</text>
<title>申校理 混 挽</title>,<text>憶君承召自晴川。枯槁形骸我爲憐。不幸伯牛而有疾。誰言王令竟無年。蘭臺玉署曾遊地。紫府玄都未了緣。弱歲文章推獨步。當朝名譽冠群賢。斂惟時服家徒壁。慟切高堂淚是泉。白雪聲留夔後作。靑雲影斷雁行聯。孤魂莫恨烏山隔。先兆將看錦水遷。欲寫哀辭偏易感。向來琴絶子猷絃。</text>
<title>陪祭社稷有感。三首。○以下十首湖堂朔製</title>,<text>仁天底事降災深。夙夜焦憂聖主心。魏闕絲綸勤自責。社壇籩豆儼親臨。精誠可使通微顯。感應何曾異古今。喜氣已徵將祀夕。佇看千里霈商霖。半夜圜壇儼羽儀。先敎膏澤遍京師。風雲色變須臾頃。動植歡均霡霂時。始信至誠無不感。從知響報有如斯。居然足慰三農望。潤我公田遂及私。旱儉連仍且半年。幾番圭璧遍山川。終敎聖后勞中夜。果見明禋格上天。雲翳星光垂彩仗。風牽雨意入朱絃。猶知膏澤方千里。六責成湯美豈專。</text>
<title>雨後志喜。三首。</title>,<text>祭罷圜壇日欲昇。微涼颯爽豁炎蒸。仁天悔禍終卑聽。惠雨蘇枯卽勃興。輦却逍遙瞻喜色。歌騰耕鑿驗豐徵。詞臣愧乏如椽筆。聖德神功寫未能。毒魃潛藏赫火微。層陰羃地鳥低飛。天行一雨而誰力。時及三農竟不違。災去極無民乃粒。年書大有國之肥。冥冥感應知非爽。只在君心轉化機。漠漠頑雲盡日陰。霈然時雨見天心。神功恰慰田家望。祀事纔煩法駕臨。自是吾誠終有格。孰云玄理邈難諶。欣欣八域均恩澤。耕鑿將徵擊壤吟。</text>
<title>送光州使君姜 瑜。○二首。○時舍弟世卿爲高敞倅。故第七句及之。</title>,<text>三年邊塞鬢成絲。何事今行又一麾。只是淮陽徒得重。從知刺史不爲卑。河橋摻袂殘杯盡。官路驅車惠雨隨。遙想卯君應有待。驛樓蕭寺摠佳期。行臺當日少淹留。瑞石煙霞不盡搜。歷歷名區如夢裏。依依餘恨在心頭。仙源漫負重尋約。世故仍催遠別愁。潦倒風塵同抱病。送君南去意悠悠。</text>
<title>南郊親祭卜日後得雨志喜</title>,<text>十行綸札下丹墀。親祀圜丘已有期。此雨應從方寸得。至誠先遣鬼神知。便敎品物皆涵澤。爭喜高穹亦聽卑。歌頌鴻休仍獻戒。是心終始保微危。</text>
<title>弘濟橋。贈松都少尹。</title>,<text>十里河橋客欲歸。一杯傾盡更依依。吟邊細雨霑征袂。望裏平蕪帶落暉。等是分離無近遠。不曾辭色見幾微。花潭水石應如舊。擬趁新秋早拂衣。</text>
<title>贈平安都事</title>,<text>煙樹依微細雨宜。亂鶯聲滑綠陰移。出郊喜有披蓑興。把酒閑吟送客詩。此去箕城非近地。邇來蓮幕異前時。中年聚散偏多感。屈指新秋是後期。</text>
<title>次從兄寄示韻</title>,<text>靜中開卷味偏深。眞樂宜從是處尋。客去閉門仍獨坐。詩成欹枕且長吟。交情可見過從地。世路曾無進取心。未效涓埃身已倦。素餐還愧六年今。</text>
<title>雨中見舍弟書。口占却寄。</title>,<text>池塘草色夢參差。消息居然隔月遲。孤露可堪中歲別。晨星相望各天思。書來乍慰看雲恨。病起仍題喜雨詩。爲是秋圍期漸近。對床佳興只心知。</text>
<title>雨後口占</title>,<text>朝來細雨恰霑衣。門巷寥寥客到稀。得意蛙鳴喧鼓吹。無心草色任天機。斜侵園柳鶯難囀。催濕庭泥燕數飛。十里東湖佳約在。夢魂時繞釣魚磯。</text>
<title>贈箕城通判 崔寬</title>,<text>浿岸煙花記昔遊。夕陽閑泛木蘭舟。江流不轉朝天石。詩句長留浮碧樓。歎我卽今難浪迹。羨君於此作遨頭。河橋十里分携地。宿鳥歸雲摠別愁。</text>
<title>送淸道柳使君 炫</title>,<text>聞說鼇山景物奇。萬竿脩竹夏涼宜。銀鱗不厭絲絲鱠。紅露仍斟淺淺巵。官宂竟違瞻送約。病懷難盡贈行詩。秋曹簿牒曾恢刃。百里仁聲想口碑。</text>
<title>簡寄茂長朴使君 增輝</title>,<text>風流學士佩符來。擁路光輝五馬催。邑號長沙還樂土。年同賈傅且奇才。頌聲已洽隨車雨。和氣常浮上壽杯。官暇登臨饒物色。白雲佳句散樓臺。</text>
<title>梁園授簡 以下三首課製</title>,<text>歲暮梁園雪正飛。一時詞客儼驂騑。相如末至居仍右。郢曲初傳和更稀。彩筆揮來看意氣。長裾曳處倍光輝。王門鬪藝渾閑事。天子方催自蜀歸。</text>
<title>錢塘射潮</title>,<text>洪濤怒觸鬪雷霆。城塹將傾地失形。默運神機治有術。爭張強弩發無停。來如騏驥騰西極。退似鵾鵬徙北溟。白馬千年遺憤在。莫敎驚散伍胥靈。</text>
<title>華岳題名</title>,<text>掃蕩淮西䘲。歸來太華陽。靑油談笑暇。翠壁姓名香。氣壓三軍壯。光爭萬丈長。燕然勒石地。堪笑謾鋪張。</text>
<title>挽曹秀才 守而之子</title>,<text>郭外尋常選部參。有時留與阿戎談。交仍世好年差長。視卽門親誼亦覃。作賦奇才終未試。鍾情至慟想何堪。床前多少號爺地。忍對西河淚共含。</text>
<title>愼獨齋先生挽</title>,<text>兩賢之後道荒蕪。天爲斯文挺碩儒。家世西山稱父子。詩書北海聚生徒。先王簡拔恩招數。今代登崇禮遇殊。經濟當時爲己任。明良終古要相須。風雲幸際千年會。山斗爭瞻二老俱。冢宰春官皆寵擢。丘園賢路不崎嶇。定知名下無虛士。難盡人間奈險途。致澤初心空炳煥。歸來眞樂卽江湖。行藏實係邦休戚。舒卷元關道有無。退亦同憂看抱負。老猶忘倦是工夫。危悰不隔君門遠。疑議時承驛使諏。早已沈潛傳舊業。却能超詣啓群愚。年齡遲暮神逾旺。杖屨優游德不孤。梁木方期支廈屋。星文遽報拆天樞。士林錯莫誰矜式。朝著凄涼失楷模。今也則無明主惜。道之將廢哲人徂。絲綸可想重宸慟。籩豆仍煩近侍趨。正氣英姿堪寂寞。天時人事兩嗚呼。通家少子將安仰。負笈深衷竟莫輸。官路登門如昨夢。瓣香那復奠生蒭。</text>
<title>挽柳承旨 景緝</title>,<text>雲路翺翔幾十春。兩朝原隰獨賢身。先人同榜論交早。小子通家得御頻。久識胸懷無宿物。每從談笑見天眞。存亡此日傷心地。柏府銀臺撫迹陳。</text>
<title>次韓退之秋懷詩。十一首。○以下十五首湖堂朔製</title>,<text>菊蕊何離離。楓林何薿薿。庭院悄無人。孤懷耿未已。白露忽成霜。蟲聲寒入耳。覽物坐長嘆。中宵百感起。年光不借人。倏忽驚湍似。繁華易消歇。意氣安足恃。貴賤與壽夭。畢竟同一軌。所以解懸人。不悲亦不喜。方朔任詼諧。屈原獨憔悴。情性豈必同。各自有樂地。得失儘悠悠。歡娛不可恣。萬事已前定。榮落咫尺異。達人齊彭殤。俗士慕富貴。茫茫宇宙內。一氣亘漫漫。庶幾無自慊。努力當加飯。世故日參差。軒冕非吾願。潦倒風塵中。誰挽復誰勸。雕蟲本末技。何用誦一萬。芹曝縱云美。不堪持自獻。優游聊自適。肯作兒女怨。園林向蕭瑟。秋氣日侵凌。露葉絶吟蟬。客盤無飛蠅。蠨蛸鳴在壁。切切聲非憎。終南聳雲端。霽色映稜稜。東湖足幽事。水淸魚可罾。漁樵謾相待。欲往嗟未能。寂寞掩柴扃。觀書聊自警。秉燭發興長。無眠知夜永。窓前落葉聲。肅肅風力猛。梧桐覆深井。曉汲引短綆。文園素多病。漫浪亦云幸。閑中有眞味。迹與城市屛。向晩露華翻。樹梢留殘景。新月欲東吐。山窓先冏冏。靜中閱書史。豁然開榛梗。身安一枝棲。志絶長途騁。本非供世具。直欲謝造請。有身不愧隱。有心不欺暗。行休一任天。坦坦無所憾。蔬食樂有餘。高明戒鬼瞰。逢秋意蕭瑟。益覺宦情淡。人事異閑忙。俗態見僞濫。名利路多難。繁華時亦暫。譬如遇風波。中流解舟纜。何似閉戶坐。陳編閑點勘。眞味在此中。不愁家無甔。秋懷正寥落。悄然坐南軒。金風掃落葉。忽如群馬奔。沈吟若有思。不笑亦不言。寒聲在樹間。缺月當窓前。露華濃欲滴。山色秀可餐。耿耿到夜深。殘燭照陳編。披閱遂忘倦。玄言窮五千。人情任翻覆。世味經酸辛。安能事奔走。吾自安吾眠。志士固多感。兀兀且窮年。庭際有脩竹。淸宵葉聲乾。商金肅秋令。摧折靑琅玕。淸陰尙不改。白露空團團。歲寒獨也靑。好風傳平安。感物傷我心。沈吟淚汍瀾。愁緖換潘鬢。流光劇寮丸。擬作子長遊。從今備征鞍。涼飆日夕起。樹梢生秋聲。幽人坐淸宵。月色十分明。霜露晩凄凄。怵惕愴深誠。天機催代謝。物理有虧盈。心鋒半已銷。老去斂游兵。閑忙皆有數。簪紱不爲榮。借問名利輩。奔忙竟誰令。三徑日將蕪。松菊爲誰好。向平畢婚嫁。歸計須及早。良辰易晼晩。萬事難可保。嘆我暮景斜。形容已枯槁。丹心耿未已。濡滯長安道。</text>
<title>贈別湖伯徐載邇 必遠。○二首。</title>,<text>超遷峻秩自天曹。一蹴金緋步武高。利器卽今當錯節。淸名早已壓時髦。樓仍拱北危悰激。景欲頹西望眼勞。臨別慇懃何所贈。願言毋負聖君褒。頗牧曾聞出禁中。卽看遷擢盛遭逢。登車自有澄淸志。衣錦元非富貴容。早識浮生多聚散。更堪疏節少過從。分明別後相思夢。不隔湖山路幾重。</text>
<title>夜坐有懷徐按察</title>,<text>露草寒蟲切切鳴。萬家砧杵起秋聲。風飄病葉吟邊亂。月漏殘雲分外明。荏苒年光那可住。參差世故苦難平。孤懷政爾逢搖落。不獨何梁送別情。</text>
<title>殿試口占</title>,<text>觚稜秋色曉參差。䙚䙚香煙繞殿飛。天上山龍瞻寶座。月邊環佩引朝儀。雲樓早闢排金榜。漢詔催宣策布衣。詞掖小臣叨盛際。共承恩命拜丹墀。</text>
<title>次堂兄韻。贈尼山太守。</title>,<text>殘杯到手各心驚。簷外枯荷落雨聲。往事思量唯有淚。中年離別最關情。鸞棲漫驗三刀夢。鵬息猶期萬里程。擾擾風塵多散聚。爲誰相送爲誰迎。</text>
<title>泊船秋夜經春草 以下六首課製</title>,<text>荏苒流光瞥眼新。孤舟猶繫暮江濱。天涯乍別仍千里。病裏相思又一春。玉壘風塵淹客日。嘉陵山水屬詞臣。黃花碧草經年恨。愧殺周南久滯人。</text>
<title>新亭擧目風景切</title>,<text>萍蹤亂代任飄零。擧目山川接杳冥。空有十年憂國淚。可無三日過江醒。驚聞灎澦寒聲壯。愁見峨嵋暮色靑。關塞風煙非舊土。傷心不獨是新亭。</text>
<title>月入霜閨悲</title>,<text>秋聲靜夜助凄悲。殘燭啼紅淚共垂。坐惜芳年留不得。獨憐明月到如期。霜寒颯爽眠頻覺。窓影依俙見却疑。手把哀箏仍自語。此情唯有素娥知。</text>
<title>奉濟驛送嚴公</title>,<text>十載重相別。浮生老此中。誰憐潘髮改。終遣阮途窮。慘惔長亭日。飄零短褐風。明時匡濟策。珍重付吾公。</text>
<title>陪裴使君游石娥谿</title>,<text>花縣春無事。仙源路不迷。偶從裵叔則。同賞石娥谿。酒且傳籌飯。詩宜掃壁題。山禽解留客。故故傍人啼。</text>
<title>鍊藥院秋日。鑷白髮。</title>,<text>壯志猶千里。衰容又一秋。淸晨捋白髮。眞訣愧丹丘。漫有凌雲氣。難禁對鏡愁。蓬萊何日到。遐想未全休。</text>
<title>命賜金蓮燭二十韻排律 湖堂別製。三上居第二。宣醞賜豹皮。</title>,<text>星斗依依繞鶴天。夜深宣室席初前。皇情特眷歸來後。溫旨親承涕淚邊。際遇幸叨千載會。恩光分賜九華燃。孕精奎宿生賢佐。通籍金閨在妙年。疏節本非供世具。奇才早許受知偏。聲名太盛終何賴。口語橫罹更孰憐。詠檜詩成飜作案。懷沙恨結獨追愆。黃岡客夜愁聞篴。赤壁淸秋醉叩舷。龍馭莫攀魂欲斷。瓊樓緬想曲初傳。病緣明主危悰切。生入脩門兩鬢鮮。九闕驚聞今夜漏。入花重踏舊時甎。誰言散跡仍華貫。却訝衰容近御筵。點檢餘生今老矣。思量往事只悽然。仙香已挹杯中茗。法燭仍分座上蓮。擎出還敎煩內史。頒來端合詑群仙。宵螢爝火知無補。聖澤慈恩愧獨專。華影不迷歸院路。朝衣猶覺惹爐煙。追惟夙昔身如夢。感激殊私淚逬泉。自念孤臣無寸長。躬逢二聖荷生全。終知盛事應無泯。看取蘭臺太史編。</text>
<title>次加平太守韻。五首。</title>,<text>身計中宵默細推。丘原底事往來稀。重叨科甲知非分。莫報春暉秪自悲。幾日榮歸攀柏樹。經秋直夢鎖銅闈。恩由庶慰餘生感。兼得嘉陵太守詩。使君佳句世人推。却恨平居會面稀。此地相逢惟涕淚。餘生是處秪悽悲。心驚客雁霜前叫。夢繞銅龍曉闢闈。雪月還堪供一醉。錦囊輸得幾篇詩。澆書政喜可忘飢。離恨無端已上眉。氷打橋梁聞遠響。煙生村落想晨炊。參差世故元難了。珍重交情秪目知。回首不堪雲樹隔。郵筒重見寄來詩。賑貸誰能救晉飢。峽民凋瘵焉燃眉。田家已失三農獲。蔀屋猶艱半菽炊。明府幸今寬賦入。淸名本自畏人知。蘇殘摩撫恢游刃。百里將騰五袴詩。輕氷咽咽響沙灘。靑眼還宜醉後看。樵客暮歸知野迥。棲禽頻起覺林寒。誰憐疏懶同嵇阮。敢擬文章學杜韓。多謝使君重見飭。此間詩興未全闌。</text>
<title>至日賀班口占 以下十首湖堂朔製</title>,<text>銅樓始律協黃鍾。葭管灰飛子夜風。映雪觚稜看近遠。趁班環佩引西東。臺雲已報初陽候。宮日先添一線功。摠是昌辰佳氣象。此間摸寫愧難工。</text>
<title>喜席詠御賜豹皮</title>,<text>南山玄豹昔留皮。貢篚何年獻玉墀。自是駑才慙篆刻。敢當殊錫侈皐比。光生喜席雲霞爛。香挹恩花雨露滋。詞掖小臣榮已極。感懷唯有涕漣洏。</text>
<title>贈圻輔統禦使姜 瑜。○二首。</title>,<text>年來世故劇紛紛。翻覆從他作雨雲。方面今爲統禦使。寸心唯恃聖明君。茲行肯有幾微色。臣職元無內外分。爭道禁中頗牧出。書生猶可樹功勳。才推通敏行剛方。王事賢勞鬢髮蒼。天下幾人知鳳觜。世間無地不羊腸。倘來榮落身何與。等是分離意更長。橫海樓船開玉帳。佇看三路壯關防。</text>
<title>贈安州通判閔 點 榮覲之行</title>,<text>前後同題雁塔名。百年交誼寸心傾。今君獨有趨庭樂。繄我纔回展墓行。孤露此生偏易感。等閑相別亦關情。遙知萬歲橋邊路。月下笙歌雜嘯聲。</text>
<title>簡寄金學士起之昆季</title>,<text>君家兄弟難兄弟。雁塔重題世共誇。東郡趨庭聯彩服。北堂開宴簇恩花。時當白雪添詩料。地是淸風領物華。聞道除書同日下。佇看官路並驅車。</text>
<title>直廬雪後偶吟</title>,<text>直廬微霰晩凄凄。苑樹飢烏冷不棲。爐上殘灰添更撥。郢中遺響和仍題。天寒逼月銀蟾凍。風力排窓蠟燭啼。悄悄孤懷那可遣。擁衾趺坐到晨鷄。</text>
<title>述懷寄諸益。二首。</title>,<text>雕蟲末技卽銀根。賜暇虛紆聖主恩。朔啓書來心自愧。陳編開處眼先昏。傳家舊業眞知忝。退舍殘鋒更孰論。終日苦吟成底事。半生消渴笑文園。寸土孤松幸托根。雨暘培植孰非恩。吟髭照鏡先秋颯。病眼生花未老昏。吾相豈堪當世用。此情難與俗人論。風塵潦倒身仍倦。晩計猶存獨樂園。</text>
<title>祗受賜柑感而有作。錄示諸益。</title>,<text>頒柑詞苑憶前年。酬詠詩篇盛事傳。殊錫更紆休暇後。小臣還愧渥恩偏。香生羅帕霏霏襲。色映金盤箇箇圓。病渴相如先覺爽。秪應銘骨又心鐫。</text>
<title>直廬口占</title>,<text>靜聽銅壺咽咽聲。直廬風雪坐三更。書燈在壁寒無焰。簷雀驚棲凍不鳴。呵筆題詩氷着字。擁爐烹茗月窺楹。明時愧乏絲毫補。伴直隨行笑此生。</text>
<title>應韻贈成川太守沈 𢋡</title>,<text>渭陽還自降仙樓。曾說繁華最此州。赤壁煙霞吟眺興。巫山雲雨古今愁。君從禁直分符去。天餉騷人拄笏遊。斜日白門樽酒盡。病懷離思雨悠悠。</text>
<title>南雲卿慶席。次詠御賜鹿皮韻。</title>,<text>耳邊新掩紫貂皮。頭上斜橫丹桂枝。況有珍包光喜席。滿庭歌舞摠君私。</text>
<title>大殿春帖子</title>,<text>凄迷雲物晩來新。上苑寒梅欲放春。風細賀班稀報漏。雪晴曥陛不生塵。爐煙藹藹開筵早。宮日遲遲奏事頻。摠是太平佳氣象。萬年嵩祝效封人。禁苑春歸早。銅壺晝漏遲。鳥聲初滑處。泉脈欲生時。邦運應回泰。河淸會有期。小臣恭獻祝。休慶可前知。</text>
<title>大殿延祥詩</title>,<text>龍池泉脈欲生時。禽語初嬌漏刻遲。禁苑風光仍令節。賀班文物卽昌期。韶華已向新梅逼。豐驗先從積雪知。詞掖小臣叨盛際。太平恭獻慶雲詩。</text>
<title>銅雀臺 以下六首課製居魁</title>,<text>雲端千尺聳崔嵬。複道飛薨半欲頹。基廢已成荊棘路。勢高曾壓柏梁臺。當時伯業今何在。落日漳河去不廻。惆悵二喬消息斷。西陵春色爲誰催。</text>
<title>杜陵花竹夢郊居</title>,<text>千里孤臣兩鬢華。銜書紫鳳下長沙。春來忽見新篇至。病起渾忘客路賖。夢裏郊居猶在眼。日邊消息當還家。故園物色應無恙。處處叢篁樹樹花。</text>
<title>香雨微時引百官</title>,<text>霏霏小雨曉來殘。春色依微十二闌。天上衮衣瞻八彩。仗邊環佩集千官。旗飜仙掌龍蛇濕。杯凸香醪琥珀寒。令節年年陪法宴。大平文物協宸歡。</text>
<title>雲碓無人水自舂</title>,<text>洞壑深深日欲曛。竹風吹送藥爐薰。依微古碓臨溪響。斷續淸音隔樹聞。時瀉小庭驚睡鶴。亂飛餘沫雜纖雲。歸來石徑無人識。驢背孤吟倍憶君。</text>
<title>東西兩新橋</title>,<text>秦鞭無力石梁漂。徒涉人愁水過腰。千載奇功須二子。半空飛閣聳雙橋。波心影落驚鯢蟄。脚底塵輕去馬驕。溱洧乘輿何足道。一方歡抃聽民謠。</text>
<title>三年多難獨憑危</title>,<text>危樓秋色動悲歌。北望宸居鬢欲皤。不盡乾坤浮日夜。無端涕淚對山河。兵戈四海何時了。形勝千年此地多。最是客懷愁絶處。巴陵木落洞庭波。</text>
<title>南軍威 得朋 慈堂挽</title>,<text>世間人事苦參差。哀樂何知並一時。置膝纔看重第慶。泣蔥仍抱陸郞悲。憂能有損醫窮技。壽未逾耆理莫推。百里湘潭成永訣。柳車臨發故遲遲。</text>
<title>三勒上人自頭流來索詩。余以病爲解。歲三閱而請益勤。豈篤好而致多者非耶。遂次軸中韻以贈。</title>,<text>方丈曾爲客。淸秋水石探。鶴歸雲鎖洞。簫斷月留庵。久被名纏絆。今逢韻釋談。江山應不改。能記滯周南。</text>
<title>金判書滄洲挽。四首。</title>,<text>賢父之兒乃祖孫。家傳詩禮又耑門。風標拔俗無纖滓。才學需時最聖恩。冢宰文衡輿望洽。民憂國計夙心存。終然未就經綸業。忍遣精神閟九原。樂靜云亡失楷模。公今逝矣再嗚呼。徒聞天奪纏宸慟。無復疇咨協廟謨。一代人材俱寂寞。百年時事漸艱虞。神交詎有幽明間。地下修文想不孤。三世論交弟視余。每從文酒得聯裾。重姻王謝門闌喜。二美戎咸玉雪如。病已沈綿猶望起。志曾經濟奈成虛。餘生獨抱存亡慟。忍檢床頭舊枉書。蕭條人代轉堪悲。我淚無從已再垂。大老前年纔易簀。英靈半夜又騎箕。追思縫帳傳經日。不見丹墀曳履時。先後同歸皆係運。一哀非但爲吾私。</text>
<title>挽呂參判 爾徵</title>,<text>蕭然門巷近南山。棋罷詩書在案間。每憶陪歡聯貢院。却憐淹病阻朝班。當時名譽天官赫。晩節優游水部閑。八法文章俱妙絶。獨留碑版耀人寰。</text>
<title>東郊春望</title>,<text>雨後山光秀可餐。興來登眺暫偸閑。橋連極浦長虹臥。城帶層陰百雉寒。隱隱天低晴靄外。紛紛人在軟塵間。村醪野菜能留客。巖石題詩興未闌。</text>
<title>次杜甫傷春。五首。 五言排律。以下十首湖堂朔製</title>,<text>劍閣連雲直。韶光着處濃。驛書初送喜。天討已除兇。客日淹三峽。關雲隔幾重。纔聞哀痛詔。仍減御廚供。雨露頒新典。風塵變舊容。寸心猶激烈。時吼匣中龍。社燕來如約。園花着幾枝。藥苗初出土。泉脈細通池。荏苒年光晩。蕭疏客鬢危。詩因排悶得。淚爲感時垂。北望風雲隔。西來弟妹離。終南與淸渭。夢裏自逶迤。旅泊思京闕。羈愁減帶圍。疏慵無世念。推敓任天機。迹似臨邛客。居仍杜宇畿。域中聞戰鼓。身上愧儒衣。卜築幽棲晩。音書故國稀。淸宵悄無寐。忍聽不如歸。仗鉞論兵地。將軍竟孰眞。會須淸六合。先已定三秦。不是周無策。何煩漢嫁嬪。星辰猶北望。車駕昔西巡。覽物驚佳節。憂時泣老臣。可憐成底事。書劍困風塵。去國丹心在。窮途白眼多。客愁看節物。鄕路阻兵戈。胡馬猶纏洛。秦城漫帶河。僑居存晩計。世事入悲歌。散迹同樗櫟。朝衣換薜蘿。偏憐鬢成雪。安得住義和。</text>
<title>又次七言排律</title>,<text>春生玉壘妖氛豁。月捷傳來喜氣濃。已報司徒收散卒。更聞函谷剗餘兇。回看棧道盤千仞。悵望君門隔九重。聖旨丁寧頒卹典。內家仍復輟浮供。煙花謾起毫端興。霜雪還驚鏡裏容。長日草堂閑睡足。何人見許蜀中龍。心如騏驥思千里。身似鷦鷯寄一枝。錦水煙霞新卜築。杜陵花竹舊臺池。飄零久隔風雲會。慷慨誰扶社稷危。客裏春光空婉晩。向時豪氣已低垂。兵塵漠漠吾安適。鄕國迢迢藐是離。遙想秦中形勝壯。山河襟帶自逶迤。十年王室何多難。四海兵戈未解圍。小築初開元亮逕。幽情久息漢陰機。天橫劍閣千重險。春滿成都百里畿。田畝苟完新活計。風塵已弊舊朝衣。家鄕杳杳書來少。門巷寥寥客到稀。淪落至今餘老病。藥名空自認當歸。邦運適當開泰日。天心允屬帝王眞。謳吟萬姓方思漢。整頓諸軍已定秦。海內可期休戰伐。宮中復道放妃嬪。岷山每惜頻年滯。岱岳誰陪二月巡。末路行裝還浪迹。往時文彩忝詞臣。應知紫禁煙花繞。冠蓋聯翩踏軟塵。錦里煙花空爛熳。春光爭似故園多。雄心未已頻看劍。聖代何當載戢戈。淚濺蜀江新物色。夢廻秦地舊山河。殘生久抱文園渴。末路誰知郢客歌。已見盤中登首蓿。任敎窓外長藤蘿。佳辰擬續蘭亭會。肯羨風流晉永和。</text>
<title>次從弟韻。寄金承宣久之。</title>,<text>短短疏籬寂寂扉。樹頭斜日閃餘暉。春來漫興新篇在。病起閑愁舊貌非。已覺此心元淡薄。不關時物政芳菲。分明記得東湖約。夢繞煙波十里磯。</text>
<title>次從弟次寄韻</title>,<text>忙裏三春荏苒過。落花飛盡樹陰多。從知美景難留得。其奈浮生易老何。痟渴久淹司馬病。艱危空詠伯鸞歌。朝來試把靑銅看。吟鬢緣愁種種皤。</text>
<title>再次從弟韻</title>,<text>端居獨掩傍山扉。世事悠悠對落暉。官是馬曹寧似是。年非伯玉已知非。春城雨後聞禽語。閑趣庭前看草菲。十里江湖頻入夢。野棠花映白沙磯。</text>
<title>次幼能次寄韻</title>,<text>坐對風光檢舊詩。落花千點錦離披。魔緣久失杯中趣。愁鬢難禁鏡裏欺。敢道歸田曾有賦。已知供世百無宜。柴門晝掩春眠足。雨後叢篁手自移。</text>
<title>月過南宮漸映樓 以下三首課製</title>,<text>寒椶鳴葉伴牢愁。病裏思鄕又一秋。風外雁聲驚客枕。夜深蟾影在宮樓。誰家擣練催砧急。何處開樽勸客留。槐露滿庭人寂寂。悄然孤坐掛簾鉤。</text>
<title>天廏新頒玉鼻騂</title>,<text>驕行紫陌不生塵。金絡靑絲逸態新。是日牽來閶闔內。何年躍出渥洼津。飛騰意氣思千里。顧眄光輝最一身。鳴玉天街誇盛事。蹇驢誰復借東隣。</text>
<title>銀燭朝天紫陌長</title>,<text>象闕開晴曉。鷄人報早朝。佩聲花外路。燭影柳邊橋。盤露金莖濕。旗風赤羽飄。催書五色詔。天語下丹霄。</text>
<title>鄭判書 維城 夫人挽</title>,<text>尙書淸儉世爭推。配德無違卽內儀。心戒滿盈安處約。惠均宗黨仰如慈。生封貞敬夫人日。泣訣岐陽貴主時。最是二郞纔宿草。九原魂去有餘悲。</text>
<title>挽李生</title>,<text>乃祖吾隣丈。常誇有是孫。幾從詩酒會。相慰典刑存。士別期三日。人亡隔九原。舊遊餘白首。題挽倍傷魂。</text>
<title>挽海嵩尉</title>,<text>追惟人事可堪論。我哭于今祖子孫。三絶世間猶氣象。二難泉下卽晨昏。風流永隔眞長座。秋色空悲沁水園。禮賵便蕃官庀葬。始終無憾聖君恩。</text>
<title>白江李相公挽</title>,<text>蕭條人代只潛然。大老如今又九泉。尙記稱觴參喜席。可堪將命哭靈筵。高名早叶淸朝望。盛業應垂太史編。臣節始終忠信著。主恩前後倚毗偏。蒼生久待東山起。皓首曾從北海還。雷雨湘潭宣霈澤。風雲魏闕際初年。孰云舒卷皆由我。已判行休一任天。志切匡時常耿結。病緣憂國奈沈綿。空敎死淚沾遺疏。無復嘉猷講細氈。白馬江流流不盡。千秋文字共留傳。</text>
<title>次堂兄韻。二首。○以下六首湖堂朔製</title>,<text>沈吟久坐夜窓開。河漢西傾北斗回。身計悠悠何所定。天時衮衮謾相催。昏花着眼妨書卷。病骨逢場怯酒杯。客去小庭留月色。雪邊松竹影徘徊。陳編點檢枕邊開。殘夢翛然一榻回。時序任從忙裏過。鬢毛偏向此中催。疏慵肯作隨人態。潦倒仍停勸客杯。黃葉滿庭閑不掃。強扶藜杖暫徘徊。</text>
<title>次洪君實寄示韻。三首。</title>,<text>悄然孤坐到鷄鳴。世事思量百感生。倚壁殘燈添更暗。宿簷飢鵲冷頻驚。詩傳謝朓樓中月。夢繞萊州海上城。落落晨星相望遠。暮年離別最關情。東湖煙樹望依依。燕雁差池悵各離。夢裏交歡看舊態。覺來餘恨在吟眉。堪憐疏節仍淹疾。却羨通才早受知。賴有郵筒千里至。雪中新得郢中詩。居然遠別各天孤。世故驅人起一吁。悵望晨星終歲隔。驚聞霜雁失群呼。詩推獨步曾無敵。譽洽輿情豈不虞。邊圉綢繆須及早。衣袽當戒塞舟繻。</text>
<title>次金久之寄示韻</title>,<text>窮巷寥寥晝掩關。夢廻書榻篆煙殘。詩篇入手沈痾去。世事驚心默坐看。丹悃本期言悟主。素餐終愧諫爲官。江湖會有同歸興。鷗鷺前盟尙未寒。</text>
<title>挽李執義 杭</title>,<text>伯仲俱淪沒。吾詩忍再題。慟纏今日弔。淚續去年啼。施報終如許。彭殤果孰齊。薇垣聯步地。誰與席同躋。</text>
<title>挽南谷李參判</title>,<text>殘棋零落榻塵埋。門閉寒天雪滿柴。每憶當時陪笑語。更從何處托襟懷。未應藥物曾無賴。其奈吾生本有涯。衰白惠連孤露感。池塘詩句爲誰佳。</text>
<title>挽吳始益內</title>,<text>不復齊眉樂。其如坦腹郞。凄涼身後事。零落嫁時粧。曉月空帷幔。春寒逼簟床。人生太草草。天理信茫茫。</text>
<title>送湖南方伯權子明 堣</title>,<text>藩維最重嶺湖南。前後恩均按節三。早許艱危勞不憚。共推才器劇能堪。山川到底如相待。謠俗同然已備諳。豐沛憶曾爲客地。送君今去倍情含。</text>
<title>次堂弟韻。贈遠接使之行。</title>,<text>河橋柳絮點衣巾。駟馬如飛不起塵。從古繁華惟此路。當今儐接亦名臣。江山擧目堪垂涕。篇什排愁謾有神。最是浿城凄絶地。召公棠在爲誰春。</text>
<title>送宋同春展墓之行。二首。</title>,<text>行止由吾早已期。幡然而起浩然歸。君臣契許誠爲貴。進退分明道不違。久識初心非遯世。奈如眞樂在忘機。齋居竟負都門送。空向雲霄望少微。天恩特賜黑貂裘。拜手儒臣感涕流。魚水交歡知不偶。君民一念未全休。嚴陵豈是身將隱。范老還應退亦憂。聞道兩宮虛講席。肯敎空谷白駒留。</text>
<title>次遠接使寄示韻。二首。</title>,<text>悤悤星駕又征途。何處官齋客夢孤。登眺不禁今日淚。繁華空憶舊時娛。忙中彩筆猶裁錦。別後春槽漫滴珠。莫道關山千里隔。片心相照卽氷壺。從古東槎最勝遊。百祥樓月浿江舟。風流不減當時盛。飜覆還驚此世浮。大抵城池猶自在。等閑光景亦堪愁。傳筒謾有相思字。習氣平生咲未休。</text>
<title>用遠接使韻。贈平壤延慰之行。二首。</title>,<text>靑雲闊步接亨途。雙鳥千秋幸不孤。每憶淸宵叨伴直。幾承恩暇罄同娛。文章羨有如椽筆。聲價慙非照乘珠。潦倒秖今仍抱病。河橋咫尺阻携壺。形勝西京記昔遊。聯翩仙侶卽同舟。亭臨浿水光如練。樓壓綾羅碧欲浮。遠夢尙牽爲客地。短篇難盡送君愁。閉門春晝過從少。自笑疏慵合退休。</text>
<title>詠懷寄諸益</title>,<text>素食明時已足羞。疏愚又乏爲身謀。名猶過實無他技。毀豈求全合自修。格外簪纓仍散秩。春來物色摠閑愁。平生耿耿丹心在。珍重君恩尙未酬。</text>
<title>簡寄高山督郵</title>,<text>南來北去馬蹄間。役役浮生不暫閑。親老旅遊纔幕府。天寒別路又關山。郵亭夢罷身如寄。象闕心懸鬢易斑。想得春來池草綠。惠連佳句待君删。</text>
<title>次江原方伯韻却寄</title>,<text>雀羅門外有誰來。窮巷從他長草萊。忽得華牋珠璨璨。方知錯節刃恢恢。棠陰夾路謳謠遍。嶽色當春錦繡開。只是危樓瞻望地。五更淸夢繞銀臺。</text>
<title>贈宋行臺 時喆</title>,<text>春來點檢篋中詩。半是河橋送別詞。浮世不堪多聚散。病吾誰與共追隨。茲行正値艱虞際。相對俱非少壯時。莫向燕京尋往跡。至今柴市有餘悲。</text>
<title>寄省中諸益 聞靑湖兄與趙仲初，趙禹瑞兩學士。會飮摠府。</title>,<text>倚樓詩調謫仚豪。禁直聯翩地望高。共把淸談輸玉麈。更將餘興對春醪。輕籤緩報銅壺漏。宿雨催開露井桃。細酌不須成酩酊。明朝奏事侍龍袍。</text>
<title>江陵太守寄書索詩。應韻題送。</title>,<text>使君春日寄書來。要我詩題鏡浦臺。塵土十年身已倦。江山千里首空回。瀛洲未遂尋眞計。滕閣終慙作記才。物色分明森在眼。白鷗飛處海棠開。</text>
<title>簡寄舒川太守</title>,<text>河橋春日阻離筵。病裏孤懷倍黯然。老去奈無爲郡況。書來猶索送行篇。連材麥吐隨車雨。近郭山含煮海煙。莫恨一麾湖外滯。板輿榮養荷恩偏。</text>
<title>寄韓諫議 以下五首課製居魁</title>,<text>江城秋晩露爲霜。千里相思楚路長。何日金鷄宣霈澤。向來鳴鳳聽朝陽。還將屈子離騷怨。謾托留侯道引方。唯有浣花溪上夢。每隨征雁到瀟湘。</text>
<title>花近高樓傷客心</title>,<text>乾坤極目動悲吟。城上危樓倚百尋。已覺萍蹤千里遠。更憐花事一春深。隨風並落傷時淚。照日明如戀國心。物色謾輸詩卷裏。十年留滯費光陰。</text>
<title>除夜病中。贈段屯田。</title>,<text>孤懷悄悄郡齋空。邂逅良難逆旅中。病減腰圍妨東帶。忙開手札當傳筒。淸樽不淺佳辰興。舊歲還憐此夜窮。看取朝來明鏡裏。鬢絲相照兩衰翁。</text>
<title>夢會西齋</title>,<text>依微殘燭伴人啼。一榻春眠到曉鷄。暫趁仙鳧雲外擧。任敎莊蝶枕邊迷。逢迎宛是平生契。樽酒渾如舊日携。覺後悄然空悵望。月輪猶在郡城西。</text>
<title>送張道士歸山</title>,<text>留侯曾願棄人間。化鶴今看向碧山。自是君家多道氣。杜門長往較誰閑。</text>
<title>東湖舟中呼韻</title>,<text>書堂遺址訪東湖。風景何曾古昔殊。散跡自慙叨翰墨。傍人猶自擬蓬壺。佳辰把酒詩仍就。仙侶同舟興不孤。醉向沙頭白鷗問。顚狂有似此翁無。</text>
<title>次久之次寄韻</title>,<text>郭外行行十里途。望中煙樹水村孤。風流謾憶當年會。登眺難同此日娛。才退奈如還彩錦。詩來偏愛玩驪珠。前期賴有秦樓月。花下相迎對王壺。</text>
<title>受由省墓。夕抵堂兄丙舍。次壁上韻。</title>,<text>茅茨階上數間開。松竹窓前一尺裁。父老始知方伯貴。兒童猶道主人來。爭將物色酬佳節。更喜江山入賀杯。乘鶴使君同此會。不妨携手暫遲廻。</text>
<title>石室書院志感</title>,<text>節義文章兩相公。秪今祠廟見遺風。聲名日月光輝並。俎豆春秋享祀同。拱揖峯巒皆向北。朝宗江水自流東。燒香獨拜傷心處。感淚雙垂落照中。</text>
<title>祗受聖旨。感而有作。錄奉堂兄。</title>,<text>迢迢關路雁行同。駟馬齊驅一馬驄。忽見溫綸從日下。正當佳節屬天中。偏蒙聖渥榮何極。未答春暉慟不窮。骯髒形骸無所補。只將奔走罄丹衷。綸札雙擎拜手同。主恩珍重許乘驄。參差驛路連雲外。荏苒佳辰過客中。已識閑忙皆有數。可堪愁恨轉難窮。涓埃未效身將老。耿耿平生一寸衷。</text>
<title>午憩山谷</title>,<text>泥晴溪岸駿蹄輕。畫角雙鳴太守迎。行色非關前後異。恩光偏荷去來榮。松楸漸隔心如失。象魏遙瞻眼更明。補衮自知無一字。却慙宮以諫爲名。</text>
<title>次都尉表兄韻</title>,<text>水村山店望參差。平楚依微夕照宜。分外恩榮承聖旨。客中光景感天時。爭傳楡社棠謠遍。復見熊軒馹騎隨。才退柰無池草句。鳳毛眞愧謝家兒。紛紛世故苦參差。疏懶元來置散宜。休暇適當多病日。過從不似少年時。魯魚未辨才仍退。磨蝎爲宮謗輒隨。窮巷寂寥門晝掩。綠楊微雨濕鸚兒。</text>
<title>贈龍岡使君</title>,<text>關西亂後氣蕭然。三縣雄腴異昔年。爭說此時爲吏苦。自言茲邑奉親便。長安北望宸居隔。大海西臨塞路連。最是浮生多聚散。不堪頻賦送行篇。</text>
<title>送關東方伯姜叔久。次趙龍洲 絅 韻。</title>,<text>我東形勝最關東。玉立芙蓉聳碧空。雲捲海門千里白。日先暘谷萬方紅。當時幕客今開府。前度劉郞已作翁。召樹春陰應似舊。感懷難盡一篇中。平生夢想嶺西東。萬二千峯迥接空。日涌桑溟先曉白。山名楓岳未秋紅。仙區前後如相待。幕府風流又此翁。往事秪今唯涕淚。關心最是別離中。</text>
<title>送襄陽太守</title>,<text>參差世故本難齊。臨老那堪又解携。鳧舃遠辭靑瑣闥。驪歌仍唱白銅鞮。襄陽形勝稱雄府。江漢風流是大堤。游刃想應多暇日。不妨山簡醉如泥。</text>
<title>湖堂初成口占示諸益</title>,<text>湖堂暇日敞華筵。飮客居然半八仙。無主江山還有待。有時觴詠豈無緣。風流敢擬追先輩。物色何曾異昔年。乘興却忘歸路遠。一江疏雨夕陽天。</text>
<title>直廬次申兵部 濡 韻</title>,<text>多病文園減舊豪。敢將詞藻強爭高。畏逢諸葛宜堅壁。心醉周郞若飮醪。分外榮光叨視草。禁中佳節近舍桃。淸宵寓直過從地。沽酒還思典錦袍。退朝環佩鳳池鳴。院柳宮槐景物淸。鼉鼓聲隨晴晝永。獸爐香送晩風輕。亨衢幸接靑雲步。爝火難裨白日明。秀句傳來眞寡和。爛然珠玉看縱橫。</text>
<title>題表兄村居</title>,<text>籬落參差隔水村。綠槐陰畔掩柴門。帆如好客翩然至。山伴閑人自在尊。心靜可能忘世事。地偏還喜避塵喧。成虧一任昭琴鼓。興到猶堪獨對樽。</text>
<title>湖堂聯句</title>,<text>文會堂中四友來。百年今日最奇哉。南宮自有波濤筆。東里爭推潤色才。柏府乘驄仍棣萼。楊州跨鶴又蓬萊。簷前語燕如相賀。依舊江山入酒杯。</text>
<title>挽金上舍 錫胄 內</title>,<text>相公之女相公孫。王謝當時早結婚。爭道名家宜配匹。曾從喜席賀魁元。蘭疑入夢終何𧏮。藥未收功可忍言。嫁日衣裳猶在篋。想應披閱倍聲呑。</text>
<title>惜餘春 以下四首課製居魁</title>,<text>園林雨過綠陰新。病起韶華閱九旬。最惜芳菲看欲歇。可堪時序駐無因。飛花戀樹如含怨。落絮隨風故近人。戲蝶慇懃偏有意。海棠叢裏殿殘春。</text>
<title>回首吾家山</title>,<text>大蘇山接小蘇山。人與成三伯仲間。地自效靈猶有待。神須發祕豈終慳。幷州峴首關情是。孔雀楊梅取義班。如別故鄕增感處。悄然無語對孱顏。</text>
<title>獨留靑塚向黃昏</title>,<text>黃金終誤畫中形。憔悴蛾眉沒北庭。蔓草肯隨胡地白。孤墳猶帶漢宮靑。春來恨結羅裙色。月下聲疑玉佩聆。不是東君偏愛惜。老天應自感精靈。</text>
<title>賀雨詩成卽諫書</title>,<text>罪已絲綸六責如。霈然甘澍遍菑畬。聽卑效捷仍膏澤。志喜詩傳當諫書。自是憂勤終有格。從來感應信非虛。君明臣直元和盛。擬續新篇獻玉除。</text>
<title>贈北伯鄭禮卿 知和</title>,<text>谷口聲名萬口喧。主恩前後鎭雄藩。繁華自古稱南國。鎖鑰如今最北門。爭喜盛年膺剡簡。佇看恢刃試盤根。孤懷悄悄秋多感。臨別慇懃更贈言。</text>
<title>贈淸風李使君 後山</title>,<text>錦繡山光錦繡堆。枕江樓閣碧崔嵬。名區更續三刀夢。按使今乘五馬來。棠樹謠傳前度憩。紗籠詩檢昔年裁。仙舟政得西風便。孤負沙頭酒一杯。</text>
<title>柏府聞蟬</title>,<text>飢唯飮露見高情。薄薄衫仍短短纓。疏雨過時憐響急。一枝依處覺身輕。流音斷送三庚暑。詩料催添十分淸。物自善鳴聊以警。臺烏其奈噤無聲。</text>
<title>贈東萊閔大受 鼎重</title>,<text>驄馬南行記仲春。卽看遷擢荷恩新。艱危最重關防地。字牧還煩諫諍臣。機在善隣推敏達。案無留牘想精神。男兒報國均遐邇。只恨浮生聚散頻。</text>
<title>簡寄白川使君徐載邇</title>,<text>孤懷寥慄自生愁。世故侵尋欲白頭。客去塵凝徐孺榻。詩成月入謝公樓。偏憐乍別仍千里。可耐相思又一秋。蕭寺同遊佳約在。風光爲我倘分留。</text>
<title>憶舍弟</title>,<text>戚戚寒聲在樹頭。箇中搖落最淸秋。空齋夢罷燈爲伴。長路書傳雁是郵。老去離懷偏作惡。病餘官食易生愁。池塘寂寥無佳句。夜雨聯床憶子由。歲晩城東怨索居。寂寥門巷故人疏。睽違可耐經年憶。消息難憑隔月書。鬢髮蕭騷吾老矣。田園蕪沒爾歸歟。分明記得平生約。十二灘頭有弊廬。</text>
<title>贈別湖南伯徐載邇</title>,<text>專城榮養主恩隆。移鎭雄藩邑是豐。依舊官銜仍按察。憶曾遷擢自郞中。桐鄕物色重陽近。棠茇謳謠兩路同。十里河橋瞻送地。病懷搖落怯西風。</text>
<title>贈嶺伯洪君實</title>,<text>世故相仍鬢欲絲。邇來京洛少親知。如何湖上堂成日。却是天涯客去時。佳會竟孤文字飮。秋懷難制別離悲。精神不遣山河隔。須遞郵筒數寄詩。年年索我贈行篇。篇欲成時意黯然。自是浮生多聚散。可堪塵世少團圓。才猷早已膺超擢。原隰何須歎獨賢。想得慈闈頻入夢。嶺雲千里感懷偏。</text>
<title>東湖舟中。次幼能韻。贈別洪君實。</title>,<text>東湖容與泝扁舟。酒盡沙頭惜去留。勝地豈無登眺興。浮生奈有別離愁。山光漠漠將斜日。野色蕭蕭欲暮秋。惆悵音塵從此隔。南來消息待書郵。</text>
<title>謝寄湖南方伯徐載邇</title>,<text>迢迢相憶各參商。乍別居然半載強。路隔天涯神獨往。書傳直裏意何長。多君尙記尊前約。憐病仍投肘後方。一部魯論須復寄。腐儒能事在尋章。</text>
<title>金判書夫人挽詞</title>,<text>淸白名家女士賢。尙書作配壼儀全。持盈處約心常飭。得嗣生孫業可傳。休歎八旬差一歲。卽看雙劍會重泉。向來孤負升堂拜。義是連姻倍愴然。</text>
<title>挽李陽川內</title>,<text>相公家法我偏知。訓誨常先孝敬爲。幸與賢郞敦世好。仍聞佳婦稱閨儀。當時懿行無違德。此日尊章不盡悲。遙想縣齋寒夜永。簟床空有悼亡詩。</text>
<title>挽李全義 悅 內</title>,<text>夫子吾宗黨。仍聞內政宜。短期眞可惜。玄理柰難知。永夜官齋冷。長程旅櫬遲。尊章不盡慟。置膝撫孩兒。</text>
<title>夜闌更秉燭 以下六首課製居魁</title>,<text>新歸且莫語艱難。一室相携坐夜闌。迹似浮萍能復合。淚隨啼燭不曾乾。團圓況是天涯會。驚喜渾如夢裏看。海內風塵方澒洞。幾人今得暫時歡。</text>
<title>陪柏中丞觀宴將士</title>,<text>輕裘緩帶儼登壇。風裁雍容禮數寬。鼉鼓鳴來千隊合。兕觥傳去萬夫懽。周旋屢得軍中暇。威武曾從壁上觀。聖代未能忘戰伐。會須英俊濟艱難。</text>
<title>石頭訪崔侍御</title>,<text>吳中物色屬淸秋。月下孤城認石頭。已向漁村催喚酒。更携仙侶得同舟。繡衣多暇仍佳會。玉樹臨風卽勝流。當日少年君尙健。飮中豪氣未全休。</text>
<title>長懷倚脩竹</title>,<text>蘇李奇才錦繡腸。壁間遺唾至今香。殘生又迫知非歲。病起仍題感舊章。逸氣仙標俱寂寞。秋聲竹籟只凄涼。當時物色留多少。徙倚斜陽意更長。</text>
<title>獨行殘月影</title>,<text>世故紛紛逼。離魂黯黯驚。殘宵攬衣起。孤月伴人行。隻影臨官路。餘暉滿洛城。追思懷遠別。爭似此時情。</text>
<title>題也足軒</title>,<text>種竹數竿足。使君名此軒。涼生鳴磬席。影拂布金園。特地栽培得。凌霜節操存。肩輿經造處。趺坐到黃昏。</text>
<title>金領相潛谷挽。五首。</title>,<text>名賢之後又名臣。德業文章兩絶倫。荒野幾年身自遯。岩廊晩節道猶伸。功存國史編摩再。澤在湖民貢賦均。時事漸艱天奪速。涉川其奈浩無津。正色朝端賁大猷。風雲千載際今休。鹽梅舟楫經綸業。廊廟江湖進退憂。積善卽看餘慶在。純誠宜向古人求。平生耿耿匡君志。香案前頭尺疏留。早向淸朝作羽儀。傳家詩禮世爭推。慶關貳極流徽遠。訓及雙珠享祉宜。肅敬常存危坐地。精神不變正終時。斑斑事業應無泯。司馬公名走卒知。終南新構傍山阿。門大要容駟馬車。榮冠兩朝猶自抑。尊兼三達更無加。孤忠早已同休戚。一念何嘗不國家。耆舊卽今零落盡。公私只有共長嗟。龍門早許孔融登。函丈周旋謦欬承。三世于今餘小子。二難於我卽親朋。春臺與宴當時再。喜席陪歡去歲曾。往事居然成一夢。不堪存沒感懷增。</text>
<title>次堂兄韻。贈兪武仲 棨。</title>,<text>相看休怪盡慇懃。十載風塵悵各分。何限向來辛苦事。雪關詩句不堪聞。</text>
<title>入侍筵席志喜</title>,<text>仁天眷祐我東方。玉候于今乃復常。宗社靈長知有賴。邦家休慶本無疆。自惟忝侍深嚴地。幸獲重瞻肅穆光。一部心經存至理。佇看治道軼皇王。金門朝闢集軒裳。縹緲祥雲繞建章。三接討論皆義理。一堂吁咈卽明良。誠能必格仍相感。言有當陳孰不颺。何幸小臣叨盛際。庶幾無疾祝吾王。</text>
<title>贈別燕行上使。進退格。</title>,<text>十里河橋送別時。北風吹雪點征衣。從來此役誰能免。況是嚴程且有期。早識胸懷無滯礙。卽看辭色不幾微。臨分只把詩相贈。肯學楊朱泣路岐。</text>
<title>又用前韻。贈金行臺 益廉。</title>,<text>蕭蕭征馬夕陽時。雪後饕風欲捲衣。懷抱可堪終日惡。逢迎又是隔年期。千秋往迹尋華表。萬里歸心繞紫微。形役幾人無此別。世間行路本多岐。</text>
<title>次堂兄謁長陵志感韻</title>,<text>仙馭迢迢邈九天。崇岡象設只森然。危衷倍激趨蹌地。寶座遙瞻涕淚邊。功業定知三代並。規模端合百王傳。傷心萬折朝宗水。長向園陵擁後前。</text>
<title>次堂兄拜玉屛書院韻</title>,<text>遺廟巍然大水濱。士林瞻仰久逾新。從來直道難偕俗。賴有孤忠可質神。千古斯文應不墜。百年公議幸終伸。松筠水月恩綸在。聖主深知一箇臣。</text>
<title>復次謁長陵韻</title>,<text>鼎湖龍馭昔賓天。夢裏簫韶尙宛然。虛殿深嚴蒼靄裏。帝鄕迢遞白雲邊。秋來霜露餘哀在。月出衣冠故事傳。玉節重經松柏路。不禁揮涕夕陽前。</text>
<title>寄北伯鄭禮卿</title>,<text>故人今日駐何州。旌節應知過嶺陬。座上風流同北海。月邊吟嘯想南樓。三更夢覺金門漏。千里書傳玉塞秋。莫道參商相望遠。舊情珍重見盤羞。</text>
<title>復用前韻。謝寄北伯。</title>,<text>依依別夢繞邊州。驛使來從嶺海陬。病枕孤吟消永夜。胡床淸興憶名樓。葵忱想爾偏傾日。蒲質憐吾早望秋。潦倒風塵成底事。半生瓠繫亦堪羞。</text>
<title>大殿延祥詩 居魁賜弓</title>,<text>瑞色蔥籠欲曙時。和風陣陣入簾吹。年華已逐桃符換。春意先從柳線知。日轉鷄竿聞漏緩。暖廻氈席視朝宜。恭惟聖學新功進。規諫何煩六帖詞。鳳闕侵晨闢。鵷班趁賀催。山呼萬歲祝。春報一年廻已覺陽和遍。新看壽域開。吾王庶無疾。長樂進椒杯。銅壺仙漏響丁東。御柳迎春拂曉風。拜賜椒觴仍獻祝。賀班纔罷日方中。陽和隨一氣。節序換三冬。賀列鵷鴻集。宮壺琥珀濃。</text>
<title>鳳飢不啄粟 以下四首課製</title>,<text>吁嗟乎鳳兮。去來關盛衰。一來儀虞廷。再來鳴周岐。玄風旣已邈。千載來何遲。所食非稻粱。恥與群鷄隨。琅玕不常有。宜爾有時飢。老鴟嚇鵷雛。腐鼠甘如飴。飮啄各自異。物性固難移。吾寧忍吾飢。此意誰能知。嗟來尙不食。刺蹙安可爲。嗚呼豈獨爾。君子多窮時。肯爲五斗屈。萬鍾亦足辭。所以首陽下。採薇餓伯夷。吁嗟乎鳳兮。各從其志宜。</text>
<title>玉堂話西山舊事</title>,<text>歸自南州上玉堂。共勞淸夢到仙鄕。豈知北闕同時直。却話西山舊意長。官柳別來誰更折。野梅尋處最難忘。寒溪石臼君題句。往迹如今尙在亡。</text>
<title>還山留別</title>,<text>小草當時誤出山。謾將簪組側朝班。沈冥酒肆少靑眼。抹摋名途多苦顏。疏節本非供世具。暮年還有拂衣閑。文章賁飾付公等。歸去來兮岩石間。</text>
<title>寒松竟後凋</title>,<text>歲暮群芳歇。千林葉盡飄。松兮本孤直。獨也不蕭條。堪笑他先委。方知最後凋。盤桓晉處士。曾與爾同標。</text>
<title>大殿春帖</title>,<text>觚稜曉色殿餘寒。鳴玉千官趁漏殘。風細爐香携處滿。雪晴甎路踏來乾。春陽政屬時回泰。聖候欣聞日報安。最是萬年佳氣象。山呼聲徹大庭歡。邦運重回泰。王春月是元。簷禽送新哢。溝柳媚初暄。玉漏傳三殿。銀幡揭九門。盤中細生菜。共祝萬年樽。</text>
<title>挽張生員 泠</title>,<text>十里松溪畔。將求數頃田。慣聞郊舍趣。喜有主人賢。篋裏書猶在。春來訃忽傳。園林想依舊。回首一潸然。</text>
<title>次吉州使君韻贈別</title>,<text>冬雪春泥踏未乾。一麾西北敢思安。官因簡擢知非屈。地等關防較孰難。樹隔晴川千里迥。山連長白四時寒。風光到底爭奇勝。天餉騷人取次看。病廢揮毫硯久乾。欲酬佳什費吟安。子來幾日相逢少。老去孤懷遠別難。經雨柳絲生嫩綠。撩人春氣殿餘寒。行登鐵嶺應添恨。千里宸居矯首看。</text>
<title>又次乾字韻。贈李使君。</title>,<text>慷慨平生淚不乾。幾年憂國臥袁安。明時客宦曾三已。暮境閑居亦一難。官路乍驚西塞遠。別懷偏怯朔方寒。洛濱小築應無恙。松竹依俙夢裏看。</text>
<title>讀周易志感</title>,<text>一部書分上下經。包羅太極兩儀幷。尼因晩喜編三絶。羲本生知卦八成。秦火無權文不墜。宋儒爲傳義逾明。天根月窟玄微理。別有何人識最精。</text>
<title>贈任節度</title>,<text>長白山前黑水廻。元戎臺下列營開。黃雲朔氣千家暗。落日邊聲六鎭來。形勝幾多輸壯觀。撫摩端合着全才。浮生聚散元無定。謾把沙頭送客杯。</text>
<title>贈萊州使君李心甫 萬雄</title>,<text>別夢無端散玉堂。一麾行色戀遊方。地分內外時輕重。念切君親日短長。雅望會須膺簡擢。聖心終是軫關防。恩威寬猛宜兼濟。鎭服夷情在弛張。禁中頗牧聖君知。剡薦還煩諫諍姿。機在善隣徒得重。職當憂國敢言私。春暉欲報情何極。邊事方殷去莫遲。最是河橋瞻送地。病懷難盡一篇詩。</text>
<title>綾城府院君具公 仁厚 挽</title>,<text>注意安危將相都。兩朝遭遇渥恩殊。功無與讓猶謙抑。事有當言肯囁嚅。白首匡君唯涕淚。明時謝病卽江湖。風霜不憚燕山役。劍履還從漢殿趨。存沒愴深關國運。哀榮禮備感泉塗。芳名燀赫徵編簡。遺像淸高想畫圖。門下秪今餘部曲。幄中誰復讚訏謨。依然喜席稱觴地。更忍緘辭奠束蒭。</text>
<title>尹泰安 衡覺 夫人挽</title>,<text>使君臨別泣呑聲。爲說平生伉儷情。義是糟糠同處約。業唯紡績本無贏。新歸遽抱重泉慟。獨享非關五馬榮。顧我連姻仍世好。聽來嗚咽倍沾纓。</text>
<title>直廬呼韻。贈別海伯姜丈 瑜。</title>,<text>星駕纔從萬里旋。輶軒西去又巡宣。才猷早已膺專對。原隰何須歎獨賢。關路向來勞遠夢。直廬今日阻離筵。芙蓉綠水應無恙。試向紗籠檢舊篇。</text>
<title>挽李監察 善徽</title>,<text>敎授諸生早。髫年得御頻。周旋陪講席。悃愊見天眞。秩是霜臺舊。居移海邑新。詩書常自樂。花竹未全貧。令胤雙聯璧。遐齡二四旬。春來經過地。往事憶東隣。</text>
<title>東郊餞席。贈北兵使權子明。</title>,<text>春天欲雨不雨。遠客將行未行。山下參差驛路。樽前多少離情。三月天夕陽雨。一杯酒千里行。奈此年芳欲歇。居然乍別關情。</text>
<title>孝宗大王挽章。十首。</title>,<text>小臣頑喘至今延。重哭龍髥僅十年。況復此時叨邇列。忍將何語寫哀篇。威顏怳侍趨蹌地。靈座空瞻咫尺天。盛德自應光簡冊。揄揚愧乏筆如椽。誕厥初生白氣騰。龍潛養德幾年曾。東平善最居家樂。季歷賢爲受命徵。地絶尊榮猶不挾。心存謙抑若無憑。西行往事那堪說。邦國當時禍亂仍。鶴野燕京道路難。山川跋履九年間。天其啓迪須增益。神所扶持濟險艱。龜現有時徵禹錫。鷄鳴先曉出秦關。仁聲已協邦人望。行李蕭然匹馬還。危微心法聖傳承。一德三王可並稱。五月滕廬遵古制。百年殷道繼中興。誠能有感高穹格。禮以爲羅俊士登。已喜陽春窮谷遍。佇看治理大猷升。宵衣旰食日孜孜。志未嘗忘在莒時。虛己優容恢士氣。留心利病察民眉。官刑每儆三風戒。穡事常看七月詩。雨露雷霆均一理。乾坤造化本無私。化始宮闈及四方。躬行孝悌法虞唐。春暉欲報堂仍揭。花萼相輝枕更長。禮備園陵親洒掃。誠存郊廟薦馨香。鴒原愴結中宵夢。宸札丁寧下十行。一部心經至理存。甘盤舊學有淵源。明良際遇誠爲貴。夙夜硏磨德益尊。直內眞功持是敬。執中王道闡微言。經營十載宏規在。此義堂堂未敢論。露立宮庭默禱時。病緣憂旱漸臻危。文齡尙靳中身享。舜陟空纏率土悲。憑几日回周甲子。易名尊並宋淳煕。平生江漢朝宗志。感慨千秋永有辭。天崩地拆在須臾。忍想蒼黃大內趨。丹扆縱然瞻彷彿。玉音無復聽都兪。誠深捧日終何及。淚似傾河久不枯。親奉御床親侍斂。綴衣陳處只驚呼。喬陵功訖吉辰涓。象設依俙擁後前。二祖堂封仍密邇。九疑山勢本連綿。危忱未效秦良殉。偉烈空憑漢史編。賴有靈長宗社慶。嗣王基命祝千千。</text>
<title>挽延城李判書 時昉</title>,<text>三蘇題柱大名垂。先相公誇有兩兒。父子弟兄生豈偶。文章節義較誰奇。季方才器元無敵。盛際勳盟又並時。保障經營膺重寄。孤忠終始聖明知。密勿彤墀步武聯。幾年卿月映台躔。身居玉帳長城是。位絶金吾舊業傳。許國寸心常耿結。憂時一病奄沈綿。艱危痛失忠良佐。哀敎丁寧感九泉。存沒無端莫問天。追惟往事只悽然。嗚呼宗黨凋零盡。孤露餘生涕淚邊。弱歲幾多承訓誨。直廬猶幸忝周旋。傷心京兆門前柳。春色依依似去年。</text>
<title>挽南參奉 得溟</title>,<text>世誼交情卽弟兄。只今存沒愴餘生。過從三十年前事。泣向元方語不成。</text>
<title>敬次知申事趙君獻 珩 敬題御筆短屛韻</title>,<text>於戲不忘我先王。聖德神功日月光。遏密三年從古痛。流傳八字秪今香。人間幸覩蘭亭祕。海外曾聞淨界藏。詞掖小臣唯涕淚。可堪銷盡未灰腸。</text>
<title>挽洪修撰 柱三 內</title>,<text>始完家室哭於斯。誰慰安仁竟簟悲。生別政當淹病日。出還纔及蓋棺時。巴猿恨結哀腸斷。海燕書傳血淚滋。忍見床前號擗處。纍然衰絰是嬌兒。</text>
<title>挽李相完南府院君</title>,<text>相業勳名舍不論。平生詩禮有淵源。輔仁以友身何挾。引疾辭榮望益尊。懇惻遺章輸血悃。丁寧哀敎泣忠魂。他時忍過西州路。綠野唯看小築存。驚心世事日嗚呼。隻手誰能大廈扶。賢士已聞辭禁闥。宗臣安得起泉塗。存亡進退關時運。廊廟儒林失楷模。最是先庚零落盡。百年孤露倍憐吾。</text>
<title>挽趙進士 相鼎</title>,<text>尊府曾同聽漏時。每言兒病淚先垂。誰知永抱鍾情慟。可耐仍催葬玉期。蓮榜雙題爭賀早。龍門一躍竟嫌遲。謝庭餘慶差堪慰。看取芝蘭有兩枝。</text>
<title>挽羅生員 星緯</title>,<text>君家好兄弟。零落數年中。子敬琴猶在。姜肱被已空。嗟哉秀不實。命矣恨難窮。只對呼爺女。何言慰長公。</text>
<title>申參判 翊全 挽</title>,<text>乃父之兒樂有兄。明時獨保舊家聲。浮華淨盡看眞態。艱險嘗來識素情。文不自居猶屬望。書爲世法孰爭名。忍言割股攀號慟。莫慰窮天孝子誠。</text>
<title>挽李進士 公著 內</title>,<text>謝氏門稱道蘊佳。衛郞才格瑟琴諧。誰言弱歲先淹病。又是嬰孩尙在懷。藥鼎忍看餘燼冷。鏡奩惟有暗塵埋。偏憐冢宰鍾情慟。強欲排時竟未排。</text>
<title>延陽府院君挽。五首。</title>,<text>西平有子弟兄難。犀帶聯翩世艶看。麟閣丹靑同繪像。金城旗鼓迭登壇。身因許國渾忘瘁。淚爲憂時共未乾。先後云亡皆係運。九原重會想悲歡。風雪孤城一髮危。手持桴鼓捍王時。功歸大樹曾無伐。國倚宗臣最受知。艱險歷來看志節。忠誠着處絶嫌疑。尊兼三達哀榮備。千載芳名竹帛垂。德業勳名樹立尊。壽星輝映上台垣。一生操履忠勤儉。三世恩榮祖子孫。周勃固宜兼將相。酇侯終不益田園。匡君耿耿丹忱切。瀝血遺封半藁存。綸音惻怛下丹墀。近侍蒼黃間道馳。廟算戎機俱未定。天時世事兩堪悲。家無長物徵淸操。斂用頒衣感聖慈。星拆樑摧朝野慟。哭公非但爲吾私。却憶朝回問起居。相看一語一唏噓。神方未效沈綿後。元氣寧論鑠毀餘。諸葛鞠躬唯死已。祭遵憂國更誰如。同宗勝集成陳迹。空撿床頭舊枉書。</text>
<title>李監察 憲邦 改葬挽</title>,<text>存沒驚心卅載餘。蒼黃忍說亂離初。先人作誄憐荀鶴。相國鍾情哭伯魚。同學後生仍世好。弊廬相對卽隣居。牛岡改卜今云吉。爲續哀辭掩淚書。</text>
<title>吳判書夫人挽</title>,<text>尙書言與淚相隨。吐盡哀腔要我詩。偕老幾年今永訣。吾亡無日又何悲。寒天長簟孤吟處。竟夜殘燈獨對時。聽此偏增伉儷重。傷心不待子荊詞。</text>
<title>德恩府夫人挽</title>,<text>雙淸家範冠朝紳。流慶千年卽觀津。早配相公佳子弟。尊爲國母大夫人。榮封未賀重憂日。內劑難回舊病春。最是直廬承急訃。忍言中壼擧哀辰。</text>
<title>錦陽尉翁主挽</title>,<text>先朝貴主幾人存。獨有岐陽享壽尊。昔日棠華曾入詠。中年杞淚尙餘痕。冥緣竟合延津劍。物色空留沁水園。最是眞長門下客。薤歌題處更聲呑。</text>
<title>挽沈執義 儒行</title>,<text>持被曾同玉署眠。見君羸瘁我心憐。談鋒酒戶知差減。齒豁頭童較孰偏。奄忽浮生成醉夢。支離病故阻靈筵。忘形交誼今難得。逬淚孤吟倍愴然。</text>
<title>挽金長水</title>,<text>矢復精忠在。旌褒有是兒。家憂經憏絶。邑宰荷恩私。鈴閣招魂日。湖鄕返櫬時。平生門黨誼。淚盡此哀詞。</text>
<title>挽李通禮 後陽</title>,<text>誰敎雲路十年遲。聲譽曾推諫諍姿。名利早知爲外物。優遊且辦了生涯。向來政蹟西南北。晩境襟期酒賦棋。後事卽看三玉樹。差寬親黨哭門悲。</text>
<title>挽蔡湖洲 裕後 冢宰</title>,<text>風雪行宮奏對催。一言能解士林災。淸名雅望終誰並。冢宰文衡亦倘來。任是退朝常閉戶。不妨憂國細傾杯。精華志氣都輸了。作誄何人續八哀。禮圍前後忝周旋。重向春臺醉法筵。肝膽幾傾諧笑處。精神不隔唱酬篇。那堪往迹關情最。敢道當時見許偏。竟失東湖他日約。人間從此絶牙絃。</text>
<title>挽李同知 元俊</title>,<text>花縣分符日。西樞養疾年。生涯貧不厭。家政孝爲先。金帶仍天爵。蒼顏卽地仙。想應流慶遠。看取百曾玄。</text>
<title>湖城都正挽</title>,<text>無端承急訃。何恙至於斯。傳者豈其誤。夢耶眞可疑。那寬子猷慟。倍切渭陽悲。後事將誰託。呱呱乳下兒。</text>
<title>洪監司 葳 挽</title>,<text>嗚呼君實止於斯。天理茫茫不可推。君實才具敏而贍。君實文詞淸且奇。儒雅爭稱酷似舅。妙年聲譽動京師。翺翔臺省天曹郞。咫尺鳴玉趨彤墀。經席雍容眞學士。奏語明白先王知。暫典畿輔非是屈。徒得君重臥而治。向者廟算憂在邊。君從楊府萊州移。循良吏績屬文士。歷試內外無不宜。歲中超遷至按廉。報政不待三年遲。王事靡盬敢言家。驅馳原隰身忘疲。豈意皇穹遽降割。周南泣血孤臣悲。淹病還朝寵渥新。上章乞解喉舌司。精華消奪步履艱。藥餌未扶膏肓危。嗚呼君實眞可哀。上有偏慈下稚兒。我在直廬聞急訃。呑聲掩抑雙淚滋。忍將何語慰元方。僦屋荒涼垂素帷。從此人間失知己。峨洋欲奏無鍾期。銀臺接席宛如昨。眉宇森然聽漏時。東湖泛月撫迹亡。誰復續成五子詩。此懷唯有惠連知。相對雪涕寫哀辭。丹旌翩翩薤歌悲。靈車曉出將何之。逝矣逝矣可奈何。嗚呼君實止於斯。</text>
<title>敬次白軒相公韻。送從弟幼能淸風之行。</title>,<text>吾慙官以諫爲名。君得仙區較孰榮。十丈塵埋羸馬足。五更樓聽大江聲。餘生漫有相依願。老境那堪此別情。兩地精神應不隔。對床風雨夢分明。</text>
<title>李判書 時發 夫人挽</title>,<text>天官乞養露章時。字字危衷感聖慈。風樹不停終有憾。草心難盡孰無悲。遐齡已協三從義。神劍眞成再會期。配德固知因襲訓。想應詮載墓前碑。</text>
<title>挽李進士</title>,<text>莫若吾同姓。連姻又接隣。詩書仍舊業。談笑見天眞。窮達皆關命。存亡遽愴神。盈庭蘭玉秀。餘慶定應新。</text>
<title>次堂兄韻</title>,<text>身謀國計竟何成。中夜孤吟百感生。敢道聖朝無闕事。格君唯在盡吾誠。</text>
<title>次金久之感懷寄示韻</title>,<text>同被先朝賜暇恩。丹墀聯步醉堯尊。當時內使今宣命。揮涕相看向九門。</text>
<title>挽淸寧君韓 德及 夫人</title>,<text>沙翁之女愼齋妹。婦德咸推道韞賢。享得八旬加一歲。終然雙劍會重泉。榮封政在含飴日。盛事纔過合巹年。存沒想應無復憾。相門餘慶百曾玄。</text>
<title>挽外兄鄭正室內</title>,<text>白首吾兄淚眼揩。向余仍說悼亡懷。業勤紡績貧猶賴。情切糟糠老擬偕。病劇奈難收藥效。簟空那忍任塵埋。零丁弱子攀號處。強欲排愁竟未排。</text>
<title>挽郭中丞 之欽</title>,<text>九十同樞淚血垂。哭云兒捨我何之。吾亡無日將誰托。至慟窮天欲不知。豈錯明徵胡奄忽。尙延殘喘此支離。聽來倍覺心悽咽。寫出哀辭字字滋。</text>
<title>挽李監司心甫</title>,<text>念切君親日短長。昔吾題作贈行章。還朝亦荷天恩重。侍疾翻驚夜哭忙。堂上淚沾曾舞綵。篋中貂帶舊含香。平生忠孝都輸了。可耐泉臺玉樹藏。</text>
<title>次幼能韻</title>,<text>太守行裝一葉舟。上遊形勝屬新秋。身超宦海千重浪。詩就仙區百尺樓。傲骨本非今世具。淸芬宜向古人求。白頭諫議眞堪笑。補衮初心奈謬悠。</text>
<title>贈別昇平李使君 球</title>,<text>江南形勝喚仙樓。二十年前此地遊。令我幾回勞遠目。送君今去作遨頭。鏡中鬚鬢桑楡景。夢裏湖山橘柚秋。自是人情憐久客。等閑離別亦生愁。</text>
<title>敬次白軒相公元子誕生志喜之韻</title>,<text>爭賀眞人降帝庭。恭惟岐嶷誕初生。象成一索乾坤震。慶叶三重日月星。眷祐定應由積德。歡呼大可見群情。詞臣擬撰河淸頌。更祝於千萬萬齡。</text>
<title>直廬聯句。次韓詩韻。</title>,<text>直廬鼎足坐。居然成勝會。長 菊醪絲繫壺。蘭室香生藹。雲 憶昨忝瀛選。同時逢道泰。久 交誼漆投膠。詞源峽倒瀨。長 五子雪樓高。雙鳥鳴聲大。雲 淸標倚玉樹。蕪質慙蕭艾。久 恩暇縱云榮。才退知何奈。長 畏敵欲韜戈。戒盈仍塞兌。雲 蓬閣迥憑虛。桂舟時擊汰。久 酒滿孔尊中。江流滕檻外。長 詩成趁燕賀。樂奏驚鸞噦。雲 汀草藉新綠。岸花浥殘馤。久 飮量涓怯臏。談鋒項敵沛。長 俱收困萬類。迭唱齊三籟。雲 形忘心覺融。樂極體嫌忕。久 夕波淨匹練。寒山碧一帶。長 神會散何憂。意適辭不害。雲 翻驚望海洋。自笑盈溝澮。久 盈虛本無端。存沒竟何賴。長 纔亡學士洪。又哭中郞蔡。雲 古琴絃永斷。新阡酒空酹。久 陳迹夢荒涼。老樹看蔚薈。長 顏色月照樑。騷響雷餘磕。雲 悲來檢篇章。藏去同珠貝。久 榱棟失杞枏。芻粟罄倉廥。長風流已矣亡。膏馥誰相丐。雲 生別亦傷魂。官路遽戒軚。久 日下候鳧舃。朝陽隔鳳翽。長 有夢尋碧樓。何時返皁蓋。雲 怨別若參商。論才等楚鄶。久 禁裏此盍簪。心上猶懸旆。長 燈開剔殘灺。窓拓納輕藹。雲 却喜散湮鬱。還思軼埃壒。久 夜題省廳壁。秋憶吳江膾。長 佳節九日近。歡情百年最。雲 唯須醉又醒。肯憂顚與沛。久 吾曹且優遊。聖澤方流霈。長 所談只風月。取之簡亦太。雲</text>
<title>次韓退之會合聯句韻</title>,<text>會合今猶古。交情兩鄭重。長 酒戶嫌我淺。詩鋒讓君勇。久 憶在釋褐初。各擬昂霄聳。長 意氣山可移。文思水俱涌。久 貫穿卽鉤提。贍暢無閼壅。長 希音本寡和。逸步幸追踵。久 吾將潦望洋。子以岱壓壟。長 依仁道不孤。履盛心常恐。久 襟期托管鮑。志業慕蠡種。長 疏節謝軟熟。懶性甘閑宂。久 慙爲刀筆吏。肯發詩書冢。長 先朝共蜚英。邇列偏承寵。久 納言效龍允。垂衣仰舜拱。長 夢驗文齡減。天崩杞國恟。久 揚命几纔憑。侍斂床親奉。長 悲號但撫膺。淚眼欲成腫。久 咸池瑞日昇。魏闕祥雲擁。長 周旋文陛趨。咫尺王紐捧。久 惠澤完䎀𤞉。歡聲遍螽蛬。長 征茅起幽遯。扶杖抃跛尰。久 爭賀景命新。永祝邦基鞏。長 泰運際休明。淸班側孱䢇。久 門闢髦咸登。草指佞皆悚。長 涇渭卞淸濁。狼莠薅蕪茸。久 前席引賈誼。獻策慙劉珙。長 接武媿先盧。知足甘得隴。久 鄕山幾夢歸。宦海任波溶。長 雅懷戀丘樊。塵韁類桎拲。久 霖雨望商巖。禮樂待周冢。長 流光壑赴蛇。愁緖絲纏蛹。久 逢場卽酩酊。遇興且歡誦。長 佳節屬帽吹。寒序迫毛氄。久 宮漏咽夜壺。街鍾促晨甬。長 詩成燭花堆。窓外松濤洶。久</text>
<title>挽廉長淵 友赫</title>,<text>冀北空凡馬。雲間見士龍。直聲曾柏府。遺愛幾雷封。東峽纔移築。西州遽報凶。同阡有孝婦。雙劍會相從。</text>
<title>兪監司 瑒 母夫人遷葬挽</title>,<text>憶忝陶家客。曾依孟母隣。升堂違宿昔。訓子見深純。養未專城逮。遷因卜兆新。可徵餘慶在。方伯太夫人。</text>
<title>題順天李使君 球 扇面贈別</title>,<text>秋序看看晩。離情脈脈含。官爲今太守。地是小江南。魂夢勞頻往。煙霞阻共探。風塵成底事。匏繫鬢毿毿。</text>
<title>挽鄭掌令 植</title>,<text>文酒過從伯仲行。五常中最白眉良。十年兩府鴒原並。八袠雙親鶴髮長。孰謂微疴成奄忽。不堪陳迹撫荒涼。參差世故關心處。病阻憑棺哭一場。</text>
<title>挽沈生員內</title>,<text>殘骸猶恨暫時遲。晝哭哀哀僅閱朞。志決偕亡生是寄。葬能同穴死相隨。遺衣點檢皆如故。後事凄涼竟托誰。何限鍾情尊府慟。呑聲恐遣老親知。</text>
<title>挽黃昌副尉邊 光輔</title>,<text>行誼承家訓。才名出等倫。元勳曾宅相。王室副儀賓。未闋重哀制。終爲死孝人。無年眞可惜。宗黨倍沾巾。</text>
<title>挽沈領相 之源</title>,<text>七旬遐算上台崇。一節三朝保始終。自是常存憂世念。居然默運濟川功。門聯禁掖心愈小。席並耆英德益隆。時事漸艱天奪速。愴深亡鑑想宸衷。曾從濁世保艱貞。早際昌辰荷寵榮。子敬何常臨事苟。九齡常切格君誠。和中自有凝嚴度。心裏元無鄙吝萌。天意尙慳遺一老。慟均朝野失邦楨。蕭條人代益凄其。逬淚空吟殄瘁詩。尙記新春陪笑語。可堪今日寫哀詞。餘生不但心如失。後輩何從事決疑。先執凋零耆舊盡。百年長慟並公私。</text>
<title>寅平尉鄭 齊賢 挽</title>,<text>巧曆何曾術數詳。神方無賴死生忙。餘人弱冠猶堪惜。都尉英姿乃遽亡。奚但相公偏慘怛。仰惟宸慟出尋常。沁園春色渾依舊。回首繁華夢一場。</text>
<title>銀臺直廬。口占示久之。三首。</title>,<text>積謗如山市虎成。身心點檢媿平生。鶴鳧未可齊長短。涇渭終須辨濁淸。文豈有餘名過實。官猶踰分寵堪驚。銀臺夙夜趨蹌地。奈蔑絲毫報聖明。昭文琴鼓有虧成。萬事悠悠白髮生。疏節豈宜供世務。群才非乏際時淸。雲山入望應相待。歲月如流只自驚。笑罵從他堪笑罵。強扶羸病直承明。役役風塵底事成。行休隨處感吾生。偏憐秋鬢千莖白。謾有氷心一段淸。已分凡才爲世棄。久無佳句使人驚。倘來毀譽何須說。俗態交情兩可明。</text>
<title>贈別醴泉洪使君 柱三</title>,<text>茲行不是厭承明。烏鳥偏深反哺誠。日有短長眞易感。官無內外孰非榮。錦衣晝過家鄕近。鳧舃秋飛嶺路晴。想得戀君心更切。夢仙臺上望神京。</text>
<title>次兪伯圭 瑒 韻。贈別淸風睦使君 兼善。</title>,<text>公餘點檢囊中句。半是河橋贈遠行。聚散奈如俱老境。過從非復昔歡情。塵緣未了銀臺夢。仙賞難同水閣淸。琴鶴蕭然秋作伴。晩江風送片帆輕。</text>
<title>次南雲卿韻。又贈達夫。</title>,<text>江頭秋色照離筵。落日扁舟去杳然。堪歎長卿淹病苦。空敎士雅着鞭先。樓臺爽氣無三伏。山水淸音當七絃。若道丹丘非此地。更從何處覓神仙。</text>
<title>贈別關東方伯洪子晦</title>,<text>君今先着祖生鞭。奪我蓬萊萬二千。官宂竟違探勝計。病懷難盡贈行篇。丹丘入夢知無𧏮。玉節當秋望若仙。物色分留如有待。後塵猶可躡他年。</text>
<title>次伯圭韻。又贈關東伯。</title>,<text>蓬島煙霞夢想偏。四仙眞迹祗今傳。洛山曉色樓觀日。叢石秋聲海拍天。虛負流年垂半百。回看弱水隔三千。全輸景物供行李。爭笑疏慵聽漏眠。</text>
<title>贈別海西方伯姜叔久</title>,<text>南來東去又西馳。縱得還朝只暫時。前後恩深三按節。別離懷惡更臨岐。休辭孔道賢勞獨。自是通才歷試宜。楚客逢君應問訊。爲言秋至倍相思。</text>
<title>贈燕行使臣</title>,<text>許國平生一寸忱。專趨人急古人今。那曾少有幾微色。自是常存慷慨心。身欲退時恩未報。事當難處病忘深。從知忠信行蠻貊。別淚何須浪濕襟。</text>
<title>挽李同知 忻</title>,<text>福祿吾知積德遺。元勳上相國人思。君恩祖子孫三世。家業淸忠儉一規。十日未終將盡制。九原應抱不窮悲。循良吏績輝靑簡。墮淚爭瞻峴首碑。</text>
<title>次伯圭韻。贈嶺伯鄭一運 萬和。</title>,<text>西郊纔送上台行。南節爭誇刺史榮。遠別俱爲關外客。親知少在洛陽城。心懸玉宇秋寒早。夢趁銀臺曉漏淸。挾路棠陰應不改。嶺雲看處倍含情。</text>
<title>中秋問安班口占。用庭字韻。</title>,<text>去歲茲辰賀大庭。我東千載聖人生。黃河今報淸三日。紫極前瞻耀一星。及晬倍增重潤慶。含飴仰想兩宮情。小臣幸忝嵩呼列。進鏡陳規效九齡。</text>
<title>挽李同知 元龍</title>,<text>花縣政聲最。天潢華胄遙。七旬添五算。貳秩歷三朝。杖屐頻蒙枉。杯觴幾見招。不堪存沒慟。秋氣更蕭條。</text>
<title>奉次大學士久之親臨閱武時記事之韻</title>,<text>五校晨驅十里城。九秋親閱兩營兵。徐行按轡三軍肅。催報開門上將迎。簇地旗常翻日影。喧天金鼓殷雷鳴。從來敎訓存長算。佇見妖氛一掃淸。</text>
<title>大隱巖。次大學士韻。</title>,<text>大隱聞名久。公餘試一臨。山圍來爽氣。水淨滌塵心。楓染客同醉。鳥啼吾亦吟。仙源猶可辨。不道再難尋。</text>
<title>次知申春臺記事韻</title>,<text>依微銀燭藹香煙。幄殿崔嵬近斗邊。盛事幸逢千載後。淸光獲侍五雲前。疇咨不啻勤三接。敎訓何煩待十年。詞掖小臣才已退。揄揚愧乏馬卿篇。</text>
<title>習戰昆明池 二十韻排律</title>,<text>揚威纔罷漠南征。雄略常存制八紘。太液波濤環四海。塗山玉帛輳神京。顧瞻滇國思通道。試向昆明習用兵。有道曾孫承累洽。無疆煕運屬重亨。規模樹立元宏達。帷幄訏謨摠俊英。驕虜遠逃空大漠。高皇遺恥雪平城。皇威欲展堯封窄。使節纔還蜀道平。已遣渾邪輸錫貢。尙嫌吳越阻同盟。跳梁敢效防風後。擣穴將期指日淸。謾使終童懷慷慨。任敎樊噲請橫行。驅除已辦收三捷。通鑿還煩役五丁。舳艦三千明組練。方池八百亘縱橫。且將習戰龍驤艦。擬續觀兵細柳營。匝地旗常翻日影。喧天鼓角殷雷鳴。指揮天地威聲振。叱咤風雲陣勢成。異域山川移咫尺。兵家成敗決分明。艅艎最勝何須說。涿鹿奇功可與爭。晩節輪臺明詔下。秋風汾水悔心萌。當時謾費經營力。後世空留戰伐名。回首千秋興一喟。劫灰飛盡但神鯨。</text>
<title>挽尹都事 趾美</title>,<text>尙記前春喜席參。簪花舞綵弟兄三。榮光聳覩常心艶。急訃驚聞祗淚含。好物無堅眞可惜。明徵錯理奈難諳。猿腸斷處聲聲血。白首鍾情慟未堪。</text>
<title>白岳行祭後口占 是日七夕</title>,<text>晨登北岳最高岑。宿霧頑雲四面陰。自信至誠無不感。敢言天意本難諶。還憐織女雙行淚。乍慰農夫半日心。咸仰九重勤六責。佇看甘澤又桑林。</text>
<title>敬次白軒相公韻。奉贐茂朱南使君 得朋。</title>,<text>五馬元來貴。光輝最此行。二州前後政。兩世祖孫榮。慣識湖山勝。爭看父老迎。題詩誇盛事。才退語難成。</text>
<title>洪參議 處尹 夫人挽</title>,<text>侍郞還自海西營。迎婦生孫活計成。順是家肥賢有助。貴先夫爵淑爲貞。功虧藥餌嗟關命。老失糟糠想愴情。爭道門闌流慶遠。謝庭蘭玉摠豪英。</text>
<title>李舍人 敏迪 母夫人挽</title>,<text>學士朝回舞綵時。暮年差慰未亡悲。至情縱缺專城養。盛事偏蒙錫物私。風樹不停終有感。春暉難報更何追。母儀婦德俱堪紀。無愧張公大筆碑。</text>
<title>次知申事朝參日志喜之韻</title>,<text>新春和氣破寒嚴。旗拂龍蛇曉露霑。漢殿初聞嵩祝動。堯年爭賀海籌添。祥光靄靄千門繞。喜色欣欣八彩瞻。渾是太平佳景象。詠歌留作畫圖兼。</text>
<title>閔同知 應協 挽</title>,<text>邇列同升祖子孫。當今世不二家存。淸標早見名流許。雅度曾聞長德論。向者簪裾辭劇地。蕭然書几似寒門。忍將何語題哀挽。雙璧於吾卽弟昆。</text>
<title>甲辰正月初十日。以兵曹參知。拜安邊府使。同月二十八日辭朝。宿東大門外。次芝峯得郡謾成韻。</title>,<text>明時何幸不吾捐。出試雄州豈左遷。晩境却能成夙計。茲行況又屬新年。宸居乍隔祥雲裏。客路初登積雪邊。秪是拙才當賑政。病懷先怯莅民前。</text>
<title>過弓裔故城</title>,<text>天敎英主統東韓。弓裔孤城伯業殘。撫跡卽今嗟未已。守成從古最爲難。遺墟寂寂啼鴉集。古堞依依落照寒。威暴驕奢眞可戒。千秋殷鑑後來看。</text>
<title>金化途中</title>,<text>極目平蕪恨未窮。秪今餘烈振吾東。愁陰大野經冬雪。怒氣荒墟盡日風。五馬行經祠廟下。九招辭續感嘆中。想應爲厲英靈在。萬里胡塵一掃空。</text>
<title>金城途中</title>,<text>盡日驅馳不暫留。故鄕迢遞幾回頭。風前老樹泠泠響。氷下鳴泉咽咽流。殘照亂鴉添別恨。暮雲寒岫攪閑愁。憑軺悄悄孤眠覺。縱有詩篇更孰酬。</text>
<title>淮陽</title>,<text>客路韶光趁日新。雪邊溪柳綠初嚬。民居瘠薄平原小。邑里蕭條白屋貧。峽樹鳴來風似雨。野田燒處草先春。鄕關杳杳空回首。鐵嶺連雲不見人。</text>
<title>淮陽館。贈主倅申君澤。</title>,<text>經年簪盍卽天涯。相對還驚兩鬢皤。來臥淮陽淹歲月。行登鐵嶺望京華。雪飄岸柳難成嫩。春早官梅未着花。多病長卿能把酒。不妨諧笑到參斜。</text>
<title>鐵嶺。二首。</title>,<text>咫尺平看北斗懸。眼窮滄海杳無邊。歸雲盡宿眞仙窟。積雪初從太古天。蓬島遙連千疊錦。鶴城東望萬家煙。辛勤竹馬相迎地。愧我元非太守賢。絶壁層崖萬丈懸。征軺怳在斗牛邊。憑虛直欲通三島。轉石還疑落九天。目極滄溟何世界。山連靺鞨杳人煙。生平已許同夷險。叱馭吾將效昔賢。</text>
<title>高山驛館。又疊前韻。</title>,<text>日夜臣心魏闕懸。北辰瞻望五雲邊。郵亭闃寂春如海。鐵峽巉巖路揷天。依岸菑畬留積雪。隔溪籬落起炊煙。絲毫報答唯奔走。敢向長程歎獨賢。</text>
<title>次芝峯謾詠韻</title>,<text>官齋日永簿書稀。山菜登盤錦鯽肥。一陣松風驚午夢。隔林樵子踏歌歸。</text>
<title>次送春韻</title>,<text>春陽九十唯今日。可惜光陰荏苒催。只是孤懷隨處惡。豈曾靑眼暫時開。飛花戀樹徐徐墜。乳燕尋巢密密來。爲餞東君仍把酒。客中身倦怯深杯。新燕如期至。殘春送我行。飛花眞可惜。長路若爲情。棹曲聞漁店。炊煙認鶴城。海天生瞑色。十里晩沙平。</text>
<title>次高原太守韻</title>,<text>長堤細草望參差。太守旟旌獨去時。自是浮生多聚散。暫相迎處卽相離。</text>
<title>咸興客館。敬次先祖韻。</title>,<text>佳辰高會卽名樓。勝事追思癸卯秋。紗護遺篇誰敢和。淚隨啼燭自然流。榮光共說當年最。物色今看此地優。塞外逢迎眞夢寐。亦應他日詑淸遊。</text>
<title>萬歲橋餞席。次方伯徐載邇韻。</title>,<text>斜日長程並馬行。煙花十里大堤平。佳人唱斷陽關曲。啼鳥歸雲摠別情。</text>
<title>押戎津。次芝峯韻。</title>,<text>開拓關防壯。山河拱帶雄。星躔可捫斗。仙島欲尋蓬。咫尺扶桑日。朝昏渤海風。白沙花畔路。天水望中空。又滄海環三面。雲山擁萬重。船中隨一鶴。沙畔駕雙龍。直欲窮玄圃。仍思訪赤松。飛花莫謾散。漁子恐尋蹤。</text>
<title>泛鶴浦</title>,<text>官燭依依盡。村醪淺淺斟。隨風哀怨笛。待月短長吟。且辦留髡飮。差寬去國心。仙區留物色。應有夢來尋。</text>
<title>釋王寺次韻</title>,<text>兵塵不到此禪扃。一殿猶存地效靈。釋夢當時徵異瑞。逢僧今日驗眞經。寒聲四月溪喧枕。爽氣三更月滿庭。孤坐悄然移席處。野棠千點雪飄零。</text>
<title>次芝峯郡齋卽事韻。四首。</title>,<text>黃鸝驚起午眠慵。散步庭苔伴一筇。隱映風帆歸別浦。依微雲日下前峯。郵筒懶和常留案。官印稀開不署封。堪笑使君成底事。還慙食力彼人傭。官暇窮探水石奇。策能扶老酒扶羸。一聲淸磬雲深處。數點寒鴉日暮時。恐散遊魚垂釣緩。坐憐芳草上輿遲。翻思造物嫌多取。風景都輸醉後詩。一麾關塞宦情寒。傲骨曾經世味酸。謾興却從詩句遣。邊愁聊借酒杯寬。樹陰轉處頻移席。爽氣來時獨倚欄。最是水調歌闋後。五雲西北斗牛看。紅粧左右作淸防。從古佳人最北方。老守風流愧山簡。名區物色似襄陽。歌喉宛轉纔三闋。舞影參差儼兩行。醉後客歸淸夜靜。獨留殘燭照華堂。</text>
<title>九龍淵</title>,<text>無底煙霞窟。靈神卽此居。山應六鼇戴。雲是九龍噓。誠悃能無感。仁天應不虛。披蓑沙畔路。好雨恰隨車。</text>
<title>與新舊方伯會飮於東軒。口占。</title>,<text>雨餘官樹咽鳴蟬。四際蒼茫欲暮天。鼎坐偶成三日穩。鈴齋同會兩旬宣。輕風陣陣翻歌扇。淡靄微微入舞筵。此地逢迎仍此別。客懷那得不凄然。</text>
<title>次雲卿寄示韻</title>,<text>讀書堂憶在雲間。戊戌年同暇日閑。七載竟違重賞計。一麾今遠舊朝班。風流宛想題名壁。物色遙思隔水山。却羨惠連高臥興。夢隨鷗鷺日邊還。</text>
<title>次芝峯謾成韻</title>,<text>危樓縹緲倚層空。十二朱欄活畫中。五袴民歌非召父。一方儒化愧文翁。南川細雨收漁網。西岸斜陽見牧童。吏散官庭秋寂寞。脩然欹枕北窓風。</text>
<title>次芝峯卽事韻</title>,<text>前溪微雨夜來過。松竹叢邊長女蘿。衙罷悄然欹枕臥。夕陽棲鳥集庭柯。</text>
<title>見京報謾吟。次芝峯謾成韻。</title>,<text>世事驚心欲不聞。是非論說謾紛紛。棲遑已辦甘刀筆。翻覆從他作雨雲。東閣春回梅萼破。南窓晝靜篆煙熏。悠悠萬念俱灰盡。只有丹心倍戀君。</text>
<title>次芝峯歸興韻</title>,<text>國島關之北。金剛嶺以東。海山俱擅勝。氣勢兩爭雄。藜杖窮眞界。雲帆趁順風。再遊佳約在。鳧舃伴秋鴻。</text>
<title>次芝峯登州記事韻</title>,<text>鐵嶺路何艱。逶迤出雲間。自是天設險。作爲國重關。滄溟接層空。蓬島煙霞通。形勝最鶴浦。舸艦迷押戎。高樓水雲裏。曲闌橫十二。傲骨作吏隱。亂絲爲君理。民眉察豈曾。賑政講未熟。客歲秋不登。蔀屋無所蓄。今春又早旱。瘠地一望赤。疲民竟何罪。哀哀安所活。憂遑或至夜。愧汗恒如瀉。魯郊草無靑。齊山木盡赭。忽然狂風來。急雨昏四野。勢似河奔流。翻沙覆田疇。滂沱終永夕。樹木皆垂頭。未可分咫尺。誰能辨陵丘。橋梁盡傾塌。巖壑亦翻覆。政如太古前。二氣始開闢。地維東南拆。天柱西北折。四際雲皆合。千林葉盡脫。奈何仁愛天。降災至此酷。老幼相扶携。攔道呑聲哭。蕭條田野氣。慘惔風雲色。老農泣且語。極備罕今古。聽來涕潸然。憂腸半欲腐。民命近將絶。對案不忍食。民是邦之本。本病邦亦蹶。天固不可料。變必有所召。束手不能救。恐懼心益小。死者固莫論。生者亦可弔。經營賑貸後。客館仍重構。廢墜可修擧。責在於太守。焦勞生白髮。忍浚民膏血。流亡尙未還。相聚事猖獗。租稅不敢蠲。那免徵求急。纔輸關北糧。又移河東粟。催督無已時。舟車日相接。閭里哭相送。見之顏色動。男負女舂糧。尙患乏軍供。生男僅盈尺。搜括窮三族。捕亡急如火。爲是防秋迫。未克奠厥居。只自勞行役。飽經風霜苦。他鄕戀骨肉。鞭撻催赴役。不許淹晷刻。可憐無辜民。困苦一何極。而我任撫摩。那忍視之恝。非不念民隱。拯濟誠無策。寢食自不甘。坐臥空歎息。天道亦不公。世人眞皆聾。直欲問眞宰。胡爲亶不聰。所以監門俠。作圖獻閶閤。奈此去國臣。堂陛千里隔。郡齋悄然坐。歸心對西日。吾將賦去來。暫向田園歇。</text>
<title>永興客館。用芝峯韻。記所見。</title>,<text>佳節淸明二日前。光陰荏苒客中遷。簷邊秀色山如黛。檻外寒聲海拍天。魚擲時聞氷底水。草生先辨雨餘田。繁華滿眼無人管。自覺詩情減舊年。</text>
<title>次芝峯韻</title>,<text>官暇偸閑水石探。角巾春服興難堪。沙峯杖策窮眞界。鶴浦維舟倚半酣。遵渚白鷗飛兩兩。滿汀紅杏媚三三。醉來不覺他鄕遠。北斗迢迢却在南。</text>
<title>次芝峯韻。贈巡使北巡。</title>,<text>牙纛翩翩指北陬。角聲驚振海門幽。蒼茫煙火千家夕。蕭颯風雲六鎭秋。鎖鑰卽今稱塞北。關防自古壯邊頭。書生籌策超倫輩。頗牧從來不外求。</text>
<title>次芝峯地境兩堠韻</title>,<text>兩堠在路周。對立如相揖。裸體身無衣。露頂頭不笠。冬雪與暑雨。那免恒沾濕。南指短亭五。北指長亭十。疆界有近遠。覘此知郡邑。常伸不少屈。礭然有所執。有誰迷失道。論功莫爾及。胡爲棄路傍。莫之爲收拾。用捨各有時。令人起於悒。</text>
<title>次芝峯卽事韻。贈別淮陽表兄。李公峻岳。</title>,<text>爲向河橋折柳枝。慇懃立馬贈行時。餘生老去偏多感。無限深情各自知。</text>
<title>次芝峯送淸陰韻。贈別羅牧。時表兄移任羅州。</title>,<text>向晩風生榻。開窓爽滿襟。山添秋後色。庭納雨餘陰。錦瑟千般語。氷壺一片心。前溪流不息。爭似別愁深。又小閣留佳客。華筵醉玉顏。病淹關塞外。人老別離間。節序移窮峽。煙霞隔故山。錦城稱勝地。雖樂不如還。</text>
<title>次芝峯韻</title>,<text>堤柳依依草色多。隔溪村落吏民家。靑銅照處頭如雪。朱墨看來眼有花。幾向龍堂探勝迹。時從鶴浦泛仙楂。催科政拙無餘事。坐對遊蜂倦赴衙。</text>
<title>次芝峯春半韻</title>,<text>客宦天涯卽一麾。鶴城山水占淸奇。詩因釋悶還無興。年是知非頓覺衰。刀筆本慙循吏績。絃歌難慰故鄕思。漁樵舊伴應相待。歸去田園早已期。</text>
<title>次芝峯卽事韻</title>,<text>鐵嶺重關北。長安落日西。山谿三尺雪。村落數聲鷄。入塞歌初闋。歸驂路不迷。憩來聊一詠。散步獨扶藜。</text>
<title>次芝峯銀溪驛韻。贈別北評事呂希天 聖齊。</title>,<text>屈指征驂出塞時。茲行誰使一宵遲。官齋把酒思何切。岐路班荊會亦奇。遠別自多同病戀。相看堪作有情癡。層氷積雪斜陽裏。呵筆吟題扇面詩。</text>
<title>次芝峯韻</title>,<text>颯颯風猶緊。冥冥雪欲來。鴉窺燒處樹。田凍刈餘荄。暮色千村暗。寒聲萬壑豗。爲詢民疾苦。摩撫愧非才。</text>
<title>樂民樓席上。呈久之大學士。</title>,<text>秋盡邊城夕氣寒。綺筵留客故情歡。尙書文彩觀瞻聳。按使風流禮數寬。杯凸丹霞傳更促。詞吟白雪和皆難。天涯邂逅誠非偶。醉眼還疑夢裏看。</text>
<title>次大學士韻</title>,<text>依微殘燭照深杯。坐待虛簷淡月來。白雪詞飜新樂府。沈吟欲和愧非才。</text>
<title>次久台宴席韻</title>,<text>名樓高會世間無。仙桂花隨粉黛趨。按使當筵威令肅。文衡宣命寵榮俱。叨參盛餞渾忘倦。且把淸尊任罄娛。沛館他年傳勝事。龍眠摸作壯遊圖。</text>
<title>復用前韻贈行</title>,<text>嶺上窮陰釀夕寒。別懷憀慄不成歡。懶拋詩卷憐才退。病減腰圍覺帶寬。殘照短亭前路遠。層氷積雪此行難。隨風急吹催征馬。杳杳長安日下看。</text>
<title>釋王寺。贈別都事。</title>,<text>上方孤燭坐三更。風獵寒窓淅淅鳴。君向故園猶有戀。我淹邊塞若爲情。殘杯淺淺難成趣。缺月依依不肯明。歲暮客懷偏易感。離歌休作斷腸聲。</text>
<title>鏡城判官有書。謝寄長相思小令。</title>,<text>風滿樓月滿樓。病起相思又一秋。書傳地盡頭。路悠悠夢悠悠。一曲新翻寄莫愁。遙想唱伊州。</text>
<title>廣石寺贈別舍弟</title>,<text>經歲相逢閱月留。初逢先怯此離愁。憐君少壯還衰態。奈我疏慵已白頭。蕭寺孤燈春對榻。石溪殘照醉臨流。陽關唱罷渾無興。強把山花作酒籌。</text>
<title>次舍弟韻贈行</title>,<text>此心依黯苦難平。病起他鄕送爾行。花雨霏微能解意。風琴哀怨亦關情。細傾官酒添離恨。悄坐禪房算去程。最是淸宵相憶處。子規啼咽兩三聲。</text>
<title>贈別淮陽表兄赴羅州</title>,<text>勞歌凄咽不堪聞。雨後長堤日欲曛。君過洛中仍作客。我淹關北又離群。官居隔嶺猶嫌遠。別袂臨岐更惜分。可耐沙頭相送罷。獨還空伴暮歸雲。</text>
<title>贈鍾城李使君 之馧</title>,<text>君向愁州去。愁州無限愁。離筵歌出塞。愁不獨愁州。</text>
<title>龍興江泛中秋月。席上口占呈方伯。</title>,<text>元禮舟中綺席開。紅粧十隊侑深杯。雲端遠岫千重擁。沙際澄江八字廻。却喜親朋關外集。況逢佳節客中來。風流按使猶能飮。太守當筵興未裁。</text>
<title>高原正已樓口占</title>,<text>小邑閑無事。良宵辦勝遊。樓高先得月。山近易生秋。野色添詩料。歌聲攪客愁。醉來餘興在。移席曲欄頭。</text>
<title>次紫極宮詩</title>,<text>歲暮百草凋。積雪封寒竹。覽物傷客懷。難禁淚一掬。歸心白鳥雙。晩節靑松獨。沈吟消永夜。寒傍暮雀宿。行休已自期。不疑更何卜。四十九年非。前路猶可復。世道任輕薄。雲雨手翻覆。田園晩計存。歸趁村醪熟。</text>
<title>次李修撰季周 端夏 韻</title>,<text>喜氣爭看一座春。交情早許白頭新。風流敢擬追前輩。琴鶴聊將躡後塵。侑酒淸歌如怨別。透簾初雪解留人。名區景物同歡賞。醉態何須辨主賓。</text>
<title>贈季周</title>,<text>官燭依依盡。殘杯淺淺斟。撲簾三尺雪。對榻百年心。久絶鍾期曲。今聞郢客吟。天涯留不住。離恨夜同深。</text>
<title>贈歌妓</title>,<text>殘燭依微舞影遲。後庭歌闋悄然時。題詩不負辛勤意。爭似坡翁贈李宜。</text>
<title>甲辰八月初九日。受由於巡營。發鶴城。將沐浴於高城地。仍往觀金剛山。臨發。走筆和文谷大學士寄示柳梢靑小令。</title>,<text>細草垂楊。危橋西畔水碧天長。淺淺殘杯。依依低唱舟下龍堂。孤村遠望斜陽。客散處輕風晩涼。舡上紅粧。沙頭征馬。離恨難忘。</text>
<title>午行四十五里。小憩松魚淵。水石淸奇。笳笛各弄三四聲。飮一杯而發。夕行三十里。抵歙谷侍中㙜。湖水繞其前。大海環三面。七島羅列於左右。景致淸絶。與鏡浦㙜相上下云。因日暮未暇登覽。覺有回首之戀。</title>,<text>官宂相仍病輒隨。仙區勝賞十年遲。秋來始辦尋眞計。馬上先題志喜詩。出峽已知塵慮息。臨溪偏覺笛聲宜。侍中臺接蓬萊境。指點煙霞處處疑。</text>
<title>暮抵歙谷縣。主倅李使君 有源 爲設酒肴。因余病憊。飮數杯而罷。壁上有先祖遺篇。伏次。</title>,<text>溟海茫茫遠接天。侍中臺上怳登仙。官居淸絶連蓬島。吏績循良似穎川。北客慣經邊地苦。東遊喜得主人賢。追惟往事還多感。淚濕紗籠映壁篇。</text>
<title>十日。朝發歙谷。行十五里。登四仙亭。叢石屹立於海中。亭亭如四玉柱。六面井井。高可十餘丈。上有四仙遺跡。景物尤奇絶。雖龍眠不能形容。所見過於所聞。</title>,<text>仙跡依然景物奇。山靈怪我不吟詩。千重雪浪千層玉。今古形容果有誰。</text>
<title>姓族李主簿廷俊甫。携酒來訪。藉草而坐。各飮三盃。秋雨微洒。披蓑而行十五里。通川太守金君鼎夏出迎於中路。同入淸虛堂中火。次林石川韻。</title>,<text>定是先天界。能無白玉樓。雲根至今在。灰劫以前留。鬼物千年護。神工六面鎪。吾將棲此地。仍續四仙遊。</text>
<title>午發通川。行三十里抵門巖。有大石屹立半空中。其中有穴成門。其上有孤松一株着根於大石中。望之如蓋。海水衝石。聲聞數里。夕宿林斗村。有懷金久之。口占三小令。</title>,<text>雲捲海天如水。簾外寒霜滿地。苦憶遠征人。音塵迥隔千里。不寐不寐。庭畔落葉聲起。右如夢令坐相思臥相思。水闊天長夢去遲。此情知不知。待歸期數歸期。白露爲霜節序移。寒衣到幾時。右長相思空館夜涼孤眠。驚起梧桐雨。蟋蟀在戶。惜此秋將暮。默算歸程。雲山千里數離懷苦。誰與共吐。爐香添一炷。右點絳唇</text>
<title>十一日。發林斗行四十里。午抵南涯。馬上望見蓬萊外面。口占淸平樂志喜。</title>,<text>宿雲初卷。露出芙蓉面。一笑相看不知倦。半空玉雪千片。平生夢想名區。宿願今幸不孤。吾將踏遍眞界。莫問神仙有無。</text>
<title>又口占一絶</title>,<text>雲散碧空闊。蓬山影入湖。飄然生逸興。直欲上毗盧。</text>
<title>小憩瓮巖。山益秀水益淸。已是仙境。因雨不得久留。口占憶秦娥。</title>,<text>山光碧。行人獨坐溪邊石。溪邊石。佳辰勝景。幾經送客。層崖瀑布飛千尺。歸帆影帶斜陽色。斜陽色。孤煙起處。數村籬落。</text>
<title>又行十五里抵溫井。高城太守表兄李使君次山氏出待于浴所。相離四年。會合於天涯。喜可知也。仍浴溫井。表兄聞本道方伯將到境先還。仍宿浴所。十二日食後發溫井。行十五里抵鉢淵。瀑布飛流巖石間數里。聲震林壑。使僧徒坐馳水激處衝突而下。亦一奇觀。口占菩薩蠻。</title>,<text>濃雲捲盡天如拭。蓬萊露出千層玉。秋日照禪房。山風拂面涼。殷雷喧萬壑。瀑布飛千尺。遠客却忘疲。耽看席屢移。</text>
<title>又行二十里。夕抵海山亭。亭在城內最高處。前有大海。七島森列。南江在其左。雲山環三面。漁村隱映於樹木間。望之如畫圖。形勝不能盡述。口占西江月。</title>,<text>山店依依返照。漁村點點孤煙。數聲長笛暮江邊。雲際歸帆隱見。怳接瓊樓十二。疑通弱水三千。丹書眞跡尙流傳。不怕仙源難辨。</text>
<title>夜宿海山亭。表兄爲設小酌。夜深而罷。壁上有先人遺墨。不勝羹墻之感。伏次。</title>,<text>境似桃源洞。沙分白鷺洲。海濤環作帶。亭勢望如浮。爲赴尋眞約。先成泛月遊。遺篇攀詠處。啼燭淚同流。</text>
<title>十三日。行三里許。舟下三日浦。訪四仙遺迹。丹書數行宛然。南石行述郞徒六字。分明可記。四仙亭在湖中。蒼松森列。朱欄縹緲。望之若蜃樓。殆非人世之境。沿江往看獅子峯。石形如臥獸。以是名之。口占臨江仙。</title>,<text>獅子峯頭停桂棹。滿山紅錦離披。晴波千頃堆琉璃。汀洲人語靜。吹笛夕陽時。小亭影落明湖裏。朱欄畫棟參差。四仙一去來何遲。分留物色在。收拾入新詩。</text>
<title>午登四仙亭。又效翠桃源小令。示李姪洺。</title>,<text>纖雲捲盡海天長。漁村近夕陽。四仙古迹已茫茫。丹書餘數行。長短亭。淺深觴。蘆洲生晩涼。臨分回首惜風光。峴山如故鄕。</text>
<title>又占一律。贈表兄。</title>,<text>藜筇催上夕陽舡。喜與名區有宿緣。泛月乍淹三日浦。看楓何待九秋天。四仙古迹誰知者。千載丹書尙宛然。無限風光探不厭。孤帆又下永湖邊。</text>
<title>壁上有觀海韻。走筆次之。</title>,<text>來從鐵峽北。踏遍海山東。豐岳淹三日。孤帆趁晩風。蘆花岸外白。楓葉檻前紅。物色千年古。分留待此翁。</text>
<title>夕還豐岳。口占一律。贈表兄。</title>,<text>弟兄天末得團圝。勝景良辰此會難。三日浦邊三日飮。七星峯上七星看。雲巒過雨撑空碧。峽樹經霜纈眼丹。明發又尋楓嶽去。百川橋畔路漫漫。</text>
<title>夜宿海山亭。早起看日出。紅光初烘。海波皆沸。火輪涌出一匹許。大如車轂。須臾飛上層空。是日天無點雲。開窓俯視。可辨毫髮。次壁上東淮韻。</title>,<text>火輪初烘水宮搖。一涌滄溟上九霄。萬里扶桑看咫尺。却疑暘谷路非遙。</text>
<title>十四日。食後發高城。臨發。次吳天坡韻。</title>,<text>小亭臨水勢淸高。仙島煙霞望不遙。今古分留惟物色。江山經閱幾英豪。窓前俯瞰扶桑日。枕上疑聞子晉簫。却喜尋眞秋作伴。草鞋藜杖敢辭勞。</text>
<title>行三十里。午憩文殊坡。仍向白川橋。口占畫堂春小令。</title>,<text>百川橋畔路縈回。煙霞深鎖蓬萊。望中飛瀑半空來。十里晴雷。彷彿身登閬苑。依俙夢入天台。夕陽紅葉照殘杯。逸興先催。</text>
<title>小憩上臺。此處最高。平臨衆山。俯看滄海。因雲暗不能遠望。次秦少游錦堂春。</title>,<text>滿壑蒸霞瑞霧。沿溪楓葉蘆花。百川橋畔頻回首。千點暮歸鴉。風外淸歌斷續。雲間細路橫斜。奇遊幸遂平生願。忘却在天涯。</text>
<title>行三十里。夕抵楡岾。山映樓在其前。石橋如虹。溪水循階以下。小憩蒲團。入觀法堂。堂甚壯麗。俗傳曾有五十羅漢來坐楡樹下。故佛榻刻作楡樹之狀。安小金佛五十相於枝葉間。製作極奇妙。非今世工匠所能爲。聞舍季弼卿及表兄李正郞秀而挺岳，表弟李先達夏卿，夏鎭已在正陽寺。次壁上白軒李相公韻。却寄。</title>,<text>我在高城三日留。君携藜杖長安遊。淸霜楓葉正陽寺。明月笛聲山映樓。兩地離懷同此夜。一年佳節屬中秋。仙區內外平分興。擬會香爐峯上頭。</text>
<title>又占謁金門小令。却寄。</title>,<text>楡岾寺。門外石橋流水。山映樓中笛聲起。斜陽人徙倚。形勝均分兩地。煙霞若隔千里。雲外衆香何處是。望君君不至。</text>
<title>夜宿禪堂。月色如晝。簫笛並奏。使僧徒撞鍾而舞。足慰岑寂之懷。夜半聞剝啄聲急。本道方伯馳至。約於十七日間。相會於摩訶云。十五日。發楡岾。小憩浮屠岐。有淸虛，應祥，雙彥，法堅，秀一五浮屠相對而立。過萬景臺。臺畔石路崎嶇。時或步行。口占鶴沖天。</title>,<text>朝煙浮。宿霧收。日照山映樓。獨携藜杖步溪頭。石逕轉深幽。雲外千峯競露。天中萬瀑爭流。桂樹楓林滿眼秋。神仙眞可求。</text>
<title>登水嶺。望見毗盧峯屹立天半。石色如玉。凝巖尊貴。衆峯環拱於腰下。逸興飄然不可禁。口占好事近。馳送沙彌。寄舍季。</title>,<text>風定笛聲高。隔林依依僧語。翩翩一札先至。客在雲深處。名區會合屬佳辰。四仙卽吾侶。天畔毗盧入望。飄然欲輕擧。</text>
<title>行十餘里。小憩彌勒壇。刻石成佛像。高可數十尺。形狀奇巧。前有石塔。巖下白石鋪地。水流其上。聽之泠然。口占浪陶沙。</title>,<text>微雨夜來過。水如纖羅。毗盧峯上白雲多。我欲飄然身跨鶴。直到嵯峨。洞壑起蒸霞。石逕橫斜。離披紅錦散天花。鳧舃翩翩先導處。咫尺仙家。</text>
<title>又行五里。入摩訶衍寺朝飯。千峯玉削。露出眞面目。丹楓爛映於巖石間。作爲錦障。奇形異狀。非筆舌所能摸寫。</title>,<text>紅錦玲瓏日上初。玉峯森列萬千餘。山人莫笑無佳句。絶勝風光畫不如。</text>
<title>步上七寶臺。臺上七處。怪石森布於前。以是名之。望見穴望峯。直接雲霄。上有石穴。自古無人能到其處。後有衆香城。峯巒峭峻。如揖如走。如舞如飛。酷如佛像者有之。巧如獸形者有之。千態萬狀。右有大小香爐峯。此地爲山中第一勝境。與正陽相上下。階前有莎草百餘根。是光廟手植。經數百載。不曾傷損云。守僧煕雲爲余言之甚詳。煕雲獨居寺中已二年。頗能言。勇力絶倫。隻手曾擲大熊云。</title>,<text>暮過百川洞。朝向衆香城。自是有仙骨。居然忘世情。千峯看玉立。萬瀑聽雷鳴。穴望撑空碧。亭亭秋氣爭。</text>
<title>食後發摩訶衍。行五里許。過香爐峯。歷萬瀑洞。瀑布聲聞數里。境益淸奇。始知形勝無窮而眼力有限也。</title>,<text>步步回頭望未窮。橫吹鐵笛夕陽風。雲霞處處峯皆玉。錦繡林林葉是楓。慳祕幾曾煩造物。雕鎪元不費神工。平生宿債今酬盡。始信天公餉我豐。</text>
<title>小憩火龍潭。望見衆香城，獅子峯。百丈怪石。形如獅子。影落火龍潭裏。</title>,<text>萬瀑石邊流。衆香雲外峙。岧嶢獅子峯。影落龍潭裏。</text>
<title>過眞珠潭。小憩巖石。望見普德窟。有銅柱數十尺立於危岩上。上有層樓。與弼卿有約。不可久淹。悤悤作行。擬於歸路遍踏而去。口占桃源憶故人。</title>,<text>洞深萬瀑雷聲吼。百尺珠潭在後。普德窟高幾許。千年銅柱舊。岧嶢孤寺接牛斗。隱映綠窓朱戶。龍藏鶴去何有。斜陽一杯酒。</text>
<title>過靑龍潭。坐萬瀑洞巖石上小憩。石有楊蓬萊蓬萊楓嶽元化洞天八大字。字如龍蛇飛動。雄健神奇不可測。右有鶴巢臺。鶴去已久。空巢尙在。山川映發。使人應接不暇。小憩表訓寺。寺在正陽寺下。午後發表訓。又行五里向正陽。笳笛前引。將入洞口。石路甚危。殆不可行。攀藤而行。李正郞及舍季表弟待余於天逸臺。携手同登。骨肉團會於天下名山。又値中秋佳節。眞所謂天借其便。相與坐臺上。望見眼前諸峯之勝。寺有老僧名義諶。是彥機傳鉢眞派。頗能文。狀貌魁梧。歷指峯巒洞壑曰。眼前羅立之物。皆呈面於是刹。是刹卽蓬萊第一名刹。不出一二步。而萬二千形勝。歷歷於阿睹中。當面一山。嵯峨際天。或如劍或如戟。不能名狀者。此所謂望高㙜。鐵鎖高垂數十丈。左有一大峯。曰穴望峯。尖利優於望高。中通一大穴。可望天外。穴望之左。衆香城在焉。望之皓然。千千佛形。次第羅列。衆香之下。卽萬瀑洞。萬瀑之左。有大香爐。大香爐之下。有小香爐。圓而尖直。東北望摩訶衍。西南望百川洞。衆香城之外。毗盧峯特立天中。高幾萬仞。但見嵬嵬隱隱而已。望高之東。有國馬白馬兩峯。尖秀如可觸。其右有釋迦十王諸峯。寺之上。有開心臺。奇峯勝境。不能盡記云。夕間入寺中。先見法堂。歷見藥師殿。殿宇六面甚整。其大只一間。中安石佛。所謂藥師之像。左有彩畫四十軀。云是吳道子所爲。眉眼如生。若有神助。眞所謂奪天造也。各像之上。紅圈而書名字甚精。不知誰人筆。而字體如金生書。黃昏。坐東樓上。看月出。玉盤轉出於望高峯外。衆峯環宥於蟾影之下。且方秋時。天氣甚淸。纖毫可數。紅葉微映於山光月色之中。畫工不足以摸其狀。文字不足以喩其妙。相與欣然飮數杯。使沙彌撞鐘和笛而舞。口占一律。</title>,<text>聞君昨夜宿長安。我亦催輿水石間。楓嶽萬千峯歷覽。秋天三五月同看。名區勝集皆兄弟。佳節奇遊遍海山。皓首居僧來合掌。爲言茲會古猶難。</text>
<title>次伯父題僧軸韻。示諸昆季。</title>,<text>禪房不厭靜。秋賞最宜晴。若道非仚侶。何能辦此行。白雲爲疊嶂。紅葉作重城。老宿容顏古。開門合掌迎。</text>
<title>又次伯父壁上韻</title>,<text>閑忙殊路荷洪私。不負蓬山一會期。佳節最宜同跌宕。此行何恨暫差池。正陽樓烘看楓處。穴望峯高玩月時。勝迹且須丹篆記。四仙先後果誰知。</text>
<title>十六日。朝發正陽。少憩龍淵潭。景致如火龍潭。行十里入長安寺。法堂高幾數十丈。丹碧照輝。雄高甲於東方。佛榻前。有香爐無盡燈。製作奇妙。俱是中國之物云。往觀靈源洞。觀所謂黃泉江地獄門。水是金色。亦是造物戲劇處。望見明鏡㙜。㙜高數十丈。四面如削玉。可望不可上。小憩卽發。歷見地藏菴。仍過白和塔。有西山碑。是先祖所撰。又有彥機碑。是伯父所撰。又有能照碑。白軒之所述云。過表訓小憩。轉向萬瀑洞。與諸兄弟相會。過火龍潭，靑龍潭，眞珠潭，龜潭。望獅子峯。坐萬瀑巖石上。飮數杯。望見普德窟在於半空中。朱闌隱映紅葉玉峯之間。眞是仙界。使笳笛兩工先上於庵中。憑欄而吹。隨風斷續。響入雲霄。僧徒皆以爲仚樂。吾輩雖已知之。而亦不能無疑。相與步行石逕。逕甚危峻。行數里許。有銅柱撑立於巖石間。上有鐵鎖維之。攀躋之時。銅柱時或動搖。俯視萬瀑洞。不翅千仞。毛骨竦然。巖上有小窟。窟中甚明朗淸灑。安小佛像數軀。是高麗王子所創云。此菴甚高孤。僧徒不能常居。空廢已久。禪房有袈裟一件。小憩而發。口占一律。示同遊昆季。</title>,<text>小庵高在彩雲中。危棧巉巖鳥道通。鬼物亦窮慳祕術。神工曾策斲成功。玲瓏銅柱橫千尺。縹緲朱闌跨半空。錦繡琅玕看不厭。笛聲寥亮夕陽風。</text>
<title>過火龍潭，靑龍潭。或行或坐。或飮或詠。惟意所適。獅子峯在正北。高可百仞。其形如臥獅。殆非石工所能刻削者。有石頗可愛。潭水亦淸奇。問其名。則諸僧曰。此巖雖好。自古無名稱云。余謂僧輩曰。龍潭珠潭。初何嘗有名。不過如我輩人命名。後人傳之至今耳。吾今名此巖曰四仙巖。淵曰四仙淵。此後以此稱之何如。諸僧曰唯唯。使夏卿書篇於石上。戲占二絶。</title>,<text>千載四仙去。我曹亦四仙。地因人擅勝。吾以名茲淵。水石名皆有。獨無爾可慙。四仙今坐處。因以名之巖。</text>
<title>夕抵摩訶衍。又次伯父私字韻。</title>,<text>化翁多戲亦無私。却借蓬山勝日期。彷彿鸞驂聞閬苑。依俙仙樂奏瑤池。一年最是月明夜。萬壑正當楓赤時。千載奇遊供我輩。莫敎塵世俗人知。</text>
<title>十七日。朝發摩訶淵。小憩彌勒壇。過妙吉祥，毗盧庵故基。仍向毗盧峯。口占一絡索。</title>,<text>處處瓊花瑤草。仙山不老。洞壑深深水聲幽。試問煙霞多少。玉立千巒縹緲。斜通鳥道。步上毗盧吹玉笛。俯看十洲三島。</text>
<title>朝食後。步行石逕二十餘里。香柏盤結於石上。攀躋而上。香氣襲人。午上毗盧最上峯。天氣淸朗。景象萬千。衆香，穴望。皆在脚下。東有日出，月出，彌勒峯，萬景㙜，九井峯。西望斷髮嶺，正陽寺，香爐峯。西北望鶴山，黃龍山，通川楸池嶺，草嶺。西南望金化五納山。北望叢石國島。高城，通川，歙谷羅列於山下如咫尺。僧曉元指天外最高峯曰。此是三角山，海州首陽山云。而纖雲隱見。眼力有窮。不能詳辨。口占一絶。</title>,<text>吹笛毗盧最上頭。八荒雲物一望秋。扶桑鬱島平如掌。怳若身登白玉樓。</text>
<title>簫篴各奏三四調。僧輩曰。此處最靈。不可奏樂。余戲謂之曰。仙人亦好吹簫。此是步虛詞。正宜於此處。有何傷乎。吾輩亦將步虛而行。相與一噱而罷。步下石逕。小憩毗盧庵。宿摩訶衍。口占憶江南小令。</title>,<text>蓬萊憶。最憶正陽樓。萬瀑水聲喧枕上。衆香山翠滴闌頭。楓桂夢中秋。</text>
<title>十八日。朝發摩訶衍。行數里。少憩萬灰庵。庵在摩訶之後。景致蕭灑。所見與摩訶略同。口占望江東。</title>,<text>煙霞深處暮山紫。望不見正陽寺。千林楓葉爲誰醉。最難忘東樓倚。毗盧峯上篴聲起。眼底看千萬里。依俙西北五雲裏。問長安何處是。</text>
<title>又占巫山一段雲。示諸昆季。</title>,<text>翫月正陽寺。看楓眞歇臺。衆香仙境若天台。步步首頻回。煙霞香爐月。風喧萬瀑雷。毗盧峯上彩雲開。笙鶴半空來。</text>
<title>午踰水嶺。次夏卿韻。</title>,<text>人行淺淺灘。雲起深深洞。爲結再遊期。留僧語鄭重。</text>
<title>又占踏莎行。示同行。</title>,<text>處處蒸霞。林林紅葉。無數雲巒皆玉立。銀瀑珠潭步步留。衆香翠滴征衣濕。勝境登臨。佳辰會合。萬二千峯一筇踏。慇懃寄語仙山道。鳧舃春來將再入。</text>
<title>午憩隱仙㙜。㙜高不知其幾千尺。東望大海。西對日月出峯，九井峯，彌勒峯。萬景㙜在其南。北有瀑布自半空飛落十二層。銀虹閃鑠。殷雷喧騰。聲聞五六里。外山之勝。此爲第一。口占一律。</title>,<text>夕陽吹篴隱仙臺。海內風煙脚底開。十二瀑聲喧絶壑。萬千峯翠落深杯。雲根過雨琅玕濕。岸葉經霜錦繡堆。物色分留如有待。丹書須記四仙來。</text>
<title>發隱仙㙜。憩白月庵。憶正陽寺。次芳草渡小令。</title>,<text>楓林紅。桂子秋。朝旭上。宿霧收。蓬萊漸隔正堪愁。一別後。令人步。步回頭。仙區遠。笛聲怨。悵望玉雪千片。雲端路。曲如鉤。落葉散。塵蹤斷。憶東樓。</text>
<title>上萬景㙜。㙜高千尺。鳳尾草海松林蔓生如藤。手披足躋。僅達㙜上。遙望海門。雪浪連天。七星等諸峯。皆如隱仙㙜所見。豪爽過之。峯上小石刻立。如小沙彌。香爐在其右。隱映如畫。養眞庵在其上。大石下結庵一間。楡岾寺在其脚底。露出山映樓甚麗。口占一律。示諸兄弟。</title>,<text>萬景臺高接斗牛。飄然飛上散牢愁。一泓海外看三島。九點煙邊認十洲。幾箇英雄傳姓字。千秋物色許分留。仙簫響斷雲天闊。日暮歸來山映樓。</text>
<title>夕發萬景㙜。歷觀龍淵諸處。暮入楡岾寺。次樂全韻。贈懶白上人。</title>,<text>飛瀑晴喧萬壑雷。夜涼禪榻夢初廻。塵心淨盡燒香處。唯有詩情獨未灰。</text>
<title>十九日。朝發楡岾。往觀佛頂㙜。㙜之形勝。與萬景㙜略同。棧道懸於絶壑。下臨無底窟。十二瀑布隱映於紅葉間。東見大海。松林窟在其下圓通在其北。少憩于㙜上。已而雲霧起於遠山。彌漫一洞。不能久留。口占一律。用萬景㙜韻。</title>,<text>何煩跨鶴與騎牛。步上崔嵬一滌愁。曾道佛臺眞淨界。若非玄圃卽滄洲。山迎羽客如相識。水厭塵寰不暫留。四海八荒還咫尺。怳疑身在玉京樓。</text>
<title>方伯先到楡岾。送詩促之。筍輿上。走筆次之。</title>,<text>身在雲霞錦繡中。一筇探盡萬千峯。居僧莫笑淹留久。會向仚區訪赤松。爲赴山中約。仍尋嶺上雲。辛勤老按察。一笑待沙門。</text>
<title>夕還楡岾。與方伯相會。飮十餘杯。口占一律求和。</title>,<text>簪盍仙區亦一奇。相逢況是隔年期。茲行次第遙相望。佳約丁寧只自知。按察醒狂猶舊態。使君吟賞幸同時。明朝却向東西去。何處浮生無別離。</text>
<title>夜深後宿禪房。淮陽使君表兄馳來同宿。五兄弟團會於名區巨刹。實是今古罕有之事。二十日。與方伯作別。發楡岾。贈懶白上人。</title>,<text>遍踏蓬萊境。仍尋董鍊師。能無三宿戀。爲結再遊期。步步回頭數。依依出洞遲。仙區從此隔。還似故鄕離。</text>
<title>午憩百川洞。口占一律。示同行。</title>,<text>領略名區勝。歸來世念消。將尋三日浦。再渡百川橋。仚界心猶記。秋山氣益驕。夕陽回首望。雲徑漸迢迢。</text>
<title>夕抵海山亭。六兄弟同宿於一堂。眞是盛事。早起看日出。食後往觀湖山㙜。㙜在二里許。景亦淸奇蘊籍。口占江南春。</title>,<text>山漠漠。水悠悠。石島琅玕色。霜林錦繡秋。一聲長笛溪邊路。夕陽人倚木蘭舟。</text>
<title>過永郞湖。小憩懸鍾石。石形奇巧。千態萬狀。上有蓋石。可以避雨。地誌所謂如蟲食果者。眞是善形容也。口占一絶。</title>,<text>永郞湖鑑湖。摠是人間無。別有懸鍾石。眞堪入畫圖。</text>
<title>有鯨魚出沒於雪浪中。助一壯觀。景過淸。不可久留。仍向鑑湖。有小軒在竹林間。壁上有蓬萊八大字。前對湖水。後有鉢峯。口占一絶示同遊。用前韻。</title>,<text>鑑湖卽鏡湖。賀老未應無。物色留千古。依俙水墨圖。</text>
<title>午過丹穴。小憩石上。奇形怪狀。與懸鍾石一般。而淸絶過之。俗傳四仙鍊丹處。口占一絶。用前韻。</title>,<text>丹穴今猶在。神仙詎必無。會須傳祕訣。靈藥亦能圖。</text>
<title>戲贈李正郞表兄。用前韻。</title>,<text>江村豈有湖。海邑山宜無。兼得此三者。高城眞可圖。</text>
<title>夕還海山亭。六兄弟同宿。或酌或詠。至鷄鳴而罷。二十二日。早起又觀日出。口占一律。留別表兄。</title>,<text>浮生聚散本難期。骨肉團圓喜可知。一日如三秋久憶。四仙加二會今奇。名區跌宕仍佳節。客館歡娛又此時。等是他鄕留亦好。尊前何用惜分離。</text>
<title>發高城。口占鷓鴣天小詞。</title>,<text>靑山如黛水如羅。柳岸漁歌向晩多。煙渚櫓聲驚雁陣。檻前秋色在蘆花。蓬萊島。隔雲霞。咫尺仙源路不遐。峴首依依回望處。夕陽千點亂歸鴉。</text>
<title>舟下四仙亭。仍觀丹書。口占一律。示同行。</title>,<text>遍踏關東境。蓬萊却在西。江山皆熟路。物色可新題。仙侶應相待。靈源喜不迷。吾將傳祕訣。此地卽安棲。</text>
<title>行二十餘里。小憩鉢淵。觀僧徒馳瀑。因日暮不得久留。卽發又行二十里。夕抵養珍驛。逢小雨。二十三日。朝發養珍驛。行二十里。小憩金谷巖。巖形如懸鍾石。海濤出納於其傍。石巖聲振洞壑。口占短律求和。</title>,<text>鍾巖獨擅勝。金谷始聞名。奇巧難爲弟。淸高此是兄。千年煩鬼護。萬狀任天成。地固因人重。今經老我評。</text>
<title>行三十里。午抵雲巖。又行三十五里。夕抵通川。主倅設小酌。夜宿東上軒。次孫七休首尾吟。</title>,<text>長卿非是愛吟詩。興在名區踏遍時。藜杖曾穿紅錦裏。蘭舟又下白雲涯。身逢盛餞寧辭醉。政尙眞淸却畏知。橫笛短簫增意氣。長卿非是愛吟詩。</text>
<title>二十四日。午行十五里。登叢石亭。是日適無風。沿海岸望見金蘭窟。仍上四仙峯。景致如前所見。而時値高秋。山光海色。一倍淸爽。與主倅及諸兄弟各飮五杯酒。請姓亦來參。勸之以黃鷄白酒。臨發。又次首尾吟。</title>,<text>靑田非是愛吟詩。詩就仙亭吹笛時。勝境依然行畫裏。此身忘却在天涯。故園歸思君休促。宿世眞緣我自知。海色山光供醉興。靑田非是愛吟詩。</text>
<title>夕行十五里。抵歙谷。直上侍中㙜。紅葉爛熳於蒼松白石之間。七島隱映於斜陽之外。景象殊絶。與主倅坐於松林間小飮。至日昏而不知返。戲占一絶。</title>,<text>湖海平分內外。煙霞深鎖中央。鐵笛聲邊落葉。沙鷗起處斜陽。</text>
<title>還本縣。宿東上軒。因余憊甚不能飮。飮數杯而罷。二十五日。發歙谷。泛舟於侍中㙜下。口占一律。贈別淮陽使君表兄。</title>,<text>秋色窮探內外山。聯翩鳧舃海雲間。君將復向淮陽臥。我亦仍尋鶴浦還。叢石亭宜微雨後。侍中臺迥夕陽灣。浮生抵處傷離別。却羨沙鷗自在閑。</text>
<title>臨發。走筆用前韻贈別。</title>,<text>淮陽太守臥遊山。逸興常牽水石間。乘雁政宜秋共集。雙鳧却向海同還。臺前路出回回岸。堤外舟橫淺淺灣。東去北歸俱是客。浮生那得暫時閑。</text>
<title>夕與弼卿，夏卿偕還鶴浦。淮陽兄弟向通川。岐路分携。懷抱自覺作惡。上沙峯口占。</title>,<text>醉上沙峯暮色催。笛聲吹捲海雲開。街頭拍手村童集。笑道山公今又來。</text>
<title>仍宿押戎漁村。北評事李君 端夏 留詩而去。走筆次韻。</title>,<text>仙槎迢遞杳難逢。勝地琴尊不許同。歸臥鶴城人已遠。滿天霜月小堂空。淸秋楓嶽爾來遊。三日仙亭我獨留。悵望竟孤聯榻飮。客愁官路兩悠悠。年吾長矣視爲昆。詩爾飄然羨不群。同是紫淸香案吏。夢隨邊月拜明君。</text>
<title>二十六日。早起看日出。紅光閃鑠。玉盤涌出。海波爲金色。火輪超上一尺許。下有紅雲一朵。如鏡㙜流轉海中。良久而滅。是日西風吹散海雲。萬里一色。無纖毫蔽礙。眞是奇觀。因風高不得入國島。發押戎。有懷金久之。次寄示柳梢靑小令。</title>,<text>寂寞汀洲。沙邊落雁別恨閑愁。宿雨新晴。寒雲暮捲。風送孤舟。名區處處回頭。最不忘正陽東樓。萬壑輕雷。千岩紅錦。詩句相酬。</text>
<title>發鶴浦。午憩丫魚所。口占。</title>,<text>秋容已暮。紅蓼花殘。墜白露楓葉玲瓏。萬壑千峯活畫中。水淸沙白。汀洲鷗鷺雙雙浴。山菊經霜。可憐佳節近重陽。</text>
<title>夕還鶴城。口占蝶戀花。有懷文谷大學士。</title>,<text>紅蓼花殘秋已老。白露凄凄。蕭颯長堤草。寂寂汀洲征雁叫。依依別恨知多少。日暮孤舟橫野渡。千里雲山。迥隔咸關道。塞外霜威偏覺早。遠客寒衣幾時到。</text>
<title>次秀而表兄寄示韻</title>,<text>尙記孤舟解纜行。夕陽南北各歸程。笙簫響雜驪歌咽。蘆荻寒催雁陣驚。不盡九秋登覽興。其如兩地別離情。官齋永夜相思苦。鐵嶺橫天共月明。</text>
<title>重陽日。與弼卿同宿釋王寺。口占。</title>,<text>強扶藜杖上禪堂。愁見黃花滿砌香。爲是分飛當此日。更無餘興作重陽。風驅落葉隨征袂。峯似尖鋩斷別腸。老去孤懷偏易感。羨他歸雁儼成行。</text>
<title>淮陽館。贈舍季。</title>,<text>淸秋塞外送將歸。脈脈相看淚濕衣。憀慄病懷難自制。佳人休唱惜分飛。十里長亭日欲暮。認得送將歸處。岸上千絲柳。如何不繫征衫住。逢時知有此離苦。可耐從今捨去。不忍便分手。相隨却到橋邊路。右惜分飛</text>
<title>贈舍季。仍贈秀而兄夏卿弟。</title>,<text>孤露餘生易自悲。可堪臨老各天涯。隨來乍慰相思苦。逢處先愁此別期。岐路不無追送地。客懷那忍獨還時。勞歌一曲殘杯盡。日暮蘆洲雁影移。</text>
<title>次文谷大學士溫泉隨駕韻。二首。</title>,<text>千官劍佩儼朝儀。日射龍蛇動大旗。地祕靈源雙闕闢。天扶太甲五雲隨。仁風扇物誰非澤。好雨知時若有期。優老招賢仍策士。揄揚難盡一篇詩。春晴輦路淨無塵。雨後江山一洗新。北極東朝和氣遍。白旄黃鉞盛儀陳。岡陵頌祝聞千歲。老幼扶携集萬人。傳道禮羅增密勿。寧敎席上有遺珍。</text>
<title>再次大學士志喜之韻。錄奉求正。</title>,<text>賀班鳴蹕整威儀。殿角時飜赤羽旗。周豎報安和氣洽。湯盤銘德頌聲隨。爭知朝野歡欣日。政屬明良際會期。盛事眞堪傳繪畫。南薰賡載幾章詩。雨餘江路不生塵。春滿寰區氣像新。十里軍容環衛盛。兩宮仙仗後前陳。神功最著靈泉效。歡忭誰非壽域人。共沐恩波誇盛事。近臣催賜內分珍。</text>
<title>敬次沂川洪相公 命夏 志感之韻</title>,<text>遺詩零落篋間塵。相國書來感念新。私慟可堪亡遏末。神交曾見似雷陳。遊從跡已成千古。酬唱篇今少一人。舊業未應全泯沒。試看三顆掌中珍。</text>
<title>復次沂川相公寄示韻</title>,<text>水龍呵䁔闢氛塵。沐浴神功驗日新。誠切徵招須後載。道非仁義就前陳。縱橫漢策登賢士。含哺堯衢見老人。爭賀太陽方燭物。不愁魚目混珠珍。</text>
<title>三次文谷志喜之韻</title>,<text>肅肅師行自有儀。輦前鳴蹕引鑾旗。甘霖潤物歡聲遍。靈液呈休吉語隨。爭賀湯盤銘盛德。復聞周俊契風期。群工獻祝無餘事。再和沂翁志喜詩。</text>
<title>兩殿臨浴溫泉。顯有神效。志喜錄奉諸益求正。</title>,<text>和氣朝來遍兩宮。賀班簪笏集群工。歡聲已合呼嵩祝。靈液新成浴日功。誠孝感神應有祐。祖宗流慶本無窮。揄揚盛事吾何敢。潤色先推太史公。</text>
<title>復次前韻。呈沂川。</title>,<text>早向詞壇踵後塵。交情不數白頭新。林宗獨許同舟李。徐孺叨逢下榻陳。已識淸標元拔俗。卽看佳句且驚人。文章賁飾還餘事。和璧終爲瑞世珍。</text>
<title>發溫泉。尤庵，同春扈駕志喜。</title>,<text>羅致群賢禮不違。後車從此倍光輝。渭川卜獵何須道。只獲鷹揚一老歸。</text>
<title>次大學士天安道中錄示韻</title>,<text>誠切招賢禮若初。近臣三奉十行書。孤忱庶效同趨地。異數終辭共載車。危行可徵邦有道。盛名方見士無虛。風雲魚水相須急。豈使龍門守弊廬。龍門一作河汾</text>
<title>次久之果川道中韻</title>,<text>南風送雨滌炎蒸。恰慰王程夕飮氷。野色千村秋入麥。軍容萬幕夜張燈。謳謠道路聞相屬。愁歎田閭絶不興。盛事揄揚歸太史。詩成字字看飛騰。</text>
<title>挽吳判府事 竣</title>,<text>八袠崇班保令名。死生無憾卽哀榮。文章兩館兼提學。地望三朝歷上卿。墨妙幾多光簡冊。風流久已冠耆英。先人同榜連姻誼。宅相相看倍愴情。</text>
<title>挽尹三宰 順之</title>,<text>天人消息理相推。早向山公出處咨。世掌絲綸眞學士。心傳衣鉢大宗師。惠連席並耆英會。子敬琴亡慟絶時。先榜卽今零落盡。哭之非獨外親私。</text>
<title>卽事口占。示堂弟幼能。三首。</title>,<text>隔溪村落望依微。日暮炊煙點點飛。身歷險艱仍避世。心安幽寂自忘機。披書懶掃凝塵案。謝客常關擁雪扉。春至田園饒興趣。洛中歸夢也全稀。誰將辭色見幾微。不把雄雌較伏飛。榮落久知同夢幻。工夫惟在愼樞機。慣經宦海風中浪。獨掩田村月下扉。靜裏閑眠無一事。雪深庭巷客來稀。此身於世一何微。高遠誰能學走飛。疏節固宜投散地。冥行那得免危機。塵埃幾載晨聞漏。丘壑今春晝掩扉。老去生涯甘寂寞。不妨多病故人稀。</text>
<title>挽吳監司 挺垣</title>,<text>兩家昆季四人俱。科第存亡事亦如。衰白忍將同席淚。汍瀾均濕二兄裙。較來年位君堪慰。觸處悲酸我未舒。只是北堂聞夜哭。此心何耐送靈車。</text>
<title>挽李參判 時楳</title>,<text>名父之兒卽二難。向來文彩動朝端。金貂並歲門闌盛。筆翰驚人氣象干。追憶舊遊成一夢。獨留佳什起三嘆。芝蘭玉樹階庭遍。餘慶吾將拭目看。</text>
<title>挽李參判 廷夔 大夫人</title>,<text>阿大情同骨肉親。賢孫令愛又重姻。恩叨截髮供賓日。壽祝承顏獻爵辰。方伯斗南閨訓著。忠臣家內婦儀眞。最憐欒棘休官地。執紼臨江定幾人。</text>
<title>次沂川相公韻</title>,<text>事業期三代。安危佩一身。行休時運係。進退主恩新。帳殿風傳柝。郵亭雨裛塵。終當任夷險。初志卽君民。</text>
<title>差祭宿朴淵。口占。二首。</title>,<text>峭壁撑分上下淵。鬼神呵護幾千年。雲根創險奇功著。虯血留痕異事傳。閃日餘霞層嶂合。匝雷驚瀑半空懸。老龍亦解潛心禱。佇見甘霖卽霈然。老龍潛伏此深淵。變化風雲閱幾年。久旱憂民圭璧遍。小臣將命祝香傳。煙霞俯瞰壇中出。星斗平看樹杪懸。敢道精誠能有感。喜聞時雨響泠然。</text>
<title>挽任參判 義伯</title>,<text>雄州遊刃固恢恢。臺閣風稜振向來。訓襲名家眞酷似。簡膺連帥卽通才。主恩前後三朝久。使節旋歸半歲纔。何恙轉頭仍死別。短篇難盡此情哀。</text>
<title>席上口號。贈別海伯。</title>,<text>都門供帳夕陽開。玉節纔從賜對廻。自古海藩稱孔道。卽今宸簡屬通才。流民最急勤招撫。滯獄要須早稟裁。天語丁寧親勉勵。願公承命往欽哉。</text>
<title>挽兵曹判書金 佐明 夫人</title>,<text>主家生長相門歸。德配尙書禮不違。均惠每勤霑族黨。小心常戒近宮闈。君餘已辦全安享。人事還驚轉盻非。學士王程茹至慟。那堪反面卽靈幃。</text>
<title>挽李進士 震夏</title>,<text>今春纔哭長公喪。季氏云胡又繼亡。情至哀傷應有損。病餘將攝或乖方。浮榮肯屑吹噓地。晩計常誇蟹稻鄕。鶴髮偏慈無限慟。忍看孤雁不成行。</text>
<title>南郊別席。次李學士季周韻。贈別嶺伯南雲卿。</title>,<text>歷數雄藩最嶺南。君曾佐幕物情諳。江山有待供詩債。父老相迎擁駟驂。前席憂勤承聖旨。一方風化聽輿談。東隣咫尺猶多阻。況復河橋把別衫。</text>
<title>挽閔求禮 晦</title>,<text>同閈交情在。相期晩境閑。爲官五馬貴。周甲一年囏。撫跡過從處。傷心俛仰間。齋居違執紼。題挽涕流潸。</text>
<title>口占二小令。贈別北伯權 大運。</title>,<text>秋將暮。君今欲向咸關路。咸關路。天低鐵峽。杳茫雲樹。世故參差多散聚。年華婉晩離懷苦。離懷苦。名樓物色。試看如故。右憶秦娥滿月臺前疊巘。樂民樓下長橋。沛館松都景物饒。知君管領多少。高樹秋聲淅淅。斜陽客路迢迢。閑愁離恨兩難消。奈此浮生易老。右西江月</text>
<title>尹判書 絳 挽</title>,<text>向者曾聞蔡老評。指之先屈必公名。和仍有礭由忠信。淡若無華見老成。冢宰三居皆外物。田廬一臥了平生。爭言謹厚能爲是。恩奬當時自聖明。出處行藏各有時。男兒志業蓋棺知。平居謾說言歸好。末路曾看勇退誰。獨保始終名節著。只將淸白子孫遺。尊兼三達猶餘事。緬憶高風感在茲。</text>
<title>贈別內弟洪國卿 柱國 北幕之行</title>,<text>君髮蒼蒼我鬢絲。相看非復少年時。長公何恙經旬臥。絶塞茲行隔歲期。自是吾生多聚散。早從王事許驅馳。未應久曠論思地。佇見徵書下玉墀。</text>
<title>口占西江月。題內弟洪國卿扇面贈別。</title>,<text>鴨綠江頭地盡。磨雲嶺外天寒。浮生那得暫時閑。奈此離腸易斷。蓮幕行裝潦倒。秦樓別淚汍瀾。積雪層氷道路難。願言努力加飯。</text>
<title>挽鄭弼善 雷卿 大夫人</title>,<text>慘禍追思痛可言。相依爲命只兒孫。枯腸斷盡猶餘慶。寵賚攀來最聖恩。榮極布衣均感淚。禮優官賵慰忠魂。陶家舊客偏增愴。曾上高堂侑壽尊。</text>
<title>兪持平 櫶 大夫人挽</title>,<text>逐客初從絶塞還。北堂猶幸慰慈顏。君恩感結沈綿際。人事悲纏俛仰間。游子草心餘至痛。聖朝花誥荷新頒。偏憐節度纔奔哭。忍見衰麻血淚斑。</text>
<title>挽南參判 老星</title>,<text>少日聲名宅相賢。淸班歷遍亞西銓。升沈跡已疏朝籍。骯髒身仍到暮年。善謔不曾干俗務。任情那肯受人憐。風流文采都輸了。世誼追惟愴更偏。</text>
<title>沂川洪相公挽。三首。</title>,<text>儀刑百辟上台尊。雅度淸名萬口喧。當國猷爲先大義。登筵敷奏卽昌言。君民一念同憂樂。際遇三朝最渥恩。時事漸艱天奪速。公私長痛淚河飜。平生志在濟艱虞。終始無私士論扶。名已顯時猶砥礪。事當爲處不糊塗。明良契合千年盛。淸白家傳四壁徒。存沒固知關氣數。九原難作重嗚呼。心期行誼我偏知。文酒周旋自少時。長以十年曾不挾。生雖一世合爲師。淸規幾接逢迎地。厚意頻承勉戒辭。往事祗今唯涕淚。篋間零落舊題詩。</text>
<title>挽金同知 光燦。○二首。</title>,<text>相國聲名宇宙垂。典刑爭覩鳳毛奇。世傳淸白家徒壁。績著循良口是碑。水部優游仍暮境。卿班超擢更殊私。嗚呼存沒哀榮備。冢宰司徒孺慕悲。彩服趨庭兩上卿。大兒榮養亦專城。石君福祿人爭艶。謝氏門闌古莫京。優老恩綸傳盛事。崇終哀賵軫宸情。金蘭契好今三世。撫迹悲酸淚濯纓。</text>
<title>挽李中丞 垕</title>,<text>論事寧容執兩端。蠻荒不憚道途難。仁天旋霽雷霆怒。故里重看母子懽。何恙竟貽長夜慟。銘旌秪寫舊時官。交情世好連姻誼。淚濕哀詞久未乾。</text>
<title>淑靜公主挽</title>,<text>急訃蒼黃聞紫宸。大庭聲徹擧哀辰。天倫慟切終何旣。慈聖情鍾久益新。最是浴蘭爲諱日。可堪埋玉卽靑春。令公每頷諸孫處。手撫雙珠抆淚頻。</text>
<title>曺參判守而夫人挽</title>,<text>侍郞精舍在驪圻。晩計常因婦病違。孰謂平生偕老願。終敎今日以喪歸。重封共賀天恩煥。懿範應垂女史輝。雙璧俱存姻婭誼。壽筵追憶舞斑衣。</text>
<title>直廬口占柳梢靑。贈別關西李方伯 泰淵。</title>,<text>宿雨新晴。微涼在樹秋入蟬聲。世故難齊。離腸易斷。君向箕城。繁華獨數西京。擧目處山河愴情。浮碧樓空。朝天石古。陳迹愁生。</text>
<title>鄭參議 榏 夫人挽</title>,<text>侍郞相對涕漣洏。老境新遭失耦悲。僦屋荒涼誰與處。諸兒羸毀若爲支。凄凄寒簟孤眠夜。悄悄殘更獨數時。交好兼存姻婭誼。聽來嗚咽寫哀辭。</text>
<title>趙判書仲初夫人挽</title>,<text>宗伯淸貧大耐官。夫人處窘色猶安。供廚不惜捐釵釧。便體曾無用綺紈。義重糟糠情更篤。訓垂蘭玉世爭看。悼亡文字偏增愴。床簟秋生竟夜寒。</text>
<title>申參判 翊全 遷葬挽</title>,<text>佳城一閉九年強。前後悲歡閱幾場。餘慶相門傳太史。慘喪人世哭三郞。妥靈可使無眞宅。擇兆終看改壽藏。想得雙旌歸峽路。上游秋舫月蒼蒼。</text>
<title>典農村舍。口占試筆。八首。</title>,<text>明時獲譴此來歸。點檢生平萬事違。內訟豈云無愧怍。冥行素昧愼樞機。辨爭祗足終爲恥。差謬誰非始自微。病裏忽驚春序早。雨餘梅萼漸看肥。聞道淸朝二老歸。聖情虛佇禮無違。都兪可想明良契。消長仍看造化機。密勿嘉猷先繼述。緝煕心學闡精微。平生耿耿丹忱在。病臥田廬賀國肥。歸田宜早未能歸。顚沛今歸計亦違。飜覆已曾看世態。盈虧且自驗天機。心從有忍方成大。事起無端詎忽微。久識功名同夢幻。失非爲瘠得非肥。此行非是浩然歸。志業差池竟兩違。世態慣經宜斂跡。塵心漸息欲忘機。床頭送客殘棋散。籬下携筇細路微。春早田園添勝槩。前溪水闊鱖魚肥。底事奔忙底事歸。暮年心計兩相違。居隣野老仍爭席。夢斷朝班便息機。任是生涯堪寂寞。孰將辭色見幾微。夜來寒雨消殘雪。籬下春溪水漸肥。林下曾看幾箇歸。初盟久被俗緣違。明時每懼名爲累。平地誰知禍有機。官謗至今唯自反。道心從古本惟微。郊居幸遂棲遲願。不爲泉甘土亦肥。田園早合潔身歸。身欲休時事有違。傲骨本非供世具。名繮飜作陷人機。波臣已自能知罪。天日何曾不燭微。郭外幽棲存晩計。向來心豈在甘肥。驛使纔從塞外歸。各天相憶怨離違。憐渠抱病臨戎幕。歎我輕身蹈駭機。久客不堪邊地苦。索居偏覺宦情微。閑中物色無人管。春入村田苜蓿肥。</text>
<title>郊居口占。十首。</title>,<text>空疏無用我眞知。顚躓歸田亦已遲。東郭尙容投紱地。靑門漸近種瓜時。耽閑且欲拋書卷。習懶還嫌理釣絲。榮落是非皆外物。向來形役夢猶疑。罪積如山不自知。歸田誰使十年遲。淸朝官謗羞當世。末路人情異昔時。未報殊恩深似海。還驚短髮亂成絲。杯蛇市虎元無定。萬事從今摠可疑。君子何嘗慍不知。石田茅屋可棲遲。是非付物曾無愧。行止由吾亦有時。病裏丹忱猶耿耿。閑中白髮任絲絲。身心點檢眞堪笑。半世奔忙到老疑。司馬還朝走卒知。經綸事業未應遲。恭惟虛己推誠日。政屬興衰迓命時。先自正心仍正物。從須治亂若治絲。陰陽消長安危係。只在乾剛斷勿疑。要使先知覺後知。事功方始豈云遲。周家修攘唯今日。漢業興恢亦此時。民病政宜投以藥。王言咸仰出如絲。天人一理元無間。上下相孚兩勿疑。云是云非竟孰知。吾行只自歎遲遲。人情飜覆從千變。世路升沈各一時。往事還同泥獸跡。閑愁紛似野蠶絲。呶呶爭辨眞堪恥。長者曾稱直不疑。弟寒兄病兩難知。迢遞關山夢去遲。村店柴荊常掩處。塞垣風雪獨行時。離腸已貯無煙焰。危鬢新添若箇絲。屈指還期仍自語。等閑消息亦堪疑。幽居眞趣有誰知。睡罷茅簷旭日遲。村店路分煙起處。火田春入雨晴時。寒梅雪妬疏疏影。弱柳風繅䙚䙚絲。骯髒形骸今已老。分甘耕鑿復何疑。田翁釣叟結新知。晩計從今尙未遲。誰謂擁衾開卷興。全勝聽漏趁班時。閑情漸似粘泥絮。世故紛如失統絲。已識行休皆有數。逍遙自適不須疑。格物宜先次致知。工夫有序未爲遲。默觀理氣流行地。妙合陰陽闔闢時。此道千秋誰入室。斯文一脈若懸絲。安能講究精微蘊。縱使多聞亦闕疑。</text>
<title>平山溫泉沐浴後。登籬外小麓口占。</title>,<text>爲惜春殘步屧尋。雜花飄雪柳垂金。靜聽山澗泠泠響。閑把村醪淺淺斟。客裏光陰仍婉晩。病餘懷抱此登臨。偏憐谷鳥還多意。故向林間盡日吟。</text>
<title>宿江西寺口占。簡寄松都留守。</title>,<text>病起他鄕憶故人。別懷寥落惜芳辰。參差世故紛難了。荏苒年光住莫因。宿約竟孤甘露月。歸期又負紫霞春。明宵擬續官齋會。尊酒論文跋燭頻。</text>
<title>同留守，經歷尋花潭書院口占。復用前韻。</title>,<text>同病同心我二人。客中良晤又良辰。浮生聚散元無定。勝地登臨亦有因。懸瀑拖紳喧絶壑。落花飄雪殿殘春。蒼松白石斜陽暮。惜別傳杯莫憚頻。</text>
<title>華藏寺。復次前韻。</title>,<text>霏微峽雨恰留人。孤坐爭如惜別辰。客路披蓑眞自怯。官齋秉燭更何因。離群抱病摧雙鬢。作伴還鄕負一春。回首峴山猶有戀。遞筒傳句不辭頻。</text>
<title>華藏上庵口占</title>,<text>獨上上庵上。境淸難久留。雲霞脚下出。天地望中浮。彷彿窮三島。依俙認十洲。神仙如可見。捨此更何求。</text>
<title>敬次白軒相公賜几杖宴席韻</title>,<text>文章相業棟樑臣。忠孝家膺福祿申。几杖特頒優異典。聖慈偏軫老成人。三朝雅望巍山斗。一代榮光煥綍綸。已見宮壺宣法酒。更聞仙樂下重宸。華筵不撤張燈夕。和氣爭看映座春。與宴孰非門下士。羅羞半是禁中珍。淸時進退曾無苟。盛事流傳久益新。凭去功全怡養日。携來禮絶起居辰。耆英以後斯爲美。歌詠阿誰筆有神。病臥田廬孤拜賀。但將康健祝公身。</text>
<title>端陽前一日。省掃先墓志感。</title>,<text>丘原展掃感懷新。況是先王禮陟辰。雨露幾驚時序換。公私剩有淚痕均。餘生未死還今日。巨創難窮奄十春。葵悃禽誠俱莫效。更從何路答君親。</text>
<title>復用前韻。示韓生。</title>,<text>往事思量愴感新。端陽不復作佳辰。蓼莪久廢情何極。松柏遙瞻慟亦均。禁闥風雲猶似昨。丘原雨露幾廻春。埍埃未效頭成雪。抱病窮村孰與親。</text>
<title>簡寄金泰仁台老 壽一 贈行</title>,<text>銅章墨綬使君行。爭道人生五馬榮。戀切分離難制淚。愴新存沒若爲情。江山杳杳官居迥。床簟依依客夢驚。病臥田村違摻袂。相思一夜鬢絲明。</text>
<title>挽辛判府事 啓榮</title>,<text>聲譽初從太史傳。明時宿望玉堂仙。歷敭臺省仍崇品。歸臥田園自盛年。九耋加三今古罕。累朝如一渥恩偏。翩然乘化無餘感。世誼追思獨涕漣。</text>
<title>送世卿之任綾州</title>,<text>季弼纔回北幕行。君今作宰又南征。差池未占團圓樂。孤露偏傷送別情。老去暌違非近地。向來存沒愴餘生。郊居寂寞門常掩。從此吾蹤罕入城。</text>
<title>挽冢宰李君美 慶徽</title>,<text>尙書之子兩尙書。冢宰同升世孰如。兒作翰林仍趾美。門容駟馬又聯居。盈虛已識皆關數。存沒難堪剩濕裾。白首東郊常抱病。巨卿孤負送靈車。</text>
<title>題煕參上人詩軸</title>,<text>文秀山前隱寂庵。居僧索句再來參。吾家丘隴於焉在。此地林巒素所諳。形役謾勞天姥夢。色空今聽遠公談。新春水石應無恙。暇日携筇盡意探。</text>
<title>偶題</title>,<text>點檢平生事。思量祗自憐。資身無一策。獲罪過三年。親舊書仍少。棲遲地亦偏。村翁爭席罷。終日倚窓眠。</text>
<title>趙判書 啓遠 挽</title>,<text>八耋遐齡位上卿。滿床簪笏五常榮。門聯禁掖無豪習。身退江湖有令名。等視彭殤誰怛化。向來存沒幾鍾情。三朝耆舊凋零慟。淚爲公私剩濯纓。共識羊腸路險艱。田園誰辦十年閑。榮枯已付形骸外。志節終看進退間。荒野肯忘休戚念。行朝不隔起居班。傷心往事渾如夢。座上春風永絶攀。</text>
<title>次永安都尉兄寄示韻</title>,<text>人間孤露此生餘。感淚無端剩濕裾。親拆內兄新寄札。爲傳先子舊遺書。音容怳接情何極。手澤斯存慟若初。未報春暉頭已白。悲懷觸處奈難舒。</text>
<title>冢宰趙仲初 復陽 挽。四首。</title>,<text>名相佳兒冢宰尊。今亡無復典刑存。盟壇再主文餘事。宗伯三居禮雅言。痛切溫綸從北闕。恩頒祕器出東園。春飢賑貸追思處。老弱哀均泣涕痕。靜沒滄亡又哭兪。湖兄沂老並嗚呼。公今逝矣吾何托。天實爲之道益孤。與奪莫非關氣數。廟堂其奈失訏謨。玉欄陪賞修文會。同樂眞如此世無。朝退蒼黃問疾馳。精神相感兩相知。衷情未吐呑聲處。永訣那堪執手時。獻可尙容張目視。伯牙終抱絶絃悲。還家祗覺魂如失。竟夜噓唏夢亦疑。人情飜覆變無窮。世誼誰能保始終。肝膽相傾唯我在。襟期自許與君同。忠規每聽周旋際。和氣常看笑語中。孰謂斯須成死別。寢門哀慟對王戎。</text>
<title>挽趙鎭川 相抃</title>,<text>每羨尙書厚福膺。滿庭蘭玉子孫曾。誰知老境三喪並。忍見情鍾兩世仍。百里暫勞棲枳鳳。九霄終礙運溟鵬。新阡又近亡兒葬。說與尊公愴更增。</text>
<title>右議政洪公 重普 挽</title>,<text>忠臣之子卽名臣。志業三朝邁等倫。雅度豈曾臨事苟。沖襟可見掇皮眞。身都將相安危係。契合明良想望新。何恙竟貽亡鑑慟。屋無樑棟水無津。</text>
<title>李參判 之馧 挽</title>,<text>再試巍科盛譽增。飭躬淸白炯如氷。初聞北野空群馬。俄見南溟化大鵬。朝振直聲諸宰聳。恩褒美政亞卿升。招魂旅舍紆宸眷。終始哀榮世共稱。</text>
<title>洪陜川 處深 挽</title>,<text>上舍聲華早。居家孝友先。官稱三品屈。兒有五常賢。悃愊天眞見。循良史蹟傳。存亡今日淚。灑向季方前。</text>
<title>李參判 廷夔 挽。二首。</title>,<text>壯元聲價世爭推。公輔當年早見期。明鑑去塵光轉潔。寒松經雪節方知。生涯已辦逍遙地。志槩終看進退時。存沒祗今傷往事。廣陵秋色日凄其。王謝連姻事亦奇。交情耐久不磷緇。身因多口憐同病。齒是隨肩歎各衰。郊舍圍棋歡共得。朝班聯步夢猶疑。泉臺群從如相問。道我歸田尙此遲。</text>
<title>徐判書 必遠 挽。三首。</title>,<text>毀譽紛紛竟孰知。倘來榮辱任他爲。方輪獨運靑泥險。巨艦撑過碣石危。下惠慍無三黜日。中權簡在衆咻時。毋論成敗皆公耳。存沒空吟殄瘁詩。文武兼資且莫論。那曾一念不君民。平生肯作媕娿態。末路能容骯髒身。奏當無冤廷尉是。治軍有律摠戎眞。今亡忍聽輿人說。時事方艱失藎臣。聞君何恙遽濱危。朝罷蒼黃間路馳。欲問興居先掩抑。強爲言笑轉驚疑。醫方錯莫沈綿際。國事丁寧勉勵時。不盡餘懷猶耿耿。便成長訣哭公私。</text>
<title>尹正 世任 挽</title>,<text>才華少日等倫超。咸惜差池困下僚。壽過七旬臨七邑。官纔三品歷三朝。圖書在案生涯足。蘭玉盈庭喜氣饒。同里從遊今寂寞。不堪秋色正蕭條。</text>
<title>贈別平安兵使閔 點 聖與</title>,<text>苑樹秋聲淅瀝。銅壺曉漏丁東。題詩燈下句難工。爲有河橋遠送。可惜年光莫住。那堪世故無窮。勝地繁華在眼中。昔遊回首如夢。右西江月</text>
<title>挽李朔寧 山賚 夫妻</title>,<text>生曾偕老死同歸。配德齊家昔不違。筆跡慣看留障簇。壼儀爭識冠閨闈。明徵竟錯今誰訊。慘禍相仍古所稀。雙旐翩翩先後發。等閑行路亦沾衣。</text>
<title>挽洪掌令 受河</title>,<text>德門凶禍理堪疑。夫婦同歸獨子隨。塞外雙親千里隔。堂中三殯一時移。伶俜忍說床前女。提抱誰憐乳下兒。不但朋知皆掩抑。等閑行路亦漣洏。</text>
<title>白軒李相公挽。五首。</title>,<text>百年名世必宗臣。三達尊兼不數人。事業文章姑舍是。誠忠孝友早超倫。匡君志切登筵際。優老恩新賜杖辰。時値艱虞天奪速。慟深亡鑑想重宸。元老聲名走卒知。士林山斗國蓍龜。蒼生望切居家日。赤子心存接物時。來去莫非關氣數。行藏早已繫安危。星文示警今終驗。魯誄曾悲不憖遺。匹馬蒼黃去國時。丹心曾不死生移。西河飽閱風霜苦。北闕重新雨露私。論語縱然留半部。經綸其奈屈前期。嗚呼禁裏趨蹌地。未見肩輿上玉墀。淸名雅望始仍終。一念君民進退同。人物可論三代上。文章本自六經中。鹽梅久閣調和手。霖雨潛收潤澤功。先執卽今零落盡。此身那復坐春風。幾從床下挹淸芬。函丈尋常訓誨聞。說到存亡先涕淚。義均師弟荷慇懃。提撕每感開矇學。伸暴偏蒙告聖君。舊篋泣尋家狀草。今誰撰定墓碑文。</text>
<title>朴冢宰仲久 長遠 挽</title>,<text>人物誰當指屈先。推公公輔自髫年。四居冢宰供時務。再莅分司爲養便。進退生平那有媿。身名終始獨能全。慈堂莫慰鍾情痛。恨結林烏舊詠篇。孝友平居迥出倫。文章少日已驚人。十年兩館聲華洽。一節三朝際遇均。子敬何曾臨事苟。藍田自是掇皮眞。台階咫尺經綸屈。瀝血遺章感玉宸。</text>
<title>葛山浴所。燈夕口占。</title>,<text>孤齋悄坐惜年芳。谷口殘花送晩香。佛榻燈懸知令節。溫泉水滑驗神方。追思旅枕還鄕夢。懶把官娥勸客觴。搖落病懷排不得。子規啼處峽雲長。</text>
<title>壬子冬。以禮曹參判。董役和陵。十一月二十八日辭朝。十二月初三日抵安邊。主倅沈仲美 攸 設小酌。口占一律。</title>,<text>依然物色是桐鄕。八載重來感意長。客館却憐曾宿處。官娥猶唱舊題章。龍堂漁艇今何在。鶴浦沙峯最不忘。病怯杯觴身易倦。昔年豪興已全亡。</text>
<title>初四日。食後發安邊。夕宿德源。用正己樓韻。</title>,<text>驛路經千里。官齋辦一遊。朔風吹雪處。新釀立功秋。細檢曾題句。偏增久客愁。歌兒多熟面。驚顧雪盈頭。</text>
<title>往在萬曆癸卯秋。和陵有修改之事。我先祖以宗伯承命奉審。竣事將還。來讌茲樓。留詩在壁。今者和陵又有事。不肖適忝春官之亞。亦膺奉審之命。按使南雲路爲設盛餞。追惟往昔七十年于今。而攀詠遺什。悲思如昨。席上聊賦一律。以寓感慕之懷云。</title>,<text>屈指年華七十飜。紗籠遺什宛然存。園陵奉展今猶古。禮部周旋祖若孫。千里送迎叨盛餞。一家前後荷殊恩。孤懷悄悄歡悰減。感舊那禁淚有痕。</text>
<title>復用前韻</title>,<text>檀板初鳴舞袖飜。昇平舊俗至今存。春官前後非常典。世業傳家不肖孫。禮餉敢辭留客館。歌兒解唱感君恩。當時勝迹眞難泯。看取紗籠拂拭痕。</text>
<title>夕宿文川。曉行望闕禮。主倅任 映 設小酌。口占一律。</title>,<text>千里驅馳白盡髦。敢言辛苦獨賢勞。繁華未必非前見。詩酒其如減舊豪。默算驛程猶怯遠。醉憑官枕不嫌高。佳人莫唱思歸引。竟夜沈吟睡未牢。</text>
<title>十五日。食後發文川。宿德源。途中逢雪。口占一律。</title>,<text>丈雪邊城暗。獰風地軸掀。塵寰爲淨界。山路作平原。急吹寒無響。前驅凍不喧。乾坤同一白。瞑色失黃昏。</text>
<title>十六日。歷方下山。夕宿安邊。主倅設小酌駕鶴樓。有先祖題詠。不勝感慕之懷。謹次。</title>,<text>南關形勝數登州。壯麗爭傳最此樓。畫棟均分山野擁。危欄俯瞰水雲浮。先朝修改和陵日。我祖來遊癸卯秋。紗壁遺篇攀詠處。感懷非但望鄕愁。</text>
<title>二十一日。踰鐵嶺。夕抵淮陽。口占一律。應使君尹沖擧 飛卿 索詩。</title>,<text>雪後餘寒晩更催。客中懷抱若爲開。君今淹病淮陽臥。我亦驅車鐵峽來。驛路已驚千里遠。官醪強把數杯纔。明朝又向新安去。別恨鄕愁兩未裁。</text>
<title>苾芬閣</title>,<text>典農東籍卽分司。黍稷常供享祀儀。舊閣丘墟兵燹後。新軒突兀歲飢時。春秋芬苾知無缺。土木經營在得宜。久識廢興元有待。試聞歌詠歎來遲。</text>
<title>顯陵改莎草時。謹次金相國文谷韻。四首。</title>,<text>園陵今有事。官路此同行。柳意先春動。葵心向日明。山寒餘料峭。野氣半陰晴。象設回瞻地。那禁感愴情。何莫非王事。喬陵復此行。病餘身易倦。忙裏鬢偏明。殘燒將回綠。餘寒乍放晴。聯鏕郊外路。同有故園情。齋居誠更切。祗謁禮初行。紅旭遲遲上。輕霞片片明。分班循舊典。將事趁新晴。咫尺趨蹌地。追惟倍愴情。法駕同陪日。園陵展謁行。餘生今髮白。往事只心明。尙有枯腸在。那曾眼淚晴。彷徨松柏路。悽感若爲情。</text>
<title>挽錦林君 愷胤</title>,<text>八耋宗英福祿宜。三朝恩遇老成姿。生涯已辦銜杯興。志節曾看抗疏時。交是忘年仍世誼。義專趨急接隣比。傷心往迹渾如夢。回首園林晩色悲。</text>
<title>癸丑春。有定和陵丁字閣改建淑陵改莎草之役。以禮曹參判。承命監董。二月十六日辭朝。發向咸興。出宿典農村莊。復次行字韻。</title>,<text>久忝南宮席。重叨北塞行。平朝辭魏闕。飛傳出春明。曠野苔生色。低田鷺立晴。依依回首望。雲樹謾含情。</text>
<title>朝發農莊。次文谷相公韻。</title>,<text>田村一雨夜仍經。淡淡煙波已滿汀。草色漸抽愁裏綠。柳梢先入曲中靑。年華荏苒春將晩。行役支離鬢欲星。寥落客懷那自慰。歸程偏怯短長亭。</text>
<title>淸明日志感</title>,<text>淹病吾衰甚。銜綸又此行。長程指關塞。先墓過淸明。山靄雲猶濕。春天晩不晴。遲遲出洞口。那慰遠遊情。</text>
<title>寒食行祭志感</title>,<text>違遠松楸已幾春。誰敎初作繫官人。今因王事歸來晩。政値佳辰感愴新。孤影可堪惟孑立。庶羞猶幸得親陳。嚴程有限難淹滯。出洞遲回掩淚頻。雨露丘原又一春。愴懷偏切遠遊人。餘生未遂歸休願。寒食還驚物色新。香火四時多替奠。山田數畝亦荒陳。奔忙勞苦成何事。身計思量感歎頻。</text>
<title>過忠烈祠志感</title>,<text>時丁板蕩識純臣。按使誠忠古莫倫。誓不偸生全義烈。死當爲厲想精神。名懸日月光輝動。廟食春秋俎豆陳。草木蕭條經戰地。行人指點淚痕均。</text>
<title>再次金城韻</title>,<text>王事驅馳不暫留。峴山依戀幾回頭。春禽有恨終宵喚。峽水無情盡日流。短詠深杯渾漫興。新花細草摠閑愁。重來玄觀還多感。壁上佳篇取次酬。</text>
<title>新安館口占</title>,<text>三過新安館。重憐舊渡溪。豈無桑下戀。曾有壁間題。石逕春猶早。仙源路不迷。山禽似相識。款款近人啼。</text>
<title>淮陽館用前韻</title>,<text>淑氣氤氳雨後催。望中煙樹畫圖開。春城幾處新花發。仙館如今舊客來。勞苦半生雙鬢改。送迎千里四旬纔。他鄕物色知誰管。倚醉揮毫取次裁。</text>
<title>龍堂。再次金文谷韻。示沈仲美。</title>,<text>路入龍堂十里經。畫橋遙在夕陽汀。晴波色妬尊中綠。弱柳枝添雨後靑。此地重逢纔幾日。當時相望若晨星。天涯惜別傷心處。不獨勞勞送客亭。</text>
<title>龍堂。口占柳梢靑二小令。</title>,<text>小雨霏霏。長川一帶隔岸柴扉。嫩柳垂金。新蒲抽綠。春入芳菲。當時景物依俙。日將夕棲禽亂飛。官路逶迤。溪淸沙白。橋上人歸。細雨無痕。龍堂夕照已近黃昏。宿霧依依。歸鴉點點。溪上孤村。垂楊隱映柴門。舊遊處風光尙存。橋畔蘆州。蘭舟容與。歌曲新飜。</text>
<title>永興客館。用板上韻。贈李督郵。</title>,<text>他鄕靑眼爲誰開。忽謾相逢共把杯。豐沛館中春爛熳。龍興江畔路縈廻。君方乘馹聯翩至。我又銜綸奉審來。知有明朝分手恨。客懷寥落轉難裁。</text>
<title>雙城客館。復次前韻。</title>,<text>環拱峯巒面面開。漏雲殘日照深杯。病餘鬢入新年改。塞外春隨舊客廻。物色幾經曾夢想。溪山如待此歸來。繁絃緩唱堪供興。倚醉當筵意未裁。</text>
<title>定平客館。次板上韻。</title>,<text>寒花細草媚初晴。驛路斜陽鳥外明。點點炊煙生野店。依依垂柳掩春城。新年物色偏增感。舊客歸來却有情。悄悄官齋欹枕臥。晩風多意動簾旌。</text>
<title>次東岳韻</title>,<text>黃鳥翩翩綠柳毿。客中佳節迫春三。天涯驛路連關北。鐵嶺回看却在南。庭花灼灼柳毿毿。座上佳賓恰兩三。醉後脩然成小睡。夢魂飛到洛城南。</text>
<title>次板上韻</title>,<text>關塞重遊地。驅馳兩月中。去時方朔雪。來路又春風。暝色山連野。邊聲海接空。紗籠佳什在。造化見全工。</text>
<title>通判設小酌。口占求正。</title>,<text>驛路踰千里。煙花又一春。重爲關塞客。再會弟兄親。況此扶頭飮。爭如摻手辰。歌筵多識面。宛對故鄕人。跋涉三冬雪。重來二月春。病憐腰帶闊。愁覺酒杯親。天際看滄海。樓頭望紫宸。自嘆遲暮境。頻作遠遊人。</text>
<title>咸興三用春字韻</title>,<text>征役何時已。深冬又暮春。形神漸覺倦。枕几自相親。關塞逢迎地。煙花爛熳辰。從來豐沛館。歌管慣留人。</text>
<title>朔日行望闕禮志感</title>,<text>孤臣去國意難裁。沛館今逢朔日來。戀闕敢忘行禮早。聞鷄自覺攬衣催。爐煙乍起香風引。仙樂初張御路開。仍憶往年叨邇列。五雲多處至尊陪。</text>
<title>奉審後志感</title>,<text>南曹將命寵恩承。奉審咸關列聖陵。月出衣冠瞻望地。春來雨露愴悽增。山河佳氣千年盛。原廟遺模百代仍。兩世忝膺監董役。感深疇昔自難勝。</text>
<title>北山樓。復次板上韻。</title>,<text>星軺再度指邊陲。千里歸來病獨隨。芳草細分沙岸逕。晩風時拂酒村旗。含杯眼纈滄溟窄。叱馭心雄鐵嶺夷。抵處浮生皆是客。閑情醉興兩難支。</text>
<title>三次文谷相公韻</title>,<text>客裏年華次第經。忽驚花草映溪汀。看朱眼炫還成碧。禁火辰過又踏靑。開戶擬觀生海日。倚欄仍見滿天星。飜愁造物嫌多取。昨醉南樓此北亭。</text>
<title>早發咸興。向德安陵。又用文谷韻。奉酬鶴城使君。</title>,<text>書到咸關一夜經。憶曾聯騎過龍汀。還憐乍別鬚俱白。纔喜重逢眼更靑。烏府久聞焚諫草。鶴城今見照文星。分明記有前期在。共醉池邊舊築亭。</text>
<title>樂民樓口占。錄呈座上諸公。二首。</title>,<text>汀花鋪錦柳垂絲。沛館春光爛熳時。萬歲橋長橫螮蝀。城川江闊漲琉璃。千行粉黛圍賓座。四面雲巒映酒巵。前後送迎逢盛餞。此身隨處感恩私。名樓高出水雲涯。暇日淸遊領物華。城郭連空亘百雉。村閭匝地僅千家。橋橫十里江如練。妓列三行錦映花。徙倚曲欄開醉眼。俯看殘照絢明沙。</text>
<title>醉贈吳正郞 得天。○二首。</title>,<text>病怯春寒早下樓。小軒移席辦凊遊。繁絃緩唱還無興。爲有明朝遠別愁。南關形勝樂民樓。春日曾同按使遊。十載歸來人事變。等閑風景亦生愁。</text>
<title>奉謝北靑趙通判寄書</title>,<text>翩翩一札自何來。披玩燈前眼忽開。狐腋昔聞能諤諤。牛刀暫試想恢恢。空思貢院曾聯榻。竟阻江樓共把杯。病起他鄕春欲晩。不堪歸意日相催。</text>
<title>又用經字韻。奉酬鶴城使君。</title>,<text>桐鄕物色慣曾經。夢想難忘最鶴汀。一點沙峯從古白。千層國島祗今靑。重遊獨阻前冬雪。再到誰憐舊使星。試聽昔時村老語。手栽松竹已亭亭。</text>
<title>早發咸山。奉審純陵途中口占。</title>,<text>依微野色欲平朝。和夢行經十里橋。畫角聲邊風乍起。落花飛絮撲征軺。</text>
<title>醉後口占</title>,<text>春深花柳滿邊城。錦瑟聲高海月明。病起文園身易倦。柰如孤負遠來情。</text>
<title>和陵奉審歸路口占</title>,<text>三杯傾罷倚朱軒。野色蒼茫日欲昏。細草平沙橋畔路。綠楊紅杏水邊村。沛中景物憐佳節。天外音塵隔故園。辛苦此行聊自慰。名區遊賞亦君恩。</text>
<title>口占一律。奉呈按使行軒。</title>,<text>重到玄都不自期。行軒關塞杳難追。可堪燕雁差池恨。孤負鸎花爛熳時。夢去分明當對晤。書來珍重慰相思。遙知祗役園陵日。客館同酬舊寄詩。</text>
<title>又用經字韻。奉酬鶴城使君。</title>,<text>年光荏苒病餘經。夢落南郊淺淺汀。客鬢愁添關外白。來篇快似海東靑。華筵跌宕當春日。彩服聯翩映壽星。仍憶昔曾遊賞處。習家池築醉翁亭。</text>
<title>三次前韻。奉呈方伯行軒。</title>,<text>前路那無一會期。征軺次第擬相追。看花仙館睽違恨。秉燭雙城邂逅時。悵望幾勞他日夢。團圓可慰故鄕思。精神不隔山河遠。先遞郵筒幾首詩。</text>
<title>按使南雲路爲設餞筵。席上四次前韻。錄奉求正。</title>,<text>世故參差未易期。客中虛擬鎭相追。三春玉節還營日。千里星軺復路時。公館豈無迎送地。離筵先怯去留思。深杯倒盡斜陽暮。臨別慇懃續舊詩。</text>
<title>草原小憩</title>,<text>平楚微茫夕照低。星軺小憩楚原西。花如戀樹春難住。馬是還鄕路不迷。澗水泠泠終日響。山禽款款近人啼。依然物色皆前見。點檢奚囊續舊題。</text>
<title>雙城客館。次板上韻。</title>,<text>隱映雲巒重復重。華筵高設綺羅叢。千條柳鎖深深院。萬點花飄陣陣風。客路每驚關塞外。春光已過醉鄕中。夜闌歌管聲愈切。露濕疏簾月滿櫳。</text>
<title>文川客館。次板上韻。</title>,<text>雨餘平野麥抽靑。日永官庭布穀鳴。迎送吏民皆熟面。爲言辛苦又玆行。</text>
<title>還到春城客館。口占。</title>,<text>望中村落畫圖如。墻外民田百畝餘。近岸殘花紅已謝。長堤垂柳綠全舒。留春好作還鄕伴。得句何妨倚枕書。獨引三杯移席坐。海天新月透簾疏。</text>
<title>暮宿高山館</title>,<text>塞外高山館。重來夢亦疑。寥寥人散處。悄悄酒醒時。嶺下尋前路。燈前檢舊詩。自憐衰暮境。征役此支離。</text>
<title>高山館。復次前韻。</title>,<text>山川若相待。物色摠堪疑。路記曾行處。堂憐再宿時。能無桑下戀。更續壁間詩。蜀魄聲聲咽。眞如惜別離。</text>
<title>將踰嶺。復次前韻。</title>,<text>荏苒光陰變。間關道路疑。如何踰嶺日。又是送春時。歸思三杯酒。行裝百首詩。家鄕知漸近。肯戀此分離。</text>
<title>銀溪驛。復用前韻。</title>,<text>山近蓬萊境。雲霞指點疑。空勞十載夢。能有再遊時。尙記桃源逕。孤吟謝眺詩。星軺回去路。春草踏離離。</text>
<title>鶴城凝香閣。設小酌口占。</title>,<text>小閣臨池上。風光尙宛然。柳枝垂似帶。荷葉出如錢。再到憐衰境。初營記昔年。輕風醒醉面。紅粉上離筵。</text>
<title>淮陽客館口占</title>,<text>關塞淹三月。年華送一春。思歸憐老境。感物惜芳辰。驛路連重嶺。官齋對故人。壁間遺什在。攀詠愴懷新。</text>
<title>高山途中。三首。</title>,<text>行役淹關外。繁華憶沛中。今朝踰鐵峽。驛路又炎風。鶴浦曾遊處。山川似剡中。蓴鱸春政好。何必待秋風。國島應無恙。淸遊入夢中。星軺今復路。獨阻一帆風。</text>
<title>次昌道板上韻</title>,<text>斜陽歇馬欲何之。悵望終南有所思。花鳥却憐春去盡。溪山如惜我還遲。從知到處非鄕里。不獨離亭是路岐。珍重益城賢太守。別時曾有再遊期。</text>
<title>志感。又用經字韻。</title>,<text>世味酸辛已飽經。初盟久負白鷗汀。數奇每惜無雙李。天幸誰論不敗靑。素髮千莖飄似雪。丹心一寸炳如星。種苽十里東陵地。卜築新居五畝亭。</text>
<title>金城館。次板上韻。</title>,<text>依微平楚野天低。回首長安落日西。寂寞官齋無一事。山禽款款近人啼。春天漠漠鳥飛低。樹杪斜光已在西。雨後官齋憑枕臥。紙窓風獵盡情啼。</text>
<title>途中志感</title>,<text>柳巷深深唱午鷄。豐田雨後水平堤。橋憐再渡還生感。路是重經喜不迷。戀樹殘花無語墜。惜春嬌鳥盡情啼。三杯酒罷憑軺臥。歷歷風光檢舊題。</text>
<title>復次前韻。奉贈愼使君 景尹。</title>,<text>平蕪十里晩生涼。望裏靑山已夕陽。溪柳絮飄春後雪。野棠花送雨餘香。却憐尊酒酬佳節。更喜風煙近故鄕。物色依俙供醉興。舊吟新什檢奚囊。</text>
<title>謹次白鷺洲韻</title>,<text>白鷺洲邊多白鷺。白雲山下有歸雲。却嫌畫角風前響。吹散歸雲驚鷺群。長松倒掛洲中石。石上依依生宿雲。醉後莫敎人語響。恐驚眠鷺不成群。披蓑小憩松間石。把酒俯看山下雲。鷺自忘機我忘返。誰言不可與同群。</text>
<title>癸丑夏。董役齊陵。到臨津口占。</title>,<text>淸江十里水如煙。四際蒼茫欲雨天。赤壁斜連雲影裏。白鷗驚散角聲邊。星軺五載歸來地。勝境重遊感慨偏。津吏送迎皆舊識。爲言行役又今年。</text>
<title>臨湍館。復次前韻。</title>,<text>湍州邑里盛人煙。四面峯巒勢接天。隱約漁村雲樹外。參差官路柳橋邊。兩京都會要衝地。三輔關防倚重偏。舊客歸來還有戀。依俙物色似當年。</text>
<title>三疊前韻。奉呈德水使君。</title>,<text>野棠飄雪柳含煙。雲影山光欲暮天。象設遙瞻原廟下。藍輿直到寺樓邊。白頭征役羈懷苦。靑眼相看舊意偏。對坐蒲團談夙昔。與君交契本忘年。</text>
<title>四疊奉呈</title>,<text>風引爐中一縷煙。數聲淸磬響諸天。歸鴉點點投籬下。宿霧依依入檻邊。勝日逢迎聯榻穩。他鄕物色感懷偏。辛勤征役眞堪慰。相對俱非少壯年。</text>
<title>衍慶寺。次靈樹上人軸中石洲韻。</title>,<text>天道從來儘可疑。石洲凶禍理難知。爭言氣槩凌千古。不獨文章振一時。蕭寺逢僧談往昔。山門送客惜分離。陽春絶響誰能和。岳老曾酬軸上詩。</text>
<title>次東岳韻</title>,<text>此道何嘗辨色空。從來儒釋不同風。魯聞傳鉢南爭北。較似分岐西復東。平地有時風浪惡。諸天幾度雨花紅。紛紛非是皆虛幻。一笑談玄淨界中。</text>
<title>復次石洲韻</title>,<text>禪道茫茫久益疑。祖師眞訣孰能知。三車法在無生界。萬劫燈傳不滅時。伊說一心空卽色。詎論千載合而離。吾斯未信沈吟處。才退難酬卷裏詩。</text>
<title>復次東岳韻</title>,<text>偶逢雲衲話空空。趺坐高樓納晩風。禽語已殘陵樹下。月輪初上寺門東。禪房燈影三更暗。佛榻蓮花一朵紅。自覺胸襟無滯礙。眞如妙在不言中。</text>
<title>樹師軸。次東岳韻。</title>,<text>南宮將命謁園陵。官暇來觀佛榻燈。何幸談禪逢韻釋。更憐呼酒得佳朋。殘宵久坐天將曙。它日相思月屢縆。淸磬數聲風外響。小爐香靄席邊凝。</text>
<title>次東岳韻。贈主倅。六首。</title>,<text>鼎坐禪房夕。差寬兩地思。驅馳仍老境。邂逅卽親知。却喜身猶健。偏驚鬢已絲。沙門還惜別。折贈綠楊枝。煙草滿眼靑。雲樹傷心碧。芳菲日以歇。鬢髮日以白。蕭寺悄然坐。誰與酬佳節。無心山上月。淸光盈又缺。紅旭依依樹杪昇。香煙裊裊席邊凝。山齋磬罷無餘事。行色蕭然獨對僧。行色蕭然獨對僧。望中禪塔玉層層。滿庭月色愁無寐。蜀魄三聲聽可憎。檻外煙霞重復重。寺門開處樹陰濃。悄然趺坐消香地。宿鳥投林月上峯。深院輕風陣陣吹。黃鸝飛擲綠楊枝。山僧不管奔忙事。白晝消香獨坐時。</text>
<title>還到沙川志感</title>,<text>星軺復路過沙川。畫角雙鳴綠樹邊。歷歷雲巒皆舊態。依依風景入新編。良辰虛過驅馳日。衰相殊非少壯年。未有絲毫酬報地。敢言征役此身偏。</text>
<title>訪文谷相公於江村。口占錄奉。</title>,<text>田廬較似廟堂深。憂樂惟均進退心。相國不知胡大罪。聖明應燭祗純忱。時艱詎忍忘經濟。天旱誰能作雨霖。交誼平生餘白首。角巾相對一長吟。</text>
<title>訪鄭判書禮卿。次前韻以贈。</title>,<text>精舍遙臨漢水深。飄然閑臥息塵心。任他平地千層浪。詎變男兒一寸忱。客夢幾多懸魏闕。都民久已望商霖。斜陽短棹柴門叩。握手相看費一吟。</text>
<title>寧陵奉審志感。二首。</title>,<text>此地當時葬聖人。嗚呼往事忍堪論。春曹拜謁周旋再。月出衣冠感愴新。松柏參差瞻象設。風雲咫尺想重宸。涓埃未效空茹痛。十五年光若隔晨。仁聲早已入人人。盛德唐虞以上論。燕翼至今基永固。周邦雖舊命維新。餘生此地瞻虛殿。象設崇岡祝紫宸。祗役可堪增感愴。終宵不寐到蕭晨。</text>
<title>鄭參判 斗卿 挽</title>,<text>揚馬之文李杜詩。正聲千載是宗師。榮枯不管沈冥處。氣槩爭看笑傲時。名譽三朝仍壽考。圖書四壁了生涯。終然雙釰延津合。偕老同歸事亦奇。</text>
<title>寧陵遷葬挽。四首。</title>,<text>軒臺劍舃至今留。人世光陰十五遒。慟結臣工那有旣。頌均民庶不曾休。橋陵固合衣冠葬。防墓寧容土石修。咫尺廞儀瞻望地。怳疑天上返仙遊。聖德三皇五帝侔。雄心千古百王酬。艱難增益皆天意。密勿經營卽士流。志豈須臾忘在莒。念嘗終始軫宗周。嗚呼竟嗇中身享。繼述猶貽燕翼謀。淸蹕聲傳幄殿頭。侵晨羽衛發珠丘。佳城見日非千載。大地呈祥閱幾秋。自是神慳終有待。實惟天定豈他求。從今洽慰輿人望。慶在宗祊百不憂。曾從斗座忝司喉。譾劣偏蒙眷顧優。周殿命宣憑玉几。堯顏癯憶侍瓊樓。恩深滄海終難報。淚似淫霖久未收。猥廁春曹敦匠事。更堪遵禮進時羞。</text>
<title>明善公主挽</title>,<text>驚聞急訃怳然疑。奉讀哀綸淚共垂。忍想宸情偏慘怛。誰言盛禮竟差池。摧蘭更續無年慟。穠棣仍含不盡悲。悵望廣陵雙窕並。也應魂魄日相隨。</text>
<title>仁宣大妃挽辭</title>,<text>沙麓儲祥卽相門。恭惟至德邁任嫄。九年燕塞時丁否。十載椒房位正坤。誠切箴規猶婉色。惠均宗族不私恩。文齡遽減誰無憾。舜狩難從慟可論。問寢周宮敦孝理。含飴漢闕弄神孫。那知半夜星文警。竟失東朝國母尊。永訣諄諄憂疾念。如傷懇懇恤民言。移灤尙記臨三日。葬聖眞宜祔一原。禮諡僉同群下議。堯仁自是女中存。天風穩借舟行便。湘竹仍添淚染痕。羽衛沿江瞻幄殿。鏡奩增感想宸閽。雙封密邇遵先志。餘慶綿長裕後昆。殷奠趨參均慘惻。滕廬哀哭徹晨昏。靈泉却憶陪班忝。壼旨叨蒙賜錦溫。京兆職當先引駕。山陵悲續昔攀轅。餘生奈乏涓埃報。社飯春應倍愴魂。</text>
<title>顯宗大王挽章。五首。</title>,<text>皇王聖智合同稱。摹寫揄揚果孰能。念軫遺憂推善述。務遵成憲仰丕承。仁天覆燾生成洽。白日光華照燭曾。動植莫非陶鑄化。秪今窮谷哭黎烝。聖哲商周以上稱。規模不啻守成能。堯傳舜授惟精一。武烈文謨卽顯承。禮陟遽貽中道慟。憂居忍說半年曾。寰區有眼皆揮淚。賑貸當時粒我烝。粤在沖年聖祖稱。聰明仁孝是良能。离筵講究登賢俊。丙枕憂勤想繼承。天若假年功必倍。雷無竟日枉誰曾。於戲盛業光前古。遺澤千秋遍庶烝。漢唐姑舍且休稱。盛德如天貌不能。對越常存湯慄慄。謳歌久叶啓承承。三韓運際治王伯。千乘尊看行閔曾。卜得崇岡先兆近。萬年香火並嘗烝。巍乎功德敢容稱。酌海窺天豈曰能。視草幾年趨走密。賜貂當日渥恩承。攀呼劍舃終何及。報答涓埃愧未曾。哀冊文成監董地。汍瀾血涕倍民烝。</text>
<title>口占述懷</title>,<text>淹病田廬歲月徂。駸駸暮景迫桑楡。老懷濩落榮枯等。夙計差池感歎俱。案有詩書先業在。家無妻子此身孤。明時奈乏涓埃效。尸素眞慙上大夫。</text>
<title>次表弟洪國卿寄示韻</title>,<text>不朽吾先業。端宜永世行。新傳三印本。更愴一家情。藝苑仍增色。眉山豈擅名。銀根眞是忝。恐墜舊時聲。</text>
<title>立碑先墓志感</title>,<text>先人事業法應銘。卅載經營顯刻成。存沒哀榮光簡策。江河文字貫幽明。千行爛映堪留蹟。八尺嶙峋恰繫牲。永鎭丘原期百世。從今庶可慰餘生。</text>
<title>次南判書雲卿具慶帖中韻</title>,<text>翠幕初張廷尉門。聯翩佳客摠朱軒。寒威斂去春生座。喜氣濃來酒漲樽。華髮親俱遐算享。彩衣兒是正卿尊。人間此樂何由羨。孤露難禁感淚痕。</text>
<title>挽李參議 夏</title>,<text>每憶秋圍策士時。爭稱酷似最淸奇。早將文彩絲綸掌。歷試才能外內宜。縱有沈痾年可恃。驚聞急訃夢猶疑。伶俜弱子哀號處。忍聽西河抆血詞。</text>
<title>題尙方契屛</title>,<text>四人同榜又同司。禁裏聯裾亦一奇。會憶看花猶彷彿。班仍題塔不參差。光生宮錦裁成處。興在官杯對討時。勝事應知難泯沒。風流憑與畫圖移。</text>
<title>淸風府院君金 佑明 挽。二首。</title>,<text>賢相佳兒國舅尊。觀津流慶卽名門。義同休戚忠逾著。訓襲詩書老更敦。耆算缺三仁莫恃。今亡關數慟何言。兩宮哀慕綸音切。奉慰群工共淚痕。兒隊追遊世好修。弟兄交契弟兄侔。早知義有懽憂共。老覺情偏故舊優。零落忍言雙璧盡。光陰纔記五年周。凄涼門館公私慟。涕爲戎咸久不收。</text>
<title>權參判 堣 挽</title>,<text>朋知殆盡愴餘生。又失君家好弟兄。曾歷四朝雙璧並。同升貳秩一門榮。忍言床上亡琴痛。竟阻湖中引紼行。南北棠陰應不改。可堪陳迹隔幽明。</text>
<title>以濕症將浴平山溫泉。夕宿坡州村舍。口占。</title>,<text>犬吠來尋岸下村。依依野色欲黃昏。破槽逼堗殘箕在。枯葛撑籬病葉存。細檢行裝挑蠟燼。催收夕飯閉柴門。支頤倦作思鄕夢。促織驚霜竟夜喧。</text>
<title>夕抵金川。崔按使 文湜 來見。口占以謝。二首。</title>,<text>按使熊軒草屋投。三杯傾罷故遲留。舊將軍老還靑眼。美少年今亦白頭。笑我行裝堪潦倒。憐君瀟灑鮮交遊。浮生聚散元無定。邂逅相逢又別愁。好意非關木李投。臨岐猶自惜分留。寒砧晩響催籬底。落日餘暉閃樹頭。偶辦他鄕今夕會。還思同里少時遊。孤村秉燭眞如夢。把酒差寬作客愁。</text>
<title>復用村字韻</title>,<text>短短疏籬寂寂村。睡餘開卷眼花昏。蠲痾刮垢新功進。排悶吟詩舊習存。得力始知非藥物。淸心久已似禪門。長生久視無他術。洗耳休聞俗口喧。</text>
<title>復用投字韻。謝白川使君閔 燾 遠來相訪。</title>,<text>川畔疏籬宿鳥投。使君冠蓋夜相留。他鄕物色重携手。末路功名已掉頭。自笑家居堪放浪。還憐吏隱任優遊。深情不盡三杯酒。葉底寒聲攪別愁。</text>
<title>奉贈松都留守。三首。</title>,<text>多荷分司舊意長。小堂留客酒盈觴。官居景物今猶記。京尹歸來老更狂。擧目山河偏感慨。傷心節序幾炎涼。明朝別後應回首。不獨幷州似故鄕。官齋對榻興仍長。亹亹淸談淺淺觴。會待爐前晴月滿。肯愁窓外夜風狂。竹橋石色留餘恨。松嶽秋聲釀晩涼。京兆尙存輕薄習。遠遊忘却在他鄕。肯憚歸來道路長。主人迎客引壺觴。依俙景物增新態。放浪形骸尙舊狂。醉興政堪留月色。病餘其奈怯秋涼。一旬休沐重携手。諧笑渾忘在異鄕。</text>
<title>與金正郞 載顯 夜話。又疊前韻。</title>,<text>作客均經跋涉長。相憐同病怯臨觴。書生不改非今習。吾黨爭稱自古狂。世態可論多變幻。天時亦有異炎涼。語訛含默誠爲好。豈獨難言是互鄕。</text>
<title>次文谷相公韻</title>,<text>賢路崎嶇久益荒。相公行色又今忙。朝趨天陛纔封奏。暮向炎州遽促裝。蘭佩影隣湘岸竹。橘辭香挾洞庭霜。應知再入都門日。手額爭看鬢未蒼。</text>
<title>詠盆梅。二首。</title>,<text>四時推脫異炎涼。榮落相仍亦有常。南陌政深三尺雪。東君先借一枝香。誰雕朽木供奇玩。早着寒花壓衆芳。却憶灞橋驢背冷。爭如穩坐對淸光。玉潔氷淸分外涼。淡粧疏影不凡常。才憑寸土培根力。獨保枯査遍體香。傲雪松筠宜譬節。成蹊桃李莫爭芳。耽看便覺春心在。天借端居一室光。</text>
<title>對使。走次諸公和寄韻。二首。</title>,<text>交誼寧容較燠涼。倘來榮辱任難常。茅齋敢道無長物。梅萼堪誇有異香。笑我未諳當世態。憐渠不變舊時芳。陽和映室窮陰散。魚目那能混夜光。玉骨淸爭桂影涼。春蘭秋菊品皆常。偏憐對酒詩添料。更喜巡簷笑帶香。物性固難隨俗態。天葩那有競年芳。婆娑恰作騷人伴。在案圖書一倍光。</text>
<title>丙辰正月。南原府設武科殿試。以命官。本月十六日辭朝。夕抵水原客館口占。</title>,<text>隋城物色似京華。兩岸垂楊挾路斜。海野連疆三百里。村閭撲地數千家。邦畿左控關防壯。湖嶺南通使价多。舊客詎無桑下戀。沈吟孤坐到棲鴉。</text>
<title>靈沼亭志感。二首。</title>,<text>行朝法駕此登臨。往事追惟十載今。衰柳乍添經雨色。枯荷猶有向榮心。於戲不忘民情見。涵泳無窮聖澤深。陪扈老臣餘病喘。感時哀淚可能禁。先王當日此池臨。靈沼名亭遂至今。氷底餘波涵聖澤。雨餘枯葉見春心。珠丘路隔悲何極。紗壁塵埋感更深。白首孤臣驚物色。衰腸斷盡淚難禁。</text>
<title>天安郡。逢主倅李使君 寅煥。</title>,<text>憶曾陪駕幸溫泉。此地重經僅十年。舊客歸來今老矣。新春物色倍凄然。人生聚散元無定。王事驅馳亦有緣。秉燭官齋眞夢境。一杯相屬故情偏。</text>
<title>完山客館志感</title>,<text>沛邑繁華似洛陽。萬家阡陌盛農桑。新年雨露春來感。皇祖衣冠月出鄕。玄觀重遊偏有戀。碧樓佳會可能忘。思量往事渾如夢。倚枕孤吟續舊章。</text>
<title>廣寒樓。次壁上韻。二首。</title>,<text>人間天上此名樓。黃鶴應須讓一頭。牛渚會疑靈匹至。鵲橋功是化工收。流傳擣藥荒唐說。彷彿乘槎汗漫遊。指點虛無塵慮絶。眞仙宜向箇中求。怳若身登白玉樓。夕陽移席曲欄頭。溪山領略尊前得。景物牢籠筆底收。機石更從何處問。星槎敢擬昔人遊。銀河咫尺塵寰隔。方丈仙蹤向此求。</text>
<title>次佔畢齋韻</title>,<text>參差亂岫檻前橫。烏鵲橋高水色明。寶篆煙消殘夢覺。竹林寒雨作春聲。</text>
<title>再次荒字韻。奉寄文谷相公。</title>,<text>三逕蕭條日就荒。向來形役異閑忙。湘潭幾灑憂時淚。炎徼今催奉使裝。去國久憐身似葉。思君嬴得鬢添霜。嗚呼往事何須說。只有丹忱質上蒼。</text>
<title>試場口占。錄奉諸試官。</title>,<text>帳殿崔嵬接斗魁。眼窮平野試圍開。鵷班儼列三行整。虎旅齊趨百隊廻。淸韠響來環劍入。角弓鳴處鼓鍾催。微臣掌命眞知忝。爲國掄才愧不才。</text>
<title>宿廣寒樓志感。用前韻。</title>,<text>鵲橋高迥近河魁。佳氣爭瞻幄殿開。亂岫千重雲外聳。長川一帶檻前廻。牙旗電掣朝暉映。畫鼓雷鳴射隊催。從古南方生俊傑。箇中誰是絶倫才。</text>
<title>簡寄洪通津 得禹 務安謫所</title>,<text>非是紛紛果孰眞。淸朝獲罪豈無因。爭稱吾黨多狂士。敢道今時乏好人。去國已甘爲棄物。倚閭誰復慰慈親。王程竟負班荊計。獨向南雲矯首頻。</text>
<title>有懷文谷相公。二首。</title>,<text>相公何罪尙邊陲。千里南來命駕遲。有限王程成悵望。多端世故奈參差。風流怳接春生處。山色頻疑月出時。官宂惱人排不得。只憑詩句慰相思。明時獲罪信堪悲。敢道天心未敢知。憂切詎忘同進退。身閑孰任佩安危。陪歡北塞眞如夢。掌試南堧本不期。官暇起居違夙計。鵲橋吟續鶴城詩。</text>
<title>謾吟錄奉諸益。二首。</title>,<text>勝景名天下。仙居卽此間。支機溪上石。方丈檻前山。靈藥何年竊。星槎幾日還。風流吾輩在。官暇辦餘閑。天野虛無裏。星河滅沒間。依俙居月殿。咫尺對神山。支石千年在。棲烏數點還。風光如有待。餉我此時閑。</text>
<title>述懷奉呈文谷</title>,<text>爾來吾道伴漁樵。非復鵷班見舊僚。何患無辭加以罪。誰曾不欲立於朝。龜藏郊舍經三載。鷄肋官銜愧一條。否泰固知關世運。古今天日本昭昭。</text>
<title>詠小島竹。二首。</title>,<text>石島松江竹。夜來山雨鳴。後凋孤直節。先作一春聲。葉密春先入。枝交雨夜鳴。此君誇勁節。松老並芳聲。綾州，茂長，泰仁三使君步行坐橋上翫月。走筆錄奉。聯翩小集罄同歡。病怯深杯覺夜寒。月下溪聲魚出沒。雨餘春色竹平安。依微方丈千峯秀。寥廓平沙十里寬。客散樽前欹枕臥。篆煙消盡燭華殘。</text>
<title>房上舍明熻精舍。次韻。二首。</title>,<text>溪山活計未全疏。映壁詩篇却起余。三逕猶存松竹菊。一堂無恙畫琴書。塵埃形役眞堪笑。耕釣生涯自有餘。官暇尙容登眺地。不妨車馬訪幽居。世路簪纓夢亦疏。湖山魚鳥豈欺余。生涯已辦三間屋。閑趣常開萬卷書。竹影松陰堪作伴。菜根蔬飯不求餘。逍遙此樂眞宜詑。弘景那能擅隱居。</text>
<title>廣寒樓小集口占</title>,<text>公餘聊暇日。佳會偶然成。勝友同乘興。仙樓獨擅名。依微雲際樹。隱約月邊城。移席憑欄坐。星河夜轉明。</text>
<title>又次文谷和寄之韻。二首。</title>,<text>故人留滯海天陲。驛路迢迢信使遲。客舍垂楊靑裊娜。湘潭芳草綠參差。精神不隔傳筒地。夢想猶存聽漏時。忙裏年華看荏苒。一輪明月兩鄕思。天時人事兩凄悲。是是非非摠不知。憂國詎禁雙鬢改。戀君唯有寸忱危。輿情莫慰思良日。士望難孤濟世期。杳杳湘潭魂夢隔。感懷那盡一篇詩。</text>
<title>復疊前韻志感。二首。</title>,<text>春來雷雨遍炎陲。霈澤如何楚澤遲。夢裏蓬萊猶悵望。吟邊蘭蕙已參差。行休在我元無苟。興替關天奈有時。自愧奔忙成底事。悄然孤坐費深思。事皆天定又何悲。天定其如亦未知。世道秪今奚足說。人心從古本惟危。誰憐嶺海間關日。久隔風雲際會期。善報明徵都妄語。欲無言處可無詩。</text>
<title>口占錄奉諸益。二首。</title>,<text>畫角初殘日欲昏。鵲橋南畔倚朱軒。依依沙岸臨溪路。點點炊煙隔樹村。官暇却憐賓滿座。病餘還怯酒盈樽。天涯此會眞非偶。秉燭仙樓亦聖恩。依微平楚已黃昏。人散汀洲月入軒。繞郭炊煙千萬點。隔溪漁火兩三村。元規不淺南樓興。太守常開北海樽。何幸他鄕成勝集。新詞吟續感君恩。</text>
<title>夜坐無聊口占。二首。</title>,<text>樓下水如天。樓中人似仙。仙山看咫尺。蒼翠落樽前。七夕銀河會。千年桂殿愁。明宵應有月。猶可續淸遊。</text>
<title>三用昏字韻</title>,<text>芳辰追逐趁朝昏。四友聯翩共一軒。山雨乍晴分戍壘。洲煙初斂認漁村。春陰漠漠天低樹。簾影依依月入樽。文武掄才重掌試。此身前後荷殊恩。</text>
<title>試場口占。二首。</title>,<text>放浪形骸不整冠。一尊諧笑却春寒。逶迤驛路餘千里。牢落羈愁剩萬端。齒病語訛宜守口。鋒殘才退怯登壇。平生耿結丹忱在。夜夜危樓北斗看。酒杯功策破愁城。遣興詩篇倚枕成。豈有高才鳴盛事。還慙小技竊虛名。身如老樹當春病。誠似殘葵向日傾。最是湘潭頻入望。鳩林月照鵲橋明。</text>
<title>夜坐口占</title>,<text>客裏幽懷阻細論。良宵對榻憶東村。人情易變誰能訊。天道難知未敢言。病起自憐心已懶。身勞偏覺夢仍煩。新詩欲和披襟坐。曉色依微月入軒。</text>
<title>雨後卽事。三首。</title>,<text>前宵好雨一犁盈。竹塢猶聞亂溜鳴。兩兩披蓑垂釣興。村村種麥叱牛聲。濕雲不散庭前樹。殘照時窺檻外城。官暇尙容登覽地。此間詩句把杯成。春雨經宵恰一犁。長堤泥滑水添溪。竹林餘響驚殘夢。檻外時聞布穀啼。好雨朝來已滿犁。牧童疑涉漸肥溪。鵲橋東畔垂楊路。兩兩春鳩盡意啼。</text>
<title>觀客舍舊基。二首。</title>,<text>雨餘城郭夕陽明。杖策登臨弔古情。義士忠臣遺迹在。祗今冤氣斗間橫。堂堂節義日星明。擧目山川不盡情。遺廟丹靑城畔路。行人指點淚交橫。</text>
<title>憶舍弟走筆口占。三首。</title>,<text>卯君棲息最難忘。別後光陰客裏忙。形影相依俱老境。音書遠隔卽殊方。憐渠俊逸詩無敵。奈我驅馳病見妨。屈指還期春未盡。東村花雨夜聯床。掃却塵緣學坐忘。爲因何事此奔忙。蘇仙老記游黌舍。杜子歌傳在遠方。語或爽眞宜有戒。詩多言志豈無妨。天涯更切看雲恨。夢落城東夜雨床。吾非忘世世吾忘。樗散如今底事忙。當日聯翩趨禁闥。暮年離別客炎方。才情已退詩難和。牙齒無餘話亦妨。吏散仙樓春意懶。淸宵月映獨眠床。</text>
<title>曉起口占</title>,<text>睡起寒威緊。東窓不肯明。鵲橋猶月色。松籟自春聲。溪滑游魚躍。風高宿鳥驚。健兒吹畫角。催趁早衙行。</text>
<title>志感口占</title>,<text>久絶供時念。虛叨掌試行。三朝餘病喘。此日荷殊榮。佳節親朋至。名樓勝集成。江山留物色。登眺若爲情。</text>
<title>夜坐口占。二首。</title>,<text>孤懷悄悄坐三更。身計思量百感生。食祿三朝何所補。爲文半世亦無成。君恩未報身先老。時事難言夢亦驚。留滯周南歸意促。不堪佳節過淸明。夜久華堂燭屢更。悄然孤坐念平生。形骸骯髒終何益。志業差池兩不成。滾滾天機宜默識。悠悠世事只心驚。他鄕佳節逢寒食。小雨新晴月又明。</text>
<title>大行大妃大祥。行望哭禮志感。</title>,<text>於戲重哭上賓辰。去國孤臣愴更新。咸仰徽音如昨日。那堪社飯又今春。趨蹌陵寢終難忘。報答埍埃莫有因。瞻望長安千里隔。號天孺慕想楓宸。</text>
<title>寒食志感</title>,<text>客裏孤懷不自聊。忽驚寒食又今朝。誰家挈榼丘原上。幾處生煙錢紙燒。方丈雲霞春漠漠。杜陵花竹夢迢迢。支離行役眞堪笑。千里思歸兩鬢凋。</text>
<title>口占贈李督郵</title>,<text>莫若吾同姓。精華邁等倫。升沈皆係運。榮悴豈由人。驛館閑無事。郵筒日覺親。趨庭路不隔。正趁百花春。</text>
<title>贈別綾州使君尹仲麟 趾善</title>,<text>勝集依俙似洛中。夜闌官燭任啼紅。可憐物色如相待。自幸襟期訝許同。千里登臨樓上月。百花開落雨餘風。明朝又作河梁別。到底浮生恨未窮。</text>
<title>贈別順天使君宋光璧</title>,<text>喚仙亭在小江南。物色依俙夢裏探。此地逢迎成勝集。昔年游賞入淸談。杯觴豈有當時興。詩句全忘少日耽。可耐佳辰相送處。鵲橋垂柳綠毿毿。</text>
<title>贈別主倅韓使君 聖輔</title>,<text>客秋京洛暫時逢。別後分明夢裏容。此地淹留如有約。佳辰游賞許相從。仙樓夜月當樽滿。方丈春雲入檻濃。世好交情元不淺。可耐臨發意重重。</text>
<title>又詠小島竹</title>,<text>松江手種竹。特立干雲直。勁節本高孤。淸風自今昔。</text>
<title>卽事。二首。</title>,<text>桃花初綻杏花殘。病起渾驚節序闌。無限春愁排不得。夕陽移倚曲欄干。杏花飄雪柳垂絲。蒲葉參差已出池。想得明朝分手後。仙樓物色夢中思。</text>
<title>用前韻。留別諸使君。</title>,<text>微茫野色雜游絲。雨後晴波漾碧池。橋柳山花相映處。離愁較似故鄕思。</text>
<title>湖南節度使白令公 瑞翰 請余曰。明公之來住廣寒樓。月餘日矣。試取之暇。揮洒盈案。諸邑守宰皆得贈行之什。互相傳玩。武將雖不閑於此事。亦不能無心焉。願明公賜一言。以爲他日留傳之資。不佞旣喜節度之淸謹淡雅。又重違其意之勤。口占短律以贈其行。</title>,<text>官居節度使。淡若一書生。自是忠賢後。常存慷慨誠。能言當世務。不墜乃家聲。試院憐同事。題詩爲贈行。</text>
<title>拜忠烈祠志感</title>,<text>時丁板蕩早捐身。爭道精忠勝古人。河北曾無一介士。海東今見七賢臣。聲名日月光輝並。祠廟春秋俎豆陳。想得英靈猶不泯。冤氛夜夜射星辰。</text>
<title>小會口占</title>,<text>華燭光凌亂。輕裘不受寒。偏憐今夜飮。全減舊時歡。草色連平野。花香上曲欄。應知分手後。風景夢中看。</text>
<title>口占留別主倅</title>,<text>繁紅嫩綠自爭時。病起尋春較太遲。只是風煙渾不管。任他花鳥欲相欺。芳菲易歇誰能住。聚散無端本未期。默數歸程千里遠。別懷那盡一篇詩。</text>
<title>發獒樹口占。二首。</title>,<text>泥晴官路駿蹄輕。款款啼禽解送行。睡睫矇矓回首望。紅花綠柳映春城。向晩東風拂面輕。夕陽鳴角更催行。征軺乍倚春眠重。殘夢依俙到洛城。</text>
<title>志感</title>,<text>中宵不寐到鷄呼。身計思量百感俱。世路半生常縛束。山田數畝亦荒蕪。明時進取忘心久。親友過從屈指無。形役至今餘宿債。一春將盡在官途。</text>
<title>過寒碧堂口占。二首。</title>,<text>平野連天闊。長川抱郭流。憑軺開睡睫。遙見夕陽樓。豐沛千年境。鸎花萬井春。孤臣歸去路。物色爲誰新。</text>
<title>來宿場岩志感</title>,<text>三十年前事。追思百感增。靑春留不住。白首愴難勝。領略登臨處。依俙夢想憑。孤村會親戚。悲喜兩相仍。</text>
<title>走次道機軸中韻</title>,<text>山雨夜來歇。岸花香氣蒸。羈愁紛落絮。世路薄輕氷。乞句師猶俗。無家我亦僧。官齋一笑別。飛錫暮雲層。</text>
<title>公山客館口占。錄奉按使趙晦汝 威明。</title>,<text>霏微小雨恰沾袍。開遍前村未綻桃。向晩池風吹面過。破寒官酒策功高。任他物色添新態。奈此形容減舊豪。習氣平生消未盡。強搜囊智更揮毫。</text>
<title>朝發錦江口占</title>,<text>雲散前峯夜雨收。錦江沙白水如油。星軺已復征南路。春日重臨拱北樓。千里遠游雙鬢改。一年佳節百篇酬。平生宿債今償盡。物色當時幾分留。</text>
<title>德坪金上舍 元厚 草堂口占</title>,<text>曾從驛路訪幽居。屈指光陰廿載餘。爭道春坊前學士。今稱秋部老尙書。白頭自歎歸來晩。靑眼重開邂逅初。留客草堂新釀熟。登盤山菜雜溪魚。</text>
<title>記夢。二首。</title>,<text>衰病侵尋節序移。獨歸那慰此還悲。凄涼簟席棲身處。怳忽音容入夢時。長路忽驚重閱月。殘春已迫再廻朞。分明戀我勞行役。慟切幽明不盡期。無心節序客中移。隻影難窮死別悲。輾轉床帷燈盡處。依俙顏面夢來時。誰憐行役淹三月。可耐年華迫再朞。身計思量仍自語。還家我獨有前期。</text>
<title>早起口占。二首。</title>,<text>夢覺官齋聽曉鷄。漏雲殘月已沈西。促裝病怯登長道。呼燭吟成續舊題。落絮依依經雨濕。流鶯故故近人啼。歸來賴有春爲伴。路熟還鄕喜不迷。前村咿喔五更鷄。隱映明星欲向西。潦倒行裝餘舊態。依俙景物入新題。河橋曙靄垂楊裊。野樹春聲布穀啼。畫角嗚嗚風外響。水光天影轉凄迷。</text>
<title>成歡口占</title>,<text>歡城路轉又成歡。歡不能成強自寬。千里行裝雙鬢改。一春消息百花殘。池荷過雨抽新葉。堤柳迎風拂曲欄。默數歸程知不遠。也應明日入長安。</text>
<title>到振威哭金正平 萬均 喪柩</title>,<text>聚散人間苦不常。哭君歸櫬又他鄕。孤兒泣血號長路。飛旐隨風映夕陽。官止侍郞猶是屈。年踰強仕亦堪傷。臨岐倍愴幽明隔。世誼姻親兩未忘。</text>
<title>夕抵水原口占</title>,<text>此地經過涉四旬。星軺復路伴殘春。垂楊裊娜如迎客。乳燕呢喃似訴人。晩靄炊煙爭散合。落花愁緖共紛繽。長安只在雲深處。獨上危樓望北宸。</text>
<title>口號記行</title>,<text>丙辰正月十六日。掌試湖南辭北闕。特賜貂帽與珍劑。白磻丹木兼椒實。拜手歸來渡銅津。輕氷半拆晴波滑。星軺催行馹騎飛。征旆飜風畫角咽。跋涉千山與萬水。來詣帶方試校閱。射夫分曹金鼓鳴。崔嵬幄殿連雲設。桓桓白兵馬。馳來住節鉞。翩翩五太守。左右共提挈。末至趙亞使。承命掌糾察。烏鵲橋頭銀漢水。支磯石畔仙樓月。方丈山光落樽前。一斗百篇酬佳節。罷試各分散。何橋柳同折。去去重回首。依依還惜別。完山雄府盛繁華。千村萬井桃李發。熊州佳麗冠湖右。方伯置酒參佐謁。宿酒醒來上畫舡。錦江水碧沙如雪。豐沛館拱北亭。名與廣寒樓相埒。寒食淸明踏靑過。默數玆遊信奇絶。來宿隋城使君迎。山川形勝亹亹說。形勝雖好不如早還家。莫遣東村芳菲日消歇。</text>
<title>午憩口占。二首。</title>,<text>領略兩湖勝。隋城續舊遊。三春猶未盡。歸興漢江舟。爛熳湖山興。依俙少日遊。春天鵲橋月。花雨錦江舟。</text>
<title>次舍季韻。贈別扶安使君李姪 沆 之行。</title>,<text>陳情一疏荷龍章。傲吏行裝輟玉堂。榮養共誇甘旨備。聖恩偏侈水雲鄕。誠均家國無先後。日較君親有短長。祖帳都門瞻送地。潘輿萊服並輝光。</text>
<title>洪知事仲一 處大 挽。二首。</title>,<text>升沈存沒孰非天。天固難諶降禍偏。格外殊榮仍八座。客中何恙奄重泉。孤兒繼逝緣哀毀。旅櫬同歸在後前。不但親知皆掩抑。玉音嗟悼動經筵。銀臺當日席頻聯。糠粃眞慙忝在先。湖嶺銜綸同掌試。軒墀拜賜亦隨肩。相思各恨王程隔。凶訃俄驚客館傳。屈指朋知零落盡。只餘殘喘病沈綿。</text>
<title>別舍季之任江陵。三首。</title>,<text>群從當時擬八元。凋零殆盡爾吾存。門闌盛事今如夢。衰老餘生各愴魂。關外一麾知有分。病中孤抱可堪論。偏憐別後過從斷。獨掩柴扉寂寞村。天時人事日凄涼。聚散行休亦靡常。三黜我曾忘世久。一麾君又爲誰忙。相依庶慰優游願。遽別偏驚道路長。可耐河橋分手後。夕陽回雁不成行。千里江陵五馬行。今之太守亦云榮。臺兼湖海名區勝。邑有絃歌古國聲。縱對繁華猶是客。奈如離別最關情。孤懷病起偏添感。不到臨岐已濯纓。</text>
<title>挽李永平 知白</title>,<text>世誼交遊曾不挾。同隣同學又聯襟。文才未必關門地。時用其如異古今。淸絶篇章胸次見。循良政績口碑尋。稀年貂玉知猶屈。淚濕哀辭感愴深。</text>
<title>綾豐府院君具 仁墍 挽</title>,<text>社稷之功肺腑親。西平父子國誠臣。重開幕府箕裘在。不墜家聲福祿純。老益無愆推宿望。和能有礭任天眞。病仍盡瘁神方乏。禮備崇終聖渥新。世誼偏叨交好密。公餘曾許往來頻。白頭兵馬哀號處。舊事傷心倍濕巾。</text>
<title>贈別淮陽府使金叔道常 宇亨。○二首。</title>,<text>京尹陳情感意長。殊恩特許臥淮陽。名區自是神仙窟。謫宦元非瘴海鄕。柏酒盈樽呈喜色。萊衣敭彩詑榮光。衰年遠別偏懷惡。魂夢猶驚送季方。外屈卿班屈爲親。淮陽得重古難人。閑忙異趣皆吾分。榮落從它果孰眞。淸福不因人事變。仙區剩借主恩新。關東勝賞猶公物。我輩何妨出宰頻。</text>
<title>臨別。口占柳梢靑小令題扇。</title>,<text>宿雨新晴。微涼乍起平楚煙生。世故多端。淮陽非薄。聊慰君行。斜陽隱映孤城。欲散處垂楊亂鸎。灎灎深杯。依依情話。離思難平。</text>
<title>丙辰武科殿試。退行於七月二十六日。設場於寧邊府。又忝命官之任。本月十二日辭朝。蒙賜臘藥豹皮丹木白磻胡椒。</title>,<text>南征西去半年間。拜跪彤墀寵賚頒。玄篚再擎椒實滿。藥包猶襲御香殘。明磻爛映千莖白。紅木堅如一寸丹。最是皐比光眩眼。省中諸寀遞傳看。又拜辭天陛彩雲間。殊錫便蕃五種頒。報答慙無塵露補。驅馳寧憚鬢毛殘。題封密密椒兼藥。筐篚輝輝白映丹。內史擎來垂兩袖。豹文光動萬人看。</text>
<title>松都口占。二首。</title>,<text>善竹橋邊白日明。荒村喬木亂鴉聲。千年遺恨無時盡。猶作溪流鳴不平。松嶽山空伯氣寒。亂鴉啼送夕陽殘。興亡往迹憑誰問。臺月應同舊日看。</text>
<title>題玉溜泉</title>,<text>雲巒如畫水如煙。亂溜時聞石裏泉。絶壁奇形從古在。極峯佳句至今傳。當年物色分留小。此日登臨感慨偏。獨酌三杯開睡睫。晩林殘照咽鳴蟬。</text>
<title>龍泉館。行望闕禮口占。</title>,<text>孤臣去國意悽悲。月朔今行望闕儀。式禮無愆將事際。危忱自切趁班時。煙飛一縷天香散。庭列三行劍佩隨。咫尺依俙瞻寶座。趨蹌宛是拜彤墀。</text>
<title>待鳳軒口占</title>,<text>軒名待鳳意悠哉。人去軒空鳳不來。重作倦遊身已老。追惟往事恨難裁。香殘古壁酬詩句。雨滴疏梧引酒杯。徙倚曲欄開醉眼。接雲仙嶺勢崔嵬。</text>
<title>百祥樓口占</title>,<text>江風吹上夕陽樓。雨後登臨勝景優。老境更成今夕會。繁華何似昔年遊。淸川百里圍平野。香嶽千重入醉眸。才退強搜囊底智。毫端物色剩分留。</text>
<title>試場口占</title>,<text>南徼西關掌試闈。主恩前後倍光輝。庭前劍佩三行肅。爐上香煙一縷飛。御座天開瞻彷彿。臚傳風響聽依俙。鍾鳴射隊趨蹌處。要使邊氓識漢威。</text>
<title>用前韻。呈李草廬 惟泰。</title>,<text>四面峯巒百里圍。鐵城朝旭淡無輝。頑雲蔽野龍猶蟄。古樹連天雁不飛。重對衰容眞夢寐。追思往事尙依俙。傷心最是難忘處。宣室同瞻咫尺威。</text>
<title>又用前韻求正</title>,<text>腰帶偏憐日減圍。老同枯樹不生輝。庭前病葉徐徐墜。塞上寒雲片片飛。邂逅重逢先惝怳。思量舊迹只依俙。悠悠萬事形骸外。諧笑何妨借酒威。</text>
<title>謹次草廬丈漫吟韻求正</title>,<text>默觀時運與人情。造物從來忌盛名。誰識老臣忠悃切。塞天秋日照孤城。</text>
<title>曉起口占</title>,<text>孤館深深露氣寒。客衾如水篆煙殘。杯觴便覺懽悰減。物色飜嫌老眼看。池柳亂絲生意懶。階梧衰葉落聲乾。沈吟獨坐仍欹枕。宛轉氷輪入夜安。</text>
<title>往在天啓壬戌秋七月。天朝御史梁之垣奉勑監軍於寧邊府。朝廷極選儐臣而難其人。起廢王考月沙先生於待罪中。特付西樞。爲接伴使。王考與監軍閱月周旋於樽俎間。有儐接錄行于世。時家嚴亦有咨文査點之行。追到於此。陪往成都。至今傳爲盛事。歲丙辰秋。不肖孫以西樞屛居東郊。而謬忝武科殿試命官之任。七月十一日拜辭。二十二日。來住茲邑。追惟往事六十年于今。而尙記童稚時所聞矣。山河風景。宛然阿堵之中。感念人代。不勝羹墻之慕。皇華酬唱舊迹尙存。而漢官威儀。不能復覩。則烏得無戚戚於心哉。噫。郊居蹤迹。置散職名。偶與之同。奉使年甲。辭朝節序。亦略相似。勝地登覽。前後一揆。此又何奇也。攀詠遺什。感愴冞切。謹賦近體三首。以寓無窮之懷云爾。</title>,<text>王考曾爲儐接臣。淸秋於此住征輪。孱孫奉命仍今日。往事傷心閱幾春。擧目山川偏有感。終身思慕久逾新。東臺勝賞留佳什。攀詠那禁拭淚頻。祖若孫同奉使期。行年節序不參差。登臨最是關心處。形勝曾聞置膝時。人代悲哀那有旣。仙區指點摠堪疑。家傳素業餘文字。紗壁聯題感舊詩。歲月人間五紀周。登臨前後續淸遊。榮深祖子孫三世。愴切天霜露一秋。鐵瓮關防從古壯。皇華酬唱至今留。傷心不啻羹墻感。泣望中原恨未休。</text>
<title>又用寒字韻志感</title>,<text>千里江陵望眼寒。別來池草任凋殘。書從鏡浦滄波闊。夢罷關雲白日看。愁緖病懷仍共亂。淚痕啼燭兩難乾。他鄕欲寄相思字。老倦時多倚枕安。</text>
<title>又用前韻志感。三首。</title>,<text>勝境今叨奉命臣。牙旗畫角擁朱輪。祖孫相繼周旋地。歲月將廻六十春。人代存亡悲莫及。主恩前後感惟新。天時世事今猶古。往迹依俙攬涕頻。前後登臨若有期。暮山無語碧參差。恩榮敢擬追遺蹟。節序那曾異昔時。膝上兒孫身已老。眼中光景夢行疑。孤懷悄悄渾無興。掩淚重題古壁詩。屈指年光閱幾周。一家三世此來遊。偏憐王粲登茲日。政屬坡翁作賦秋。往事思量增感愴。當時物色少分留。停杯悄悄歡悰減。竟夕凄風不肯休。</text>
<title>復用寒字韻</title>,<text>鐵瓮城高石色寒。亂鴉啼處夕陽殘。金湯豈必能全勝。兵食要須不二看。今歲已憂霜露早。去年纔報井泉乾。書生坐運無長算。中夜彷徨寢未安。</text>
<title>次申通判 琓 韻</title>,<text>試圍辛苦日如年。行役支離曷月旋。還喜公餘成曲會。仍將俚語和新篇。深杯瀲灎留髡榻。盛事依俙選勝筵。淸興未闌涼夜永。入簾蟾影亦堪憐。</text>
<title>又次韻</title>,<text>媚晴殘日已西曛。淅瀝涼風送雁群。鐵瓮城高餘古堞。藥山臺迥起寒雲。遙遙朔野飛沙暗。歷歷淸川遠樹分。瓠繫書生身已老。絲毫莫報聖明君。</text>
<title>贈申通判</title>,<text>棲遲肯歎世緣疏。尙記來尋郭外居。同掌試圍看射鵠。曾從壕上學觀魚。仙樓月色傳籌穩。香嶽秋容削玉如。聚散固知皆有數。壯遊詩就倩君書。</text>
<title>客館志感</title>,<text>西南半載任賢勞。千里驅馳變兩髦。方丈花開春欲晩。妙香秋色氣爭高。可憐景物呈新態。自覺才情減舊豪。病起繁華渾未管。客中歸思歎滔滔。</text>
<title>朝霧陰曀。口占志感。二首。</title>,<text>鐵瓮城高草樹荒。昏昏瘴霧蔽朝陽。川原黯慘南疑北。時運推遷熱變涼。玄造失權天莫恃。盲風助勢氣仍張。蟾蜍薄蝕知非久。圓魄能回萬古光。乾坤莽蕩失洪荒。尺霧猶能障太陽。一氣豈容無顯晦。四時元自異炎涼。憑依早借吹噓力。聚合仍敎氣焰張。自是皇穹遭厄運。群陰終不穢三光。</text>
<title>次草廬韻。四首。</title>,<text>京洛分飛閱幾年。天涯相對各悽然。倘來榮辱皆隨遇。鬚髮全勝十載前。官齋寥落夜如年。危鬢逢秋倍颯然。孤坐擁衾愁不寢。故園歸思一燈前。相對俱非少壯年。別來儀表尙依然。從知萬事皆先定。不把行藏較後前。西南征役屬衰年。靜夜孤齋坐悄然。遙憶故園秋興早。蒲萄露滴草堂前。</text>
<title>志感求正。二首。</title>,<text>工夫事業任空空。點檢生平面發紅。形役支離關塞外。年華荏苒路途中。杯傳方丈催花雨。夢覺香山落葉風。還喜試圍辛苦地。襟期許與故人同。路途艱險等南西。跋涉風霜氣自低。河海淺深終莫測。鶴鳧長短有誰齊。詩傳出塞心猶壯。夢爲還鄕道不迷。進退思量無一可。此身何處可安棲。</text>
<title>試院口占</title>,<text>壇上涼風欲掣旗。角聲初動健兒隨。衣冠不整弓鳴處。金鼓難分矢發時。口誦姓名猶自錯。眼生書卷已先疑。臣愚職在宣恩命。選得才能未敢知。凄風向晩捲紅旗。漠漠秋天細雨隨。西塞淹留仍閱月。東郊漁釣漸違時。老來征役心先怯。分外榮光夢亦疑。衙罷尙餘酬唱地。一尊談笑集親知。</text>
<title>卽事口占。二首。</title>,<text>秋聲蕭颯起庭梧。搖落羈懷轉覺孤。殘照依依分古壘。炊煙點點雜平蕪。天涯行役支離苦。忙裏光陰荏苒徂。病怯深杯身易倦。昔年詩興已全無。城頭肅氣晩來多。暝色依依未辨鴉。病裏孤忱猶戀闕。愁邊殘夢獨還家。逢秋塞外心如箭。開卷燈前眼有花。怊悵佳辰難可住。故園何日返星槎。</text>
<title>試院口占</title>,<text>承命楡關掌試來。淸秋留住藥山臺。牙旗閃鑠翻沙岸。幄殿崔嵬接斗魁。射隊齊趨軍令肅。弓弦初響鼓聲催。選掄任重眞知忝。前後周旋愧不才。</text>
<title>中秋日口占志感</title>,<text>平楚微茫小雨收。妙香山翠半天浮。一年難得今宵月。千里同臨古壘秋。絶塞戀君違賀列。誰家挈榼上先丘。皇華盛事留陳迹。紗壁詩篇取次酬。</text>
<title>又次通判和寄之韻</title>,<text>露滴庭梧月在西。銀河初落曉星低。窓間蠟燭啼難住。簾外風松韻不齊。香嶽秋光空爛熳。東臺雲物轉凄迷。莫敎前導催吹角。恐散沙邊宿鷺棲。</text>
<title>行望闕儀志感</title>,<text>禮罷官庭意不聊。怳疑初退午門朝。戀君自切千秋祝。淹病那禁兩鬢凋。三世使星仍此地。一年明月最今宵。天涯勝集眞非偶。肯遣佳辰謾寂寥。</text>
<title>與申通判小飮</title>,<text>他鄕勝集節仍佳。搖落羈愁借酒排。官暇不妨頻促膝。病餘猶且暫開懷。一年月色今宵最。千載風流我輩皆。老境偏知身已倦。強將酬詠雜詼諧。</text>
<title>次申通判韻。七首。</title>,<text>征役西南遍。支離愧此生。天時看荏苒。邊月幾虧盈。可耐三秋晩。渾驚兩鬢明。繁華愁不管。孤迥若爲情。客路餘千里。親朋共一樽。庭空先得月。山險欲無坤。節序三秋暮。城池萬古存。逢場須盡醉。世事且休論。野色依依暮。愁雲點點興。蕭騷庭畔葉。明滅壁間燈。形勝山河在。登臨感慨增。翻思繫白日。囊底有長繩。颯爾涼飆起。蕭蕭送塞鴻。蟲吟月色裏。人語葉聲中。勝集知非偶。淸尊幸見同。行藏皆係運。吾道豈長窮。邊塞秋來早。騷人病起遲。歸心千里月。宿債百篇詩。燭淚風爭咽。蟲聲露更滋。瓊琚珍重意。取次向余貽。千里長安月。三秋鐵瓮城。歌傳出塞曲。風送擣衣聲。漫有思鄕夢。那堪戀闕情。沈吟仍不寐。趺坐到天明。佳節中秋最。浮生會合難。今宵多月色。此地與君看。香嶽傷心碧。霜楓纈眼丹。寧嫌酒杯凸。風露夜深寒。</text>
<title>先王大祥日。行望闕禮。志感贈草廬。</title>,<text>先王禮陟再廻朞。去國孤臣血淚滋。遏密八音三載慟。於戲百世萬民思。邊庭獨阻陪參列。公館今行望哭儀。頑喘苟延逢此日。更從何地答恩私。白首三朝未死臣。再逢寧考陟方辰。風雲禁地思如昨。霜露邊城愴更新。殞結忱誠那有旣。絲毫報答奈無因。依俙虛殿趨蹌地。易服群工淚眼均。</text>
<title>口占贈諸益</title>,<text>凄凄白露濕簷茅。淅淅金風在樹梢。笑我行裝長在路。羨他歸鳥各安巢。年華一任忙中得。書卷還思病裏拋。莫憚關山頻會晤。邇來京洛少親交。</text>
<title>憶東郊口占。用前韻。</title>,<text>曾從郊外早誅茅。三徑參差傍柳梢。形役不須嫌蠖屈。生涯元自等鳩巢。耽閑漸覺過從斷。習懶飜思卷帙拋。白酒黃鷄兼野菜。田翁爭席抱新交。</text>
<title>口占錄奉。二首。</title>,<text>晩來寒露濕輕簾。檻外香山爽氣添。明月更憐今夜最。丹楓不待九秋酣。公餘喜得忘形契。詩句何妨把酒談。抵處浮生多別恨。陽關引續望江南。徙倚危欄半捲簾。故園歸思十分添。詩逢勁敵才逾退。病怯深杯飮豈酣。末路功名多苦況。今宵風月只淸談。年華荏苒催人老。菊映東籬雁向南。</text>
<title>步上東臺最高處口占</title>,<text>孤吟悄坐意難裁。先祖當年上此臺。五紀光陰如過隙。一秋懷抱強含杯。依依香嶽千重聳。歷歷淸川百里廻。指點長安窮遠目。彩雲多處想蓬萊。</text>
<title>罷試會口占</title>,<text>華筵置酒集群侯。試罷邊庭爲暫留。八月寒聲深巷樹。三行粉黛夕陽樓。逶迤驛路餘千里。搖落羈懷又一秋。到底浮生俱是客。計程明日宿安州。</text>
<title>次申通判韻</title>,<text>人非宋玉更悲秋。世事關心易白頭。鐵瓮山巒皆北向。淸川江水自東流。良辰勝景仍佳會。到處浮生有別愁。屈指星軺將復路。百祥樓上續淸遊。</text>
<title>呼韻</title>,<text>一片孤城百尺樓。夕陽遙在佛巖洲。逢迎塞外皆靑眼。行役天涯易白頭。浩蕩晴波餘萬頃。離披紅葉屬三秋。明宵定宿仙亭月。物色應知幾許留。</text>
<title>望京樓小飮。次前韻。</title>,<text>望京樓壓百祥樓。返照依依芳草洲。俯瞰村閭山盡處。遙看滄海地窮頭。平沙綠樹逶迤岸。紅葉黃花錦繡秋。珍重舊情難可負。星軺將發爲淹留。</text>
<title>次申通判韻</title>,<text>雲端秀色露崔嵬。試院朝朝首幾回。鐵瓮素稱名勝地。藥山今上最高臺。滄溟波浪連天起。遼塞風煙入眼來。物色牢籠輸彩筆。登高作賦愧非才。</text>
<title>發安州夕抵順川</title>,<text>百祥樓上睡初醒。醉倚征軺十里經。佛島寒楓霜染赤。妙香秋岫雨添靑。家鄕遠夢驚池草。關塞相逢等水萍。自是浮生多聚散。驅馳一任鬢星星。</text>
<title>泛舟赤壁。次主倅李君韻。</title>,<text>山光隱映夕陽汀。兩岸寒沙十里平。盡日扁舟隨意去。白雲生處見孤城。</text>
<title>次主倅李使君韻</title>,<text>關西形勝數成川。壯麗名樓最降仙。十二曲闌巫峽下。千重列炬火城前。沙禽每宿留賓檻。霜葉時飄載妓船。何幸吾行收物色。政當秋月滿江天。</text>
<title>謹次王考韻</title>,<text>江河不廢古今流。能記坡翁赤壁秋。先祖當年承儐命。佳辰旣望續淸遊。星槎暇日來如約。月夕乘舟老未休。天餉此行知豈淺。煙波看盡宿仙樓。山高月小水東流。宛似蘇仙作賦秋。指屈世間誰俊傑。天敎我輩此優游。風光應接知無暇。習氣生平尙未休。十二峯前移棹晩。兩行燈燭在高樓。</text>
<title>夜坐無聊口占</title>,<text>十二闌前十二峯。水光天影畫圖中。朝雲暮雨何年事。銀燭金尊是處同。雨歇沙禽依岸草。夜深漁火映江楓。此翁行色眞堪笑。醉後酣眠錦鏽叢。</text>
<title>霽後登吏隱臺口占</title>,<text>高臺名吏隱。形勝亦淸奇。不意經宵雨。差違半日期。化翁多戲劇。好事易差池。霽後登臨穩。秋晴遠望宜。</text>
<title>坐十二闌前口占。二首。</title>,<text>巫峽近黃昏。涼風催暮雨。汀洲移棹聲。驚起沙邊鷺。巫山十二峯。從古多雲雨。日暮降仙樓。沙汀眠白鷺。</text>
<title>舟中口占</title>,<text>巫山日出起朝雲。紅葉離披映翠裙。莫遣前驅催畫角。恐驚洲鷺不成群。</text>
<title>初五日。發降仙樓。來浴溫泉。口占試遲速。次壁上韻。</title>,<text>溫泉秋氣倍精神。暇日歸來洗濯身。石穴噴珠從地涌。火龍噓焰效靈新。收功絶勝三年艾。剔垢寧留一點塵。滓穢淨來心亦爽。詠歸何讓浴沂人。</text>
<title>夕浴走筆寄巡使</title>,<text>誰使熊軒數日遲。仙區竟失盍簪期。登臨巫峽仍佳節。休沐溫泉又此時。雲雨不禁空悵望。燕鴻其奈本差池。逢迎賴有明朝約。先遞郵筒一首詩。</text>
<title>與巡使對飮。臨發口占。</title>,<text>支離征役鬢星星。邂逅他鄕眼更靑。待得浿江霜月滿。仙舟同上練光亭。</text>
<title>初九日連浴又次</title>,<text>怊悵征軒不肯遲。丁寧後會有前期。佳辰未作登臨興。衰相殊非少壯時。感物只堪花濺淚。逢場誰復酒爲池。羈懷悄悄排難遣。數遞郵筒和舊詩。</text>
<title>夕抵江東縣口占</title>,<text>三杯傾盡倚征軺。醉過消魂十里橋。鳥外雲山分點點。馬前霜葉落蕭蕭。官居不道江東小。驛路常驚塞上遙。別恨羈愁爭歷亂。孤吟坐待月明宵。</text>
<title>次卞上人軸中韻</title>,<text>雨歇靑苔岸。霜凋碧樹林。官齋欹枕臥。韻釋策筇尋。野色催秋令。庭寒產晩陰。吾衰才已退。難和郢中吟。</text>
<title>夕抵浮碧樓口占</title>,<text>浮碧樓傳牧老詩。淸新佳麗兩相宜。文章剩得江山助。景物逾彰摹寫奇。錦繡綾羅依舊色。天孫麟馬祗今疑。黃花紅葉增新態。興在扁舟泛月時。</text>
<title>乘舟抵浮碧樓口占</title>,<text>暇日登舟二客從。乘風直破浪千重。練光浮碧中流望。紅葉黃花映水濃。勝地幸成今夕會。他鄕況與故人逢。樽前諧笑還忘返。洲渚蒼茫月上峯。</text>
<title>走次申通判公獻韻</title>,<text>依黯晴川別。聯翩浿水游。偏憐相訪意。差慰遠行愁。醉興將殘夜。歸心欲盡秋。懸知分散後。夢隔兩仙樓。</text>
<title>次舍弟弼卿韻</title>,<text>我辭京洛倦憑軺。君佩銅章懶折腰。驛路東瞻重嶺隔。宸居北望五雲遙。鏡臺煙月詩篇富。楡塞風霜鬢髮凋。旅館獨醒池草夢。驚聞梧葉振寒條。形影東西隔。身名職事縻。未成姜被樂。誰和謝池詩。塞雁書傳少。關雲夢去遲。茱萸那並揷。離恨在單巵。</text>
<title>發箕城</title>,<text>七日仙亭宿。黃花九月秋。斜陽浿水上。獨泛李膺舟。</text>
<title>臨發走次軺字韻</title>,<text>栽松亭畔駕星軺。芳草洲前簇細腰。淅瀝江聲風外響。參差驛路日邊遙。還期屈指三秋盡。往事關心兩鬢凋。隱映斜陽催晩色。嗚嗚畫角動林條。自笑驅馳久。初因爵祿縻。差池燕雁恨。詠歎鶺鴒詩。西塞星槎滯。東關驛使遲。樓臺均物色。誰與共傳巵。</text>
<title>走筆答寄海伯趙公擧</title>,<text>浮生聚散苦無期。關塞平均見月思。荏苒光陰如過客。參差燕雁不同時。星軺復路嗟何晩。玉節臨邊亦太遲。宿約丁寧猶有待。暮雲寒樹摠堪疑。長路那無一會期。別來何地不相思。誰言使節離營日。政値槎行戒路時。勝事固宜官暇辦。芳辰肯爲客行遲。丁寧舊約知難負。指點煙霞處處疑。</text>
<title>午憩劍水站。口占次前韻。</title>,<text>七月槎行九月歸。別時風物夢依俙。溪橋隱映垂楊岸。野站參差白竹扉。平楚孤煙催晩色。亂峯殘照閃餘暉。飜思東郭秋將盡。拾栗叉魚計已非。</text>
<title>宿龍泉館。又次芝峯韻。</title>,<text>秋序將殘處。星槎復路時。金尊留舊客。紗壁檢前詩。父老逢迎慣。山川領略知。那無三宿戀。往事入追思。</text>
<title>玉溜泉。次前韻。</title>,<text>孤村點點起炊煙。倦夢初驚玉溜泉。積葉秋聲寒更濕。層岩瀑響遞相傳。登臨宛記曾游迹。形勝從知此地偏。閑坐石壇忘去路。水聲嗚咽怳吟蟬。</text>
<title>口占</title>,<text>蔥秀山前路。塵晴駟馬驕。黃花紅葉裏。行過夕陽橋。</text>
<title>拜掃金川外祖墓所志感</title>,<text>外祖聲名婦孺知。百年餘慶後昆垂。遺風永世傳無泯。舊兆移茲葬得宜。奉命兒孫今省掃。當秋霜露益凄悲。官羞薦罷情何極。訓戒如承置膝時。</text>
<title>女壻金重叔 萬重。携華孫來會松都。志喜。</title>,<text>半子携兒遠出迎。辛勤入夜到松京。團圓乍慰分離苦。驚喜仍添感愴情。還怪白頭如夙昔。却憐靑眼轉分明。渾忘絶塞勞行役。官酒三杯把臂傾。</text>
<title>謁崇陽書院。次講堂韻。</title>,<text>斯文正脈國忠臣。道德三韓第一人。取捨熊魚能自辦。吁嗟麟鳳不其辰。魯邦已見儒風振。王里今瞻廟貌新。看取海東周粟遍。首陽薇蕨任經春。</text>
<title>小憩臨津石壁口占</title>,<text>星槎復路較何遲。關塞淹留節序移。赤壁今當泛月夕。黃花猶殿送秋時。蘇仙作賦眞堪續。李白乘舟若有期。物色依俙供勝賞。此間那可少吾詩。臨江將渡故遲遲。却向汀洲短棹移。秋序正當將盡日。夕陽偏愛欲殘時。剡溪勝賞知難負。赤壁奇遊似赴期。物色牢籠輸綵筆。錦囊贏得百篇詩。堪笑吾行事事遲。性情疏懶不能移。涓埃未效驅馳際。筋力寧同少壯時。赤壁歸來酬宿債。東郊棲息有前期。秋風短棹斜陽暮。坐對煙霞和舊詩。</text>
<title>祔大廟陪祭志感</title>,<text>三年制畢祔儀成。太廟今看盛禮行。羽衛依俙陪駕日。仙韶彷彿視朝聲。傷心最是趨蹌密。有眼誰禁涕淚傾。文子沖齡親祀事。孝思追慕想宸情。</text>
<title>次南雲卿陪衛行禮志感之作</title>,<text>虛殿淸晨備彩輿。依俙仙樂動璇除。鉅創可耐三年畢。殷禮重瞻一紀餘。咫尺威儀悲莫及。趨蹌陪衛儼如初。孤忱耿耿終難狀。哀淚頻沾聽赦書。</text>
<title>又次前韻</title>,<text>閟宮淸曉整龍輿。仙仗逶迤下玉除。已闋三年殷制畢。猶遲一死老臣餘。尙疑遊月悲無返。可耐終天慟若初。不盡淚痕紛作雨。賀班添濕十行書。先王祔禮告初成。神輦晨從太廟行。彷彿笙簫淸道曲。丁東環佩趁班聲。那禁雨泣盈衣濕。自是葵忱向日傾。仰覩天容猶帶慼。愴深興俯若爲情。</text>
<title>贈別兪星州伯圭 瑒 之行</title>,<text>世間榮落劇紛紛。飜覆從他作雨雲。傲吏行裝琴是伴。暮年心事雁離群。村翁尙識前巡察。官妓爭迎老使君。已分吾曹甘潦倒。不妨呼酒醉紅裙。</text>
<title>贈別冬至使吳 廷緯</title>,<text>西關銜命過三秋。多少池臺辦勝遊。巫峽晴川明月夜。練光浮碧夕陽樓。繁華不盡當時興。夢想空添此別愁。君去試探登賞地。閑中物色幾分留。</text>
<title>挽金沔川 壽賓</title>,<text>賢父之兒賢相孫。故家遺訓典刑存。當時群從爭稱盛。末路浮榮詎敢論。微𧏮云胡催大限。全歸能不辱名門。升沈壽夭明徵錯。老淚汍瀾灑九原。</text>
<title>與閔聖與 點，慶樂善 最，金夏卿 禹錫 榜會口占。</title>,<text>聯翩勝友晩來過。瀲灎芳樽漾綠波。敢道今時知己少。曾稱吾榜得人多。閑忙異趣知誰辦。聚散關心奈老何。別路更驚燕塞遠。陽春一曲當離歌。</text>
<title>三用前韻。和海伯趙公擧。</title>,<text>黃岡竟失盍簪期。悄坐那寬別後思。海國天長相望日。鄕關秋盡獨還時。纔逢寶樹開懷穩。敢道瓊章入手遲。書帶陳玄兼四味。客來沽酒不須疑。</text>
<title>與成川使君李 球 小飮口占</title>,<text>秋月同乘赤壁舟。半空燈燭在仙樓。風煙自是供詩興。雲雨誰曾管別愁。千里歸來重會晤。一樽談笑更淹留。紛紛名利紅塵路。幾箇能成此夜遊。</text>
<title>贈別茂朱使君兪晦伯 櫶</title>,<text>人生五馬不全卑。傲吏行裝任一麾。聽漏固知妨老境。觀梅政好趁芳時。春來倍切分離恨。病起頻違問候期。把酒相看偏惜別。此情難盡寂寥詩。</text>
<title>贈別趙文川士俊 聖輔</title>,<text>病餘孤坐檢奚囊。半是河橋贈別章。已任官方殊內外。奈如時序異炎涼。文城物色非生面。墨綬行裝亦寵光。南北東西容吏隱。讓他名利競奔忙。</text>
<title>贈別海西李亞使 塾</title>,<text>乃祖忠貞擅盛名。賢孫不忝故家聲。淸班暫屈紅蓮幕。馹騎初辭白玉京。海國春容方爛熳。首陽山色自崢嶸。應知戀闕登樓處。水調新詞滿洛城。</text>
<title>簡寄安東使君孟休徵 胄瑞</title>,<text>與君行年少參差。與君論交自宿昔。喜君才氣本倜儻。愛君胸襟亦卓落。銀臺視草席累前。君方簪筆趨咫尺。屬我出宰鶴城日。逢迎北塞紅蓮幕。樂民樓中綺羅筵。聞韶館裏煙花夕。投壺聲激雜管絃。粉黛千群助歡謔。秋闈掌試再聯襟。春日尋眞同杖策。殊城客夜別筵張。馹騎先後還京洛。紅塵十載宦情闌。白首投簪臥丘壑。世故牽人倦經過。肝膽相照本不隔。邇來時事劇紛紛。親知散東西南北。花原自是大都護。游刃端宜試盤錯。今之太守亦榮矣。臥治不道淮陽薄。病起東村晝擁扉。端居無以慰寥寂。歲飜離思倍黯然。有時出門奚所適。忽逢南關信使來。千里情緘手中落。書中珍重問訊字。披展宛然當面目。對使揮毫謝以詩。詩豈盡意懷轉惡。鳥嶺橫天路險艱。一望令人頭髮白。商量不如早歸來。雅志豈在五斗粟。衰病語似春困囈。此意耿耿宜默識。</text>
<title>歲丁巳。以臂病受由。將沐浴於江原道平海地。歷見舍季於江陵任所。宿奉安站。口占。二首。</title>,<text>強扶衰病拜丹墀。朝出東門麗景遲。却笑迂疏爲棄物。還憐休沐趁芳時。蘋風乍起溪禽喚。江水斜廻石徑危。睡罷征軺閑縱目。驛村花柳映疏籬。休沐朝辭白玉墀。孤忱臨發故遲遲。敢言行邁支離甚。幸趁煙花爛熳時。迢遞客程千里迥。蕭騷吟鬢數莖危。征軺少憩淸溪峽。犬吠漁村短短籬。</text>
<title>訪季周口占。二首。</title>,<text>相對俱驚變兩髦。衰容非復舊時豪。四年屛蟄君何罪。千里驅馳我亦勞。已辦優遊消晩景。且將名利付兒曹。從知未死前期在。不用臨岐漫濕袍。世事驚心白遍髦。朝端那見昔賢豪。還憐對榻胸懷暢。乍慰經年夢想勞。傲骨未能隨俗態。化兒元是戲吾曹。逢場不盡分留恨。春日依依映客袍。</text>
<title>行到原營志感</title>,<text>曾陪伯父此來遊。屈指年華四十秋。今代殊恩春賜浴。當時少姪雪盈頭。棠陰宛爾前經過。仙境依然某水丘。紗壁遺篇攀詠處。淚同啼燭盡情流。</text>
<title>謹次伯父韻</title>,<text>東溫賜沐趁春殘。留客華堂夜不寒。舞隊休時歌屢闋。杯心凸處興將闌。溪山領略尊前得。物色依俙夢裏看。老去逢場成一醉。世間行路未全難。</text>
<title>夕宿雲交。次前韻。</title>,<text>半壁燈消客夜殘。孤衾偏覺五更寒。風敲野樹棲禽喚。香散簷花淑氣闌。蜀魄可堪愁裏聽。秦京頻入夢中看。家鄕消息知何似。長路排憂老更難。</text>
<title>早發芳林。又疊前韻。</title>,<text>蕭條籬落峽村殘。病眼昏昏尙怯寒。才退自憐詩興減。身勞益覺宦情闌。佳辰勝境忙中過。嫩綠繁紅霧裏看。登賞仙區酬宿債。不愁天末路途難。</text>
<title>珍富驛館。舍弟出迎。喜而口占。</title>,<text>經歲逢迎鬢各衰。相看握手淚先垂。差遲數日歸來約。猶趁群芳爛熳時。細雨聯床今夕興。繁絃對酒幾篇詩。應知盛事終難泯。棠棣歌傳樂府辭。</text>
<title>橫溪途中小雨</title>,<text>霏微細雨恰霑蓑。岸草山花映綺羅。自笑才情臨老減。堪憐物色爲誰多。良宵已辦聯床會。長路偏宜並轡過。從此東瀛傳勝事。塤箎唱續鶺鴒歌。</text>
<title>登大關嶺</title>,<text>披蓑嶺下卸征鞍。石逕逶迤百八盤。天設曾爲何代險。氷陰不放去年寒。玄溟波浪杯中瀉。蔚島雲煙脚底看。渺渺鄕關千里隔。心隨西日向長安。</text>
<title>伏次臨瀛壁上六代祖樗軒先生韻 幷序</title>,<text>我六代祖文康公樗軒先生。以三魁聲望。受知世廟。晩年爲都體察使。巡歷關東。臨瀛有題詠之什。癸亥春。我伯父白洲先生。以宣諭御史。亦有和篇。而本板皆未免漫漶於年久之後。歲丙辰。舍弟以前都憲。作宰本府。今年春。不佞受由休沐於箕城。路出名區。團會客館。以宰秩出宰嶺外。固是異事。而不佞之休沐來會。尤非夢想之所及。攀詠兩代遺什。不勝羹墻之懷。兄弟各有追和篇。並刻前後詩律於一板中。以寓無窮之懷云爾。三魁聲望振當年。秀句流傳嶺外天。休沐雲孫來豈偶。摩挲紗壁感無邊。棠陰宛在鳴沙路。柳色輕籠出井煙。況是弟兄攀和並。聯床勝事續蘇仙。</text>
<title>東閣小飮口占</title>,<text>臨瀛形勝海東偏。休沐來遊亦宿緣。骨肉團圓千里外。朋知邂逅一樽前。朱絃動處歌聲咽。檀板鳴時舞袖旋。病起迂疏非舊態。強搜餘勇怯登筵。</text>
<title>與舍弟同賞鏡浦。仍乘舡泛湖口占。</title>,<text>雨後長堤不起塵。落花芳草並朱輪。聯翩臺上雙金帶。羅列船中百玉人。宇內豈無名勝地。天涯難得弟兄親。仙區幸辦團圓樂。物色從今一倍新。</text>
<title>小憩草堂。向寒松亭口占。</title>,<text>白鷗飛處晩棠紅。十里鳴沙玉雪舂。天下名區湖海最。人間至樂弟兄逢。雲帆遠影凌千頃。煙岫晴光露萬重。閑繫漁船尋石徑。暮鍾聲動認寒松。</text>
<title>白沙峯用前韻</title>,<text>蓬島茫茫隔幾塵。凌虛直欲駕飆輪。晴沙極目渾疑雪。蒼海連天不見人。歌笑還憐紅妓密。飛鳴漸覺白鷗親。長松脩竹逶迤岸。老子橫軺興更新。</text>
<title>許李臺口占</title>,<text>亂石中開自作臺。當時許李此焉來。名區引興詩千首。往迹關心酒一杯。花絮媚春飄似雪。鯨鯢蹙浪噴成雷。芒鞋藜杖還忘倦。倚醉豪吟意未裁。</text>
<title>竹西樓。次六代祖樗軒文康公韻。二首。</title>,<text>軒祖儒林第一流。高文曾記玉京樓。仙區久遍甘棠詠。珠觀今看寶唾留。紗壁餘香薰座客。妓筵遺響起眠鷗。玄孫休沐來遊日。攀和追惟又此州。我祖題詩揭竹樓。紗籠輝映幾經秋。淸新句律誰能和。今古江河自在流。孤露餘生偏易感。繁華行樂亦堪愁。悠悠往迹憑何問。目送煙波萬點鷗。</text>
<title>燕謹堂用前韻</title>,<text>華堂淸絶近西樓。炎夏賓筵爽若秋。疊嶂斜連漁岸出。百川奔入海門流。紗籠秀句誰無敵。綺席嬌姿較莫愁。醉倚玉欄仍縱目。海棠花影逐沙鷗。五十川分二水流。谷花飛上夕陽樓。溪山不逐詩仙去。景物能敎倦客留。妓席淸香飄舞燕。漁洲晩響散輕鷗。茲遊領略關東景。形勝宜推第一州。</text>
<title>蔚珍縣客館。謹次樗軒先祖韻。</title>,<text>休沐登臨遍海陲。縣齋形勝最淸奇。庭篁浥露連雲直。堤柳和煙拂地垂。軒祖久聞曾駐節。紗籠今檢舊題詩。陽春欲和還增感。強把官杯下筆遲。</text>
<title>登月松亭口占。二首。</title>,<text>兩亭名埒兩難稱。豪壯淸奇各擅能。爭道石門臨路闢。何如海色傍湖澄。棠花落水羅千片。鯨浪飜風雪萬層。等是名區無不可。白鷗飛處曲欄憑。觸目江山並足稱。千般景象畫難能。松風竹籟參差響。海色湖光外內澄。飛鳥掠花雲片片。懸巖映水玉層層。芳辰遍踏眞堪詑。曲曲雕欄倚醉憑。</text>
<title>連浴。次東軒壁上李斯文 達衷 韻。二首。</title>,<text>詩情春興兩無窮。點檢奚囊也不空。蕭寺僧歸山下徑。海棠花散雨餘風。漁歌斷續雲深處。帆影依微夕照中。白鳥飛來黃鳥喚。汀沙十里暮煙籠。滄海茫茫地欲窮。宿雲歸盡暮天空。千條柳掩深深塢。一片帆廻淡淡風。長路更驚關嶺外。殘春已過醉鄕中。名區遍踏詩成軸。靜裏心如鳥出籠。</text>
<title>次僧軸韻。四首。</title>,<text>仙區遍踏浴沂歸。扶策尋眞叩石扉。趺坐燒香淸晝靜。年踰伯玉久知非。蕭寺尋眞石逕歸。木蘭花下掩松扉。燒香對坐談空色。擺脫人間事是非。棲禽初定宿雲歸。宛轉氷輪已半扉。南北東西遊賞遍。晩年身計未全非。何處來遊何處歸。回頭步步望山扉。丁寧更結重尋約。莫遣仙源舊路非。</text>
<title>白巖寺口占</title>,<text>浴沂歸路梵宮尋。迢遞危樓試一臨。萬點飛花疑雪散。數聲淸磬出雲深。靈臺咫尺香煙靄。鬱島蒼茫海窟陰。揮麈談玄逢韻釋。佛燈明處爽身心。</text>
<title>走次舍季寄示韻。三首。</title>,<text>參差世故苦相侵。客路離懷轉不任。珠館詩成思謝草。鈴齋夢去戀姜衾。愁聞妓席依依唱。倦把官醪淺淺斟。孤露餘生偏易感。悄然危坐獨沈吟。鏡浦臺臨海水濆。望洋形勝許平分。偏憐自與沙鷗狎。敢道能空冀馬群。彷彿神山帆外見。依俙仙樂枕邊聞。風光應接還多事。官酒三杯倚半醺。聚散人間苦未常。官齋夜雨憶聯床。松亭石臼應無恙。鏡浦煙波最不忘。荏苒年華添別恨。依俙歌吹攪愁腸。竹西樓月前期在。共把官娥迭勸觴。</text>
<title>浴後口占</title>,<text>斜日依依在樹梢。蒼茫暮色入平郊。身勞漸覺杯觴厭。眼暗仍敎卷帙拋。浴體偏憐無俗累。談玄何幸得新交。疏迂已辦逍遙計。肯效揚雄作解嘲。</text>
<title>又次舍季韻</title>,<text>征役年年鬢雪侵。客中懷抱若爲任。佳期謾負同遊屐。別夢頻驚獨寢衾。點點漁燈明遠浦。依依山月照孤斟。離歌聽罷渾無興。倚枕題詩費一吟。</text>
<title>早發蔚珍縣</title>,<text>千株松柏簇鳴沙。傍海民家僅百家。檻外川流通聖窟。雲端帆影怳仙槎。扶桑日月光常近。蓬島煙霞路不遐。遍踏仙區酬宿債。此身忘却客天涯。</text>
<title>小憩興富驛</title>,<text>小憩郵亭尙早朝。野棠飄雪滿征軺。海門漠漠雲生渚。沙岸回回水拍橋。分外興酣名勝遍。病餘身怯路途遙。竹樓明月前期在。把酒聯床共一宵。</text>
<title>小憩召公臺</title>,<text>召公臺下住征驂。聽得山村老父談。云是相公曾所憩。至今氓俗尙能諳。生苔片石巍然在。夾路甘棠過者參。眼底滄波流不竭。百年恩澤較潭潭。</text>
<title>竹西樓。逢舍弟志喜。四首。</title>,<text>一日三秋十日過。別來愁恨果如何。松亭慣聽陽關曲。梅閣遙思小玉歌。數遞郵筒詩幾和。重聯客榻興仍多。且將諧笑開懷抱。共向華筵醉綺羅。年華荏苒客中過。絮亂花飛可奈何。露浥庭泥斜燕舞。雨添橋柳濕鶯歌。偏憐乍別羈懷苦。更覺重逢喜色多。步下漁舟留待月。天光如水水如羅。芳辰景物暫時過。節序欺人奈老何。落絮依依飄別袂。啼禽款款解離歌。晴波畫艇茲遊最。皓齒明眸此地多。篷底停杯回首望。高樓燈燭映輕羅。美景良辰次第過。芳菲其奈欲衰何。重尋珠館聯詩句。更上漁舟聽棹歌。入座山光迎客慣。殿春花色爲誰多。蘋風向晩吹輕浪。任遣佳人勸叵羅。</text>
<title>夕抵羽溪</title>,<text>共騁征軺到羽溪。晩風初起日將西。重尋玄觀花猶在。更入仙源路不迷。片片孤煙生遠店。依依垂柳掩長堤。一杯傾罷仍憑枕。點檢奚囊續舊題。歷歷山川似剡溪。斜光隱映小橋西。鶯歌煙柳交愁濕。草映羅裙一色迷。宿鳥投林雲滿壑。鳴沙如雪水平堤。依依景物還堪戀。往迹重尋壁上題。</text>
<title>十六日還抵臨瀛</title>,<text>關東山水摠奇哉。休沐登臨領略廻。歸臥臨瀛都護府。行尋峴首最高臺。松亭月幾停杯問。珠館花猶入夢來。自是人情不知足。此翁狂興本難裁。</text>
<title>東軒口占</title>,<text>已覺吾衰甚。逢場減舊歡。詩多枕上得。花是霧中看。把酒常嫌滿。登樓每怯寒。妓筵成一醉。習氣未全殘。</text>
<title>先考諱日。與舍弟行祭於江陵府任所。志感。</title>,<text>客中淹病感懷偏。孤露殘生共白顚。千里異鄕逢諱日。百年長痛卽窮天。弟兄終鮮餘君我。涕泣相持設豆籩。遙想故園誰與祭。兒曹將事果無愆。</text>
<title>又疊歡字韻</title>,<text>久抱憂時病。殊無向日歡。淸狂非舊態。物色異前看。月映杯心凸。風飜舞袖寒。春光留不住。坐惜百花殘。</text>
<title>觀拋毬樂口占</title>,<text>紅粉分曹列兩邊。彩竿高處簇嬋娟。朱唇乍啓回雙眼。翠髻頻擡聳一肩。梭擲錦機花影轉。珠離玉手月心穿。金杯迭把歡聲動。爭詑仙桃落舞筵。紅粧粉黛自分曹。毬掛長竿颺赤絛。鳳吹乍停雙袖掩。龍珠將賭一肩高。機中躍出天孫杼。席上飛騰王母桃。各效才能論勝負。滿堂諧笑樂賢豪。</text>
<title>觀處容舞。用前韻。</title>,<text>五箇神人出海東。奇形異狀亦仙風。高冠闊袖元非俗。崇額長頤略自同。樂奏笙歌琴瑟笛。色分靑黑白黃紅。聯翩舞影眞堪翫。輸入新飜曲譜中。</text>
<title>排悶</title>,<text>西山爽氣透輕簾。朝旭曈曈已滿簷。久客却憐吟鬢改。佳人謾詑舞腰纖。詩因覽物聊頻屬。酒爲排愁強屢添。點檢行裝將復路。別懷歸思奈相兼。</text>
<title>沙火村口占</title>,<text>處處鳴沙路。家家綠竹扉。長松當逕偃。嬌鳥近人飛。望海疑蓬鳥。逢人怳羽衣。居然忘世念。伯玉晩知非。</text>
<title>連谷驛口占</title>,<text>滄海流無際。平沙踏有聲。馬穿煙霧去。人在畫圖行。苔岸飛花散。漁磯返照明。憑軺開睡睫。物色摠關情。</text>
<title>牛巖少憩</title>,<text>亂石千重列。層崖一徑通。轎行花影裏。人語水聲中。怳是神仙窟。眞知造化功。凌波應有讓。形勝望洋同。</text>
<title>洞山館。次企齋韻。</title>,<text>山影蒼茫野色愁。海棠花散夕陽洲。依俙石臼鳴沙路。爭似當時羽客遊。</text>
<title>次舍季韻</title>,<text>壇前石臼至今留。仙侶當時此地遊。蓬島蒼茫雲徑接。扶桑咫尺海門幽。鷗沙鯨浪千層雪。竹籟松濤萬古秋。峴首東臨回首處。戀懷還似望幷州。</text>
<title>次弼卿牛渚韻</title>,<text>長路聯翩處。繁華特地優。登山同策杖。入谷並鳴騶。落筆詩無算。看花酒有籌。白鷗閑不散。飛繞綠蘋洲。</text>
<title>箕城沐浴後。歷覽洛山寺口占。</title>,<text>支離征役嶺東西。看遍滄溟又大堤。石逕曾持綠玉杖。錦筵今聽白銅鞮。樓觀曉日扶桑近。境接雲天雪嶽低。此是山公行樂處。任他花月使人迷。</text>
<title>峴山</title>,<text>峴山斜日欲沈西。並轡聯翩十里堤。大士遺蹤尋石窟。小娥淸唱續銅鞮。雨花滿地諸天近。雪浪掀空鬱島低。醉後遨頭能上馬。習家歸路不曾迷。</text>
<title>洛山寺。贈襄陽杆城兩使君。</title>,<text>洛山臺瞰水晶宮。兄弟聯床二客從。白鳥鳴飛花嶼瞑。紅輪涌出海濤舂。仙區嶺外元無敵。勝會人間未易逢。物色分留如有待。我曹今躡四仙蹤。</text>
<title>少憩飛仙亭</title>,<text>飛仙亭對洛山臺。大海奔流四面廻。靑草永郞俱在眼。移舟煙渚暫徘徊。</text>
<title>次弼卿洛山寺贈兩使君韻</title>,<text>洛寺遙臨大海傍。波聲撼戶席生涼。交情已喜新如舊。詩興還憐老更狂。樹密頻聞黃鳥囀。樓高先得玉蟾光。他鄕奈有分離恨。三疊陽關解斷腸。</text>
<title>與舍季及兩使君同登萬景臺口占</title>,<text>萬景森羅几案前。孤帆隱見夕陽天。聯翩我輩登臨處。從此臺名喚四仙。</text>
<title>元巖驛村。留別舍弟。</title>,<text>同宿仙亭慰遠行。坐看滄海月輪生。心懷易感誰排遣。離別難堪最弟兄。較取三春游覽興。平均千里去留情。相看拭淚俱無語。腸斷風前畫角聲。</text>
<title>麟蹄客館。次虛白堂韻。</title>,<text>小縣依山闢。民居僅百家。懸崖留宿霧。深谷有殘花。境僻逢人少。庭空得月多。憑欄開睡睫。星斗正橫斜。</text>
<title>楊口縣口占。三首。</title>,<text>官庭吏散日如年。綠樹啼鶯喚客眠。面面雲巒環左右。透簾愁色夕陽天。蕭條峽邑吏愚頑。客到官門始出看。世態由來多變幻。人情抵處異炎寒。凝塵禿筆那成字。生筍陳蔬不滿盤。最是使君存舊誼。一場談笑失艱難。長途慣見峽民頑。迎送常多冷眼看。地僻每驚重嶺險。山高獨殿四時寒。葦簾塵席開公館。野菜溪魚列客盤。危棧巉巖羸馬倦。世情關路較誰難。</text>
<title>冒雨發行。二首。</title>,<text>四際頑雲晩不收。棲林驚雀入簷投。甘霖霢霂天低野。品物昭蘇水滿疇。災去極無民可粒。年書大有麥先秋。行人亦占田園興。喜並公私久未休。陰雲羃地鳥飛低。好雨滂沱水漲堤。田父任霑曾補笠。牧童疑涉漸肥溪。平林晩色昏難辨。急吹寒聲濕未齊。最是披蓑回首望。昭陽亭路不全迷。</text>
<title>省掃先壟志感</title>,<text>支離征役遍三邊。違遠丘原閱二年。間道歸來猶晩矣。餘生懷抱益凄然。那禁哀淚沾松柏。未趁端陽薦豆籩。莫報春暉身已老。草心空有痛終天。</text>
<title>省掃王考墓志感</title>,<text>思量往事感歎長。膝下兒孫鬢已霜。孑立彷徨唯下淚。來參猶未趁端陽。</text>
<title>企藏臺口占</title>,<text>企藏形勝昔曾探。佛相中存石窟深。遍踏嶺東吾眼大。悤悤不用更登臨。</text>
<title>小憩山谷</title>,<text>晩投孤店日凄迷。村巷深深布穀啼。峽裏山川皆熟路。風光一一續前題。</text>
<title>訪退憂金相公。座上口占。</title>,<text>思量疇昔夢依俙。尙記東門匹馬歸。晩境優遊開綠野。盛年聲望冠黃扉。心期各信今猶古。世事休論是與非。邂逅不妨肝膽露。邇來京洛故人稀。</text>
<title>志感書示喜姪</title>,<text>念昔吾門盛極衰。八元今只兩人遺。行休有數心仍倦。牙齒無餘鬢亦絲。諸子孰當傳業責。寧馨爾是克家兒。靈芝洞裏三間屋。堂搆偏憐在白眉。</text>
<title>永安主第壽宴。口占仰呈諸詞伯求正。二首。</title>,<text>宣廟天潢貴主存。兼膺三達女中尊。榮生賜宴仍初度。香浥題封卽上樽。供客珍羞分御膳。盈庭仙樂輟梨園。侍郞舞彩携諸弟。歌曲新飜感聖恩。先朝天屬最尊榮。貴主稀年五歲贏。優老洪私開盛宴。推恩殊錫軫宸情。華筵秩秩群英集。彩服翩翩衆樂呈。多意化翁添勝趣。坐聞時雨落簷聲。</text>
<title>走次舍季寄示韻。三首。</title>,<text>纔回千里浴沂行。悵望仙區別恨生。小謝不妨爲傲吏。元方敢擬是難兄。郊居謾抱憂時病。官暇應深見月情。獨臥書齋和夢聽。倚絃低唱習新聲。病懷幽恨兩難侔。尙憶郵亭惜去留。夢隔聯床今幾月。心驚流葉已先秋。孤吟獨酌渾閑事。緩唱繁絃摠別愁。散步苔磯時擧網。游魚頻擲綠蘋洲。離情歸思較誰優。夜雨聯床更末由。書阻郊坰心耿耿。天連滄海夢悠悠。蟲聲惹起孤眠恨。月色均分獨對愁。荏苒年華那可住。不堪吟鬢颯先秋。</text>
<title>挽鄭仁川 采和</title>,<text>相國之孫相國兄。訓承名父紹家聲。才華當世推群從。器度平居見老成。年近七旬非是嗇。官猶五馬亦云榮。親知凋喪餘殘喘。淚灑秋風只愴情。</text>
<title>九月十一日。續登高會席上。戲次趙尙書 珩 韻。</title>,<text>九秋奚啻兩重陽。對菊登高輒擧觴。倚笛歌聲逾覺爽。迎風舞袖不嫌長。任他粉白呈新態。奈此衰慵減舊狂。擾擾紅塵名利輩。能知茲會意差強。</text>
<title>金德山齋舍次韻</title>,<text>小齋涼燠四時宜。前後經營豈二規。堂搆今誰能不忝。丘原常近又何奇。風飜麥浪籬邊畝。魚散荷香砌下池。二水環流三逕在。田園無負去來辭。</text>
<title>挽金判書 徽</title>,<text>名臣之子典刑存。淸白傳家冢宰尊。善謔高談仍博識。剸煩游刃幾雄藩。微痾奄忽眞疑夢。後事零丁只有孫。抱病郊居違執紼。淚沾哀挽尙餘痕。</text>
<title>老人會席上口占</title>,<text>耆英盛會尙流傳。座上諸公卽列仙。勝日淸遊頗跌宕。箇中群彥繼前賢。臨筵迭舞飜紅袖。倚醉豪吟露白顚。好事百年應不泯。續題佳句當龍眠。</text>
<title>贈關東伯趙公擧</title>,<text>管領蓬萊萬二千。九秋旌節去翩翩。非關久厭承明直。自是猶存夙世緣。游刃想多登賞暇。病懷那盡送行篇。臨瀛老守應相待。爲報郊居倍索然。深春踏遍嶺東西。仙境依俙夢不迷。使節今從蓬島去。別詞重續錦囊題。人生聚散元無定。世故參差本不齊。老病相扶唯藥物。倘分珍劑寄幽棲。</text>
<title>兒輩爲設壽席。次女壻金重叔韻。</title>,<text>賓滿華筵酒滿壺。醉來身世却忘孤。枯腸易感悲懽並。花甲今周老病俱。耆會遺風誰可繼。餘生此樂未曾圖。兒曹對舞光凌亂。且辦笙歌竟夜娛。</text>
<title>次光城金永叔 萬基 韻。二首。</title>,<text>默數人間事。參差竟孰全。戚懽均此會。齒德愧前賢。彩袖飜秋月。金爐起篆煙。夜深仍促膝。醉態不攀顚。飮啄誰非數。悲歡較最多。杯盤閑處得。風日晩來和。衰相臨筵倦。新詩倚醉哦。兒孫能起舞。擧手爲摩挲。</text>
<title>老人會帖。次張谿谷韻。</title>,<text>蒼顏華髮映聯翩。勝會吾人最百年。綠酒頻傾香泛菊。紅粧對舞步生蓮。交情已覺忘形久。醉態何妨起興偏。歌詠它時傳盛事。風流不減飮中仙。</text>
<title>次內弟洪國卿韻。寄堂姪泰仁倅鳳朝。</title>,<text>病餘聞爾發京城。孤負河橋送遠行。物色三秋堪可賞。人生五馬亦云榮。應知萊服華筵映。共賀萱闈壽曜明。最是郊居常寂寞。願因南雁寄新聲。</text>
<title>華孫設小酌。席上次光城韻。二首。</title>,<text>餘生敢道壽爲元。家養江郞再設樽。老去懽悰偏易减。從來世事幾回飜。笙歌引舞雙行整。談笑留賓一座溫。夜久不嫌頻跋燭。蟾宮桂影露仙根。人事參差苦未平。臨筵一任慼懽幷。纖歌緩舞供餘興。杯凸寧辭到手傾。</text>
<title>再次元字韻</title>,<text>梨園法曲想開元。向日蓬萊賜上樽。老惜年光同水逝。坐看時事若波飜。深杯瀲灎燈花亂。密坐從容妓席溫。醉後詼諧君莫笑。朔皐持論不曾根。</text>
<title>次贈洪州趙使君 遠期</title>,<text>銀臺一疏卽陳情。琴鶴蕭然傲吏行。日有短長唯所急。官無外內摠云榮。名亭訟簡繁絃咽。壽席歡融彩服明。我欲題詩聊贈別。病餘才退句難成。</text>
<title>挽金校理 奐</title>,<text>鶴髮偏慈弱冠兒。相持號擗血雙垂。親知共切無年恨。泉壤應含不瞑悲。美器易虧眞可惜。明徵竟錯亦堪疑。傷心金水亭前月。永失蘭舟晩泛期。</text>
<title>三疊元字韻</title>,<text>中年憂戚損眞元。病起臨筵怯酒樽。裊裊歌音聞幾閱。翩翩舞袖競雙飜。窓迎皓月天疑曙。香藹金爐夜亦溫。健筆有誰傳勝事。退才其奈愧銀根。</text>
<title>四疊</title>,<text>燈影參差怳上元。小堂留客酒盈樽。絃歌自足供懽謔。雲雨何論任覆飜。筆下詞源看衮衮。坐中風味接溫溫。久知衰病難爲用。已分歸田咬菜根。</text>
<title>五疊</title>,<text>映座雙難是季元。一場談笑集淸樽。華牋逸句堪三歎。樂府新聲較幾飜。厚意久叨交契密。枯腸剩借酒杯溫。瓊琚木李眞非敵。早識詞林自有根。</text>
<title>六疊</title>,<text>家壻奇才卽壯元。慰余孤寂置匏樽。那寬愁緖千重結。虛度年光六十飜。何幸佳朋同夜飮。更憐和氣靄春溫。強搜囊智酬詩句。到老難祛是病根。</text>
<title>七疊</title>,<text>座客居然滿八元。且將談笑倒深樽。爭聞笛奏歌喉囀。不怕參橫露脚飜。劇飮寧嫌三爵過。窮陰猶借一堂溫。平生習氣知難盡。性癖耽詩未絶根。</text>
<title>八疊前韻。和金斯百 錫胄 志感之作。</title>,<text>年饑愁苦想黎元。留客還嫌或命樽。傲骨戒存人唾拭。閑情怒絶婢羹飜。西風一任吹塵汚。冬日纔容曝背溫。雪後園林零落盡。獨憐松柏保孤根。</text>
<title>贈別黃澗太守任 埅</title>,<text>大雪盈三尺。長安凍萬家。相逢如夢裏。此別又天涯。淹病心逾懶。憂時鬢已皤。君才非百里。努力飯宜加。</text>
<title>挽鄭同知</title>,<text>壽福能全享。優游了此生。盛儀重合巹。榮養再專城。宗黨推敦睦。鄕隣仰老成。傷心耆舊盡。題挽更含情。</text>
<title>次關東伯趙公擧韻</title>,<text>淸夜開樽月照筵。舞裙歌扇影斜連。端居且有逍遙樂。衰態渾非少壯年。送別却驚長路迥。記存今見故情偏。關東舊曲飜新譜。試聽佳人切切絃。</text>
<title>挽李陜川 悅</title>,<text>病裏承凶訃。驚號淚不枯。可堪宗黨盡。益覺老身孤。吏蹟循良著。家聲忠孝俱。連年兩世哭。脩短摠嗚呼。</text>
<title>挽李參議茂伯 枝茂</title>,<text>西平有子乃能文。坦蕩胸懷早出群。武庫氣仍凌紫電。天門策已致靑雲。積薪烏府名逾著。錯節牛刀政可聞。存沒秪今傷往事。枕邊哀淚落紛紛。</text>
<title>舍季爲設小酌。席上口占。</title>,<text>卯君千里遠來時。憐我三冬病起遲。曲宴催開當令節。親朋咸集把深巵。古今難得唯兄弟。孤露餘生況老衰。情話殷勤消永日。塤篪唱罷更聯詩。</text>
<title>復疊</title>,<text>東村病起感天時。悄悄孤齋麗景遲。千里江陵初命駕。三春佳節共含巵。餘生幸辦團圓樂。相對還嫌鬢髮衰。往事思量還脈脈。老懷難盡一篇詩。</text>
<title>與諸友會飮口占</title>,<text>雨後春威釀晩寒。病懷寥落不成歡。來時各慰前期在。逢處先愁此別難。世路閑忙皆有數。人生聚散奈無端。繁絃咽咽催離恨。更把深杯坐夜闌。</text>
<title>次弼卿寄沈仲美韻</title>,<text>愁聽歌兒唱渭城。卯君明日出王京。那堪遠別當佳節。虛擬相隨送此生。老境分飛眞可恨。仙區同賞更難成。離杯強把渾無興。草草詩篇不盡情。</text>
<title>復疊寒字韻</title>,<text>金爐春酒乍排寒。衰相臨筵強罄歡。病後可論懷抱惡。人間最是弟兄難。歸程杳杳餘千里。愁緖搖搖剩萬端。安得與君携手去。鏡湖游趁百花闌。</text>
<title>三疊時字韻</title>,<text>迂疏無補此明時。敢道功名數載遲。暇日不妨賓滿座。逢場肯怕酒盈巵。常親枕几頹然臥。漸覺低垂甚矣衰。才退尙餘囊底智。當筵聊賦寂寥詩。</text>
<title>三疊寒字韻</title>,<text>孤衾不耐五更寒。每憶團欒十日歡。病起自憐傷感易。老來逾覺別離難。年光荏苒誰能住。時事紛繽未有端。遙想蓬萊遊賞遍。一筇歸興赴春闌。</text>
<title>再用城字韻。寄趙汝吉 嘉錫。</title>,<text>吾憐趙璧價連城。詞賦翩翩自兩京。驥足暫敎千里蹶。潘毛寧歎二莖生。經冬閉戶佳篇富。暇日圍棋勝集成。杯酒團欒諧笑穩。俗人誰識此閑情。</text>
<title>三疊寄弼卿</title>,<text>計程今夕到春城。日下雙鳧隔玉京。獨酌詎能催興發。淸歌只解喚愁生。床聞細雨詩誰續。燈伴孤衾夢未成。形役却憐俱老境。病餘離合最關情。</text>
<title>題解劍贈漁父圖障子</title>,<text>專趨人急乃如斯。肝膽相傾解佩時。辭授分明顚沛際。死生無變兩心期。行色蒼黃一劍隨。臨分相贈寸心知。酬恩豈在防身物。萬戶千金亦所辭。</text>
<title>洞會次韻</title>,<text>誰敎佳會獨差池。悄坐孤齋鬢欲絲。收拾殘棋詩已就。吟鞭且趁夕陽時。千點飛花漲綠池。樹頭殘照映遊絲。深杯快唱堪乘興。且醉芳菲爛熳時。風光絶勝習家池。巖下殘花羃抑絲。堪笑山公猶舊習。街童拍手醉歸時。游魚初上夕陽池。弱柳靑添雨後絲。最是主人留客慣。風流不減少年時。</text>
<title>沈中樞 之溟 台丈設回慶筵。此實近古所未聞之盛事也。席上口占。仰希斤正。二首。</title>,<text>七袠猶稀況八旬。重回科慶又今春。聲名一代傾前輩。壽福三韓有是人。仙桂婆娑金帶緩。芳蘭羅列綵衣新。群公送賀傳杯促。乘興寧辭醉吐茵。喜宴重開甲子周。桂花仍上老人頭。當年最少登耆席。暇日同歡續勝遊。鵲步依俙猶意氣。蟬衫扶掖亦風流。爭言盛事堪歌詠。樂府千秋姓字留。國俗新及第者。有鵲步之戲。故第五句云。</text>
<title>戊午閏三月。受由沐浴於平山地。二十日辭朝。</title>,<text>朝辭魏闕出京城。弘濟橋頭麗景明。雨後新添溪草色。春深漸滑野禽聲。衰殘久抱憂時病。休暇今叨賜浴榮。最是東西征役遍。客中霜髮颯然生。</text>
<title>夜抵愼永平 憙 茅亭</title>,<text>倚醉來乘赤壁舡。黃昏直抵小亭前。禽聲斷續懸岩裏。松影依俙候火邊。登賞難逢仙境勝。風流喜得主人賢。相看對酌頻移席。星月蒼茫已滿天。</text>
<title>抵松都</title>,<text>山色依依近夕陽。橐駝橋下水聲長。前朝往迹堪嗟歎。古里遺風尙在亡。夢裏繁華今寂寞。望中城郭久荒涼。臨風弔古仍欹枕。詩一篇成酒一觴。</text>
<title>簡寄方伯朴令 純</title>,<text>玉節還歸僅隔晨。溫泉休沐躡芳塵。差池燕雁相違日。爛熳鸎花自在春。旅舍燈光留客慣。柴門月色爲誰新。紛紛聚散元難定。對榻論文奈末因。</text>
<title>金郊察訪張 斗七 來訪口占</title>,<text>郵館春無事。良宵載酒來。白頭憐我病。靑眼爲君開。不盡依依話。仍傳淺淺杯。柴門相送後。留與月徘徊。</text>
<title>簡寄南大諫仲輝 二星 謫所</title>,<text>消長盈虛數則那。謫中棲息近如何。孤忱久隔風雲會。聖代誰言雨露多。衰病自甘爲棄物。榮光猶借沐恩波。湘潭咫尺過從阻。一夜相思雨鬢皤。</text>
<title>簡寄海牧洪國寶 錫龜</title>,<text>飛書遠自首陽城。忙手開緘見舊情。荏苒年光流不住。參差世故苦難平。心中宿約今猶記。病裏佳期奈未成。海錯仍將秋露至。孤齋誰與把深觥。</text>
<title>簡謝海西伯遣褊裨問候</title>,<text>何來珍重數行書。手自開封曉起初。却喜參尋佳約在。敢言衰病故人疏。浴沂縱有聯襟地。命駕應妨聽訟餘。最是舊情難可忘。褊裨先至問興居。</text>
<title>寄南仲輝。二首。</title>,<text>今春雷雨江湘遍。霈澤如何漏臥龍。否泰元來關國運。飛騰亦自係時逢。危忱敢道天難恃。直道從知世莫容。歸路班荊違夙計。尺書那盡意千重。淸時遠謫最堪憐。一別居然歲五遷。髭髮想應能勝昔。聲名久已莫爭先。敢言聖主恩猶薄。其奈明光照亦偏。聞道朝廷收俊彥。肯敎終棄賈生賢。</text>
<title>早起口占</title>,<text>睡睫矇矓曉旭紅。殘花飛盡夜來風。炊煙早起苔磯暗。宿霧初收井路通。燕舞雙飜簷影裏。鸎歌多在柳陰中。靈泉水滑無塵垢。沐浴將新日日功。</text>
<title>睡醒無聊口占</title>,<text>柳風初起散繁陰。浴罷偏憐睡味深。公道不饒惟白髮。此生難泯是丹心。何妨興至傾三爵。忽復詩成費一吟。獨掩柴門欹枕臥。夕陽山色透簾侵。</text>
<title>方伯來訪。用前韻以謝厚義。</title>,<text>前宵纔見一封書。玉節來尋浴罷初。杯勺任敎傳去促。過從却恨向來疏。他鄕勝集知非偶。末路親朋問幾餘。最是客中同有戀。五雲南望隔宸居。</text>
<title>復用前韻。寄海牧。</title>,<text>休遣佳人唱渭城。黯然難慰去留情。遙山漠漠傷心碧。大海茫茫極目平。珍重尺書今又見。差池勝會竟無成。淸宵定宿金川館。誰共官醪滿滿觥。</text>
<title>江陰縣口占</title>,<text>別浦依苔岸。家家白竹扉。草花經雨濕。沙鳥近人飛。帆急山光轉。潮生水面肥。夕陽催暮色。漁子踏歌歸。</text>
<title>贈金川太守韓仲明 斗愈</title>,<text>夢醒孤館日方昏。畫角嗚嗚報閉門。却喜客盤蔬菜軟。何妨妓席笑談喧。依微山月來侵座。瀲灎官醪漲滿樽。多荷使君珍重意。良宵對榻故情論。</text>
<title>登大興城</title>,<text>亂石巉巖棧道危。接雲山嶽望如眉。惟天爲設金城險。此地爭稱瀑布奇。自是古今元有異。從知興廢各因時。登臨領略仍探討。形勝關防較孰宜。</text>
<title>長湍赤壁口占</title>,<text>元禮舟回赤壁初。逢人先問兩賢居。高風可想彙征日。遺跡今瞻景慕餘。臨水登丘空指點。傷心撫古只唏噓。斯文一脈存如縷。獨立斜陽剩濕裾。</text>
<title>金利川 壽一 大夫人壽宴口占</title>,<text>壽席初開夏日長。八旬遐算賀高堂。嬋娟擁座紅粧映。蘭玉盈庭彩袖張。王母蟠桃眞可獻。班姑赫業本來香。人間此樂何由羨。志喜仍題感舊章。</text>
