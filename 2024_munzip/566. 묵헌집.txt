<title>和族叔 東汲 人道吟</title>,<text>聖學淵源載壁經。一心人道二其名。直從形性分開看。始辨公私各異情。遏惡眞工雲霧廓。存誠正路日星明。莫追欽順迷津筏。須向滄洲著眼精。</text>
<title>又和四七吟</title>,<text>根性觸形兩箇情。一充一約見推行。發時理氣寧難辨。鄒洛遺書大煞明。</text>
<title>寄呈族叔 東鳴</title>,<text>吾人天地中。爲善是最樂。善者吾所好。不善吾所怍。從好願無怍。只在勉吾學。小學與大學。聖賢勤述作。明如日星揭。平若周道廓。求之有餘師。做人此坏墣。是吾本分內。學之萬善足。此意誰不知。所患行不力。灑掃精義間。事事要愼獨。貴其知我稀。何事學干祿。勿畏人嗤詆。惟憂學未篤。快活終爲累。辛苦好消息。善積方有成。他日願刮目。</text>
<title>慶壽</title>,<text>高堂此日金緋尊。晴旭和風晝氣暄。長耀老星騰瑞彩。遙斟北斗挹精元。瑤桃結實知千遍。蓬海揚塵見幾番。滿室丹衷歸善禱。會看膝下弄來昆。						壽域春光爛一家。紫琳高會酌流霞。達尊自致紆金貴。純孝兼看贈典華。列坐仙眞輝綠髮。滿室歌曲倚淸笳。微忱偏切堯封祝。涵泳恩波浩未涯。						拜舞高堂擧一觴。方瞳綠鬢慶無疆。仁天報施宜難老。福地故應作壽鄕。此邨名。卽壽鄕也。</text>
<title>外王考霽山先生復官改題。步韻以抒頌祝悲感之思。</title>,<text>積抱幽寃歲月多。一朝雷雨渙恩波。仁天遍覆高深地。聖鑑明知德行科。吾祖典刑宜有受。諸孫繼述愼無頗。生成欲報乾坤大。柰此涓埃微物何。						日月昭昭仰上天。渙然恩命一朝宣。鑑衡明燭三人虎。綸綍兼襃兩世賢。交至悲歡還舊牒。重回榮渥有今年。小孫偏切陶蘇感。濡筆慚無萬斛泉。</text>
<title>忠孝堂賜祭聞喜慶席。贈柳爾敬 相祚 士鉉 台佐 二新恩。</title>,<text>眞儒事業擅東韓。崇報鴻恩曠世看。拜舞諸孫何以答。惟忠惟孝一心丹。						忠孝堂孫弟與兄。聯登忠孝壯元名。願言出處盡忠孝。始是能傳忠孝聲。</text>
<title>敬次申丈 光運 贈韻</title>,<text>綠髮流霞灌玉廬。唾珠珍比絳丹書。願言慶壽淸和節。花外欣迎響小車。						敢言末契忝。竊慕心期幷。忻慽百年事。簡編千古情。春深幽鳥喚。山靜晩花明。激厲寒松意。頓令鄙吝驚。</text>
<title>次崑山韻</title>,<text>勅身砭過自三加。兩葉雖微戒斧柯。觀水宜先溟海涘。爲山須作泰華阿。莫將口耳徒佔畢。更倚朋交痛切磨。景仰前賢要學做。及今不勉欲如何。</text>
<title>崑山題詠</title>,<text>鳳鳴山下闢黌堂。吾道嶠南倍有光。沿泝洛流徵遠派。挽回若影倚頹陽。昔賢風範瞻斗揭。後學藏修勉日章。莫謂瑤琴今寂寞。一彈遺曲是峩洋。						一帶淸流千朵紅。韶光滿眼攜冠童。洪匀得意行陽德。觸處天機上下同。杜谿春花						霜鶴飄飄萬丈崔。天端飛出鏡光來。分明淨盡靈臺纍。對此淸輝兩不猜。鶴峯秋月						朝來嵐霽日初鮮。近望人家點點煙。谷口正嫌雲逕淺。風吹一帶上山綿。邨市朝煙						霏霏晩景動淸思。遙見江郊生皓姿。眼界一時無片黑。胷中肯使著磷緇。江天暮雪						發揮四七有遺歌。千古斯文路不蹉。公議終知明眼在。且敎蛾子日吟哦。木城絃歌						朝晝牛羊隨一揮。丁丁伐木喚同歸。山谿釣罷多閒趣。更喜弛擔辨妙機。竹洞樵牧						長舟滿載過前洲。枉費推移衆莫愁。會有中流風助順。雲帆一挂到源頭。遠浦帆檣						山齋靜暇倚檻遊。四野黃雲一望浮。豐悴祇分勤惰業。要看收穫在今秋。近郊禾稼						杜谿風日好。兩岸暎花新。莫訪武陵水。只應非別春。																				杜谿春花												中秋巢鶴月。滿目鏡新磨。萬里無纖翳。方信此宵多。													鶴峯秋月												朝煙炊色拖。暗靄蔽丘塍。煙散千家出。晩天氣更澄。													邨市朝煙												暮江淨如鏡。密雪皓盈隈。夜半拓囪視。天空月亦開。													江天暮雪												山靜高齋闢。抱琴獨遠睎。世人愛新譜。我愛古調希。													木城絃歌												谷口來樵牧。暖風鳥響移。山中遲日月。任汝且看棊。																				竹洞樵牧												江色控軒楹。歸帆遠浦轉。旗頭百丈高。知是珂峩艑。													遠浦帆檣												四野農夫業。稔荒歲不同。心田須力作。日日可登豐。													近郊禾稼</text>
<title>形役呈釣翁姜進士 必勉</title>,<text>三春形役在家稀。牆角香梅正自飛。遙想閒中七里老。一竿風日垂柳磯。</text>
<title>釣翁</title>,<text>楊柳池邊展釣絲。驚波瀺灂出魚遲。把竿時見蜻蜓立。濯足長隨鴈鴨差。興味還知棊子薄。風流堪與麯生奇。煙磯日日忘機坐。惟有孤雲伴碧漪。</text>
<title>次人韻</title>,<text>風轉新芽上晩坡。天長雲豁大江波。觀邊物理通三極。度外春光屬一家。學步眞成漳客笑。知音誰和郢人歌。幽期悵望遲歸路。鳴鶴翩翾月滿沙。</text>
<title>次姜洛瑞 碩龜，鄭輝國 東璞 遊山韻</title>,<text>仙山如夢十年來。回首茫然訪笛臺。遙想故人攜手遍。卻敎老我縶襟恢。卧龍石室雲中秘。流水桃花世外開。要路不禁幽勝樂。煙霞取醉莫辭盃。</text>
<title>次姜洛瑞韻</title>,<text>金陵遊客踏春來。爲訪仙人吹笛臺。半世功名郞署屈。百年聲譽雅量恢。燈前對局棊還錯。席上迎風戶半開。要路誰爲知己者。不應竆巷久銜盃。</text>
<title>次鄭輝國山字韻</title>,<text>故人家在竹梧間。客到衡門每不關。花鳥色聲挑好句。煙霞歲月踏名山。春深谷底蘭芳播。日暖沙洲鷺影閒。西指莽蒼空佇立。停雲薄暮渡江還。</text>
<title>檜淵訪鄭輝國</title>,<text>先師遺躅百梅軒。數日良朋色笑溫。遠客風流非淺興。兒曹酣戰喜高掄。百年佳處凡幾場。九曲入時第一門。白石晴川眞樂意。歸來且向靜中論。</text>
<title>懷同遊諸益</title>,<text>寥落襟懷賦遠遊。滄江深處泝孤舟。煙霞收拾三仙月。文酒留連四郡秋。勝地攜筇非易事。回谿垂翅亦何愁。江邨晩興還蕭索。破戒歸來要唱酬。</text>
<title>猿鶴洞</title>,<text>洞門喜似迎。猿鶴靜無驚。搜勝懼山盡。耽幽覺步輕。雪鋪皆石色。玉振摠谿聲。某里遺墟在。高風拂面淸。</text>
<title>上遊巖</title>,<text>藍輿護入白雲間。萬仞危磴一蹴攀。縹緲怳疑移上淸。險奇直欲謝塵寰。古菴挂竇通天日。動石逢人舞背顔。一嘯飄然乘興去。勝遊吾更蓬壺灣。</text>
<title>和申子安 宅中 贈韻</title>,<text>堂上德星聚。交情老更親。君能元季蹤。我媿叔明身。良晤仍終夕。韶光自一春。留詩珍重意。別後擬心神。</text>
<title>九日登高韻 癸亥</title>,<text>秋日飛筇上碧巓。憑虛忽若馭冷然。探眞幽興渾無俗。倚醉豪心半是仙。病裏登臨還意氣。老來追逐好因緣。年年此會知咸健。贏得逍遙更火傳。</text>
<title>遊伽倻山</title>,<text>一上伽倻萬仞巓。振衣輕擧挾飛仙。俯看漠漠渾如壑。回顧蒼蒼只有天。呼吸可通知帝鄕。招邀不遠是雲輧。獨立長吟忘卻下。塵寰幾處起炊煙。						伽倻高入半天中。秋日倦遊數友同。擧足初愁難借翼。到頭翻恨不摩穹。八公卑列如來王。方丈平臨欲爭雄。笙鶴千年知不遠。冷然兩腋自生風。						學士臺邊尋小逕。上峯矗矗望中尊。屛環削石愁無路。箭括通天喜有門。登處始知紅日朗。行時長穿古藤昬。縱觀龍起城門險。尙憶當年殺氣屯。</text>
<title>田家苦雨</title>,<text>山下黍苗漸欲高。田家鋤草不知勞。生成只是由天澤。穎栗惟望積地毛。峻麓破時皆白石。大江奔處每黃濤。極無極備堪愁恨。明歲流離柰爾曹。</text>
<title>輓李同知 世翊</title>,<text>瑤樹何葳蕤。乃生崑崙丘。崑崙天下極。栽培渾瓊瑠。陽葩秀靑蔥。濃蔭引颼飂。南極曜壽昌。祥光影浮浮。琴瑟回泠泠。鳳凰雙秋秋。靈根喜食實。榮木枝相樛。笙鶴來自天。喬松應作儔。瞻望未攀援。簫歌寄啁啾。</text>
<title>聞大山李先生訃</title>,<text>身任斯文百世柯。晩年朝野屬望多。蠖龍從道吾無間。衡鑑懸高士免譌。絃誦猶令東魯重。陂丘爭仰大山峩。法門此日還蕭瑟。揮淚遙添錦水波。						尙憶從容丈席前。風簷盡日雨聲懸。矜持盡化知功熟。開示無餘歎道全。遇震應同夫子命。卜謙猶過我師年。祇今永夜秋空月。流照湖心一片圓。						湖上茅茨半掩遮。荷衣玉佩絶紛譁。百年雲影囪斜日。九月霜籬菊殿葩。西山遇雨交飛雪。南浦鳴波接遠楂。香篆依然收鼎器。遺塵應見七還砂。						見聞私淑的尋源。天卑英豪志業尊。惟德不孤明我學。是身無累答君恩。蒼生今日嗟無福。髦士當時競在門。慙愧汗漫期已失。迢迢駕鶴杳雲旙。</text>
<title>輓金持平 宗敬</title>,<text>美器恢恢刃發硎。詩書禮樂足儀刑。高才惜不明時展。只得郵民去後銘。						斑衣何日弄雛來。祖載今朝柳翣催。天只樂哀皆中節。也應瞑目入泉臺。						君家兄弟四難同。萬事人間樂意融。祇今偏有傷心處。依舊櫻桃滿砌紅。						弓留箭折儵驚梭。此日悲歌意若何。四海一人知己少。側身天地恨空多。</text>
<title>輓金士元 東玉</title>,<text>聰明非福祿。骨骼負長途。得壽宜三樂。懷書恨十驅。墍茨凄暮壑。詞賦重吾徒。才子誰云好。北堂淚不枯。						巖齋分燭後。谷口共鉛時。千歲爲朝遇。百年不再期。露翻疑夜寢。槐發入秋思。有子詩書付。開罇且莫悲。</text>
<title>輓申寬汝 弘敎</title>,<text>沙渚波驚愁璧毁。商岑風烈歎芝焚。正是杪秋天氣憤。深深玉樹更悲君。</text>
<title>輓南參奉 龍萬</title>,<text>家聲名祖後。詩禮夙趨庭。聖代徵遺逸。儒林有典刑。龍蛇嗟夕夢。耆舊忽晨星。餘慶人爭羨。金籝不及經。</text>
<title>輓權進士 淳</title>,<text>安德窩中耉德尊。翛然乘化去塵昬。悵望後死今餘恨。責沈文成竟不諼。</text>
<title>輓朴進士 天祐</title>,<text>春山雨洗初。谷口訪幽居。賓友惟猿鳥。生涯卽子書。語眞忘俗諞。皃古信舟虛。回首成陳迹。高風日覺疎。</text>
<title>輓權進士 褧</title>,<text>千里禁城一笑眞。風流儒雅喜傾囷。傷心此日前山路。寂寞荒原露草新。						仙舸虛過洛水邊。飄然歸棹掠門前。至今未遂丁寧約。攜手何人更泝沿。</text>
<title>輓李判書 鼎運</title>,<text>宮車遠上白雲鄕。一介陪從簡在良。鶴髮高堂應不憾。移忠元是事君長。</text>
<title>哀朴上舍 馨天○幷序</title>,<text>士健質美而才高。期須之甚殷。今也不勝喪而歿。噫命矣夫。廣陵李希元癃朽蟄伏。無由一哭。玆抒悲悼之思。遙以寄哀。						玉樹生南國。靑蔥柯葉茂。干雲且昂霄。昕夕佇擢秀。剗地見搖落。風霜一何驟。賦榦寧不固。封植亦云富。齊豆探根源。美材欣始遘。栽培竟無徵。礱斲惜未究。耿耿精爽在。脩夜不盡收。飆輪無遠近。梁月疑摻袖。</text>
<title>輓趙進士 錫喆</title>,<text>一團淸粹器。完養見天眞。令譽終無纇。長途惜未伸。叨筵彌悃愊。款誨摠精神。慕用平生意。瞻望已隔晨。</text>
<title>輓金茂叔丈</title>,<text>烏川君子故家風。南土從遊詡此翁。重葉應知餘慶在。喜看玉樹滿庭中。						洛水盈盈一棹催。逢場款款笑顔開。如今耆舊皆零落。悵望何山大鳥回。</text>
<title>輓樊巖蔡相公 濟恭</title>,<text>龍虎大人象。嶽河千里經。時來而順去。神化誰丹靑。筆下風霜動。寶珠徹九京。焜耀施雲耳。千秋誦甲庚。</text>
<title>哭金日章 慶進○幷序</title>,<text>以川沙公爲父。以日章爲子。不佞遊於其父子間。竊幸吾黨不落寞也。今已矣。日章之不幸。吾黨之不幸也。古人所謂天下皆爲痛心。况慈父乎。余無以慰川沙公也。抑一日爲老。百稔猶幼。日章年稱夭。其志行未可泯也。雖欲勿夭也。不亦可乎。噫。						天上玉樓催鶴馭。人間白璧抵黃泉。可憐父子知音樂。未闋瑤琴已斷絃。</text>
<title>輓李校理 埦</title>,<text>商飈動地起。天宇忽凄凉。陰陰氣肅殺。萬里入大荒。春花正芬菲。秋草萋已霜。行旅未授衣。寒日無餘光。悲鳴失羣鳥。徘徊以彷徨。						菀彼丹穴禽。雙飛集梧桐。五章備葳蕤。九苞何玲瓏。高擧振六翮。逝將巢中宮。相隨歸崑丘。一夕彩氣空。隱見自有時。感別使我恫。						相求在同類。詡詡非所願。四海一知己。古人謂無恨。美質誠難得。况乃心期遠。前修以相勖。長路浩漫漫。厚夜不復朝。此意更誰論。</text>
<title>輓金季範 宗泌</title>,<text>百年浮世渾三宿。千佛名經等一丘。惟有庭前生玉樹。琴書依舊更何憂。</text>
<title>輓李參判 獻慶</title>,<text>蒼生望未絶。一老作蓍龜。君子宜無懼。斯文永有辭。儻來元付命。適去是安時。辜負生芻哭。深慙國士知。</text>
<title>輓崔參判 光璧</title>,<text>吾道日蕭索。雲广又冥漠。白日無停晷。洪波俄已涸。來者復爲誰。前輩不可作。賦予元自厚。門庭早展拓。丹桂獨秀拔。菁華同六萼。金緋衆所熒。志業公所敕。內行敦孝悌。制事審龠尺。承家式負荷。樸斲勤丹雘。端居養閒靜。默守絶浮薄。逢迎喜良晤。色笑見豈樂。憶昔南州遊。躡塵理筇屩。矗石揭風聲。方丈聽笙鶴。列炬淸晝同。倒屣夜交錯。江山隨指顧。歌管競姌嫋。行止非人爲。文章極揚搉。此意誠難忘。感嘆事如昨。視履安且吉。精氣如金石。軒車不憚遠。展掃海嶠曲。旅館驚臯某。觀化一何促。飛旐啓長途。歸櫬泝淸洛。彥明官沁都。戴星千里逴。窀穸纔告訖。死孝嗟虛堊。倚伏誰云預。琴書竟無託。材難擢穹柟。器必重龍杓。隔晨已無及。霜風正搖落。</text>
<title>輓趙承旨 錫穆</title>,<text>高臥田廬樂益深。橫空毛羽任升沈。江湖魚鳥渾爲友。緋玉榮華不入心。一鶴俄驚歸海影。三槐終看滿庭陰。叨陪幾感承恩誨。回首泉臺淚自霪。</text>
<title>輓金左尹 夢華</title>,<text>此老今淪沒。嶠南氣索然。譬川多及物。惟月掩重泉。利涉風波任。考祥福履全。軒軒霞擧爽。猶憶舊遊筵。						公隨雲广上天衢。丹穴雙禽瑞碧梧。剗地風霜何太急。一時飛去盡將雛。</text>
<title>輓李進士 敬五○幷序</title>,<text>佳樹哀李泰而也。泰而敦行孝悌。善居喪。家庭之內。人無間言。謙恭溫雅。表裏端潔。口無擇言。種學績文。登上庠。砥礪日就。不謂其中途而逝。命矣夫。其愼也詞以助哀。						南山有佳樹。挺立豫章姿。下根無屈曲。上葉紛葳蕤。培植已得所。體榦自中規。美質成干雲。匠石需有期。獰風一朝急。摧折荒江湄。生材固不易。奪斯何速爲。鶺鴒影忽孤。遶枝聲正悲。</text>
<title>輓鄭道源 學東</title>,<text>蒼蒼三珠樹。乃在東南隅。挺拔靑蔥色。柯葉日以敷。美質自天賦。培植勤朝晡。瓌材人所羨。可是需杗櫨。一解						匠石無先容。畏隹霜雪遒。樲棘紛見掄。埋沒隨作楢。中枝先萎折。直榦不少留。亭亭一株立。凄風來颼飀。二解													性本愛孤直。榮悴自相關。豈無紅槿好。羞爲桃李顔。溫溫何款款。臭味淡且閒。斯人今零落。悵望空河山。三解</text>
<title>輓趙丈 錫履</title>,<text>浮世百年渾一夢。何須死別涕潸然。祇緣臭味從遊久。况是懿親愛好偏。</text>
<title>輓黃士剛 建重</title>,<text>平生少年時。四海如比鄰。蕙芝氣相求。蓬麻影與身。所思非遠道。懿此中山人。溫溫金玉姿。文行出等倫。會面雖稀闊。開襟喜傾囷。停雲靄難數。急景馳兩輪。遲暮非春事。命駕嘆無因。索居亦已久。邈焉參商辰。景初旣駕鶴。夫子又騎麟。交臂齊心好。奄忽若飆塵。百年能幾何。千古不再晨。河山空悵望。大化自竆薪。</text>
<title>輓趙進士 居善</title>,<text>東南雄太白。磅礴元氣馳。日月曜中峯。大榦結在玆。卓立勢崝嶸。祥輝蘊綵琦。高絶不可攀。邈與世相離。饕飆振丘壑。瞀靉紛蔽虧。陰晴互反復。顯晦亦有時。連延接眄睞。支條鬱以奇。亭亭見秀拔。馥馥薰蕙芝。纔得遷三舍。未展行一棊。霧隱鄰波羅。林藏友伊尼。落落茂松意。歲寒彌自持。靜掃撑靑空。來世與等期。峩峩有淸音。絃絶誰爲爲。回首望孱顔。未了碧參差。</text>
<title>輓姜右尹 碩龜</title>,<text>今玆元二達官怕。此老如何不憗遺。耳目聰明臻大耋。彈抨勍直際明時。心如膠漆應難倂。迹似邛虛動輒隨。訣別須臾那可恨。分明泉路更交期。</text>
<title>輓李參奉 㙖</title>,<text>敎的蘇湖學。業承大小山。全功九轉秘。明目三珠攀。念我書先至。論交意未閒。莫言泉路隔。臘日重開顔。</text>
<title>輓族叔晩覺齋 東汲</title>,<text>秉燭探羣言。盈箱摠手畢。厚夜抱歸時。漆燈應不滅。遲菴去後慟。瞻望惟阿同。何意晨星盡。當天一撘中。</text>
<title>哭族叔 東大</title>,<text>德人亡矣。牆壁隳矣。屍居餘氣。哀以短句。						公詩送我京。我詩送公靈。夜臺不復曉。何處更典刑。</text>
<title>哭族叔 東馦</title>,<text>不忮不求。何用不臧。耄朽之言。情不能已。						今人已古人。古人復誰在。我之懷若人。玆其所以乃。</text>
<title>大明紅</title>,<text>崇禎物色一葩傳。遠避腥塵海外遷。著雨新豔還欲淚。迎暾醉態怳疑燃。天香豈啻禪優鉢。帝蘤倍過蜀杜鵑。富貴捷徑嗟可羞。驗時看葉更誰肩。</text>
<title>花信</title>,<text>花信來時動疾飄。刁刁萬竅響高椒。雲容帶暗日疑瘦。雪意挾寒春欲驕。雀啅四山聽始碎。梅香二月看纔嬌。淸明上巳知無遠。攜手冠童不待邀。</text>
<title>春寺</title>,<text>春日閒來到上方。新晴暖氣自悠揚。風搖紅樹軒囱畫。飯帶靑蔬匕筯香。趁市行僧心不住。投林歸鳥色如忙。欲消永晝惟書卷。病眼纔遮睡興狂。</text>
<title>招提</title>,<text>閒訪招提上翠微。老僧相見思依依。怕寒關戶蜂鑽紙。向晩鳴鐘飯有薇。鶴返巢松翩夜月。鳳遊谿霧暎晴暉。收來灝氣藏何得。千仞峯頭欲振衣。</text>
<title>山寺玩月</title>,<text>招提春夜靜。東峀月彎彎。照谷禽棲動。入檐樹影還。勝遊如有約。佳句不要刪。就枕生寒意。泉聲戶外潺。</text>
<title>山寺</title>,<text>春日東峯寺。攜書暫趁閒。啅雀朝起枕。圓月舊來顔。禪宿抽情軟。兒曹得句艱。應知風信後。花氣滿人間。</text>
<title>山雨</title>,<text>山雨霏霏天墮絲。晩林凉意襲人肌。閉門忽似聞零葉。當午便如到落曦。客望滑泥謾恐滯。僧言豐兆不愁飢。四低但見頑雲黑。卻憶鴻濛未剖時。</text>
<title>下山留贈兒輩</title>,<text>喫些辛苦方甜境。留處山中莫惰業。看取成人不自在。晦翁珍重垂遺帖。						三餘誦讀做時文。連日工夫長幾分。菴裏闍棃相與語。此來措大定超羣。</text>
<title>詠雨</title>,<text>雷聲隱隱碾南陲。雲氣戎戎指北馳。向晩風來飛雨灑。芭蕉葉上最先知。						判年苦旱一旬霖。檐外廉纖響欲淋。西嶺松鬣猶帶汗。晩天綃幕未縫針。習飛飢鳥時相嚇。得意寒蟬獨自吟。捲盡黃流前浦出。攜筇散步大江潯。</text>
<title>旱餘小雨</title>,<text>今年苦旱古無如。一雨諍欣季夏初。東嶺暵脩回翠濕。西疇枯苗擬黎淤。纔傾半滴還收瓢。若慰三農待滿渠。龍躍風雷何日奮。上天膏澤未應疎。</text>
<title>眼疾自嘆</title>,<text>半日開明十日閉。暫時無苦長時呻。堪嗟七十多年活。不及他人七箇春。</text>
