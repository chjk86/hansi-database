<title>謁兩先生廟下。次朱子謁張魏公墓下韻。更添十三韻於其下。</title>,<text>道峯何巍巍。江漢亦湯湯。先生今何往。香火獨此堂。緬惟國中運。聖后垂衣裳。誰能作輔弼。整肅起王綱。靜菴倡道學。頭髮時尙蒼。遊心煕皥世。置身周召行。事業豈蕭曹。淵源實閩湘。可期一鋪舒。帝覇與王皇。自是興亡手。太山奠東方。聖明况傾宁。進爲寧彷徨。麤踢一奮躍。長道展蘊藏。圃老身空殉。寒翁道終荒。惟公用斯世。佇望德業長。南山忽朝隮。哲人見擯攘。火色一滔天。駭機不尋常。終然事莫測。棟樑摧蠻鄕。嗚呼斯道否。歸來大名彰。千秋海以東。誰人不仰望。維楊水石地。有廟屹高崗。民庶奉匍匐。士子涕淋浪。吁嗟尤翁事。亦足令人傷。維時日月晦。中原滿豺狼。一生春秋義。講究何明光。以此儻有施。綱常垂無疆。碧海渺漫漫。島嶼近扶桑。荊棘不見日。吾道堪凄凉。誰知漢挐下。事竟同綾陽。遭罹旣如許。配食亦無妨。居然一堂上。良辰幷薦觴。應識冥冥中。有靈同翺翔。我來慕遺韻。升堂一焚香。寒澗水月佳。春山花竹芳。緬懷不忍去。躑躅歌且狂。願言仰高山。衣鉢永不忘。奈此性不敏。修養愧前良。車輪與鳥翼。庶幾自主張。念此默無言。悲風入空床。</text>
<title>朱夫子感興諸章。其道理文章俱高妙。讀之不勝江漢秋陽之思。乃忘其僭愚。爲此和篇。可與知者道。不可與俗人言。</title>,<text>吾道今寂寞。天地有餘哀。寸線垂欲盡。長夜渺莫開。悄悄朱絃靜。沉沉明珠埃。兒童自戱劇。丈夫空歎欸。幾年河水上。復見神馬來。皇天有循環。無往不復回。陽德昭窮泉。千門開夜雷。念玆起我傷。千秋獨徘徊。其二大道本如天。坦坦復悠悠。周孔昔行之。後來人不由。荊榛一以深。寂寥已千秋。誰能濶其步。去去窮其陬。近可出洛水。遠必抵尼丘。豈復有間塞。惟患不自求。成童理槖出。七旬方歸休。請君且加餐。莫作中路留。其三上古氣未漓。聖人不在野。山曾鳴鳳鳥。河有出龍馬。其間千餘歲。蕩蕩流德化。吁嗟吾夫子。浪作棲棲者。陋巷但春生。齊梁說空駕。悠悠帝王道。卷焉不盈把。胡爲出聖賢。而使歎用舍。我欲問蒼天。慷慨淚一灑。其四孟軻沒已久。此道空裏墮。中間一片土。惟以長夜過。莫言秦焰烈。復作漢儒簸。荀楊昧源本。戴伏徒細瑣。韓生縱差強。未免井中坐。明德誰能明。斯道誰能大。寂寞洙泗源。無人正歸柁。赫赫程夫子。爲仁而由我。其五釋迦在雪山。天花散亂飛。惟時中州黑。此輩瞰其幾。達摩從西入。六代傳信衣。談理天顚倒。唱法神來歸。須臾萬界生。拱手來附依。愚者不足言。高士受指揮。維彼楊與墨。其誰以爲非。吾欲見孟軻。道玆共一噫。其六借問天地間。孰無無極翁。月落萬川圓。惟我秀其中。春生與秋成。無不備我躬。此任豈不重。此責豈不鴻。衡泰背後立。有道前無窮。吁嗟世已遠。此意誰能通。輕重草木耳。生死蜉蝣同。且把羲皇書。默驗當日功。其七人心本虗靈。渾然兼未已。譬如山下水。有源卽有涘。由來凈復凈。何曾點査滓。狂風忽起塵。淸水爲濁水。豈是元如許。且可投膠止。庶見千丈黃。澄淸滿俯視。沛然逢左右。去去更萬里。請君須保此。莫令外物累。其八仲尼語杏壇。冉閔操筆記。其後三君子。有書留天地。其明若日月。其大涵萬類。歸來世無眼。謾作蠧魚食。明德誰復知。明誠亦久秘。嗚呼漢唐間。擧世渾大醉。河南程先生。閩中朱夫子。慨然有憂歎。繼出明其理。其九沂水何瀰瀰。乃在魯城邊。靑春正三月。風日方澹然。借問誰氏子。此間來翩翩。春服暎朝日。緇布峩其巓。冠者與童子。六七相後先。吟咏過舞雩。浩蕩心不偏。此心亦乾坤。靄靄然魚鳶。歸來拜仲尼。坐之由求前。其十洛陽泥塑去。關中虎皮空。歸來百年內。湖海有晦翁。㜈源流浩浩。象山何其崇。長夏鵝湖寺。倐然會數公。淸詩卄八字。各以語其衷。夫子有諄諄。博約以爲功。如何不知此。求道叢林中。兩賢竟枘鑿。吾道恨無窮。其十一有君位天地。雖有亦似無。二相爲輔弼。朝夕納嘉謨。協心理其事。東西各佩符。於是得五宰。亦自受命俱。凝精共奉君。萃然成萬殊。萬殊雖異心。亦皆聖恩濡。聖恩一如許。何敢忘須臾。小子且知之。君相只是吾。其十二吾道有大源。惟性之一字。此物本無形。乃在方寸裏。犬牛雖蠢蠢。其善元不異。譬如淸泉水。淸濁各隨器。如何荀與楊。指器以爲水。孟軻有其說。汪汪倒告子。然後無極翁。粹然始正位。由來道所亡。無人曉此理。其十三窮理莫如精。存心莫如敬。主翁元在舍。衆形豈逃鏡。理須常明明。心亦恒惺惺。明誠與知養。所以爲思孟。二者俱在玆。無使鷄卵冷。珠還俗子手。灰死西聖境。吁嗟二三子。惕然須深省。從古異端士。於此異所秉。其十四自古心不明。皆爲利欲使。此爲死生關。且分聖凡地。禹之受重華。回也希夫子。皆惟自此始。惟精與克己。片雪消紅爐。猛將麾赤幟。欝彼牛山下。已斷斧斤事。本地澄復澄。風光美更美。幽暗終可畏。秋毫且明視。其十五聖賢有道學。英華發爲章。爻翼正簡古。典謨自老蒼。非爲文字地。自然成輝光。凡今文章士。且令德業昌。然後操筆書。著述何洋洋。鬼神共護持。天地永不亡。珠玉豈足珍。虎豹徒煌煌。嗚呼班馬輩。用心一何狂。其十六淳古一以遠。擧世皆鸚鵡。狂風起惡浪。滔滔溢平路。古來賢俊士。載槖此中赴。車轍日以覆。舟楫摧滿渡。寄語後來人。行色且暫住。汶水歸閔損。龜山歎宣父。白雲在靑山。且卧見千古。丹霄有靈雀。棲宿梧桐樹。其十七小人希知名。大人常淵默。英氣未曾露。不璘貴爲玉。所以吾夫子。古來無人識。陳亢踰日月。楚老歌鳳德。幽蘭謾馥馥。靈龜誰能卜。黃裳與白賁。浩然元無適。况乃不悶語。歷歷在簡冊。四朝四十日。尤令後人惜。其十八古人有師友。今人無師友。吁嗟師友事。墜地今何久。千秋洙泗上。七十骨已朽。洛陽晩有人。風月出廬阜。歸來寒泉舍。怡然對兩叟。此事今何見。此意向誰叩。陽春謾奇絶。悄悄空在手。俄然有剝啄。孺悲來相就。</text>
<title>悼金君山 崇謙 奉呈三洲</title>,<text>剛風一以老。人世淑氣衰。賢豪久寂寞。兒童謾支離。滔滔衆生中。傑出者爲誰。江山降秀爽。君山挺異姿。豪蕩志意高。磊落才調奇。譬如千里駒。指日騁大逵。又似芝蘭芽。新抽欲離披。江漢忽哭君。淚爲悼亡滋。其二世人於江山。由來情味薄。君有濟勝具。仙區遍遊屐。天摩已屢入。西海倐盈矚。浩蕩遊山什。璀璨蓬底作。歸來解鞅槖。文藻溢江宅。餘波謝綺麗。獨往使氣格。千秋少陵室。庶見操戈客。急風過木葉。白雲忽痛哭。其三渼水何沄沄。石室春政幽。林泉訪道義。風月仍遨遊。中庭有玉樹。昂然榦枝脩。淸宵一扁舟。相與泛前湫。中江聞誦詩。琅琅驚水鷗。今來一灑淚。新塚臨江流。宇宙收秀氣。湖山自春秋。無由覩良範。天意風颼飀。</text>
<title>偶閱己巳日錄。其時能抗義殉節者。惟吳尙書斗寅，李尙書世華，朴應敎泰輔而已。朴公之死。尤有可悲者。今其遺文刊行於世。讀之感慨不已。賦詩道懷。</title>,<text>志士一發憤。金石可以摧。勇夫一守氣。山嶽可以開。嗚呼朴公死。萬古足悲哀。此身猶可殺。此心不可回。天綱與地維。賴爾不頹隤。其二喜生而惡死。古今之常情。如何朴士元。却以死爲榮。受氣旣勁果。見義亦分明。斂容赴鼎鑊。樹此萬古聲。忠心與直氣。日月光相爭。其三日月縱蔽蝕。光明在倐忽。雷霆雖震疊。開霽不終日。果然坤軸完。復令宗國活。門巷見㫌表。江湖燦廟室。豈復有餘憾。聖德天地匹。</text>
<title>近世拙修趙公。學識超卓。言辨閎肆。文章未甞蹈襲前人。且以經綸自任。絶無今世儒者拘謹之態。讀其文可想其人也。奮筆寫懷。</title>,<text>蕭條天地老。吾道幾如縷。我公發誓願。早歲奮其武。言下走名輩。眼底無千古。少假之以年。斯文庶有主。豈如今世儒。齷齪不足數。其二世儒何齷齪。流俗與繚繞。偉哉拙修翁。志氣獨矯矯。文章蘓柳氣。事業管葛小。平生大議論。河漢同浩溔。豈惟非今人。求古亦應少。</text>
<title>湖西水營</title>,<text>驅馬松林間。忽得滄溟水。兩山納一潮。平湖方十里。風殘鳧鷖靜。天晴波浪止。沙邊聞皷角。主將已中汜。邀我以樓船。餐我以珍綺。海門雲含日。嶠口蜃罷市。回船泊巖澨。歸路混漁子。凌虗有燈燭。是余所隱几。明朝雲海上。扁舟可以理。</text>
<title>永保亭</title>,<text>岳陽吾未見。黃鶴何所似。西南得此亭。亭前海萬里。羣山盡西傾。白日入於此。今我一登臨。曠然延顧視。夜聞潮撼城。晝看鯨噴水。河漢在棟樑。山海輸枕几。風雲起壯圖。擊劒心未已。門前繫樓船。乘之向南紀。</text>
<title>余在海上日。誦翠軒地如拍拍長飛翼。樓似搖搖不繫蓬之句。擬境想像。莫曉其意。及回船永保亭下。指顧上下之際。忽有得焉。得其境誦其詩。而其人尤可愛。輒奮筆寓懷。</title>,<text>形勝不待詩。往往如有待。千秋挹翠翁。文章無與對。平生湖海氣。散之彌宇內。痛飮百杯餘。稍稍露眞態。詩成劇蒼古。老格含光彩。淵源杜少陵。鴈行簡齋輩。歸來得永保。魚龍壯藻思。搖搖與拍拍。誰人敢道此。我來欲有吟。太白之黃鶴。沉觴却酹魂。海月空寂寞。</text>
<title>樓上</title>,<text>終日無奇語。沉吟倚曲欄。雲山臨海盡。江樹拂樓寒。舟楫爭西日。魚龍上夜灘。凌虗歸獨卧。沙月枕邊看。其二山晴江氣晩。風斂霧雲平。水落群魚急。蒲深宿爭。樓臺無主客。湖海有陰晴。孤立仍終夕。凄然萬古情。其三客裏渾多睡。晴朝懶倚欄。江風牽百丈。山日上三竿。臺濶雲光入。鷗飛海色寒。平生憂世意。獨立見波瀾。</text>
<title>江眺</title>,<text>小洲漁市罷。殘郭夕陽多。鳥入深深竹。人行淺淺沙。靑山惟隱几。滄海可浮槎。冷宿凌虗夜。江聲落岸花。其二向晩多幽意。遙望海色分。西風帆不正。落日鴈愈紛。盈損看潮水。行藏有嶺雲。扁舟沙上繫。漁父可同羣。其三高閣疑天上。江湖眺望斜。沙禽飛挾子。庭樹禿無花。客艦朝違浦。村兒夜拾蝦。看看幽事足。吾欲老烟霞。</text>
<title>漫吟</title>,<text>萬事捴身外。高樓意自閑。時危看戰艦。計拙有靑山。櫛髮燈明裏。賦詩潮退間。愁邊已出月。江樹鳥飛還。</text>
<title>寒山寺</title>,<text>淸江似吳會。名刹有寒山。僧語烟蘿古。客來鳥雀閑。恒沙明戶外。雙樹立巖間。孤磬時時發。和雲落淺灣。</text>
<title>卽事</title>,<text>百年幾晴日。江閣穩踟躕。梅竹供含酌。風煙入賦詩。星垂千里海。鳥叫五更枝。淸漢歸思切。天邊夢獨遅。</text>
<title>旱</title>,<text>朝來江出霧。向晩雨還收。治亂巖廊在。陰晴野老愁。天心思不測。民事涕堪流。惟彼江湖上。忘憂有小舟。</text>
<title>花巖書院</title>,<text>小國獨英氣。千秋仰大名。奇花稀世色。老鶴出羣聲。海囓存深孝。談諧見古情。山林空道德。衰俗淚堪傾。談諧。一作談融。其二花巖何寂寂。祠宇至今存。松樹低臨道。溪流近出村。斯文空廢院。小子獨開門。山鳥知余感。迎啼到日昏。</text>
<title>天井菴</title>,<text>烏棲諸寺刹。天井獨超然。庭落將西日。門蟠太古烟。乾坤知不大。山海望相連。雲水田橫事。島存空萬年。其二蘭若倚孤石。登臨眺望奇。羣山自下界。滄海是前池。庭拂鵾鵬翼。欄垂若木枝。風光何汗漫。到此獨無詩。</text>
<title>雜詠</title>,<text>得月惟添醉。看山未解愁。親朋盡淸漢。旅泊有孤舟。江閣蜈蚣入。竹林鬼物遊。新詩日爲課。滿百不知休。其二蒼茫虛閣上。高卧動長吟。江湧魚噴浪。風生虎闘林。千金親舊札。萬里海山心。樽酒時相對。經綸在獨斟。</text>
<title>舟出海門</title>,<text>江湖閑興小船中。霧盡烟消水暎空。人見波心神馬宅。帆迎嶠口夕陽風。汀洲鷺浴雙雙白。沙浦棠生艶艶紅。歸去凌虗仍醉卧。蕭蕭夜聽竹林叢。</text>
<title>凌虗雜詩</title>,<text>凌虗睡起曉潮聲。向晩江湖逸興生。東舶西船相背發。水鳧沙鴈一時鳴。晴看海上雲山出。夜聽城頭皷角淸。吟罷終無飛動句。可憐孤負此時情。其二山如圖畫氷琉璃。何處風光不可詩。出沒黿鼉靑樹下。槎牙巖石古臺眉。機心全寂鷗飛夕。萬事閑看水去時。小酒初醒江雨歇。不妨潮後晩舟移。</text>
<title>晩眺</title>,<text>凌虗眺望獨稱宜。日日天風鬢髮吹。蒼竹影淸留客處。遠潮聲大倚欄時。漁燈鬼火渾難辨。水月烟沙捴却疑。無限湖山驚畫出。形容惟有翠翁詩。</text>
<title>江上漫興</title>,<text>江湖一月穩周旋。日日扁舟正泝沿。沙外鳥棲餘落羽。舟中人飯有孤烟。江干民俗惟收蛤。海上村閭本少泉。不待中秋潮水大。靑山無數浪花前。其二取醉吟詩爛不收。朝朝暮暮上高樓。星河入海光爭夜。雲雨垂天氣欲秋。一㨾心期惟白鳥。百年襟袍卽虗舟。少陵詩卷長留袖。學未能時却有愁。</text>
<title>述懷</title>,<text>白鶴如白雪。西林立如人。皎潔以爲心。孤高以持身。矯首睇碧雲。時起遊秋旻。霜翮忽一摧。逡廵落風塵。啾啾鷄羣。相與笑復嗔。日日被驅迫。低回傍要津。安得復高翥。潔食瑤海垠。西風日夕起。愁思難重陳。其二君看水中月。乃是山上月。在山爲山月。在水爲水月。世人不知此。却謂有兩月。吾欲辨此疑。引之證非月。</text>
<title>有懷</title>,<text>吾愛王子猷。風流未全少。白雪滿山陰。夜靜月又皎。扁舟擊流光。獨往何杳杳。江岸見微逕。美人在林表。興盡輒徑歸。回棹猶未曉。如何愛雪月。獨不愛其人。對雪又對人。取醉不辭頻。應知此夜興。浩浩愈淸新。世古人已遠。欲問嗟無因。其二吾友有數人。烱然皆出羣。朝嬉仍夕怡。氣味相氤氳。惟有鷗湖子。聲名早芳芬。文詞已博達。下筆何沄沄。近復落英華。稍稍洙泗濆。相期以萬里。庶幾張吾軍。江漢期讀書。太華約卧雲。西來向永保。馬首長憶君。羣山盡西傾。雲海渺無垠。凌虗夜獨宿。蕭蕭風雨聞。有詩誰與吟。有酒誰與醺。惟見雙白鳥。飛來叙慇懃。</text>
<title>農巖先生挽</title>,<text>吾道宗師在。三洲地望尊。專心朱子學。從事四書言。門路開端的。淵源接浩渾。高明誰似者。先輩石潭存。其二士類嗟無福。先生奄九泉。儒宗今已矣。天意竟茫然。道與斯人去。言空百世傳。平生門下士。痛哭大江前。</text>
<title>大報壇成後。奉呈寒水丈。</title>,<text>享帝壇成爲正名。紛紛俗議不須驚。莫言香火非中國。自有神靈感至誠。朔漠衣冠天下滿。皇王日月海東明。聖朝此擧追寧廟。江漢朝宗萬古情。</text>
<title>宿漁村</title>,<text>暝色愁人冠嶽前。停驂漁舍靜蕭然。扁舟蔭却籬邊柳。白鳥飛過屋上天。松火坐聽垂釣樂。荻窓吟就感秋篇。一宵寄宿猶佳興。何况江湖老百年。</text>
<title>曉發</title>,<text>孤店卧看中夜月。蹇驢行犯遠村鷄。塩商米賈同時去。野鶴川鷗尙在棲。</text>
<title>天安道中</title>,<text>成歡雨色愁行色。平澤黃泥沒障泥。獨鳥東南歸指點。靑山知是鵲川西。</text>
<title>滄洲廟感懷</title>,<text>再拜滄洲廟。高風仰趙公。論危讐巨室。識正溯潭翁。事業存碑石。聲名及走童。靑山埋俊傑。念昔意無窮。</text>
<title>聚遠亭</title>,<text>春氣日和柔。微雨夜來零。出戶視陂崗。草芽多靑靑。鳥雀喜天暖。鳴聒而滿聽。衆木着芬華。百蟄發性靈。默坐念造化。衮衮元不停。天機物皆動。我何守門屛。冠童集晴朝。携手向江亭。相與愛景光。歌笑恣醉醒。花發緣曲浦。松老蔭幽庭。晴波涵晏溫。躍魚近維艇。落日下川陸。衆色抱巖冥。發馬取歸逕。村夕欲見星。復從郡齋夜。撥火看古經。</text>
<title>喚仙樓舟遊</title>,<text>江源濬傾奔。連山欝重疊。穿嶺八百里。得此原野匝。高樓起江渚。雲烟日吐納。岸濶松樹列。浦深林樾接。水外一孤峯。端竗如人立。况當三月交。春物滿大峽。山花已濃紅。嶼水復嫰葉。和煦漲菰叢。鳧鳥羣喋唼。淸興極水涘。幽事理舟楫。掛席下長瀨。沙水暮平帖。窈窕綵霞亭。澄波更俯挹。村叟出見客。淸濁携滿榼。農談坐到夕。巾屨何雜沓。麥隴牛睡穩。灌圃春耕及。江情兼野趣。心境得俱愜。昏黑出林去。船頭復夜集。待月傍巖石。不憚風露襲。屯雲碍嶺頂。孤輪吐更澁。樓底繫錦纜。危檻更暝踏。蒼莽向江樹。羣狵吠步屧。漁屋小如舶。日高罷睡睫。復去入春山。寧國看僧塔。</text>
<title>宿懷川玉溜閣。轉向南澗。謁畫像感懷。</title>,<text>憶昔卅載前。道氣鷄山南。南澗與玉溜。一派自石潭。而我景慕心。今上飛來菴。徘徊小瀑前。杖屨如可參。春風物我同。氣像吾能譚。况有典刑在。相與宿舊龕。黑龍高萬丈。瞻之更巖巖。平生一身上。大哉其荷擔。精舍置遺像。德容尙可諳。寒泉繪事俱。感慕益不堪。肅心再拜去。蘓堤暮光涵。</text>
<title>山寺書懷</title>,<text>問寺智勒裏。寺高寄翠嶺。孤峯掛一徑。五里只松影。雙崖如劈破。奇石立齊整。林廻時見僧。壑窮乃聞磬。花樹斷崖下。蕭寺入引領。境異看奇瀑。山春遌淸景。老釋夙忘機。幽戶事參請。敎異詎求合。喧寂宜反省。可笑衆生輩。百年昧自靖。離道汩天機。逐外徇僥倖。寧知萬法源。都在此心定。閑界坐數餉。亦使俗意屛。書此勖儔侶。杜彼利道騁。</text>
<title>菴居</title>,<text>菴子蕭條澗水濱。柴門石逕斷來人。蒼茫烟雨晨曛態。屈曲杉松老大身。萬古溪山輸我輩。百年榮辱了今辰。吟詩苦被風光役。始覺無言却是眞。其二石窟寄棲虎豹同。淸晨起步普賢東。行逢僧子白雲裏。去入山菴紅樹中。石道捫蘿經幾壑。松崖伴鶴戱秋風。居然滄海眼前落。到此新詩十分工。</text>
<title>望頭流</title>,<text>頭流鎭東南。峯巒列靑天。空翠積幾重。雲霧生萬年。前臨大瀛海。灝氣相接連。屹彼天王峯。扶桑在眼邊。明滅大嶺勢。蒼茫兩湖烟。幾年江漢上。矯首憶翠巓。今日倦遊蹤。偶然山之前。秀色攬咫尺。馬首雲翩翩。明日絶頂上。芒鞋可周旋。</text>
<title>宿嚴川寺</title>,<text>㶑彼嚴川水。雨後波正深。喬木擁十里。長夏積層陰。馬嘶行其中。翛然風吹襟。晩鍾起迢遆。蕭寺在何林。西峯遵石逕。落日在川潯。水杵響林叢。山鳥送夕音。槐陰見僧出。筍輿已澗臨。焚香宿禪室。自然生道心。</text>
<title>龍遊潭</title>,<text>驅馬臨絶磴。俯瞰烟潭黑。潭邊一巖石。碨礧狀奇特。陷成房室形。窪爲釜槽屬。有穴蜿而長。依然龍之跡。吁嗟造化翁。元來好戱劇。故遣鬼神手。聊以費剪斸。潭光與壁色。黝霮駭人目。乍臨遆魂魄。久坐成幽獨。孤峯夕倒影。白雲時來宿。高吟佔𠌫句。想像前輩躅。我生百歲下。孤負此同矚。題詩和舊遊。但自對老釋。怊悵懷君子。前嶺已暝色。</text>
<title>花林洞</title>,<text>窈窕花林洞。月淵最佳美。湍流轉幾曲。白石鋪數里。緣澗而深入。西北見嶺止。中間好潭壁。幾處入眺視。龍遊憇松陰。靈覺訪仙子。霜髭敬凈翁。頗解楞伽旨。萬法歸空寂。片心生天地。此意妙則妙。其如畔諸理。苦口語實性。了不覺眞是。已矣且棄置。談此山與水。前菴相送去。曉月生澗涘。</text>
<title>九千洞</title>,<text>香積勢造天。九千深不測。巉巖重嶺上。藍輿用僧力。嶺海一以眺。雲山競靑白。目斷蒼茫外。步出崢嶸側。喬木萬壑深。老石雙崖惡。絶頂五月天。殘花躑躅色。寺觀制奇古。不知歲幾百。僧老脩眉異。佛久金身黑。陰陰地幽詭。愀愀難久息。亭午出洞門。林路不見旭。迤邐憇月潭。始令幽興適。金華鳥道峻。我馬幾顚踣。西南瞰赤裳。城堡勢屴崱。行行霞標下。丹丘卽我躅。風樓夜登臨。星月澄江曲。重嶺。一作中嶺。</text>
<title>偕宋道能 堯佐 遊仙巖</title>,<text>丹峽去不窮。驅馬越幾峴。淸江抱石壁。龜潭遠可辨。行到小白下。仙巖水淸淺。崖壑儘幽奇。湍流屢回轉。正當九月交。楓樹迷遠近。駐杖看不厭。白雲共偃蹇。日暮招提宿。上方孤磬晩。</text>
<title>留守一菴</title>,<text>不知蕭寺近。忽與老僧逢。一笑問所居。手指香壚峯。提携入松門。白雲迷兩蹤。永願此山裡。與爾閑相從。其二蘭若正瀟灑。門前數峯靜。雲龕一寄宿。水杵終夜聽。鍾罷境已寂。月明僧又定。興來獨自去。羣壑步松逕。其三石潭何窈窕。雲日澹相照。水物一澄鮮。巖渚去臨眺。仰峯多幽意。觀魚識道妙。愛此坐終夕。雲林我同調。其四朝到仙巖上。獨坐欲日曛。露頂看白雲。臨水狎鳧羣。逍遙有眞樂。世事了莫聞。回首語靑山。同心獨有君。</text>
<title>山中雜詩</title>,<text>禪齋來信宿。頗似老僧淸。月出羣峯靜。林幽一澗鳴。坐深惟葉落。望遠忽雲晴。無限山林趣。而無俗子爭。其二獨來山谷裏。世事一如遺。水走靑松底。楓紅九月時。觀魚盤石坐。望嶽一筇持。暝色不歸去。東林月上遅。其三澗道遊晨早。窮源到日沉。意同流水遠。身在碧峯深。蘭若僧三四。巖崖雲古今。丹丘如可遇。願與細論心。其四俯視仙巖下。烟潭氣浩微。無風魚自動。落日鳥知歸。倒影靑松直。涵光白石奇。中虗受物態。淸凈我心宜。</text>
<title>舟下金灘</title>,<text>行邁不知倦。侵晨到五更。寒山風落木。秋水夜涵星。掛席看天色。維舟宿瀨聲。西崖漁戶在。幽僻見江情。</text>
<title>江行</title>,<text>數日江湖放浪行。眼中何物不幽淸。日暄鷗自眠沙穩。春盡花猶照水明。潭雨歇時魚潑潑。渚風斜處燕輕輕。風光渾入掀髭裏。不省苦吟礙道情。</text>
<title>神勒寺</title>,<text>解帆踏石東臺底。聞鼓尋僧甓寺前。無學懶翁留繪畫。翠軒牧老有詩篇。龍嶽西看雲獨去。淸樓南下水相連。秋風不盡江湖興。滿載西歸一小船。</text>
<title>龍門寺</title>,<text>山自鴻濛初判始。寺從羅麗至今存。籐蘿覆石鼪鼯大。杉檜參天日月昏。僧對語時林雨落。客來吟處澗花繁。更登伽葉高峯望。地遠天長江自還。</text>
<title>述懷</title>,<text>世上紛紛捴一私。是非眞僞有誰知。大開眼目方無礙。平着心胷豈有疑。當局必迷非正見。兩邊俱置且深思。莫言百歲公論定。此語欺人又自欺。</text>
<title>憶李仁老 德壽</title>,<text>山谿氷塞雪成堆。知爾看鷹日暮回。東峽悠悠吾卧病。新詩難共石臺杯。</text>
<title>次簡齋韻</title>,<text>東風忽已晩。滿地生靑草。一氣浮上下。誰言彼蒼老。水流白日靜。鳥啼靑春好。自然多佳思。拍拍開懷抱。</text>
<title>冬至</title>,<text>窮泉陽氣透重陰。一線熹微未易尋。寂感中間存此理。不須觀物且觀心。</text>
<title>偶吟</title>,<text>地中羣物捴含天。寒暑沄沄互遆傳。雪虐風饕看卽日。草生花發又明年。</text>
<title>題仁老蘖溪精舍</title>,<text>古洞自龍門。蘗溪會北江。中有李氏庄。幽絶而無雙。松杉滿丘隴。白雲宿軒窓。山空無俗事。籬落閑鷄狵。我來訪主人。白鵝春繫艭。坐論靜者趣。石臺開酒缸。</text>
<title>禾積淵</title>,<text>靈源湧鐵嶺。歸流會赤壁。中間百餘里。幾處蘊奇石。異哉禾積淵。尤費造翁力。屹如一穹龜。水中露背脊。昂首向靑天。夭夭欲騰擲。其下百丈淵。神龍所窟宅。日夕起雲霧。萬古藏霹靂。窈窕九屛山。靚若畫中色。前臨平潭水。濶可泛數舶。如許奇絶處。吾輩初所覿。願從東崖上。松間結小屋。此意誰與講。子潤好靜寂。</text>
<title>蒼玉屛有感</title>,<text>寶藏屹川畔。蒼玉揷百丈。誰家一遺礎。東臯寄莽蒼。云昔思菴翁。棲息在其上。悠悠百載下。想像舊几杖。高標唯鶴臺。夷猶獨悵望。川西松樹枝。掛以秋月朗。流光入空潭。金碧相滉漾。皎皎巖渚白。淡淡虗室曠。况復繪事存。英姿一瞻仰。浩歌出門去。金水延幽賞。</text>
<title>佛巖川</title>,<text>春風吹杖屨。來入佛巖川。石潔初經雨。潭淸不起烟。白雲宜靜者。飛鳥共悠然。日暮西林去。僧迎老檜前。</text>
<title>道峯</title>,<text>獨立槐壇上。微吟石澗阿。暮來雲返壑。春後水含花。袂有松飈爽。巾承岳氣多。前峯莊且肅。使我思無邪。</text>
<title>重興寺</title>,<text>深深舍利閣。寂寂居僧孤。磵水自今古。峯嵐時有無。靑山閱幾客。春物開春圖。吾欲此牢卧。白雲相與俱。</text>
<title>瀑布</title>,<text>何必賦遠遊。得此林間寺。簷鐸終夜語。春峀入戶翠。銀瀑更林表。流勢滿谷裏。烟蘿抱飛沫。無力低垂水。濶潭俯政黑。深深龍抱子。於焉自怡悅。徘徊日西墜。</text>
<title>次朴士潤 弼琥 韻</title>,<text>世外來觀物。寬閒獨我儔。千巖供杖屨。流水和吟謳。花煖同僧睡。林深伴鳥遊。雲龕隣絶壁。書帙可淹留。</text>
<title>平壤</title>,<text>永明寺裏尋僧去。浮碧樓前信馬行。草軟風微鷗睡穩。水明沙濶鴈飛輕。江山欝欝古今事。風月悠悠客子情。欲記玆遊傳後日。新詩筆下自縱橫。</text>
<title>悼士潤</title>,<text>哀哉弘毅子。朴實其爲學。一源涵無累。萬理咀不極。月菴千峯裏。危坐工夫熟。世人本無眼。見子豈能識。惟余道義契。十年資磨琢。同異千古理。精微一心學。商量未究竟。嗚呼只慟哭。</text>
<title>石假山</title>,<text>我訪石假山。漢陽城之中。停驢問道人。指彼市樓東。入門聊擧眼。雲巒渾無窮。秀氣滿水閣。蒼嵐掃幽櫳。楓岳落一點。三角面目同。小瀑飛高石。淸池依孤峯。其上叢叢者。惟檜與老松。秋色一盆菊。落日半山楓。杞樹大如棟。枝蔓靈實紅。掩苒窓之外。香吹滿履筇。借問誰其主。蒼蒼然老翁。老翁何許人。殊非塵世容。少時厭紛俗。思作雲霞蹤。靑山隨手起。造化蟠奇胷。聊爲終老計。一坐三十冬。案上何所有。黃庭經一通。栴香坐自焚。松葉日以舂。但恠翁何事。在此塵𡏖叢。大隱古如是。何必在樵農。我亦愛山者。頗慕老翁風。作詩賦此山。山奇詩不工。歸來一矯首。枕席山意濃。</text>
<title>齋居。和朴國珍 琮 韻。</title>,<text>齋中獨坐兀然身。頭上寒泉夫子巾。雲定水流看意思。鳥啼花發認精神。此心外是悠悠事。黃卷中多皎皎人。可道行藏非宿計。靑山今日得相親。</text>
<title>和朴大源 道根 雜體詩</title>,<text>長夏齋中坐。淸風林外得。山意靜悠悠。對之只自默。雨罷和氣肅。日午松陰直。復有東嶺月。團團吐奇色。愛此坐夜深。寥寥羣動息。其二孤情見花發。奇意有松偃。烟蘿更深趣。裊裊垂林晩。坐來境正佳。詩成意殊遠。何處看行藏。倦鳥自知返。復有淵中魚。潛躍一何穩。其三子騫在汶水。世人不同調。淵明歸栗里。北窓惟孤嘯。余亦無世情。初志在蘿蔦。胡爲官齋裏。靑山空遠眺。玉洞幽石徧。金潭白日照。溪友應相憶。山靈爲之笑。林泉縱佳絶。無人領其要。怊悵對前麓。白雲空自妙。</text>
<title>齋居遣意。明日。作華陰之行。</title>,<text>華陰夢裏每依依。白石淸泉世亦稀。坐來萬事渾忘了。住得一生是庶幾。屋就空成山鳥宿。春深不趁澗花歸。靑驢稍健孱童在。明日吾將去拂衣。其二山齋信宿屬芳晨。眼底風光發興新。老檜千尋留過雨。孤花一片表餘春。禽心澹蕩啼終日。草氣氤氳翠襲人。仙峽歸程江漢上。扁舟瀟灑一綸巾。</text>
<title>宿江村</title>,<text>蒼山劈兩崖。大江深不測。我馬遵其渚。渺渺泝帆逐。白日隱高丘。漁村數里得。牛還草徑微。狵吠柴門黑。剝啄求寄宿。老叟坐倚壁。掃堂展蒲席。顧厨具夕食。我觀老叟容。眉宇頗不俗。與語至深更。窓際燈火白。叟言村居好。農漁生理足。大兒善把耒。南畒事耕作。請看槿籬下。靑稻已盈尺。小麥且欲熟。大麥行可穫。小兒善操網。在彼前江舶。射鼈無風日。收鱖微雨夕。歸來輸盤盂。風味一狼藉。翁閑無事業。拄杖勸稼穡。時復入近浦。披簑斂籊竹。媼能壠底饁。婦勤機上織。孫兒已長大。亦自解飯犢。衣食饒一生。此外渾不識。我聞老叟說。幽意澹可掬。何由借隣曲。聊與分其樂。</text>
<title>入甁泉。宋道能，權敬仲 定性 來會。</title>,<text>太華屹造天。俗離聳衆峀。龍遊在其間。巖壑儘奇秀。水綠羣潭開。壁列垂蘿茂。松檜欝古今。白雲宿夜晝。吾友多道心。精舍此結搆。石泉在戶牖。風月靜無垢。見我誇勝絶。偕遊約已舊。春風忽澹蕩。歸興一何富。提携入洞門。杖策延幽覯。臨流復駭目。巖石孰雕鏤。凹如寘罇罍。潔可代椀豆。僧言是龍曝。我疑爲鬼嗽。五里得深湫。幽恠此輻湊。奇石擘兩崖。積水湧雙竇。黝黑而無底。窺覦還縮首。默坐念造化。怳忽不可究。歸來山日暮。烟嵐滿衣袖。就宿盧居士。窓前聞虎闘。</text>
<title>入俗離</title>,<text>放馬入山中。雲巒浩盈目。雨意有崖松。秋色已澗菊。楓栝靑翳如。幽蘭與之馥。松門得遊憇。僧子面目熟。其二待月坐西廂。引領看東嶺。雨意方滿山。雲陰遮淸景。回飈更起西。羣壑生夕冷。閉戶入禪室。孤燭坐夜永。萬象俱收籟。吾身只對影。心定歸虗寂。慮澄無馳騁。於焉庶無替。百年存此靜。其三朝尋落木菴。去去境益淸。遙指數峯碧。聊與老僧行。松上看雲動。林下聽泉鳴。到來坐巖軒。自生遺俗情。其四偶然山中至。正是八月時。楓樹秋光早。紅碧相參差。石澗時自憇。巖路不知疲。晩雨紛微微。跳魚在漣漪。雲烟歘明晦。藤薜正靑垂。此是靜人所。眞與吾儂宜。山林意不盡。遊子樂自知。日暮何處宿。聊赴遠僧期。其五中夜天無月。沉沉四山暝。只有遙林瀑。冷冷滿獨聽。風歇籟更寂。僧靜鳥亦定。偶然開戶出。沉吟步松逕。其六雨後氛埃褰。遊人意怡悅。前林晴日照。遙壑歸雲滅。跡以尋幽逸。興因望遠發。林際逢僧語。澗阿聞鍾歇。更從夜深後。得此皎皎月。其七數日山中住。亦覺世念踈。至樂在雲林。一塵斷梵廬。有釋名是覺。此中久靜居。饋我山精飯。示我大慧書。問以參禪法。栢樹是功初。我有孔孟說。道理本無餘。如何從爾門。徒勞學幻虗。</text>
<title>雨中尋東觀音寺</title>,<text>山腰雨暗一溪明。馬首湍鳴㶁㶁聲。濕盡征衣渾不覺。耽看遙壑白雲生。</text>
<title>夜向內西村</title>,<text>前林如聽虎羣啼。暝色濛濛石澗西。寂寞山蹊孤杖外。踈星只有兩三低。</text>
<title>內仙遊洞</title>,<text>踏盡東仙遊。復來西仙遊。壁詭屢駭目。峯妙時回頭。白石勢平廣。淸泉正亂流。奇巖下斗斷。綠潭更淸幽。魚遊紛跳躍。鳧戱自沉浮。暉暉沙日白。澹澹川靄收。沿洄愛水物。不知西日遒。亭亭鶴巢峯。回眺已新秋。溪岸一小村。幽居愜我求。早晩結搆事。聊與隣翁謀。</text>
<title>石門</title>,<text>洞口蒼巖簇作峯。石門中啓往來通。天公設此還奇意。都爲華陰一老翁。</text>
<title>爐巖</title>,<text>奇巖鼈立澗流前。上有丹爐尙宛然。鍊後仙人騎鶴去。烟沉火冷幾多年。</text>
<title>葩串</title>,<text>落影標秀氣。華陽瀉長川。中間得葩串。水石皓且鮮。坐我於其間。胷次一灑然。聞昔南澗翁。棲息此洞天。幾年盤石上。巾屨穩周旋。溪壑今無主。空山自淸泉。我來仰山斗。悲歌憶當年。光風曁霽月。誰人更別傳。巍然一書室。依舊對碧巓。斂袵啓門戶。再拜畫像前。</text>
<title>記遊</title>,<text>世人山水遊。必以春與秋。春愛百花開。秋愛丹楓稠。君子觀物意。四時一㨾求。今我入山中。正當春節遒。杜鵑曁躑躅。花落而葉留。叢樹擁澗道。芝朮老巖陬。蒼翠積幾重。雲烟浩莫收。披蘿窺鳧浴。坐蔭看魚游。林際値徐風。滿袖淸瀏瀏。巖前得垂瀑。濯足當寒流。山光與物態。澹蕩溢雙眸。莫以花與楓。紛紛討劣優。當其會意時。萬事俱悠悠。</text>
<title>煥章菴</title>,<text>恭惟皇帝筆。何故此山中。四海無乾土。千秋寄梵宮。當時萬國慕。今日一僧忠。炳炳春秋義。溪南又萬東。</text>
<title>贈思安</title>,<text>君言天地空中物。須識此空卽此心。甁破無甁空自在。甁如天地空如心。</text>
<title>贈鏡水</title>,<text>儒禪境界性心是。二字地頭見不難。天理吾今苦心說。其如將作氣妙看。</text>
<title>題文振東軸</title>,<text>文公疇昔事。其子向余言。天地蒼黃際。滄溟一小船。人瞻中國貌。朝錄大賢孫。正氣歌誰作。山河尙虜烟。</text>
<title>出山</title>,<text>世故驅人豈暫休。靑山自好不能留。華陰結得三間屋。只恐徒爲晩歲謀。</text>
<title>歸後</title>,<text>名山行已遍。歸坐歇征驢。日子三旬滿。詩篇百首餘。望中猶嶽色。卧處若禪廬。試看胷襟內。何如未覽初。</text>
<title>自秋溪先壠。轉入山中。</title>,<text>松楸之華陰。路不滿二百。春秋省掃餘。山中筇一擲。花滿玉洞暖。楓酣雙崖赤。豈惟水石美。亦有風味適。滿盤當歸菜。入口松茸炙。村兒射雉善。溪翁網鱗熟。俱來供我飧。誰謂生理薄。平生盡室計。願言無違繣。</text>
<title>將入華陰。有感而作。</title>,<text>少日不量時。亦不量其力。謂有用我者。庶可效寸尺。坐觀今日事。恠鬼以千百。有心昧賢否。無眼辨黑白。一以己好惡。驅人千仞壑。雖使孟軻作。必不免拳踢。嗚呼今之世。了無一好策。物外靑山在。惟玆可歸托。其二靑山何處是。太華聳東南。一區開泉石。萬古足煙嵐。我昔入其中。結茆倚松杉。可笑世故牽。多年廢此菴。靑蘿自縈戶。白雲空棲龕。長恨千峯月。無人弄前潭。更當三月暮。花鳥有誰參。浩歌出門去。東風一歸驂。</text>
<title>酌酒</title>,<text>我有壺中物。不共世人酌。提携向何處。于彼秋山碧。秋山碧無盡。一杯坐相屬。有風淸淅瀝。有月光微白。悠然成一醉。松下睡正熟。山鳥啼一聲。覺來西日夕。</text>
<title>與宋道能約會山中。想道能已到甁泉。</title>,<text>道能結幽廬。于彼甁泉上。甁泉與華陰。相去只莽蒼。泉音岳氣中。去來兩屨杖。此事豈不好。此計庶無曠。東風引我袂。花鳥春淡蕩。應知子先至。待我碧山嶂。歸哉莫少遅。興發不禁往。</text>
<title>宿九萬村</title>,<text>九萬有何好。使我再來訪。百家一松籬。蕭灑依川嶂。汲水只門前。樵山亦屋上。治農澗田肥。養蠶山桑長。老翁深潭曲。錦鱗收短網。少年前嶺還。林雉佩兩兩。山川旣靜嘉。生理亦豊穰。平生願山居。林壑求淸曠。於焉卜菟裘。足以愜素尙。况復華陰舍。一嶺隔莽蒼。兩處開小築。林路閑來往。野老爭坐席。山僧參倚杖。人間萬事中。此樂最難忘。聊與村叟。謀早晩伐榛莽。</text>
<title>宿槐山村舍。夢得一句曰春還百里路。花發一溪源。到華陽續成。</title>,<text>萬事吾何有。靑山來薄言。春還百里路。花發一溪源。入洞幽泉在。披蘿小屋存。林禽知舊主。迎叫到黃昏。</text>
<title>與魚舜瑞 有鳳。棲三角山積石菴。次金士修 時敏 韻。</title>,<text>世事一山外。吾曹靜界中。依然南嶽會。緬矣古人風。觀物雲生洞。論心月在空。露峯高萬丈。氣像願言同。</text>
<title>出宰月浪時。三淵丈偶過。敬次其韻。</title>,<text>道氣驚何自。先生忽此堂。春風吹滿席。山月照傳觴。學主濂翁靜。身追點也狂。晨曛承警欬。心醉萬緣忘。</text>
<title>華陰諸詠</title>,<text>洗塵川 未及仙洞十里。有川。欲名以洗塵。盖將入洞。洗滌塵𡏖於此。流川大似江。漾綠山深處。衣上東華塵。於焉一洗去。淸心巖 川北得一巖。甚奇。欲名以淸心。盖旣洗塵。而又淸心也。巖奇川正明。潭古沙仍白。坐來心自淸。不待入仙谷。蕭瑟峙 卽洞之北峴。俗號蕭瑟峙。高山一立馬。桂樹風蕭瑟。仙家知不遠。怳欲蛻凡骨。華陰精舍 洞在太華山之西。故曰華陰。亦以其南。有華陽也。精舍三間裏。願言托晩節。洞中佳水石。今作吾家物。天山齋 入山時。筮得遯卦。故名精舍之室曰天山。鬼神眞不昧。示我以天山。應資冥佑力。一生棲此間。影翠峯 軒之所對峯也。取朱子晩對詩。蒼崖矗寒空。落日明影翠之語。奇石疊爲峀。高松上作林。日斜蒼翠倒。搖漾小潭心。井泉 精舍後當簷有石泉。取朱子雲谷所名。名以井泉。有石狀如龜。有泉甘可掬。朱夏讀書餘。喉乾宜取沃。蓮沼 精舍前。有可池種蓮處。取朱子雲谷所名。名以蓮沼。花類有君子。宜爲君子愛。所以吾堂下。植之滿沼內。君子巖 以巖在蓮沼上也巖前君子花。巖上坐君子。玆巖豈不貴。可以名君子。自稱君子。僭也。聊以戱之。石門 溪上。有石中折如門。可容十餘人出入。用朱子武夷所名。名以石門。洞府從何入。石門萬古開。白雲時下嶺。鎖斷俗人來。雲蘿石 石門前。有石可坐。取朱子石門詩。朝開雲氣擁。暮掩碧蘿深之語。雲片上容與。蘿絲旁拕縈。披蘿弄雲坐。終日愜幽情。願學菴 卽朱子影堂也。取孟子所願學孔子之語。山嶽與星雲。平生仰氣象。焚香仍傴僂。怳在武夷上。千載巖澹澹寒波上。亭亭秋月色。一片古人心。須從此處得。鶴巢臺 洞中石壁上。有穴。人稱鶴巢臺。洞有仙之躅。巖應鶴所巢。仙歸鶴不在。悵望碧雲高。竈巖 有巖在水中。頂有竈形。俗呼竈巖。仙子昔遊時。燒丹此石上。安得霑餘馥。使余筋骨壯。杉逕 取朱子雲谷所名。名洞中路。一逕走中谷。松杉擁左右。淸風吹杖舃。朱夏不能有。幽獨巖 堂前有巖。平廣可坐數十人。取朱子雲谷詩語。名以幽獨。世人厭幽獨。惟爾處幽獨。我亦好幽獨。相伴在幽獨。誰識巖 潭石可釣處。名以誰識。取朱子釣磯詩。永日靜垂竿。玆心竟誰識之語。玆巖有誰識。玆心亦誰識。不妨人不識。只有我自識。活水湍 巖下湍流處曰活水。下篇皆取朱子詩名之。一石鋪高下。淸流瀉汩㶁。石白而水活。對之心灑落。一鑑潭澄潭何所似。明鏡與之同。無風以起浪。有月涵其中。雲影屛有石屛風立。白雲來寄棲。時時度潭水。孤影墮淸虗。天光壁百丈蒼蒼石。高臨潭水碧。靑天霽後光。和影波中落。敬石直立何亭亭。令人自起敬。羲經內直言。見爾倍深省。義石方方而正正。氣象一何嚴。平生所不足。擧眼自心歉。燕子潭崖幽松掩日。潭碧水涵虗。處深人不識。時至獨躊躇。</text>
