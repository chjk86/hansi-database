<title>示諸生</title>,<text>頹波橫流。砥柱巖巖。衆欲交攻。志帥欽欽。三軍之目。一旗是瞻。興而比也。髧彼兩髦。實維爾儀。卓彼先覺。實維我師。是則是效。之死靡他。興也。匠用繩墨。可以言傳。射期彀率。躍如於前。其巧在我。習慣天然。比也。滄海之積。涓涓之泉。一簣之覆。進則爲山。寸步千里。曾是不意。比也。志帥四章。章六句。</text>
<title>讀太極圖說</title>,<text>無而固有實而虛。萬象森然一畫初。面前物物皆如許。紙上移來却似疎。</text>
<title>平川別諸友</title>,<text>吾生若不於東表。誰與爲遊誰與依。白馬冔冠箕子國。明月猶餘魯連歸。今日中原何世界。某里花葉尙芳菲。近來惡少爭新怪。麟遭鉏厄鳳鶠譏。大運飄如遼鶴去。千載不返丁令威。不有朋酒那一笑。遺棄人間未學飛。但願別後俱努力。會待中天白日輝。</text>
<title>擬古</title>,<text>靑山流水生。洋洋奏雲和。古調吾所愛。悠然發浩歌。歌竟長歎息。何處春風多。離離受風草。灼灼朝露華。歸來空一夢。秋月正如何。</text>
<title>雪中對月</title>,<text>雪月交增白。山空夜正深。超然無一累。會得太初心。</text>
<title>山居卽事</title>,<text>秋入江南氣欲霜。西風颯爽繞藤床。滿山紅葉明如畫。老圃寒花獨秀香。得月料知淸意味。臥雲何妨冷衣裳。柴門晝揜無人到。自愛閒中日月長。</text>
<title>大雅齋。敬次晩悟陳丈 正範 韻。</title>,<text>烟霞多處闢幽墟。結屋深深謝俗居。興入前山重翠裏。詩成明月五更餘。春來碧㵎關關鳥。水滿淸潭潑潑魚。物物怡然皆自得。主人無事臥看書。</text>
<title>以艾爲號。詩以志之。</title>,<text>何處無芳草。艾惟我病宜。坐失三年蓄。遂令七載爲。迨今猶可及。努力亟治之。</text>
<title>聽㵎 二首</title>,<text>昔余湖海去。漭瀁萬頃寒。今來橋上坐。乃得其源看。之聲何爽冷。之性本淸寒。莫以之聲聽。須要之性看。</text>
<title>歸雲</title>,<text>一點過山頂。蒼茫似太古。自來亭午天。還向入簷戶。</text>
<title>甲子立春</title>,<text>盛德在於木。靜觀生物機。豐年希世泰。和氣願家肥。隱几求初志。上堂介壽眉。自餘榮辱事。司命誓無違。</text>
<title>上蘆沙奇先生 幷小序</title>,<text>向別時。承敎荊漸歌筑一語。寄意深遠。不敢承當。而但責望勉勵之至意。蓋有食息不敢忘者。仍念武侯出師表鞠躬盡瘁一段語。三復詠歎。竊以爲立心如武侯。庶乎其不負敎育之恩。敢構拙韻二絶以奉進。因以自省焉。歌筑男兒不勝悲。徘徊天地兩相知。却憐虹斷一千載。縱有荊卿無漸離。許大金甌廓拓難。一隅巴蜀勢單寒。直自南陽三顧後。鞠躬盡瘁不遑安。</text>
<title>秋坡從兄 應圭 見寄。和呈。</title>,<text>一村楊柳掩春阡。把酒相看共少年。細草陽生侵座軟。幽花氣煖醉人姸。此時誰與勞筇屐。今世君何老石泉。男子一身經理大。肯敎落莫就悲憐。</text>
<title>自警</title>,<text>曰余鹵莽質。又此物欲昏。變質須絶欲。絶欲在一原。本原難用力。晷刻千里奔。奔放何處去。富貴名利關。機關繫一念。因因起千般。如何不冰火。胷中交熱寒。有命非可求。徒令勞其神。眞的沙上訓。在心不敢諼。</text>
<title>寄李紫東聖養 正模</title>,<text>常思豈弟人。棐几向陽牖。欲往從之遊。巖路阻且右。憶昔南遊日。邂逅諒非偶。充然優有得。珍敎不可負。歸來棲孤巢。誰我掖而誘。芝岳極迢遰。墨溪淸且瀏。不見吾君子。山雲幾回首。</text>
<title>宗姪仲儒 鉉弼 生子。賀呈。</title>,<text>玉麟吉夢也相隨。釋氏家中抱送兒。賀君今日臻臻慶。白髮萱堂喜動眉。</text>
<title>贈洪樂圃</title>,<text>聞昔廣文子。人稱三絶堂。今世夫君在。惜哉鬢髮蒼。</text>
<title>讀尤菴先生進孝宗大王密札遺疏。有感。</title>,<text>衆星拱北辰。愛君象在天。萬折江必東。在地亦如天。天地旣愛君。愛君當質天。天曾無二日。民豈有二天。恭惟明皇帝。東方仁覆天。胡然帝羯虜。難諶者亦天。哀我東土民。戴誰以爲天。春秋尊攘義。孔聖之則天。此義晦不章。至今長夜天。我生二百載。誓心戴明天。</text>
<title>渡漕倉津</title>,<text>狂風衝海起。高浪擊船舷。無心學不得。主敬慕伊川。</text>
<title>大觀臺。敬次退溪先生板上韻。</title>,<text>蠡傾管測謾相譁。那得斯臺大觀多。泗氷洋洋流入海。退陶當日意如何。</text>
<title>月影臺。次惠平公韻。</title>,<text>地盡東頭是海堧。侶鰕狎石餐霞烟。先生心事無人識。月落寒潭一印傳。</text>
<title>過碧蚌山下。見大海漭瀁。因誦李聖養海上作。步其韻。</title>,<text>無底亦無垠。泓澄涵太虛。所以百川會。包容常有餘。</text>
<title>沙峴江村</title>,<text>沙明兩岸色。樹綠千家陰。行人江上坐。流水與同心。</text>
<title>神旨道中作</title>,<text>山色秀而野。溪流淸且漪。松陰交鬱翠。石勢自參差。遊客行行路。斜陽步步移。阿誰知此意。三復考槃詩。</text>
<title>謹次栗谷先生呈牛溪理氣詠一律。寄權舜卿 雲煥。</title>,<text>太極生兩儀。儀形極無形。栗谷所謂理無形而氣有形者也。 沖漠已森象。自源頭言則理先具也。 流行自妙精。流行則理氣妙合也。 方圓均是水。大小各成甁。水之爲方圓。雖隨器而不同。然在方在圓。只是一水而無彼此之別。此萬殊之一本也。甁之有大小。雖形氣之所成。然其大其小。只是成就本分。此一本之萬殊也。此二句可互看。 要識理通說。驗他發萬情。栗谷言情雖萬般。夫孰非發於理乎。此言精切的確。眞可謂俟百無惑。萬般之情。何故皆發於一箇理耶。於此思得則理之所以通。氣之所以局。可以躍如也夫。</text>
<title>次曺菖窩 禧奎 幽居四首</title>,<text>杖策今朝欲往于。行尋磎谷轉荒蕪。伊來枉費攀躋力。便覺回頭是坦途。一心和氣一家肥。天下春光肺腑歸。誰識箇中眞樂處。堂前乳鷰恁翩飛。梅花何事雪中爲。玉立瘦姿最凍枝。道韻仙風三疊曲。一般淸意料相宜。朱子和東坡詠梅韻三篇。而有梅花自入三疊曲之句。退溪先生亦曰每篇皆仙風道韻。令人咏誦。有飄飄凌雲之氣。蓋幽居自適。須要識得此意思。綠樹參差影掩門。手栽杞菊日培根。棲息由來無五月。竹床閒臥勝珠軒。</text>
<title>夢關崔丈 惟允 六十生朝。賀士玉 𤨿翰 獻壽。</title>,<text>七月七日天氣凉。華髮蒼顔坐中堂。仁者元來壽而康。丹砂化金豈神方。自家光明眞寶藏。不使毫末點穢荒。家貧莫歎竈不煬。潭水千丈足備觴。一篇嘏辭勝霞漿。世間榮耀摠可忘。老人句律何悽傷。此日悲痛倍於常。吾謂君貧樂無疆。朝耕暮讀志彌剛。寄語人間男與娘。固竆作善是吉祥。照人豪眉今幾許。恨未當日共徜徉。</text>
<title>李侯 羲性 賦梅花一篇。以示縣學諸友。輒用其韻。與諸友一笑。</title>,<text>不是梅花賣格生。表然獨立淡粧成。園林底處香難掩。雪月來時意不輕。屈子蔽賢寧自晦。孤山知己與同淸。許多世上騎驢客。看取無情認有情。</text>
<title>醉後吟</title>,<text>雨後靑山庭院淸。排窓見月眼雙明。爲憐脩竹供詩料。已逐浮雲送世情。每發高歌隨意適。不妨春酒待人傾。更看松火床頭在。臥聽村英夜讀聲。</text>
<title>奉和聖養見贈</title>,<text>夜久懷人耿不眠。一輪明月上靑天。萬里雲空如拭鏡。願從吾子賞無邊。</text>
<title>伊淵書院。同諸友拈韻。</title>,<text>伽倻秀色入秋淸。風景隨人也不輕。孤鶴穿雲天際去。一溪流玉石頭鳴。三山匹馬名區約。數夜深杯故友情。佇立先生祠廟下。門墻非是五言城。</text>
<title>次明德齋韻。寄李廷弼 相軫。</title>,<text>學要進德德要成。眞切工夫在自明。古鏡磨來還本面。虛庭掃去絶塵情。白雲流水閒相得。霽月光風趣不輕。二字扁名存大戒。勉君努力振家聲。</text>
<title>讀奉先弘慶寺碑文 寺在稷山成歡驛北五里許而今墟矣。只有碑刻。而其文崔文憲公冲奉敎撰。</title>,<text>奉先寺古一千年。有石巋然大野邊。竆谷留光淸獻墨。脩廊餘刻白公蓮。後人杖屨摩陳迹。勝國文章闢洞天。劫雨不磨苔不蝕。曇雲深處鳥猶眠。</text>
<title>過西原</title>,<text>西原風景最西遊。城北城南盡碧流。鐵帆千年高著腳。石人三劫不低頭。痛哭先生遺事閣。城西門外。有重峯趙先生遺事碑閣。 縱歌元帥鎭軍樓。書生本色多慷慨。樽酒相看此淹留。</text>
<title>鐘峴月夜聞鴈</title>,<text>故園書信近來稀。十月西風吹拂衣。夜夜高樓明月下。蒼茫看送鴈南歸。</text>
<title>歲戊辰冬。余訪李聖養於紫微峯下。得其從朴晩醒 致馥，許南黎 愈 遊松京。紀行諸作。袖歸披玩。恍然與三君子聯袂騈武於天摩鵠嶺之間。遂忘拙奉和七首。</title>,<text>昭義門啓行諸公何日啓松行。仙袂聯翩興不輕。時際東風三月晩。路開西嶽暮雲晴。秖今躄坐梅南屋。嗟昔奔忙漢北城。猶有知心吾聖養。慇懃贈示慰幽情。高陽感吟人誰今八凱。地是古高陽。人物終難見。地名尙有芳。引傾一大白。悵望千山蒼。猶勝孤燈下。掩卷詠歎長。 聖養詩曰安得八元凱。復能百世芳。碧蹄驛。感李將軍敗陣故事。碧蹄城下暮雲橫。讀到將軍不欲生。英雄一敗猶常事。其柰和書許秀淸。李將軍如松於碧蹄驛。夜率三百軍。挺身獨戰。卒至敗衂。將軍恥之。遂淹留觀望。沈惟敬之依阿緩頰。此一敗爲之兆。而聖養有便把和書許秀淸之句。故只改數字。以足其意。臨津江坡西十里臨津江。粤自麗朝曁我邦。敬怠斑斑存竹史。興亡歷歷說篷窓。名區擅勝知無數。古迹遺奇不有雙。鼎坐沙頭仍善謔。昇平今日穩春瀧。江在坡州。高麗恭愍王遭紅巾賊。播越到此。顧瞻山河。謂侍臣曰。卿等正宜聯句。蓋恭愍無憂勤惕厲之心。其盤遊驕怠如此。麗祚之不長宜哉。我宣祖大王當壬辰亂。將幸龍灣。駐蹕于此。日晡從官不得食。其困厄如此。而儆戒不怠。卒成中興之業。松京懷古極目悽凉滿月城。前王全盛已殘枰。善竹橋頭一斑血。至今不死鄭先生。墨葛題名墨葛題來似不俗。邈如鳥影誰知名。大抵男兒垂竹帛。世人無敢較輸贏。南冥先生遊頭流山。見石面題名曰。大丈夫名字。當如靑天白日。太史書諸策。廣土銘其口。區區入石。欲求不朽。邈不過如飛鳥之影。後世果烏知其何如鳥耶。花潭亭先生康節先生流。靜裏乾坤六十秋。直到超然眼豁處。許君親見空中樓。聖養詩。有心開眼豁之語。</text>
<title>奉寄李秋灘 廷鉉，是菴 直鉉 二兄。</title>,<text>荷珠圓潔竟如何。珠不離荷不囿荷。莫費言辭談性理。請君拭目試看他。</text>
<title>南汀舟中。贈別闊海上人。二首</title>,<text>禪家宗旨海茫茫。非色非空衆妙生。法身充滿遊何處。一葉扁舟自在行。闊海禪師老海東。呑來佛祖在胷中。畢竟覺時無一物。謾將實理落空空。</text>
<title>喜逢崔君五 贊奎</title>,<text>星山才子地鍾靈。今日相逢快拭靑。不妨春遊開錦帳。何須秋夢臥雲屛。瑤琴更理有餘韻。古鏡重磨無隱形。此意千年知者少。世人沉醉幾時醒。</text>
<title>悼亡妻 二首</title>,<text>十九辭父富。十九食吾貧。苦辛升尺事。不令家夫親。難堪思婦淚。忍聽戀孃啼。下撫而上慰。無暇哭吾妻。</text>
<title>山行</title>,<text>何處人間獨樂園。山竆深處水竆源。我欲兩竆窮不得。笑它去入無竆門。</text>
<title>挽夢關崔公 二首</title>,<text>澹泊西山薺。冲和原憲琴。圖書闢一室。終日坐欽欽。日星湖上宅。吾道屬中興。自公吟弄後。攜我期同升。</text>
<title>二鳥詩寄權舜卿</title>,<text>二鳥生東海。分棲不相隨。一鳥梅山下。一鳥明湖湄。湖面風淡淡。山頭雲依依。山鳥不下山。翩雲秖自飛。湖鳥長在湖。隨風弄淸漪。一朝湖上風。還向山雲吹。遂引湖哢來。其音一何奇。初疑嶰谷簫。復和薰宮絲。山鳥喜不勝。尋聲下水涯。方纔休厥哢。俯水坐如癡。雲影忽徘徊。仰首熟視之。視之起斂翼。慇懃前致辭。自昔學飛初。喬木我所思。格格啼向人。恥與共𦑡𦑡。歲月如過目。素志恐差池。今日幸相逢。感歎情何其。庶令百年間。若今願無虧。聞來潛嘆息。微爾吾誰歸。鳴鳥久不聞。羽族亦云衰。鸚鵡徒能言。鷽鳩妄自嗤。維君心乃爾。多君出等夷。日夕相和鳴。有若吹塤篪。未知天壤間。何樂可易玆。願言各奮翼。羽譜得重輝。</text>
<title>挽寒洲李公 震相○三首</title>,<text>淵源武屹老。師友隴雲書。綜理諸家說。精微復孰如。氣機自主張。太極還混沌。再闢一千載。幾人見大原。嘆息蓮花老。如何淚注東。詫狂終絶聽。爲恨古今同。</text>
<title>鄭楫汝自楊州客嶠南。過我僻寓有詩。步韻以謝之。</title>,<text>靑山秖合白雲鄰。好鳥端宜玉樹春。休怪村狵驚遠客。也知林鹿慣幽人。古松夾磵欣聽局。五柳垂門愧負巾。子有新詩何處寫。孤舟明月漢江津。</text>
<title>贈別鄭楫汝</title>,<text>松江江水漑靈根。食實傳芳德義尊。自分落魄誠過計。終詫詩狂愧法門。堪笑候蟲悲寂寞。元來高鳥少啾喧。看君年紀應知此。鬢上晴陰強半昏。</text>
<title>奉贈鄭應善 鳳基</title>,<text>鳶飛魚躍自天機。不是要人看道好。秖將一字終身用。養直由來氣浩浩。</text>
<title>成聖與 載晳 躬執鎌鋤。猶不廢案業。視其色。無戚戚意。聊賦一律以勖之。</title>,<text>年少便能學老成。愛君志氣素剛明。南州高士曾何食。桐柏書生亦出耕。事業從今依本分。田園自古臥豪英。兩間一蠧嗟何事。爲賦新詩愧我生。</text>
<title>鳳里閔翁 璣容 得於下風久矣。今於舜卿所。逢其壻金豐五 顯玉。聞移家入堤川。謹次翁之贈舜卿韻以呈二首。</title>,<text>方壺高萬丈。吾輩共觀來。誰能見大意。篤信有雕開。堤上忽千里。但看明月來。惟應夜夜遇。軒豁八窓開。</text>
<title>礀梅盛開。方撫樹盤桓。適得豐五，舜卿，子厚 權基德 書與晦父先生方詠梅花詩。得元履書。因懷元履故事正相類。又子厚有韻語。不容無和。因步其韻。以寄子厚。兼𥳑豐五，舜卿。</title>,<text>花發梅梢絶世淸。超然相對兩忘情。一杯勸汝吾亦爾。要汝山尊趁月明。晦父懷元履詩。有曰一盃勸汝吾不淺。要汝共保山林尊。</text>
<title>權衡重 秉錙 春間挈家入頭流山中。其宗黨知己舜卿爲之序。子厚爲之詩以送之。謂余嘗愛慕衡重。轉以示余。余曰二子能道得衡重意中事。未知衡重果能不負其意否也。余以事滯丹丘。衡重適來。視其色聽其言。非復舊日衡重。嗟歎之不足。輒形於言。</title>,<text>頭流千萬疊。疊疊盡雲霞。雲霞藏鎖密。何處訪君家。雲氣上眉端。衣裳冷似水。直爲居所移。歎息儂何以。我欲從之遊。兒提妻可怕。未知雲裏人。肯借一茅舍。雲山不可買。明月却多情。秖應千里思。夜夜到三更。</text>
<title>鰲山歸路。見白鷗在山麓下有感。</title>,<text>爾曾江湖物。胡爲乎山麓。山間之水淺且急。不可以泳不可沐。江湖多商客。商客利交征。江湖多漁父。漁父亦釣名。况復狂風惡浪相撞舂。檣傾楫摧詎從容。聖人如令波不揚。于以泳之于彼水一方。</text>
<title>歸來亭。次板上韻。亭在淳昌。卽申公末舟棲息之所。</title>,<text>歸來亭上主人翁。日日開樽醉不竆。餘醺灑著亭前樹。偃卧千年立晩風。偃臥千年立晩風。枯容直榦一何竆。李白桃紅君莫道。知心惟有主人翁。</text>
<title>龍城道中問梅</title>,<text>梅乎爾亦從蘭化。春到山家花未何。爾紫我紅爭寵日。淡粧留待使人嗟。</text>
<title>將渡池谷津無船。回至舟巖。梁絶日暮。取路卧龍亭。天晴氣朗。月色一江。頓忘攀躋之勞。飄然有出塵想。夜久投菊溪止宿。</title>,<text>失津還喜得眞情。半醉乘凉夜二更。十里明沙霜細壓。一江流水雨新晴。山顔隨手頭頭現。巖舌和筇步步聲。泛灩月華雙袂濕。客堂歸臥夢魂淸。</text>
<title>客峨嵋李氏家。見堂前老松盤鬱。以歲寒心事兩相知分韻賦詩。得寒字。</title>,<text>可是客堂堂前樹。孤松百尺鬱蒼寒。今世問誰似汝者。悄然相對看復看。十日秋霖痒百草。蒼然顔色獨平安。杈枒老枝髼鬆葉。低回盤結太無端。下垂如揖靑珊鞭。上覆如戴翠羽冠。寒風淅瀝生秋思。石㵎盡日聽驚瀾。不遇匠石寧已矣。才氣非乏靑雲干。寄在竆山樵牧社。唯諾遊人樂且寬。</text>
<title>壬辰元朝</title>,<text>從前四十九年非。五十方知何太遲。才知不復終能化。始信蘧瑗百世師。</text>
<title>聞閔聲遠 鍾爀 方讀小學。喜賦小詩以寄。</title>,<text>光霽亦不外。敬信只在玆。聞君方大讀。從此有餘師。</text>
<title>挽重菴金公 平默</title>,<text>白雲千丈直干天。一脈陽秋賴有傳。傾河注海知何恨。從古詩狂摠可憐。</text>
<title>悼梁聽灘 海源</title>,<text>寂寞齊眉潭。蕭索聽灘臺。秋風來舊客。無人勸酒杯。</text>
<title>送晦山李亨洛 宅煥 之京</title>,<text>行過鏡湖水。有懷思湖翁。江舍有古址。蕭瑟但秋風。歔唏方酌酒。逢君忽此中。問君何所適。漢城漲軟紅。前津渺無畛。一葦若杭空。送子將何以。搔首但忡忡。在昔金陵肆。思翁醉別桐。煌煌四大字。受用奏膚功。興言理餘韻。吾道古今同。喟然一噫氣。蒼蒼上磨穹。光海甲寅。桐溪赴召。思湖自京還鄕。相遇金陵酒肆。思湖乘醉書公平正大四大字以贈。桐溪上京疏論殺永昌之非。謫濟州。思湖爲嶺儒製伸救桐溪疏。亦謫兔山。</text>
<title>誠敬齋。同主人翁賦懷。</title>,<text>世事悠悠拒不思。不須將酒不須詩。天漏無功補鍊石。吾生已老滿銀絲。枯死梅花差可意。顚狂柳絮欲何爲。此翁不是據梧客。默默胡然但首垂。</text>
<title>敬展灆溪書院</title>,<text>先生倡絶學。一掃羅麗塵。高景曷云足。炙薰恨未身。心香今始薦。德義舊維新。灆水流無盡。勖哉吾黨人。</text>
<title>黃石山城</title>,<text>黃山紅日射秋淸。石勢嵯峨劒氣生。嶺湖特地天爲險。趙郭孤城死亦榮。前塵已逐寒流去。義色猶憑落葉聲。頭白書生空佇立。臨風嗚咽却難情。</text>
<title>月淵亭。逢鄭一雲 在櫓。</title>,<text>谷口相逢谷口客。慇懃相指月淵亭。纔到亭前前者後。一笑相看山更靑。一雲有事。不得同行。約會於此亭。及到亭。一雲先至。</text>
<title>尋源亭</title>,<text>霜菊霜楓滿小汀。主人亭子襲芳馨。盤桓舊跡誰眞的。巖上孤松十丈靑。</text>
<title>月城草堂。用金渼湖板上韻。丙子之亂。同春先生來遯于是。其手編竹窻尙存。</title>,<text>小子歸來晩。滿庭秋草荒。擧籃嗟未得。千載詎能忘。</text>
<title>某里齋。謹次先生題崇禎曆面詩。</title>,<text>大明天地止於斯。三百年來舊曆披。昔時花葉今無恙。扶植彝倫永不移。</text>
<title>某里歌</title>,<text>某里山中何名草。某里山中何名花。某草某花且莫道。請君聽我某里歌。某里秋風何凜烈。某里秋山何嵯峨。某里先生何許者。蓬頭野服此婆娑。</text>
<title>搜勝臺。謹次退溪先生韻。</title>,<text>有勝人誰搜。登臺名已佳。以玆芬馥在。忍使蘚苔埋。跂石放長嘯。臨風敍雅懷。依依雲鳥影。千古但蒼崖。</text>
<title>贈別一雲</title>,<text>會別無常我柰何。淸眞孰似一雲多。風詠樓扁須反復。孤舟千疊爲君歌。</text>
<title>姜汝明 潤誠 得崇禎通寶一葉以贈。作一絶謝辭。幷序。</title>,<text>昔金子元以此寶奉獻于先師蘆沙先生。先生曰。楡莢知是王春舊物。何等感涕。竊惟此時神州陸沉雖久。東土春秋之義未墜於地。典章文物。猶秉周禮。今下喬入幽。與蹄跡爲伍。冠裳殆將不得保先王舊樣。對此感傷。奚止流涕。直欲痛哭而無訛也。先生又曰恐老物無以久守此。不如付少年。今吾衰病。死亡可謂無日矣。又何以守此。無寧用先師已例。汝明念哉。嗚呼一葉保王春。三百年來舊樣新。片土今無乾淨地。藏之何處不沉淪。</text>
<title>次姜參奉 𢔓鎬 大人翁七十壽席韻</title>,<text>七十番春初度回。祥花鐵樹未全開。親賓爲折新添筭。仙伯猶餘舊醉杯。蓮桂聯芳眞斂錫。芝蘭競秀驗栽培。知君志養無它事。滿室書聲盈耳來。</text>
<title>挽崔夫人 二首○幷序</title>,<text>吾鄕。有崔公夢關先生固竆力學。以行義聞。夫人於先生女子子也。承襲有素。及歸吾族兄 煥毅 也。事舅姑孝。承夫子順。嗚呼賢哉。如欲悉數而條擧之。則蓋將古烈婦賢媛之純美而以美之。恐不爲過也。獨有所咨嗟太息而不能已者。夫人貧且病。困苦以終身。夫若子又皆先後沒。後事無所託耳。今聞就壙有期。作數句語以慰泉臺之思。旣使生無祿。宜令死有傳。天道竟無知。鬼亦不之憐。我願后土氏。保護泉臺骨。千秋復萬歲。化爲光明玉。</text>
<title>抱琴臺。有懷夢關崔丈。</title>,<text>幾度吾行玉㵎濱。重來今日意偏新。寒流白石陪從地。靑草荒原獨拜人。</text>
<title>和權子厚聞蛙有感二首</title>,<text>微物亦何感。徹宵不自靜。喧者是蛙耳。柰何塘水性。聞此君莫嗔。萬事然於然。浮雲翻卷舒。少定只麽天。</text>
<title>挽奇校理 陽衍○三首</title>,<text>原思曾問恥。孫綽復尋初。河南風月好。不負滿床書。從遊地下足。應拜老先生。莫將今世事。陳說太分明。凄風一掬淚。灑向萬山雲。慈明吾黨秀。猶慰典型存。</text>
<title>和呈敬勝齋 柳鍾源 二絶</title>,<text>昔年曾入畫圖家。枌白桃紅滿壁斜。畢竟要非眞面目。看來春樹有生花。儒門曾有大元戎。一戰猶能泰厥躬。吾輩縱然無此力。肯令和議敗前功。</text>
<title>挽朴公處仁 基宅 二絶</title>,<text>文酒吾鄕俗尙眞。風流儒雅少同倫。北陌東阡今寂寞。薤歌歌罷悵前塵。二百年前一室人。逢塲輒說意津津。兩家耆德殆零落。講世無人淚滿巾。</text>
<title>鳳棲齋秋夜。同崔溪南元則 琡民，金山石豐五，農弟周允 冕圭。謹次蘆沙先生韻。</title>,<text>古道還從古人歸。異言誰復談笑揮。願言各努攀躋力。千仞岡頭一振衣。</text>
<title>用前韻和溪南</title>,<text>悲歌何處慶卿歸。虹斷西天淚欲揮。匣筑年來只自惜。宋堂今日始更衣。</text>
<title>聞頭流山竹實盛開</title>,<text>聞說頭流山。竹實正離離。云是鳳凰食。鳳去欲何爲。東方君子國。鴂舌自四時。祥麟猶見踣。翻令聖涕洏。陽秋無人續。我心徒傷悲。</text>
<title>贈朴羲瑞 龍鎭。兼勖其弟舜瑞 鳳鎭。</title>,<text>百役躬親何太苦。爲看吾弟學將成。陽武縱平何足說。直卿家裏有仁卿。</text>
<title>九月初吉。與柳子中 稚均，姜汝明將上闍崛上峯。至田道由 庸植 龜溪齋止宿。翌日上山。日暮訪降仙巖少憩。至漆谷田壻見卿 周燦 家。夜已三更。以光風霽月分韻。得光字。</title>,<text>家在山陰山在陽。朝暮開門見蒼蒼。山不擇對常對卬。卬却忘山苦不償。記昔少日一穿芒。僅及中峯更回裝。譬如出作堯賓暘。不知帝力老衢康。又如行過闕里鄕。未及窺見數仞墻。孤負名山山不忘。許容幽人此深藏。衰頹居然鬢髮霜。不堪懷抱守空堂。我欲東風一振裳。千仞蒼翠不離傍。適有友生來柳姜。共宿田君龜溪莊。田生裹飯兼酒漿。昂然前道張吾行。逶迤攀躋循石隍。窈窕崎嶇堪備嘗。老腳無柰走且僵。賴君三子共扶將。一步一步不徐忙。半日超然上上岡。天寒木脫萎衆芳。孤松厲操菊垂香。臨風一嗅淚盈眶。且撫蒼髯久彷徨。立立層巖列屛障。抵死撐山儼而磅。勁霜剝顔氣愈亢。獰風捽髮色不惶。此丈方能我拜當。微爾吾誰共徜徉。爲誦詩書代簫簧。鏘然一章又一章。騁目迢迢流四方。海山歷歷杳入望。誰敎海路泊西艎。簸起淫氛塞四疆。鳥跡縱橫雜犬羊。衣冠時彥甘虎倀。北風其凉雨雪雱。沈沈晦夜一何長。剝復循環自有常。冽泉何日浸苞稂。我欲高聲訴彼閶。快施天風掃八荒。高鳥不與凡羽翔。飄然南嶽去茫茫。俛仰千載徒慨慷。且將樽酒不永傷。何處桃源攢樹篁。聞說仙巖可一觴。劃然一嘯風袂颺。悵望羣峯心翻恇。恰似九疊屛裏娘。欲露雲鬟還掩粧。更似緱氏靈迹彰。其遇其遇建元皇。谷谷睥睨不可詳。日落山深轉憂遑。指示偶逢樵父斨。忽如絶港引一航。闌興更新氣昂昂。天際輕陰也不妨。巖广果然一仙房。水簾懸空內鋪床。仙翁已去收蕙纕。林鳥迎人自頡頏。仙井一匏澆渴腸。去穢通神若食薑。少坐逌然樂未央。須臾夜色漸昏黃。朗詠歸來醉玉郞。星斗滿天零露瀼。自笑得意還顚狂。豈是霞痼與石肓。一攄塵襟亦差強。秋月寥廓萬里光。</text>
<title>奉和秋坡兄賦梅二首</title>,<text>雪未全消月未沉。玉人的㿨步疎林。乍看却立丁寧見。著意凝神轉入深。老査猶憶先天夢。高格那當俗子心。用汝作羹人已遠。吐華愁殺惱閒吟。玉立精神雪半沉。一塵不許到園林。風情未學春粧豔。韻致偏生月色深。見妒楚姱宜莫識。喚妻湖士自同心。且令和氣播羣物。次第催花日供吟。</text>
<title>挽柳晩悔 華植○二首</title>,<text>平生不作皺眉事。佩拙循勤自濟身。一解非吾焉赴省。人道公迂我道眞。不流於俗不乖俗。節儉成家事業優。一朶蘭香聞十里。漑根收報更何憂。</text>
<title>過金谷上金大谷 錫龜 墓</title>,<text>十年停雲。三尺荒原。荒原漠漠。秋草芊芊。高山峨峨。流水洋洋。一曲悲歌。獨立斜陽。</text>
<title>澹對軒。次講會韻。</title>,<text>忍著吾裳姸作春。澹軒忘澹意尤眞。講約初成餘韻在。爲君欲舞却愁新。</text>
<title>潭陽路中。用明道先生韻。</title>,<text>秋城山色若爲容。出日如含夕照紅。飛甍錯落官林淨。大野周遭灝氣同。雙鞋打露塵情外。一盞回春逆旅中。壁立羣峯爭突兀。腳跟高著是英雄。</text>
<title>瀶川齋。對月酌酒。</title>,<text>瀶川山水照人明。江雨初晴月又生。三疊高歌天宇闊。秖疑笙鶴戛雲鳴。</text>
<title>喜逢秋坡</title>,<text>秋兄來坐席空塵。好鳥迢迢度樹頻。意到詩成千首少。氣豪酒進百壺貧。白雲有約媚山客。綠竹新生憶古人。歸去莫辭巖路永。幽花次第滿園春。</text>
<title>竹村草堂。敬次原韻二首。</title>,<text>㵎阿深處一茅齋。薖軸淸芬歲百來。構堂豈獨除風雨。且讀遺書心目開。紛紛俗學競藻葩。隱此何求歲將斜。四子羣經箚記日。悠然千載不知賖。</text>
<title>千仞樓。同南黎海山 鄭煥民，柏川 鄭東殷 諸公唱酬。</title>,<text>躄堪嗟老海東。居然初志負桑蓬。消息西方全局黑。風流南國小槽紅。竹樹寒聲驚夜雨。梧桐疎葉又秋風。五旬末座猶難事。差喜人間此會同。</text>
<title>謝子中送酒</title>,<text>山齋愁雨日。村巷決河時。竹榻詩還澀。玉壺酒不遲。令人生韻致。知子照心期。幽蘭秋正馥。采采寄相思。</text>
<title>三五七言</title>,<text>水益淸。山更明。玉樓目已斷。雲窓夢猶驚。東阡北陌相來往。半醉閒吟若爲情。</text>
<title>次韻嘲南黎翁嗜詩</title>,<text>笑殺韓昌黎。苦吟成法門。相如俳殆類。老杜癖猶存。縱酒易流蕩。貪花柰惑昏。不如且靜坐。默默養天根。</text>
<title>旣嘲黎翁。黎翁作詩分疏。續復解之。</title>,<text>聞說廣成子。去入無竆門。茫茫不復返。苦苦與誰存。長虹生特地。素月破黃昏。此意無人識。孤吟秋樹根。</text>
<title>對酌</title>,<text>小池不合伏神龍。絶壑堪爲臥古松。素絲休灑楊生淚。苦海徒穿佛子胷。雌黃到處寧聾耳。大白浮時獨好容。蒙誕阮狂知不妨。心田却怕失吾農。</text>
<title>與豐五，舜卿勘答問類編於深庵。賦詩。二首</title>,<text>歲月茫茫去不回。蒼然鬢髮共蓮臺。地異西林懷抱惡。洪鐘何日更撞來。雪壓羣山路轉回。禪庵寄在上層臺。多謝諸君珍重意。穿林芒屩日相來。</text>
<title>挽悔愚宋希瑞 煕璿○二首</title>,<text>濂翁曾賦拙。佩服更何人。俗弊須公絶。那堪阡草春。何以酹凄風。生芻裹一束。古人不可見。石㵎漾寒玉。</text>
<title>送柳季䨓 淵根</title>,<text>廿餘初上學。玆事亦奇聞。過去勿追咎。將來且惜分。莫云千里遠。只在一朝奮。古有張思叔。龍門續正韻。</text>
<title>過鍤巖。感韓錄事題詩。</title>,<text>魯門堪笑鼓。高鳥非人間。也悔鍤巖筆。一椎方丈山。</text>
<title>蟾津舟中。謹次一蠧先生韻。</title>,<text>河陽風物正嘉柔。蠧老遺芬四百秋。倚棹中流回首看。叢叢玉色疊頭流。</text>
<title>佛日觀瀑</title>,<text>仙鶴對翺翔。下臨千尺壁。老龍來蜿蟺。噴吼怒戌削。轟䨓響谷空。掛練界山碧。閃看立叫奇。凝睇坐忘樂。已而飄欲擧。吾思吾莫測。</text>
<title>贈李汝直 養浩</title>,<text>勇脫洪流透利關。堂堂無愧立人間。誣先堪笑城南杜。克己要從陋巷顔。頭上分明懸日月。胷中嚴謹辦華蠻。斯人可與論仁孝。一見勸令讀訂頑。</text>
<title>柳孟茂 鍾根 以余爲父友也。惠然見訪。書此以贈。二首</title>,<text>惜惜意中人。翻成千古別。典型猶有存。悲喜兩難說。新交續舊契。何以寄相思。爲言乃父志。毋負卷中師。</text>
<title>次贈宋子敬 鎬彥</title>,<text>我聞昨夜䨓。忽生地底陽。萬戶從此開。共君集縣庠。努力須向上。進進可室堂。</text>
<title>與崔溪南，成能博 載普，宋德中 在洛 宿雲谷齋。</title>,<text>故人筇屐入岐陽。盤旋春日陟雲岡。主人茗茶煮石鐺。澆盪葷辛夢虞唐。絃誦冠童皆琳琅。耽玩不覺去路忙。𩄡𩆷細雨草色芳。天公會事若爲卬。况復地名不偶常。見蛛思朱憶前良。反復遺書書在箱。抗志千仞高鳳翔。朝暮於斯存憲章。會看水到自泛檣。散漫閒雲灑遣香。徘徊明月共晴光。爲君高歌懷抱長。春風不斷吹斯堂。</text>
<title>和金秀才三首</title>,<text>愧我非柯翰。愛君是許升。新作同安座。勿憚受準繩。奇哉謝氏子。一汗去沉疴。河南不復作。可柰吾人何。天地孔夫子。日星朱晦父。莫言千載遠。朝暮卷中遇。</text>
<title>挽權橘坡 承夏</title>,<text>江樹蒼蒼江月寒。江流新添一尺強。爲問江人那得許。哭送吾公淚滂滂。中有一人還獨歌。其歌非學魯門狂。今日人間黑窣窣。地下賢達足徜徉。使公復形應矉蹙。地下人間孰短長。秖爲餘生無考德。擧公靈紼少彷徨。</text>
<title>挽曺東塢 毅坤</title>,<text>余於湖上友。知公最在先。一自治任後。盍簪緬十年。猶有朝暮遇。令聞每眞傳。休休古人貌。綽然見參前。視以爲柯則。亦足矯吾偏。相期以歲暮。厭世一何遄。古今惟一息。賢達盡黃泉。公歸應有樂。後死良可憐。</text>
<title>酬崔梧坡孝仲 炳祜○三首</title>,<text>客從邯鄲來。向我詫學步。折旋遵繩尺。疾徐合軌度。縮縮如有循。行戒視綦絇。故步問何如。爲我試擧屨。正履如愬愬。移武還欲住。主人見之笑。是子徒失故。客云勿笑予。習慣將若固。馴致終有日。危階若坦路。駑駘誠齷齪。出市良易酬。騏驥無儔匹。茫憁使人愁。駑反羞驥餓。驥亦空垂頭。過者千百人。以此定劣優。異哉山南子。興嘆爲商謳。蝦蟇號蚌蛤。較實詎不易。勿似柳柳州。食而不知味。同異且莫問。但願心無貳。羈羽與沉鱗。南北各遠寄。一朝成變化。一身同贔屭。此理未易詰。燥濕就以類。</text>
<title>贈別河兼洙 智鎬</title>,<text>百里相從歲復歲。空疎老我愧無毗。別後千山重疊翠。勸君三復伐檀詩。</text>
<title>次竹林精舍八詠</title>,<text>山寺曉鐘人事有變遷。山水古今淸。竹林餘舊砌。精舍復新情。山寺雲俱去。寒鐘寄泉聲。前村暮烟白屋依巖結。齒齒石若淸。山人記朝暮。炊烟夕竈生。芊芊川上草。和烟一色平。鷹峯牧笛驚起石頭眠。返照已半壁。何來一兩聲。碧破滿山色。悠悠笙鶴夢。秖信聞鐵笛。野亭送客客來開半扉。客去送前橋。報來雲有鶴。指去山有樵。歸去須復來。烟霞此地饒。仙巖霽月山氣一夕佳。山頭新月好。玉宇如拭鏡。璇風又下掃。怡然堪長終。微爾誰與抱。鴈嶺歸雲鴈嶺當戶立。嶺上有歸雲。歸雲本無跡。世路自紛紛。雲歸無所之。還共石上芬。稼亭觀魚老我自苔石。游魚自淸流。相觀反相忘。暮朝此淹留。溪神慇懃呼。爲問樂乎遊。闍洞看花花落知春去。花開覺春來。怪底花間鳥。其音一何哀。沂瑟已千載。天機不復回。</text>
<title>敬修堂。留贈沈孟䨓 鍾煥。</title>,<text>支離卧病迷春冬。杖策江陽却敍容。歷水看花兼問柳。登山藉草又攀松。堂臨絶壑雲垂戶。夜對淸樽月上峯。勉子靑年勤卒業。老儂專仗四鄰農。</text>
<title>石荷 朴鉉秀 見訪</title>,<text>透得詩家夢覺關。看君眉睫樂魂還。晩荷好潔能移石。老柏甘寒獨保山。誰借淸風來水上。宛如明月露雲間。高歌莫惜長聲唱。纔出柴門那擧顔。</text>
<title>燈</title>,<text>宇內陰昏塞。耿然獨保明。莫從窓隙照。却怕惹風聲。</text>
<title>次子厚耘田韻</title>,<text>植杖還思沮溺賢。問津須屬聖人邊。戴笠荷鋤將野色。供租防雇喜豐年。剗破荒苔分草豆。倦投淸樾被雲烟。出門會有兒童笑。聞道斯人讀萬篇。</text>
<title>寄呈安校理 孝濟 匪所</title>,<text>姦淸亂西京。妖雨痒東華。陰沴古亦然。猶直假佛裟。豈若女鬼出。白日恣誕夸。賴持夫君斧。刮盡浮雲遮。是謂天下奇。幾人回首嗟。海棘不殺人。努力須自加。</text>
<title>東華齋叙別</title>,<text>歲暮東華客忘歸。共看淸月上寒衣。巖崖老樹挺身立。天際浮雲盡意飛。千古如晨懷抱遠。一山離俗寤歌遲。逢欣別悵徒爲爾。努力崇明證此詩。</text>
<title>成能博曁其弟聖與。五載同閈友也。分離數載。每有存活得過之思。忽聯翩叩門。喜賦一絶。以替贈言。</title>,<text>別離三載眼生靑。兩對無言却忘情。爲君一誦蓼辛句。且向前溪聽水聲。</text>
<title>溪南，山石，明湖惠然相訪。夜坐小吟。</title>,<text>孤燈能喚晝。短句便成春。鼓吹兩部動。天樂餉幽人。</text>
<title>次趙宗衡 應奎 山居雜詠</title>,<text>鳴玉亭我思亭上人。十載紅塵客。歸來如出泥。請看蓮花石。此石得於磨鏡臺。中移於二樂齋。今爲亭中物。聽玉臺何處玉聲來。石間一道水。東歸方絀然。此去幾千里。楡山雪封雪却愁人。寒光徹九宇。回春古律亡。空憶黑羊黍。深寂庵白毫放大光。誇道通神力。不似績燈紅。猶能透隙壁。洗塵橋洗塵還媒塵。遊客日臨對。不如永斷橋。深鎖暮烟翠。二樂齋絃誦昔何歲。洋洋樂未央。花木留空砌。無人更拾香。四老社四老今安在。堪歎脫屨輕。惟有知名鳥。啼來一兩聲。</text>
<title>乙未元月八日。南章憲 廷燮，士珩 廷瑀，明重 昌煕 三叔姪以書來。辭極悲壯。有夭壽不貳修身以俟之意。令人增氣。賦三絶以謝之。</title>,<text>新年喜得吉人書。可卜今年吉有餘。不識天心悔禍未。海東漲霧幾時虛。一門三子盡豪英。玉碎瓦全取舍明。攜手同歸人有是。老儂雙眼忽惺惺。聞說陽無可盡時。地䨓消息有前期。片土箕邦如碩果。爲君起唱漑鬵詩。</text>
<title>溪南老兄酌酒於所居村後讀書巖。賦一絶以敍懷。而以仰蒼天三字爲結句。因作仰蒼天五闋以寄。載圭不嫺歌曲。莫柰而後之和。謹次讀書巖韻四絶以報之。兼寄舜卿。</title>,<text>風色猶遲今日然。百年已過見伊川。冬夜雖長終有曉。循環一理問蒼天。仰蒼一闋子胡然。隻手其何障百川。吾東舊有登登曲。笑哭交騰未聞天。壬亂前。畿內湖上士女數百人。互歌此曲。或笑或哭。問之。則曰哭社稷之將亡。笑將相之無人。明改爲潛豈偶然。潯陽一曲尙淸川。至今片土無乾淨。不復風窓夢葛天。憤悲無若解胡然。可是王公涕落川。不識家猪何等物。俄頃翻倒一團天。明建文時。燕兵入金川門。時解縉，胡廣。與王艮會吳司業溥家。縉陳說義理。廣慷慨憤悲。獨艮垂淚無言。皆罷歸。司業之子興弼曰。胡叔能死節大佳。溥曰。胡叔安能死節。能死節者其王叔乎。已而聞胡叔家謹視猪。溥曰。一猪不能捨。豈能捨生。又聞王叔家哭聲。往視之。王叔已自縊矣。</text>
<title>乙未五月二十四日</title>,<text>墨雨滂沱淹世間。乾坤無處不懷山。到此要非方泳地。挺身須辦死生關。</text>
<title>敬慕亭。與諸友唱酬。</title>,<text>許我永今夕。共君讀古書。不空文擧酒。亦愛淵明廬。可是問酬地。愧哉才學疎。更深靜不寐。汩㶁水循除。</text>
<title>過一松亭</title>,<text>虎伏龍蟠處。風䨓一萬年。竟歲無人過。誰將圖畫傳。</text>
<title>涵一臺小會</title>,<text>重來石上坐。晴日大江秋。翻成存沒感。酌酒弔淸流。昔年與李尤山舜煕權明狂應九遊于此。</text>
<title>挽趙宗衡 二首</title>,<text>早翔雲路晩田園。碁酒淋漓樂我云。友招豪笑渾無事。秋月春風獨掩門。一子趍庭百不憂。劬書養志日休休。夤緣升拜今何處。殘淚遽然落葉秋。</text>
<title>新安社。呈崔溪南。兼𥳑宋天放 致沂。○二首。</title>,<text>八表渾沉陸。停雲杳入思。遠客獨高吟。新安秋雨時。細磨茂陵墨。病腸空自鳴。愁殺白衣使。翻令鶴夢驚。</text>
<title>山齋逐燕 二首</title>,<text>人非五柳地非桑。奚逐燕兒不上梁。况復燕兒尋舊主。主人情意一何凉。前秋謝去若滄桑。今日東風又上梁。畔主何心還戀主。生憎爾輩覘暄凉。</text>
<title>有懷壺石 方壺山。有石如壺。鄭燦敎取以爲號。</title>,<text>壺石天端屹。遙望勸一杯。誰識無情物。替人入眼來。</text>
<title>和東山曺性五 鳳愚</title>,<text>菽麥不分愛山居。竆通何必問太虛。賴有吾君謾逐臭。靜中相對勝看書。</text>
<title>二樂齋方塘聯句</title>,<text>半畝方塘句。晦翁實獲先。南黎。 久營知獨苦。創見惺人眼。溪南。 九仞功爲大。兩儀象始宣。老柏軒。 皺痕蹴怕燕。汙濁蛻如蟬。尤山。 隱映山光滴。虛明佛性圓。山石。 坐愁風露濕。俯瞰日星懸。悟潭。 對此三嘆息。賡歌石鼎篇。明湖。</text>
<title>枕聲齋聯句</title>,<text>春雨來時客亦來。山石。 江流去處塵俱去。老柏軒。 客來塵去巧相符。梁在善。 亭上風烟爽欲曙。閔致源。</text>
<title>昨秋九月。橘下翁 崔植民 餞余于新安江上。畫沙題詩。攜入酒壚。劇飮爲別。此別遽成千古。今春重來。曠然一涕。</title>,<text>新安江水碧粼粼。江上沙明雪奪神。隔江春酒多如海。把酌題詩少主人。</text>
<title>次愚齋韻。寄鄭士明 載基。</title>,<text>如愚非強學。默識乃如愚。問辨加千百。斯能學如愚。</text>
<title>奉謝崔臨夫 相秉</title>,<text>崔生字臨夫。前月有書至。書中何所言。兢兢憂學志。懶惰固光謙。幹務乃實事。實事何足病。事理本無二。學文隨餘力。勤謹是本地。則以一言要。請君深致意。</text>
<title>贈李性彥 志煥</title>,<text>海國緇塵暗接天。未辦心事送殘年。莫言畎畝無忠憤。念到常山氣浩然。</text>
<title>闍山謾詠</title>,<text>左懋第 字仲及號蘿石。被拘七朔。聞南京破。痛哭七日不食。淸人逼降。懋第以麻製孝巾。南向而坐曰。剃頭不如斫頭。抗辭不屈。又遣降人勸曰。刀鉅在前。寧不恐懼。懋第曰。勿問某懼不懼。請問汝羞不羞。淸人遂殺之。刑者執刀而拜曰。小人之刀。乃斬盜首者。不可施於忠臣。敢易新刀。懋第題絶命詞曰。寸丹冷魄消難盡。蕩作寒煙摠不磨。時不屈從死者。有陳用極，王一斌，張良佐，王庭佑，劉統等五人。淸人倕其頰。用極噴血而言曰。士可殺不可辱也。堂堂左仲及。七朔被拘繫。一死寧不早。江南義號揭。孤臣今已矣。天命忽又替。從容以待盡。不食氣愈厲。南向坐突兀。麻巾手自製。我頭尙可斫。我髮不可剃。團團一寸丹。不與身俱逝。寒烟凝不磨。猶疑見天際。五士同日死。熊掌吾所欲。胡棰起腔血。可殺不可辱。彼哉新剃人。靦然有面目。勿問懼不懼。自顧寧不恧。再拜易新刀。刀者猶激濁。厄運之所迫。天地亦翻覆。殉華存大防。厥義重罔僕。誰知不食果。能基七日復。黃端伯 端伯與一僕留髮被執。不屈而死。錢益兼亦不屈爲僧。有一乞丐題詩橋上曰。三百年來養士朝。如何文武盡潛逃。綱常留在卑田院。乞丐羞存命一絛。又有賣餠人，賣扇人，賣柴翁，畜鵜叟皆自經死。頭上何所有。昭昭一團天。戴天吾不愧。我髮尙鬈然。鬈然吾何受。父母生之全。而今吾知免。舊樣保丱弁。丱弁是華制。世守先王傳。那能一朝變。忍與禽獸羣。端伯講道士。辦此諒非難。一僕最奇特。殉主得天眞。吁嗟彼走犬。反吠何狺狺。咄咄錢益兼。不屈亦云貞。空門非首陽。託跡竟何情。傳燈千七百。見笑程先生。羞存一絛命。見義最分明。乞丐爲晦跡。題詩且泐名。賣餠賣扇人。賣柴畜鵜氓。所業何卑賤。所秉何崢嶸。天彝泯不得。于于甘自經。下喬簪纓族。寧不滿顔騂。劉宗周 字起東號蕺山。爲淸流領袖。聞薙髮令。不食二旬。臨死作詞曰。留此旬日生。少存廣濟志。決此一朝死。了我平生事。一死自分不食初。遲遲何待二旬餘。天意幽深不可必。鷄鳴風雨夜何如。蕭蕭如晦不聞鳴。嘆息乾坤戌會成。到此男兒何所事。遂將一死了平生。三義士 王毓蓍蕺山門人。聞蕺山絶粒久不死。遺書勸早決。肅衣趍文廟四拜曰。君殉國士殉泮正也。遂投潭而死。其友潘集爲文祭之。投橋下死。周卜年碎所珮玉玦曰。寧爲玉碎。不爲瓦全。卽赴河死。人謂紹興三義士。君殉國家士泮宮。肅衣趍出就從容。遺書勸促先生決。千古隆師孰似公。一路丁寧在眼前。卬須卬友理征鞭。卬友而今先拂袖。擧觴作賀卽翩然。瓦全一世恥同生。玉珮𤨿然碎有聲。潔於秋水冷於雪。光氣秖應薄上淸。徐汧 字九一號勿齋。聞甲申北變。畫其形。置苫藁間。題曰而忘三月十九日事耶。而受先王厚恩。不能斷脰納肝以殉國難。復不能請纓枕戈以雪國恥。而罪臣也。宜寢苫而席藁。聞薙髮令。乃曰存此不屈膝不薙髮之身。以見先帝先人于地下足矣。遂沉水而死。國亡君死正。萬古徒騰口。大行身允蹈。月三日十九。臣汧尙不死。臣罪死且有。旣不能急君。奉扆同碎首。又不能討賊。荷戈以試手。靦然以視人。乃顔亦孔厚。宜爾苫藁間。如何死北牖。日夕矯首望。南京戴嗣后。朝來消息惡。衣冠盡化狗。全生合全歸。髮膚吾有受。笑指淸流水。彭屈是我友。瞿德毅 少嗜讀書。尋病喪明。及淸兵至。其妻曰。君喪明無責。德毅厲聲曰。吾雖瞽目。心不瞽矣。遂與妻俱縊死。獨盲於目不盲心。肚裏春秋自謹嚴。臨死縱憐家婦意。偸生可柰丈夫慚。剃頭天下民爲僕。開眼人間士孰男。夫也殉華妻殉節。九原琴瑟好重尋。王之仁 隆武丙戌。淸兵破義島。載其妻妾子孫盡沉江。捧所封勅印。再拜投水。乃見洪承疇曰。身係前朝大帥。不宜身泛波濤。願見死於明處。令薙髮不從。斬于市。天地已崩頹。身家不足惜。妻子亦何罪。生則爲虜役。虜役卽禽獸。人間靡所託。水界淸且寬。寧託彭咸宅。勅印將焉納。煌煌天所錫。旣不歸天上。不敢委塵礫。沉河同周鼎。投壑等堯璧。痛哭稽首拜。揚揚向虜壁。大帥非等閒。肯同妻孥溺。吾戴吾頭來。吾死當明白。吾頭寧萬斷。吾髮不可落。滔滔視猪人。聞此何顔色。陳函輝 字木叔號寒山。作絶命詞曰。生爲大明之人。死爲大明之鬼。笑指白雲深處。蕭然一無所累。又書曰臣年五十有七。回頭萬事已畢。徒慚赤手擎天。只切丹心奉日。欲自縊。傍人救解。李建泰等來誘以利。曰江南諸臣。只有死法。更無別法。遂被殺。生惟大明死亦明。爲人爲鬼戴明天。明天日月高照臨。禮樂文物三百年。內而闖賊外建虜。一朝荒塵漲八埏。八埏豈無一箇士。提戈仗義起周旋。仰答列帝培養恩。驅蟲放蛇掃腥羶。齎志未效萬事畢。赤立徒慚丈夫拳。赤拳赤拳吁柰何。不敢龥天空自憐。更無別法只死法。回首笑指白雲邊。潯陽卧龍亦改名。務觀兵書但殘篇。從古忠賢多若此。志士之淚無時乾。鄭爲虹 字天玉。被執見貝勒不屈。貝勒不忍殺。勸令剃髮。爲虹曰。負國不忠。辱先不孝。寧求速死。髮不可斷。大喊奮躍。奪刀自刺不死。遂見殺。時年二十五。天生男子亦不偶。遭時艱難足有爲。况復志勇能辦死。年力方強廿五時。廿五時年前途遠。柰何摧折遽如斯。運移難復英雄淚。我且爲君一灑之。貝胡亦能知愛惜。勸令剃髮前致辭。剃是辱先兼負國。肯將忠孝視笆籬。一聲大喊山欲裂。奮躍奪刀一何奇。殲賊未得寧自刺。雕題動魄舌下垂。定知夫夫名不負。指點長虹到今疑。瞿式耜 永曆庚寅。淸兵入嚴關。兵民鳥獸散。式耟衣冠危坐署中。總兵戚良勳操二騎至。請式耟速出。再爲後圖。式耟曰。爾去則去。我去不過多活幾日。自古及今。誰不死者。良勳去。總督張同敞至。式耟曰。子無留守之責。盍去諸。同敞曰。死則俱死耳。呼酒與共觴飮。以勅書釰印。付中軍徐高。馳上行在。坐至天曉。淸兵執二人。孔有德曰。誰是瞿閣先生。式耟曰。某是也。城旣陷惟求死。有德曰。吾斷不殺忠臣。何必求死。閣部毋自苦。我掌兵馬。閣部掌錢糧。一如前朝可也。式耟曰。天朝大臣。豈爲汝供職。有德曰。我先聖之裔。勢會所迫。以至今日。閣部何太執。同敞厲聲曰。爾不過毛文龍下走犬耳。毋辱先聖。有德怒。叱左右縛之。式耟曰。此司馬張同敞也。求與吾同死。不可辱。有德命釋縛。還其衣冠。遣官守護。居二人於別第。令薙髮不可。令爲僧亦不可。曰爲僧者薙髮之漸也。髮斷命長。我不爲也。日與同敞賦詩賡和。未幾被殺。臨刑作詩曰從容待死與城亡。千古忠臣自主張。三百年來恩澤久。頭絲猶帶滿天香。桓桓瞿閣老。仗鉞起南疆。鞠躬漢諸葛。翊戴宋天祥。運移終難復。孤城又垂亡。兵民鳥獸散。二騎來何方。爲言須速去。再圖庸何傷。欲去爾則去。我去幾日強。自古誰不死。死死不其臧。同志有同敞。呼酒與共觴。兀坐待天曉。星斗仰蒼蒼。俘虜顔孔厚。謂共掌兵糧。堂堂天朝老。豈忍羣犬羊。我髮不可斷。我命不可長。爲僧亦不可。吾道自主張。從容要取義。賦詩寫腔腸。頭絲涵澤久。猶帶滿天香。烈烈張司馬。氣義何壯哉。不與良勳去。爲從閣老來。莫言有無責。萬念冷如灰。但願從公死。勿使愧靈臺。華夷人獸際。偸生豈不哀。文龍手下犬。猶自詫根栽。柰何辱先聖。厲聲叱如䨓。殺我我不怖。縛我詎我摧。從容談笑席。一詠又一杯。浩氣天地窄。雙魂共徘徊。畫網巾先生 永曆末。有人與二僕隱於光澤山中。及四營被潰。被執不屈。虜扯碎其網巾。使僕就額畫網巾。二僕亦交相畫。營中大譁呼爲畫網巾。降將王之綱問其姓名。不答曰。呼我以畫網巾足矣。若留姓名。則是辱國也辱先也。勸剃髮。曰網巾且不去。况剃髮乎。虜先殺二僕。僕曰死亦有禮。向主再拜訖就戮。旣死有人收窆立碑。題曰畫網巾先生之墓。時又有紙衣人，採薇子，一壺翁。一治屬洪武。掃蕩鐵木塵。禮樂煥可述。衣冠得重新。時頒鞱髮制。有此結網巾。服之代鷄斯。于玆三百春。運迫冠屨倒。九有又胥淪。世無可鞱髮。網巾復何存。猗歟光澤山。皇明有遺民。夫也天下士。二僕亦可人。戴巾如蘇節。坐臥不離身。直要以身殉。保此堪自珍。及至被執日。突兀更精神。有如庸蜀日。羣犬吠狺狺。吠吠爭齧扯。露額令人嗔。嗚呼先王服。幷此就泯湮。呼僕授筆畫。猶是七分眞。二僕交相畫。斑斑額上文。譁然呼畫網。取號亦足云。殺之便可殺。問名何慇懃。我今留姓名。辱國又辱先。留此先天影。無愧見君親。網巾猶乃爾。况復髮受髡。先生固其所。二僕信超倫。臨死亦謹禮。浩然俱成仁。名字於我何。渺若太虛雲。殉名豈烈士。賈生亦失言。我衣之素兮。不受胡烟昏。我衣之質兮。不畏胡風寒。紙衣何皎潔。有如初出暾。古採西山薇。今採何山薇。採薇同古今。名字異顯微。莫言同不同。但願心無違。壺中天地寬。壺中日月閒。誰知一壺中。悠悠夢先天。笑殺壺外人。蠢然醉腥羶。自述東方有一士。亦曰明遺民。身服洪武衣。頭戴洪武巾。粤若洪武初。吾東始變夷。陋習革麗俗。遺敎復殷師。凡禮樂文物。一是倣中華。嗣復羣賢作。繼啓路不差。學問宗朱程。義理秉春秋。列聖亟表章。優優培養休。忍說丙丁恥。隱痛久愈深。章服幸保舊。大義賴至今。茫茫普天下。緇剃渾一色。一隅差乾淨。碩果不見食。意謂七日復。其在吾東國。如何不得輿。幷此俱剝落。西鬼日蠱惑。東寇又陸梁。禮樂委糞土。衣冠化犬羊。下喬還入谷。此冤最穹壤。虎倀爭驅率。無人事尊攘。五百年宗社。三千里江山。拱手以輸賊。惴惴不敢言。書契五千年。廢興良非一。沒氣等死漢。未有如今日。有德敢辱聖。承疇反爲鬼。滔滔皆此輩。竚立更誰俟。時屈士於野。寧無一箇有。雖存起東志。柰慙木叔手。畢義終奚若。取舍審瓦玉。乃免所學負。乃免所生辱。古今誰不死。得所亦云難。此死豈不所。坐俟誠可憐。曹檜終變風。編詩聖何心。竆山風雨夕。達曙坐沉吟。爾不受父母付畀之全乎。爾不涵列朝培養之恩乎。爾不學爾師聖賢之傳乎。全焉而爾不克保其全。恩焉而爾不克答其恩。傳焉而爾不克紹其傳。徒喫五十三光陰。爾非罪人乎。藉曰爾無時無命。直一草茅之士。猶是國家元氣之所在。猶是天地陽脈之所寄。苟能篤實而展拓之。那無一半分艱彼而強此。何爲而觀居五十三人世。坐視變亂之至斯。嗚呼。徐汧之苫藁。不于爾而誰宜。</text>
<title>寄呈崔勉菴 益鉉</title>,<text>低頭莫學蘇齋老。著脊須爲後栗翁。四海沉沉風雨夜。金雞何處報天東。</text>
<title>丙申四月。同仲文 陳樸 致容 朴祥鉉。登頭流上峯。</title>,<text>振衣千仞上。爲拓胷懷雄。於此雲山盡。柰何烟霧中。願借天風力。簸揚廓舊容。</text>
<title>與子厚宿頭流山中龜兔洞。陳仲文種藷所也。</title>,<text>人間何處是天山。筇屐居然再此間。來去悠悠無滯跡。此身還似白雲閒。老拙無金買一山。多君卜築此巖間。啖藷讀易知何味。軒月簷雲也共閒。</text>
<title>綾州詠歸亭</title>,<text>風浴當年樂性靈。弄吟歸處一般淸。莫道瑤絃今復絶。櫂歌須聽武夷聲。</text>
<title>謝安舜見 國禎 贈衣</title>,<text>於光亦不受。何哉劉道原。仲尼客少施。每食必飽云。</text>
<title>見舜見掃除庭穢。偶題一絶。</title>,<text>庭除掃滌覺虛明。庭內須要更廓淸。我欲贈君一字箒。靈臺臺上喚惺惺。</text>
<title>步和宋子仁 光壽</title>,<text>大化有升降。人間異古今。良田收漸薄。稂莠又見侵。念子方妙齡。春風滿裾襟。愛之良無已。欲助詎忘忱。弊鼓叩不響。白髮愧初心。靜念何因爾。懈怠闕欽欽。前車爲後鑑。持此作頂針。</text>
<title>和贈安景禹 圭錫</title>,<text>我來竹樹鄕。璀璨羣玉藏。駭矚瞋老眶。耽玩故彷徨。有聲來我傍。盈耳何洋洋。初疑丹穴凰。翽翽鳴朝陽。更如嶰谷篁。振風自成簧。欲報吾何將。憮然搜布囊。刻羽流徵商。巴唱詎相當。風埃起八荒。埋沒苦不常。拂拭如不強。點汙寧無傷。韞櫝藏溫良。達則爲圭璋。餘光自四彰。遠近襲芬芳。老我德雖涼。亦足增昂昂。</text>
<title>呈九溪鄭敬方 昌林</title>,<text>墨溪淸似玉。活活動眞源。昨夜梧桐雨。新添幾度寒。</text>
<title>安士仰 宗燮 乞言。賦詩以勉之。</title>,<text>松下以爲父。日新以爲師。內外知兩有。有成良可期。但恐恃厥有。懶於自力爲。我觀東家女。姿稟亦嫵媚。姆兮極勤敏。母也極仁慈。學粧不勞手。學績不費思。依樣畫葫蘆。外若無闕儀。十五笄而嫁。宮事始自治。入廚昧調味。執筬昧理絲。裁縫不任刀。杵臼不堪箕。到底手生澀。背汗不勝疲。招招小姑問。小姑嚬且嗤。每逢尊章嗔。屢發夫子咨。隣里亦指點。問之何因而。不是才不逮。非關命數奇。自從扶床日。依靠爲身疵。所以古人訓。他人難仰之。及時須勉勵。昂然以自持。</text>
<title>路逢李光彬 琪白，日新兄 鄭義林。爲道前事。感歎賦詩。</title>,<text>我有迂踈友。揭厲不相時。漏船千層浪。副梢亦不隨。令人增悶鬱。衝口不自知。雖然寧岸視。早有平生期。一酌相對笑。非復計險夷。面背情各異。滔滔彼何斯。感此長嘆息。沉吟自成詩。</text>
<title>宿李光彬書室</title>,<text>天台山下詠而歸。暮入茅堂月正輝。襟懷那得淸如許。寸寸秋光冷上衣。</text>
<title>寄日新</title>,<text>碧山佳樹趁凉時。二鳥聯翩日影遲。已而一鳥尋巢去。一鳥孤吟度別枝。</text>
<title>酬日新。兼懷松沙 奇宇萬。</title>,<text>春風共坐少年時。白髮居然歲暮遲。幾日江南消息返。百千回首問梅枝。春間松沙有書。誦其夢作春返江南消息梅之句。故及之。</text>
<title>松石亭</title>,<text>松石何淸絶。賢人昔此丘。奏琴流水上。鋪玉古磯頭。舊德風猶在。世情雲共浮。自從經過後。魂夢幾廻留。</text>
<title>次枕漱亭韻</title>,<text>幽亭蕭灑出風塵。撰勝溪山點富春。淸境亦能資養氣。閒居非是要安身。琴書栗里當年樂。花石平泉歷世新。我欲登堂名有好。異時觴詠詎無因。</text>
<title>次永思齋韻</title>,<text>種德百年地。構堂一日成。詵詵多志學。可驗遺經情。</text>
<title>訪鄭月波 時林 不遇。宿江村。</title>,<text>我行山陽野。淑氣灑途程。衡門知不遠。乘風衣袂輕。入門題凡鳥。怊悵作何情。賴有諸少友。引我宿江楹。出入今與古。高論正縱橫。夜半燈如月。幽懷轉覺淸。聞說吾家事。都秖在誠明。及時俱努力。挺身作豪英。勿似此老子。悠悠誤一生。</text>
<title>可隱堂夜話</title>,<text>萬事於人盡落空。不如且學不羈翁。藤蘿招我遊方外。泉石隨君樂個中。楚賦獨醒秖以異。朱文多笑將無同。世間仙藥曾何在。遠在空靑近在聾。</text>
<title>贈鄭繼卿</title>,<text>愛之何錫予。爾是故人子。蔡家有仲默。罔使得專美。</text>
<title>寄章憲士珩。兼𥳑明重。</title>,<text>悄然南望暮雲新。鳴鳥嚶嚶已送春。湖山我作行吟客。書屋君爲靜坐人。身邊渾染烟霞氣。胷裏應生雪月神。二者輸贏堪可討。一床相對定何辰。</text>
<title>滯雨無有齋</title>,<text>我曾無何客。還入無有門。世外無日月。山中得乾坤。忘形漁樵友。適意竹樹村。一雨挽征袂。誰知會事存。</text>
<title>䨓龍亭遇雪</title>,<text>天憐吾輩遊。故雨一夜雪。大地墨潑雲。壓盡塵埃絶。燈深法語細。酒煖豪氣發。落落亭畔松。共看歲寒節。俛仰步中庭。萬古留明月。</text>
<title>記夢</title>,<text>侍寢函筵不覺曉。睡眼矇矓未惺神。驚見先生冠帶坐。欲起不起纔半身。先生垂手援以起。攝衣趨隅始正巾。持贈床頭一小冊。謂汝看詳指點親。字行間有塗改處。語愈精切意愈臻。朗讀一過飛蝴蝶。轉眄遽然迹已陳。憶昔間席趨侍日。激勵誘掖每諄諄。警昏却似扶醉漢。倒東傾西未著跟。奠楹邇來二十載。倣仰無所轉沈淪。那意洋洋猶在上。冥詔丁寧又申申。旣爲扶起要植立。更令溫故以知新。縱然衰病存一息。敢言桑楡已晩春。感泣那禁徹泉淚。伊昔十二樓中人。越瞻星斗詩以識。戊戌歲除日之晨。</text>
<title>次韻寄沈公玉 鎭禧</title>,<text>觀今氣象庶吾林。在在儒生講道深。大勇誰能攀死力。奇功只在立眞心。寸膠詎救滔天濁。一簣亦成平地岑。聞道名園花正好。爲歌金縷意沉沉。</text>
<title>次晦山山居諸詠</title>,<text>鷲棲菴攀崖度㵎百千回。盡日登登始上臺。世道艱難且莫問。薇垣名士此中來。國壽峯當面嵯峨國壽峯。歸來長對萬年容。玆山足寓終南戀。不向渭濱回首重。倚斗巖危巖高出暮雲端。直氣蒼然星斗干。徙倚不知零露濕。水調猶唱玉樓寒。撫松門門畔孤高百尺松。空山獨秀爲誰容。淵明去後少知己。獨抱淸風甘自終。看花軒軒前次第四時花。開落猶能記歲華。東風不染瀛氛惡。對此悠然亦可詑。隱求室掛冠歸隱復何求。獨抱遺經意轉悠。有赫皓天終必復。吾儒不是果忘流。</text>
<title>讀書鷲棲山房。亨洛惠然投詩。時積雪初晴。山月正明。次韻以謝。</title>,<text>迢遰靈仙窟。雪花釀三朝。却憐淸夜月。炯炯穿屋茅。此景無人識。猿鶴自相招。瓊琚月中響。慇懃慰忉忉。</text>
<title>深寂庵。觀羣梵呪誦訖。設講座說法。</title>,<text>臨滅方能覺迷眞。解令羣足本相新。莫將誕說誑人聽。且向那僧濟汝身。魯齋時有隣僧老病將死。謂其徒曰吾老而無及。爾們還俗。從魯齋先生學。使其徒還俗者七十餘人。</text>
<title>留深寂庵。亨洛冒雨而來。以思君不見徒離憂分韻。得不字。</title>,<text>秋雨留人已三日。恰似山中會事發。方壺仙子無白髮。如何留此一老物。俯視塵寰如黑漆。愁殺新聲色如怛。老人近古知古闋。冷淡秋襟愛何不。貯以千疊錦幛室。餉以一道玉泉潔。鸞驂鳳駕來蠁肸。玉珮瓊琚聞彷彿。俯仰唯諾情無缺。淸窓白雲安且吉。且莫長嘯學抱膝。噫氣恐或帝座徹。且莫痛哭慕曠達。放聲恐或靑山裂。悅卿胡爲住槃涅。至今無傳漕溪鉢。輝遠胡爲巢鳩拙。淸風已斷西山蕨。不如抱經求眞訣。欣然忘食此歲卒。最怕囂音雙耳聒。一步恒憂山門出。忽驚靑袍穿林樾。聳肩躡屩露突兀。草堂英靈何不詰。欲作移文還停筆。渠是儻來之釋褐。一夢早與東華絶。故使來參同社結。回嗔作笑因擊節。爲奏淸商三弄畢。萬山迢遰惟明月。</text>
<title>登矗石樓</title>,<text>矗石千年尙有樓。汾陽江水至今流。臨流底事深深見。化碧忠魂洗未休。</text>
<title>宿晉州卧龍洞</title>,<text>地名不偶號南陽。云是神龍卧此岡。不作雲䨓淸海宇。空留明月滿池塘。衣裳半染烟霞濕。魂夢初凝水石蒼。借宿雲窓懷古昔。潭亭題起意何長。</text>
<title>宿南海三花洞</title>,<text>人間樂事苦難逢。一日淸閒便忘儂。混俗那堪憂世債。逃空不妨學仙宗。白雲留客簷端宿。流水籠山枕下舂。多謝諸君勞遠役。滿堂佳作墨香濃。</text>
<title>登錦山</title>,<text>人間無地讀春秋。故著浮槎入海流。危巖峭絶千層勢。積水蒼茫萬里洲。閭閻錯落魚鰕侶。舟楫交通吳越州。借宿禪房魂夢冷。潮聲遙拍石頭頭。</text>
<title>南海途中</title>,<text>海棠花發殿殘春。碧水明沙互照人。雲歸却喜山呈態。潮退翻驚海欲塵。家家擧帆漁村樂。處處移秧野色新。暮上雲臺禪共宿。鐘聲時聞寂寥濱。</text>
<title>題李應章 憲洙 玄和</title>,<text>四十年志業。斂此數尺和。遺落人間者何。石臺之下。短松蒼直。丹江之濆。老石專確。後之思君者。抑見此而想得。</text>
<title>鳳鳴齋。羣秀賦詩叙情。別賦四言以贈別。</title>,<text>朱墨殊藏。矢函異情。皓然同潔。坱然同生。嗚呼曷以。泣歧于行。</text>
<title>過金大谷送客亭有感</title>,<text>送客亭前爲客難。客來無主暗銷魂。不識屐痕猶在否。空留靑草帶秋寒。大谷常著木屐。</text>
<title>海山族祖見訪</title>,<text>朝看靈鵲下庭枝。紅日生烟繞半籬。正是三花樓上客。適來一雨霽初時。懸泉滴水冷風發。芳草含香煖氣吹。我抱凌雲何所惜。秋樽兼有聽溪詩。</text>
<title>訪舜卿。過水山橋。</title>,<text>水白山靑是氷山。虹橋一道駕中間。倚筇一笑秋風靜。水自漣漪山自閒。</text>
<title>挽閔菊坡乃恕 百忠</title>,<text>聖師有遺訓。益者有三友。多聞尙可得。直諒未易有。吁余亦求友。幾多磨戛久。箴警絶不聞。抑余憚繩糾。顔範才一宿。書問僅再叩。亦不忘寓規。抑公過於厚。公心余忖度。寧負無我負。以此施於人。獲信豈其偶。信友曰有道。要在順親後。多士誦反哺。于嗟浦上叟。</text>
<title>題金氏如事堂</title>,<text>歎息吾來晩。主人已古人。摩挲如事字。楣額尙遺眞。</text>
<title>與柳善一 相大 山堂夜敍二絶</title>,<text>寂寂山居萬念輕。對君不覺便傾情。直須會到十分地。路脈於斯辦死生。取舍只爭辦重輕。聖賢於此作何情。可笑傳燈千七百。曾無一人達死生。</text>
<title>挽盧性謙 文瑀○二首</title>,<text>不討不書義。有嚴筆削編。晦蝕亦云久。漫漫長夜天。盜發先人墓。矢心克復讎。君家兄與弟。無愧讀春秋。</text>
<title>鄭月波來訪</title>,<text>那知湖上友。飛越頭流岑。谷口耕初釋。其山草正深。悠悠千載意。淡淡此時心。餘日恒今日。何愁白髮尋。</text>
<title>與月波諸友暮過璞院 蘆沙先生嘗止宿于此</title>,<text>曷慰江漢思。聊且醉雲安。坐春靑少輩。相對白髮看。</text>
<title>赤壁舟中。戲嘲月波。</title>,<text>月翁堪笑怕沈船。何處人間不倒川。無寧一濯淸流水。擺脫衣裾萬點烟。</text>
<title>送別李泰亨 龍鎬</title>,<text>舊知情已熟。柰此新知何。別後千山疊。玆懷較孰多。</text>
<title>挽聾窩宋國賢 蓍洛</title>,<text>身佩濂翁拙。家成涑水儀。哭公還作慰。繼述有賢兒。</text>
<title>懷雪中梅</title>,<text>梅花何處數枝開。雪未消時春已來。怯寒孤負黃昏月。遙慰香魂把酒杯。</text>
<title>與宜春諸友登國師峯</title>,<text>我屋東頭特此山。開門相對意相關。一朝筇屐飛雲外。百里烟霞盡袖間。千尺高懷那得掛。數廵淸酌且謀閒。適來孤鳥天中立。遐視悠然一擧顔。</text>
<title>悠然亭夜會</title>,<text>武夷寒月白。尼山秋草靑。淵源從此遡。塵閙不須驚。急景愛羊胛。遺歌聽鹿鳴。願君牢著腳。千載起遐情。</text>
<title>權石愚 載斗 生朝醉吟</title>,<text>石弟年五十。我來適生朝。座挹芝蘭臭。庭羅寶樹條。霞漿斟玉斝。塵慮覺全消。如參湯餠會。老我思迢迢。淸詞各豪宕。意象特地超。爲君籌此會。來來歲月遙。</text>
<title>日峯李友 敎文 見訪 二首</title>,<text>嚶鳥一聲晴景新。滿天佳氣百花春。山中此日重來客。湖上當年共學人。老去工夫無別事。外來榮辱不關身。佛恩如海將何報。努力相觀奉刹塵。樽酒相逢醉十分。也知文會勝紅裙。幾年只見江南月。今日同披嶺上雲。鷰子楊花風外轉。靑山流水意中聞。去留渾不關徵逐。無事悠悠自往還。</text>
<title>酬李子剛 泰植</title>,<text>惜惜紫陶子。不見三十春。逢君識典型。何啻爲元賓。才學方就將。氣貌亦溫淳。二旬山房裏。講討日相親。念昔盍簪日。對床迷昏晨。那知風雨夕。子能躡前塵。勉哉勤卒業。抗身追古人。</text>
<title>次權君五 奎 西山洞小溪六詠</title>,<text>我來臺臺非我獨有。自是人不來。獨來仍獨坐。㵎水爲縈迥。考槃㵎碩人不可見。古㵎有遺槃。獨寤何爲者。淳風死已寒。方舟潭造物知何意。天然石作舟。未試濟川用。空留山谷幽。噓唏臺夜來臺上坐。萬古入長唏。盈虧向月問。寂寂照寒衣。鳴玉㵎收絀衆山響。溪神爲振玉。聖智如何見。千載有遺曲。豁然臺何必此臺是。無時不豁然。開眼九萬里。頭上有靑天。</text>
<title>慰梧坡。弔李甯齋 建昌。○二首</title>,<text>海東全節李承宣。賢祖家中又是賢。精神應不隨身滅。俯視人間更可憐。無因充舜貢。有淚斷牙琴。誰知坡上樹。滿腹宮商音。</text>
<title>新安精舍。以琴書四十年幾作山中客一日茅棟成居然我泉石分韻賦詩。得琴字。</title>,<text>我作新安客。爲抱玉溪琴。遺編誰復續。悠悠懷古吟。江山尙精采。風月入懷襟。遙遙望雲屛。秋夢亦苦心。時有故人酒。共此㵎阿深。僊僊媚學子。挺然盡鄧林。老我反化弱。欲語未成音。聽塗未全塞。冀君無爾金。舊井猶可甃。莫曰已無禽。苟借馬肝石。何愁白髮侵。妙旨貴三反。疇昔生於今。起奏淸夜曲。墜緖期共尋。</text>
<title>挽洪德九 純億</title>,<text>卿相門欄巖處行。紈扇雪竹眞奇絶。淸平已古石川死。炳幾高風誰與匹。</text>
<title>贈李善章 炳憲○二首</title>,<text>南州高士曾何食。桐柏山人亦出耕。古今誰道不相及。雙秀峯前又李生。力食無日不爲學。躬耕有夜可讀書。否則竆山一農圃。聖人固曰吾不如。</text>
<title>寄梧坡崔君 幷小序</title>,<text>石友來。問梧友何事。曰近抄細書。深歎精力之不衰。因記朱子與劉平父書。戒其抄書鳴琴。恐廢光陰。平父少年。先生猶云爾。况夕陽時節乎。聊付一絶。以效友道。聞君能寫蠅頭字。疇曩聰明少退之。抄書還有朱門戒。平父年方少壯時。</text>
<title>挽遜志堂洪思伯 在龜</title>,<text>眞心直氣洪思伯。殺了蒼天亦怛然。殉華勵志難爲弟。扶正雲潭未必賢。莫向元城稱好命。誰知屈子願長年。竟作神交千里外。臨風寄淚最堪憐。</text>
<title>次希賢齋韻</title>,<text>集賢山下新安東。蕭灑茅齋大野中。千載傳心看水月。七絃古調聽松風。地名偶與程朱接。志業將希莘巷通。寄語羣居媚學者。須知聖我厥初同。</text>
<title>同奇孝述 宇承 過璞院。用先師集中韻。</title>,<text>寂寞闍山雪。那知子又行。十年見叔度。三逕愧元卿。疊巘尙當戶。殘杯不勝情。莫嘆歸去晩。湖月也生明。</text>
<title>寄哭南都事應瑞 泰元</title>,<text>武夷溪上醉仙靈。歸卧寒窓未盡醒。一別那知千古隔。可憐猿鶴已寒盟。應瑞所居之東。有小武夷。溪山奇絶。名亦不偶。諸友要與酌酒溪上。輒起起亭之思。微誦寒岡坐中誰作蔡西山之句。應瑞欣然若有留意者。東華寒夜點心經。爲愛吾人炳燭情。爐熏未篆冥招急。嘆息浮生一夢輕。應瑞晩志讀書。以家藏心經請余點句讀。時余在宜春之東華齋。</text>
<title>次贈鄭聖健 弼几</title>,<text>第一聖人第一義。惟欽一字劈初頭。須向那中硬著脊。千斤擔負可擡頭。</text>
<title>贈別鄭景晦 在爀</title>,<text>世上光華無足多。雲間明月葉中花。惟有一端無上事。十年堅坐做吾家。</text>
<title>謝文虎溪見訪</title>,<text>急人高義夙余欽。川嶺何能隔此心。剝啄一聲昏睡覺。蒼然顔髮入新吟。</text>
<title>挽南進士文贊 廷瓚</title>,<text>歲首寄詩至。言學李初平。初平尙可學。世無周先生。君今從之去。行當聽金聲。悠亭石劒攢。小武泉紳縈。酒每對君醉。詩或爲君成。泉石不隨變。誰復百壺淸。臨風寄衰淚。日斜倚前楹。</text>
<title>瀛洲申國範 錫休 遠涉重來。與諸友共賦。</title>,<text>那期十舍見源源。多謝重尋寂寞村。擬子操戈能入室。愧吾抽鑰莫開門。新知正喜隨蕉葉。舊業寧辭讀樹根。別後千山阻不得。秖應心目自存存。</text>
<title>庚子夏。留新安精舍。與諸友賦詩。用靖節集中韻。</title>,<text>浩漾新安水。迢遰新安山。中有新安社。絃歌屬百年。襟珮來相集。活潑若魚淵。餘韻理古匣。豐功奏心田。老儂病於癡。蒼白頹其間。風流甘落後。杯酌輒居前。皓皓當窻月。依依繞林烟。風景又如此。悠然望雲巓。此會良得意。此意豈等閒。回首千載遠。詩成却悵然。</text>
<title>登陶丘臺</title>,<text>人間無處發淸風。一上孤臺一盪胷。不識當年何所樂。德隣近在天王峯。</text>
<title>登臺。有誦異人神人不羈人三人合作一人身之句。感而賦三人字。</title>,<text>莫將三合許斯人。自是吾儒家裏人。故把笑談驚俗子。先生非是打乖人。</text>
<title>白雲洞。次南冥先生韻。</title>,<text>㵎林淸絶不余羞。塵土元無五內留。惟有一端難捨罪。饕泉饞石未曾休。</text>
<title>白雲洞。戲贈韓希甯 愉。</title>,<text>希甯金剛客。謂此堪比肩。君言無已過。吾且觀其然。若是班伯夷。抑亦爲仲連。溪神聞之笑。子眞賜也賢。隨觀觀有術。方物何暇焉。物於兩間者。萬象莫非天。</text>
<title>登德山送客亭</title>,<text>人間一逆旅。送客亦多端。嘉號於玆獨。碩人之所寬。洪鐘鼓後響。寶鑑照餘寒。百載歸來晩。悄然起整冠。</text>
<title>壁山亭。次原韻。</title>,<text>結廬裕後是光前。賴有嘉郞業可傳。肯構如今方振大。抗身作古乃爲賢。每攜書簏相期在。借宿雲窓豈偶然。收拾吾家家裏物。莫從家外費流年。</text>
<title>挽鶴山朴光遠 尙台</title>,<text>靑年相識白紛親。轉眄那知迹已陳。早業功令名下士。晩從師友卷中人。鳳齋深感悲秋句。龍舍空餘弄月濱。淳古風儀何處覿。悵望歸路寂行塵。</text>
<title>次韻寄題樂英齋</title>,<text>欲破天荒大厥家。工夫惟在百千加。得英天下誠非易。寓樂山中肇錫嘉。咀嚼須要灌義理。騫騰且莫慕芬華。看君尙是靑陽日。却怕於焉歲月斜。</text>
<title>挽雲塢趙聖執 性璹○二首</title>,<text>慟哭追思慟哭秋。知君慟哭今而休。古來賢達皆泉下。含笑逢迎也足遊。甲午秋。得亡友書。多使慟哭字。淘汰人間有化翁。君先我後亦云公。不愧自身爲石礫。久渾泥土怨蒼穹。</text>
<title>次孝仲耕石吟</title>,<text>耕石望秋亦拙謀。憐君身事老猶愚。個中誰識經綸大。淨掃家塵作丈夫。桀溺避人那耦耕。愚公有子可同名。剗雲帶月無閒日。夜枕泉添抵案聲。</text>
<title>挽安護軍 欽</title>,<text>瞻望容儀夙豔心。金剛其氣玉其音。五福身全兼七子。天公施報詎難諶。</text>
<title>南洲趙季豪 性宙。月皋翁 性家 之季方也。今年七月七日。其六十一生朝。月翁賦一律以敍其劬勞之感征邁之意。友生鄭載圭聞之。輒次其韻奉勖。</title>,<text>八十賢兄六十弟。邯鄲家裏壽星回。示盤百物當年感。奉觶寒潭此日來。早有聲名聯棣萼。不離房戶卽蓬萊。淵冰自是吾家事。好付殘編向牖開。</text>
<title>題權君一 秉立 草堂</title>,<text>愛君茅屋向江淸。皓石丹崖照眼明。衣冠肯負湖山趣。傭販亦能冰玉名。暇日詩書堪可樂。浮雲榮利不須驚。今宵會事雪花白。聽罷高音續短行。</text>
<title>悼李希永 炳諴</title>,<text>那知昨日別。翻成今日悲。見入未見出。珠沉滄海湄。曷以慰高堂。但誦玄夫詩。</text>
<title>次晩悔李公 道韺 回昏宴韻 幷小序</title>,<text>歲壬寅三月三日。晩悔李丈旭朝周甲也。其孫基相速賓稱慶。而略倣溫儀正至上壽之禮。子姓內外次第奉觴。秩秩可觀也。余與趙季豪，李弼瑞參賓筵。酒半二君拈韻賦其事。以致頌禱之意。余不可以不能已。南極老星照兩堂。先寅花甲後寅光。壽同躋八今年慶。節値重三來日長。絳縣老人添海筭。紫琳仙子醉霞觴。福祿應知德之報。宜家合誦桃夭章。</text>
<title>挽守堂金君七 應喆</title>,<text>廿載相從友。一朝輸化翁。鞠躬盡瘁意。受訣鼓山公。</text>
<title>步贈朴玉汝 煕珵</title>,<text>玉汝吾所愛。擬望亦不輕。氣貌極溫淳。性識又開明。別來二三載。離索每關情。達者恥下問。狷介或避名。况復風埃起。變恠百千驚。誰能確不拔。聊以畢此生。邂逅新安上。吟哦答江聲。爲訪山中友。聯翩數日程。從容商舊學。暗自稱朒盈。知行兩優長。意思漸寬平。願言勤卒業。爲君誦明誠。</text>
<title>勿溪亭。次勉菴韻。勉菴臨亭有詩。士友和者六十餘人。</title>,<text>盟深鷗鷺不曾寒。賴有先亭容膝安。樽前湖海今遊壯。座上衣冠古貌寬。多士相隨知尙德。大人儼屈似無官。天公會事兼時雨。此會人間再亦難。</text>
<title>悠然亭</title>,<text>畏日登亭特地陰。南山蒼翠秀穹林。個中欲識悠然趣。看取無絃琴上心。</text>
<title>將入雙豀。聞勉菴與諸友有韻。輒次。</title>,<text>我識雙谿谿上頭。一區梵宇占淸幽。山中誰許陶公飮。物外要銷杜老愁。心期孤鳥茫茫去。世事閒雲淡淡浮。丈人於此曾留約。乘興蟾江上小舟。</text>
<title>七佛庵</title>,<text>玉寶琴已古。空藏流水音。悠悠七王子。淸磬尙傳心。白雲還欲冷。靑鶴不復尋。忍使玆遊泯。悵然續短吟。</text>
<title>贈郭允道 漢紹○幷小序</title>,<text>郭君陪勉菴先生南下。從遊數月。見其操几周旋。朝夕恪恭。言貌動止。眞小學中人也。其讀書非不多矣。而無一語問難。意或欠精細。聊賦數句語以貢情。我愛郭氏子。眞讀做人書。基本知已固。展拓自有餘。讀書如劈蔥。直到含生初。下手貴微密。非亟亦非徐。期君後十年。泰山名不虛。</text>
<title>次石南韻。寄李仁和 鎭萬。</title>,<text>巋然瑞石在家南。對此開顔亦大男。標格分明雨後嶽。襟懷應是月中潭。六宜樓上延賓酒。三聖山前結耦巖。課子訓孫無外事。優游送老此間甘。</text>
<title>七義閣。次板上韻。</title>,<text>石柱城邊萬事哀。玄蘇消息幾番廻。龍蛇往迹蒼茫問。蟲鶴遊魂肸蠁來。漠漠江天秋滿壑。蕭蕭風雨客登臺。傷今弔古將無柰。傾橐呼童且進杯。</text>
<title>次鄭監役 喆基 回甲韻</title>,<text>此日重回初度春。居然六十一年人。方來安樂期遐福。過去悲歡屬往塵。善禱爭歌難老頌。新心忽若更生身。華觴歲歲寒潭在。二子趍庭爲速賓。</text>
<title>石東精舍。次勉菴韻。</title>,<text>頭流之下石山東。百折新江此會同。地闢一區藏別業。書儲千卷足淸風。延賓會友眞成趣。裕後承先綽有功。長德新詩存至戒。一生家計寓斯中。</text>
<title>東塢亭</title>,<text>故人亭子寄東岡。只信閒中日月長。琴樽未趁山花下。魂夢居然楓樹傍。莫嘆古宅文空藻。更有賢孫賦敬桑。攀和遺編如復見。襟裾猶濕舊時香。</text>
<title>次尋眞亭韻。寄鄭靑松雲弼 圭錫。</title>,<text>路出尋眞入此亭。亭顔可想主翁形。却疑太守何棲碧。恰是幽人偏愛靑。仙伯尋常來作侶。天王咫尺若臨廷。一亭兩世多淸餉。不換功名鼎敦銘。</text>
<title>鄭景晦以其壽母晬辰。次朱夫子壽母生朝詩一篇求和。韻高難繼。別賦短律。以替村醪一酌。</title>,<text>鄭母膺天壽。重逢初度時。親賓歌魯頌。孝子續朱詩。厚德知應報。令名思果貽。千年龜泛渚。蓮葉暎豪眉。 景晦所居名泛龜洲。</text>
<title>次寒泉亭原韻</title>,<text>闍山秀氣薄蒼穹。降得先生德宇洪。打乖混俗堯夫似。隨處安常點也同。看雲望野興新感。枕石臨泉挹舊風。緬想當年朝暮遇。開門屹與頭流通。陶丘詩。有望野黃兼綠。看雲白又玄之句。</text>
<title>登學稼亭</title>,<text>秋江老子亦扶陽。緬仰高風百世長。披腹一言誠可質。輸心六傳義尤光。挺松如聽當年瑟。古㵎須澆此日觴。學稼名扁寧偶爾。摩挲不覺泣遺香。</text>
<title>次韻寄題鸎山書堂</title>,<text>海上元多避地村。高人自是厭啾喧。襄沉古渡知何處。魯蹈餘波尙有源。泉石秖應非世俗。詩書猶足課兒孫。老生未遂乘桴願。三復來詩爽耳根。</text>
<title>次柳甥子中壽母生朝詩。</title>,<text>孝子知年飾喜時。朝來和氣動門楣。包羞莫歎壺觴少。積善惟應吉慶隨。春意方生展韶頰。寒潭不盡介豪眉。勉思道義無疆句。爲爾沈吟未敢詩。</text>
<title>寄陳仲文</title>,<text>盲目亦何病。盲心最可憐。到頭將何往。一路在面前。</text>
<title>悼亡友蘭谷 宋煕馹</title>,<text>白首交期盡九泉。如何吾子又翩然。古貌休休那復見。空山斜日聽寒蟬。</text>
<title>追和楊心洲 相一 新安留別之作二首</title>,<text>湖上相逢不記年。中間音信杳無邊。一夜新安江上月。匏樽相屬共皤然。師門一線託遺文。講討誰能到十分。人間始信無今古。潛誦劉生亦已勤。程氏學禁甚嚴。師生連坐。劉白水爲太學生。每夜潛抄默誦。</text>
<title>癸卯元朝。次先師集中韻。</title>,<text>草心無以報春風。六十年竆恨不竆。弧矢已違初度志。莪蒿祇泣劬勞功。且將餘日淵冰付。可柰吾生草木同。晩節知爲結窠地。悠悠寧復著那中。</text>
<title>次薑川齋原韻</title>,<text>活活薑川一水頭。碩人來卜㵎阿幽。閒居至樂師前哲。勇退高風激濁流。地不忍荒行路惻。堂宜肯構子孫求。歲時芬苾亦云孝。更著精神梧月秋。薑川公詩。有梧月楊風爽欲秋之句。</text>
<title>挽宋仲汝 根培○三首</title>,<text>喪餘如括以終身。風樹深悲久益新。暮年聽子宜優養。回首親廚執爨辰。爲養躬耕學未能。一生至恨屬來承。經業蔚爲吾黨秀。萬籯遺子比何曾。西望黃梅秋色凉。蕭蕭馬鬣雪中蒼。樵牧從今休躑躅。嗚呼此是吉人藏。</text>
<title>挽李聖若 鐘冕</title>,<text>聯芳同落一年中。恨結舊遊今古同。孝友眞淳那復見。悄然南望泣凄風。</text>
<title>挽表弟李允若 鍾璊</title>,<text>早秋有書至。宿疾云復作。久視不可期。萬念都冷寂。吾母有至行。記之藏肺膈。特筆以垂後。庸非兄之責。繼言相思苦。滿幅悽愴色。始怛旋自解。病人懷易弱。况復孝思發。其辭故多慽。伊後月三朏。嗣音不可得。意謂底旣平。那意訃車迫。知君有先見。長慟復嘆息。問君何能爾。眞誠死不泐。巴峯鬱蒼蒼。吾姑之幽宅。君歸知密邇。母子永相託。老我違問疾。壙訣亦未克。冥恕有也無。嗟嗟乎允若。</text>
<title>挽南克中 廷漢</title>,<text>豔君天機好。和惠且愨實。不量身爲蕕。祇喜近薰室。相視淡如水。相合投以漆。遊從十數年。謹恪如一日。久敬方善交。許君平仲匹。雲雨多變態。寧令我欣怵。一心兩無渝。期以此生畢。如何蘭報忙。使我淚汩汩。揮斤何處試。嗟哉喪我質。睠彼小武溪。寒流淸且泌。我欲㪺一酌。侑君柰貞疾。少別知不遠。欲語還投筆。</text>
<title>聞權石梧 鳳煕 靈車過山外。悵然有感。</title>,<text>童遊相識到紛如。嶺海當年走一書。交情隨手成翻覆。雲雨都忘却憶初。梧嘗言事謫海島。以二書奬勉。</text>
<title>挽朴通政日成</title>,<text>人間不可居。南望起長喟。隱遯初無求。恩榮老自至。眞淳一夜面。繾綣十年意。歸去復何嗟。克家有令嗣。</text>
<title>金重吉 鶴銖 叩山扃三宿。臨別有詩。不容無和。別賦五言以謝之。</title>,<text>爲學無別法。只在近裏思。涉獵遺眞面。雕琢損天機。君家一塘月。淸光本無虧。歸去看不厭。皓首以爲期。</text>
<title>次姜孝子三世旌閭韻</title>,<text>煌煌綽楔有麟村。爲子何人不式門。孝以立揚終顯父。勤於嗣述又慈孫。仁根古砌春三葉。心印前江月一痕。諸公歌詠爲名敎。正是民彝不可諼。</text>
<title>次龜洞詠懷韻。寄金資一 弘周。</title>,<text>五洲風雨今如許。一曲烟霞獨自深。桑下宿緣那可忘。有時魂夢逐雲林。</text>
<title>次李台奎王大人壽爵韻</title>,<text>南極老星拱紫微。瑞光覃被自生輝。鬢邊白玉榮三品。手植靑松問幾圍。天上神仙非別有。人間壽福也同歸。佳孫善禱騰鄕里。滿酌華觴舞綵衣。</text>
<title>贈別李聖奎 煕璋，李晦夫 奎洙 二君。</title>,<text>山中未冷尸。何勞遠相尋。報之無所以。願守歲寒心。</text>
<title>課程贈殷範 鄭鉉達，和益 吳錫杓。兼示諸生。</title>,<text>勉哉汝小子。睡起及晨光。盥漱整衣冠。灑掃淨室堂。操存求放鷄。戒謹畏亡羊。斂衽乃啓冊。潛心乃尋行。置案勿攲側。書字勿放荒。倦休瞑目坐。有得服膺藏。自朝已用勤。及暮肯迷方。通誦數日讀。勿令一字忘。時時省或違。日日以爲常。</text>
<title>滯雨江樓</title>,<text>丹丘仙分重於山。秋雨留人更好顔。且莫支離愁杜甫。堪憐百草滿人間。</text>
<title>贈別裵仲汝</title>,<text>雲雨人間變態多。海山迢遰近如何。歲歲致書今枉步。荷君勤意亦堪誇。</text>
<title>贈別李敬恒 錫庸</title>,<text>朋來不亦樂。自顧愧疎志。頹俗悲今日。遺編講古風。勉哉勤進步。坦道面前通。</text>
<title>次李應律 鍾彬 王大人壽瑞韻</title>,<text>五百榠欞秖半年。六旬稱壽亦堪憐。未識片心猶赤否。不羞雙髩卽皤然。嗣述有人方是慶。淸閒無病却云仙。也知送老多長物。秋月春風水竹前。</text>
<title>挽戒懼堂朴公 孝英 二絶</title>,<text>恭儉省身禮下人。戒懼楣額寫公眞。三世一堂同一揆。古家遺範得重新。悵望傅巖空鎖烟。主人去作玉京仙。可憐行過東西路。客馬踟躕香水邊。</text>
<title>次田說卿 兌秀 大人生朝韻</title>,<text>自求知有素。何以福芊綿。眞心絶機巧。恂恂六十年。田園依本業。詩禮屬家傳。忽此劬勞日。詎有樂意牽。祇爲孝子情。奉觴慕古賢。善禱騰一室。親賓又賁然。吾爲孝子祝。歲月逝如川。努力須愛日。立揚以永全。</text>
<title>次文山亭原韻</title>,<text>文山曾是碩人居。薖軸重新葺舊廬。襟韻晶晶秋水月。天機潑潑春池魚。緇塵不到登楣字。素業猶傳滿簏書。嘆息可山半餉話。無緣復續續吟餘。</text>
<title>詠雪聯句</title>,<text>蓋盡羣山無惡石。著來深樹有生花。老柏軒。 超然坐我光明界。一點塵埃不染些。鄭應善。</text>
<title>大源庵。次滿月臺聯句。</title>,<text>鵠嶺蒼松歲已寒。溪南。 風聲猶啓大東安。老柏軒。 歌終百死精靈在。田兌秀。 義植三綱事業寬。河庸植。 列聖褒崇扶世敎。曺秉煕。 羣賢思慕激心官。李敎宇。 歸來百載吾生晩。許萬憲。 滿月淸遊續亦難。許容九。</text>
<title>次安士賢 洛鎭 大人壽爵韻</title>,<text>已過稀齡又二旬。煌煌恩誥自天新。誰知蓽戶安貧士。晩作銀臺優老臣。康濟自家能享福。蔭垂嗣子俾修身。一觴相屬榮君賜。賀語隨騰遠近親。</text>
<title>讀山水遺響 金豐五所輯</title>,<text>師襄一入海。大樂魂不還。遺編尙可續。山峨水潺湲。檀板一聲中。始覺別有天。</text>
<title>庭除荒莽。初不知有蕙。一日忽見一朶特秀。長可尺餘。驚見嗟異。翌朝視之則已摧折矣。遂賦問答。二首</title>,<text>蕭艾盈庭得意時。問君獨秀竟何爲。一曲楚些吾欲弔。臨風三嗅涕漣洏。凡物榮枯各有時。寧摧不忍化蕭爲。摧者於今非我獨。人人祇足自漣洏。</text>
<title>九日。與遯溪，梧坡諸友登闍山。</title>,<text>天風始肅海雲飛。一路逶遲上翠微。巖秀古容危且立。谷藏淳氣去還歸。人間何世渾沉陸。天際輕陰已落暉。賴有佳人重九約。滿山霜傑染秋衣。</text>
<title>白鶴瀑</title>,<text>白鶴舊棲樹欲秋。仙人不見但淸流。那能吸盡万千斛。灑向人間洗九州。</text>
<title>龜陽齋階下特竹</title>,<text>孤竹淸風百世師。一生勞仰未攀之。今到龜陽亭上見。亭亭特立欲何爲。</text>
<title>挽復菴曺衡七 垣淳</title>,<text>桓桓曺夫子。東方百世師。吾家好日月。末光應不虧。無人追仰挹。吾道正堪嘻。賢孫有吾子。蔚爲多士推。氣味蘭芬若。資稟玉溫其。行義鄕黨滿。雅懷㵎阿知。先集多釐正。血誠諒在玆。衆見固難一。不激不詭隨。宛轉期有就。年命不假之。續成豈無日。爲君不須悲。人獸交戰際。喬幽拂經時。元城命數好。哭君何嗟爲。獨有未死友。失此歲寒期。彳彳復亍亍。苦哉猶人猗。</text>
<title>登淸風樓。懷聖執。</title>,<text>當年酬酢地。獨立一高樓。何處尋陳迹。淸風爽欲秋。</text>
<title>廬山齋</title>,<text>玆山端合號廬山。一道銀波翠壁間。大界塵烟曾不到。碩人薖軸也相關。重來白髮非生客。數疊層巒更好顔。寄語諸君勤拂拭。淸風長與白雲還。</text>
<title>次李禹錫 鼎來 回甲韻</title>,<text>弧辰樂事自陽陽。極宿天南繼照長。白首石家無恙日。斑衣萊子有華觴。同衰拊背眞堪畫。偕老齊眉亦不常。鸞鵠珥瑜餘慶富。豔君純嘏和高章。</text>
<title>挽惺溪曺仲昭 鎔</title>,<text>惺惟坦坦復溫溫。山海家中兩肖孫。一年零落山丘去。客馬踟躕入德門。</text>
<title>次朴寢郞 禎基 白玉亭韻</title>,<text>金剛蝕屐髮星星。萬二千峯胷裏靑。歸來不復紅塵夢。靜處因成白玉亭。家傳冰蘗追先德。川潔玻璃樂性靈。炳燭奇功收有地。知君從此考祥馨。</text>
<title>登韓厚昌 鎭行 山亭</title>,<text>爲愛園林倦鳥歸。淸風一度滿襟吹。知君尙有終南戀。回首那堪負遠期。</text>
<title>寄呈崔勉菴</title>,<text>滿城風雨一鷄鳴。聲振扶桑衆聵醒。獨恨羣雞鳴不續。漫漫長夜幾旹明。</text>
<title>挽族叔華卿 邦桂</title>,<text>緬昔公先子。愛我非等倫。實有知己感。豈直爲宗親。公能繼先志。綢繆二十春。居然又別去。嗚呼孰與鄰。公年五十二。優作了債人。冠孫已聽子。餘慶又日新。如何不少淹。去作松下塵。想應歸侍日。慈孝意更眞。爲言地上某。尙未覆幎巾。人間今如許。苟存良可矉。</text>
<title>韓道均 東洛 請授擊蒙要訣。喜贈一絶。</title>,<text>萬里前途遠。戒哉發軔初。多君尋正路。要讀擊蒙書。</text>
<title>挽姜亮汝</title>,<text>禮洽情輸秩秩筵。古家風範尙依然。皓髮韶顔常在眼。忽聞去作玉京仙。</text>
<title>和金聲彥 景澤</title>,<text>十年比屋共歡悲。南北分離孰使之。世界浮休何足說。鷦林只合一棲枝。</text>
<title>悼梁仲卿 益煥</title>,<text>一醉松石酒。十年未全醒。人亡餘古宅。難爲太上情。</text>
<title>贈別鶴南老人 鄭寅華</title>,<text>巖扃頻叩亦何情。皓首留心炳燭明。可惜初平未得友。虛勞三百海山程。</text>
<title>悼文殷仲 濟萬</title>,<text>返眞眞樂否。兩世共云徂。欲哭還收淚。人間不可居。</text>
<title>重陽日。海山翁以登高見招。病不能從。遂次其韻。</title>,<text>陰翳掃空卽日晴。重陽佳號稱來停。短髮不禁愁杜甫。黃花未發待淵明。忘老飛筇龍共化。吟寒倚壁蟋同聲。也知一嘯千山肅。入眼秋光寸寸淸。</text>
<title>庭菊爲獰風所傷。枝葉憔悴。若不復花。至十月始開。</title>,<text>陽月九日亦重陽。粲粲黃花始吐芳。莫疑無陽陽未息。抵死猶有枝頭香。</text>
<title>次田見卿壽親韻</title>,<text>耕翁敬德幾葉傳。漑食元來驗諸天。葆得靈根受厥報。視履考祥亦云旋。瑞色淸明山下宅。竹栢靑蔥裊香烟。鸞鵠峙庭珥繞膝。吉慶不許前人專。壽斝升堂聯彩舞。匡床友瑟亦鏗然。新甲將應爲舊甲。正是人間不老仙。滿堂賓朋騰善頌。一家鳧藻動山川。更願諸君勤向學。厥修來來相彼泉。盛美承承只在此。一杯寄情又一篇。</text>
<title>鄭景晦賦雪梅問答以示之。愛其介然自守之意。方沉吟之際。許亨佑 相 適來。遂次其韻。示景晦。仍贈亨佑。</title>,<text>不受蠻烟獨處深。斜橫堪對可人心。妙在無言守本色。千回不厭繞寒林。</text>
<title>寄李安甫 定洙</title>,<text>一書珍重意。欲答柰昏昏。無限吾家寶。晦翁曰謹勤。</text>
<title>挽鄭參奉 在學</title>,<text>古人還向古人歸。歎息今人安所歸。也識英賢迎笑語。賀公今日得眞歸。</text>
<title>挽沈監役 德基</title>,<text>松柏居然摧白日。肯敎衰柳殿秋風。賴有庭蘭秋正馥。暮途殘契未全空。</text>
<title>挽李晩松堂 鍾和</title>,<text>念昔先君每道公。溫良端愨本天衷。尋常託志塵宂外。八十遊身禮法中。三品恩榮平格報。二枝庭秀養成功。故人稺子今如許。痛哭寢門恨不竆。</text>
<title>次姜後山乙酉之作 幷小序</title>,<text>今去乙酉二十有餘年。今日之禍。雖已兆於當時。較之今日。則猶爲太平無事之旹。而作詩悲憤如此。今之人化爲異類而猶復恬嬉。可哀也已。其胤子伯元屬載圭賡之。陽脈由來賴有傳。陸沉天下獨朝鮮。箕封罔缺三千里。周禮猶存五百年。異類同歸哀我輩。英靈如在泣先賢。作詩之日非今日。此老如何欲問天。</text>
<title>贈別金翼夫 景文 兼示諸生</title>,<text>悠悠千里道。仗策始出門。疾走多顚躓。虛徐却邅屯。疾徐皆半廢。進步有道存。寸寸循古轍。俛首向前拚。左右勿復顧。遠近勿復論。不到不敢休。步步牢著跟。及到如不意。莫曰我耄言。</text>
<title>挽河公千之 仁壽</title>,<text>孝養不違曾氏志。詩名又在宗文家。那知一夜楊川酒。未及全醒賦楚些。</text>
<title>晩山李廷弼遊三洞歸。示以諸作求和。只次其月城草堂韻以寄。</title>,<text>晩山乘晩興。搜勝到安陰。堂草一般意。樓花千載心。閒閒雲裏屐。灑灑月中衿。那得淸如許。悠然續短吟。</text>
<title>滯雨偶愛亭</title>,<text>舊雨新亭樽酒前。須令一日度如年。五洲風雨不驚地。九曲烟霞別有天。山水留人緣不偶。琴書作客夢常懸。仙靈似惜同衰別。喚起荷珠滿灑川。</text>
<title>次柳雙峯南山齋韻</title>,<text>從古幽人偏愛山。婆娑送老水雲間。靈區遠與塵烟隔。樂意相關林鳥閒。樽酒延賓開喜睫。詩書課子破愁顔。莫言此處無長物。蘿月松風自往還。</text>
<title>挽閔雙松 百弼</title>,<text>窈窕明珠洞。漣淪鏡湖水。考槃爰得所。超然謝塵累。我㵎兼我阿。寤歌足永矢。年年一牀書。古人與諾唯。世皆競毛皮。公惟得骨髓。不獨成家法。亦足警世士。九有渾沉陸。埋瓊噫無址。一丘羞乾淨。薖軸昔於此。因居爲永宅。浩歸完終始。空有霞外影。皎皎照人視。</text>
<title>贈權乃錫 永祚</title>,<text>聞君讀小學。善端發天機。恰似重陰下。一陽初動時。一砰鼓萬化。陽春自煕煕。君從何處得。前哲是吾師。在昔魯齋子。敬信實在玆。父母如在上。神明儼臨之。至我寒暄老。得此爲依歸。皓首稱童子。光霽不外斯。君能發大願。往轍思欲追。老我何錫予。感嘆自成詩。</text>
<title>寄京城儒約所</title>,<text>童踦曾不殤。臺僧亦表章。寄語東方士。及時須自強。</text>
<title>魯城歸路。過淳昌內藏山。山下有槽洞。蘆沙先生降生之地。</title>,<text>道中昨奉山頹日。嶺上行逢嶽降村。歌筑相期今已矣。悠悠我思渺無端。</text>
<title>謝康性緝 煕鎭 來訪</title>,<text>九野寒威已漲天。稺陽一脈動竆泉。扶養奇功誰辦得。儒門掛籍豈徒然。</text>
<title>悼南應珍 相魯</title>,<text>秀而不實聖所悲。我爲先公一歎之。有子如君父書讀。漑食之報謂在斯。氣貌溫粹心若貌。其才又足充其姿。自用則少好問裕。此理分明早已知。欲求師友亦難遇。老我承乏肯相追。逐臭嗜疥緣底性。傍人譏笑不能移。忘醜自比他山石。時加琢磨有遠期。鬼伯於人故太劇。一朝奪去竟何爲。昨冬風雪天地閉。追餞半途氣亦奇。今春䨓雨百事解。勞問竆廬意堪嘻。脫屣人間君則快。苟然不死我堪癡。君弟乃中君所愛。託君後事其在玆。撫棺臨壙躬不得。一詞緘哀涕淋漓。</text>
<title>次閔松菴 東爀 晬辰韻</title>,<text>新甲將期舊甲成。孝潭千丈倍澄明。列鼎那堪風樹感。佩符應效日葵誠。客誦臺萊來滿座。庭羅蓮桂迭稱觥。病生久未酬知遇。晩續佳篇詎盡情。</text>
<title>謝吳友 應千 使家傭牽牛助耕</title>,<text>憐余刀斫地。健角兼佃夫。耒耜四隣仗。少陵何太疎。</text>
<title>鎭南白雲菴。次板上韻。</title>,<text>白雲翁在白雲間。翁與白雲較孰閒。翁忘歲月曾堅坐。但見白雲時出山。</text>
<title>拱珠島泛舟</title>,<text>茫茫萬里棹頭開。歷歷羣山去又來。寄語梢工高擧帆。悠悠莫問係舟臺。</text>
<title>贈別墨正晦 煕○幷序</title>,<text>墨古墨胎氏之裔也。至宋恭帝時。墨胎良封廣寧守。廣寧古孤竹國也。元時守失職。避地遼東。沉晦免禍。遂去胎稱墨氏。至明崇禎。墨仕至兵部尙書。拒淸兵殉戰。明亡。尙書子萬仁與李提督之孫膺仁，潘侍郞騰雲。罔僕東至金化郡以居。子孫以廣寧爲氏。今正晦又自金化流落居鎭南。孤竹淸風聞百世。一生矯首首陽巓。今日偶逢廣寧氏。罔僕東來亦云賢。見蛛思朱深致意。况復一脈至今傳。我耳久聾翻忽醒。如夢斯覺病斯痊。聽言叩中尤可尙。抗志不欲隨時遷。迺祖風骨猶宛在。才學又足積待年。鵬圖縱被鷽鳩笑。簸風會上九萬天。瑣尾於君何足病。努力撐支勉勉旃。</text>
<title>繡谷滯雨。贈裵致明 錫宇。</title>,<text>重逢舊雨海山靑。繡錯書林綠滿庭。淋漓話到眞淳處。消散閒愁覺性靈。</text>
<title>次三修齋韻</title>,<text>茅齋蕭灑理山深。四畔晴林盡綠陰。雙秀構堂思永錫。二囂薖軸抱孤吟。諸孫設食追餘感。多士臨觴爲整衿。一曲高歌歌伐木。嚶嚶黃鳥和淸音。</text>
<title>次涵月亭韻</title>,<text>舊日幽亭舊客登。山仍蒼翠水仍澄。故人不復持樽酒。貧女無緣借壁燈。空有池荷生葉葉。忍看春草綠層層。若靡軒下印江月。想得它心也未能。</text>
<title>次韻寄題景賢堂</title>,<text>山阿邃處㵎流濱。薖軸淸芬尙不塵。高景至今猶有地。工夫追古詎無人。莫言豐草時方夏。看取孤松晩獨春。要識先賢歸去後。一江寒月夜來新。</text>
<title>乙巳夏。與諸同志上闍崛上頂。</title>,<text>一上高臺始擧顔。寄身迢遞白雲端。河山窄窄吾居小。天地恢恢此日寬。積疊危巖頑骨立。低飛孤鳥羽毛寒。人間何處堪歸宿。坐此忘情又忘還。</text>
<title>水簾瀑</title>,<text>名山不拒老書生。重到仙巖坐忘行。翳日銀鈴多變態。隨風香霧更關情。水晶簾外囂塵斷。龜甲屛中百慮淸。却恨居人不解事。無因夜枕聽寒聲。</text>
<title>挽族祖忍齋 瑀民○三首</title>,<text>八十光華一夢寒。中間悲喜亦多端。玉樹長枝連世折。掌中抓血久汍瀾。家庭訓誨盡心誠。鸞鵠瑤環次第成。往劫已灰來慶續。也知歡樂了餘生。人間風雨起層層。牖下從容竟未能。歸骨先塋跬步地。祇應自慰永依憑。</text>
<title>敬次海山翁韻。以答下問之意二絶。</title>,<text>神龍無定窟。去就豈能知。吾家死守法。肯使隨風移。死守無他法。反求也自明。我有全生德。海淺山亦輕。</text>
<title>贈別韓瑞一 用憲</title>,<text>相知四十載。白首訪衡茅。莫道無文字。淡爲君子交。</text>
<title>悼劉舜思 錫中 二絶</title>,<text>賢如劉子晩相知。自愧疎慵求友時。起懦警昏深有望。擬將餘日託心期。朱語箚疑致意深。一書珍重更關心。修答未成仙駕促。稽雲入望淚盈襟。</text>
<title>悼鄭樂彥 時海○五首</title>,<text>百草萎靡猶未死。獰風拂拂歇無時。獨有長松高百尺。抗身寧折不曾隨。國賊元來不兩立。鞠躬盡瘁崔先生。忽時䨓雨天何意。君作前茅死亦榮。寧死忍看人化獸。苟生可柰喬還幽。此義於君有所受。早從松友讀春秋。魯城風雨接芝宇。一見知君稟得剛。此氣由來須善養。贈行一說豈尋常。分手汾陽留後約。翻成闊別此何爲。也識英魂消不盡。晴虹震電摠堪疑。</text>
<title>鄭汝賢 在鎬 被拘。抗辭不屈。聞而壯之。賦一絶。</title>,<text>風霜一夜急。百草死無名。嶺松何絶特。抵死氣愈勁。</text>
<title>曺公習 在學 乘桴越海。候勉翁於豺狼之窟。足令吾輩增氣。感歎之餘。自形於言。二首</title>,<text>坡公嶺海昔何辰。巢谷山人義色新。坡公巢谷猶云爾。况復綱常結局人。魯城風雪滿天辰。萬事蒼茫別意新。竟致文山燕獄去。堪憐屋裏尸居人。</text>
<title>山陰途中偶吟 丙午十二月</title>,<text>求死靡由獨抱憂。人間無地讀春秋。經營幾度歸虛筭。從此山人萬念休。</text>
<title>聞箕南翁 趙鏞韶 六十生朝在邇。人生六十。亦云老矣。志士之次第盡老爲可惜。聊賦一律以寄之。</title>,<text>聞說弧辰在此時。光陰歷歷上豪眉。壺觴爭賀吉人壽。歲月空令志士衰。故我不爲臺杻頌。憐君偏切喬幽悲。老當益壯無他法。但使吾心死不靡。</text>
<title>挽南舜聞 鳳煕</title>,<text>身爲未冷尸。哀死等譏裸。嗟君年未至。泉扃遽下鎖。早聞疾已病。一字問未果。謂我猶人猗。一哭不亦可。化臺望迢迢。須憐地上我。</text>
<title>聞重彥 權晩煕，章憲二友至山下村已二日。滯雨不得見。</title>,<text>淫雨阻人行。咫尺不相見。見將何所語。寒暄半雜唁。百草秋爛死。衆芳亦隨變。歌詩不成聲。飮酒那上面。不如遙相望。思見却增戀。玆心竟誰識。耿耿燈影轉。</text>
<title>偶成二絶。寄權君五以。謝前日辱書之意。</title>,<text>和戰悠悠誤千古。直從五內辦華夷。此志要須赤骨立。莫將皮肉作藩籬。試將勺水澆腸胃。塵土成泥未便休。卽今刳腹嗟無勇。到老只麽和俗流。有感於南冥先生鋪淵詩。</text>
<title>挽河景淡 永鎬</title>,<text>晉陽名族數君家。不鄙從遊晩更多。靑少相知君獨是。哭君今日我云何。</text>
<title>次金重卿 鐘琦 元朝詩</title>,<text>金鷄喚歲意堪憐。皓首晨窓點茗烟。去去時機危卵累。搖搖心事似旌懸。非緣亡滅將隨後。不爲經營却在前。千載瑤琴空寶匣。誰敎鴂舌亂餘絃。</text>
<title>次鵬山亭韻。寄權景孝 參鉉。</title>,<text>圖南無力未騰空。鵬化爲山山借翁。得失渾忘方類物。逍遙隨適乃培風。曠懷不是遊方外。至樂亦存名敎中。寄語令孫須大畜。時來奮翼天衢通。</text>
<title>往歲一雲兄虛枉。留詩爲別。今又使令孫奉書來問。猥荷勤厚。不容無謝。</title>,<text>往歲信息大。我慙非五經。遂令故人駕。虛勞叩巖扃。我來追不得。渭樹入望靑。賴有瓊琚響。𤨿然猶可聽。佳孫今入室。耄昏頓覺惺。慇懃袖中札。字字掬遠馨。同衰不同處。相望餘幾齡。况復山外事。長旹雨冥冥。關關林中鳥。耿耿草裏螢。此意人誰識。沈吟倚前欞。</text>
<title>送別許亨佑 相，黃子敬 元直。</title>,<text>憶昔南遊日。山海盪胷膈。時有二三子。志學道可適。百年弓馬地。那意此人獲。歸來有餘戀。南望勞魂魄。慇懃七舍地。二子同挾策。問對期相長。攻苦亦無斁。老我何錫予。前哲有律尺。士患不知學。學患不能擇。知學又能擇。進之在眞積。積久自有至。著工須鞭辟。知君隣不孤。征邁自相益。天荒待君破。努力共展拓。祇應去後情。海月入山白。</text>
<title>挽崔勉菴五絶</title>,<text>蘗翁正學振吾東。主理扶陽大有功。定知吾道中興運。有覺其徒誰得宗。資學雙成道有常。措諸事業也彌光。吾東義理伊誰屬。三十年來自主張。䨓雨淳昌一太噫。鯨波萬里去何之。忠宣冷館文山獄。千古同情亦絶奇。人間無地葬先生。墨雨山河曷日晴。玄黃復位基龍戰。誰識於今開太平。苞山一哭太悤悤。未死之前痛不竆。玉色金聲何處覿。徒然想像倚天虹。</text>
<title>次河氏漁父亭韻</title>,<text>樂在山樵兼水漁。囂塵不到上仁廬。忘形晩得魚鰕侶。往劫頻驚蟲篆書。廣張釣周時已遠。一絲扶漢志猶餘。欲知三友名亭意。看取江雲自卷舒。</text>
<title>答南士珩寄詩問訊 二首</title>,<text>吾道邇來一髮危。至今視息已遲遲。遲遲不死亦何待。可笑蕺山存志時。休道三山消息凶。寡孤何處不搥胷。瓦全玉碎分榮辱。此義人間無爾儂。</text>
<title>悼南景三 台煕 二絶</title>,<text>武夷山水照人淸。偶愛亭成樂弟兄。可惜書床虛一半。只留寒月夜來明。迎哭崔公海外輀。苞山一別幾何時。風燭人生固如此。靑年白首舛何爲。</text>
<title>寄李致善 敎宇。兼𥳑其伯仲。</title>,<text>見喜寧見怒。受辱勝受榮。爲君還作賀。一噴也一醒。</text>
<title>挽崔松窩而仰 濟泰</title>,<text>子能登化臺。竆鬼無所施。况今何等世。狐烏不堪視。曷不攜手去。惡在惠好誼。平生相與意。南望付長喟。</text>
<title>聞遯溪老人抱孫之報。喜寄一絶。</title>,<text>七十抱孫莫恨遲。四旬初娩一何奇。老病未參湯餠會。爲吟玉樹長新枝。</text>
<title>送別復初李翁 奎夏</title>,<text>癃年八旬近。險路四舍奇。課歲勞杖屨。此意竟何爲。八十覺悟訓。紫陽不我欺。一息亦尙存。年數何足知。炯炯聞可志。屹若頹波砥。愧我荒廢久。無以裨毫絲。相對起昏懦。共讀味更滋。問難發新意。公是往敎師。受賜無所報。送歸徒忸怩。歸去万山中。後會難復期。祇應山上月。夜夜穿我帷。</text>
<title>挽文敬叔 在和○二首</title>,<text>鳳淵明月興悠悠。舍此如何便永休。所居猶是人間世。不似無何鄕裏遊。佳子佳孫自克家。翩然長逝復何嗟。也識樽中猶有酒。倘隨明月夜來些。</text>
<title>金素先 繪泰 不逐時好。課歲相從於寂寞之濱。意非偶然。今來話間。言見人作好文章則未免動心。爲賦小詩六絶以贈之。兼示景晦思叔 鄭邦繹。</title>,<text>一發菩提心。斷然期作佛。嗟哉善財童。可謂西方傑。吾黨志學士。苟簡作規模。讀聖還他聖。亦云我丈夫。文章豈不貴。博洽豈不佳。外耳非吾內。只輸顔氏齋。才難古亦云。成才最爲難。綆短那汲深。要取遠大看。况今世喧豗。吾道危一髮。誰是崇安子。默誦詎敢忽。古有老和尙。集徒長痛哭。此意竟何如。請君須反復。</text>
<title>次鄭汝賢智島之作</title>,<text>失楫中流泛漏船。招招副手莫余憐。靦面忍看君子國。擡頭堪愧小華天。冷山猶有還洪日。澤畔那無願屈年。竚君內蓄長虹氣。一吐人間破黝烟。</text>
<title>次贈金士文 周鉉 三絶</title>,<text>伴鬼竆山誰復尋。林雲谷霧晝沉沉。剝啄一聲春欲動。相看默默亦何心。有不思而不遠而。泣絲泣路摠堪悲。自有吾家前聖轍。願君努力莫躕踟。莫將枉直較尺尋。逐水流苴怕浮沉。只將四矯終身誦。鐵爾之肝石爾心。</text>
<title>悼宋子三 鎬文 子敬</title>,<text>聞君兄弟歸。欲哭還收哭。古今好命人。奚必元城獨。</text>
<title>海山翁有詩求和。忘陋構呈。又俯和以做說不似含諷。寄意深厚。警發多矣。然當此華夷人獸之關。見得不明。說得不切。其何以臨事不錯。輒復攀和。</title>,<text>做說固難似。依違焉得明。苦口亦何以。所關也不輕。</text>
<title>寄李周汝 敎冕，李采汝 敎翼。</title>,<text>漁水樵山不得息。董生猶有讀書時。不識二君躬秉耒。淸陰燠室坐多時。</text>
<title>次具君 鎭斗 丙午除夕韻</title>,<text>一身還有一團天。爲學先分人己邊。此生虛度難追後。來日無多直向前。工夫只在春冰履。氣象從看霽月懸。榮利聲名皆外物。須尋家裏本來然。</text>
<title>挽姜明震 萬欽</title>,<text>世交俾也忘。晩契亦無斁。孰知問疾行。遽作弔喪客。</text>
<title>博川金聖惟 承謨 徒步二千里。惠然肯顧。守歲山房。臨歸不容無一言。</title>,<text>願君勿徐徐。高閭暮又朝。願君且需需。于沙又于郊。博川何處是。送君心忉忉。耄矣何所贈。吾道在自昭。</text>
<title>李瑞玉 煕輔 得泉於竹間。因以自號。作詩見志。有爲余讀聖賢之句。輒次其韻。</title>,<text>聖人奚味竹。聖人奚取泉。苟能眞讀聖。不及亦希賢。</text>
<title>挽河洛圖 載衍○二首</title>,<text>溫恭端肅河洛圖。一見知爲法家士。自從令子託交遊。離輒相思逢輒喜。洛圖可謂全歸者。舊時冠服舊時心。令子也應候化臺。爲言竆命尙延今。</text>
<title>步和芮國彥 大僖</title>,<text>東洛團團月。淸光万里餘。十年頻入夢。一面莫云疎。憐子非今士。愧余負古書。請刪詩話過。鑑此悲竆廬。</text>
<title>送鄭汝賢北遊 二首</title>,<text>蕭蕭風雪時。送子一千里。若逢南鴈翔。爲報平安字。行行千里路。幾處秋燈廬。若逢有志士。爲問讀何書。</text>
<title>示同社諸君五絶</title>,<text>寄身迷海筏。狂浪起層層。舍達不須問。復何著戰兢。無信寧無食。聖人權重輕。願言俱努力。毋負讀書名。千聖相傳道。明明是我儀。悽然矢死志。三復栢舟詩。片舟載大宋。講學亦何心。未亡不敢棄。吾道古猶今。此心危莫危。毫忽歸胡越。須如步索人。眼柱靡差失。</text>
<title>己酉上元翫月</title>,<text>開戶見明月。團圓無古今。陰昏淨若掃。稽首仰天心。</text>
<title>呈西川趙泰文 貞奎 行軒二絶</title>,<text>故人來住一山外。躄者無緣座上會。地邇人遐曾是云。只將心字送征旆。朱穆豈爲絶交者。淵明不是止酒人。此意於今難與語。只緣吾子素襟眞。</text>
<title>悼鄭永舜 鍾玉○三首</title>,<text>溫溫白玉質。欲就他山磨。遽爲劫火燼。已矣云如何。鸞鵠爲蟪蛄。玉樹化浮菌。此理諒難諶。喟然仰彼旻。雖有十玄夫。無以慰東野。大化故顚倒。况今世益下。</text>
<title>地䨓吟。寄墨正晦。</title>,<text>眇眇地中䨓。孩兒未開口。保養貴專靜。掩身以自守。</text>
<title>送別翠㵎趙良彥 昺澤</title>,<text>頃見西川子。今逢翠㵎君。多謝邯鄲氏。挺然不亂羣。</text>
<title>悼河復源 進洙</title>,<text>孝友眞淳世所稀。如何一疾便長歸。歸侍先君君不恨。偏憐原上隻鴒飛。</text>
<title>己酉八月。聞新報有感。</title>,<text>聞說完亮死。天回祚宋心。天心何以答。一德又還今。</text>
<title>悼安義士 重根 二絶</title>,<text>于野戰龍那不血。會當黃極變爲玄。若把古人論次第。沙中倡起可同年。毁形易服不須說。炭漆刑人同一心。後來誰續紫陽筆。名姓當爲百世欽。</text>
<title>武陵黃子善 道性，檜山甘子楫 濟鉉 肯訪深山。其意可感。臨別出示二絶。輒次以謝之。</title>,<text>大道危如髮。出門却怕歧。苟能不失正。何恨相逢遲。爲君歌伐木。無反喬幽然。冬宵終有曉。吾道信蒼天。</text>
<title>次姜致周 錫望 醒圃韻</title>,<text>人事元來參化工。須知一理賦均洪。獨醒澤叟方成趣。隱圃先生尙有風。染指時華還可怕。潛心經訓未全竆。隨分隨安無不足。如魚於水鳥於叢。</text>
<title>奉寄省窩河禹範 載翰</title>,<text>十年漂泊更何爲。故國情親優樂飢。秋熟石田甁有粟。可能九遇三旬資。</text>
<title>次贈吳贊叔 昌錫</title>,<text>子是三山友。相知廿載餘。感君敦舊契。愧我轉空疎。須壯伏波志。益親桐柏書。掩身那可忽。剝盡柰吾廬。</text>
<title>次寄金士文二首</title>,<text>鳥兮如下喬。羽族摠悲傷。蘭兮如化蕭。花譜不復光。微物亦抱羞。人而可無常。紇干雪裏雀。凍殺不欲移。東籬霜下菊。枯死不辭枝。微物亦守性。人而不如玆。</text>
<title>和耕谷鄭伯溫 直敎</title>,<text>其山一訪堪自多。飮水看書共山家。數宵足慰平生債。珍重魚書願復加。</text>
<title>贈朴允敬 宰榮</title>,<text>葉嫩初綻日。花好半開辰。生意如走失。那得万和春。</text>
<title>敬次晦軒實紀藏板閣韻</title>,<text>庭草春復寂。香燈處處存。最是無竆痛。誰知吾道尊。</text>
<title>悼權極瑞 載玉</title>,<text>令德梧潭家。有美人如玉。琢成期大器。如何奄山麓。世混不可居。脫屣亦云穀。其柰高堂老。淸血日盈掬。况復一床書。屬之阿誰讀。老儂尙不死。望子一來握。望望終乃爾。誰復慰幽獨。</text>
<title>次止愼亭韻</title>,<text>轉若風花西復東。偏憐流峙古今同。峙者蒼然流者浩。婆娑皓髮是何翁。原韻云流峙猶能太古同。咀嚼猶能二字。令人感嘆。輒次以寄之。</text>
<title>呈復初堂</title>,<text>問字曾孫代缶歌。怡然樂此復何嗟。身各病床心獨往。一天明月兩山家。</text>
<title>和呈斗山李聖五 準九</title>,<text>大化顚倒誰能回。長吁短嘆徒爲爾。不如藏身萬山中。人間何處八素是。居易俟命昭前訓。讀吾之書究吾止。寸陰可惜如尺璧。殘編餘日不我俟。立之書牖眞我師。未死之前不敢已。也知巴陵夜夜月。餘光流照勿溪涘。</text>
<title>從弟農山回甲隔日。兒曹作詩祝嘏。輒次其韻。亦撥悶之一事也。</title>,<text>弧辰回似復來陽。絶彼柔牽道益光。舊病宜從先甲去。新心當與後庚長。莫將百感戕衰抱。不許纖塵上素裳。嗟我賴誰餘日保。願君晬酒歲斟香。</text>
<title>山居雜詠十七絶</title>,<text>書舍 庚午十一月十一日曉夢作詩。其日我生朝也。有羣芳濯濯佳容失。老柏亭亭本色新之句。今思之。有若神之冥戒然。豈敢忘諸。老栢本相新。神讖良可質。玆心知者誰。作此爲容膝。寓恭堂密邇先亭傍。楣扁常對越。桑梓亦必恭。矧此傳心訣。瞻過宇闍崛望中靑。先生昔此茇。悠悠江漢思。瞻仰靡終畢。小德洞 書舍所在小德根大德。地名亦佳絶。欲識川流意。無微不著實。西麓西麓抱亭回。鎖作山扃鐍。咫尺人烟斷。緇塵自不涅。東麓遮盡衆山根。東麓費旋斡。幾疊雲屛好。寶鬟爭屼屼。鸎峯朝雲當戶轉鸎峯。朝雲橫一抹。終非霖雨姿。只可自怡悅。芝峯明月芝峯秀色多。夜夜送明月。媚獨亦何心。慇懃入我室。蓮花峯 形家號案山。爲蓮花峯。何來一朶蓮。對此前楹屹。世無無極翁。愛爾將安說。鴈墮峯 在鳧坪上飛鴈下鳧坪。擧頭望石闑。我無一字寄。愧非中郞節。山城峯 在闍崛山。邑長禱雨處。昔玄侯仁福大旱。遍禱諸山。而終禱於此。禱祀畢。積薪坐其上以俟之。若不雨則將自焚以謝罪于天。天乃雨。雨環三嘉界。嘉民免饑。城峯爲捍門。蓄氣未曾洩。興雨有前驗。博哉澤及物。石井地開數椽安。天借一瓢潔。飮此甘長終。何須五鼎列。石笏世還朱泚魂。不復段公笏。化石屹庭中。看看空復咄。芭蕉新葉又新心。新新無間歇。安得訂頑翁。從容講理窟。菊疇愛菊誰復陶。餐菊亦非屈。花神應笑余。何以託眞逸。谷口亭兩山垂手拱。一樹立蒼鬱。因名谷口亭。耕隱合今日。小池 擬鑿小池。相地未及。將開一鑑寒。要得源頭活。如臨當日心。炯炯猶可述</text>
<title>讀王炎午生祭文文山文。有感。</title>,<text>死如重泰生輕塵。頃刻翻成兩截人。縷命僅存猶有待。竿頭勸進不孤隣。兩皆深薄戰兢地。一是熊魚取舍春。炯然心法傳千古。起視人間却惱神。</text>
<title>奉和崔寢郞 容源</title>,<text>名山叨邂逅。空谷驚剝啄。何來靑鳥使。投啣落弊簏。復有瓊琚篇。聲韻滿山谷。自視不材櫟。見棄於衆目。如何懷好音。慇懃不金玉。世道嗟陸沉。無人不混濁。欲往靡所從。四顧空彳亍。誤認濂溪拙。自擬初平學。此意良已勤。非我矢不告。精爽已蛻去。所抱只空殼。不及木居士。程曆使人覺。雖然亦不僵。但願重相握。</text>
<title>奉呈是菴六十壽席</title>,<text>方丈山人道氣淸。胡然今日六旬名。往者已過來者續。床書歲歲眼重明。</text>
<title>贈李致見 完周</title>,<text>家庭灑掃工夫大。埋置身心小學書。世間絶少神通事。霽月光風此有餘。</text>
<title>朴言可 泰鍾 握於積年久別之餘。於心有則喜者。賦二絶以贈之。</title>,<text>莊嶽數年楚莫求。况君遊彼幾多秋。今日相逢渾舊貌。此心應不逐羣咻。只將過去卜來頭。千百蜩螗不足憂。直到月沈逢虎處。問君能免動心不。</text>
<title>次韻寄達源齋</title>,<text>吾道東來是達源。山名珍重闢山門。幸生孔孟一治後。肯逐歐羅百怪喧。要洗塵心盟水石。知應活計課兒孫。老儂直一塚中物。不敢題名留累痕。吾道山東走爲達源嶺。齋在嶺下。李君學度求余記甚勤。余不能奉副故云。</text>
<title>應善戚叔見訪</title>,<text>幾年思想賦停雲。今日相逢頓覺春。久視人間堪獨苦。不知天下竟誰均。徒言死可聖師訓。自愧生爲男子身。強挽征鞭何所說。對床一笑亦無人。</text>
<title>謝文華國 昌圭 見訪</title>,<text>聞說君從賢師遊。樂多賢友亦賢流。自顧疎慵爲弊物。慇懃來訪問何由。</text>
<title>挽李和實 容一</title>,<text>君歸亦好數。未見今年秋。柰我抱羞死。不堪念舊遊。</text>
<title>送族生思叔渡鴨綠江三絶</title>,<text>四海狂塵一木榻。工夫刻苦竟何如。五十年來能化俗。居成聚落服詩書。歎息龍門響已撤。崇安默誦屬誰鄰。一天猶見江西月。千里相思幸有人。一朝告別情奚若。君是十年注意人。我死堪憐如隔壁。更誰收骨瘞松塵。</text>
<title>泣大龜</title>,<text>世徂虞夏曷爲至。廊廟之藏入鮑肆。鉏商爲厄古今同。遙憶當年反袂淚。</text>
<title>庚戌九月。嘆庭菊未開。</title>,<text>秋晩山堂病葉鳴。遲遲不發亦何情。晉史如今無寫處。也應羞對僞淵明。</text>
<title>題書舍 此詩及告先聖先師文與告祠堂文。先生易簀後。出於先生私藏中。</title>,<text>万古蒼然一太空。定知吾道不隨竆。死法也存生底理。斯堂從此號從容。</text>
