<title>友蓮閣安岳</title>,<text>小雨送微涼。羣峯生夕陰。不見雁鶩行。獨憐庭院深。荷葉盡傾蓋。香風吹我襟。濂溪沒已久。無人知此心。愛之忘肉味。怳若聞韶音。名堂良有以。佇立空幽吟。</text>
<title>應製成川圖詩 有記。在于第五卷。</title>,<text>吾東形勝冠天下。奇絶藉甚成川府。餘杭風日不足論。會稽山水何須數。淸江一帶碧玉流。峭壁萬丈靑鸞舞。蓬島移來泣靈鰲。蜀道鑿出勞神斧。東明聖王天帝孫。俶啓元基爰胥宇。淹淲鱉橋解急難。卒本萊葉迎新主。百步指環破如瓦。千秋朽木還爲柱。高城深亢罷玄雲。舊邦漂沒愁霖雨。開邑正値建昭年。累世更拓丸都土。當年草刱尙淳朴。後嗣荒亡招外侮。瓜分三國勢蠻觸。關河割據相吞吐。前朝置鎭號剛德。版籍畢竟輸聖祖。桑麻雨露樂至今。景物風流傳自古。降仙危樓聳半空。聖代冠蓋聯簪組。恩波洋溢羽觴飛。羅綺繽紛雜簫鼓。煙鬟十二互變態。陽臺雲雨朝復暮。誰將屹骨名巫山。誕妄堪笑高唐賦。堂新伴鷗機心斷。臺敞平寬觀覽富。芳草萋萋沙渚春。落日蒼蒼官道樹。雷封今日屬熙康。食田飮井皆按堵。聖慮憂勤不忘遠。龍眠活畫分毫縷。元氣淋漓濕屏障。異境怳惚留庭戶。道體流行存目擊。指點屢被重瞳顧。已知天命本難諶。又念民生多疾苦。冕旒如見萬里外。离婁亦必以規矩。誇張兩都陋班生。嘆美山河嗤魏武。吾王警省出尋常。樓觀弘敞非所取。微臣才薄敢揄揚。況此名區曾未覩。丹忱常擬戒無逸。隨事獻規期少補。祕府珍藏傳永久。几杖有銘看孰愈。</text>
<title>贈僧</title>,<text>驛路逢僧話。何如竹院閒。天磨與覆鼎。元是一般山。</text>
<title>次息波亭韻</title>,<text>息波亭上飮。回首已經年。好詩生眼底。著我落霞前。其二老去還多興。狂吟作少年。探君尋舊約。醉倒一樽前。</text>
<title>題屛十絶</title>,<text>蒼顔白髮照靑山。九老風流不等閒。信道斯筵堪作畫。秪今人作畫圖看。右香山九老避世商顔一局棋。四人心迹本同期。留侯自是多權術。剩借高名作羽儀。右商山四晧白髮垂綸坐釣磯。夢驚西伯獵初歸。非熊化作鷹揚將。一老胡爲獨采薇。右太公釣魚春耕釋釋樂無央。束帛戔戔幣已將。好把平生堯舜道。幡然一起佑成湯。右伊尹耕田竹林深處酒盈盂。萬事無心醉倩扶。畢竟淸談誤天下。當時何獨怨諸胡。右竹林七賢賞音能與感猫齊。處世終迷擇木棲。解道琴中蜋有斧。不知郿塢足燃臍。右蔡邕知音斗米令人困折腰。故園歸興却飄飄。扁舟忽泊家山下。松菊依然伴寂廖。右淵明歸去來孤舟一葉浪黏天。白月淸風興渺然。怊悵謫仙歸去後。至今遊賞屬誰邊。右蘇仙赤壁夢罷山陰雪月明。小舟聊向剡溪橫。到門不見猶乘興。見得眞人興轉淸。右子猷訪戴西湖煙月獨俳佪。索笑行尋岸上梅。白鶴橫空知有客。黃昏催棹小船回。右西湖訪梅</text>
<title>題林塘香奩後 鄭吉元爲玉井蓮作</title>,<text>收拾詩翁咳唾餘。鷓鴣豪氣未全除。可憐太華峯頭物。歲暮黃山泣舊魚。</text>
<title>夜夢。得看世何須靑白眼。逢人休說毁譽言之句。似是警省狂疏。因聯成近體詩一篇。</title>,<text>誰憐多病馬文園。已有交書絶巨源。看世何須靑白眼。逢人休說毁譽言。</text>
<title>陽城</title>,<text>酒兵今日破愁城。疏放年來不自程。馬上哦詩憑活畫。有聲還覺勝無聲。</text>
<title>南陽</title>,<text>孤城吹角曉怱怱。剛厭波濤客枕舂。倒着接罹行路遠。任敎兒女笑山翁。</text>
<title>贈僧靈秀</title>,<text>天磨山上僧靈秀。知足庵前初合手。明年花月更重遊。贈爾詩篇應百首。</text>
<title>贈僧</title>,<text>陽關西出又東行。道是無情却有情。佛語因緣還近理。若敎期會定難成。</text>
<title>約遊滿月臺。因雨未赴。移設西門樓。</title>,<text>天公何事復多猜。怪底終朝細雨來。假使城樓開小酌。豈如歌舞敞高臺。</text>
<title>奉和祖江漁皤。仍送米酒。</title>,<text>政拙催科但腹便。救窮軟欠手中錢。舊聞鷄卵還成骨。今見諸君信有焉。其二桃花人面巧爭姸。只恨官貧欠酒泉。沽得一壺持欲慰。草堂詩瘦負靑錢。其三生憎花柳競芳姸。議貸當春踴貨泉。杜老莫嗔王錄事。香粳堪替買醪錢。</text>
<title>次息波亭韻</title>,<text>去歲旌麾試戰舟。西湖之水際天流。至今臥病空回首。撚斷吟髭欲白頭。其二蓴鱸淸夢落扁舟。張翰當年困急流。不待秋風歸興足。羨他高臥祖江頭。</text>
<title>金堤東樓韻</title>,<text>來政忘吾坐又忘。爲憐池上有荷香。寄語遨頭須勉力。急回淳古慰涼涼。</text>
<title>題水營山亭 全羅水營</title>,<text>山橫絶壁龍腰斷。海薄層濤雪屋堆。日暮山亭人已散。白鷗飛去又飛來。</text>
<title>文化東軒韻</title>,<text>衰遲自幸際雍熙。何事齊民苦皺眉。傳食列城無已泰。林泉容有解簪時。其二當年杯酒共熙熙。今見阿咸是白眉。古縣蕭條城似斗。棘林還有鳳棲時。其三夢裏金鑾講緝熙。覺來愁緖集雙眉。星槎八月歸期晩。正是心懸魏闕時。其四樓壓芳塘晝日熙。靑山相對歛蛾眉。如皐自是多才調。一箭猶堪見笑時。</text>
<title>豐川八景</title>,<text>仙子何年落玉簪。雲鬟十二綰愁陰。銀盤昨夜風吹去。可惜涪翁枉費心。右椒島春雲秋江淡淡鏡光明。秋月娟娟桂影淸。蓬島煙霞看咫尺。一聲長篴老龍驚。右葉淸秋月素餐吾自愧淸漪。誰鑿雙池特地奇。一陣香風荷萬柄。隔林聞唱採蓮詞。右雙池蓮萏楊柳垂垂千萬繰。黃金輕軟轉嬈夭。白傅風情堪一笑。如何將比小蠻腰。右一徑楊柳凍雲深閉雲花稠。頃刻蒼顔變白頭。可是忍寒詩更好。黃昏獨上最高樓。右縛石積雪雲外疏鍾度幾層。曉窓搖月客心澄。懸崖亂水應奇絶。重閣誰呼杜少陵。右淸涼曉鍾日暮叢祠火獨明。村氓歌舞賽神靈。可憐聾俗如昏醉。先覺何人爲喚醒。右望德靈祠老樹槎牙閱萬春。霜皮剝落已無鱗。前頭桃李年光滿。爲爾題詩有幾人。右環館喬木</text>
<title>鶯</title>,<text>五月聞黃鳥。淸和舌未衰。靑山微雨後。古寺夕陽時。喚起殘僧夢。催成病客詩。相逢眞識面。曾見落花枝。</text>
<title>麻田東軒韻</title>,<text>境僻人煙少。官門晝不開。山風搖薜荔。江靄濕莓苔。酒熟蜂先識。花香蝶自來。遙聞牛背笛。吹入碧雲堆。其二日烘頻着睡。春晝懶吟詩。客舍依山結。村煙驀地垂。落花糝小逕。吠犬出疏籬。宴坐塵心淨。何嫌去較遲。</text>
<title>江華東軒韻</title>,<text>燕尾亭前石。摩尼海上岑。仙遊曾有約。世事奈相侵。一宿騶催發。連霄雨自陰。只堪征戰地。耕鑿贊當今。</text>
<title>簿書之叢。頭緖倥傯。無暇修答。然盛意不可辜負。聊步來韻。敢博一粲。意且不足。復吟短章一篇。以廣其意云。蓋次漁皤丈人韻。而前詩不可考。</title>,<text>用拙能安分。浮雲世事空。髑髏猶自樂。襬襶亦何庸。岐路羊難覓。齊門瑟謾工。行藏隨遇耳。頭上有蒼穹。</text>
<title>奉次前韻。再示漁皤丈人。</title>,<text>信道甘終老。何須歎屢空。窮途憐骯髒。末路愧凡庸。涉世誰知足。謀身自不工。俗人多好惡。惟簡在蒼穹。</text>
<title>次山甫韻</title>,<text>官柳風搖綠。林花雨擺紅。試看松岳下。何似洛陽中。牧笛悲前事。雲峯倚晩空。新詩參鮑謝。寂寞慰衰翁。</text>
<title>奉酬祖江丈老苦雨憫窮之作</title>,<text>漏屋長侵壁。傷田欲損禾。悶看雲脚亂。愁對雨絲斜。秪好仍留客。還宜與試茶。淸詩來破睡。把翫字如鴉。其二積雨門常掩。悠悠笑此生。漏天無燥處。鏖枕有簷聲。白髮身全老。靑帘眼倍明。閑愁消不得。侍立小童淸。其三嗟君生理拙。白首備酸辛。客況吟邊苦。窮愁醉更新。萊蕪塵甑久。陋巷絶糧頻。安得吹噓力。天地轉涸鱗。</text>
<title>李君天章。從諸君遊西江。宿甘露寺。翌日歸來。袖詩示余。仍次韻贈之。</title>,<text>多病還持律。堪嗟負勝遊。湖山眞活畫。詩酒摠風流。畜眼看佳什。移身坐小舟。尋盟知不遠。有信一沙鷗。其二每想西湖勝。難忘舊日遊。登樓仍極目。扣枻更中流。病臥身疑夢。僑居屋似舟。忘機今已久。歸興狎江鷗。</text>
<title>臨陂集勝樓韻</title>,<text>心旣爲形役。官如寄食傭。驅馳空費日。顧眄未生風。小閣初登陟。長天一望通。田園何處是。端合臥疏慵。其二破慳天不祕。選勝鬼應傭。山送蓮堂雨。樓生竹塢風。百年眞瞬息。萬事付苓通。按察寧 一作 那容緩。玆遊亦坐慵。</text>
<title>金堤東軒韻</title>,<text>賓主相逢處。團欒雜戲談。故人憐洛北。行色惜湖南。咄咄詩成五。堂堂月已三。歸來休更唱。攬轡面生慙。</text>
<title>次長連壁上韻</title>,<text>銜綸天北極。弭節海西堧。網戶供盤饌。鹽田漲竈煙。殊方先問俗。壯略敢開邊。風雪關山遠。行行欲暮年。</text>
<title>阿浪浦</title>,<text>大舸截滄溟。飄然遺世情。波黏天不極。風便櫓無聲。水鳥驚人語。汀沙照眼明。玆遊已奇絶。何必更登瀛。其二快閣臨無底。乾坤浩不窮。初疑登閬苑。忽似御泠風。山色雲增碧。波光日射紅。折衝知有策。樽俎更從容。其三夙昔關心地。能來亦偶然。仙家眞上界。佛語是西天。弱水愁沈羽。神功憶濬川。豪吟聊一寄。濡筆擬張顚。</text>
<title>豐川迎輝樓樓無扁額。考勝覽。卽迎輝樓也。作大字揭之。</title>,<text>客館專形勝。登臨有小樓。舊名詢地誌。大字掛楣頭。蔭瓦槐先夏。盈疇麥已秋。一杯聊潤筆。賓主摠風流。其二幽懷無所適。日暮倚高樓。作客誰靑眼。傷春欲白頭。雨微看似霧。風緊爽猶秋。節序驚人極。林鶯語更流。</text>
<title>許秀才茅亭</title>,<text>風光句引我。火急不遲留。路入松林細。亭臨石澗幽。巖花欺寶靨。溪柳替旌斿。倘有持山去。應愁似壑舟。其二春色堂堂去。羲輪肯替 一作暫 留。只緣公事擾。虛負草堂幽。促坐傳金斝。經時駐綵斿。蓬萊知不遠。林外有孤舟。</text>
<title>又次壁上韻</title>,<text>暫出牛鳴地。初驚龍矯頭。遙岑來席次。曲水抱巖流。不怕深杯到。偏憐落蕊浮。月明休秉燭。聊復及時遊。其二韶華濃滿眼。絶勝媚回頭。花落入筵舞。日斜隨水流。須知卜築好。頗覺人生浮。慙愧塵蹤懶。如今較晩遊。辛酉秋。按節海西。箚營于首陽。有戚孫許曦納謁。自言卜居距城。纔一牛鳴地。巖壑奇秀。溪澗淸駃。一作駛 長林隱映。海嶠環列。殊有景致。請一賞焉。當時。公事怱怱未暇也。壬戌暮春浹辰。作意電赴。巖花正鬧。影侵流水。怳如錦帳。倒垂於明鏡之中。不知武陵桃源。果能過此否乎。酒闌。援筆賦詩。略記其梗槪。同遊者。都事朴君仁元。牧使柳公承善也。</text>
<title>松禾照鏡軒</title>,<text>別榭曾誰搆。樓羅姓尹人。鑿開方沼小。繚匝 一作雜 短垣新。照眼花帀艶。醒心淨友親。天光雲影裏。佇立鏡中身。其二靑松圍古縣。地僻更無人。芍藥當階嫩。芙蕖出水新。日斜風乍颭。林靜鳥相親。坐久淸如許。沈吟愧病身。軒卽戚姪尹侯轍。爲縣宰時所搆。名之者。吾友人金觀察邦寶也。此間可無吾詩乎。非敢爲詩。兼述斯軒之勝槪云。</text>
<title>輓申參議 復淳 淳之 出高陽世稾附錄</title>,<text>靑丘膺世冑。白髮享高年。考績民思父。分符國賴賢。人言榮嗣續。身遘病纏綿。木稼俄成怕。家聲屬子傳。</text>
<title>禁苑應製</title>,<text>積雨新晴暑氣微。上林風日媚秋輝。宴開魚藻須相悅。喜動龍顔許不違。驍將抨弓聲似雹。諸生揮翰疾如飛。周王在鎬奚專美。盛事從知萬古稀。</text>
<title>送鄭都事執中 思良 赴關北蓮幕</title>,<text>家世氷壺徹底淸。後生還是蓋時英。論文久許同心事。佐幕難堪送別情。瀛海波濤增潤色。翰林風月帶光榮。聞韶耐可稱忘味。曾共寒梅早結盟。其二當年持節九秋寒。此日追思興未闌。鶯喚曉風花尙鬧。旆霑春雨水應漫。別離自覺凋雙鬢。意氣還知做好官。客館倘須憐老子。和詩題向壁間看。余以御史曾向關北</text>
<title>次徐仲胤 繼卞 韻</title>,<text>當今就列盡英雄。老子顚狂類次公。草野倘遺嗟命薄。廟堂何幸際時隆。身叨廩祿顔常厚。夢落田園興不窮。珍重故人來勸酒。醉鄕吾欲問無功。</text>
<title>朴淵</title>,<text>選勝來遊興已濃。自慙才盡敢形容。靑山界破詩還惡。銀漢飛流語未工。千丈落時雷轉壑。半天吹處雨漫空。沈吟日夕忘歸去。回首塵寰隔幾重。其二丹楓辜負得霜濃。薄暮峯巒帶瘦容。匹練脫機驚帝子。玉紳拖地倩天工。橫斜急雪飛無數。擊碎明珠撒不空。更上姑潭窮絶勝。淡煙疏日碧重重。</text>
<title>次 逸人名</title>,<text>君如松柏閱風霜。樽酒相逢思渺茫。當日少年頭欲白。此時豪氣語無傍。剩探山水元非晩。辜負田園已半荒。到底情懷成爾汝。不須虛較利名場。</text>
<title>次羅州撫夷樓韻</title>,<text>黃昏獨坐庾公樓。羽扇論兵愧武侯。小醜陸梁方猾夏。腐儒疏懶敢防秋。調軍到處冤聲動。凱舞何時喜氣浮。卽見王師來破賊。病骸收拾合歸休。</text>
<title>三聖臺兔山</title>,<text>老龍擡首飮江流。五月登臨爽猶秋。羽翰欲生頻擧腋。雲霄怕觸爲低頭。長空淡淡夕陽盡。遠水溶溶孤鳥浮。舒嘯一聲林木動。杖藜乘興下滄洲。</text>
<title>兔山東軒韻</title>,<text>歷盡千千萬萬山。使華行色亦艱關。吟邊剩着頭邊雪。客裏能凋鏡裏顔。星入海天常北拱。夢尋京洛懶西還。都將勝賞供愁思。明月淸風只等閒。</text>
<title>題瓮津東軒</title>,<text>天低東北豁西南。水色山光共蔚藍。風便小舟衝雪浪。鍾傳幽寺劈煙嵐。漸衰筋力渾宜去。欲立勳名百不堪。迢遞關河吹畫角。明朝行復策征驂。</text>
<title>安岳東軒韻</title>,<text>暮年豪氣海西頭。何似元龍百尺樓。是處江山還寂寞。向來人世幾沈浮。官醅不負尋常債。使節渾經廿四州。閉戶擁爐開小酌。天敎風雪辦勝遊。</text>
<title>殷栗東軒韻</title>,<text>騰六飛霙占歲豐。一軒如在玉京中。銀杯箇箇工隨馬。柳絮時時解逐風。硯凍不禁詩筆退。飮豪猶覺酒樽空。留連西海年光暮。歸興撩人我欲東。</text>
<title>所江東軒韻</title>,<text>矍鑠如今尙足誇。金章玉節照邊涯。珠簾半捲疏疏雨。粉堞平臨浩浩波。瞻望五雲天北極。俳佪三島日西斜。靠欄中酒風欹帽。未必龍山笑孟嘉。</text>
<title>題安分堂平山花村生員金遇舜家懸板</title>,<text>少年曾不道桓文。林下談王擬致君。可惜魏瓠終濩落。肯操齊瑟謾辛勤。居貧自有簞瓢樂。衣弊何須玉帛云。珍重草堂相問訊。功名從此等浮雲。其二爲把君詩久歎嗟。淸新猶自敵陰何。仍知栗里生涯足。可想茅齋樂事多。香稻剩供慈母養。古文時遣大兒哦。田園已辦菟裘計。不數紅塵富貴家。</text>
<title>次延安平遠堂韻</title>,<text>淸詩咀嚼蜜中邊。稛載何須負郭田。學士文章埋土壤。駱村音問隔山川。離懷不耐南池月。歸夢空隨極浦船。駐節於焉成信宿。霜髭撚斷續佳篇。壁間有趙季任，朴仲初之詩。季任已矣。仲初又按湖南。不能無憾慨之情。適及之。</text>
<title>送別朴子悅監軍湖南 出於古帖中。而書公諱及表德。</title>,<text>五品今持節制權。九天恩露濕歸韉。深仁務使軍情得。大體還須將令宣。執熱合揮諸葛扇。臨行欲贈繞朝鞭。歸來玉署論兵地。坐見邊氓奠枕眠。</text>
