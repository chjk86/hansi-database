<title>攬鏡賦 用李白愁陽春韻○癸亥</title>,<text>徠女容成。語余髮之非春。東風旂旎。贈瑤臺嬋娟之美人。桂有輪而自轉。珠在槃而自新。恍惚兮夤緣。炯炯有此玉泉。棲埃兮連綿。倐匪雲而匪烟。羗不爲之粉拭。孰知然乎豈然。若夫李廣無功。文君孤吟。荊卿釼藪。宋玉詞林。悞已往之旣舛。千古同聲一心。草茸茸兮何黃。花漫漫兮欺雪。匪女爲而爲者。愴鳴鴂使司節。戱噫路夐兮弱水濱。札王母而會無因。雖短目之藉汝。豈情素之不親。姸醜非惑貯玉壺而不渝兮。愛此心一片之至人。</text>
<title>牧丹賦</title>,<text>僕本恨人。久病未慧。又將流寓坡陵間。見舊屋牧丹始有華。如作人惜別意。取李白惜餘春賦韻。以屬攬物之感。世之艶者儘國色而天香兮。自來乎何方。托仙根於開元。肇沈香之流芳。知其撥而品第。憬微言之妙茫。帳流霞而護馥。欄切雲而成行。竹奚爲乎滄浪。箹亦𥳇兮隣湘。徠景山之松栢兮。羗不華而不揚。紛郁乎其文章。攬姚魏而思展。冠百花兮孕奇。燦雲錦之裁剪。湊名園兮車馬。所㜻婉之豈淺。隘紅橋兮駐碧潭。春將闌兮樂未堪。輿桃李之蹊下。隷苟藥乎溱南。騷人墨客之羣羣。公子王孫之紛紛。綴鏗鏘之洛珮。映縹緲之楚雲。春欲歸兮花衰。人欲老兮顔改。使百川而同之。滚滚兮東赴海。倀遊賞兮若有所失。或沈憂而成疾。如之何阻佳期兮。一年一年可使一日。玉環嬌兮毛嬙親。閴東吳兮截西秦。酒如澠兮酌酌。爾獨胡爲酣人。壯士兮悲歌。畸人兮遠別。旣不可以不然。寤香塵之明滅。散紅豆兮相思。擺丁香兮心結。情所癡其何嗟。莞一場之芬華。鏟遊躅於杜曲。攀叢桂兮雲涯。</text>
<title>洗硏賦 幷序</title>,<text>寶武主人。晨興而坐。命奚斂襡而汛帚。扱不愼。硯有棲𡑷麁橫嶔屴。蹈法取宿昔水。不犯手浸潤汰液。旣而愜若體膚。津垢斯去。衣澣濯爽可旣乎。乃賦之曰。維𥨩窔之方中兮。奠有楚之其案。蔥衆美而芳糅兮。睠淬妃之攸館。禀旣有此貞嘉兮。系弘農之舊貫。紛金聲而玉德兮。第鸜鶬之妙觀。霮窈澤以用靜兮。屹蒼皇之楨幹。方馨香於君子兮。絶淄磷而偘偘。徠尙卿而點化兮。切回民之責難。呻佔𠌫而發揮兮。穎一辭而讚歎。亮三益者輔仁兮。儀居嘿之觀盥。鑪薆欝其薦苾兮。佐玉拂之燦燦。童告余以汛掃兮。夙徂室而自堂。禮長者之袂扱兮。捧橋衡於篾床。縹袠啓而榼櫼兮。觸琴瑟之鏗鏘。牖絪縕其匼遝兮。風乍隙其飄颺。唉塵塵與刹刹兮。易石公之端方。尙蜮機乎宿瀋兮。棲野馬之翺翔。池心黴而廂黧兮。若集霰而凝霜。紫雲忽其慘澹兮。玷可爲乎珪璋。瑕豈能使揜瑜兮。亦余心之憂傷。嗟小惡之不爲兮。炯龜鑑於尋常。誅爾騃夫瀆溷兮。詔淸滌而淬厲。巾古董而貯潔兮。攬藕蓏之芳脆。載揚之而激之兮。潭星之㫼㫼。澈古鏡之重磨兮。卷初月之薄翳。俄西子之掩面兮。倐薌脂之紛帨。厭腥氛於中原兮。廓神武而朝霽。雖佞邪之誣衊兮。奈忠貞之可蔽。儘日月之斯更兮。仰德音之孔惠。始婉婉其呈面兮。復晶晶而騰勢。寔陶泓之可兮。邈千禩而默契。</text>
<title>初秋 癸未</title>,<text>嗒然忽忘吾。妄吾事更無。荷叢露已滑。蘭葉秋先枯。繞壁蟲聲亂。含山月影孤。白鷗舊時約。仍復在江湖。萬斛胷中事。淸宵一點無。正能䟽濯淖。豈欲辨榮枯。鶴睡堦還凈。雲藏洞不孤。荷花十里月。秋思滿南湖。</text>
<title>華山 洪鍾應 屋。見苕溪 金大根 詩緘。歸次並寄。</title>,<text>東風沈醉習家池。歸後相思獨改詩。小院芳菲春已歇。約君更賦紅將離。</text>
<title>酬蘭人 申錫愚，蕙史 申錫禧 見寄韻。</title>,<text>浮生一世信蘧廬。萬事無情午睡餘。金盞只消今日醉。靑燈誰讀十年書。泥花陌上憐遲久。叢桂山中欲遂初。韞櫝未應高價至。龍鍾多愧馬相如。</text>
<title>出東門</title>,<text>颯踏靑驢金絡頭。東門路直去如流。綠楊影裏迷行客。芳草陰中穩卧牛。雙闕西望佳氣滿。三山北立暮烟收。峽人近報風光好。明日維揚擬上舟。</text>
<title>七月旣望。懷華山，苕溪。</title>,<text>井上梧桐月。淸凉轉入秋。蟬歸南院靜。雲過半山幽。未屬坡仙酒。誰登庾亮樓。伊人空悵望。十里漲新漚。</text>
<title>懷人</title>,<text>脉脉云誰憶。踈燈照更深。春風多夢思。曉雨洗箾蔘。草色王孫恨。鵑聲望帝心。故人無一字。怊悵獨拋衾。</text>
<title>謾吟</title>,<text>悠然此獨坐。林翠滴山杯。細雨新滋蕙。春風已落梅。閒居非養病。懶散不宜才。近日無人至。幽鳥啄逕苔。</text>
<title>送趙之霖向紫霞洞</title>,<text>苦短此宵月又斜。留君同賞未開花。花開明日君應去。却把新詩問紫霞。</text>
<title>惜春 二首</title>,<text>東樓沈醉西樓眠。細雨斜風樓兩邊。終日昏昏何所事。雨中景入醉中天。春光如水水東流。春雨春風幾度遊。雨打風掀水去盡。一團分作惜春愁。</text>
<title>鄕旅賭碁</title>,<text>歸囊都計未多錢。况减囊錢絶可憐。此路元無相厚意。盡輸君處始稱賢。</text>
<title>春睡示金春叟 宇夏</title>,<text>山家何所事。春睡最生涯。滿院淸香動。小桃紅白花。</text>
<title>同華山，苕溪諸詞伯。飮沐惠泉。</title>,<text>懸壁穿雲瀉玉泉。洗將塵垢學神仙。翳然却似濠梁意。閒立斜風暮雨邊。</text>
<title>臨池寫意</title>,<text>玉蘭干下笑蓉院。誰遣莓苔被綠池。貯得淸虛深似許。曉天明月照相知。</text>
<title>次題唐人雜詠 四首</title>,<text>白白紅紅三十里。有情郞去馬如飛。生憎剪刀鏗然響。未剪春愁却剪衣。右閨情黃陵廟上見靑春。雨歇芳洲草色新。十里棹歌人不見。鷓鴣聲喚軟膓人。浮來玉洞碧桃花。細浪皺紋夾白沙。借問水流何處去。水流盡處有人家。右浪淘沙初學打毬脚力微。帳中宣賜繡羅衣。等候大家步輦過。獵回西苑馬如飛。右宮中樂</text>
<title>謝蘭人示寅庵 金駿淵，桐江 李壽民。</title>,<text>山家少事晝關扉。掃地焚香日午時。細雨江淸人去後。落花流水客來遲。沈疴煩悶排無計。中酒情懷料不知。聞道東陽消瘦盡。應憐何遜舊題詩。</text>
<title>春晩懷桐江</title>,<text>延矚依依望海門。風華撓亂雨華翻。園花空負樽前約。河柳同憐病裏魂。春水孤帆曲江路。夕陽芳草灞陵原。悲歌強醉長安肆。悵緖愁端劇任煩。</text>
<title>懷人</title>,<text>亭𦤎一望澹春烟。雲樹重重欲暮天。千里斜陽迷遠郭。四隣流水滿平田。相如詞賦偏高價。潘岳髭鬚尙少年。寄語省中何水部。蕭條異代又同憐。</text>
<title>早秋夜</title>,<text>碧梧金井曉生秋。踈雨聲中一半愁。夢裏不知身是客。無端沈醉水西樓。</text>
<title>獨夜</title>,<text>靜境心俱定。看番更未休。天長雲盡去。樓逈月空留。久別庾開府。同憐沈隱侯。胡爲怊悵甚。减却舊風流。</text>
<title>秋懷</title>,<text>挑盡靑燈就睡遲。菊花楓葉又佳期。排擠無計潘仁瘦。搖落還驚宋玉悲。蟹眼方濃酒醒後。龍鬚不養夢來時。毋爲怊悵空回首。早遣秋風問所思。</text>
<title>贈人</title>,<text>節菊殷方綻。三秋倐已過。千重楓葉暗。無數鴈聲多。寶瑟佳人恨。靑萍烈士歌。飛書遠遊客。何不早還家。</text>
<title>夢春詞 二首</title>,<text>西樓花影隔東樓。樓上佳人空自愁。蝴蝶翩翩飛不度。紅闌咫尺是揚州。奈欲尋春春去盡。碧桃濃柳自芳菲。槏問却羡呢喃燕。雙去雙來君不歸。</text>
<title>春雨 甲申</title>,<text>輕塵不動綠烟肥。春意漫漫當夕霏。池面苔痕前夜上。杏梢花信幾番歸。多情正入襄王夢。何事頻沾玉女衣。㝡是林間泥滑滑。一聲啼斷隔山扉。</text>
<title>別李經翰 寅皐○二首</title>,<text>文園廋後减容顔。送客南陵不可攀。漢口春風無限水。驛亭落日幾重山。莫辭別意尊前醉。應侄離魂夢裏還。橋上誰栽楊柳樹。一番回首又陽關。桃花牋紙十三片。片片相思减却紅。吹徹玉笙月滿袖。小樓昨夜又東風。</text>
<title>上元</title>,<text>夾城十二畵橋通。鳳掖西邊金市東。玉手剪花歌扇月。靑絲繫榜酒旗風。一年歡笑同天下。幾處樓臺入鏡中。醉後不知人盡散。馬蹄颯沓輭塵紅。</text>
<title>同蘭人，蕙史</title>,<text>餘寒料峭殿經陰。掃地焚香意更深。只信輭風歸院落。漸看和氣報園林。當春太半牽情夢。中酒無多護病心。寄語桃花源裏客。漁舟幾日又相尋。</text>
<title>山行遇雨</title>,<text>山風吹不斷。山雨更霏微。余馬同時倦。行行幾日尋。</text>
<title>楊江寒食</title>,<text>楊子江頭楊柳花。依依雙燕下晴沙。一年佳節淸明重。四島風烟返景斜。漁子同舟初發浦。行人落晩又還家。王孫何處空相憶。芳草芊綿水一涯。</text>
<title>小武陵看花。與諸公會賦。二首</title>,<text>靑山載酒問秦時。忽謾相携蠟屐隨。一洞飛花春寂寂。四隣流水日遲遲。曾從林下頻迷路。爲是壺中別有期。行見居人煩借問。漁郞去後更誰知。淸樾重重石磴斜。踈籬犬吠卽仙家。山深隔世皆流水。客到迷蹊又落花。數里松聲神忽爽。六時雲氣夢全賖。幽禽久住啼三四。遙向天風悵晩霞。</text>
<title>石閒 金照 見過</title>,<text>尙記林亭遇。濛濛雨滿城。園花今已歇。庭草不禁生。有約春相後。開懷酒共傾。留連溪上月。宅夜見餘情。</text>
<title>杏庭月夜</title>,<text>境與余心靜。蒼茫夜色遙。羣星散銀浦。孤月當靑霄。簫咽墻西舍。漏傳市外橋。故人常在夢。未必更招邀。</text>
<title>石閒山庄。與屛巖 族人德昇，春叟，桐江共賦。</title>,<text>舊擬尋蓮社。翻成會竹林。泉鳴晴亦雨。松老晩多陰。欵欵情相就。悠悠興復深。慇懃何所向。壺裏有冰心。</text>
<title>杏庭續詩</title>,<text>爐香深處曉風來。後戶前軒取次開。一色長空千萬里。任敎明月獨徘徊。</text>
<title>夜留李嶠南 承元 家</title>,<text>何如邂逅醉江樓。忽謾逢君興未休。莫道近來同消瘦。懸知此日更風流。砧聲不辨遙村曉。雨氣初生滿院秋。萬柄荷花無恙否。西陂恐晩月中遊。</text>
<title>木槿下石閒至</title>,<text>木槿花邊醉。無端今日風。搖搖何所嚮。寂寂本無同。聽雨一身在。燒香萬念空。忽看牎外峀。盡入不言中。</text>
<title>夜坐</title>,<text>碧梧井上早生秋。蘭薄苔痕一徑幽。遠樹依依孤月逈。重簾寂寂數螢流。夢中欲去曾無路。瘦後相逢不禁愁。今日龍鍾猶若此。十年空被白雲留。</text>
<title>與金山人 時中 對雨</title>,<text>終朝無所見。寂寂更沉沉。忽憶他年事。難爲此日心。寒砧自相急。秋草不知深。獨有靑山在。何如夢裏尋。</text>
<title>雨中陪季父幸人先生賦之 二首</title>,<text>百年還幾許。忽此中中除。彈指曾無暇。燒香末見餘。笑歡卽風雨。心事在琴書。究竟將如此。誰知五蘊虛。愁心非落葉。秋後恐難除。一醉元無意。少歡更有餘。靜牎梳短髮。古篋得殘書。坐聽芭蕉雨。世緣頃刻虛。</text>
<title>七夕</title>,<text>碧樹愁思共惘然。蘭膏垂盡曉珠懸。分河隔線無多遠。終日奔軺奈不前。來處逢迎非別處。去年天候亦凉年。仙家若問人間事。何似陽臺夢裏緣。</text>
<title>月夜携桐江往。賞西亭荷花。三首</title>,<text>去年此地劇風流。酒氣歌聲憶舊遊。明月幾爲城外客。今宵又宿水西樓。數重簾箔不知曉。一色荷花無限秋。歸去相思更何處。夢魂只在曲欄頭。凌波仙子曉裝明。玉露金盤下太淸。颭水不禁香片片。逢人何事笑輕輕。羞敎春色曾▦臉。故向秋風更託情。入定出塵還結習。憑渠證看去來生。醉後不知處。依依曉氣沈。一年忽此夜。淸夢入虛林。月逈樓如倒。水淸荷更深。沙禽自相近。或恐是同心。</text>
<title>夢踏亭。石閒與李泊翁 明五，崔愚山 憲秀 共賦。余亦與焉。</title>,<text>洞樹蟬鳴洞籟幽。洞中詩客盡淸流。幾回證約知何處。忽漫相逢在此樓。芳草滿庭空落日。敗荷颭水早知秋。石欄干外濛濛雨。猶記伶俜夢裏遊。</text>
<title>宮詞 二首</title>,<text>九花甎上曉雲堆。劒珮無聲殿始開。遙見內監呼喚處。柘黃新帕棒凾來。紅紗繫臂拜官家。新賜昭陽第一花。帳裏歌聲猶未了。珠盤宣索綠西苽。</text>
<title>鴈</title>,<text>西風吹入洛陽城。昨夜忽驚白露生。到處長隨千里客。憑誰傳與一年聲。淮南木落秋天逈。塞北雲深曉月明。若使人心同社燕。慣經此別易爲情。</text>
<title>秋思 二首</title>,<text>昨踏東樓吹玉笙。菊花楓葉總關情。寒風入幕孤砧逈。片月當城曉漢傾。醉後不知人去處。夢中還有鴈來聲。潘仁鬢髮同搖落。解使儒冠誤一生。怊悵春前事。水流花滿城。遠人那可見。病者不勝情。今日知何日。餘生卽半生。蕭蕭庭畔樹。葉葉是秋聲。</text>
<title>重陽日。聞蘭人，華山往遊漢北。題寄。</title>,<text>不獨迢迢恨別離。夢魂只在登臨時。烏紗白酒成孤往。紅樹靑山負好期。人去不堪空日暮。燕歸何事又天涯。若知故友同珍重。應得茱萸寄一枝。</text>
<title>呈華山</title>,<text>東陽消瘦鎭相思。每被何郞寄小詩。落日靑山人去後。一庭黃葉雨來時。騷寥寒枕情何極。輾轉熏籠夢亦遲。獨有墻邊數叢菊。若敎攀折當無爲。</text>
<title>聞石閒自香山還</title>,<text>疋馬迢迢歲月閒。風烟收拾錦囊還。同携仙侶尋眞境。獨向淸溪入舊山。遠夢頻驚千里外。勝遊遙憶兩京間。不知它日白蓮社。許到中峰叩石關。</text>
<title>謝趙錦洲 秉憲 見過</title>,<text>昨日來時未有期。小樓簾箔數重垂。三秋已盡萎蘭薄。一夜相思損桂枝。彈冠不是須先達。傾盖還應似舊知。寂寞玄經揚子宅。到今多少寄生涯。</text>
<title>懷社友</title>,<text>習字池上客。不减舊風流。相別知何日。今來又一秋。人歸孤月逈。鳥宿衆山幽。怊悵登樓句。翻成夢裏遊。</text>
<title>次錦洲梅花詩 二首</title>,<text>玉壺澈底見精神。偸得先天第一春。剛過臘後更何事。浪笑梨花不是眞。雪中留約月中來。却被隣人看幾回。怊悵江南紫蘭伴。芳心何事不同開。</text>
<title>月夜懷錦洲</title>,<text>不向東隣久。寒梅幾朶開。野扇通雪小。山屋送年催。淹病塵生卷。燒香酒滴灰。一層樓上月。猶似舊時來。</text>
<title>將向碧城。留別錦洲。</title>,<text>曉風梅笛正依依。雪後江城聞鴈稀。不識首陽山下路。一天明月幾人歸。</text>
<title>行到碧瀾津</title>,<text>津亭送客引輕舟。津吏相喧水急流。烟消不見西江口。海日初生碧浪頭。</text>
<title>延州聞角</title>,<text>塩州客舍水連城。水夜重聞畵角聲。五六年前隴山客。一時回首不勝情。時與劉上舍以豊同宿郵亭。上舍曾隴上客也。</text>
<title>除日</title>,<text>東閣官梅歲色開。望鄕無處不登臺。去年此日誰相問。久客思家獨未迴。窮海別離流水盡。一天消 缺 片雲來。五更以後知何事。酒滴灰香夢裏催。</text>
<title>登七艮城樓</title>,<text>掩亂風華近海門。高樓登矚又黃昏。長城南去無窮別。流水東來不見痕。酒散易歸千里客。路遙同駐一時魂。不須浪作浮山意。明月空林夢幾番。</text>
<title>泣川橋 乙酉</title>,<text>官堤楊柳綠烟消。疋馬連嘶路正遙。行人莫上郵亭望。又是泣川送客橋。</text>
<title>舟下錢塘浦口。望海。</title>,<text>銀川關外見朝暉。五兩風輕津吏稀。家在洛陽何日到。天連海水一船歸。十年留約靑山重。百里傳情白鳥飛。此去碧城如夢裏。斷雲孤樹總依依。</text>
<title>松京懷古</title>,<text>暮雲宮闕草連城。今古無端過客情。休聽滿月臺前水。不爲當年變此聲。</text>
<title>春雪</title>,<text>茫茫春雪院庭空。一半西飛一半東。簾隙梨花花片片。錯敎人恨去來風。</text>
<title>雜效 三首</title>,<text>堆着笑來換着裳。儂家今夜宿檀郞。長腰作飯沈芹細。床底一甁杜鵑香。欝金帳暖春雲散。銀杏梢頭鸜鵒鳴。白日當牎呼不起。祇言前夜夢江城。珠勒靑絲汗血驕。半斜烏帽度春朝。相逢一笑還相去。家住長安第三橋。</text>
<title>三江晩泊</title>,<text>柳楊南渡送歸舟。細草孤雲一片愁。落日空江人不見。靑山無限水東流。</text>
<title>聞笛</title>,<text>江城二月鴈行斜。長篴一聲天一涯。當年誰種無情樹。纔到春風又落花。</text>
<title>贈人</title>,<text>年年送客杜陵曲。慣唱陽關楊柳詞。至今恐被春風識。不敢當君折一枝。</text>
<title>風</title>,<text>春城一面輭塵隨。花發今年更恨誰。歸去豈知無定所。來時未必盡佳期。楚臺夢薄元相入。趙后身輕自不持。何事樓前千樹柳。任敎西北東南吹。</text>
<title>登樓</title>,<text>落日登樓一望平。細烟漠漠宿蕪晴。峽雲朝暮魂常住。溝水東西恨易成。驛路已歸天外使。江城只是曲中情。無端却被春風惱。錯得癡儂薄倖名。</text>
<title>孟氏庄</title>,<text>今年流水去年苔。依舊松扃候客開。此日獨來花已發。不知花落更誰來。</text>
<title>庭南杏花爲風所飄</title>,<text>今日庭前樹。飄零自不知。蝶來還失路。鳥去忽空枝。潘岳無端瘦。孫娘底事癡。敎人莫除掃。多謝初發時。</text>
<title>玉房春晩</title>,<text>怊悵林亭晩。前時客到門。忽看芳草色。不共落花言。燕瘦春泥重。鴉明夕照翻。樽前碧雲句。他日一相存。</text>
<title>月夜</title>,<text>誰家雲外響。吹徹玉參差。舊病增離索。春風有夢思。不知花落處。可忍月明時。莫道佳期在。佳期是後期。</text>
<title>感事</title>,<text>今日庭邊花一片。晩來風起紅離披。飛入隣園看不得。短墻一面卽天涯。</text>
<title>次申紫霞題詩中仙卷後韻 並小識</title>,<text>安鶴山 膺壽 從西州還。携申紫霞所題詩中仙 西州妓名 卷後七絶句詩紙。烏石岡邊禪㙮下。葬來紅粉樹參空。手繙口誦當時卷。流落村傖鄕塾中。此其一斑也。時洛下諸詩人。多和之者。余以病憂。對硯無暇。只步二則示鶴友。兼質蘭人。二首腸斷西州城下路。枇杷花老碧雲空。依俙買笑黃金片。半在塵箱落卷中。玉殿掌書現世身。淺香殘墨孰傳眞。多謝當年稱意筆。至今猶羡卷中人。</text>
<title>春晩懷焦史 嶠南一號</title>,<text>梨花歷亂柳花飛。憑矚依依當落暉。忽漫相思三月後。可能無恨一春歸。靑山滿地看何極。流水連年夢覺非。閉戶著書吟病 缺。只應長被故人譏。</text>
<title>一片</title>,<text>一片春陰城上結。海天明滅水無垠。琴臺去後知何意。金母來時未始眞。暮雨自歸魂夢斷。狂飇不惜別離頻。高唐迢遰襄王死。今是巫山幾世身。</text>
<title>春晩訪石閒不遇</title>,<text>春風忽相憶。賖酒白雲涯。落日靑山曲。百年處士家。鳥啼水流晩。峰逈石陰斜。惆悵人何在。碧桃千樹花。</text>
<title>雜絶 二首</title>,<text>春江草色碧芊芊。春雨春風更可憐。客舍門前烏臼樹。等閒長繫木蘭船。小西門外夕陽催。下石橋邊走馬回。憑寄行人情一段。紫荊花發卽還來。</text>
<title>雨室與山人暢舊</title>,<text>今年隔風雨。風雨去年歡。詩句春前見。酒樽夢境寒。飄零餘短髮。慙愧舊彈冠。病後顔容减。恐君仔細看。</text>
<title>聞簫</title>,<text>五更鍾漏九衢遙。月隱長空咽碧簫。聽到一聲聲漸㤪。靑山流水更迢迢。</text>
<title>題煬帝外史 二首</title>,<text>汴河春水碧悠悠。日夜東流意不休。捴把江山遊樂盡。夕陽衰草古今愁。楊柳靑靑堤上頭。春來何似舊風流。曾是錦帆經過處。至今猶自繫扁舟。</text>
<title>燭</title>,<text>脉脉相看夢裏情。蘭膏膩滑徹天明。未應珠淚平生恨。不負丹心抵死淸。團扇月窺纔掩影。剪刀花落欲無聲。到今共被長門㤪。却把餘光與露螢。</text>
<title>急雨。與蕉史共賦。</title>,<text>急雨來何自。林間頃刻風。石泉喧愈寂。磵壑遠如空。老木秋心薄。靑山古意通。幽人讀書罷。孤坐篆烟中。</text>
<title>西亭雨中。與山人桐江賞蓮。</title>,<text>何似鑑湖三百里。一任輕雨與斜風。來臨秋水同携客。買近寒塘欲住家。神女夢魂無定露。宓妃環珮且裁花。絳紗籠燭前年事。明月相思天一涯。</text>
<title>庭院</title>,<text>庭院深如海。迴廊踏月行。何爲怊悵意。偏似別離情。地逈孤砧發。林空曉露明。年華猶不定。虛信一秋生。</text>
<title>南庭夜</title>,<text>恐碎滿庭月。禁敎踏地行。去來亦何意。懽樂各隨情。時山人去。石翁來故及之。 回首山無數。登樓人自醒。不知別後事。秪有曉香淸。</text>
<title>秋風</title>,<text>秋風生院落。一葉竟何爲。夜雨仍陳跡。曉珠無定時。年華一相促。憂病共誰遲。更剪西窓燭。重尋千載期。</text>
<title>新凉</title>,<text>靑閣瑤華晏。美人天一方。星河低拂影。林葉動生光。鶴廋偏驚露。燈淸似隔霜。年年知所恨。怊悵是新凉。</text>
<title>靈匹詩呈華山 三首</title>,<text>懶擲金梭早不機。一年會合更無期。夜深莫道懽情甚。月墮雲間是別時。珠閣金屛面面開。聞郞橋上叱牛回。勸娛未竟愁將別。無暇今宵送巧來。凝雲初接夜迢迢。玉露金風星靨凋。一年若得頻相見。河淺成蹊不借橋。</text>
<title>秋雨寄錦洲</title>,<text>殘叢翰墨玉成團。記得年時是舊歡。漏雨蒼苔秋颯颯。絶砧孤閣夜漫漫。已驚流序拈床瑟。忍委芳心殿畹蘭。更到深更何事爾。重▼(示+兼)無夢一燈看。</text>
<title>端正月夜。錦洲至。</title>,<text>今年八月月無涯。况指靑山是別離。小閣重簾人靜後。一天凉露鴈來時。情隨曉淺爐熏定。病怯秋生鬂髮知。多謝坡翁相厚意。滿庭積水有餘思。</text>
<title>再簡錦洲</title>,<text>碧落迢迢露氣收。一年凉夜在高樓。五更殘皷踈應斷。數點淸砧凝不流。月影杳如關塞夢。鴈書又到洛陽城。渭南長笛多怊悵。不獨人間有錦洲。</text>
<title>將遊西州。留別社中諸益。</title>,<text>曉風殘月秋思多。憶向東隣舊日過。不知西出陽關客。楚水秦山夢到家。</text>
<title>行次臨湍。寄同社故友。</title>,<text>海上秋色正凄凄。碧樹連空落日低。離情恰似臨江水。萬折東流不面西。</text>
<title>葱秀</title>,<text>七寶山前石像下。玉淄壁。有朱蘭嵎之石像。 翠屛瀑水尙依然。重尋舊日題名處。余於丁丑題名于此。 雨泐風磨不記年。</text>
<title>隴山懷舊 曾陪王考知府時。今九閱霜。</title>,<text>隴雲燕樹隔前塵。觸目傷心駐馬頻。官橋楊柳今搖落。惟有殘陽管別人。</text>
<title>釼樹驛望海</title>,<text>西風立馬海雲遲。數點靑山憶別時。無限斜陽留不得。知應流去到天涯。</text>
<title>徘徊亭 在安陵館南之五里</title>,<text>野亭衰柳舊堤橋。水盡南塘木葉凋。柳七詞中多少事。斷腸秋色斷腸宵。</text>
<title>題秋雨畵蘭</title>,<text>家是江南友是梅。秋庭暮雨類輕埃。阿誰注點無根種。瞥見新從紙上來。</text>
<title>安定館重陽日。寄贈錦洲。</title>,<text>邊霜昨夜鴈聲還。疋馬西行行路難。敗葉自零當遠別。黃花何事不同看。官橋望斷烟雲盡。野戍秋生鼓角寒。莫醉重陽桑落酒。敎人愁殺若爲寬。</text>
<title>秋望</title>,<text>依依延矚入平州。病客傷心可自由。秦地獵燒寒度雨。楚山落木早驚秋。夕陽西沒人空老。流水東歸路未体。回首不知天已遠。浿陵橋上暮烟愁。</text>
<title>留別安定人</title>,<text>西風殘笛驛亭秋。極目河山惱薄遊。傍人莫問行人意。碧水斜陽咽不流。</text>
<title>登途二日。滯病陽關。留一宿。曉過黃岡。</title>,<text>絶燈孤店曙光遲。昨宿江干秣馬時。二日黃岡三日過。不知何日是歸期。</text>
<title>登海界城樓。開驛使西行。靑石鎭門。畿海交界。</title>,<text>界門烟樹夕蒼蒼。一片孤城百疊強。往事幾回生感慨。當年一着失關防。河山北枕秦中險。驛路西連海戍長。今日翩翩冠盖使。踏平此地赴遼陽。</text>
<title>將止宿居舍。馬上書懷。</title>,<text>悠悠北上路。客意正如何。昨宿安城驛。已過靑石坡。孤村夕烟盡。遠水暮鴻多。可使今宵睡。睡成又夢魔。</text>
<title>臨歧</title>,<text>行行獨出古三秦。馬倒車顚風撲塵。北去不知安定路。西行應到碧瀾津。如今捴是牽情事。從古偏多有恨人。憶別自傷兼得句。太平門外一沾巾。</text>
<title>吹笛橋</title>,<text>空城如月遠微微。禁樹烟生獨鳥歸。夕陽吹笛橋邊問。古國靑山今是非。</text>
<title>坡山夜行</title>,<text>西風吹客衣。一火送行歸。不已霜鷄唱。何其曉月輝。舟從臨渡泊。人向坡陵稀。更道徐前去。莫令徒旅違。</text>
<title>鸊鵜驛</title>,<text>郵亭一宿夢依依。霜落關楡鴈字稀。曉風鸊鵜山下路。西峰殘月上征衣。</text>
<title>和呈李玄史 鍾愚○二首</title>,<text>不恨陽關遠別離。菊花時節悞佳期。孤鴻去後曾相憶。疋馬歸來亦有時。硯護輕塵留墨久。篆凝熏爇換香遲。定知一段牽情夢。更作西窓夜雨絲。關柳蕭蕭客未回。驪駒別後歲華催。不緣滯病天涯遠。難道相思夢裏來。絶驛寄筒看題句。小牕剪燭悵傳盃。東陽山水今誰主。瘦盡休文舊費才。</text>
<title>次菊影詩。寄李六橋 祖默。</title>,<text>不惜東籬晩。猶開已落時。餘香何縹緲。宿露宛離披。簾薄回風轉。樽空對月奇。傳神誰描寫。愁殺墨痕滋。</text>
<title>冬至夜會賦</title>,<text>催鍾稀漏遠相牽。病客離懷積酒邊。愁裏有山應照月。望中無樹不籠烟。天涯夢返獨今夜。冬至陽生又一年。道是歸家還似客。幾回搔首幾回眠。</text>
<title>次李鶴亭 鶴九 梅詩</title>,<text>至後水仙花正開。小梅飄雪殿紅梅。夢歸漢浦春猶早。書去驛亭人又來。予在安定時。鶴亭寄書。書未答。余尋南還。 瘦盡沈家憐久病。淸如徐賦擅高才。參橫月落爲誰事。欲向林閒却見猜。</text>
<title>十月自關外歸。詩塵墨迹。宛如前秋。而石閒已化爲異物。見舊篋。石閒手鈔一紙。不禁山陽之感。遂題五絶句。示舊社伴。五首</title>,<text>百感書齋護病身。一燈况復舊詩人。七分灑淚三分讀。爲是君家舊手珍。支離七十想前因。鴻爪泥痕夢也眞。怊悵一輪虎溪月。至今不見念經人。石閒白蓮社。手鈔楞嚴經。柴門相送杳淸秋。萬古傷心玉水頭。石翁病卧日。余作西行。翁強出柴門。臨溪而別。 陽關一去歸何晩。隣笛凄凄人倚樓。西窓殘獨雨瀟瀟。寂歷虛堂又靜宵。忽憶江邊細草句。一爲題詩問六橋。六橋題石翁壁曰。昨踏江邊細草生。俊逸文章千載後。參軍名字是前身。石翁與鮑參軍名及字同。 江山故宅今搖落。收拾殘編付夙因。</text>
<title>夜會玄史宅</title>,<text>此生那得更心期。舊識相逢未始遲。書去重尋殘雪後。客來又在曉鍾時。小罏茶氣寒猶濕。隔幔梅熏㬉不知。翰墨叢深頻剪燭。安排一字是吾師。時鄭黃坡在傍論詩。 睡鴨香爐細細雲。空空懺悔舊應身。靑燈隔樹山無夢。白屋臨溪雪不貧。歸去豈知非遠客。相逢河必是遊人。鷄聲澌盡東方晩。橋北橋南水一隣。</text>
<title>無題 三首</title>,<text>江城昨夜雪如花。郢客悲歌奈爾何。白玉堂前梅一樹。南枝欲發北枝斜。玉不生溫花不濃。上淸神意夢相通。而今更作陸郞恨。凍合關河一萬重。欲飛旋墮不禁斜。冷撲珠槏輕撲紗。若非同夢梨雲骨。爭似忽開梅樹花。</text>
<title>春雪 丙戌</title>,<text>細雪如花黯斷魂。小樓簾角又黃昏。來時未釋春風恨。飛入南塘不見痕。</text>
<title>春暢</title>,<text>幾何又見上元宵。取次春遊正不遙。燕子來時鳩雨細。杏花欲發柳烟消。輕衫暖拂粧樓入。珠騎晴驕酒幔招。長是相逢無定所。章坮街陌五陵橋。</text>
<title>元夕偕錦洲。訪華山不遇。去踏廣通橋下。聞笛而歸。</title>,<text>錦屛門外九衢香。百尺銀繩拂漢長。橋上吹笛橋下聞。美人南國欝金粧。</text>
<title>玉房燈後夜夢。題墨竹圖後曰。軟粉輕籜依舊。應應是淸淸瘦瘦。翌朝讀花史李令 鼎臣 風雨橫江萬竹低句。頗異事仍次。</title>,<text>桃葉春江暝欲迷。海雲猶濕鷓鴣啼。軟風不信殘梅落。細雨難尋萬柳低。猊鈕支床看竗墨。獸熏綴壁和香泥。分明認是前宵月。長得千尋過院西。</text>
<title>歸鴈</title>,<text>衡陽水樹杳無涯。萬里乘春更北飛。隻影願隨孤夢去。數聲淸切曉雲微。定知社燕前年別。能得征人幾度歸。他日到關相與恨。秋城畵角冷依依。</text>
<title>大堤</title>,<text>春江春水遶春堤。堤下草靑堤上齊。十里纖霞人不見。鷓鴣啼斷碧雲西。長堤十里盡平沙。堤上千家復萬家。可憐今夜誰家月。落盡關山笛裏花。</text>
<title>將向安定。路由海上。曉渡碧津。</title>,<text>殘星曉月海西頭。鴈字長空凝不流。可憐無定延平水。猶是人間惜別愁。</text>
<title>墟城聞笛</title>,<text>三月鴈飛盡。江城草色春。一年空逝水。千里幾歸人。舊夢靑橋驛。重尋碧浪津。天涯知不遠。落日笛聲聞。</text>
<title>重到碧城有別</title>,<text>官堤楊柳綠齊斜。殢睡靑山夢亦賖。今日碧城春已晩。却敎風雨到天涯。</text>
<title>自海上北歸石倉。阻雪。</title>,<text>石倉樹色遠依微。江笛聲殘咽復悽。橋店細烟征馬立。山城落日野鷄啼。片雲猶結東亭口。舊路偏尋大嶺西。却似行人情一段。卽看春雪墮成泥。</text>
<title>徘徊亭春望</title>,<text>江亭草綠暖萋萋。輕雨初晴遠近迷。昨夜夢尋京口處。春風人在定山西。兩潮舊漲郞官水。百柳猶傳小妹堤。日暮不堪頻悵望。龍江橋上細烟低。</text>
<title>嘲桐江</title>,<text>未有前期卽有期。碧簾迢遞午陰垂。三春斷夢瓊琚屋。一隊名花芍藥枝。除却癡情還是病。慣經長別不重思。如今倒被風流過。肯向蕭郞說與知。</text>
<title>月月下懷錦洲</title>,<text>畵角關山月。中宵有旅人。一身千里遠。此地隔音塵。不惜別離久。自然夢想頻。問君隣社約。迢遞洛城春。</text>
<title>細雨書齋</title>,<text>淡艶墻頭杏子黃。漫烟非霧屬年芳。書聲夢入西樓逈。篆暈灰凉午刻長。井甃時聞銀綆墜。簾㫌微辨翠▼(巾+扁)藏。晩來更作風檐響。未抵瓓玕送珮璫。</text>
<title>下簾效玉溪</title>,<text>相見無如欲度難。細風透隙麝熏殘。深迴舊鎭紗還靜。掩竟空床簟欲乾。賈氏窺粧緣底懶。宓妃留枕不勝寒。而今却似無情甚。爲是伶俜一霎看。</text>
<title>遠思</title>,<text>茶聲通竹小。山影入簾長。點筆移藤榻。題詩俯石塘。流雲方薄暮。碧樹送微凉。怊悵天涯望。佳人琴瑟傍。</text>
<title>憶遠</title>,<text>只從江路去。慣處到家林。思與隣知見。喜同姊妹尋。苔應西閘上。樹入南塘深。回頭還是夢。一寄關山唫。</text>
<title>七夕</title>,<text>今年七夕月無光。碧樹秋思枕簟凉。海誓難尋千載後。河橋只借一宵長。更先搖落桐何薄。已欲別離蕙亦香。却恨洗車天上雨。人間猶妨曬衣郞。</text>
<title>塘夜</title>,<text>凉思波平檻。客來又幾時。蟲聲秋已慣。鷺夢月應知。問水何風至。恨蕖欲露披。人生定有事。無事當無爲。</text>
<title>降龍山法興寺 在安定縣北○二首</title>,<text>一策石橋路。西風倦客遊。蟬鳴溪樹夕。鍾動寺雲秋。山自無根住。水應解法流。萬緣猶不足。斜日在高樓。名山秋人見孤雲。老石垂藤路不分。月曉上方諸品靜。鍾淸下界衆生聞。瑞烟碧瓦琉璃世。雙樹黃池鸛鶴羣。爲問他時相憶否。西巖一宿更慇懃。</text>
<title>眞一師禪房</title>,<text>千巖秋夢薄。冷逼澗流淸。老釋燒香坐。法樓曉磬聲。</text>
<title>慈城若保樓</title>,<text>秋風客去暮樓空。衰柳寒塘西復東。七月慈城山下路。藕花香斷烟雨中。</text>
<title>萬子樓懷古</title>,<text>石門烟樹鎖金湯。絶頂孤城度夕陽。萬子有樓窮塞漠。七州固堡 城有七州信倉。以備陰雨。 重關防。遺祠曠感丹忠苦。祠享麗朝三忠曁本朝忠烈洪公。 壯士悲歌白髮長。今日西邊靜無事。畵譙殘角護山倉。</text>
<title>桐江將向京師。囑傳錦洲書。</title>,<text>秋窓殘燭夢天涯。忽憶長安夜雨時。珍重故人書一紙。憑君說與入山期。</text>
<title>楓川橋</title>,<text>肅寧關外夕烟消。衰草連天客路遙。一望長郊三十里。漫看秋色過楓橋。</text>
<title>東臺</title>,<text>東臺一望古今情。海氣秋淸夕照生。鐵甕何年銅柱鎭。狼烟不起撫延城。</text>
<title>竗香山 並小記</title>,<text>丙戌秋。騎驢入竗香山。神仙窟宅。雲霞洞府。洗心曹溪水。結緣香爐峰。上院 在法王峰下龍淵之後。石盤陀。鐵索緣行。 參佛。西庵 賓鉢庵 尋僧。山之僧就禪住此五十年。悟道念經。 一宿怡然。再宿融然。仰毘盧之眞面。聞檀香而髣髴。山響水靜。應接不暇。司空表聖云太華夜碧。人聞淸鍾。當以是爲看山三昧。神仙不可遇。常在白雲間。檀樹聞香妙。蓮花講法閒。更誰結緣入。多事題名還。匹馬明朝去。慇懃盡意看。</text>
<title>舟下照海亭 吉氏之庄。遠望香山洞府。</title>,<text>初辭北江口。已失法王巒。匹馬秋風去。輕舟一日還。重灘翻疊壁。返照歷長干。回首多惆悵。何如夢裏看。</text>
<title>百祥樓</title>,<text>暮樓登矚朔雲秋。萬里關河賦遠遊。戰伐曾驚何歲事。絃歌長屬過人愁。西來商舶通湖海。北峙䧺藩列郡州。半夜酒醒人已去。空洲明月有漁舟。</text>
<title>九月旣望。登浮碧樓。</title>,<text>檀嶽初歸客。箕城此日遊。風烟無盡地。古今有名樓。遠島浮將去。寒簫凝不流。長洲徒極目。明月在蘭洲。</text>
<title>自碧城將向京都。行次靑丹。戱贈諸妓。</title>,<text>長亭十里短亭過。芳草斜陽奈爾何。去作年年情淚盡。靑丹橋水已無多。</text>
<title>又客安定館。發錦洲書。二首</title>,<text>關山迢遞月輪高。鴈字如雲雪欲驕。畵角三聲愁遠客。殘星數點散中霄。忽驚流序梅將盡。難就孤眠燭竟銷。借問灣州回驛使。幾時離發錦房朝。雪後風輕夜正長。客懷寥落蠟燈光。梅花曉笛人千里。錦字新書鴈一行。盃瀋不知醒後事。爐灰猶着夢前香。娉婷如此同誰說。雲母屛深寶玉坊。</text>
<title>除夕。題錦洲所寄新曆卷首。仍寄謝意。四首</title>,<text>靑蓂葉錦緘來。且過今宵卷始開。每日記留千里夢。囑君看取幾番回。關河風雪歲云遒。病起開緘喜自由。正是客窓無曆日。靡君不得記春秋。縱有前期亦惘然。趁先秋到聽秦蟬。閏添三百八旬日。枉减相思卽半年。錦洲書曰。關外知歲上一半相思日。下一半會合日。指此行趁槐期西笑。二十無名已恨多。况經此夜五將加。問君長我三年月。曾奈甲申除夕何。</text>
<title>新年夜坐 丁亥</title>,<text>南望雲山百疊強。月寒雪影共蒼蒼。二年病卧猶關外。九日書來自海陽。伯父茹園先生莅海州。專書至。 流水東西萍不定。殘星三四鴈离行。驛亭梅發今誰管。更入新年夢亦香。</text>
<title>上元夜。憶京師有作。</title>,<text>太平簫管月如烟。忽憶長安梅落偏。綵樹轉燈朱陌煖。靑絲繫榜畵橋圓。鏡中人笑同今夜。勝裏花開又一年。定是關山千萬里。五雲多處望南天。</text>
<title>自安定病歸海上。逢寒食。</title>,<text>順明門外碧天寬。病客思鄕骨欲酸。花落花開前度別。人歌人哭夕陽看。百年路有關中險。三月風偏海曲寒。爲問池塘春草色。萋萋應待夢尋還。</text>
<title>登七艮亭望鄕之作</title>,<text>碧城寒食雨頻來。海燕參差畏景催。幾處杏花掩樓閣。往年楊柳卧亭臺。山當平楚遙相合。渚落長潮晩更回。今日泣川橋上驛。知應南去到天涯。</text>
<title>將向京第。宿松京店舍。</title>,<text>風撲紙窓夢頻驚。滯雨松京百六程。半夜酒醒還是客。大南門外古鍾聲。</text>
<title>路逢灣州使</title>,<text>軍衫練帶氊陽笠。走馬流星千里行。問從何處邊書至。曉發灣州都護營。</text>
<title>憶春</title>,<text>西閘苔香傍小池。綠顚紅倒錦離披。去年竟失人歸路。昨日無端鳥過枝。忽謾相思收剩札。更誰多病卧遙帷。爐熏未散書樓逈。寫就黃梅榕葉詩。時錦人寄黃梅榕葉茶。點試而詩成。</text>
<title>記夢 六首</title>,<text>分明太白山中見。瘦病當年一老禪。今日曹溪水流否。縱經塵劫尙餘緣。右檀山說果來踏東郊三十里。野中草色入平湖。靑鞋染得春泥遍。笑入黃公舊酒壚。右枉里問酒一笑慇懃盃酒深。舊曾相識到如今。憐君猶是紅塵內。當日無多買死金。右春士買金書空咄咄動成差。且就手中點椀茶。無數春風園裏樹。別看雙蒂紫荊花。右雲室甲烟弱絲淸管雜時歌。尺六羣童爾獨何。等是無腔葱笛戲。只要乞得貫錢多。右錦坪嘲魔長亭楊柳橋邊過。或雨如風一半斜。恐怕行人遙見覷。手將團扇暫相遮。右玉字緘愁</text>
<title>月夜聞錦人龍江舟遊。感浿江舊事。次韻兼寄。</title>,<text>夢裏江山跡。西風舊薄遊。笙歌遙入夜。星月共登樓。千里有人遠。一年逐水流。柳楊南渡別。靑布解行舟。</text>
<title>閏月初七日</title>,<text>閏五月初七。雨餘見一螢。夕風收病汗。片月照詩情。忽似秋生薄。如何夢覺淸。吾心定無限。長笛誰家聲。</text>
<title>不應 己丑</title>,<text>昨日思今日。不應無所然。忽如明月夜。遠隔碧雲天。銷燭休殘夢。聞鍾覔去年。傍人頻借問。只在曉爐烟。</text>
<title>看月</title>,<text>纔度回廊曲。漸過脩榭前。凝情方獨看。流照亦無偏。若遠休相近。欲虛故復圓。夜深問桂影。花發在何年。</text>
<title>移蘭</title>,<text>非兼葉可佩。不奈同心何。往日人無主。今年雨亦多。墻危嫌敗礫。塘壓恐侵波。莫恨移栽晩。秋馥自猗難。</text>
<title>栽竹南院小塢</title>,<text>細雨南庭晩。隣家借竹還。葉踈纔疊个。籜軟不成竿。回塘徑初辨。短砌石方閒。却怕王郞問。深深重掩關。</text>
<title>讀蜀史有感</title>,<text>四百年來王氣沈。涪江兵合晝陰陰。三分勢已金刀盡。一片山惟玉壘深。北地有人空帝子。中原無主奈天心。錦官城外森森柏。不遣風霜變古今。</text>
<title>玉娘湖</title>,<text>玉娘湖上水悠悠。望海樓前酒幔收。何事人人爭渡急。風波只在一行舟。</text>
<title>感悔</title>,<text>十年行迹竟全消。猶夢江潭滯客橈。尺紙休書移恨疾。片雲無蒂駐情遙。自携星月迴籠燭。深寫丹靑隔絳綃。一別西城春寂寂。潘郞疲後蕙蘭凋。</text>
<title>偶題</title>,<text>病如中酒忽天涯。蹔往還來自不知。芳草獨生人去後。碧雲無斷日斜時。而今離別三年遠。依舊江山一夢遲。橋下水流楊柳怨。人間何事解題詩。</text>
<title>憶敬亭</title>,<text>敬亭山下龍津口。長遣江流去不休。已自獨來頻北顧。欲爲相望竟西遊。三年孤卧驚紅信。千里有人空白頭。正是歸舟緊不緊。風波日日秪閒愁。</text>
<title>曉曉起發緘</title>,<text>朦朧回燭夢如絲。記着西城秣馬時。孤齋獨宿山光遠。野樹微明曙色遲。但道有人從海外。不知何處是天涯。碧雲佳句曾誰見。瘦損瓊芳第一枝。</text>
<title>睡後</title>,<text>小樓睡起日如年。深樹鶯啼正可憐。久病相似芳草句。當時一隔碧雲天。身非枯佛還無住。師事黃公悔未專。寄語洛陽同學少。誰當先達去翩翩。</text>
<title>竹枝 三首</title>,<text>萬壽宮香心字焚。比郞心字更慇懃。郞心一散難收拾。香字雖灰終不分。西山山色碧嬌慵。曾似情人眉黛濃。新粧絹本屛風上。移寫雙雙八字峰。望郞不至獨成眠。夢裏逢郞亦可憐。不是郞來奴夢裏。分明奴夢到郞邊。</text>
<title>柳枝 三首</title>,<text>蘇小墳前三月時。路人來上折新枝。年年寒食風光好。不問從初種者誰。湧金門外酒旗垂。來往行人無斷時。醉後空然折去盡。不留一寸坐鶯枝。西陵消息雨如塵。二十年來白髮新。女兒不識別離字。猶唱陽關無故人。</text>
<title>西江曲</title>,<text>千里風光無聲走。騎馬曉入春江口。往來無數靑布船。一話不接遊郞某。爲君解着綉要繻。典却城內紅露酒。手把金鏡看吳鉤。昨日少年今白首。借問歌者張七郞。當時解唱陽關柳。陽關柳春不春。至今三載人去後。</text>
<title>蚊</title>,<text>林廬蚊可拾。多於劫海沙。蠅樊同社會。蛛網有寃家。聲遲鋒先澀。怒忙釼未遮。一夕秋風至。爾輩得如何。</text>
<title>凉思</title>,<text>月含庭樹樹含烟。樹似凝情月亦然。天上碧雲應有路。人間紅豆奈無緣。重𣜰寂寞鳴蟬後。小閣凄凉別鳳年。一夜西風千萬里。流黃新簟正難眠。</text>
<title>共錦洲遊荷亭</title>,<text>水閣紅翻晩騎過。一年流水不聞歌。鳳池學士新長襖。五色淋漓爾獨何。時錦洲新除內翰。緣直摛院故及。</text>
<title>感秋</title>,<text>而我那曾欵欵邀。秋先潛到瞰中宵。衾窩匀撥寒甁淺。紙隙楞鳴破扇飄。蟲語有時驚白露。月家何在寄靑霄。如今腹疾愁相逼。瘦損休文一搦腰。</text>
<title>雜效</title>,<text>寒輕曉淺暗燈休。夢答蟲吟自白頭。可憐一枕西牕雨。滴碎芭蕉葉上秋。</text>
<title>塘夜</title>,<text>秋水琳琅喚奈何。鏡凾珍重澈空波。流香新簟淸無夢。一夜芙蓉紅淚多。</text>
<title>哀窮</title>,<text>前山多白雪。後山多白雪。世路艱如此。曾冰垂嶻𡺼。漸看山歲晏。電光倐而瞥。季冬將迫旬。飄風何烈烈。烈烈復烈烈。砭人肌膚裂。鵲噪無定枝。鼠哭迷其穴。哀哀貧家人。歎息靡所徹。屋敗不蔽風。布衾寒似鐵。兒呱况無食。婦愁終以啜。嗟汝貧何罪。汝本謀生拙。拙者人所賤。天亦從之滅。訴天天不答。豈曾於汝別。富人天其佑。粱肉無時徹。</text>
<title>檢篋得舊槀流落一紙。卷首有金山人畵竹本。李桐廬芙蓉堂一絶句。乃往年事。感而追次。小識</title>,<text>往在乙酉。詩墨多敵。墨輸筆贏。雨朝月宵。社會之盛。最在此年。卽余西行前間日也。 金山人畵陣排奇。李桐廬句律條嚴。傖左右旗鼓之間。備觀壁上。今已五閱霜。若沈沙鐵痕。苔花盡碧。步兵廣武之感。良有以也。所幸長平之戈。不及鑄農。延津之釼。忽偶拭土。顯晦自有時。神物徒爲爾。高樓獨上奈良宵。吹斷誰家白玉簫。何况芙蓉堂裏客。碧天明月更迢迢。</text>
<title>留別迂山，桐江。仍向坡山。洞口口呼。庚寅</title>,<text>溪流出谷各西東。數點鍾猶落遠風。雲白松靑巖下路。一僧送過亂山中。</text>
<title>坡陵途中</title>,<text>昨宿津寬寺。坡陵路向東。春風千里遠。寒食靑山空。遊子偏多感。古人不可同。年年芳草色。恨得夕陽中。</text>
<title>淸明途中有感</title>,<text>蘼蕪一望入平田。腸斷東風寒食天。短碣靑山閒自古。新浦細柳長連年。夕陽牧笛誰家唱。大野春燒百里烟。回首前朝雙夕佛。一僧來供要人憐。</text>
<title>春雨</title>,<text>一聽一回老。最難春雨聲。十年關外客。半夜曲中情。南浦歸帆遠。西塘夢草生。添香唫未穩。殘燭到深更。</text>
<title>焚香</title>,<text>畵堂春思一枝焚。綉被猶堆越鄂君。至今二十年前事。凉到灰時不見人。</text>
<title>愁</title>,<text>無線脚根住。人閒是處家。腸迴久彌結。鬂薄動成差。唫曉微嫌雨。夢春遠怕花。非因病相恨。永日欲如何。</text>
<title>邵陵途中</title>,<text>馬耳山荒碧草長。片雲歸鴈自茫茫。孤舟一去西江遠。憶向東風問沁陽。</text>
<title>寒食前七日。余自邵陵還。掎裳連襼。宛在燈下。李雲岡▣，南雪谷 浚 會賦于桐廬。寓白社唫館。卽余去後事。借韻追補。不能無感於萍蓬燕鴻之緣云。</title>,<text>山意催人睡未窮。湘簾十二盡東風。舊尋關路梅花落。淸夢池塘草色同。白社新詩三月近。邵陵寒食一年中。燕來鴻去知誰恨。大有深心問化工。</text>
<title>少年</title>,<text>洞中響屐早分携。埭口相逢春日西。細雨垂楊嘶去馬。軟塵繫索鬥回鷄。不敎腰帶黃金盡。笑墮頭簪白玉低。薄暮方歸酒家宿。綉檀枕底使人迷。</text>
<title>見海棠一花</title>,<text>細細西風歇。海棠欲發初。浣花不成句。擘錦未因書。臉暈含羞重。睡痕表恨餘。碧簾更寂寞。晴日可相踈。</text>
<title>墻角薔蘼爲雨所困。芍藥尙未放。爲寫感情。</title>,<text>流水一年客騎迴。歌聲不聞舊亭坮。薔蘼帶雨扶難起。芍藥含泥濕未開。定有芳魂應白骨。可憐詩夢屬靑苔。晩來更作西樓恨。令寫熏爐蒃暈灰。</text>
<title>憶思</title>,<text>昨日無端雨。我心一惘然。樓高愁遠野。人別杳華年。近塞梅花落。當湖柹葉憐。謂桐廬湖行悼亡。 此時騘馬去。蛟惡在南淵。季父持斧行。時在嶠南。關心不能已。</text>
<title>晩來驟雨。多在南天。時迂山 玉罄號 住南江。偶題仍寄。</title>,<text>白閣霏微紫閣晴。聞君此日江樓情。蕉心逬破西窓夢。荷葉題殘舊雨聲。有路送歸騘馬遠。無人寄與錦箋輕。洞庭湖濶珠容斛。恐遣風雷半夜生。</text>
<title>題和迂山 蕉史一號 見寄崔愚山蕉葉畵詩</title>,<text>展竟幅紗碧漾輕。淺揮香墨一痕平。至今潤帶西窓雨。卧數秋檐半夜聲。</text>
<title>友人朴叙九 龜夏 赴瀋陽。索詩甚。走草以呈。三首</title>,<text>關河萬里路迢迢。秦樹蟬鳴葉葉凋。只是人情無定水。瀋陽江上亦通潮。薊門秋色遠蒼蒼。鐵馬啾啾夜踏霜。聞說皇家瀋苑行。八方風雨會遼陽。去歲吟樵翰墨緣。心田消息又今年。故人若問玉房我。但道相思滯各天。去歲桐江還。與中州朝士曹玉水，丁卯橋，厲茶心諸公。厚證墨因。今年朴心田思浩歸。又見諸公書。想瀋園之役。諸公或有備從者乎。恃此道意。</text>
<title>四寸梅 三疊○幷小解</title>,<text>四寸梅。梅之至小者焉。栽成在順和坊。移而藏焉。盖査焉。査下枝於東西一焉。北二焉。偏四於南焉。凡枝之大八焉。小倍焉。或竦焉或亞焉。或盤屈焉。或杈枒焉。或若蛇之蟠焉。或若虬之怒焉。或蜷蜷若叢桂焉。或落落若喬松焉。又或癭焉態焉勢焉。而不一其狀焉。盡花焉。根於風雨而長焉。節於霜而勵焉。操於雪而潔焉香焉。朝和氣焉。夜定不以開落而不韻焉。小而盆焉龕焉。亦紗焉便焉閟焉暢焉。燭燒紅而景焉。篆繚靑而神焉。巡簷索客。沃茶酹酒焉。此皆玉房子特特愛乎參橫月落落之時焉。數間茅屋玉山家。月樣甕盆霧樣紗。枝南枝北無多遠。人意忽然天一涯。巴字縈紆之字斜。難看今世似君佳。亦高四寸何須嫌。放到明珠一斛葩。千古吳儂此絶景。麝殘蠟歇又煎茶。筆意蕭閒詩點綴。注添仙譜順和査。</text>
<title>梅花 三首</title>,<text>紙窓風雪曉楞楞。寂歷相看一盞燈。莫是前身淸凈骨。共曾參定竺山僧。邈若前塵與後塵。歲寒心事托無因。羅浮山下三更月。儂是人間姓趙人。自是春風失意者。上淸淪謫得歸遲。至今喜帶江南信。鍾到西山客夢時。</text>
<title>有懷桐江</title>,<text>玄武街鍾動靜催。前宵微月各相迴。十分孤另君如鶴。一樣淸閒我與梅。閉戶兼旬多恨病。勘詩徹曉始憐才。水仙欲上扶江石。架水仙數盆。扶江石安之。 留使人間說玉坮。</text>
<title>恭述元日曉夢。少紓悲慕之情。十首</title>,<text>依然殘燭曉生風。后土皇天鑑寸哀。不是此身貪戀此。勉敎看月廣陵東。皇祖先君咫尺臨。冥冥難得報春陰。恐將三十無能質。累及仁人君子心。天只不憐積戾身。兩丁年 丁丑祖考見背。丁亥先君子棄世。 事敢尤人。殘生棄擲風霜久。沒到長安十丈塵。玉醴靈芝積累成。孱孫隳落舊家聲。弱草輕塵多少恨。愧他屋漏坐餘生。見人團樂比渠殊。父子祖孫生與俱。偏我造因多不永。至今孑孑病孱軀。三十無名敢恨天。嚴霜蘭委最堪憐。姜衾夜夜寒相卧。便是人間第一緣。仲哥季方常同一牀。剉燒不滅此頑身。血黑灰紅幻骨塵。指噫出舊劫 ▣▣▣冥止慈念。耳提面命若諄諄。安國坊南住十年。隣人相笑不相憐。書秩三千田百畒。至今零落舊靑氊。早學文章嬾未能。况多疾病久相仍。愧余未解塵寰骨。許到瓊樓十二層。如來三十二應身。說法宰官眞不眞。刹刹塵塵千百億。轉輪四大借無因。</text>
<title>二月望夜。月有食之。旣而復。</title>,<text>驚看心死若寒灰。神物蒼茫恠事來。未必暫愁瑤鏡翳。縱然終豈玉輪摧。一時晦隱惟天使。萬古圓盈是禍媒。宛轉長風吹盡去。象星扶上絳河隈。</text>
<title>悶春</title>,<text>夢春來語我。動是一年期。草覔碾車路。柳思嘶馬枝。風光同此日。天氣亦前時。但使人催老。從今悔別離。</text>
<title>雜效</title>,<text>人間如病黯輕愁。燕子來時尙閉樓。芳草天涯馱夢馬。片雲江上斷腸舟。一春猛雨常無定。此地斜陽不少留。欲寄緘書問前事。蘭心蕙思日悠悠。</text>
<title>玉淸</title>,<text>玉淸揀作水晶樓。咫尺神仙聚窟洲。王母駐春方獨醉。姮娥奔月喜同遊。金壺點滴三更露。蓮葉浮沈一片舟。前夜星辰銀浦望。未經七夕亦應休。</text>
<title>昨日</title>,<text>昨日又今日。茫茫四七年。春前花計發。望後月思圓。人事自如此。天心重亦然。莫忘門外水。本是在山泉。</text>
<title>空中石</title>,<text>龍門嵌血空中石。鬼斧斲頓六丁力。織女月下望夫還。老兔驚閟銀雲色。彩絲不勞舟子眠。三生苔碾千里水。秦驅晉言不可知。碧海漠漠媧皇死。</text>
<title>白紵歌</title>,<text>白紵輕且脫。心字金斗屑。素手逢破剪刀閒。對花擘分雌鳳割。海棠眠夢五月香。鏡鸞啼罷眞珠房。水仙瘦骨淸無汗。冰簟銀燭通微霜。殷紅淺碧春漠漠。出門入門天蒼蒼。</text>
<title>喜小竹成筍</title>,<text>白下草靑別院空。紫雲新種五年中。夜來風雨三千劫。長出孫枝起卧龍。</text>
<title>桐江與雪谷遊凉霞臺。和韻追懷。</title>,<text>往事曾如此。小園客竟無。酒醒幾人老。花落一年孤。忽忽因忘我。云云暫有吾。世間何處好。詩境可相呼。</text>
<title>小砌栽種。晩春盡亦看花。四月中旬。墻陰山杜鵑尙有數朶。</title>,<text>化得吟身百億千。爭如春色去無邊。今年偶帶看花福。四月題詩寫杜鵑。</text>
<title>西夜</title>,<text>丁丁銀漏滴。此夜杳難分。爐暈方成篆。玉溫不及文。凄凉月裏姊。怳忽雲中君。怊悵新題句。誰敎江令聞。</text>
<title>歲新月正。有懷二人。讀蓼莪詩。仍述綳轖之情。辛卯</title>,<text>南山何烈烈。飄風何發發。太歲在辛卯。月孟斗柄斡。余年二十九。逸光如兔脫。人欲縱未已。天理諒難遏。展讀蓼莪詩。木石腸轇轕。哀哀我父母。生我劬勞曷。父兮德莫大。母兮恩靡竭。仁者必得壽。胡寧天嗇奪。寸心結春草。未效祭魚獺。怳惚前冬抄。裭魄尙未沫。世母見背。季父棄館。 奇薄慟孱質。零丁存苟活。禀殖自淺涊。筭計亦抹摋。有妹各東西。兩弟俱未達。舊業保靑氊。隨分甘踈糲。素心一澹泊。世味眞苦辣。往往苦槁性。遠佞如惡妲。樣固不入俗。便自歎迂濶。迂濶顧何妨。但恐衆所聒。身體吾有受。動定實包括。慥慥愼旃愼。詎敢輕毫末。壞轉多至。恧恧慚市撻。罄甁惟罍耻。履霜以寒葛。永言思父母。書之庸自愒。</text>
<title>酹梅 幷辭○三首</title>,<text>維辛卯正月壬午。玉房梅老者少者一時幷沒。主人酌一杯而侑之曰。嗚呼爾與我交者今幾年。膽甁碧幮。我資爾㓗。蠟燈素壁。爾憐我瘦。計我心契而志同者。人莫如爾焉。嗚呼我貧甚。屋不蔽風。煁無以烘。使爾孱質泣玉。弱骨徹冰。晻然捨身而莫之恤。貧賤之交。不可以忘。死生之間。得無所憾乎。嗚呼。爾休恨我。我休愧爾。寔我緣慳。使之益孤於斯世歟。抑爾謫滿其欲。遄返於上淸歟。余於是不敢問焉。玉骨香魂已矣夫。可愖怊悵見空幮。小樓前夜春風惡。殺盡梅花一十株。上淸昨夜玉環召。善眼仙人相憶無。同是塵寰淪謫久。胡然我獨此踟躕。凍殘靑理泣寒膚。獺髓無情對玉壺。衆香國中山陽笛。吹作江南沒骨圖。</text>
<title>夢城山 季父阡</title>,<text>今年流水想前年。夢到楊州草色芊。愁絶空山通夜雨。未聞鶯語只聞鵑。</text>
<title>卽事</title>,<text>茅齋賞春雨。書聲出林竹。我信野人言。遂行野人屋。春社賽神罷。墻頭醪香熟。山鷄號滑滑。戴勝降肅肅。四隣田夫出。我書掛牛角。大可耕且讀。但令心意足。田水縱復橫。似我書聲續。遠問沮溺賢。千載抱幽獨。</text>
<title>玉山行 東井韻</title>,<text>玉山高傡三神山。杳冥無梯誰躋攀。上有浮雲不可住。下有弱水不可渡。雲有龍兮水有鼉。上山下山愁若何。釼峰矗立千丈石。畏途偪仄蔓叢棘。戲吁噫歸來乎。野濶水盈百畝廬。鼕鼕皷畢耕且息。桑葉未吐春提壺。春酒以介兮田不蕪。哺子育妻兮充官租。于嗟官租。年年秋復秋。人生筋苦不敢休。不如晞髮濯足萬里流。日夜去悠悠。途逢仙子字英英。期我乎瑤臺之碧城洪厓。拍肩笑相迎。怳然塵骨脫三生。飮我紫瓊漿。留我白玉笙。俯視玉山不盈尺。一簑一笠愁沮溺。</text>
<title>忽憶山北招提之勝。驅下澤出郭。桐江乘步轎躡至。詠效古一則云漢北門外白石橋。春沙十里路迢迢。君乘車我乘轎。山北山南不可招。走和。</title>,<text>草香新漲沒矼橋。窮處靑山水迢迢。我乘車君乘驕。春日津寬洞裏招。</text>
<title>宿津寬。迂山以匹馬忽至。韻事也。仍留宿山房賦。二首</title>,<text>門掩溪流處。香齋忽漫逢。僧言春亦淡。佛氣夜還濃。白閣山中客。津寬寺裏鍾。南屛今寂去。尙記舊虬松。二月東風尙薄寒。綠蕪春入洞中還。苔文字沒生公㙮。屐齒痕深謝傅山。流水千年緣底急。浮生一日可能閒。晝長剩借蒲團睡。不識林間與世間。</text>
<title>石佛</title>,<text>麗國風流想可憐。松山夜雨漆燈懸。悽凉五百年間事。石佛生前已惘然。</text>
<title>車中醉吟</title>,<text>醉過碧蹄山北路。朦朧笠影碾輪聲。滿車䭾得吟魂返。此是人間趙藻卿。</text>
<title>淸明郊行俚錄 三首</title>,<text>北邙山下白楊株。倒揷殘碑字半無。功名富貴俱灰骨。誰識前朝卿大夫。洛陽兒女哭如歌。草綠長衣衣復遮。梁天坪外踏靑去。寺裏燒香施玉釵。布裙短幅老嫠婦。携得鬖蓬三尺孤。行旅不知身後事。笑他登隴哭嗚嗚。</text>
<title>汾水院</title>,<text>茅屋鷄聲百里賖。汾川寒食望京華。一年愁思無窮草。二月春天不見花。古墓荒阡來牧犢。別村流水有啼鴉。靑衫濕盡濛濛雨。平踏郊原雪色沙。</text>
<title>城西</title>,<text>長安陌上雨昏昏。衫袖靑山舊酒痕。三月烟霞縈北郭。萬家花柳入西村。流鶯細愬春風恨。歸馬空吟落日魂。捴是一年如過客。更留紅燭在芳園。</text>
<title>約迂山共賦</title>,<text>是春亭 南氏山庄 畔覔。忽憶柳條初。詩事君應慣。閒愁我不如。樓宵猶淺淺。簾雨正踈踈。他日錦溪洞。相思一紙書。復有錦溪之約。</text>
<title>桐夜作示海藏 蘭人改號，韋史 蕙人改號。○二首</title>,<text>金井鹿盧深夜冷。別枝風雨鳳棲驚。無端搔首秋聲下。一任飄零我與卿。忍與芳心勿復陳。秋庭踈雨暗成塵。尋常百種園中樹。此樹婆娑易感人。</text>
<title>池閣賞荷。與海藏，韋史，迂山共賦。</title>,<text>衰柳西風雨滿天。馬蹄人影空潭前。朦朧山色如看畵。遠近荷香欲化烟。芳草停雲俱病恨。美人秋水自情緣。娉婷羞記南塘曲。酒氣歌聲一十年。</text>
<title>將遊嶺南。行次新豊有感。</title>,<text>欝欝新豊樹。先王訖聖功。當時勤遠慮。此地有行宮。仙寢千年閟。星軺四道通。鈴聲今寂寞。駐馬大橋東。</text>
<title>秋風嶺懷古 張智賢殉節處</title>,<text>張公毅魄直上天。子孝臣忠八字全。敗堞荒凉聞鶴唳。居民生長說龍年。栢臺舊秩超恩紱。桐邑新祠綴侑籩。短碣秋風橋上驛。行人猶自淚潸然。</text>
<title>扶桑驛。擬山有花。三首</title>,<text>日出扶桑隅。照我征馬蹄。行行一千里。始到烏山西。山下蘼蕪草。山上烏臼樹。相看兩無語。應化郞魂住。上山愁不極。下山愁若何。緩緩步山側。一曲山有花。</text>
<title>大馬坪</title>,<text>七十嶠南倦客遊。馬蹄踏破海山秋。孤城野濶甘文國。紅樓霜深駕洛州。佛寺于今半荒落。書生從古最風流。傷心欲問羅代事。牧笛一聲無限愁。</text>
<title>星州</title>,<text>洛水東分碧。烏山北屹靑。何年奔卉冦。此地顯關靈。關王顯靈有廟。 家盡折松爨。戶多編竹扃。芳名傳緫制。十里有長亭。路左有孝子嘉靖緫制朴湋碑。</text>
<title>望伽倻山</title>,<text>伽倻山色白雲干。黃鶴千年更不還。徐伐繁華羅代事。夕陽來去碧波間。</text>
<title>泛舟嶺南樓下</title>,<text>滿船歌吹畵樓前。修竹江南望可憐。佳麗城池三萬戶。風流人物一千年。遙山斜入依依日。極浦微分點點烟。客去酒醒寺鍾曉。世間無限別離緣。</text>
<title>洛東</title>,<text>嶠雲一片日悠悠。病客當歸惱薄遊。鴈影橫分洛東水。馬蹄遙指漢南州。夕陽萬里無邊草。往事千年不繫舟。回首可憐歌舞地。亂鴉啼散碧雲愁。</text>
<title>嶺底逢歸使。寄桐廬。</title>,<text>峽束難遮南去水。嶺高還有北歸雲。雲歸水去何時盡。歸似吳儂去是君。</text>
<title>鳥嶺</title>,<text>極天烟樹銷陰陰。箭跡空山沒羽深。險設重關長北拱。枉敎狂虜昔南侵。懸鈴日夜通商貨。封蠟春秋是餉金。此地豈宜問前事。夕陽猶自一傷心。</text>
<title>題交龜亭</title>,<text>巡邊志畧慟王師。虎跡當關奈若爲。外史申巡邊欲拒鳥嶺。白額虎驅大石而下。士卒驚散。巡邊曰此天也。仍與從事金汝岉陣達川。 未必史官書仔細。後人莫漫有題詩。</text>
<title>延豊</title>,<text>山下孤城落日曛。龍年往事杳難分。風雲一氣神常護。草木當時血欲紛。屹嶺已通萊島使。忠州猶說達川軍。彷徨更覔豊陵驛。故壘蕭蕭畵角聞。</text>
<title>忠烈祠 林忠愍妥靈所○三首</title>,<text>達川遺廟掩丹靑。寶墨光華昭日星。百年不盡孤臣淚。灑向寒波嗚咽鳴。崇禎日月 神㯓龕面。奉鐫宸墨崇禎日月。 煥中天。萬事傷心丙子年。行人駐馬荒城曲。載拜忠臣遺像前。將軍廟左讀殘碑。雙節一門事最寄。百斛苦心韓牧使。至今留與後人知。牧使韓德弼費租百斛。樹雙節碑于廟庭。</text>
<title>水仙 壬辰</title>,<text>凌波消息隔如烟。怊悵江南入夢便。雪意梅兄同被惱。春愁雲母獨成眠。更無人語深燈後。定有魂歸落月前。憶向紫宸班始整。珮聲只在玉墀邊。</text>
<title>近軆</title>,<text>鬢絲禪榻漲茶烟。芳草池塘洗硏便。花早若爲春後事。人間已得午時眠。爐寒舊字香猶在。院隔踈簾雨亦偏。多謝年年樑上燕。呢喃聲是主人憐。</text>
<title>睡後</title>,<text>靑山睡意日相當。簾影沈沈雨脚長。幾日扶醒辰竹醉。無人催課午茶香。芙蓉舊颭南塘水。蝙蝙猶翻北院墻。一寄關山吟去後。送梅時節只迴腸。</text>
<title>憶舊用玉溪詩韻</title>,<text>燭燒紅露未全銷。雨響空潭動客橈。千里夢回關樹暗。一年愁似海天遙。竟分鸞柱誰拈瑟。細擘䲶機合寫綃。直爲多情今若此。落花風雨鏡顔凋。</text>
<title>燈市日。錦洲書道童年事。走草俳諧寄謝。四首</title>,<text>四月洛陽不夜城 是夜弛禁。攔街爭聽樂辭聲。色色形形千萬盞。一燈只管一人明。俗以四月八日。樹燈竿家。照兒童之數。排燈亦如之。靑楡餠子試燈天。水缶歌喧火樹連。萬萬千千太平字。大南門屹庚辰年。記在庚辰南門掛萬萬千千世字燈。童髫嬉遊渾如昨。約伴相呼燈市還。藍旗雉尾橽皮索。爭道魚廛五十間。每歲平市署勑各廛樹燈棚。務各侈勝。魚廛棚長準五十間云。十字街頭笑語回。南山蠶首弼雲坮。幷觀燈處 少年行樂何人事。儂自聞燈不看來。</text>
<title>新秋</title>,<text>露如雨下月如烟。天上人間思黯然。深井閟苔銀綆墜。曉河低樹玉繩懸。微辭舊托芳蘭質。少別尙經紅豆年。十二曲闌渾寂寂。西風萬里正難眠。</text>
<title>津寬寺。與洪芍玉昆季，申海藏昆季，李迂山共賦。</title>,<text>遠公遺蹟杳難同。苔石蒼蒼境轉通。前夜𠲿鍾猶入夢。已霜寒葉動驚風。飛來泉瀉龍吟細。遠上霞分鳥道紅。此去不知蓮社近。一僧指在亂山中。</text>
<title>凈土寺 三首</title>,<text>寺南寺北遍躋登。危石撑空蔓壽藤。昨日津寬驚俗客。往年香嶽說高僧。蒼茫雨對江湖帆。磊落星懸佛殿燈。留得靑山心一片。三生化作㙮層層。紅葉迢迢寺。居僧夕掃關。鍾寒餘薄夢。磬落遍空山。枯佛無言語。浮生有往還。莫嫌城市近。元是在人間。秋風凈土寺。不記麗王年。白日眠 缺 佛。靑山響石泉。門開三角霧。樓壓八江烟。遊客來猶早。赬楓滿壑前。</text>
<title>奉元寺</title>,<text>五日城西閱翠微。戰峰秋色帶斜暉。細水自流紅葉去。片雲相送一僧歸。人間行盡崎嶇路。林下來尋寂寞扉。裙屐遊痕看不淺。十分渲染亂苔衣。</text>
<title>張家庄</title>,<text>西風吹瘦病文園。紅樹相逢憺不言。一派溪聲塵事去。滿山秋色道心存。彌陀寺近誰參契。相國墟傳尙有村。多謝虛簷雲散片。敎人留住到黃昏。</text>
<title>幽蘭洞 愚齋司農奉歡堂</title>,<text>緩策寒逕訪昔遊。二年春事此登樓。司農 忍齋 有宅幽蘭暮。內史 芍玉 尋山叢桂秋。返照迷茫餘短髮。新詩磊落入閒愁。獨憐一帶潺湲水。解作雙溪句曲流。</text>
<title>悟上人有詩以答 三首</title>,<text>却憶奉元寺裏逢。如今聞住白蓮峰。回頭落日亭亭下。一隔西山數點鍾。靑山紅樹幾多層。瘦病蕭蕭誦梵僧。曉來寒榻因緣定。猶照人間一盞燈。百八團圓智慧珠。分明一一照心無。蓮花世界金銀地。還着情根長幾株。</text>
<title>過玉泉有感 並小識</title>,<text>記丁亥冕纔經火劫。楓臯先生枉有存焉。仍詢及在西時能與香山善弘師遇否。對曰能。曰是與我久托空門之知。頃年宿甫里丙舍。夜見雲中月。有鴈腹魚鱗之喩。其事頗異。今善公來住玉泉。可往見。冕承命往與之話。今重過玉泉。而先生已赴道山。善公信息亦漠然。感慨靡止。昔年曾約善公來。沙數說經慧眼開。鴈腹魚鱗一片月。至今猶見峽雲回。</text>
<title>約社中諸公東遊華溪山房 三首</title>,<text>白石叢林起鴈堂。寺雲鍾墮衆僧忙。空渾十地方諸月。寂幻三生檀越香。深壑有聲舍晩籟。遠山無數壓秋光。豈宜更問塵寰事。穩度禪房一夜長。斷壑千峰蕭寺門。層層下界俯孤村。山藏太史雲千載。殿坐觀音月一痕。藤策苦吟詩夢緩。蒲團借宿話頭溫。從今洗滌諸煩惱。悟脫輪回劫裏魂。軟鍾稀雨夢遙遙。不識東林路一條。落日空山槲葉下。萬緣如海栴檀消。此來偶與詩人得。幾處曾邀老佛嘲。莫使歸心容易說。已敎流水盡籠橋。</text>
<title>題楞巖卷後</title>,<text>如來妙諦悟誰曾。不見祗桓塔九層。縱道三觀無委曲。緣何一障攝摩登。燕金趙璧眞同寶。兔角龜毛自上乘。從此歸來諸法侶。首楞貝葉付春冰。</text>
<title>追次海藏東寺軸 三首</title>,<text>淸秋遊子未全閒。凈土華溪三角山。欠我詩緣凡幾處。新興寺在卷中間。余自華溪徑還。海藏轉到新興寺。與天悟上人遇焉。數騎駸駸夕渡川。道峰楓 缺 詠凉天。不禁怊悵靑門外。忽與分携古寺前。萬里雲蹤飄雪衲。一生詩夢薄秋烟。至今禪誦東林處。歷落空山送客年。桂樹思歸日。蓮花現法時。未參元亮契。爭道惠休詩。夢斷石橋路。心懸金策枝。海濤三萬里。何日信風吹。</text>
<title>定梅篇</title>,<text>眞梅觀於楂。俗梅觀於枝。我有太上梅。人盡不以奇。古幹偃而踈。花故着差池。索共梅花笑。花癡人亦癡。有花何必繁。開當遲則遲。音貴希聲者。器重晩成之。戀此貪花客。相見杏花時。</text>
<title>千念珠詩。應▼(山+厂/亡)上人勤索。兼寄社友。共博一笑。</title>,<text>一珠一如來。百珠百如來。三十二應身。並世無礙猜。譬似千江月。一江一月回。璀璨菩提樹。明滅蚌蛤胎。筭窮恒河沙。演成蓮花臺。稽首拜佛前。燒香卽見灰。枸子百千億。佛性自相該。造次嚴持戒。庶無根塵災。由此底大道。不二門洞開。南無觀世音。放生各一枚。</text>
<title>至後讀陶隱居詩。偶次。二首</title>,<text>玄冥展小春。萬象囿心曲。荒歲收甔石。貧家以自足。對雪申耿介。宛宛邀賓屬。彈琴復入室。永夜遆薪燭。予言玆夢夢。已見天始旭。前山憺餘暉。所思在南陌。愁來逼我去。倀倀疇與適。衆鳥歸有托。林光倐已夕。四運紛代謝。感此白駒隙。口體實有爲。百年勞形役。黍稷勤隴畝。桑麻得紡績。努力重君子。令德勉三益。</text>
<title>雪後憶溪山。乘昏獨往。留宿靈辟園翫月。有懷賞秋舊伴。仍寄。</title>,<text>繞郭寒烟已定鴉。滑冰蠟屐碾如車。三秋詩句題霜葉。一夜溪山賞雪華。舊酒今難同白社。名園曾已慣張家。不知還有中宵月。流照人間路幾叉。</text>
<title>梅花問答。呈錦洲詞伯。四首</title>,<text>無心有意邈難知。驚恠春生雪一枝。休信東君先借力。每年韶景百花時。右謔梅只是平生我自知。歲寒心事托空枝。輿儓桃李春三月。無限蜂顚蝶倒時。右梅答林花開落不相知。何事伶俜屈鐵枝。縱使東風先假借。恐難遲待到春時。右復謔不欲芬華共與知。此生本分耐冬枝。無私自有天公管。早晩一般成就時。右復答</text>
<title>曉庭步月</title>,<text>一重重隨碧琉璃。白極生寒不可涯。况忽溪山今夜思。共人雪月緫相宜。</text>
<title>碧蹄驛感事 癸巳</title>,<text>板橋一十七年前。楊柳千條碧生烟。今日可憐隄下水。不曾西去到楓川。</text>
<title>桃花樹下</title>,<text>鏡中花樹畵中村。不共漁郞仔細言。一色紅霞迷近遠。問從何路入仙源。</text>
<title>宋洞桃花</title>,<text>紅霞映水弄微和。渲染桃花不辨柯。景物三春前度見。繁華一世別人多。山圍平野周遭在。路入淸溪句曲過。怊悵玄都觀裏事。劉郞已去問誰何。</text>
<title>賞二梅 並小識</title>,<text>內閣學士遊觀公。春初置梅十許樹。中有危楂嶒崚。竦根轇轕。如木假形者。余敬甚也。洪芍玉以梅榦者品之。未必然。近於錦洲屋。又見偃蹇若鹿之昂首而騰。跂足而奔。絶非俗花。師所寶屈鐵査連環枝也。可與遊觀木假相甲乙。余嘗癖於梅。三十年所見。特特奇古者。惟此兩梅云爾。詩曰。林和靖有善方便。何水曹兼好詩篇。尋常百種花難及。愛梅無間愚與賢。世人縱不杏花看。指梅謂梅何意焉。奎華仙史玉爲質。邂逅一笑琅琅然。欣對琴南霹靂樹。云是木假峰繆連。磅礴𡾓崚皴鬼面。中峰却有光恠纏。鎔範先天造化手。延看回矚絶可憐。此乃伶俜春前事。近日聞莊極嬋姸。洪厓不知梅格在。類榴木者先拍肩。錦房蹲鹿奇且古。堂皇入處閒四年。靑理珠子敬古士。萬事隍中勿復宣。客臘錦洲叙鹿梅書。有四年前遷徙。今歲之閏。復入處堂。皇珠子遲綻。靑理不徐。 卍字幔尋紅嶺見。鹿斯分明趁草眠。芟芟伎伎騰或侈。附身偃蹇飮寒泉。成都古傳唐時物。千五百載化而玄。兩公有梅緣不淺。梅亦不淺兩公緣。玉環病骨樗無用。自稱梅中之一仙。却羡木假與蹲鹿。兩公風儀共周旋。寄語世上看梅客。莫漫尋到羅浮顚。</text>
<title>廣寒梅詩意。奉贐迂山帶方之遊。四首</title>,<text>百濟城荒百尺樓。漢時明月魏時秋。按帶方誌。後漢建安始置帶方州。曹魏時爲南帶方州云。 回看提督駐兵處。故壘蕭蕭叢竹愁。唐高宗遣蘇定方滅百濟。詔劉仁軌檢帶方州刺史。本朝洪錫基廣寒樓記。劉提督之駐兵釣臺可記。八百年間月一樓。神文王氣漠然秋。行人莫問前朝事。臨水荷花無限愁。新羅神文王四年置小京。方丈島分雲外樓。支機石墮鏡中秋。方丈島在湖東邊。支機石在西南湖心。烏鵲橋亘于樓下。 芳魂應共天孫恨。烏鵲橋邊夜夜愁。樓上有古妓詩。織罷冰綃獨上樓。水晶簾外桂花秋。牛郞一去無消息。烏鵲橋邊夜夜愁。長篴聲中人倚樓。送君乘槎漢津秋。如今病卧寥寥樹。烟雨江南一片愁。樓下平湖象銀漢。泛小舟。題牓曰上漢槎。</text>
<title>郭南會賦。兼贐羲翁 李葛淵 西行。會賓海公昆季及申石西錫寬，洪三斯良厚。</title>,<text>紫閣春雲陰復晴。滿街初聽賣花聲。兩提楊柳千家暗。落日樓臺遠郭明。十字橋頭騎馬去。太平關外送人行。相逢一笑今非偶。却把金罇說重輕。</text>
<title>訪僧伽院</title>,<text>靑山何寂寂。玉佛坐如癡。冰響陰崖裂。春風雪竇吹。紗多籠舊壁。院壁多貴人題字。寺僧圈以別之。 雷不轟殘碑。峯頭有無學碑。聞有人拓出多本云。 欲向文殊去。雲深路亦疑。</text>
<title>餞春詩寄錦洲 三首</title>,<text>江南消息二年紅。殢睡靑山夢也空。飄花飛絮閒時節。大似六朝烟雨中。今年春又覔誰家。細雨蛛絲暗罥花。只向屛風深處睡。不知夢去到天涯。院閴蒼苔舊雨餘。杏花樹下閉門居。榕葉黃梅好詩句。至今留得錦人書。指前春事</text>
<title>餞春楓下 金世均 宅</title>,<text>落花門掩雨昏昏。細覔林間歷歷痕。千里不知天外路。十分疑在澗邊村。佳人總是膓荒夢。騷客仍同病怯魂。萬樹淸陰閒富貴。明朝稱意卧西園。</text>
<title>箭橋有感。翠庭金侍郞元根返虞日。</title>,<text>年年草色碧連波。騘馬翩翩奈若何。箭竹橋邊無根路。來人不見去人多。</text>
<title>松坡</title>,<text>靑驢颯沓一垂鞭。楊柳風輕寒食天。四島烟花三月近。二陵雲氣六時連。晴蕪黯黯平沙濶。斜日亭亭片帆懸。莫問松坡江上路。無情送客自年年。</text>
<title>次南社論詩韻 五首</title>,<text>風騷歷歷葆貞芬。蘇李名家各自紛。陶鑄先天糠粃盡。犧尊被繡較無文。鏡花透澈月流芬。多少六朝烟雨紛。却憐人間黃縜字。世傖看作稗官文。甲乙樊南一朶芬。雲斤月斧斲紛紛。江山不盡虹千丈。鐵網珊瑚玉尺文。淸詞牙頰尙留芬。論定江湖萬派紛。鳳池爭說君家有。花墨離披五色文。咳唾琳琅落處芬。烏絲紅燭寫繽紛。春風吹綠相思夢。散點迴塘石蘚文。</text>
<title>墻陰老桑。四月初旬。始有生意。用義山寄托。</title>,<text>脩短榮枯未必奇。冥冥還有化工知。如何不向西河社。力作春心耐幾時。</text>
<title>天然池閣。與芍山，錦洲，迂山賞荷共賦。二首</title>,<text>隄柳沉沉客騎回。玉簫吹斷壓塘隈。絳紗籠燭生陳迹。往在乙酉。有絳紗籠燭之遊。于今已成陳。 碧樹聞蟬悵一盃。是日錦洲以儐价之行。路過此亭而夜未得會。 荷葉不知凉露轉。萍根無定細風來。鷄鳴埭口金覊別。須趁蓬萊曉色開。天明卽千秋節也。芍山待撤漏。當赴賀班也。却向天然亭上回。落花無數滿池隈。露如微霜橫樓閣。人在西風屬酒盃。雙女自能雲半住。六郞何事月中來。定知夕照紅酣處。還有餘香一度開。末庚尙有餘日故云。</text>
<title>下樓</title>,<text>強扶殘醉下樓東。香霧霏微遠近紅。化作靈龜千歲壽。一生長在水晶宮。</text>
<title>有感</title>,<text>木槿花無發。摧殘已二年。西風愁暮雨。夕照澹高天。桐拂猶棲鳳。槐凉盡帶蟬。春心能再動。應使死灰然。</text>
<title>南江舟遊 二首</title>,<text>衫袖酒痕夢未收。絳紗歷歷記淸遊。浮生泡沫三千界。此樂江湖八百秋。栗島迷茫雲盡去。蓉山迢遞笛空愁。鄂君悵卧舟中夜。只有長干碧一樓。倉門烟柳綠烟收。西子湖頭信宿遊。遠鼓齊歸孫石帆。片雲初結祖江秋。滄波滿地人將別。落日連空鳥自愁。泛宅浮家閒契活。一生那得卧南樓。</text>
<title>冰湖</title>,<text>津亭楊柳舊𣰦毶。七月冰湖水似藍。不是行人輕遠道。漫看秋色到江南。</text>
<title>曉行</title>,<text>隱隱月光斜度曉。沈沈霧氣綠侵朝。而今官柳先搖落。此是江南舊板橋。</text>
<title>廣陵途中 二首</title>,<text>漢南秋色極鮮姸。山影沈沈落馬前。漠漠禾田廣州水。蒼蒼松樹獻陵烟。津船送客官無稅。店酒留人女數錢。此去密山一千里。夕陽回首正茫然。</text>
<title>忠州</title>,<text>延山萬壑赴忠州。長路關心奈可由。子午谷深安富夕。安富驛距州治二十五里。路險只從谷路。直抵鳥嶺。 壬辰魂散大招秋。大招院在北三十里。於此地置院。大招壬辰戰亡將士。今院廢而名傳。 龍腥半壁雲常濕。琴化千年水自流。林忠愍彈琴臺在州西。臺邊巑壁矗峙。激流迅駛。壁有龍蟠舊痕。月夜常聞有彈琴響。居人異而相傳。 驢背蕭然江外客。亂鴉殘照一回頭。</text>
<title>柳川</title>,<text>密水此前程。密山眼忽驚。漸看回首處。曾作斷腸聲。萍跡蘭階合。棣顔竹館明。佳人琴瑟語。歷歷二年情。</text>
<title>留密州旬日。伯父移除上洛。將陪之任所。行到華陽。途次吳斗常。</title>,<text>馬首靑山點錯碁。夕陽流水共疑遲。佳人惜別渾間事。解唱江南舊竹枝。</text>
<title>敬壽伯父華甲</title>,<text>琴堂問寢曉鷄呼。南極光騰列宿圖。聖世卽今甘吏隱。賢人從古畏榮塗。竇公筭老文章重。召父臨民治化孚。春酒盈盈欣頌祝。萊衣抱舞掌中珠。</text>
<title>甘文懷古</title>,<text>甘文王氣澹秋烟。紅樹靑山空可憐。落日鑑川橋上問。獐夫人去二千年。</text>
<title>九日星山道中</title>,<text>九月九日菊花開。忽憶長安桑落盃。楓葉盡歸山路暗。橙林稍入縣城來。三湘水濶孤帆遠。二嶺雲深旅鴈回。總是一年情緖事。夕陽無限使人催。</text>
<title>發芍山書</title>,<text>南國黃花發。看花不見君。去年山北夢。千里洛東雲。前秋與芍山，海藏有山北蕭寺之遊。而今不可復得。 書遠欣相問。亭新愜所聞。芍山新起畵樓。書中道及窓明几凈之趣。 佳人按瑤瑟。秋葉落紛紛。</text>
<title>上洛懷古</title>,<text>歸德城荒惱薄遊。西風沈醉洛江頭。蒼山盡入甄萱暮。州西五十里屛風山。有甄萱古城。今置州倉。仍名甄萱。 紅樹尙餘沙伐秋。沙伐王城在州東二十里。 往事繁華何處問。幾人生老此中休。斜陽萬里平湖濶。恭儉隄道過客愁。恭儉湖在州北二十七里。寔嶺南大堤。</text>
<title>題花牋承露盤圖</title>,<text>君不見漢武帝承露盤。銅仙擎出碧雲端。秋風四葉蕭蕭落。三十六宮土花闌。千古空對月一輪。茂陵松栢春復春。烏絲欄畔生意筆。至今玉露化爲塵。駿馬嘶去穆滿死。蓬山萬里靑嶙峋。</text>
<title>失題 四首</title>,<text>梅花初發見光陰。洞裏人家覆雪深。白髮無情來病榻。靑春如夢動詞林。餘生豈盡魔障戲。往事難知造化心。珍重倩君苕霅句。漁樵話入洌江潯。三淸洞裏壯元峰。善眼仙人若可從。白玉樓成誰見召。紫泥詔下不書封。蚌生五夜憐新桂。龜老千年憶舊松。香案前頭黃紙桉。應看金母別來容。江南風月自悠悠。北客初辭上洛舟。手把佳人雙袖別。身騎白馬一鞭投。雲間渺渺看鴻去。天際溶溶逐水流。將寄緘書誰見憶。相思千里在高樓。浮雲無事日悠悠。舊向江潭想泊舟。殘酒未醒羅帶緩。寒花欲發錦牋投。携燈別館聞香細。吹笛空城見月流。今日憐君千里客。夢魂猶在仲宣樓。</text>
<title>烏夜啼</title>,<text>城烏啞啞聲正苦。曉雲漫天逗寒雨。美人睡起梅花屛。手拈香燈愁自語。鏡檻玉塵隱微微。白狼河北鴻鴈稀。烏啼飛去朝日上。城上行人空復歸。</text>
<title>天門開</title>,<text>天門開曉河爛。五色雲披凌亂。金支搖翠盖散。彩蝀飛瑞霧粲。二十八宿羅煌煌。北斗七星當中央。聖主太平壽而昌。四海萬物皆被光。步虛聲微玉珮蹌。赤脚仙人班上行。</text>
<title>偶題</title>,<text>冬雪漭猋猋。冬雨溜滴滴。幽室憺所思。一燈生虛白。漢濱千萬樹。日夜花狼藉。天地有動定。四時自顔色。我逢鄕人問。明年只宜麥。孌彼勞行邁。七十二亭驛。北風吹鬢薄。白閣山中客。</text>
<title>雜絶 二首</title>,<text>凄其風雨憐詩客。逝者年華恐美人。碧酒紅爐圍繡被。冷殘書卷自香塵。着我依然坐畵圖。梅花燭影共糢糊。伊來三十年間事。半夜摩挲玉轆轤。</text>
<title>友人從燕中還 三首</title>,<text>秦時明月漢時關。匹馬秋風去復還。下筆縱橫狀景物。巫閭山在卷中間。書記翩翩李上舍。從軍直入古長城。山河萬里恢心目。笑別江南衆貢生。愧我沈疴尙未痊。憶君初罷梅花前。歸裝貫得虹千丈。正是米家書畵船。</text>
<title>南院書窠。與桐廬話舊有感。並小識</title>,<text>癸巳至後。修治南院舊書窠。爲習靜也。燕泥蛛網。棖觸有不可禁者。計舊日詩伴。石閒，春峀俱爲異物。而唯桐廬在耳。重剪西窓燭。共賦夜雨詩。以寓疇昔之感。竟尺苔香凈不譁。枇杷樹老短墻斜。舊曾居處都陳迹。大似遊人卽返家。蝸壁記班春後墨。往年春人題東壁句。有蝸行石上書。 魚池想瀹雨前茶。南院舊雨錦人。贈黃梅榕葉雨前茶。詩以謝之。 浮生歸宿猶如此。世路何嘗不可涯。</text>
<title>偶言</title>,<text>我歌歌支離。請君且聽之。人生百年內。笑歡能幾時。東園桃李紅燭休。昨日少年今白頭。朱樓畵閣天中起。南國佳人字莫愁。玳瑁簪欝金帶。爲君唱出小凉州。左顧右眄生顔色。滿堂賓客俱風流。揚且之晢誰家子。十三身襲富平侯。白馬翩翩千騎簇。意氣橫天不可儔。片言光輝齊拍手。自矜歌舞春復秋。歌亦不能使人少。舞亦不能留人住。君不見道傍直立靑松樹。雪雨寒風等間度。且醉宜城春樹下。與君同朝暮。</text>
<title>煎茶</title>,<text>玉爐活活柴頭火。木鉢淸淸石髓泉。煎喫波斯雨前葉。療飢解渴我豊年。</text>
<title>燈下水仙一朶</title>,<text>幾年謫墮在人間。千里江南一日還。翠袖春寒羞不語。淺粧遙倚玉闌干。</text>
<title>催花雨 三首○甲午</title>,<text>濃霧崇朝下。烏雲向晩聚。夜來溜滴滴。去作催花雨。雨催花正發。灼灼園中樹。花發雨無定。花落不可住。不道催花發。但惜催花老。雨雨花自花。春光誰與好。</text>
<title>李迂山家藏宣德爐。卽丹陵先生古董也。借翫旬日。作歌以完璧。</title>,<text>宣德爐眞可憐。古香尙顯宣德烟。殷彜周鼎紛先後。此製刱自大明年。大明遺民 謂丹陵先生 舊家物。落好事者玉環緣。摩挲差惜驚而起。古色脫賽黃金千。中間亦有幸不幸。會合神光豈偶然。爐爲海賈所貨。迂山購還纔有年。 請君留我若干日。對此使我忘却俗累牽。</text>
<title>桐江二年始還京。登北臯一暢而歸。示所爲詩。次韻。</title>,<text>碧樹樓臺稱意高。捲簾山似列橫刀。二年長笛歸南浦。一客靑衫上北臯。夕鳥無心閒自度。急蟬齊唱競誰豪。于今直爲茫茫甚。贏得潘仁兩鬂毛。</text>
<title>六橋送示金縷記，越陌序。詩以答之。用橋韻</title>,<text>紅豆十年夢。碧梧一夜心。西風憐簟薄。斜日悵樽深。人病多牽世。蟬淸只選林。烏雲金縷記。越陌與重尋。</text>
<title>初秋感興</title>,<text>山泉散漫繞階餘。綠凈槐凉賦索居。天上纔分河女淚。人間猶曬郝家書。是日七夕。 軟塵如夢尋騎馬。秋柳多風憶上魚。指舊句。 此日憐君消暑法。北風圖就映茅廬。</text>
<title>蟬</title>,<text>換骨仙方不可尋。烏紗雙翼淡烟沈。深院凉露三更夢。高樹斜陽萬古心。緘口無言忘世事。厲聲相警愧塵襟。漢宮法從皆淸選。左揷峨冠百鍊金。</text>
<title>桐江生朝</title>,<text>寫蘭盆供若三生。玉鏡當年風雨橫。是日盂蘭日也。憶在己丑。桐江有悼亡之詩。 名字不枉談命好。是知南極老人星。桐江名壽民。</text>
<title>樓掩風雨。病緖孤另。聞社中諸公泛舟南江。回憶前年悵然也。爲題三絶句。</title>,<text>歸夢此生竟未休。烟波十載感沙鷗。至今誰是羊裘客。風雨空江不繫舟。西風打雨晩方休。忽憶蓉江泛泛鷗。如此光景看不得。長干往來幾人舟。泡花無處可眞休。滿地江湖寄白鷗。何事人人爭先渡。自古風波一葉舟。</text>
<title>一燈</title>,<text>一燈耿所思。悟在如是際。我意忽浮雲。邈焉萬里勢。歸鴻逗空碧。缺月窺空麗。逝者水哉水。悲歡迭復繼。髫齡一矇眛。及壯稍明霽。老未老之間。正坐門四閉。沈冥酒乎遊。淸警詩以厲。到處行或泥。崎嶇一言蔽。快馬多跼蹐。疾帆自搖曳。髮短竦而起。北風吹寒袂。</text>
<title>元日自題 乙未</title>,<text>世上無端事。每年此日回。忽然樽獨擧。已矣鏡羞開。我欲堂堂去。人誰得得來。天公知有管。莫道馬卿才。</text>
<title>早春有懷</title>,<text>晝寂辨香破硏塵。東隣誰憶舊詩人。山風吹滑幽禽響。却寫池塘夢草春。</text>
<title>逢人</title>,<text>君應一別後。我亦十年前。白日揮金彈。春風係杏韉。飄零驚雪鬂。焦悴隔雲天。歸夢五湖月。相期携釣船。</text>
<title>梅下演夢中語。候朝示社中諸公。</title>,<text>梅花開落月如鉤。能得浮生幾日遊。陳迹江山多絶倒。一身天地悵淹留。北邙有路皆同轍。東海無波不定流。半夜寒床呼酒起。玉垂還是化莊周。</text>
<title>與芍玉令公會賦墨莊 二首</title>,<text>西風雙袖頫曾城。白閣輕陰紫閣晴。喬木亂山留雨氣。片雲幽壑出泉聲。十年俱是塵中客。此日初爲物外情。一騎南倉橋上路。相逢依舊老樵生。石樵李晩用騎驢至。一道雙林十里城。已凉天候又新晴。庭深病葉先秋思。樓薄流雲只水聲。丹竈還餘烟火氣。靑山豈管市朝情。忽驚半夜淸無夢。莫是成仙寶玉生。寶玉自號。</text>
<title>正月六日。閤梅始綻。二首</title>,<text>瘦極寒梅獨也遲。春風始拂耐冬枝。南隣莊得香千樹。早發還應見早萎。主人相守坐如癡。驚恠春心不可知。月地雲階今寂寞。縱然還有一開時。</text>
<title>知驢</title>,<text>灞陵橋上驢。立之齊人膝。膝長拖而上。驢骨鳴瑟瑟。百鞭鞭欲絶。勿亟亦顚跌。恃此千里計。恬若不之卹。駿童哄道周。驢從袴下出。我觀驢骨相。懦孱其天質。况復家僮惡。莝豆從不實。遭遇一何奇。物理誠難必。道逢執金吾。千騎追風疾。信美非吾有。塞馬自得失。</text>
<title>春雨</title>,<text>慣聽淋鈴雨。往年春意偏。雪消草鮮後。人困柳 缺 前。碎玉通書響。薄羅暗篆烟。悠揚一夜夢。記入江南天。</text>
<title>四月十九日。舟次鷺江。是日仁陵下玄宮。</title>,<text>短髮布衣一介臣。臨江斜照淚紛紛。喬山望斷蒼梧遠。此日人間葬聖君。</text>
<title>松坡途中</title>,<text>沈沈南漢城頭樹。片片三田渡口烟。行人莫問心中事。殘照西風不紀年。</text>
<title>貴妃花 罌粟花俗稱楊貴妃。移種便枯死不殖。</title>,<text>夜雨淋鈴釼閣哀。景陽鍾散海棠摧。香魂羞作離鄕鬼。悔遣君王過馬嵬。</text>
<title>窮源至老人亭少憇</title>,<text>看山三昧幻難憑。境與心空卽上乘。金碧圖明窺色相。琉璃籠合辨圭楞。宗生緣業酬雙屐。王烈歸依證一藤。莫向終南求捷徑。宰官現世甚摩登。</text>
<title>效古 二首</title>,<text>雨頭纖纖新月高。半白半黑頭上毛。腷腷膊膊燈燼挑。磊磊落落金剪刀。雨頭纖纖朝裏話。半白半黑市上眦。腷腷薄薄酒家債。磊磊落落高人畵。</text>
<title>出郭抵三溪先莊 莊爲寤齋公所營</title>,<text>疲策淸晨畧約回。三溪水滑碧于苔。已看景物非前度。不是遊蹤自上來。僻處難傳蕭相宅。後人尙識嚴陵臺。從今喜作逃形容。此路何曾見礙猜。</text>
<title>溪堂感事</title>,<text>養踈臺下宿。宛宛入山腹。携我綠玉杖。一步一側足。息徒獨木橋。遂至三溪曲。陽崖蔓薜蘿。陰壑藏蝙蝠。漸過隈隩路。露出瀟灑屋。吾祖孝貞公。于時此卜築。喜易老彌篤。於焉遂初服。雲壁水簾字。南溪壁。鐫巢雲庵水簾字。卽寒水齋先生筆蹟也。 皎潔秋陽曝。將軍去不返。遺人說韃䪅。亭之東岡。平遠可帿場。居民傳謂李將軍演武處。 朅來北海樽。近日趙北海尙書僦此庄。不幾年而尙書赴道山。 倉卒無兩錄。嗟我肯搆業。前修一恧恧。林泉自古今。時事屢翻覆。撫躬增自悼。寸心靡所㬥。始知人間世。設此一奇局。迷方虎爲鼠。得意石攻玉。昏朝變氣候。睠言山靈矚。</text>
<title>溪上</title>,<text>秋風衫袖拂翩翩。投宿林間已茫然。狂走十年猶夢寐。閒來一日卽神仙。淸溪水淺終歸海。白閣峰高獨任天。寫就誰家招隱賦。桂花如雪小山前。</text>
<title>霜早</title>,<text>寒霜昨夜遍山前。瘀葉萎花不少憐。多恠化工前度事。春風雨露聽誰偏。</text>
<title>山樓晩詠 二首</title>,<text>信手指揮鬼面藤。偶從山腹卽攀登。人間纔捲千重霧。日上仁旺第一層。上是靑天下白沙。中間寄着道人家。晩來出洞浮雲片。去作長安秋雨過。</text>
<title>我意</title>,<text>杖策柴門外。我意忽無際。夕日赴崦嵫。荒荒若不逮。人生三十年。譬如日中勢。若木暾始出。崇朝浮雲翳。造化諒難奪。人亦多鑿枘。往者雖無爲。來者足以計。願借長風力。九萬立可霽。</text>
<title>瘦後</title>,<text>前身應是沈休文。淸潤潘郞夢未眞。萬二千峰秋後面。金剛山一名皆骨。世稱一萬二千峰。 鏡中一一盡精神。</text>
<title>遲人</title>,<text>二日爲期隔半宵。畵房殘燭夢頻招。疊疊雲山楓葉裏。故人應踏萬安橋。橋在黔州。</text>
<title>記夢</title>,<text>太乙眞人喚我曾。桂花時節月如冰。六時香案前頭拜。平踏雲梯十二層。</text>
<title>古釼</title>,<text>萬里風生隙月斜。芙蓉秋水冷無涯。當年不拭仇人血。演作層層五色花。</text>
<title>卽題</title>,<text>欲成狂又忽成魔。月白風淸如樂何。笑倚墻邊梅樹下。一身渾是曉霜華。</text>
<title>送心庵 趙斗淳 待制以副价赴燕。強塞勤意。不揆荒陋。以替白門之餞。十首</title>,<text>摛文待敎拜丹墀。汝往欽哉王曰咨。宣達章勤惟禮使。皇華四牡敢言私。灣河使節赴遼雲。屬望淸朝乙大人。華語釋二爲乙。 一身專對三千里。燕地山川動色新。薊門烟樹接天荒。白塔風鈴裂響長。駐馬黃金臺下路。夕陽哀草問昭王。長城秋色遠凄凄。曉踏關霜雙馬蹄。至今猶咽渾河水。萬折東流不肯西。車書萬里舊封彊。城郭人民不可量。泰岳黃河眞氣勢。八方風雨宛中央。澹雲微雨小姑祠。論定漁洋絶竗詞。今日朝鮮使臣去。果然華國屬誰知。王漁洋論詩絶句。澹雲微雨小姑祠。菊秀蘭衰八月時。記得朝鮮使臣語。果然東國解聲詩。卽指淸陰先生詩。殢人江樹碧天涯。此寫燕行送別詩。雨雪紛紛楊柳遠。囑君珍重返春期。</text>
<title>黃坡踏鍾而至</title>,<text>居然一十五年來。每到逢君眼始開。長笛樓臺憐舊病。有僧詩句見高才。橋梅偶似騎驢往。隣竹不妨題鳳回。此日相歡珍重意。風波只在掌中盃。黃金說有隣人看梅之約。侵昏而往。主人不在。</text>
<title>栢隣篆印 三首○栢隣燕山劉栻也。以刻印名天下。余囑洪三斯，李桐廬。刻余姓名。章印璧。一鐫芳草樓臺。一鐫狻猊。</title>,<text>多少樓臺綠草春。江南怊悵不見人。靈心匠意蒼茫處。愁殺燕山劉栢隣。狻猊雙鈕刻層層。金石緣深洪一能。遂使玉房傳好事。花斑剗却玉壺冰。舊藏花斑。刻一片冰心在玉壺一方。自見栢隣手法。便覺渭濁。仍剗去之。一死一生骨已寒。栢隣已赴道山。 篆文無恙印泥乾。二方明潤楊州玉。榻向殘燈不忍看。</text>
<title>讀園 迂山一號 書厨。見藏有竹葉凍石。余借以品之。比從錦屛廠。購梅花印。首與讀園竹葉幷列。眞成夾竹梅。</title>,<text>思量完璧萬千回。寶玉齋看夾竹梅。吸盡西江沙篆字。三生多湊好緣來。</text>
<title>和讀園與舊詩伴會賦南水庄韻 並小識</title>,<text>讀園與舊詩伴會賦南水庄歸示詩。詩曰斷過新鍾卽舊宵。一樽猶可月明招。市聲鷄動空濛界。人影星踈罨畵橋。歡若盡情常不足。夢因多別正難消。前遊怊悵憑誰說。玉笛梅花聽更遙。盖不禁棖觸於南庄舊會也。尾次一則。報與錦公知道芍玉使君。寄書至。神會也。仍寄。雪後燈前第幾宵。年時記得舊相招。梅花吹斷踈星陌。駿馬嘶過萬柳橋。已隔靑山詩尙在。指錦洲也。 未攀黃綬夢偏消。芍玉西行。余未攀別故云。 情知此日嶠南句。嶠南讀園一號。 說向君前鴈字遙。</text>
<title>元朝 丙申</title>,<text>居然三十四年春。來似空言去是眞。開眼尋常非別境。轉頭容易卽前塵。寒梅何苦風霜久。老柳偏思雨露新。畢竟浮生歸宿處。榮枯脩短總前因。</text>
<title>春雨齋詩</title>,<text>每逢春雨日。却題春雨詩。㗳然前夜聽。邈若往年思。草夢池生處。人憐院隔時。看書仍殢睡。春屋雨相宜。</text>
<title>偶題</title>,<text>蒼苔門掩敬亭年。想似江南寒食天。二月東風山寂寂。萬家春雨草芊芊。路分黃嶺時騎馬。人別靑橋不繫船。擘錦細書當日字。可堪回首正茫然。</text>
<title>春事</title>,<text>淡烟濃靄萬家春。難得芳辰景物新。馬跡遍融朱陌雨。燕泥輕撲畵樑塵。百年遊樂如過客。一世繁華與別人。何事西園連日醉。不知身是屬花神。</text>
<title>謝權灘右 用脩 見借山谷集</title>,<text>心愛君家文節詩。香熏錦襲畜多時。枯膓借吸西江水。應使吳儂買一癡。</text>
<title>與沈九華共賦</title>,<text>白頭傾盖春風地。幽抱層層欝未開。忽漫相逢留好月。百年如夢送殘盃。喜看南國風流在。笑別東陽山水來。老作梁園舊賓客。軟塵鍾漏悵低回。九華客彜齋尙書宅。</text>
<title>傚古 二首</title>,<text>一東一西溝頭水。一開一落陌上花。一輸一贏黃金注。一去一來白鼻騧。揚揚得得靑雲郞。倚倚偎偎紅粉粧。婉婉孌孌雙行淚。轇轇轕轕九迴腸。</text>
<title>惜春寄社伴 三首</title>,<text>春雨春風情一種。年年三月共難齊。憶君初罷梨花院。折取芭蕉淡墨題。扇寫碧雲芳草句。依依一十二年歸。搔首不知春去處。人今怊悵落花稀。暗淡孫娘絶世姿。風流張緖少年時。無端减却春風意。楊柳杏花知不知。</text>
<title>柳枝與九華輪筆擊鉢 七首</title>,<text>此樹懷人綠到天。亭坮流水共茫然。柔情不解春風意。纔帶斜陽又帶烟。人間離別恨春天。沙嘴橋邊一惘然。客舍門前靑雀舫。淸明寒食不禁烟。蘇隄三月淡黃天。人自傷心樹亦然。今日東風太多事。繡成金線六朝烟。斜陽無限碧當天。却似多情脉脉然。章臺仍作陽坮夢。暮雨朝雲總化烟。今年怊悵落花天。恰似橋上舊別然。短長人意誰多得。萬縷東風萬縷烟。靑絲珠勒杏花天。埭口相逢問所然。忽聞萬戶春消息。笑指紅樓隔似烟。平明送客遠如天。酒氣歌聲一悵然。若問人間多少事。渭城朝雨類輕塵。</text>
<title>酬九華 二首</title>,<text>我讀君詩問。南山孰古今。醉時嵇阮近。墨處鍾王臨。不盡平生說。那知晩契深。西窓留剪燭。他日一披襟。三千白髮醉昏昏。軟漏遙鍾多少痕。今日可憐洛下士。幾人能識水回村。九華家在延豊水回。 好緣偶湊萍蓬世。晩計猶存桃李門。一笑不知相識願。先生玉貌愧平原。</text>
<title>送別九華還鄕 三首</title>,<text>鶴髮鷄皮無奈老。酒狂詩癖動成差。自有金丹囊裏術。醫身不若醫人多。九華專門華扁。風流當日文章士。一去丹山五十春。物外只有軀七尺。讀書飮水卽神仙。笑別京都宰相家。白頭歸去舊烟霞。一番誤識嵩陽士。却播浮名滿世譁。</text>
<title>初夏</title>,<text>卉木具已繁。爰届朱明節。朝日曖高宇。翳然遊景澈。煕煕禽鳥多。和鳴時或絶。墟里杳人烟。入室圖書列。慨余愛體素。抱獨氣愈劣。所思實不遠。話言良已結。戚歡非可辭。苟以情迹掣。洌彼在山泉。邅迴互百折。我問問津者。一源詎有別。新醪湛空樽。此事足自悅。</text>
<title>卽景</title>,<text>翳翳園景茂。微風泛餘春。闌柔被淸池。不見同心人。充焉昔我往。是謂欣所親。如何三十年。風雨存一身。管鮑當世遇。歎此陌上塵。神契非可勉。吾以遂吾眞。</text>
<title>喜雨</title>,<text>離離新麥平。凱風淸在塢。農人告余喜。望望此鋤雨。崇朝勞灌漑。如疾得斯愈。我心一以豁。仰視邈天宇。厚生地之利。奈被良田莾。遠問沮溺賢。終歲屢辛苦。願言務其本。足以人力取。</text>
<title>讀書</title>,<text>讀書澹默契。古人實有言。遙遙千載下。是我今日存。俯仰荀與楊。忽忽遞心魂。星駕遊八極。暮宿歸崑崙。王母美遙夜。赤泉交我餐。向來相送人。夸父其下奔。浮雲斂太古。百泉遂渾渾。豈無吾所好。殫襟爾爲論。</text>
<title>古詩 悼亡日作</title>,<text>鬱鬱松楸下。漭漭宿草腓。是我靑山宅。送子薄先歸。春去復秋來。寂寂空蕙幃。雙燭何煌煌。肴案列四圍。親戚藹餘悲。我心忽已違。夢夢別時言。眷眷在時衣。弱女良勝無。想像寄音徽。余亦從此逝。大暮不可晞。</text>
<title>故廬</title>,<text>翛翛邃林樾。中夏蔭扶踈。月出東山處。照我室中書。未謂忘宵晨。娛玆遂服初。俯仰百年內。憂患迭來予。脫有不亡羊。末路俱何如。喬木遷黃鳥。逈澤泳文魚。覽物締所思。江漢其樂且。伯鸞自負薪。鮑子亦種蔬。託與素心人。筋力期獲畬。新穀當十口。舊穀宿有餘。慨然念黃虞。宛宛歸故廬。</text>
<title>詠蕉</title>,<text>海棠院落碧沈沈。一枕西窓舊雨尋。羅扇風生欹弱質。錦緘春坼洩芳心。夢分得失藏隍誤。圖寫精神卧雪深。今日綠天庵幾本。嫩凉消受滿庭陰。</text>
<title>石竹</title>,<text>山花何限好。一種自芬芳。蝶白罥苔砌。絨紅唾粉墻。漲波凉見麥。鳴珮爽分篁。爲有南朝夢。古羅盡帶香。</text>
<title>蜘蛛 三首</title>,<text>簷角風輕過雨初。卧看蛛網着空虛。一身自笑無爲甚。計拙謀生不汝如。縱錯橫分設局奇。萬千思量費多時。看渠一試經綸手。天下如今事可爲。萬事悠悠奈爾何。最難人識斷無他。網殘蚊蜹除民害。枉道機心取物多。</text>
<title>農夫</title>,<text>辛苦艱難白盡頭。一生能得幾時休。若敎解好身閒事。餒殺朱門萬戶候。</text>
<title>蕉陰歇凉。仍題。</title>,<text>南塘人竟去。凉思小欄平。棕滑臨書好。荷高聽雨輕。風流淸一種。魂夢碧三生。羅扇支無力。時看鳳尾傾。</text>
<title>院栽山竹數本。已五六年。僻處荒穢。尙未見孫枝挺茁。失之培護。慨悔在余。爲賦三疊。</title>,<text>逕荒碧草院荒烟。依舊風光五六年。石竹金錢時樣好。至今多得主人憐。歲寒心事託誰知。實未團圓鳳亦遲。縱使此君不解語。恨人多負舊栽時。一番風雨老龍知。會見拂雲千尺枝。等作蓬蒿渾不省。主人欠似王徽之。</text>
<title>愁霖 二首</title>,<text>支離秋節近。一雨六旬長。小齋同漆室。平地甚瞿塘。人情思見月。天意豈亡陽。稼穡今非晩。猶期免卒痒。不見羲車日若年。濃雲無蔕欝非烟。苔錢散漫沈沈逕。秧錦離披漠漠田。亥市江連間百賈。午窓山入暗殘編。何當共得朱陽曜。凈掃長風九萬天。</text>
<title>急雨雷霆。仍霽。</title>,<text>玄甲閃騰鐵騎馳。雷公澎湃雨師隨。三千六百崑崙軸。破碎乾坤竭力支。頃刻天公造化新。山川草木頓精神。一番快瀉銀河水。凈盡人間萬斛塵。</text>
<title>演蛛詞 六橋喜余知朱三絶句。仍有演蛛詞。求次五首。</title>,<text>虛空架搆御風行。不學仙人紫鳳翔。碧桃樹下新消息。脫蟬初罷少徜徉。七襄雲錦月機芬。枉使春蠶到死勤。乞與人間巧多少。碾車轎響送雷殷。機心不着皆歡喜。寂幻毘耶空色香。頂禮曼陀天上雨。七重行樹寶欄長。細雨輕黏返綠珠。軟風吹縐卷綃幮。而今等是求緣木。漏却松江玉尺鱸。吳王一去舞坮空。獸嚙金鋪碧瑣籠。相得西施春寂寂。落花無力㤪東風。</text>
<title>荷花壽辰 吳中以六月二十四日。爲荷花生辰。○二首</title>,<text>前身應是玉京仙。生倂天人現世緣。妃子笑時曾不語。韋郞去後獨成眠。辰纔迷竹添孫譜。秋欲先桐感乳年。明日立秋。 勝在朱門爭獻壽。碧筒酒熟寫新篇。玉露金盤祝水仙。此生還得好因緣。西風翠皺羞無語。夕照紅酣困便眠。入定同參金縷日。朝眞猶記霓裳年。等閒不敎人攀折。終見陳玉賦一篇。</text>
<title>七夕 三首</title>,<text>碧落銀河秋正早。金風玉露夜初凉。抵死難忘織錦女。一生長對牽牛郞。星初出後郞來遅。月未橫前郞去時。寧知逢別又如此。早斷相思不再期。世人爭道仙家好。仙家還說世人便。世人只有百年別。此別仙家幾百年。</text>
<title>雨後納凉蕉下。洌泉 洪佑明 適以蕉詩見寄。神會也。留僕。仍題謝之。三首</title>,<text>秋窓小雨聽蕭踈。夢未團圓葉欲紓。一片揀裁斜界紙。西風傳報洌江書。樊南甲乙較誰齊。愁殺當年李玉溪。前身寄託君優我。不耐秋風淡墨題。洌泉問津玉溪。而嘲余酷病故云。芭蕉魂返化梅春。與近吳儂卧雪身。梅不成仙蕉不死。世間無復有心人。余於辛卯。有酹梅詩文。今洌泉有酹蕉句故云。</text>
<title>忽看秋序。復憶洌泉。</title>,<text>忽看桐葉墜。此夜送高樓。皓月圓將望。流雲澹已秋。洛橋羞騎馬。洌水悵歸舟。容易生華髮。茫茫一轉頭。</text>
<title>七月旣望。待月不至。</title>,<text>吟停樓思苦。已昨月來時。遠峀沈沈見。空塘冉冉知。鏡津蚌彩失。杵藥兔眠遲。境遇多緣係。少焉賦阿誰。</text>
<title>族叔端溪 在豊 客遊弓裔國。遘疾而還尙。死生未可知。憂慮交深。爲賦一律。寄慰病懷。</title>,<text>豈余無所見。貽子話言成。偶爾勞辛苦。不須重死生。凡民猶有急。宗族忍斯征。剪燭中宵坐。新詩一寄聲。</text>
<title>寫事</title>,<text>瑤琴自語隔窓紗。秦樹湘雲不可涯。擊水相逢希有鳥。拔山當保卛然蛇。蕙蘭小逕風霜入。湖海全家歲月賖。莫使此心棄如土。是誰塵骨變黃芽。</text>
<title>酬圭齋 南秉哲</title>,<text>磊落詩脾已妨酸。况看景物劇多端。停雲未就懷人久。明月空遺倒海難。白社塵應秋草沒。碧窓雨憶夜蕉寒。情知今日蟬聯簡。句到圓時夢未安。</text>
<title>次六橋</title>,<text>知音人所重。未若不知音。下里休傾耳。臨邛豈有心。絃塵鸞齟齬。柱冷鴈橫森。煮鶴眞希調。尙嫌元亮琴。</text>
<title>寫史 十首</title>,<text>耽耽虎視老鶉驚。帝醉方醒金策更。六國山河傳幾世。三王功德較虛名。寵臣最有中車令。長子徒勞上郡城。徐巿不來劉項起。咸陽一炬草靑靑。轀輬一夕鮑魚回。宛轉蛾眉黃鳥哀。傾盡當年天下寶。深深藏待項王來。右秦始皇神騅駄得氣堂堂。叱咜風塵七十塲。盖世䧺高羞學釼。渡河功大少持糧。繡衣天下彭城計。縞素人間義帝喪。可使鴻門酬玉玦。安知不有幾劉郞。吳峀荒凉楚水奔。美人秋草遍黃昏。漢家陵廟千年下。同是乾坤一旅魂。右楚伯王炎籙金刀四百開。沛中亭長叛亡回。笑聞風雨分蛇起。醉罷乾坤逐鹿來。民自歸仁秦不取。我寧輸力羽何猜。少遲帶礪南宮誓。藏盡良弓事可哀。地圖輸與伯王來。赤水空成赤手回。孰與仲多身後事。西風殘照卧泉坮。右漢太祖五紀治成服藥初。唐虞事業較何如。干戈未了高皇世。玉壁新增太史書。四葉秋風回日馭。九華春殿勝仙居。定知哀痛輪臺詔。多藉天人策試餘。昆明池水劫灰空。失勢君王追帝鴻。爲是當年汾水感。茂陵無樹不秋風。右武帝白水眞人衆力尊。義旗捷指伏符存。伯升弟有中興至。太祖家傳克肖孫。合契風雲應星宿。高懸日月返乾坤。情知不欲輕天下。何使東藩只保恩。舂陵佳氣漠然無。數頃陂池暗綠蕪。萬乘㫌旗皇帝貴。爲官何似執金吾。右光武隻手扶持力未恢。金刀日月葆桑摧。悽凉帝業桓靈世。錯莫天心管樂才。熊虎風悲釼外死。蛟龍雨失池中回。若敎有子如孫在。百代光傳漢史來。永安宮外草連空。一片殘陽玉殿風。計失呑吳休悔恨。重泉好謝美髯公。右先主</text>
<title>喞喞復喞喞</title>,<text>喞喞復喞喞。促織當戶側。問汝何所思。秋夜長長人未識。春蠶到死休。蟢子竭其力。盧家少婦欝金粧。萬里行人空斷腸。斷腸塞草委。但聞黃河流水鳴湯湯。春雲閙熱黃鳥語。摻執子手心悲傷。井梧一夜西風緊。臙脂疑紫鴻鴈盡。天孫焦悴蛟女愁。楚市疋帛千金準。范則冠蟬有綏。皆爾自織之爲。翡翠䲶鴦無顔色。蘭房▼(艹/困)閣徒華滋。</text>
<title>碧城十二曲闌干</title>,<text>碧城十二曲闌干。珠斗迴環聲珊珊。銀箭銅壺咽秋水。東家蝴蝶昨日死。紅桂透失睡金魚。牽牛花碧豆花踈。蠻絲條脫寒冰轉。湘水欲波靑不捲。丹山客去金井秋。蘭啼淚眼愁猘犬。低低咽咽起寒螿。夜如何其殊未央。閬苑玄圃各千里。月裏姮娥遙相望。</text>
<title>牢落</title>,<text>牢落深庭欲曙難。殘星替月銀河灣。曉鍾不撼驕猧睡。桂花寂寂凉露團。病骨爭如秋山碧。床龜支上闌干格。蝙蝠時拂汲綆寒。鹿盧深鎖玉虎迹。黃昏一失十年期。樓角樓稜千里隔。陌上騎馬白面郞。繡檀蝴蝶春一場。落花如錦遊何處。紅燭靑樽不可長。朝看白髮來二竪。萬事支離人自老。石家香棗塞頻繁。百疣千瘡尤辛苦。樂界元知一粟藏。愁根不漏毛孔數。日出事生都忙忙。上藥神方沈疴愈。</text>
<title>欲笑</title>,<text>欲笑還啼欲夢休。連環如意盡輕愁。曉來陣陣芭蕉雨。滴碎空階一片秋。</text>
<title>秋後入寺</title>,<text>空林日落萬緣收。宿醉扶醒梵帝樓。送客曾分虎溪路。有僧却寫浙江流。樹重羅網常多雨。蓮大車論又及秋。慙愧西山鍾一點。幾人能謝世間愁。</text>
<title>山室讀書 三首</title>,<text>溪流淸且淺。山木冷如折。是我棲心處。自然境與別。一室淡無事。主人君復如。夜來梅下宿。自起讀仙書。丹竈久無烟。漫漫淸夜永。彷徨眠未成。孤鶴時相警。</text>
<title>將向靈壁園。路次楓溪拈韻。</title>,<text>花時溪水雨時山。慣是閒人一策看。今日風光還絶倒。萬松嶺下雪中間。</text>
<title>抵靈壁園 主人張老子自煎山茶。又供石鼎飯海藿菜。可當梁肉。</title>,<text>孤齋獨宿道心生。忽憶靑山入畵明。一日難忘邱壑計。百年終老澗流聲。午茶烹淡還滋味。晩飯蒸甘卽太平。紅桂成林琴響寂。更誰携棹雪中行。</text>
<title>留題靈壁園</title>,<text>空林日落暝寒生。獨鳥蒼茫雪復明。一火孤村微有界。萬松深壑靜還聲。溪山不厭看時好。石路何曾踏盡平。自是灞陵橋上客。苦吟猶自訪梅行。</text>
<title>詠雪。復次前韻。</title>,<text>斜斜密密不禁生。樓角簾陰着處明。柳絮春深相與恨。梨花風薄一無聲。夢分洛浦凌波度。人別關河凍路平。月城雲階何事爾。夜深還訪小梅行。</text>
<title>殘歲</title>,<text>酣雪嬌鴉劇惘然。來應有路去無邊。前塵弱水三千里。老屋殘書四十年。畢竟人生皆白骨。中間造化亦靑天。不須點檢歎搖落。酒滴灰香一縷烟。但知如此莫知然。邈若山顚與水邊。歷落酒樽懷舊雨。冷殘書卷送流年。黃金買士眞無路。白髮催人不恨天。今日新梅花正好。翠紗紅燭畵樓烟。</text>
<title>生朝</title>,<text>咄咄其如造化工。每逢此日却書空。蓼莪不卒心將草。蒲柳先衰鬂似蓬。只見燭龍催世道。任敎磨蝎守身宮。豈眞歇泊終無地。修短同歸一瞬中。</text>
<title>元日宮詞 擬作○丁酉</title>,<text>彤墀曉色慶新年。玉燭三元造化全。淸廟朱絃躋配帝。正月吉日行禫事。六日將躋祔于太廟。 東朝瑤冊擎模天。十日進號於兩慈殿。擧縟儀。 太平萬世當中字。肅穆千官列侍筵。共道靑旂布陽澤。都民欣覩羽旄翩。</text>
<title>正月二日</title>,<text>輕烟羃羃雨絲絲。恰似前年二月時。墻雪消殘池脈暖。院風吹入草心滋。于今節物偏何早。從古人情錯恨遲。春去秋來長若此。一生憂樂總難知。</text>
<title>偶吟 三首</title>,<text>奈欲自寬竟不持。被誰招此悞佳期。深迴殘燭分鍾曉。隔寫空山薄夢時。沈令瘦仍腰减帶。潘郞才已鬢成絲。人情莫道春相得。纔到花開又別離。此夢悠揚力未持。西山一碧悵雲期。二年楊柳關河外。他日梅花嶺路時。縱欲自珍同抱玉。可能無繫是悲絲。春風若得歸田便。不向江南悔別離。怱怱難得更扶持。約共他生覔好期。向子尋山牽嫁累。匿王觀水悟童時。敎偏同學登文石。謝盡虛名解色絲。地老天荒只無頃。聽誰人世說支離。</text>
<title>七日駕詣太廟。展拜還內。百官擧縟儀。恭寓慶祝之私。</title>,<text>靑陽和澤靄春霄。瑞雪長安淑氣饒。玉輦纔臨宣政路。翠華先繞進賢橋。星雲列象神人洽。日月光懸造化調。午刻金凾催捧按。千官拜歸景明朝。</text>
<title>華陰抵暮忽至。留與共賦。</title>,<text>殘梅餘數朶。遲我故人期。宿疾如將去。情看愜所思。荀爐留永夜。陳㯓解多時。若問屠蘇酒。先盃屬與誰。華陰少余七歲。</text>
<title>春雪</title>,<text>門千戶萬映相迷。一夜春城沒馬𨂜。天造無心同厚薄。地形隨意忽高低。凍銷舊漲蘭塘滑。融入深根麥隴齊。唱罷鵾鷄人盡去。玉樓何處近丹梯。</text>
<title>梅影</title>,<text>臨春結綺玉層層。金步搖明怯響登。翠羽啼寒疑返月。絳紗皺薄忽迴燈。夢分南浦迷神女。偈幻西山寂老僧。枉費他家稱心筆。畵羞詩澀總難憑。</text>
<title>焚香 二首</title>,<text>金鴨烘殘屬後身。一盤花底忽生春。迴風簾薄深于恨。細雨燈寒寂若神。鷄舌同根離孰速。麝臍分種合淸眞。瑤英玉骨成灰盡。只把情詞與別人。強將愁思錯迴身。帳裏文犀別樣春。曾似王媼嬌不語。竟緣灰冷黯傷神。瑣窓有路紅墻近。翠盖無心繡被眞。怊悵江南如夢句。塡詞元是管情人。</text>
<title>雪竹</title>,<text>梨花無力着成重。忽訝墻南玉筍峰。辰醉未醒扶宿態。臘栽初長斂新容。千年柱擎應翩鶴。百斛珠明欲化龍。晩計如今不須問。空庭留伴偃蒼松。</text>
<title>茶 詩令用烘雲托月</title>,<text>人閒如病竗難分。酒失平甘麝不芬。敎鶴看棋餘子散。留僧閱畵細評聞。草心緜濕晴階雨。山影紗回晩檻雲。玉笈神方多事甚。賴他淸凈白元君。</text>
<title>感月</title>,<text>二十年前月。照人若有思。畵橋偏與遇。紫陌鎭相隨。圓潔爾何恨。飄零吾不知。慇懃廣陵約。留謝後來時。</text>
<title>谷口使君洪芍玉入都日。聞迂山亦自上洛還。神光會合。不偶然也。爲賦一律兼寄。</title>,<text>年年送別恨難齊。芳草連天上馬蹄。關笛一聲楊柳㤪。指谷口使君。 湘雲南去鷓鴣啼。指迂山。 應看紫綬憐同老。白香山詩。何事共生壬子歲。老於崔相及劉郞。又喜見劉夢得詩。紫綬白髭鬚。同年二老夫。盖香山與崔劉同年生。余于兩詞伯。嘗稱小癸亥。 却向靑山覔舊題。迂山聞在郡三日。題詩甚多。余於癸巳。薄遊于此。尙有中衍之草。 今日休文因卧病。錦牋緘札抵金鑱。</text>
<title>留族弟 象鎬 共宿。夜半有感。</title>,<text>玉樹瓊枝舊一林。新春悵卧正長吟。靑袍晼晩年芳歇。紅燭慇懃夜色深。風雨無端收薄夢。樓臺非復掩重陰。西園消息今誰主。不敢當君淚自禁。</text>
<title>西曉 西廨噫出之警。舊在此曉。觸靜傷懷。久而不涴。因以名篇。</title>,<text>去去天應老。丁年事可忘。潭秋澄徹底。星曉垂芒。武庫龍飛盡。玉山鳳叫長。三車超未得。戲劇此魔塲。</text>
<title>伯父行駕始自關外還京</title>,<text>馹騎東風柳葉催。輕裘緩帶朔方回。關門已報班侯入。穎路應遮子翼來。泥雪痕驚千里遠。伯父西城陳迹。今已十年。 庭蘭叢待二年開。從今只是團圓日。南阮何須恨不才。</text>
<title>卽事</title>,<text>闌雨顚風不少留。覔春望斷竟還休。換新紵袖驚巷陌。卧盡燈竿悵市樓。此日病慵如宿醉。往年歌哭屬沈憂。悼亡日近 蕉心未展蘭芽茁。縱欲無情奈自由。</text>
<title>柳絮 病卧數旬。六橋以柳絮八首見贈乞和。余以爲橋之刱也。追聞有南雨村尙敎始爲柳絮。膾炙一世。南北詩社。靡然繼唱。始恨遼東豕。不足效尤也。</title>,<text>江北江南漠漠迴。可憐無定若相催。萍根一與它生恨。楡葉還同倂世才。暗罥花鬚饒舞蝶。暖黏粉額倩籹梅。此身已被東風誤。猶向東風去復來。散撲靑門白袷衣。回頭欲望更依依。因風漂泊終誰託。繞樹俜停未忍歸。灞岸隨塵人竟別。陏樓如雪事全非。悠揚本是閒情緖。南北東西各自飛。一番風雨黯輕塵。撩亂長堤愁殺人。地下應歸無定骨。世間那得不忙身。沙陀夢𨓏空枝幻。道蘊詩來細雪神。頭白問君何事爾。如今物色尙靑春。浪笑人間足別離。最難留住最高枝。自家輕薄非眞態。此樹婆娑儘未期。心地可能包鐵石。脚根無賴綰金絲。班騅嘶去濃泥滑。紅板橋頭夢幾時。後庭玉樹不勝春。化得千身盡愴神。瘦去豈知愁帶减。夢來何處惜眉顰。蚊噓翠幬饑無禮。蜨舞靑臺竗絶倫。萬點糝香蘇小墓。黃昏飄雪撲情人。西園消息杳靑菭。滿眼昏花落酒盃。欲到天端休障礙。穩隨風力任徘徊。千條幾盡空拋去。萬縷何爲不絆來。却道禪心今已定。襄王雲雨惱誰回。地角天涯悵寂寥。始憐漂蕩未全遙。江頭紅啄窺黃口。簾角輕翩趁綠腰。才子夢猶春草語。美人魂與落花招。晩來莫面金陵店。別意其如萬萬條。天下無名鵞卵稅。人間絶妙鳳毛時。紛紛滚蹴香毬墮。個個輕搖玉珮垂。細縷豈知身外事。濃陰猶似夢前時。一生若問閒忙處。唯在東風吹不吹。</text>
<title>將病浴溫泉出郭</title>,<text>纔出城門外。沿江路已迷。篘醪呼便壓。擔客語相携。麥秀南風緩。沙溫夕日低。此行非有恨。芳草自萋萋。</text>
<title>果川</title>,<text>瓜州十里見朝暉。處處鷄聲白板扉。大野中分楊子濶。行人獨向廣陵稀。浮生逆旅身何限。往日登臨夢亦非。三輔遺民今已老。蒼梧山色淚沾衣。</text>
<title>途中</title>,<text>當天日午漸無憀。駄在昏昏有屋轎。三面靑紗垂似夢。柳風麥浪一時遙。</text>
<title>柳川</title>,<text>上柳川過下柳川。至今柳色悵年年。長條都被人攀折。减却新豊十里烟。</text>
<title>次振威</title>,<text>釜山一抹碧于天。北客傷心汝水前。古宅人歸悵文藻。汝之陽。有犀園舊莊。 空城驢去黯風烟。象山宋啓新嘗客郡齋日。自號以騎驢客。 平蕪漠漠迷殘驛。落日荒荒蘸遠川。豈意十年重過此。山陽舊笛尙悽然。</text>
<title>彭澤 二首</title>,<text>行行無事不關情。澤國輕陰晩復晴。客舍已空官角斷。橋亭相望酒旗橫。平田西盡軍文浦。遠樹南分慰禮城。此去溫川應早達。雪山指在眼中明。邑如斗小自無事。官若家淸衆不猜。風流遠怪陶元亮。曾賦田園歸去來。</text>
<title>行宮</title>,<text>溫泉宮殿雪山東。雪華山在溫泉十里郡治之南。 獸嚙金鋪浴椅封。內外分司諸縣屬。行宮諸省諸縣。各以信地守護。 上中流澤與民同。上湯御湯。流爲中下湯。許令民之有疾者。不礙洗沐。 靈槐重植崇臺屹。庚辰莊献世子駐駕。特命郡守尹琰。植三槐於殿北射臺。正廟乙卯。御筆書靈槐堂三字。竪碑于臺右。幷銘。琰之子尹行恁。以閣臣奉敎書。 御杖留鐫寶櫃紅。殿內有肅宗御杖。英廟庚午。親書昔年御杖四字。櫝以弆之 當日從官遺珮響。鏗鏘若在捲簾風。</text>
<title>浴期滿。仍向桐廬。</title>,<text>已與溫人別。輕裝收拾還。朝來驚節序。夜坐憶鄕山。病㥘去留際。情生逆旅間。桐廬今不遠。重爲一回看。</text>
<title>鶴城</title>,<text>羣山爭赴海門開。行路支離畏景催。鵞水烟雲凝北望。鶴城風雨暗西來。江田漠漠耕人去。野水蒼蒼宿鳥回。聞道午橋 地名 今不遠。如今詩客見君才。</text>
<title>蕪城</title>,<text>烏棲山色碧遙遙。綠野村中酒幔招。此地夕陽今古濶。行人駐馬蕪城橋。</text>
<title>宿桐廬</title>,<text>我來君家宿。安閒卽我居。聞名辨童穉。到手慣琴書。生計非須問。人情自有餘。參同契中事。他日可相踈。</text>
<title>客夢</title>,<text>山行水宿若相催。歷歷家鄕頃刻回。半夜燈殘身是客。滿天飛雨過江來。</text>
<title>李忠武墓 二首</title>,<text>於陰嶺上樹穿雲。石馬風生落日曛。短碣卽今忠武字。路人猶拜李將軍。山森似戟環長在。雲掣如旗欝未開。今日三邊靜如掃。將軍無事卧泉臺。</text>
<title>近鄕</title>,<text>道中何所見。開落野棠花。汩汩南征久。依依北上賖。俗殊輕過節。是日端陽 鄕近倍思家。一宿郵亭起。喜看白閣斜。</text>
<title>舟至江心。望沿江樓閣。</title>,<text>幾處樓臺映水濱。枉勞風月負閒身。百年不識多倉卒。權付江民作主人。</text>
<title>酬南絳雪 品山一號○三首</title>,<text>麂眼縱橫補竹笆。山家日午轉淸佳。幽禽啼去風槏響。一樹石榴閒自花。招邀不別到林邱。此夏安閒卧小樓。近日睡餘新契活。冷金綴寫夢楊州。近塡小詞若干調池亭過雨掩重門。乞得隣家花竹根。費盡栽培心力苦。緣渠謀勝養兒孫。</text>
<title>題黃山尙書畵石 二首</title>,<text>曾說從容橋上步。穀城山下幾時回。漢家事業指揮定。斂却精神換骨來。崚𡾓瘦骨老蒼顔。今日看君几案間。借筆盡輸千仞勢。鎭東重似白頭山。</text>
<title>晏起</title>,<text>簾波被浪十年同。日午當牕壓睡紅。無數蟬聲爭到樹。小樓疑在半空中。</text>
<title>遙夜行</title>,<text>遙夜愁如客。行廊宿雨積。驕猧不嚇蝙蝠眠。井闌散墜銀綆碧。年時記得歡相當。白馬嘶去檀郞夕。繡被卧筵越鄂君。沈香甲煎忽無迹。纏頭不用紅羅巾。至今楊柳春復春。曉聞泥牛入海去。芝田漠漠生芳塵。世上因緣俱若此。僆鷄啼罷窓雲新。</text>
<title>秋思</title>,<text>客去南庭晩。空簾思黯然。新凉如潑水。殘暑不烘天。荷盡歸閒蝶。槐深赴急蟬。優遊將卒歲。潘鬂最相憐。</text>
<title>夜坐</title>,<text>過雨靑山逈。無人獨倚樓。踈簾先見月。淸簟已生秋。切切蟲聲起。翻翻鷺影流。床琴驚序晏。一爲蕙蘭愁。</text>
<title>偶題示桐廬</title>,<text>曲欄十二夢回遲。忽謾相思是好期。碧樹依依蟬去後。靑山漠漠日斜時。文園易老偏多病。方朔常貧不免饑。一夜西風荷柄折。問君何事獨題詩。</text>
<title>田家卽事。敬呈伯父案下。</title>,<text>農謳饁罷上平田。牛背斜陽草色前。橋斷縈紆匏蔓水。村深羃䍥槿籬烟。一身何有唐虞世。千載同歸沮溺賢。不踏長安車馬路。綠簑衣底送餘年。伯父近卜鄕庄。决永矢之志。</text>
<title>聞蛩</title>,<text>草底殘蟲咽復凄。一天風露恨難齊。生來不作繁華骨。偏向離人㤪女啼。</text>
<title>寄迂山 二首</title>,<text>池閣沈沈人去後。藕花香斷烟雨空。近來一片西山色。廋盡君家筆意中。南池紅墮芙蓉淚。秋水美人空復情。玉露金風凉世界。一輪明月夢三淸。</text>
<title>石瓊樓謾詠 五首○時申海藏昆季，洪芍玉昆季及族叔玉澗在應，李迂山，金楓下時來時往者凡幾日。</title>,<text>縈迴畧約洞雲中。太華峰深玉圃空。借屋看書來舊雨。有人載酒到西風。藥欄繚繞輕烟翠。芸壁虛明返照紅。聞道小山招隱罷。攀援桂樹長新叢。孤村籬落淡無烟。斜日迢迢萬壑前。營柳人歸橋上路。玉澗先歸。 渚蓮秋入郭西天。迂山一宿而歸。 不知何處還吹笛。已欲相思忽咽蟬。寄語何郞新得句。東陽瘦後恐難眠。九曲欄干繞夢魂。露華林葉正翻翻。白雲洞口來時路。流水橋邊轉處村。如此詩情誰可語。至今秋思竟無痕。公然搔首西風下。爇盡爐香一縷昏。一策枯藤一簏書。同君來住好林居。初開籠翮相憐鶴。幷斷機心已忘魚。流水橋迴村碓急。片雲峰出寺鍾踈。何當早作田園計。雨中簑笠月中鋤。蕩春營外路逶迤。副馬山莊入晩陂。一笛樓臺靑嶂影。半簾風雨碧梧枝。重來應與林泉慣。少別如將歲月移。明日諸君相憶否。曲欄深處坐垂垂。是日余將歸家。</text>
<title>諸公書至。盛說夜雨瀑漲。儘壯觀。詩以答之。</title>,<text>雨後山中瀑。夜來千丈多。聞之猶怳悢。觀者却如何。巴浪雪翻峽。天河銀倒波。一書眞叫絶。太華碧嵯峨。</text>
<title>窮源到玉圃洞。與石樓諸伴共賦。</title>,<text>洞裏眞人舊姓茅。時時買藥到城郊。溪流去作廬山瀑。桃樹留看晉代梢。數畝生涯開玉圃。全家日月入雲巢。未應劉阮俱仙骨。却爲靈源賦解嘲。</text>
<title>寫水仙花 戊戌</title>,<text>芝田環珮曉籹催。香案前頭翠袖廻。勅賜暖房新洗浴。玉童初脫錦䙀來。</text>
<title>春至</title>,<text>忽見南山色。廻廊負手行。墻陰催雪片。簷日始禽聲。如是靑春至。若爲白髮生。東風多少事。花柳關情。</text>
<title>春湖 洪鍾序 久病。勿藥忽瘳。以詩事簡速社友。殆石樓後初有也。共賦東垞。</title>,<text>一別溪樓直到今。休文久卧悵詞林。知君勝服成仙藥。喜客如臻買士金。隣社諸益。是夜俱會。爲春湖病愈也。 遂有新春圓異事。况看此夜正同心。多慙頭角猶依舊。螃蠏風雷只苦吟。</text>
<title>卽日</title>,<text>萬家林木轉䓗籠。恰是韶光二月中。疾起不堪衫子薄。向空搔首罵春風。</text>
<title>春雨。次桐廬藍橋別意韻。</title>,<text>靑山殢睡杳華年。又見東風細雨天。萬戶樓臺閒似夢。一城楊柳暗生烟。藍橋別後稀書鴈。梅浦歸時滯客船。今日人情驚白髮。硯塵香迹共茫然。</text>
<title>申丁山春眺</title>,<text>雨後淸溪碧漲沙。沙頭歷歷幾人家。一年盡入平原草。三月長多禁苑花。不負東風來社燕。枉勞西日趁林鴉。重扶殘醉徒憑望。苦短芳時送物華。</text>
<title>韋史遺余杭桐子。詩以嘲之。栽訖借韵。</title>,<text>江左春風海岸回。殷勤吹入手中栽。此心直待它年月。追送君家好價來。</text>
<title>春晩有懷。仍寄南遊舊伴。</title>,<text>春愁黯黯望難齊。樓寂前村裊裊鷄。舊路不知芳草外。斜陽又在杏花西。豈眞物色關輕重。自是人情劇笑啼。君到江南何事爾。碧雲迢遞燕雙低。</text>
<title>餞春後二日。登孟氏園感舊。</title>,<text>林中蠟屐晩相携。消息春歸白閣西。芳草連天無定路。落花如雪不通溪。玄都舊觀人何在。內史空山日又低。隣笛一聲回首盡。去今物色尙依迷。往年與寅盦共遊于此。</text>
<title>餞春餘懷強作慰藉語用示社友雜效</title>,<text>山前水處悵踟躕。何事沈吟白盡鬚。只信春光工薄態。可憐人意感窮途。餘紅收盡差池夢。萬綠交成富貴圖。直使金樽長有酒。竹風荷月與相呼。</text>
<title>四月八日觀燈。與楓下會賦春湖書屋。</title>,<text>曾曾火樹矗羣峰。著處樓臺夜色空。若笑恒沙彌界外。倂羅列宿煥天中。百奇皆倣吳門俗。四月非眞漢代風。雨魚銷不關車馬散。香塵猶漲市橋東。</text>
<title>與吳斗常 吳君江南詩人</title>,<text>詩壘許君第一功。入關旗鼓撥丸封。掃除金粉歸囊裏。整頓風烟落筆中。敗將多慚輸勝算。論兵猶得補談叢。指揮若定他年計。千里江南類旋蓬。</text>
<title>芍玉所夜會</title>,<text>睥睨沈沈草樹昏。爛雲欲雨散東屯。農如卒歲閑無事。暍妨兼旬病幾番。塘閘苔應滋点点。山窓蕉憶打翻翻。約君佩酒城西去。笠屐明朝聽水村。時惜乾久。詩會日始有喜雨。沈醉西風夜色前。樓凉人意欲茫然。朱陳居止憐同社。趙李經過說往年。愧我終難爲海水。與君曾不隔雲天。渭南長笛空回首。送到茅家見二仙。</text>
<title>飯後少睡</title>,<text>麥飯匏湯向午甘。飽時天下事皆堪。北窓卧作楊州夢。笑帶黃金喚鶴驂。</text>
<title>欲明</title>,<text>星河已落浸烟濛。更欲蒼茫忽辨東。萬象歸根開世界。一痕無際散虛空。浮生事起相忘外。造化工成大悟中。漸覺天門如可望。燭龍昇處火雲紅。</text>
<title>夜漏</title>,<text>問爾誰相促。銅壺歲月多。望因休處盡。夢到咽時何。紈扇宮秋掩。霜靴陌曉過。南朝玄武水。動靜只空波。</text>
<title>品石次春湖</title>,<text>靈心錯落意俱遅。秋水秋山此所思。古畫殘書人去後。廻廊修榭雨來時。夢侵苔蘚斑猶在。語上烟霞澹不知。今日床頭同默契。三生緣業更堪疑。</text>
<title>采石小照歌 有異石出扶安之采石江。石紋有像。恰是靑蓮像本也。藏之玉垂已數年也。</title>,<text>采石江頭沈素魄。江水寂寂江雲夕。淋漓元氣收紫泥。鯨背朗吟楚山碧。明星有爛沈香摧。蟬噪鳥啼迷所適。媧皇笑指土木居。至今無語留片石。方諸細筆巧傳神。瓊樹瑤林春復春。空粟香煙藏四大。曹煥已去麻姑嚬。太華瑟瑟鳴瘦骨。上藥檢擧凝芳塵。宮錦影子千五百。秋天萬里月一輪。</text>
<title>奉別洪使君三斯赴宜春。先抵西原榮覲之作。</title>,<text>宜陽出守路漫漫。珮馬江雲不可攀。百里憂分銅綬重。一身榮極綵衣歡。人情易得盃中散。吏事難期夢裏閒。花縣春風應尙早。勸君努力且加餐。</text>
<title>聽雨</title>,<text>滴碎芭蕉葉。邅廻夢一塲。同憐弱水濶。此夜千年長。本自人情倦。無端世事忙。山禽窓復曙。心計兩亡羊。</text>
<title>敬寢郞入値日。聞洪春湖筮仕。書賀。</title>,<text>西齋入値日。邸報聳余歡。聖世無遺士。君家有蔭官。是眞歸宿好。將奈路歧難。恅愺怱怱字。憑將與妹看。</text>
<title>元朝齋直。書懷寄示仲季。己亥</title>,<text>逢新涕淚定難晞。追昔屠維 先君子舊甲在是年。 倍若何。子職全空懷寸草。丁年 指丁亥 如夢愴斑衣。是我夙因多積戾。見人終養輒生悲。無由共說星霜感。明發姜衾一夜違。</text>
<title>恭念正元。大內將擧縟儀。爲述慶忭之忱。</title>,<text>千門曙色送鷄號。慶溢元正挹燭膏。雉尾雲開仙仗肅。螭頭天近御床高。金凾捧案同三事。玉珮成班長六曹。定是內監呼喚處。尙方表裏進東朝。</text>
<title>入値途中</title>,<text>此路何時已。西陵去復尋。橋邊遅客馬。山處變春禽。豈欲生嗔恨。自然費苦吟。諸公蓮社會。路聞諸僚會飮于守國寺。 半醉正無心。</text>
<title>昌齋春日共賦</title>,<text>廵春客屐太顚狂。却向林間作故鄕。前夜雨偏交草色。晩來風亦趁花香。已無公事靑山在。久欲齋居白日長。多日五陵游宦地。酒徒仍自卧高陽。</text>
<title>直中復次前韻。謝呈昌寢僚鄭壽而 世昌。</title>,<text>官齋無事習淸狂。花海相逢又酒鄕。晴日遅遅聞鳥語。淡烟漠漠散林香。五陵地僻春常積。三月人閒夢亦長。最喜何郞居止近。新詩瘦盡沈東陽。</text>
<title>尋春到守國寺。路中回眺。</title>,<text>三月三日遍登臨。春望依依當夕陰。白水人耕倉野濶。靑山花發敬陵深。含天樹出如相合。落鳥沙明不可尋。遙指雲峰虧處路。上方鍾磬度前林。</text>
<title>龍遠春事。寄示社友。</title>,<text>步出脩林外。蓬蓬見遠春。傾筐挑菜女。荷笠鬲泥人。節物花方爛。泰平畫有眞。風流洛陽陌。幾處馬車塵。</text>
<title>仲方宅栽花甚盛。寄詩誇好。次韻。</title>,<text>聞說雲厓宅。栽花富一林。殷鮮非用力。早晩自無心。愛劇根株好。謝多雨露深。壎箎此生趣。日涉是希音。</text>
<title>偶題</title>,<text>光風春正緩。游事太多端。慣向林間坐。仍從野外看。燕隨千里客。時有關西客至。 花覆五陵官。村酒無辭薄。相逢可自寬。</text>
<title>淸晨。解直出洞口作。</title>,<text>匼匝芳林澹蕩烟。錦𩦺高壓似乘船。五陵夜雨花成海。一色紅瀾直到天。</text>
<title>途中遇雨</title>,<text>殢人垂柳萬條斜。駐馬官橋傍酒家。烟外不知京口草。雨中自發峴山花。耕牛倦出春燒 缺。語燕新高落景賖。此去陽關今幾許。韋史時在關西。 枉勞魂夢到天涯。</text>
<title>杜曲</title>,<text>杜曲風流盛可憐。陌香街繡好春天。桃花馬慢垂楊雨。杏子衫濃細草烟。揔把死生輕一日。若將歌舞永千年。美人不問前宵事。嬌墮雲鬟拾翠鈿。</text>
<title>惜春</title>,<text>最難消遣落花天。流水歌聲共一年。揔有樓臺春似海。漫看楊柳夢如烟。佳人去後斜陽外。駿馬歸時細雨前。泥醉不知緣底事。軟塵紅陌更堪憐。</text>
<title>西亭。賞春共賦。</title>,<text>盡日西園竟欲何。樓雲迢遞逝溪波。去年天氣看花又。此世人情係柳多。陌上相逢來處路。林中不斷醉時歌。深知秉燭非眞計。買遍東風作一家。</text>
<title>次仲氏餞春韵雜效</title>,<text>不收游夢付林間。好護花神各自寬。繡轂行塵分炬燭。紅亭流水散盃盤。情緣欵曲鸎偏厚。身計郞當蝶自寒。滿樹濃陰將四月。牧丹時節與憑欄。</text>
<title>星泉秘庄</title>,<text>虗樓盡日小簾低。卧對靑山廹案齊。莫問主人名姓字。門前仍是浣花溪。主人金生者年七十。賣卜爲活。</text>
<title>重到西亭。時物已晏。</title>,<text>一年春去碧蕪寒。病後登樓酒力殘。林雨有香流水在。郭雲如縷夕陽看。至今節物來常速。從古人情別是難。斷却芳華三月夢。西園濃樹卧平安。</text>
<title>憶石樵詩。眎迂山。</title>,<text>巴老經綸入釣絲。春江眉目似新知。聞君寫出窮途感。瘦損人間趙玉垂。余不見石樵五閱霜。石樵方欲大歸鄕庄。其詩曰我欲東歸孰與期。春江眉目似新知。甚貧稼穡留書種。已老經綸入釣絲。讀其詩想其人。直令天下才子同聲一歎處也。</text>
<title>赴直日。路次武溪。兩▼(山+厂/亡)桃花。十分爛開。紅霞暎水。依然若漁舟問津者。頓不知行李之勞。口呼一絶。</title>,<text>不敎花福片時空。又見桃源夾▼(山+厂/亡)紅。知是東君眞愛我。從今身屬蘂珠宮。</text>
<title>館亭</title>,<text>館亭十里縣橋還。隄下泥濃馬足慳。秦地綠蕪烟雨歇。漢陵流水歲年間。花開花落誰爲事。人去人來自不關。今日到家春更好。滿城風物與相看。</text>
<title>三月晦日</title>,<text>辭家陵直出。公事重如玆。百里看芳草。靑山聞子䂓。春當功退日。吾亦賦歸時。玄武門前路。趁瞻豹尾旗。殿宮展拜。聞在二日。</text>
<title>晏起拓窓。春日已中天。樓坮花樹景態奇絶。</title>,<text>簾烘樓壓樹平池。鸜鵒春雲燕語遅。罨畵琉璃濃世界。無心人似有情時。</text>
<title>鎭日公事在花氣香之間。戲草一絶。以答花神。</title>,<text>花行花止且花餐。味觸聲香花一團。萬紫千紅持世日。敬陵參奉是花官。</text>
<title>秋懷</title>,<text>搖落秋山淡抹烟。宦情覊思自茫然。何因不就淵明賦。又爲楓林住一年。</text>
<title>滯直日。憶桐廬將歸鄕庄。詩以贐之。二首</title>,<text>紅樹靑山遠鴈羣。漢南秋色自紛紛。早無相見應無別。不恨年年此送君。橘綠橙黃野四圍。稻粱秋熟蠏鰲肥。君歸注點歸田賦。送老太平無是非。</text>
<title>久余廢硏。已半載齋直。晩春古心 金肯淵號 至。共賦一律。庚子</title>,<text>風光今已晏。幽思愧靑山。忽與君相遇。自然我亦閒。笑懽生酒後。離隔在年間。歸騎無須促。看花是好顔。</text>
<title>海藏卜隣在近。日與越陌相携。約玉磵，春湖。步尋白鹿園共賦。辛丑</title>,<text>響屐招携午景微。又從夕逕步林霏。菜畦雨足山丁歇。簾幕風和燕子飛。人自退公多暇賞。春今置閏不忙歸。何須更問塵寰事。流水松聲夢一圍。</text>
<title>直將作監中。曉枕警雨之作。</title>,<text>碧樹空庭曉警蟬。紛紛雨脚打窓前。忽然自起龍鬚夢。此是新凉又一年。</text>
<title>宿玉壺山。與芍玉，海藏，韋史，春湖共賦。二首</title>,<text>秋氣樓臺雨氣山。病懷詩思苦相關。西風白藕池亭路。落日淸蟬郭樹間。陳迹夢銷珠騎別。故人酒熟玉壺還。殷勤更覔長年壁。乙亥壁題山光如邃古。石氣可長年。楓臯先生手筆也。 爲是當年慣手攀。惠泉亭僻七星山。客至松扃夕不關。數騎送分流水外。一燈圍坐雨聲間。已驚鬂髮逢秋早。却好琴書謝病還。爭得餘生終老此。壺中日月與相攀。</text>
<title>輓迂山 小識</title>,<text>迂山將隔如也。始疑其返。而大暮終不可復朝也。彭殤俱一死。何須戚戚語。乃社友之心。不忍無贈言而使之去也。余亦以十絶句哭之。窃有愧于太上之忘情者。丹陵家世有賢孫。芝托芳根醴出源。日短心長今古恨。水晶 丹陵先生以水晶名樓。 殘燭郭西村。淪謫太淸夙世身。雲斤月斧着成春。赤虯背上緋衣使。催喚人間姓李人。迂山詩思警悟。余甞謂若非仙才。必是鬼才。驚人詩句死方休。論定當時第一流。迂山癖放詩。疾篤日。猶有快活棄官多白日。逡巡把酒近黃花之句。 我謂文章餘事耳。知君孝悌善箕裘。問君何日返庭闈。晩景西河鶴髮輝。朋友相看失聲淚。一時齊灑老萊衣。我與君同不世緣。郄王姻好 王右軍爲郄景興妹夫。 白劉年。白香山與劉得同庚。 畢竟人生歸宿處。未應一路限黃泉。年來阿姊病纏軀。萬事居然風竹枯。賴有黃金題壁訓。迂山疾革。修葺書所。新揭黃金滿籯不如敎子一經壁㡠。 佇看成就兩遺孤。南州高士月評時。化久芝蘭不自知。此日形歸影猶在。崑崙華嶽揔堪疑。南州高士甞謂玉垂與迂山。若形影之相似。余辭以芝蘭同化。久不知芳。靑山幾處舊亭臺。流葉泉聲共不廻。余於數十年來。掎裳聯襼。鎭躡白社詩塵。若其數樹空庭葉自流。近暮泉聲積到天。皆迂山舊句也。石樓西亭之間。今邈若黃公壚上也。 秪有南庭梅一樹。開花猶自待人來。迂山甞癖梅甚。就木日。尙見其老梅一樹婆娑庭南。余與社友。有人梅俱亡之語也。生幷來時我先歸。寥落君知後死悲。山陽笛裏重回首。始信當時有玉垂。淚寫丹㫌故寢郞。余書迂山銘㫌。 薤歌唱斷不成章。氷江雪後今宵月。難得人間痛飮場。</text>
<title>西園之樹 三首</title>,<text>西園之樹。夕霣其霜。沙鳴有鳥。翩不以翔。豈無他所。寔子之良。慨余寤歎。邈焉山陽。鶴髮其垂。維閭之倚。有茁者蘭。琴瑟友止。載笑載歌。人鮮克比。尙諶于天。藐不視爾。余懷令德。蘭生有芬。之子之好。樂此朱陳。惠我樗櫟。玉樹于塵。悠悠千載。所誨曷聞。</text>
<title>京市直廬 壬寅</title>,<text>遙鍾稀漏報嚴城。薄醉官燈坐遠情。萬戶春新饒淑氣。九衢人散泛喧聲。漸衰志易隨年去。欲就詩難下字平。聖代不遺斗筲小。猶嫌烏帽是爭名。低昂米直一都城。五日條書達市情。前馬炬橫寒帽影。步甎霜重徹靴聲。奔趨自效微官事。料量何勞委吏平。却見戶房呼喚處。院門出入是功名。署郞每趁日次赴政院。納市直于戶房。池閣氷融景翳天。紛紛春意日當前。老之將至奚爲樂。逝者如斯不捨年。過夢悠揚隨楚雨。閒愁迢遞錯齊烟。傍人休恃朱顔好。是我鷄皮昔卷然。</text>
<title>直廬睡起</title>,<text>正月中旬覺書遅。省郞獨自賦新詩。放衙鈴響收風索。漲㯓茶烟閴雨絲。春至便應多病日。夢廻渾似少年時。敎人不就歸田計。蓆帽紅塵底事 缺。</text>
<title>倚枕走成。以示韋史。並小識</title>,<text>月光晃朗。彷徨庭除。盖不禁棖觸也。伊夜夢。同社諸公。遠之如三斯，海藏。時三斯尉宜春。海藏知伊州。 莫不團會。周旋尊俎。而獨迂山不至。抑泉臺永閟。不與人相關歟。倚枕走成。以示韋史。近來人事懶參尋。半向春明賦子衿。三松，芍玉俱直院。 卧久王戎山歲徂。余與韋史造相委疾。 送頻黃覇嶺雲深。三斯，海藏俱係吏事。 偶從梅下支離夢。共說樽前磊落心。月影今宵流不到。始知泉路獨沈沈。</text>
<title>比日病憂如雲。撥之不能開。元宵光景。斗覺無聊。追叙一律。爲寄舊社中諸公。</title>,<text>無人共作試燈天。舊夢徘徊皓月前。駿馬嘶歸敎塲路。往年與迂山。有水平之作。 梅花落盡敬亭年。指碧城舊事也。 銷金酒暖應有瀋。句漏丹成欲散烟。指伊珍仙吏。 別有溪山堪畫處。王郞雪棹不期然。</text>
<title>直中 二首</title>,<text>元我不材甚。仍無事可陳。潛郞春獨直。黃嬭晝相親。廨古廉垂地。署間印銷塵。鷄聲隨柳緩。視日拓窓頻。賤齒纔強仕。苦心欲已休。爲官非所擇。於食使寧浮。集不多乘鴈。亡何損九牛。優遊歌聖代。耕鑿謝公侯。</text>
<title>滯直無聊。時見頹塘。一樹柳盡日搖曳。感賦三疊。</title>,<text>頹塘古廨柳千絲。爲問從初種阿誰。不知春色來還去。籠住郞官鎖直時。幾樹瓊枝與別人。是吾夙世爾前身。如今憔悴人同樹。一任狂風作笑嗔。陌香橋盡揔繁華。馬繫鶯啼春正賖。何事自生深巷裏。斜陽只帶數羣鴉。</text>
<title>直齋書事。用朴錦舲 永輔 韵。三首</title>,<text>垂楊葉老蘭花綻。屧響過汲綆人。日午簾旌慵睡至。翠蝙微拂雨如塵。人閒如病困如情。簟襯床便適性靈。彈手向空時作勢。仍焚香對遠山靑。敎人不放角門開。竟此庭心自綠苔。寂寂鳥聲晴到院。曲塘時復數魚回。</text>
<title>曉赴闕下</title>,<text>雨若飜盆曙色平。紛紛車馬趁春明。道傍休喝擔簦客。爭利爭名各自情。</text>
<title>與三松，苔溪。共遊玉壺。三首</title>,<text>瞢騰扶醉下溪樓。歸騎東西水自流。名士詩成紅荳晩。美人歌動碧雲秋。從前聚散時多偶。只此留連境亦幽。無數蟬聲爭到樹。空山落日一回頭。靑山錦瑟杳華年。眄斷佳人自惘然。醉後不知珂馬路。夜來忽隔藕花天。小牋墨瀋新詩滿。老屋燈迴昔夢懸。世事何須閒計較。君先歸去我當眠。崎嶇昨踏漢西城。來欵柴門暝欲生。過雨苔藏丹壁字。晩凉蟬咽碧梧聲。幾年風月閒如此。有主樓臺自重輕。殘磬依微林籟遍。三淸橋上使人情。</text>
<title>三松內兄奉審華寧殿。詩以送之。</title>,<text>奎仙使命赴華城。爛暎星文百里生。豊沛行宮連樹色。茂陵流水起蟬聲。西風乘傳㫌旗出。曉月將禋玉珮輕。君去試看堤上路。先王曾築萬年情。</text>
<title>藕花初開。忽思迂山。已作古人。</title>,<text>千里故人去。經年無尺書。夢魂自相苦。生死此何如。白藕秋風裏。蟬鳴過雨初。悠悠泉路隔。漠漠一傷予。</text>
<title>病榻。翻篋得錦洲舊所贈摺疊扇題詩。有感。並識</title>,<text>病卧紅蕉花下。翻篋得錦洲舊所贈槢疊扇題詩三則。時余在安定縣。今十有七年事也。觸棖神傷。就其詩。以三絶句櫽括之。殘燭西窓。但聞雨聲颼飀而已。三首剪燭西窓聽雨頻。原詩黃梅聽雨頻。 烏絲欄夾麝煤春。原詩欲寄相思字。烏絲夾小欄。 扇頭只見當時字。不見當時贈扇人。雨雪江城滯各天。原詩西去京華六百里。紛紛雨雪滿江城。 凄笳繁草寫情偏。原詩忽看繁草非春色。怎耐悽笳動客情。 墨痕一縷蒼茫夜。衣袂靑春十七年。原詩藥山人已返。衣袂尙靑春。時余從藥山還故云。隣笛天涯卧更慵。西風吹瘦舊時容。原詩容髩緣何瘦。天涯憶故人。 鍾期已去琴誰證。原詩笛琴證舊歡。 皓月蓬山一萬重。前秋錦洲有書曰秋夕夜。宿楓嶽楡岾寺中。不知幾回想中元月色浩然無涯之句云。指曩年偕余玩月詩也。</text>
<title>早秋</title>,<text>簟思泠泠夢未圓。澹河迢遞月流天。讀書正値廬陵夜。寓直初休騎省年。金井碧梧鳴葉葉。洞房錦瑟語絃絃。不須浪恨人將老。秋色秋聲秪可憐。</text>
<title>夜坐</title>,<text>遠漏丁丁碧樹圓。捲簾樓勢㢠如天。一身只在淸凉世。萬事看非少壯年。騷客沈吟紉楚珮。美人遙卧撥湘絃。此情不欲虫吟盡。猶自空庭竟夜憐。</text>
<title>送春湖赴鶴山任所</title>,<text>分携那得不傷情。爲吏風塵走遠程。店酒斜陽寒馬色。邊霜一夜渺鴻聲。黃花漸比人同瘦。白髮飜驚夢亦生。何日沃洲新買券。約君耕鑿老昇平。</text>
<title>冬暄若春。白屋無波咜之苦。戲題一絶。</title>,<text>兼裘狐貉未全奢。暖帳羊羔却自誇。無事今冬憂卒歲。敎人方便作生涯。</text>
<title>直夜</title>,<text>丁丁街上漏。數盡夢難成。欲向靑燈語。其如白髮生。江湖鴈已去。風雨鷄頻鳴。飜枕中宵起。果然澹宦情。</text>
<title>歲暮直廬。書寄玄署郞。</title>,<text>再看塘柳變。來歲却何如。累重爲官日。情難欲老初。稻粱愁渚鴈。麥麴困河魚。時余腹疾。 北社誰同病。時傳一紙書。</text>
<title>官街聞鍾</title>,<text>五鼓喧初動。自然卧未便。病遅愁改日。夢疊訝經年。隣釀新篘急。官煁曉烘憐。康莊忽如沸。車馬去朝天。</text>
<title>季春十六夜。紀夢。是夜黃山尙書撤几日也。</title>,<text>樓臺花樹影相迷。馬足春風滚作泥。夢覺酒醒人盡去。滿天寒雪月橫西。</text>
<title>看梅謠</title>,<text>前山多白雪。贔屭曾氷結。水邊籬落起荒烟。梅花一樹眞珠綴。翠鳥翩飛啼月殘。芬香酷烈中人肝。霧紗暈燭皆顔色。移春小閤情所歡。情所歡不可忘。齊願百年同歲寒。君不見東風宛轉緣隙入。須臾忽驚春光闌。園中卉木俱已發。冷眼不向梅花看。</text>
<title>曉卧呼茶。傍吏報南庭雪月甚明。</title>,<text>夢回紙隙泛寒光。起拓南窓視夜忙。雪月澄空千里㢠。曉鍾牢落十年長。翛然欲往山陰客。老矣仍潛漢署郞。傍掾豈曾解人意。添燈猶自一彷徨。</text>
<title>晏卧聞窓外掃雪聲。憶前宵光景。口呼短絶。</title>,<text>木鍤響如輪。園丁雪掃除。卧憐南院庭。是夜月光處。</text>
<title>歲將除矣。說與桐江感懷。</title>,<text>融雪旋凝寒日西。官橋依約束殘溪。故人已老重離合。此歲臨除當笑啼。抱玉無因誰適楚。吹竽自好子誠齊。時多愧郞潛久。計誤田園手共携。</text>
<title>題官屛 六首○甲辰</title>,<text>白髮見新年。所思如可數。欲與閒睡期。無奈聽春雨。床上陰符書。古人留竄墨。卷叙時一歎。暗處風雲色。微官何得失。思量諒非一。拋此好年光。那論名與實。山上一縷雲。山下一派水。卧看與心期。蕩漾錦屛裏。長安千萬家。門戶自相向。富者難爲下。貧者難爲上。忩忩百年心。撈之不見影。妙悟如可求。知向靜中省。</text>
<title>上元日病卧無聊。芍公寄詩問訊。次韻仍呈。</title>,<text>書窓懶卧試燈天。君問當時我惘然。豈欲無心明月下。更堪回首畫橋前。鍾聲印在泥鴻雪。酒氣凝尋寶鴨烟。別有砑光情一紙。江城梅笛又三年。指芍公舊詩。</text>
<title>除拜太寢郞。肅命入直。</title>,<text>聖朝微物亦恩光。曉肅除書太寢郞。風外行聞宮漏箭。雨中來坐苑花香。官閒便已身心穩。君賜從今日月長。憶向度支門下路。二年無事不多忙。</text>
<title>寢直雜書 三首</title>,<text>春雲曙色樹頭紅。邏撤墻呼報柝終。差早飭開魚鑰子。膰單呈過院門中。太常博士繚階回。盛服齊明候殿開。照下金槃黃蠟燭。葦魚春薦寢園來。香案前頭典僕趍。齋郞隨後立斯須。金泥玉檢紅綃帕。擎手周旋奏頉無。</text>
<title>春日偕醉裘 洪在赫，春湖。遊敦巖別墅。苕溪携諸詩伴至。竟日而返。</title>,<text>路折城陰橋復回。𨓏年流水慣亭臺。曾敎宰相山中住。又見高僧海上來。有楓僧適至。 十里行隨平楚遠。數村留護晩花開。東風吹遍差池約。散點同岑說異苔。</text>
<title>春曉</title>,<text>日午融融景若神。輕雲鳶戾不生塵。名園綠樹遊車晩。曲水紅亭酒幔春。老去龍鍾閒自足。病中駘蕩夢猶頻。此情欲向東君說。盡把繁華與世人。</text>
<title>贈李益之霂還鄕</title>,<text>余浿上舊遊。殆數十年事。爾來送人。亦視年而倍之。每送人。輒不禁幷州之戀。今李君益之游洛陽不遇而還。索余贈言。余無以有言。欲述前塵。怳乎若神遊於練光浮碧間。而不能無感於余之送人多。而送之人之如李益之者。亦不少云爾。浿江春水碧悠悠。日夜東歸不定舟。三十年來多送客。至今魂夢慣西州。</text>
<title>陌上作</title>,<text>進賢橋水一西東。颯踏靑驪嚙勒紅。細雨新晴朝日出。望春無樹不春風。</text>
<title>寢起</title>,<text>窓痕若曙忽無光。睡壓林熏慵未當。剌剌翻驚墻雨濺。南塘深處浴䲶鴦。</text>
<title>春盡直中</title>,<text>遅遅三殿漏。咫尺度林端。日麗宮墻肅。春深寢廟安。掃花眠老卒。敲帽坐閒官。親祼朱明近。於休盛禮看。</text>
<title>南塘夜後</title>,<text>甚小南塘曲。猶堪此夜憐。微風過月柱。濃露聚荷錢。行見魚相樂。坐忘鷺與眠。明朝憑檻處。林日照紅鮮。</text>
<title>院晝</title>,<text>梅黃時節賦閒居。晩景偏鮮過雨餘。小塢蒼苔看鬥鳥。一池淸水羡游魚。窓臨恠石頑顔好。簾入和風短髮踈。遅日簟凉宜養病。問童茶候向何如。</text>
<title>賦得團扇。用雲村甲乙韻。二首</title>,<text>隻手擎天上帝嘉。月䂓垂象素紈斜。三分世界隨輪轉。一面風塵倂麈遮。着處吹噓心力苦。合時方便範圍誇。此生欲得長圓滿。莫遣秋霜日夕加。庚炎時節獨貞嘉。宛轉輕颺赫日斜。凉處豈知宮袖薄。題時偏向隴雲遮。皎如披月心心見。快好當風面面誇。不是此身相鑿柄。右軍六角巧余加。</text>
<title>對荷憶事</title>,<text>歌聲酒氣一年忙。記得看花處處香。金勒携燈歸學士。指天然亭舊事。 紅欄點筆賦曹郞。指地部舊句。 無端眠梦生秋早。只使情緣付夜凉。頭白不成今日醉。苑樓西角少彷徨。</text>
<title>紅白蓮齊開。每夜聞香。惟白者放光尤別。</title>,<text>蒼茫夜色浸樓楞。痴向空欄獨自凭。片片乍分松上雪。熒熒疑點水間燈。情根秪得香如此。凈相元非色可稱。無數紅娘休說艶。始從朝日照靑菱。</text>
<title>半年</title>,<text>殘衫破帽直拘牽。沒得心情送半年。御柳東風空走馬。宮池秋雨已聽蟬。經營萬事非眞計。消遣餘生是好緣。湘竹枕安藤㯓上。藕花時節且閒眠。</text>
<title>夜樓</title>,<text>三旬積雨見晴天。天欲多情月又然。斜漢星雲凉瀉水。廣庭草樹凈收烟。西窓燈話留今夜。長笛樓聲若往來。蚊市不喧蛙鼓息。氷床料理五更眠。</text>
<title>急雨</title>,<text>一陣欲東閃復西。喧空聲勢不相携。綠沈烟樹初迷巷。白凈淘沙忽映隄。翻處井噴驚玉虎。霽邊橋卧信金蜺。急蟬爭起微凉葉。夕照紅生罨畫溪。</text>
<title>七夕</title>,<text>碧海靑天處處疑。雙星消息渺難知。欲停機杼工誰倩。可贖楡錢謫豈遅。千古團圓惟淺夜。一生怊悵是凉時。從今休與人間巧。專意君家重別離。</text>
<title>雙星 五首</title>,<text>水晶樓閣白蓮凋。槏薄桐陰夜又遙。怊悵空欄看月處。今年七夕更無聊。或遣佳期恐少違。夜凉風露百重圍。草虫豈無關情事。猶促天孫早下機。仙家亦有惡因緣。一見艱辛遆一年。猶勝關山千萬里。斑騅消息永茫然。星初出後擲梭去。月未橫時曳犢廻。却羡襄王雲雨夢。朝朝相見暮還來。河流幾日姑生塵。坐見麻始閱劫身。暫刻逢迎休說恨。世間無限別離人。</text>
<title>次仲氏感秋之作 二首</title>,<text>記得庭園第一聲。朱絃錦瑟譜難成。芭蕉不耐梧桐薄。曾作西風萬里情。虫聲時復入風聲。一片牢騷雨打成。何忍共看潘岳賦。世間吾亦善爲情。</text>
<title>紅白蓮雜絶 六首</title>,<text>圓漪疊疊送樓光。時一風來一院香。盡日無人何事爾。白蓮花發滿池塘。紅欄唱罷玉玲瓏。羞向張郞語未終。交頸䲮𩿶三十六。雙雙閒浴雨聲中。碧衣縹緲淡粧斜。咫尺看人脉脉賖。直爲多情偏若此。多情元是大寃家。湘裙幅幅盡風流。欲語俜停不自由。却被䲮𩿶猜破了。紅娘情比玉娘羞。臙脂猶濕玉環聲。宿世根因一種情。濯錦江頭多少事。半緣嬌醉半緣醒。珊瑚如意玉釵鈿。散揷塘心君可憐。消息不來烟雨歇。至今人夢又一年。</text>
<title>大駕詣東陵。駐蹕於太廟前。臣以上直郞官。橋前祗迎。</title>,<text>禮謁東陵聖慕伸。廂旗淸道列鉤陳。曉雲宮闕嚴三刻。秋日郊原慶萬人。郞吏久潛高寢直。戎裝曾扈屬車塵。前頭等候鴻臚唱。俯伏丹門一介臣。</text>
<title>卜居松下。爲弟兄團圓計也。偶爾有成。</title>,<text>莫是低回戀市城。新居又自費經營。綺羅巷近憐芳樹。風雨床聯話紫荊。多累猪肝非仲叔。縱無卜肆亦君平。何時買隱山田去。信我初心卽避名。</text>
<title>將赴能城任所。次松京作。乙巳</title>,<text>翩翩皁盖赴秦京。雪雨寒風六百程。關樹不知鴻雁處。海雲猶起鷓鴣聲。如今白髮催人老。依舊靑山向客情。三十年來多少事。世間無恨短長亭。</text>
<title>祥雲官渡</title>,<text>緣何吏事走風塵。日望長安不見人。關柳依依千里夢。江花漠漠一年春。無田可去淵明宅。有路還遠桀溺津。強道人生隨處好。浮萍流水捴前因。</text>
<title>行次鷹巖。送季方還家。</title>,<text>何事多歧路。此間老此生。弟兄千里別。關塞二年情。平楚車聲緩。夕陽馬色明。家人如問我。無恙在能城。</text>
<title>夏月頒糶北倉。路中記述。二首</title>,<text>麂籬蝸屋別開峽。豆碧麥黃小作田。大有此間眞氣象。堯時生活舜時年。山合草長野四垂。當天赫日正中時。何以淸貧饞太守。萬千思量沸公私。</text>
<title>晝夢百六園 黃山尙書舊園 舊日諸公。極風流之盛。</title>,<text>夢也非眞也勝眞。覺來怊悵夢中人。牧丹孔雀深園裏。依舊春風馬足塵。</text>
<title>自陽關入西京。過永濟橋。</title>,<text>長林滑笏大江流。粉堞靑山多少樓。欲問西京今古事。夕陽橋上使人愁。</text>
<title>大同門</title>,<text>大同門外柳千絲。曾是行人繫馬枝。今日可憐搔首處。兩堪怊悵兩堪疑。</text>
<title>黃鶴樓題板。此與已刻揭者。畧有加攛。待三登倅有契人。欲削附。</title>,<text>千年鶴去但虗樓。猶見文章在上頭。芳草自生無限路。白雲長似等閒愁。諸山勢入襄陽小。一水源分蜀峽流。斜照紅欄騁遠望。數聲漁笛起沙鷗。</text>
<title>送人舟下浿江。坐想篷窓光景。</title>,<text>薄雲漏日雨絲絲。天氣空濛水氣遅。一面靑山三十六。渾然記否下灘時。</text>
<title>自嘲自解</title>,<text>傲吏辭家倐半年。公私兩計倂茫然。憂民滚似潦潭水。謀己瞢如夕峀烟。漢代循良誰卧病。晉人踈曠自淸緣。五湖問有閒基址。難借秋風一葉船。</text>
<title>愁霖</title>,<text>漫雨連旬倂▼(山+厂/亡)涯。峽中日日欝江霾。農家重事齊防澮。太守無心獨掩齋。絲管豈能窮宴樂。詩樽難復散幽懷。何當剩借長風力。凈掃川原霽景佳。</text>
<title>病夜獨吟。寄游觀尙書。</title>,<text>轣轆廻腸似輾輪。宦蹤覊迹着成陳。夢魂洛社存知己。風雨江城坐遠人。事去卽今餘短髮。老來何處得閒身。無端更點官燈起。畵角聲中夜向晨。</text>
<title>遘病數朔。殆與事務絶。偶有所得。</title>,<text>病實不可諼。傍人聽我言。近從未病日。繁氄以爲褌。况玆分竹來。簿書以爲樊。鴈激我惱。鶉鵠致我煩。平昔好心地。駸駸日以昏。譬以汪洋水。㶅汋在雲根。偶與病相遌。藥寄命原。眷屬及軍吏。置之勿復論。爇香晝仍消。檢書夜屢翻。出我煩惱障。返我玄妙門。此間了無事。至理始渾渾。山泉微復達。左右逢其源。何故世之人。說病便傷魂。我以謝我病。病實不可諼。</text>
<title>醫人命鹿葺。仍說獵鹿。聊述三絶句。</title>,<text>美草脩林六月時。獵夫弓弩鎭相隨。天羅地網逃無計。誰道人間劇路歧。靈藥神泉好養元。靜斯濯濯動斯奔。麝臍翠羽同心恨。懷璧從前是禍根。今人那及古人憐。先兎包麕尙或然。還有化公容手處。芭蕉葉底見因緣。</text>
<title>夢後惘然。走成三絶句。仍寄韋史，甘木。三斯一號</title>,<text>世路艱難且莫云。死生心計等秋雲。夢中猶有眞情在。白下靑山一見君。宜春太守嶠南去。犀屋燈深勖故人。任在丁酉。甘木將至宜春住所。白下諸益。會餞于木犀山屋。握樽惜別。多及出處行藏故云。 今日可憐鶴樓客。當年心地幾分眞。韋人倜倘木人諒。賴我平生好友生。自從一出風塵後。却愧悠悠行路情。</text>
<title>病中棹小舟。自矗湖下玄灘。卧憇蓬窓。</title>,<text>夕陽秋水碧於藍。雲影依依客夢酣。兩岸靑山眞幅畵。卧聽漁笛下江南。</text>
<title>嘉俳日。登鶴樓望鄕之作。</title>,<text>今年秋夕在能城。羇思無聊共宦情。太守登臨多暇日。郡人歌哭倍淸明。閒雲渺渺蒼山盡。落照翻翻碧水生。病後猶堪憑遠眺。不知何處是東京。</text>
<title>重陽</title>,<text>九月九日黃鶴樓。秋聲秋色暗樓頭。塞鴻得得初騁勢。野菊紛紛盡放秋。是處妓傳桑落酒。誰家人倚木蘭舟。西風吹薄參軍髮。江上靑山飛白鷗。</text>
<title>浿邸。遇定遠倅金邵亭 永爵，永淸倅洪維承 鍾茂，鶴山倅洪春湖 鍾序。剪燭携尊。極其奇遇。盖洪醉裘致誠。爲西都主。今廵相之弟也。</title>,<text>關楡霜落鴈相過。秋色紛紛奈爾何。粉堞靑山迷遠嶼。畵船斜日澹空波。幾年宦迹成奇遇。此地人情重別歌。鳧舃迢迢南北路。一尊深緖較誰多。</text>
<title>別醉裘還京</title>,<text>西風沈醉浿城樓。心似輕雲不自由。千里萍逢皆舊雨。一年楓菊又殘秋。江山豈是無情處。關塞難爲遠客愁。君亦到京相憶否。大同門外有空舟。</text>
<title>心田生日。寄贈三絶句。心田時幕游關西。</title>,<text>去年風雪浿江頭。萍迹郵燈說倦遊。去年今日。始余到浿時也。 定是逢君揆度日。有人怊悵在黃樓。六十光陰閱復回。壽躔加醉二年盃。此有故人犀一點。鶴南飛去問靈臺。東俗慶進甲。別於他年生朝。而心田甞有書曰點犀照一片靈臺。左海文章驚萬里。往年赴京。與江左諸詞宗友善。 半生名利付東流。靑門自有苽田處。不獨人間范蠡舟。心田山莊在東陵。</text>
<title>降仙樓</title>,<text>夕陽如畵攢峰新。卒本遺墟擧目頻。菜葉千年空伯氣。蓮香一夕渺仙眞。江雲盡入笙簫響。樓月長浮錦繡塵。非復高唐楚王事。世間無限夢刀人。</text>
<title>馳進營下。歸路伏讀淸北恤灾傳敎。不勝感攢。謹賦一絶。以寓頌祝之忱。</title>,<text>聖朝恩綍藹如春。萬彙昭蘇一氣均。今日小臣分竹地。歡欣蹈舞共山民。</text>
<title>縣齋養鴈一頭。病餒圉圉不能作。命官僮善護。爲賦人憐之意。</title>,<text>關笛聲中夢幾遭。依人亦爲稻粱勞。春風借汝飛歸便。萬里雲霄見羽毛。</text>
<title>自箕城將往成都。路次閱江樓。</title>,<text>杲日峭寒雪復斜。馬蹄躑躅踏荒沙。東來疋練分吳地。吳州白馬門西十里。 北下車衣入禹家。閱波流自游車衣津。入禹家淵。 舊院已空饒歲月。孤亭猶在閱風波。季鷹一去今誰主。萬柳春陰漠漠賖。金公宰學士宰是州。苽熟纔還。</text>
<title>題仙樓</title>,<text>仙人一去降仙樓。樓壓靑山江不流。繡燭紛紛歌舞歇。淡雲香雨自春秋。</text>
<title>黃州途中</title>,<text>三竿紅日壓山高。遠靄微烟次第消。輕車如水春風滑。又是齊安黃坂橋。</text>
<title>鳳山</title>,<text>三年笛裏客初還。南望烟生馬首山。昨日行過箕子國。春風先入玉門關。孤城重嶺殘氷暖。遠戍平原落照閒。綠樹秦京今幾許。雙鳧飛去在雲間。</text>
<title>西山</title>,<text>籬根水出村容整。茅屋團烟朝日光。豚柵鷄塒閒富貴。幾人不識百年忙。</text>
<title>瑞興</title>,<text>隴頭流水近如何。三十年來劇逝波。今日傷心千樹柳。紅泥長坂夕陽多。</text>
<title>葱秀</title>,<text>七寶粧成九曲屛。䓗靑姸秀鎖泓渟。東陽儘是佳山水。西路曾過幾使星。特地仙區無自入。暫時客夢不期醒。徊徨玉溜泉邊久。石像蘭嵎尙典型。</text>
<title>松京</title>,<text>靑木藏龍五百年。神崧夜號禮成遷。牟尼事業空春草。徐菀繁華只夕烟。競自杜門誰節士。更無閒地盡蔘田。是時種葠無藝。至平田。 瑞雲長護三峯屹。管理西營馹騎翩。</text>
<title>自陽關歸。路次金灘。舟溯三十六洞。七首</title>,<text>新塘江上喚歸舟。細舟斜風不自由。兩岸酒家靑布幔。杏花楊柳盡汀洲。店舍鷄鳴欲曙難。行人起自覘雲端。前宵風雨西天去。可掛輕帆快上湍。黃粱炊軟配靑魚。內嶼人家乞買蔬。好頓點心齊擧碇。鷹巖能得上辰初。峽束層層三十灘。下灘不易上灘難。回頭閱歷生平路。此日篷窓覺坐安。沿江曲曲暗花叢。五兩輕颺盡日風。村酒纔醒楊柳岸。靑山無數巴陵東。曼達山前雨點多。水禽聲襍榜人歌。微風漁笛誰家港。日暮滄江生夕波。水回隈隩洞雲開。人似劉郞去後來。多恐仙眞消息晩。移船辛苦入天台。</text>
<title>復得一律</title>,<text>江雨空濛江霧噓。江花引客放船初。山回苕霅千重入。野盡靑徐百里餘。造化經營閒歲月。神仙來往好家居。却慙舟外牽纓冕。今日遅成鍊藥書。</text>
<title>喚醒齋 齋在成都昇仙橋南。齋有老秀士書籍自娛者。要余一詩。</title>,<text>何須蹤跡到城州。草閣淸分此水頭。綠樹人家來遠笛。一江春雨見漁舟。閒應慣化蘧蘧蝶。事已相忘泛泛鷗。玉躞錦籤堪送老。無關風月在南樓。</text>
<title>端陽偶題</title>,<text>簿書纔罷晩衙空。鈴索啼禽裊裊風。久客歸心懸日下。殊方佳節過天中。靑山已與宣城慣。丹竈猶遅句漏工。底事頻回藤榻夢。秋千影裏閙官童。</text>
<title>補舊作 並小識</title>,<text>五月小望。漫雨逗庭。檢篋一片小牋。卽手寫舊絶句一則。而起句外扇斷爛無考。未知事在何年。賦得何題。適句意之與今日襯。洵奇絶也。搆一扇完之。若幔塗乙。亦一詩家韻事。錄備巾衍。名香一炷靜生烟。舊篋殘書憶往年。苔蘚滿庭池水綠。等閑墻角見秋千。</text>
<title>臨褫。走草和桐廬。</title>,<text>莫以無相問。翻爲世故牽。已驚桐葉下。更隔藕花前。我病偏此日。君詩似往年。怱怱書一紙。臨發自茫然。</text>
<title>霽後登樓。與郡中詩客共賦。</title>,<text>此宵隨月至。潦盡見江開。碧樹依長笛。紅燈唱一盃。秋情已河漢。凉意忽樓臺。郡裏多詩客。曾同庾亮來。</text>
<title>樓凉</title>,<text>忽看山影處。新月半天高。樓倚秋無力。江聽夜太豪。銀雲動羅袖。紅酒滴檀槽。鬂髮已如此。贈誰金錯刀。</text>
<title>偶吟 三首</title>,<text>近來公事簡。官閣如山家。時見飛蝴蝶。數叢秋菜花。久溽生秋遅。老炎入夜壯。承塵蝙蝠飛。復掠蘆簾上。對月仍呼酒。登樓或賦詩。歸心渺日下。時與浮雲之。</text>
<title>成都伯鄭周溪 基世 專書至。始聞吾仲方一命之喜。仍賦寄仲方。兼示周溪。周溪之仲氏。亦于是日筮仕。洵不偶也。</title>,<text>少弟能年仕。吾心當若爲。幸玆有歇泊。喜極還驚疑。弱植歸天造。勤菑戒祖遺。二州今競爽。仙令報書知。</text>
<title>成都伯至。信宿鶴樓。翌日携琴妓舟下六六洞共賦。</title>,<text>丹梯響下泛樓喧。徙倚西風一纜翻。手把瑤琴共仙侶。行看茅屋幾漁村。五湖人向秋天去。舟中雅謔。 赤壁遊空昨日痕。余于旣望。有舟遊。 聞說成都堪送老。更敎明月話淸尊。</text>
<title>和成都伯 並小識</title>,<text>舟行至巴陵。送成都伯。從旱路歸。余亦捨舟而車。纔還館驟雨下。念成都行泥。夜不能寐。翌日成都使以二詩至。情述臨歧語也。和韻呈回。二首記昨紅燈兩夜遅。倚樓猶唱鷓鴣詩。細雨夢廻巴路遠。靑山流水更迤迤。南昌渡口下舟初。馬色車聲千里如。人情去作巫山雨。籠得巫山更有餘。</text>
<title>幹事赴箕城途中。偶題。</title>,<text>慣是箕城路。此間白髮生。遠山憺如語。初日藹然情。潦盡人方健。秋中野有成。吾心正無限。又送早鴻聲。</text>
<title>晩憇金灘。趣車直抵浿上。</title>,<text>怱怱簿署一時空。快馬車輕熟路中。浿片夕陽開淅畵。吳州秋色上豳風。宦情流水心非石。客意靑山鬂似蓬。潮落潮生城市濶。長林西去望難窮。</text>
<title>練光亭席上。戱示箕府尹 尹日善。</title>,<text>疊疊高雲暮色多。兩行紅粉一時歌。金徽不使周郞顧。秋水空江無定波。</text>
<title>早發將向成都。途中有懷。三首</title>,<text>秋水細如駐。秋山渺不期。直以人情近。駸駸有所思。雷響湊陶沙。睠言在前時。四運紛若此。壯士亦安之。愚公與麻姑。不共夸父隨。至人善動靜。泠泠瀉瑤徽。通韻</text>
<title>又向成都。少憇文獻店。借看韻書。仍謝店主。</title>,<text>三家村裏尙如斯。却爲行人借一癡。蜀郡遺風重文字。至今誰有馬卿詞。</text>
<title>勿兒視 地名</title>,<text>勿兒視兒視勞父母。父母之勞不足惜。兒亦恃恩安以狃。安以狃將奈爾何。十指不動良田莾。</text>
<title>咄嘆峴望仙樓</title>,<text>詩愁畵澀夢如濃。一片秋光客意慵。忽驚鳥道疑天上。釼㨾靑浮十二峰。</text>
<title>贈主倅</title>,<text>成都本是佳山水。何况逢君開好顔。啖蔗境新桑宿後。嗅蘭氣和萍遊還。風流太守二千石。絢煥名樓三百間。詩酒琴棋從爛熳。不知何處又鄕關。</text>
<title>宿仙樓</title>,<text>玉闌干外碧峰多。長笛西風鬂髮華。半夜江空踈雨響。仙樓秋思更天涯。</text>
<title>月夜獨依鶴樓想成都伯覲行是夜當宿浿上爲賦一律專使贐別</title>,<text>浮生樂事似君難。珮馬黃扉綵服安。經山相公時在京第。 向子山川携屐返。鄭令爲迎婿日近。 蘇州風雨對床看。鄭令仲氏筮仕歸京。當風雨聯床。 靑雲有路登三品。和氣全家湊一團。此日相思鶴樓客。滿江秋月倚闌干。</text>
<title>東湖詩 幷序</title>,<text>東淵絶勝。非帶山水福者。洵不可易見。其視世所稱南江三十六洞之來蘇留阮。不幾天淵也。東湖秋色轉蒼蒼。擊汰空明當夕陽。伯仲之間見苕霅。畵圖不共說倪黃。更無塵事舟仍遠。眞有名山洞復長。却恠南江三十六。來蘇 洞名 留院 洞名 捴荒唐。</text>
<title>舟行夜已深</title>,<text>水縫山畫夜無梯。一色蒼茫遠近齊。數點星光霜鴈去。槳聲伊軋過灘西。</text>
<title>舟下靑灘。縣屬始以炬燭迎導。仍泊樓下。</title>,<text>紅燈蠟炬照江回。箇箇明如月柱來。兩面人家何處在。卧聽雙笛問樓臺。</text>
<title>重陽</title>,<text>九月軍城野有霜。黃花紅樹悵年芳。寒山影裏雲千疊。畵角聲中鴈一行。此日題詩多遠客。無人送酒作重陽。定知秋夢來還去。莫把茱萸問故鄕。</text>
<title>途中雜事</title>,<text>紛紛楓葉下。又送浿江秋。斜日明沙嶼。西風起鷺鷗。發書催客意。賖酒緩鄕愁。此去今幾路。三年在鶴樓。</text>
<title>仙樓。夜借芍玉侍郞題成都新伯趙甁菴 龜夏 扇面韻。</title>,<text>居然我髮白如紛。一隔三年此見君。知有團圓仙鶴月。二樓長笛與論文。</text>
<title>謹次成齋尙書韻。呈成都伯。並小識○丁未</title>,<text>歲戊子。丹邱宅隣德不孤。時趙成齋尙書 秉鉉 辭小宗伯。賦閒居焉。與吾季父幸人先生。越陌相存。不以日夕間。季父以宮官膺行臺除書。將赴燕。是選也非常格。尙書扇題二絶句贐別。今其本在巾衍。油汚塵黦。幸墨痕無損也。余與尙書胤令成都伯。偶及於仙樓燈話。歸仍檢篋敬玩。益不禁疇昔之感。謹次原韻。呈成都伯。以續兩家宿好。詩曰。記昔詞臣足漢廷。使乎行選一時淸。文章宗伯敦先好。持贈心犀點點靈。丹邱一唱郢門歌。摺扇飄零奈爾何。今日餘生南阮在。燈前猶說舊經過。</text>
<title>太平館感事</title>,<text>春風千里馬聲遅。記折西城第一枝。今日戟門深似海。美人誰唱柳卿詞。</text>
<title>路中晝眠自嘲</title>,<text>白戰塲中無壯士。此行又渡灞故云。 黑甜鄕裏付餘生。夜來一宿郵亭起。却把吳鉤唱渭城。</text>
<title>松京</title>,<text>天壽門前春日西。年年草色散鴉啼。靑山不管興亡事。猶自無言向客低。</text>
<title>東陽</title>,<text>關路依依海驛長。烟花三月下東陽。連年芳草無窮別。從古斜陽底事忙。征馬頻嘶如得意。郵亭少歇似還鄕。不知何日松崖屋。卧檢殘書坐爇香。</text>
<title>隴山</title>,<text>映波門外柳絲絲。長出東風第一枝。欲折作鞭還不折。斑騅消息怕人知。</text>
<title>陽關</title>,<text>陽關小雨放朝晴。江柳依依江笛聲。山下蘼蕪千里綠。人間離別恨西京。</text>
<title>晩春園裏。鐺飯供午。命小妓摘蔬而佐焉。時桐廬生以葛巾與坐。此詩家一段另會也。拈韻共賦。</title>,<text>官閒園更僻。生活澹然新。鐺飯精炊雪。筐蔬絲擷春。談時仍晉士。花處是秦人。吏隱其非我。名區已出塵。</text>
<title>貝城 練光亭板題。</title>,<text>過客詩愁閱幾塲。週遭粉堞盡斜陽。麒麟遊去山河在。檀木春廻歲月長。左海金珠如土賤。西京風物使人狂。白鷗飛下綠蕪濶。無限江南烟雨香。</text>
<title>移拜淳昌郡守南下</title>,<text>鳧舃迢迢不問程。湖雲一寄宦遊情。蟬聲已過熊州樹。馬首仍瞻沛郡城。大抵封疆分錦繡。如今人物半簪纓。雲巖西去嵋山碧。爲是桐鄕眼忽明。淳爲世父舊荏。</text>
<title>凝香閣</title>,<text>凝香池閣早凉多。踈雨空欄濺綠波。紅板橋頭楊柳岸。美人爭唱采菱歌。</text>
<title>借周溪承宣題扇面韻。仍寄小解。三首</title>,<text>前秋西州。余與周溪相甲乙以二樓 降仙，黃鶴 之勝。今已天涯遠。余將南游。周溪贐贈畫扇。題一絶句詩曰。來自三州黃鶴樓。凝香畵閣采蓮舟。晴川詞賦西湖曲。付與騷人記宦遊。盖陳迹不可忘者。余豈多讓周溪爲善懷也。閣夜月色。適圓去年之期。亦一段異會也。題云。凝香 閣名 黃鶴 樓名 降仙 樓名 樓。身似西風不繫舟。一㨾紅欄一㨾月。今年猶照去年遊。此是江南第一樓。緗簾來去采蓮舟。捨遺摺疊碧雲句。題着西城夢裏遊。恠我萍緣多少樓。盡敎明月載蘭舟。舟行樓宿深心祝。長與君同對月遊。</text>
<title>凝香閣題板</title>,<text>輕雲無力鷓鴣啼。畵舫笙歌日復低。綠樹橫塘荷氣閙。靑山一郡稻花齊。已知形勝專湖左。忽似風流到浿西。十二曲闌更何事。滿簾修竹夢依迷。</text>
<title>將向帶方。路次飛鴻峙。先訊廣寒樓主人。時趙友台淳方莅玆州。</title>,<text>平原秋色正紛紛。南帶方州此昔聞。赤石岹嶤霞建標。碧江句曲錦生紋。飛鴻又度凉天濶。老馬寧愁細路分。爲問瀛洲學仙侶。倚樓幾唱桂花雲。指廣寒樓妓板詞意。</text>
<title>帶方</title>,<text>斗南元氣碧雲干。萬馬 洞名 飛鴻 峙名 踠地看。漢魏封疆延海外。後漢建安。置帶方州。曹魏時爲南帶方州。 神仙樓閣借人間。樓名廣寒。閣名瀛洲。島名方丈。石名支機。橋名烏鵲。皆借仙境。 稻魚野熟民生厚。鼓角秋晴歲月閒。往事如今多感慨。關王廟下稅征鞍。</text>
<title>剛川途中</title>,<text>剛川十里石嶙峋。全幅秋光不染塵。處處靑山開畵境。紛紛紅葉降詩神。江黃夢入前年事。漢洛遊思舊雨人。只是浮生無定住。銅章那得不忙身。</text>
<title>酻李羲賓 並小識</title>,<text>遞子至。家弟有書曰李羲賓化爲異物。吁此公其死歟。此公其死歟。首用其往年挽李迂山詩。續足一句於其下。具竹醪一壺。送交申海藏昆季。爲我一傳觸如常平也。稍竪頤頦若可爲。人猜鬼瞰已隨之。君今好去修文館。欣對迂山說玉垂。</text>
<title>兩慈殿寶籌彌隆。進饌涓吉。兼行上號禮于太廟。恭念元朝縟儀之盛。謹述微忱。戊申</title>,<text>千官曉肅捧凾箋。金字當中拜御筵。畫日摸天光睿孝。齊山酌海慶慈年。時維元會符昌籙。生際昇平囿化圈。漏鼓靴霜前夜夢。小臣遙祝五雲邊。</text>
<title>新春</title>,<text>點檢新春事。不將舊臘殊。長征憐老馬。頻酌耻乾壺。心緖餘纔寸。鬢霜信到符。簷曦看漸早。禽語欲糢糊。</text>
<title>歸來齋。齋是申公末舟山莊也。</title>,<text>歸來亭子傍南坡。峀葱菁玉水波。漠漠平原殘雪盡。欣欣衆木遠春多。古人栗里誰風節。公事藍田卽日哦。宦迹不知身已老。浮沈還自度年華。</text>
<title>隄上曲 三首</title>,<text>官塘春水綠油油。柳意草心堪可由。只是女娘無所事。東風先試採蓮舟。橋影樓陰竹岸過。困春如病慵時歌。無心一拂湘裙幅。驚起靑頭鴨浴波。日鮮風軟草芽生。隄下相逢隄上行。纖手摟期三月近。荷錢賭唱賣花聲。</text>
<title>新莅浿城旬餘。令敎坊小隊。放衙從便住家。戲題。</title>,<text>送花出門去。春債已全輕。稍稍簾移月。遅遅柳遞鸎。浮生無別意。着處是人情。若問明朝事。遊蜂閙一城。</text>
<title>陪廵相心菴趙公 斗淳。千秋慶賀之作。</title>,<text>千秋慶賀拜三嵩。北斗京華祝大同。此日宣風臨漢節。小臣恭職樂滁豊。笙簫已入歡情纈。樓閣如分瑞色紅。一省團圓亦天賜。宦遊何敢說萍蓬。</text>
<title>多景樓。廵相有詩令。時藥山伯 徐憲淳 適至。與之共賦。</title>,<text>紛紛絲管喜秋晴。玉節觀風野有聲。解榻人來藥山伯。倚樓詩和樂浪城。澄江遠影千帆出。碧樹新凉萬戶生。慙負梁園珍重意。猥分一席寫同情。</text>
<title>中秋月登樓</title>,<text>空林如海露如波。樓篴聲寒酒半酡。千古風流大江去。一年月色今宵多。難於天上少佳句。那得人間長好歌。只是秋情無定所。若將迢遞過銀河。</text>
<title>敬次廵相泛月之韻</title>,<text>月明何日不中秋。兩夜重登江上樓。千里夢隨輪影轉。一天凉入鏡光留。烟籠遠樹蒼蒼見。水折長城滚滚流。直是庾公饒暇賞。畵船簫管付淸遊。</text>
<title>次呈橘山，丹農行軒。並小識</title>,<text>橘山李公裕元以運餉使次浿。其三從丹農裕膺學士方赴吳州試士之役。萍鄕會合。實奇緣也。爲次元韻。仍呈兩詞宗行軒。吳州東去北連灣。玉尺金章渡浿還。萍水看君花樹會。也應忘却道塗艱。</text>
<title>灣州伯用元韻。復從馹騎寄詩。仍成二則。二首</title>,<text>一騎紅塵抵北灣。郵筒朝帶錦牋還。邊門鎖鑰須君重。行矣關山難又艱。右屬灣府運使白銀灘溸閱江灣。何似剡溪應接還。此得高人觀水術。不難倒海漉珠艱。右屬吳州主司</text>
<title>李東樊晩用到齊安留一旬。廵使心菴公書邀而至。走成一絶。以替答椷。</title>,<text>疋馬西風此倦遊。耆卿詞入浿江秋。被誰留醉齊安酒。我夢看君到竹樓。</text>
<title>廵相以張太岳詩韻賦餞東樊。余亦以是韻餞之。</title>,<text>歸心那得足山資。却話西城秋雨時。鈴閣蒲鞭餘宿債。繡燈絲管亦新疲。數叢菊爲他鄕見。半架書遅近日披。如此相逢留不得。憐君身似曳泥龜。</text>
<title>謝灣州運使所惠水仙花十本 並小識</title>,<text>灣州運使書以十本水仙花至。曰此冬月不見則悵然。深得詩家語也。是日廵相寄示近日詩筒。幷神會處。借是韻答是書。亦自不俗。詩厨香色是善資。消息江南悵有時。步玉凌波誰被惱。酌金焦葉自忘疲。情知如夢描難得。春在相思書一披。今日淮陽尙多病。剩將朱墨鎭床龜。</text>
<title>又次呈使相</title>,<text>之翰于箕黼黻資。萬人懽笑慶明時。桐鄕淚爲崇碑墮。棠芾謠仍紀筆疲。襟袖名山來爽塏。圖書列郡按離披。至今一覺西州夢。應驗當年左顧龜。余於昔年別心菴公副价之作。有十年一覺西州夢之句。</text>
<title>別東樊未發復用前韻又別</title>,<text>逢迎元是別離資。我已商量君到時。關樹連天征鴈疾。海雲如夢客驢疲。閒吟風物携仍去。深寫丹靑卧更披。正判此生良契活。未應餘事問神龜。</text>
<title>戲贈宣州十二歲詩妓瓊珮</title>,<text>紅朶宣州解語花。東風尙早柳肢斜。何人停筆三刀夢。又一成都造紙家。</text>
<title>晶缸觀魚</title>,<text>玻瓈空碧想河潯。窮處誰知樂處尋。自得洋洋非器小。相忘忽忽悟機深。此生浪作千年計。他日能存萬里心。夜後翻驚飛沫濺。燈光湧出片黃金。</text>
<title>忽被査案。暯赴北坊。經一宿而還。城門將閉。轎夫疾抵。實料外也。走成短律。</title>,<text>事事皆如此。無如事事寬。去難愁日促。來遄得人歡。烟峀雲俱逈。氷江月又寒。肩輿疑疾帆。快意過銀灣。</text>
<title>是歲東朝週甲之歲元朝。廵相飾慶詩以頌之。使少尹及大同丞和韻製呈。己酉</title>,<text>東朝女堯聖。昌會迓休均。寶曆今週甲。瑤躔不老春。孝隆千乘養。慈覆萬方人。依斗仍瞻祝。銅章愧一身。</text>
<title>正月六日廵相游浮碧樓。觀叉魚于九老亭。乘氷而還。余與龍岡倅，大同丞應速而赴。謹次。</title>,<text>雪車平滑大江冰。爭似虹橋㥘響登。銀地無塵邀佛凈。晶宮有路挾仙騰。魚遊新陟翻叉出。龍氣深藏抵窟凝。迨到春融牽錦纜。渚花汀月好風乘。</text>
<title>三月初五日。將赴成都。路次吳州。</title>,<text>新歲仍淹病。今朝東出城。山暄烟更勢。水滑柳偏情。無路非陳迹。有人此半生。春風吹浩蕩。一爲問淸明。</text>
<title>官船題板</title>,<text>江草靑靑江柳多。畵船容裔盡笙歌。年年別淚渾閒事。人自無情水自波。</text>
<title>與成都伯 金炳冀，安陵倅 兪鎭五 登北城。並小識。</title>,<text>與成都伯，安陵倅登北城。成都伯有嬋姸洞詩第三句。應是練光歌舞席。昔年爲雨更爲雲。安陵倅和之第三句。又用練光歌舞席五字。仍督余步韻。亦以練光歌舞席塡第三句。靑山草綠舊腰裙。蘇小眞娘揔有墳。誰識練光歌舞席。香魂猶化繞樑雲。</text>
<title>仲氏率季方上舍 季氏新參上庠 來會。爲述客館榮欣之情。</title>,<text>離思當春不易裁。幾時怊悵好樓臺。老夫游宦西京久。仲弟同携上舍來。萍水爲歡聯大被。桐鄕聞喜誦恩杯。至今梅鶴君應管。遙向家山說一回。</text>
<title>出長林</title>,<text>柳好草鮮水似天。歸心遙掛碧雲邊。陽關西去車聲慣。此地春風五六年。</text>
<title>路遇鄭從事俊行自京還向箕營。班荊小話。</title>,<text>消息長安夢幾催。憑君傳語好懷開。大同江以西之事。我且班荊一笑來。</text>
<title>行路棣咏 五首</title>,<text>兩君髫角見髧鬖。昔我西征戒篠驂。今日同行俱老大。君猶如此我何堪。記在乙酉。余挈兩弟赴安定。仲氏年十一。季方甫八歲。車搖馬慢影交遮。客裏壎箎勝在家。行路不知難甚事。紫荊一樹見三花。離離新麥野光賖。流水鷄聲雜木花。那得買山錢幾許。弟兄同住是邨家。車音雷走不成眠。伏軾昏昏到柳邊。急水橋廻樓角出。映波一面是龍泉。行塵積纍可千尋。象勺童年直到今。豈忍無心桑宿處。柳陰繫馬一沈唫。</text>
<title>隴山</title>,<text>麒麟以北鳳凰東。野四環山馹路通。都護要衝沿海左。慈悲險隘枕關中。養廉銀足官先數。靡稅田 火田 多歲不窮。曾是童觀游樂地。隴雲回首問春風。</text>
<title>沿途</title>,<text>襜帷渝却浿江春。北郡山川閱幾頻。去欲少留非定脚。來仍何事盡忙身。大都綠是官隄柳。大半紅知馹騎塵。今日弟兄行止穩。松京朝食渡臨津。</text>
<title>暮過彌勒峴</title>,<text>松京十里路偏長。客馬沙堤逐水光。寂寂江山如夢處。一輪明月照蒼茫。</text>
<title>少憇井陘口。俯瞰城內。</title>,<text>辛王行樂竟飛灰。今日人耕滿月臺。只恃井陘天設險。不知還有漢兵來。</text>
<title>滿月臺</title>,<text>瑤臺玉殿亂飛鴉。桃李千村春自花。行人非與前朝事。猶且彷徨問酒家。</text>
<title>善竹橋 二首</title>,<text>落照無情不可邊。小橋寒石氣橫天。東門咽咽長流水。此是麗朝五百年。石磷血涅質無疑。錄事同時事又奇。已死千年猶不死。後人長讀聖朝碑。英廟御製道德精忠亘萬古泰山高節圃隱公碑在橋西。</text>
<title>歷掃先阡</title>,<text>祖考遺安不肖孫。三司馬忝壯元門。丁年蔭籍承官秩。丙舍樵蘇勖弟昆。潁上計遅應有日。坡平寔十世邱墓之地。約與仲季終老于惠柳之間。 藍田約就與相言。爲松楸計。會三里父老。辦鈔多少。成鄕契條例。 人間豈獨張公宅。知勝人間是九原。</text>
<title>成齋謫巨濟。始蒙宥還楊根丙舍。爲賦一律。</title>,<text>二年消息問如何。尺紙無情鬂欲皤。成齋安置巨濟日。凡知舊書問。一切不敢作報。 聖主好生深雨露。孤臣利濟險風波。林泉樂有優閒在。嶺海憂曾進退多。苕上樓臺賓客去。幾人怊悵舊詩歌。</text>
<title>途中</title>,<text>高江急逐人來。鳥道羊腸絶地廻。何似春明門外路。尋常蹄跌與輪摧。</text>
<title>還向箕城。到松京見蔘田處。戲題。</title>,<text>人字檐長口字笆。碧桃日月盡仙家。凡蔘圃處。精舍三間。寬庭一弓。列植紅碧桃。聯用鱗簷。以遮蔘芽。終多少畒外。周口字方笆子。 灣銀不直紅兒去。蝴蝶雙雙飛菜花。灣蔘申禁。新有廟飭。前時蔘圃一時撤去。但見菜花繞郭。</text>
<title>行路記見</title>,<text>柳風淅淅麥塵披。婦饁夫耘樂不疲。別有天機難畵處。兒觀于野犬隨之。上田麥穗欲登時。下阪根耕亦及私。休說農家差早晩。一般飽殺世人飢。終日辛勤終一畝。畝中秋穫較如何。官租里券句當盡。饘粥能糊十口多。</text>
<title>卽見</title>,<text>行李關心日日催。長程何事等閒回。烏頭遠峀村烟合。牛背斜陽牧笛來。於此可求棲隱地。不須多上望鄕臺。一生自是忙時錯。且醉吳姬勸客盃。</text>
<title>午行野中。見農夫齊出。</title>,<text>風薰日壓望全低。畵裏昇平聽午鷄。渠濁纔經雲鍤决。土腴早見錦秧齊。四隣畢出同于野。百里豊登此可階。那得銅章輕換去。携家來往水東西。</text>
<title>暑月北窓。以槐凉生活。支椅偶吟。</title>,<text>老槐昔誰種。嬴得北窓淸。有蔭休三伏。此凉足一生。枝橫當遠峀。葉出見層城。日哦饒公事。自嘲傲吏情。</text>
<title>題義烈祠</title>,<text>姓名未詳。野史或稱小西飛。 有勇力絶倫者。甞先登陷陣。行長倚重而委任焉。府妓桂月香爲其所獲。欲脫不得。請詣西城。審問親屬。倭將許之。桂月香登城哀號曰吾兄何在。連呼不已。金景瑞應聲往赴。桂月香迎謂曰若使我得脫。以死報之。景瑞許之。自稱桂月香之親兄而入城。桂月香俟倭將之中夜睡宿。引景瑞入帳下。倭將方據椅坐宿。張兩目按雙釼。滿面通紅。有若斫人者然。景瑞拔釼斬之。倭將頭已落地。而猶能擲釼一着壁。一着柱沒入半刃。景瑞佩其頭出門。桂月香牽衣隨後。景瑞度不能兩全。揮釼斬之。踰城而還。翌朝敵知其死。大驚擾。氣奪勢縮。又成察訪所撰月香傳。以爲金將軍佩頭出門。度不能兩全。拔釼擬之。月香含笑受劒。雍容就死。純廟乙亥。鄭相國晩錫因章甫聯單。揭像于藏香閣。當宁乙未。府妓竹葉等。聯狀于廵使。廵使許奬之。置祠于城北。名之曰義烈。與晉陽義烈祠無異。制春秋享禮及迎神送神之曲。又製其碑文。屬少尹金宜石應根書之。竪碑實宜石爲之也。廵相經山鄭相公也。汀洲烟樹尙依遅。曾見長城一髮危。今日西京歌舞地。幾人來問桂娘祠。羅裙幅幅揜神機。鈴噤無風暈月微。熱血吾兄三尺劒。天敎飛落小西飛。女忠臣是古今驚。含笑雍容一死輕。聖代化人至如此。義巖又在晉江城。</text>
<title>送燕勅行。到肅寧館。時以回勅護行。將有是役。</title>,<text>書生何必覔封侯。匹馬輕裘事遠遊。朔雪關風渾不怕。此心猶似去防秋。</text>
<title>踰嶺向定州</title>,<text>護姜㫌旆日悠悠。昨宿安興過定州。風雪堠亭長走馬。曉星 嶺名 關隘幾停輈。征人揔有蒼茫意。往事猶非汗漫憂。松林晴川之間。尙說辛壬兵戈。 于役怱怱休不得。年光許付鴨東流。</text>
<title>東林鎭</title>,<text>垂鞭直到古東林。粉堞紅譙睡裏沈。忽覺一身淸似水。萬松笙籟滌塵襟。</text>
<title>宣川懷感</title>,<text>入望無端感慨偏。長亭又過大峩巓。地名大小堂峩峴。 孤烟山出文龍島。椵島山色西南入望。 落照橋橫鐵馬川。橋名 險設儲胥空此地。枉勞冠盖又今年。登樓莫謾題詩去。一釼西風自漭然。</text>
<title>鳳城記見</title>,<text>直渡三江載疾馳。鳳凰千仞出城池。山川昭曠䧺形勢。民物寬閒捷事爲。大抵東方無此觀。擬將中國倍推知。書生非昧蓬桑志。一路紅塵擧目時。</text>
<title>鳳城除夕</title>,<text>從軍匹馬此停鞭。殊俗驚新客意憐。括地成雷珠礮響。叢霄如月繡燈懸。狐邱魂夢如千里。蛇壑光陰又一年。只是方言翻譯解。龍灣塞外不通烟。</text>
<title>守歲</title>,<text>鳳城賖酒不成醺。客榻淸香一穗焚。半夜忽驚千里夢。蓬萊何處近紅雲。</text>
<title>元日復路出柵 庚戌</title>,<text>入春一日客言旋。柵路漫漫直九連 城名。鞭末臙脂紅活色。暾將出處是朝鮮。</text>
<title>曉行苦風。有懷鄕山。</title>,<text>曉星嶺上曉星看。去雪來風行路難。春草池塘花藥圃。不知何日坐平安。</text>
<title>嘉陵</title>,<text>久役今將返。如回蔗味甘。客情依日下。年俗表淸南。行遠能追驥。是行。心庵太史以觀察使。後先伴送使李松西尙書。 詩枯未吐蚕。車聲聞漸緩。店酒敎人酣。</text>
<title>自博陵南還。已抵百祥樓下。</title>,<text>鳳城歸夢已全迷。一似靑山斷復低。驛路偏長定原後。人家多在博浪西。尙餘雪色愁征馬。已有春聲送遠鷄。二十五年如水逝。茫然不記舊樓題。丙戌秋。有詩題樓。今不存。</text>
<title>廵使趙公以太學士見召。出餞于陽關客舍。曉燈略綴蕪辭。用效攀轅之情。</title>,<text>萍蓬那得不分携。伊昔靑衫過浿西。漫語至今成巧讖。始知本分是雲泥。記昔丁亥。浿邸話別。心庵贈之以本分相逢一句語。盖謂以兩相歸洛爲本分也。特借心庵仙樓句意。隱括之。錦繡靑山繫重輕。珊瑚玉尺見公平。履屐不當車笠願。幕賓仍有越人情。心庵觀察考。少尹履屐俱當。洵過奬。問食同江水多少。費公心血較如何。三年證有靈犀片。別是他人不切磋。</text>
<title>聞繡啓以不職論。解紱待罪。渡浿江船。民士多送之者。</title>,<text>苦負三年米價多。浿人何事悵離歌。歸心有似同江水。盡日東風不作波。</text>
<title>入關</title>,<text>千里紅塵仗釼還。古釼一口。常自隨身故云。 餘生又入玉門關。身老不知心已老。春風猶作少年看。</text>
<title>仲方在花林縣衙。有書至作答訖。以未了意。題送摺扇。</title>,<text>余心渴見君。君且以余忖。蘇州風雨晨。詎忽聯床穩。棣話湛殘年。如鼎足一偃。八百里嶠雲。胡爲世故遠。𥠱子期日來。素書慰加飯。催墨不暇濃。寫事錯末本。余病非戕生。君意無甚損。摺扇續罄牋。豈寓詩境渾。領略所不言。囑須三隅反。</text>
<title>夢成齋。時成齋又謫。竟受後命。</title>,<text>無情南海水。詎敢問蒼天。死者人皆有。時乎古或然。近來頻夢境。何處是重泉。搖落楊山宅。一燈記往年。成齋自巨濟蒙宥還楊根丙舍。卽余自浿上入都日也。一宿叙懷而歸。今如隔晨。</text>
<title>是日我憲宗大王練事也。賤臣赴闕門外參班。一慟哭。六月初六日。</title>,<text>雲宿蒼梧萬事哀。天星猶自及朞回。賤臣一掬心肝血。灑盡今宵已作灰。</text>
<title>贈朴子胤 能錫</title>,<text>子胤客京久。今朝還海州。胸中多少事。一付白雲秋。</text>
<title>題小壁 幷解</title>,<text>比日生活日。求怡堂二字額。揭諸四壁。韋史學士云隷一字壽一日。盖嘲隷以求字生活也。余何辭焉。仍有一絶而實其嘲。隷籀飯茶草米柴。西江沙數盡生涯。朝三暮四無閒壁。億萬堂仍運甓齋。</text>
<title>題億三千五百年帖 幷解</title>,<text>壁揭秋史漢瓦當壺硏億年無疆本。又揭李仲善家藏古畵。韋史寄飛鴻延年秦當亦贊壽三千年。幷墨緣也。仍以億三千五百年。名所居之吟館。秀畵 指仲善家藏古畵。 奇壺 指漢瓦當 倂墨緣。飛鴻 指韋史寄奉當品壽三千年 消息又琅嬛。怡堂自此長顔色。壽億三千五百年。</text>
<title>題箕城圖屛</title>,<text>一幅箕城八疊屛。十年行迹揔分明。焚香却對西山色。卧作宗生夙世情。</text>
<title>題東魏洪寶比邱銘</title>,<text>世間墨種日扶踈。蝌蚪開山錯緖餘。手眼自隨年代異。竗看田隷入楷初。</text>
<title>贈別李桐廬 二首</title>,<text>置酒梅花夕。顚毛兩可憐。悲歡非一日。逢別又殘年。金爾於焉客。水哉逝者川。脩塗不知隔。風雪照燈前。雪花歲色自紛紛。我且紛紛爲送君。君今歸去若有事。姓名蹤跡掛浮雲。三十萬梅樹之下。人家眷屬不可分。桐廬無家無家眷屬。阮堂道人爲桐廬寫隷草若干紙。有曰三十萬梅樹下僧。有曰心出家盦。有曰海印光中眷屬。梅花境裏人家。盖道人于桐廬憐之甚也。桐廬日展玩。以爲性命焉。 岸上舟居那間水。儒服佛身嗟爾已。墨竗香是薝葍香。琉璃籠眼波斯市。有時獨繭去釣魚。無田可耕耦長沮。朱門粱肉夢不到。世上誰非一蘧廬。我且送君君且去。擲筆寫句紛紛如。</text>
<title>排悶</title>,<text>飈雪休仍雨。辰申不見晴。庭融無屐齒。窓厚隱書聲。何况沈疴客。若爲暮歲情。石銚魚眼起。一椀可神明。</text>
<title>須山 金商佑 戚弟甚求拙句。辭不可獲。庸綴二絶句以副。</title>,<text>詩芽書種屢豊年。孝悌人能力嗇田。許椽全家俱道氣。天敎來住小琅嬛。鳳毛玉樹自成行。翠羽蘭芳孰評量。縱欲鞱光不可得。西江沙石已文章。</text>
<title>戲寫一絶。示笨人。並小識</title>,<text>以景君碑送示笨人。笨人答書曰窓墨酒醺。如何處置。景君碑。盖恨不能卽臨也。矧余午眼已老。奚啻窓黑酒醺。戲寫一絶。更示笨人。笨翁多事苦嫌遅。窓到明時酒醒時。吾眼已隨吾手老。如何處置景君碑。</text>
<title>贈金司勳 汶根○幷解</title>,<text>余以指病不運筆。今卒歲。聞金司勳痔瘇。近尤不堪登溷。盖病之巧者。亦奇者也。同病之地。爲寫俳諧一則。以資除夕一笑。股大不可信。尾大不可掉。斯人斯疾乎。卒歲兩悄悄。藥轉石棗香。洴澼越龜兆。五斤判事欠。三上詩思挑。病之所同憐。無復情可表。懸鎚筆久澁。落溷花自裊。無限世上人。巧哉金與趙。春風吹病去。走馬執鞭杪。</text>
<title>贈姜慈屺 辛亥</title>,<text>我與君曾不識名。緣人蟠木求同聲。李桐廬說慈屺欲與余證交。 文章之士非多得。齷齪者流常所驚。脚赤仙山尋佛寺。慈屺甞遊楓岳。始入峽不借𧝟。遂赤脚尋寺。寺僧恠之。及一宿知非俗。供以筇屐。 眼靑巒海見先生。秋史吟鵩暹羅時。慈屺負笈而從。 世間能有姜慈屺。如此襟期如此情。</text>
<title>見李漱芳 述在 爬痒。戲成一篇。幷小志</title>,<text>李漱芳瓜頭痒。慢始數終。韋弦有節。時復逶迤上下。奮忤轉激。人已之不介也。笑之亦不耻也。力沮之必反之。瓜酣耳閴。如眼瞢如不知。指盡而頭與之俱。余爲之計。擧鐵如意擊銅壺。壺鏗鏗然警。漱芳驀然而止曰吁。復促茶曰吁。異哉子之痒。必待余擊壺而後止乎。漱芳又曰吁。漱芳子有疾。異足對人誇。診是由心癢。標看類手麻。沮漳非所獲。華緩可能差。蔘朮宜強劑。焫針尙隔鞾。皮膚旣有受。粉碎寧無嗟。沒奈何容乎。不期然自爬。習成性之發。精到境因佳。磨豈神光潤。搔令短髮斜。技乎窮此已。人也有斯耶。意馬奔逾逸。指黿動心邪。仙緣擬在瓜。苦癖嗜其痂。不以人而廢。莫如我所姱。草堂貪看鳥。庭樹意聞鴉。鈍匠慵施鑢。恨姬細撥琶。盡情後石。字勢鉤仍巴。鋤或治磽确。鋩疑試鏌鎁。齒呀如忘肉。眼瞢欲生花。事已此中盡。妙能無外加。更誰尋別逕。不妨自成家。淸警敲壺𡙇。窓雲渺一涯。</text>
<title>對歸使寫一詩。寄仲氏。幷一解</title>,<text>出宰山水縣。讀書松桂林。此士大夫游宦之樂。昔余爲鶴樓令。離眷屬五百餘里。寄身世三十六洞。不知能憺然忘歸未也。時鄭經山閣老就養成都。情勸以寓樂遊宦。其意得也。每將吏白事。虗龢而處之。値盤欝錯迕。不可畫判。便嘯咏江樓而歸。已得其要領也。爲仲方花樹尉。誦之。春首書緘得。欝陶其若何。此身猶懶散。君意忽蹉跎。姑孰靑山在。湘江烟雨多。名區堪更隱。聊復度年華。</text>
<title>送族弟儀可上舍携家湖西 五首</title>,<text>吾宗老弟有君賢。與忘形體又忘年。聖代今生平路樹。如何去買沃川田。文章司馬一門盛。儀可先大人上舍公。以文章鳴世。先王考上舍汾園公。殊遇正廟。其所爲說。多載銀杯集。 氣槩元龍百尺高。醴泉未達靈芝老。萬里譙譙見羽毛。摳衣載拜華陽洞。慟哭思皇遺廟前。究到先生未了志。斜陽一縷海東天。儀可華陽詩曰當年未了先生志。舜廟如吟在桂林。許付餘生造化家。阮堂玉尺舊曾嗟。阮堂校藝成均。儀可甫冠。亟被優選。 胸中一段書文氣。繞似仙山五色霞。吳楚不知秋葉供。儀可居。爲人訟徭供曰洞庭秋葉。不知落吳下楚。盖消遣也。實自况。 樓臺誰夢南柯詩。儀可往年有詩云誰人更做南柯夢。泥雨樓臺又一家。 自是人生同此世。世人那得此人知。</text>
<title>題姜慈屺小照 阮堂先生韻○五首</title>,<text>天然古廟木癭爐。滋味無中不是無。曠士那曾時好屬。臙脂許付牧丹圖。令君去後尙熏爐。此老胷中鄙吝無。慈屺與須山聯襼而枉時。揭阮堂先生所作此老胷中常有詩一聯。 閒讀玉年卄四品。須山近借許玉峯畫品。讀之甚奇。如對物外高人說三昧。 一通慈屺寫眞圖。阮堂炙硯坐圍爐。阮堂題慈屺圖詩曰。紙窓炙硯坐圍爐云。 許小癡能竹石無。近聞許小癡畫枯木竹石于娘嬛亝頭。阮翁大許。 自有自家生意筆。一生心寫歸鴻圖。阮翁作慈屺堂額隷字。䂓以抑戒之義。有目送歸鴻等語。手爇名香宣德爐。硯精如玉點塵無。殷勤一笑西窓燭。正本靑山赤脚圖。慈屺枉晤夜。試硯一笑說。余曾爲慈屺作詩聯。脚赤仙山尋佛寺句。名山豈必皆香爐。磅礴崚𡾓無樣無。莫笑吾儂傀儡甚。玉環飛燕盡堪圖。</text>
<title>松下 三首</title>,<text>築居松下屋。本自愛其松。已此盤桓久。歲寒風雪從。風雪撼山屋。屋鷄自失晨。簷曦動朝霜。思補啄舂塵。幾度花開處。又看落葉時。山中無曆日。花葉自成之。</text>
<title>池上 三首</title>,<text>池上多芳草。人憐如錦茵。不知荊棘裏。蘭吐冐飛塵。羣雀噪柴門。東隣起碓響。渺然九霄間。黃鵠畏羅網。余懷非落葉。豈不戀高枝。習習俊風至。句芒甲拆時。</text>
<title>病後</title>,<text>藥箱計望朔。二月又初旬。種種多新物。欣欣有感人。池水草心動。園雪禽聲春。慨悟生平事。殘書拂素塵。</text>
<title>無事復用阮堂韻</title>,<text>殘叢翰墨古香爐。春寂潭心一事無。萬里縱橫千載夢。儼然天竺先生圖。齋壁揭阮堂半潭秋水一方山隷聯。又揭縱橫一萬里上下二千年橫披。又揭儼然天竺古先生楷聯。</text>
<title>李生鎭宇用工於實事求是。今毷氉渡灞。率題一絶以別。</title>,<text>山海崇深攷古家。槐黃忙步木之華。君今歸去自怡悅。石室 村名 藏書已五車。</text>
<title>謝李藕船贈橋牋 幷解</title>,<text>比日餓紙。無以寫詩。藕船寄新牋曰可揮灑近作。神會也。檢牋牋面界。畵咸陽橋上雨如絲。鐵橋通海入無塵。綠水橋邊多酒樓。水邊垂柳赤欄橋。水通孤岸橋依竹。五樣各幾片。余以名之曰橋牋。藕船濟紙急人絶。老怡講謝五紙說。米南宮有十紙說。 烏絲玉版騰光晶。造之者誰自姓薛。小小詩境堪消魂。長橋短橋隨境別。咸陽客舍雨如絲。道上行人苦相思。別後至今芳信斷。唱盡陽關三疊詞。煩君莫說貞元事。舊唐書貞元十年。攻吐蕃鐵橋以東。 石柱 坡集羅浮山詩。鐵橋石柱連空橫。 綆繫圖經閟。復初齋鐵橋詩。綆繫自何時。圖經所不言。 濟寧范碑 李鐵橋於濟寧學。掘得范式碑。事見覃翁谷園集。 力闇追。嚴鐵橋，字力闇與潘秋𢈢，陸起潛。一時名盛。我東洪湛軒先輩交莫逆也。 谷園詩句湛軒記。試問酒樓何處多。赤欄映水竹岸過。南朝四百八十寺。飛絮落花當若何。揔爲人情裁不得。寫事淋漓輸硏墨。咫尺千里川無梁。往來難借河鵜力。東坡何公橋詩。人之來往。如鵜在水。水之爲害。咫尺千里。 豈道虞卿能著書。閉戶多時蕉葉舒。貧家暴富盈千斛。船所濟人橋濟如。</text>
<title>王子梅鴻漢印家 王子梅。藕船之至契也。以漢印圖說寄之曰。右漢印一文曰王鴻私印。姓名與余同。庚子客滄浪亭。六舟上人言此印藏董君藝圃所。定菴年丈作乞印詩。不能得。翁卡匀借撫以贈。余歸山左七年丙午重訪之。董君云已爲他人物矣。又聞在嘉典張叔未翁家。訪之未有也。丁未自楚旋吳徧求之。益無聞知者。戊申二月十九日。於齊玉溪齋頭晤。顧君湘舟言及此印。慨然曰印在。明日卽以贈余。余以秦漢印六爲報焉。爰作是志。奇予之遭。且徵海內詩文。阮太傅書首。玉溪作圖。許印林作攷。時在道光戊申花朝後四日。王鴻識。</title>,<text>今人自生古人後。古人寧識今人有。可能相去二千年。東王西母金石壽。藕船湊此幷世緣。苔岑夙結子梅友。子梅書詑漢印圖。太傅琳琅賁卷首。萟圃夜月脫懷中。龔定盦賦漢婕妤鳳鈕玉印詩曰。懷中夜月明。 歲年吳頭楚尾久。湘舟一片信誓奇。何以報之維六鈕。細觀不是閒印文。緣篆分明名姓某。靈心匠意一蒼茫。豈其前身後身不。甘泉精賞八百枚。濡紙編排紛墨藪。厲樊榭漢印序曰。王厚之，姜夔，錢選，顔叔夏著之爲譜。楊克一著之爲格。吾邱衍著之爲式。朱珪著之爲集考。葉森著之爲韵釋。甘泉程振華藏弆八百餘件。濡紙脫文編排爲譜。 今齊許有王葉功。漢代遺文增一部。密付眞詮 劉禹錫塔記密付眞印。 燭地光。宋史五行志建炎元年。朱勝見火光燭地。掘之得銅印。文曰朱勝私印。後拜爲相。 孫喜程壽亦非偶。按覃谿集。程易疇別號長壽叟。得漢程壽印。毗陵孫淵如得漢銅章。文曰孫喜。適與小名合。 海內知識遆郵筒。此事已落好事手。老我鰈生謏東韓。望門大嚼顔其忸。憶殺燕山劉柏隣。余藏有劉柏隣篆姓名印二方。 怡葉吉祥相左右。李六橋曾寄葉東卿所贈吉祥印。篆文曰怡葉。 嗒然一爇三生烟。石幢金剛不壞朽。石幢偈金剛空印。永不壞滅。</text>
<title>題阮堂丈人墨蘭水仙卷子 三首</title>,<text>氤氳自三昧。寫出此空色。優鉢施餘香。饞夫不勝食。宣和水墨譜。生意足人憐。莫換蒼蒼石。坡公以海石欲換王晉卿畵。 壽吾五百年。水仙笑拍肩。換共蘭兄言。余亦步微月。時一聞香便。</text>
<title>偶憶</title>,<text>夢猶嗔吏事。如鳥時驚弦。罷官歸里今二年。 吾過喜聞耳。人言胡得焉。明珠疑一世。騘馬畏前年。陶令仍淸卧。大三昧是然。</text>
<title>崔護軍相夏周甲</title>,<text>龍驤六十送江湖。護軍世居龍湖 矍鑠人間大丈夫。自有扁舟還不去。經綸勝似范蠡圖。</text>
<title>小玲瓏山下。話別五亮。走筆以贈。</title>,<text>我愛五亮生。如米愛好石。凝結天地秀。奇氣不可跡。若對几案傍。袍笏日無射。元是高麗人。多與金剛隔。枕中秘靈圖。形神自莫逆。</text>
<title>卽寫</title>,<text>書畵茶香屋。㯓簾便我供。閒枰翻鳥汚。桀草𩥇驢茸。有汲水驢。放在庭畔。 俱得眞中趣。難求此外慵。名山只關夢。三万六千峰。</text>
<title>題手寫蘭</title>,<text>世傖那解識蘭心。聚五攢三覔覔尋。萬點靑苔深閉戶。書文草隷是同岑。</text>
<title>書藥行</title>,<text>病我今以書爲藥。不病爲茶飯餺飥。咀嚼膏腴潄芳津。是爲我神魄之所托。我本無立錐。中歲彷徨惰農作。硯田日荒榛。古人今人于何𢱢。時或因人啜醨糟。吁嗟大丈夫不能自食而樂。語言無味腹笥虛。矧復嘉賓與酬酢。饑來驅去置膏肓。五官六腑形證惡。禱久矣詢于醫。醫曰書外更莫若。是能死者生。是能強其弱。俾爾瘳而壽而昌。妙道要言俱綽綽。補上下讀五千年。衢樽壤歌欣耕鑿。聖代玉燭兆屢豊。借牛給田風不薄。農祥書室占維魚。治己治人約且博。旣富不淫病其蘇。芸香潤屋翁矍鑠。心超涉琅嬛。體康免溝壑。我之藥良如是夫。非書之功誰之着。使我無病藥奚從。一生傲骨包頑膜靡藥。執鞭富可求。磬室垂空槖。從此風寒濕暑能節宣。菽粟布帛皆矩矱。其視世上勿藥人。九萬扶搖已寥廓。</text>
<title>次和笨翁寄詩韻 附原韻○幷小志</title>,<text>余所賦五羕橋箋長句。謝李藕船者也。偶從悠齋。洪持憲鍾序 邐迤到笨翁學士。學士寄詩篇。末見意索橋箋也。另又求茶具四品。爲步其韵。幷塞所求。嚼華咀英我救饑。我今盥讀學士詩。學士自是廊廟器。活得疲癃先所施。厥聲大放瓊琚珮。筩筒古色子之詒。寫詩以漢隷。 拙句曾託橋箋字。傳之者誰識之誰。洪厓 悠齋也 拍肩郵緘致。金葉齋 笨翁齋 頭辱一披。也是相憐緣同病。隔簾晝夢繚如絲。支離藥臼此生活。阡陌甚於弱水湄。朅來赫蹄勞珍重。時復奇書煩一癡。書中若對芝宇朗。彷彿淸鍾 余舊所館名。 舊雨時。微凹硯有鈔餘墨。折脚鐺看鬥敗旗。一房山茁菖蒲綠。隨手盆石生細漪。禿筆仍作瘦金式。凌波世界同瑠梨。此間能眞對君語。雅謔醉嗔無不宜。賴得金針攻余癖。不敎梅酸妨詩脾。晉齋 族叔玉澗學士顔其齋曰晉齋。 淸談必傾座。揮塵一笑相叫奇。余亦近有癡生 許少痴 約。繪事欲傳黃絹辭。可堪庭苔無馬迹。仲蔚以蓬藋爲籬。結夏坐臘悅禪旨。飢食渴飮足於斯。永康仙人且星髮。回頭忽隔蓬山期。度如年日如彈指。扶桑葉底倐西陲。浩歌一發狂而妄。枳句之風巢長離。靑李來禽囊中妙。品題石壁與天池。靑李來禽帖。天池石壁圖。近有阮翁書論。 手仍摩挲宣爐欵。信誓同心香一枝。似吾淸適非多得。君輩簪笏公退遅。紙供茶具吾何有。矧病之吝誠不移。于闐謝巧越窰歎。謂茶具。 剡船蜀檣愁氷夷。西隣不與東老富。所以勿藥當中醫。和南蕪語等汚佛。叮囑毋令嗔上眉。在固不出不外理。貧人苦樂貧人知。笨翁曩有詩寄之曰。病人苦樂病人知。 努力尹灣曁刺沛。訴衷情繙玉川詞。附原韻怡堂解官恒苦飢。便便大腹抵有詩。長唫短吟聊自樂。撝毫雲烟無所施。藕船何人解韵事。百番砑光手自詒。澄心堂裏人已散。皁羅厨空作者誰。倣古繪事太精絶。目飽神駭恣玩披。八叉佳句高曹語。五橋縮入一烏絲。空濛咸陽萬點雨。釣船遙隔渭水湄。通海石柱連空碧。杖藜欲趁飛猱痴。僊人玉簫水邊柳。政是潯陽潮落時。更有孤岸通行裏。句吳綠水多酒旗。翛然坐我菰葦叢。鴈齒紅闌弄漣漪。中國名製照四裔。无勞繡梓灾棗梨。收藏筆篋眞有福。畵境詩意无不宜。淸氣乾坤未盡散。淋漓沁入詩人脾。廣陵未必人間絶。引商刻羽何其奇。陽春白雪和者寡。淸廟生民存其辭。直向古人開壁壘。肯敎俗子窺藩籬。試一擲地𩐿金石。不圖詩道至於斯。譬如伯牙摻縵坐。歍欽傷弓誰子期。篇成破軆書在紙。郵筒遠寄碧山陲。碧山學士冷官局。一枕卧病何支離。蔘朮籠寄性命。五月緜裘擁被池。黃栗留啼窓外樹。柳華如雪何處枝。空堦綠錢封屐齒。白晝昬昬睡起遅。庭院無風簾垂地。寶鴨燒殘午景移。試取公詩時一讀。軆寧心恬神亦夷。陳琳飛檄風頓愈。杜甫鍊句瘧可醫。把筆欲和和不得。綠天深處一攢眉。蕉葉未能供揮灑。酸寒臭味知者知。硏田麥光倘相許。爲君作五橋牋詞。</text>
<title>題竟登樓 書樓自扁</title>,<text>蒲石盆供蘇像前。名書古隷相周旋。樓揭坡公像。覃阮書隷。供盆于其前。作消夏緣。 瓣香一讀三生偈。綠意濛濛樓似烟。</text>
<title>書簏得小山置盆水中。山足不安。用沙扶之。仍題。</title>,<text>徑寸勢撑天。秀出芙蓉削。延嶺側爲峯。窈生萬壑。盆水亦寰瀛。悉具此矩矱。砥軸歸沙功。剛與鰲背若。世界藏粟中。足以喩廣漠。大促小放之。書法儘有作。我固爲仙人。芥舟仍采藥。名山小掌中。磻礴而戌削。秀猶存玲瓏。髣髴流籟壑。野哉尙子平。求協于準矱。海之有波瀾。尙以蹄涔若。對此忽如癡。又忽反冥漠。侯誰與品題。大米不可作。是爲消夏灣。盆供勝服藥。</text>
<title>東陵道上</title>,<text>天上人間夢未眞。仙遊再換帝鄕春。賤臣淚是憑霄恨。灑向珠邱補刹塵。松栢泠然日又曛。臨風涕淚正紛紛。小臣西土餘頑縷。臣待罪西京日。奉諱日。 萬事東陵有暮雲。烏號未攀流歲月。素冠將釋限情文。大祥臨近 木天今述勛華史。一紀靑邱我聖君。</text>
<title>帶鍾到季方新居。許小痴在坐。玉澗叔又忽至。皆不期會也。率題。</title>,<text>靑李來禽園。主人坐看燭。老兄忽狂顚。扶筇來彳亍。小痴秋海棠。纔入話頭綠。學士銀牌閒。跫音賁空谷。儼然古先生。天竺說香觸。壁有儼然天古先生聯。</text>
<title>得廢墻碧環香一叢。喜而上盆。</title>,<text>荒寒風雨隱東廧。特薦甆盆上竹床。花未開時凡草似。無人知道碧環香。</text>
<title>春夏不除草。汔此秋潦。園丁悶之。不告而鋤。飭一逕外勿犯。</title>,<text>園丁圖蔓如誅妲。不揀芳菲自淺深。戒闢高人吟屐逕。許留本色盡庭心。</text>
<title>可飽</title>,<text>沈竈鼃傳詩鼓吹。護闌苔出畵菁華。硏墨芸香俱可飽。碧甆兼有雨前茶。</text>
<title>閱陰符經可羞</title>,<text>秋室無俗情。憺然竟日夕。敗棚不抵風。驅雨打窓格。往來有山禽。階荒生燕麥。騃僮悵朝炊。走隣喚梟炙。硏卷手自勞。遑而室歸謫。飢似飽之甘。病猶強者役。宛宛思朋知。一與靑雲隔。棄我豈如遺。頷霜紛垂戟。絶利善聾瞽。機不目與射。是有陰符文。讀罷長嘯劃。</text>
<title>出南江。潦濘路艱。見騎步俱窘。時有送葬三數輀車。是行爲送阮堂丈人北靑之謫。</title>,<text>險處危行不須論。夷之行亦有難言。隔如冥如卧行者。世間緣債空雪痕。戒駒息徒都何補。薤歌一聲天地渾。</text>
<title>重陽風雨。懷笨翁。</title>,<text>滿城風雨近重陽。病客詩情不可當。爲問故人相憶否。鞠華楓葉在西廊。</text>
<title>梅下。同石浦，桐廬，端溪共賦。</title>,<text>窓曦如水泛朝寒。醒後床塵酒瀝殘。缺月不知梅下宿。新詩忽在夢中看。壑蛇無定緣非妄。隍鹿俱忘事豈難。書畫琴棋眞契活。起居隨處可相安。</text>
<title>復拈一韻</title>,<text>梅下相看半信疑。前身修到幾生癡。故人白髮難爲別。暮歲靑山不問期。酒力方消寒雪在。詩神欲返曉燈知。春風應與垂楊便。江北江南燕語時。石圃春以爲期。</text>
<title>復拈</title>,<text>山夜寥寥永。人情更有餘。燈靑看白髮。梅落傍殘書。深酒君爲政。淸詩我不如。烟嵐江上話。思發遠鍾初。</text>
<title>與權石圃及桐江共賦</title>,<text>二鄕長在目。情去日無餘。桐澤 指桐廬 有垂釣。桂林 指石圃讀寓 方讀書。文星聚非偶。酒德頌何如。末至梁園客。端溪未至 忽驚把臂初。</text>
<title>雪屋</title>,<text>雪屋風鳴冷撲床。不收書卷付琴傍。無名眞似維摩疾。話與梅花一夜長。書灰揉燭對寒床。却有騃童睡在傍。緣底光陰常限速。五更鍾漏十年長。</text>
<title>次端溪廣陵叉魚韵 小解</title>,<text>端溪說廣陵叉魚是壯觀。八江漁戶約以爲常。觀者殆數百里內外畢至者。適値其日。爲海藏侍郞所携往而觀焉。眞壯觀也。相與賦詩以記云。八江子弟競豪華。聲笑喧同出塞笳。岸勢將崩䨓忽吼。氷心已滚雪紛斜。若狂於蜡觀今日。所欲取魚凡幾家。解好任公釣龍術。算人算到恒沙涯。</text>
<title>竹屋聽雪圖。余吉叟爲寫芝園詩意者。揭玩雪朝。足稱境會。借補其韻。乞笨翁粲正。</title>,<text>北風吹雪壓山屋。吉叟之圖圖雪竹。圖中自有竹外情。此見歲華紛相逐。輕脫葉處右象珮。凍坼榦時疑驚爆。千山萬山被瓊瑤。堂坳蟻亦愁芥覆。影簁簁又響斜斜。書聲復能出林谷。深根莫是蟄龍吟。噓作六花片片蹴。要向三逕報平安。子猷來問袁安宿。雪耶竹耶知者誰。圖不盡意詩所伏。詩成若得丹鉛成。是香幽寂風籟簌。竹屋寫詩求郢斤。笨翁㓗操契吾夙。</text>
<title>得石菴一聯。忙寫一絶。以質笨翁。</title>,<text>李石農所藏有石菴眞迹。欲一見而無階。雪朝玄卿以綵毫應染罏烟細。淸珮仍含玉漏重一聯寄示曰。此借李石農所藏石菴眞迹。欵又無疑從笨翁津瓻。此眞李石農所藏石菴眞迹乎。忙寫一絶。以質笨翁。淸珮罏烟幾幻神。名都十五富緹巾。却疑東武禪床月。流照人間影未眞。</text>
<title>題淸愛堂帖 三首</title>,<text>師尙七十氣如虹。神讖同奇衛社工。擊節文淸數字語。果然霄壤晉人風。先生筆力走雷霆。名節文章老更成。㝡好消遙無一事。有時捫腹出門行。家鷄野定誰美。靑李來禽妙獨傳。後來合璧天池字。阮堂作一楹聯。寄贈余。自是弄翰家。莫不寫此聯也。 荷葉澄泥 石菴古硯 是億年。阮堂億年无疆漢瓦硏。</text>
<title>次海藏侍郞洞陰軸中韻 端溪自永嘉還。袖示海藏洞陰詩筒。盖遇境輒賦。題韻各異。凡三十韻。讀之若身在詩境中。遂走筆次題及韻。纔半途被海藏索筒去。竟未了。今存其已就者。</title>,<text>差池幽約久難同。跡不拘神會處通。此日聞君衝雪去。不時携客入山中。蓍龜兆宅無雙吉。海藏是行卜地。 旗鼓騷壇第一功。與端溪唱酬。 多賀殘年受大福。洞陰紀遍維楊東。行看雪峀與雲峰。怳惚初聞太華鍾。子有胸中書一部。我甞夢到月千重。孤村遠近隣鷄達。細路崎嶇客馬容。事事勇如探勝去。餘生何處坐踈慵。鷄數鳴時茅店冷。已看初日映東窓。三年一覺楊州夢。海藏解楊州紱三年。 百里前頭巴字江。此路馬行故慢慢。無心鳥起忽雙雙。牧童來自何村否。指我濁醪新發缸。山珍海錯雜如棋。市路人情足可悲。百里糧餘幾粒。一生爭利了何時。爾如趁水謀生捷。我愧迷津退老遅。自有韓伯休者類。籠中蔘朮贈相思。海藏行路値市日。購藥劑以還。王方古宅路依微。凍樹曛黃夕照歸。雪裏筇鞵詩客到。雲中鷄犬主人非。不須料理長生術。於此逍遙一息機。多恐塵緣消不得。北山文謝舊朝衣。草堂誰拾廣文書。谷口徊徨尋舊居。鄭氏莊。 石局已空留守鶴。碧山遅去說焚魚。數家籬落居相穩。一壑烟雲計未踈。丙舍樵蘇從可占。范家詩裏兒家鋤。海藏將營丙舍。約鄭氏看護。昨日東郊望漢都。居然一片到楊湖。漁樵計豈生涯但。犬馬誠能進退無。乞暇數旬如散地。著書千卷是通儒。前村賖醉登高賦。誰識秋官亞大夫。和氣門闌縣郭西。不關風雪冷凄凄。箇饅頭列墳同麓。火被禈成籬盡溪。太古靑山無馬跡。昇平眞畵有鷄啼。歲時滋味銅盆肉。有人饒海藏肉。以銅盆煎進。○結句缺淸幽第一洞陰佳。東峽諸山豈必皆。百里之間有勝界。十年以計無閒堦。看人作郡書盈握。送客尋仙月入懷。君亦蓬萊三見淺。至今丹篆尙留崖。余甞有意於禾積金▣而未暇。迄恨。笙鶴依然下玉臺。仙人許我紫霞杯。名心於世久相忘。生面何時當獨開。丹壁奇遊詩想到。澄江秀色夢看廻。侍郞先我辦筇屐。二客從之一往來。聞是行又有一詩客。與端溪成二。四望溪山雪亦新。瑤林璚樹一團春。有誰曾見玉淸界。恠底時來烟火人。猿鶴自吟須好伴。水雲同住不孤隣。漁舟詩品齋頭語。若比君情寫未眞。山月初生山雪曛。蒼茫詩境到三分。燈花茆屋中安坐。磵水松風外不聞。它事元無重如酒。此身暫得閒放雲。憐君志氣從何見。歲暮天寒鶴一羣。海藏此韵歲暮天寒鶴一羣極驚高。特借用。欲成白晝欲成昬。咫尺雲樓只辨痕。驛使梅花來遠道。漁翁簑笠下孤邨。非緣信宿仍投轄。却有殷勤不閉門。回憶長安歌舞地。消金帳煖一消魂。欲別彷徨更倚欄。樹頭顫冷訝飛湍。石磴更是千重限。雲壁眞如百尺竿。悔倩山丁來掃雪。擬追仙子去還丹。也知淸絶非摹寫。他時卧遊圖亦難。暫鞱卿月少微班。巾服蒼然出俗顔。海藏行李極蕭寒。人不知爲宰相也。 砂水陰陽求兆吉。海山消息有書還。百年纔半雲衢上。五畒將成綠野間。莫向東湖淹歲月。明時屬望重如山。</text>
<title>借讀悠齋 春湖一號 學士詩卷。步韻以還。</title>,<text>冰玉齋頭 悠齋揭壺氷室玉橫披。 擘錦紅。譚叢全部補魚蟲。潤之以色月無外。證有其香梅處中。刹刹如塵歸說夢。休休一笑散書空。此如妙悟非多路。甚事干吾問化公。聞諸公於是日。與李石農說及此身云。</text>
<title>咏雪</title>,<text>每年廹歲時。瑞雪常如斯。白屋荒寒甚。皇天覆煖之。去塵淸世界。積粟厚生涯。三百萬鱗甲。詩家又一奇。踈踈仍密密。無更妙於斯。休㓗嫌汚爾。欲溫故冷之。山尖餘見角。天接去無涯。向晩鵾鷄舞。玉樓高處奇。</text>
<title>梅花詩。次笨翁韻。附原韻○壬子</title>,<text>吾兄林下水邊人。容我踈狂許我親。蘚老千年底緣業。燈孤一點是精神。使能解語必傾倒。自有貞心無故新。雨雨風風閤外事。百花頭上㝡完身。十載看如一室人。酸鹹那得不甞親。畵書詩有同源悟。雪月烟仍傡世神。處士相逢靑眼在。侯門一笑白頭新。高情莫是梨花夢。多恠淸便富麗身。也似高人也美人。賢愚莫敢不相親。不知魂夢在何許。別樣文章應有神。藉藉其名騷以外。空空是色偈非新。吳儂索笑堪癡絶。今得方𦤎幾世身。於爾敢稱賢主人。忘形之故得相親。平生居處多氷雪。此老心中質鬼神。一炷香消如夢遠。五更鍾動入詩新。翛然欲訪東坡客。窺月淸尊起病身。百年難得素心人。不向西湖孰與親。老節耐寒高出士。暗根回㬉寂如神。三間茆屋此生穩。一椀苦茶餘味新。笑問燈前誰主客。吾眞爾影爾吾身。冷蕊踈枝不禁人。人人自得孟甞親。桃之華矣顔其厚。蘭或言乎聽者神。雲母屛風燈影小。波仙步月珮聲新。誰從憇寂圖中見。鼻白毫光此應身。慙非飮水讀書人。猥托心期澹澹親。邈若天涯流歲色。倐然林下來詩神。珠容百斛香休遠。竹好一枝雪更新。幸不飄零思見月。爲謀渠勝爲謀身。白玉堂前凡幾人。幾人却是㝡心親。更持燭跋來堪賞。久被香薰化與神。緣欲生生無懺悔。吟宜字字以淸神。琴南硏北藤絲榻。坐我依然一等身。梅花詎喜尋常人。曠士高朋然後親。淡雲踏來不惜命。嶺雲持贈堪怡神。弄珠如售千金準。屈鐵纔成百鍊新。三昧詩家稱意筆。云何狀得此眞身。歲寒心事託無人。行見灞陵仙尉親。笑語忩忩餘夢寐。畵圖漠漠寄精神。沈吟直是爲君故。白髮居然催我新。莫向蕊珠宮外路。春風吹作億千身。附原韻梅花不喜有官人。一夕休官始可親。雪後燈前勞夢寐。水邊林下見風神。途窮肯向朱門媚。歲暮同憐白髮新。滿壁龍蛇淸影絢。百年邱壑擬存身。江臯獨立弄珠人。可望天涯若可親。縞素元非求色相。丹靑能得寫精神。愛而不見多情惱。至或無言一笑新。昨夜桐廬淸夢遶。三十六萬樹前身。</text>
<title>謝圭齋 南秉哲○幷解</title>,<text>前月借一石于紅麋園。位置北地上。比聞圭齋大起米癖。多致佳品。又索此石於余。盖亦乞于麋而時余先着也。戲以一詩。請勿索此石。老屋輕舟似。慮風雨飄搖。是借一片石。學撑欝林橈。盆山聊可隱。袍笏日相邀。譬若秦中獵。我足偶先跳。毛豈牛之損。裘非狐所要。山海還讓擇。能向精衛饒。自有三生債。一笑苔岑遙。</text>
<title>走筆次謝海藏 幷小解○附原韻</title>,<text>新卜嘉會南園。乞花海藏。不更僕。以詩送花。山人愛花非爲花。不花不是山人家。棗籬紆直荔墻斜。昨栽甘菊遅秋華。尋常百花筭恒沙。異卉奇葉來燕槎。宣和檳郞與山茶。畵意倂傳摩詰芭。心中有花影也賖。非花遐人人所遐。從何品題好等差。映樹紅斷不見霞。門前數羣捿晩鴉。一任竦枝承老楂。侍郞寄我押獵葩。叢似執簧亦挾琶。山園風味始不些。花外將見宋小車。爐烟細歇硯微窪。五百淸風 窓揭覃溪淸風五百間幅。 蘆簾遮。時正沈李及浮苽。遲君一醉向誰誇。居山宗旨得袈裟。齊物者亦汚而洼。數畒新揷當及畬。呀響且下角門了。計待潦盡凈浮苴。雙石之間補竹笆。小院蒼苔掩枇杷。老校書又不汝瑕。無於水母借於鰕。據此一山率然蛇。中林之曠縱宜罝。花豈可網堪一嗟。有錢能抉剔羅爬。遍植庭心與水涯。好三百本日胚芽。痴蝶魂斷狂蜂衙。短籬風雨四時嘉。衆香蘂珠莫余加。南拊掌兮北鳴笳。有君玉樹塵蒹葭。床書壁畵散如麻。眼可以經手可挐。二老白髮俱鬆髿。餘生孰障書幮紗。錦贉玉躞紅白牙。醑我淸酤矢鱨鯊。嘉會雙園豁谽谺。此是無何之鄕耶。附原韻玉垂先生來乞花。且謂整頓山中家。老石自竪蔓松斜。但欠朱跗與絳華。世味渾如飯蒸沙。神游擬追星泛槎。惠泉時瀹建溪茶。玲瓏骨節雪中芭。無錢可以花綱賖。有弟室邇人不遐。平生志氣幸不差。分華與斷北山霞。屋角相望噪暮鵶。門扉掩映橫老楂。我有四季新發葩。嬌紅殢粉遮琵琶。蘭蓀杜若怨楚些。牧丹爭遛貴人車。蓮芡香處盆池窪。酴醿架長土墻遮。靑門寧種故侯瓜。品題羣芳足堪誇。曇鉢花開映袈裟。雲錦毛眩來渥洼。我癖於花不種畬。翠鈿金釵吾鬟丫。夏潦纔歇樹棲苴。衆香猶存園中笆。何如校書對枇杷。紅者如錦白無瑕。遠憶湖鄕饒菜鰕。忽驚酒國疑弓蛇。空林無跡可張罝。世無知君堪吁嗟。誰能學得麻姑爬。痛飮彷徨水一涯。園圃羣植已生芽。蝶使遺粉蠭報衙。名花揀得品類嘉。此花香色眞無加。落梅豈數玉門笳。依樹堪笑秦風葭。小僮携歸雨如麻。恰似佳人纖手挐。映肉花紅映髮髿。宛彼英石隔幮紗。淸夜歌笑拍紅牙。百壺酒邊侑鱨鯊。送花去傍石谽谺。倘能邀我一醉耶。</text>
<title>五亮留數日。劇文墨之戱。臨別索扇爲小阮昊官計。走寫扇面寄意。</title>,<text>久未見金生。夏天不得扇。步兵長嘯至。客我如秋燕。數宵山月佳。十事九在硯。萍水拘以跡。苔岑留眞面。拳拳寄相憶。淸風時一便。</text>
<title>盂蘭日。桐廬生朝也。供苽麪。又寫一詩壽之。</title>,<text>人之有其生。無異有其死。殤者何遽悲。彭當日以喜。達觀無今古。俚言謬千里。四運迭代謝。參理本如此。固知此生終。乃作來生始。吾自存吾道。天地亦莫以。况復窮與達。浮雲以逝水。仙人多事甚。服藥營久視。我供生辰綱。一盂蘭偈子。</text>
<title>樓夜</title>,<text>樓寂羣喧月始東。繁星凉露盡秋空。無人來起懷民睡。都把全宵與草蟲。</text>
<title>新凉登樓。拈徐雪廬韵共賦。</title>,<text>樓雨涳濛走遠巒。萬家秋樹自團團。山居頗好縹箱凈。病客初驚碧簟乹。屈宋爲文多感慨。猊黃之畵亦荒寒。可能謀醉將消受。無數靑帘一笑看。</text>
<title>揭坡像二幀 小解</title>,<text>一是朱野雲摹。吳下眞本。覃公有題。一是重摹。王春波笠屐本。阮翁倣覃題者也。悉琅嬛舊藏。阮翁今吟鵩靑城。不可以合幷。春波笠屐野雲冠。想見覃公下筆難。自具瓣香緣一宿。靑城書去報平安。</text>
<title>欲眠</title>,<text>山屋迢迢山夜懸。山人自卧欲成眠。碧熒燈歇殘書暗。錦瑟無端五十絃。臉硬朧朧窓似月。耳鳴寂寂枕生蟬。蠻牋尺字情如海。凉到江南紅荳年。</text>
<title>秋晩</title>,<text>夐寂山園響。遙夜泛空平。嚴城稀漏下。深巷遠砧鳴。流節如何好。閒人不自情。明朝臨鏡看。而髮白添莖。</text>
<title>謝家人</title>,<text>謀生因余拙。赤手解官年。眷屬今相笑。丈夫此可憐。淵明彭澤賦。范蠡越湖船。論定千秋下。未知何者賢。營舍中途輟。人看頗恠疑。無錢當罪耳。此膝且容之。非欠百年計。何勞一室爲。淸風與明月。端不負心期。</text>
<title>題五湖歸帆圖</title>,<text>人生芥舟游逝川。方寸浪有千百年。嘻嘻男兒大事業。經術文章上希賢。若若緩間煌煌鉞。玉帳金扉坐如天。紋繡衣被浮鼎食。六時鍾鼓驚林泉。聖主太平民以樂。垂竹帛又敷筦絃。異哉秋水來紫氣。幷南郭籟喪窅然。別爲隨光開門戶。下有荒塗流饞涎。沮溺辛苦于十畒。禾黍秋薄桑柘烟。自名决烈釋迦佛。未嘗不以衣鉢傳。銀鞍白馬蘭陵酒。也解一生花底眠。大抵身腹外無事。菽粟布帛卽神仙。吾儕小人不謀夕。上上下下俱難便。譬生於醉死於夢。鷄皮鶴髮倐可憐。有是哉陶朱氏子。五湖深處飽風船。</text>
<title>中秋雜效</title>,<text>秋光不可執。人意更飄然。山瘦輕於夢。樹高澹似烟。期誰端正月。老我泬潦天。黃菊丹楓在。林園事事憐。</text>
<title>午刻海藏携筇自北塢至。暢話飯定時。辰夜見淵齋 尹宗儀 乘月而來。並漏始還。隣居之樂。洵可悅。</title>,<text>山樓元具登高意。隣屋兼便聚友方。叢菊西風楓樹月。不時有酒卽重陽。</text>
<title>病後</title>,<text>病後知衰甚。秋情那得兼。茶薪不及帚。枕菊故遅鎌。句俚沸頭汚。書奴蛇足添。小爐香一炷。看烟起纖纖。</text>
<title>賀思潁又靑軒</title>,<text>思潁侍郞小築于六靑軒舊址。扁曰又靑。洵肯搆之美也。今其林壑烟雲。髣髴見先輩杖屨之處。楓溪白雲。可略約而尋也。少憇古松陰。緬邈悵感。矧吾聽澗弊廬。尙屬賃人居者。率成一絶句。于以賀六靑之維新。筇音書響象溪邊。先輩風流二百年。今日又靑軒有主。靑山仍是舊靑氊。</text>
<title>題人書扇</title>,<text>那將凡骨傳眞皮。亂抹狂塗實眩之。自具靈心繩尺外。去無幾盡誦盧爲。</text>
<title>恭惟我聖上小酉齋齋夕宸章。得風德而四海隆。予南面而能治已。天以休而授景福。顧明命而加勉耳。 巍巍乎蕩蕩乎無能名焉。賤臣不知手舞足蹈。敢效誦祝之忱。</title>,<text>皇天眷顧我東方。列祖深仁篤我王。我王玄德位九五。日月光華治明堂。猗歟磐泰鞏基業。景命之僕熾而昌。達孝揄揚太母盛。金泥玉牒何煌煌。顒若之孚假有廟。吉蠲禴祀與烝甞。是時宿戒摛文院。玄路玄玉苾彼香。孝斯至矣敬乃極。勿勿愉愉寓羹墻。惟天惟祖付畀重。其在聖躬臻厥祥。聖躬造次必於是。天地以順四時當。四時之中風爲德。發諸昭回雲漢章。史氏若稽古帝舜。薰琴化日五絃長。南風一敷文明象。糺漫漫兮儀鳳凰。賢王哲辟代其有。下民惟草於不忘。曰聖時若徵念用。從欲而治休乃揚。律不姦爲樂之作。淸明廣大至德光。性所發爲詩之作。以雅以南自洋洋。大聖人有大氣像。殿下作爲出尋常。風敎被于兆民上。南面中正居其陽。陽德奉天天所篤。景福穰穰時樂康。前聖之德後聖治。靑邱烟月儼垂裳。復覩七政玉衡在。已見五宋藻火彰。心法相傳其揆一。是五帝又是三皇。景星卿雲昭其應。千載一淸河水黃。顧諟明命加勉勉。責難無待股肱良。臣元 是日朝講入侍。上命領府事鄭元容製進序文。 拜手稽首曰。大哉王言言以颺。擧斯民囿風之內。自北自南不可量。洋溢金膏調玉燭。覆燾四海覃八荒。恭惟人主萬化本。經經緯史布在傍。法筵日究古聖旨。欽若平章治其張。綜貫得失炯鑑戒。晝對夜對敷說詳。湯盤日新日日又。學有緝煕于就將。羣黎百姓徧爲爾。下順上亦不紊綱。大臣儒臣咸厥職。聖益聖工思贊襄。盛代之風風千古。煕如皥如渢而泱。自天申命惟德祐。於萬斯年休无疆。</text>
<title>寤寐寤</title>,<text>燈南燈北已前生。呼吸精神特地淸。一壑烟雲來枕底。萬家睡夢入鷄聲。不須提起無中事。也自同歸太上情。定是東窓朝日處。依然塵骨在京城。</text>
<title>荷屋金相公左根於座隅置大小梅幾盆。葱蒨杈枒。有林下之趣。爲賦二絶句以呈。</title>,<text>淸意一般處士家。踈枝冷蕊自橫斜。氷盤春薦和羹好。不是公心玩物華。特放千珠聚一團。先天太極畵非難。門前桃李春多少。有福看花到歲寒。</text>
<title>海藏宅。千葉梅。</title>,<text>溪橋偪仄雪氷斜。活計相忘頓歲華。一事可輕此性命。有時山北看梅花。</text>
<title>尙州弘治舊樓詩韻 有序在文集</title>,<text>弘治日月揭南樓。吾祖知州蹟尙留。一軆椽曹同涕淚。特書扁字繫春秋。遺民久洽三皇德。上洛思湔萬國羞。忠烈後孫今葺理。風泉餘恨共悠悠。</text>
<title>次芍玉尙書夜會詩韻。呈海藏侍郞。</title>,<text>弱冠誰不歲寒期。怊悵當年繫夢思。一路靑雲君輩事。空山雪月老夫詩。酒如好友來相與。梅自忘言去愈癡。長短無須鳧鶴計。如今白髮共絲絲。</text>
<title>留客</title>,<text>君意决君去。我意欲君留。去留倂人事。何劣而何優。大抵消受法。一日不易求。去當惄飢阻。留可話言詶。况見今雨雪。飈飇在亭郵。我病亦且弱。悵惋難所由。君以前期質。梅發復西遊。我豈君不信。人生是蜉蝣。未若留無去。相對兩靑眸。</text>
<title>送五亮 二首</title>,<text>遠近雪山色。茫然舊別時。分外今非偶。懽餘未必奇。安知開歲事。又不及春期。離合本無定。鬂毛此若爲。別者黯然也。會當喜之云。珍重把盃酒。絮話而殷勤。葫蘆發余笑。去來一浮雲。昨日大風雪。城中自紛紛。今日淸曦出。亦自胥欣欣。昨日與今日。相去實幾分。是我心一片。不動則千斤。我亦有盃酒。酌之以勸君。</text>
<title>立雪四望 三首</title>,<text>山不能角水不涯。一時鎔化到琉璃。楊朱讝語吾何聽。天下于今無路歧。玉氣升天倒下垂。冷淸神骨力扶持。撑船王戴溪頭去。又爲梅花賦一詩。着色溪山林木時。化工圖寫儘能爲。中間置我仙仙立。萬里雲霄鶴羽儀。</text>
<title>喫飯行</title>,<text>人之好讀書。如喫飯相似。菽粟家常存。鮮知味之美。味之美難言。在外乎在裏。六府重惟修。民天乃如是。或困或于需。日用得終始。鼓腹含哺謠。帝力何有已。醍醐灌頂功。爽則難繼以。蒭豢悅口資。節之斯可矣。乃麪飥餻餈。胃家戒滫瀡。旨哉惟食蔬。所樂與飮水。食而其不知。等是不食耳。喫到爛嚼時。味亦有利已。</text>
<title>生朝志感</title>,<text>春日恩深寸草輕。訴天那得徹心情。兒今老大頑如許。磨蝎宮中做一生。旣有此身弟妹輕。寒厨麪飥歲時情。誰家賁飾懸弧節。白鴿籠開獻放生。貧富榮枯足重輕。世間事事不須情。扶床使有寧馨物。自壽吾身百歲生。</text>
<title>春簷小坐 癸丑</title>,<text>融融簷日曬。樂我山園春。㬉雪鳴如雨。柔禽款似人。始知昭曠界。無事康寧身。此意寫難得。時摸硯上塵。</text>
<title>次崔善之識恩詩韻</title>,<text>故志潭崔公 學淳 潭門高弟。邃學力行。湖之士以上聞贈臺啣。盛典也。公之子善之元根。徵詩遠近以識恩。冕鎬契善之久。不得固辭以鹵拙。就原韻托名。八㫌孝已聖朝恩。忠烈文章道義尊。忠孝道義節烈。八世相承。 有是醴芝亦厥世。式爲型範該其言。泉塗榮賁烏臺秩。鄕黨譽稱墨帳痕。矧子肯堂知善述。如何不愛乃家孫。</text>
<title>借讀舫山甁史 三首</title>,<text>越窯秘色甆。縮本化鑪出。百種花齊開。蕊珠宮又一。聚先天下春。壺能大如許。方知斂外功。所以其中貯。甁史焚香讀。淸而去我麁。會稽野蠶繭。甁史昉于袁中部。 君是前身無。</text>
<title>理圃訖。試硏偶題。</title>,<text>五十一年是我年。始知五十莫知然。事多如此何須患。病亦不能自爲憐。天下無雙書富貴。人間第一飯神仙。床頭蟻闘春風細。閒寫歸田賦續篇。</text>
<title>山史</title>,<text>山春富事業。一日如十年。荷鍤理菘圃。糞工在午前。苣芤並葵藿。東田復西田。遂及栽花力。傴僂湖山邊。向晩飯得飽。登樓且暫眠。松籟攪我起。室燈已炯然。客有求書至。磨墨了數箋。鐺敗茗供闕。替吸鑌壺烟。復就綿衾暖。足以孱軆便。</text>
<title>題隣社禊帖後 小解</title>,<text>禊盛擧也。在是年尤盛。隣社諸少年。屈海藏，笨人，晉齋，悠齋。亦速及老夫。老夫以病解。尙以恨焉。追借詩筒一讀過。仍次禊韻。禊到圓時事不勞。永和春屬晉詩豪。况兼絲竹 聞是筵有肉聲。 無辭酒。當貰園亭欲賣刀。繡墨香牋燈暈細。金鎞玉尺月輪高。元軸有海藏石農朱砒。 老夫病阻追題去。爭及同筵見鳳毛。隣社少年。多是舊友家子弟。</text>
<title>蘭臯園亭修禊詩韻 小解</title>,<text>此詩筒卽海藏批評。而以上巳之前後。詩家引用不同。極有攷辨。余卽曰風俗通社日。亦自無妨。三月三日天氣新。風流王謝二千春。芳園又襲蘭亭號。名士爭橅棐几塵。攷事異同無甚較。及時遊樂得斯均。東風未起文園病。依舊山陰禊外人。</text>
<title>朅來一旬。專意院庭。殆不知手重脚酸。目與心俱瘁。書以自警。</title>,<text>東庭置大石。南院置小石。松菊蘭竹梅。爲圖誰主客。托爾丈人言。苔好稱身碧。爾茂爾茁芽。挺森諧韵格。園趣望玆成。傴僂疲筇屐。淸淸瓢子泉。浴之以日夕。日夕非一時。奢欲鮮所獲。始知稼穡艱。農髮鋤鼻白。矧爲兒孫謀。父貌葆中瘠。三百有六旬。十二辰交積。事固大小無。元不人與適。縱老死其間。其或我見惜。胡爲我形勞。又胡我心役。頭圓而足方。非寶此七尺。從今謝五淸。先卸袍笏擲。</text>
<title>題幽蘭禊會詩卷。聞是禊二觀金尙書主會。</title>,<text>硏北生涯復玉西。此身如絮已黏泥。不其草上春床積。姑孰山當晩戶低。病與禊遊多鑿枘。老于詩道久筌蹄。仙樓近日文星聚。却借餘光到弊棲。</text>
<title>送驢歸五亮之場</title>,<text>人淸驢骨高。就齕溫陽草。君欲借乘之。無妨行古道。</text>
<title>壽季母李淑夫人六十一周甲 二首</title>,<text>恭惟烈女傳。可隲九疇言。動法無違已。用敷必得存。祭儀貧愈敬。慈道敎先恩。叔母有斯盛。其昌趙氏門。是年卽癸丑。慶愴何由言。先季父回甲亦在是年。 籌海人間盛。祝岡子輩存。亦有替事地。曷報止慈恩。壽域際煕代。恭扃又儉門。</text>
<title>警暑</title>,<text>天地一爐火。芸芸其理生。流金復鑠石。可以推人情。烈烈前冬雪。砭肌骨亦驚。慘舒不有代。焉得四時平。酷吏說無義。是能玉汝成。</text>
<title>山夜</title>,<text>空濛山翠下。林屋如撑舟。那怕迷津去。須從夜氣求。拓戶瞰人間。家家皆睡夢。薄雲忽如絮。數點星光送。纈花黏硬瞼。猶自揉燈讀。始悟爐香處。微微起小福。</text>
<title>驢吃庭卉已盡。末之梅啗之。</title>,<text>驢能愧主人。其操實氷蘖。松菊蘭竹梅。逢着並皆喫。已換莝荳膓。雙瞳光皪皪。會當鍊九還。爾心舐鼎羃。璇風渺玄都。駄我任所適。</text>
<title>櫪驢啼飢</title>,<text>櫪驢向人啼飢。亦情之同得也。使不得所者。吾過矣。非爲驢能達是意。爲寫以解之。驢爾與我久。時時向我鳴。蒭菽貴珠玉。皁櫪洗而淸。日暮途猶遠。高骨此崢嶸。我非仲宣好。只使爾爲聲。焉得效張老。疊紙藏爾形。無已學諸葛。流木添爾名。飢食與渴飮。人亦有人情。上天下視地。是處卽京城。珍藏富陸海。耳厚目且贏。我無太倉料。爾頭絡奚榮。閒閒十里外。草穀郊田平。農家可勤力。新舊嗣歲成。人鼓坦腹喫。午跋豊胡耕。以之及鷄犬。舐啄不經營。我技徒止此。與爾踏跡行。</text>
<title>散步南園。偶有所見。</title>,<text>秋花靜如笑。秋蝶莫知然。悄悄南園裏。夕風起露天。芳草漸已歇。忍此不相憐。汝本無他好。一生香處眠。</text>
<title>西瞰翠裘舊宅。是日爲其祥期。</title>,<text>數株松樹一圍墻。此是詩人舊草堂。不見維摩示疾卷。隣笛聲到夕陽。醉裘精悟內典。病榻握手。猶有維摩示疾語。</text>
<title>邵陵途中</title>,<text>三泖孤舟發。邵陵問酒期。野隨行客盡。山入秋雲遅。舊路看如夢。餘生料不知。東風寒食雨。曾寫暮春詩。</text>
<title>還到三江有感 二首</title>,<text>身世居然鬂髮秋。一痕遊夢未全收。夕陽江上白𩿨語。幾處靑山幾處舟。無數三江大小船。行人來往亦多年。東邊楊柳西邊渡。閱似桑田碧海緣。</text>
<title>秋雨無聊</title>,<text>秋熱猶熏綌不凄。斗魁雲點曉看低。睡邊似記簾㫌閙。仍及崇朝漲後溪。昨與城郊老圃私。菁菘汲灌儲生涯。一般勤苦將誰後。還是農家打作時。病客秋情元若是。驟凉庭濕揜樓㙜。看書功𡙇知何補。且爲東籬菊早開。盲人亦喜日晴天。語俚還能至味全。是我神精如濁淖。一盤香底借因緣。喫食不消睡不宜。幾番無味且臨池。有餉岑山茶一掬。淸冷煎取瀉酸脾。</text>
<title>冬候與秋仲無異。飭山僮汛掃室庭。</title>,<text>秋色冬猶凈。山寒未及催。病餘工汛掃。飯後試徘徊。庭繡菭文在。壁雲葉影來。且從隣叟語。今年晩藏梅。</text>
<title>駄病復尋醫家。及到三江。曉月如空。怳悢四望。不覺去疾。</title>,<text>忽訝胷呑夢。曠然搔白頭。吾行凡幾處。是夜不曾謀。大地平鋪月。中流穩泛舟。曉風徒極望。迢遞挹淸樓。</text>
<title>吳氏梅 幷小序</title>,<text>嘉會吳氏歲業梅數百本。以氣條珍享之便藏閤。式梅近年益持世。每冬届。家輦戶擔。盛其玩取諸吳。必稱都下業梅。非止吳一而已。因滔滔里顰而求合焉。不韻不格。梅哉梅哉。此非梅也非吳也。有取之者存也。使取之者有水邊籬落間風味。吳氏業必先從范石湖譜後序讀。時有好新格。氣條藏閤便。連蜷憎繡幕。斜亞猥金鈿。已俗猶求韻。無情却借緣。吳家三百本。此老不梅焉。</text>
<title>乞海藏夾。竹梅將分栽以遂性。海藏書已之。辭極情婉。合聲調和。報已之之由。附原韻</title>,<text>分以羣也聚以類。原其情勿參勿貳。予豈薰蕕似同嫌。君誠芥珀之至意。不改淸陰報平安。索笑儞舊時雲階月地。附原韻梅竹同是一品類。強欲分以之爲貳。梅粧伶俜失憑依。竹態淡泊少情意。二者同訴玉垂翁。願將雙身依舊住同地。</text>
<title>除夕</title>,<text>飯椀鬢絲兩較多。也須看得好生涯。今年三百六旬日。半費圖書半費花。</text>
<title>紅梅弄珠 甲寅</title>,<text>猩紅粒粒小彈丸。散擲交枝不畏寒。莫遣芳心容易洩。一生長好半開看。</text>
<title>上元夜。偶讀尙書數篇。四首</title>,<text>梅花屋裏短燈橫。對越殘經耿寸情。漢宋訓箋如看月。如何看到十分明。禹陰惟惜舜鷄鳴。功四千年囿太平。化國春城人盡樂。不知通夜此中行。余豈知非蘧大夫。偶然此夜坐如愚。畵橋明月年年好。勺象年今白盡鬚。白玉春盤萬戶香。一年懽笑沸天長。唐堯日月於斯盛。壤老衢童始濫觴。</text>
<title>春雪思茶。戲寫呈海藏。屬轉邐笨人悠齋。求鐺或鑪。</title>,<text>大鏜稱大鑪。小鐺稱小鑪。小鑪前秋闕。茶以大鐺需。山童今歎息。鐺敗斯其辜。辜之亦何益。我茶已矣夫。諸公富淸供。有鑪若鐺乎。小大惟所稱。求新當補無。鐺大可容椀。鑪小劣半盂。海老先賜莞。式與笨人俱。爰及悠齋下。是意寧相孤。便則止於止。無庸山遞迂。請於鐺鑪相贈處止。</text>
<title>始有西疇事</title>,<text>春陰如海鳴鸜鵒。山圃膏起片片玉。種菜及花安予爲。鉏力非勞糞非辱。詎暇越阡去訪人。一邱一壑自謂此生足。</text>
<title>叙農</title>,<text>兩手具十指。遊閒無所爲。婦以中饋吉。每食吾不知。背屋山菑确。足令稊稗宜。經營有鎡器。詢老且糞之。夫子鄙樊須。鄙其不其時。吾老也能賤。敢曰明農而。</text>
<title>方理圃。季氏撤硯而出步於籬落間。爲三絶句示季氏。三首</title>,<text>山顚山腹及山足。荒度隨宜種菜苽。鉏後看書書後睡。也知不易得生涯。鉏勢手便皆化字。菜香膓蓄必生花。文章富貴非吾事。第一人間學圃家。季氏琅嬛齋裏活。芸香墨氣發菁華。亦相式好髯兄矣。筇屐翩如步竹笆。</text>
<title>鉏訖</title>,<text>嘉會春園晩。山家無俗情。揮鉏理閒土。遙憶陶淵明。余豈辭日涉。古人不可名。晌午支窓睡。禽鳥自聲聲。</text>
<title>聞季氏讀書聲。仍懷仲氏。</title>,<text>有子有孫仲氏宜。季氏讀書寫字爲。瘦妻能饁椀飯厚。一簑一笠吾甚衰。已焉哉紫陌紅塵十年事。今天幸畀玉成資。不嫌靑山不買券。試問巢父許由舊隱時。</text>
<title>悼亡日偶感</title>,<text>冥漠眞鄕二十春。君先去作太平身。而今白髮吾多負。猶是彷徨中道人。</text>
<title>三松尙書祗審北陵。復命之路。歷觀金剛。歸詑知舊。余以一絶書賀。</title>,<text>祗審北陵使事休。仙山一訪永郞遊。老僧指畔怱怱眼。歸作朝廷好話頭。</text>
<title>海藏生辰。余病未同筵。追呈三絶句。幷伸與宴諸公。三首</title>,<text>弦月斜升露欲流。一簾凉意強如秋。憶君初罷闌干曲。前夜蒼茫釼鍥舟。宿昔靑蓮詩境 海藏書所 事。何人綴寫鶴南飛。時淸自有奎躔聚。掩却雲間少一微。多時約買越湖船。芍玉駐湖舍日。余病竟阻一棹約。 夢到蓬萊第幾仙。三松自楓岳還有日。尙未克晤。 膚尺不堪星壤濶。隣杜密邇。跡拘不相及。殆江湖也。 東陵五色種瓜田。</text>
<title>大言</title>,<text>太虛宗動小盤圓。彈擲坤毬落指邊。籠裏時憐希有鳥。暫棲十二萬千年。</text>
<title>小言</title>,<text>客有大言者。世間男子稀。綺羅粱肉裏。朝見達官歸。</text>
<title>苦溽語高峰錄句。偶成一詩。</title>,<text>庭礎侵昔䓉。几硏棲榼𣜂。津而惡體膚。何法脫我濕。甑沙洗水淸。荈苦則好吸。復能學禪無。其味悅可拾。大抵是幺麽。元具出塵級。余欲客三庚。借讀高峰集。</text>
<title>季氏拉隣。知雨中作靈壁遊。爲題一律以寄意。</title>,<text>城陰路入洞中天。苔屐蒼蒼二十年。張氏名園題句在。謝公別業後人憐。靈璧爲張氏址。昔余數十年遊履之所。後爲碧谷尙書別業。尙書赴道山。已閱三霜。 此身已老餘華髮。往事難尋劇逝川。今日看君携客去。卧遊圖上一茫然。</text>
<title>簷雨 小解</title>,<text>怡堂子聽夜雨聲之簷承而助之。其聲萬焉。曷之狀。激謞叱吸叫譹宎咬者。吾知其爲籟也。將借指乎莊子。休以喩乎雨。數家所云天元一者非歟。十五首丁丁瓦響黯如烟。溝趵𨃍噴當瀉懸。卧想名山三十載。天都瀑布谷簾泉。新作山中眞率漏。五更苦短十年遙。銅壺銀箭沉沉滑。碎斷詩人夢渡橋。道人石室夜聞棋。應劫無端下子稀。是處相逢樵客否。到天明後爛柯歸。玉井初撐太乙船。大珠明活小珠圓。晩來注作水銀海。鍊駐丹顔萬八千。忙若不勝閒似忘。元知世事只閒忙。低來咽去無端緖。堆在黃粱一枕傍。如環無賜珮聲匀。想見端凝蘊藉人。頃刻風流多變態。會祥彈出丈金身。小爐文武火初光。秀碧濃時湯一湯。蟹眼瞪疑鐺燥敗。松風磵水瀉還長。入門顚倒列堂堂。旗鼓風生朝日光。脫兎也能爲處女。駸駸暗騎度陳倉。碧窓少婦嬌如愁。絮絮叨叨背燭休。半夜忽驚獅子吼。蕭郞心事在靑樓。鈴鈴聚入小燈團。放到天涯寂不還。如何更作迴膓子。籌筆靑山泣玉環。腷膊聱牙迴穴長。鼓聲豆點始丁當。枕底別開閒世界。永叔秋生南郭堂。擘海初看金翅疾。滴槽誰見眞珠紅。酒情筆意參文執。屈宋河源倒峽中。燈光如濕簟如磨。聲在空中和夢過。行到潯陽江口處。荻花楓葉趁琵琶。元不與人相計較。思來思去屧廊空。五更以後關情事。東第一簾掣曉風。此理必觀觀有術。翻翻覆覆屈時伸。無何去作無邊海。幾個梢工喚濟人。</text>
<title>竹影</title>,<text>可使此君語。不嫌今夜長。萬夫當月地。一派在書堂。谷靜自然響。池虛無定光。未參新偈子。肉食錦茵傍。</text>
<title>夕烟</title>,<text>禽定牛羊下。人情重此時。平蕪浮似海。返景繫於絲。巷沸千燈出。樓橫一笛遲。少焉雲際月。自照鏡光知。</text>
<title>𢶑衣 二首</title>,<text>已看桐葉月。照入結針樓。處處蒼茫夜。聲聲縹緲秋。征袍紅信急。宮錦熨香流。遠近西風滑。一聽一白頭。誰家砧杵響。風外度隣樓。繡被無芳夜。羅帷易素秋。亂翻星又轉。中斷月空流。收拾關河夢。心心繫腕頭。</text>
<title>隣簫</title>,<text>寒聲如縷聽難堪。瘦盡靑山碧挼藍。今夜星辰千萬點。散將秋夢過江南。</text>
<title>效古</title>,<text>庭樹新風入。揚玆素月光。秋色細如髮。悵望關河長。佳人善懷抱。奈此笥衣香。歎息芳華歇。靑靑雙珮璫。</text>
<title>老馬行</title>,<text>老馬思長征。向北班如鳴。萬里行人當落日。騉駼肉翅何縱橫。遼東老將鬢成雪。手把長釼光熒熒。原蠶一眠賈不售。春草連天空復情。卸▼(禾+藿)頓皁櫪。當時遺失靑。絲靮𦮼秆貴如珠。方鏡眄斷流星的。不蜃而溲挋者誰。騈死無所適。密林脩坰齕駑。十駕不若非戚戚。于嗟乎涓人死骨千黃金。珠汗點點淚盈心心柔。那不達人意。縱使駕爾塩阪甘所任。乃見夸父力盡愁途遠。風𩦲未躡雲景尋。啗棗何必壽。埋帷何必厚。知遇之感物亦有。請君一洗碧玉蹏。孟之反非敢後。安能欝欝垂耳對秋風。走者性於走。</text>
<title>出都門</title>,<text>早出都門東。人肩亂馬足。病餘猶倏忽。怳怳不須錄。</text>
<title>開運寺</title>,<text>城中置別業。自謂世情踈。一套僧家法。至如永導如。永導卽開運舊名。寺在閭閻之間。</text>
<title>鍾巖</title>,<text>如砥周道平。如錦秋光爛。我意正悠悠。我車且慢慢。</text>
<title>望道峰</title>,<text>好在道峰山。樂哉水落山。山眞與我忘。夢想六年間。</text>
<title>植松店</title>,<text>植松水踰里。歷歷廿年塵。半爲天上客。半爲地下人。</text>
<title>水踰店</title>,<text>困人秋色甚。人困甚於春。逆旅一炊睡。復爲不困身。</text>
<title>華溪寺</title>,<text>華溪烏啄泉。半口千金換。廿載重過此。舊遊知妄幻。</text>
<title>佛巖山</title>,<text>山名不可極。借佛以多名。何苦佛巖好。道峰集大成。</text>
<title>道峰</title>,<text>秋曝靑山健。瞻之萬丈尊。摳衣念靑少。恫若迷道源。</text>
<title>雙門店</title>,<text>二十年前事。看山事豈忘。是時無所得。憤罵狂生狂。指庚寅舊蹟。</text>
<title>北魚</title>,<text>北魚北海出。近日或于南。地氣循環理。亦在天理參。</text>
<title>布駄</title>,<text>小東與大東。杼柚不全空。日夜懸鈴馬。駄山幾萬同。俗以五十段爲一同。</text>
<title>樓院</title>,<text>樓院無其樓。矮簷坐按察。是夜與三松觀察宿于逆旅。 世間事與言。與此幾分殺。</text>
<title>水落</title>,<text>假如萬古冬。是水何從落。天氣所凝而。爲扶輿磅礴。</text>
<title>車路</title>,<text>濘崅羊絞腸。坦夷鵬展翮。人之屈與伸。與車不相隔。</text>
<title>送外兄三松尙書按節北藩 五首</title>,<text>北門鎖鑰壯咸關。淸望奎華屬上班。聖主新隆方岳寄。一身重似白頭山。公心如水保無疑。一路澄淸攬轡思。五月輧軺經過地。德星應慣北人知。是年五月。尙書以大宗伯。祗審北陵而歸。旋膺是除。自我篠驂中表渠。忍無言語別時舒。深知雅量追先武。善敎三思季子如。金穴銅山夷夏界。洋船近復到尋常。近年洋船無時來泊。在在浦民繹騷。 鎭江自有張樞密。砥柱中流手獨障。紛紛秋色上征輪。怊悵都門萬里塵。二十年前雙望月。端正又照抱龍人。歲甲午八月望。余與尙書及笨公遊宿望月寺。尙書作大字二望雙月。是夜又有拏龍之戱。今二十年來。又共此月於望月之下。異哉。</text>
<title>夢見昇平使君</title>,<text>緋衣使君黑軺輪。使君時以朝命。差慰諭使。安撫諸郡。 千里昇平一路塵。意足自能言笑恰。覺來不是夢中人。</text>
<title>重陽。贐別洪藹士 祐吉 赴任成都。</title>,<text>翩翩翠盖擁征輶。輝映山川沈隱侯。循吏風流臨下邑。全家日月付名樓。試先驥足平生志。答重鴻恩百里憂。別有故人相憶處。又仙亭 亭在仙樓北。爲思潁尙書莅府時所建。 對楚天秋。</text>
<title>菊下 二首</title>,<text>日向東籬杖幾回。露蘭心事屬靑苔。而今縱老餘香在。却見騷人又一盃。冶冶融融三四盆。鄧黃順紫合時論。陶張潘謝皆吾友。申侍郞家不共言。侍郞園儲品菊。月令所著黃菊及古人所好皆甘菊。</text>
<title>曉起步月有懷</title>,<text>秋夜山庭立。我心我不知。長天無片翳。缺月尙圓規。浩浩凌虛氣。遙遙招隱詩。美人何處所。遲暮且佳期。</text>
<title>里言贈客</title>,<text>文章一小技。奚遽重輕人。咳唾愛珠屑。諸家化腐新。江源汶腹出。倨浩及梁津。石鼻伏流埶。麻姑彈襪塵。行徒夢揭涉。遊馬䤈鷄春。鼎足亦山斗。古今自在身。愧余張融遠。一葉眞不眞。但償長安粲。頭須却賽銀。吾人不病濟。將以富其隣。</text>
<title>讀山谷集。仍次集中韻。</title>,<text>玉垂老子琅嬛住。文節詩文列數叢。今日瓣香盥雪水。先生模範如淸風。故祠雙井茶誰薦。一道澄江月與同。宗派圖成完鐵評。杜陵配食問坡翁。</text>
<title>寒朝。用黃文節詩韻。</title>,<text>山寒風力射無邊。秸席排床當毾氈。烈士襟懷歌者雪。美人消息逝如年。盃心剩借忘憂物。梅頰遲酬買笑錢。一卷道書看未了。爐香深處少安眠。</text>
<title>忠文公讀楓臯先生集新梓。公之季子荷屋相公書寄一副。世好也。恭讀一過。題感。</title>,<text>先生紳笏尙參前。隻手擎天五十年。元氣太和喬木厚。春城化國慶星懸。九分望豈餘人屬。一部文仍有數傳。苦竹 先生嘗喩余王考剩軒公志介苦竹。 叢殘孫籜在。瓣香和淚讀遺編。</text>
<title>甲寅南至後夜 三首</title>,<text>道於人不二之爲。夕死朝聞義在斯。蘧玉知非猶晩計。少遲三歲又何遲。黑窣窣中過一生。不知元有大淸明。今朝竹牖些斑子。窺得荊榛摘埴行。險絶馮河兼暴虎。迂哉緣木且求魚。甁之罄矣甑隨破。正坐平生不讀書。</text>
<title>大雪日。見大雪。</title>,<text>大雪下大雪。天時不欺人。人何狃于妄。遂以失天眞。晴日神常健。陰日神常沈。頃刻陰晴變。那長不昧心。暖餘寒驟至。病骨如癡蠅。耐久能成習。前冬飽雪冰。</text>
<title>邀蕙園。値出未遇。幷小識</title>,<text>申蕙園 錫冕。余靑少隣知也。中歲寓郭外貽濶。近卜居于芳幽扃 北園有石可一人踞者。篆刻芳幽扃三字。甚古勁。未知誰人所爲。 北便一室。適有饋酒肉余者。伻邀蕙園。値其出可恨。爲寫俳諧以笑。遠人饋我厚歲儀。有肉一盤酒一巵。酒淸如吸玄圃瀣。肉嫰勝食齊房芝。匪我偏副芰棗好。食指之動驚叫奇。此樂大抵有錢事。無錢則那膓莧葵。大恨不與蕙園共。問君旨不醒君脾。一人食時衆豈飽。人心我心同一規。洞裏人家幾百戶。殘至無乞 州郡比戶有實。稍殘至貧。無乞七等。 君兼玆。幸而疏糲否則空。夏綌猶艱矧冬帷。噦一士字君罪大。皇律故入豈止笞。我今咄咄屢扼腕。君應僕僕一解頤。我亦去君纔魯衛。惕若垂頭窃思惟。憤悱啓發此機括。藹然一端推及知。我遂停箸重歎息。可哀非民之殿屎。民之殿屎一城內。士之寒者最絶悲。使有曲逆宰酒肉。城內寒士必厚遺。士乎於肉或嘗臠。士乎於酒或啜醨。幾處薰腴饜蒭豢。六時穰穰飽役廝。醫 官 譯 官 日 官 計 士 畵 員 寫 字官 裕。胥校軍皁皆自治。貢饒市 人 利又匠 人 石 手。色色不匱好生涯。淸酤濁醪甁不罄。殺猪椎牛隨節時。以及平凉與毛笠。平凉毛笠。賤者所着。 粥力如虎囊有資。天生貴賤各有業。何獨於士偏崎。嗚呼毒哉寒士者。無術腹糓而身絲。井上匍匐殿樵竪。墦間醉胞讓乞兒。冠破勢作無頭鬼。屣弊時成一足夔。懸磬徒壁凍釜破。婦謫兒啼顔忸怩。十指擦如匡山鐵。書卷不合拉雜炊。有科豈爲君輩設。有官豈使君輩縻。擔糞服牛土無寸。綑屨織席人其卑。不作而食是何物。土偶木像則叢祠。遙遙華胄盛宗黨。不及風馬膜外皮。赫蹄乞藥上宰相。曰生員者技止斯。什器要典走廛肆。曰兩班者工於欺。生員兩班何節惠。統爲士之所稱辭。計拙命窮雖汝罪。人情不得不悽其。天乎至仁胡寧忍。暑雨祁寒亦必咨。往年積雪紅嶺屋 指安國坊舊屋。柴米或周隣戚飢。近來白髮蕭蕭冷。撐膓走入申丁陲 今居嘉會。申丁自是士冀北。嘉會北隣。多是寒士。 燕軸蜂窠接魚麗。幾家知免榻穿膝。幾人能得鏡展眉。我亦偶向此中落。我躬靡恤遑念誰。頭鬃仍戴沐猴似。腰綬一斥仗馬隨。無可奈何托於士。難上難下極昌披。范丈憂是鵬志濶。杜陵庇又螳力疲。猪肝之勅除雪問。古有此道今信疑。城內山北山南洞。來汝寒士我文移。我輩株兔異臧糓。反坐窄窄無路歧。齊籲血祝蒼蒼者。我輩有願察其詞。願不以貧躐其富。願不以病要其毉。但願打破這士字。散置無名任所爲。然後三百六十日。日日莫非生貨期。貨以發身非君子。抑且有古今異宜。老少咸哺各其樂。堯舜亦當不病施。前言戱耳士爲士。在篤學而力行而。德林萟圃身遊泳。仁櫓義干手撐枝。弘毅任重道遠志。本之溫溫維德基。或如高岡鳳翽翽。或如淇園竹猗猗。其儀則魚魚雅雅。其功則翼翼孜孜。藹藹之吉多濟濟。笙鏞黼黻昭代煕。玉琢成器大厥用。箭刮而羽美厥姿。模楷典刑不外是。磨能磷乎涅能緇。彬彬可觀世其有。兩漢文學畬又菑。揚淸激濁自一道。晉代風流亦委蛇。盛宋輩出眞儒氏。敢擬仞墻寸管窺。吾東五百年元氣。宿學深造皆吾師。是謂士之大綱領。非士之士一何蚩。紛紛雜家猶食力。脫穎譬似囊中錐。今者云云擧非士。何有於此妄且癡。自家一身自不濟。塡乎溝壑尙云遲。若有隻眼秦始帝。必從此輩先坑之。最是惡習與成性。峻論高談自夸毗。自言門閥好苽葛。自言黨目善裘箕。時人長短與得失。不戒銘背之執雌。珷玞節莠泯一色。敢自稱士甚不思。仙乎佛乎太怳忽。鬼歟人歟同奔馳。面目墻壁胷呑墨。加三幅衣沒字碑。人中之末衆所棄。身世到此噫于戱。福善禍淫理不昧。所以天之曰無私。聖人奉之曰知命。百世以俟質蓍龜。我今放箸再拜首。呼兒覔紙寫新詩。</text>
<title>怯寒借隣人韻 三首</title>,<text>梅共水仙弱不勝。主人又似凍癡蠅。不將風雪憐同病。元是貞心徹底冰。薄薦煤帷冷徹身。胷中自有一團春。回頭四海同胞客。幾個無帷無薦人。朱門粱肉夜闌干。緩帶裭裘相笑歡。黃竹歌聲他世界。不知還隔幾重山。</text>
<title>奉次思潁尙書梅花百韻</title>,<text>余自弱冠年。頗於梅有癖。若畫鬼面皴。若書漏痕格。麟角殊鳳毛。長寸該短尺。發而爲詩歌。愛之入骨骼。紛綸解且嘲。自謂名實核。朅來嘉會冬。譜評俱舃奕。歲計買花錢。幾乎不短陌。培埴我心勞。沃灌我髮白。以之詢槖駝。隣人笑狼藉。于以影相隨。乃以契相托。我屋不以寒。我居不以僻。於古有似之。曰猷竹米石。酒便劉伶埋。茶或王蒙厄。差足餘生娛。吾衰不須惜。不可一日無。吾貌必以瘠。一與素心懽。一爲世情隔。近日韓金黃。彭吳倂千百。價重眠輸注。輦致勞廝役。虬蘚飽冰霜。蚌珠先渥澤。僧磬與氣條。辨之易菽麥。勝奩夸神工。甁史詡巨擘。妙能三昧觀。羚羊挂無迹。波市種種奇。武庫森森戟。其臭嗅當蘭。其味食難蘗。一理太極圖。玩在先天易。上乘淸淨心。色空澄水碧。歌者濫虹橋。笛偶凄江磧。老且友秦松。茂豈悅崇栢。如覩水面華。怳對霞標赤。我遂無全梅。視猶響刀砉。是時風楞楞。卽事雪摵摵。獨此葆歲寒。暗根回春脉。鏤釵疑丁當。屈鐵先甲坼。書去庾嶺雲。客來兎園夕。陰何始流芳。杜蘇快合璧。氣韻和靖如。風流石湖亦。漢津與灞陵。彷彿聞遺馥。楚士不滋歟。洪伐失勒冊。忽何御令風。導余淸都適。新聲動芳隣。聞趙內翰秉學先唱是韻。尙書卽和之云。 暖律噓花宅。大筆判度支。尙書時掌地部。 傑然驪珠客。雲委期簿書。日哦及典索。筒牋燦曉霞。刺斜入山驛。讀公之所爲。之詩美無斁。富艶而淸便。鉤隱而探賾。玉樹喜蔭葭。懽言記宿昔。六花一花紅。爽同玄圃液。文苑推執牛。敷袵願請益。公與物同春。至梅亦愛劇。玳簪笑廵簷。視重原門躄。三十萬桐廬。公其理彊埸。縞袂手可摻。瑤珮肩可拍。可撒天女花。蘂宮春始闢。可數夫君珍。仙尉俄虛席。熏爐返香魂。樺燈䂓月魄。時聞翠禽嘈。寧累凍蜜跖。錦則野蠶絲。羽則吉光翮。元是冰玉姿。自無透塵隙。別運持世籌。所貴多賢獲。必有馨香聞。其儀親幽嫿。至道無外求。神凝藐姑射。誰說金屋嬌。羞比章簷額。不到羅浮顚。便是黃茅脊。良辰宛掎裳。冲抱伸積襞。展也君子交。玉貌改緇蓆。梅始遭於公。久化自膚革。公之愛厥梅。罔美古名碩。藹然和一團。漾簾及漲帟。邈焉與心期。美而忽目逆。散籤抽沉檀。絢壁影飛帛。狂絮及輿桃。一任身世窄。顚風之蕩颺。闌雨之霂霡。何與山人妻。推髻非簡斥。難爲貧士兄。紫荊豈所迫。抵死不相孤。理我湖畔屐。三爲太守還。能忍凍雪積。纔聞人說梅。習習風生腋。磁盆一房山。突觀在卷笮。緹龕小硯屛。卧遊屢尋繹。瘦骨共崚𡾓。詩恨庶渙釋。那將浮念除。里顰不辭責。篇鉅思未覃。韻硬句難摘。下里慙陽春。孰具正眼隻。化腐蘄玉成。貌醜堪瓦擲。九方似前身。無鹽終刻畫。余固損梅多。慨然一嘯劃。不使品益高。不使名益赫。但邀花相憐。但博花所嘖。余豈山林人。余豈文章伯。誦又非老莊。庸詎引舞貊。無聊掩重門。散慮步虛磶。候春艮嶽㘽。上下分衍塉。扶護霹靂査。剗去棘針刺。細拂幺鳳雲。遙語瘦鮫汐。韻勝故格眞。大小則不擇。冰盤調糝羹。奚止我華摭。繞樹重咨嗟。爾是仙史謫。搔首兩忘言。參橫月波湱。把樽一沉吟。抱琴一踧踖。渢渢詠梅篇。賀公先我獲。</text>
<title>得新梅一盆位硏東。檢篋藏菩提珠揭査嘴。名之曰袈裟梅。五首</title>,<text>拂拭新盆檢舊笥。無心有意一難知。蒼茫鳥使傳消息。罔象崑邱乃得之。一樣元非兩樣珠。摩尼持世照南無。梅心松性俱禪悅。新寫胡僧憇寂圖。車渠瑪瑙又蚌胎。香色香光七寶臺。種出東風無量數。霏微雨濕曼陀來。聲香味觸互根塵。笑語苔岑却有因。兩竹梢傍一枯木。不知何屬老師臻。坡公曰。與可昔畫兩叢竹於淨因之方丈。其後出守陵陽。而西與余偕別。道臻師長老又畵兩竹梢，一枯木於東齋。百千年蘚是龍身。鼾睡殷䨓倒海聞。一躍先春歸佛力。歕珠皆作五花雲。</text>
<title>儲梅爲冬春計。以晩品若干種。冷其龕遲之。新年猶漠然。今日驟融。携燭而檢盆。盆皆春。丁巳</title>,<text>山屋無冰雪。欣欣爾亦春。前冬倍辛苦。昨今尙逡廵。試問南枝事。隔如小劫塵。主人有新句。要與一燈親。</text>
<title>上元</title>,<text>情情態態萬千奇。此夜長安可卧知。無事相關吾與爾。一輪明月在書帷。</text>
<title>驚春</title>,<text>節序捷於響。氤氳去雪遙。立春纔二日。細雨已中宵。稍稍梅樹澀。般般鳥語妖。灰心吹不起。那得共蘇昭。</text>
<title>呈才十詠 丁巳春。上進饌于明敬大妃殿下。命梨園進呈十才。師樂典女伶肄習。堂上郞廳監董考勤慢。所司亦以其物等待。進饌之所曰通明殿。擧行之所曰訓局。東營才之名。目擩耳灌。而才之所以才。堂郞不知講。唱辭非無所繫。曼促發於艶喉。八音間之。辨別易眩。賤臣廁名於郞。乃以絶句十首。各紀其一。名之曰呈才十詠。以識寓祝之誠而榮其名焉。</title>,<text>夢金尺 太祖潛邸日。夢神人自天奉金尺來。授之曰慶侍中有淸德且耄矣。崔三司有直名戇也。謂太祖資兼文武。有德有識。民望屬焉。本朝進樂。必以金尺首之。用進瑞之儀。樂作中節。伶官以金尺進拜而出。又樂作。五色雲中廣樂張。殿頭初日出扶桑。伶官進致黃金尺。聖祖山河基永昌。獻仙桃 列王母獻桃儀。厨院饌品。有行果別行果。竹竿引入彩花筵。嗺子三成拜八仙。饌案前頭別行果。蟠桃一朶獻千年。響鈸 樂奏步虛子。女伶唱詞。詞用五羊仙口號。三神山下駕羊回。繫臂紅絲鈸響來。分隊高鬟羅一字。步虛詞唱五雲間。處容 處容本新羅憲康王時樂。本朝進樂。必使左敎坊女伶舞之。設蓮花臺。坮本拓拔氏遺製。以木爲臺。朱綠之。滿揷蓮花。池塘板亦木爲之。畵甁七。揷金株牧丹。五方處容舞。作樂奏之。唱靈山會。相又北殿機詞。鶴舞入焉。聖代太平左敎坊。蓮花臺出小池塘。靈山諸佛何功德。禮樂光華自鳳凰。拋毬 結毬門。用彩毬拋從毬門。中者賜花鍤䯻。不中者罰用墨圈於額。奏折花三臺拋毬詞。左右隊自第一籌。至第八籌成。玉纖高指盡輕柔。毬子春風第幾籌。八隊折花齊斂手。君王萬歲又千秋。舞鼓 高麗侍中李混謫寧海。得海上浮査。製爲舞鼓。其聲宏壯。動動其詞。傚仙語而爲無得。出自西域。歌詞多用佛語。其舞變轉。雙蝶繞花。二龍爭珠也。奉鼓臺置殿中。女伶十六。搥鼓鱗次唱井邑詞金善調。金善必古之井邑人姓名也。翼宗己丑。撰樂章以下。月高金善美其光。勅賜裁雲第一章。一鼓一籌千歲壽。千千歲壽壽君王。牙拍 樂奏動動慢。機頭唱德福句動動。中機詞唱十二月動動歌。盖仙官致頌禱之辭。玉燭平分德福歌。九重春色轉淸和。流蘇新綴香身住。動動多羅動動多。春鸎囀 樂作。進前設舞席。一女伶隻舞唱樂詞。本朝梨園。不載其名。翼宗己丑。新製樂章以下。係進點以外也。按唐張祜詩。內人已唱春鸎囀。花下傞傞軟舞來。唐製內人所舞。如垂手羅，回波樂，蘭陵王，春鸎囀，烏夜啼之屬。謂之軟舞也。翼宗博古之盛。必因是而刱之。當時梨園掌攷。莫傳其所從來也。舞伶着黃衣。以象鸎之金衣。柳絲染出嫰金衣。玉府新聲唱慢機。百轉流簧宮漏永。綵花叢裏繫春暉。船遊樂 俗樂唱至匊怱後山詞。繞船使。撐橈而動之。發船時。用軍行節制。需雲灧㶑漲丹墀。三次啫囉放纜遲。至匊匆時嬌玉腕。香風一陣後山詞。釼器舞 俗樂用軍裝女伶。鏤金頂子氊毛紅。狹袖雙雙練帶風。也解公孫渾脫妙。元歸神武化圈中。</text>
<title>偶題江樓</title>,<text>春水已如此。江干空復情。去年非少壯。遊迹且前生。滚滚心猶役。星星鬢獨明。歸帆正浩蕩。留與白鷗盟。</text>
<title>積月賢勞。始休在江樓。春雨之日。終日殢睡。</title>,<text>此是江村欲雨天。困人情緖一般憐。如何解好閒時節。刻意牎南盡日眠。</text>
<title>紅白藥爲風雨所困。可悶。</title>,<text>一番風雨不相寬。睡意支當酒力殘。知有明朝朝日出。會須扶上石闌干。</text>
<title>董工宣飯。小憇閣監所。</title>,<text>宙合樓西積翠環。閣監居止卽層巒。銅鉦不報休疲卒。綺樹多陰覆剩官。民部文書山裏少。仙家日月禁中還。三年始得新滋味。別是翛然一刻閒。</text>
<title>江樓蕫稅。淸溪冠嶽。不暇應接。</title>,<text>樓外靑山十里環。樓下積米高如山。見米思捫腹。見山一解顔。好莫好山米亦好。左手右手熊魚間。於斯去之去何者。山則不厭米亦艱。米可作飯飯是飽。我固以此性命關。畢竟人生歸山已。又見兒孫侑墓還。</text>
<title>江廒還。過打麥塲。</title>,<text>日熏風燥柳蔭臯。鼻香時過瓦缸醪。布巾髻子長七寸。脫衣盤礴栲鞭高。種麥萟麥苦筋力。一日塲邊打麥豪。妻裙繫兒犬掉尾。路視官人頭一搔。是曾戴帽佩符去。恒浚麥家血與膏。寄語世間不麥者。天生肢體一般勞。</text>
<title>登樓觀漲</title>,<text>遠嶼無痕近帆收。不知何處舊汀洲。滚滚元非夷險計。滔滔皆是古今愁。廣陵一夜天浮樹。巫峽千尋雪打樓。問渠那得閒如許。自去自來雙白鷗。</text>
<title>愁霖</title>,<text>一貼淸凉散。如何療病來。我心如搕𢶍。人面盡莓苔。習習淸風至。昭昭白日回。羣蒙除發去。玉燭爛春臺。</text>
<title>送桐廬再往箕城衙</title>,<text>大同江上日斜時。曾入詩人絶妙辭。三十年來君又去。如今白髮已成絲。</text>
<title>積雨始晴江光尤奇 三首</title>,<text>江雨江晴景景殊。無中出有有中無。不須浪覔玄眞子。合寫扁舟范蠡圖。上水方生下水多。靑山以外盡黃河。稍看日出沙洲出。豆點人家是釣家。烟中樹出霧中山。絲絲蒼蒼遠近環。畵格不當烏紗客。坐烘斜照雨聲間。</text>
<title>大漲 三首</title>,<text>南江高一夜。水潦上流生。初起堪驚勢。欲伸故放聲。圓虛天共運。淸濁物無評。縱閱滄桑慣。那回萬折情。水哉有若是。百丈忽然生。頃刻排山力。晴天滚地聲。盛濤多妙觀。虛沬入閒評。若便爲春酒。酌之醉盡情。</text>
<title>秋日偶吟</title>,<text>秋月照西榮。夜與詩人宿。朝起聽踈雨。摵摵鳴階竹。殘書照眯眼。怳然如忘肉。矧復硯有墨。筆意自滿腹。點檢此身世。雨月俱碌碌。</text>
<title>鎭日風雨。東奔西馳。多愧鞍鞴。</title>,<text>雨雨風風滚馬塵。蛛絲繫足可憐身。如何不出能知戒。去向行窩一問津。</text>
<title>江泛溢。廒浸三版。</title>,<text>積雨連旬水至秋。郞官仍似坐天遊。巖嶝以上艱移粟。几案之前好汎舟。忽漫相逢河伯歎。秪今疑閱海姑愁。安身立脚平生計。此處彷徨此處留。</text>
<title>除義城令。行到沙院。瞻望仁寢岡巒。恭述賤私。</title>,<text>去年此路雪紛紛。時臣以敦匠郞。奔走于灤朝。 灤水千官扈聖君。大妊遺徽今又閟。忍將涕淚灑南雲。臣又齒敦匠郞。除義城縣令。路由于此。</text>
<title>抵龍山磴</title>,<text>草木屈伸勸馬聲。義俗勸馬之辭曰。山川草木。屈伸於左右。靑帳水波如云。 義城縣令是功名。當年一宿龍山雪。難道于今不繫情。指辛卯密行。</text>
<title>達川路中</title>,<text>萬事龍年不問天。少人多石是朝鮮。達川橋上重回首。縱欲無言一漠然。</text>
<title>鳥嶺</title>,<text>如何天所限。日夜有來還。兩界分符地。百年擊柝關。馬蹄飛木末。人語落雲間。始覺靑蓮句。于戱蜀道難。</text>
<title>三灘</title>,<text>三灘道口已黃昏。柁尾風生火炬翻。記着新塘南岸濶。柳陰濃處小藏村。曾宰能城。每見祥雲之新塘村。極有江趣。今三灘大畧相似。</text>
<title>也浣 俗訓多白雲</title>,<text>多白雲前馬跡陳。回首二十七年塵。浮生事事都無定。又作江南失意人。</text>
<title>路中</title>,<text>生路如春夢。斯須便復忘。山分義興縣。水抱孝廉塲。吉貝千家勢。長腰樂歲光。歸田賦遲就。隨身有銅章。</text>
<title>軍威</title>,<text>荒山小廨數村圍。畵角無聲憺斜暉。孱隷抱關衣百結。不知何策示軍威。</text>
<title>冬雨如春</title>,<text>韶州十月雨如塵。草欲萌動柳欲春。回首鄕園梅正好。家人應說遠遊人。</text>
<title>贈侃師 玉垂赴朝陽。得與鴨谷僧有侃遇。一轉語。已不禁癢。爲題一律。以充曇鉢之收。</title>,<text>南出朝陽見道臻。竹梢枯木證初因。用坡公陵陽古事。 泠泠眉灑烟霞碧。段段心抱鐵石眞。四大本空無正覺。一生修到此應身。羼提品字廉公偈。好失吾門好個人。師以羼提頌話示余。又以廉公懺悔語說。兩公于師。特奇其遇。證因以托者深。不以告師之所以自懺悔者。惜也。</text>
<title>廵糴到佳音倉。侃上人拉其戒徒眞訓致元至。共賦。二首</title>,<text>投宿佳音又見君。船巖咫尺暝鍾分。四圍荒嶂來朱紱。一點孤燈話白雲。居士宰官殊相相。阿難迦葉自羣羣。禪心已似千江月。應照當年舊典墳。師出家前業經籍。浮屠之隱者非君。燭跋今宵一榻分。恠底毫端常現月。如何胷裏已呑雲。金銀淨界存奇士。軒冕榮塗說舊羣。鳧鶴不勞彈指計。召文㙮下有荒墳。召文㙮去佳音北十許里。㙮北有新羅景德王墳。邑志本召文國。新羅取之。景德王封其第二子。改聞韶郡。彫瓦刻砌。尙積在地中。㙮今屹然。又云村民剗破一大墳。隣居吳克謙見而該。使還築。其夜克謙夢。一大人服餙甚異。誦傳一絶。其詩曰聞韶往事與誰論。千載猶存景德墳。飛鳳曲亡人不見。召文琴去杳難聞云云。</text>
<title>靑路驛</title>,<text>靑阪逶迤路正賖。龍淵纔過縣令車。召文㙮屹空殘照。景德墳荒有晩鴉。是處不圖昭曠地。幾村如畵太平家。倉堂一宿逢僧話。又道冰溪草始芽。冰溪在縣東南四十里。大巖下有石穴。廣一尺。深可量處纔一尺。其下回曲深淺難量。立夏後冰始凝。夏至冰堅。立秋後泮渙。冬則溫氣如春。傍又有風穴。</text>
<title>題鶴桐祠 祠在桐山下。侑食六臣所也。</title>,<text>人生一死孰無之。未必皆傳後世知。烈日淸霜留正氣。歲寒松栢鶴山祠。社揭寒水先生歲寒松栢四字。</text>
<title>遍看韶州諸山。寓寫。</title>,<text>觀山今有術。此境皆如斯。無味中酸辣。相忘外巧奇。踈枝排密葉。韌骨傅生皮。人傑地靈句。沈吟一誦之。造化家中韜晦場。無心有意總難量。散抽苔紙塗層疊。橫寫麻皴着淡黃。密處不知龜藏六。鈍時猶似蟹有匡。混沌千年多鑿竅。幾分神聖幾分狂。</text>
<title>行路裡語</title>,<text>治內以輿治外轎。坐人肩上浚人膏。芒鞋竹杖三分飯。始是人間第一豪。</text>
<title>外嶺以北。山意又深。縣令倉廵卒卒。無佳韻。遂述慙愧之情。</title>,<text>縣令此行色。那曾有殺機。山梁有擧雉。村屋無啼兒。湊目陳荒甚。傷心掊克爲。息徒石㙮下。倉糴趁辰時。有若向平在。山行是好機。洞天今似許。塵念絶些兒。胡載蒲鞭去。欲精斗斛爲。餘生惟白髮。蠟屐理無時。</text>
<title>安平倉閱租</title>,<text>眯塵磔磔坐腰酸。民死民生吏不干。三載別營餘白髮。安平倉裏又消歡。</text>
<title>夜雨還官</title>,<text>崎山路夜。陰雨窘人行。猶畏鞭箠急。遞傳炬火明。其間層出恠。在下未如生。無以不沾濕。多誇太守榮。</text>
<title>荷屋相公壽辰 幷小解</title>,<text>丁巳涂月四日。荷屋大相國閤下週甲。聞韶 義城古號 縣令趙冕鎬偕鄕秀士。載拜于崇德影堂。堂是相公生祠也。畧述微悰。郵呈崇鑒。積德百年降甫申。景星如月泰平春。彬彬瑞彩于何見。毛換昆山五色獜。乘除仁壽域中人。嬴得休休斷斷臣。六十一年公所有。十常於國一無身。我公壽貴豈徒然。隻手千斤久擎天。絳老不須精較甲。懸弧舊度値今年。是年月。純元聖母上賓。爲公至慟。荷花屋上見遊龜。槐棘班頭傡質蓍。二字忠貞家世法。元戎佩服又多時。公之子時帶元戎。高門車馬想今朝。新屬姻隣豈待招。崇德院中香一瓣。年家縣令拜聞韶。</text>
<title>純元王后祔仁寢日。恭記慟慕之忱。</title>,<text>聖朝陟降聖母儀。人情神理象如斯。孤臣朱扈雲鄕去。厚地高天說止慈。</text>
<title>除夕偶題</title>,<text>除日重如此。衙門榜目懸。署籌停縣簿。糓肉敬鄕年。始起離家念。都因作吏憐。一雙飛舃在。何日去朝天。</text>
<title>索戰歌 戊午</title>,<text>我歌索戰歌。歌動且嗊囉。二部賈勇早信誓。魚魚雅雅鼓聲多。聖代太平韶州縣。吾里諸丈舞皤皤。畵龍祭後有索祭。驗之官穀生細芽。驚鬼爆竹亦歲歲。九成不動六曲波。我歌歌索戰。索戰戰則那。北索如山屹。南索亦髣髴。爾藁而縱我葛橫。絢索編索索功訖。十里五里迎索來。蟠地沸天歡聲䬍。卄隊假面拍手齊。北爲夫兮南作妻。妻健如獅夫豈弱。素旗壓祥狗腹携。兩部英䧺渠魁喚。人笑人聲沒端倪。索頭結高仰不及。踊巨蹴到靑雲梯。或如干戚耀蛇鳥。或如錢鎛庤勾圭。新粧袨服那曾惜。百般水陸具狼藉。扮羣羣如粟粒堆。列條條似蜈蚣脊。趯趯引去復引來。竟夜徹曉裂霹靂。縣令坐待鳳笙樓。賞賜百千懸金帛。可笑乎可笑乎。池蝌簷鷇憐嗚呼嗚呼。女裙之石不可轉。誰其茅者誰其殿。明春更較見吾縣。正月十六霄。月明星明其樂陶。呼耶許索戰罷。凌波亭下一逍遙。</text>
<title>仲方知密陽府。取路抵兄。於路寄一絶。和韻報回。</title>,<text>近日看雲夢未成。惠連應入嶺中行。朝來一紙郵緘字。昨宿唐溪報劣兄。墨綬支離誤弟兄。那將暫聚說歡情。紫荊競爽羞人賀。幾樹春風遍洛城。</text>
<title>踰嶺</title>,<text>主屹南邊已早春。東風搖蕩上幨塵。梅花楊柳經年夢。今日初爲度嶺人。</text>
<title>太平春 地名</title>,<text>豐年五穀積因陳。樂土千家厚結隣。二月東風回草木。如何不作太平春。</text>
<title>梵王寺</title>,<text>西界金龍小奧區。秦家歲月洞天幽。桃花不種溪流淺。此欠漁人一葉舟。</text>
<title>板橋</title>,<text>千里嶠南去。二年北上來。家鄕近逾遠。客思倍相催。人漸方言別。山仍熟面開。冰湖舟可涉。秣馬板橋隈。</text>
<title>點檢禿筆。束在架頭。</title>,<text>裘鍾歷歷舊風流。恰似文人老白頭。那忍瘞成三尺塚。手心相慣已多秋。</text>
<title>繡啓以監守盜枉法贓論</title>,<text>負國忝先且莫提。一生身世困醯鷄。如今再滑鞾根足。不倒花甎倒濁泥。</text>
<title>繫獄寄兩弟</title>,<text>福堂深似海。臣罪測難知。獵獵生風日。冥冥欲雨時。免冠須淑問。捉筆下爰辭。俯仰慙衰白。如何不自欺。</text>
<title>縶夜</title>,<text>濁浪無風也自層。至今埋沒玉壺冰。賤臣萬死猶餘罪。請室中宵一盞燈。</text>
<title>四日</title>,<text>四日金吾繫縲臣。顔之厚矣可擡人。辜恩不作書空字。那得生生報刹塵。</text>
<title>聞擬律</title>,<text>可殺贓官盡。特寬一縷餘。關和從古有。禁網卽今踈。外地猶天下。嚴程在夏初。廉泉一勺水。何日洗襟裾。路有論當謫。於文罪已浮。若稽虞舜盛。厥亦共上流。念爾身亡耳。視吾舌在不。南荒千里外。無處聞廉州。聞金吾以井邑發配。余以從弟時宰泰仁故嫌。士生有爲世。獲罪亦云榮。歷數多前哲。絲毫不足驚。蔭途元自賤。贓律最難明。流配三千里。倉皇迫遠程。</text>
<title>僦邸購矮燭。閱海山圖。眼澀不究。用坡公眞興寺閣韻。</title>,<text>靑熒小風燭。以膏忘其形。黃昏走籠販。唱同賣花聲。剪刀借夜力。僦邸富經營。奉若魁杓郞。捫歷塵沙星。爾脆淚結穗。我勞顔發赬。十洲與五嶽。漶漫纔圭楞。未遇司空話。銀管失崢嶸。麻姑亦搔首。一啞桑塵驚。眵眯已花纈。靉靆曷以勝。朝上三竿日。先服紫石英。按醫書。紫石英主明目。</text>
<title>揭坡公笠屐圖。讀山谷集仍題。</title>,<text>待罪僦居小笏房。誦詩展襐資劻勷。東坡居士來燈影。山谷老人留瓣香。千載芝蘭合臭味。二公欬唾成文章。胡盧笑罷胷如洗。之惠之宜各一方。</text>
<title>歸弊屋理裝。見南庭白牧丹盛開。</title>,<text>我愛牧丹時正芳。白光白色一團香。焉能凂爾休嗔悔。惡主人今坐法贓。</text>
<title>夜傍湖山。與朴瓛齋相酬。</title>,<text>湖山蒼靜依幽竹。竹影闌干月過軒。散步逍遙成獨笑。請君無下合時言。</text>
<title>出漢北門由險</title>,<text>蓬矢桑弧不定方。一生那得走康莊。若敎解占便宜地。也是綿包一飯囊。</text>
<title>弘濟院</title>,<text>弘濟原南望漢京。欝忩佳氣繞曾城。孤臣去國三千里。罪流三千里。 步步回頭寸寸誠。</text>
<title>寫懷</title>,<text>慘慘家人別。自然勞我心。拂衣就長道。野日忽生陰。</text>
<title>午飯新院</title>,<text>逐臣幽抱自煩寃。長道倉皇別弟昆。律例嚴非饒汚吏。家聲墮已媿孱孫。心心可燭吾何面。喙喙爭鳴衆所論。湯火不辭餘一死。且將玉玦答君恩。</text>
<title>歷瞻先阡</title>,<text>父母恩深奈若爲。餘生涕淚但垂垂。早能歸侍天坮下。榮辱人間子豈知。冥頑只得鬢成絲。自昔煦孩在抱時。祖考遺安單且厚。如何荒覆到如斯。世父勤斯眷育偏。鮮生逮事又丁年。傳家淸白多慙負。謫絫身辭短碣前。坡陵春草尙萋萋。骨肉團欒十世餘。積累嘉林飄一葉。迷陽郤曲又籧除。君侍舅姑廿七春。我猶汩汩走風塵。鍾鳴不止滄浪誤。多辱靑山半葬人。</text>
<title>宿坡平</title>,<text>客行抵黃昏。店荒多烟坌。是夜眠未溫。我夢其緖寸。早起理櫛巾。無恙恃頑鈍。前去臨津江。水頭當買飯。</text>
<title>望鳳棲山。憶季氏。並小識</title>,<text>硯家以鳳棲石爲神品。石年春抄。得一塊貽我。已携在行𢄑。對此山臨此石。自不得不懷處。鳳棲山在此。怳忽迷西東。一片太古骨。久入我手中。試展行囊笑。歸根葉相同。書報石年去。足以補譚叢。</text>
<title>憶二弟</title>,<text>勞勞復勞勞。昨日送客橋。仲氏季氏心地弱。對兄垂頭言不挑。我豈蹠魋沒情緖。強叱徒夫整擔轎。囑君趁向家裏去。去去留留勿復囂。緩撫眷屬勤生活。我去今非永與潮。紛紛拜別不在目。但見坡水迤折坡山遙。</text>
<title>記見</title>,<text>一女頭戴槖。一男背負籠。籠上塊突一拳肉。血色才乾襁以蒙。亦其眉目呱其泣。男曰兒腹空。女曰昧爽已飼兒盡乳一筩。諺指房謂筩。 如是那得遠行李。行李又忩忩。羡爾何處非爾室。世上經綸付此中。耕牛作耦犢則後。鷄啄哺僆亦雌䧺。復有呼朋喚侶。中澤之流鴻。我獨胡爲乎。千里身外只一僮。</text>
<title>到臨津</title>,<text>昨日猶詹輦轂塵。今朝已作坡陵人。輕舟又渡臨津去。却是坡陵再世身。</text>
<title>又憶兩弟</title>,<text>微君輩故我何生。努力如餐赴遠程。時一水灣山角淚。玉身難贖是贓名。</text>
<title>東坡店</title>,<text>文章稱號不干它。異地遙年且奈何。同作逐臣今到此。無妨喚我趙東坡。</text>
<title>松京懷古</title>,<text>客登滿月臺邊去。其故沈唫有所思。春草生時吳苑廢。夕陽多處晉陵悲。彼都人士惟臺笠。相對山川似奕碁。閱五百年無一事。崧陽書院是題詩。院是圃隱先生俎豆之所。</text>
<title>雜題</title>,<text>嵂嵂碧崧固勢䧺。如何都作佛頭峰。牟尼事業非其應。我說無稽一笑空。勝國繁華臺月滿。幾何又見𡙇時來。丹樓碧閣都灰盡。天壽門無送客杯。李仁老破閒集云天壽院野桂成林。丹樓碧閣。笙歌喧闐。凡延候餞別必於此。橋柱無心流水呑。前朝往事不消論。夕陽自有牧童笛。兩兩三三何處村。槖駞橋底槖駞死。東土失孶名但知。却到于今州郡幸。侯鯖力盡剜峰時。碑不忘兼臺去思。忠臣孝子又門楣。留後經歷不忘碑去思臺及府民士忠孝烈之竪石綽楔。殆盡一路。 其風澆薄其民瘠。縱欲如斯那得爲。石燈雨打昏如漆。鐵犬風生噤不聲。白晝井陘山斷處。一枝飛下漢家兵。楸梧遠近千官塚。先着於人我豈能。春草年年寒食雨。荒凉二十八王陵。用冷齋句。</text>
<title>靑石關</title>,<text>春前過鳥嶺。我釼一摩挲。今日淸石鎭。慷慨當若何。天險人所恃。神鬼常護呵。牢落廟筭重。委蛇肉食多。丁壬不相合。萬事入長歌。注意安危地。元臣豈有它。黽勉馳書契。倉卒勞干戈。久玆昇平幸。息燧晴海波。漠漠天人際。其機如擲梭。未暇論形勝。書生鬢已皤。</text>
<title>到平山店。閱坡集有懷二弟。仍寄。</title>,<text>解說坡公賦鄭州。歸鞍烏帽上詩愁。如今事事尤難遣。我有人間二子由。坡公鄭州別子由詩。有此心已逐歸鞍發。但見烏帽出復沒等句。離家三日到平州。南望雲山遷客愁。昔與二君榮過此。路人誰不問蹤由。己酉季氏登上庠。仲氏以署郞率榜于浿府。時余尹浿。還京日。余與二君共由此路。玉門關外是江州。誰唱黃河緩客愁。四十九年驢迹路。余自童丱歲庚午。來往此路。及今計十有九行。 不知何事又西由。勘合公文閱五州。謫徒以公文交付沿路州郡故云。 路人指點更堪愁。如何做到名編此。枉法句當律例由。行行幾日問黃州。此去陽關也自愁。海藏謫陽關。會當一宿而散。 大抵一塲中表厄。今年𡙇陷是何由。</text>
<title>題店壁</title>,<text>人眼繫於心。心本具一鑑。鑑空月如淸。姸媿應之泛。眼或盡心謀。心亦寧無嫌。毛時眩鷺烏。體又失甁㽉。是故當知不。月爲雲所蘸。修得到吳剛。點檢無多懺。無心有心間。以眼非眼陷。毫刹戒薤羹。心眼不外俺。</text>
<title>龍泉舘感舊</title>,<text>恭記歲丙子。曾陪美上時。記延侯屬自屛巖始。 㫌旗羅十里。簫鼓發三吹。祖訓今荒緖。孫行此繫縲。龍泉橋畔淚。拭拭不禁垂。</text>
<title>龍山謔作</title>,<text>四日離京抵隴西。隴西長坂一鞭抵。蝸牛角上言鸚鵡。却是迷人亦自迷。</text>
<title>龍穴 在西車嶺北水踰里</title>,<text>人言此地昔藏龍。龍躍天去潭自空。石門谽谺錯上下。六窓九竅開玲瓏。我今停屐一搜賾。詭迹幽痕不可窮。角抵是聽裂霹靂。爪攫應挐叱靈隆。蜿蜿之而閃玄甲。着處髣髴來醒風。潭之下兮水黝黑。汪汪西走收民功。屢聞行旅失考據。兩手招招詢老翁。怳然跌足一歎息。粤瞻顧瞻辨西東。麒麟在左鳳凰右。環抱拱揖蟠胚融。萬騎騰旋慈悲 嶺名 險。千朶呈出大尼 山名 䧺。俯而培塿仰突兀。棋置星羅四望同。盖是造翁經綸局。萬八千年肉眼瞢。我起一說齊諧備。盍視全龍喩亦通。龍德千變神不測。初九其或潛在中。時以出之放彌大。可與鵬翼相磨礱。類似大天覆天下。佛眼藕孔究始終。擧頭一笑題詩罷。擲筆化爲活龍峰。</text>
<title>釼樹驛</title>,<text>隴坂西頭野戍平。夕陽無限散縱橫。荒山去愈英䧺勢。長路看同恨女情。日下音塵迷曉夢。天中節物近朱明。如何更得消愁地。店酒熏人且莫醒。</text>
<title>油碧轎 時製不輪。故不曰車而曰轎。</title>,<text>無數油碧轎。此路逢曲曲。來多去亦多。暗塵香繹續。團扇半遮簾。轎中坐如玉。來者去之源。其意誰能燭。人說下邑財。悉塡京人慾。我意下邑人。妙設狡獪局。裝送此轎行。反鴆京人毒。毒盡復歸來。桑樹自可續。天意本好還。可以一理觸。</text>
<title>店曉</title>,<text>我行此間關。家屬念當苦。仲氏與季氏。那得不慰撫。弱女纔四齡。粗朗戀厥父。數三比隣友。別時情未吐。下走悉眷眷。越嶺辭傴僂。惶恐載嚴程。棄之陌上土。日打店飯喫。小燈耿在戶。是夜眠不得。饑虱逐臣侮。</text>
<title>洞仙關 用坡韻</title>,<text>洞仙門外朝日初。麥潤泠泠染客裾。飯店不遠那問酒。擔夫欲歇爲看書。鄕愁觸是逢源水。病骨支同上坂車。未到陽關情先怯。握君手處當何如。</text>
<title>黃州 用坡韻</title>,<text>黃州我憶蘇團鍊。氣節文章苦未低。吏部星宮守磨蝎。蒙莊秋水寄醯鷄。不知飄泊多風雨。一門蒼茫有弟妻。事業荒唐 坡句有老來事業轉荒唐。 隨世甚。今余投劾向江西。坡公黃州詩寄子由。爲余投劾向江西。</text>
<title>長坂放眺。稍覺豁懷。</title>,<text>螺角盤旋轇轕膓。黃泥坂上少徜徉。天風一到披襟好。從此知津廣漠鄕。</text>
<title>抵宿海藏居停 抵中和海藏居停。聞在校村。直造握手。喜可知也。留話一宿。海藏曰此夜不可無詩。仍命侍者拈韻共題。意實在不可無不可有之間。</title>,<text>將身無異在王京。玦珮尋常感玉成。浮念已灰挑燭盡。寸心如月擎天晴。蒼茫家室人誰問。跋涉關山路未平。難別難逢奇一醉。不從詹尹卜餘生。</text>
<title>長林</title>,<text>城郭人民近若何。傷心春草又春波。無顔更渡同江去。虛食當年此水多。</text>
<title>謝太平父老 將向江西。路出太平塲。坊民知余是行。以鷄酒勞于路左。爲余是庚戌知府。余固赧恧之不勝。率題一絶。以謝父老。</title>,<text>太平父老尙慇懃。壺酒爭勞馬首塵。玦淚倉皇不須問。當年倖逭繫縲人。</text>
<title>到僦舍二日。海藏詩以郵之。率謝。</title>,<text>忩忩一宿出西京。欲夢君邊又未成。關樹繫情如縷去。郵緘開眼撥雲晴。每依北斗勞瞻望。自得南溪 借金錫舜山莊。溪山林壑。極其幽淸。余謂坡公南溪不是過之。 足太平。正爲長沙猶不遠。怕人是非到餘生。</text>
<title>朝起理髮。偶契坡公一適步出林中。濯濯不已。</title>,<text>天賜鶴林一小園。隨分飮啄且全存。淸斯日夜南溪水。濯濯贓心億萬番。</text>
<title>借隣鉏種菜勞灌。偶檢坡集。得子由種菜久旱不生詩。定符我此日。次韻一笑。</title>,<text>數圭鉏役始謀生。分付厨人久洗罌。朝灌軍持金似水。夢和詩品玉調羹。饞流涎不驚儲價。白盡頭誰喜力耕。心祝西山雲一片。夜能作雨見抽莖。</text>
<title>蠅謔慰謫中無理</title>,<text>昔我童慣西人諺。世上難當平壤蠅。蠅亂常倍壬申亂。家家戶戶殆不勝。都廵察營餉具粥。古例設粥防患。 伎樓不卷碧幮繒。去年曳紱達城去。達城之蠅亦堪稱。是時玄冬雪贔屭。有蠅多於劫沙恒。塗筩 竹條格紙。塗覆糊膩。從穴誘蠅。 誘賊筭似甕。承塵說法紙連層。列黏紙籤於承塵。敎蠅來集。俟夜坑之。籤似勸善文。 今年四月謫江縣。僦得南溪自謂能。泉石樹林淸而靚。笑把郵緘和旅矜。海藏居極荒僻。余書誇之。 一日二日層出變。霰集雪滚來憑陵。不料此地有此怪。怪哉山中何所憑。垢褥鋪如黑豆網。汗衣縫似烏絲繩。貪羶則可墨何嗜。吸盡硏池日數升。拚棄廉隅且無怯。口歕手擲揮之肱。聲也營營耳所惡。飛亦𦒃𦒃目所憎。附鼻緣眉判黑白。燎于燄燄潮騰騰。此亦蠅之一冀北。平達伯仲無减增。爾巧若爭當先讓。爾罪若論合一懲。皇威未宣休按釼。佛力難攝誰傳燈。亂我豆籩吾不滌。唾我面目吾且仍。囑勿汚我手書卷。是我嘔出一片冰。</text>
<title>戒疾揜戶得情字</title>,<text>摟指經旬歲月驚。至今飄泊在江城。客中有疾身偏大。書外無人眼最情。逗壑雲如烹茗氣。透窓雨憶打蕉聲。閒時不踏前溪去。恐被村翁問罪名。</text>
<title>海公又以詩寄。率和回使。</title>,<text>君心如水注吾勤。間日郵緘一騎塵。若比長安無此適。從今元好浿西人。</text>
<title>睡餘見南階紅芍藥。更覺鮮活。</title>,<text>昨日花開今日好。好花看到亦多時。睡餘另具琉瓈眼。烘寫臙脂染綠詩。</text>
<title>臨池</title>,<text>鈔詩寫字已眸酸。灌菜蒔花且力艱。也學驕童消睡法。南塘時復釣魚還。</text>
<title>戒童勿漫釣</title>,<text>弱竿嫋嫋浸烟絲。魚到啣時妙不知。何須浪作無情責。我亦臨池一叫奇。粒香蟲膩禍機翻。甘作竿頭鼎底魂。我旣非魚豈知此。世間難拔是貪根。綠水陰中活活水。弱苗幺卵自䓗䓗。戒兒勿嗜池邊適。無數它年五色龍。</text>
<title>溪山林木之娛。日覺體胖。</title>,<text>贓官命射貪狼星。到處難題一 一作隻 字淸。濃綠溪山油似滑。半錢不給買江城。</text>
<title>夜卧無聊。囑穉圭鬮押。得竹陰先祖集中韻。因命燭以賦之。</title>,<text>火龍初蛻曉雲殘。香海迷茫一吸乾。鬼魅鼎昭寧遁跡。姮娥鏡薄莫愁顔。五更有夢重衾破。昨日留痕宿醉看。却把剪刀疑珮響。金蓮學士步珊珊。</text>
<title>二十七日雨</title>,<text>旱餘此甘雨。豐我餠餌資。靑山近焦悴。快見一醉時。林木做何夢。昏昏自不知。下溪洴澼垢。淨淨洗膚皮。中和有滯客。丁響重下碁。海藏日前書。有道風軒圍碁。 吾家米多少。能復及朝炊。毋嫌書窓黑。此詩雨賜之。明日晴亦好。時物且華滋。</text>
<title>䧺鷄</title>,<text>僆隨雌伏日相寬。得意時時耀武歡。羣聚方知䧺者好。物微猶有德之難。曬衣庭窄暾將閙。拂柳村深晝亦寒。待我它年丹鼎訖。雲中約與駐顔看。</text>
<title>戒鳳傔 並小解</title>,<text>携鳳至江西謫寓。無聊甚。鳳輒不在眼。時多呼之。必從南溪之池閣。荷竿而來。又或屢呼不應。覔之便晝寢。余憂之。欲已此二者。使賦詩。曰未學博依。因爲圖而曉之。命韻而製之。少頃以一紙進。看之是詩。讀之有句曰農家爭唱太平年。此神品也。余安得不驚喜。所以不得不着愛一字。不得不着愛一字。故又所以不得不先着憎一字。取是句。足以付之詩曰。農家爭唱太平年。憎一邊兼愛一邊。如何拋擲如斯筆。日向南塘課午眠。</text>
<title>又題四首以勖之。使勿忘前篇之憎一字。</title>,<text>昨日靑春美少年。酒前月裏又花邊。鬢霜一到秋風急。更有何人問噉眠。那將片片若金年。駄送泥牛擲海邊。豐飯硯茶完事業。又看書字夜中眠。三倍爾年卽我年。年光五指屈伸邊。只好年年長如許。來作江西謫客眠。一日存心卽一年。元非挾山超海邊。及到書中問滋味。自然忘食又忘眠。</text>
<title>曩絀紙海藏救之。追述窘狀郵寄。海藏一笑。</title>,<text>昨日明晃 主翁子名 求橫扁。今日洪生 隣生肇 求長幅。遠人近人不已求。老嫗時來頗駭矚。廣文村荒柿葉稀。隣寺怊悵庵天綠。可以畵肚畵沙爲。吏部渴酒神局局。鈍質何罪石虛中。汗面三日不思浴。西塞山尙覔玄眞。笑殺毛公只暖觸。家鷄野那曾分。靑李來禽寫未足。能使帖帖如雲興。式而金也式而玉。有限之具無限需。精微當存繼富粟。千番甚於薏苡船。何術塡我谿壑欲。尋常書報雜記鈔。自朝及飯飯繼燭。入之者誰出之吾。夏市日貿課數束。是我爲法安所尤。早不指鎚而手拲。腐草陳根籠俱儲。辟似工毉費人毒。問君三都殺靑石。降婁璀璨來文曲。無中生有始濫觴。千載誰向盧誦囑。</text>
<title>謝皇甫景顔昆季 咸從皇甫景顔恬。偕其弟協，隣生韓聖觀致怛。來訪余江西謫寓。皇甫之出。宋少年汝七元斗亦隨焉。慰藉竟夕。俄厨人不靜。詢之客有攬在童。及進悉醉飽資。野哉二三子之勤余也。爲詩二篇以謝。</title>,<text>皇甫與韓宋。久我苔岑緣。余謫江西縣。聞之速郵傳。賁然來空谷。短策鳴夕烟。入室各叙陳。永歎在言前。拳拳慜楚囚。漠漠筮秦天。樽簋勉牖約。百里荷童肩。滔滔阮生轍。孰肯與周旋。吾亦發驚欣。迍邅若𣿬船。漭蒼善城 咸從古號 南。里仁互三姓。之子如社燕。槐黃必合倂。客我旣年所。頗以阨窮病。君看鳳凰山。三姓所居之山名。 花雪非移性。眞形山在此。乃以人爲影。一氣走具茨。往往迷七聖。未敢啜醨糖。何恠我眼瞠。頭顱所醜姸。善銅自鏡鏡。</text>
<title>弄墨場。以誤錯紙背。隨手作波戈勒策之勢。偶以䲶鴦之頭雙列之。承以鳥。恰然一好象形。座人一相呵呵。</title>,<text>自是䲶鴦鳥。化爲連理枝。南塘看情水。種待結花時。</text>
<title>金生孝憲購佳紙。乘潮而至。困我一晝二夜。無以塞其意。</title>,<text>君癖痊何日。我才非緩和。滄江明月夜。載送一船痂。石坡酷愛余書故云。</text>
<title>謝丹广李明九</title>,<text>君視天涯若比隣。手持文字到慇懃。丹广從海藏讀余莫鈍集。袖序而來。 頂鍼不早顚霜厚。依舊徊徨失路人。</text>
<title>偶唫 有西京伎數輩來請謁。余辭以罪累。</title>,<text>藉以南溪水 當作淨。洗將息補身。珊瑚橫網失。薏苡速珠嗔。天下無難事。山中送美人。有浿上舊暱來求見。辭以罪累。不許之。 吟詩亦存戒。那問盛唐津。</text>
<title>端陽日。被丹广所起。試弘藏泉。在縣南十里 歸述旅懷。</title>,<text>我來二十日。日日問所事。噉眠大關節。看書兼寫字。溪山發淸警。花木寄生意。官人及野人。往來非一二。脫然悞衰病。固已忘繫累。江俗例自別。佳節端陽値。旅食兼饍羞。村氣騰角戱。復見秋千影。柳陰映紅翠。有言弘藏泉。可收百疾治。無聊重客勸。杖藜試一至。泉味辣而腥。五瓢失口鼻。買餠乞老嫗。屢被村翁詈。夕陽田畔歸。水禽媚烟地。芒鞵已濶嘴。略彴多不利。頹唐入山棲。褫衣風榻睡。大抵較昨今。今非昨日比。家鄕不在目。忽忽夢所寄。楚澤有逐臣。形色何憔悴。</text>
<title>金生更求一律。卒卒迫行不佳。急就坡韻以副。</title>,<text>如何得此可書天。老石嘉陰又響泉。一枕夢迴漆園叟。大檀心供法昌禪。君仍成性眞堪笑。我困爲詩其或傳。不待丹成待成墨。硏中未必無神仙。</text>
<title>十日朝有過雨。夜月極淸佳。</title>,<text>空山蒼翠來爽襟。月光葉葉枝森森。夜靜風生漸如水。漾漪漫碧主人心。卧想主人五十六。六百餘月覔覔尋。宵千自異曉殊萬。畵欲愁殺書欲鈍。靑天去心纔尺梯。擧頭不問嫦娥恨。牛渚一去謝將軍。我非同時豈我遠。玉斧之說誠荒唐。白也當年無成券。自從半輪屬峨嵋。大蘇酷嗜惠州飯。舊曾相識今幾人。千載寥寥闕定論。浮生悲喜浪有由。盈朒一理元布寸。樹間剌剌禽警毛。余亦不寐能詠高。孰其形者孰其影。曠然一笑山夜豪。可以月觀觀非我。對月人人空自勞。</text>
<title>卧後更賦</title>,<text>月向斜窺戶。慇懃爲客人。空山淸夢遠。高卧朗吟身。元自無心夜。看如有笑嗔。小篇苦遲就。快一祭詩神。</text>
<title>朴處士 之一 號石蓮。索詩甚。用坡集韻。以副其意。</title>,<text>處士豈忘世。江西果俊髦。名登文學薦。譚折繡衣豪。仲叔貧無累。淵明飮是勞。期期訥於俗。不病讀離騷。處士訥而好讀。性豪邁愛酒。以文學被剡。嘗直指入縣不飭。處士折之。</text>
<title>和海藏韻 頃余飮水行。贖一鳧放生。丹广歸語海藏。海藏前此有獻鱉者。已付水濱。得此暗契。詩以奇之。和韻以還。</title>,<text>吾輩自是信天翁。偶然飛下江西東。魚網鴻離古亦有。皓首何必自悼躬。詹卜非龜契執左。坡書絶鷗談補叢。最難病渴彭蜞步。都付星守磨蝎宮。簷鵲査査壁蛛結。羽鱗纖悉郵緘中。詩料便是魚蟲注。大手筆下黃絹工。一鳧一鱉傡奇遇。使我喚醒如發蒙。記昔飮水弘藏里。二客從之携一童。靑篛笠底羅雀者。射宿之旨渠豈通。瞥地風生波上下。爾何機心此鳥籠。佛首來同獻禽禮。義氣歸似獵兎功。百歲祝鴿陋俗態。千載放鷳挹高風。濯顔爾見東海使。浿江一派相始終。淊淊水母無可語。莫是隻眼君我同。大監居山勝居水。獻之者誰禮則隆。泣轍一般投林急。非窮那得知憐窮。爾有衣裙子産褚。圉圉洋洋其樂融。逡廵莫向蘇隄去。半閒春酒玉巵崇。無量福田快一贖。雅度仁惻今韋公。玉環宣召君歸早。奏將喁竄若己恫。</text>
<title>示穉圭 每裭子臨行。穉圭與鳳傔。各携硯占一隅。作家書。或換其坐位。或相笑筆法之精粗。致稽發。甚無意也。爲示謔語。</title>,<text>與我來者圭與鳳。我以字解纔成衆。飯恒有品非異糧。卧或同丌說各夢。象形不可離雙鉤。會意共甘酸癢痛。近日身世何足言。秋蛇春蚓相伯仲。爭坐位臨家書乎。若避屋漏紛笑哄。爾家吾家轉注看。寫錢寫米都筭甕。千里假借猶信息。臨發行人自忩忩。平安二字畫已多。第一名筆白文送。</text>
<title>讀海藏懷古詩 朱生奭淵。自中和袖海藏書來。書中有得東明墓懷古詩一篇。夜窓風雨。挑燈一讀。</title>,<text>朱生袖裏得書時。近日平安好讀之。魚忘江湖子知樂。鷄鳴風雨我看詩。名心常有百年久。客夢不因千里遲。莫把文章驚世俗。東明遺史總堪疑。</text>
<title>次海藏東明墓懷古韻。墓在中和眞珠洞。</title>,<text>句麗事業荒墳古。本姓靑山尙在遼。東明王生於遼東句麗山下。以姓加於山名爲國號。 指點眞珠野人祭。橫行弧矢少年驕。柳花卵大 扶婁子金蛙得一女名柳花。生大卵。男子破殼而出。是爲朱蒙。 經綸出。朽木宮深歲月遙。當日遺鞭化春草。如何得去上天朝。</text>
<title>謝朴處士送櫻桃 用杜韻</title>,<text>雙童遞戴小凾紅。荷盖重重細葛籠。自我江居時換速。得君園實味分同。前年出入迷閶闔。內賜頻繁自殿宮。憶事不禁生白髮。吟蘭何暇說飄蓬。</text>
<title>近日圭鳳工睡可悶。命題以睡。使排之。仍就以示之。</title>,<text>可描如線路。從此易還鄕。聽樹鴉啼去。看書蟻鬪長。是吾偏嗜好。於爾豈炎凉。只管催呼句。無過一穗香。</text>
<title>食瓜</title>,<text>旅食宜淡泊。咬菜無足嗟。重玆人所賤。口腹寧累耶。醬塩及葅韭。數品日恒茶。主人殺鷄厚。蹙蹙屢勤遮。六日又六日。亥市魚或賖。下箸驚時物。夕盤吾食瓜。</text>
<title>送朱奭淵還鄂陽 三登古號</title>,<text>鄂陽本是佳山水。何况登臨黃鶴樓。黃鶴一飛江西去。江樹靑靑鸚鵡洲。鄂陽小兒今老大。古人不見使人愁。朱生欲去留不得。黃鶴樓上一回頭。</text>
<title>風雨無聊</title>,<text>昨日送以雨。今日送以風。風時雨亦有。雨風相始終。山澗應其響。林木助其䧺。塊屋蕩如棹。頭工此老翁。採薪及汲水。劣劣寬小僮。嗟哉亦人子。弊衫愁亂蓬。茶竈已壞折。悵息文武紅。比隣詎不救。炊火難相通。下碁如下碇。余方快奏功。晩來又病悸。蜚廉叱靊霳。飇駛勢轉急。閃西倏復東。衆果委到地。戶扇相磨礱。翂翂滅雲鳥。趯趯投階蟲。怒谿忽加邃。噴壑忽加穹。孰能驅以去。投之谿壑中。吾寧閉兩目。葉掌護耳聾。偃息不敢暇。蹇蹇若匪躬。寬膓雖有酒。獨飮太冬烘。有道此靜坐。書卷砥柱崇。須臾且見日。廓然發羣蒙。</text>
<title>金剛小山</title>,<text>我來住南溪。主人如夙昔。僦我約山堂。主人反爲客。飯椀供腆精。起居勞晨夕。主家事有無。無小大相隔。林日將西斜。忽然進請席。云有仲子名。孝默候咫尺。欣欣入案前。拜立寒暄亦。其人白葛衣。滑滑烟霞滴。問幹甚事回。今始顔面獲。云從金剛山。搜勝時月積。大抵山之奇。不能說嘖嘖。人事不得遲。出山如失壁。袖携二小山。此其金剛跡。一拾龍淵傍。一採摩訶壁。大者備千形。巒壑絢刻畫。小者勢拔雲。晶瑩靑駁白。余曰楊次公。倂奪元章魄。坐收漁人功。勝少文畵役。住水供硏頭。金剛看不射。</text>
<title>五亮千里寄詩。情辭俱摯。拳拳以爲憂。次韻以報。</title>,<text>行唫楚澤訪原遊。亟失當年好一休。自信呑胷常有月。如何得氣最多秋。弟妻早勸安仁賦。故舊今存與可憂。倦鳥豈知烟霧散。元龍百尺尙危樓。五亮之亮。陳元龍亦居其一故云爾。</text>
<title>望杏 庭南有大樹杏。少年日待其熟。日常在枝。以望杏課題故效▼(㱑+又/卑)。</title>,<text>壇杏靑靑黃熟遲。待它日灸露漙時。少年却枕癭根卧。欲遣酸香入口知。</text>
<title>偶題</title>,<text>村翁去後曛黃散。流水聲中自四隣。悠然更就樹根立。西出陽關無故人。敦義門西音信絶。亭亭落日對村酤。不關揭脚與蓬髮。一片冰心在玉壺。日未黑時蚊子雷。少年艾焫扇驅逐。先生萵苣包摶飯。散步逍遙自捫腹。</text>
<title>夕聲</title>,<text>金約正家匏蔓下。兒童三四倚牛宮。先濁後淸咿啞曲。解吾民慍舜時風。雛鷄四啄牛思犢。亦自勞人呼喚聲。一鳥飛過驚漂母。蒼蒼烟出杵頭平。厨事粗完機事在。村娘事事自忙時。松明火照西隣去。繚亮舂歌姑惡辭。</text>
<title>寄兩弟</title>,<text>庭陰步如鶴。警夜不成眠。弟有關心地。兄流戴斗天。思量將賣屋。多少可營田。試向二君說。二君當頷然。</text>
<title>筭老 幷小解</title>,<text>溪渦羣童子浴。瀺灂不可辨。點之十。使各年之以計。一百一十歲。今余年五十六。其半而加一歲者。戲爲之篇曰筭老。十童一百十年計。一我能半加一歲。假使十童各我年。五百六十同率例。况有壽者相其中。幾童脩到此緣係。爾多乎哉我多乎。法實乘除天元濟。我由十九八七來。嘗如爾者今水逝。葱竹隊隊互矜驕。象勺蹲蹲粗能慧。人今忽然稱以翁。一翁難化鷄鶴蛻。翁者百無所可爲。自童視如大造詣。爾輩歲月將如花。天下萬事順風際。大年固不小年如。可畏後生呑牛勢。對爾吾欲有一言。還吾孌婉髧綵紒。不然吾老更不辭。五百六十先我惠。</text>
<title>次朴處士饋杏詩韻</title>,<text>櫻漿帶齒褪猶遲。憶得君詩倂讀時。依舊雙童荷葉傘。處士前以詩送櫻桃。以荷盖籠之。雙童遞擎。今又然。 杏來消息鼻香知。</text>
<title>金萱花始開</title>,<text>金萱花發滿階頭。綠水濃陰夏日流。幸免牛羊人又惜。憐渠身世已忘憂。人人欲爲忘憂種。何不人人自作花。花自無言人自在。憂多憂少不干他。今日長沙搖落甚。定看何物始披襟。天敎一種繁華事。故近山窓慰客心。</text>
<title>見瓜田蝴蝶偶題</title>,<text>蝶也身世爾何爲。管領東風三月時。生老病死物皆有。饑飽寒煖人亦知。翾翾翓翓聽誰使。閒似忘者無如而。愛根不拔糞壤汚。南瓜圃中如雪披。</text>
<title>苦蚊</title>,<text>衰骸觸暑轉癃疲。蚊子如潮勢莫支。急迫無聊爬刮盡。山樓豈是露筋祠。</text>
<title>強飮試毫</title>,<text>伏金中人氣。了若水浸絲。強引松節酒。卯醉資一吹。空谷生鄒律。藹然叫一奇。得墨申生手。數字亦揮之。</text>
<title>飯後</title>,<text>矮簷蚊火惡。飯後不居樓。送客臨橋遠。乘凉就樹幽。筇音山鳥慣。詩債磵雲留。已與家鄕隔。何煩起旅愁。</text>
<title>倒騎牛辭 並小解</title>,<text>西岡綠樹中。有牧童倒騎牛過者。穉圭誦倒騎牛辭。雖俚甚澹適。乃演而叶之。倒騎牛去彼童子。世上是非知未爾。爾牛之背駄淸風。一生來往夕陽裏。聞汝先生在箕山。昨日胡然過潁水。此語歸達汝先生。此中亦有一處士。彼童子聽而不聞。橫笛一弄靑山指。</text>
<title>夜坐南榮見霽月。鳳呼率寫。</title>,<text>知是雨餘月。靑天一倍豪。風來如助勢。雲卷不辭勞。快活呼秦酒。淋漓讀楚騷。淸林全退熱。何待廣陵濤。</text>
<title>圭鳳相與角詩。問之。曰看荷詩也。吾老不得與若輩角。戱題。</title>,<text>看荷看似霧中天。人道荷憐我老憐。淨相具輪三變海。新詩添繡六朝烟。來臨翠葢紅粧下。忽憶金風玉露邊。萬竅玲瓏猶不透。楚臣蘭珮此同緣。</text>
<title>次朴處士韻 朴處士山莊。池蓮盛開。携筇而往。興盡而返。處士以無詩大憾之。翌日又以詩致恨。次韻以解。</title>,<text>老人看花花應笑。何况逐臣更可羞。強飮強詩又蛇足。無寧全我漫漫遊。</text>
<title>羇懷</title>,<text>靑天遠如此。雲去片時中。是月長安月。照同看不同。故園書始達。前裭書始達。得家信之回。 逐客思無窮。依斗頻移席。披襟託扇風。</text>
<title>鄭載奎來見。聞其爲詩殆三數萬篇。尙一小成未得。</title>,<text>廣文白首老何成。酒後悲歌滿座驚。庭下若生書帶草。君家自有舊詩聲。</text>
<title>十四夜</title>,<text>靜坐南榮久。衣衫露已侵。石泉鳴愈急。林月照偏深。何處說歡戚。此中無古今。傍人頻借問。一爲楚臣吟。</text>
<title>愛月吟</title>,<text>久雨不知月。新晴喜可知。堯民昏九潦。漠漠當何爲。長空生夜淸。我心渺無際。碧滑玻瓈盤。銀雲不敢翳。晶瑩露始華。蒼雲山如睡。林月更多情。空庭藻荇翠。愛極如初見。終宵自不眠。少人何須恨。吾且淸光專。四海同今夜。愛月幾多人。人人各自愛。何笑復何嗔。山月妙新畵。林亭一幅佳。此中有遷客。不爾尙難懷。唔盡悲來語。試於月問之。淸宵偏好月。月裏故鄕思。此月非今夜。又將他夜然。我歸還有約。脩竹山窓憐。</text>
<title>晨興坐南榮</title>,<text>天霞洞府轉蒼蒼。宿鳥翻驚草樹香。散抹臙脂烘一色。朝暾初上鳳凰岡。</text>
<title>粧池洪悠齋聯字。仍題。並小解</title>,<text>樓壁有洪悠齋墨塵。滲敗黦煤。字畫不可辨。如見故人醉汚濁淖中。安得不遣手抉起而淨拭之。命李昌根改礬之。其闕畫亦不宜贅補。宛然秦碑漢搨剝落愈可悅。旁附識。還付主人。小款微微辨養眞。款養眞樸道人。 綠陰秋水寫精神。聯字秋水纔深四五尺。綠陰相間兩三家。 村傖不識紗籠好。敗壁淋滲一十春。涅不緇乎磨不磷。具油連蠧綴礬新。故人來掃烟雲盡。東武禪床月一輪。悠齋字全摹石菴。肥瘦短長露態均。天然古色更堪珍。爭將璧合珠聯日。却問雲泥兩樣人。</text>
<title>觀午饁</title>,<text>草頭拂拂曬田衣。婦子來時午景微。出自鋤犂皆食力。盛之筐簋亦家肥。厚生莫若重根本。直道于今誰是非。傴僂捋鬚田畯喜。嘗其旨否載言歸。西岡綠樹太平圖。麥飯葱湯各大盂。當日曾爲四郡守。如何不及一農夫。長沮村畔耕而耦。冀缺家中德不孤。總爲餘生含哺計。買將鋤笠少須臾。</text>
<title>凌波亭。有芍玉，悠齋二題板。借韻。</title>,<text>不知何處有人歌。日暮空塘生碧波。楊柳西風隄上去。江城六月藕花多。</text>
<title>和東田詞伯見寄 石年書至裏有紙。卽東田詞伯詩以寄者。時余得新潭。逍遙其上。率和之以俟裭子。</title>,<text>新潭瀑水留雲影。此是君詩我讀時。各證鳳棲石一片。余與東田各分鳳棲石一片。以證墨因。 欲無相思可無思。</text>
<title>坡公在海南。有謫居三適。余欲借其韻而未也。近日實踐。已得其三。乃賦之。</title>,<text>萬慮澄未始。敞我六六宮。先生已髮短。颯颯枯葉松。明窓結趺坐。試櫛期愈風。關竅注血潤。一氣自䟽通。腕老休且力。千梳戒勿悤。縱無蟣與虱。微霰欲成重。籠禽思刷翮。櫪馬喜拂騣。齒谺眼亦揩。灌頂醍醐同。曩余走袍帽。是刻豈易逢。纏䯻向壁。時揭笠屐蘇。 一笑謝坡公。早起理髮。睡蛇出未出。驗我支兩肘。吾已忘我者。何無亦何有。床書俄鬥蟻。咄嗟遠已久。蒲團穩一臀。寂然拂蠅手。飽喫江西飯。如酲秦地酒。若云動者妄。定中金石壽。若云定者眞。動已糞土朽。玄牝餉我厚。樂此一消受。耳聞與目覩。非塵且非垢。蝴蝶不戀花。蘧蘧豈壯叟。午窓坐睡。旅燈候蚊火。單綌閣衾裯。卧覺兩膇重。膝痺亦以憂。空山事事幽。壞木鳴鵂鶹。我心旣有定。纖介不足留。呼兒覔湯來。釜響聽颼颼。灌盆閱冷煖。一足遞相投。淨踝馬涉河。便爪鷹辭韝。又似贓官滌。可言律例浮。騃童縱不慧。斯忍怒曷瘳。明朝新襪。蹙頞奈嗔猴。夜卧濯足。</text>
<title>夜爲蚊所惱。散步庭除。</title>,<text>沈沈雨氣風和轉。點點星光雲欲捲。是有何人飽蚊子。微吟緩步學蟲篆。</text>
<title>六月晦日立秋。題桐葉上。</title>,<text>淸朝任灑掃。窓外坐悠悠。爲客江西久。是日又立秋。節物捷於響。庭梧一葉鳴。擧頭望天際。來往古今情。逃暑三庚久。披襟日選床。仙仙忽若羽。絺綌太炎凉。</text>
<title>鵩廬蚊蚤警人。每夜不交睫。朝輒相較以被嚙多小。余較甚戲題。</title>,<text>淸風明月論唐突。毒蚤深蚊競齩牙。肯放頑囚眠得穩。遍身黥着杜鵑花。</text>
<title>七月初吉。天氣驟凉。朝起率寫二十韻。畧述僦舍契活。</title>,<text>關內關外邏路長。麥穗靑靑麥穗黃。四月十一日辭都門。 逐客僦寓天霞洞。洞裏微聞草樹香。茉莉叢裏走蛺蝶。牧丹芍藥猶色光。小畦學種灤成菜。囊貯北菜種播之。次子由種菜久旱韻。 雖小亦足食力強。晨夕時傳野人賀。野外齊肥綠錦秧。處士朱櫻籠蓮葉。朴處士送櫻桃。以蓮葉。 座首盤擘新瓜瓤。居停主曰金座首。 藥水歸來濃杏摘。秋千影裏送端陽。端陽日。飮弘藏泉歸。 卧想吾家辰竹醉。念故山窓竹。 梅雨時分草閣凉。南隣北里慰幽獨。覆盆箱繼玉薥箱。隣人以覆盆子玉薥黍等時物。頻頻來慰。 是時庚金宜磔狗。庚日歠羹獻。 未寫舶趠風一章。坡集注庚溪詩話曰。官吳門六月旣望風作云。今年中庚在旣望有風。欲次坡詩而未果。 東江已還洋洋龞。一鳧差池未南翔。海藏放鼈。余又放鳧。盖偶耳者。是日聞海藏宥還。書答之。 使君風流自珍重。荷花生日到南塘。縣令金性根。約余凌波亭。是日荷花生日。 新物來禽與靑李。蕎麥餠餌瓜桃嘗。溽雨烘炎蠅蚊虐。搖扇洗綌俱郞當。乞石䟽潭看朝槿。放筆淋漓倒水傍。分外前夜始殢睡。朝起拓窓山色蒼。樹頭初日動客思。是日立秋。 梨葉亦與桐葉忙。節候已見南北異。寄衣書自來故鄕。烏鵲豈愁河橋役。天孫雲錦方七襄。卯酒一醺生意足。呼兒寫詩舒簟床。</text>
<title>書仲氏書尾</title>,<text>我書送君去。幾日始開封。家事兩無主。君在任未挈家。 旅情自不窮。南樓留好月。西塞近秋風。縱有歸田計。那得與心同。</text>
<title>謹次鶴樓從叔見寄韻</title>,<text>吾叔太平想日邊。深園花石夏天憐。卧看珠樹棲鸞鳳。也勝東華走馬翩。</text>
<title>凉生</title>,<text>已是新凉否。高齋聽夜偏。輪回逝者水。棖觸薄于烟。無事不爲夢。此身一任天。鬆衾多爽淨。昨日似經年。</text>
<title>七夕</title>,<text>織女牽牛孰見之。河橋消息更堪疑。人間最有江西謫。不作今年乞巧詩。未贖靑楡二萬錢。如何久謫到今年。一生難洗贓名汙。天上人間共可憐。</text>
<title>飯後</title>,<text>如鳥求羣鎩未開。不勝飯困且徘徊。信筇欲出樹林去。怕近前村却復迴。已有秋情天際生。銀雲無力過河橫。慇懃題破梧桐葉。一樣飄雲我與卿。</text>
<title>歷隱鶴村金錫舜別業 踰鶴山。崎嶇崱屴。不堪容足。到隱鶴村金錫舜別業。主人殺鷄猪爲麥麵。飽喫終日。大欲一宿而未敢者。爲編謫也。還到拔雲嶺偶唫。</title>,<text>隱鶴村庄今近遠。一筇一屐費艱辛。越山又見多山地。問路誰爲識路人。且得鷄猪魚麵喫。已忘工賈士農身。白雲不許輕留宿。籠村斜陽送逐臣。</text>
<title>戒鳳彜</title>,<text>爲旅忘旅術。吾爲若言之。若以家爲念。念念常在玆。人生寄所寄。於寄隨所爲。所爲當何事。一日一事期。無客讀書好。有客笑語宜。假使一日間。多事則多歧。釣當專以釣。碁當專以碁。大抵心所向。事事皆可資。若復無定筭。寒曝自相隨。對枰失鴻鵠。臨磯忘緡絲。咿唔謔浪際。俱已膜外皮。我茶及我墨。亦曾靠在誰。若雖騃而淺。此意寧不知。藉曰思家切。倀倀亦何其。徒亂旅懷耳。勿忘我所䂓。</text>
<title>秋朝試墨</title>,<text>朝山洗如淸。我意忽夷曠。天地生義氣。與之一俯仰。向來苦熱人。肢體此無恙。秋雲萬里高。若可手攀上。何處是吾家。已並忘酒醬。呼茶催作墨。聊以資伉浪。</text>
<title>養鵞</title>,<text>山庭得此雙鵞好。鶴短鳧長見爾奇。一部黃庭吾嬾寫。淸眞欠似王羲之。月裏隨人笑僨足。如吾頑鈍大無傷。知非傲態終難化。求食時時引吭長。二口將添新眷屬。旅人生活太傷廉。只渠來自東林處。聽得經多說老髯。</text>
<title>主倅金性根以病小阻。今已霍然枉存。可喜。</title>,<text>少濶經旬頗欝輪。揩靑今復話津津。旱天見月不知喜。謫客逢秋偏自新。惠我戚親敦宿好。厭聞吏事邈前塵。廣陵未必觀濤去。內守精神葆玉身。聞於旣望有浿上行故云。</text>
<title>中元夜。凌波亭望月。</title>,<text>月明猶記去年秋。去年挹淸樓有旣望之遊。 萬死孤臣只白頭。今夜關山千里外。夢魂何處望瓊樓。</text>
<title>窓月如晝</title>,<text>月影交林葉。透窓不定紋。鱗鱗淸簟上。夢寐自生雲。</text>
<title>藥水</title>,<text>藥水果何藥。飮者果盡病。西俗千萬人。日飮以爲命。男女白頭。篛笠存其靚。上之富人哿。楚楚衣冠盛。百里走擔轎。騾馬道路映。各持一飄來。多飮卽時聖。環水列市賈。魚果酒爲政。人人如觀 缺。嬉戱歌呼傡。金注載詬呶。拳脚隨紛競。百奸日層生。獄訟滋繁柄。假使此水藥。症殊非一評。安知不病人。往往致藥眚。金穴與銅山。亦非利百姓。此水是尾閭。刱者便鑿穽。縣官當所察。輸石塡其井。其地可以耕。其費可無更。其俗不淆雜。其縣一淸淨。習熟嗟奈何。藥水難究竟。</text>
<title>得季氏書。知仲氏有愼。仍阻音繫念。</title>,<text>仲氏有疾季氏書。老兄憂慮當何如。纔開緘處已驚眼。橫看側看繹有餘。南去千里北亦又。道途霖雨魚鴈踈。人生憂患時所有。節食服藥差可除。關山有月再圓缺。屈指今復霍然歟。弟兄身從心往來。人情天理豈異諸。思也無寧不思愈。畵卷書㡧強卷舒。飯時說時終難遣。如忘不忘忽若初。至今三擘姜肱被。晨鷄喔喔燈光虛。</text>
<title>寶鏡山登眺</title>,<text>望盡東南山復山。何邊是路走陽關。秋風不問愁人意。秪遣浮雲度嶺還。</text>
<title>江西雜記 樵農嘔啞。日昵昵盈耳。但不可曉。使村兒濶其節繹其辭。乃檃括演成雜諧。</title>,<text>咸從山上鷹巖嶺。險路單身奈若何。白布纏頭鎌在手。靑蒭一擔夕陽多。雙笛橫吹千渡川。地名 坎其擊缶鰲山顚。郞君湖裏郞君去。少婦三時嬌曼鬋。朝厨飯罷逢君時。纔及斜陽已別離。白紵手巾薄情物。不知緊繫去人之。回回豆蔓各叢叢。薥黍竿長籠復籠。打得官需網作石。靑螿擔過石橋東。三墓坪前流下水。淸溪水自玉溪西。長腰炊得高盂飯。粒粒方思水品題。如星飯器如雲筐。如月儂今來見郞。來見郞時心便促。一雙匙箸自遺忘。新垈酒家買酒還。松亭深處卧閒閒。親朋那識親朋醉。秋月春風自好顔。少焉東嶺月初出。歡到門時曳履聲。分付猧兒休使吠。夜人踪跡易堪驚。高樓博塞夜燈張。半月佳人滿月郞。博塞猶賢管絃惡。管絃多在繡裙傍。大同江上淸流壁。武鴈悲鳴帶箭來。識字人間無上患。如何要得帛書迴。銀漢浦中種稻便。扶桑葉大飼蠶眠。兒家夫婿太平好。好食好衣千萬年。</text>
<title>寫夢</title>,<text>謂夢非眞也勝眞。眞時難得夢時神。團欒家室一千里。蘊藉林園三十春。落羽不知樓蜃影。長竿思補屋鷄晨。幻身如讀匡廬偈。讀到恒沙始法身。</text>
<title>秋懷</title>,<text>江潭元是楚臣秋。蘭佩蕭凉蕙帶羞。幸有家鄕傳信息。况兼縣令足風流。看書幾被林螢誤。取食多嫌澤鴈謀。杜老詩篇渾漫興。何人獨倚仲宣樓。</text>
<title>晩登西原</title>,<text>落晩無聊原上去。怕人相問却屛營。已秋天濶無窮勢。欲雨山靑別作情。在野稻粱優卒歲。離家眷屬惜餘生。當年不讀歸田賦。白首江鄕坐汙名。</text>
<title>朝起</title>,<text>秋風吹夢急。一夜三歸家。妻女催刀尺。弟兄劇笑譁。朝來理短髮。庭樹噪寒鴉。縱不爲家念。自然念念差。</text>
<title>秋蘭</title>,<text>秋蘭改余佩。那忍訣春時。白首玉京遠。蒼天臣罪知。此生不報報。至死敢期期。野鳥頻相警。拓窓讀楚辭。</text>
<title>近日農情遑汲。始得霈雨。</title>,<text>圭壁山川屢籲天。連宵霈澤迄朝前。如貪暴富金三品。久病回蘇藥萬全。聖世此登無上瑞。農家仍値太平年。逐臣一器江西飯。那得從今不果然。</text>
<title>山屋風聲甚大。夜起不得寢。</title>,<text>江城雨後海風來。北客秋情半夜催。一穗燈光孤舘裏。無人勸我酌金罍。千巖拂拂鬼神驚。萬竅馳生鐵馬聲。義士忠臣從古恨。一時齊作不平鳴。勢林威壑且何爲。塊屋如舟不可支。夷險胷中忠信字。白頭閒坐老篙師。</text>
<title>喜雨喜晴 江西二旬無雨。民情焦渴。禱而雨。農人乃喜。雨不卽止而風。農民又大恐。晦日朝廓然晴旭。又大喜之。爲寫一律。</title>,<text>江民七月歎西疇。恤緯凄凄及楚囚。野外甚於朝市態。旱餘還以雨風愁。天人交際難毫末。造化無端亦話頭。朝起烟消紅旭上。鷄聲畵出太平秋。</text>
<title>閱江西縣古事有感</title>,<text>縣蹟迷茫野記刪。楚臣衰髮溯江關。王春花落乘槎海。萬曆以後。燕路阻梗。皇華之役從海路。本縣以沿邑。迎送星使。 黃道日臨駐蹕山。宣廟癸巳。車駕自永柔移駐本縣三朔。今野人指校宮後岡曰王登山。純祖己丑。竪碑紀蹟於鶴山舘東。 不盡金精脩井食。弘藏里有井。卽鐵液。四時赴飮。遠近如市。 無情石佛失池還。故縣令趙根鳴鶴池記曰縣南三里許。有池舊名彌勒。堙塞已久。余命堀其泥引其水。更名鳴鶴。是夜彌勒見夢。忿然讓余云云。 一雙靑鶴今飛去。更向官亭拭淚斑。先祖孝貞公莅縣時。有靑鶴一雙連歲化胎於官衙小池。公以添鶴扁衙亭。今詩板尙在亭壁。</text>
<title>八月初四。卽孝正殿練事也。罪臣不敢齒人。携藁深山。慟哭而易服。</title>,<text>嗚呼寃矣慟。聖母服窮辰。匝域呱遺子。深山號逐臣。未竣終事地。臣敦匠未及因封承外除。居數朔。以繡摘流配。 仍阻外班人。在京者雖無職。亦哭外班。 忍記倉遑際。獨趍欑殿晨。恭記殯殿之役。賤臣盡夜董工。</text>
<title>螢</title>,<text>百蟲喞喞苦相呼。爾獨悠揚不見拘。蠧木自生秋鑽火。蛛絲或罥夜光珠。無欺于室星垂霤。可照此心冰在壺。一縷秋山如寫意。荒寒用筆是倪迂。光陰倐忽與心違。物亦宵征感式微。鬼語空山來寂寂。漁標臨水遠依依。弱身不定扶搖勢。夙世多修彴約輝。欲夢關山千里外。可能指我故鄕歸。</text>
<title>山居林樾淨塏。夏秋不聞蟬可恨。詢居人。從前所罕。</title>,<text>飛鳥走號自般般。詩料山中欠一端。流水西風虛植杖。靑桐夜露獨憑欄。那曾魂夢迷齊女。只是威儀阻漢官。近日沈吟但君故。寄書要與伯恭看。</text>
<title>近日秋夢。多在前年內裏董工時。</title>,<text>長安一出已千里。關樹秋生鴈響來。莫是丹忱時化夢。五雲深處近蓬萊。</text>
<title>四月至謫廬。始食櫻次食杏。以靑紫李來禽衆桃之屬及葡萄柤梨繼之。今已食棗栗。皆園實也。戱而題。</title>,<text>多帶今年呑果福。自櫻及栗飽江西。主人種以十年計。客子享之千戶齊。淨洗胃膓葷肉氣。快輕肢體烟霞躋。但非南土那宜橘。吾自無妨化枳棲。</text>
<title>衆果齊熟。圭鳳長活於樹。題示諧語。亦前篇餘意。</title>,<text>爾輩爲狙屬。六時懸在枝。前梨與後栗。噉噉日生涯。傍戶伺吾警。解顔托以辭。最便風且雨。疾足者多私。又或眩三四。老公今是誰。衣冠一生舞。無恠此名之。</text>
<title>蓮亭翫月</title>,<text>靑山萬疊來時路。今在蒼茫天一涯。莫使秋情容易說。廣陵明月阻歸期。</text>
<title>得家書。蒙霈澤宥旨。感泣瞻天。</title>,<text>浩蕩天恩欲並生。金鷄紅日放臣名。分身千億知何報。海淺山輕血淚橫。</text>
<title>將向京路。自然去留關情。留題約山樓壁。</title>,<text>江西一片夢。擲付水雲歸。好洗塵埃久。仍從澹適宜。去留今已判。啼笑兩堪非。題罷壁間字。主人莫我違。</text>
<title>朴處士來到。大懷惘悵。欲余留詩。依裝以副。</title>,<text>鳳凰岡下三間屋。萬石林中一老人。誰水誰萍君莫問。從來離合總無因。</text>
<title>發行到雲川橋。望鶴山。</title>,<text>僕本恨人不自由。最難是別又難秋。馬聲不斷西風濶。舞鶴靑山釼鍥舟。</text>
<title>到普通橋。浿中人多來迎。</title>,<text>投謫江西千里外。一鞭指入又陽關。普通城門曰又陽關。 去時愁渡幷州水。今日欣看夢澤山。聖主恩綸咸有除。如臣頑縷且全還。三三五五西門郭。浿府人多笑顔攀。</text>
<title>宿大同江店。浿人坌集。偶作諧辭。</title>,<text>浮碧之浮練光光。化出箕人何堂堂。如虹高又如雲遠。辯口䧺騁俠氣長。挾山超海始闔捭。竟似夸毗忽郞當。其能無聊啼且笑。紅粉一隊尤生香。陸海珍藏盛自古。至今减却酒麪場。大抵不同齷齪輩。無恠人稱第一鄕。</text>
<title>中和店。有懷海藏。</title>,<text>從古賢人所謫居。後人指點但欷歔。况在同時同被謫。肝膽一片照襟裾。海藏恩謫中和府。我且吟蘭江西初。邏路逢迎關河外。相對斑淚自紛如。映馬轉帆別時話。海藏錄鵩舍所得。與余拙稿畧干篇。合以名之曰江西中和集。其序曰誦劉禹錫我馬映林嘶。君帆轉山滅之句。已言在話別之日。 寂寞山川一騎書。中和與江西百餘里。每因驛路書問。海藏詩曰浿上山川久寂寞。天敎謫下兩騷人。 金鷄宣赦君歸早。海藏賜環在六月。 我獨馽繫約山廬。江鳧今殿浦鼈到。指向日放生鳧龞。 淸下 海藏僦所在淸凉山。 烟樹愁殺予。</text>
<title>海界</title>,<text>生陽關內路一髮。遠近諸山出復沒。行人時憇古堠亭。野色秋光相滑笏。去日麥穗自靑黃。來食店飯新黍馞。此去此來我未知。何事浮生多倉卒。</text>
<title>到黃阪。夕日將下。望鶴山。自覺悵然于約山僦居。</title>,<text>落日荒荒腰浦 中和腰浦。斜對鶴山。 下。鶴山一抹夢如絲。定是催呼夕飯後。樹根閒坐聽泉時。</text>
<title>黃岡月夜。懷海藏尙書。</title>,<text>地名人事異前過。舊句相傳話月波。月裏憶君兼憶事。黃岡秋月又東坡。曩余說東坡店詩。海藏以竹樓記句相笑。今海藏已還朝。未有相遌。</text>
<title>洞仙嶺。示甑山倅兪元仲 景煥。</title>,<text>逢君同此路。此路直金千。昨日過關客。秋風問洞仙。陂平隨一轍。睽濶說中年。禽尙看山約。郵亭便好緣。於路逢佳處。輒停車徜徉而行。</text>
<title>八月十五日</title>,<text>八月正當十五日。鳳山歸客未還家。欲憑驛使傳書去。却爲徒夫訪酒賖。前代嘉俳成俗節。豐年歌哭總繁華。廣陵秋水今夜月。更有何人看最多。</text>
<title>登暎波樓</title>,<text>四十年前舊所登。暎波樓上客懷層。無情店酒不成醉。秋柳陰中過瑞興。</text>
<title>從間路防垣嶺</title>,<text>欝欝防垣嶺。行人忽啞然。羊膓蟠在地。蠡殼小窺天。已斷楊歧歎。翻同阮轍憐。東陽今近遠。官道快一鞭。</text>
<title>登松京南樓</title>,<text>一片天摩山尙在。漢時城郭秦時烟。皇恩佛力蒼茫處。寅福鍾聲問幾年。南樓鍾爲元時所鑄。高麗爲答皇恩報佛力者。本在寅福寺。</text>
<title>拜先阡</title>,<text>去時豈料及今歸。歸拜先阡淚未晞。大質已猶霈澤。寸心無路報春暉。可從丙舍謀生活。肯向榮途問是非。攀柏不知徊徨久。滿山秋草露霑衣。</text>
<title>歸家數宿。圉圉如醉人夢人。</title>,<text>偶飮無何酒。迷離醉一塲。殘盃投嶠店。餘暈卧山堂。江人稱約山樓。輒曰山堂。 事事鴻留雪。時時鹿覆隍。半醒問家屬。厨下熟黃粱。</text>
<title>讀黃文節詩集。病起卽事。卽建中靖國元年。自戎州至荊作也。爲次其韻。亦余卽事。仍呈海藏。</title>,<text>怡堂翰墨尙風波。奉旨赴謫日。諸公枉別。指余所作隷古曰。有如是書法。故有如是行色。 五鳳黃龍怕按摩。好事猶嗔來問字。子雲宅裏許誰過。元是無端五十六。江西歸來快殘年。一番撾得孤翁手。袖在蒼蒼修竹邊。歸見窓下叢竹。頗挺苞可喜也。可笑猪肝閔仲叔。久從安邑揜柴門。謫居日。以病閉戶時常多。 自人看似能懷道。道不期尊病所尊。任運堂中 山谷戎州僦舍。 人已返。贓官被逐古誰同。爛熳不須論在始。斗牛箕直數蘇公。山谷原詩曰三事不數兩蘇公。又蘇集贈術士謝晉臣詩云生時宿直斗牛箕。皆建中靖國元年作。謫客長沙歸有日。紛紛握手來諸公。腐根那得分初葉。消瘦秋來只畏風。縱橫是非元如此。論定闔棺方俟公。亦有彭殤齊一指。相看絶倒兩衰翁。塵甑不復贏餘計。賽却風流馬少游。脫粟飯盂高及頂。猶能飽食在江州。馬跡山川都不利。南州被劾謫西州。數函書卷一囊筆。去作逢源水自流。嶠外行具。只數函書一囊筆。仍西携而去。近日海藏申判書。瓊琚玉珮步雲衢。題罷中和集序字。海藏在中和謫。以余拙詩幾篇。附于其吟卷。名之曰江西中和集。亦自序題之。 東郊笠屐尙崎嶇。</text>
<title>彷徨竹所仍題</title>,<text>此君不負我。我自走風塵。窓下無佳句。夢中見故人。老情非减少。秋色可當春 時乃竹春。 已托干雲勢。子猷豈說貧。</text>
<title>歸家十日。尙着江西衣。家人交勸易新。</title>,<text>脫却江西着。江西漸已違。久斑溪蘚在。常濕野雲歸。不願之人繡。豈無兮我衣。纖絺新熨貼。散骨不相宜。我名汚如此。匪澣已心違。京樣前時好。僇人昨日歸。不衷存彼己。爲故始新衣。一稱江鄕葛。田間舊所宜。</text>
<title>夜拈書。爲殘燭所汚。驚恨嗟惜不能已也。</title>,<text>淨卷油煤眞可惡。白圭之玷誰能磨。眼花臂顫皆吾過。頃刻書災劇戱魔。玉蟲翻倒瞥於風。目不暇憐心所空。造次戰兢臨履去。緣何虧得此倥侗。東閣尊丌文錦袠。芸香只觸怕人看。全輸利鈍付魚蠧。不辱衰傖一指端。</text>
<title>寄武陵宰昆季 從弟垂卿參蓮榜。與其伯武陵宰偕之縣衙。榮覲板輿。度是行當抵廿八日。其翌日卽先季父晬日。是曉之夢。怳忽瞻拜。覺猶愴愴不能懷。爲綴蕪語。寄武陵宰昆季。</title>,<text>新榜進士我垂卿。千里榮覲之武城。武城縣宰卽其兄。皁盖翩翩後先行。寒門動色不爲輕。遠人看之足堪驚。吾家詩禮久厥聲。十世白牌太學生。君今白牌又姓名。可以近日紅牌爭。祠版之前拜且擎。板輿鶴髮欣其迎。玄月辛日 是日辛丑 月未更。不可不知此寸誠。事旣與時相湊幷。悅豫神理愜人情。以余鮮生愴所縈。冥冥漠漠瞻儀型。怳忽起坐天始明。愾然綴詞俟來伻。</text>
<title>戊午十月七日夜</title>,<text>轟轟燁燁遽胡斯。洞拓羣陰閉塞時。惶恐小臣中夜坐。焚香一讀紫陽詩。</text>
<title>十月己未之申時。元子誕生。匝域慶忭。恭識二絶句。</title>,<text>惟天惟祖方垂佑。彌月羣情憧祝之。其日黃羊月建亥。聖人生子卽申時。一人有慶開蒼震。磐泰宗祊萬億年。跛躄喑聾皆喜氣。如今夬覩渚虹天。</text>
<title>有鳥三章</title>,<text>有鳥于樊。尙求其羣。載飮載啄。其樂孔云。歸飛提提。戾彼白雲。胡舍我楡枋。矰繳之紛。牧人維夢。其夢維馬。一馬▣止。于林之下。服之知良。衆不爲寡。毋棄爾舊。言秣之且。犧尊將將。山節藻稅。其貞也材。亦倕之哲。寔命不謀。溝中之斷。旣破我斧。甘與土同爛。</text>
<title>雪屋儲梅。朝灌水隨氷。</title>,<text>梅花本是非塵物。獨立寒天絶可憐。淸水盥書香國史。琉瓈界上降瑤仙。</text>
<title>戊午南至。雲物鬯和。爲題頌祝之忱。</title>,<text>書雲觀裏敦牂曆。亞歲今朝現泰平。一線扶迴南至景。黃鍾挑發最長聲。慶玆麟趾維新命。化及蝡翹欲並生。流節不知頭白盡。少須臾祝聖人氓。</text>
<title>寄三斯 洪良厚○戊午涂吉夢。遇三斯而晤言如夙昔。始知老猶不能忘久要。於枕上得二詩以寄之。</title>,<text>古有不得志。棲息江湖間。之子久遐擧。高情邈難攀。五年絶音信。夜夢忽靑山。譬彼寒梅樹。歲暮始好顔。余亦能買近。方有菟裘之計。 劉龎日往還。有是湛翁 三斯卽湛軒先輩之孫。 宅。其孫乃肯構。小少靑雲圖。蔭塗薄言走。一朝掉臂去。良玉那曾售。宛洛多車馬。笑顔尙如舊。豈不余所好。一謝腐鼠臭。</text>
<title>聞鷄</title>,<text>寒鷄初拂唱。若可達于天。半夜燈休遠。萬家夢各圓。覔詩韻友濶。思茗騃僮憐。善利分頭處。如何不惕然。</text>
<title>謝笨翁 笨翁寄一紙橫幅。曰山中道士不巾。向曉石床生綠鱗。昨夜瓦甁氷凍裂。梅花一樹自精神。卽古人詩也。步其韻以謝。</title>,<text>見肘衣兼折角巾。滿山寒雪托窮鱗。傍人勸讀陰符字。笑道風雲捭闔神。</text>
<title>聞鷄枕上。又用前韻。</title>,<text>鷄司晨以唱。余豈不知天。雪裏梅猶發。望前月未圓。蜚征皆自得。煖燭此堪憐。老覺安排處。較如大路然。</text>
<title>朝見庭竹偃雪。遇風始起。</title>,<text>山園夜雪積千重。童子開門倒竹鬆。朝日吼風蕩銀海。翻然騰出老蒼龍。</text>
<title>偶題</title>,<text>薏苡是珠革誤。鏌邪爲鈍試鷄踈。梅花數本山中屋。白髮千莖案上書。仕可已之其玉汝。歲云暮矣孰華予。卽今魭斷成孤笑。聖代終羞沮溺鉏。</text>
<title>立春 己未</title>,<text>歲年非舊識。翻以白頭新。天道回陽泰。人時出日賓。煕煕吾已老。職職物同春。買得癡獃好。癡獃是穩身。</text>
<title>走次元夕芍玉尙書韻</title>,<text>當日靑衫盡白頭。如何記得夢中遊。一輪自有虹橋月。不管風流不管愁。太平宰相話分頭。舊雨還思馬少游。珍重一題何遜句。梅花屋裏更詩愁。</text>
<title>喜寄南左山 齊若○自余不見左山。今幾年。忽有一少年至。文采外發。詢之是左山佳兒。喜寫三絶。以寄拳拳不能已者。乞覆瓿。</title>,<text>湖海風流南左山。當年結識在詩間。如今却對阿戎語。見鳳毛時想豹斑。如何不夢到湖山。白下春空硏墨閒。自是共生癸亥歲。想君鬢髮未全斑。一林修竹四圍山。此是詩人坐卧間。瑤草琪花春有味。小牋仍寫鷓鴣斑。</text>
<title>松坡渡志感</title>,<text>灤水玄和當日淚。喬山釼舃萬年春。賤臣髮短知何報。未效憑霄一刹塵。瞻望仁寢岡巒。忠臣義士百年血。熱盡松坡古渡頭。坮下卽今南漢紀。後人猶讀一春秋。此地有三田碑。仍念淸陰先生南漢紀畧。藏在石室昭陽坮下。尤菴先生跋而行于世。紀中多慷慨激切處。紀雖小。體裁有春秋意。有如此水心猶在。無數千山路正長。今日後生瓠落盡。玄巖何處舊門墻。記在玄巖。宣額日。冕以章甫行禮。今已二十五年。復尋此路故云。</text>
<title>宿玄巖書院。題壁二絶句。</title>,<text>先生杖屨象遺音。半夜空庭翠柏森。鴈腹魚鱗留片月。先生嘗於玄舍。夜見月傍。雲有似鴈腹魚鱗。冕昔也親承。 後人能得古人心。自昔顓篆佩德音。忽焉參倚後前森。摳衣來拜遺祠下。可質吾家十世心。</text>
<title>旣計鄕居</title>,<text>耳目聦明男子身。自家歲月不干人。如何滑介支離去。一向浮沈杜曲春。</text>
<title>寄仲氏行中 余將流寓坡山。而嬰奇疢未完。仲氏亦苦風癤有月。以促命還郡。此別正關情。分張之夜風雨作。念我行人。轉輾不交睫。爲綴病思。寄仲氏行中。</title>,<text>兄病弟又病。此別果難爲。况君縻銅綬。行止非敢私。世故所強掣。契活自差池。倀倀南雲去。綿綿北首遲。兄言弟行役。弟言兄護持。詩文所未達。韻劇題險奇。丹靑詎能筆。歎息老畵師。使欲乘除得。法實已眩之。吾腸非木石。吾以吾弟知。念此風雨夕。店燈欲照誰。</text>
<title>次申榮伯口呼 買一草屋於惠柳間。爲菟裘之計。旣挈家焉。是日申榮伯來。卽童年交也。因其口呼而次之。</title>,<text>大地三千元不窄。四無去處此中來。此中幸得容身處。麥隴斜陽酒一盃。</text>
<title>俚吟</title>,<text>老翁居住山水間。樵罷一鎌釣一竿。東邊日西邊雨。十里無遠自往還。蒼茫野水橋復斷。白鳥飛去靑數巒。呼兒問酒店。世上功名非汝關。後坪前坪盡農節。農歌不唱行路難。上畓載水移下畓。叱牛聲聲白日閒。李風憲金哨官。爾亦頭髮斑未斑。吾與爾同今日。生老太平樂一般。堂堂歲月留不得。逝者爲水積爲山。</text>
<title>秋懷無聊。李生鳳耉請賦野雲。問其韻而許之。</title>,<text>無心一片自悠悠。猶似人間汗漫遊。牛背夕陽何處笛。村村臨水稻花秋。</text>
<title>秋日與季氏騎牛往汾川。途中口呼。</title>,<text>四角黃牛十里程。弟兄騎出過前坪。道傍車馬休相笑。自是君行我亦行。</text>
<title>賦得斷壺</title>,<text>圃功今計滌。秋色動西原。磊落霜前實。綢繆屋後根。繫而不知食。大也用安存。刀鋸非孤汝。慇懃酒熟村。</text>
<title>課聖儀 李鳳耉 賦磨隧</title>,<text>天健地寧化柄神。風輪一動石生塵。太倉稊米元非少。那得功成不數人。</text>
<title>九月七日。展掃先隴。歸路偶吟。</title>,<text>一策蕭然野鞠黃。惠陰風物近重陽。徊徨展掃瀧阡下。且上峰頭望故鄕。</text>
<title>霞圃從兄 重鎬 携筇而臨夜。拈韻攄懷。</title>,<text>門闌葱竹伴。同學舊無方。朅若浮雲散。居然白髮長。一筇欵蓬蓽。短燭說風霜。晩計藍田約。松楸又此鄕。</text>
<title>觀刈 當作艾 用前韻</title>,<text>挃挃農夫銍。如雲動四方。一身勤所得。卒歲計能長。秉穗分餘派。車箱載晩霜。豳風圖畵裏。坐我太平鄕。</text>
<title>自柳下步往石佛嶺。歸路示聖儀。</title>,<text>秋天雲物剩如春。時有西風不動塵。紅樹靑山千萬疊。中間來往白頭人。</text>
<title>與瓊巖 白光鎭 借山谷韻共賦</title>,<text>香山詩句冠當時。應劫無人早下碁。長笛樓臺愁鴈景。黃花離落見筇枝。對君羞說仕三已。許我忘形尊一持。回首洛陽同學少。如今誰似此新知。</text>
<title>九月十有九日。夢拜世父曁先君。周旋若平昔。及朝展省墓側。益不勝悽愴之情。</title>,<text>密邇松楸下。時時展省還。淒霜霑草木。寒日照岡巒。未洩生前慕。猶承夢裏顔。泉坮常棣樂。何遽異人間。</text>
<title>是日轉進祖考塋域。以伸私懷。仍寫一絶句。</title>,<text>卽己之心父母心。人情神理詎難諶。西風一掬思亭淚。半灑汾川半惠陰。</text>
<title>前夜夢拜先親。又夢仲季 二方。覺猶締思不能已也。呼燭書短律。</title>,<text>夢爲心所發。近日覺偏情。悽愴冞增感。團圓還足驚。幡然呼燭起。嗒爾聽鷄鳴。繞壁霜衾冷。如何此鮮生。</text>
<title>樵歸</title>,<text>晩飯能餘氣。行歌惠嶺傍。束薪猶擔負。寸鐵自光鋩。步步秋雲斂。心心夕照長。不須看石室。多恐誤王郞。</text>
<title>打作 俗以場穫謂打作。檢穫人謂打作官。</title>,<text>牛載擔輸事事完。綯團昭曠坐平安。翻空如雨鞭何疾。擲地成金斗亦寬。野叟村童齊有慶。黃鷄白酒越相看。糾然岸笠嘐然笑。我是前坪打作官。</text>
<title>繅機</title>,<text>佛手兜羅說法場。蠡絲伊乹潑雲忙。迴腸句曲堪誰譬。茹到柔時吐是剛。</text>
<title>養鷄</title>,<text>僆雛從奮秣。飮啄自般般。爾德其眞有。吾閒于以觀。杞非良將棄。黍亦丈人寬。莫學峩冠步。四隣盡鵠鸞。</text>
<title>畜三小豰。戱題。豰。說文小肫也。</title>,<text>衰年能鄙事。久自賤於人。馬乘非吾有。樗蒲任世嗔。豈因安邑累。偶似上林貧。物物皆生理。豝豣佇幾春。</text>
<title>索綯</title>,<text>颼颼窸窸也鱗鱗。擦掌如雲屈復伸。麥濁酒餘閒事業。松明火底好經綸。尋常何物非資汝。尺寸皆功足利人。只恨光陰猶未絆。農家長得百忙身。</text>
<title>織席</title>,<text>居鄕筋骨倍難支。宜薦宜門傡織之。先使正錘能展布。不修邊幅豈文爲。穡功已及瞻蒲節。繩政多關采葛詩。只是此心今可卷。茅簷朝日坐軒眉。</text>
<title>撈蟹詞</title>,<text>九秋風味可加餐。第一坡州是廣灘。産於廣灘者尤絶味。 稻穗浸寒霜氣重。松明曙 蟹附明故捉蟹。諺謂之曙蟹。 得幾尖團。夕食句當早去爲。磯邊垂足久遲遲。雲屯夜黑灘聲厲。正是霜臍欲下時。黔田橋口生新水。葦籪森森露未晞。能有江南風物否。不賖村酒不須歸。</text>
<title>食蟹</title>,<text>恭陵場市蟹如珠。二日空空七日無。定怕官人橫索至。辛勤送與厚錢沽。畢吏部家此一過。怒誰噴沬尙撐戈。憐渠萬里橫行志。項羽當年奈若何。</text>
<title>村秋</title>,<text>庶矣哉豐歲。紛紛村色饒。門前打黃稻。屋上曬紅椒。鷄犬飽而澤。兒童驩若驕。東憐聞酒熟。此老當誰招。</text>
<title>半畝力菸。摘十許級。編而曬而貼而切而後乃吸之。大覺弊弊然。戱書一律。</title>,<text>絲乎與穀乎。何物淡婆姑。嗜好人人別。品香葉葉殊。此農猶節序。其事儘工夫。舊日三登令。余昔令三登。國之佳菸。寔産於此。 緣渠白盡鬚。</text>
<title>客有以笠屨難者。笑以此示之。</title>,<text>薹笠翛翛不借便。野人服着尙蕭然。滑鞾窄帽多牽硬。愧我身名二十年。</text>
<title>偶得</title>,<text>羃䍥村烟合。夕聲遠近聞。偶來樹根坐。瞻彼歸山雲。人生貴所適。百年一紛紛。是我衡茅下。琴書聊樂員。</text>
<title>酹金山人時中墓</title>,<text>日暮空山宿草悲。人間何處問歸期。慇懃一把黃公酒。隣笛西風起所思。心計無如入地知。山人舊句。 秋窓手寫故人詩。玉溪千載誰相伴。却話巴山夜雨時。玉溪却話巴山夜雨時句。卽山人平生瀏誦者。</text>
<title>曉發向京第。路中偶吟。</title>,<text>遠鷄纔始唱。徒旅啓周旋。舊路依依出。寒星耿耿懸。身心非宿昔。夷險試行前。店大醪香聞。掀髯一聳肩。</text>
<title>新院</title>,<text>曉色衣邊盡。瞥然三角斜。氤氳黃道日。繚繞赤城霞。蹤跡判鄕土。觀瞻驚物華。磨驢猶未定。飯店便爲家。</text>
<title>舊撥所</title>,<text>漸覺都門近。石橋正不斜。秋原猶氣色。朝郭又烟霞。鴈布隨陽字。菊垂過節花。東頭白閣屹。其下住吾家。</text>
<title>抵京第三日。又將曉向坡屋。</title>,<text>三宿舊棲屋。相看修竹憐。空山聞夜雨。歸夢在秋天。事與黃金遠。身留白髮全。江湖有鳧鴈。隨意自翩翩。</text>
<title>燈下儀也讀魯論述而篇。書響可聽。仍取權石洲讀書韻。隨筆寫之。</title>,<text>十月寒猶淺。五更夜向深。爾能剔燈讀。吾亦對床吟。黃卷有如是。白頭悔至今。飯䟽食飮水。誰見聖人心。</text>
<title>比日多夢。輒與兩弟兩從團歡如常。覺尤不能情。爲書三絶句以寄。</title>,<text>秋夢頻繁喚黼卿。扶桑七百路堪驚。時黼卿在星州任所。 想君幾作今宵我。坡嶺一隅置劣兄。惜乎吾弱弟玄卿。四十無聞不足驚。讀破好書千萬卷。此生何累有髯兄。眷眷紳卿與繡卿。夢中式好覺還驚。能憐丙舍蒼茫夜。塊坐寒燈老從兄。</text>
<title>閒行</title>,<text>十月納禾野曠然。寒林斜照亂鴉翩。携筇却向東隣去。又得新詩過石川。東隣來往日多時。不問柴扉與板扉。差喜秋光猶未盡。菊花須揷杖頭歸。</text>
<title>謝安陵太守 以家累入城。信宿而歸。聞安陵太守洪鍾華是日臨門。留書一紙。副以名菸膩燭。展緘領意。盛注難名。佳期莫追。爲謝蕪語。以掛萬一。</title>,<text>昨日安陵賢太守。留書一紙太慇懃。故人鮑叔其知我。此世任安始見君。却有餘光照蓬蓽。使能同臭證蘭芬。鷰來鴻去今誰恨。虗負殘年一笑欣。</text>
<title>臨飯書懷。寄仲季二君。</title>,<text>高飯朝仍好。溫煁秋復情。如何不共汝。所愧卽爲兄。歲月和流水。風霜撼紫荊。一書嶺雲去。團聚及餘生。</text>
<title>憶舊居</title>,<text>索居驚序晏。心事轉牢騷。矮屋無佳月。荒村只薄醪。蒼茫渭南笛。怊悵宛陵毫。窓竹庭梅好。北園夢幾遭。</text>
<title>訪金石東 永龜 家借漢書而歸</title>,<text>偶爾東隣去。金家借漢書。風雲動客袖。虹月貫吾廬。非爲饑堪食。猶能卷復舒。且聞新瓮熟。淸濁欲何如。</text>
<title>曉枕聞鷄</title>,<text>近日爲詩都不好。尋常事事亦糊塗。霜鷄賴爾如相警。夢覺關頭喔喔呼。</text>
<title>十月望日。仲氏生朝也。仲氏在星州任所。余寓於此。季氏獨住京第。爲寫一絶。以寄仲季。</title>,<text>去年今日在京城。一樹梅花共弟兄。去年此日。團歡於京第。余以小梅一樹。送壽仲氏。亦有小叙。 想到石年山下屋。星州千里又坡平。</text>
<title>曉起</title>,<text>山氣寒投戶。茅廬似磬懸。喈喈鷄唱曉。穆穆月臨天。心事留書卷。生涯迫歲年。何時長枕穩。齁息日高眠。</text>
<title>夕飯差早。試步林外而還。戱寫俚句。</title>,<text>夕飯飽果然。倦步脩林際。南北隣四五家。遠近斜陽一痕曳。獨樹蒼蒼天色低。平野漠漠川聲厲。鷄豚各歸自羣羣。爾亦不爲身口計。何物無拘束。何處不關繫。眇然此一身。安能遺却塵寰蛻。且向問吾廬。小犬挑尾門不閉。拋簑笠植竹筇。燃取松燈頹一憇。煕煕懷葛民。穰穰堯舜世。無上泰平之樂郊。此間富貴功名都一贅。</text>
<title>枕上有懷笨人</title>,<text>松燈欲歇也堪情。夜雨空山葉葉聲。病厭起居餘半死。夢看知舊若平生。河侯易索枯魚肆。漢士猶攻墨翟城。喚飭鬅頭鐺一洗。好烹新荈及鷄鳴。</text>
<title>題白蓮庵</title>,<text>數椽茅茨一磬孤。亂峰撐住石浮屠。至今還有陶彭澤。不識山人許飮無。</text>
<title>還京第一宿。仍向邵陵。路次三湖。朝寒凌凌。</title>,<text>昨食長安粲。邵陵舊路尋。冰江無地勢。沙岸恐人心。行矣思竿步。懷哉惜寸陰。風霜餘白髮。搖落不勝簪。</text>
<title>拜掃五鳳先塋 百年欝然之松。蟲蝕殆盡。私心悲慟不能自已。凡我同祖之孫。豈有異諸。因題一律而相警。各勉守護之力。</title>,<text>百年恭敬木。濯濯乃如斯。有淚惟霑草。何顔可讀碑。孱孫俱大戾。柳宗元與許孟容書云毁傷松栢。芻牧不禁。以成大戾。 妖孽必先知。勉勉吾宗族。寧無愧許孜。</text>
<title>還到橫灘東</title>,<text>蘇山一髮海天遙。歲暮離歌膽力驕。剛得人情如水去。橫灘橋下卽通潮。</text>
<title>元朝題曆 庚申</title>,<text>欲去便當去。其來誰使來。旣無干我事。我老亦安哉。</text>
<title>新歲志懷</title>,<text>綠髮無情到白紛。如今投老野農羣。歲寒松柏瞻先祖。夢近觚棱祝聖君。問我空空詩轉澀。笑人寂寂酒初醺。風流想得長安陌。勝裏花開又一春。</text>
<title>抵夜</title>,<text>寒宵如勁敵。欲拔甚齊城。念念消還息。時時重且輕。古人森在眼。萬里寂無聲。如意敲壺起。快哉鷄一鳴。</text>
<title>得友人寄詩驚喜。走和以還其裭。</title>,<text>今朝乾鵲傍簷斜。驚恠郵緘夕到家。遂使當風攀玉樹。何如踏雪看梅花。虛心一託仍投漆。眞手相將不放沙。自是西南多福地。天敎騷客老烟霞。</text>
<title>枕上聞鷄</title>,<text>苦心如警世。腷膞不知臻。萬里無孤夜。千村盡樂人。雪深曷飮啄。日出當風神。五者眞能爾。吾其有德隣。</text>
<title>隣人饋五辛盤。知是日立春。忽憶二弟。爲題一律。用杜工部詩韻。</title>,<text>野人相送春盤好。盛說春盤自昔時。忽憶去年書帖字。去年爲季氏作春帖。隷書立春大吉四字。 如今流落鬢成絲。越村小屋仍高會。把酒沉吟欲自悲。數樹寒梅着花未。舊書齋窓前。手種紅白梅。 抽函一讀少陵詩。</text>
<title>上元翌日。春雨惱人。思京洛舊遊。海藏時在琴泉。</title>,<text>天時人事苦相催。昨日前村作歲回。茅屋鷄聲已春雨。麥田鼠動有寒灰。坡陵遠客常多病。京洛親朋阻一盃。汗血春泥餘夢寐。梅花曉笛誰家吹。汗血春泥昨日痕。卽海藏弱冠日上元句也。文章氣局。槩已見于此者。 東岡誰起卧龍才。</text>
<title>曉行到舊撥所作</title>,<text>雪中僵卧客。百里又新春。延曙高陽過。南來北去頻。店鷄催似役。峰月照疑人。駐馬成孤笑。何須更問津。</text>
<title>申榮伯會賦隣社。送詩要和。其勤難抵當。走和以寄。</title>,<text>一殼胡盧爛昔蒸。村酤雖薄亦堪憑。此中有友心如水。外事於吾語是氷。夜籟泠泠歸澗寂。春星落落撥雲澄。自憐白首松燈下。鐺脚狂吟久未能。</text>
<title>走次申榮伯前韻</title>,<text>衰似嬰兒日變蒸。藥爐茶椀計難憑。頭須的皪千莖雪。志氣消磨一片冰。久向浮漚爭出沒。且看濁淖孰䟽澄。隣人莫笑生涯拙。細柳 地名 春風問酒能。</text>
<title>翌朝又送新篇要和。走應之。</title>,<text>隣墻樂事說倪旄。盤菜新香泛甕醪。愧我駑鞭瞠若後。看君鉤注巧能高。連溪柳色生春早。呑屋松聲借雪豪。時春雪以風。 白晝閉門閒自卧。郵筒一路悵分曹。</text>
<title>又被困</title>,<text>酒所詩塲一種緣。也須同病故相憐。漁樵有約來今日。象勺回頭記往年。君果不虛名士下。我何敢見大巫前。墻陰屋角天涯濶。擊鉢聲聲夢際懸。</text>
<title>榮伯又示新作。又要和。觀其書。醉態淋漓。不堪其苦也。以此止之。</title>,<text>君自君緣我我緣。同床各夢且堪憐。田園春早多閒日。隣社交深莫問年。無已秦求詩債上。難於蜀道酒談前。文通才竭劉伶去。一室維摩但磬懸。</text>
<title>奉和笨翁觀察詩韻 並小識</title>,<text>騎吏喧喧傳道海西觀察公臨門。慌喜而出。旣迎入。拓蓬戶酌匏樽。不足以禮也。公乃懽然取紙。書一詩以示曰。此與吾伯氏別時作。其和之。仍握手爲別。登車而西。詹望行塵。若有得而旋失也。情之所湊。敢以辭。遂綴糖粃。猥塵馹路。能不能。亦各言其志也已。當今百尺是誰樓。不許人人到上頭。伯仲之間謝安石。逢迎忽似范荊州。指獨行傳范巨卿孔仲山事。 奎華曉夢瞻天近。玉節春風並海遊。來日峴山名又重。驛亭持酒莫淹留。</text>
<title>別懷經宿猶惘惘。復借日下諸公惜別詩韻。以寫前篇未罄之意。</title>,<text>車音猶在耳。夜雨已靑山。離合衰年事。功名舊日顔。諸公相眷戀。伯氏近優閒。月色荷香處。情知夢寐間。范公 一作希文 憂樂自精微。名業朝廷衆所稀。平路樹傍如鳳下。垂天雲裏見䧺飛。襄陽耆舊傳裘帶。公昔鎭谷山府。 勃海蒼生慣繡衣。公嘗持斧海西。又嘗慰諭湖嶺二省。 照日葱蘢高閣上。芙蓉之寢曰照日閣。 寸心應戴報君暉。</text>
<title>旣題和海方伯三詩。陡然四十年間事。歷歷在眼前。復用第一韻。繹述前塵。仍呈海方伯一粲。</title>,<text>當日自名趙依樓。橫行匹馬海西頭。有如俠士歌燕市。不羡公侯夢益州。濯熱亭邊呼酒起。順明門外放燈遊。碧沙紅袖何人句。十二闌干曲曲留。</text>
<title>春日寄石年</title>,<text>輕衫記着漢城年。二月坡陵尙惻然。籬角東風禽語滑。門前夜雨馬蹄圓。遠山曲曲皆生氣。衆木枝枝欲上天。此日知君正思我。西塘春草幾成眠。</text>
<title>庚申二月之望。夢拜秋史丈人。據隱囊語。津津若在日。覺猶怳怳。不知是因是想。遂綴十韻以識感。</title>,<text>秋翁御泠風。曠然歸三島。星霜遞浮雲。人間多宿草。碎玉崑邱虛。種種迷其寶。淸言世所稀。豈無余所攷。是誰一瓣香。曾爲山谷老。休燈撥寒灰。怳忽在時好。匡坐小隱囊。鉤玄騭幽討。靈砂妙有神。點鐵成金擣。因想太寂寥。膏肓遂顚倒。契契增寤歎。斜月耿未曉。</text>
<title>小童有性眞者。麤辨書卷。使拈韻遂賦。</title>,<text>稱量山海未崇深。數卷生涯落惠陰。黑髮黟然曾似爾。那知歲月負人心。</text>
<title>晩入山。復用前韻。</title>,<text>愛山自喜入山深。萬疊松濤一壑陰。行到水窮雲起處。暮烟還作出山心。</text>
<title>計圃工用前韻</title>,<text>保身豈若保神深。搰搰方將息漢陰。自我天機如是足。當年誰識丈人心。</text>
<title>更賦雜效</title>,<text>鸜鵒聲聲山更深。門前老樹生春陰。兒吹觱栗翁梳髮。太平畵裏古人心。</text>
<title>意石年此際來會。候諸嶺上而還。拈崔孤竹慶昌詩韻。以寫伊欝之情。</title>,<text>五日凝虛佇。嶺雲如十年。竟違居士屩。錯認孝廉船。江漢愁工部。杜工部懷舍弟詩。江漢春風起。 池塘阻惠連。千林禽又定。漠漠夕生烟。</text>
<title>枕上寫懷 自別海伯來。念吾兄弟離索之情。實多于前。遂於枕上。得此一篇。乃寫作二本。一爲吾仲季看。一呈海藏。以攄同病之憐。</title>,<text>海藏申判書。近送海伯去。海藏弟笨翁。時以觀察使。赴黃海道。 海伯爲過余。眷眷以兄慮。昨日判書詩。又是憶弟語。舃奕彼兄弟。別緖尙難除。吾屬自零丁。此生困泥淤。風霜悵分荊。生活悲析箸。仲氏淹一官。千里嶺雲處。所同卽人情。如驟孰使馭。君意不難知。可以吾心覷。二君尙棲棲。胡能將伯助。况歎韋蘇州。歲月非我與。且向判書言。判書寧不恕。</text>
<title>偶書卽事</title>,<text>春雪融深小草廬。風前舂相到紆餘。午來慵睡排無術。左勸索陶右課書。</text>
<title>三日卽事</title>,<text>此日卽三日。今年異去年。餘寒凝麥際。漫雪戱花前。猶驗淸明届。翻思老病憐。右軍陳跡感。何處問羣仙。</text>
<title>无妄爲戒。甚妨春事。可歎。</title>,<text>留心愛學野農家。春事端端若筭沙。病裏不知時已晩。且從傍近問扁華。</text>
<title>槐期漸近。西來擧子。于于然織路。一連十餘日不絶。殆近年之盛。</title>,<text>氣如山出堂堂去。勢若潮騰滚滚來。總把靑雲彌世界。一人始踏一梯回。人言今世士無多。乃見恒河筭得沙。正是驪龍頷下物。此番一着屬誰何。漢唐科制盛於前。未必當時盡亦然。比屋可封鄕秀士。西來都是孝廉船。明珠魚目混多時。時復呼盧一中之。數寸管頭盈尺紙。家家擬作釣龍資。黃金榜署億千名。各村人人一快情。然後彬彬君子國。倩誰工賈倩誰耕。</text>
<title>三月十一日霧</title>,<text>晝寢慵難起。南窓近夕曛。山疑含雨重。樹欲護花勤。苦茗堪䟽痞。薄醪尙借醺。明朝玄豹變。日下奏祥雲。明日庭試。</text>
<title>曉坐讀書</title>,<text>所得年來大。身心近自然。有生非可易 入聲。其事或隨緣。水本多循地。雲何忽在天。未知遲與速。一復試行前。</text>
<title>山獷突於鷄塒。力救而全之。能復晨唱。</title>,<text>塒鷄亂磔磔。狡獷恣縱橫。微物存亡會。仁人憤惻情。其生曾不意。屯劫足堪驚。猶能司時夜。吾憐爾信名。</text>
<title>夜床偶閱劇秦篇</title>,<text>無才是患有才灾。名節文章倏換胎。沒世不知魚魯漢。死難辦賦劇秦來。</text>
<title>無名指爪。偶爲朽㯓芒莿所𡙇去之。不甚疾痛。亦自關心。</title>,<text>偶觸無名指。驚看少𡙇痕。蠅瑕非累玉。蟲葉豈妨根。百體均其重。九容悔者存。定知當愈速。姑俟啓時言。</text>
<title>病起春色已歸</title>,<text>老翁白髮春無事。雨雨風風卧幾時。茅屋生涯微病酒。杏花開落不題詩。每逢遞子問兄弟。肯使村人來奕碁。滑笏濃陰溪水綠。出門一笑拄筇枝。</text>
<title>病餘浪吟</title>,<text>病起兼旬方料理。西疇之事已多妨。今年置閏春偏久。如何消受此麥黃。砌根雨入蝸涎曳。籬網烟踈虎跡交。如此荒寒茅屋小。猶能時見鷰來巢。圃塍纔得韭芽出。井落旋飛柳絮麁。歲月自驚新物色。中鷄伏卵已成雛。</text>
<title>江西洪生秉肇自京來。一宿而去。臨別率題。</title>,<text>眷眷江西好。難忘舞鶴山。送君今日夢。同去不須還。</text>
<title>金生廷郁，尹生益煥偕至。遂阻雨信宿。金請賦詩。又請圍碁。並余久闕餘。</title>,<text>已忘碁局又忘詩。農話樵談自所思。遠客纔來春雨下。寒厨仍及夕炊時。懷書十上身猶困。指尹生。 行藥平生姓孰知。金君妙於華扁之學。 夤緣強被君相勸。也須繭蛹學抽絲。</text>
<title>尹生益煥信宿將還。苦索余贈行之言。曉燈率就一律以副。</title>,<text>爲賦詩人穆若詩。其人如玉忽來思。終軍始有崢嶸氣。季子今看棲屑時。閱士多年無所得。此身已老欲誰知。於焉信宿難爲別。風雨鷄鳴夢一絲。</text>
<title>風雨無聊。爲寫三絶。</title>,<text>朴達山前春欲暮。惠陰川上雨兼風。年年花發長如此。此是人生已老中。如醉不醒如夢遠。有時是雨有時風。隣僧來說普光寺。躑躅花開三日中。雛鷄突兀疑階雨。客燕差池畏幕風。遶屋眞香生雜卉。閒居賦就一旬中。</text>
<title>川上吟</title>,<text>白須老人頭戴笠。童子隨後出脩林。揚之水兮石鑿鑿。濯吾纓兮洗吾心。以手弄水水奚取。漣漪激折來風音。逌然一笑雲亦散。夕照東峰橫古今。上有靑天下淸水。謂天則高謂水深。中間寄着敖遊我。童子聽我川上吟。</text>
<title>泳進賦摺疊扇。取其韻偶就。</title>,<text>葉瓢藤策懶兼持。裸體靑林起所思。姸醜隨渠長短處。炎凉在我卷舒時。故人書畵同心好。名士風流借面知。六角團葵都死法。千金袖裏合稱誰。</text>
<title>鳳人留約餘四日。自覺懸懸。</title>,<text>一月以期逝。指端四日餘。人情近更怯。四日四年如。盛熱流金石。脩塗無馬輿。懷哉此眷眷。風雨卧蓬廬。</text>
<title>喜雨</title>,<text>旱天有甘雨。三日遍一方。上田已載水。下田亦移秧。以至及圃種。種種皆恩光。農人喜捫腹。婦子走饁筐。而我妨暍病。數旬淹在床。今日能起坐。靜窓手爇香。譬如監河水。活活枯魚膓。展卷讀詩好。瀏瀏豐年章。神功捷若此。在上者蒼蒼。</text>
<title>聽雨披簑。往石佛里觀野。</title>,<text>雨雨風風十里堤。綠簑靑笠過汾西。夏田漠漠人如鷺。午店依依客趁鷄。名利關頭無此路。太平畵裏有新題。垂楊橋漲烟蕪濶。欲買村酤醉似泥。</text>
<title>椀飯</title>,<text>椀飯秪堪日再時。何須剌剌語生涯。弟兄努力書曾去。風雨催人夢有思。萬事如麻誰整頓。一身是櫓獨撐持。竿頭着足應餘地。死便當休未死爲。</text>
<title>觀漲</title>,<text>消息宵來壯。閒翁啞兩間。百川奔怒海。曠野着浮山。勢也不平易。時乎欲再難。農人河伯歎。荷鍤壟頭着。</text>
<title>旣旱獲甘雨。雨而遂霖。羣情抑欝。齋心綴辭。庸祈開霽。</title>,<text>夏畦如渴甚。甘霈始繄誰。上載無聲臭。下民猶㤪咨。穫薪漂幾處。漏屋浸多時。齊手喁喁祝。開雲曬赫曦。</text>
<title>復上惠陰嶺觀漲。用前韻。</title>,<text>水聲天地大。一士立其間。把酒胷呑海。詠詩氣聳山。險夷隨處異。今古濟人難。擲我桄榔笑。淊淊孰與看。</text>
<title>小癡枯木竹石扇。題感。並小序</title>,<text>許小癡曾客阮堂。倣坡公枯木竹石筆意。自謂神品。狂喜叫舞。終日不食。阮堂見之。但孤笑而還之。及夕進小癡而告之曰。余亦作一枯木竹石。子不欲見乎。小癡未知信。阮翁乃展出新楷草一幅高喝曰。吾枯木竹石。何如君枯木竹石。傍列者莫不努眼。只見一陣風雷閃皪几案間也。書畵家傳爲一時美談。今阮翁墓有宿草。小癡又流落湖南。獨是扇隨余在坡陵丙舍。與長鎌短鋤相爲伍也。噫。白髮簑笠翁。手拂摺疊扇。枯木竹石圖。小癡十年面。盛說又琅嬛。阮翁嘗稱又一琅嬛仙舘。今其刻印。在余篋藏中。 墨壘生奇變。渾脫舞大娘。不居坡公殿。畵書悟一源。硏北談笑眄。文星晦南天。賓客如秋燕。知其說者誰。對此有餘羡。</text>
<title>潦程謔轎夫</title>,<text>從天以下雨。爲水在地橫。充塞乎兩間。其勢孰與京。底氣洩未放。最惡先之聲。徒旅視尋常。嚇復恣意行。坐轎若騎虎。余心滋益驚。雨固所施溥。水以潤下名。遍與諸生好。時或害其生。草樹使融沈。陵谷使遷更。斯怒不可犯。爾曹乃敢輕。尙鑿龍門後。猶尙有陂平。莫汝曰忠信。汝情彼不情。勉勉戒汝足。涉險利用亨。不畏于天地。步步功厥成。</text>
<title>夢晤藹士 聞藹士解嶺南節須代。度于是際言旋。夢乃相遇。欵洽之容。注射之談。無一非心所蘊也。覺便爲詩以寄。庚申六月荷花生辰前三日。</title>,<text>淊淊南國水。公食幾瓢歸。神采淸于昔。名通妙入微。前書所眷眷。此夢不依依。曷日眞相晤。秋窓雨點稀。</text>
<title>季氏除南部都事。來拜祠版。禮出走成以示。</title>,<text>吾弟參仕籍。寒門足爲榮。時人重干祿。一命以死生。居然爾得之。此事還堪驚。焚香入家廟。除日拜跽擎。爾伯及爾仲。蔭塗何所名。伯也尤跋疐。可鑑僨轍程。勉爾當勉者。無須安小成。立身與事君。必正大光明。</text>
<title>示鳳下</title>,<text>千里離家客。棲棲於我停。籠禽隱約勢。樓蜃有無形。今日占秋夢。前身笑獨醒。朝來爽氣處。一點漏天靑。</text>
<title>自歎</title>,<text>聖世留閒漢。山間任醉醒。秋風方試藥。夜雨自繙經。一死都無事。平生何所營。傍人應笑我。我髮已星星。</text>
<title>山厨得晩炊</title>,<text>我飽何須飽。人飢亦我飢。萬家如眷屬。積雨念生涯。此髮無餘寸。其情是得彜。撤匙一捫腹。覔紙寫狂詩。</text>
<title>潦雨中往審石富里。薄暮而歸。</title>,<text>橫天積水蒼山暮。簑笠携筇緩緩歸。大椀飯高爐火煖。老妻新熨在笥衣。</text>
<title>初秋。夢白閣舊居。</title>,<text>挂在南窓三尺釼。十年隨我到坡州。無端忽作一層恠。窸窣鳴生白閣秋。</text>
<title>自柳下搬還京宅。聽家屬也復過柳下。慨然有吟。</title>,<text>取舍熊魚不自由。此番一着失長籌。二年又就移堂樹。數畝翻驚覔釼舟。家屬團圓猶謂幸。身心搖曳孰知憂。浮生到處皆緣係。桑宿地成汗漫遊。</text>
<title>彭兒出就外宿。寫一絶。</title>,<text>六十翁將七歲兒。恃之爲命畏如師。憐渠能有呑牛氣。欣寫坡公跨竈詩。</text>
<title>歲養梅二十本爲性命。直至今三十年乘之。梅可六百本也。今也則亡。勢所不能。而不能忘情。爲寫憶梅五絶。</title>,<text>三十年來六百本。死生自託歲寒姿。敎人不作羅浮夢。卧想參橫月落時。琴南硏北已天涯。覔覔尋尋欲語誰。自有一重公案在。令金牋上舊題詩。前身後身了不知。我且尙在爾堪疑。一逐烟雲同變滅。已忘情處更心期。可輕性命李邦直。坡老詩成一叫奇。易地有能相似否。當年我亦是花癡。月地雲階虛一座。他生化作老靑枝。不使人花分以二。先春仍到晩靑遲。</text>
<title>記夢 五首○涂月丙寅之曉夢。秋史先生臨枉余。幽竹山窓。一塲隨喜欵欵如常昔。警欬之音。覺猶在耳。怳悢神思。團湊寒燭微滅之間。後死者何能爲乎此懷。畧綴夢境而櫽括之。爲五絶句。取所話分繫于句下。</title>,<text>紙窓燈火歲云暮。梅凍不花硏護塵。想起當年三泖屋。先生心計託誰親。鬃冠宴坐是平常。先生以鬃冠褻服。宴坐譚笑。 咳唾淋漓塵屑香。吉日三加公所喜。季方孫子有佳郞。是日卽先生季方琴麋翁之孫三加日也。冕問今日冠禮順成乎。先生曰宿賓如儀。老匠老醫皆所好。如何不好老人書。二京拙朴眞難學。曩日臨摹計太踈。冕曰隷古漸知難學。二京法式。可橫可磔。至其拙朴。豈後二千載人臨摹。所可得者乎。先生曰儘然。又有一種異事。吾見作室人。遇匠石之老者。則喜之曰是當不僨事。治病人遇醫師之老者。則喜之曰是可以論藥。獨於書不然。見老人書。輒譏侮之不已。甚可笑哉。相與一塲絶倒。書到義門眞勁密。齊名退谷果如何。未應全習奴書好。神采頗同大令鵝。冕問何義門書極勁密。與王退谷齊名。是可入三昧否。先生曰儘好手腕。但不知變處是神采不到處。終恐有老學究村氣耳。知夢非眞豈夢爲。居然異事且驚疑。古今皆說泉塗隔。一炷心香隨所之。</text>
<title>祖考墓石儀未遑。今纔了役。志懷。</title>,<text>孱孫不肖甚。石里只荒墳。始掃嘉平雪。役日嘉平。 親瞻華表雲。路人猶點指。山木若榮欣。世父無窮恨。瀧岡緩草文。祖考家狀。爲世父所草而未遑請文。</text>
<title>懷甁庵 趙龜夏 吏部 時甁庵以銓啣。入處城闉。</title>,<text>璞玉渾金昔拔茅。甁暘 甁庵之弟待制鳳夏號暘石。 一世托心交。而今縱老如枯木。夢境猶依兩竹梢。坡公與文可偕道臻師西出陵陽。與可畵兩竹梢一枯木於齋壁。</text>
<title>寄仲氏答緘中</title>,<text>吾弟中原 忠州古號 爲吏去。寄兄一紙信今憑。低回暮歲催科筆。想像空山讀易燈。余方試易 使得相望生世幸。仲氏書曰兩地相望。亦是生世之幸耶。語極凄惋。 慣經離索少人能。無須剌剌牽情語。二字平安最上層。余答書云勿如是剌剌爲。</text>
<title>臘月二十七夜。有懷舊社諸公。仍寄海方伯。</title>,<text>正欲相思奈若爲。對燈心緖亂千絲。亡羊屑屑分歧路。𡙇驥騰騰迫歲時。北里諸公名業重。西京使者 時海藏赴燕舘。 信書遲。起聽夜雨鳴簷急。寫寄蓉堂一幅詩。</text>
<title>歲辛酉卽我純祖大王御極之元。純元聖母在洽之年。聖上孝思追感。乃以月正吉日。親祼于太廟。加上尊號。區宇同慶。賤臣亦化育中一肖蝡。猥綴蕪辭。恭識微忱。</title>,<text>揄揚玉册盡精微。聖祖初元簡聖妃。太歲重光回瑞甲。宸心寸草報恩暉。曰稽古帝堯爲治。文定厥祥姒嗣徽。淸廟朱絃親祼肅。香烟浮動衮龍衣。</text>
<title>壓歲 除夜用綵繒貫錢。置床頭曰壓歲。淅俗也。與隣人試之爲消閒資。新歲九日。錢尙在床。客有以問者。說其事。仍題一絶以相笑。</title>,<text>趙壹未仙和嶠死。通神使鬼信茫然。紛紛來去元非我。却笑床頭壓歲錢。</text>
<title>課彭訖。偶拈杜文貞詩韻。寄意。</title>,<text>峴西老屋春復至。小竹叢叢今見高。不必當年重馬骨。總於人事卽鴻毛。梅花一樹有詩句。酒債尋常看我曹。散盡黃金翁白髮。謀身敎子孰知勞。</text>
<title>玉堂硏 並序</title>,<text>歲戊午。海藏尙書見詒歙小硏。一僅掌大。倣風字式。爲兪愛石 錫煥 學士從燕都携來者。試墨而黑而不滲。塘鐫斜岸一小艇。一漁父飄然挂竿而立。細波漣漪。規月啣山。用工略而神意俱到。殆唐宋間人筆力。頂篆玉堂寶用四字。極勁澹可性命。然玉堂未必指金馬蘭坮。古人銘款。多以名字。玉堂者其爲誰。辛酉新春。閱蔣秋唫集。蔣之始出周公第三子伯齡。積七十五傳。有唐弘文館學士瓌。瓌生集賢殿學士將明。其子秘書監乂。有子偕爲翰林學士。唐書謂蔣氏三世脩國史。偕子莘歙郡倅。莘子名繼又主簿於歙繼之二十六世有玉堂。玉堂字也。其名良倫也。凡神物流傳。有不可測。是果蔣氏家舊物。流傳到此者。亦一緣之奇者。史貴闕疑。何苦曰爾乃爾。遂爲長篇以志恠。用秋唫集中阮芸臺題華山碑詩韻。嗜古嗜石何待勉。老我苦癖元不淺。秦漢而還唐宋明。卞證尊彜書畵卷。爬羅剔缺視金千。兪久兪晦兪爲善。東人鑒賞如說莊。堅厂同異知者鮮。考圖辨釋有一奇。近之易贋微之顯。歙州小硏製雅蒼。海藏大資貽精選。塘背寄着一漁舟。類唐人筆神意展。月規啣山水漣漪。都將烟火氣快剪。寶用其誰稱玉堂。明嫿頂鐫四字篆。蔣氏百世表今稽。唐書舃奕差堪辨。噫此莫是此家珍。驗石援字於說軟。疑若造物者相之。備一好事一消遣。少泉容齋夐謇脩。秋唫之子少泉鉞，容齋鈁。昔與余有謇脩之好。隔濶已三十年。 從何直劈通神眼。</text>
<title>偶題</title>,<text>老夫自喜春新至。杖策春園詠所思。近日鵲聲漸多事。向陽土脉看先知。等閒開逕與過客。最好臨窓課小兒。佳節那由堪寂寞。自當謀酌上元巵。</text>
<title>奉贐朴禮東大夫熱河使役 冕自僇廢而還。不與人文字相屬。今禮東大夫以副价赴熱河役。不有一言。是膠於情而視大夫以面交也。有是哉。聞星軺載脂。不日啓行。率寫三絶句。欲大夫之知冕常所屬大夫者如何。</title>,<text>他年冠盖赴燕都。副价揚揚朴大夫。何與衰癃峴西叟。能將一字贈言無。讀書斯好方知好。人所爲難是不難。東國有人重天下。滿目烟塵使節還。公家自有熱河記。文采于今見鳳毛。况賴王靈攸曁地。大夫夷險敢云勞。</text>
<title>舊所藏書幅畵㡧。並以羽化。</title>,<text>畵家宜有畵。書家宜有書。以其所好蓄所好。琴者碁者豈異諸。昔我購書畵。爛墨滲絹俱巾儲。一種二種百種許。十年廿年卅年餘。是亦無絃不着一活法。有若按徽落子時卷舒。不嚼而味不飮醉。對此融融其樂且。破帽弊鞾米五斗。中復忽然折腰跌足爲施篨。賦鵩江西舍。牧豬坡嶺下。頹唐▼(困+欠)㰳卧峴西。幽竹山窓來瀟灑。昔時花石已屬人。壁蘚庭草飄屋瓦。慨然一捫枯淡腹。好可遂吾初服也。于是覔覔硯墨叢。存者什一什九空。錦贉玉𨇾歸泡沫。烏有先生亡是公。世間覆蕉鹿。萬事飛雪鴻。海蜃樓閣憑誰說。泥牛消息渺難通。噫嘻乃已矣。默存當日麻沙工。一水一石千斤重。一行一字千金同。上下三千年以至褚歐倪黃諸家作。都入烟雲變滅中。是或大采舡上幾般物。必然去作滄江千丈虹。不然去作宛委之山聳碧。不然去作方諸之水流紅。我自是越人似。章甫自不衷。未曾透畵透書透到三昧徹。瞽眼實矇矓。是又劈之不可供。襪線炊之不可當。飧饛有無孰凡楚。聚者散亦物之窮。縱有琴碁吾不好。噉噉囈囈此衰翁。</text>
<title>正月十九日。天氣始鮮。登園放眺。</title>,<text>元朝元夕太無聊。忽見春風到柳條。巷陌紅泥走車馬。樓臺玉笛上雲霄。偶然得酒不勝醉。何處老翁來解嘲。景物起余衰病足。山園從此日逍遙。</text>
<title>春日登園感事作 所居園庄。爲申海藏舊址。海藏于是園日涉也。李羲賓寅沼令公。今日又登園句。傳以爲北社勝事。今羲賓不可作。而余之登園。較有甚於海藏。憶事懷人。大是一種情本。</title>,<text>昨日登園今日又。園中春日日鮮暄。勝事相傳如昨日。又誰今日又登園。</text>
<title>瀼露 三章○正月二十二日。先妣晬辰。謁廟而出。慨然遂書。</title>,<text>瀼瀼露斯。漙彼條枚。維葉之个。曷云能培。哀我父母。置我于懷。瀼瀼露斯。漙彼萇楚。猗那其長。不可以茹。哀我父母。不卒與女。卉木萋止。有晥其光。其光其光。胡自爲斨。哀我父母。子也不揚。</text>
<title>檢舊藏。得楓臯先生壁聯二對。檢舊藏。得楓臯先生乙亥書壁聯二對。係吾王父剩軒公日夕賞音者。移宅日褪而藏之。今四十有七年。方計粧池。先題一詩。以寓緬仰之私。</title>,<text>童觀及讀窓南字。是聯上在南壁。 自是玉壺一片心。先生在玉壺山莊書。 今日巾藏敬素好。先生筆力資蒼沈。微言 先生嘗屬吾王父詩曰。投契在微言。 以外風流韻。文墨之間山水音。聯句。淸譚如晉人足矣。濁酒以漢書下之。縈迴水抱中和氣。平遠山如蘊藉人。盖亦寄托切磨之意存耳。 可得後來傳永寶。薰香三沐寫幽襟。</text>
<title>擬古</title>,<text>申丁山下屋。惠風泛園枝。負手旁幽竹。遠憶王徽之。余亦能嘯詠。古人不同時。晌午呼茶入。春日正遲遲。</text>
<title>何須</title>,<text>久要何須說。人間貝錦多。此心非雨葉。頃刻已尋柯。白頭已不舊。靑眼最難終。平地波濤險。無情石尤風。虛鵠來言箭。耳邊忽笑嚬。誰知羊叔子。不是負心人。</text>
<title>漫吟</title>,<text>今年寒食花遲發。春服鬆輕未試新。小榻題詩催硯墨。西園待雨有經綸。丹砂能就千年藥。黃鵠高於一老人。自醉自醒山日午。煕煕誰識葛天民。</text>
<title>春日</title>,<text>老去當春春可憐。滿城花柳似靑年。誰迴夕日金覊馬。舊倚東風白板船。霧眼忽開山入畵。灰心一起草生烟。對人髮白增羞殺。長是難忘二月天。</text>
<title>春望雜效</title>,<text>嘉會坊南晩景斜。望中旖旎萬人家。一色香塵吹不動。滿城春雨滿城花。白下靑山畵幅分。樓臺金碧是將軍。小園數樹餘閒筆。許着無心范史雲。荒寒小屋。介於名園。桃李無言一弄春。雨絲風片莫須嗔。年年三月長安酒。不見花前不醉人。</text>
<title>峴首駐筇</title>,<text>峴日斜猶在。搖搖負杖還。芳春三月暮。烟雨萬家閒。着脚空蒼際。遊神澹宕間。若除此一事。何事可相關。</text>
<title>作仲氏壽堂扁五幅。仍題扁下。</title>,<text>吾作五壽字。一壽一百年。延君壽五百。足爲上壽仙。</text>
<title>借試銅雀瓦 內有銘塘有款係元章。常用珍。</title>,<text>我去元章七百春。元章豈識有今人。小齋風雨蒼茫夜。却似前身對後身。</text>
<title>偶言</title>,<text>五官各自其一官。一官之事又萬端。萬端出入一方寸。爲方寸者豈不難。大塊假我以慧識。又假年壽壽且完。應接猶患其未足。矧我所假元局局。頹齡強策奈若爲。日日事事相棼縟。五者之萬指不勝。在野滿野谷滿谷。一未能暇二則那。環之無賜縷之續。如草靑靑踏還生。如筍葱葱壓還萌。草生筍萌無已日。何所卒業何成名。煩懣懊憹殆將病。扇燄燄時沸沸羹。以我方寸五官役。主客地頭分輕重。聦明日月問何許。敢聖敢賢徒逆旅。自其業處名處看。果能無一不就緖。我願所假悉還他。餘生却與混沌語。</text>
<title>夢拜金忠文。覺以一絶示仲氏。比與仲氏會溪屋。對展金忠文集。拈讀詩若文。時復掩閣。緬仰平昔。乃于宿月丁未。夢拜德容。至承警咳。及覺遂以一絶句示仲氏。</title>,<text>近日弟兄昭溪屋。從事忠文遺集中。後學自能精所發。月臨牖竹竹生風。蒼士樓舊扁。卽影竹書牖。</text>
<title>春晩題花園</title>,<text>花開如列廛。花落如空店。與我何曾干。夢中一吷釼。</text>
<title>端憂多暇。有不堪者七。爲寫閒話。博詩樵一粲。</title>,<text>吾老老於閒。閒中事可述。事事敗意多。不堪者有七。我視君良醫。請投劑對疾。敲壺慨然歎。擧七以造膝。中散書同條。其貫則異律。第一在看書。掩卷輒遺失。坐卧費辛勤。半付黃嬭咥。竟似止蜃烏。雲散一陣䫻。其二隷古難。難窺漢人室。依㨾懸雙鉤。已矣虛和筆。或疑大家婢。豈疑婦人匹。古硯卽又三。池心薤臼出。墨突已難黔。點染須井潏。神品侈款銘。孰試溫而栗。四有佳墨存。梣膠童睛漆。妙笵書畵鐫。磨損良非吉。已自道卿爲。吾意置甲乙。請以五陳之。家人太勤密。不饒翁對碁。不饒翁鉏朮。春日未下山。亟告飯具畢。六則絶可憎。童奴喜油櫛。收書與烹茶。睯不分義怵。小鏡窺在囊。治容乃階遹。若其七之憂。置髯無良術。粥椀陋糊塗。被池驚颯瑟。黑猶無足奇。况爾白何必。凡此所不堪。乃向君前質。得韻準列星。聊寫閒人實。</text>
<title>題天台道士卷後</title>,<text>赤城消息已平安。劉阮重來約共看。一卷新書閒不讀。碧桃花下曬金丹。</text>
<title>憶事</title>,<text>溪水碧于前度日。桃花紅是去年時。用漁洋句。 敎場南面三叉巷。腸斷春風五字詩。</text>
<title>廣陵津</title>,<text>春風吹病客。飄若挾仙騰。危岸回頭穩。從放鷴亭西岸。小趣抵江步。 虛舟副手憑。芊綿芳草合。滑笏綠江澄。一誦枚生句。要言在廣陵。</text>
<title>少憇松坡店</title>,<text>恬風暖日弄輕閒。朝出都門已解顔。萬事有如冽江水。三年又見廣陵山。野花幾處春猶在。店酒無端夢欲還。從古人生消受足。未應愁殺鬢毛間。</text>
<title>始擬東去。忽復西還。</title>,<text>欲尋東去復還西。半日江頭路若迷。滿載閒情舟一葉。新詩又索錦囊題。</text>
<title>放鷳亭</title>,<text>自是詩人例姓趙。一聲長笛倚江樓。潯陽不見陶居士。五柳春陰起白鷗。</text>
<title>春雨</title>,<text>二月江鄕已見花。淸明寒食雨斜斜。風舠難泊襄陽渡。不是龎公不在家。</text>
<title>聞荷屋相公新得南庄。日有詩事。以詩賀之。</title>,<text>多賀相公福。新成背郭堂。林泉淸地位。夢寐濕天香。進退名隨重。昇平樂自長。午橋詩事在。春日又載陽。</text>
<title>近軆一律。呈荷屋相公。</title>,<text>世講通家舊書餘。無端病卧馬相如。三年門下違蹤跡。半夜江干問起居。桃李深根皆玉汝。蒹葭弱植熟華余。此生頭白他生恨。只是從前少讀書。</text>
<title>偕仲氏往省楸阡</title>,<text>淸晨弟兄作。北指坡陵間。念此分荊久。懷哉泣柏還。鮮民餘短髮。曷日侍歡顔。隳落傳家業。豈因世故艱。</text>
<title>宿石里丙舍</title>,<text>相對松燈歲月遙。如今風樹感飄蕭。姜衾一宿思亭起。那得餘生盡此宵。</text>
<title>歸路避官人行</title>,<text>周道雖濶畏若氷。銀川太守氣稜稜。回頭一說前塵笑。曾是西河大小馮。與仲氏相說此路前塵。</text>
<title>梁鐵坪高節婦碑 高節婦委巷人也。楓臯金忠文撰辭。使子文貞書之以竪。</title>,<text>楸梧遠近接郊畿。石馬春風細草絲。絫絫北邙山下塚。路人來讀高家碑。</text>
<title>寫與崔喜得 凡郡邑官童稱知印者。率皆不入彀。余始于浿。得韓用良者頗可意。今仲氏知印者孫喜得。亦有可愛處。於其捧硯也。書一詩任其捲去。</title>,<text>昔余西京日。一良其庶幾。此輩亦金屑。淘沙必見稀。仲氏中州喜。仲氏以忠州牧使。時在京。 端祥有文輝。今日捧余硯。可愛者汝非。</text>
<title>仲氏北庭。養一小獐。獐山物也。能不去。見之可憐。</title>,<text>鹿邊是汝汝今單。半笏庭中托自安。萬水千山歸去好。如何更得主人寬。</text>
<title>東俗以四月八日謂釋迦誕。又或謂善惡童子降。燃燈張本。眞爲此乎。爲寫俚語。</title>,<text>善惡童子今日降。科人善惡分小大。月評自有人間定。何煩與爾記功過。功過不實又奈何。不與置之勿打破。新誕釋迦如是觀。平等諸品歸一課。有燈無燈燈多少。果能力乎善惡座。我有心燈明如月。爲我自恕爲我賀。</text>
<title>送朱公致範 奭淵 口號</title>,<text>能城之朱本雅族。居崇孝 里名 者多老師。老師中有字致範。二京三都得力之。屈宋千載誰皮骨。元氣江山自淋漓。松桂仙縣寄傲吏。余在三登日與朱契。 偃室曾與子羽期。其衣維褐懷其玉。一笑苔岑一叫奇。愛君鐵杵透筋力。結網久作臨淵基。終生氣意入關日。淸灞一帶空漣漪。評量玉尺今誰主。倒海明月騰光遲。騰光明月何須好。先要玉尺無參差。閶門烟雨喚歸夢。七柳 致範里有七柳亭。 春陰應不移。老夫煩君寄一語。鸚鵡 洲名 黃鶴 樓名 記年時。年時不再復何恨。與君酌酒銀管滋。莫問連州柳太守。我語非眞眞我癡。</text>
<title>童去</title>,<text>古人謀身拙。今人謀身工。貧富取捨際。較若魚與熊。矧玆走臺賤。饑飽要始終。童告余以去。身腹計已窮。所媿非穎士。爾言實名通。巢居木食世。那識薪水功。將就殖貨志。臧獲足其中。遠憶千載上。有誰與我同。</text>
<title>病枕對展劉文淸書帖。玄鍵秘籥。愈微愈神。阮翁不在。與誰說此事。爲題志感。</title>,<text>羚羊挂角妙難尋。已在當時鮮賞音。下潠 指阮翁 蒼茫東武 指文淸 月。江山萬里廣陵琴。</text>
<title>識夢 夢仲氏買一江樓。與之共登。謂兄曰又有可意者。欲爲兄買之。兄曰一樓半分。自有餘地。覺而異焉。江光樓勢。尙夷敞在目。爲述近軆一絶。</title>,<text>碧淨江天收野色。一樓縹緲又呑江。有錢不買雙樓好。自在東西頭便雙。</text>
<title>仲氏解紱可喜</title>,<text>剖符十二年。臨履幾氷淵。君計宜休矣。吾心每惻然。于今存弊屋。從古美歸田。風雨餘生樂。夜床棣鄂篇。</text>
<title>竹下</title>,<text>四月麗天時。朱明宛已俶。彷徨詠所思。拄杖數階竹。舊葉遞芳承。新筍葆厥族。昨朝又今朝。土如龜食卜。日曬風亦吹。其中奇事伏。細纔錐之囊。大忽繭於犢。或如兒包棚。或如弓脫韣。或疎點斑斑。或密抽矗矗。此長彼亦高。先遲後愈速。氣誰蓋項羽。勢莫奪賁育。畢竟當千尋。風霜非可肅。吾其爲鳳乎。待實棲幽獨。</text>
<title>登園偶眺</title>,<text>萬瓦鱗鱗屋。尋常在世寰。靑山忽樓閣。高入白雲間。</text>
<title>吃菜客有笑者。口號以解。</title>,<text>中年墨綬元非分。冷炙殘盃狼狽迴。正坐餘生咬未盡。尙無一事做將來。</text>
<title>庭竹過雨愈奇。賦一律效近軆。</title>,<text>前宵微雨乍廉纖。朝日生時麗景添。擎出頭頭靑玉柱。串成疊疊水晶簾。蘭幽好拭同心眼。松老相稱傡世髯。玉版禪師能說法。可將一偈補新籤。</text>
<title>峴首感舊。以示仲氏。峴首四望。淸溪一帶。歷歷有前脩舊跡。今皆三十年往還。而北社典型已無稽。悽然不覺其長吁也。爲寫一絶。以示仲氏。</title>,<text>石門 三淸洞門 東頂坐如慵。憶事松風淅淅中。一代名流隨水去。蓮峰深處夕陽紅。</text>
<title>小芝學人趙性默住花開園。實與我一園也。晨夕相還。適以詩事相關。爲和其韻。</title>,<text>結隣自喜溪雲處。留住閒人相不遐。緩策微吟親宿鳥。小塘藉草勝看花。飄蕭白髮較三歲。賤齒長三歲。 偃蹇靑山分二家。近日經綸新有得。卷中忘却碾羲車。</text>
<title>小芝寄詩。次韻效近軆。</title>,<text>脩竹千竿又老松。不將脂粉寫姸濃。無心却與詩人遇。齒屐憐侵碧蘚封。莫待申勤後世雲。床頭早擲草玄文。幾家量尺多新㨾。先數紛紛野羣。園叟謀身本自疎。一生只做監河魚。長沮桀溺知津否。鷄黍豐年荷篠廬。小芝詩。有歸農端合問田廬句。</text>
<title>聞荷屋相公休暇東峽而歸纔三日。又尋江樓。爲呈一絶句。</title>,<text>玉笈名山滿袖收。太平畵裏誦恩休。公心已寫 一作就 希文記。此有西江喚月樓。</text>
<title>雨後山園益佳。仲氏携客而至。囑李生聖文一試古琴於壇上。以覃溪詩作話頭一笑。覃溪題趙仲穆磵水小幀曰。松風磵水聲合時。如此沈䧺寫杜詩。</title>,<text>松風磵水聲合時。用句。 如此沈䧺何所宜。百衲古琴閒一弄。覃溪品寫少陵詩。</text>
<title>戱示詩屋 相廬一號詩屋</title>,<text>老人事事皆草草。詩屋爲詩不知老。日如不及角後來。欲以詩名一世掃。是可充腹庇身爲。世間豈惟詩屋好。我將一詩爲君言。請君勿爲詩魔惱。</text>
<title>小芝趙性默示有自嘲詩。借其韻。吾亦自嘲。</title>,<text>西園午睡起仍遲。返照入林時未知。仲氏喜供三白飯。仲氏解紱京居。日會伯季。共案而食。 童奴皆學五言詩。時有僮致璉，淳一。皆請屬五言詩。 潺湲細水藉琴勢。點綴閒雲來竹期。豈與山人當世事。先從家累已忘之。都於此世我如雲。年老心閒事不紛。名士著書無彥伯。名士傳爲袁宏所著。 衆山欲響卧宗文。時勞開徑一雙屐。何惜臨池數幅裙。今日龍鍾成獨笑。西園雅集舊時羣。</text>
<title>大隱從叔以別薦除高山縣監。行將登道。旣話別。口號率成以呈。</title>,<text>吾叔高山去。門前鳴五馬。循良漢代人。復見于今者。衰洫末行髯。每懷筇汗赭。從叔在隱巖。余在嘉會。每一思至。相携筇往還。 河橋無一樽。宿雨含平 一作靑 野。</text>
<title>笨翁自永峽還。示有一律。猥次以呈。</title>,<text>久想白雲峽。氣淸生夏寒。好詩多在篋。新麥幾登盤。時月無黃憲。朝廷起謝安。玉川城裏住。寧復赫蹄難。</text>
<title>小芝又示新作。欝輪多不遇氣。喜次其韻。一笑。</title>,<text>詩如可海酒能江。與子同舟心則降。已散黃金無死骨。且休白雪多新腔。向來王適將軍客。歸去嚴陵處士雙。我寫狂吟思一醉。數叢山竹入西窓。</text>
<title>桐廬携書農 金商懋。卽阮堂之子。 許小癡 維，黃漢案 五。越峴見訪。拈松穆館韻共賦。</title>,<text>簾竹翛翛也自風。薄雲漏日遠還空。頹然枕藉于書裏。忽有跫音來谷中。斗酒欲謀甚頒馬。今値五月故云。 塵談如畵寫歸鴻。從今鄙吝消全去。快勝騷人賦送窮。</text>
<title>又賦屬漢案</title>,<text>來禽靑李小園風。銷夏淸談樽不空。有是詩情逗雲際。居然畵意出烟中。豈因生面計鳧鶴。枉遣相思勞鷰鴻。一席盡收湖海氣。淋漓筆下寫無窮。</text>
<title>送歸諸益出門。大覺悄然。又述餘懷。</title>,<text>微凉一動快哉風。輕滑藤墩樓箔空。之子歸時山日下。老夫居處溪雲中。但求色相皆非馬。欲擧靑冥莫問鴻。挂足南窓搖羽扇。未應詩思十分窮。</text>
<title>又述三韻。分屬書農，桐廬，小癡。</title>,<text>魚雅弘博古家風。白下靑氊尙未空。飄爾長征流輩外。睠言相顧戚親中。藉藉詩傳連城壁。紛紛筆落戱海鴻。今日對君增感慨。此情那得萬年窮。屬書農君眞有否子陵風。李解斯 相廬字曰解斯。 前愧我空。白髮知心言以外。一燈往事影於中。可常圓滿花時月。不見分携燕社鴻。從此餘生存活計。倩誰論命道詩窮。屬桐廬小癡筆力自生風。以有觀空空也空。莫是前身香案 指庚戌以前。 下。可憐十口海雲中。怱怱缺隙如追駟。落落 閒枰祗見鴻。一代名公今不在。人間誰識廣文窮。屬小癡</text>
<title>得小鐵馬。夜掛簷角。枕上偶題。</title>,<text>竹聲松聲自在淸。兼得鐵馬有新聲。小齋風雨三更後。韶頀雲山夢一成。</text>
<title>服卿 從弟珩鎬 供藥菜盤。羣從團食。</title>,<text>少弟菜供盤一圍。老兄捉箸曰奇稀。山家之食本如此。花樹爲懽無是非。皓首不緣稱遠志。靑山有約賦當歸。手捫飽腹還相笑。能使鷄皮日覺肥。</text>
<title>納凉</title>,<text>裸體風欄靜。蟬聲卧養眞。乾坤如氣色。星月共精神。買此千金夜。脫然萬斛塵。泠泠䙰褷處。竹露寫閒人。</text>
<title>夜深</title>,<text>好月淸於晝。遙鍾度若年。忽然思往昔。瀏瀏誦詩篇。名下非無士。人間必有仙。橫吹子野笛。何處是江天。</text>
<title>蟬</title>,<text>人間口與腹。多作厲階深。問爾何仙骨。淸名自古今。</text>
<title>庭竹得月尤奇</title>,<text>此君落落掇皮眞。露重風輕許始親。半夜庭空浸輪月。碧窓迴夢李夫人。借面於吾孰是眞。忘形與爾自相親。王徽之去無消息。更有何人問主人。何似威儀醉態眞。切磋猶及武公親。渭川千畝湖州派。自有胷中磊落人。澹抹烘塗寫月眞。池光恰受露華親。千金那問梧桐影。唐突承天不寐人。一例滔滔膜外眞。錦裝肉食孟嘗親。思癡語近于何劈。有竹氣爲有竹人。</text>
<title>夜深月色轉佳。政欲往叩仲氏。忽見仲氏携琴客至。竹下團歡。天曉各就所。</title>,<text>淸宵月色思吾弟。吾弟先携月色來。藉草聽琴仍嘯傲。削瓜替酒間談詼。浮雲富貴何須換。流水光陰不覺催。山裏徜徉兩閒漢。牽絲一付季方才。</text>
<title>呈海藏</title>,<text>溪雲一散舊參尋。怊悵蟬聲碧樹森。敗篋時翻多墨蹟。小園日涉信筇音。悠悠不返東山樂。耿耿常懸北闕心。早晩書窓聽雨燭。紫芝眉宇瀉幽襟。</text>
<title>行人</title>,<text>冠嶽渺雲端。行人何踽踽。十年走關嶺。已厭別離苦。况奈此行單。我懷不可吐。君心豈未知。避影影逾聚。局局風燈光。人生元一縷。有膓強自寬。酌彼金尊酤。有淚何須揮。去作南天雨。歸哉勿復陳。寓樂諒難數。</text>
<title>仲氏有事錦城。田廬未還。</title>,<text>南江積漲三宵雨。飛急鶺鴒不自由。方寸岑樓差本末。濫觴津筏在源頭。人如無病何須藥。事到其難始見籌。老我龍鍾猶恃粥。錦城雖樂莫淹留。</text>
<title>夢後</title>,<text>世事不如夢。夢中眞樂多。思將未死日。全付在南柯。</text>
<title>偶題</title>,<text>大暑連旬雨。庭苔碧浸深。壺中無濁酒。案上有鳴琴。休矣一身計。懷哉千古心。名山多宿債。相待向平尋。小少凌雲氣。悠悠悔自深。未逢靑海馬。誰和廣陵琴。俯仰撫雙髩。經綸懷寸心。古今幾同志。爲向卷中尋。</text>
<title>荷花生日</title>,<text>淨想如來親抱送。亭亭新浴生秋漪。也須紫氣著書未。一問沈香解語遲。穉竹孫桐風下在。金盤玉露月中期。老人自壽碧筩酒。謂得辛勤見長時。</text>
<title>偶成</title>,<text>藥圃竹笆小範模。自成一幅山居圖。壺觴已拙東坡婦。硯墨猶勤潁士奴。當世經營歸漫浪。有時說話好糊塗。知章勸我秋風帆。來作烟波舊釣徒。</text>
<title>又用前韻雜效</title>,<text>洞天福地胷中有。多事宗生寫作圖。風月與吾三主客。筇鞋付汝一童奴。至人不畏枯魚肆。妙境如尋老馬塗。隨處徜徉隨處止。嘐嘐卽亦古之徒。</text>
<title>借讀桓齋所示燕中諸名士詩文書畵卷。附謝。</title>,<text>燕臺使者紋緋衣。携盡晴虹萬丈歸。乞與西鄰枯澹眼。一時暴富眩珠璣。牋墨何殊一面眞。有心端合說同塵。小齋風雨無千里。促膝燈前來故人。寫蘭寫竹皆生意。於人豈獨無。年褫請君傳小照。影形日得笑相呼。</text>
<title>偶言</title>,<text>琴書在案已。一室洗而淸。病後試歌頌。不成金石聲。人生生以世。何故無其情。墨子及楊子。愛之猶失平。聖人無不適。動靜一度衡。歎息千載下。儒冠時重輕。前脩致澤志。軒駟亦爲榮。溝壑守迂拙。厥初賦厥生。浮雲斂一片。余豈不隨名。</text>
<title>七夕 辛酉</title>,<text>夜凉風露生梧葉。消息雙星碧漢津。不借君家無限巧。世間都是適宜人。</text>
<title>老柳</title>,<text>今古無端易夕昏。灞陵烟雨幾銷魂。懷人不耐書蟲字。閱世難忘繫馬痕。張緖少年如昨日。淵明舊宅尙遺村。金明拂地終須再。莫向支離着鈍根。閒時裊裊醉時昏。三十年前夢裏魂。大腹纔驚新火劫。低頭欲語遠山痕。不衰淸德丹陽尹。如此文章庾信村。化得眞身星宿在。榮枯何必問塵根。長亭歇馬晩塵昏。問酒何人欲斷魂。黃鳥依依春去勢。流螢歷歷露餘痕。舊分水際三叉路。獨守山深數戶村。世事商量饒歲月。至今我髮白根根。</text>
<title>夕眺</title>,<text>蟬聲如不及。人飯馬蒭時。遠郭流烟際。碧空聳月䂓。世情非得失。節物任遷移。長嘯秋根坐。古今一所思。</text>
<title>急雨</title>,<text>赫赫火雲閃日光。南樓北閣遙相望。忽地翻翻膊膈響。滿天銀竹射橫塘。中復低迴殺氣勢。欲短則短欲長長。轉眄一片西山爽。梧葉竹葉生琳琅。是時先生方裸體。快可呼吸支湘床。</text>
<title>海藏自燕還。示以行卷四帖。讀了題三絶句以還。</title>,<text>隻眼看書高似月。片心買土重於金。百年一去三韓使。宇宙斜陽慷慨吟。欽天監裏萬人驚。輝暎箕躔現使星。抑向大蘓子由問。文臣全盛足東廷。有張博望有蘓卿。全付今年子羽行。响馬塵飛洋舶擾。太平人度古長城。</text>
<title>秋七月旣望</title>,<text>碧淨秋天遠。何處出簫聲。怊悵中元過。河漢淸復橫。幾回江上客。一棹托空明。千年如昨日。昒爽浮雲更。子瞻吾無間。此宵恨一生。不將水月去。遙遙使人情。</text>
<title>聞海藏與北社諸公有西江遊舟</title>,<text>當時故舊皆華首。去作西江江上遊。想見東坡無盡月。誰知宋玉善言秋。尋常行路各千里。今古英雄同一邱。滿地江湖吾自得。將身久已作虛舟。</text>
<title>古諺辭</title>,<text>我老已如此。我老且若爲。老之不復少。去死能幾時。古諺有之有其說。死不當悲老可悲。伊昔少年日聦明。剛健一男兒。三四五十彈指送。無情歲月六十之。六十何所恨。六十何所思。少而壯而老而死。吾得人情情可推。人情其老其死處。果惡鶴髮與鷄皮。鶴髮鷄皮六十叟。居然滑介支離作篨施。兩眼瞢若霧。黑白非所窺。兩耳聤全窒。雷霆安所知。我頂沒爲膝。我齒豁成而。我唇之凹我舌蹇。笑聲語聲只喔咿。我手我足俱麻痿。誰能出戶誰抣匙。世上萬事都不廁生人類。猶自齗齗腹穀及身絲。低頭一漠漠。擧頭一癡癡。牛死則爲牛鬼。馬死則爲馬屍。人之死豈有別㨾子。以今我死將若斯。寧及康壯歸泉壤。何忍椎鹵到期頤。噫于戱絶可悲者非死而卽老。古語丁寧不我欺。</text>
<title>晝寂得近體三則</title>,<text>一爐香換素琴塵。晌午山家不見人。唐宋名流無俗態。琳琅諧笑卷中親。近觀唐宋人詩文。劣客蠟屐許人行。散點苔錢得地淸。階下不生書帶葉。至今誰是鄭康成。晴蟬幽鳥皆朋友。時一醒來草樹靑。飯後無心發硯墨。怡堂作字怡堂呈。</text>
<title>曉起</title>,<text>拓戶無心起。簾踈已夜生。凉風一院勢。明月萬人情。賦檢安仁興。書休永叔聲。泠泠琴韻發。神骨到三淸。</text>
<title>納凉</title>,<text>點點星明初界漢。層層樹碧各升天。先生飯飽眞絶倒。卧誦唐詩一二篇。未冷已凉七月月。年年詩句江上秋。于今病卧竹林邃。晩熱薰人夜夜愁。寰闠人烟夕漲海。濛濛簫管一隨風。如船我屋跨山住。坐卧星文月氣中。</text>
<title>夜熱</title>,<text>前榮中霤轉胡床。萬轉思量萬轉狂。竟夜雌風鳴鐵馬。了然不作半衾凉。</text>
<title>步桂舫詩韻</title>,<text>如何中釋惠山耕。鍾漏長安尙係情。得失論當盖棺定。卷舒身在析機明。千年後事非眞計。三代餘人豈外名。且願衰翁留穀子。多博羸金做公卿。歸此之計。專爲養兒。</text>
<title>秋熱熇熇不堪。今宵始得凉意。海公有詩一絶。乃步其韻。質之海公。</title>,<text>堦竹庭梧雨淺宵。酒薰暑氣傡全銷。幾回浪作江湖夢。欲夢江湖夢更遙。流黃簟滑已凉宵。鐵馬當當寶鴨銷。點檢今秋餘事業。菊花楓葉尙全遙。泠泠秋到可憐宵。匣釼神光不易銷。一卷道書三尺几。名山玉笈未曾遙。</text>
<title>八月五日夜。驟覺寒粟。念仲氏山僑。綌衣凄其。</title>,<text>皓首分南北。弟寒兄不知。往年官守重。此別孰令爲。原鶺秋風急。庭荊曉露悲。衰情正難遣。團合復何時。</text>
<title>病怕秋簾。換以琉瓈窓扇。卧覺虛明。</title>,<text>琉瓈非合眼。眼合是琉瓈。草樹紛相入。琴書映欲披。吾心無內外。人見豈參差。滿奮應餘喘。能窺半局碁。</text>
<title>聞笨翁陳情入洞陰。甚悵然。率寫小詩寄懷。</title>,<text>恨我非愚公。東山移不得。如何見二謝。時卧白雲側。每公常以白雲爲歸休之地。</text>
<title>海藏送其季氏峽行。用丹广所拈韻。有要髯賦之。</title>,<text>倦步城中舊佩蘭。鷗盟秋入未全寒。那將進退殊憂樂。暫借江湖一曲寬。是曾爲蕙是曾蘭。昔年笨翁號曰蕙史。海藏號曰蘭人。 露重春濃到歲寒。何處老翁賦詩句。元龍樓上兩頭寬。我豈肆魚子室蘭。一壺自得片冰寒。季鷹只愛秋風去。莫向江東着脚寬。</text>
<title>候月微有雲意</title>,<text>未見月猶信月明。澹雲微雨辨層城。留餘不盡包含意。可勝前宵徹曉淸。</text>
<title>秋夕看楸途中。偶題。</title>,<text>東俗修先墓。春秋兩祭之。嘉俳八月重。寒食一規爲。店潔闐車馬。山明問碣碑。吾家骨肉聚。淚望惠山陲。</text>
<title>過坡陵舊居</title>,<text>惠水惠山在。樂哉吾土坡。鷗盟無定處。狐首欲如何。物物牽秋夢。村村記醉歌。此身元畏影。今也又還多。</text>
<title>八月望</title>,<text>好月東山出。淸光遍一天。霍如蘓病日。快又已凉年。此夜不空過。古人絶可憐。老夫心是杖。橋上話羣仙。</text>
<title>墨緣五絶示海藏</title>,<text>去歲琴泉來別我。今春又送朴瓛卿。那曾水母借鰕眼。翰墨因緣無種生。申琴泉，朴瓛齋歸自日下。大有翰墨緣。二公日下盛交遊。當世文章一氣求。我耳之雷我心月。風流儒雅沈編脩。二公與沈中復編脩。托契膠漆。編脩懷抱和風日。藹入崇蘭托契眞。琴泉貽我以編脩書。暖日和風入懷抱。崇蘭幽竹有情文。長聯下雙款。玉垂居士雅鑒者。玉垂賤稱。必琴泉之蟠容也。 使得衰癃遄有喜。從瓛齋借讀編脩書紙。知遄有喜。係編脩齋扁。 玉垂還是念中人。滑介支離三十年。已將筆硏博瓜田。比年理屋後田種瓜。 一疾尙存西笑甚。曩少與曹玉水先輩，丁卯橋舍人。熊露苼，厲茶心。纔托謇脩。蔣小泉昆季。亦以師命。有詩字相酬。冕値身計棲零。不克修好。常所恨恨不能已也。 鯫生髮短鴨東天。去千百載名天涯。尙友古人緣亦奇。一世幷生知不偶。敢將樗櫟問良師。</text>
<title>與詩樵話舊。聊綴一絶。以俟芝山一話。歲戊子。李詩樵解斯及李芝山𡩄在俱遊燕邸。遇熊雲客。雲客出示其行卷詠鴈作曰。翛翛淸影落寒潭。沙漠風烟總未堪。楓葉蘆花秋水濶。偏渠先我到江南。芝山卽和云我詠夫君斷腸句。一番風雨夢江南。雲客大加稱賞。相與歡笑。今去三十有四秋。雨夜詩樵偶及當年之盛。邈若前生。詩樵雖精爽康健。鬚眉皓白。余亦老且病焉。雲客聲息。又何可復聞。乃綴芝山雲客二句。裒成一絶句。俟芝山一話。</title>,<text>李詩樵說李龍潭。指芝山也。 雲客詩樽興不堪。楓葉蘆花秋水濶。一番風雨夢江南。</text>
<title>覺秋</title>,<text>忽有登高興。隣家問鞠花。秋風自不覺。人意共無涯。</text>
<title>近日郊坰之間。新築林園。到處相望。遞日盤樂。極一時之盛。</title>,<text>匠心匠意參神造。粟界分藏各洞天。到處林巒開錦繡。無端溪水入金錢。於斯爲盛風流主。從古多稱進退賢。自是蒼生期望切。羣公終豈賦歸田。</text>
<title>海藏住琴泉。有內院之約。理裝出郭外。</title>,<text>一驢一僮指。一鞵一筇隨。濟勝一身具。菊花楓葉時。</text>
<title>夜宿琴泉共賦</title>,<text>植松嶺北是誰村。來款琴泉退士 海藏自號琴泉退士。 門。內史家中留弊屐。遠公書後又深樽。如何缺界生情緖。猶此閒雲繫脚根。一匹短驢吾有意。博君楓菊數弓園。</text>
<title>向內院庵</title>,<text>自把楊州一片秋。散排溪腹與峰頭。停車圖裏何村叟。九十九層天際遊。海藏嘗以內院。課年一遊。有詩曰九十九層天際寺。一年一度雨中行之句故云爾。</text>
<title>玉流洞</title>,<text>石氣雲精萬古淸。層層瀉出響山鳴。臨流一濯塵寰垢。從此頑身便玉成。</text>
<title>金流洞</title>,<text>水落靑山已見高。金流懸瀑勢逾豪。從今更上三千尺。知有眞奇不計勞。</text>
<title>宿內院庵</title>,<text>名山都負十年登。今日來尋上院僧。少憇松根欣植杖。乍翻梖葉買傳燈。近天峰立呼相應。半夜鍾鳴慮始澄。紅樹白雲留我住。不知誰竟過溪能。</text>
<title>隱仙洞</title>,<text>玉㙮金溪舊散仙。撥雲來卜第三泉。河源虹吸媧團日。雪竇龍腰禹鑿年。政欲品題無爾上。果誰蹤跡到吾前。數椽傍此烟霞計。却把新詩記洞天。</text>
<title>還向東郭</title>,<text>黃花紅樹各宜秋。幷與詩人不讓頭。剛把行㬺驢背記。今年九月是吾遊。</text>
<title>歸家一宿。山意猶在人。爲賦在山時已拈未趁韻。以示海藏。</title>,<text>依若終身卧赤城。泠泠眉滴片霞明。候仙庶遇秋雲影。勸佛同聽夜瀑聲。境邃可能休萬念。遊奇亦足快餘生。漢松 尙書欲占漢松間一庄。而計且休矣。 一路猶塵局。那得神心半日淸。</text>
<title>海藏除長憲。詩以賀之。</title>,<text>巖澤臞纔昨日回。袍紳重整出霜臺。朝廷久薦揚䧺似。聖主還徵汲黯來。海藏嘗承衮褒。有汲黯之喩故云。 遂使靑山專我屐。從看白社悵君盃。一篇欲寫揮金賦。且向床前不敢裁。</text>
<title>志恠 九月小晦。帶雨訪海藏都憲于愛吾廬。貰酒小醺。問西窓咳唾聲。甚可悅。笨翁尙書陟園而至。銀罐子盛酒隨後。酒復一行。勢厭厭不可止。笨翁欲撰杖。髯揣之鼴鼠之腹。不能以抵象鼻。知足之戒。不得不以檀公策爲上。乃如廁而避之。於路已蒸蒸然如潮騰烟漲。又如遊絲飄絮。分身爲二三四五。時復爲一。纔入室能褫衣。頹唐乎寢而齁齁鼾。俄忽一大笑尋寤焉。笑尙一氣不已。盖歷歷記。一恠事可甚笑。故笑乃爾。夢與二公飮於愛吾廬中。號呶善謔。盃到手相讓。猶獅子滚繡毬。髯出遇一油碧車。揮奪種種珠琲。抵地薤粉之。又手持一搥打。走羣犬嘷。又獲二長竿荷出。彌天羅網。始欲歇泊一書所。二公已先坐。與之諱醉。亦說醉而笑。噫吾知之。醉以夢。夢而又醉。醉而笑。笑而復寤。旣寤而猶且笑笑不已者。我把我靈臺筆。描寫我飮中三仙圖也。曉鍾第一聲。來撲枕頭。起點燭書以志恠。</title>,<text>醉中夢已自不知。夢中醉又一段奇。醉也夢也此生涯。想因都付酩酊宜。世尊打破好琉璃。狗子焉敢嚙人隨。百尺竿頭好營爲。七重羅網噫于戱。二公諱醉惺惺時。我且惺惺攝爾儀。眞醉何能爲夢移。眞夢又何與醉期。非醉喩醉孰不疑。在夢說夢吾其癡。癡之可愧老若斯。寤寐徵恠尙殿屎。是果吾輩醉夢資。幷笑輪囷一肚皮。一生一死成質劑。有若造物者相之。笑笑醉醉夢夢誰。曉燈綴寫星在枝。</text>
<title>讀淸潭詩卷。仍次寄眎韻。笨翁偕南圭齋太史。遊北漢而歸。有淸潭詩卷纔過讀。又以一絶句寄眎。卽秋聲近作也。率趁瓊韻送謝。</title>,<text>奎彩騰騰帶草楹。焚香一讀佩𤨿鳴。滿山楓葉皆文字。爲得尙書曳履聲。</text>
<title>喜讀芍玉尙書偕晉齋江遊之作。和呈。</title>,<text>死灰枯木已忘吾。新得詩來興不孤。同學少年多宰相。動經秋思又江湖。笑人寂寂今誰禹。遺世飄飄舊見蘓。信息可憐牛渚夕。靑天明月片雲無。</text>
<title>借讀醉石亭小重陽詩卷。附和。</title>,<text>芍山山屋別開門。款曲親朋幾見存。幸得春秋多暇日。欲將書卷待兒孫。置身富貴公餘事。散跡依違我敢言。漢上題襟欣一讀。此情略似往時論。</text>
<title>卽事</title>,<text>點檢菊殘楓落時。小梅窓影又堪宜。讀多讀小何書好。天下經綸盡在斯。</text>
<title>和笨翁 笨翁眎雙門店題壁二絶句。綺絢珮𤨿。儘覺驚人。尤其指意深切。自然有歸與之想。</title>,<text>暮歲低回孰與歸。時從月下款雲扉。諸君不作驚人語。瘦盡東陽腰一圍。卬須我友日招招。已見功名水上瓢。眞好歸田無上計。屛風八疊寫漁樵。</text>
<title>庭雨乍下乍止。惱人若夏秋。正自悄然。笨翁錄示近作三絶句。和呈。</title>,<text>絶憐瘦竹對軒楹。風一鳴時雨一鳴。醉態扶將猶揖遜。天然齊夏羽宮聲。靑年奇氣萬重山。忽逐西風髸髮刪。海鶴江鳧生六翮。一時飛去白雲間。指江西中和事。事業文章種種緣。浮漚明滅少盤旋。我聞壽者歸吾相。六十人間欠一年。</text>
<title>燈下復用前韻</title>,<text>搖落寒山過雨楹。當當鐵馬夜還鳴。靜硏古墨香猶在。欠我詩無擲地聲。畵裏千山復萬山。從前遊跡已全刪。宗文老去琴無響。卧似昏昏醉夢間。茅屋豆羹第一緣。漁樵伴約共周旋。先生何事遲歸去。又爲梅花住一年。</text>
<title>又疊前韻</title>,<text>窓紋隨月轉西楹。一枕蕭騷但耳鳴。夢裏不逢嵇叔夜。人間誰識廣陵聲。他生直欲買廬山。自琴川之香爐結緣。每覺神意俱往。 商畧詩情字字刪。五老峰前時放筆。三蘇六一往來間。籠鳥池魚局局緣。不知何處可回旋。三千水擊風斯下。悔讀南華送歲年。</text>
<title>又疊笨翁三韻</title>,<text>已斷脂韋可挈楹。暮年猶作不平鳴。菊花欲盡樽空在。又聽林園夜雨聲。先生詩債重於山。自把花牋好點刪。不是旗亭爭甲乙。且姑遊戱在人間。瓜瓜豆豆盡生緣。亦自天機一力旋。雨露風霜非厚薄。歲寒松栢始高年。</text>
<title>仲氏辛酉生日</title>,<text>仲氏生日今朝是。伯氏季氏曰其喜。天地逆旅一彭殤。四十七年已老矣。世間窮廬多白頭。蔭補三品瓦屋侈。紅裙今復老六珈。頭角嶄然趍庭鯉。此事果能容易爲。伯季所羡君且美。假使通筭世之人。百里君行九十里。父母恩斯先祖祐。眷我一身噫重已。蠻觸凡楚置勿論。眼前有樂其樂只。一家和氣融融中。湯餠則好酒則旨。潦筆聊代水龍飮。伯氏季氏賀仲氏。</text>
<title>敍洪三斯于海藏書屋。月夜聞洪三斯西笑。暫住申海藏書屋。驚喜倒杖。往做叙襞。夜分而歸。遂書三絶句。寄三斯僑寓。</title>,<text>吾儕俱屬老成邊。三斯舊話。 此語今爲三十年。閱歷風霜何所得。我言君髮勝于前。心田種得相思子。不向他人欲作花。申海藏家分夜話。輪囷瀉出始靑霞。君有稻粱我非鴻。江湖一計在胷中。世間不乏謝仁祖。自是脩齡有古風。</text>
<title>霜月曉朗。偕仲氏及李桐廬。登後岡逍遙。</title>,<text>确确筇音石逕開。霜天曉月上崔嵬。萬家都入烟埃宿。數客同攀星斗來。閒少如吾堪寫畵。醉能忘世但銜盃。當今誰識許玄度。又向溪頭怊悵回。</text>
<title>偶閱世說有感</title>,<text>晉家事業未全奇。天下蒼生果賴之。不與興亡長柄塵。名論猶得後人持。</text>
<title>送丹广歸家 丹广竣先世事。將歸于家。索我以贐語。余惟世之人若丹广者可矣。乃美其誠而賦善士之章以送之。</title>,<text>善士有生。月李之蓁。世有其美。式穀是因。善士作之。聿修厥身。謙謙自收。洵明且仁。曰女善士。宜家之春。善士有儀。帥禮蹈常。譬彼汚池。亦潦于光。淊淊曷歸。洙泗之旁。載觀其瀾。載舟載方。孰不有後。月李之昌。</text>
<title>仲氏又有湖行</title>,<text>我死君生否。此非人力爲。人生孰無死。隨處當隨宜。本末與輕重。權然後可知。我言一夢夢。家事託之誰。</text>
<title>海藏宅。與笨翁，三斯永夜拚話。漏徹始還。初雪已遍山。</title>,<text>梅花燭影鬢邊深。說盡餘生暮歲心。一夜長安初下雪。幾人曳杖過山陰。</text>
<title>山窓透寒。欲作墨而不成。用阮雲臺溫硏詩韻。率題。</title>,<text>山窓寫字苦難多。冷折松煤不見磨。一種文房眞有福。定香堂裏獨春和。定香堂。雲臺書所。</text>
<title>鄕人以余梅癖稱。垂四十年。朅來病不得蓄之。貧不能購之。冷屋圖書。殊失顔色。爲之可歎。</title>,<text>慙負梅兄四十年。誰人相說昔周旋。孤山處士苦多病。閱道先生常乏錢。珠柱玉盃虛夜燭。土爐紙帳澹朝烟。果然太上忘情否。千樹隣園夢復圓。</text>
<title>又得近體卽前篇未了意</title>,<text>昔年詩句梅花好。今日無梅並闕詩。草木於人豈情態。文章餘事亦生涯。魂如可返月爲證。夢在相忘春一思。庭竹澗松俱逸友。羅浮何必記微詞。</text>
<title>追寄三斯 日擬與三斯更做一夜話。尋因穉子病不遑。三斯亦以惟憂遽發。甚覺惘然。仍題一詩。計津三斯。</title>,<text>人世幾多如意事。君來我去悵前期。梅尊竟負論文酒。篋卷 三斯入都。余有三絶相贈者。三斯卽和韻方在篋。 仍成贈別詩。叔度襟情無鄙吝。尙平家累各支離。不隨聚散殊心跡。自是三斯與玉垂。</text>
<title>失題</title>,<text>士有不能屈。陶陶眞樂乎。四更溫飯喫。衰眼古書摸。桀溺無耕耦。食其尙酒徒。拓窓星月皎。咳唾一撚鬚。</text>
<title>半夜</title>,<text>慄慄風生壁。凌凌冷逼牀。此心已鐵石。何畏彼冰霜。計拙貧惟命。時淸老可傷。騃僮不擇木。揉燭一劻勷。</text>
<title>至後尙未見一盆梅。陡覺可悵。遂爲三絶句寫意。</title>,<text>未信梅花風格好。梅花亦自炎凉殊。朱門到處香成海。如此山窓無一株。如意袈裟 舊蓄梅以如意袈裟二種。特格寄品別。 獨擅春。前時百本屬詩人。北隣不及吳先達。猶作夫君席上珍。梅槖馳吳姓者。以梅發身者也。梅性梅才天下異。煖房欝養卽朝鮮。它生誓築江南屋。風雪羅浮不費錢。</text>
<title>夜卧</title>,<text>匡衡居住山中舍。舊雨無心劈半氊。夜永榻寒時擁鼻。猶能誦到洛生篇。山人弄墨何干世。牴牾猶難恣意爲。小硏鱗鱗鎚十指。草行郭索凍玻瓈。</text>
<title>荷屋相公晬辰呈</title>,<text>公德今彌卲。康寧福壽全。中書重入日。六甲五添年。麟鳳瞻人瑞。鶴龜祝地仙。槐陰孫籜長。綵舞溢樽前。</text>
<title>海藏尙書見雪作東峽行。飄然有遺世獨立之意。爲題一絶。送致行中。</title>,<text>當今誰是戴安道。世外高情託隱仙。不門士行僵卧處。山陰一棹去飄然。</text>
<title>和海藏峽行韻 海藏尙書近有吹菨之愼。觸沍寒猝戒峽行。家人交止之。莫可也。髯亦亟沮不見是。及其還。以四篇詩投示。卽奚囊新得者。先和第一韻。以寫臨別時悵失之懷。</title>,<text>竹籃衝雪戒晨暉。未挽公心我力微。百里非遙勞亦旣。萬人必往欲誰歸。朝衣靑瑣鵷班逈。風珮 公之丙舍曰風珮堂。 雲壇 公之季方尙書。新營菟裘於靑城古雲壇。 鶴夢飛。不見買山然後可。任眞自息漢陰機。</text>
<title>瑞雪 今年冬。頗閟雪澤。聖上憂之。命有司禱虔。海藏尙書應駿奔役。旣朝而雪。天人之際可畏也。是夜會晤于笨翁之澹慮山房。晉齋亦已在座。拈韻命之曰瑞雪。未就而醉且劇。帶鍾各歸。翌日海藏書索詩。乃搆呈以此。</title>,<text>如民有廩廩如峰。比屋千村樂素封。富矣堆塩多見驥。神於行雨孰爲龍。苾芬可質登馨聞。桴皷曾無間髮容。化裏吾生堪送老。匏樽相賀到晨鍾。</text>
<title>芍玉尙書書邀海藏，晉齋。做年底一夜話。屢書起冕。冕以跧蟄之情。不敢聞命。亦係悵恨。乃寫三絶句。以呈諸公。</title>,<text>慶曆文章宰相會。誦傳蘓老醉中詩。可能易地還相似。歎息千年趙玉垂。公輩靑雲各致身。金蘭葱竹舊同塵。多緣世故終難合。伐木丁丁少一人。寧適不來誰執咎。殘年心事我堪嗟。一鳧飛去江淮岸。猶作良宵白玉瑕。</text>
<title>訃勅入舘日。風雪作。</title>,<text>風沙獵獵漲㫌旄。回避牌前馬跡勞。弱國君臣今日恨。白門同着淡靑袍。</text>
<title>蜡月廿五日 明日生朝</title>,<text>辛酉之除日戊寅。臘窮兼迫賤降辰。彭殤一理偶然老。牛斗二星能有神。閉戶苦冷風雪盡。全家已付弟妻貧。買醪買餠非吾意。且向山陰訪故人。</text>
<title>辛酉除夕</title>,<text>居然下壽足堪驚。此叟堂堂曳杖行。碁敗頻挑寒燭跋。詩新又出曉鍾聲。從來事事眞如夢。誤了人人利與名。八十垂綸今尙早。寧羞白髮鏡中生。</text>
<title>次東鄰梅花詩韻</title>,<text>臘前臘後春先回。溪北溪南雪復開。性命可論李邦直。詩成獨寄坡翁來。坡公次李公擇梅花詩云詩成獨寄我。花愛我如我愛花。十年山屋傍書斜。今年未蓄梅花。 至今事事緣情誤。去作南園富貴家。幺鳳綠毛去後枝。羅浮仙客夢猶遲。暗香絶似何郞句。也解人看瘦一時。</text>
<title>喜雪 壬戌</title>,<text>童子開門喜有言。夜來風力太譹喧。新年瑞雪今盈尺。宿麥連雲定幾村。</text>
<title>淸晨。上孟監嶺賞雪。</title>,<text>天上白玉京。昔聞今始覩。將登十二樓。怳忽身生羽。</text>
<title>又得二七絶</title>,<text>朝風捲雪打縱橫。浩蕩乾坤一氣明。那問山頂與溪腹。先生恣意曳筇行。茫茫䀋海無邊際。屹屹米山來半空。滿地瓊瑤安用寶。相看嚇嚇走田翁。</text>
<title>上元夜。閉戶獨坐。</title>,<text>畵橋持一世。歌吹滿城喧。自有胷中月。何宵不上元。</text>
<title>試硏</title>,<text>事事無生意。居然作死灰。試從硏墨上。借他生意來。</text>
<title>讀書有感</title>,<text>驕奢勤儉路分頭。漠漠天人一氣求。不有宋朝難矣世。可無杞國爲之憂。服田數畮明農好。閱市千金善賈優。漫卷殘書春晝永。少年何事覓封侯。</text>
<title>春雪擬情</title>,<text>春雪何茫茫。春寒不可當。瞻言有衆木。榦榦猶含芳。蘭谷靜如笑。心柔思自傷。隨風下檐鵲。杲杲候春陽。</text>
<title>朝來臨硯</title>,<text>處貧不知樂。難爲是眞貧。天地方仁澤。如何獨癉人。此生緣少讀。遇事輒多嗔。大抵無彭祖。一般蹔有身。</text>
<title>峴山觀少兒巷戰</title>,<text>椎推石擲喊生風。額裂顱崩憤氣中。廣武滎陽呼一快。未知楚漢果英雄。</text>
<title>兩牎寥閴。彭兒在傍。</title>,<text>翻驚事事沒經倫。六十翁年未足神。他日爾能爲穀子。當年吾亦愼金人。家聲久與靑氊失。身計徒從白髮新。閉戶卧聽簷雨細。定知時物屬方春。</text>
<title>庭草</title>,<text>一夜墻南草。靑靑欲向深。雨餘新借力。雪裏久生心。造物無姸醜。於人自古今。山家如錦地。塵屐豈相侵。</text>
<title>三月望夜。大風雨交雪。</title>,<text>裂風跳雨太無端。又此紛紛雪打團。狡獪百般生意足。恃春花柳自平安。</text>
<title>觀燈戱</title>,<text>一年歡笑太平春。色色形形態態新。猶欠山棚九層上。如何不繪似吾人。范至能吳下紀。燈山棚多畫一時可嘲誚之人。</text>
<title>同海藏，瓛齋遊洗釼亭。得天字。</title>,<text>釼亭雲樹已秋天。來者吾人逝者川。紅豆碧梧皆舊雨。指韋史舊句。 蒼顔白髮又今年。入山轍跡何多路。近寺鍾聲忽起烟。未必奚囊傳好句。臨流濯足亦陶然。</text>
<title>偶吟</title>,<text>裸體西園裏。猶堪遠世塵。晴天惟見月。深夜更無人。久病如將健。新書始可觀。餘生能息補。奚嫌范丹貧。</text>
<title>秋七月望。泛舟西湖。宋元豐五年壬戌後七百八十一年十四回壬戌之秋七月望。泛舟於西湖。海藏，韋史，紫園張照，海觀韓命源，竹西徐贊輔，丹广李明九。與之同修契。其翌韋史以公役。曉入都門。芍玉追至。舟中共賦。留翫旣望之月。○七首</title>,<text>一樽欲問大江邊。江月江風古尙然。良夜樓臺誰主客。君家兄弟亦神仙。指海藏。 當時但道尋常事。此樂堪傳八百年。嘆息楚騷遺響在。今人能復續重箋。臨臯何處舊亭臺。幾度曾經壬戌回。如此秋光一葦在。于今月色二蘓來。指海藏，韋史。 江山寥落餘文藻。天地徘徊入酒盃。盛事元豐堪掌攷。且從蕭客共游哉。匏尊我酹蘓黃州。謫宦三年白盡頭。慶曆文章收逸氣。武昌山水紀淸秋。唾珠不散風生露。顴影如尋月在洲。當日飄飄遺世志。後人那得問情由。來宿西湖第二宵。少風波處且停橈。斜陽山出流雲度。秋水天連積暑銷。沙岸人家時問酒。柳梢樓閣忽吹簫。情知不忍輕歸去。猶爲坡公駐夢遙。夕天容與放船遲。澄到波心是月期。北里諸公莫辭醉。西湖之故愛吟詩。人間此夜誠難得。身後浮名較誰知。不及天明不肯返。露輕凉淺果何時。月白風淸如樂何。來船笙篴去船歌。兩行柳影層層岸。萬點星光疊疊波。縱欲無詩那可得。已能沈酒未爲多。連宵蕩漾西江曲。快似揚州鶴一過。伏波門外水天長。赤壁之遊此月光。絲管競如元夕閙。樓臺湧得一年凉。西湖眉目朱鉛靚。坡老文章草木香。故向秋風說奇事。前髯能識後髯觴。冕自穪髯。人又稱怡髯。</text>
<title>海藏追作賦。以紀江遊。余亦以古軆復述前游。實坡公賦韻。</title>,<text>長嘆息長嘆息。壬戌之秋七月旣望。今古赤壁下。風流人物遞雲興。江山不盡留文章。峨眉山月來。影影散作百坡。遊戱乎人間。筭起元豐五年事。歷年八百地各天。掀髯載酒江上去。酒簫一聲聲宛然。玆遊奇絶何辭死。我思古人如天仙。擊汰泛空明。桂櫂木蘭槳。浩浩萬頃琉璃碧。上下水光和月光。歌窈窕結延佇。若有人兮一方。喚將玉妃語。春羅書字忻相慕。更逢河伯歎。井鼃冰蟲那得訴。物色今如此。人生百歲元一縷。良宵不醉不須歸。醉亦可能使人壽。壽亦可能挾仙飛。盡意且覆杯中物。何必盡寫腹中詩。在地但願生酒泉。在天不願入文昌。左招劉伶奪糟邱。後躡王母遊括蒼。已矣武昌夏口。欝欝二千年。安在孟德與周郞。唱盡新詞大江東。申洪仙骨 指海芍 江海客。指園翁 倚樓長歗天地空。可借一夜當百代。是誰眞正大英雄。英雄豪傑功名事業。何似蕉隍鹿。畢竟與我同歸屬。有時胷呑雲夢藪。有時身藏蒼海粟。達固未爲達。窮固未爲窮。皇天平分四時。泣兎踆烏日夜相始終。滔滔一帶逝者水。又或平地起颶風。旣不知其來。熟令悟其往。我意一以愜。無消亦天長。攝提循蜚只一瞬。有我我非力。有物物豈盡。噫嘻客亦知夫造物者。其眞爲之主。如彼奚所見。如斯奚所取。問水問月都不答。怊悵令我凋顔色。惟人用之自有餘。匪人用之亦云竭。有是哉賦此人。取適於無適。我且高歌酹一酌。墨香麈屑橫千古。今夕何夕何狼藉。倚船一唾蘆花岸。滿江風露映鬢白。</text>
<title>松下候月。有懷海藏，芍玉二尙書。</title>,<text>但道人愛月。未見月負人。松籟淨而掃。小園無點塵。石銚始煑茗。山童指玉輪。怳忽身如湧。疑泛銀漢津。昨日赤壁下。幸不虛良辰。世無坡公久。怊悵張懷民。</text>
<title>松壇聽琴。得聲字。</title>,<text>壬戌秋七月。十八月未橫。望夜與旣望。西江得月明。得之水天際。怳悢冠平生。同舟諸君子。歸來說亦瞠。我園如掌小。那與江相衡。松籟忽以爽。白雲自壑平。四望皎一海。斜漢綴水晶。余懷俱渺渺。散步至三更。筇音轉石逕。海公訪我行。謂我懷民睡。有似坡老迎。直入松間坐。濁酒半壺傾。誦詩望明月。話言時通名。騃童解人意。銅琴發琮錚。有時馨轉澀。天然學語鶯。猶存琴意思。不使塵念萌。助以月波潔。資以松籟輕。囅然一撫掌。何讓江簫聲。快哉此宵樂。更進玉茗鐺。徹曉相顧起。詩令嚇老傖。吾輩多近局。卒卒殆浪程。杓矣拈押苦。煞復費經營。此事眞堪惡。各自䦰韻成。松壇聽琴字。卽景眞鐵評。入室展坡襐。先生得其情。</text>
<title>松下與海藏，韋史，芍玉，園翁共賦。</title>,<text>都計一年日日閒。松門雖設晝常關。故人約重江遊後。眞意還多野酌間。不換三公居其地。偶成五老坐如山。啜茶咳菜饒風味。何妨吾家宿宿還。可費黃金買得閒。判知不敢我相關。流雲借色椶陰處。返照情生茗雨間。可喜如公三宰相。果眞羡我小溪山。廣陵秋水東亭月。又約詩人一醉還。</text>
<title>復疊前韻。呈乞海藏鍼評。</title>,<text>我欲閒時已得閒。十年畏影卧荊關。尊書久在親朋上。養竹添於眷屬間。帶毁爲箕歸小圃。冠高如帽擬方山。龍鍾未就安仁賦。只是秋風一例還。</text>
<title>次張明叟老兄寄示韻</title>,<text>已覺秋生病起遲。候誰張仲數來思。吟壇草細痕杯瀝。行逕苔深響策枝。到老交情如水得。從前契活接隣知。靑溪岸上桓尹笛。不敢向君惜一吹。</text>
<title>日者過笨翁不値。見小池荷花始有一朶。怊悵而還。偶得一絶以呈。</title>,<text>未有前期柰好期。客襟怊悵過南池。不從荷葉題詩去。正是斜風打雨時。</text>
<title>旣目逆笨翁荷池矣。旣題寄笨翁詩矣。又旣讀笨翁和均矣。意忽忽若化。夕倚小檻。秋雨又琳琅。爲寫之三絶句。不要詩好詩不好。</title>,<text>莫雨秋庭覔舊期。一年凉思碧于池。倚樓不省誰家笛。吹入西津解佩時。虛擲今年種藕期。山庭半笏不開池。沈吟搔首西風起。椶葉回廊住幾時。信誓他日第一期。蓮花世界我爲池。若知緣業猶多路。家住錢塘七月時。</text>
<title>寄呈海公 海公昨有書曰何處得無暑無蚊之夜。頓頓睡起來三竿。髯讀而躗之。此夜髯之所苦。眞符是書。爲寫短律以慰同病。</title>,<text>卧想東林處。海公穩寢無。急䨓來豹脚。餘熱上蝦鬚。衰力殘杯困。今宵一燭孤。微吟終輾轉。不見不難圖。</text>
<title>感事雜傚</title>,<text>何處樓臺幾度蟬。今年聽得似前年。西城一路無窮柳。不待斜陽盡惘然。</text>
<title>笨翁連日赴闕。小池荷花。無主開謝。洵可歎。又用前韻。以寄海藏。</title>,<text>種荷珍重與荷期。特傍書樓作小池。雙佩朝天主人去。枉勞花發貯多時。</text>
<title>食瓜 六月晦始種瓜。不意其紹瓞而收功也。以今年有閏秋。故八月旬後能食瓜。分之海藏。海藏葅而誇之。有詩寄來。此日園翁又以詩賀余瓜農。各就其韻而和之以謝。</title>,<text>食瓜豈意種瓜初。今年瓜節閏秋餘。先生愛惜如芝草。杜集園人送瓜詩。曰愛之如芝草。 欲著東陵五色書。比及剝瓜 大戴禮八月剝瓜。 始食瓜。山家天賜好生涯。主人淸似於陵仲。博得詩編警世佳。</text>
<title>海觀又以古軆來以短律。謝其勤而情。</title>,<text>晩瓜花帶蔓。𤬐瓝日滋繁。豈料無心種。仍成好事根。詩篇紛舊社。諧謔起荒村。畏影今如此。擲鋤欲忘言。</text>
<title>解嘲 近日瓜詩四面雲集。殆無歇泊。忙寫古體一首以解嘲。</title>,<text>山人種瓜瓜及熟。日日瓜詩來山屋。海藏雅謔長鋏嘆。嶺南高客不帶福。海公分瓜於丹广。丹广會壓氣哇之。海公詩以嘲之。 有於陵乎有邵平。屬意珍重園上幅。園翁詩。有以仲子邵平屬意于余。 韓生才調本無倫。擿實鉤華珠盈斛。韓海觀以古軆贈之大篇。奇文淹乎一部瓜經。 新菹㪺盡見人情。心葊有冬菹㪺盡見人情句。海公前。亦有引用。 弇州故事笨翁讀。笨翁小牘。以弇州故事說。 以瓜喩瓜瓜不穪。我瓜本欲資山蔌。我自爲詩詩解嘲。從今竝與詩不錄。</text>
<title>端溪罹罪籍。未克一唁。八月九夜夢遇端溪。覺而紀之。韻以協之。寄之。</title>,<text>㝱與端溪語。端溪如宿昔。造膝且拳拳。所言一剌剌。上言久別離。下言罹險阨。何足驚滿地。風波積灧澦。灧澦與滄浪。此間寄宦迹。君以才爲命。每艶坡公謫。嶺海亦人間。何處不可宅。赤壁十月賦。是年壬戌故云。 將以長一格。化翁有指揮。陂平非所擇。孰謂夢非眞。夢中自相惜。</text>
<title>小病吹萐。掩欞鎭簾。南庭草花。宛如畫境。計拓卷而看。必不及此。偶得絶句一首。</title>,<text>石鱗牕透細簾懸。數種秋花影也憐。何似進賢橋上望。朱輪華轂盡天仙。</text>
<title>棕櫚</title>,<text>圭庭苔厚漾疎簾。畫活詩圓境景添。石翠千年根自在。山海經云石翠之山。其木多梭。 地膚一種帚相兼。綱目本草。南方一種小而無絲。惟葉可作帚。鄭樵通志以爲土帚者非也。土帚乃落帚之名。卽地膚子。 迴風舞展羣仙掌。捧日心長烈士髯。緣木有魚因網得。剖癭 東坡椶筍餉殊長老詩云夜叉剖癭欲分甘。 微笑寫沾沾。</text>
<title>卽寫</title>,<text>簷陰鐵馬近如賖。摵摵時兼雨響斜。世外雌黃皆夢寐。人間癡白亦生涯。重鈐小篋時臨帖。閒譜新園晩種花。一縷西風吹鬢髮。不知何事送年華。</text>
<title>通宵月色極佳</title>,<text>凉樹凝情欲露何。長天一幅竟銀河。古來騷客緣情死。知爲秋宵愛月多。</text>
<title>中秋月十分淸佳</title>,<text>詩家別作好因緣。素瑟靑尊此可憐。何處更求如海夜。一年得意已凉年。瑠瓈世界隨輪滑。金水 孫明復云月者水之精。秋者金之氣。 精神入鏡懸。怳忽不知身化月。廣寒宮裏桂花天。幾生修到月中緣。高處瓊樓夢也憐。已在生明謀此夕。如逢大有飽今年。神淸氣冷迢迢遠。露重風輕穆穆懸。便不虛過眞帶福。呼尊覓句問靑天。</text>
<title>次園兄見䏡韻</title>,<text>敎誰求郡又求丞。空薄疎迂不足稱。實欲副名非死骨。樣難入俗類奇肱。書中宿債三生淺。山裏餘年萬念澄。只有別開堂北逕。任君筇屐去來仍。</text>
<title>山禽日來啄囱。以三首解。</title>,<text>山禽底意啄窓虛。石峴傍邊只古書。大似淮南丹轉候。雲中鷄唱護仙居。啄啄窺人窺所恠。焚香默坐白頭翁。姓名已挂山雲外。寵辱俱忘澗籟中。詩老不來棋伴去。秋光澹澹入秋窓。世間爾亦無心者。時一相親抵谷跫。</text>
<title>近體 二首</title>,<text>凉天近夕西風緊。秋在疎林葉葉間。錦瑟華年生白髮。思君不見強登山。夕山太古以前色。秋士離騷一例聲。便欲無言相落落。不知何事又詩情。</text>
<title>擬古 二首</title>,<text>凉風日夕至。園景澹如拭。念此時序晏。彷徨蘭蕙側。浮雲自古今。游鳥來相識。昔我走風塵。風塵何所得。昆邱多抵鵲。簠簋非不飾。聊樂數圭屋。可展鷦棲翼。如何古之人。慻慻崇令德。譬彼鞠有黃。霜露猶顔色。秋菊有金色。服之可永年。酒齊列肴案。棄置笆㰚邊。番番華首老。豈不與周旋。始昔非今日。契活亦相憐。怳惚遊郢市。何者能惓惓。取舍在忘忽。蘭蕭一以偏。西風運庭葉。山屋如磬懸。落落朱門裏。兎魚實蹄筌。采采自盈掬。返照生碧巓。</text>
<title>候月而月至</title>,<text>催呼夕食早憑欄。山欲蒼茫樹欲寒。事事信如園上月。世間何事可稱難。</text>
<title>烽火</title>,<text>山防海戍三千里。風目相憐信息傳。引慶蚕頭高出地。五星長聚太平年。</text>
<title>瑟瑟</title>,<text>瑟瑟秋風朝。沄沄凉露夕。戴我折角巾。曳我長齒屐。裵回詠所思。所思如烟積。園草細以生。日日孌婉碧。兒童恣嬉游。鉏鍤又狼藉。怊悵三月中。萋萋蹋靑跡。鶗鴂久已鳴。素商一蕭索。要路與閒門。寧似春秋隔。譬彼竿頭上。進步須百尺。蜉蝣一夕間。亦自獲其獲。天地生生心。是於秋草惜。彭祖八百年。奚詎美今昔。窈窕歌一章。無莫亦無適。</text>
<title>閏八月九日。崔氏庄挹白堂。與海公，笨翁共賦。</title>,<text>秋思迢迢紫閣邊。短𩦺騎似上灘船。魚鱗萬屋塵成海。龍鳳雙崗洞有天。東曰龍崗。西曰鳳崗。 舊雨詩篇違昨日。昨日海藏獨坐開運禪房。賦詩而歸。 重陽物色早今年。去來莫問山輕重。我自人間一散仙。</text>
<title>戱寫二絶句。呈園上老詞兄。曲軒劣容一榻。㯓西位置小硯二一盆菊。高皆經寸。硯一大如葉者。筆架墨床滴水甕。亦稱棗栗大小。坐卧其間。便身之用。不以小不備。</title>,<text>寸山寸菊葉如硏。秩秩停當鼎鼎新。萬事從今皆運掌。世間豈有千尋人。放彌卷懷斯理在。小何足恠大無新。眇然粟界藏緣業。快好吾其做豆人。</text>
<title>金陵舟遊 幷序</title>,<text>金陵守尹淵齋 宗儀 書速海藏，瓛齋，園翁及余。趁望夜玩月於湧金樓。前一夕齊會。西湖試舟。夜宿曹氏家。海藏展大軸牋。首書朴燕巖先輩我家門外卽潮頭。米哄鹽喧幾處舟。霜鴈一聲齊擧碇。滿船明月下金州一絶。約以是行。自此而舟。舟而金。金而還。全用此韻。隨得隨書。勿較多少。僉曰唯。西江江水水西頭。四老同乘李郭舟。穆若淸風賢太守。待人明月下金州。日日朝潮夕汐頭。中間來往幾人舟。至今不見玄眞子。滿載西風過杏州。來泊楊花上渡頭。鳴榔深處認扁舟。故人約我中秋月。酒熟南陵有蟹州。風波閱盡已霜頭。今日猶乘洌上舟。楓葉荻花秋色裏。居然誰是白江州。秋情秋色萬千頭。收在搖搖一葉舟。掛帆明朝何處去。湧金樓外是通州。破浪長風萬里頭。斜陽掛席信輕舟。柁樓閒坐時呼酒。烟際靑山是沁州。東頭欲望已西頭。心似搖搖不定舟。萬點靑山相遞送。櫂歌聲裏又巴州。江天寬入海天頭。風雨橫空不泊舟。津吏相喧來致訊。故人作宰在南州。石村西畔試回頭。重碇危檣過去舟。今夜酒醒何處宿。湧金樓上話知州。秋風秋雨大橋頭。落晩初辭石窟舟。笠屐圖中添一我。還如坡老在黃州。板橋十里柳堤頭。不問人家不問舟。絲管紛紛官閣晩。桂花香裏出金州。浮生幾得月當頭。今日同登縣令舟。壯觀二分八月望。金州今日似揚州。咫尺雲頭湧月頭。銀河迢遞可方舟。金陵美酒無天下。此是江南第一州。崔灝題詩在江頭。鶴樓風月謫仙舟。忽聞皷角欣相笑。友仁明此錦州。急管催笙畫閣頭。碧江曾繫木蘭舟。十年一覺差池夢。羞向傍人說浿州。雨急風翻鼈縮頭。十分餘悸下灘舟。縱然不向爐中避。且把因緣問趙州。君詩奇出一頭頭。墨海蒼茫可泛舟。千古文章誰得似。有江州又有蘓州。使君携月作遨頭。如水琴堂泛玉舟。酒熟鱸肥蓴更好。果然金浦是名州。二日留連一水頭。半緣月色半緣舟。萬株垂柳千甁酒。纖手今無寫鳳州。海門潮落五更頭。萬里蒼波泛泛舟。千載徘徊遺士感。春花涕淚望神州。滚滚詞源出峽頭。中間寄著一孤舟。淋漓元氣誰停筆。此夢金州似益州。西風畫閣郡城頭。人語潮聲遠近舟。一幅烟銷朝日出。靑山無數見楊州。鎭日江行好話頭。餘生料理五湖舟。而今白髮西風下。又爲鱸魚到一州。江初盡處海初頭。萬事相忘一葉舟。但願長看金浦月。不求乘鶴上楊州。夕陽一抹柳梢頭。箭似風帆何處舟。近日長安翔米價。鷄鳴 稻名 千斛載延州。紅板橋東已月頭。夕陽猶掛木蘭舟。誰提小二將軍筆。寫出金山作別州。日莫滄江浪拍頭。滿輪明月入扁舟。東南西北通銀海。點點烟山幾處州。酒中仙子立頭頭。江大於天月大舟。俯視人寰如此境。三分輸與二分州。問月靑天不點頭。靑蓮去後屬誰舟。近日江山殊寂寞。一聲長笛過南州。可惜人間我一頭。如何不讓海公舟。禮東 瓛齋別字 錯道西江夕。玉叟談笑隘九州。如龜縮縮已藏頭。心計都輸夜壑舟。却恠五星光照耀。偶然相聚在君舟。時伸時屈是交頭。南去舟曾北去舟。自有圓通千里鏡。一心同照一齊州。文章詩句古今頭。風月無心在客舟。牛渚西江寫楓葉。襄陽一去又江州。盈虛消息問潮頭。一片舟邊萬斛舟。好事天公眞會事。雨風人到月明州。三竿紅日上帆頭。霧裏江南幾處舟。打皷鼕鼕爭蓐食。一時齊發向衿州。片片臙脂碧浪頭。鏡中天出畫中舟。烟消不見金陵渡。送我何人在遠州。沙嶼人家出樹頭。兒童指點去時舟。江南何日多風雨。辛苦經營百里州。沙暄江淨杏村頭。鳧雁雙雙旁客舟。何似風波平地上。餘生已老漢南州。漕河遠上碧雲頭。萬疊靑山一片舟。楓葉蘆花漁笛晩。十分秋思在興州。鹽倉潮落十篙頭。晩泊江村暫下舟。不唱竹枝閒貰酒。酒家何必盡淮州。秋風心折暮江頭。公去誰爲萬斛舟。相對靑山堪下淚。昔年移柳漢南州。春山相公嘗喜書月沙詩。常願身爲萬斛舟。中間高處起柁樓。時來濟盡東南客。盡日風波穩泛浮。漁家小屋住汊頭。秋柳陰深作釣舟。爭似東隣酒新熟。霜鱸紫蟹壓梁州。候飯匆匆倚枕頭。水聲水氣浸如舟。貰人却借肩輿好。一段秋光染六州。</text>
<title>小步園上。復用江遊韻。</title>,<text>不論江腹與溪頭。自有胸襟一副舟。只愛秋光如愛雪。訪人時入剡中州。</text>
<title>海藏永峽行。將遲留琴泉。尋因朝飭徑還。走草付行中。</title>,<text>鶴板非常降殿頭。巖廊須仗濟川舟。路人指點琴泉曲。草木精華自永州。</text>
<title>白下志感</title>,<text>靑山幾處幾樓臺。不見前人去復回。楓葉無情鞠華晩。愛泉亭下一徘徊。亭爲永興公別庄。今荒落。</text>
<title>少憇橋上</title>,<text>斜日明橋上。荒凉徑復微。靑山先輩在。流水故人非。少坐雲俱歇。高吟葉正飛。營邱秋色好。舍此欲安歸。</text>
<title>次海藏琴泉途中。望道峰憶三松韻。</title>,<text>郊原多爽塏。楓菊又當秋。二老閒無事。名山各勝遊。筆頭潘岳興。酒後范公憂。恨我徒吟病。何時問玉流。與海公有更尋玉流之約而未就。</text>
<title>次呈園翁 園翁寄詩曰昨與笨翁說。白露國滿地金銀。掘之則取。有豐無歉。少雨多晴。眞樂世界云云。余答曰不若華胥國。</title>,<text>餘生我托華胥國。不識陰晴不識錢。滿地金銀歸呂祖。羲皇以上葆眞天。</text>
<title>十二辰。敬用紫陽夫子詩韻。</title>,<text>澗飮何當飽鼴鼠。飯牛歌罷歸老圃。馮河暴虎計令狂。得兎之蹄今莾鹵。時伸時屈其猶龍。褎裏靑蛇膽氣雄。已灰馬骨黃金盡。岐路亡羊適誰容。一場栩栩猴冠舞。皺薄鷄皮慙頭角。正愁蜀吠不佩蘭。敢向安邑買猪肉。</text>
<title>約海藏園翁出東郊。路次口吟。</title>,<text>向平家累太支離。何苦商量了債時。如此秋光閒一日。千金虛擲半生期。未聞德耀病。仍作伯鸞憂。時有荊婦病。 人死元無事。吾生且可遊。有情楓菊世。無限海山秋。一鍤䭾驢背。淸朝出郭頭。紫陌紅塵如隙驥。靑山綠水信蹇驢。故人約我東林去。商略金箱玉笈書。性與靑山同。年亦靑山近。不識靑山心。能諧廣士韻。</text>
<title>開運禪房共賦</title>,<text>近日自多散漫遊。錦囊收拾幾分秋。滿船載月歸金浦。雙屐穿雲問玉流。貝葉眞傳諸佛迹。菊花猶揷老人頭。斜陽下石橋邊望。一歗遐情萬壑留。不遊此日更安遊。佳節天寬置閏秋。聖代逸民閒歲月。芳隣耆老劇風流。看題紅葉頻叉手。坐對靑山欲點頭。正好蒲團香積飯。可能許我一生留。</text>
<title>歸路</title>,<text>一疋驢能辦此遊。山山水水趁淸秋。東南自有無障路。今古誰爲㝡上流。僧舍人家通款款。菊花楓葉寫頭頭。脚根不蹋城闉去。行見求羊且少留。</text>
<title>次海藏寄示韻 海藏之遊中州。日與賢士大夫說琴泉之勝。詩紀圖繪。名聞一時。東國固裒如也。日者有貴遊到琴泉。見茅茨荒落。無金碧瑰麗之餙。冷笑而去。海藏聞而喜之。有詩寄示。</title>,<text>郊郭䓗蘢盡貴遊。琴泉獨自澹然秋。大蘓名聞今中國。諸葛廬存古一流。無恠看山多局眼。誰能問水識源頭。小區荒僻歸神秘。不妨君家永世留。</text>
<title>海藏，晉齋携筇而至。直造園上茶話。</title>,<text>醯鷄甕裏小天遊。楓石林園種種秋。楚客豈眞重詞賦。晉人亦自失風流。閒梳白髮談龍肉。欲把金樽對鴨頭。不須煩作明朝意。夕陽西去榻同留。海藏論徐楓石林園十六志。磊落當今宰相遊。吾儕亦賞漢東秋。林泉鍾皷皆恩澤。氣槩文章定品流。萬葉知名紅展面。衆山皆響碧攢頭。幸逢閏歲功成日。昨日閏晦。 恰度良辰尙有留。</text>
<title>海藏以余病。不欲往玉流。詩以解之。</title>,<text>九十九層天際遊。一年一度海藏秋。海藏每歲玉流作重陽。昔年有曰九十九層天際寺。一年一度雨中行詩。 便輿欲向靑山去。放杖快看紅葉流。款曲爲期言入肺。沈吟之故坐搔頭。時乎不再難齊物。何苦因人更遲留。</text>
<title>代海藏說不得不看山</title>,<text>詩家九日本淸遊。勝槩無如漢北秋。何况去年寫楓葉。果從此路訪金流。期人不至雲如夢。有我相思雪滿頭。抵死看山看後已。賽他名得景鍾留。</text>
<title>被海藏約束尋淸凉寺。路上得二絶句。</title>,<text>總戎十騎埭頭回。方軌康莊獨自來。莫問華陰縣裏客。漫看秋色載金罍。淸凉寺是淸凉散。煩襟一滌抵千金。寄言世上沈綿者。蔘朮籠邊莫苦吟。</text>
<title>淸凉山房夜話達曉</title>,<text>秋深牢落梵王家。眉月初升已見斜。幸不分携圍短燭。澹如相忘對寒花。搔殘我髮千▼(竹/巠)雪。綴罷君詩五色霞。始信見多眞實語。更從門外覓牛車。野劈林分澗籟生。始葱籠處見東城。詩愁渺與秋無限。佛氣融回夜太平。過去靑山憐證約。中間白髮笑爭名。居僧莫道忩忩甚。一宿楓根更有情。</text>
<title>路次偶感</title>,<text>黃花自發宮人斜。碧樹爭環宰相家。今日不知明日事。浮生何處是生涯。</text>
<title>夕懷</title>,<text>雁飛楚天向。長笛遠遠愁。近日無緣病。此時不耐秋。薄雲逗城角。疎雨滴林頭。數點燈光處。何人尙倚樓。</text>
<title>偶吟</title>,<text>車馬紅塵白首來。小園猶得占花開。洞名。 山中孤卧眞多病。世上無人說不才。近夕心懸淸見月。未寒情急早藏梅。詩成日寄東陽去。日日詩成日幾回。</text>
<title>小重陽。與海藏，韋史，園翁，晉齋賞秋松壇上。</title>,<text>無聊秋色去堂堂。惟有杯樽引興長。此處堪疑苕溪路。其人何似菊花香。相遊元白詩因好。不到雌黃語始凉。昨日昏昏今日又。果然多得晉淸狂。此是玉垂小草堂。堂中啞啞笑言長。數人衰髮知誰甚。一讀君詩倂世香。山月方高呼燭緩。溪風忽到試襟凉。東隣共恠西隣叟。近日生涯太放狂。</text>
<title>速海藏不肯臨。用前韻。</title>,<text>汛及庭園掃及堂。東西置榻篆烟長。自看皁隷傳書札。海藏以䦧號微示枉意故云。 仍約芳隣覓酒香。葉聲一起情如海。硏沁初殘夢獨凉。頭白判知無外事。良辰虛度使人狂。</text>
<title>重陽。會賦于海藏香茶屋。</title>,<text>寧使重陽舊約寒。黃花扶醉不勝殘。遊情未必因人得。秋色應同到處看。風帽于今緣髮短。布衣從古置身難。騷壇自有如椽筆。一掃千軍字字安。時海藏先有一題詩。辭極雋永。一座相警。</text>
<title>用香茶屋韻。有懷海藏。</title>,<text>霜黃老葉抵山寒。倂覺刁騷酒力殘。萬戶淸砧催雁夢。五更衰髮與星看。身名去辱知何往。世事無情說亦難。聞道尙書猶健態。東安一宿訪西安。東安指桂田申應朝。西安學山安膺壽。</text>
<title>十五月極惱人</title>,<text>愛月不看月。入室寧早眠。月好本自好。吾亦豈間然。人情極處到。有似無心偏。世上愛月者。幾回問靑天。</text>
<title>輪回月 附海藏記</title>,<text>是月之望。余踰孟氏園。訪玉垂先生。書室閴若。知其不値。從門前街而還。玉垂亦訪余而不値。從園徑而還。盖其來從余還歸之路。故不遇也。余急使僮奴追之。已抵書室。先生亦聞余訪先生。使其僮先還。汛徑開閤。而其僮到家不見余。急從南街追余抵丹邱。余疲甚不能更振。謝送其僮頹唐月下之軒。俄見兩僮導燭。跫然有屐響。先生至矣。遂相與大笑。命韻賦其事。以輪回月爲題。仍附小記。庸備園居掌巧。絶倒交違絶倒來。深知緣法在君杯。不先不後隨雲出。之南之北繞月回。鏡自團圓期有合。環如復始且相催。餘生欲付磨驢上。互飭山門徹夜開。玉垂去時海藏來。却把心心印酒杯。正好月輪三五滿。何愁泡沫億千回。靑雲未必知君貴。白髮何能使我催。但得餘年長保此。丹邱一壑是花開。洞名。總得今宵全月來。大圓盤 海藏造一大圓盤。每社友至。設盤座置硯墨茶所酒具。 底且啣杯。吾人犀點無千里。世路羊腸此一回。霜氣雖深饒菊在。秋懷莫放到詩催。新塗靑壁 海公新塗東壁以靑紙。欲藏梅花。使分明照壁也。 知何意。好好藏梅見早開。</text>
<title>床前置晩花數品矮少者</title>,<text>霜深風緊立冬辰。病客情懷熟與陳。數種晩花書卓煖。猶回天地藹然春。香南硯北便花辰。細碧矮紅橫復陳。縱到窓前雪三尺。先生自在一團春。</text>
<title>旣望會賦園上</title>,<text>自從卜築小林扃。水德山功此可銘。不蹋軟紅甘守墨。相逢衰白快揩靑。如蘭斯契參三昧。與酒爲徒罰一經。風露難禁惟月地。果然擇勝是吾亭。</text>
<title>會賦</title>,<text>幽居眞訣秘神扃。韻事文房綴好銘。桑落朱提浮大白。檀沈黃熟爇餘靑。攝生且可論禽戱。添口猶能補鶴經。林園一幅輸全畫。翛然著我小西亭。裁花流水石因扃。自作先生生壙銘。一笑之間已髮短。四時無變看松靑。焚香祝是和雲句。沒字碑仍敎子經。事業姓名千載下。誰人不宿此郵亭。</text>
<title>夜坐</title>,<text>葉敗荒林菊亦寒。詩情猶復抵秋殘。撈風捉月因誰得。臨水登山正幾看。僕本恨人吟病久。世無知者托心難。壺乾但使頻賖酒。酒到醒時寢不安。</text>
<title>贈海觀</title>,<text>太史門屛屬子衿。翩翩氣意到如今。檢書欲歇壁先敗。理屐常思山一尋。肯逐黃金許買骨。未聞白雪多知音。忘年我亦無心似。却是無心正有心。黃花磊落對紳衿。酒滿金尊無古今。幸與相親同里近。脫然不向一塵尋。中原學士渺神契。當代名公昭德音。風雨數間茅屋裏。漢人文得晉人心。</text>
<title>秋盡有懷。寄海藏，芍玉。</title>,<text>噉飯翻書困復眠。晩來風物向堪憐。裵徊菊秀蘭衰地。怊悵鴻分燕析天。總爲浮生非得已。試看白髮莫知然。夕陽未下西園凈。留醉深尊話暮年。</text>
<title>宮詞體 九月十八日。上拜獻陵，仁陵。仍幸南漢。二十日還宮日也。海藏病未參祗迎班。冕適與會話。海藏以宮詞體欲賦十絶。以伸祈祝之忱。冕不敢辭。</title>,<text>太平玉輅拜陵朝。玳瑁山靑淑氣遙。塘馬流星傳第次。先廂前路始興橋。紅門板位肅晶朝。通禮前頭唱贊遙。纔畢辭陵當進發。聖人怵惕過神橋。三輔人民祝聖朝。天臨咫尺望遙遙。駕前飭旨催宣下。五色祥雲出漢橋。連珠火礮徹明朝。龍燭傍邊稟號遙。頃刻爭開花膊腷。碧空無數玉繩橋。問安中使閤門朝。外辦催嚴白未遙。導駕三更先過入。守宮已掃禁川橋。凉傘東頭日始朝。玉龍如水步雙遙。上言別監爭先出。一路紅塵洞口橋。君王寢睡問行朝。內裏私情百里遙。午刻祗迎班始定。萬人如海慶舟橋。龍驤雲舳露梁朝。堂上宣傳聽令遙。奏下鳴金齊吹打。一時旗脚拜虹橋。軍裝翠羽燦秋朝。鹵簿分頭馬坐遙。淸道來呼傳上去。大旗先入廣通橋。大家大駐廣陵朝。小駐沙坪動靜遙。前頭訓局懸燈稟。萬炬通紅把子橋。</text>
<title>苟玉宅會賦</title>,<text>可喜風流北社餘。一鐙圍坐盡襟虛。當時故舊知誰健。近日招邀亦未疎。梅下前身疑相馬。詩中宿債竟輸驢。尊筵笑罵休嘲我。此態狂奴尙自如。詩塲又得雪天寬。寫到烏絲不界欄。秋去那無連日醉。人生最好暮年歡。靑雲路濶鵬圖遠。叢桂山深鶴夢寒。爛漫長如此宵穩。書窓剪燭百回看。</text>
<title>題三人臺 幷序</title>,<text>臺在城北洞品石山房之後。壁鐫三人臺三字。傍有辛亥二字。傳說正廟時有新進學士三人。讀書于此。各欲占宅於此。末乃以三人名臺而刻之云。園今爲宜石金尙書別業。壬戌秋。宜石公邀海藏及冕。徜徉泉石之間。冕率題焉。近廓塵無到。入山境愈新。主翁與海叟。對我成三人。</text>
<title>拈韻共賦</title>,<text>山深九月尙幽香。開酒松壇不怕凉。飄爾自隨雲影出。澹然相忘石年長。致身林下眞多福。娛老人間此好方。公勸西岡隣買屋。軟塵留戀我何嘗。</text>
<title>溪樓酒散。洞日將曛。水響山靜。不覺首回而魂駐。歸寫二篇。以識餘意之不能自已。寄呈崇鑑。</title>,<text>林壑因人名始香。浮嵐暖翠豈炎凉。券成二百 宜石以二百銀買屋。 山銀足。描得尋常畫幅長。寂寞寬閒兼有美。風流儒雅孰相方。醅新少醉多歡酒。公留飮海藏及冕。笑笑曰海公近尋酒趣。吾患其酣殢也。今得奇酒。公輩試飮之。酒至而飮。但令人歡適。不令人酣殢。酒之性亦固不一。 書速親朋來一嘗。洞府眞聞草木香。熱夫猶得見公凉。四時園入棋聲穩。萬念銷爲酒氣長。伯仲之間泉石品。公三溪之品泉亭。傳與公之季方。今是亭之名以品石。洵亦奇絶。 神仙何必醴芝方。通家少弱今衰白。自謂翩翩有孟嘗。</text>
<title>戱題 鐙下騃童順一告曰。小人登園。有一句語云高處遙看萬山秋。可成語乎。余曰塡作完詩。翌朝順一拓窓而笑曰小人萬山秋已失之矣。余曰胡說。曰已雪山矣。</title>,<text>童子開門云雪下。噓噓已失萬秋。先生一笑欣然語。語試往溪邊覓小舟。溪北溪南多白雪。溪人昨日但知秋。撑橈修板搬柴去。岸上今無一葉舟。窓裏那知窓外事。我看床菊尙餘秋。朝來一朶平安在。賀向先生斟玉舟。</text>
<title>憫椶櫚</title>,<text>一本椶櫚欲盡秋。驝駝闇裏不曾憂。徘徊搔首朝陽下。著處難同肉食謀。吳驝駝歲結闇幾十間。常儲朱門冬供花木。</text>
<title>海公悶吾椶櫚而收藏之</title>,<text>樹猶如此怯殘秋。公所爲憐是我憂。好是霜高風急地。定無一事不同謀。</text>
<title>故遣秋天雪</title>,<text>我詩何放倒。楓菊是良媒。山處無閒屐。林間遍劇杯。風烟惟意取。歲月不能摧。故遣秋天雪。凍封硏墨回。我詩非獨運。遇境輒生媒。適㤪淸和筆。聲香味觸杯。秦求將無已。賁勇亦難摧。故遣秋天雪。又添一料回。</text>
<title>曉起登園</title>,<text>牢落星懸遠復空。東天始漲海雲紅。滿城喔喔霜鷄振。喚到人間睡夢中。樹頭斜掛一痕空。淺抹水銀深抹紅。下視白雲平世界。酒燈間出始喧中。</text>
<title>小燭話 約崔硏樵秉翰，黃友竹鎭奎，韓海觀命源於此宵。旣至拈韻。忽有海藏筇音。晉齋亦至。因海觀漏期也。相與雅謔。徹夜歡甚。</title>,<text>吾儕元不揀陰晴。無約亦成有約橫。近局詩約屢敗。 盛說近來多叫絶。欲於何處見生平。酒當靈藥三千歲。詩重名都十五城。夜久忽驚翩躚影。松壇睡鶴報新聲。山寂溪鳴夜欲烟。聯翩會似降神仙。梅香未綻纔經雪。茗粥回甘可永年。雙井遺祠宗派在。屬友竹。 白雲黃鶴古詩傳。屬硏樵。 東林竹葉今多分。課日浮沈藥玉船。</text>
<title>聽雪集 海藏之香茶屋</title>,<text>兒童哄道去來頻。雪雨紛紛滚作塵。曩夜雙鐙看醉客。今朝一笠似詩人。世間閱盡繁華事。山裏元多閒漫身。咫尺丹邱會心處。又聞竹葉上蒭新。忽漫相思響屐頻。鑪香初宿硯棲塵。此來好得無言句。末路相尋可意人。一日如三那不見。百年過半已閒身。殷勤更有西江月。應待坡公作賦新。</text>
<title>玩月曉街</title>,<text>漸漸香醪聞。九街忽太虛。聲繁月如動。漏遠度風疎。人事多新境。歲行却幾餘。春明炬成列。知近大夫車。</text>
<title>游觀相公近住三溪。久致意相訪。余懶至今。忽爾步出。題一葉亭。</title>,<text>不是探梅輕性命。淸晨步屧偶尋幽。幾人曾到山陰雪。岸上平安一葉舟。一葉相公亭名。</text>
<title>自笑 海藏座有二客。都不記其爲誰。末乃知一是嶺南舊御史。一是平壤新庶尹。絶倒而笑。緣余衰。不作陌路久矣。宜江湖之相忘。遂寫一絶以自笑。</title>,<text>果是嶺南前御史。又逢平壤新知州。面前不記都如夢。只信子文今白頭。</text>
<title>李丹老家。追挽栗山。</title>,<text>孝哉李明九。徵輓涕泗滂。跪言乃先子。早世忽焉亡。詩禮趾家業。夙惠自黃香。洋邪痛力折。貤誥絶世章。爰及令人孝。孝以全節彰。眷眷臨纊托。舅姑實在堂。令人慨然許。螟嗣沐義方。綽楔里曾式。明九曷以揚。庶遂同穴願。移祔栗山岡。一言一嗚咽。天地時茫茫。感者彜性得。聽之豈尋常。聖代重扶植。且爲孝子傷。窘筆寫未足。何補栗山光。</text>
<title>又會香茶屋</title>,<text>十月山深不怕寒。酒來消息喜彈冠。自從秋後無時會。每到鐙前得意看。詩好舊題多削拊。書珍新拓有鑱湍。時有眞興碑覽賞。 餘生舍此非眞趣。香鼎茶鐺位置安。</text>
<title>十月十三夜。會于竹露閣。海公以是歲十月之望命題。得江字韻聯句。</title>,<text>緬言和仲昔。晉。 此月賦篷窓。霜葉歸泥阪。玉。 雲鱗蟄洞谾。時光符若合。海。 衰態鼎難扛。勝引聯筇屐。韋。 深更對燄釭。愛之入骨髓。晉。 ▣者輕軀肛。憑望天浮樹。玉。 追携夜渡杠。幽懷千載邈。海。 香瓣一心悾。渺渺東來鶴。韋。 寥寥遠聞狵。客從還忘凜。晉。 酒到不嫌。四老知誰健。玉。 聯吟獨我𢥠。借樓緣太薄。海。 爭座意歉厖。幸値無官日。韋。 同居有道邦。漁樵通近局。晉。 魂夢繞寒江。琴語鸞時撥。玉。 鍾音鯨若撞。良宵壺漏滴。海。 徂景鶴流淙。寄意存湖海。韋。 馳情迅澗。曉風帆飽腹。晉。 秋響簫翻腔。延佇愁捐佩。玉。 文章喜琢玒。興豪思命駕。海。 憂寫但飛缸。詞賦聲誰繼。韋。 管笙淸欲摐。汀蘭堪紉屈。晉。 垜葉擬穿逢。蜉寄憐滄海。玉。 烏飛似石矼。冷風回御列。海。 高標謝徵龎。孤注分金瓦。韋。 瘦辭辨水樁。詩知全鼎臠。晉。 烟噴半爐胮。妙嚼當瑤柱。玉。 淸遊逗畫艭。曠懷縈褶襞。海。 禪定折幡幢。烱照同心印。韋。 虛逃聽足跫。歲壬回十四。晉。 才子古無雙。泛彼空明槳。玉。 吟歸碧水茳。天涯翹首望。海。 名下讓頭降。道士臨臯夢。韋。 悄然倚野舽。晉。</text>
<title>後赤壁夜。玩月淸凉山房。十月之望。悠齋有江樓之約。社中有事而敗。是夕海藏獨往淸凉寺。余聞之在後。齎蘓像蘓集。借驢而出郭。捨驢而步。及到禪房。已深更也。海公已書題於紙頭曰後赤壁夜。玩月淸凉山房。</title>,<text>靑天月不揀西東。千載徘徊曠思同。使向承天無此夜。未應赤壁始高風。劫身屢換人如在。大夢誰先我已空。八萬四千眞偈子。華嚴字字誦拈中。眉山西去海天東。路萬年千一月同。吾與食之曾幾夜。誰其舞者下斯風。文章大得江山助。氣數能回宇宙空。浮粟 蘓像 影眞雪堂步。子由何不在遊中。韋史不同故云。玉斧 是夜初昏。月蝕復圓。 蒼茫桂影東。東門一騎泛船同。鬚眉想見蘓居士。髣髴談論宋代風。斗酒不謀知計拙。瓣香欲下悟心空。由今八百餘年事。定入何人屈指中。蘓家古事已皆東。旣望舟遊有客同。今月旣望。西湖之上。社客俱共。 是歲猶回舊時月。餘生窃附古人風。鷗盟絶與秋相遠。鶴氣橫來夜欲空。浪跡自憐無定所。新詩寫到佛鐙中。武昌樊口大江東。天下安能處處同。海公以此夜不江而山。大有怊悵底意故云云。 妙境黃州專副使。詩家壬戌視宗風。一層達論閒爲主。萬轉深量夢也空。未必辛勤勞置約。餘生都付月明中。</text>
<title>次和悠齋十一絶 悠齋提學於江舍。有懷社中諸公。有十一絶句。第一屬長公芍玉尙書。第十一自屬之。以其九分屬諸公。芍玉亦次其韻。示及賤走。勤意洵可感。</title>,<text>自是太平玉燭春。詞章造化錦心新。公家兄弟俱華首。碧酒紅梅百不貧。右屬芍玉春湖齋名養眞齋。文苑雲臺到得佳。一部胷中全史在。縹箱已在送君厓。右屬悠齋果然陸海多珍藏。不獨名家見大方。五嶽圭稜時吐氣。雲霄萬里去文章。右屬海藏樓高百尺卧雙賢。兄所爲難弟豈專。有字之書自家物。笙鏞一代足新篇。右屬韋史少日讀書有實心。吾宗賢叔托虛襟。環瑜靜秀皆天貺。只好前人軌轍尋。右屬晉齋淵明當日無田園。一縷淸風百世存。接葉扶疎喬木下。古今揚扢入詩論。右屬園翁負笈從師到老工。深知義理有窮通。春秋家業昭忠孝。血氣人誰不識翁。右屬丹广人生何必老漁樵。湖海文章久寂寥。萬里縱橫崔進士。花開玉枕夢仙遙。右屬硏樵一副靈心巧匠觀。嶙峋文字倒波瀾。黃金臺下多新價。莫把零牋寫說 去聲 難。右屬海觀詩家宗派出江西。吟上眉時酒到齊。太史門下香一讀。琳琅秋色峴山低。右屬竹西蹄跌兼之折翅垂。偶來松下自心期。金剛萬劫不消癖。蛇蚓常書溲渤詩。右玉垂自屬</text>
<title>夜雨剪燭</title>,<text>不管懽情不管愁。浮沈身世作虛舟。自稱懶散無雙者。來托文章第一流。雪雨枯筇時度陌。梅花膩燭又登樓。坐中多說燕南事。指硏樵。 萬里飛騰釼氣秋。太史文瀾漭若愁。坳堂無處寄吾舟。偶來只爲情相得。不醉爭如歲欲流。他日典型應北社。幾人魂夢尙西樓。香茶屋裏溫存話。可敵浮生六十秋。梅花未發足閒愁。王戴橋頭且繫舟。近日空然多醉態。有人相笑甚風流。何當問字揚䧺宅。共說裁詩謝眺樓。缺界忩忩君不見。蟪蛄聲裏記春秋。</text>
<title>丹邱酒散。與黃友竹踰赤埭。又以前韻路次口吟。</title>,<text>唐鷄呃喔曙光愁。過雨前溪漲可舟。數點殘星街漏歇。兩行垂柳酒燈流。黃泥有客今回屐。明月懷人暫下樓。欲寄梅花問消息。江南玉笛似前秋。</text>
<title>寄松石沈侍郞 承澤</title>,<text>東陽腰帶减詩愁。近日相將藥玉舟。久作太平閒宰相。不衰靑少好風流。井泉今得延康里。侍郞居安國坊。與余住近。 關塞曾同定遠樓。昔余宦遊日。侍郞知定遠州。萍水相會。 慚愧騷壇增老怯。郵筒亦復阻春秋。</text>
<title>黃昏自海藏所歸。有感得一絶。仍寄海藏。</title>,<text>忽憶翠微申太史。夕山如墨瞥當前。先生鬢髮猶中歲。自有扶搖九萬天。翠微太史甞語不佞以中年事曰。吾昔住大隱巖。風雨數間家無塵甑。稚女呼癸。吾猶能日赴淸桂間詩會。陶陶然自樂。及暮而還。踰玄武後岡。夕山如墨當前。天下能有剛膓者幾人。</text>
<title>十月廿三夜雪。會丹邱。</title>,<text>竹外蕭騷細雪斜。獸熏欲熾錦屛遮。靑鐙有客溫如玉。碧樹懷人夢作花。月影逗空藏宿鷺。年光隨水散嬌鴉。詩成一夜誰題品。無限心情道蘊家。流年紗薄映燈斜。玉麈談塵半面遮。病我山中來屐齒。故人雪後看梅花。棋寒不拾眠孤鶴。樹老如空可數鴉。北社詩尊眞盛事。定知明日又誰家。冷雨寒風雪復斜。吟筇搖曳路頻遮。如何中返山陰棹。畢竟來尋庾嶺花。也學九方能相馬。欲參無住不聞鴉。龍鍾却爲時人棄。且問成都賣卜家。</text>
<title>賦雪用前韻</title>,<text>陣陣成堆陣陣斜。玉龍鱗甲映相遮。神光會合三分月。天巧裁成六出花。舟重無憂非積羽。枝枯不墮有棲鴉。曉來咫尺瑤臺近。欲向仙人第幾家。</text>
<title>芍玉詩會。座有新知。拈韻共賦。</title>,<text>舊識新知此一燈。苔岑心計託誰曾。絶奇雪爲梁園客。眞愛詩如鄭谷僧。爛漫銷寒有羔酒。疎狂非候愧蟲冰。主人盛說東亭好。十里提筇我豈能。詩律嚴於佛律持。羚羊三昧寫烏絲。低揮麈落鐙斜後。暖拓窓迎月上時。酒氣飛騰無宰相。梅心嫵媚似嬰兒。丹邱近日西園會。莫向他人說與知。</text>
<title>廿五夜</title>,<text>又到丹邱雪意中。山家澹飯未全空。不妨近日蕭閒趣。大得前人簡樸風。少醉還醒鑪篆細。微吟忽寫錦牋紅。請君收拾淋漓意。雅集雜圖補小叢。詩塲得失往來中。事到相忘境亦空。積矣杯尊無曠日。間之諧謔忽生風。冰壺一片開心素。蠟燭三更見跋紅。點檢身邊餘長物。鬢霜頭雪各叢叢。許入梅花北社中。來參色色又空空。其人皆似團圓月。此座元無齷齪風。硏頂洗新高眼碧。紙毛泐盡舊名紅。渾然不記尊前事。曠世淸遊極一叢。</text>
<title>述喜 海公大篇。是有數文字也。輟筆下風。不勝其喜。喜而不知愧。猶自棄也。亦所以知量則能只述其喜。又不能不與有幸焉。</title>,<text>吾生快意半宵中。大筆當場見世空。正脉自扶騷雅響。苦心重掃晉梁風。千尋太華驚人碧。一道文虹截地紅。鳳下雲霄鳴玉佩。將身早入羽儀叢。</text>
<title>猥述 時憂溢目。元輔將以賓對日造朝。聖上乃以格外日飭行賓對。蘄祝之切。猥述一詩。卽南至日也。</title>,<text>司謁傳呼卯刻中。閤門方席向來空。金鈴一動螭頭雪。玉佩雙行雉尾風。經國紆籌多建白。量時弱線欲添紅。鑪香咫尺起居注。幾卷太平書作叢。</text>
<title>丹邱社話</title>,<text>淸宵連借易荊州。茶熟鐙香不到憂。一棹相思剡溪曲。小梅欲發灞橋頭。誰家醉夢迷眞境。吾輩閒人得上流。機事機心都兩忘。世間蠻觸付蝸牛。</text>
<title>社會</title>,<text>夕雪含風散點墻。紛紛一惜度年芳。數莖白髮圍燈住。六琯黃鍾逐線長。不作悲鳴猶驥老。倩誰有骨見龜香。笑人寂寂梅花發。去醉西隣大甕傍。紅梅映牖竹過墻。自得山家稱物芳。大放文聲君獨富。休除酒態我無長。子猷不返初聞雪。荀令時來欲換香。星斗闌干鍾漏晏。何妨枕藉倒書傍。</text>
<title>疊前韻。禁詩酒梅雪月風燭鐙八字。</title>,<text>老屋三間掩短墻。竟誰傳得姓名芳。空山獨鶴多淸㤪。赴壑脩鱗尙許長。不有蘓秦能視舌。使爲檀越亦燒香。銷金煖帳非千里。夢到佳人錦瑟傍。</text>
<title>社會。沈松石亦與讌。</title>,<text>未見招呼一日無。溪橋雪策度威紆。梅心妙若歸鴻畫。詩境玄於罔象珠。秪是吾人閒自得。政資隣友醉能扶。近來瘦盡東陽句。爲有君家大小蘓。示我先生杜繐機。果然無事可相違。梅花一樹忘形在。雪月三更大醉歸。漠漠寒灰能復起。紛紛逸翮且同飛。適來亦自眞意已。蓬梗因緣此所依。新作社中第一機。我無貽濶子無違。排分閒日詩爲命。把盡餘生酒與歸。王戴相思溪棹遠。龎劉交訪里筇飛。風流不獨前人在。綠樹名園處處依。</text>
<title>前宵不勝盃酌。觸牴太甚。歸後懺悔。以前宵未就韻。賦呈乞原。</title>,<text>詩膓碧痞萬千峰。酒後如聞大華鍾。未可閒徵槐木對。蹶然欲誌白雲重。神前有婦吾當祝。色外論人孰許容。深恐盃瀾翻汙社。閉門從此保疎慵。</text>
<title>大明梅 月沙李先生朝天日。棋賭單葉紅梅於熊御史化家而歸。以植之書所。後以書所爲月沙公廟。海藏甥姪李上舍淵翼。卽其雲孫。以其種獻之海藏。</title>,<text>南隣開落獨憐遲。纔見一陽來復時。當日文章棋有賭。至今家世玉如姿。梨花不與朱鉛夢。桃葉無情酒暈肌。正喜畫蘭乾凈土。寸心長對大明枝。東槎歸路訪疑遲。似昔師襄入海時。尙喜王春扶世運。可憐國色屬仙姿。蘂珠不散繁華夢。絳雪微醺綽約肌。莫向成都問古事。大明日月在枝枝。</text>
<title>竹露閣會賦</title>,<text>紫荊映綴見夫君。我亦梅花一社羣。今世閎文韓吏部。舊時高咏謝將軍。胷中自有心心月。說下難收法法雲。大酒詩壇誰解渴。玉川七椀策奇勳。</text>
<title>寄園翁</title>,<text>楓天容易鎭隨君。近日山寒阻舊羣。每道淸談林處士。相思書記鮑參軍。國中之俗無和雪。嶺上何人欲贈雲。已老翁今猶矍鑠。麒麟畫閣佇銘勳。園翁勳嫡進一階。將襲封爵。</text>
<title>社會</title>,<text>人間得友范公曹。縱死知無恨一毫。草木自能名節久。江河不廢文章高。有山不去眞生客。對酒方酣忽侍豪。近日諸公情款款。南阡北陌往來勞。</text>
<title>後夜更賦</title>,<text>丹邱一壑付吟曹。樓夜如年動彩毫。雙闕中天淸漏轉。萬家明月絶砧高。探梅又被無情惱。得酒翻爲出世豪。座上誰題招隱句。小山風雪莫辭勞。</text>
<title>社會 是夜玉垂不宜與席。被海公苦起。辭不得。</title>,<text>耽詩愛酒太傷廉。不此爭如老病淹。竹石畫臨陳迹掃。桑楡年在舊名潛。無心披到雲全壑。久坐看移月半檐。白首猶爲洛生吟。何須剌剌說油鹽。</text>
<title>翌日更賦</title>,<text>不可爲貪不可廉。風塵爲吏跡嘗淹。欝林舟返靑山暮。漢署香空白髮潛。僵卧雪深誰除屋。追携梅發試廵簷。黃金散盡人不至。埈坂何心去載鹽。</text>
<title>社會</title>,<text>不向塵街亂躡回。君家居住隔山隈。無他所恃惟雙屐。未忍相忘此一杯。江上靑山前約在。樓前紅燭好懷開。侍郞曹俸今餘幾。能使隣人果腹來。晉齋以曹俸得酒茶。以供夜飮。卧病山寒恨一回。故人扶我度林隈。是日卧病。海藏囑友竹。委枉勸起。 西州新得松花紙。海藏新得牋。 北里情傳藥玉杯。絶地無塵催漏遠。半天欲月駁雲開。丹邱詩屋梅饒笑。何事枯筇日日來。</text>
<title>崇禮門外。馬上偶記。</title>,<text>一門輻湊入門同。搬玉香連運桂風。家飽戶溫猶有足。如何人說到民窮。</text>
<title>伏波亭賞雪 攸齋住西江之伏波亭。芍玉約海藏昆季晉齋園翁及余。與共賞雪。</title>,<text>淸極生寒漭若昏。不知雪月是何痕。琴蕭翰墨皆同道。宰相江湖別有村。時荷屋相公新買小東樓。隣近相會。 夢寐十年惟白水。名通一座又玄門。吟情莫恠襄陽老。好事騎驢灞上原。漠漠平沙渺渺汀。冠溪飛色入簾靑。樓專勝狀詩方就。座有同人酒不停。半夜龍吟凝地籟。滿江漁火拂天星。風前忽度誰家笛。莫問桓伊一解聽。江樓快得一宵寬。已老還同少壯歡。月影於人誰起舞。梅花持世我彈冠。輪囷酒怕翻腸熱。轣轆詩緣徹骨寒。香炧燈光餘曉淺。如何不作十年看。劈到瑠瓈萬頃分。樹頭日上散紅雲。山痕歷歷烟縫水。出語喧喧雪竇聞。好計餘生唯蟹舍。忘機一宿卽鷗羣。問誰來作斯亭主。進退江湖祝聖君。我愛西湖好。題詩又伏波。主人曾不速。暮歲欲如何。樓笛隨雲駐。江鐙得酒多。春風堤上柳。繫馬記重過。</text>
<title>謹次荷屋相公韻 聞荷屋相公近次江樓雪晨月夕詩客從焉。冕鎬偶從人借讀公詩一則而誦之。謹步原韻。用寓阻嚮之私。</title>,<text>相國樓居碧漢東。筆床茶竈俗緣空。心期久與閒雲淡。風月何如軟土紅。黼黻唐虞三代下。畫圖文富一班中。天敎多雪公來地。鶴氅神仙出世同。</text>
<title>南隣有詩會爲呈海公</title>,<text>窓寒雪景月來遲。一問梅花知不知。好是香殘燈褪後。小叢牋墨坐題詩。西湖風月尙疑遲。浪跡居然衆所知。病卧不堪長寂寞。蹇驢背上一駄詩。灞陵山色獨歸遲。似學彈冠自豈知。明日長安翔紙價。文章一隊又新詩。</text>
<title>曉園</title>,<text>繩好墻三面。畫眞樓半稜。老人方散步。寒月曉飛騰。酒醒誰家笛。砧高遠處鐙。無須憐屐滑。相我過頭藤。</text>
<title>祟寒病要脇。坐不能卧。卧不能坐。遂寫五詩。呈質海公。</title>,<text>醯鷄於甕大鵬天。蕩蕩游游尙自然。此有偶人眞土木。修生一萬八千年。木竹草花各遂天。風輕露重一欣然。如今却似支機石。不記君平賣卜年。坐坐行行一付天。靜時似動動時然。此山便住非心佛。寂憇梅香悟道年。築堂自生杞國天。職當憂戚卧頹然。風塵爲吏難饒案。追理先生在簀年。尻高不啄思冲天。鎩翮氋想或然。萬里非遙風雪積。安能欝欝到三年。</text>
<title>涂月之三。爲人作壁窠字。紙墨俱冰。用鑪炭炙之。炙訖。笨翁書勸來喫鯮魚炙。</title>,<text>硏冰牋雪我何如。乖合眞奇偶欲書。榾柮麝熏珠黍氣。懸知勝似炙鯮魚。</text>
<title>荷屋相國壽辰</title>,<text>山川白武 盈川集。山川氣候。彰白武於臯繇。 象今朝。爛映台躔瑞彩饒。天使公躋仁壽域。笙鏞一代贊唐堯。洛陽耆舊際昌辰。身會風雲玉燭春。走卒能知名德重。元豐壬戌九分人。司馬公耆英會。在元豐五年。靈芝玉醴根源地。儀鳳游麟瑞應年。大斗南陽甘菊水。尙書彩服舞前筵。東坡云舊說南陽有菊水。水甘芳。居民飮其水壽至百二三十。皆</text>
<title>嘉平偶成</title>,<text>臘日題詩憶草堂。今日凍雪太難當。杜工部詩。今年臘日凍全消。 山家脫略冬舂米。猶誦村田樂一章。苑石湖村田樂府。臘日舂米爲一歲計。謂之冬舂米。見羊然後論肥瘦。博士高淸尙有官。卧病山深村亦絶。我今難買一猪肝。初夜先行郵表畷。今朝丸藥進封來。臘藥年例。 擔熊舁虎朱門窄。得得眉軒獵手才。</text>
<title>丹邱小會</title>,<text>纔過臘日已如春。凍雪陰融惱殺人。詩句三分餘換格。梅花一夢近前塵。無情猶作多情事。已老休嘆漸老身。六十年光都逝水。不知何處可知津。六十年光悵一過。梅花開前又如何。深鐙煖屋知心在。急漏紅衢閱夢多。情到來時香似海。韋史追知。 詩將圓處酒生波。白頭搔盡緣君故。啞啞淸言浩浩歌。香爐初爇傍枯梧。五老仍成涴筆圖。不怕詩膓頻對敵。遍遊酒國孰扶吾。緣業知自三生得。寵辱看如一事無。淸夜相逢消受地。梅梢寒月映眉鬚。</text>
<title>隣屋湯餠會</title>,<text>辛勤招我歲寒時。牋墨生花繡燭垂。投燕夢奇眞果驗。弄麞書到錯誰知。如春之煦恩斯重。到老其情樂亦隨。半臂脫將饒斗米。梅前幾寫洗兒詩。</text>
<title>偶吟</title>,<text>白閣靑山六十春。如今羞說舊詩人。明珠已散無情水。駿馬空歸不見塵。閱到支離能洗髓。覓將懺悔乞剜身。等閒時作漁樵話。難買輕舟上漢津。</text>
<title>山月極可愛。忽有一陣飛雹。滚打嚇人。</title>,<text>一輪方皎蟾蜍影。千斛翻飛蜥蜴天。天造常多人意表。定誰曾著勝籌看。</text>
<title>蜡月十二夜 幷序</title>,<text>海公約社中諸君子。看月茶集有楚。用中州人讌儀。亦不以詩令聞。酒數行。譚經說文。多從古人事業上相勉勵。徹漏始散。殆近局刱有也。歸覺甚喜。不但使老洫幸免促鉢而撚髭。窃自喜焉。乃拈一律。以騭同好。繼此而實亦有望云爾。如海天長月在軒。茶供酒令又中原。團圓一夜于于盛。上下千年落落言。北極朝廷聯武進。西山林壑抱書存。新詩不寫殘梅句。快勝前時匝座喧。</text>
<title>讀笨翁書。題謝一絶。</title>,<text>有若達人立人然。最無料理鬢雪邊。散錢索子今收拾。好博春風種福田。</text>
<title>讀三松公行卷詩。步韻以呈。</title>,<text>郊原林木想欣欣。爲見公來住白雲。晩境無如安石墅。古人多事德璋文。琴泉 海藏郊屋 一路居相近。華嶽千尋座不分。聖代優閒知有足。丹春何必勒奇勳。功名富貴視如空。權作溪村醉飽翁。搆屋新成冰岸下。爲樓直聳雪峰中。流年節物當郵表。是日嘉平。 近日天書下閬風。公䟽辭講官。承優批。 欲策蹇驢吾且病。幾回怊悵郭門東。臘日村田賀老農。家家藏米盡冬舂。范玉湖村田樂府。其一冬舂米。 尋常行有墻頭酒。髣髴時聞寺裏鍾。一品達官閒似鶴。百年奇證畫看榕。指三松。堂畫㡧奇緣也。 自去自來鳴籃穩。不怕前橋雪萬重。微陽氣色雪中枝。恰見庭梅欲發時。一爲主恩多眷係。却令歸夢尙依遲。金門可隱何非世。綠野無人不好詩。且逐村翁欣笑語。醪香應復度風吹。玉筍淸朝出上班。東郊欲問大刀環。霜鞾倦蹋春明路。雪策頻尋內史山。我自無名隨驥後。曩少東郊之遊。冕亦隨後。 公眞得意攫龍間。指望月庵舊謔。 深宵共剪梅花燭。醉把詩箋一解顔。爛漫鐙前醉態眞。芙蓉暾出 昔年心盦相公屬詩社諸故人。有詩屬公詩曰芙蓉秋水暾將出。 舊詩人。同年兄弟同華髮。冕與公今俱六十春秋。 六十光陰此夜新。</text>
<title>園上曉月懷海藏</title>,<text>此夜丹邱月。未應上界 琴泉地名 優。忽然成獨往。自爾屬離憂。講日方虛席。公時縻日講官銜。 詩朋久倚樓。梅殘流景逼。歸與莫淹留。</text>
<title>坡公生日。夜燒香于笠屐像前。曉月在窓。有懷同人。</title>,<text>詩家此日本精神。曉月天然玉局香。更有何人香一瓣。華嚴偈拜舊降辰。文章不散舊風神。一去空山八百春。想見琴泉申退士。海藏時住琴泉。自號退士。 茶供猶自作生辰。蘓齋作坡公生日。竹坪有茶供。笨翁提擧托深神。鈐署勤生種墨春。笨翁方提擧內局。判京兆。吏告銷印位署。幷用東坡生日四字。 同社詩人多卧病。一尊怊悵送梅辰。笨翁書曰一尊酒自在而詩人不來。可恨也。芍翁晉叟各淸神。健道三松六十春。冕與芍玉，三松，晉齋俱爲六十。晉公生朝及賤降。幷在是月。相先後於坡公生朝。洵可異。 合向先生齊擧手。昭陽 是年在癸 壽酒及雌辰。裵晉公謂庾威雌申辰。王生笠下寫傳神。藏有倣春波笠屐像覃題。王生自謂笠下傳神。 羅兩峰梅蘸墨春。覃溪作坡生日。羅兩峰爲摹龍松雪老蓮諸畵像有詩。適余藏有兩峰贈朴次修檢書墨梅一幅。有詩一枝蘸墨奉淸塵之句。 說與悠公奇一事。如何得度鶴飛辰。</text>
<title>凍梅用熱水灌之。臘尾始蓓蕾。</title>,<text>沃湯潑潑爇硫黃。渙到堅冰一線陽。畢竟作花隨衆態。先生自試返魂香。欝養家家機巧甚。那曾自發雪中山。從知人力參於此。爲向竿頭進步還。</text>
<title>牖彭</title>,<text>有令往歲緩。那知此歲忙。歲者本如是。人生不可當。但能知歲促。分陰非敢荒。局局無遠計。笑嗔只一場。勿以貧且淺。重爲身後傷。身後亦多歲。必比身前長。我思古之士。往往其名香。香名非在眼。闇然日以章。詔我九齡息。尙於此知方。溫飽愚人識。道德腴人光。光垂千百歲。奚遽一身康。汝翁徒貧賤。一任歲堂堂。</text>
<title>我梅始開</title>,<text>風雪山中屋。獨開一樹遲。朱門節方晏。正是無梅時。</text>
<title>次海藏行卷韻</title>,<text>水落琴泉據上流。略存畫意小開樓。有時歗咏於斯足。幾處繁華放一頭。權著野冠如致士。興來步屧又尋幽。黍鷄未續前秋約。七日尙書孰與留。</text>
<title>窰變觀音像。供以秘甆淸水。仍題一絶句。</title>,<text>須彌一座念塵塵。秘色磁供覺海春。蕉骨蓮心窰變相。觀音亦自竝世身。</text>
<title>賤降日。社伴俱至。幷引</title>,<text>賤降日。海藏，笨翁各具酒肉。提鐙而至。詩社伴晉齋，園翁，海觀，友竹，恂齋 韓俊煕，丹广俱至。南春江 喬永 亦會焉。命韻賦詩於笠屐像下。不徒年衣。一奇事也。殆有切於劉景文松鶴壽者耶。要撮數語。以備詩家故實。磨蝎星回六十春。平生事事不猶人。世情閱到炎凉變。老態翻驚日夕新。崇德家中銘竹者。山谷崇德君墨竹故事。 晉公席上說槐身。裵晉公故事。 死籍從今疑可落。用坡公生日謝劉景文詩意。 詑將醉飽動山隣。</text>
<title>除前二日夜。又倣中州讌儀。海藏宅。諸詩伴俱會。與徐雲臯有英，尹淵齋共賦。</title>,<text>彬彬茶集見於君。東國中原不可分。急景如紗將奈老。小盃無算亦成醺。風流耳慣當年柳。文字心知後世雲。從此休言南北社。雲臯詩社道南之盛。 梅花九里是同羣。</text>
<title>與徐雲臯證契</title>,<text>南州高士定非君。白閣他年紫閣分。君住紫閣。僕住白閣。 結識殷勤一言重。談文邂逅百杯醺。春山喬木猶鳴鳥。從洪春山。久仰大名。已三十年于玆。 落月空樑只暮雲。李迂山與雲臯至契。每語余以結社之意。迂山之墓木已拱。今與雲臯話。共不禁山河之感。 意足不嫌相見晩。餘生同作海公羣。海公有合社之約。</text>
<title>年銜背畫 除日修年銜紙。呈海藏。海藏于紙背。畫一老翁據椅坐。旁題玉垂二字。又其下畫一人拜首著地。旁書申錫愚三字而還之。千古奇絶事也。忙寫一絶以謝。</title>,<text>年禧修祝小銜紙。紙背還交歲拜圖。惶恐貴人恭下禮。劣髯椅坐倘安無。</text>
<title>放歲俚諺</title>,<text>無憂有樂日高眠。眠到日高醒復然。未信三彭飛上去。如斯人後始完全。</text>
<title>元朝自嘲 癸亥</title>,<text>喜見此年至。我生卽此年。世間無癸亥。我何從著緣。六十一回甲。悲歡種種憐。更回六十甲。始欲訪期佺。又後悲歡事。一番又付天。</text>
<title>追和香茶屋除夕會賦韻</title>,<text>每逢除夕悵年年。此日此年倍悵然。事去九言八爲律。星分六甲一周天。盤花未補詩神酒。賈島祭詩。 紙印空勞替代烟。淅俗替代。 半夜東隣驚爆竹。不知何處又因緣。</text>
<title>又次自述</title>,<text>純祖三年癸亥年。賤臣舊甲届居然。夢回殘燭開新境。情到晨鍾屬後天。蛇壑蒼茫元似水。蜃樓縹緲半爲烟。卽今聖代憐蒲柳。白髮根根萬種緣。</text>
<title>新年五夜。夢拜祖考。幡然而寤。淚痕在枕。遂題一詩以自述。</title>,<text>淸白自是祖考遺。孱孫愚闇到如斯。有書不讀言無味。見事多遅數亦奇。四品官名斯已足。百年門戶倩誰支。夢驚半夜汍瀾涕。少監貞珉尙闕辭。</text>
<title>晩梅不負我。新春五日始灌水。題二詩酬之。</title>,<text>歲時碌碌負閒情。懶向梅前韻語成。眷屬爾能添一齒。支離吾若度三生。窓曦始入餘香閙。園雪全消舊夢輕。凈水灌供無上祝。枝條奇崛葉鮮明。爾猶如此我何情。園屋春新晩契成。一士胸中除鄙吝。百花頭上坐平生。非緣白璧休相罪。舊散黃金衆所輕。笑向前宵消息大。南枝翠羽話分明。</text>
<title>雲駁夜漆。坐佇收霽。五更稍見月星。賦古軆一篇。</title>,<text>墨雲如海含山重。疊疊波瀾多起峰。峰峰有壑壑仍岫。絶壁往往削芙蓉。芙蓉千朶復萬朶。又或高低或橫縱。須臾聳出垈霍勢。磅礴嶙峋被杉松。卽看移來亦移去。意有愚公其下逢。如盖之傾誰款曲。若城之堅誰仰攻。大抵塗抹化工筆。三湘硯池資淡濃。瓜瓤一劈片片掌。絮縷微綻寸寸縫。玉妃喚月月不至。吳剛愁髮太髼鬆。爛柯仙人囅而笑。點點棋子落從容。一點二點生變態。燃燈萬法時歸宗。忽地澒洞漸盪潏。滿空鱗甲閃獰龍。君不見一陣山風捲海去。碧天油活月星從。</text>
<title>春雨雜憶</title>,<text>輕盈烟態靜游塵。半日凌陰土潤津。林木無言知節序。樓臺如畵寫精神。遙遙曳出鷄聲緩。得得融回馬跡繽。豈意當年生白髮。琴囊硯匣坐詩人。</text>
<title>正月十日。李迂山回甲日也。愴念夙昔。我懷如何。爲題三詩。以寓後死之悲。</title>,<text>迂山生日今朝是。厚夜寧知舊甲還。玉碎瓦全堪一恨。我今遊戲尙人間。敎君生有生辰酒。酒後應論同甲詩。紫氣樓空人盡散。漢南雲樹鬢成絲。人生祝壽只彈指。百歲千秋在夜臺。若有此情付冥漠。鶴南飛去幾時廻。</text>
<title>許順詩</title>,<text>正月十一日。春寒頗惻惻。炊烟時未圖。燭燄始動色。無地寫幽懷。試欲弄翰墨。奚順跪陳辭。小人願有得。得公詩一篇。粧池侈帖幅。十襲敬薰香。寶於藏和棘。藏之以一心。心共詩不泐。笑笑此愚童。爾言何意抑。曷若寒之衣。曷若饑之食。饑寒切爾身。我詩豈奇特。日出爾事生。日入爾不息。爾况脆而孱。役役將不克。我非穎士才。常念陶家力。窃爲爾計之。莫如去我亟。高門厥俸千。富屋其庾億。穀帛湧如泉。河潤九里極。致身于其間。弱根托厚植。汝安乎曰安。汝貴不可測。釅黴我詩文。蠧魚哇不食。聽之忿不言。良久顔發赩。睨視一瞿瞿。俯首一默默。乃言曰小人。三年効悃愊。悃愊三年中。公心今始識。達人立人心。仁者恕靡忒。溫飽在公心。觸端此溪刻。玉食而錦衣。實人之戕賊。小人侍於公。認公攸好德。又嘗聽於人。公詩資㓗飭。聞昔太岳門。鶴坡自矜式。及水鐵范金。阮堂二奚名。 阮牋富充塞。書文畫詩間。目注耳常側。小人雖賤流。其源實湜湜。公每對人言。好一僕此卽。孔雀愛羽毛。擇林以拂拭。公今不賜之。小人滋其惑。公詩與公書。果直千金直。順之所謂公。大笑書一則。</text>
<title>山園春 山園春感事作也。山園春至。有懷彌襟。繹述當時事而感之也。發而爲十首。此之謂山園春。豈其事止於十。而伊其感乃至十也。幷有情微。</title>,<text>山園春。見古人。鳳翔千仞去。落落驚後塵。文章事業關時運。歷百年間獨精神。楓臯山園春。一代人。蘊藉有型範。歎息此遺塵。三十六峰何處所。峰峰雲起盡愴神。黃山山園春。前輩人。沈吟遺韻在。幾回瓊樹塵。觀河不皺童時見。湖月嶺雲現詩神。犀園山園春。礧砢人。淸明發文章。當時自絶塵。蓬山萬里燕雲暮。後來英秀一傷神。翠微山園春。展如人。江水流恨去。三十年前塵。漢南日落烟雨重。萬樹楊柳皆風神。春山山園春。我負人。前轍螳郞臂。此恨海成塵。近天草木香猶在。久視長生字字神。彜齋山園春。漢唐人。翡翠自成彩。脫然不見塵。一夜嚴霜委蘭薄。西江沙石傳筆神。秋史山園春。所思人。握手成千古。桑海空飛塵。如夢樓臺雙笛過。江上靑山證交神。成齋山園春。不見人。東風吹宿草。邈邈是前塵。杏花曙色空延佇。秋水爲骨玉爲神。迂山山園春。屬誰人。隣笛中元月。溫玉忽生塵。收拾錦箋情未足。地下題詩應有神。錦洲</text>
<title>攄情詩 旣賦山園春。作此以及之。</title>,<text>老宿吾猶及。當時有石閒。溪流去不返。怊悵白蓮山。金石閒照。縱橫三萬里。浸郁漢唐文。湖海多奇氣。無時不作雲。金淸山善臣。洞天一去後。慟哭酒人遊。自托壺中世。浮雲五十秋。金春叟寓夏。西風吹瀏瀏。情外有情詩。蝸屋淡如水。傷心煖酒時。崔愚山憲秀。達川逝日夜。詩勢與之豪。遁跡華山裏。樊翁獨見高。沈九華哲秀。山中有一客。淸曠晉時人。三絶不論酒。藐然劉伯倫。金山人時中。</text>
<title>園翁賣暑。以詩走答。</title>,<text>及見童年賣暑勞。百般騙計競相高。令人愛惜如金玉。不向他家放一毫。園上老翁傳古事。短牋致語勤風騷。劣髯却怕凍死了。厚價先輸約券牢。但願多賖耳聡酒。嚙癰桃柏樂陶陶。踏橋翫月亦緣業。何與北山老我曾。</text>
<title>上元海藏宅</title>,<text>人海騰騰氣欲烟。吉祥應湊滿城緣。落梅歌曲當今夜。明月光華最今年。醉後相逢金勒出。夢來何處繡燈懸。白頭猶說通橋伴。盡入靑雲絶可憐。</text>
<title>芍玉宅詩會。上元二日。</title>,<text>四十年來幾此宵。先人如隔後天遙。鷄鳴銀漏時聞埭。鴈齒紅欄晩度橋。舊病當春詩欲活。故人招我月方驕。眞知結習終難謝。又醉梅前碧玉簫。</text>
<title>正月十九日曉。南窓如晝。毛髮可數。月色然也。仍拓戶而出。彷徨乎園上。不知其所况。</title>,<text>奇哉今曉月。難道見人間。萬里通如水。五更得盡山。空空仍頓悟。穆穆可廉頑。玉斧新修淨。未應問玦環。</text>
<title>巷戰 京都上元後始巷戰。電椎雨石。至竟顱額俱綻而不之悔。玄武陌申丁岡。卽其塲也。余屋垣北連于岡。課日好作園上觀。爲寫俚語七疊。</title>,<text>分岡激氣亂童呼。椎石紛紛晩聚徒。劉項元來蜂起勢。造端未必不陳吳。骨讎血怨起何時。方死方生兩不知。陣陣飄風無定態。忽然東拂又西吹。上自揚揚下不羞。元無曲直與因由。豊年飽腹堪消化。走作春塲孟浪遊。新春駘蕩送元宵。至竟無聊戰忽慄。若在商君治法下。此塲勇士定寥寥。潮騰瓦解劇輸贏。兩隊前頭進進聲。手快眼明休喝采。借人作氣付全枰。力前勢後響山摧。憤辱期湔死不回。俠氣乍藏生詭遇。時時忽漲哄堂來。淮陽背水掩神機。翼德長橋合一圍。裂目張拳遺恨在。羣羣落日喚將歸。</text>
<title>巷戰式日斯大。又用一律。以寫戰情。</title>,<text>春足原塲轉碧陰。層層堵立氣難禁。看時大抵昇平象。合處天然戰伐心。毛笠憤生高萬丈。木椎飛突直千金。八江奮臂多豪傑。苦待輸邊乞救音。</text>
<title>試慵</title>,<text>春雨淋回草。春風峭上枝。試移窓下榻。爲閱卷中詩。人夢閒如許。韶光一未遅。山園將幾日。正是賣花時。</text>
<title>笨翁東還峽舍。未料其遽。竟失拚別。</title>,<text>春風正浩蕩。野鶴空盤旋。我念人間事。誰忘太上緣。生涯非一日。名論自千年。莫被白雲住。白雲猶在天。</text>
<title>海藏以沈松石韻賦之。勸余同賦。走成。</title>,<text>看看春意散平蕪。好雨東風日夕俱。古硏頻摩新有澤。弊裘一拂強如濡。浮生歌笑徒爲爾。到老名心豈忘吾。從此南園花盡發。當樽快洗舊時麁。微醺只可撒槁枯。醉到昏時不見扶。泉石膏肓知我病。英華咀嚼羡君腴。元無一事輕於髮。但惜餘生白盡鬚。那問成都衣食計。任渠織婢及耕奴。</text>
<title>海藏適來共賦</title>,<text>別開小屋住雲峰。化盡層層碧痞胸。花氣將回催茗熟。酒情不待得詩濃。夤緣宰相無時約。漏泄山人避世蹤。都把市喧風外去。太華一碧坐聞鍾。園景蕭閒苦費吟。先占柳態與花心。故人聯屐隨春到。隣舍傳餐抵夜深。歧路雖多無異轍。雲山從此足披襟。白蓮社會君應主。許飮書來約共尋。白閣靑山舊草廬。今年詩事已春初。一番楊柳東風後。半畝池塘小雨餘。但得雲涯賖酒好。何曾林下見人踈。沈疴欲起驚搖落。悔讀牀前叔夜書。屋角春星笑語邊。報更重疊度風傳。燈花款客心心見。詩夢隨君處處圓。除此難求閒契活。從今無事小神仙。幽情莫說西園夜。朝日西園別作緣。</text>
<title>黃友竹袖松石詩卷而至。一讀附和。</title>,<text>山園咫尺悵春盃。沈令多時只費才。白社故人誰卽往。丹邱仙客又重來。從前萍偶東西散。畢竟花應爛漫開。鄙吝不萌黃叔度。郵筒頻帶好音回。</text>
<title>海藏書屋。春意闌珊。用月沙集韻共賦。</title>,<text>動是新春酒與期。嫰濃天候燕來時。忽如舊病新蘓健。可抵逢人話別離。得地樓臺無限好。有情詩句又重思。山窓役役修花史。媚雨猜風上烏絲。</text>
<title>小齋春雨舊時聲 春雨齋。舊書所也。</title>,<text>小齋春雨舊時聲。染盡烏頭白髮成。四十年來無恙在。小齋春雨舊時聲。小齋春雨舊時聲。徹夜鳴簷夢不成。消受萬般只如此。小齋春雨舊時聲。</text>
<title>春園小集</title>,<text>深怕輕寒不蹋街。筆床茶竈且安排。斯人斯疾誰相問。之子之來始好懷。酒欲沉冥忘世久。詩能駘蕩得春偕。北隣盛說風流事。鎭日文星此小齋。春寒如病又如愁。怊悵當年秉燭遊。雅韻多生一尊酒。故人同聚半間樓。詩成白日頻叉手。笏到靑山欲點頭。莫問園花前度事。舟邊是釼釼邊舟。花好紅時柳好靑。那將春色此長停。相携步屧回金埒。散擲題襟徧畫亭。行處便當誇我健。醉來何必笑人醒。吾儕白首眞無事。隣社同心托影形。餘寒惻惻抵宵長。泛屋松聲月欲蒼。爛醉生涯見工部。名泉題品始康王。総緣衰髮猶迷路。及讀新詩始望洋。聊且煩君花共宿。不妨此處送年光。春宵送短未全勞。話到淸時興轉高。酒約嚴於三尺重。詩律透似一丸牢。蘭蕭可托寧同質。沙礫非精始見淘。每喜跫音空谷裏。故人慰我久形逃。</text>
<title>寫懷</title>,<text>春日陰晴晝正長。鏡中惟見鬢鬚蒼。自當就食謝仁祖。未必交言桓野王。散卓雙鉤臨碧落。焦桐百衲寫峨洋。分排消遣如是足。松竹西園葆晩光。</text>
<title>是日郊駕。審園兆展墓謁送奏价三禮旣擧。羣情胥悅。賤臣跧伏。猶切攢祝之誠。</title>,<text>連郊淑氣滿城花。詹望南門慶大家。玉輦早嚴天發曙。朱旗春繞雨成霞。親徵沙麓千年兆。勅送黃河萬里槎。総軫宗祊兼展禮。輿情亦自頌勳華。</text>
<title>兼旬風雨。自致阻濶。今日始有詩會。</title>,<text>今日看蘓久病花。硯田詩亦有新芽。忽如人夢中間隔。幾怕風光一半斜。語燕屋樑留返照。翻鴉山郭盡明霞。遊春衣袂還嫌重。試著當年杏子紗。日日陰晴尙薄寒。山園景物幾分闌。追隨北社聯筇易。邂逅東君閉戶難。差惜花心春半怯。好將茶料雨前乾。餘生不繫芳華重。一托糟邱萬事安。</text>
<title>入夜更賦</title>,<text>碧陰迢遰動山寒。鍾到深更話正闌。近日生涯無酒若。一年風雨爲花難。自憐白髮簪猶重。相對靑燈硏未乾。滿壑松聲流水遠。不知身是住長安。</text>
<title>次海藏見寄</title>,<text>隱居在澗東。自托曠士風。樊噲今爲伍。終軍舊是童。有心皆度外。無事不難中。窄窄春園小。花樽一笑空。</text>
<title>又次</title>,<text>水流一以東。今日是春風。酒國欣逢友。花年悵說童。吾身暫有處。夫子適來中。聽盡園禽滑。斜陽倚遠空。</text>
<title>續春園小集</title>,<text>旬後多逋幾首詩。病春情苦寫春遅。廻膓久賴烏程酒。禿鬢全欺墨氏絲。風雨功成花發處。亭臺價重客來時。題襟只是消閒語。不怕人人仔細知。淸溪曲曲盡桃源。洞裏居人未必論。行藥閒隨方竹杖。買醪情到大匏樽。全家淡泊多書種。一世雌黃絶話根。花覆茆檐翁自樂。往時風雨去無痕。西園晩眺不生塵。燕語鸎歌各有因。春草池塘廻夢思。酒旗山郭漾精神。中間寘我容身地。日夕看君步武隣。畫裏昇平車馬簇。繁華都屬往來人。今日花溪灣復灣。逢君花外坐花間。亭臺流水春多少。巷陌紅塵客往還。衰病可能當酒健。閒愁不肯入詩刪。壇松况有千金價。從古名園孟氏山。</text>
<title>借松下二韻。追成五詩以寄意。</title>,<text>人人嘲戱但題詩。不賦歸田歲月遅。弊篋陰符空兎角。朱門名紙已蛛絲。羣飛何與孤行者。一食無情衆飽時。是我前身雲出峀。自來自去倩誰知。春來事業最關詩。佳惡何論捷與遅。一片精神明翠羽。萬般思量吐蠶絲。淸於對酒當歌處。妙在難言未解時。柳綠花紅紛入筆。東君心事我堪知。近來非是愛吟詩。消受無方景物遲。細草輕烟春漠漠。晩花啼鳥夢絲絲。百年幾得看棋伴。二月偏多服藥時。倣作郵筒新寫意。玉垂呈與玉垂知。功名少日重於詩。白髮星星不見遅。陳迹西州撾馬策。寒盟七里釣魚絲。非眞可去無同志。未忍長辭在聖時。奇絶人間惟世字。子雲能說後來知。數家分得綠楊灣。春在筇音啄啄間。細雨慣經深屋聽。夕陽曾帶小橋還。浴蘭楔近同懷抱。種藥書成遞點刪。白髮相看看不厭。丹邱知是敬亭山。</text>
<title>洞深</title>,<text>洞深雲不去。此處亦人家。一鳥鳴簷角。夕風發杏花。琴眠君有意。甁卧我當賖。何似東南陌。塵香露網車。</text>
<title>記夢</title>,<text>丹邱仙客六銖衣。會散東山星滿扉。今夜更從何處宿。碧椶櫚下按金徽。</text>
<title>將改卜園兆。是日親審西岡。和風軟日。洽副羣情。</title>,<text>崇禮南門不動塵。旌旗柳色共靑春。君王親問龍蟠勢。勅召前頭郭景純。䓗蘢日出瑞雲端。御路春風覺未寒。政是鑾輿經過地。杏花楊柳萬家安。</text>
<title>悠齋在淡濃江舍日。芍玉携海藏及余。約會李友石侍郞 豊翼，洪蓮史共賦。</title>,<text>遠踏城陰小騎回。伏波門外盡樓臺。綠江滑笏千帆出。新柳籠紗萬井開。捴爲春光如客過。不勝淸興幾人來。夕陽莫問沙村去。更醉君家鸚鵡盃。江雪江風揔漭然。梅花詩句屬陳編。韶光已過淸明節。舊雨重逢老大年。妙契同塵如執左。虛襟是水不修邊。芳菲無恨吟情澀。何似高人寫五絃。</text>
<title>芍玉，海藏値職務先入城。海觀亦隨後。余與友石，蓮史被留。</title>,<text>江村沙濶見斜暉。山色蒼蒼野色圍。身似垂楊春不定。情隨倦鳥暮還飛。去留相半懸餘榻。醒醉無端換舊衣。慙愧辛勤投轄意。今宵又宿故人扉。碧天星斗夜分晴。江氣空濛與檻平。傾盖有人同宿契。論襟於我快餘生。酒寬大地三千界。詩重名都十五城。今日依然槐坂上。倚樓長笛是誰聲。閒愁迢遰劇飮餘。門掩春風類索居。肯使灰情空盡燭。縱論詩道不成書。垂楊細路歸鞍馬。促漏嚴城限鎖魚。奇絶當時山谷老。年來詩句較何如。浮生難得不離羣。一度相逢一度分。楊柳靑帘春貰酒。梅花紅燭舊論文。南山隱豹君將霧。東野爲龍孰是雲。買斷江村同結社。新盟留許白鷗聞。</text>
<title>韋史在琴泉。書示牛西百一軸。卽東峽紀也。各視其詩意而趁之。</title>,<text>尙書春蹋萬山紅。收寫行程雨與風。絶壁依雲何處寺。柴門流水幾村翁。夢隨北社諸公後。事載東游續卷中。千六百餘排韻字。發緘一一盡名通。雲壇有路杳難從。方竹今圓未化龍。陰壑看移九葉草。砯厓自覆千年松。茅君奕世曾聯武。向子畢婚能見容。煉就金丹猶晼晩。先分王溜洗塵慵。往夜詩成月在窓。夢君文藻瀉潘江。於山未作裘羊匹。此道今無管鮑雙。玉塵生塵虛竹榻。古花欲發悵金缸。春望如天碧雲濶。殿頭鶴板幾時降。不有韋人與玉垂。餘生心計托之誰。中宵獨起月三影。兩地今如天一涯。我病頹唐醫又謝。君詩淸越讀先奇。近來頻有松壇會。每說山公醉習池。松川一路遠微微。夢到君家今是非。沃衍稻田平野濶。參差茅屋好山圍。翛然獨往仙何遠。大有深心世與違。勸我分明村酒語。吾兄亦早拂簑衣。和靖先生林下居。淵明處士村中廬。儘能成就餘年計。定有頻繁乞暇書。十口之間添者鶴。一身以外忘其魚。登臨隨意誰能障。兼得山房萬卷儲。白眉今作執金吾。屢向山家覓酒沽。晨夕林園多好事。風流宰相間迂儒。手高棋戰功全捷。膝造文談德不孤。回憶洞陰松牖處。幾潘遅待老髥無。丹邱瓦屋悵東西。竹露荷香卽舊棲。大抵心之所不忘。元來情亦物難齊。雲中已擧高飛鶴。紙上思騁一匹驢。向子名山春處處。夢時猶得鎭相携。春日陰晴景復佳。叢叢環屋見山皆。軟塵鍾漏歸閒夢。勝地烟霞散好懷。詩律有兄誰趙禹。仙緣得友是洪厓。便能一借肩輿去。物外徜徉盡謔諧。寒食東風丙舍回。春山面面盡花開。遊人詭說龍藏瀑。先輩淸塵鳳去臺。窮到溪行頻拄杖。愛看雲出且㘅盃。子由知有文章好。讀取歸㬺賦快哉。芳菲二月已中旬。之子之游有從賓。萬壑紅流鶴橋外。數峰靑出虎溪濱。身仍坐坐行行穩。詩欲篇篇字字神。况是春山堪自樂。當仁不讓與師仁。峽游吾亦欲云云。名嶽仙潭自昔聞。處士一巾携折角。尙書雙履躡飛雲。緣非力取終難合。病與謀爲不可分。白晝閉門春又去。沈吟之吟但思君。天人曾警給孤園。羅瓦飄零麗盖翻。旃檀貝葉迷浩劫。金錢玉帶散空門。涅般塔缺功安在。內賜田荒稅不論。惟見殘僧香積下。來供宰相凈寒飡。山裏看春春欲闌。入山不覺出山難。陀羅花雨尋初地。石髓神泉浴內丹。散跡百年如了債。安心一日抵休官。塵衫敗帽前時伴。想得仙仙已羾寒。今春花事申丁山。眞率爲歡日日閒。松石侍郞成晩契。琴泉太史退朝班。蟬聯鎭逐淸明節。駘蕩相呼夢覺關。分課兩家鵝頸酒。也能遅待故人還。寧愁白髮到於焉。事業人間重晩年。會此明廷需黼黻。仰之平地若神仙。一身根柢書爲種。百口生涯福是田。寄語東山高卧客。脂車秣馬式遄旋。芍玉書緘第二宵。西江約聽碧叢霄。有歌招隱當叢桂。欲譜羣芳愧艾蕭。選日盃樽今獨阻。多時魂夢定非遙。長公爲說雲壇事。庶遇斯人在暮朝。山庄逈出嫰林梢。峰影翛翛落大茆。苕霅無非幽絶處。龎劉仍是老蒼交。午陰柳巷閒垂釣。亥日松隅晩買肴。不換三公公莫說。那將歲月送雲巢。將身不比燕雀高。萬里凌雲見羽毛。地位淸深推藝院。天香縹緲下仙曹。同朝宰執頻相問。兩月郊坰久已勞。瓊琚玉珮鳴一代。君家椽筆倩誰操。篋束朝衣倦復歌。達官今效野人多。柳陰暖憇依依岸。水田春看决决波。縱有尋常陵村酒。定無三百院坪禾。晨簷驗取農祥正。爭奈奎星耀彩何。福地幽深說永加。村村粧點貴人家。粉墻列被䓗蘢繡。奇石栽培狎獵葩。未必功成辭輦轂。公然價重買烟霞。社枌移去澆漓甚。土著窮民咄咄嗟。淸明寒食送堂堂。新麥抽靑未及凉。景物皆昌三月近。農家作苦百年忙。狺狺犬吠籬烟澹。恰恰鶯啼樹日長。賽罷上田社翁去。四隣同醉濁醪香。楊柳陰陰花復明。歌鍾幾處樂時淸。酒痕衣涴如逢雨。軌力城深訝學耕。物色三春猶往歲。交遊一代重新名。東華日日紅裙會。待得公歸與目成。山徑芳幽小石扃。如鍼草細自生庭。番風入筆修花史。剛日焚香補竹經。一爲故人憑遠夢。無須多事在頹齡。園中禽滑春陰轉。誰識斯翁自醉醒。文瀾時與酒瀾興。頗恠吳儂覂駕凌。江榭雲烟收曲曲。園亭花木發層層。靑春三月誰當住。佳日千金此可乘。茗艼隨題鐺脚句。鶯歌燕語解猶能。雲山廻抱兩溪流。小屋圖書境轉幽。養竹計勞堪白髮。看花時好試靑眸。任它濩落難爲爾。縱欲飛騰不自由。渚月峰烟三十六。向平何處夢相求。靄濃烟澹散芳林。城北遊人快一襟。芳草魂消如錦地。嫰楊力盡買絲金。縱非離別常爲夢。大似文章各有心。意氣相看溝水上。世間無限白頭吟。別開容屐徑三三。譜列新栽入麈談。得地不饒曲闌下。向陽偏好小墻南。難求竹榻仍烏几。欲買陶盆替碧潭。此處堪論詩品定。樝棃橘柚各酸甘。品詩二十四誰兼。軆裁茫茫黏作簾。此世文高推索解。有人才退訝流謙。硯逢髥老皆眞手。筆到長卿故腐尖。何日與君同榻說。社中年少聳觀瞻。想君傴僂歷巉巖。玉佩琳琅落小緘。勝具常資一蠟屐。禪宗許著七斤衫。草生雲出皆堪紀。谷應山鳴迭奏咸。寄我晴窓今盥讀。蒼茫疑對嶽神監。</text>
<title>潁樵太史屬沈松石侍郞。示以八洞詩卷。亦有白蓮之約。病未赴。爲次其二韻。</title>,<text>回頭歷歷舊遊痕。盡是前人去後村。金碧圖中山一閣。杏花詩裏雨千門。馬歸不省誰醒醉。鶯語能留幾曙昏。三十年今但霜鬢。輕簾睡緖漾詩魂。翩翩附鶴擎緘開。漢代文章燦玉盃。茶榻烟應颺到柳。硯池水想滑于苔。神仙富貴雲深處。鍾皷園林日未催。慚愧舊賓今授簡。幾人曾伴馬卿來。平林褷褷雨餘痕。遠草芊芊澗上村。太史文瀾傾四座。將軍詩律洞三門。黃鸝携酒春猶淺。紅燭看花夕未昏。從古情人多軟語。芳辰何事輒消魂。風佩泠泠洞府開。三淸樓閣泛霞盃。珍松異草分奇石。喬木芳暉寫碧苔。召我陽春良有似。留君夕日莫須催。支離病卧蘓明允。不是無端不肯來。</text>
<title>怡堂詩會</title>,<text>名香一炷供盆蒲。爲有吾齋笠屐圖。上巳禊遊當節序。故人詩思說江湖。松陰欵客雲常重。花氣成隣酒不孤。寄語子由歸趁早。韋史在鄕廬。 此間那得似君無。百年地僻似柴桑。自酌還醒幾遞觴。近日人居延壽里。有時詩禁聚星堂。花緣秦客迷能到。餻字劉郞快一償。舒嘯悠然山裏坐。先生豈是解文章。時松壇煑餻。墻覆春陰沃若桑。鵓鳩聲裏動隣觴。三分計遂買新屋。萬卷書將營小堂。老去病魔漸難伏。閒中睡債不期償。花溪雖僻猶城曲。莫寫淮南桂樹章。</text>
<title>寓詩</title>,<text>遅日城南麗景遅。萬千人面各參差。嫣紅細白春如海。誰寫當年楊柳詩。</text>
<title>連翹花盛開 連翹本長四五六尺。叢薉吾使費力連蜷而能丈餘。可入格也。自嘉會山庭。移栽華盖之南墻。今其花盛開。</title>,<text>南院連翹天下無。阿嬌屋裏颺金鋪。廻風忽作纖便舞。掌上佳人不夜珠。</text>
<title>哭詩樵</title>,<text>前生翰墨此生緣。詩樵死。余與仲季斂手足。形就木日。搜其篋。只是秋史筆跡與吾兄弟來往詩札。幷遊燕時縞紵文字而已。皆納諸棺。以志其一生翰墨緣。 逆旅人間七十年。今日送君詩境好。杏花零落雨如烟。</text>
<title>卽事</title>,<text>恠石崚崚本老蒼。落花點點皆文章。此園誰是主人否。倒着接䍦眠在牀。百花風雨閉門深。不見詩人來一吟。慵把殘書看綠葉。葉間時復啼山禽。未及送春春欲還。情懷都付炷香間。忽然指動西隣去。飽喫河豚上北山。</text>
<title>晩春廵園</title>,<text>簾文濃活碧陰斜。堪入山翁好語誇。流水橋邊疑世路。桃花墻外亦人家。每因黃嬭編多適。欲謝東君豈有涯。向晩暄風吹稱意。豊肌芍藥動階葩。</text>
<title>借木山接根。暎山紅作盆供。時瓊花又盛開。頹然其下。思與同心人一翫。展坡集得凉字。</title>,<text>雜菜圭塍晩作凉。簾旌時度嫰林香。近來雅集多中阻。却訝親朋有底忙。白髮非春詩不廢。丹砂求道米爲方。瓊花 山谷所嘗愛者。東俗稱以玉梅。 木假同奇絶。證我蘓黃一渺茫。</text>
<title>棃花月夜。聞童子吹簫。</title>,<text>童子何從學洞簫。數聲淸徹碧雲霄。記不宿世秦樓上。陪見先生舞鳳朝。聲之入也足淸神。院落溶溶夜識銀。一轉演成和悅語。詩家勝有老夫人。</text>
<title>病中聞江樓盛事。仍題。</title>,<text>昨夢玦環三十六。溶溶漾漾白鷗閒。烟波盡日扁舟去。不覓玄眞一釣竿。江漲桃花處處春。樓臺金碧又精神。何人曾說謝臯羽。汐社風流多老民。居水居山各一時。從心勝處便堪知。瑤琴撫動峨洋在。宗炳前身是子期。</text>
<title>是日暎山紅盛開。海公卧病。</title>,<text>掃地焚香篆暈遅。茶烟輕颺鬢絲絲。鬥牛莫解同床夢。鳴鳥眞傳伐木詩。方朔飢來猶不死。東陽瘦後又相思。日南花發人今老。羞對俜停映肉時。</text>
<title>途中遇風</title>,<text>路人共恠騎驢客。驢背騰騰氣似虹。衝過通衢塵撲面。搖頭一笑買春風。</text>
<title>出郭</title>,<text>燕尾東分凈業西。芹田漠漠麥田齊。夏亭雨繖 柳夏亭。雨傘閣舊址。 無人問。新作橋邊萬柳堤。</text>
<title>李家庄 李游權門不得志。乃得一園於郭外。種桃生活。</title>,<text>赤手功成拂袖回。郭田數頃種桃來。蘓家六國黃金印。不及玄都道士才。</text>
<title>與沈松石約遊安國寺</title>,<text>不買朝衣不買簑。笑吾折角尙攲峨。騎驢舊日吟風雪。盟鶴空山長薜蘿。又向招提偏與慣。若成懺悔已全多。惘然欲問三生事。修到宰官能幾何。白蓮社裏舊詩人。款客溪邊意更新。飮許輸心無楚越。詩如有說孰儀秦。赤髭黃面俱三昧。剩水殘山托一親。從今吾輩何事業。沃州同買道林隣。輕身快若換新衣。纔入山門世慮違。三月芳菲流水處。六時鍾磬白雲歸。已參禪悅同趺坐。庶遇仙眞且肉飛。與可不來道臻去。話頭寂寞想非非。東林一磨信驢蹄。是處靑山是處溪。流水人來花出網。慧雲禪定絮黏泥。空門玉帶非生客。名嶽金箱卽舊棲。榮辱俱忘淸凈洗。髥蘓安國我能梯。榮辱淸淨。皆用坡安國詩語。兎角塵緣已忘蹄。來蘓昨踏寺門溪。三乘正覺無多路。五濁浮生欲出泥。貝葉僧歸銀地法。桃花客問碧山棲。捫參歷井明朝事。却上雲臺第一梯。峻阪鹽車局逸蹄。將身那得洗曹溪。知憐蒲柳非完質。愛學蓮花不染泥。人下卽今多碌碌。塵中何事尙棲棲。城闉修劇皆委曲。穩卧僧樓百尺梯。肩輿後先馬聯蹄。花裏尋僧到蘖溪。公輩文章關世運。老夫棄擲任塗泥。謀身未把金針度。容膝新開硯墨棲。采藥入山仙不遠。前程努力上丹梯。何妨呼我老樵漁。山水之間擇勝居。野馬塵埃身已少。沙鷗天地鬢全踈。死猶未得驚人句。生不能資濟世書。富貴樓臺彈一指。佛家信誓悟眞如。笠下傳神舊見蘓。妙蓮 寺名 風雨亦中途。脩林南出遙村暮。細逕西來一客孤。佛氣有香交夢寐。詩情借酒動眉鬚。凈因齋壁今奇絶。自得君成竹派湖。竹友始到。明鏡菩提悵北宗。話頭眞諦動幡風。吾儕亦有因緣合。詩道相關爛熳中。白社古今其契一。丹邱日夕此心同。者回欲問桃花語。何事經春別遠公。山雨山晴悟畫宗。山樓日永坐春風。細溪聲大前宵半。碧樹陰濃三月中。有客當樽多聚散。鶴圃去。 與君訪藥卽參同。會須着我登臨屐。勝具何渠屬謝公。若將汗漫付餘生。恣意東郊處處行。古壑雲深皆佛寺。近城花發屬公卿。冥搜快畢今春債。奇遇欣聽舊雨聲。逢吳小山圭一。 只是向家婚嫁累。有時不放此身輕。</text>
<title>社會散得一絶 近日社中諸公。會于西園。隣兒亦知其賦詩也。今日會。不以詩令行。劇談圍棋。評閱古今書文卷。甚歡適。勝似撚髭時。會散得一絶以識。</title>,<text>無時似有有如無。一片詩情畫不摹。談屑棋聲書卷氣。松壇別作大歡娛。</text>
<title>醉石亭。諸詩伴俱會。餞春前二日。芍玉尙書偕弟悠齋。往住樂山之醉石亭。書速諸詩伴。荷漪任百經，邵亭金永爵，友石李豊翼，蘓堂趙雲卿，玄居林肯洙，雲臯徐有英，蓮史洪秉瑋，雨荷張▣▣，海觀韓命源俱會。冕與焉。實近日北東南三社之始混也。雲泥交席。苔岑一樽。而海藏昆季。不免有燕鴻之勢。可歎也。</title>,<text>紅漸銷時綠已齊。參差移席石欄西。林泉有此閒身世。春夏之間欲笑啼。名下逢人心所往。荷漪，蘓堂，玄居。卽余初塲。 山中題句語難低。近來許飮緣同社。未必經過限虎溪。滴翠簾旌散作霞。東城歷歷幾人家。王孫一去餘春草。亭北是麟坪大君宅。 吏部 芍玉今冢宰也。 同來賞晩花。元白交情詩可見。倪黃畫意境無加。華陰扶醉騎驢客。忘却當年舊帽紗。</text>
<title>餞春日。隣人冒雨而至。用悠齋卷中韻。</title>,<text>東風欲去雨兼加。若送情人天一涯。斗酒勞聽遷谷鳥。千金買駐戀枝花。閱來小劫不多路。除却閒愁能幾家。此日殷勒君忽到。餞春詩句笑堪誇。莫須怊悵一年春。今古茫茫粟界塵。闌雨猶通携屐徑。落花還似卷簾人。眼前得酒詩因就。分外逢君語亦新。明月綠楊來往處。兩家長住太平隣。</text>
<title>又用悠齋江樓韻</title>,<text>聞君居是淡籹湖。堪入將軍著色圖。隔岸垂楊多繫馬。一江春雨見飛鳧。今人交道非全棄。有我相思未忍孤。幾日阮宣携杖去。芳醪不惜百錢沽。</text>
<title>又用芍玉山莊韻</title>,<text>使有蘓家負郭田。一生身計豈徒然。繁華桃李春無數。哀樂桑楡晩在年。服藥可能回白髮。停盃猶自問靑天。如今東國花開洞。不是孤雲亦隱仙。</text>
<title>鬬鳥</title>,<text>雜雜嘈嘈滚繡毬。掠空尋丈沒階投。雙身一軆都無別。雌伏䧺飛奈自由。樂意枝頭俄好友。盡情花裏忽深讐。閒人妙境葫蘆罷。看蝨成輪聽蟻牛。</text>
<title>人有言西湖有好主。往偸二日閒何妨。不須較計往還。余曰辭。</title>,<text>先生已得百年閒。豈著蓬心較計間。一室太虛今自在。不知其往不知還。</text>
<title>西湖漫興</title>,<text>春歸歷歷欲相求。前度江花蝶化周。白鷺洲連平楚外。黃魚船泊綠楊頭。居然節物當初夏。尙憶風流在上游。腸斷西家眉目好。廠公何處寄安不。幾處亭臺舊日顔。詩情若在畫中間。半篙新漲前宵雨。一黛全低數郡山。芳草夢魂人盡去。飛花世界我能閒。扁舟約與江鷗語。不見莊陵不肯還。▼(髟/湛)鬖我髮白秦京。欲買江田結耦耕。六逸歸來溪是竹。雙姑嫁處水名彭。落花小雨餘春夢。柔櫓無風盡日鳴。長笛聲聲不知遠。賣魚村裏酒旗橫。怊悵江南杜牧之。樓臺烟雨寫當時。餞春情緖元從古。勝地繁華尙若玆。水馬浮沈吾已老。海鷗飛去爾休疑。芳辰不樂知還拙。長頸壺泥抵死持。淸谿冠嶽雨餘靑。盡入詩人坐處亭。湖出嫣籹如仕女。酒來芳信走奴星。游魚汐上爭翻鬣。歸鳥烟空倦揷翎。眞好浮生閒一日。虛名誰博景鍾銘。楊柳紅欄鴈齒橋。聯翩遊騎幾花朝。春歸流水多離別。病後登樓散寂寥。四月龍腥江欲動。萬里漁火野全遙。厭厭不省如泥醉。共得樽中有蜀燒。汊鼓鼕鼕拂曙禽。閒人睡起試長吟。一痕無際天黏水。萬道催光日射金。米閧鹽喧相近遠。樓顔帆影自升沈。巴陵勝狀爭供眼。卯酒呼來快寫襟。躞蹀溝通逝者河。千金誰買魯陽戈。地名西子籹猶在。林語春申夢亦多。琥珀光濃來上若。羅衣氣㬉抱中和。一生浩蕩還怊悵。柳岸微風欸乃歌。詩情酒態劇多端。同病憐君笑復看。臨水已空塵萬斛。尋花曾走路千盤。筭錢日永漁場閙。飽帆風輕漕候安。知有此身閒似者。雙雙鷗鷺下沙灘。水聲山色入樓分。一縷詩情漾似雲。只是吾人閒自在。非無俗事僻難聞。紅塵走馬誰迷路。白髮盟鷗卽舊羣。寄語襄陽高詠客。西江能憶謝將軍。江上樓高思渺然。門前柳碧客留連。致看爽氣時支笏。少有風波且繫船。酒債衣輕歸興緩。漁喧網集夕陽圓。辛勤皮陸同憐計。楡莢村成一笛緣。南風時節麥人凉。江草萋萋又染裳。蹤跡不妨今日浪。姓名誰識後來香。細娥住近歸拈瑟。好鳥林深聽囀簧。登網鱸魚新壓酒。詩塲還得養生方。</text>
<title>追理湖上作。仍題。</title>,<text>遅日江干生翠微。吳春楚曉夢依依。片雲已散漁灣話。小燭猶痕酒滴衣。只有敬亭元不厭。如何香土又同歸。詩篇汗漫終須改。到老人情已覺非。</text>
<title>自西湖還。多日病卧。忽見鬅奚以松石北社詩來投。走和。</title>,<text>萬樹濃陰客屐稀。瓊凾忽到耀雲扉。西湖夢想吾猶在。北社風流子見歸。近廢吟詩生硯綠。但工燒篆漲簾衣。山人不合聞時事。百舌聲中已半輝。</text>
<title>偶集</title>,<text>園禽聲裏驗提壺。晌午辛勤客訪吾。可與此間說詩已。更從何處得閒無。茶烟裊裊風來扇。梅子靑靑雨惜珠。卧看浮雲多變態。眼前快意是良圖。子陵癡絶笑君房。此得山人養性方。大白引來忘甲子。軟紅多處限參商。詩隣花落疑春在。佛氣燈明忽夕張。是日佛天。 湖節 指松石 關符 自謂 慙宿業。鳳翔何必是賢良。</text>
<title>浴佛日觀燈</title>,<text>八日長安舊俗然。觀燈不皺在童年。星羅萬斛通珠海。月柱千竿擎壁天。士女殷盈談是佛。子孫備具樂於仙。彈絲吹竹昇平畫。幾處樓臺更可憐。</text>
<title>欲以阮翁墨蘭。易吳小山所畜海石一山。王晉卿欲借奪坡公海石。坡答得晉卿所藏韓幹馬。可許之。此千載一奇事。近余于吳小山奎一亦云吳畜海石一山可寶。余欲易之以阮翁墨蘭。蘭亦小山所欲也。寫坡韻以識。</title>,<text>石上我三生。精魂入苔綠。安得不愛此。自謂因緣足。一疾已膏肓。幷與忘口腹。吳君畜寸山。池化瀛亦蹙。言自天上落。人間晦卑牧。漣州袖尙窄。欝林舟難瀆。偶躍爐上金。已輝櫝中玉。和氏聞 去聲 於秦。此線始乃伏。袍笏一揖之。其兆已能卜。渭鯉尙以釣。原鹿誰不逐。我寶有玩墨。香祖處空谷。一貨均可居。兩情殊所欲。海山與猗蘭。往來一琴曲。畫馬能維縶。晉卿豈還速。</text>
<title>庭觀</title>,<text>扶踈萬葉層層陰。盤屈千根節節深。徹尾徹頭誰最力。中間苦守一株心。初分个日計成陰。一托生時勢到深。㽕蘖句萌千百丈。獨包天地好生心。</text>
<title>悼亡日設齋</title>,<text>當日慨然君去意。君其好去可爲時。今看世味非當日。忍委辛酸我獨知。白髮翁今恭載拜。死妻元勝生妻時。其來其去無形跡。籩實依然燭暈知。待吾攝盛尋同穴。便是亡人醮禮時。郞拙郞賢應不較。樂眞莫樂此相知。</text>
<title>玉東寄詩資。以松壇吟癖也。仍寫。</title>,<text>買山兼買一松壇。媒致隣朋此可觀。好酒因人分冷煖。惡詩得地放酸寒。影來疑鶴翩然舞。根處知龍獨也盤。箕踞胡床同露頂。百年不妨灑塵冠。</text>
<title>走和松石</title>,<text>君自振衣千仞岡。松石詩云山水中間將送老。 踈慵莫笑舊嵇康。松花一屋今無飯。楡葉靑錢不貯囊。定見郗賓豈河漢。向來秦客尙荒唐。尋常筆硯疲酬應。日讀詩凾愧大方。</text>
<title>海藏養痾琴泉。詩社大寂寥也。韋公又値其生朝。往會琴泉。是日陡不禁馳想。</title>,<text>玟瑰花發滿園香。釀入山家瑞露觴。怊悵飮中仙少一。剡川遄返賀知章。不見尙書鄙吝萌。一違高士榻塵生。汝南當日先賢傳。中表無吾好弟兄。琴泉林壑三間屋。黃子相扶 子由生辰。坡公壽以黃子木杖。 棣萼輝。長笛聲中今姓趙。小蘓生日鶴東飛。蘓長公在赤壁。李進士獻鶴南飛。今申長公之弟在琴泉。其地各異。其人亦殊。所以鶴亦東飛。不妨作一笑語張本也。</text>
<title>芍玉尙書六十一壽賀 幷小引</title>,<text>公之甲已周。公老矣。冕少公百八十許日。亦自不少。蒲柳已先。雲泥懸絶。追隨綠髮已白紛如而不可望。今寫公壽詩。便說道公所自有者而已。冕奚效乎劉景文松鶴壽。一捧腹。弘文舘裡秉銓身。羣玉山頭采藥人。芍玉少日夢得詩曰春登玉山采芍藥。仍以芍玉號。 百斛先探驪睡出。九苞長現羽儀新。期于華實今同老。使得芝蘭已及春。和氣盈樽騰賀語。君家之寶是仁親。長曆精推亥有身。四朝鎔範作完人。福留餘處虛心受。宦到成時衆望新。公作星辰扶太極。天敎家室遍陽春。弧筵不用尋常祝。白傅劉郞舊許親。</text>
<title>偶成</title>,<text>起居日永盡淸便。園綠驕人學少年。劈柳風還登麥候。迎梅雨隔浣花天。豈眞有意詩傳後。未忍相忘酒在前。偶捉蒲葵慵題破。南塘移樹尙因緣。</text>
<title>玉東示以東行詩。隨其篇意而次之。</title>,<text>東山萬壑赴嵯峨。三十年前一度過。今日翻從詩上見。白雲注葉送情多。白雲注葉山名。見人歸宿好。吾亦自神遊。野趣多蝸屋。塵機甚蜃樓。太平能立脚。過去莫回頭。倦鳥閒雲意。其眞達者流。梅黃時節試輕衣。到處山明草正肥。野馬難分尋丈勢。沙禽時復一雙飛。凉風大麥汙邪滿。返照垂楊略彴微。向子畢婚羊仲老。可能此去自忘歸。東庄欲去問何從。樵者耘夫處處逢。綠樹陰邊樓院酒。白雲影裏寺門鍾。大都得句蕭閒在。小極看山紫翠重。犬吠鷄鳴溪水處。晩烟一朶澹還濃。肩輿昨渡漢川灣。百里楊州二日間。一出紅塵皆別界。東來佳氣是何山。天香衣袖恩多暇。春草池塘夢欲還。知有湖裝養廉足。菟裘應買對荊關。鄕燈信宿未爲遅。親戚歡情細析絲。櫻筍供來知宦味。桑麻話到又農時。烟霞舊癖輕雙舃。雨露春風借一枝。今日昇平君亦老。輞川畫意午橋詩。羃歷村烟一草堂。遶園杉檜夏分凉。隨身杖屨便經濟。如意琴樽葆吉祥。傲吏婆娑生印綠。達官名業繫鞾霜。有兄有弟斯眞樂。少別相思輒掎裳。峭靑秀發百年晴。玉削芙蓉畫似明。第一東郊虛爽塏。大千西國費無生。淸流奇石僧何福。秋菊春花客例行。佳氣欝䓗蟠踞勢。雲中宮闕護王城。摳衣昔拜儼堂隅。石字紅鐫一闢蕪。堯舜君民期聖世。日星山斗怳奴。紫陽正脉今傳耳。魯國諸生有學夫。事我二賢如孔子。道峰千仞是衡珠。歸裝應到野人居。麂眼籬明古木踈。當日心田有孫子。至今老屋抱經書。言猶在耳情相厚。欲往從之計輒虛。脫贈腰刀春一夢。已吾忘我矧知魚。三松太早欲懸車。築室道峰雲一涯。綠野向來多好客。平泉時或住全家。定知君去遊應徧。每見人歸說得誇。竹杖芒鞋堪濟勝。老夫留約且看花。</text>
<title>張園翁養痾日。有懷玉垂作。用坡公贈張子野詩意。爲借其韻。</title>,<text>肉食何須辟穀方。爲君借箸得籌良。當年蜀柳其人玉。千里吳蓴一夢香。軒鶴雞羣談愈高。寫張文昌。 神龍象緯識偏長。寫張茂先。 渭南笛裏侯誰在。奕世堂堂漢代張。</text>
<title>答隣筒</title>,<text>南隣詩債北隣勞。玉麈金樽紙上高。對壘誰當輸赤幟。鳴珂猶不棄靑袍。瘦辭牛馬藏三耳。熟視蜾螟侍二豪。種種恠余新癢疾。不妨仙爪一來搔。</text>
<title>悶旱</title>,<text>安石榴明不及花。無情蛺蝶款風沙。定由白髮重人事。肯逐繁陰同歲華。夕照曳紅禽自語。片雲如墨客還家。煩君錯怨東陵叟。多種淸明五色瓜。今年未種瓜。</text>
<title>卽寫</title>,<text>典却纖纖白㲲巾。先生當日未全貧。但知身命値磨蝎。且失文章歸雅馴。掃地焚香多省事。荒村小屋亦來人。明朝有雨能犂洽。乞竹栽成犢角新。</text>
<title>朝起</title>,<text>朝日上童童。枝翻鵲踏紅。欲知野外事。爲問山家翁。往歲元無雨。願秋克有豊。敎人須濁酒。拊掌歌南風。</text>
<title>寄笨翁</title>,<text>懶談時事懶高歌。閉戶看書酒半酡。偶然欲許東山墅。不是羊曇可奈何。</text>
<title>書南隣乞不以詩筒相煩。不見原權春亭。又以勞字困人。以是㬥申之。</title>,<text>盡變窮情不少勞。權生才調本來高。韓序權生文辭窮情盡變。宮商相宣。金石偕和。 百篇一斗飛花筆。萬馬千軍走白袍。齊陳慶之。秦國有人嗟趙弱。蘓君當世敢儀豪。懷中錦盡遭時厄。我髮星星日惱搔。丈夫何必篆虫勞。競病由來未見高。况我送還靑鏤管。更誰令作欝輪袍。偏師文度猶廻避。一世劉郞讓與豪。齒宿君今才益壯。嗜痂成癖疥邊搔。</text>
<title>又次春亭</title>,<text>一世翩翩鈍孟勞。當年氣挾泰山高。歸來白髮差看鏡。獨立春風試拂袍。隨處可能隨意合。不求何用不生豪。有時翠眼夢夢熱。許把金篦且盡搔。百年翰墨尙虛勞。只學踈狂日更高。苔逕時通今雨屐。酒家仍典舊朝袍。可憐城外無閒土。試問人中孰是豪。寄語竹林嵇叔夜。且容多蝨莫深搔。</text>
<title>致意春亭以謝之</title>,<text>巧多不恤拙之勞。角不爲奇勝不高。楊柳黃河來遠笛。流雲城闕動春袍。名塲却是欺人處。詩道元非濟世豪。今日兩賢相阨甚。任君擾擾又搔搔。</text>
<title>松石侍郞寄詩。盖緣比阻甚也。走和以呈。</title>,<text>皁羅厨拂簡金沙。弄影雲來絢彩霞。近日多生幽徑草。幾時欲賞小園花。殘書每被懷人掩。短髮秪緣護病斜。滿地濃陰閒不奈。淸泉自試玉釵芽。</text>
<title>和松石 松石寄詩曰此走草也。必亦走和。余答曰不能彳亍。何能走。原詩多及近日隣社之情。</title>,<text>花竹翛翛一室淸。百年世故未堪驚。學琴誰得高山在。伐木相求好鳥鳴。少別居然流節序。比隣差喜湊人情。從知本領今俱大。白髮何須唱渭城。</text>
<title>閱澹園四詠。李惕齋作。 有自然曠感者。仍念吾友睽濶。又不堪爲懷。借其韻各寓其意。寄三斯仁兄。三斯澹軒先生之孫。</title>,<text>古人不在玆。但想古人處。渺渺來靑閣。夢如天上玄。古來靑閣方塘瀅活水。鑑影與誰親。尙喜吾生晩。託心後輩人。右鑑影池高臺上有月。照入讀書聲。仙鶴一飛去。曠然千古情。右玩月臺洞裏留春駐。長令蕙畹滋。余能成四詠。寄與故人知。右留春洞</text>
<title>夢琴泉 海藏時住琴泉。書寄。</title>,<text>我能琴泉去。款款琴泉夕。琴泉遠難致。此路自咫尺。與我故人遇。樂意無主客。林園可翺翔。語言如宿昔。隣鷄唱玲瓏。是夢如碧烟。</text>
<title>笨翁近以酒奕消閒。每以是係念。偶閱漁洋絶。集四句以寄。</title>,<text>文楸方罫鎭常開。眈奕。 負局先生自往來。磨鏡。 至竟不須論墨白。謝茶墨。 相逢且覆掌中盃。河樓。</text>
<title>倣甓社竹枝</title>,<text>誰家兒女學梯蠶。醜酥凝玉雪慙。轉籰纖匀成匹段。不敎人說用時諳。怕愁貪睡日如年。手擺慵鬋鏡自憐。園樹綠陰人寂寂。如何不去送秋千。屛在窓南硯在隅。小囊新試淡巴菇。來人錯信丁香爇。看得餘溫翡翠壺。</text>
<title>社會</title>,<text>樹雲過雨碧生層。簾日微烘暖欲升。鄧禹笑人常寂寂。劉郞醉魄始騰騰。千金結識吾無力。百疾侵陵爾孰憑。小笏山園如相馬。自君一顧價偏增。碧陰黃鳥語交交。鼓吹詩家爾且敎。老去親朋漸相惜。近來佳日不虛拋。琴心多在無絃得。壺口何妨如意敲。山寺江樓春一夢。題襟集裏幾分鈔。閒中事事可吾儕。醉態淋漓門謔諧。漲屋松濤容散漫。夾衢槐熱任分排。較誰多得千鍾易 入聲。至竟同歸一鍤埋。今日對君無少恨。海棠花下有詩牌。竹風如掃麥凉浮。又爲榴花一少留。白髮欺人從古已。長繩繫日有誰不。雲中矯矯羣龍笑。山裏翻翻倦鳥投。珍重當君衣可典。前村酒熟莫深愁。</text>
<title>書借玉東卷。送以一詩曰不和此不送。走和更借。</title>,<text>夕風含雨意。返照入林虛。先生隱几罷。手書自起居。金音此忽到。詩謔頗不踈。趙璧今乃去。秦城欲何如。</text>
<title>玉東又以余所作非律軆。期得以律相和始送。又走成以送。</title>,<text>不二門中觀。歸宗法法虛。非棊應 去聲 多劫。此貨視奇居。燕石緹猶錯。齊竽瑟已踈。分排四十字。搆思自相如。</text>
<title>喜雨恰望。持鋤移花種纔訖。玉東以移花詩寄之。神會也。走和以呈。</title>,<text>金錢石竹捴堪移。移菊分叢故傍籬。一種閒因如契合。片牋相報各襟披。蓮花應入琉璃眼。榴葉將期玳瑁皮。此雨注秧今快洽。田頭嚇嚇老農隨。</text>
<title>四月晦日雨。有懷海藏昆季芍玉昆季。</title>,<text>梅候停當雨亦諧。閒來是病病如齋。會看奇語丹鉛錄。相對名花玉篆牌。從我其誰遊物外。爲君之故夢天涯。人情未厭南隣酒。剛到醺時足散懷。</text>
<title>松石以回文閨思三疊寄示。要和。</title>,<text>春心繡拂捿鸞鏡。月影枝翩舞鳳桐。人病是情多別恨。斷來書字一空空。紅銷篆字心同結。拾綴誰回九曲膓。風處落花看寂寂。半緣春去半緣郞。羞羞却是人情薄。夢怕愁根病到深。頭白有時欄倚遍。片心虛負一床琴。</text>
<title>松石又以六言三詩寄之</title>,<text>休說雲泥落落。相看俱是華顚。洞天福地何處。與子徜徉百年。世外浮名已足。閒中眞樂猶餘。巾車不以時到。風雨何須盡除。宰相心如野老。超然世路忩忩。把尊尙見君意。得句偏憐我窮。</text>
<title>重午日病卧無聊。松石與春亭，月巖携酒飯而至。</title>,<text>少濶寧愁病與纏。山村衡宇會能便。玉儀共浴曾誰約。地臘相逢續此緣。墻外聞香新服袨。江心銜尾幾船聯。敎人留醉菖蒲酒。艾翠榴紅又一年。花筆看君寫咄嗟。琳琅翡翠點無加。沈思未必資三上。妙語元從得八叉。山谷派圖香瓣下。旗亭賭唱玉壺賖。何郞病後偏相憶。從古文章屬沈家。山外浮雲過太空。小園成趣却誰功。詩如欹器今重整。酒欲循環不見終。莊叟難齊觀物化。晉人非達哭道窮。百年彈指何曾說。懶逐紅塵馬步工。</text>
<title>齒歎。用韓文公落齒韻。</title>,<text>我生落地初。有齗而無齒。八月始萌蘖。林林殊未已。旣齕長且宿。輔車相依止。美知嚼肉好。利戒噉名耻。肯綮及骨骾。期與同生死。衰耗歎同輩。豈饒我一己。中酒若中風。倉卒驚漱水。溫冷俱氷炭。齟齬困莫比。大木揭顚沛。瘀葉欲何似。抱朴渺眞訣。噫其無奈矣。魏齊肆厥威。商君峻其紀。竟必張蒼飮。譏或謝鯤指。碣石聳半出。長城險誰恃。可畏射毒者。寧早幷空爾。口容止爲貴。孰以輕重視。一臠我斷念。三緘我固喜。還我本分在。兩齗渥丹美。玉池始豁然。何容棲䘌子。</text>
<title>五月九日。松石與二客至。海藏，笨翁，晉齋追至。社會圓滿。殆近日之盛。丹邱舊伴俱至焉。</title>,<text>蓮社風流說幾回。至今猶見舊宗雷。溪流一洗塵襟遠。洞靄時迎蠟屐開。閒後檢書分卷袠。病餘蒔藥半蒿萊。簾陰取火多詩料。醉竹西園雨釀梅。竹雨梅風半夏生。居然蒼翠晩陰成。相逢可抵千金直。少別曾如萬里行。此日詩篇吟更續。不時盃酒眼偏明。莫嫌反舌鸝黃老。猶是吾人喚友聲。</text>
<title>聞簫</title>,<text>碧落初寬桂影西。夜凉消息上欄梯。何人撼起秦樓鳳。刷徧桐陰葉葉低。水北山南近更遙。小樓偏得可憐宵。無端夢攝身輕去。廿四橋中第二橋。</text>
<title>笨翁携麥飯至。社友俱會。</title>,<text>屋小爭如快閣高。此中來往盡風騷。一區林壑堪容膝。萬斛塵埃不受毫。欲麥隣傳香熟餾。思茶童課雪湯濤。酒客慣典尋常債。淸獻先生只縕袍。登盤䓗麥㝡相宜。山屋人間賞雨時。碧蘚階香添老石。圓漪樓影漲新池。酒情多負蕉三葉。詩勢爭輸筆一枝。吾輩追隨能及健。幾憐髩髮久成絲。</text>
<title>雨中懷笨翁仍寄</title>,<text>山村晝寂雨聲踈。記取辛勤訪子輿。笨翁日昨飯而至。 三日衣香猶在席。擧家食粥未工書。草非自得憐蛩駏。帶實多甘困螂蛆。白首陰符羞閱篋。童奴倩試小窓梳。</text>
<title>和沈松石侍郞雨中見寄</title>,<text>風流何似建昌賢。瘦後頻題率爾篇。休文有率爾成篇。 怳惚琉璃三昧畫。迷離組繡六朝烟。神交於我投磁鐵。晩業期君在管絃。日日濃泥楡莢路。鬅頭軟脚小筒傳。</text>
<title>次松石仍懷社會舊雨</title>,<text>越阡衡宇占山隅。玉樹蒹葭近不孤。松石自能圖雅集。丹邱何必詠文無。詩同善射論三駟。會若良裘豈一狐。消遣餘生知上策。淸談濁酒未眞迂。</text>
<title>次松石竹醉日種竹</title>,<text>竹君氣意上靑霄。鳳泊鸞停見世超。得此一窠辰及種。可成千畝夏全銷。錦䙀新脫騈頭簇。玉珮輕搖醉暈潮。奇絶和尙廉景夕。悅禪何似話參寥。</text>
<title>急雨翻盆。園水噴突掃庭而逝。</title>,<text>園水層層激石來。翻空飛沫響噴雷。何須浪問天都瀑。宴坐南榮見一回。</text>
<title>讀坡詩有感</title>,<text>卷裏見坡公。公曾如我貧。往往同志好。以有能及人。詩械資茗飮。謝語自紛綸。吁嗟善爲謔。發輝不期彬。公以神意寓。人謂形迹眞。萋萋有具錦。何代非一輪。豈知信筆去。燎原投之薪。積雨宿床上。暗濕爐香春。是吾貧病久。疵其宇下塵。幷與文字闕。猶黨公之倫。</text>
<title>雨屋</title>,<text>蝸角橫行疑觸氏。鼃鳴唐突效陳家。垣摧屋漏經旬雨。書帶靑靑上砌斜。閉門風雨我思人。靄靄停雲是底因。傡與一身忘最好。羲皇以上本無親。</text>
<title>解家人</title>,<text>我生不有命。故舊其如何。恕責非情甚。我庸我且呵。山松長雨露。匠石日尋柯。譬彼溝中斷。孰令爲跌蹉。流光一冉冉。而昔朱顔酡。把手說生死。逝余吷劒過。楊朱善於泣。從前歧路多。况復蘓季舌。未能奪機梭。愚叟但不力。南山自峩峩。</text>
<title>積雨無憀。瓛齋書訊。送薄荷栽之。覓金石書種。</title>,<text>金石豈爲可飽資。鷄蘓非是救貧醫。世間無限閒生活。淸士今看遷秩時。庾亮屬桓彜覓一佳吏部。彜曰徐寧海岱淸士。遷吏部。</text>
<title>雨支離</title>,<text>窓黑虧書揜幾遭。溪風林籟驗刁譹。駸駸乍得雲輧緩。陣陣時驚鐵騎豪。來病貧人斯似瘧。仰成嘉穀始隨膏。蒸陰溽暑前頭遠。五月中旬莫說勞。</text>
<title>看書妨眼。試茶沃渴。仍拭舊劒。亦一快事。</title>,<text>茶神劒氣闘紛紛。一擲殘書快十分。北苑雲腴輸日注。南窓月角隱星文。眠餘但覺風生腋。死後誰知酒到墳。傡散平生不平事。團龍噓出匣龍聞。</text>
<title>近日詩性日野。社友訾笑益甚。殊可愧亦可悶。爲此以自明。</title>,<text>狂生愚闇已忘身。猶閱文章幾輩人。本末差分千里勢。古今同得一邱塵。尙書塵尾誰家物。定子檀槽別是春。卿法不應容我法。短長鳧鶴各天眞。</text>
<title>廵園</title>,<text>園中曾見桃花發。松老無心獨也遅。松下人來三月後。桃花淨盡已多時。</text>
<title>偶題</title>,<text>三代後人眞好名。世間利齒且堪驚。向來結駟原思宅。官閥誰曾話重輕。過江名論自優優。失色何人第一流。百歲非長千歲在。無寧權作醉鄕侯。噉鐵穴車吾豈眞。想因成疾可憐身。有涯都作無涯甚。白盡頭頭有幾人。</text>
<title>夜思</title>,<text>原頭疑 入聲 立沈沈樹。溪上如呼歷歷燈。雨氣簾旌雲不動。詠詩人倚碧欄層。</text>
<title>海觀自謂知我。我亦自謂知海觀。爲成謔語。</title>,<text>勝我社林豈忘恩。誤人夷甫且休言。徘徊樹下仍迷路。風雨園中獨惱魂。名姓愧非元寶似。鬼神猶向上淸論。紫標黃榜編金埒。願子生愚亦願孫。</text>
<title>用前韻又謔</title>,<text>無是成讎有是恩。是兄埋沒不須言。冢中何路能飛券。案上通神可返魂。君自心淸求餓死。我曾手赤坐贓論。從來多物誠之貴。禱佛禱山福子孫。</text>
<title>夜坐</title>,<text>經旬霖雨也堪愁。賊子入門何所求。艾箔露筋橫豹脚。書燈花眼眩蠅頭。坡翁友問虛傳死。蘓季妻輕不出遊。屋後蒿萊蛙閙甚。明朝種秫與心謀。漏屋頹墻未到愁。最難三徑阻羊求。秪今於我誰靑眼。從古無人不白頭。夢境多羞泥獸困。浮生盡醉甕鷄遊。閉門風雨看書卷。知勝堂堂肉食謀。</text>
<title>食筍 得筍將食。家人以未有▣配恨。玉垂曰此亂階也。亟禁。使微熟。少下鹽油食之果美。分寄瓛齋海藏。追借黃文節食筍詩韻以識。</title>,<text>咬菜不宜肉。食肉不必菜。但存本色好。豈令互見賣。我得蒼玉束。山厨敵庖宰。遠途嗟爾來。戒之能勿壞。可喜禪悅味。一了廉景債。坡公玉版參禪。在景廉寺。 家人說此珍。逈出于菘芥。所以黃魯直。配鵝掌鼈介。揮手余曰辭。濃膩非我嘬。略施油鹽助。快噉發淸噫。分寄素心人。秘磁一生采。</text>
<title>見簾外繡毬含雨愈潔</title>,<text>牧丹雕鏤菊聯綴。碧玉籹成今麗華。雨淡烟濃羞不語。小欄西角是儂家。</text>
<title>風雨山屋。懷海藏。</title>,<text>風雨撼山屋。山屋如撐櫓。駭浪一翻空。歇泊須砥柱。激嗃園木號。放倒庭花舞。鵲突亂啅飢。鷄慌失唱午。是時海藏公。幾著東山賭。幽人善看書。安坐無風雨。</text>
<title>客有戲之者。走寫解嘲。</title>,<text>何必首山銅。玉垂本鐵漢。此世多曠達。嵇公尙作鍛。鐵漢躍而入。可化鈔千貫。我貴不離身。物賤乃交換。哿矣十口活。炊玉衣復燦。添補魯褒論。不傷季路歎。但恐用無已。一朝隨風散。無寧保我拙。住我吉金館。</text>
<title>晶山</title>,<text>雲興霞蔚水晶宮。矗矗圭楞化斧工。緖本嵩陽三十六。一齊都作小玲瓏。</text>
<title>庚炎爀𤊹。急雨一洗。松石送詩。</title>,<text>相忘近日甚江湖。詩事蕭條半月無。総被驕陽張火傘。忽看急雨瀉凉珠。咄嗟造化非爲力。嗔喜人情不可摹。試問今朝河朔飮。向誰先與一籌輸。</text>
<title>芍玉昆季。海公昆季。晉齋，園翁枉會。供以豆麥燒箰共賦。</title>,<text>背人林鳥莫深疑。不是君房到底癡。縱隔靑雲非別友。今看白髮尙心期。飯成異品梅紅熟。菜似禪供玉版知。題就庭蕉斜界紙。山公啓事想當時。芍玉時掌吏部。</text>
<title>諧語 髯病㞃。抵笨翁書曰髯殆死。乞木香膏。笨答書曰髯死必落得幾莖。何關於全軆。髯讀之絶倒。爲寫諧語。</title>,<text>玉垂自尊己。每以髯爲稱。具身有百軆。于思那足矜。是固非好爵。夸毗實可憎。笨公善戲謔。說法如雲興。我言髯殆死。謂軆罹痛𤻴。公乃大劈破。歸我沒模稜。髯死但髯落。全軆何損增。核實眞如是。悖出來違仍。從此公之世。誰敢饒舌能。耳自有部位。神心各酬應。世間長鬣者。奚獨爾鬅鬙。絶逸荊門答。壯繆自騰騰。髯戲古多有。樊須戒止蠅。若知公笑我。恨不早爲僧。盍用五字報。美疢慮不勝。</text>
<title>海藏生日。余以病不可作。失一好綱可恨。走草一詩以寄。</title>,<text>三松芍玉皆週甲。晉公與我亦此歲。海藏公以乙丑降。二葉靑蓂參差勢。大抵俱爲六十客。過眼升沈何足計。老來相憐如小兒。一匙一臠如兄弟。纔從芍公生辰筵。芍公回甲在四月。 餔歠酒麪發驕嚔。十月 三松甲日 涂月 晉公生辰及賤降。 俱可好。打飯打肉應照例。海公揆度丁今日。會喫何殊同甲契。扼腕唾手計以時。不速亦往一言蔽。化兒不與窮人謀。窮人之事元佗傺。賤病三日猶僵卧。刀圭攻達猶不慧。已矣少一壽酒席。讝囈力寫狂詩替。</text>
<title>爲笨翁情懇。力疾赴海公晬席。社中諸公俱在。</title>,<text>綠簪氣意信黟然。六十人間不可邊。海叟生辰來舊雨。芍公週甲又今年。旣多旨病支衰境。且盡淸談拂暑天。菊舍麪盂梅屋餠。海公靑少住。菊西又移梅谷。每年生辰。必相會餔歠。 回頭一夢捴如烟。</text>
<title>雨屋病卧不能作。妻病且危無刀圭力兒叫飢。眷口倀倀如也。送問季氏。季氏全家亦呼庚癸。馬亦未吃而仆於櫪。皆吾過矣。决不宜㤪尤處。</title>,<text>飢絶何曾重一身。使全家死却非仁。命窮計拙知吾過。不問靑天不恨人。</text>
<title>幽憂涔涔。取小山小竹蕉列於案傍。關門而坐。眞趣頗可人。</title>,<text>蕉愛䟽通骨。竹存勁直心。石友澹不語。惟以保眞襟。於我是三益。其利足斷金。一笑浮雲見。嘐嘐無古今。</text>
<title>松石以黃友竹塵甑詩送示之。曰不能優賙。傷哉貧也。以小詩走謝。</title>,<text>世間多友竹。松石欲如何。猶恠玉垂老。自能發浩歎。</text>
<title>十八夜</title>,<text>咄咄其如此夜何。動驚風雨又還多。夢魂一縷燈相結。今古無機枕作梭。涉世昧方知臲卼。安心是藥保中和。墻摧仍得西岡濶。不妨新占養竹窠。</text>
<title>風雨漂蕩。垣屋俱敗。緣余懶且貧。未能及桑土之計也。爲寫一詩。</title>,<text>丈夫何用一家爲。自壞長城已自知。數卷殘書無恙在。可憐不失小龜玆。</text>
<title>題四明山圖</title>,<text>江海雲天散漫蹤。隨身簑笠且相容。坡集西塞風雨云仰看雲天眞篛笠。旋收江海入簑衣。 人間福地今何用。笑殺丹山二百峰。</text>
<title>盆花 盆花慮風雨所敗。置之南欄欄外。十日霖非所知也。乃復憔悴。亟以瓢泉灌之。輒斯須榮鮮。感此賦一詩。</title>,<text>盆供花以水爲天。無水其天不能全。回斡化機功誰在。朝暮辛勤一瓢泉。灌多灌少遂其性。陽舒陰慘固亦然。厥初托生無主土。果能爲汝雨露偏。句萌甲坼纔有質。乃用人力相周旋。習與成天資於水。資於水者水必專。人所重處天借命。歲且不窮力嗇田。挹水注玆花盆底。爲花沈吟爲花憐。在天元不有厚薄。在人亦復隨方便。君不見空山松柏自生長。風雨寒暑能大年。</text>
<title>始晴自理林園</title>,<text>一連雨甚不窺園。見客知晴始笑讙。可歎今年遭此厄。如經小劫怕餘魂。嫰栽扶起鷄蘓葉。宿莾除殘燕麥根。老病猶能勞畚鍤。疏渠鑿逕賀溪村。</text>
<title>夜坐牕南。懷社友。</title>,<text>小園淸可悅。遐思善泠泠。林靜常疑雨。河明已見星。炎凉人盡痁。天地客初醒。近日伯恭宅。蟬鳴誰與聽。</text>
<title>靜裏蟬聲可人</title>,<text>得意時還得恨多。流雲碧樹欲如何。山人已洗塵埃想。莫向吾家警一過。說露談風了幾宵。含商嚼徵趁淸朝。翾然一入宮班去。誰識神明食氣饒。十里違山在耳音。無形跡處入人深。世間何與先生事。說到悠悠萬古心。</text>
<title>卧病</title>,<text>山門斂迹久尋常。不拂衣笥展藥箱。幽鳥頻窺虛檻靜。霽蟬爭占別枝凉。荷花生日無樽酒。蘇子傳神尙瓣香。慚愧向來雞黍局。爲煩耆舊過襄陽。</text>
<title>六月廿五夜</title>,<text>老熱宵來大。園柯不敢風。卷簾星霤燦。移榻燭墻紅。河朔徒能飮。吳灣豈見功。趙州觀正覺。自在一爐中。</text>
<title>悔詩</title>,<text>詩道幡然覺。而余擿埴行。獺魚勞使事。蜂鶴失諧聲。多見不知量。自欺何暇名。無寧焚硯墨。混沌送餘生。</text>
<title>松石約諸詩伴。消暑於蓮峰之右星泉之上。</title>,<text>閒人失病聽蟬朝。善若冷然聳碧霄。細路絲分隨水入。全城畫活瞰塵遙。壇松已被雲心住。枕石相憐蘚髮飄。四十年來消暑法。至今猶自不沈寥。上有靑天下碧陰。更求何處是雲林。脫然吾若忘將老。從此山惟恐不深。草氣霏微風到席。衣香縹緲水傳砧。蟬吟松答淸如許。韶頀千年一具琴。東林不見白蓮僧。磬響空山夢一凝。遇境猶緣多爽塏。閱身如劫悟風燈。軟塵朱熱違千里。老石淸流據上層。賴得詩脾今可醒。氷盤苽李味新澄。小有壺中一洞天。世情詩思澹於烟。入山石氣無嘲鶴。如水桐陰忽咽蟬。頻點茶槍催候火。時呼藥玉付行船。頹然不識斜陽近。無事人間此散仙。拂拂虛襟濯濯塵。白蓮社裏可相親。石頭我點前生話。松髮公看已老身。流水之間多好句。夕陽何處不歸人。向來嘲索長安米。游戲東方六十春。</text>
<title>病涔涔。纔回午寢。慨悟前因。乃索筆書懷。以示海藏。</title>,<text>蘧蘧一夢屬流塵。落落晨星見宿因。白首今餘逃世客。黃泉曾送會心人。杵車是想多成疾。牛斗何神獨値身。半路不知情所往。張敏與高惠爲友。每相思。便於夢往尋。但行至半路卽還。不知路。 證誰膠漆與䨓陳。</text>
<title>古人語貧而未必改樂。今人不語貧。亦未必忘其情。余惡夫窮且強達者。</title>,<text>豈暇猿窮擇木安。當時弘度已堪歎。李充字弘度。答殷楊州曰窮猿辭林。豈暇擇木。 郄公有飯常留頰。郄太尉鑒貧餒。往食鄕人。輒含飯兩頰。還吐與二兒。幷得存。 仲叔無錢不買肝。越笠尋常交自好。周砥咫尺道猶難。首陽山側吾荷鍤。莫向黃爐說舊歡。</text>
<title>讀義山有可歎詩有感余以是借題</title>,<text>被睡繙書蹶復驚。今番風雨已秋聲。胥靡不發明王夢。孔文擧云禰衡罪同胥靡。不能發明王之夢。 高士虛留慢世名。嵇康高士傳。贊長卿慢世。 卦作太玄推往事。李華卜論云揚子雲爲太玄設卦。辨吉凶。 相無縱理恃餘生。許負論周亞夫縱理入口餓死法。 一年又半吾何得。詩句多於飯椀成。從古英䧺志。消磨若此間。浮雲無定地。宿草遍空山。大抵經過已。從何得失關。郵亭多少客。爛醉一塲還。眷屬休嗔爾亦天。托之於我我胡然。闔門百口皆溫飽。也不尋常一種緣。</text>
<title>七月初四夜夢。與三松海藏會話。樽酒如平昔。頓非近來阻濶之情也。覺後率題。</title>,<text>夢裏人情近。樽前笑語深。白頭何役役。時月不相尋。</text>
<title>七夕翼日</title>,<text>梧桐葉葉報秋生。老覺雙星倍有情。淸淺銀河無定雨。兩宵頻作洗車聲。</text>
<title>追賦雙星雜效</title>,<text>一星只管一應身。欲問靑天碧漢濱。織女牽牛何事力。今年巧與許多人。</text>
<title>宜石尙書靈駕將啓。病不能會下。乃造几而哭訣之。歸以一絶紓此悲係。</title>,<text>接屋靑山待券成。三人臺下擬餘生。尙書旣有三人臺。曾拉海藏及冕。徜徉於山中。指示臺西兩屋曰此直二百。此直百五。園實田▣可資山費。一海藏屬之。一玉垂屬之。共作武陵隣。可奬餘生。語非諧而意實勤。冕亦銘在心肺。今已矣。不可以爲情。 而今異路終須別。痛哭秋風范巨卿。張元伯喪發。范巨卿執紼。</text>
<title>枕思 癸亥</title>,<text>中宵驟雨散如投。蕉葉西窓奈自由。一老人生無更少。早凉天氣已新秋。情知鶴警通玄理。夢答蟲吟慰白頭。懶客猶能蘓病起。蓬山萬里訪仙遊。</text>
<title>映波亭</title>,<text>流水無情歲月催。麒麟公子舊亭臺。西園草細千弓濶。曲沼荷空一鑑開。総使遊人多好句。尙傳勝事到深盃。萬蟬淸樾堪銷夏。夕日隨君自往來。陌泥衝過短驢行。路轉峰陰滴翠輕。雙闕連雲攀瑞氣。一林經雨動秋聲。乾坤納納身猶在。書劒翩翩老不成。差喜風流賢宰相。劈箋時到起狂生。</text>
<title>晩蟬</title>,<text>我耳能偏明。神聽慮又輕。夕陽何所語。碧樹爾無情。豪傑千年老。乾坤一氣淸。假鳴章五德。只信士龍名。</text>
<title>七月十六夜。有露無風。月亦十分圓全。</title>,<text>穆穆圓輪月。三更轉太淸。羣星恭爾位。繁露闇然生。定近此中路。豈量無外明。閒人能不寐。鬢髮古今情。</text>
<title>戲繹平壤人說話 盡日惱雨。忽有平壤人來說平壤事。較余遊宦時。纔十五年間上下。而官私凋瘵。便不可同日語。戲繹其所言。</title>,<text>君自關西一策携。今朝爲我說關西。小紅憔悴春除籍。說妓小紅已老家居。 乙密荒唐夜刺閨。五月二十八夜。有告急在乙密㙜者。營府騷然。 酒麪價增城俗閙。金錢標絶柵商低。繁華十載如過夢。不到邯鄲已自迷。</text>
<title>庭供盆花幷盡。月桂新抽未及開。更檢繡毬已老僻置者。除瘀葉萎瓣。位於前。拈靈芬館。無花可供詩韻。戲寫。</title>,<text>無花怊悵有花癡。爭待初胚月桂時。只是人情憐宿處。舊枝重對似新枝。</text>
<title>山妻供大椀菜。飽後仍題。</title>,<text>謀國籌邊仗藎臣。天敎粱肉且陳陳。如今一事吾何做。有是酸寒喫菜人。</text>
<title>理圃不出門。芍玉賞荷西亭。有詩曰酒中少一堪怊悵。不見人來綠水流。謂思我也。又以東山看瀑約。値海藏持齋太常。展其期爲題。</title>,<text>菜根豆莢做生涯。七月中旬不踏街。卧病時看高士傳。阻人相說太常齋。荷花明聖曾何路。瀑布天都尙有階。坐坐行行吾自我。千金保嗇是形骸。</text>
<title>靜室休燈。卧誦近作數詩。都覺不諧。遂自警。</title>,<text>我詩我讀之。未若他人詩。弊帚浮於享。碩苗揜厥私。豈能臻悟解。冀或假年時。進寸猶吾寸。餘生免自欺。爲詩人小之。人鮮克爲詩。積有千重案。袪難一字私。無星無秤道。不䂓不方時。批抹風和月。那能暗室欺。</text>
<title>曉枕。聞順一按琴作聲。</title>,<text>小童初學琴。稍稍發新音。勢到魚游水。審能鳥擇林。娛余閒適日。止爾外馳心。今世廣陵散。欲從何處尋。</text>
<title>坡公與張懷民書曰風雨閉門。恬然淸卧。冕於今始得其趣。率題。</title>,<text>東郭先生猶有履。林宗處士豈無巾。閉門風雨恬然卧。自是髥坡再世身。</text>
<title>芍玉，海藏賞荷于天然亭而歸。回憶前遊。感慨在予。爲借其韻。</title>,<text>荷花時節共登樓。三十年前幾度遊。老馬頻迷池上路。新蟬爭唱郭西秋。從知爛漫皆靑眄。一任飄零自白頭。欲向凌仙子語。夕陽無限水空流。景物天然想昔同。柳陰句曲小橋通。花疑仙女新籹後。人在將軍著色中。是處淸尊留返照。誰家長笛倚西風。請君更約池塘月。記否層欄錦燭紅。</text>
<title>靑棠詩境偶集 靑棠書屋。原是覃谿齋名。李友石侍郞亦以是名。</title>,<text>李友石侍郞近託契因。在淡濃亭。洪悠齋江榭 蟬聯有醉石 洪芍玉山莊 映波 麟坪大君舊亭 之會。赫蹄相訊。拳拳不能已。冕今有事東村歷訪焉。侍郞投轄終其日。蓋以冥心眞寄。不負冕所蘄也。傾盞之舊。洵亦可見於詩者多矣。醉石淋漓又映波。笠車一託越人歌。虛心欵曲言非盡。拘跡尋常走愈多。富貴今看有臺榭。友石好樓居。 文章元不廢江河。近來玄度知無恙。明月淸風奈夢何。新秋雲物向依依。㬉翠浮嵐送妓衣。瘦馬山甲來不速。晩蟬樓角坐忘歸。松風試茗和香聞。桐葉題詩挾字飛。今日昂藏成四老。張雨荷▣▣，朴天遊文逵與共詩榻。 未應白髮悵斜暉。靑棠書屋富詩存。讀到篇篇却裭魂。宰相風流鳴一代。文章家世重東村。雲梯仰若天斯截。井轄投仍日已昏。多愧缶音將削藁。余將焚宿稿。 問君能否過蓬門。</text>
<title>雨荷至。空谷跫音。喜可知也。相與陟小園。茗供說詩。得覃谿靑棠書屋稿。用八句韻。以叙會心之遇。</title>,<text>昨醉東樓未始遙。輕無雲蒂共搖搖。瓊花小屋來秋士。余書所曰瓊花山房。 環碧芳隣幾多宵。雨荷居在友石比隣。 景物自然隨所遇。人情不待約相招。寶蘓詩卷苔岑契。又此奇因湊一條。鐺脚不妨到處吟。君心應復照吾心。池亭紅藕樽仍在。園屋靑棠話亦深。兩月多奇三合席。百年能得幾披襟。殷勤去致懷民語。積水空庭約共尋。</text>
<title>曉月始上。山凉益到。</title>,<text>山雲吐月射房櫳。凝碧流銀一氣通。曉鳥頻翻桐葉底。秋虫互訴豆花中。愛香爐篆同心結。偶借樽香半面紅。坐卧不能眠夢穩。東簷鐵馬又微風。</text>
<title>鎭嘉竹枝 嶺西曰鎭長坊。嶺東曰嘉會坊。</title>,<text>花北花南自一羣。浣紗明月語相聞。逢人無用緊廻避。蘓小眞娘今在墳。湘竹匙輕動動匀。歐羅琴拂網蛛塵。左墻嬌女工新指。不省臨風按顧人。綠枕瓜劈紅瓤犀。一一珠槃聚得齊。可要燈深人靜後。與郞賭翠玉東西。掌苑橋西山一隈。申丁嶺下水重回。三三五五舂精去。山截水深君不來。今年秋夕似深秋。凉到衾窩簟亦收。課夜淋鈴正愁絶。玉環消息聽檐頭。星井泉甘祭亦靈。香車朱箔少來停。路人拾得銀絲好。可是鬊雲落素馨。綠毯堂堂太史鞵。三更泥醉度前街。募人去破平康里。都佩城中勿禁牌。雙轆轤鳴鐵索環。三時汲水上丫鬟。丫鬟朔料都消酒。許耐赬肩擔泰山。荷花欲語女娘嬌。約伴城西第五橋。今夜期同花處宿。向來花誕送無聊。六月二十四日。荷花生日。赤壁簫聲堪可疑。扁舟七月去年時。今年不載簫聲去。好護朝雲生遯兒。東坡癸亥七月。尙在黃州日也。無赤壁之遊。是月二十七日。朝雲生子遯。</text>
<title>乘夜造藹士宗伯書所。讀思潁司農近句。歸次其韻。</title>,<text>門屛跡阻數年來。戀德彌襟日幾催。忽覩錦心詩上在。若攀靑眄夢中回。書生孰似文園病。聖代公眞武庫才。杜預爲度支尙書。世稱杜武庫。言無所不有也。 十世通家難忘處。果然一片是靈臺。</text>
<title>追應漢隱子週甲壽詩 漢隱子與冕實同庚。自其週甲日。索詩甚勤。固不當靳副也。因循迨此。昨日又提及。殊覺悵且愧焉。適因曉醉。走筆以謝後時之愆。</title>,<text>上壽一百二十歲。君能半之加一計。我亦躡到君造詣。同老相憐順理勢。始從靑少來投契。兩得其性如羗桂。脂韋不習籹時世。漸漸衰髮今鑿枘。獨向春湖 漢隱至。契於洪春湖。 早信誓。春湖於我實妹婿。東風欲拂看花袂。歎息香南門一閉。忽似人身小疣贅。自逐浮雲無定蒂。東流之水日夜逝。千古豪傑俱侘傺。乃以還甲重關係。有若名德節壹惠。後甲自能先甲逮。賀篇紛繽初夏際。可堪作君徵詩砌。亟說徵詩通俗例。我醉何暇叙仔細。一生此病苦不慧。歷擧子孫及伉儷。並富貴作好詩謎。蕭艾豈眞異蘭蕙。彭殤未必非兄弟。玉垂此語是妙諦。去覓舟傍舊釼鍥。</text>
<title>秋懷八首。和寄天遊。董硏樵內翰有秋懷八首作。朴錦舲奉使留館日。與李藕船和其韻。刊入倡和集中。卞珠船道其事于朴天遊。天遊又次之。示及玉垂。玉垂乃和寄天遊。天遊卽自謂賞音於玉垂者。</title>,<text>澹澹秋漢㓗。漫漫秋夜長。佳人善懷抱。錦瑟惜流光。往者豈無返。循環乃其常。伊昔別離處。握手山之陽。桐葉大如盖。玉露時時滴。樂我有琴書。蘭燭明隣壁。衫袖動西風。一展天水碧。眷眷示我行。懷哉他山石。明月十五六。盈虛亦其數。四運本無私。人情自新故。秋旻上不極。眞宰何處訴。延佇復延佇。月中長桂樹。宋玉本秋士。搖落無所求。三年工詞賦。死情不死讐。浩然歌白雪。郢人非足憂。雲雨澹如掃。華臺秋復秋。昔我走關海。動靜皆是非。歸來巷有琴。不與靑山違。鬢髮日以踈。故舊日以稀。緬焉富春曲。隱映一少微。濁酒盈在壺。醺醺讀書後。名節在草木。旣積亦旣久。煌煌彜鼎上。奚獨傳不巧。凉颸入書札。千里送安否。洋洋流水引。聞在碧澗陰。筋力尙凱康。彈出白頭吟。古鏡如明月。買此一片心。片心葆金玉。荒塗無古今。歎息重行行。蜀道非嶮巇。秋風竦鶴羽。草木先自疑。之子倘努力。槖金乃身基。爾僕且屢顧。棲棲毋失時。</text>
<title>又次天遊袖贈近作</title>,<text>映波 亭名 秋水接淸塵。花屋雲樓一一親。東洛衣冠盛文會。小山叢桂待歸人。浮生得酒知如許。曠世論文勿復陳。笑把新詩看尺釼。倩誰他日到延津。邂逅風塵要盡歡。聞君身計亦蕭寒。流傳佳句久成法。磊落奇人不備官。老去當樽歎驥隙。強來欲釣繫鰲竿。秋情覊思正相廹。露冷叢蘭環碧 樓名 欄。天遊客友石。秋色崢嶸日復新。似君才調本無倫。何心白雪來相和。不逐黃金計一親。近日寬閒容少醉。名塲得失笑餘人。蓮池西望花溪濶。自去自來同比隣。白酒紅牋兩不禁。較誰沈醉待君吟。藏身之所有如粟。相士無方徒費金。仗馬豈嘶蒭豆盡。驚鴻欲去雪泥深。強將手版支頤坐。一碧西山披爽襟。蘭芳翠羽百年身。秋史文章見世間。天遊甞遊秋史門中。 少別豈知間黃壤。後來無復啓玄關。蕭蕭馬逐秋風遠。泛泛鷗忘江海閒。欲說琅嬛正寥廓。樑空月落一愁顔。</text>
<title>病中聞洪藹士宗伯留白石室。率然携屐而往。是宿約也。</title>,<text>新凉颯颯語床琴。從此溪山可散襟。忽漫相思輕宿疾。是曾留約證同心。略存畫意秋雲澹。盡得詩聲夜壑吟。到處郊莊權作主。未應料理買山金。昭君千載有遺琴。山水中間落落襟。今日優閒歸達觀。前人卜築見眞心。白石元是桂閤相公別業。今歸藹士。 何來倦鳥投林宿。無數秋虫繞壁吟。卧對靑燈成一笑。是誰璞玉與渾金。雲山韶頀響眞琴。髣髴高山曠世襟。滴滴皆秋通石氣。澄澄如月寫潭心。緣何半日多淸福。又爲浮生費苦吟。自此求仙知有路。丹砂未必變黃金。茶可淸溫酒可酣。山中功德得泉甘。來尋福地勞雙屐。買近芳隣計一庵。文采風流公自在。死生計濶我能堪。林慚澗愧人今老。耳目聦明舊好男。</text>
<title>一宿山房。朝讀思潁司農題壁詩。仍次。</title>,<text>太華路歸問山名。怊悵人今白髮生。經濟林園新有主。文章玉佩舊聞聲。阻如秋雨通樓暗。見勝朝暉帶郭明。近日伯恭頻入夢。晩蟬處送幽情。</text>
<title>藹士約海藏及冕。往尋白石庄共賦。</title>,<text>公輩看非致仕年。無端頻說賦歸田。神仙富貴今誰見。泉石膏肓古亦然。散跡如尋蓮社侶。名心猶托竹林賢。愧吾未畢登臨願。女嫁男婚尙在前。自是通家好弟兄。靑山携手趁秋晴。林雲澹寫文章氣。磵籟淸搖玉佩聲。細路經過筇外險。小樓歡笑酒心平。宵來忽聽瀟瀟雨。若共吾人話一生。空山秋雨夜生凉。樓箔沈沈草木香。如畫境仍三昧活。爲詩身亦一年忙。是眞白石鞭羊地。可要丹砂聚米方。忽憶故人孤燭下。荷風竹露坐蒼茫。蒼山萬壑抱溪村。宗伯西莊不掩門。半日行尋秋色至。百年情入雨聲論。如公少小吾猶及。當世文章衆所尊。白首圍燈成一笑。後人看處足微言。詩情隨處可相移。又此溪堂著一奇。玄觀客來春淨樹。巴山秋話雨鳴池。課茶已借生風力。喫粥今非拭汗時。歲暮金丹應有信。參同契字幾人知。崚𡾓瘦骨老蒼顔。有意無心坐此間。綠野新堂三兩友。營邱秋樹數重山。更求何處眞多福。一任吾身自在閒。昨雨今風都不較。共君來宿共君還。已老迷藏一局中。此心猶保舊時童。偶然流水來今日。只是浮雲澹太空。花藥非爲消病具。詩篇無賴庇身功。感君示我看山約。覔路斜陽馬首東。</text>
<title>夜過藹士書所。時月極佳。有懷金剛遊人。思潁方往遊焉。 共賦。</title>,<text>與君良話不期然。初月西樓照若偏。巫峽雲歸留置字。昔年思潁在成都日題詩。實冕手筆。 蓬山秋隔感霜顚。此時重證觀濤約。藹士約以中秋觀月江樓。 有客曾參叱石緣。指日昨白石室信宿之緣。 脫帽燈前看相熟。一燈以外萬家眠。</text>
<title>八月十二日。竹露閣會賦。</title>,<text>翻翻梧葉覆園墻。紅燭題詩度夜芳。一片許君心正苦。千根閱世髮空長。支離未借刀圭力。爛漫同尋翰墨香。時見銀河淸且淺。少微隱映斗杓傍。</text>
<title>赴藹士約於蓉榭。藹士，海藏已先往候之。</title>,<text>幾回遅久幾回寬。可敵千金此一歡。問字人來妨理屐。佩壺僮立候彈冠。紛塵城郭迤迤遠。老樹江村歷歷寒。始若參差終絶倒。角門深處笑相看。靑山劃界碧江流。公說此間我欲休。皮陸芳隣花峴酒。蘓杭眞畫露梁秋。自然日夕多歸鳥。無數西風不繫舟。白首回思十年夢。龍驤千斛管南州。曾管訓營漕檢三年。秋天物色正堪圖。碧抹靑沈一色鋪。雲月蒼茫誰買鏡。漁燈錯落始還珠。數家遠入依依樹。別嶼微分獵獵蒲。欲覔玄眞今不得。烟波滿地是江湖。高樓快閣舊曾經。江上烟雲幾處亭。十載夢回三浦遠。一秋興入萬山靑。思量看月應端正。取次當樽自醉醒。此樂人間閒是主。不知何故欲逃形。白石桃花盡近郊。公能隨處數間茅。湖魚又忘溶溶水。松鶴曾羣落落梢。未必會心在濠濮。非將供具語由巢。座中亦有琴泉叟。却把金蘭早結交。乍雨旋晴過午初。小船來往釼人居。星文近說桐江隱。日記誰牋汐社書。眠鷺沙溫攲老柳。賣魚村靜長秋蔬。樓前極望烟波濶。一笛西風鬢髮疎。無邊草色望中平。秋夢時時過遠城。斜日江干孤颿影。片雲天際早鴻聲。尙存結習詩相重。強把生涯酒復淸。千古同情潘岳賦。登山臨水寫分明。</text>
<title>中秋曉月 中秋曉月益淸朗。若在白石蓉湖之間。共賞此宵。當復何如。彷徨園上。幾被金背蝦蟇所攝去。得此三絶句。</title>,<text>凉天露地曉全空。穆穆盈盈萬里同。那有人間如此月。將身已入玉華宮。蓬萊仙客碧霞衣。端正今宵玉鏡飛。杜工部中秋月詩。滿目飛明鏡。 萬二千峰看處處。雲中笙鶴導前歸。有蓮山之約。碧漢無聲玉宇寬。蒼茫獨立共誰看。曉來欲向鍾陵去。却倩文簫駕彩鸞。用鍾陵西山中秋故事。</text>
<title>端正翼夜偶會藹士書室。申玉坡 弼永 亦在座。相與翫月。</title>,<text>幾生修到玉輪圓。淸極全無一點烟。金水雙行來滿地。陰晴萬里去同天。懷君紫閣雲深處。指玉坡。 過夢江樓雨色前。指蓉湖前夜。 欲向姮娥勤致語。詩家長得似今年。</text>
<title>送仲氏謫忠州</title>,<text>瑟瑟秋情急。渺渺秋色多。仲氏玉玦淚。蒼黃漢水波。瞿塘間灧澦。蜀道元嵯峨。有兄劣於世。弟罪豈以它。傷心對衰白。俯仰入長歌。赴火寧辭爛。中歲役帽鞾。絲毫蔑有報。歸計又蹉跎。慘慘西下日。此別當奈何。夷險皆前定。無病我太和。聖人方在上。天地無網羅。</text>
<title>秋懷</title>,<text>依山小屋澹秋芳。病客襟懷不可方。藥圃閒廵黃子杖。棋盤憎墮白丁香。看人生死心如鐵。涉世炎凉鬢化霜。兌取南隣桑落酒。待君一笑作重陽。</text>
<title>與友竹，海觀率會南隣。</title>,<text>思來何必證期存。今雨仍知舊雨痕。一路參尋非別處。三人居住近成村。碧樽深瀉秋情豁。椽燭高揩老眼昏。笠屐詩家傳好事。相逢如在大蘓門。</text>
<title>芍玉久住湖庄山屋。懷得一絶。</title>,<text>兩月相思洪芍玉。廣陵秋水駱峰雲。詩家亦有乘除數。欲把句弦說向君。</text>
<title>秋情</title>,<text>景物情懷兩默存。較然輕重象舟痕。浮雲散漫都歸水。老樹分明獨守村。未必書空成咄咄。自知醉夢在昏昏。露蘭霜菊秋風急。聚此芳香作一門。秋燈小話尙溫存。一宿歸來只夢痕。暮雨不知山外路。黃花自發澗西村。無心倦鳥蒼蒼遠。騁目寒鴉點點昏。莫道如今重詞賦。子虛已就馬卿門。</text>
<title>又次</title>,<text>靈犀一點向誰存。秋葉殘星歷歷痕。管鮑交情無棄土。朱陳家世好成村。若知有命歸田早。自謂非狂托酒昏。四十年前鷄黍夕。襄陽耆舊德公門。</text>
<title>哭南圭齋太史</title>,<text>猗蘭在空谷。貞質非衆芳。美人善與化。眷言不可忘。種之黃磁斗。置之白玉堂。奕奕春風裏。賓客相輝光。雨露殊滋液。適以根葉傷。元是重愛惜。却損自然香。</text>
<title>念仲弟謫纍。仍寄。</title>,<text>數叢寒菊耐霜存。曾是春風雨露痕。汝豈靈均吟楚澤。我慙元亮卧桑村。茱萸少一秋將暮。鴻雁求羣日欲昏。名辱身寃非敢說。百年禍福揔無門。</text>
<title>又念</title>,<text>昨夜嚴霜下。弟寒念老兄。朝曦凈如此。蘭佩不勝情。我髮今全白。悠悠在後生。人倫是骨肉。所受元非輕。處險彌貞固。天之所玉成。</text>
<title>思飮海藏酒</title>,<text>海叟久無酒。髥翁自獨醒。去年黃花發。兩戶常不扃。豈無他人好。邈然不可聽。求之應一法。影也若隨形。</text>
<title>夢後</title>,<text>夢好不須好。夢噩不須噩。天地本逆旅。精神安所托。生者等於死。九原亦可作。喚起主人翁。南枝聽朝散。啞然發孤笑。古今一邱貉。</text>
<title>南隣</title>,<text>人事無關鬢化霜。南隣酒熟作重陽。小樓一面凝秋思。老木千章得月光。宜我衰年詩轉拙。憶君前夜夢猶香。登山臨水俱堪話。渲葉堆紅菊有黃。</text>
<title>張雨荷至。拈金忠獻詩韻共賦。</title>,<text>芍玉詩壇處處携。池桑河柳近難齊。三淸流水沈痾後。百濟寒山入夢低。不速客來謀斗酒。無言花發斷輪蹄。靑棠一樹依依在。豈是吾人舊路迷。</text>
<title>海藏休沐東庄。爲賦一詩。</title>,<text>賞秋何必是蘆原。黃菊丹楓處處村。廟筭不勞公事暇。山筇試向野人言。看題玉瀑三年久。曾與公同遊玉瀑。 退食琴泉一壑存。同社諸君今繫戀。重陽賖酒約西園。</text>
<title>懷人 海公在琴泉未還。</title>,<text>重陽過又展重陽。不見伊人思自傷。黃葉翻翻紅葉下。菊花猶作去年香。</text>
<title>重陽餘懷。呈騭大宗伯座右。</title>,<text>思君一日已如年。佳節堂堂更可憐。黃菊猶存陶令宅。布衣誰數魏公筵。情於深淺詩爲證。事到商量酒獨賢。坐處不知孫盛在。西風鬢髮對欣然。</text>
<title>南隣看月</title>,<text>翰墨叢深此合幷。韜光時出少微星。燈靑一室多生白。葉瘦千峰遠送靑。點手成文金字字。劇談如屑玉零零。月中人亦知心否。許把今宵仔細聽。</text>
<title>歸後又疊</title>,<text>賞心樂事果難幷。秤到餘生幾點星。兩夜相思凉月白。數人來話小燈靑。桂花山靜將如霰。蒲柳村荒已半零。有酒爲仙無酒佛。握君手處且神聽。</text>
<title>玩月雜憶</title>,<text>斗北斗南星絡回。將身入月共徘徊。姮娥爲說人間事。繡被焚香不見催。</text>
<title>手掃山園。及到月上而未已。入內屋呼飯。飯熟久矣。內子曰夫子欲以琉璃世界而看月乎。乃走呼一絶。</title>,<text>松影參差菊影團。琉璃世界月中看。夫人例有詩家語。兼爲衰翁戒夕寒。</text>
<title>南隣月話</title>,<text>天上月仍地上霜。一簾又入遠山蒼。鱗鱗屋瓦深秋凈。歷歷街鍾淺曉凉。老客携筇憐鬢白。主人榻借眉黃。時淸無用歸田賦。鄠社城闉卽故鄕。</text>
<title>葺完詩所 園墻爲夏潦所敗。詩所缺荒。九月之望。從弟金川太守出鈔以完之。汛掃訖。逍遙乎松菊之間。殊可樂也。仍思去年今日。與海藏聽琴于此。居然星霜一周。而此事便廢。爲之悵惋。</title>,<text>新作頹墻淨草萊。對松看菊益佳哉。先生飽飯園中立。童子吹簫月下來。成毁天公皆會事。始終人力且論財。羊求小徑今依舊。确确筇音佇幾回。</text>
<title>到仲弟家憶仲</title>,<text>書齋門 門一作深 掩鳥喃喃。替作人情樂且湛。種菊開成金一屋。如何不說是眞貪。</text>
<title>捴戎將軍視務北漢城。約同志三數名。公游覽諸刹之勝。是日馳想。遂寫里音三作。</title>,<text>聖代需文武。將軍昨謝恩。同寅瞻八座。泰乙重三門。緩帶逍遙地。紆籌磊落言。山城時命酒。楓葉下翻翻。景物蒼蒼北漢賖。黃花紅樹幾停車。河魁曉映神仙窟。卿月秋圓釋子家。天府金湯增鎖鑰。山樓粉堞動簫笳。謀猷正致昇平樂。不獨詩篇盛藻華。小屋靑山一士寒。黦塵猶著舊時冠。牢騷夢去知何處。萬丈雲臺歷歷看。</text>
<title>偶題</title>,<text>西風吹我髮。消息問征鴻。任爾去來際。頹然醒醉中。誰人能墨守。其事不書空。是是非非盡。乾坤一老翁。</text>
<title>摩登婆</title>,<text>黃金閱盡市門秋。不自悽凉不自羞。體態猶存藍縐帕。天然繫著白紛頭。</text>
<title>幾何</title>,<text>太平宰相風流送。磊落高人畫圖看。紅藥樓臺酒醒處。幾何日月兩彈丸。</text>
<title>傳聞</title>,<text>総戎鼓角響山來。郊日晴暄凈不埃。片片秋光渲馬足。路人知自白雲臺。</text>
<title>九月廿一日夜夢。與仲氏相會。歡樂如常日。</title>,<text>夕風動蕭瑟。嚴霜曉侵幃。我寒念汝病。靜言不能飛。題彼蒼茫鴈。那得一行歸。枕上無千里。形影自相依。笑語俱眞意。去來孰是非。始知此境好。契契增一欷。</text>
<title>隨筆隨寫</title>,<text>一言消一日。一言消一日。言言言不已。根腐花豈新。地以靜爲德。天以默爲仁。日月與江漢。草木及鬼神。何曾工注射。眩幻實之賓。人於其間有。傲然著一身。古有銘背者。三緘保厥眞。縱橫事闔捭。猶可稱儀秦。云何今之世。把此作奇珍。奇珍所觸處。箭毒劒飛塵。歡然揚眉宇。噂𠴲若生春。一錢固不直。又自起笑嚬。余本聾且啞。安能適此辰。人言不入耳。我言不出唇。戎好徒漠漠。混沌與爲隣。</text>
<title>試筆走成 病眼殘燭。偶欲試筆。走成一絶而書之。非有得於筆。又無取乎詩。適足兩失之矣。從此廢吟而焚硏。卽是太上法文。</title>,<text>雲將遊處只單身。水母沈時又幾春。是我平生大關節。獨行傳裏無斯人。</text>
<title>卽寫 二首</title>,<text>園景捴如昨。悠悠我思長。有風時一度。髣髴木犀香。郤曲無能役。咿嚘不得詳。緇磷終未到。鐵石是心膓。</text>
<title>二君詠</title>,<text>黃友竹，韓海觀俱畸人也。日與玉垂造膝論心。秋髮凄衫。固不堪其蕭凉。余恠其奇欝靑霞。常若干將莫邪雖在腐壤之下而光芒射斗牛間。誠亦可喜焉耳。爲書短律以記之。無雙黃令儁。有一韓生才。身外虛榮辱。山中自去來。高吟秋葉落。頹睡午雲回。慷慨論心地。千載豈遠哉。</text>
<title>聞鶴 向夕鶴聲嘹亮。起而視之。童子曰此小安金大監鶴也。問其所以知。對曰大監不在故耳。夫安知是必是也。說亦近之。仍不覺汝然。金大監卽宜石尙書也。遂寫三絶句。</title>,<text>宜石南園雙白鶴。樓臺如昨主人非。秋空一唳盤旋去。訪到緱山幾日歸。童子其眞此鶴知。翻從爾說亦堪疑。霜寒風急空園夕。不向靑田若更爲。一別仙人悵玉琴。步虛聲斷碧雲深。茶烟小榻當時客。留使山童聽有心。</text>
<title>讀太華山莊詩軸。仍次四首。三松尙書住太華山莊日。笨翁從北漢委迤歷叩。題詩在軸。</title>,<text>太華峰南想起居。鳴泉幽石盡紆餘。公能置屋如斯好。人道看山也不踈。漉酒歸來陶處士。飛雲自在白尙書。東城一路非天上。幾被沈痾舊約虛。笨翁去訪三松翁。對卧東林萬葉紅。盛代自成好名業。幾人到此始豪雄。看書窓靜明秋月。把酒山寒倚晩風。是處談論許多事。玉垂還在有無中。當年志業遠相期。椎鹵如今自不知。造化生成多草木。功名得失係毫絲。那能相忘同心好。却是無端會面遅。早晩看吾一雙屐。雪中去踏道峰時。三十年前舊夢痕。騎驢歷歷院溪村。時來白面今公貴。老向靑山晩計存。強健可能需杞菊。風流猶不負琴尊。相逢聞有春明客。歸自雲臺夜叩門。</text>
<title>屆冬之夜。情懷蕭寥。飭二小僮。合琴簫以寬之。</title>,<text>歐羅琴合碧叢簫。流水高雲頃刻遙。爲有人情正無限。冷秋廻似麗春宵。院隔淸砧卧更遅。冬初秋盡欲何時。爐熏繚燭蒼茫甚。化入新屛小折枝。欲夢低回始難平。喬木庭南快雨聲。閒讀漁洋詩卷罷。垂虹秋色不關情。</text>
<title>餞秋</title>,<text>霜厚千里鴈度艱。秋情秋色付渠還。樓頭一掃紛紛葉。笏外全看歷歷山。得酒商量爐火煖。藏書鋪置硏房閒。歲暮知有探梅客。日日南隣去款關。</text>
<title>朝看籬菊帶雪猶無恙。感而有作。</title>,<text>纔經寒雪香逾在。且向朝曦艶若新。國士堂堂強項令。英䧺一一細心人。人謂斯翁偏愛菊。安知菊不愛斯翁。竹君石友俱堪證。氣類請論同不同。花中有此花之幸。我向花前且一杯。逸士幽人千載遠。倩誰說得歲寒來。自是先生無一錢。東籬何種黃金田。春風不用掃鋤去。蘭室同心古亦然。未必主人花與高。淋漓酒後愧離騷。徒然供作詩家語。老圃秋容爾獨勞。</text>
<title>芍玉尙書詩會之夜。賤疾際劇。未免赴。甚是缺陷。追借韻。繹述見志。</title>,<text>日謂羣公枉弊廬。戒僮汛掃望誠虛。白頭不改如蘭契。靑眼曾裁乞米書。籬冷摘花久延佇。山深攀桂已扶踈。中宵怊悵南隣會。非我忘之是病餘。梅花百本舊詩廬。像想窓南一榻虛。適我沈綿新試藥。感君膠漆屢貽書。韓歐追有重陽好。劉白何曾到老踈。蘿葍炒香菘麪煖。約同他夜見情餘。百年元自一蘧廬。何况百年過半虛。暫出風塵懷璧罪。幾分精力鍊丹書。世情都付秋雲去。産業仍隨病葉踈。尙喜諸公華首老。笙鏞黼黻贊優餘。自愛山雲小結廬。豈眞一往喜逃虛。從來白髮無情物。多負靑編有用書。眷屬時時憂澹泊。親朋戀戀勉慵踈。壯心猶似溪流細。計到滄溟勢有餘。數頃山田背郭廬。深心計較詎終虛。奴能汲水春澆菜。兒且挑燈夜讀書。涉世雌黃非所患。傳家淸白未全踈。太平致治多時彦。自在吾閒歲月餘。</text>
<title>追錄前曉所得二絶句</title>,<text>芍玉詩筵無玉垂。玉垂之病可推知。不須強病來相會。且要先求救病醫。一任風霜撼弱枝。如何無病到秋時。子山詞賦當年盛。有似良朋永歎詩。</text>
<title>秋興</title>,<text>忽然推枕起。何物此衰翁。千載多豪傑。一規坐困窮。韝鷹竦寒日。櫪驥頓秋風。吾事吾當了。無須問化工。白雲深似屋。黃鵠高於翁。此世恭持下。百年善處窮。強分魚魯字。懶卧羲皇風。畏影猶多跡。尋常愼射工。</text>
<title>偶有言</title>,<text>讀書非所得。看釼亦無爲。事寘千般巧。命難一字時。䓗䓗平路樹。燁燁向陽枝。其下談龍坐。孰宜孰不宜。世間許多事。此事亦云奇。七聖皆迷路。三人各有師。竽非濫於瑟。弓不善其箕。一笑浮雲捲。嘐嘐攬古思。</text>
<title>壽李藕船六十一生辰 附小叙</title>,<text>人生六十一。便足了此生債。藕船周甲在此際。常所卷卷神往。偶得短辭一則。致煩塵右。玉垂之尙遊戲人間。藕船庶乎其知也。一山多草木。榮悴不同姿。元來有其命。雨露非曾私。松栢自相悅。芝蘭亦相知。恒存氣類感。及此歲寒時。毋以榮悴別。重爲一山思。願君金石壽。續題恩誦詩。藕船詩文之燕都刊行。耆日恩誦堂集。</text>
<title>十月十二夜夢。有五言看山詩一篇。了不記。只記留到窓前四字。比曉復爲月惱。足成如此。</title>,<text>問月月何語。知應爾亦然。佳人錦瑟夜。壯士靑萍年。圓缺無心處。影形一軆憐。五更天似水。淸夢到窓前。</text>
<title>諸公會賦弊廬。沈松石移供具盡歡。是日始雪旋晴。</title>,<text>近來緣業久慳詩。閣夜園宵阻幾時。余以病竹閣園屋之會。俱不與。 菊瘦纔驚秋盡老。松寒若與雪爲期。知君款曲厨傳盛。慰我牢騷病起遅。不把狂言容易寫。輪囷一肚是蠶絲。</text>
<title>是夜思潁公以杜工部秋興韻。賦寄到藹士。仍用其韻更賦。</title>,<text>雪雨纔過肅遠林。駁雲星月動沈森。故人携酒來隣曲。癯士看書卧洞陰。定有相思前夜梦。果然曾托百年心。苦吟忽似牽秋興。細數城中歷歷砧。</text>
<title>詩席聞藹士湖行。問其由。曰吾從兄冽泉丈周甲屆也。率題一絶。囑藹袖致。</title>,<text>通家靑少兩詩人。轉眄居然六十春。余與冽泉同庚。 今日餘生歸宿計。惠連合璧細重陳。</text>
<title>乘月訪藹士不値。其翌藹士將有湖行。題留案上而歸。</title>,<text>故人如月色。逢別繫陰晴。百里湖雲濶。若爲五夜情。餘生那得不求羣。日日詩篇動靜聞。度陌越阡勤置約。來鴻去燕忽相分。人情自是同源水。世路無聊出岫雲。癡絶南樓今抱柱。曉燈深處擬論文。</text>
<title>月食復圓。盡曉淸朗。</title>,<text>向夕山童大叫讙。月中有氣是何根。姮娥未必終羞澀。咫尺銀河洗一番。痛煞蝦蟇頃刻塵。好還天道是圓輪。卽看寶鏡重磨出。百倍光明萬古新。憂是夢夢喜是晴。却把人心見物情。半夜長天無一事。羣星守位泰階平。</text>
<title>病卧寒屋。聞藹士提學昨夜往賦桃花洞。洞卽思潁尙書山莊也。有感題呈尙書。忽記壬子冕欲拜尙書。往造于又靑軒。軒窓閴然。聞尙書纔還校第。乃彷徨溪上。緬仰先輩風流。冕先祖舊宅。卽聽澗堂也。率題一絶句曰筇音書響像溪邊。先輩風流二百年。今日又靑軒有主。靑山仍是舊靑氊。呈覽于尙書。此事已十一年。悵伊人之不見。感流光之不我。</title>,<text>黃昏客子悵樓邊。流水桃花一十年。今日江郞寒卧病。倩誰說與謝家氊。</text>
<title>借思潁山莊桃花韻</title>,<text>洞裏仙人藥玉船。敎誰留醉小春天。白雲流水千里入。老石脩藤百尺牽。名勝衣冠時對榻。尋常翰墨鎭開筵。此間大有論心地。一譜峨洋寫響泉。李勉琴名響泉。難再仙遊汎鐵船。賈郁爲仙遊令。曰當再典此邑。吏云此造銕船渡海也。 樓臺怊悵又江天。冕得御公浮碧降仙之間。年前又拜于江天閣上。 靑雲有路身何遠。白首無情夢再牽。不逐人人懷刺字。冕久濶記府之候。 如將日日赴樽筵。此日得讀公詩者屢。 壺中亦是童觀處。幾伴春風入惠泉。玉壺之惠泉。自童觀日飮水之所。有時獨往嘯詠而歸。蹤跡眞非釼鍥船。至今迢遞隔雲天。豆餘老馬無心戀。絲附春蠶到死牽。五柳村深誰問路。曾候公栗里村生。 六花詩出舊同筵。往年公有雪中杜鵑花詩曰六花天地一花紅。甞語于冕。 知近功德饒茶品。許我廬山第幾泉。</text>
<title>聞海藏出琴泉。病懷悵然。適又人來傳桃花洞詩。仍以其韻走成一篇。寄琴泉。</title>,<text>常願身如采藥船。與君同泛海東天。從來不著仙緣去。又爲無端世故牽。落木寒風關酒戶。公與冕近久斷飮也。 藏梅小屋傍琴筵。公日昨枉晤。命童子弄歐羅琴。 嗟余病垢思堪濯。分許金流卓錫泉。</text>
<title>大醉胡寫狂吟</title>,<text>化翁手裏皁羅幮。罨著人人兩眼珠。些子光明私與地。世間還有幾狂夫。</text>
<title>夢到仲氏居停。極見其愁絶。語及家事亦剌剌。朝來不自爲懷。抱衾而卧。</title>,<text>家事艱時念。人情樂處憂。抱衾慵不語。新夢過忠州。</text>
<title>解嘲</title>,<text>世人皆有事。而我獨無之。旣不能爲富。解官何所縻。非關工與賈。十手如懸槌。小圃多花竹。任他自長時。近來衰眼瞢。書卷何由披。但有胸中字。發爲汗漫詩。詩成駭人見。謂我癖之奇。非我於詩癖。定因無事爲。</text>
<title>友竹借屋於比隣。喜用桃花洞韻。聞其屋如蝸殼。黏泥鸎巢任風可笑也。得此而幸之。其生活不須問。</title>,<text>何似思光岸上船。擧頭惟見藕中天。雨風凉燠陰晴會。柴米油鹽醬醋牽。小笏先容兒卧處。半氊猶設客來筵。煩君欲買生居地。莫近茶泉近貨泉。</text>
<title>曉起懷人</title>,<text>蕭寥單枕夢絲絲。無數爲詩不記詩。夜雨聲中呼燭起。遠鍾鳴處有人思。如何作計驚流節。猶及餘生答聖時。壁上龍文三尺釼。千金曾買一心知。</text>
<title>曉燭見梅影。欲其早花。</title>,<text>索共窓梅語。幾時始欲花。故人有消息。小屋自生涯。我亦淸無夢。爾眞冷不邪。文章多變態。一賦廣平家。</text>
<title>翁日以硏墨爲事。童日以琴簫爲事。奚由作業生産。戲題俚語。</title>,<text>先生硯墨元無暇。童子琴簫汔可休。穀腹絲身從此出。算家應作最良籌。鍼隙之閒悶不堪。翁童各自試耽耽。此生結習知無奈。厥味何如飯味甘。爾我安知實地工。喜他捉月又撈風。定坐不讀書一字。手容卽在九容中。</text>
<title>送閔丹江 泳緯 以副价赴燕</title>,<text>奕葉靑靑喬木春。朝廷今數副行人。行人臨發山人病。一任都門馬足塵。萬里黃河去問之。乘槎日月尙堪疑。卿言亦復朱雲似。後魏朱雲使西域。王問彼國有聖人否。雲說以周孔之德。王曰如卿言。我當命終。願生彼國。 鼎呂東方此一時。紛紛雨雪鷫鸘裘。一渡龍灣卽薊州。往事傷心時事在。桃花詩句送行輈。大司農公餞公于桃花山庄。有贐章。十年不見心何遠。難得其言入肺深。記否忩忩松下屋。黃驪秋色動高吟。往年公寓松下屋。將還驪上。冕造別話略而意有相深者。</text>
<title>送書狀官尹校理 顯岐 赴燕</title>,<text>十年學士昭溪屋。穆若淸風五百間。學士居昭格溪上十年老屋數間。不避風雨也。 曉肅彤庭王錫命。燕南使事重於山。</text>
<title>題篆隷心畫卷後</title>,<text>受禪北碑天發南。玄鍵曲阜 五鳳二年殘字。 濟寧 朱君長字。 探。金溪十法 法爲金溪王世茂作。 從何劈。蠱鴈游鵞細肚蠶。十法中三法。偏旁舛謬 王文後世偏旁多舛謬。幸存復古可旁探。 轉糢糊。篆法元從後世無。天啓訂參開捷徑。翰林學士朱蘭嵎。天啓年間。翰林學士朱之蕃攷篆訣歌。石渠新鈴本堪說。卷首有石渠家藏眞本小印首。 天上人間歲月多。白首支離餘眯眼。梅紅標紙一摩挲。標紙是知爲憲廟時內珍。蘓齋 覃谿 硏室 雲臺 照燈光。鴨水東來霞 紫霞 阮亡 阮堂。一縷詩緣證金石。誰家檀越舊燒香。</text>
<title>朴瓛齋有書訊及梅信。盖其所藏者已花。無以以消受臘天也。余所藏者尙渺然。</title>,<text>君嫌太早我嫌遅。梅亦難爲處世宜。待到春風看了債。一般葉綠滿枝枝。</text>
<title>十月小晦之曉</title>,<text>雨如春雨夜如年。人夢時時斷復連。咫尺鷄鳴千里遠。不知何事更茫然。</text>
<title>正有思幾圓。黃雲樵適至。</title>,<text>自謂非狂奈已癡。看書不記掩書時。病人心事元如此。冬日陰晴亦未知。養拙遅成平子賦。寫憂曾說仲宣詩。朝窓喜得江南士。謀向梅前共一巵。</text>
<title>南窓用琉璃。朝日可愛。</title>,<text>眼以琉璃合。朝曦不載陰。硯明山又近。榻聳屋增深。活動文章勢。氤氳天地心。武威昔何喘。今我一披襟。</text>
<title>黃雲樵還鄕</title>,<text>漢水無雙士。客於申海藏。居然知臭味。何獨愛文章。見我能相厚。斯人不可忘。今朝京口別。折贈小梅香。</text>
<title>山屋梅已闌可歎</title>,<text>詩人相約賦看梅。梅發無詩悵幾回。一屋仙仙聞下雪。小燈歷歷見空杯。頻驚翠羽山前夢。却憶蹇驢灞上才。性命不論李邦直。孤吟獨寄長公來。</text>
<title>閱圭齋東亭詩草。題三絶句。</title>,<text>品山絳雪是圭齋。圭齋弱冠日。與冕有詩事商略時多。號曰品山。又稱絳雪。 詩格堂堂老更佳。小卷烏絲欄一讀。廣陵琴絶足傷懷。忩忩𡙇界轉頭間。贏得詩樽老淚潛。黼黻笙鏞需一代。公今恬卧好靑山。御賜書還說感偏。梅花一樹送情年。冕甞借公書種。係憲考宣賜也。及冕之歸坡山日。包書以還。幷以冕所常愛惜一梅而寄之。 那知後夜蒼茫話。冕自坡山復歸日。未甞參尋隣曲。而獨于公有一宵之語。 仍作黃壚已了緣。</text>
<title>無題效義山作</title>,<text>一樹寒梅發。盧家白玉堂。支離思轉苦。怳惚夢偏長。小筆傳鸚鵡。新琴下鳳凰。郞君正沈醉。何處捉迷藏。</text>
<title>鉛刀</title>,<text>盤囊繡帶轆轤鳴。一拂鮫綃萬里輕。欲試切泥吹不起。幾人方識鑄鉛成。</text>
<title>梅曉。用蔣秋吟詩韻。</title>,<text>月中消息近相容。許我參仙愧我庸。修到氷疑三洗髓。夢於雲若九呑胸。驪龍縱老藏珠密。幺鳳時嬌啅蘚封。霹靂楂前春一返。眉山木假是眞峰。</text>
<title>黃友竹曉以赤豆餠一大盒來。吾已悉其新搬告祀也。相與大笑而呑之。戲題俗語。</title>,<text>乞籭舂相出。告祀在君家。奧竈當均媚。兒童快一誇。戒存民失德。例倣佛無遮。半夜呑如虎。苾香蓊㬉霞。</text>
<title>南至漸近。窓曦益可愛。此中有靜觀之妙。</title>,<text>稚陽無遠復。天地自昭蘓。墻雪朝何力。案書㬉可娛。酒眞和氣出。梅亦笑顔敷。白首翁知樂。千金此一軀。</text>
<title>硯旁</title>,<text>梅窓朝曦弄和淸。硯墨隨心試眼明。咄咄不嫌無與語。龍蛇蚯蚓一般生。歸震川云得志則龍蛇。不得志則蚯蚓。</text>
<title>燈下讀書有感</title>,<text>風雪凌兢小草廬。幾人鬢髮正蕭踈。尙留一釼酬知己。可敵千金好讀書。龜骨深藏非所俟。鹿音不擇欲何如。馬卿老解無聊語。烏有先生是子虛。</text>
<title>卽寫</title>,<text>久坐疲筋骨。喟然一掩書。茶方新沸際。梅欲半開初。此樂終老已。古人欺我歟。少焉能有飯。一室藹春噓。</text>
<title>聞朴瓛堂無梅供。撤半開盆送致。仍寄三絶。</title>,<text>梅花本與人周旋。氣類偏求耐雪天。肯使東隣讀書屋。一盆無發送今年。水邊林下吾儕人。花好何妨澈骨貧。用羅兩峰贈朴次脩墨梅句。 看到半開今送致。付渠料理兩家春。</text>
<title>一笑</title>,<text>雪壑千尋置此身。此身曾亦有心人。前宵明月誰家夢。兩地梅花別樣春。阮籍車窮餘急景。劉伶酒到屬流塵。嘐然一笑成今古。自是浮雲不定因。</text>
<title>曉起雜效</title>,<text>睡聞稀漏報丁東。時夜何其夜向中。梅影分明窓有月。詩神來往枕先風。茫然一似迷津客。老矣誰非贅世翁。打起山童呼點燭。冷殘香亦換熏籠。</text>
<title>南至</title>,<text>奈此良辰景物佳。無心髩髮見斜斜。雪中人卧碧溪屋。冬至陽生梅樹花。揆日看書添一快。借隣作粥大堪誇。信天自有翁多福。新襪何須頌歲華。</text>
<title>雪後月色可人。瞻詠四望。所思非遙。率爾而作。訪樓南書所。剪燭少話。歸述其意。</title>,<text>一嘯風磴搔白頭。月寒雪映漭難收。思來不見許玄度。興處誰爲王子猷。暮歲襟情非得已。古人聲氣重相求。飄然直拂筇音去。與近元龍百尺樓。</text>
<title>夜敲樓巷係久濶餘也</title>,<text>思來豈可一期無。橋北橋南此反偶。梅閣詩成憐瘦沈。紙窓雪後阻髯蘓。非曾世路雲相隔。自是人情水若趨。君到西隣傳信息。亂書叢裏有寒儒。</text>
<title>惡寒四隣極。關心窮隣也。</title>,<text>是寒連日惡。氣色急溪隣。屋壓崚𡾓雪。甁空羃䍥塵。三才參亦眇。六極胡用貧。旖旎靑煙處。還多戶外人。</text>
<title>夢後復用前韻</title>,<text>冷衾身化蝶。栩栩過南隣。絳燭橫梅影。紅𣰽滴酒塵。諸公眞有友。一士豈憂貧。波吒中宵起。癡哉說夢人。</text>
<title>丹邱久無詩會。余亦閉門看書。相决絶如也。有時思到。不能不悵然。</title>,<text>人事年年了不同。去年詩會今年空。截然跡阻丹邱宅。已矣心長白頭翁。書味方深螺蛤嗜。世緣都屬馬牛風。雪窓朝日堪消受。春在梅花一笑中。</text>
<title>琴簫歎</title>,<text>一童自爲簫。一童自爲琴。一琴一簫互相答。正似無心亦有心。兩童各自得。云是淸商中葉音。居然半夜屛風裏。燭影梅影如流水。爾欲供我歡。我且告與爾。我唇非爾唇。我指非爾指。爾能爾不能。我固何所憑。聽此沈吟欲無語。欲語亦復沒模稜。大抵聲聲若有訴。怗懘噍殺生煩惱。爾輩顧非樂界人。恠底此簫此琴何以故。我昔如爾童子時。聽此琴簫今此老。今之聲亦前之聲。今聲不若前聲好。兩童子跪而陳。古調今人多不攷。噫嘻非爾之所爲。吾寧掩耳結舌學呑棗。</text>
<title>梅風</title>,<text>欝養看梅凡幾家。甆盆珍重碧龕紗。非渠不著調羹實。只愛其花作歲華。愛梅還視愛人偏。持世翩翩至臘天。接種移根許多力。從初不問槖駝賢。孟浪元從林范始。千人甚事著文章。千頭萬緖都無患。但有梅花足句當。</text>
<title>童子烘于煁。猶吹簫。原其情。匪可笑也。伊可懷也。戱寫俚諺。</title>,<text>薪炎聶聶夕寒驕。凍指氷唇且弄簫。一樣主人翁白髮。浪吟詩句坐無聊。</text>
<title>寄藹士</title>,<text>前夜公再枉陋室。簡衣冠劇談笑。眞意融然。冕亟勸公還。無勞於冷榻寒宵。公不忍捨。冕說苟可縮地。當不以風雨晝宵濶。公笑笑。仍擧手指點曰搬住第三家極妙。覺而始知其爲夢也。爲一絶句記之。蘭苕氣味玉菁華。印出天然兩不差。明月綠楊珍重約。第三家是阿誰家。</text>
<title>賀思潁洗兒</title>,<text>蓬矢桑弧積德門。欝䓗佳氣動隣喧。尙書厚福宜多子。丞相高年喜抱孫。浴出蘭湯犀角秀。長來玉樹鳳毛存。通家舊物今猶病。柏悅詩成話弟昆。</text>
<title>莫及</title>,<text>我尙讀書少。此生敢㤪尤。視難明紀蝨。聽或瑩殷牛。不戒斯須忍。終成轉輾憂。從今成土木。沒齒保林邱。</text>
<title>曉枕</title>,<text>看書了不補生涯。浪喜看書髩雪華。病後關心非藥。夢中知己但梅花。未應於世存三宿。倘復歸田寄一家。轉輾空床寒自語。東天晨月到窓斜。</text>
<title>謝洪蓮史 秉瑋 送紙 蓮史送紙百番。有詩曰洛陽紙價貴於銀。百幅溪藤薄送君。不是風流如許拙。廉聲聲慣杜參軍。</title>,<text>百牋曾費養廉銀。脫手相分我感君。不知誰把蒲葵扇。乞得書來向右軍。</text>
<title>曉起彷徨有懷</title>,<text>小窓南畔小欄東。恠底彷徨此老翁。宿雪成氷藏一壑。繁星如月朗寒空。是非都擲商量外。故舊猶存夢寐中。直出門前須萬里。阮生多事哭道窮。</text>
<title>我事</title>,<text>我事我當爲。不須人與知。救貧書最好。扶老藥還遅。室靜看梅後。村寒噪雀時。先生何許客。自叙淵明詩。</text>
<title>前年栽小竹於小盆。苟存枝葉。及今始有一籜。尙孤另可念。乃以枯木一枝配之。用小石山數枚而安之。天然枯木竹石圖意。爲題一詩。甲子</title>,<text>我問坡公事。世胡欲殺之。竹梢及枯木。石亦有一奇。澹澹風雨夕。曠懷托在玆。我寡彼固衆。自然不入時。爇香題新句。又此趙玉垂。</text>
<title>調蚊子</title>,<text>看疑烟霧聽成䨓。草熱林薰陣陣回。縱到露筋吾不怯。知渠多愧負山才。</text>
<title>舊蓄繡毬一盆。付之槖駝家。今云萎病。從他得新本以供。</title>,<text>安石榴前悵有時。今來又似一新知。夜光明月均堪寶。秦國何煩逐李斯。花譜繡毬爲花客卿。</text>
<title>夜雨步庭蓄懷</title>,<text>冉冉連宵雨。西塘草樹平。有人如鶴立。無事聽鼃鳴。已與靑山慣。不須白髮驚。停雲陶令句。何處寄同聲。</text>
<title>夜不能寐</title>,<text>緣何是病玉山頹。數到丁丁更漏催。隨月轉床饒客話。迎風開戶訝人來。心焉如結今非石。命與相乖始不材。無奈此宵飽蚊子。平頭勞扇莫深猜。</text>
<title>強被沈松石來勸登園滌暑。係半年間初有。</title>,<text>病如濁淖幾時澄。信美吾園苦不登。忽有故人起慵散。爲言此地少炎蒸。全城眼底鋪鱗瓦。雙闕雲間聳爵稜。強被詩情催趁韻。鐺脚狂吟且猶能。一聽新蟬慮始澄。山園日日去年登。松高韻入淸風遠。荷艶紅成返照蒸。好謝酒功和骨節。每緣詩債困眉稜。而今却似前修跡。社北羣公憶我能。</text>
<title>聽蟬詠懷</title>,<text>夕陽如是去。一樹碧多情。與物元無競。懷人近益淸。乾坤留正氣。今古入閒評。差喜宮班上。侍臣獨擅名。</text>
<title>几案上。置小石山水注。種石菖蒲。山南又以水晶山對峙之。亦消夏一方。</title>,<text>九節菖蒲小石山。碧意叢叢不可刪。山南元是水晶洞。萬壑千峰銷夏灣。此中宜屋安我老。淸我神骨怡我顔。小鑿泓渟水見底。今古炎熱不相關。一枕鴻圖秘玄訣。善眼仙人咫尺間。陣陣風到北窓睡。先生果然如石頑。有時俯瞰烟點處。月樓雲閣分觸蠻。</text>
<title>摛文待敎將禋于健陵。復命之日。謁候者甚盛。畧述其事。</title>,<text>崇禮南門屹。新豐北路長。百里動靜聞。冠盖何煌煌。飮餞遅遅 臺名 曉。息徒黔之陽。有美一人傑。分派自銀潢。風采想朝野。翩翩下鳳凰。雙手擎日月。金牌出奎章。肅禋拜仙寢。反命謁我王。我王盛孝思。齋心宿芝房。在昔貴公子。靑珊遠鏘鏘。上下交盡地。於赫觀國光。太平氤氳氣。今日馬塵香。</text>
<title>淸晨偶然睡起</title>,<text>偶覺東窓小榻眠。支離昨夜送如年。鮮暉正欲簷無雀。老熱將驕樹忽蟬。妙在人工難到地。順於時序自然天。碧筒酒罄隣朋遠。去訪星山第一泉。</text>
<title>狀元橋聽雨</title>,<text>驀地樓臺面目新。靑山無語許相親。狀元橋上多時立。四十年前聽雨人。舊年玉壺聽水之行。宛如隔晨。而舊遊落落如星。實可悵然。</text>
<title>夜卧聽雨。次黃友竹韻。</title>,<text>虛衾抵夜鬢全皤。耐到閒時恨奈何。細籟初鳴南院竹。亂珠爭跳曲塘荷。寥寥千古人應在。歷歷平生事又多。小壺佩酒明朝去。濯足滄江萬里波。</text>
<title>曉卧</title>,<text>是夜元無事。如求不得求。江湖方至水。天地欲生秋。快士同聲恨。衰年識字憂。呼燈仍轉輾。鍾動市南頭。</text>
<title>睡起卽景</title>,<text>遅遅夏景小唫廬。庭蘚階花錦不如。日脚斜明飛雨急。主人手檢漢唐書。</text>
<title>懷人</title>,<text>近來何必問蹤由。人事參差兩白頭。一樹蟬聲回夢遠。新詩又在廣陵秋。</text>
<title>用黃友竹韻 時余自嘉會坊新移花開洞。與友竹對門。</title>,<text>有是花開洞。先生晝掩門。遠烟平壑去。急雨動山喧。懶甚繙書種。衰逾長病根。世間名利處。誰覔劍舟痕。久卜延康里。頻過通德門。偶然入山僻。自爾壓塵喧。聚散無良策。榮枯豈異根。篋中多少字。歷歷往時痕。右屬舊隣諸益此洞如蝸角。與君却對門。衣冠無定主。風雨有相喧。種紙分蕉葉。登盤較菜根。一條莎逕淺。知是兩筇痕。盆花爭座位。床卷重專門。雲在高松立。風歸萬竹喧。是能參妙契。傡欲謝塵根。睡起成孤笑。幽禽啄蘚痕。右屬新隣</text>
<title>飯餘</title>,<text>飯餘完夕事。抽興在西樓。雨去天邊逗。風新葉際流。誰能無惡熱。吾亦始逢秋。簟滑淸堪睡。詩成一枕頭。</text>
<title>未卧</title>,<text>憶事頭仍白。長廊數一廻。宿雲凝樹重。餘雨曳鍾來。人有希文志。誰憐賈誼才。不須論得失。姑酌彼金罍。</text>
<title>夜雨漏屋牢。騷不交睫。偶得二絶句。盖亦常所拳拳不能忘者。</title>,<text>亭林不去綴詩工。久矣中原氣數終。付與一絲扶鼎力。小園開遍大明紅。顧亭林詩有不去三章。詩曰不去圍城擁短轅。棲棲猶自向平原。此心未忍輕三晉。願見新垣盡一言。落日江津送伍員。秋風隴上別徐君。偶來圯下逢黃石。便到山中卧白雲。欲投海島問田橫。却恨三齊路不平。記作安平門下客。當時曾見火牛兵。王少鶴拯書。作橫看子寄與朴𤩽齋。實其意毋限中外。特取其氣類相感。𤩽齋常於所居。多種大明紅。非爲花好。愛其名也。此其𤩽齋之皮裏陽秋。著於一臠者也。往年擊節廣寧詩。破盡琉璃與乞兒。申海藏析木旋軫帖。廣寧詩一篇。眞大識見大經綸。有數文字也。及讀其篇終。有句曰我有要道不煩擾。惟係號令一轉移。破盡市上琉璃器。願活道傍魐魀兒。冕常三復而擊節。盖謂道常在易而不在難。所以深契乎海藏之論也。 百巧千奇爭日至。琴泉還有賦歸時。海藏之田舍曰琴泉。海藏燕槎還日。有賦歸之志。</text>
<title>可恠</title>,<text>西洋鏡畫妙於神。著筆天然萬態眞。何事今人偏愛此。千金爭買小甁春。年來西槎還。洋貨日湊。悉奇技淫巧。毫無補於人事。而東人金錢則旣於此者也。其牙甁之小者。如小棗核。中儲盡僅容米粟。掛眼便人大四五寸。皆象男女冶春之戲狀云。</text>
<title>七夕怕雨走寫</title>,<text>烏鵲飛飛奈爾何。晩來雨急漲銀河。從前無暇歡同樂。爲向人間與巧多。歡極爭如又別何。明朝依舊漭秋河。牛郞滿駄情緣至。交與儂成錦字多。七月七日雨又何。一年一度郞過河。河邊無數靑楡葉。欲費仙家洗 一作軟 脚多。女曰鷄鳴問如何。郞心亦復有如河。一回相見一回別。天上人間白髮多。從昔匆匆計失何。支機取石可塡河。無寧好謝昆山鵲。日借流光約約多。珠閣金屛喚奈何。癡人幾輩羡明河。不知作苦田家樂。保抱夫妻老更多。荒唐之說始根何。明者爲星逝者河。千古詩人俱絶到。向空虛擲錦心多。</text>
<title>卽事</title>,<text>十日山家雨。往來無白丁。草花開數種。出色小圭庭。夜雨盆池漲。朝曦明樹頭。樹頭多好鳥。相浴復相求。輕雲無所事。變幻須臾間。人道閒如許。爭如此老閒。</text>
<title>理田</title>,<text>頭白山人力復綿。立秋一雨草芊芊。當年自謂雕龍手。好把長鑱理菜田。</text>
<title>病餘</title>,<text>病餘盤礴任吾安。卧轉胡床起憑欄。微凉欲動朱炎老。新月方生碧落寬。萬事兎蹄俱忘世。一身蟬翼久無官。向來檢擧參同契。誰取刀圭定粉丸。</text>
<title>七月十一日懷友</title>,<text>炎老凉新節序紛。蟬聲何處不思君。叢叢雜卉看齊發。盡日松風卧白雲。</text>
<title>秋至</title>,<text>我身非宋玉。每見不宜秋。千載元多事。今人豈解憂。與雲適來往。候月且淹留。早若輕詞賦。無緣感白頭。</text>
<title>佳人</title>,<text>佳人善懷抱。中夜繚階行。陣陣西塘雨。時鳴椶葉聲。靑山遠更近。雲月遞爲容。昔我琉璃眼。了看眞面峰。不知秋到處。蟋蟀庭除吹。景物已如此。瞿瞿良士心。</text>
<title>偶記</title>,<text>簷角丁當鐵馬嘶。簾㫌轉輾翠蝙披。西墻明月東墻雨。夢在前宵覺後疑。點綴輕雲漏日奇。曉天風雨去何之。無心却把西山色。傡與詩情付郭煕。飯得飽時眠復宜。縱橫書卷任蟲絲。堯夫不出門前路。近日陰晴苦未知。</text>
<title>小庭襍栽蘭菊，石菖蒲，月桂，旱蓮。及今競爽。</title>,<text>南城小小列五淸。長送書齋風雨聲。標格紛紛定氣類。譜寫甲乙爲弟兄。山人愛汝如名節。辛苦栽培積久成。花者葉者各自好。乃不負天遂厥生。尋常草卉尙如此。有時不較枯與榮。居然得地卽其幸。書響茶韻參石盟。倚欄沈吟一長歗。山居仍是衆香城。</text>
<title>澹人至。松下酣暢。</title>,<text>少小凌霄志。如何到老時。半生偶然隔。一笑未爲遅。斜日衣邊下。秋雲釼外垂。酒酣仍絶倒。子固亦題詩。</text>
<title>慨惋</title>,<text>民彜物則自成天。魯婦猶存卹緯情。化育菁莪歸鹵莾。世家喬木戀華榮。一番誤事吾知早。千歲公言爾死輕。嶽下淸風今不絶。琅凾寫就幾人名。</text>
<title>千秋聖節。恭述賤忱。</title>,<text>於伏文母止慈仁。舜哲堯明迓命新。前後聖人同一揆。上元甲子又今辰。虹流瑞應千秋屆。鰲忭情知八域均。齊願吾王法天造。扶桑初日儼紅輪。</text>
<title>懷韋史</title>,<text>秋風生院落。草樹自然知。但爲沈唫故。相憐同病時。世情離似箭。歸夢係於絲。今夜西湖客。應題聽雨詩。噫嘻秋也病中來。已老何驚白髮催。燈支稀漏限。颼颼雨滴過雲堆。側身天地寬如許。欲夢江湖倦復回。剛被文章搖落甚。潘仁宋玉捴堪哀。</text>
<title>張雨荷至。誦傳東社詩韻。不能不流悵於前年也。仍與賦之。</title>,<text>郭雲迢遞藕花天。不是前塵已惘然。在去年翠石映波敦巖之間。詩緣極大。 大筆文章論幾輩。指洪芍玉諸公。 中書功業見今年。任荷漪相公今夏入閣。 炎凉豈到靑山曲。聚散曾多白酒邊。欲語因緣江海客。三生應炷一爐烟。</text>
<title>秋室</title>,<text>晩花工戀婉。秋葉厲靑蒼。有是幽人屋。頻開對客觴。一生成契活。餘事愛文章。緩步胡山側。乾坤入嘯長。</text>
<title>女兒說園卉秋芳。細君曰秋花勝春花。余問之故。曰春花繁艶。秋花澹靜。此是王夫人春月勝秋月。比擬其趣。笑成一絶。</title>,<text>秋花澹靜勝春花。欲問眉山評月家。此老心期嫌尙早。更留梅菊作生涯。</text>
<title>秋慵</title>,<text>秋晴雲日共遅遅。人困如春不可支。苔壁蝸行明繡字。風簷蛛墮漾銀絲。忽然欲往知何處。至或無言但有思。病卧山中流節變。桂花蘭葉捴新詩。</text>
<title>秋宵</title>,<text>一桁靑山憺不言。連空無際是秋痕。紛紛月好誰先得。喞喞虫憐爾太煩。烈士心情方暮歲。美人消息又黃昏。林園如畫詩猶澀。負手彷徨繞竹軒。</text>
<title>李友石侍郞 豊翼 短札要樓宵看月。始覺其六十一生辰在明日也。率題三絶句於燈前。候天曙伻呈。</title>,<text>靑棠樹下好樓居。有福神仙樂有餘。多子多孫今備具。人間事業孰斯如。位到翩翩二品居。風傳赫赫古家餘。公年當得公詩首。友石平生所爲詩。殆以萬餘首計之。 沙數恒河却不如。蓮池花巷兩家居。不過同城五里餘。病阻侍郞生日酒。鶴南飛處悵何如。</text>
<title>隣人有爲餠者。送童奴童婢。折取園中松葉。盈筐而去。</title>,<text>虬角龍髯本老蒼。鬅頭赤脚來蹌踉。東隣餠厚西隣薄。减却今宵隔水簧。松大夫前欲問之。長生何似養生宜。秦皇不敢知餻字。童女童男采藥爲。使向山中共一樽。何曾斤斧赦全根。定知壺裏乾坤大。松月松風不要論。</text>
<title>秋朝過新橋</title>,<text>靑山粉堞共岹嶢。雲似凝情天不遙。竹杖芒鞋何許叟。謾看秋色過新橋。</text>
<title>玉垂大醉詩</title>,<text>趙生以酒大。日醉自爲賢。稻麥任垂仰。寧知隮與顚。䨓霆泰山側。視聽徒茫然。缾罄惟罍耻。生涯寄秫田。惺惺我無失。碌碌爾胡憐。眷屬尋常地。賓之秩秩筵。世間不可忘。甲子是今年。試使停杯見。分明藕空天。自註云玉垂有三畏。海藏之雄渾。韋史之彪炳。該洽則有瓛齋。是三君子者。俱非近代人所可易追。玉垂安得不畏。但到我用我法地。玉垂便自唐突云爾。</text>
<title>自鵞湖還。夜止華城店舍。候徒旅。晨程書懷。</title>,<text>霜鷄牢落曙星遅。百里行人北路時。點檢湖山經歷處。數莖餘髮盡成絲。</text>
<title>南至前夜。率成一律。示社中諸君子。賣花開松壇。僦居諫舍。尋有湖行。浹月而返。陋屋不塗墍。湫庭不掃除。雖有藏梅數樹。何足爲情。念舊雨之貽濶。感流景之儵忽。盖嘗壹欝不樂也。</title>,<text>松壇虛斥坐千金。矮屋湫庭是我今。漫雨堪愁冬至後。小梅猶保歲寒心。舊游隣社生涯變。末路湖山夢寐深。卧後不知緣底事。手彈衾浪作高吟。</text>
<title>沈松石寄示近作。余未及和。偶於夜中步韻。盖因余懺悔之甚者也。</title>,<text>冬雨連窓黑。書工苦未滋。坐檢平生事。平生一字私。俯仰儼高厚。余胡偏若斯。雞則尾所畏。麝亦臍可追。是心能在早。求道有餘師。晉人多愛酒。唐人善爲詩。局局何所羡。抵死此中馳。駸駸往不返。愚山終莫移。尋常十歲計。白髮倐如期。迷陽又郤曲。是豈余本姿。眷焉及友生。勖哉我塤箎。書中有大福。讀之願勿辭。</text>
<title>夜坐偶吟</title>,<text>邗上老翁老更慵。非關細累自重重。昔歸神馬渺靑海。新買靈書藏碧峰。臘尾搖餘寒燭跋。春心噓作卧梅容。憑誰尙友能千載。約與其人卷裏逢。去歲今年此病慵。軟然淺深幾多重。藥功那問三神海。筆勢空看五老峰。盖世英䧺眞不死。登塲傀儡亦相容。叢叢衣馬黃金埒。鄠社春風試一逢。</text>
<title>趙澹人夜到沈松石家。屢要赴會。</title>,<text>梅時豈欲故人違。又見葭灰歷歷飛。巷近難通前度雨。酒新記滴去年衣。靑雲一路君先致。白髮千莖孰與歸。尙有渭南長笛句。東陽頻寄到山扉。難道今宵忽漫逢。黃昏書到意先濃。喩之事事皆非馬。看得人人孰是龍。消受燈前詩亦足。澹如梅發月相容。暮年猶作千年計。留取亭扁對老松。</text>
<title>和呈韋史尙書湖舍寄示韻</title>,<text>尙書生活托漁竿。未向朱門事事干。滿地江湖携室去。百年風雨對床看。關心最有袁安病。握手非無范叔寒。我欲從君修汐社。靑鱸買酒日相歡。</text>
<title>夜卧</title>,<text>知舊來相問。傷哉子甚貧。安心於所遇。難事勿復陳。浩看矮簷月。溫如冷屋春。翁年六十二。何損丈夫身。少年財恒足。視人亦可方。靑氊被藤榻。黃綬嚲銅章。施處其猶病。用時豈盡當。乘除元有理。只信彼蒼蒼。</text>
<title>二日雨作 乙丑</title>,<text>入春纔二日。春雨已厭厭。墻雪歸烏有。窓陰送黑甜。上元始如此。東作早何嫌。硯背留詩句。在三十年前。齋揭春雨扁。硯鐫春雨銘。有詩曰每逢春雨日。却題春雨詩。今乃惘然若三生。 徒令白髮添。</text>
<title>新正第三日夜。往叩雲田山房而還。滑泥成海。跋屨極窘。</title>,<text>携屐提燈幾往還。先生茅屋住雲灣。衝過滚滚紅泥海。話到津津白石山。信有因緣應不薄。自然痛癢亦相關。玉龍宿世通神眼。何事人間只等閒。</text>
<title>冒雨訪瓛堂。歸路歷張園翁。擎懷零金帖而歸。仍題一詩。冒雨訪瓛堂叙襞。偶及汾西挽溪谷詩句。盖以曠感者多。歸路歷張園翁說此。園翁以一帖示之。帖籤零金也。是乃溪谷，汾西，樂全，白洲諸先輩唱酬帖。而本爲瓛堂所莊。園翁瓻玩也。請擎懷而歸。一讀過。用臘紙摹寫一本。仍題一詩。卽帖中唱酬韻。</title>,<text>友道久如土。文章罕爲詩。盥讀零金帖。一作集 緬仰一所思。諸公際盛代。瑞彩振長離。吾儕今瓠落。拙計惄焉飢。風雨間千陌。好酒有餘悲。曷不于古人。勖與晩年期。</text>
<title>自入新正。頻以雨作惱。第八夜。始見微月在駁雲點綴之間。偶題所思。</title>,<text>阻雨新正酒復昏。休文病後共誰言。矮簷忽見依微月。知近虹橋作上元。柳外江頭泥十尋。故人來往亦無心。自從不見黃叔度。何處老翁梁甫吟。吾輩前身雨也雲。可容一聚聚時分。人間歸宿元無法。酒到靑山見幾墳。我欲爲詩不在詩。句當一事可言時。磨兜堅是如何客。爭及鴻濛渾沌知。</text>
<title>卧後隨得隨書凡十絶。書寄韋史。</title>,<text>衾風寒起粟。老骨作支離。猶勝烘爐上。焚膏自不知。窓外卽門外。行人過有言。不知他兩耳。已屬于西垣。忙忙朝雨去。汩汩夕泥行。靜者勿須恠。萬人各自情。明朝幸無雨。大路或生塵。密邇延康里。阿誰可意人。壁鼠寧無恥。胡來嚙我器。聽之眞不堪。壺叩鐵如意。欲夢元無夢。不如不夢爲。翻然擲衾起。點燭坐題詩。小少死生友。白頭只况歎。譬如花裏蝶。春後等閒看。烟草銷愁物。吸還別作愁。快哉神忽爽。鍾動市南頭。梅友休嗔我。我躬尙不閱。堆塵笏房中。願且保其拙。仲將本姓韋。申叟號奚取。知我太澹泊。益之玄眞友。</text>
<title>是夜寫事</title>,<text>期人重在梅時好。剛到梅時不見人。早散凌陰泥太滑。久仍霖雨月如新。羣龍滚滚方騰海。一鳳翩翩快出塵。昨日杜陵有詩句。靑絲白玉滿盤春。</text>
<title>翌日又雨。巷濘愁人。</title>,<text>解冰天候本無情。今日陰較昨日晴。一帶荒村猶馬跡。十尋喬木有鳶鳴。頹唐不記書香積。汗漫還愁酒力輕。埭北橋南如錦地。往年元夕踏歌行。</text>
<title>昊官衝泥遠至。夜又聞雨。新年多雨殆可悶。爲書一詩。</title>,<text>支離一雨大關情。君自鄕來尙未晴。新林已見櫹槮洗。病枕還聞櫛汩鳴。鼎鼎年春盃酒重。紛紛人事襪鞾輕。先生卧此參尋日。咫尺西隣不要行。</text>
<title>元夕</title>,<text>鍾後雲陰漠漠垂。誰家見月就眠遲。京華遺俗重行樂。元夕今年非昔時。車馬香塵那入夢。梅花樽酒不同期。會須生老太平久。抵死苦吟千首詩。</text>
<title>出郭 與仲氏及雲田聯轎。</title>,<text>春寒雖惻惻。春氣一溫溫。凍木如蘓病。雪莎欲返魂。於人猶可驗。其理自然存。彰義門西路。三轎住處言。</text>
<title>路窘躡僧</title>,<text>冰磵流添前夜雪。沒矼滑石可如何。愧余尙作迷津客。只躡山僧卓錫過。</text>
<title>弘濟竹枝</title>,<text>弘濟橋頭柳欲輕。壚姬喚酒已春聲。南來北去多行客。不是眞情却有情。牛背柴高如泰山。鷄鳴駄到午時還。問渠販得錢多少。銷盡靑帘片刻間。佛光延曙各東西。豆點斑斑高復低。有子無孫都不較。春來惟見草萋萋。郊西之佛光里，延曙村。卽都民衆葬之地。</text>
<title>自坡陵還至碧蹄。朝日始舒。雪下而融。</title>,<text>碧蹄朝日上。春雪飛暄晴。市女穠於峽。村鷄唱近京。醉仍不知苦。睡忽翻然輕。十里途泥滑。轎行一陂平。</text>
<title>鳥院</title>,<text>行行問酒過高陽。此去賓亭十里強。橋屹無冰川脉活。野平受雪土膏香。于今物色憐春早。從古人生恨路長。白石滄江如在目。遠雲一片是南鄕。自惠椒辭返。尤切親塋之思。</text>
<title>塗聽漫記</title>,<text>塗人之說巷西邊。市態朝情歷歷傳。昨日東門車馬壯。今朝又泊靑魚船。</text>
<title>自斥松壇。舊社諸公。落落不合。甚可恨也。尤可恨者。諸公不把吾茅屋作松壇看。</title>,<text>杯盤硏墨錯如碁。去歲梅花開落時。移屋艱辛成契活。有人憂病始參差。縱然老後難辭酒。爭到春來不賦詩。粟界藏身元若此。此身隨處可相宜。</text>
<title>懷海藏韋史</title>,<text>君家兄弟老堪憐。東墅西湖寂寞邊。自有生涯無奈處。始知人事各隨緣。同心故舊如星在。盛世憂閒得地偏。何似洛陽玉川子。數間茅屋未歸田。</text>
<title>冕鎬與仲弟章鎬。自惠楸後先還家。寔有事於祖考妣世父母墳塋。幹當已畢也。相勞苦。又約以松楸事爲題。</title>,<text>我夢牙湖 先人墓奉牙湖 三水會。今朝君自惠陰來。百年事了靑山在。一日身還白首迴。從此興亡非所倖。果然術數足云才。楸梧松柏成林計。留待春風好好栽。</text>
<title>覺春</title>,<text>怕寒猶不怕。何况此暄晴。屋角初禽語。庭心欲草情。好書名利外。閒睡古今輕。但少園翁至。攀松得句成。日來頓有春意。往年花園松壇。惹人幽興。</text>
<title>族侄元明携妙詩筒而來。卽鶴圃 衆鎬 弟與李峿山 最相 唱酬者。走筆和韻。以附墨緣。</title>,<text>南來消息喜淸新。趙李經過尙有人。縮地無因成悵望。梅花千里不同春。傡世文章四十年。如何流落在湖邊。今逢聖主求賢日。鳴鶴同聲直聞天。休文瘦後 鶴圃病已數年 歲年更。內守何憂二竪橫。秘笈神方無上藥。茅檐春雨讀書聲。再見人間甲子回。賤齒已再甲子。 白頭何事做將來。一生多讀奇人句。足爲身名不可哀。</text>
<title>春後梅 用鶴圃詩韻</title>,<text>晩花開落早芽新。此似初看別樣人。及到淸明寒食侯。野枝林葉一般春。崚𡾓風雪怕前年。籬落橫斜又水邊。時雨頻仍枝濯盡。陽舒陰慘一聽天。梅齒亦添送歲更。視前生氣倍縱橫。花如不謝無從葉。羌笛何須㤪一聲。芬華脫落老蒼回。三七將看鼎實來。香國遺風重差等。輿臺桃李哂堪哀。</text>
<title>春雪</title>,<text>瓊芳碎下隘高天。一色梨花朶朶圓。到地翻成無響雨。透林乍作半痕烟。鵾鷄繡羽憐雙舞。駿馬紅絲惜不前。暖覆平田連麥氣。田公嚇嚇又豐年。</text>
<title>山溪歌</title>,<text>山路高嶻𡺼。溪路互折盤。行人從此路。不唱行路難。吁戱垂白髮。誰與靑眼看。一步一喘息。二步一蹣跚。步步皆辛楚。中心忽無歡。窮巷數間屋。亦足容膝安。山路與溪路。於我何所干。我非貧求富。又非賤求官。但我庸且魯。視人己一般。那識人心異。山隔溪復漫。跼蹐溪山側。望望此整冠。歸歟我固拙。論定當盖棺。</text>
<title>次紀曉嵐詩韻 並小識</title>,<text>紀曉嵐題我外祖松園先生行卷子云曾茶山詩久不傳。余編四庫書。錄其詩刊板行世。趙庚夫題茶山詩集曰淸於月白初三夜。澹似湯烹第二泉。咄咄逼人門弟子。劒南已見一燈傳。松園詩實有劒南淸澹之意。遂題其卷。以質東國君子。其詩曰屈宋聯鑣後。文章幾鉅公。一編今日在。千載此心通。客有居圓嶠。吟多似放翁。迢遙隨使節。宛轉寄詩筒。展卷微哦久。挑燈對話同。誰云高寡和。我愛澹彌工。弱水接天白。陽冰映日紅。成連琴自鼓。遠想海山中。記在四十年前。申紫霞寫此贈申海藏昆季。海藏遂寶藏焉。余亦從海藏獲讀屢回。今邈若也。昨日申韋史與余話此事。爲書一紙。余乃袖還而又讀之。重有感於先輩文章之盛。貴在派源翰墨之好。不設畦畛也。玉尺量才地。鐵評隻眼公。遙遙聲氣感。落落古今通。心折燕都會。格尊甫里翁。神交如執契。秀句乃聯筒。好事傳之久。後人說與同。藏巾知所敬。下筆爲臻工。願寶千金墨。供香一瓣紅。彌甥俱已老。雪涕晤言中。</text>
<title>白蓮山莊識感 白蓮莊。元是黃山金文貞別業。往年文貞季氏荷屋相國時從優閒日倘佯。今致仕游觀。公往住焉。</title>,<text>文貞卜築小溪灣。瀟灑圭庭白板關。後人那識前人好。月樓雲閣盡靑山。玉磬雲深塵拂塵。風流儒雅此輩人。牧丹不在梧桐死。依舊山庭草色春。元戎千騎響山回。橋石粼粼不上菭。詩句又成今日讖。翟公門外見誰來。金文貞白蓮社絶句。堪笑翟公當日事。故人心窄不須言。門前溪水兩丫流。溪水淸淸堪可遊。萬杵齊鳴洴瀝響。紵羅春色不關愁。</text>
<title>黃雲樵至</title>,<text>我愛無雙士。君知有幾人。文章餘事好。孝弟力田眞。澹澹深于水。溫溫動若春。課年三數見。輒洗滿襟塵。</text>
<title>又疊一則。爲寫未罄懷。</title>,<text>漢南求秀俊。而子若干人。困處行乎素。修來葆厥眞。九經專妙歲。一曲和陽春。芝宇談論席。玉垂覺陋塵。丹邱無邂逅。幾失此奇人。余與雲樵結識。始在申海藏所。 晦跡藏於密。宜心寄所眞。喜參同社日。會數近年春。照澈冰壺裏。那容一點塵。友竹 黃鎭圭 常言我。吾宗幸有人。可稱鄕里善。無愧士夫眞。禮樂三千字。困窮四十春。寶身如寶玉。落落不同塵。</text>
<title>訪處士</title>,<text>臨溪茅屋晝關扃。空翠泠泠滴七星 壇名。不作門前題鳳字。始看床上撼龍經。豫章徐穉初分榻。蜀郡揚䧺尙有亭。別是易知難忘處。春山伐木又丁丁。</text>
<title>飮酒和陶韻 閒居寡歡。有酒而飮。有句輒題。淵明所以得其境。余亦以飮酒命篇。爲和其韻。</title>,<text>仲春頗寒惻。天地可見情。陋室棼書史。點檢存其名。賣珠無還櫝。慨然念吾生。床上一壺酒。欲酌喜先驚。未識此中趣。飮之亦何成。踆烏爰所止。倐與野雲飛。飛飛去不顧。去者安知悲。濁酒雖不好。足以性靈依。俯仰宇宙內。無去亦無歸。東風扇草木。在冬已云衰。天序猶若此。莫令寸心違。陰晴在今日。谷風拂林喧。那不念杖屨。深巷陋且偏。塞向早已析。岧嶤入春山。悄悄復悄悄。時愛雲往還。醪香墻頭過。又値隣叟言。美人一窈窕。遺我紫石英。治眼妙其用。應接自生情。讀書念古昔。白日忽西傾。倀倀心中事。聲作耳邊鳴。持酒復延佇。出門待友生。饞饞口生垢。走入酒家隅。主人勸我飮。此中有坦塗。欲去便自去。被誰爲見驅。獨盡無所患。囊腹綽裕餘。同塵非妙契。與古相爲居。晉代事曠達。淵明得其眞。散懷能千載。乃見一回淳。不知爾所往。焉知故與新。松菊代節序。或從五柳春。驅車薄言邁。彭澤亦風塵。荷鉏載耘秫。一力不足勤。迨我凱康日。擧手招隣親。題彼潯江水。東注若木津。有酒多且旨。矧負頭上巾。羲皇邈焉沒。眷眷後來人。</text>
<title>肥儒 採之古諺。靑魚一名肥儒。</title>,<text>靑魚嘉且賤。俗名曰肥儒。儒子食無肉。伏臘貴如珠。鷄豚時易失。所咬但薺荼。二月三月中。魚船到西湖。上船旣先到。下船次第俱。船船漲腥臭。惡哉若鄙夫。二十編作級。一級幾錢沽。計級計人口。未知孰贏輸。暄日覆鮑肆。翔賤頃刻殊。醓薧所未暇。餒必棄之道。孔門獻魚人。古亦仁人徒。職職走擔賈。紛似秋蠅麤。响亮飛賣唱。唱聲咽城都。遠至郊坰外。深入山巷隅。儒家始動指。水▣登寒厨。燔之又烹之。眷屬聚相呼。烝汕易其致。矧美敵淞鱸。闔門通一歲。一飽此珍需。噎噫發魚香。快洗巖澤臞。滄海雖云廣。鱗族雖不孤。施博濟且衆。曷若此功無。所以錫嘉名。其殆上知乎。是究生物意。至矣不可誣。余亦儒行者。放箸興一吁。</text>
<title>得黃需樵便面。金海史自書詩喜甚。走次其韻。以示雲樵。乞津海史一覆瓿。</title>,<text>久憶詩人何水曹。梅花已落夢相勞。淸忠世家非多得。文采風流獨見高。曩日參尋鳴謝屐。指花園追從。 老年心契詠秦袍。看君大手淋漓筆。瀉作長江萬里濤。</text>
<title>南隣兪侍郞 致善 切有心契。而過從則少。乘昏往叩。一醉而歸。偶有所得。寄示請正。</title>,<text>意足何論形跡拘。南隣屋角未相呼。黃昏忽到逡廵酒。倒盡氷心一片壺。</text>
<title>擬古 子夜十四韻</title>,<text>小小靑玉珮。工步移丁當。昔在篋笥中。爲儂不見郞。仰面私自猥。歡䯻高儂肩。自從雙桂樹。俜停知所憐。靜好曲房燭。靑熒棲隙風。郞心憂弱體。那不恩愛同。言當爲比翼。但識雙身情。嚼梅得酸香。亦從花後生。奪解金錯刀。非儂與歡嬉。芳年十六七。深畏出門時。憶昨起儂慍。今知無實事。荷花雖欲語。那能解人意。翡翠安搔頭。不攪無從落。脫手背人罵。錯道歡情薄。玉炊雲子飯。欲食歡亦食。錦衾那不好。惜惜復憶憶。無用月相愛。素娥不入窓。開懷先郞意。猜切有微風。眉黛低山翠。戀極還愁色。天應照人願。敎郞如松栢。是有朧朧語。自出妙好情。形影不肯外。看較菱花明。憐歡復憐歡。片言欺千里。但道紅荳蔻。不作相思子。儂亦朝不去。郞亦夕不出。的的蓮花包。傡着團圓實。願作錦瑟好。橫陳長在前。流商一赴羽。郞指妙鵾絃。</text>
<title>懷社友。呈海藏。</title>,<text>荒村春亦到。春到共誰言。往事都如水。故人不在園。書殘餘睡跡。鬢短係憂根。吟就相思句。經營一細論。簷雲棲復散。人遠欲無言。遊屐閒新徑。深樽非昔園。睽違且佳節。枯菀自同根。計屋東岡處。餘生付此論。我意渺無際。古人斯有言。經綸非宇宙。玉帛厭邱園。粗欲傳書種。快能絶利根。煕煕成獨笑。時與海藏論。</text>
<title>示仲氏</title>,<text>司諫洞 弊寓司諫衖衕。 連昭格溪。仲氏住昭格溪。 朝烟夕霧不相迷。至今衰朽仲猶伯。憶昔分張東復西。保抱扶持相聚首。功名富貴豈忘蹄。高山五百 季兮在高山任所。距京五百里。 雖云遠。每月書緘報印泥。</text>
<title>屋小</title>,<text>庇雨防風看大都。低頭容膝作元符。數椽自足靑來嶂。半笏之寬綠到蕪。欵客近前同主席。呼兒易出覔隣酤。連雲廣廈渾閒事。未必吾身是萬夫。</text>
<title>睡後</title>,<text>屋小開門不見墻。栽花當得數叢芳。陰符破篋層雲動。星劒閒鞘白日長。負此尋常杯酒穩。肯誰追逐馬塵香。向來傳誦西園句。一一收存几案傍。</text>
<title>憶舊棲園</title>,<text>昔我西園小曲欄。喜聽雲水瀉飛湍。僉知 隣有金趙兩僉知。 送助花成畝。宰相來看竹透竿。每從春會謀隣酒。及到閒時講竈丹。今日藏身如蛹繭。茅檐低壓檢書難。</text>
<title>春仲尙寒。病軀不堪。</title>,<text>窓寒敗屋苦吟呻。訝到今春始怕寒。衰病未能多健日。雨風亦自一欺人。眼看老柳生心久。卧想名山發興新。斗酒雙柑何許子。及余來說起芳辰。</text>
<title>又寒</title>,<text>春分料峭寒猶勒。勸着新衣怯未能。鞭策難威尵病馬。麈談何刺凍癡蠅。越阡小屋音塵遠。閉戶靑山夢寐仍。且莫笑人今寂寂。知吾身是一片冰。</text>
<title>送人向白石湖</title>,<text>八疊屛風畫白蘋。至今虛負十年春。城中寰闠干何事。江上烟波待故人。自在朱陳先講世。豈終皮陸不成隣。飄然送爾鵝湖去。托與鷗盟一復新。</text>
<title>永日散閒</title>,<text>難道先生不外求。南山亦自送幽幽。觀光 坊名 太僻無高屋。神武 門名 中分別小邱。是處耽眠老更懶。有時拍手春堪遊。鳥來鳥去爰知所。已勝張融一葉舟。</text>
<title>病覺仲春。仍念往年淡濃之遊。杳然若夢前事。遂題一詩 用杜韻。呈洪芍玉尙書崇鑒。</title>,<text>溶溶江水綠全遙。漠漠城雲暖欲消。共此留連詩一篋。可堪怊悵柳千條。沈吟阻我西園集。盡瘁看公北極朝。直到相思春又半。往年樓閣玉叢霄。</text>
<title>春初洪芍玉尙書勤示梅下一尊之約。病負至此。以詩謝之。兼以翠石一會。要成詩讖。</title>,<text>梅樹花傍藥玉船。共君成說指燈天。自然事與心相阻。始信衰來病復牽。半月蕭條違酒藪。餘生邂逅在詩筵。定須磵綠山朱日。去飮城東第二泉。</text>
<title>近聞洪悠齋，申韋史與太史公赴史宬。悉先朝重臣也。</title>,<text>周旋五色雲傍邊。猗昔先王資世賢。綸綍尋常重椽筆。廈氊雙隻遞書筵。生餘淚濺憑霄阜。力盡誠成畫日篇。萬萬千千多歲月。蘭臺石室有蒼天。</text>
<title>憶歎 憶在花開園。海藏日來叩門。書香茶韻。計以日富。今園已易主。此事便廢。洵可歎。遂以憶歎名篇。用社韻。</title>,<text>剝啄到門春更好。碧紅自發小園桃。縱無俗事百年逈。先屈夫君一席高。石銚風鳴惠山水。彩牋雲潑宛陵毫。總成陳跡如談肉。却惜流光似擲毛。</text>
<title>海藏遠日在卽。爲叙此情。</title>,<text>路人相有說。赤峴重臣喪。天上星辰返。世間文字光。無心存得失。所遇各圓方。洛社端明壽。吾儕不謂長。公今泉下去。泉下我常疑。是處前人在。何年有事爲。隔如非所察。漭矣一無涯。不朽留名字。徒令草木知。可亶中表已。氣類故心親。我見參三者。公眞有數人。𡞦𡞦餘後死。邈邈像前塵。白馬西門出。此情孰與陳。</text>
<title>會下海藏 是日知舊畢會。若平昔招呼之盛。</title>,<text>我與海公期。期于山一隅。上山見靑松。下山見綠蕪。此間君不飮。無詩我亦孤。歷歷會中人。孰非舊相須。聞哭不聞笑。是日風雨麤。留君各自還。道途倐以殊。</text>
<title>不可謠 曩也吾友有是言。非實踐莫以辨。乃爲之諺曰不可謠。</title>,<text>厚事不可爲。我爲人不知。不可爲厚事。人厚我不利。不可又不可。人將不可我。</text>
<title>東園之樹四章。二章四句。二章六句。</title>,<text>此朋友相懷之作。東園之樹。其葉蔽芾。與子成說。朱黻玉佩。東園之樹。其葉沃若。朱黻玉佩。君子之樂。君子豈不思。我躬之閱。會言在昔。載欣載悅。寔命不猶。非子不屑。維曰于思。思之豈臧。不進其藩。孰與升堂。如彼行邁。置以相忘。</text>
<title>次陶桃花源詩 幷序</title>,<text>偶閱陶靖節桃花源詩。慨然有感。旣而自解曰桃源眞可以避世乎。我欲避。斯避而已。何桃源之必尋。今所居寰闠。車馬轟闐。市塵成海。乃吾心無絲毫罣罥。便自有窮林山口桑竹之想。吾以謂司諫衚衕。優可以避世也。有生卽有身。無法可避世。脩短一信天。界之以長逝。擾擾事寢食。勢復多興廢。勞者何所往。逸者何所憇。巧拙互相乘。不須多方藝。眷玆數椽屋。足令心神稅。茅檐乳雀噪。柴門老犬吠。支書冠側注。簡朴非今製。翳翳花作境。永日發孤詣。筋骸懶時病。志氣澹時厲。棲棲送六十。寓此亦一歲。向來買山計。已覺非上慧。視天又視地。到處皆人界。旣遇那從避。毋爲知之蔽。遊絶交復息。城市一方外。眞有桃花源。不過同塵契。</text>
<title>雨中赴醉石山園。李友石，朴天遊至。共賦。</title>,<text>久隔參尋不足嗟。思君時復像衣華。從知往事追難及。爭得浮生趁有涯。病後相逢前度客。雨中來見晩開花。山資若與人方便。買近南邱欲住家。</text>
<title>洪蓮史聞有是會。携雨荷亦至。</title>,<text>君詩不足我當歌。約向東林好好過。舊日樓臺長笛在。一番風雨落花多。吾生豈盡堅如石。景物無端逝者波。酒滿金樽茶滿椀。會心人到又誰何。</text>
<title>自醉石還。違城十里。林園景物。猶尙在心。爲用第二韻。</title>,<text>白鳥翩翩黃鳥歌。故人亦自一相過。脩林抱屋棲烟重。卧石呑溪發籟多。抵死爲詩好契活。近來逃酒無風波。情知投轄慇懃甚。十里城陰夕日何。本領羞爲鬻餠歌。渭城朝雨斷經過。黃金白璧前人死。繡陌紅塵去馬多。忽漫相看花作海。沈吟之故酒生波。咫尺繁華置一壑。名心雖重欲如何。</text>
<title>李友石新悼巾箱之愛。醉石詩陶寫其情。曰此吾女知己。主人尙書亦復演之。玉垂未及下一語。差可欠也。追成二篇。轉津友石。</title>,<text>春風記譜柳枝歌。依舊桃花寂寞過。鷰子先空埋恨疾。阿奴今在繫情多。三生業債雲歸峽。萬事商量月去波。宰相功名綾一束。樽前詩句贈誰何。可長歡笑可長歌。歷歷年時躞蝶過。我愛卿非他所及。女知己本世難多。無端芍藥添紅淚。忽地䲶鴦散綠波。一死一生先後事。未眞薄倖柰如何。</text>
<title>芍玉壽辰</title>,<text>公壽辰至矣。玉垂以友石前韻。搆獻一詩。玉垂常於此有大憤在矣。今人賀人壽詩。輒役役寫一本富貴吉祥圖。何暇道作者意。今乃把一椀冷水。都洗了此聲口。公勿咎焉。公之福疇。公自有之。雖玉垂不讚美。於公毫無損也。捧腹捧腹。芍玉生辰今日是。恰看六十三年過。升平朝蓍完人在。澹靜家居樂事多。吾輩從當尋一路。古來元自惜流波。花前月裏星星髮。相對論心不飮何。</text>
<title>偶吟</title>,<text>我自彈琴誰爲 去聲 歌。傍人且莫耳風過。廣陵寂寞於今絶。下里彷徨見幾多。欲卧遊時山響室。已移情處海鳴波。先生早解無絃趣。門柳深深日飮何。</text>
<title>忘情</title>,<text>醉呼亦可好狂歌。太上忘情是遣過。同日死人天下少。百年別友世間多。靑山一去無佗路。碧水東流不倒波。縱使有君能誚我。我寧無辨儻如何。</text>
<title>雨窓靜閴。洪芍玉以詩見寄。亦醉石第二韻也。乃用醉石第一韻呈謝。</title>,<text>警絶爲詩在咄嗟。唐人氣格宋菁華。功成於險誰能敵。才患其多不可涯。百鍊沙金爐躍劍。一團水月鏡添花。海公當日瞠乎眼。自謂邯鄲學步家。海公香茶屋會賦日。海公曰芍玉之明和警捷吾可畏。今日當效之。及詩就。曰終是學他邯鄲步不成。與一噱。此事又棖觸。</text>
<title>夜雨又愁人。枕上漫吟。</title>,<text>大抵詩人例善嗟。緣詩生死送年華。風風雨雨情千種。水水山山夢一涯。樽中業債尋常酒。筆底精神頃刻花。怊悵春歸園更寂。渭南長笛落誰家。長貧賤亦足堪嗟。皓首低回見孰華。不把憂來埋地下。每因思發到天涯。刀圭力淺無良藥。風雨功成但好花。縱有滄江新買券。明時未忍作漁家。縱欲無心柰欲嗟。支離生活在京華。靑雲一路終如限。駿馬紅塵不辨涯。病骨自成霜後葉。癡情尙對日南花。詩來詩去念何處。爲有洪厓大作家。</text>
<title>借刻石韻。呈橘山相公。日者有人說紅葉亭去自家園纔分一麓。元是白沙先生雙檜遺址。轉輾爲紅葉亭。今橘山相公贖其舊而修之。新刻詩于石。詩曰排鋪小小總依樣。摘葉銘庵憶老坡。從古名園無定主。主人來少客來多。其境與事俱絶。可一携筇倘佯。冕病未之力。亦仙仙不能已。爲借石刻韻。率成三則。可噴飯。呈橘山相公。</title>,<text>郭南居士眞好事。盛說名亭隔一坡。石上新鐫相國字。溪山許付過人多。廊廟聲名尊北斗。構堂志業重南坡。於斯又見公之樂。公樂不多衆樂多。全叙橘山公事。盥手薰香雙檜句。當今誰是一東坡。坡公雙檜詩。當年雙檜是雙童。 風流文采吾猶及。紅葉於人分亦多。楓臯集中紅葉傳照。實見屐翁，竹石兩太史風流文采爛暎一時。</text>
<title>憶效</title>,<text>憶向園中舊賞嗟。人今憔悴度年華。穿迴屐蘚誰家路。涴盡衣香此水涯。月姊眠時空倚樹。風姨行處本猜花。欲題玉篆牌前句。爲問成都造紙家。</text>
<title>有人饋筍。分與同心人一嘗。仍借山谷食筍韻。</title>,<text>貧家苦無肉。咬得三九菜。庾杲之淸貧。惟有韭葅。瀹韭生韭。任彦昇戱之曰誰謂庾郞淸貧。食有二十七種菜。謂三種韭也。 膓神告余喜。今爲高價賣。朝來遠書至。十筍供烹宰。靑靑竹葉包。榴熱寧患壞。見得方思義。千金當一債。交與山妻言。愼勿雜薑芥。余本不合俗。微尙頗能介。此君解人意。甘我有餘嘬。可共參禪偈。指坡公玉版師。 蕭然出爽噫。飽頓發爲詩。字字增神采。</text>
<title>次芍玉雜題</title>,<text>莫以悠悠薄俗嗟。我寧眞樸斂浮華。炎凉異趣還同道。涇渭雙流各見涯。題品終歸銀管畫。賦生初失錦茵花。靑年車笠今誰在。兼得朱陳是兩家。皓鶴皴雞爾亦嗟。日知銷鑠减精華。逍遙一點雲過影。躞蹀千年水逝涯。不飮何爲手指酒。相逢之處眼看花。安心已是成仙訣。莫訪茅山大小家。人間易得動咨嗟。點檢羣書嚼到華。輔以眠琴晴磵曲。下之賖酒白雲涯。七分眼隻明如月。萬古心香艶作花。六十年來今日悔。空疎多愧大方家。緣何轉輾發微嗟。憶事茫然傷歲華。茅屋三間生夜色。畫屛一面隔天涯。時聞剌剌棲禽樹。不管蘧蘧夢蝶花。漏盡鍾鳴非所惜。玲瓏雞自唱隣家。未必桑楡晩景嗟。書中金玉是容華。浮雲出峀曾無蔕。如水同源兩不涯。一切微言當服藥。流傳佳句勝看花。却慙白首平生契。心計惟存講世家。每被尙書咄咄嗟。同庚知舊鬢全華。非人可力靑雲上。一士藏身碧澗涯。縱欲調丹難聚米。錯疑夢筆已生花。知君頻寄詩筒意。欲把金鍼度繡家。同社風流久歎嗟。當時才彦最聲華。二三人共交無間。六十年方到有涯。出處自名安石草。淸便曾賦廣平花。品香醉石朋樽盛。今日神仙定幾家。開卷煕煕掩卷嗟。古來亦自褞袍華。文章白髮春歸後。豪傑靑山日暮涯。大櫪頻嘶千里馬。短籬還種四時花。化公手裏無分別。各付其人自一家。支離吟病足吁嗟。此日城中盛物華。佳節每驚衰白後。故人尙阻漭蒼涯。樓臺巷陌紛紛酒。角觝鞦韆隊隊花。秪是休文消受法。題詩一寄仲言家。</text>
<title>五月五日。爲題一絶句。呈瓛齋尙書。</title>,<text>老臣心事上天知。白髮千莖歲月遲。今日桂山草屋裏。初六日是綏陵諱辰。瓛齋每於是日。慟哭於桂山草屋。 湛翁出處松江詩。說見松江集中。</text>
<title>是日宜石尙書筵几將撤。感賦一絶。往年尙書營小屋於三人臺下。約海藏及冕。終日徜徉於桃花流水之間。冕有詩云主翁與海叟。對我三成人。</title>,<text>三人臺上舊三人。流水桃花又幾春。今日可憐回首處。數聲凄笛在南隣。</text>
<title>次和芍玉省掃邵陵世阡詩畧干篇</title>,<text>五十年來一葉舟。幾番來往白蘋洲。春風別峴 地名 芊芊草。細雨橫灘泛泛鷗。歷數同行皆上宰。曾於是路。亦逢游觀相公偕行。 半分歸夢已南州。冕新卜父母山於湖西之牙州。 至今卧讀新題句。無限江天歷歷樓。右出郭韻楊子江分鄒忽城。仁川古鄒彌忽。 邵陵春草可生耕。百年松柏樵蘓地。此處魚塩水陸程。秀岳 邵陵之山。來自秀利。 西來如鳳翥。桃林南面 坊里之號曰南面桃林山。 總牛鳴。歸田未就身先老。只是當時已愴情。先楸下薄搆丙舍。每有歸田而未就。 ○ 右江行韻上田歌答下田歌。遲日田間冉冉過。擧世繁華無足羡。古人賢達此中多。草烟一界絲分路。秧水千區錦作波。麥飯濁醪眞氣像。太平畫裏却如何。大慈悲嶺下。春雨窘人情。謂昔年同行。 村港分漁標。店盤較菜名。遙遙多歲月。事事判枯榮。願保楸隣誼。兩家有後生。右海上韻縱欲無愁柰有愁。詩塵酒跡一回頭。星霜邈若經過地。烟雨依然多少樓。今日送君嗟卧病。幾人與我憶同遊。龍鍾却愧謀身拙。苦負千金范蠡舟。右丙舍韻事還若夢夢還嗟。阻病支離想物華。荷笠鬲泥棠浦港。負塩出井鳳山涯。團圓筐實甜紅柿。詰屈盤肴爽石花。緣底城闉頭白盡。歲時伏臘未堪家。水門橋水遠徘徊。大似留人勸一盃。白鳥飛邊汀草合。遙山盡處海雲開。無題詩句勤酬接。舊識親朋款去來。君在江南能幾宿。前塵應入夢中迴。右浦村韻幽香縹緲遠雲棲。盡日山禽寂寂啼。紅粉黃泥從古恨。野棠開落草萋萋。右楊花宮人斜韻</text>
<title>曩者黃友竹誦傳芍玉尙書近作一詩。用是韻得十首。呈芍玉。</title>,<text>庭禽鬥滚擺菭紋。快喜天晴放紫氛。嫰▼(竹/澤)纔醒辰度雨。柔蒲已發午過雲。緣何多病劉書記。愛學長貧鄭廣文。同社故人情尙爾。枉存詩句日相勤。碧淨簾波漾簟紋。茅檐晴日曬氳氛。鐺鳴蟹眼泠泠雨。爐換龍涎細細雲。詩壘偏師堅墨守。俗聲一室寫玄文。會須兼有登山屐。隨處倘佯老復勤。小小盆花錦樣紋。短籬亦自足祥氛。恨無樓閣連芳樹。卧想江湖起暮雲。謀醉元知難繼策。苦吟仍乏可傳文。不如歸去牙山曲。買一奴星力作勤。自有榮枯指掌紋。筳篿何待占靈氛。流光付送淊淊水。往事看成漠漠雲。老後名參蓮社傳。閒來時讀稗官文。衰癃棄擲今誰恨。正爲當時學不勤。麥黃稻綠映生紋。高下凝成一色氛。如此田園宜晩景。至今身世屬浮雲。猪肝冷淡寧多累。猿臂荒唐際好文。米價長安當幾許。但令債客督來勤。睡餘黃嬭作眉紋。靉靆看書隔似氛。籬濶從容朝長草。簾烘迢遞午來雲。栗里自成元亮賦。鍾山何必德璋文。呼兒作墨時提筆。步疊郵緘局局勤。靈圖一枕秘綾紋。神馬尻輪御世氛。過眼眞如三閱海。恢胷直欲九呑雲。愚生覬靑囊訣。造化微茫玉笈文。磨磚遲成丹未就。先生功業昔非勤。看减蓮盆碧蘚紋。赫炎如傘遠生氛。吸虹搰搰勞於水。舞燕翩翩望是雲。沃野耰鋤當節序。名山圭璧盡情文。村翁亦復憂心切。詹仰仁天默祝勤。松間碁局整楸紋。記否花園絶俗氛。宦海關心多舊雨。道山何處有停雲。流傳總是相酬句。散語無非必讀文。數椽茅屋司諫巷。但攪魂夢往來勤。濃綠交加草樹紋。小庭一隔市街氛。無端久卧遲遲日。有我相思渺渺雲。力盡難爲投病藥。才疎不作合時文。床頭蟻鬪吾何辨。自抱靑奴護睡勤。</text>
<title>奉贐族叔湖南伯</title>,<text>吾叔新完伯。卿班老實人。畿藩旋節鉞。文苑重絲綸。感激恩山海。對揚報刹塵。鎭南裘帶盛。相說在今辰。南國春風動。甘棠有所思。彊衙當有改。烝庶免乎飢。快展讀書力。恐孤特簡知。社中三數友。眷眷攬車時。向來洪李績。四十年來。按湖節而茂其績者。惟洪淵泉，李惕齋。最得輿焉。 罔美在公前。鞠瘁忠淸節。拜辭怵惕筵。彩眉憂旰食。方面托旬宣。江漢淊淊紀。南民有二天。</text>
<title>爲芍玉尙書書邀避暑于暎波亭。李友石亦至。拈韻共賦。</title>,<text>樓外流雲片片過。不關庚熱却如何。朱荷影倒魚相戱。芳樹陰深鳥自歌。莫使遊情隨老减。從來詩恨近秋多。萬蟬聲裏閒消受。硏墨生香酒生波。淹病無聊阻幾辰。池亭幽約始生新。冰心欲討銷三伏。酒氣同和藹一春。定爲名園依綠樹。不知何處是紅塵。從前洛社風流好。應屬當年我輩人。</text>
<title>雨窓檢書。太半是海公遺跡。遂題一詩。往哭靈几。</title>,<text>十里靑山阻一盃。公眞磊落卧泉臺。檢書忽似音容近。憶事翻驚歲月催。疎燈影處情隨往。凉雨鳴時夢欲來。還有逍遙堂裏客。餘生已作半生灰。</text>
<title>積雨淹病。有懷同志。</title>,<text>久雨不晴久病遲。蓬門一步視天涯。荷花生日仍無酒。銀浦流雲已入詩。那復因人通信息。非眞垂老負心期。此情欲說膓荒盡。睡鴨爐香半篆時。</text>
<title>趙澹人感秋詩和呈</title>,<text>我愛山屋中。佳士如脩竹。抱此歲寒心。采蘭時盈掬。風露湛晨夕。琴書慰幽獨。眷彼靑雲梯。非無交契宿。廣陵固難傳。太玄寧自卜。油油見素情。千載一往復。世故何曾論。余亦能射覆。新秋動高吟。君家酒可熟。伊昔瓊花舘。翳翳在林竹。良辰多可人。席香不勝掬。歡言酌春酒。會心非在獨。流萍忽相隨。近來阻耆宿。艮巷小蝸殼。以勢不以卜。跫音縱已濶。猶自時來復。是亦人間事。譬彼碁翻覆。胡蝶西園夢。請看黃粱熟。</text>
<title>乞巧</title>,<text>果苽磊落滿盤圓。竭力蜘蛛定可憐。縱彼年年人乞盡。尙餘新巧在今年。</text>
<title>故人李犀石 敬老 以笁山令將赴縣。吾儕俱老境。離懷自不禁。發之爲短律一則。</title>,<text>士以朋知活。別離足自傷。初心已河漢。華首盡風霜。恐負分憂責。無非處世方。搖搖嶺雲去。尺素夢邊長。</text>
<title>雨夜讀海居 永明都尉洪顯周。 詩鈔有感。仍綴一律。海居前月。已赴道山。</title>,<text>雨勢秋情不可垠。至今癡坐病慵身。暮年詩賦聲非楚。它日江山跡是陳。久欲團圓同逆旅。縱難模寫亦傳神。蘭苕翡翠于何見。小燭西牎夢認眞。</text>
<title>今年極備驚心。纔晴復雨。雨勢翻盆。一晝夜不息。</title>,<text>此雨又如此。此情將若爲。野農纔浩劫。天序已凉時。幾處能完屋。誰人不免飢。少陵當日歎。燈下入新詩。</text>
<title>積雨快晴。朝來有喜。</title>,<text>晴朝如得萬金回。天地秋生灝氣來。凈到塵埃開巷陌。怳看精彩聳樓臺。新凉已入書分帙。久病方蘓酒滿盃。點檢前頭許多事。登山臨水日佳哉。</text>
<title>寫呈錦舲朴侍郞 永輔○冕契錦舲侍郞不爲不舊。特跡拘不能合。常缺陷然。日者山屋晤言。以詩事相屬。欣奇到極。反復勝於從初蟬聯也。爲寫一律。奉質崇鑑。想犂然一印可。</title>,<text>少年居住本同闉。懺悔浮生四十春。一樣雲泥餘晩景。幾番風雨屬流塵。猶能託契忘形地。可與言名利齒人。澹靜秋花山屋裏。白頭相對始詩因。</text>
<title>秋窓未塗隙。風射燈。眼花字墨。不能相副。無寧掩書就睡也。率成。</title>,<text>小燈風隙太郞當。欠我看書十數行。老眼深宵元妄計。無寧早卧寢空牀。</text>
<title>無心</title>,<text>無心看白髮。秋氣動根根。病久醫窮技。家貧婦欲言。餘生何志業。孤笑問乾坤。床卷猶堪寶。咿唔到夕昏。</text>
<title>徹曉雨風。枕上偶題。</title>,<text>漉漉雨聲疑邃古。翻翻風力示深秋。年年那不愁風雨。風雨今年倍覺愁。</text>
<title>早起</title>,<text>三間茅屋能容膝。數帙殘書亦等身。妻妾休訕生計拙。一般東郭可憐人。</text>
<title>病中聞小荷趙待制有金剛之遊。爲題一絶句。俟待制還。俾供一哂。</title>,<text>金箱玉笈秘仙眞。海濶烟雲秋復春。萬二千峰月明夜。臨風一笑見誰人。</text>
<title>十月九日感情之作。用杜韻。</title>,<text>送到山深一日迴。無情車馬各城隈。丹邱有宅空文藻。白社何人屬酒盃。盛事難於天上見。餘緣都入夢中來。可堪搖落秋冬際。寒菊踈梅次第開。近日頻有夢想。意者海公靈爽。垂隣老玉垂如常昔。</text>
<title>偕吳雲田。會于蘓溪韓冬郞書屋。</title>,<text>荒寒小屋傍城闉。猶積書香藹一春。此世金蘭交有道。君家玉樹幾同塵。聲名久藉延陵士。氣義還看上黨人。對酒仍成今夜話。下元明月又奇因。</text>
<title>廣陵橋看月</title>,<text>萬里非遙玉宇平。畫橋人在鏡中行。一年矮屋茅簷下。今夜初看大月明。</text>
<title>賀韓海觀上舍大人老上舍六十一周甲</title>,<text>文星兼得壽星輝。五色斒斕慶綵衣。莫羡時人豐宴具。傳家淸白世堪稀。璞玉渾金衆所嗟。明時還有縕袍華。百年東海春秋筆。天付君家作一家。任敎靑紫屬流塵。多讀書爲有福人。種取一團詩禮氣。蓮花 一作榜蓮 自發滿園春。</text>
<title>贈言石菱金學士 昌煕 行輈赴燕</title>,<text>英妙靑雲客。黃河萬里槎。使乎專對去。東國以君華。王事重如此。天涯雨雪紛。惓惓家國念。不獨太行雲。舊聞參日下。卽一大朝鮮。曲士寥寥見。幾同河伯憐。中州士有眼。東使見秋春。今日玉河語。應驚天上人。縞紵視生死。中年忽已違。菭岑風雨散。又送海公歸。指前時縞紵緣。</text>
<title>夜到鵝峴。山月甚皎然。爲訪海藏墓到此。</title>,<text>知君居住此山中。試我雙鞋手不筇。恰似東城買燈夜。上方明月極從容。壬戌十月之望。海藏在淸凉山寺。冕步出城外。買燈而至山寺。詩塵遊跡。今如隔晨。</text>
<title>松石新屋。趙澹人會賦。</title>,<text>不學前人也絶交。緣君新復換書巢。生涯是酒閒無賴。歲月如金病覺拋。會有情時看燭跋。差強意事話梅梢。幾憐兩地相思處。跡阻盃舟久淺膠。皓首慇懃樂言多。昇況非柰舊交何。眷焉携手同歸路。邈矣曾觀不皺河。冬至陽生梅又發。人情老去醉能歌。休文瘦骨淸堪畫。題遍新詩倚養和。雪後林園第幾宵。梅花酒熟去年遙。東坡舊句香猶在。北海淸樽煖未銷。阿那君居華盖巷。辛勤客度壯元橋。會心境與人無隔。惟待芳緘日日招。</text>
<title>翌朝又會</title>,<text>故人知在雨風輕。笠屐圖成說二淸。昨夜夢如剡溪興。暮年詞是廣陵聲。陂平一視皆同道。得失何關各任情。數卷殘書梅下屋。眼前咳唾足傳名。冬雨如春晝響林。樓臺影出碧沉森。澹精飯熟浮生樂。蘊藉梅香舊友心。除却閒情無事業。柰何不老有光陰。曲肱小榻驚黃嬭。隣屋雞聲度遠砧。元知握手好懷開。筭得今冬却幾回。流水光陰人易老。白門風雪客重來。燈前映澈靈犀點。酒後摩挲古劒菭。滿屋梅香詩入斗。許君一着見高才。浮生萬事各紛紛。一例桑楡我與君。道是無錢趙淸獻。可憐多病沈休文。影形彷彿前身月。心契蒼茫後世雲。最喜仙郞 春亭在座 能更健。片言入肺卽成醺。新券山仍舊券山。君居只在此溪灣。朋來小榻羣書裏。公退淸松老石間。一步纔移無已遠。千金雖散有時還。好將乙丑生辰酒。依舊同憐對笑顔。耳目聦明好一軀。少年奇氣罵迂儒。衰頹難借生花筆。遊戱翻成沒骨圖。斗酒初醒胷似海。臘梅欲發夢過湖。支離滑介今無賴。不信人間有二吾。滿庭寒雪月橫枝。何事西窓就睡遲。地忍疎狂無痛飮。天然景物不毫私。主人况有琴書樂。數客如逢劒筑時。爛熳都成詩語盡。莫須說與老嫗知。</text>
<title>雲田以是日營緬祖墳。約與權景老會下。余病无妄不能踐。爲賦一律以紓情。</title>,<text>感君誠到事能完。召福門門許始看。旅櫬空山流歲色。薄衣荒路折風寒。如今知己不爲少。從古急人斯最難。曉燈起把鴻臚手。虛負深心寢未安。權景老時在鴻臚。</text>
<title>讀權彛齋先輩述懷四詩。慨然有感。謹次其韻。才不才。亦各述懷也已。</title>,<text>堂堂歲且去。舍我欲安之。祁寒方折屋。而或有㤪咨。願存七尺軀。鐵石以自持。眷眷書上人。書上無別離。別離非足卹。最難是相思。相思若千載。去去一無涯。彭殤元同轍。枯菀矧自期。凍雪見晛消。亦令草心滋。倀倀梁甫吟。其在古人時。美人在何許。驛梅時堪折。形遠夢寐邇。音徽詎以濶。憶昔廉山叟。翩翩吉祥室。英秀振後來。仰止如飢渴。墨香保無缺。摩挲寧自佚。在說湖海盛。陳氏有好樓。樓下串周道。蕩蕩脂軒𨡴。笑殺溝壑士。十年困葛裘。時與今人居。自比古人流。古今一邱似。片言亮以酬。素餐炯垂戒。誰爲肉食謀。元龍去已遠。落落我心憂。</text>
<title>夢而覺誦。有百事營爲無一快七字。是必夢作。遂足成三句。</title>,<text>百事營爲無一快。十年棲息近三淸。時聞鶴警看書坐。欲訪梅花曳履行。</text>
<title>涂月十四夜不寐</title>,<text>擲汩雨鳴枕。朦朧月在窓。通宵惟漏箭。急景又銀釭。愁絶昏疑酲。夢來讝亦哤。往年溪上客。彷徨喜聞跫。</text>
<title>近日事業在弄石護梅之間。老眼不富看書。最可恨也。爲賦一詩。是日立春。</title>,<text>居然無事小神仙。偃仰仇池九十天。書帙連床方有福。梅花滿屋是豐年。擧頭始發嘐嘐笑。過眼元忘局局緣。汗漫今朝隨意筆。山中春帖已完篇。</text>
<title>玉垂賤降。後坡公七日也。今年無聊。不能作坡公生朝可恨。乃以賤降前宵。展坡公集。出舊蓄小石二十頭作盆供。一根水仙花亦間於其間。</title>,<text>東坡老子生辰酒。恠石盆供衆妙門。第一流看天下士。已三生事夢中魂。歲行燈火靑熒處。畫意屛風澹宕存。收盡金箱文字氣。深宵要與水仙論。</text>
<title>芍玉數朔淹病。詩事寂寞。今宵始有一會。朴天遊，韓海觀亦至。</title>,<text>山人蹤跡限山扉。不到君家夢亦稀。聞雪非無剡溪興。觀濤遲待廣陵歸。徘徊玉麈今宵永。的歷梅花急景飛。兼有座中兩詩伴。酒痕猶着舊時衣。</text>
<title>澹人來會松石所。時已迫鍾未克赴。漏撤始叩松石後門。二公尙未就睡。</title>,<text>巷陌前頭畏踐更。沈吟君故意難平。只緣久要中心好。及到相逢兩眼明。筭老尋常吾已慣。量才磊落爾堪驚。不須但說承天夜。三笑新圖太瘦生。</text>
<title>丙寅新正。計得賤年。六十有四。丙寅</title>,<text>氤氳窓旭上梅叉。宴坐翻驚鏡鬢華。咬菜事堪張說本。破瓜功亦種詩芽。吾身已老懷無玉。交道今人放盡沙。料理丙寅消受法。登山臨水且看花。</text>
<title>夜坐看書有感</title>,<text>八八如經先後天。此身又屬景寅年。梅花夢遠回燈小。茅屋春新聽雨偏。少日營爲都錯了。古人心事見居然。眼前使有杯中物。不羡公卿不羡仙。</text>
<title>懷韋史</title>,<text>芙蓉江水幾人尋。柳暗沙村門掩深。病久不堪重理屐。年新尙阻一披襟。襄陽耆舊皆華首。汐社風流見素心。約到鳴榔春浩蕩。共君多載買山金。</text>
<title>余之順一忽然死。使木焉發其平日之私。一大櫃存積積。是大小書畫幾百本。並目錄而已。無他物。此其癡獃不移之好。悉以是實其內。乃題絶句。付之小要右。以志余悲。</title>,<text>爾無柰處欲余何。掣電馳風傡逝波。一段平生書畫福。後來還勝范金多。金秋史先輩之侍者范金。爲秋史所奇。盖其書畫氣。如張太岳之鶴坡也。秋史所畜書畫神品。多歸范金之藏。范金死偸手入。並其器而移之。此順一亦素所聞知也。</text>
<title>朝來偶題</title>,<text>世上紛紛事。不干於此身。閉門吟白晝。擧目覺靑春。雨滑山禽響。風圓野馬塵。江湖非在遠。無意學垂綸。</text>
<title>訪人到玉溜園</title>,<text>谷口相思鄭子眞。小橋流水自粼粼。何山非靄添新畫。昨雪全消淨宿塵。買酒處仍前度處。望春人亦有心人。武陵三月紅千樹。留使漁舟去問津。</text>
<title>春陰</title>,<text>春陰遠如墨。病客思悠哉。鳥語風隨變。草心雪尙回。不齊人世事。莫越化公才。俛仰葫蘆罷。千金只一杯。</text>
<title>感事 並小識</title>,<text>新年已二旬。舊社親知尙阻絶。雖雪雨憂病。罥障迭作。追念前塵。領袖風韻。激揚文會。則惟海藏在焉。疚盛事之不再。發孤詠而歔欷。使有公今在。吾隣豈此孤。墨莊 海翁書所 常掃㯓。花屋 余舊居 互提壺。落落輪回月。昔在月宵。海藏訪余。余訪海藏。巧在一刻而路分兩。又尋尋相違。凡費三周而始合。乃命題曰輪回月。海句有曰詩壘亦周三不注。劫身長墮百輪回。 寥寥歲拜圖。歲癸亥元朝。余以小名紙。請年祺于海藏。海藏于其背。手寫余小照。靠椅而坐。下寫自家小照。俛伏獻拜。余以此紙聯成一軸。題詩文。同社諸公爭以借翫。如洪悠齋尙書，金潁樵相國。莫不題識。朴禮東尙書亦題二絶。有曰歲拜圖來慰寂寥。 巋然推床起。情極膽還麁。</text>
<title>卽寫</title>,<text>東窓睡起佇黃綿。景物新春絶可憐。衆木思榮涵有露。萬民初析動如烟。不才已老升平世。至願常逢大有年。揩到眼時驚一快。古今同志盡靑編。</text>
<title>偶題</title>,<text>六十頭銜舊蔭郞。許身愧比漢馮唐。榮枯立判輕淵膝。夷險當前耐石膓。百里靑山歸未早。數莖白髮慮偏長。狂奴故態今何似。劒挂南窓卷在床。</text>
<title>記夢 元月二十六夜。與金邵亭晤在一小樓。望見西南。遙岑碧出圓嶠引慶之間。其上有白雲點綴焉。余擧手指之曰公居不甚遠。常多阻。亦話更多端。散不可記。幡然乍寤。知爲夢境也。仍復瞢騰啽囈。成此一絶句。朝記其事。</title>,<text>白抹江雲碧立岑。故人知否故人心。多時不見許玄度。明月淸風無一吟。</text>
<title>病懷</title>,<text>寒暖驟三旬。陰晴迫仲春。村深凝雨線。木老響風輪。久濶賭碁伴。無聊護病身。淸明消息好。遊事在南隣。</text>
<title>觀光坊雜詩 自注云情之所發。語實不到。亦自不妨我。</title>,<text>狡獪風風雨雨多。可憐楊柳欲如何。當時名士今淪落。不唱雲間遠上河。上元過後限淸明。白下靑山石戰聲。記取瓊花句未穩。等閒墻角看輸贏。詩人已老弱心魂。觸事俜停怯一番。好把靑銅閒貰酒。遊春去傍建春門。昭格溪春柳欲黃。賣魚聲裏日偏長。于今寂寞琴簫響。數卷殘書庋在床。滑笏山靑畫不知。長生前路午鍾初。淸槐弱柳多顔色。隊隊塵香露網車。來人豈爲去人輕。十字街連小夾城。聽到桓伊一弄笛。不知還作有心聲。韋曲春風宰相村。蘭苕翡翠不消論。輥彈促促翻胎葉。一色流璃冰 義山自注去聲 酒尊。</text>
<title>感春</title>,<text>碧㯶櫚下好生涯。買近衚衕釀酒家。憶寫夫人評後月。強看道士種時花。登山臨水憂難瀉。學佛求仙計亦差。世事不知碁局外。贊皇園石向誰誇。</text>
<title>曉枕聞笛 海藏小朞。且近數日。</title>,<text>誰家玉笛斷膓聲。吹徹雲衢到五更。院隔晴花燈歇處。卧聞人語月空明。卧聞人語月空明。憶事蒼茫歲已更。不是樓臺天上在。誰家玉笛斷膓聲。</text>
<title>計屋計事。百不可當。題詩以自解。</title>,<text>我屋如掌小。我計百不當。栽花又蒔藥。春日今載陽。從何置屐徑。有時來求羊。家人徧交謫。韭菘詎能忘。毛錐劣立穎。龎鋤纔試鋩。英䧺着手地。歎息一彷徨。譬似堂下舟。萬斛載龍驤。又似食前箸。九變貯錦囊。玉壘及江左。漢晉資劻勷。器小欲受大。汰哉不自量。從古一流人。心髮較短長。齷齪那曾說。去之廣漠鄕。浩浩渭川水。釣亦三千張。堯舜其猶病。姑且一粟藏。</text>
<title>海藏常朞且迫。不禁者懷。是日寒食</title>,<text>我生君死尙堪疑。久向同隣說舊知。寒食淸明紅杏雨。去年今日碧山時。思仍不絶留情緖。老且無餘但鬢絲。轉眄星霜回一度。玉垂和淚寫新詩。</text>
<title>卽景</title>,<text>小硏山纔徑寸勢。燈光影出上南籬。世間信有千尋竹。不待空庭月落時。</text>
<title>雜效</title>,<text>爭吹萬萬波波笛。若寫危危耋耋圖。死死生生閒汩蕫。行行坐坐太糢糊。</text>
<title>春盡</title>,<text>人閒非有病。花好不妨貧。一㯓遲遲日。得之諫巷春。諫巷頗有僻。那知有四隣。小庭花欲發。時見往來人。</text>
<title>偶入駱山下。歷醉石亭。主人翁 洪芍玉 不到。口吟一絶而歸。</title>,<text>連翹籬落萬花開。不問公來我獨來。墨跡酒痕猶在石。品香亭下一裵徊。聞芍玉公昨日與少年諸詩伴。賞春會賦而還。</text>
<title>贐別瓛堂西藩持節 幷小識</title>,<text>瓛堂大資膺西藩寄。輶軒將啓。冕欲有言而無可言。欲無言而亦不可無言。縱有言又不宜多言。苦哉情也。隨寫短律二則。庶乎其俗所稱贐章者歟。別意在有言無言之間。外內均輕重。之才聖主知。鳳綸辭北闕。玉節鎭西陲。溢目艱虞日。關心去住時。古人多若是。公耳敢言私。我愛靑鋼石。瓛齋靑鋼小山。移置玉案頭。作相思顔面。 君孤白杜鵑。瓛齋于西窓前。新種白杜鵑甚愛。向玉垂誇之。今付溫齋而出關。 不當論得失。亦自係因緣。萍水曾遊地。瓛齋宰黃龍日。玉垂尹西京。 雲泥一問天。各持華舘酒。歷歷幾人憐。</text>
<title>淸晨作</title>,<text>蒼凉開世界。曠凈一無涯。山翠歸烟樹。墻雲拂曙花。依依隣汲出。稍稍市喧加。時論方嫌早。齁𪖢在萬家。</text>
<title>老杜鵑老連翹。係玉垂舊物。自嘉會園移栽鎭長山屋。又隨而爲諫巷庭植。今凋死可悲也已。</title>,<text>氣類相隨二十年。鎭嘉風物尙堪憐。如今耆舊凋零盡。一個詩傖獨巋然。</text>
<title>爲沈松臯尙書 敬澤 邀會看園花。沈松石，趙澹人，金薇西，李薇下 敎寅 共賦。</title>,<text>尙書園屋懶關扉。滿樹名花春不歸。苔色交侵居士屐。酒香又襲故人衣。病餘會面良非偶。老後論心似此稀。主客圖成詩境妙。碧簾斜照上依微。</text>
<title>失題</title>,<text>望人如望我。我亦不通哉。羿彀遊常在。魯戈逐未回。蒲零猶恨病。匏落始憐才。此事憑誰說。歡然到手杯。</text>
<title>繡毬始開</title>,<text>詩夢低回春去後。夏芳自發足堪情。衆香國裏新消息。玉篆牌招花客卿。</text>
<title>無心作</title>,<text>攤書初罷懶如眠。小屋支當日午天。梅子黃時情是雨。竹君醉後夢爲烟。緣何舊病添新病。無事今年送半年。白首不知一身外。死生離合况誰憐。</text>
<title>久旱屢失望雨雨今來矣</title>,<text>來聲來勢始來眞。眞雨來時晩亦神。郊野將登禾黍氣。宮街暫息馬車塵。白頭吟望三旬苦。靑眼看人萬里新。轉輾沈疴今頓祛。秋成飽作太平民。</text>
<title>長生路 六月初二日。步自長生橋。至于十字閣。冒雨而觀。歸有古詩。命之曰長生路。</title>,<text>長生路上雨昏昏。去路來路直城根。宗正新衙 拓宗正衙而新之。 宣飯罷。午刻而無車馬喧。粤詹金爵天漢殿。哲宗御眞。奉安于天漢殿。 西南驤出建春門。門前御溝草如錦。御溝之水淸可飮。路人相說此雨前。木柹土塵日以甚。去年乙丑四月中。經始重建景福宮。相度陰陽考圖記。磐泰基業垂無窮。庶民惟星爭赴役。都鄙坊曲曁八域。謳歌蹈舞來林葱。呼邪許起千萬億。月斧雲斤六丁趍。輸般百巧較繩墨。內殿 交泰殿先成 成後外殿成。綺橑虹梁粉墻直。鼛鼓動動鐸令令。朝復朝兮日且昃。殊觀異制經禀裁。蕫工以寬申戒餙。募錢日費巧歷疲。雞豬酒麪市不極。近日雨暘差有愆。斗米一翔來貿遷。玉食靡甘憂丙枕。牲幣蠲潔走山川。皇天上帝眷東顧。役使不妨農使作。崇朝渰萋夜有聲。淋淫霡霂成甘霔。春半夏半所惔焚。收在桑楡爰笑欣。老夫黑鞵喜霑濕。微吟行過溝水濆。南望新起十字閣。玉瑱文甃星錯落。城上所 十字閣爲城上所。 爲諫官居。諫官風采資謇諤。迤西光化端門開。石霓石楯何崔嵬。迎秋 西門 神武 北門 曾一觀。訓御兩營角奇瓌。門以兩營分界分管。 尊嚴不獨在象魏。黃閣不重亦不威。八尺交椅坐論邦。訏謨密勿相經緯。九軌方涂 新闢大路 絶纖氛。撲地閭閻布似雲。玉帳議置三軍府。將以春官爲三軍府。以備三軍宿衛之所。 開府宿衛備三軍。恭惟我朝始定鼎。太祖太宗集大勳。龍蛇蕩掃二百載。景福宮爲卉冦兵燹後燬殘。今爲二百七十二年。 宮殿遺址歷歷分。於休盛烈光先業。何幸身親遭聖君。衰頹未窮壯麗觀。徑投蝸屋氣成饙。把筆一寫狂吟罷。解衣盤礴濁醪醺。</text>
<title>沈松石詩會</title>,<text>也是身同鄭谷僧。詩壇幾處夢來凝。多因依玉形常穢。及到談玄慮始澄。江上樓臺千樹柳。指西江舊遊。 洞中裙屐萬竿燈。指花洞觀燈。 從前闌熳成膠漆。旬日相違便不勝。山閣淸譚拄笏西。一尊傾倒一雲泥。羲皇之上夢猶到。張趙以還官未低。松石方尹京兆。 書去書來非不速。詩工詩拙總無題。南瓜肥後星泉飯。應見他時手共携。天際烏雲欲雨昏。陣陣凉生碧樹根。恠石深如苕霅境。南樓遠出杜韋村。那無佳會皆同志。却有淸供在不言。向晩蒼茫迷所往。萬蟬聲裏淨詩魂。</text>
<title>簡溫卿學士。問山池荷花。書問溫卿學士曰。山池小荷免得灌水。今皆柄柄作花否。書訖率寫一絶句。入石東答緘。想作瓛齋觀察收覽。</title>,<text>山池荷葉雨。應作去年聲。寫此增離索。故人千里情。時石東在瓛齋觀察書室。</text>
<title>偶寫</title>,<text>雨亦支離日抵年。簾波簷溜兩茫然。多因無事還多事。隙地隨栽白鳳仙。</text>
<title>可樂</title>,<text>無樂須從可樂求。太平生老更何憂。坳堂亦自江湖濶。元是浮生一芥舟。</text>
<title>可悶</title>,<text>羽扇搖無力。當頭覆屋簷。貧憂因雨甚。衰病遇庚添。事事歸烏有。時時到黑甜。閉門休覔句。聊且整書籤。</text>
<title>夜起</title>,<text>漏欲將終雞未號。閒人自起捲簾勞。蒼茫如海烟何積。宛轉當天月始豪。無價淸宵珍楚璧。萬般塵念剪幷刀。小庭花木層層勢。露重風輕長幾高。</text>
<title>憶弟 季氏遊宦高山</title>,<text>南去高山五百里。鱗脩羽曠日悠悠。老兄憂思轉衰疾。兩地艱難今白頭。驛樹蟬鳴晴落晩。池荷雨滴早疑秋。歲年不與人相計。廣德江村有釣舟。有廣德歸隱計。</text>
<title>夜快</title>,<text>叫熱狂煩熱未定。流黃轉輾汗渝紅。墻花一打過雲雨。簷鐵隨驚半曉風。俄忽豈知時事燮。忖量不到天心中。鬅頭却扇蚊蠅去。從此婆娑數樹叢。</text>
<title>懷違史</title>,<text>尙書近作江湖客。我望江湖日幾回。晩計無心皮陸好。明時一老范歐才。塵埃野馬蒼蒼見。天地沙鷗泛泛來。歎息浮生今若此。從誰更續峴山杯。</text>
<title>六月廿五夜</title>,<text>高枕頹然卧。茅簷星漢澄。噫其秋信駛。愛此夜凉乘。不老元無法。工貧未必能。且觀時物變。梧葉碧層層。</text>
<title>魚橋 秋史舊趾 感事</title>,<text>馬闐車咽舊時門。海蜃樓空夢一番。何處蒼茫虹貫月。凌霄花發雨黃昏。吉祥室東墻凌霄花尙存。</text>
<title>玉流南岡</title>,<text>一溪流出千家上。各是千家自一溪。路轉橋迴分洞遠。不知家住溪東西。負手閒行憇石根。松風磵水動詩魂。那知此有開新境。咫尺東頭武德門。</text>
<title>澹人至偕赴松石書所</title>,<text>故人豈與故人踈。多阻衰年病未除。風雨閉門無好句。杯尊近局斷來書。忽然澗曲跫音至。携入松間世戀虛。宰相閒時同措大。升沉不及話言餘。蘊藉譚淸酒復淸。愁城一破屹詩城。興來何處堪消受。老去相看太瘦生。返景銜山隨鳥遠。微凉入樹得蟬晴。傍人錯許風流甚。儘我踈狂不爲名。</text>
<title>鳶 巷南有喬木。鳶常集焉。雨中無理。遂賦之。</title>,<text>雨風䙰褷倦長飢。高樹塵埃漠漠思。四海如空翻翅後。百年無事厲音時。春坮化育魚同樂。俠藪人情鼠豈知。不及謀身鸚鵡好。玉堂飮啄日相宜。</text>
<title>七夕</title>,<text>桐葉無情碧。新凉又入庭。一年如昨日。今夕見雙星。盤果蛛眞巧。河橋鵲亦靈。荒唐千古案。猶說雨淋鈴。</text>
<title>詑巧</title>,<text>我巧非乞得。年來漸不窮。士農工賈外。飢飽醉醒中。事業同蛇足。功名重馬通。每當今夕願。保此信天翁。</text>
<title>洋舶出沒湖海。至入畿。沿民以大恐。</title>,<text>年年洋舶到尋常。不謂當時始履霜。運幄機謀朝密勿。刺閨邊事夜蒼皇。乾坤有限華夷界。草木空疑戰鬪塲。聞道沁陽李留守。臨江獲醜震南方。</text>
<title>夢作</title>,<text>在昔無雙士。卽今有一人。流光歸白髮。奇氣 一字未記 靑春。</text>
<title>七月旣望</title>,<text>去訴九原蘇學士。此宵恠事欠風流。騷家八百年來月。今使洋船恣意遊。</text>
<title>予懷</title>,<text>渺渺余懷天一方。前人着手儘文章。流雲學水三淸近。碧樹籠烟萬古長。回首江湖餘夢寐。無情歲月較閒忙。卧轉胡床搖扇罷。不成沉醉不成狂。</text>
<title>蟲語</title>,<text>嘈嘈喞喞草間鳴。地老天荒爾獨情。幾處繁華饒歲月。太平簫管送平生。</text>
<title>聞箕營按使。期殲洋舶。洋舶出沒閃忽。沁口船纔移碇。而在平壤之防水城者侵掠甚。廵察使朴瓛卿。期剿殲以聞于朝。都下繹騷。賴以稍定。</title>,<text>關西廵察朴瓛卿。緩帶輕裘鎭浿城。兩海夷船近猖獗。中原咨紙不分明。先是禮部有移咨。以洋夷事知照。方渴俟像胥回覆。 邪萌久已包荒伏。邊釁元從示弱生。今日武臣多敵愾。腐儒亦自請長纓。</text>
<title>西事雜絶 幷小識</title>,<text>丙寅初秋。洋舶入京江。都下繹騷。九月江都乃陷。兩葉斧柯。馴致堅冰。于是可惋。拾綴公文及塗說。附以窾啓。隨手入筆。命之曰西事雜絶。咸關使者日來探。先是俄羅斯到北關。謂有國書。京都往還。羅以十五天爲說。我以九十天爲說相持。廟議遣舌官辭却之。 袖策 三品侍從南鍾三獻袖策。以謂羅是洋之猂種。不可相關。洋之俗有先結親者。各國不相交涉。渠當書結英吉利。羅必退去。世知南有異志。經月鍾三始就戮。 張皇又掌談。時議以洋舡之來。卽洋學之徒誘致。詗邪黨急。獲張景一輩。三洋將置辟。蔭官權應駿抵掌於稠坐曰。張不可殺。殺張必有患。後果然也。 那識無頭張景一。果能辦致北書緘。誅景一未三朔。北京咨文來。以爲法國人以朝鮮殺張景一。尋兵端。沁陽江口石嶙峋。孫石精魂尙未神。沁之險曰孫石灘。孫古梢工。溺水死者。 淺櫊平安飛箭入。指蹤先自賣魚人。沁之賣魚人。導洋舡入。以此論斬。講修都付舌人傳。纔得通詞始上船。憤殺公卿誰不若。座中奪色鄭承宣。洋舶在沁。左象譯李相建近船欲入。夷欲兵之。怯而退。朝廷擇遣老譯方禹叙。方到船。始詢船來根由。夷以通貨說。方擅示許意而還。議以其通詞欲請賞。時承宣鄭顯德大言於稠坐曰。方何功也。滿座皆奪色。鄭出。方竟除通津府使。險設滄溟急水門。肉泥骸粉崔蘭軒。急水門爲關西水路之險。洋酋崔蘭軒，趙凌峰從急水門入。下陸登閒似亭。期欲入平壤城。甚倔強。至有侵掠商貨。殺害人民。又虜去中軍。按使朴珪壽勑所部。勦燒洋船。蘭軒窮。躍下船乞降。城內外讐殺者。一時撲踏蘭軒死薤粉之。 外城斜日靑帘酒。去覔何天霹靂痕。蘭軒死有日。有鐵山府人乘船過外洋。見有大船破碎。製是洋船。船中幾百屍首縱橫。骨軟明是霹靂死跡。以是來言於平壤外城酒店。都下盛傳異事。濯纓亭子枕江隈。紅扇烏鞵大踏迴。洋恣意入塩上頭。出入濯纓亭。倣東人時樣。紅扇烏鞵。多般調戱。 一道孤烟天半直。無人知道海船來。洋以火輪行船。烟從火筒湧上。便見船行。塩消息晩潮多。仁富靑山轉眼過。訓鍊精兵齊死力。片言却敵又人和。命訓鍊中軍李容煕。選精砲九哨拒之。時市井人李禹赫請往洋船。曉解退去。議許之。李入洋船數語。洋尋退。人如觀蜡十分狂。疊踵磨肩大哄堂。砲架動時驚復散。底眞麤膽底癡膓。船來日。都下波蕩。猶觀者如堵。洋以砲架嚇人。隨羣簇處擬之。觀者雹散。又復哄堂。方窓面面盡琉璃。雲影徘徊劒拂時。衆男子前三女子。靑裙笑語更堪疑。船裝琉璃方窓。內列鏡砲劒戟。照日陸離。有三女以東人裝束。嬌笑其側。萬繩千尺總神機。光化東門去似飛。地煞天罡都照合。丈談網得水羊歸。妖人李正天請得葛繩爲網。網洋船不得退可擒。議許之。正天請開光化東門而出。亦許之。䭾繩乘轎而去。竟不驗。農山水落火輪空。礁石相撐爾亦窮。深目瞠圓餘喙息。一時慟哭海雲中。夷船擧碇至農巖。擱淺潮落。不得抖擻。諸洋一時慟哭云耳。䲶鴦千舳鐵連環。肯放飛禽片羽還。火颮齊鳴看不見。昇天浦外有靑山。議剿殄於沁江之甲串津。截流作綜備火攻。洋偵知從昇天浦西去。軍發喊已無及。八山島合兩歧船。船去船來總底緣。四國衣冠都換面。東奸作計儘多年。洋船一隊在入山島下。約在島上者頭尾相連而去。船中有漢奸東奸。與洋夷合。衣冠互換。熒惑觀瞻。風聲鶴唳太荒唐。九萬潮來計事忙。時船來之聲。訛言四起。德山九萬浦有船來云。一郡騷騷。急送人京師。請計去。 汊港畿湖許多地。不知何故又南陽。京畿南陽。亦有多船來泊云。盖德山南陽二邑。元是邪學輩巢穴也。林下讀書定幾人。憂時急切盡經綸。湖南字挾風霜氣。却把封章上紫宸。湖南儒臣奇正鎭上疏言時事。梗槩是斥邪衛道。承優批曰光明痛快。當使洋夷喪魄云云。近日朝鮮好話頭。洋人交易外無求。九原難作亭林語。印度賀蘭總杞憂。顧亭林天下郡國利病書。論諸洋事甚悉。而五印度及賀蘭亦爲洋外府。相距遠近。亦不足恃。中原亦自便憂洋。頑獸獰禽不可當。近日中原亦以洋夷爲患不細。 多讀春秋備陰雨。君臣戮力在修攘。武死文錢擧世愚。况驚風雨過江都。爭尋絶境淵明記。大似荒年鄭俠圖。武臣惜死。文臣愛錢。史閣部用岳武穆語。定爲今日着題也。九月洋又爲患。江都陷。都下一日之內。波沸繦走。士大夫家。十室九空可駭。江淮保障一朝非。幾萬生靈失所依。慟哭御眞播遷路。誰人能得扈行歸。留守李寅夔坐失全城。廟堂請刊削。臺閣請加罪。其後兩聖御眞。自寅火堡入京。沿路無陪扈之員。弘濟前頭五里還。大臣宗伯始陪班。匆匆及到南門住。催喚龍亭啓妥安。當御眞入都日。宜有儀曹擧行。而到弘濟院後。右議政柳厚祚，禮曹判書韓啓源出郭奉迎。儀節率畧。及至南門內水橋。上連忙勅該司。始以龍亭子奉安。符節堂堂命諭新。武臣留後望中人。胡寧去索松京米。一葦蒼茫甲串津。特除武臣李章濂爲沁都留後。李迤向松京。今近二旬。尙不問甲津一步。海戍荒凉力未恢。通津官舍大酋來。數村隱僻生門在。倉卒能知棄屣回。通津府使李公濂不備虞。聞洋酋乘肩輿而入。恇怯棄屣。走避村舍。洋乃侵掠而去。有啓。獵獵風生大將旗。廵撫使李景夏開府於禁衛營。鍊士卒。新製廵撫司命旗極焜耀。都人往觀者如市。 中軍一出老王師。中軍李容煕出駐通津。逗撓不進。 如何却恃塩險。坐觀畿沿蕩燼時。時塩稍存守備。而列郡無恃。洋知中軍不動。到處燒殘劫畧。不勝慘毒。塩防守計何如。天險從前已有餘。刁斗連營風雨夜。將軍應自讀兵書。塩礁閣爲京江之最。議連船截流以備洋出入。未知水路旣改。利害又如何也。捴戎使申觀浩鎭此。愛士卒也。日久昇平二百年。虞憂溢目儘茫然。方今聖主求賢切。幾個稍工副漏船。時多不次擢用之人。測水西來計亦奸。松京安撫果如山。先人奪得兵家筭。知守崤凾百二關。洋入松京之後西江。計在松京也。聞其測水而去。差武臣蔡東健爲按撫使。安撫而還沿海等地無防策。神京右臂實關防。香嶺西盤海路長。執戟僧軍何紀律。使能努目盡金剛。礪石峴在香嶺之北。香嶺西南拒海門之衝。聞以楊州僧軍把守礪石峴。行旅且笑。楊子江西是幸州。左營旗鼓動深秋。回徨眞將成功地。銅鼎猶傳昔覆頭。壬辰權元帥以銅鼎覆頭避砲。砲響稍歇。脫鼎盛水。以接士卒之口。卽幸洲戰也。今朝廷以禁衛中軍權鎔出鎭幸州。權是元帥孫云。慰撫創痍老重臣。天書哀痛十行陳。垂髫戴白爭來集。令子旗回有脚春。崇品重臣洪在喆年老居江上命差慰撫使慰撫洋船焚蕩諸郡洪自持飯以令旗一對行。世將家孫有祖風。戎衣公座出班中。來頭成敗非深較。敵愾其心爾獨▣。前將臣李景純。世將家孫而席而倖者。以戎衣赴政府公席請出戰。議以年迫七旬不許。時論謂其心則可嘉云矣。人生人死孰爲難。難處須從義理看。歎息沁陽李知事。一門雙節上琅玕。知宗正卿事李是遠世居于沁。及城陷。欲圖恢復。騎驢入城。留守經歷中軍俱不知處。乃治遺疏决死。時年七十八。其仲弟前郡守止遠年且六十六。願從其兄。兄許之。乃以同日仰藥。後先數刻。季弟喜遠上遺疏。命贈兄上相。贈弟亞卿。突擊文臣鐵砲丸。文籍人韓聖根請從軍。洋犯文殊山城。韓先發喊放砲。所殺稍多。屢加淸選以褒之。韓元是卑賤人。 商船深入又延安。延安府使韓應弼蔭倅也。起軍拒甲津。力未抵還。乃扮作商船。入寅火堡。偵探賊情虛實云。命超通政大夫。 射弓武士今何往。纔得軍中有二韓。時武臣嚮用者多。而立功酬能者無一人。統禦䧺兵鎭海陲。江都得失較量時。何來一夕轟天砲。破碎南門了不知。喬桐爲三道統禦使營。與江都有前後犄角形。自江都失守。宜倍守備。賊之大砲來中南門。而不知從何邊來也。宰相平時善讀書。臨機獻策儘紆餘。卽看政府朝房外。簇簇齊來露網車。軍國機密日就。政府朝房卯進酉退。尙未有畫一計發一言。宰臣申應朝憤之上疏。極多可採。左尹元稱將帥才。山城捷報又今來。遊都衆寡料難得。丸藥纔得一放回。武臣梁憲洙時稱有將材者。帥平壤精砲手。入鼎足山城而據。賊未及知。騎馬牽驢而入。梁軍砲擊之中六賊。事聞超除京兆亞尹。梁以丸藥俱盡。賊若添兵。計無所出。具手本。洋邪伏莽蔓難圖。直到于今已剝膚。止沸揚湯猶得計。總營頻拭血錕鋙。洋之擾。有和應也。從前治洋獄。太寬大失策。今議以窮鉏邪萌。先獲三魁。付摠戎陣上斬。名武銀臺赫赫銜。銀臺出戰事非凡。禁庭頗牧而今在。不數唐家仗畢諴。時武臣銀臺多至五六十人。現任同副承旨金善弼方出戰云。不借蕭條異代人。草萊巖穴幾沈淪。龍岡出處疑千古。款段東門惜去塵。特除楊根外臺李恒老爲承旨。馹召上來。尋超亞卿。參聞廟謨。李疏凡六上。批旨每優。李以病辭。乘款段出東門而歸。軍書飛撥大傳號。入島洋船夜遁逃。廵撫中營牒報。甲津所駐洋船。幷向入山島去。軍吏乘撥傳號而入都。都人皆大歡喜。始底定。 尺一不煩無血刃。竟誰名勤景鍾高。崔李桓桓砲手䧺。洋夷裭魄德津東。別饒士崔秉崙，別軍官李基祖帥五十砲。於德津擊洋船之自甲津去者。洋裭魄云。手本。 至今士氣看如許。可掃腥氛萬里空。卽事江都問水濱。魚喁鳥竄是誰因。天心未忍終無悔。聖主恩勤育子仁。江都賊退。始差宰臣姜㳣。慰論江民。使招集之。成效未聞。洋來洋去付閒碁。料敵方看入沁時。柹紅肉赤皆謊說。三軍耳目李容煕。中軍李容煕陣於去甲津十里。日圍碁料敵。大失軍情。境內饒民獻軍食。紅柹牛肉俱登牒目。文殊之役不援。後鼎足之戰。不繼丸藥云云。輕裘緩帶足風流。節制雍容海上頭。若比通津更孤絶。路人相說富平侯。富平府使趙秉老蔭官也。出守海坊。富以小戍。能不至如通津者。以賊之不入。而亦節制慰撫稍得。决之於李得之梁。措大堪稱老智囊。不識其人何狀者。輿人傳說姓名香。通津幼學李▣▣有智畧。江都陷。忿之作商態。屢入洋船。悉其不足。爲勸中軍進兵。李容煕不聽。乃勸梁憲洙收復鼎足山城。又招諭散民。使之安接。實李之力。輿人多誦之。長鬣摧殘海氣寒。夷船情蹙走蜒蜿。狼烟不動鯨波靜。畢竟奇功福將看。鼎足之戰。有一長鬣之洋。中丸而殪之。卽彼所稱全權大臣姓羅者。羅元非洋也。朝鮮松京後西江之塩商姓羅名秀者。船路人皆識其面也。賊勢挫於此。且冬寒届。洋之情不得不退。洋漸退至水原境楓島。挂帆遠去。命班師焉。鳴笳疊鼓動江天。廵撫軍容肅肅旋。聖主臨筵親賜酒。勳名不待勒燕然。回軍日。廵撫使自禁衛營將兵出駐江外。勞問赴陣將士。合陣唱凱歌入都。是日有親臨錫宴。</text>
<title>憶得海藏詩句有感 丙寅○申海藏析木旋軫帖廣寧詩。備述中國盛衰。結句云破盡市上琉璃器。願活路傍▼(毛+兼)𣬫兒。玉垂嘗與海藏亟說此論。卽目下治天下國家大經大法。今思其詩。益有棖觸。噫海藏已墓有宿草也。</title>,<text>破盡市上琉璃器。願活路傍▼(毛+兼)𣬫兒。大經綸出大手筆。此論千古當維持。海公生有治世具。至今人亡存其辭。昔我與公讀公作。歎息流涕噫吁戲。劈從源來放到委。中原氣數我堪知。趙心庵題海公燕行帖曰中原氣數我堪知。 洋醜之盛卽其會。貿遷條約新一規。惟利所在水就下。爾舟風迅爾車馳。柰何不爲深遠慮。如口貪戀於餳飴。光豐以還恣猖獗。世界汩蕫華交夷。憤絶吾東左海曲。民衣民食皆土宜。家雞野忽貴賤。服玩器什太侈而。百種千種新一一。一種一人一家資。機輪自軋靡靡樂。蠡絲轣轆被琉璃。琉璃籠罨一世眼。不從洋出不爲奇。波斯賈胡所未販。䝮怳神巧心隨移。何干禮樂德法事。遠近爭效猶恐遲。富人兼幷自此起。長吏掊克胡忍爲。驅財納諸無益地。擧國黎庶一殿屎。民之窮矣由踰濫。民之質矣今澆漓。有豐豫處有匱渴。在下承當哀彼其。不▼(毛+兼)𣬫兒凡幾許。皇天亦難均厥施。以吾所寶易不寶。一任居貨工詐欺。士夫非無自好者。泯然一色能不淄。詖行邪說階此入。暗地浸淫日靡披。轉輾流毒甚洪猛。化俗駸駸膜外皮。向來斬草太倉卒。遺根伏莽必蔓滋。外海泛泛無定舶。脉絡句引集以期。畿湖內沿及關澨。閃西倏東無已時。脅持侵掠計搆釁。重此眞贋來北咨。時有禮部咨文。以洋夷兵端恐嚇。咨涉贋。方俟回驛。 中外驛騷大驚恐。視若千匀壓卵危。利用厚生我樂我。我雖賞彼彼不窺。譬在人身耗元氣。客祟標症辭良醫。幸有關西一方伯 朴瓛卿。達識經緯需世姿。雍容鎭撫制勝筭。燒蕩腥穢浿城陲。嗚呼海公琉璃歎。九原漠漠說向誰。</text>
<title>浿江夷舶燒殄。人情可見。</title>,<text>撲拉孤雛數握灰。自渠送死哂堪哀。金湯儘有山河勢。玉帳今多禦牧才。敎化八條星日在。侏離一種螮蝀來。西人憤殺京觀小。指點江邊萬景臺。夷始泊萬景臺。</text>
<title>予病。仲氏亦病。是日未會。</title>,<text>蕭颯秋風兩鬢霜。靑春舊是玉潘郞。有醫莫說衰年病。無夢可支秋夜長。動地蟲吟籬草淨。滿天星彩井桐凉。卯君較我應同法。卧向南窓轉竹床。</text>
<title>懷瓛卿 夢與瓛卿昆季。畧說時事。</title>,<text>君故沈吟久。䧺藩事固多。近當衰謝甚。乃若寵恩何。邊戍秋防海。客星夜渡河。悠悠家室遠。時夢嶺雲過。時瓛齋家眷未團。溫齋亦按斧嶺外也。</text>
<title>子婦始見舅</title>,<text>婦來初見舅。喜在入門前。蘭玉期昌後。蘋蘩戒奉先。吾家貧有素。爾䫉福應全。剌剌多無語。動遵內則篇。</text>
<title>月夜藹士所共賦</title>,<text>城塵如海幾人忙。客到來時月在牀。秋早鷰鴻初起處。藹士從西藩。與瓛齋交符而歸。時西藩頗多事。亦一可恨事也。 年豐魚蟹未還鄕。廣德之計。苦未團圓。 功名何事心猶素。故舊相憐鬢化蒼。近日詩工無準的。許君一著妙穿楊。</text>
<title>中秋夜 船警擾擾。無人相會。</title>,<text>病憂幽欝太支離。萬事無如入地知。天下有名端正月。敎人不作一篇詩。一年明月此宵多。人到于今可柰何。故事荒唐牧丹誕。遺風寂寞會蘓歌。</text>
<title>九月八夜 時賊入沁都。城中若不保朝夕。京都洶洶。</title>,<text>燈光如電眼如神。雪涕深宵力未陳。鎭撫重城關得失。元戎千騎尙逡廵。忍遺賊入無人地。難道廷多向國臣。聞說龍岡奇士在。許身一出掃狂塵。李恒老將承召。</text>
<title>滿城風雨近重陽</title>,<text>滿城風雨近重陽。黃鞠花開爾獨香。怊悵江州王刺史。可能送酒到柴桑。滿城風雨近重陽。風雨今年更斷膓。故舊不來兄弟遠。在家還似在他鄕。滿城風雨近重陽。羞對黃花進一觴。佳節今年無好事。三紅秋水閙羣羊。金浦之三紅島下。又泊洋人六艘。京外又繹騷。</text>
<title>登高 九月十五日</title>,<text>週遭粉堞遠如虹。萬樹靑黃萬樹紅。錦繡樓臺秋正好。幾人領畧亂離中。</text>
<title>夜坐</title>,<text>干戈阻絶海雲西。夾板船聲百里餘。洋船據沁都。水程爲二更。 今夜月明如白晝。七星劒下坐看書。</text>
<title>大風登北山</title>,<text>雙褎凌風拂拂鳴。黃花紅樹亦關情。城雲晩入昇平象。海氣秋空戰伐聲。名議卽今無俊及。事功從古出儒生。飄然獨立山邱上。凝目西南送鴈行。</text>
<title>夜坐</title>,<text>迷陽郤曲動成差。六十光陰柰老何。天地之間男子出。經綸不及古人多。中原藿食非爲慮。白石單衣欲自歌。一日回膓九回盡。輪囷血外更無他。</text>
<title>憶弟</title>,<text>纔罷看書便惘然。征鴻嘹唳度霜天。一家累甚艱謀食。仲氏分眷就食惠陰。 百里憂多怯俸錢。季氏方宰高山。 世事猶聞荒闢處。人情不似亂離前。弟兄衰髮參商濶。幾日同耕白石田。</text>
<title>澹人夜會松石所。要我共賦。値病未赴。以詩謝之。</title>,<text>澹人七十好吟詩。松石招邀又幾時。躡屐出門輕世路。捲家就食送生涯。澹人送全家就食於交河。 梅前菊後能多暇。酒熟茶淸自所思。主客圖成今少一。請君話我再來期。</text>
<title>冬至正使李友石 豐翼 贐章</title>,<text>朝鮮使者氣昂昂。英簜西雲遠有光。今日中原名士語。靑氊君得好文章。月沙先生陳奏文。爲有數之作。中州人盛傳好文章。叱馭風生白馬馳。衣冠文物會同時。燕臺劒筑秦關月。補入君家萬首詩。尙書富詩。世以萬首詩稱。僕本恨人今老何。盂鱗望絶去觀河。臨風却送皇華使。一笑苔岑結識多。</text>
<title>曉卧偶憶</title>,<text>梅花百本三重閣。紅褎雙姬數卷書。用袁隨園成句。 事事于今都換面。滿天星斗暎茅廬。少年同學半存亡。秋葉晨星逐水忙。縱使燈前相笑語。幾人能保舊心膓。</text>
<title>十月廿七夜</title>,<text>老翁咳唾感淸凄。星動棲烏驚復棲。隔岸橋通稀漏下。數家門掩碧溪西。每因憶事翻成疾。却有新詩不肯題。淮海陳登成獨卧。樓高百尺許誰梯。</text>
<title>賦梅 用翁覃溪題惲道生山水卷韻。</title>,<text>影憐神處託眞傳。雪意孤山放鶴船。琢句幻如三昧外。品茶睡在小春前。移來竹榻論心地。灌得花甆種福田。味觸聲香渾不省。是曾誰到傍誰邊。</text>
<title>蔣秋吟有詩題之曰老。次其題。又用其韻。</title>,<text>縱須學得少年心。柰向花前只寸陰。快馬名塲辭勒久。枯魚斗水悟機深。此生已了他生在。新病多於舊病侵。不作彭殤看活法。緣何消受到如今。</text>
<title>景老課日相守 阮雲臺詩韻</title>,<text>早晩滄江買釣船。入君閒話正緜緜。牛鳴恰受靑鞵穩。犀點相期白髮憐。翰墨緣深如宿債。稻粱謀急計餘年。來來去去無聊事。飯共饒飢榻共眠。</text>
<title>又次感懷作 瓛齋久斷音墨。海藏靈几。將捲歸永峽。</title>,<text>零落詩塲藥玉船。人今一別久沈緜。夢來是影神何托。事去如風目所憐。欲折江梅嗟遠道。偶聽隣笛感流年。餘生在在緣情誤。又爲燈光不作眠。</text>
<title>從弟襄陽知府送饋魴魚一頭。渾屬破蔬。</title>,<text>魴魚一尾自襄陽。快好登盤佐食香。三月淸凉蔬筍氣。乃今必食襄陽魴。</text>
<title>夢拜權彛齋相公。供以三石一花。公懽然若平生。覺猶窓痕未曙。</title>,<text>胷中一片碧潭月。月落潭空影許眞。公嘗書自有胷中碧潭月。我嘗夢到翠湖蓮。又風梢千纛亂。月影萬夫長句。神采暎發。冕所敬玩而心折者也。 如此風流竹林社。金文貞詩社。 得之翰墨廉山春。冕得下瓣香。已在盥讀廉山齋集時。 廟堂不說無雙士。湖海同悲有數人。公文章事功。不在古人後。阸於時多致牴牾。 香瓣三生花石供。覺來還是舊精神。</text>
<title>雪後偶謔示韋史</title>,<text>雪後洛陽風折屋。洛陽令不問袁安。恠余能及前人似。僵卧寒天不叫寒。兒子十三要學詩。學詩不若讀書多。塗鴉橫說那成理。待到源泉始放科。碌碌油塩柴米事。男兒何苦費沈吟。自然十口關生死。剛者膓猶仁者心。梅梢日射疑南至。新曆紛紛歲月斜。破屋數間猶問訊。眞知可好兩班家。曆書遺俗舊知親串惟韋史。今日心情孰憶之。憶到無如何地境。敎君還我憶君時。</text>
<title>借讀劉文淸眞跡對聯</title>,<text>誰從東武㴑金鍼。夢作燈光綴壁深。綠竹靑山多贋蹟。傳於東人者小眞作。 彛齋秋史又同心。聯是權彛齋贈還金秋史所藏。有彜叟審正印。 小村荒僻詩瓢幻。余所藏詩瓢聯久已羽化。近見隣巷敗屋。有以東紙臨本者。殊爲慨惋。 往日商量玉漏沈。在壬子。申韋史閣學以臨本淸佩仍含玉漏重一聯寄示。曰此眞本。余固不信。有題寄。 此事亦因無事得。凍癡蠅卧淺書林。</text>
<title>逼寒吟病有感</title>,<text>老來人事異前時。冬至陽生感舊知。庭月依然三影好。窓梅修到幾生癡。未知其趣逡廵酒。又復能爲跁跒詩。此夜無聊眠不得。明朝有意訪之誰。</text>
<title>月夜</title>,<text>騰空素月茅簷低。憶向前時照舊棲。莫逆親朋間黃土。獨留衰病卧淸溪。寒梅一笑夜何積。古木自鳴風復凄。聞說南朝謝光祿。暮年詞賦動新題。</text>
<title>卧念</title>,<text>牢騷破屋夜何其。帳裏佳人煖酒時。一夜不曾分二夜。恒河沙數各生涯。人窮不必恨人爲。人到窮時孰使之。春雨春風無所語。落花飛絮正堪疑。人生恰意百年期。石火風燈已不奇。宿草靑山胡蝶去。百年元速萬年遲。</text>
<title>端溪叔周甲 壽序以債字爲文眼。故詩亦債字眼。</title>,<text>吾叔端溪叟。一時了債人。文章傳世業。武列揀才臣。蘊藉留餘福。經營退老春。得天今獨厚。自在此完身。欲說公之美。那容溢筆提。終身感風樹。結識一雲泥。當世心中筭。古人力上梯。白頭敦族誼。照我是靈犀。賤降渾如昨。令公有惠音。癸亥賤甲。叔氏惠詩。 情因窮處厚。契託本源深。奉此心香瓣。賢於壽酒斟。一門花樹句。我債亦還金。</text>
<title>所着蒵斷</title>,<text>安往不爲貧賤累。荒塗長見古今危。無人請度陶元亮。但說訛斜虞玩之。</text>
<title>冬至</title>,<text>無多年尾寸。冬至又今來。天理循環得。人情攬鏡催。久醒秦地酒。忽憶漢濱梅。此日金門賀。歡聲動地雷。</text>
<title>梅下閱淮海英靈集。得廖湘晴詩韻賦梅。</title>,<text>茅屋低垂小燭平。何如何遜動詩情。荒寒亦得先春信。富貴高於一士名。連夜淸樽歸夢寐。誰家玉笛說分明。美人別後增離索。忽到窓前月復橫。絶憶當時宋廣平。翩翩詞賦底心淸。前身相馬無凡骨。獨注離騷自晦名。秉燭眼靑春一醉。廵簷鬢白夜偏明。幽懷欲瀉英靈集。淮海雲烟筆筆橫。</text>
<title>癖梅</title>,<text>冕癖梅自弱冠。今四十有餘年。每値天寒梅凍。或借爐而煖之。世目以炙梅漢。冕亦自笑其癡。今讀孝貞先祖遺藁。得公自爲詩。有大盆梅一篇。知爲百年古梅也。公絶愛之。有句曰寤翁於此癖太早。粤自總丱至白鬚。滄溪從兄首爲詩。農淵諸友同歡娛。時鄭謙翁爲寫此梅冬春二本而傳神。鄭神筆也。一時傳爲美事。噫冕之癖。其亦有自來歟。爲題一律以識。梅花卽是吾家物。自昔栽培大隱洞時。淸德孝貞仰先祖。風流儒雅有餘師。三淵兄弟參同契。元伯 謙翁字 精神二本奇。慙愧孱孫猶有癖。歲寒茅屋只心期。</text>
<title>恭讀寤齋先祖遺稿</title>,<text>菽粟爲詩菽粟文。荒年斗斛衆人分。夜光明月誰家寶。蘊櫝于今十襲薰。不廢江河萬古聲。淋漓隨筆瀉縱橫。知音自有淵翁評。嶺月川雲卽性情。三淵嘗謂公詩。恰似歐文忠詩。</text>
<title>松石書所。與澹人共賦梅影。</title>,<text>小燈牢落忽生春。懸覺多情夢裏人。翠羽頻來疑蜃止。鮫綃欲寫倂珠新。微吟得月成三笑。幻偈如雲悟六塵。坡老瘦顴相對處。幾分形是幾分神。</text>
<title>梅影 澹人韻</title>,<text>黦壁一團春外春。天然襯我讀書人。虛心欲把欺何甚。醉夢纔回看更新。枝頭變滅烟雲態。花外糢糊世界塵。有以觀空空亦實。鍥舟還自費精神。此老風燈六十春。也難免得似君人。眞身何在亭亭遠。高笑相看落落新。少隔幮紗迷宿處。縱經籬雪屬前塵。陰何遺韻陶蘓句。欲語因緣只會神。魄月魂燈都是春。羣書叢裏照閒人。七分畵自緣屛好。頃刻花能入鏡新。如佛徵心先有悟。學仙遺骨不論塵。思量欲問桐廬曉。一樹婆娑萬樹神。何關冷雪與溫春。自在山堂護病人。移得琴情閒似古。化爲書勢粲然新。俄來獨步三更月。是處難容一點塵。裊裊爐烟靑未了。錦箋花墨竚香神。南枝忽作北枝春。覓覓尋尋可意人。忍冬如吾安所遇。捕風於爾得其新。移摹工盡非毫墨。培植恩能報刹塵。月地雲階相去遠。不知何處是形神。果然眞有意中春。喚我何妨副本人。無種生仍歸造化。懸空說欲托淸新。龍涎一唾應黏壁。金步輕揚不動塵。肥瘦短長俱刻畫。繡鍼遮莫度花神。樹底閒探六六春。買珠還櫝見斯人。蘭兄一笑忘形後。雲母深烘獨睡新。銷未盡時通酒氣。韻遺餘處積詩塵。空濛昨夜林園雪。可是歸鴻與寫神。燭前燭後幾般春。春在相思背燭人。試往求之玄圃得。超然獨出蕊宮新。橫參寂駐泠泠夜。淺水寒鳴息息塵。悟未開時先畫意。蘓齋還有一詩神。如墨先皴澹抹春。經營孰是太勞人。物之尤者輕離合。我所思兮化腐新。香䍡𦌊迷無質霧。玉瓏玲墮步虛塵。晞顔豈畏三家語。大有心情大有神。欝金障子鎖臨春。想見當時髣髴人。幸不折來完本在。倩誰換得別枝新。同床各說羅浮夢。披扇猶疑玉鏡塵。持世眞身三十二。頭頭合作一傳神。醉齅吟看近似春。舞鸞曾對可憐人。枝回擎雪雙身重。水到生華百葉新。佳處難言張子目。高情已逐謝家塵。太眞冷澀緣憨得。金粟精含桂月神。</text>
<title>雪雨以風。時夜又深。爲借韋史大資所贈詩韻。寫懷仍呈。</title>,<text>梅如問我坐何危。我坐深更事事疑。惡意眞無來勸酒。滑稽亦復善言飢。高山流水成千古。白璧黃金散一時。寂寞荒村風雨夜。始看花發繫人思。</text>
<title>朝來寓寫</title>,<text>冷殘籬落雪扶危。屋角庭心着處疑。不願積珠能㬥富。也須宜麥免調飢。書來夢短同衾曉。憶二弟。 路隔山深執紼時。芍玉是日入地。 王戴溪頭前十載。梅花百本總相思。</text>
<title>是夜風雪又鳴枕。卧念邵陵海曲。芍玉尙書纔就陰堂。萬事從此又已矣。正不禁老淚潸潸然下之。爲題一詩。以識余悲。</title>,<text>送到同庚送者危。死生只一定非疑。朝廷不幸公先逝。故舊誰將我念飢。卧在海雲新雪處。記不衾影短燈時。南綾白髮垂垂淚。又作床琴擲後思。</text>
<title>送者行</title>,<text>去年先送海公去。今年又送芍公去。去者不爲送者悲。送者能爲去者語。人間六十未云少。了此而去不其遽。海公芍公去我遠。曠然三島泠風御。三島之山可棲遲。三島之水可容與。三島界錯勾股弦。衍阡 海 邵阡 芍 公相據。二公掘手叙少別。玉泉飮斯紫芝茹。有是至樂眞奇絶。果留乾淨一佳處。二公許我安身地。我固不辭塵累除。公輩在日知我意。况復今我滋煩慮。但恐二公能自適。更無餘力爲我助。</text>
<title>芍玉哀詩</title>,<text>岧嶤赤城山。繚繞靑霞氣。惠風展晴曦。琪樹綴芳卉。玄蹤邈焉古。悵悢失所謂。信宿仙都觀。惓言覯子旣。搴英欲貽誰。紅藥華猶未。淥水芙蓉花。一時盛年少。年少如芙蓉。郁郁文光耀。上有太乙仙。顧我拍肩笑。洗我烟火膓。贈我白雪調。去我四十載。年少已廊廟。人生重氣義。鮮不以顚倒。褦襶及軒冕。題彼春原草。滚滚同馳逐。豈無他所好。所好勿二三。言在綠鬢早。梅花三重閣。風雪耿幽討。炯熀金蓮燭。其在于春坊。風雲際一氣。帶犀逮恩光。夔龍敬疇咨。申韓播厥章。翩翩鸞鳳侶。亦集槐棘傍。南山有喬木。君子逝陽陽。眷眷懷令德。溫溫此恭人。春風發其英。秋月謝其塵。是一嫏嬛舘。觀者徒華新。六十其毛換。五色說祥麟。吁嗟麟之毛。海山碧嶙峋。迢遞紫氣樓。其下錦洲水。去去無昏曉。乃與琴泉邇。在昔高堂賓。孰不念蒿里。蒿里有所爲。賢達同其軌。文鶴忽飛遠。柰此玉垂子。</text>
<title>寄錦舲</title>,<text>昨也造晤錦舲齋頭。更僕而還。燕山鴻雪圖。亦一段話也。其翌錦舲有書曰雪上屐痕。徒紆懷思。且恨旭日酥融。如鍥舟之無憑。盖情到語。冕亦執書以邑邑。乃走筆題長句以博其意。實又戱之劇也。覆𩐛是祈。奇哉燕山鴻雪圖。以我喩圖我且愚。是圖來自金石菱。石菱之來自燕都。寫圖繫詩其誰爲。黃 翔雲 王 顧齋 蕫 硏樵 張 午橋 盡名儒。圖中枯木亦一態。髣髴其間見髯蘇。玉筯索題頑伯 鄧 門。李氏 方豫 筆源冰斯乎。邵 金邵亭 瓛 朴瓛齋 海 申海藏 亦吾東賢。知與諸君曾歡娛。玉垂老子驚叫絶。瓣香一爇宣德鑪。此事已在小春前。精所不散如凝酥。昨我曳屐錦舲宅。紫閣新雪淺糢糊。徑造南園恣憑矚。嵐翠渲染玉浮屠。主人咳唾拓雙牖。問童客坐何處無。客乃入室欣笑語。硏冰滴滴淸而癯。故人存亡衰年事。又入話頭相一吁。是時書空作畫勢。謂有此圖君知夫。君眞當世好事者。聽之不啻神全趍。武陵靈境難久適。客起山日憺將晡。一宿翩翩白鴿使。詩往書來如合符。君以園雪見晛消。我跡迷茫情思紆。切譬無憑劒鍥舟。文瀾筆華生意俱。又何不譬詩三昧。羚羊之角亦非觕。想君胷中常有畫。寫我暫入長房壺。我謂鴻雪再世身。今自能得活本摹。變現造化元不測。譬彼譬此爭錙銖。使雪不消跡不泯。陋我如唾靑城隅。大抵昨日此說柄。却非先徵象罔珠。我欲一詑石菱去。寄與燕山舊詩徒。非畫之畫是眞畫。神韻萬里肝膽輸。邵瓛聞此必亦喜。恨煞海公路獨殊。一例騷人無聊事。於無聊處重葫蘆。君以我言爲何如。我意此勤君勿孤。還君一詩三歎息。梅影燈影相枝梧。</text>
<title>絨梅 附小識</title>,<text>絨梅者勝梅也。友於梅足不孤。認絨爲梅而友之。亦足羞也。寓題絨梅一篇。織女機頭月紛紛。流雲滴墮七襄文。韓家年少偸狐白。俯視塵寰雪花雰。藐姑仙書字字玉。萼綠華來邀鄂君。孤山石湖幽絶處。陰氏何氏自端緖。淸玉馨蘭雲中龍。可是靑皇留客語。玉勒回鞭肩聳山。朗吟飛過橋上去。無塩西子豈精神。綠毛幺鳳嬌且嗔。醉嗅漠漠海棠死。蘚身菭鬚愁殺人。五勝不勞埋香久。剪斷江南一路塵。</text>
<title>謝錦舲 錦舲和余長句。繹述契好。又小𨂜以勖之曰近日往復。亦是浮生不易之良緣。勿尋常看過。此余所準備語。錦舲攘先己有。殆不趐自余口出。以一律畧叙以謝之。亦以錦舲語。還之錦舲。</title>,<text>勿尋常處久尋思。三十年今實實知。黃紙名聯宣榜日。余與錦舲同年蓮榜而別有神契。 玉堂緘說講筵時。余在西縣。錦舲書說講幄顧問。 誤人袴褶曾何事。錦舲仗鉞江州時余求書。書謝以韎首袴褶。非本來面目。 勸客旗槍別作私。前秋訪錦舲。錦舲手試茶辛勤勸。 鈐定蘓齋墨緣證。錦舲所用閒印。有蘓齋墨緣。必從警修堂中來也。余亦有蘇齋墨緣印。阮堂以贈。 神光會合二家詩。</text>
<title>又得一律。意未嘗不在蘇齋墨緣。仍寄錦舲。</title>,<text>柰欲無然忽漫思。其誰證者兩相知。梅禪悟在拈花外。硏友心深聚墨時。到老萍蓬猶未定。耐寒風雪若偏私。揩靑可有眞消受。紫閣峰陰轉處詩。</text>
<title>澹人着帽。玉垂今始聞之。乃爲一詩。俟面展一嘲。用舊贈詩韻。</title>,<text>想君自亦羞爲詩。處女白頭初嫁時。九品官猶非寂寞。百年人盡此津涯。籠中一挫冲霄氣。策下悲鳴上坂思。親戚朋知看似貨。烏紗元是負心期。</text>
<title>紀夢</title>,<text>十二月十八夜讀蘓集。夜分而寤。夢與海瓛晤。海處北廂。有方圓二器。瓛處南堂。筆札雲委。夢甚賞之。覺而記者只此。猶坡公之諭馬也。是日乃坡公生日也。冕生日後坡公七日。常所自幸。今是夢尤可異。乃書謔作。寄瓛卿觀察。又示韋史錦舲。想以因爲憶。因爲想之隣。瓛方想中想。海又因外因。方圓隨空入。雲烟落毫塵。卽其寄所寄。鼠穴無車轔。死生稍其大。大暮孰令晨。是猶一輪回。現新忘其陳。坡公得生日。蹶吃畧存神。余亦生日近。有此可夢身。由蘓入瓛海。乃作倂世人。</text>
<title>借人大谷詩未還。書主苦督。謂以已還。實久藏在深而遺忘也。檢篋得之。謝之以二絶還之。</title>,<text>奇絶隍蕉初覆鹿。荒唐泥雪已飛鴻。如今却把相如璧。解出連環片說中。還借不還堪一癡。癡虛癡實傡難醫。靑囊忽檢回生散。俗藥有回生散。 拍手呵呵大谷詩。</text>
<title>賤降日。韋史赴院未退食。以官紙題詩贈壽。借韻謝之。</title>,<text>每年此日輒悲辛。何况今年見此辰。兄弟親朋無一會。亂離憂患閱單身。但知書味靑燈厚。保有梅香白屋貧。閣本詩來淸貴語。百祥證我迓春新。</text>
<title>丙辛天地合 玉垂丙寅生辰。値月在辛丑。日在辛亥。韋史壽詩。又得辛字。是兆文章吉。旣和原詩。且以是更賦續呈。</title>,<text>天地文章今丙辛。斗牛豈値我生辰。花開玉枕千年夢。鴨東文章開山。是崔孤雲。而玉垂舊居花開洞。 篴犯龜玆七日身。坡公生朝七日。賤降。 晩景東隅非有失。厚隣南阮不爲貧。自然時與人相合。大得神光韻字新。</text>
<title>自得瓛齋書。尤不堪棖觸也。以答緘餘懷。繹述長句以寄。</title>,<text>瓛齋之書今日披。海芍之事首說之。吾輩無多擧似人。日少一人尤可悲。黟然黑忽紛如白。終始冰壺秋月規。去年不盡峴山淚 海。今向園屋 芍 復淋漓。綠楊隣巷扶服去。遠憶烟塵在西陲。裁書發緘兩光景。森到呑聲握手時。譬似鸞分鳳析日。一番人事又亂離。高門風雪太冷澹。洛陽袁安問者誰。老眼忽揩擢簡靑。百十一字精其辭。簿書期會猶不給。爲保障哉抑繭絲。君之心已一矢久。國耳公耳遑念私。鶺鴒飛忽騘馬去。嶺雲關樹黯天涯。以此一年至二年。縱無一書我勿疑。有限神用枉勞爾。左牽右掣亦朋知。朋知卽惟一兄弟。無恠於我眷眷爲。書時已悉看時情。我今欲答下筆遲。近來方伯厚旣禀。患在得失性命隨。到處皆是宣化堂。妻孥眷屬各占宜。毫釐相間謬千里。此監司乃彼監司。監司富貴雖云樂。我勸公歸式遄其。北山自有舊屋子。階竹庭松歲寒姿。安排茶竈與筆床。偃仰可展餘生眉。東墅綠野昇平象。發爲憂國愛君詞。招招卬友晨星聚。度陌越阡日委蛇。風流盛事非疇昔。姑酌金罍娛琴碁。襄陽耆舊惟龎老。肯將鷄黍爽幽期。能及康健策款段。海芍墳上奠一巵。</text>
<title>端溪宅會。口呼花樹吟。</title>,<text>花樹春相好。尤奇老樹花。風霜同閱歷。枝葉慣交加。後屬無須遠。比隣且足誇。自吾祖宗視。粧點一人家。</text>
<title>袍笏</title>,<text>禮十一石 並識○丁卯元日歲謁禮也。冕鏟迹。不敢隨人作禮也。審有海石，硏山。爲昔年內府珍。流落在人間者也。位于案上。當中而尊其跌。次用九石左右之。並是先輩及同儕。亦鴨西舊契所贈。又一石。冕投謫鶴山日所獲。使參乎其間。是爲十一石也。儼然一堂之內。翕然若情志之上下交孚。殊無遠邇之別。悉亦不能無所感於今昔也。冕乃袍笏而禮焉。禮于石。所以禮于石之所從來也。各繫一詩。亦所以重其禮也。冕之禮其備矣也。袍笏恭擎跽。媧雲漏一片。神慳瑟瑟光。不與滄桑變。從吳小山竹屋來。巾藏諫巷茅屋。五年于玆。玦環三十六。此山尙宛然。點頭者眞是。三十六年前。小桁硏山從黃山金文貞來者。此殆三十六年前事。一朶三芝秀。煌煌噉麪時。江光鴈影字。仍寫果州詩。石是秋史翁噉麪齋供。形如肉芝三朶也。拙隷作江光鴈影樓字。質之秋翁。五年而秋翁赴道山。冕有詩往哭于果州之下潠田舍。參天水晶氣。韶頀雲山聲。海藏水晶山萬柱參天。敲之有鍾磬響。 攝我心魂去。晶山千古情。拳大靑鋼石。重於錦繡山。情情復夢夢。積積噓雲間。瓛齋靑鋼石䢜于冕。瓛時在關西營。萬二千峰秋。道人乘紫氣。手中一抵鵲。爲向玉垂乞。李迂山遊金剛。䢜携有石幾十枚。供在紫氣樓中。此紺皴小石歸我。一峰尤陡絶。第二第三峰。雲是秋吟客。雲飛便憶儂。浙東蔣秋吟侍御有子少泉鉞，容齋鈁。並奇士也。時金山熊雲客客于秋吟。授學少泉，容齋。雲客與冕托深契。秋吟及二子俱有紵縞。寔雲客蟠容也。此山爲秋吟楡西仙舘藏石。黑色如漆。白雲繚其前後。勢又三峰。高低層別。雲客贈玉垂詩曰看到雲飛便憶儂。桃李層層月。化爲萬仞山。夢痕無覔處。海燕碧天還。曹秘書江號玉水。其贈翠微太史詩曰春宵桃李層層月。秋雨梧桐葉葉風。一樣生成階下樹。取將冷煖問天公。又別李桐廬詩曰我夢從君過鴨綠。碧天海燕自迢迢。此石係玉水贈桐廬者。玉水云經寸之石。有萬仞之勢。可玩也。桐廬以此贈玉垂。玉垂又與玉水有書。今殆四十年往還。山池留鶴影。丹頂倐玄裳。是寶胡非寶。思君寘案傍。溫齋山池草閣。儲有一橫山。溫以赭石不寶。冕携而歸。渲之以墨色。甚古也。今溫持斧嶠南。重是相思。霮䨴秋庭邃。一燈自現光。坡公袖中海。滴滴米元章。冕昔曉訪申桂田峴西山屋。燈光透墻。見有此小山在。袖而歸。今其嶻𡺼可觀者。謫累坐贓汚。果然貪在石。世無王晉卿。有馬吾何易。冕謫鶴山。鶴山朴之一吃士也。有文學氣槩。癖於石。園庭之際。蓄石計可萬也。冕有一石。山房記者也。朴以一小塊贈之。色微紫。嵌空礧砢。足供翫矣。續禮石九詩 幷引禮現在十一石。已過去石。亦自繫情。又拈從前入話頭者。目爲未來石。並位于心而向空禮焉。石之禮將紛如聚訟。又各有一詩。詩有開註。是果三生情緣。觸石一起。蓬蓬然不知其所止。好事自先輩。山僧何所云。飛來飛去處。穴望峰頭雲。永興金公少爲郞。奉役赴關東。迤觀楓岳。僧有佳石者。公欲之。僧辭曰將以獻楓臯大爺。公納行幐還。僧以此已書報也。及永興公拜謁。圓一奇話。石又移供於三淸几案。尋又還於永興公。冕亟請不許。乃百計潛取。公每以此憤之。亦無可還理。後十四年。公語之曰吾之石役于君且久。可贖還也。冕乃包還。石形如潑雲。雲開處作穴。穴望峰僧之言曰採之于穴望峰下云。蘓米百其身。三生迷采石。相公相士無。實實鯨仙跡。冕舊蓄采石江石一顆。卽天地間一尤物也。乃有采石小照歌。又作采石小照印。嘗語及于游觀相公。公疑冕謔也。冕題三絶句。包石以呈覽。公與仲氏宜石尙書品之大驚恠。公始語冕。從今不敢復相天下士也。絳雪尙靑春。已試愚公力。繼此秦中獵。秋山歸疾得。絳雪南圭齋小號也。冕嘗愛深碧小山。注水案頭。磅礴皴擦。可供幽致。絳雪枉話夜甚賞之。翌日書欲移之。冕欣然副之。又四年秋。史禮堂三石。眠在草苔。冕借於秋翁而輦致之。絳雪未聞也。語于秋翁弟琴麋。送徒遲企。徒還以告。絳雪書要其大者。冕以詩謝之曰譬彼秦中獵。我足偶先跳。玉如靑眼在。視我它山攻。何異廣陵觀。贈之靑玉峰。冕素癖石供。洪春湖養痾日。又欲供石。冕以所在分之。其中小靑一山。特特有奇色。天水碧礧砢葱蒨。馭以翠羽。森炫處多。玉而春及楓。犀亦吾無隱。逢處成三笑。月評一氣運。石供之勤勤於冕。春湖又從以勤之。楓下又爲之勤。時分冕之所儲。爲三家供。文犀石小印材。亦歸于楓下北里。石供之盛。亦一時運者然也。吾身天尙假。身外何論眞。杓矣平泉局。看無定主人。韋史非不愛石。特不蓄也。冕所藏硏山。輒時借玩。又復印還之。愛之汎無擇。劣亦請三月。咄咄碧成痞。可憎非𧩦訥。三松兄少以𧩦訥齋稱。在嘉會園時。庭置一靑劣山。冕請三月借。而不借幾成疾。盖冕徒愛而沒分曉也。漸與石化。始知此石與瓦甓等者耳。震老一經過。谷山以石聞。欝林歸棹穩。笑說雞膓皸。芍玉尙書宰谷山日。黃山丈人爲求石谷之石。始以紫霞侍郞聞也。芍玉所采。皆類雞膓之轇轕者。縱有十一之崒嵂巑岏者。挾赤墳不足珍。芍玉嘗示冕五六枚。相與捧腹。浴池淸且淺。澹瀉詩人心。一臠思全鼎。饞涎直到今。沈松石齋庭。有五石在浴塵池傍。每詩期。冕輒逍遙其下。累乞分之。而松石不許也。冕憤之。實無移山計。特其小可負來者一石。攘到諫巷小屋。尙以不能得其大者恨之也。附追禮三石禮生於有而廢於無。吾于石亦云昔也無今焉有。宜亦禮之。此以爲追禮三石也。乃以錦舲題論循序而冠詩。亦開註。石公未化石。先具石精神。天上爲明月。照來影裏人。錦舲借吾禮石卷。題後以還之。錦舲其非石而已石也。冕于是又安得不爲禮也。我愛非存石。禮云乎禮云。意中可與語。穆若淸風聞。尹𤮊齋曰吾恨不以一頑石遺之玉垂。未參禮石卷可恨。玉垂曰余方有意中之石。𤮊翁得非其石也歟。石蔆大有言。孰有三生見。檀越雖三生。此心不可轉。金石菱修歲禮于玉垂。知有三生石禮。覔卷欲讀曰某請以一石獻。可參此卷否。况安知不某心中石。已綠三生菭。而公未見乎。玉垂點頭曰實實然。石菱遂使其仲霞山。畫一石於幀而送之。</text>
<title>錦舲侍郞以正朝獻官。將事于景陵。有詩識感。冕奉讀訖。借韻以還。才不才。亦各言其情而已。</title>,<text>侍講遺臣感昔年。星霜十九積何邊。月衣曉肅香升榻。玉殿山深唱退筵。幸此瞻依流水地。至今覆在白雲天。憑霄亦是先王物。禮石之時已涕漣。冕於正朝。禮所藏內府舊珍海石硏山。</text>
<title>年新。尙阻錦舲。晁起有懷。仍寄。</title>,<text>除夕元朝萬馬馳。駸駸及到試燈時。一床玄草揚䧺老。如此沉吟解賦詩。詩人紫閣神仙宅。一樹梅花夢覺春。笠下傳神心印澄。蘓齋以後又詩人。齋春覃題蘓慶曆文章宰相賢。華嚴偈子濟南傳。詩香一瓣靑棠屋。養硏心空點照禪。錦舲詩派宗旨</text>
<title>新年詩客歎</title>,<text>新年詩客都未逢。詩客亦無詩可宗。玉壺白蓮舊門巷。寂寂溪響搖雲峰。丹華又驚輪回劫。指丹邱華巷事。 芍藥壇上無淸供。指芍玉詩會。 閒時已阻盍簪喜。况復忙時能過從。閒忙時且勿計較。意在詩後意始醲。陌繡旖旎晴日軟。駿馬年祺爭趁鍾。乙乙響屐翩翩袖。百足交於疾蜈蚣。是時卧病張仲蔚。文深蓬藋髮髼鬆。五日雪飈六日雨。料峭緊寒䖃苴濃。使有春黃綾愚伴。指昔年諸詩伴。 傴僂屢鳴諫村筇。當時不識君何狀。譬認花處蝶與蜂。蝶來蜂來俱不速。花氣渾沁百和胷。近日措大大可畏。冷煖錙銖羞殺儂。席門豈有逐客令。長者之車昔能容。豫章小㯓久懸壁。有誰解下殆無悰。硯心一任薤臼𡑷。壺口或倩蜾丸封。視我腌臢一未冷。三隅不反工商農。但把浮雲圓入筭。汗漫何苦來憧憧。錦箋花墨羔兒酒。銷金擊鉢幾駏蛩。先生坐對陶謝卷。看他述作自空蹤。</text>
<title>憶瓛齋 用阮雲臺韻</title>,<text>故人知我心。我心故人合。眷眷一紙書。展讀自客臘。想像入琴徽。泠泠拂百衲。菘麪會昔時。異花列賓㯓。忽爾西風吹。園光何瑟颯。搔首所欲言。每以意相答。爲夢試問之。君說永明塔。瓛齋時爲浿西觀察。 縱能夢中懽。詎能夢後洽。時時獨題詩。還復一拉雜。</text>
<title>旣憶瓛齋。又憶又憶憶。是同志之近日蟬聯者。止各有屬意。</title>,<text>赫奕宰相多。寡與措大合。江上有斯人。云何獨坐臘。小屋梅花香。時過山僧衲。四傑富題襟。時以洪厚齋，曺烟巖，申韋史，金邵亭謂四傑。傑讀作乞。爲四公極淸貧。 圖證主客榻。洛社訪典型。淸言起颯颯。卒歲且優遊。是亦聖明答。孤詣乃以神。標如雲中塔。我愛豈戚親。默照久能洽。泛泛一白鷗。漁人不可雜。右邵亭秋葉與晨星。又歸公輩合。海翁以後桂𤮊續之。 譬彼衆香功。勁和資眞臘。乞飯喜施爲。憫此逢壞衲。玉垂參會。必因桂𤮊。 指以溪雲期。南溪北溪㯓。那不盛風流。面面霜毛颯。微言道所存。衰洫非能答。記昔民部寮。迢遞題名塔。况復世講敦。牖吾後生洽。得之好會餘。好會寧容雜。右桂田楓溪多白雲。雲影溪聲合。合此暮歲情。後期證天臘。後會指以新正。 蓮社來高賢。余似遠公衲。于是感鬂絲。茶烟忽漲㯓。林秀壑又淸。風雪從瀟颯。樵徑小茅茨。有結隣話。 種種在問答。世諦亦歸宗。不說介甫塔。蘊藉起一家。聖恩今淪洽。愛之名敎中。眷言贈佩雜。右𤮊齋雒山與洪鍾。豈爲其近合。氣類重桑楡。異事圓正臘。偶參五老峰。誰先知弊衲。玉麈聽崢嶸。彷彿瓛齋榻。滿屋梅花世。我舌囚𦆻颯。指圭齋席。 憐我愛我心。無答是有答。依食藉夙因。擬建三凈塔。所以此酒盃。果在不期洽。使後來看之。衆賢同遝雜。右經臺平居限城闉。本自重離合。瑣瑣譚門和。躞蹀五十臘。瑩然保心珠。俗情豈染衲。春雨杳杏花。乃同園梅㯓。感歎舊風神。綠鬢飄雪颯。君意我自知。我意君亦答。金碧炫陸離。夬覩九層塔。汪汪淡水交。久久逢源洽。草堂驗文星。絮話置鱗雜。右薇西</text>
<title>題錦舲侍郞手鈔舊稿後 小識</title>,<text>得錦舲手鈔舊稿一紙讀之。如水月鏡象描捉不可痕。可敬可敬。乃就各韻。拈一二字。櫽括篇中語足成之。遂爲七絶二十首。寓此盥薇之情。雖不帶論詩軆裁。自不妨爲酬和之一事。但恠錦舲此紙。適資玉垂偸狐手也。玉垂無吐出一字自己字。捧腹捧腹。江郞五色錦舲收。毫末皆恩總已酬。藉手平生論所得。中書不愧管城侯。詠筆詩結句。至今自命文人者。毫末皆恩總未酬。公今位躋二品。勳襲封爵。友香亭上秋懷客。瘦竹幽花寫影形。是果一年情緖事。楚人歌又恨人聽。友香亭秋懷詩。有何楚人多蟲響壁。稍秦蚕食蘚生庭。幽花對石賓酬主。瘦竹橫窓影贈形。俱警悟。君處靑靑謝眺山。想像當時下筆還。石氣花香歸頓悟。笛樓人去白蘋灣。一笛樓詩。君處靑靑謝眺山。我來柳惲白蘋灣。常居石氣花香內。頓悟鍾聲塔影間。極雅。注情斜日蟬鳴樹。一遣騷人作上才。度與金鍼誰解繡。七言詩出柏梁臺。浣溪書齋詩。七言詩出栢梁臺。直到斯筵幾度開。注情斜日蟬鳴樹。想像空庭鶴步苔。瘦盡東陽好友憐。眞情流出見詩篇。北隣還有趙淸獻。一例同時無一錢。送沈茝石詩。苦吟花下冷無氊。瘦盡東陽五十年。今日春風官道畔。靑楡都是沈郞錢。茝石極淸貧。同儕常悶之。今其詩然也。玉垂貧。與茝石相甲乙。有此謔語。三萬六千無盡酒。東西南北幾多人。年年芳草關情甚。一樣春風屬後塵。笛樓詩。酒中三萬六千日。花下東西南北人。極流纚可讀。今蘓堂侍郞，荷漪相公。傡是酒中花下人。而已赴道山。正是米家書畫船。藍田日煖玉生烟。詩中亦得傳衣重。皮骨之間盡可憐。送蘓堂蘭史詩。陸氏東西茅店屋。米家書畫綠江船。風淸馬首聞香氣。日煖山中起翠烟。句意濛濛畫意含。兩三村柳水西南。千金一字他難得。月白山靑卽我談。澹湖新居詩。兩三村柳仍流水。遠近人烟半翠嵐。詩中豈有塵間事。月白山靑卽我談。竹日松風分韻詩。忘言然後來情素。凄淸夕露澹秋容。餘意看山吟一句。蘓堂分韻詩。竹日淸簡編。松風冷韶頀。餘意望遠山。秋容澹佳句。延佇到忘言。草徑騰夕露。六松亭在南山南。小雨還明碧樹參。千載烏雲眞本帖。勝看暖翠漾浮嵐。六松亭六言詩二篇。溪邊碧樹風亂。山外烏雲雨含。小雨還明返照。西風磵柳𣯶𣯶。俱警入畫圖景。宣和題品唐明皇。燕翼徒傳翰墨香。歎息千秋無本意。錦舲獨自費文章。題宣和御筆明皇訓儲圖詩一篇。深得古軆。結語曰訓儲之意終蒼茫。病蘇香積靑烟夕。詩境蒼茫明翠暄。怊悵樓空人寂寂。垣花牎帙許誰論。訪蘇堂二詩。有我病豈香積。久卧百花間。時錦舲患積。又萬綠懸頹垣。花光泛窓壁。相携入詩境。澹興靑烟夕。窓間書帙亂。山日明翠暄。並入三昧也。追想蘇堂風流。又豈可得也。禹貢篇中多得力。錦江雙樹是公州。翩翩落日歸山鶴。此似平生一葉舟。錦江詩。錦江雙樹是公州。自古吾鄕在上游。孤雲落日歸山鶴。淺草靑林渡水牛。又小舲長在玆江上。是我平生字。錦舲公嘗語玉垂曰錦江雙樹是公州。得非禹貢筆法耶。相與一笑。碧蘆花發吟詩舫。文藻凄凉故宅空。今是非耶何處問。尙傳五百間淸風。碧蘆舫紫霞翁舊址。錦舲有碧蘆舫歌。辭極典遒。而意又纏綿悱惻。情所然也。傑句秀語。有不暇摘論。蓼花紅爛尙書省。流落江湖借畫圖。不謂人間無此種。戀闕心偏與爾俱。錦舲得尙書省紅蓼花種。送栽錦上鄕廬。遙憶有詩。第七八句云一簇爛紅錦。延英門左隅。結語曰問爾紅蓼花。還憶紫禁無。寄意深。慕華舘外回靑眄。芳草車輪聲宛轉。不獨由蘓今㴑漢。唐人骨格又勞燕。弘濟院出餞蘭西詩一篇。大得坡公骨髓。又間有漢魏語。結之以東飛伯勞西飛燕。妙在沈沈白日迴。摹情寫事足神才。此翁六十年間悟。鸜鵒春雲燕語催。午眠詩。畫出午眠。寫得午眠妙境。沈沈白日迴。是其起句外扇也。忽記玉垂昔年午眠詩。鸜郤春雲燕語遲。自謂頗得午眠意。忘其全。溪光投餌漾星辰。何似灘聲曙蟹人。人達人窮分二局。未容力處是詩神。釣魚詩。風力牽絲分藻荇。溪光投餌漾星辰。逼到釣魚眞境。玉垂鄕居日曙蟹詩。雲屯夜黑灘聲厲。正是霜臍欲下時。又未嘗非曙蟹眞境。而比諸錦舲釣魚。淸和險畸。已判於詩。宜其窮達之分頭也。姮娥第一十眉妝。新月微升澹白光。採作崑山玉梳半。巧工刻出成文章。新月詩結句。山遠雲橫空黛綠。姮娥第一十眉妝。此詩全篇刻苦。深得詩品。齋所云意想欲生造化已奇。如覔水影。如寫陽春。甚可敬也已。梅花室白曙山中。王戴溪寒興到窮。一縷吟魂濃睡意。誰人能識是淸䧺。笛樓拈韻歸家詩一篇。殆有神助。頷聯竹樹徑靑微雪後。梅花室白曙山中。結句徹夜縱談詩不作。歸時轉覺氣淸䧺。尤非可力襲而取之者。眞覺淸䧺。甚可敬。</text>
<title>合璧</title>,<text>怡堂藏有蘓齋墨緣印一。又墨緣印一。並從秋史得者。由蘓入杜印一。是李桐廬戊子入京日。得之丁卯橋舍人。歸于怡堂。常用珍也。近日錦舲以詩事相屬。亦有此三印。是必紫霞齋頭本也。神光會合。洵亦不偶。爲述合璧一篇。以識石因。古人去後古人言。文字傳時如返魂。傡生今人參商濶。云何摸捉聲氣存。古人今人精神骨。除却文字無次論。千載萬里流芳潤。大海圓光不二門。金石隨現種種法。心心相印情情洽。近日錦怡契苔岑。詩紙書帒皆鈐押。古拙勁方繆篆工。錦紗明透茶晶匣。閒印汎濫姓名章。一一花生綠欄夾。譜 王厚之，姜夔，錢選，顔叔夏。 格 揚克一 式 吾邱衍 考 朱珪 諸作家。尙論樊榭必錄箚。厲樊，榭鶚有漢印序。 叫絶蘓齋有墨緣。由蘓入杜尤奇焉。昉自覃公盛文米。虹月紛騰鴨水船。有是三印摹刻字。聯珠合璧狻鈕鐫。霞秋詩境重紅豆。如影於形各後前。怡得其二秋藏秘。其一得又戊子年。想到錦房此三刻。認是霞老之內傳。錦怡金惜仍寶用。乃在一時豈偶然。散似千江同一月。影影相照眞可憐。曰杜曰蘓余不敢。盖亦無緣還有緣。白閣迢遞望紫閣。那將金箆日刮膜。兩地摩挲此同心。紅不泐處欣所托。陰縵陽理左右源。我意初從一手作。可以聲音笑貌求。會合神光不寂寞。程王奇遇 程易疇漢印事見覃集。王鴻漢印事詳在王鴻本集。並奇。 漢官餘。姓得相如名亦如。于是程王曠世感。古程古王其知歟。不及吾輩今日有。墨林詩芽春扶疎。拙句要爲他山石。煩君大箸當瓊琚。又欲盡做潘家蓄。近日藏漢印。以潘有爲最甲。 遍拓案上等身書。一印皆作一顔面。語語言言隨起居。壽者相存金剛劫。石老芝靈樂只且。然後始稱文字福。福田搰搰勤菑畬。</text>
<title>海藏祥期迫。持酒衍阡而哭之。</title>,<text>助人增歎息。飈雪仲春天。淅淅松間籟。幽幽石底泉。與之休萬事。及此倐三年。有淚今難副。死生兩索然。</text>
<title>素隱李承旨 絅愚。海藏姊兄也。爲哭海藏而至。遇諸松間。實不期此。而共抒後死之情。</title>,<text>慟哭靑山在。死生孰重輕。風埃暗城路。持酒十里行。是日不相期。邂逅松間驚。趙李此經過。試問泉下情。情而無泉下。靈雨豈聲聲。忽而一陣雨作。 悲哉後死者。重死不重生。</text>
<title>東臯寓懷</title>,<text>夜來多夢寐。朝起入靑山。臯壤猶如此。烟雲自往還。眼前千載易。分外一時閒。欲向山花語。山花是舊顔。</text>
<title>惜春無聊。携鄭老人登北臯。至木犀園。小憇而歸。</title>,<text>當年春事在林陂。覔覔相逢盡所知。謝眺靑山雲阿那。廣文白首日支離。誰能無意桃花世。忽漫沉吟柳絮詩。昔稿柳絮詩。今多讖符。 落晩欲歸不歸去。困人天炁繫人思。</text>
<title>諫巷絶句 漁洋詩韻</title>,<text>尺五天臨景福宮。御溝春水水流紅。石闌一字黃金埒。日日看花步馬工。玉川居住澹蕭蕭。遶屋茶烟畫景饒。閒讀道書初罷睡。小盆新土種紅蕉。一問玄都舊觀中。劉郞去後亦春風。何人欲買黃壚酒。面面桃花不辨紅。舊雨不來掩閣書。紫荊花下悵醍醐。至今事事貧爲病。猶掛南朝富貴圖。當年纖手日傳盃。垂柳陰深別院開。永日無人茅屋裏。不知誰夢鳳州來。河豚石首簇江邊。問價何曾辨醜姸。一路水更 平聲 知不遠。春風擬貰白湖船。</text>
<title>懷錦舲 錦舲當還吾詩債。久不報。聞有搬屋之擾試士之役。</title>,<text>怊悵年來紫閣花。心心料理錦舲家。債詩不作容焚券。典酒如難替瀹茶。桃李門春需世意。梧桐庭月向人誇。玉珂送盡靑袍恨。只是從前已足嗟。</text>
<title>望雨</title>,<text>淸明穀雨無多雨。屋角初疑少女風。望杏村中原草淺。種桃觀外陌塵空。人閒微病知誰健。春盡陽和見始融。卧聽雞聲如夢遠。經營笠屐訪隣翁。</text>
<title>紀夢書寄瓛齋</title>,<text>玉垂前後夢。欲記筆千枝。昨夜餞春酒。昏昏又夢之。夢中所與語。分明證者誰。廣陵歸田賦。弟兄將及時。我欲分身去。君說稍恨遲。忽然窓鵲起。我夢眞我癡。</text>
<title>三月三十日書懷</title>,<text>歷歷依依曲水灣。去年詩亦此中間。佳人夢是含風樹。病客情同欲雨山。有事元從無事起。迎春之故送春還。如何把住紅和綠。長碾乾坤一隻環。</text>
<title>慵來</title>,<text>慵來連日覔生涯。今日悠悠昨日知。沈水香銷懸榻久。映山花發捲簾遲。非吾信美無能賦。贈我何爲欲報詩。回首南陵春草綠。王孫一路誤佳期。</text>
<title>偶書</title>,<text>從古人能不死存。死人宜作可憐魂。風燈莫捕虛空影。草露旋晞頃刻痕。豪傑千年神馬往。榮枯一局畫蛇論。知無得失彭殤恨。何處靑山是九原。</text>
<title>立夏翌日夜始雨。雨後人情可見。</title>,<text>農情嚇嚇笑相傳。春雨今看立夏天。石㪷久騰藏穀市。桔槔多忙注秧田。自然造化回中夜。宛得生成若上年。知此須臾無死可。南風倘有內湖船。</text>
<title>燈夜作</title>,<text>新熨輕明白紵衣。少年佳節稱生輝。龍鍾卧作衾窩物。不去觀燈穿市歸。</text>
<title>人閒</title>,<text>人閒日永自相宜。閴寂空堂坐卧時。賖酒無錢非酒薄。愛花如玉見花欺。胷中多少經綸事。卷裏分明得失知。六十年來何所的。夕陽西抹水東馳。</text>
<title>西軒雜效</title>,<text>深宵恠爾白頭翁。負手彷徨漏響中。如病之風搖燭眩。得詩於月散花空。未知眞味歸田好。隨例曾憐哭道窮。可是一身終歇泊。問誰爲拙問誰䧺。</text>
<title>寓題 是日得張午橋編修遠寄詩緘。</title>,<text>老人靉靆要分明。庭葉牀書遞試晴。豈盡看同紀昌蝨。須從靉靆老人評。久安室是晩香堂。筆意詩情合細量。近日神心無所定。廬山眞面亦荒唐。拙效猶能知近喩。人間第一是人心。遠而近近且遠。何件物事。鈍僕對曰人間第一。是人心也。 喟然歎息呵呵笑。落盡簾花夕照深。</text>
<title>四月十三日</title>,<text>韋史公六十生辰。公不以是日聽家人壽。寔公之篤于倫而棖觸者深。公旣壽矣。奚以此不壽也。公手書其生辰詩以示。冕之素獲公雅意者。若左契之不爽。遂和元韻。博其義而紓我情。六十生辰想酒筵。未嘗供具不精鮮。那能無意酬今日。大有難懷異往年。湖水歸颿圖欲就。江天飛鶴笛空傳。喬松非繫家人祝。平地神仙卽穩眠。</text>
<title>果然喜雨</title>,<text>孰令枯槁轉光輝。雲點魁旁曉見微。玉液瓊漿滋物物。太和元氣散霏霏。置之死地生爲大。事亦無時有始稀。早許平分三十六。那由看得此神機。</text>
<title>喜雨晴</title>,<text>雲散風微霽景多。遠山無數盡靑羅。酒醒林屋凝梅潤。夢踏郊原漲麥波。天造影從人欲順。市權猜透歲功和。太平有象翁今老。烟月康衢擊壤歌。</text>
<title>憲廟諱辰恭識</title>,<text>當時化育一翹蠕。不死人間十九年。曾向山中誰痛哭。孝陵松栢隔雲天。用河西事。</text>
<title>病幾日又甦</title>,<text>苦哉六十五經春。狼狽支離困頓身。故舊無心皆棄我。文章不足比諸人。誰知死有悠悠事。幾了生來念念塵。茶椀藥爐都汗漫。半竿紅日又淸晨。</text>
<title>用淸庄詩韻。嘲韋史。</title>,<text>三淸樓閣閱陰晴。舊識相逢各有情。病後尙餘謀酒力。眼前還好詠詩聲。亭亭日欲蒼山遠。落落秋先碧樹生。我愛夫君驚席上。珊瑚種得幾枝成。</text>
<title>偶言</title>,<text>薄俗誰能轉。途窮勿復陳。星收劒氣。流水洗琴塵。先輩不如是。平生無故新。定知知我者。只有月中人。</text>
<title>嶺南御史朴溫卿 瑄壽 周歲始復命。聞而喜之。</title>,<text>嶠南二年事。係我朴溫卿。夷險恃明主。亂離有老兄。桓齋時在浿西營。 皆言君鐵面。果慰彼蒼生。消息今來大。此懷可共傾。</text>
<title>吊木槿 小序</title>,<text>病中見數叢草花𣰦𣯶籬落間如前年。獨不見木槿也。問之。曰前冬枯死。可悵。遂寫絶句以吊之。病矣吾其不死木。老枝帶葉尙生涯。夕陽籬落廉纖雨。悵惘前年日及花。</text>
<title>薄曛丹邱宅。邂逅金楚江 商雨，李蘭坡 獻洙 二君。欣然若舊識也。二詩已就而席散歸。借其韻以寄。</title>,<text>夕到丹邱宰相門。二君傾盖極溫存。淸時聞賭東山局。二君日就雲下詩塲。 異事欣逢北海尊。螃蟹並馳工是步。羚羊一挂悟無痕。如今老怯張儀舌。風雨秦關不敢言。</text>
<title>秋雨寓題</title>,<text>病思秋情一半加。強聞酒熟倩人賖。古今物色看如許。松菊猶存處士家。</text>
<title>沈松石生日夜會。見招。</title>,<text>牛鳴屋角限西東。病脚蹣跚步亦工。爲有君家生日酒。如今相屬古人風。流年漸短存情洽。好話時圓撥睡濛。王戴溪頭他夜事。正知雪白月明中。</text>
<title>座上贈徐桂西</title>,<text>木犀山下小茅廬。恨我尋常阻起居。不是南州無別㯓。莫疑中散有新書。天寒歲暮身非鶴。海濶江深夢羡魚。猶記前年今日夜。一燈題句鬢疎疎。</text>
<title>偶訪韋史値詩塲</title>,<text>冬至至前日欲長。主人見我展眉黃。舊遊入話如春夢。好客題詩抵夜光。阻幾多時情是病。生並一世死猶香。慇懃乞得東家酒。饇煞西隣喫菜膓。</text>
<title>韋史宅偶會</title>,<text>梅花樹下見詩羣。花好無關歲色紛。近日情同醒醉夢。不期會似往來雲。風流頓盡今非昔。鬢髮蕭然我與君。葱竹仍成膠漆合。縱經生死可相分。</text>
<title>日昨韋史詩。專述景福宮賀儀也。此詩一播。同朝俱和。</title>,<text>維新邦籙慶靈長。勤政門開日道黃。金爵觚稜凝造化。蒼龍宮闕動輝光。穆臨天語求衣治。列侍仙班滿袖香。其在于今堂構業。先王曾此託心膓。</text>
<title>十二月二十九日。金 綺秀，申 觀朝，洪 晉裕，金 能均 來。</title>,<text>老後人生惜寸陰。更持紅燭賦靑襟。如斯流水無窮路。聚此英材足一林。畏跡深藏燕市筑。移情遙在海山琴。于今却是難忘處。歷歷梅香盡德音。</text>
<title>除夕</title>,<text>茶烟禪㯓鬢絲明。尾臘頭春此送迎。萬事商量凝燭跋。一年消息限鷄鳴。舊如可愛新當愛。來似無情去是情。試向梅花論甲子。屠蘇樽酒我爲兄。</text>
<title>戊辰元朝 戊辰</title>,<text>元日方知元日好。萬人情願萬人禱。天地浮在和氣中。沐日浴月寶所寶。三百六旬盛今朝。海錯山珍襁于道。賤拜貴又卑拜尊。其禮班班足可攷。淋漓酒肉上顔皮。睚眦春雪債帳掃。蓬門亦散雛雞翹。南里北隣欣童老。數卷殘書身太平。笑笑言言趙冕鎬。</text>
<title>金楚江及從弟 秉鎬，族弟 昌鎬 至。</title>,<text>崚𡾓瘦骨老蒼顔。自惜風流與不關。世戀全隨千里水。人情那隔萬重山。知君蘭臭生言外。保我梅香在醉間。且喜餘年如是足。入春二日已多閒。</text>
<title>曉枕。與智齋說夢。謔題。</title>,<text>前村喔喔動寒雞。月落庭空雪復迷。一笑娉婷迴夢處。梅花燭影自東西。</text>
<title>人日韋史屋。速金季芝 綺秀，申用賓 觀朝，洪致三 晉裕。金申未赴。洪獨與焉。</title>,<text>人日期人度雪溪。老夫詩興未全低。江西宗派新香下。漢上風流舊句題。合璧將圓詩可好。摶沙未聚物難齊。酒場直待春深淺。紅杏園頭雨一犂。</text>
<title>洪致三又先歸。余與韋史拉韓海觀話。</title>,<text>送人怊悵去時溪。三笑圖成對獨低。明月將期元夕會。梅花又得兩年題。誰其和者歌於郢。我欲從之酒到齊。竹譜茶經春後計。山家硏墨代鋤犂。</text>
<title>夜又得二犂</title>,<text>嘉會坊通昭格溪。樓臺林木路高低。君居常現丹砂氣。畫意如添淡墨題。投漆可能容我在。和光亦自與人齊。新春有味靑燈下。相對衰翁笑同犂。朝來暮去是丹溪。氣意相將兩不低。醪熟許同元亮飮。詩成却待樂天題。名都十五非歸趙。莊嶽尋常可得齊。直到于今那拱手。長沮桀溺尙耕犂。</text>
<title>韋史席。與申用賓，洪致三，韓海觀共賦。</title>,<text>緣何索米漢城無。久貰輕舟繫在湖。驚世文章方屬子。愧人鬢髮已欺吾。留連秪爲諸名士。去住非難此老夫。鷗鷺閒盟商證處。彭郞居近接䨥姑。</text>
<title>歸後又疊</title>,<text>歸心日夜詠文無。夢在江南何處湖。似有其人難似汝。忘之甚者又忘吾。梅花足上留三士。竹影當前擁萬夫。新歲庚申知不怕。冰壺自得照淸姑。來日庚申</text>
<title>又疊示少年友</title>,<text>莫門人情有與無。猶魚相忘在江湖。符因不讀欺蘓嫂。燭及餘光望李吾。同里少年能長長。明時棄物信夫夫。上春祀竈欣將飽。先把村醪釀紫姑。</text>
<title>梅下又用無字</title>,<text>風流寂寞詩人無。去訪前時范石湖。及到新春多𢠵惘。強扶殘醉且支吾。淸言不有傳之者。妙境孰能知也夫。化得梅神吟正苦。香山嫗是養花姑。</text>
<title>上元前夜。訪端溪詩所。不値。</title>,<text>來日上元堪可遊。今宵先訪渭南樓。主人不在雲間去。老客相隨月影留。銀箭銅壺如遠夢。梅花玉笛忽新愁。燈前却與微之語。此是香山第一流。</text>
<title>初春</title>,<text>忉忉怛怛上元過。春事相關又欲何。料峭風穿懷袖薄。葳蕤日曬臉紋和。草知土脈句芽未。鳥覺天機選響多。數卷殘書西澗屋。老人猶學病維摩。</text>
<title>金聲遠至。共寢曉寒起坐。金得二韻。勸余賦之。</title>,<text>不有吾衾薄。那知人㯓寒。勸君呼燭起。咳唾一相寬。惻惻寒輕欲惱誰。病邊料理病邊知。自將硏墨尋詩久。鍾到西隣煖酒時。</text>
<title>寂寂</title>,<text>寥寥寂寂見詩情。撼到隣雞第幾聲。春入圖書燈欲語。夜生風雨劒頻鳴。自從老後身如客。多愧年來弟念兄。事事不知人笑罵。白頭依舊在京城。</text>
<title>借讀歐堂賢弟詩卷。並有一時才彥秀句綺語。洵可悅。爲題下段而還之。</title>,<text>老年曾似少年遊。今日看君許上流。滚滚才名詩處起。層層氣意酒邊留。何來駿馬千金市。此去元龍百尺樓。欲說前時吾已倦。滿城春色一回頭。</text>
<title>歐堂從弟 慶鎬 夜拉詩客來。共賦。</title>,<text>近來詩約莫知然。會在無心有意邊。鍾漏香塵如隔世。池塘春草又新年。榮枯何間元同路。少長皆歡各任天。主客圖成堪一笑。錦牋華墨足雲烟。</text>
<title>二月小晦</title>,<text>花勒輕寒柳亦然。知從何路到春邊。靑山遠近常多夢。流水東西不定年。慣是相逢遊樂地。未能無意艶陽天。塵埃野馬空蒼見。二月長安萬井烟。慵來是病不期然。惱覺春芳着眼邊。寒食淸明當巳日。杏花楊柳想丁年。欲尋局外安閒地。蹔醉壺中別有天。一例詩情難寫處。濃時爲雨淺時烟。星星髮白問胡然。憶事傷春此一邊。駿馬東風嘶去後。芳尊斜日倒時年。于今棄擲身如土。從古昇沈命在天。也學長生先聚米。丹厨不檢有無烟。</text>
<title>北山人有致小盆紅梅。高纔五寸。枝三丫。着花四房。花也哉嬋嫣若笑。花情花態。乃眞花也。爲賦一絶句贈花。倣阮堂軆。</title>,<text>五寸三枝四朶花。花之小也小無加。風風雨雨均功力。猶使天然作一家。</text>
<title>次尹小康 幷小序</title>,<text>尹小康得句云吟邊何處最奇絶。得意雨泡香斷時。才彦紛然品題以爲得境也。裒成一帖。名其籤曰火齋集。玉垂於小康。常以陸士衡才多是患。乃以老生常談。步作佛汚。實亦有意乎證藥。笑笑。雨泡香斷眞奇絶。爭似溪鳴樹老時。境自隨人人自悅。無心詩是有心詩。時詩絶悅。並和原韻。</text>
<title>小康又以詩示之。又和。</title>,<text>山人居得山居好。山寂溪香花復紅。每一思來眞畫裏。又重尋到是春中。蘭言淸吸沄沄露。芝宇欣生穆穆風。欲把金鍼度長短。君心如錦我心蓬。靈活明珠麗彩霞。烏絲欄夾小行斜。齊梁軆裁知爲淺。韋柳商量欲不奢。大抵冰源初出水。較然木實必生花。老夫讀飽今捫腹。勝似淸泠一椀茶。</text>
<title>和申用賓餞春</title>,<text>春今去也托之誰。刻意問春春不知。無酒山中此靜坐。有人樓上方題詩。夢爲蝴蜨西風遠。唱到驪駒白日遲。已與相忘榮悴久。百年三萬總佳期。來時欵欵是曾誰。此事荒唐不可知。城北城南無限酒。花開花落有情詩。使能遊遍吾生老。及到功成爾去遲。回首天涯千萬里。碧雲芳草又前期。</text>
<title>餞春餘懷。與申用賓，金友濂共賦。</title>,<text>落花寂寂柳陰陰。爲惜年芳遞客襟。微雨空濛連古巷。夕烟迢遰動前林。詩人遇似桓伊篴。春事看同叔夜琴。莫道相思了無益。黃鸝猶作間關音。碧苔經雨散庭陰。負手徜徉足暢襟。深巷日來成酒局。通家年少振詞林。辛勤勸讀三緘字。磊落如聽百衲琴。自恠衰翁交不息。席門之外有車音。</text>
<title>午窓偶題</title>,<text>來禽靑李小庭斜。如此蕭閒試墨花。數日薰風書帶出。無人知是鄭玄家。</text>
<title>雨中拉申用賓，金友濂。踰嶺到金季芝書所。得硯樓詩。今日能言詩一句分韻賦。</title>,<text>和風歸蕙上。宛宛朱明臨。閒人善起居。雲日載晴陰。樂與數君子。振策陟崇岑。崇岑縱云勞。美景當千金。翛翛入林越。選聲多異禽。溪水自東西。激石響瑤琴。天然小茅茨。髣髴畫境尋。中有讀書子。俯仰得古今。是我太丘家。季芝犀園先生孫玄史之子圖。 後來尙德音。瑟瑟玉而成。祈招式愔愔。促膝藹有喜。圖史且娛心。阮宣豈無錢。又可沽酒斟。神意忽以曠。放眺一快襟。樓臺富餘春。烟雨時淺深。懷哉孰與歸。余亦能高吟。</text>
<title>駕幸毓祥延祐宣禧二宮。行展拜禮。臨洗心臺。恭識一詩。</title>,<text>長安四月雨新經。鳳吹淸過御柳靑。鹵簿分頭金照耀。侍臣上馬玉瓏玲。通雲橋出先廂進。太古山深小次停。不是君王重春物。宮園儀在講丁寧。</text>
<title>四月九日。往北園得日南花幾種。雇丁擔之。隨護而歸。位置如去年。繹叙花事。</title>,<text>擔花一擔過溪頭。紅白風翩日影流。緩步隨筇欣欲語。十分得意似封侯。狎獵婆娑數種花。年年淸福在吾家。靑苔籬落荒寒去。四月初旬始足誇。去年今日花開好。今日花開又可憐。聚散存亡風雨過。今年花事在今年。辛勤飭與花丁言。好護銅甁灌水盆。開到半開應有客。賞花留客醉芳尊。有客從前見有誰。愛花時到愛吟時。我詩羞向人間說。今日玉垂呈玉垂。</text>
<title>落晩步於溪上。望見書園。紅桃尙有存者。</title>,<text>白下春光無覔處。靑山曲曲少人家。秪今桃樹依然在。此是劉郞去後花。</text>
<title>又得好花。添供茅屋。可侈濫。</title>,<text>草堂顔色大堪驚。錦似輝煌鏡似明。却有隣人來側聽。詠詩聲認賣花聲。</text>
<title>白紵歌 二首</title>,<text>碧梧紅豆小城秋。吳王宮裏堪可遊。淸夜漫漫淸漢流。雲間月色妬簾鉤。容步便旋凝作眸。一眄一睞情難酬。西家妙舞鄭家謳。苧蘿靑山生遠愁。細布黃絲昨日休。宮中美人年十五。白紵新翻自起舞。柳枝無力感君王。君王親手結珮璫。結珮璫促君膓。天地不長君心長。跂彼織女成七襄。瑩瑩垂作銀燈光。銀燈光處夜已央。</text>
<title>行見月</title>,<text>行見月。見月幾回圓。恨月不與人周旋。人情猶見月相憐。人不歸時月在天。笛裏關山又一年。</text>
<title>飮馬長城窟</title>,<text>飮馬長城窟。荒沙亂踏遺矢鏃。况復窸窣多白骨。啾啾時作出塞曲。行人彷徨馬躑躅。記取靑騘高駄少年遊。摩挲月題䩦革柔。恃我堂堂黨頭。春風羅帶熱不鉤。繫馬楊柳覔封侯。九地九變凝碧油。唾手擒盡驕虜酋。提出燕雲丈八矛。氣義當前不少留。千里旆㫌自悠悠。揚鞭直登受降樓。閨中少婦雙盻眸。黯黯塵處烟生堠。慇懃勸着黃金兜。送時那念別時憂。我馬行逐鹿羣呦。勁弦鳴入塞草修。遠聞羗笛吹凉州。我馬白日嘶未休。單于夜遁爾窮謀。蜿蜒山谷被氊裘。將軍號令擊千牛。饗士詰朝賀蘭蹂。結髮一生所欲求。閣上麒麟誰畵不。貳師軍聲吾亦羞。美女之好醜女仇。句注三面鼓且收。朝廷論賞失其尤。我身僇辱如楚囚。長城窟裏風颼飀。我馬隤魋曷云瘳。低首牽來底因由。朝飮暮飮無伴儔。非戰之罪力不勠。悔向軍牒名蹔投。倚馬一笑黃河流。</text>
<title>短歌行</title>,<text>白日何短短。園中花柳晩。白日何堂堂。少年行樂沈醉歌舞塲。堪一歎芳草斜陽。金尊無賴回腸斷。麻姑仙髮不到霜。碧海桑田三閱變。</text>
<title>望夫石</title>,<text>石是人。武昌山頭女化石。噫于戲。鶼鶼比翼相愛時。並蒂花發連理枝。生怕婦在夫行遠于役。古昔兒女卷馬革。去開茫然蚕藂國。阿郞一去無夢跡。棄我如遺我何適。父母兄弟不同食。人間樂事歎寂寂。未聞以此費盡苦心力。夫婦恩重重相失。望夫石自千年白。</text>
<title>寶釼歌</title>,<text>君不見有市三十駿馬千。越王羣臣皆上天。又不見石凾掘得豊城獄。龍氣直射牛斗宿。寶釼時屈亦時伸。陽文陰縵非世倫。用之不獨在人身。可懾魍魎與鬼神。始何得之决浮雲。又何失之久沉淪。揮之拓之當八垠。一人之學愚所欣。葱闕閃閃藏在室。說且不妄戒勿褻。繞指錯認鉛力鋩。惟大丈夫正心膓。爲能守持葆神光。</text>
<title>射虎行</title>,<text>南山白虎𧆟且威。噉人不擇瘠與肥。猿臂將軍爾豈知。夜黑草長大醉歸。一發除害如封豨。將軍之偶人盡奇。恨殺博望遅後時。大黃強敵已解圍。</text>
<title>精衛詞</title>,<text>銜石塡海爾精衛。爾計爲石爲海計。不見石來海淺時。但見歲月駸駸逝。身小役大女譙翛。愚公計亦移山豪。世人笑爾一孤雛。石不加高。海自傾洞鳴波濤。乃願欲覩滄桑變。訴向麻姑說乃願。不動一爪恨可湔。人間事事無如何。何獨於此計始多。</text>
<title>遠將歸</title>,<text>遠將歸。行人一去歸逝期。上隄下隄草靑萋。朝日初上窓鵲啼。金釵卜得私心知。遠山浮是儂畵眉。</text>
<title>春野行</title>,<text>春水漫漫在春野。春草不知春山下。十里五里愁殺人。來人常少去人多。鷰語呢喃暄日長。野濶覔春無處覔。覔春人自沒心膓。</text>
<title>吳苑行</title>,<text>姑蘓臺上春風起。婁門胥門亦桃李。後房篋篋水湯湯。吳王長在章明裏。翡翠䲮𩿶雙新鮮。醉夢不到越溪船。雕欄玉砌長莓菭。伍子公孫碧血濺。</text>
<title>汝爲我楚舞</title>,<text>汝爲我楚舞。我爲若楚歌。歌長舞短苦相和。天地四方無網羅。鴻鵠一飛凌空摩。野田黃雀將雛婆娑。黃口呴哺計轉多。田中有雉雛有禾。用句。 啄啄於女當女何。善事而君莫念他。</text>
<title>失釵怨</title>,<text>失釵釵不見。問女何歎息。中野曠茫情未測。且欲新之故豈得。吾自恨吾曷云追。君不見刈蓍失蓍女心悲。</text>
<title>關山月</title>,<text>關山月。照人幾白骨。愁雲慘淡悲風發。驚沙撲撲平磧濶。嗚呼秦皇漢武好開邊。萬里長城屹相連。連年去去征胡役。征人日夜事戈鋋。戈鋋之事苦未圓。前後不聞往者旋。酒泉張掖烽烟急。萬馬齊倒寒霜跡。尺一飛傳情所匿。務讇微失章其獲。征人一夜憶歸心。心心同照關月白。秦時關亦漢時關。一例長得月空還。嗚呼月裏吹笳苦征戰。中原有月當誰見。</text>
<title>臺城曉朝曲</title>,<text>景陽宮裏鍾未動。西陵樹色天且曙。絳紗千枝朱雀桁。紛紛各導珮響去。閶闔次第鳳扇開。大家猶自遅起來。太平玉燭文武道。不許江令退朝迴。</text>
<title>行路難</title>,<text>行路難。羊膓句曲蠡殼盤。幾人走馬快相寬。春風桃李映門戟。武安宅裏讌客歡。翻酒覆酒亦無端。來時渭橋綠漲瀾。萬轂香塵洗而殷。勸君聽我說非謾。君不見灞陵山中荷樵客。謙謙自名爲伯鸞。因人榮利他不關。從來未服黃金丹。肉身雖在豈羽翰。回頭事事皆人寰。事事人寰難又艱。</text>
<title>陽春曲</title>,<text>歌陽春。春鳥一囀花柳新。風風雨雨遞笑顰。萬轉思心溢芳塵。踏靑兒女如雲去。亂落車中金華鈿。雙雙駿馬玉面郞。蕩繫在情一線。賣餠當年白髮翁。慣唱渭城今誰見。敎他沈醉莫愁家。厭厭不知春日斜。</text>
<title>春別曲 三解</title>,<text>送春別春。別在何處。柳殢花愁都不語。行人自騎靑騘去。送春別春。別在何方。此日此時在洛陽。塞北江南路且長。送春別春。別何時返。前期知遠也未遠。明年同食城中飯。</text>
<title>春江花月夜</title>,<text>臨春結綺明如空。玉樹花發後庭紅。可憐門千戶萬向水處。夜深璧月挂院東。滿宮學士皆春風。藻思孌婉奪神工。當時惟見巴馬子。獨鳥飛過一瞬中。阿𡡉亦做眞仙好。迷樓天上長不老。漾漾溶溶錦帆河。宛轉桃李河北道。琵琶彈出別恨生。西苑孔雀今飄零。樹樹楊柳自靑靑。蕙心紈質憑誰托。化作秋螢遍蕪城。何代無之韓擒虎。陳楊爛漫歸鹵莾。君不見秦皇漢帝大基業。地下劣保一片土。</text>
<title>讌客詞</title>,<text>西園碧樹春復開。讌客華堂客到來。當筵絲竹豪且哀。用句。 邯鄲美人金鏤釵。誤觸傍人客笑偕。遅遅白日不見催。惠風入袖情徘徊。粉香酷烈中百盃。四座相驚玉山頹。終冥不知何所裁。陳王一費八斗才。</text>
<title>蘭塘詞</title>,<text>赤欄橋水喧風起。一派流出蘭塘水。蘭塘水滑碧且鮮。蕩漾蘭舟蘭塘裏。舟行聞歌不見人。云是浣紗西家子。水重紗薄掣還長。剌剌驚飛浴䲮𩿶。日暮空塘珮聲遠。橋水流去浣紗香。</text>
<title>春曉曲</title>,<text>九曲屛深窓欲曙。鸚喉微哢不自語。美人▣得玉肥寒。手貼衾浪輕復護。床頭休燭如廻光。半篆遅炧同心香。杏花雲薄透簾長。萬端旖旎籠一堂。</text>
<title>拔釼擊柱歌</title>,<text>昨日上皇宮。于于來社翁。是時安用叔孫通。陛下豁達收羣䧺。篁冠一擲自沛公。無主天下八年中。雲飛揚兮起大風。斷蛇三尺倚崆峒。用句。 帶礪山河次第功。狗屠博奕歸包容。太平烟月比席同。臣等碌碌皆凡庸。天以臣等奇遭逢。陛下三傑虎與龍。子房籌內無赤松。咸關先入蕭丞相。黃面談兵亦足上。牢籠顚倒所成大。臣等何由暴其狀。項氏不用一范增。漢家諸將今無恙。起舞紛紛醉且號。拔釼擊柱自速辜。彼從草澤手釋鉏。亦由陛下輕詩書。嗚呼皇帝之貴乃何如。</text>
<title>水仙謠</title>,<text>靈鼉擊鼓長闐闐。珠宮具闕淸無眠。靑桂影沈五百丈。三更吐月月華鮮。陽侯淵客相翩𦒘。中有一人字玉蓮。霞質瑩瑩明秋水。鮫綃衫袖璇風起。▣眇可望不可親。去時騎鯨來乘鯉。夜靜海濤碧如霜。簫聲隱處龍老矣。</text>
<title>春來曲</title>,<text>春從何處來。來時令我好懷開。流水一年舊亭臺。東君玉輅碾輕雷。我且爲君酌金壘。億千塲醉千百杯。杯中白日莫須催。今日不作昨日回。可是和風甘雨最費力。生色陳根與枯荄。試問春在人上能栽培。</text>
<title>春去曲</title>,<text>春去也。春去今近遠。落花啼鳥當若何。佳人才子徒孌婉。芳草句引到天涯。他家情緖他不管。春去春來莫須悲。春去春來非人期。直爲從前春去時。惜春一段損玉肥。</text>
<title>公無渡河</title>,<text>公無渡河。公不見河中風浪險且峨。下有窟兮旁有沱。公竟渡河。去逐東海萬里波。公自爲死死非他。爭奈公何。公欲手斬蛟龍切黿鼉。濯足一唱孺子歌。</text>
<title>田家行</title>,<text>田家有技拙於驢。但知力作充官租。遂成及我私碩㪷餘。飯不乞隣酒不沽。亦復山樵與圃蔬。此樂可以終身娛。苦筋骨者天所扶。子女夫妻能保餔。點檢豈必畏三姑。百般過失生讀書。有吾之有無吾無。姓名不到公案逋。</text>
<title>別鶴曲</title>,<text>鶴去何天何所希。天遠日暮心有違。去鶴那知留人悲。顧影未作一羣飛。覔覔尋尋伴侶稀。余獨胡爲不免鞿。厭見家鷄啄啄肥。前身我是丁令威。</text>
<title>烏棲曲</title>,<text>烏欲捿。烏欲捿時歸未歸。萬乘㫌旗被江湄。吳王喜射安陽麋。宮中美人不勝悲。寂寂夜永燈垂輝。一搦之腰八字眉。自言當年宮中稀。猶山事往無歡嬉。五湖鳴榔安可希。</text>
<title>洪致三從德積海。得一石而歸。玉垂欲之。以一詩示申用賓，金友濂證之。</title>,<text>有金吾當擲之也。有錢吾當蓄之者。平生嗜好在于石。寸奇尺瑰入玩把。居然起我一門戶。不向米家庇其下。我愛洪君字致三。文采風流秀而雅。洪君近從德積海。袖中一石淸堪寫。嵌碧崱屴橫山出。我眼如月驚且啞。摩挲注水遠近看。石竇雲氣泠泠瀉。譬似和璧趙與秦。當仁讓者吾其野。洪君浪作幷海漁。玉垂不勞坐能假。辛勤移置橄欖屋。雨響斷續花影惹。安得於此老興淺。世間非獨韓幹馬。</text>
<title>和寄洪致三 借洪致三海石。余以一詩證焉。意欲閉之不還。取舊所蓄一山亦海石色微紫者安於盆。兼貯采石五六枚。副以畵幅一塞之。致三和余詩極精。用珠櫝買還事尤奇。且借韻而不趁韻。盖古也。余又和而寄也。</title>,<text>有石無詩吾末如。有詩無答寧不野。石來詩去詩又來。好事紛紛傳白下。意足仍成玉連環。注時說金亦說瓦。此石非徒他山求。惟君文采乃爾雅。况復得失今可均。三生緣業孰眞假。淸明秀潤氣兩間。石能結之詩能寫。我經百汰尙存沙。君且自珍沽善賈。無中生有始見誰。蘓米不得辭其也。莫把悟境問趙州。彼頭雖點他口啞。高麗盆中棗栗枚。並與畵幅曰姑舍。又陳一詩石在前。賖取隣釀盈玉斝。</text>
<title>韋史生辰 並小序</title>,<text>四月十一日安福卿書曰。不能飮一盃於是日。寧不怊悵。再明幸蒙臨。共喫一觴。可少慰。是日指十三日韋史周甲也。藻卿與福卿俱無以往會洞陰。聊以是少慰也。求古證今。生辰大矣。後代人作前代人生辰。同時人爲故舊分張日。遙作生辰。甚至爲荷花牧丹俱作生辰。去年尹寶𤮊爲小阮淵齋在湖時。作生辰於楓溪。藻卿與申桂田，金經臺往會喫酒。一例是情之所之則然。福卿之言。亦可好也。前夜夢有一鶴翩翩自白雲山中來者。當與福卿一說此又。意三松公先藻卿。已醉在福卿所也。藻卿方撰杖。又有一詩。詩曰。韋公生日今朝是。風珮冷冷不可攀。領取鶴山書一紙。故人情在此中間。</text>
<title>是日福卿所拈韻共賦。卽近年所無。</title>,<text>君今休矣可棲遅。三十年間始有詩。世事全空名利處。故人難忘夢魂時。此來醫巷 福卿宅 餘花在。相對書窓短髮垂。風珮洞陰高卧客。白雲流水問歸期。指韋史。</text>
<title>近日脚根不定。定在訪花尋酒間。</title>,<text>自入今春新雨屐。塵紅苔綠半訛斜。桃花源裏逢樵客。楊柳橋邊問酒家。萬事何須求此外。一生那得盡無涯。神仙可望雲霞遠。遊戲人間我足誇。</text>
<title>月夜</title>,<text>碧天如洗河漢傾。誰家吹笛起新聲。主人欲眠眠不得。繞遍㯶廊負手行。微吟忽作高詠去。遠思近思空復情。今夜有花兼有月。宛轉當時玉溪生。空庭水積樹無雲。當日懷民卽我羣。天下定難如是夜。人中多有可觀文。存亡且半心猶往。榮悴雖殊夢豈分。顧影時時如欲語。鬢邊月色度紛紛。</text>
<title>雨室小集</title>,<text>流水門前柳映眉。坐聞黃鳥送情時。芊絲草色春風遠。寂寞菭香細雨知。白社詩成聯彩筆。廣陵人別損瓊枝。有錢不惜新賖酒。會向名園日日隨。</text>
<title>又賦</title>,<text>文園病後展愁眉。小雨牧丹開坼時。昨日看君秦酒重。數人送客楚山知。詩成一爲題桐葉。歌闋還羞譜竹枝。莫問韓生誰與語。雲龍聲氣有相隨。同隣日夕見鬚眉。何况經過載酒時。山裏雲深人亦到。雨中花發客先知。可憐叔夜琴三尺。定似文通筆一枝。欲贈瓊琚重相識。近來無處不追隨。自古詩人常蹙眉。苦吟直到在今時。應劉一去悲陳迹。嵇阮之間許獨知。茗艼肯辭千日醉。紛綸遞供百花枝。從來眷眷春消息。不向西園不肯隨。齒落頭童雪作眉。前時張緖少年時。飛騰急景春仍失。眷戀虛名老不知。峻阪非全無驥足。深林何處覔鷦枝。高吟爛醉君誠健。月裏花前我亦隨。</text>
<title>得友濂宅詩讌韻寫意</title>,<text>花氣烘 缺 睡意昏。此中誰識有玄門。靑山小屋餘三硏。明月芳隣又一樽。同志人今生面熟。從心吾亦古書溫。不須浪問虛舟事。岸上回頭釼鍥痕。</text>
<title>又得夕詩一首並寄</title>,<text>溪南溪北翳烟昏。溪樹沉蒼却對門。市外婢求消夜燭。室中婦貯不時樽。粗完事業身何困。少歇思量語亦溫。啄啄筇音沙逕淺。是誰覔詩過橋痕。</text>
<title>近日花顚太甚</title>,<text>昨又爲今朝又昏。近來花學我專門。雨餘培護山丁簣。月裏徜徉客子樽。欲落關情泥可辱。始開如笑玉能溫。紛紛題品誰家事。留得香名葆墨痕。</text>
<title>罷看書</title>,<text>燈花眼纈卷書昏。掩卷休燈大法門。奈此頹唐支一枕。不堪淸楚對空樽。衰眞無藥龜甘縮。詩不生香麝褪溫。歎息深宵何事得。西窓月印數枝痕。</text>
<title>朝起</title>,<text>咳唾淸晨拭眯昏。鬅頭童亦早開門。百年事起心中筭。一宿緣空案上樽。窓峀遙烟噓寂寂。簾花微雨醉溫溫。汝南黃憲應經過。快洗衰儂鄙吝痕。</text>
<title>雨中有效</title>,<text>谿村終日雨昏昏。白晝人家自掩門。豫章徐稚初辭榻。北海孔融方有樽。四月看花䨥屐到。百年流水大絃溫。不知何處塵香宿。露網車輕汗血痕。</text>
<title>無聊</title>,<text>老人作計太劇慳。午熱朝凉殢病頑。微醉回看殘卷在。乍眠仍起落花閒。流光但付烏三足。外事寧窺豹一斑。未死猶能誇大處。謝家蠟屐少文山。</text>
<title>八盆花聯句 講字韻</title>,<text>譜軼羣芳裔。玉垂。 廣續日南講。位亞主夏盟。翠堂。 聚伍類漢缿。仙機跂襄錦。玉。 優鉢喝威棒。證香留鼻觀。翠。 比玉誡捲控。勸酬無箕爵。玉。 題品弗律耩。靦顔有薔榴。翠。 嗤笑眡珉玤。護風嗔啄雀。玉。 承月描滿蚌。天態近於尤。翠。 霧眼老因傋。愛劇同摩燕。玉。 藏豈厭說項。山隣紅映▣。翠。 幽馥泛澗港。玉。</text>
<title>玄圃五峰歌 屬意于近詩社諸君金季芝綺秀，金友濂洛鎭，申用賓觀朝，徐殷卿相雨，洪致三晉裕。</title>,<text>我夢昨遊玄圃西。玉氣一上明月如。月之所射嶙峋碧。化作五峰高天齊。一峰混混蹲磅礴。往往彌綸烟霧噓。季芝。 又有一峰開面目。嵌竇橫皴忽扶踈。友濂。 又有一峰始嶻𡺼。得之亢爽屢曲折。用賓。 一峰欲撑天柱攲。蟠胚融融精神結。殷卿。 又有一峰玉芙蓉。倒挂蒼松翩虬龍。致三。 萬有皆有無不有。猉獜在左鳳凰右。窅然喪我我不知。彷徨問路得宛酉。異哉我夢非眞是其眞。擧手一揖來仙人。仙人謂我尙齷齪。三洗髓能返汝神。乃見五峰競秀相環抱。對此穆穆亦旼旼。九點齊烟生脚下。麻姑坐愁桑海塵。</text>
<title>北隣小會</title>,<text>詩緣久隔似灰寒。積計全春夢幾團。忽復生新今夜事。天然猶作往時看。芳樽小醉風因燭。碧樹微吟月欲欄。人去人來元不定。未容易未爲難。說向諸君片膽寒。諸君且坐一蒲團。金徽虛擲名琴碎。雪鍔猶懸古釼看。無酒餘生堪對酌。何人此夜獨憑欄。津津小極嘐然笑。已白頭來復黑難。深巷安知陌路忙。小開詩席話踈凉。隣園春去平無碧。遠郭人來淡月黃。酒響檀槽通信息。燈花芸壁寫文章。自憐病後難爲力。猶抵君家此夜長。</text>
<title>爲蘊石從叔所拉。往飮北山新屋。歸路㴑入尹康翁書室小話。</title>,<text>靑山寂寂鳥頻啼。羃歷烟生逕復迷。出門遙樹閒雲語。不知何處過楓溪。</text>
<title>懷人</title>,<text>千年落落是同聲。欲語因緣限此生。前夜月明今夜雨。茅簷花事亦關情。</text>
<title>寫意</title>,<text>前輩爲詩不在詩。難聲難意又難時。烟中霧裏何人宿。五十年來趙玉垂。千人萬人自作詩。七字五字各因時。狂吟夢囈陶情足。豈必紛紛罪玉垂。</text>
<title>殲勦邪種 幷小序</title>,<text>比年洋邪爲國大患。至有德山之變 謂以俄羅國斯軍名數百。從德山九萬浦下陸。毁破公廨。劫發軍器。轉入伽倻山。犯墓所莎草。一宿墓村而去以聞。差洪州牧使韓應弼馳進墓所看審以啓。 喆增之事 前正言趙喆增沈溺邪敎有年。潛懷異志。丙寅洋船。亦其招來。發覺於近日捕廳邪學罪人張致善之招而莫掩。一邊發捕。際喆增姪猷善倍道先通。喆增自斃。方逮捕猷善鞠之。又張之招。引前參奉李身逵及子進士在謙，姪在誼。權複及弟襫。李卽辛酉邪學正法罪人承薰之子若孫也。邪種之石壓筍生。可惡可惡。 而極矣。聖上赫然斯奮。命在船者期圖勦殲。伏莾者到底櫛捕。廓淸其源。不徒吾東方之幸。實有光於天下萬世衛道抑邪之功。賤臣先以一詩畧伸其忱。西南番舶久縱橫。俄羅斯船來泊三和長淵之界。不許問情。情狀叵測。船大如島。民以繹騷者數月。 今復畿湖事事驚。千古無端德山賊。一時稍快永宗兵。夷船自德山東至永宗界。投書多輕侮語。僉使申孝哲誘致城外。擒二首斬懸旗竿。又從以砲射。所中死及溺水者頗多。特旨加二階。又除承宣。旋仍本職。命度支賜錢千貫米十包。 由來天網寬於失。終見王威廓盡淸。文物聲明君子國。儓輿亦具秉彜情。</text>
<title>邪種今正法快哉。然其不悟而至此者。足可爲世之愚惑者可悲。詩以論之。</title>,<text>撑腸嘯鬼太紛綸。釼血塗頭作氣新。泥海牛鳴荒佛夢。玉京鶴唳冷仙春。天應悔作無生主。世恠多看咾死人。鉏草東風吹又綠。渠家桑劫幾成塵。</text>
<title>偶題</title>,<text>萬事何能一不違。自從老後已全非。今年無定黃梅雨。閏月初成白紵衣。岳下風光看更別。天涯兄弟夢相依。盆花開遍閒愁足。莫把新篇寫落暉。</text>
<title>盆花已落。盡送置槖駞家養。需來歲春供。用前韻爲題一首。</title>,<text>已盡盆花悵有違。今朝昨日是耶非。庭心依舊松生籟。墻角無情蘚厚衣。曾爲人來相欵欵。慣經詩處一依依。繁華豈我隨身物。但得芳尊可駐暉。</text>
<title>不見</title>,<text>筇屐無閒硏墨疲。吾儂堪笑用心時。平生欲爲親朋死。不見親朋死我之。</text>
<title>吟寄秋堂 訪徐秋堂相雨稷下老屋。稷下余所從前所愛者。昭曠幽僻。兩有其美。朝日不筇而至。甚愜賞乃晤言。不覺屢更僕。金石書帙。融余神意。始不虛訪秋堂也。余賀秋堂曰詩境如此。君何以抵當。相笑笑也。溪南又愚齋徐憙淳舊園。亦係一愴情。歸路有吟寄與秋堂。</title>,<text>曠界兼之幽處好。林情却與市喧遙。靑山繞屋人開榻。流水臨門客渡橋。我夢居然懷宿昔。君詩何以勝晨朝。蘭盟石友忘年得。拘跡時還意自饒。</text>
<title>近日北社諸少友文讌淋漓。老夫不覺健羡而喜之。遂寫二詩送眎。</title>,<text>我亦當年事可論。少年休笑老年昏。靑燈有味書千帙。玉麈淸譚酒一樽。蔡伯喈今無虎士。李元禮昔重龍門。賞音賴得諸君在。流水高山寫景渾。黃楊身世莫要論。自入今春 閏月 病復昏。斂却薑芽猶點筆。爲諸君一二試掔。 倩他櫻筍 廉川翠堂載酒而至。 亦開樽。衰年氣托元章石。供新石 舊雨情深仲蔚門。桂田康齋時或枉存 一派淸泉悲末路。幾人錯道在山渾。</text>
<title>讀鄭板橋題語</title>,<text>板橋自作空靈語。留到人間與玉垂。只有此緣嫌未足。夜燈還得夢看詩。</text>
<title>病裏無聊。得西隣少年詩韻。隨作隨寫。乃至爲十作而止。</title>,<text>遊食淸時一老民。蓬蒿巷僻怕𨂜輪。爲書跁跒無完筆。對酒翩僊不整巾。病後不知當世事。年來羞作繫人身。時時欲向靑山語。多被烟雲阻却頻。白日長長卧逸民。第簷西角送羲輪。逃名久謝羊膓路。見客何妨鼠耳巾。醫到成時元折臂。黥能息處是完身。自然醉後狂歌發。不敢當君把酒頻。初心堯舜我君民。玉燭調元及廣輪。直擬周旋靑瑣闥。不辭顚倒白綸巾。崎命道那饒舌。雨露仁天尙浴身。久作菜園一閒漢。帶經鉏歇寤言頻。譬似倉皇一臂民。顧余將伯獨推輪。自携靈運登山屐。猶着林宗遇雨巾。學佛學仙皆異趣。如金如玉是吾身。天津看了猢孫罷。蕉鹿隍中夢豈頻。雙丸倐忽弄愚民。眼見輥彈小轉輪。何處春風散樓閣。去年明月在衣巾。忘魚湖濶成孤笑。放鶴天空立等身。莫惜當前千日酒。任人來往醉醒頻。龍鍾滑介葛天民。門外安知繡陌輪。用力驅驢來碾磨。無心看鳥去啣巾。玄之玄又聾人說。材不材將穩我身。豆腐羹茅屋裏。餘生長願飽時頻。書中眉目古先民。字細難成學射輪。隣舍將穿餘照燭。華陽擬戴不哀巾。無心白髮如聞道。非計靑雲足致身。六十年來棲屑夢。曉窓斜月漏鍾頻。白蓮社裏見遺民。山月蒼凉幾滿輪。溪靜歸雲生弊履。林香春雨滴欹巾。嘐嘐笑罷成千古。落落行孤有一身。結習從來難化得。支公戒酒此繁頻。芸芸職職四家民。一事相關重食輪。元氣淋漓在文字。幾人崎崛語儒巾。瓦全玉碎難乎世。骨死泥生患有身。恨敎南山楊子宅。晩鴉飛去太頻頻。爛漫靑袍舊酒民。灞陵一別悵朱輪。明廷黼黻方紆策。老屋琴書尙飭巾。嗟我未酬邱壑志。恨誰不現宰官身。至今白首如千里。每一思來夢去頻。</text>
<title>詩會</title>,<text>玉垂居住自詩廬。花覆茅簷錦不如。老逢人無說話。近來何事勝樵漁。悠悠望厚多新進。落落心虛返古初。愛此良辰能有福。好茶名酒儘紆餘。</text>
<title>席散。又題寄諸君。</title>,<text>昨夜文星帶草廬。今君一隊似相如。籠歸蔘朮將爲藥。網得珊瑚別是漁。靑眼同揩參契▣。素心無負讀書初。曛黃散盡呼燈處。誰識衰翁此樂餘。君輩無嫌我敝廬。夜同看月乃何如。融衡舊契忘年齒。皮陸相憐寄釣魚。已有深心詩跡處。更敢回首酒醒初。簾花欲發遅不發。爲待明朝見有餘。橄欖村荒小罄廬。主人留客兩欣如。憐吾貧病扁非藥。畏子詩強趙敢漁。澹泊靑蔬甘飽已。徘徊玉麈縱譚初。于今白下寥寥歎。先輩風流頓盡餘。</text>
<title>廿日</title>,<text>天氣淸如此。先生方掩關。種花惟白髮。捫蝨亦靑山。夢與何人見。詩成閏月還。忽然幽興發。問酒柳陰間。</text>
<title>日企簾花。今見盛開。騃子請賦之。乃用其韻。</title>,<text>小盆花發滿簾紅。蘊藉斜陽對晩風。回笑辛勤翁髮白。果能成就一旬中。</text>
<title>閱邵靑門，鄭板橋二集。小叙</title>,<text>雨齋㵳閴。閱邵鄭二集。並有窺斑而心折者。非以詩文光耀熊熊奪目。卽其發千古未發處。是不以保我良知。具絶識者能之乎。雒誦浸詠。不覺精神已攝。與殘蠧芸香而一之。苟欲捉筆。螳臂莫可運於轇轕之會。先寫二短律。首借邵韻。再借鄭韻。寓其萬一者則亦賢乎已。乍看興化筆。想見毘陵山。鄭邵。 說與千人夢。得之萬古間。有塵能變海。如水欲同灣。漠漠起神思。遙遙一往還。眼前非可恨。往者亦無情。人世看花處。神山有草生。胡爲難蜀道。聊以限秦城。千載吾誰托。牙絃噤不聲。</text>
<title>夜坐。借靑門詩三韻。</title>,<text>香篆寒猶結。茶湯老復凝。手中書一卷。歷歷十年燈。巷深溪籟積。時向耳邊來。欲語無人答。空樽上白菭。剪燭中宵坐。偏知兩鬢明。可憐蕉葉上。陣陣雨過聲。</text>
<title>雨中披閱板橋題竹數品。大欲種竹。今日是戊辰日。是年是日又奇。乞竹西隣而栽之。乃以邵子湘集中韻。隨題二短律。</title>,<text>迨雨思移竹。戊辰况戊辰。此君今久別。與我昔相親。陋巷無嫌地。孤根足致身。翛然提鑱去。童稚笑欹巾。板橋多妙語。想見品題辰。剩墨看猶在。道山夢可親。板橋竹臻妙。題品尤妙。 移來應小醉。相對是前身。雨竹今籬簁。一般我墊巾。</text>
<title>識夢 曉與錦洲遇。歡如也。錦洲曰子自斂手碁局邊。甚寂寥。旣寂寥而視之與碁局邊誤下一手者。不啻天淵。相與一笑。覺而異之。遂和睡吟。吟終就一絶句。</title>,<text>樑月蒼蒼舊日顔。淸言貽我足廉頑。知今斂手碁邊坐。謂勝碁邊着手還。</text>
<title>午慵倣宋人絶句</title>,<text>厭厭慵睡晝陰輕。落盡簾紅鳥自鳴。一片靑山書卷上。無心忽憶謝宣城。</text>
<title>檢扇</title>,<text>白髮先朝舊散官。溪村獨卧野人冠。篋中自有端陽扇。十二年來拭淚看。</text>
<title>可歎</title>,<text>長桑池水昔猶淸。合向今時上藥成。春後關山書一見。夜來風雨夢頻驚。黃金縱佩無須說。白璧初還重有名。自撫牀琴增歎息。大絃纔動小絃鳴。</text>
<title>謹和慕隱齋壁詩韻。呈從叔幸老翁。</title>,<text>大隱先廬本洞陰。雲江遺躅此臺深。四隣秀木留精彩。一道鳴泉像德音。堂搆居然完且美。風烟亦自古猶今。升平生老翁之福。却對親朋話素心。</text>
<title>銅雀瓦聯句 全用未韻。排人排韻。通入寘卦二字。硯爲元章銘者。阮堂寶用。</title>,<text>玉德知何思。玉垂。 請問無爲謂。媧團垂堅樸。用賓。 蒼篆變險畏。竗範昉自漢。致三。 虛泡間閱魏。黃初漠然久。玉。 墨因湊亦旣。好事者能傳。用。 其名也難諱。大米舊收蔣。致。 老阮甞盥槪。昌化汙反面。玉。 隃麋厚繼餼。丙辛文章吉。用。 乾坤淸淑氣。透瘦介于石。致。 薈萃譜倣卉。倘驗眼高活。玉。 欲治眡房熂。金猶病在線。用。 綾合德以衣。鳳呹雖異形。致。 璧脛慮或䠊。潭星醫晨紫。玉。 文虹霽朝蔚。惟我慙沙礫。用。 對爾分注渭。小滴泣老蟾。致。 磔毫化禿蝟。呵寒計嘔心。玉。 食破夢浣胃。風字羲偶用。用。 眞手蘓不費。默存葆潛光。致。 玄對堪幽慰。摩挲神相照。玉。 呵護鬼敢煟。結隣固已晩。用。 頹景良足愾。奇遇且說與。致。 故事誰識未。凡物各顯晦。玉。 吾道適隱厞。千載雨飄鴛。用。 片羽時拾翡。豈以奸䧺累。致。 莫漫後人誹。弄必袖偏濕。玉。 揖想袍新熨。印鐫辨贋眞。用。 藕苽呈品彙。一身資㓗飭。致。 百人工塗墍。磁秘俗何譏。玉。 燈深寫有味。寶釼初出匣。用。 珊瑚寧漏罻。價倍顧冀駿。致。 途遠通蜀犩。如繭生會稽。玉。 若梅用鄧尉。噉名藉嗅蘭。用。 嗜癖甚食藙。臨之伴折屐。致。 觀者爭倒屝。琢磨器乃成。玉。 忠義矧硏貴。玄雲覆書帶。用。 柔日陳史緯。詩芽始扶踈。致。 萟林載蔽芾。筋勁愁學顔。玉。 腕鈍失摹毅。力農無惡歲。用。 養生釋沈痱。靜操水猶淡。致。 逸情霞俱霨。潤疑頑蝸涎。玉。 辟止熱蠅沸。晶晶絶坌𡑷。用。 湛湛噓靉霼。近從琅嬛說。致。 是向石老乞。瓣下鴨爐暈。玉。 鎭重犀帳緭。薛封類誑狙。用。 牛捧儘笑狒。光恠今又發。致。 靈英昔曾蜚。匠意歸堪賞。玉。 騷場盛鋪寘。石鄕中書君。用。 瓦兆食墨卦。法身百輪回。致。 銅雀一噓唏。玉。</text>
<title>竹醉聯句</title>,<text>此君尙平安。玉。 胸中奇事伏。臨風七賢溯。用賓。 過雨萬夫浴。孕馥荷將誕。友濂。 帶酸梅已熟。園景冒朱熱。致三。 林薰如芳醁。比鶉千戶封。玉。 侵卯一日卜。醺藹高宇▣。賓。 凌亂搖小屋。漢杯露文章。濂。 越籌葆氏族。勁挺立成痴。三。 垂仰森更束。似棠靑唇嫌。玉。 借檳紅顔忸。脫䙀錦傞傞。賓。 遺簪玳簇簇。長老同參玉。濂。 秀才自姓麴。酒能眞有趣。三。 書曰其可讀。永日渫中暍。玉。 淸露瀉餘瀝。臆必被昏富。賓。 反耻我醒獨。來客語生韻。濂。 主人閒多福。良辰不再遇。三。 一杯勸爾竹。玉。</text>
<title>雨夜憶瓛齋</title>,<text>五更鍾漏曲城頭。夜積虛空雨欲休。遠憶西京二千石。送人騎鶴上楊州。永淸令李子亨方赴關西會合甚奇舊時巷陌已糢糊。欲問關山夢亦孤。未忍終違鷗鷺約。白蘋紅蓼卧江湖。</text>
<title>轉輾</title>,<text>轉輾頻移㯓。吟吟自所思。此宵將曉近。欲月有雲奇。老豈更無事。閒惟未悟詩。睡魔還俗態。不與我相隨。</text>
<title>翌曉又不寐</title>,<text>送盡全宵東未明。過雲堆出雨頻鳴。芭蕉窓外梧桐井。並作西池荷葉聲。</text>
<title>夜坐看書品畵</title>,<text>看書品畵我猶能。泥滑前村阻友朋。七分了債流年髮。千古知心雨夜燈。工部詩中愁字字。少文山處夢層層。何時得月淸凉喜。爲向江樓快一登。</text>
<title>讀趙甌北翼五七古詩</title>,<text>世有欲打甌北人。我袖往蔽甌北身。奇哉甌北何奇士。我愛我重心乎親。慧識潛透造化鍵。龍蛇獰猙閃鬼神。述作手儗陶與謝。闔捭說賽儀及秦。博窮該洽費力量。輸注於筆潑水銀。幽隱摭搜盡情態。陳腐經營生鮮新。覃溪四字 嵂兀奇岩 乃鐵評。子才自居第一倫。詳隨園序語。 若古眞正大文章。元不喜此夸廩囷。今我視猶豊年玉。果能作飯來救貧。人眞有如輪回說。使我更托他生因。畧具聦明少硏攻。寧向甌北去問津。當時詡張諸鴻匠。惜不同携歸雅馴。大抵詩固有樂地。乃欲傳垂照千春。識多氣多衆難及。往往自劚天品眞。波斯市中老不返。都把奇作一己珍。以子之才存其厚。正始音成得彬彬。湔軟骩骳吾生後。頂鍼莫與甌北陳。</text>
<title>謹次從叔軸中韻 並小識</title>,<text>從叔幸老公送詩一軸詩曰。必朱騭以還。重違勤命。畧有評泊語。乃以朱筆題軸尾以還。軸中詩。實幸老公詩及其三子。又其賓從詩也。病如草樹翳烟昏。日午沉沉尙掩門。忽訝詩香開鼻觀。展看珠彩上眉痕。淸忠家世傳來地。生長文章別有村。愧我百鞭鞭未得。已無伯樂向誰言。</text>
<title>潦積數旬。有墻必頹。朝來西窓小墻。蹲其上而厚其下。蹲勢高低。沒草侵苔。崱屴相因。洪致三見而奇之曰天然山也。玉垂爲題一絶。</title>,<text>多年陋屋西墻低。蝸殼分排燕軸棲。今日天公眞會事。一桁山出小窓西。</text>
<title>夜卧念杜工部秋雨歎。有作。</title>,<text>垣摧瓦折滚庭深。鼃急官私喧復沈。夜色何其雲滴滴。風聲疑至樹吟吟。四隣信息貧家食。一例蕭㵳志士襟。正計明朝買新屋。朱陽照處當千金。</text>
<title>又有諧作。爲入此月。尙未見月。</title>,<text>正是他時月好時。圓荷凈竹露珠奇。幾因櫛汩西窓雨。似寫屛風黑㓒詩。解作無心閉目時。月邊添得雨聲奇。世間種種推移法。又在詩人絶妙詩。象罔玄珠此一時。失之奇又得之奇。將身去住神仙宅。雲葉多題喚月詩。</text>
<title>愁霖之餘。夜月驚喜。</title>,<text>天道元來自好還。中間潦雨適無端。流之一切雲何跡。浴到三更月始顔。每有陰晴非理錯。各隨憂喜副情難。山翁坐嘯淸生骨。迢遞銀河手可攀。</text>
<title>溪社詩韻</title>,<text>溪柳毿毿西復東。幾家同住水聲中。流頭佳節芳隣會。長頸奇壺碧酒崇。舊雨人來誰最健。新晴詩作我何功。一輪始轉今宵月。積到淸光萬里窮。</text>
<title>趙箕萍 亨五 回甲 箕萍韎韋之傑士。少任俠遊燕市而歸。佐戎灣上。又出而爲鎭加德將。晩喜詩人之會。風流雅謔。爲南北社一韻士也。</title>,<text>鎭南節制自豪䧺。白首無心一篴風。今日聞君回甲宴。吉羊和氣在門中。世間事事付秋烟。閱盡浮畵六十年。書畵琴碁詩酒福。福壽以外又因緣。丹邱碧社舊曾聞。玄武門前又一羣。曩與遇於玄武岡。以詩畵相屬故云。 從古男兒相遇處。浮萍流水往來雲。</text>
<title>從弟服卿赴全州中軍</title>,<text>沛上軍營去善留。及瓜無作等閒愁。良騏首路今非晩。四十方剛勵力秋。毛義還家奉檄留。光榮快釋倚門愁。從今歲月非私有。知否涓涯報答秋。峴上靑山我獨留。老人心弱例言愁。年來兄弟相思字。又寫江南一片秋。</text>
<title>新買屋詩會</title>,<text>始有新居已有期。景陽鍾動漏傳時。會須山屋多淸事。爲此隣人來賦詩。赤壁秋回泛舟夜。碧梧月上送金枝。一樽都忘年形去。傡我君生豈恨遅。</text>
<title>又賦</title>,<text>烟霞端不負心期。峴上靑山覔舊時。新居在昔年舊屋之南。 遇境依俙三宿夢。說人怊悵十年詩。新凉又散星垂地。好月方流露重枝。分外芳樽圓一會。滿堂金玉送宵遅。</text>
<title>新屋在孟監嶺首。與錦舲筆厓對峙。城市萬戶如礧空。雖相去稍遠。不知其遠。爲題一律寄之。</title>,<text>筆厓非所遠。看似掌中圖。一蹴誰先到。大聲似可呼。詩情無地積。秋色上人孤。元是同心處。心心在玉壺。</text>
<title>社會</title>,<text>嘉會觀光各一林。回頭還付眼邊森。風流不盡餘江左。機事全空息漢陰。聚散雲知前度處。古今月得幾人心。秋燈忽似天涯遠。樓外寒聲起數砧。</text>
<title>用賓，殷卿入夜偶至。</title>,<text>梧葉飄蕭夜始長。茅檐小戶見星光。君從晩飰何人熱。我亦淸言傡世凉。三笑圖中酬墨債。五更鍾後得詩香。釼亭雲樹荷池月。不恨前時阻一觴。</text>
<title>題竹筇</title>,<text>節節離奇一竹筇。十年扶我海山蹤。如今不羡珊瑚樹。折作釵頭損籜龍。句內有指。</text>
<title>從秋堂。借讀王漁洋諧聲別部。中州李芋仙士棻所贈寄也。芋仙與秋堂先大人海觀公至契。海觀公甞欲是卷。芋山不許也。海觀公遊道山。芋仙畧識是語而寄之。中州人士。人倫之篤乃如是。展讀累欷。爲題一絶。</title>,<text>秋堂進士一爐烟。積到三生見墨緣。歎息當時彭澤令。漁洋別部附牋傳。</text>
<title>病中送人入山</title>,<text>病客秋來卧幾時。數叢花石寄生涯。逢人不說金剛勝。屋後靑山孟監司。</text>
<title>花瓢隨風作聲</title>,<text>堪笑當年許武仲。蓬心不喜風瓢聲。萬松如束千溪水。爭奈山中聒聒鳴。</text>
<title>偶題</title>,<text>甚閒能有見。日色明如斯。階雀方謀食。簷蟲太役絲。揜書遊夢遠。支笏得山奇。隣釀重陽近。何人獨賦詩。</text>
<title>曉送諸友於柴門。又疊前韻。</title>,<text>送客柴門秋樹林。曉雲如縷曉星森。行過小峴來時路。詩在寒溪轉處陰。阮籍當年何痛哭。任安今世獨知心。城中萬戶同情緖。一杵纔停又一砧。</text>
<title>送海觀連山之行</title>,<text>椒紅柹赤幾村庄。稻熟魚肥樂世光。此是江南韓進士。朗吟風月過連陽。</text>
<title>雨中。以書墨幾種並漢瓦一小山一作書目。包送于秋堂。使去而見小山漏在枕傍。笑書一絶。</title>,<text>殘書散墨傡收包。漢瓦雖珍太見坳。想到秋堂勤照檢。小山飛去雨瀟瀟。</text>
<title>得歐堂弟書。知有添丁之喜在寅刻。率書答之。</title>,<text>校西佳氣夜充閭。今得歐堂一紙書。知是如來親抱送。鳳雛飛下在寅初。</text>
<title>夕望</title>,<text>世間怊悵事。山處夕烟生。笛遠樓多碧。鳥過樹復明。是猶歸宿法。何用別離情。寧復黃昏後。九衢聽漏聲。</text>
<title>自悠齋長逝。頓無意緖。</title>,<text>南山秋色遠蒼蒼。昨夜酸風鴈度霜。漸哭故人孤一世。偶看隣菊認重陽。其誰更托磁鍼氣。縱我難爲鐵石腸。却羡當年范公子。五湖深處有鳴榔。</text>
<title>殷卿夜至劇談。曉後始歸。</title>,<text>取燈腷膊射玄機。困被殷卿始解圍。拂褎翩翩出門去。曉天霜月冷秋輝。</text>
<title>徐竹西 贊輔 燕行。別詩題扇頭。</title>,<text>萬里君行始未知。匆匆立馬片言時。燕臺一去天空濶。看到飛鴻便我思。</text>
<title>送再從弟文卿 秉鎬 赴燕</title>,<text>鐺脚狂吟五十年。幾人携上鴨江船。而今一紙寥寥語。又爲寒天送惠連。綠髮靑衫獻納臣。支機尋石到天津。紛紛名士新題品。東國還看似許人。便欲爲言未有言。匆匆無暇駐征軒。玉河館裏三千牘。專對歸來拜至尊。</text>
<title>至夜有感</title>,<text>豆粥山村大有緣。家家言笑集燈前。老來人事當今日。冬至陽生又一年。樽酒無心辭故舊。朝訣悠齋靈輀。 梅花欲發夢神仙。是夜夢。與韋史晤言。 閒翁從此能消受。添得窓暉了數編。</text>
<title>玉垂迎婿日。沈松石侍郞携趙澹人，徐桂西並酒壺至。共賦。</title>,<text>我非籠鳥與池魚。山藪江湖任自如。早識浮生眞逆旅。不愁急景且安居。快郞談破膏肓疾。老友詩成跁跒書。半夜酒醒多叫絶。遠雲微月映梅初。黃昏剝啄是居然。樂事人間重暯年。樓笛初開徐孺㯓。墻醪多貰沈郞錢。梅花夢碧疑含月。蠟燭心紅不士烟。四老鬚眉淸可繪。至今難得季龍眠。</text>
<title>山齋曉凈可喜</title>,<text>一幅靑山畵絶塵。澄空如駐水晶隣。夜長計起千年事。月好情勤萬里人。孌彼梅花何法相。澹然書卷自天眞。他家不夢吾家樂。帳撥爐熏酒氣春。</text>
<title>歐堂來。與詩人賦梅。梅尙未開。</title>,<text>問月三更過水西。孤山何處舊幽棲。深於夢幻疑蕉鹿。寂若神全養木鷄。少帶塵緣知尙淺。多經人字語還低。一枝欲寄天涯去。名士軒頭與品題。</text>
<title>卧後風雪撼山</title>,<text>老來心事異前時。松竹根深不見枝。半夜空山風雪吼。至今誰似呂徽之。</text>
<title>沈松石以生辰。速澹人桂西夜飮。年式也。玉垂亦與于式。</title>,<text>年年今日慣能知。椀麵樽醪每若斯。一座談成高出世。三人詩好讓爲師。靑燈信我通心地。白髮非君退老資。澹水交情無外事。不傳奇處是傳奇。</text>
<title>晩梅元朝始開 己巳</title>,<text>我愛山中一士佳。恰逢元日始開懷。支離經雪寒仍盡。倐忽加年老亦皆。詩客非關廷尉署。主人猶學太常齋。笑他隣巷春偏早。玉蕊紛紛落滿階。</text>
<title>送端溪赴任 幷小識</title>,<text>端溪赴任。徵詩於隣親戚。冕卧病不克出餞都門。猥綴蕪語。以代折柳。亦不能不拳於端溪爲政報答之會耳。頭白相憐老更眞。驪歌起處悵年新。送君今送三橫地。爲吏當爲一直人。仁意同胞融峽雪。賢聲有脚映林春。如何造化生成澤。千億分身報刹塵。</text>
<title>新年二日。過三淸溪。</title>,<text>入春二日過淸溪。溪水春生已囓堤。柳意草情山一夢。詩人又在石門西。</text>
<title>新正第四日。次卞春亭集中韻。</title>,<text>境絶曛黃近。老人何所情。短檐掀雨脚。喬木吼風聲。友濶常多勉。詩枯不敢淸。秪愁兒輩覺。笑說醉痕生。居今能志古。何事足牽情。天地無虛士。江河不廢聲。春尊回老壯。曉釼拂貧淸。漢代優遊好。踈迂哂賈生。</text>
<title>第五夜</title>,<text>幾分看得幾分餘。送舊迎新共一居。此夜情緣應化蝶。去年詩句已忘魚。偸香人到春生袖。種玉山深月入鉏。茶北樽南相厚意。碧紗幮拂洞仙書。</text>
<title>又疊</title>,<text>夢買山田數畝餘。二分爲屋我容居。燒丹雪竈惟捿鶴。候月松門不鎖魚。新法得之和露種。此農眞可帶經鉏。園丁每日呈花簿。暮落朝開一一書。</text>
<title>志感</title>,<text>一身知有重。衰暮又新春。玉韞非求賈。金緘戒愼人。或疑元亮氣。孰謂阮咸貧。去去任公子。無心學細論。</text>
<title>次前疊韻 連日賦梅。今日閒居。免得沉唫苦。可幸亦可恨。朝有人以散帙卞春亭集，金退漁集見借。一過讀。未始無一得也。率取日前梅詩韻。更綴一詩。以質韋史。</title>,<text>連朝連夜賦梅餘。今日思君厭索居。尙自因車還夢馬。不須緣木始求魚。百金可買如干樹。二月新栽及把鉏。前人用力今何見。字外尋詩紙外書。</text>
<title>謾語走草</title>,<text>天地精神歲一翻。消長無跡又無痕。請看初六雲邊▦。已欲隨人作上元。新妝醜女歲時衣。何許天仙不可希。繡轂銀鞍來往路。一般軆態動光輝。潘陸騰騰海與江。文人習氣元無雙。伯喈老卒吾何及。手把殘旛到處降。族庖役役月更刀。宰割全牛得氣豪。一臠不分饞夫嚼。上元佳節送牢騷。昨日濃春氣欲蘓。今朝飈雪坐如愚。新正却怕衰翁疾。衣厚衣輕劣一輕。朝窓黯墨卷書塵。人日空空不見人。我欲吟詩君欲否。紅梅消息走南隣。</text>
<title>人日朝</title>,<text>夢成詩句速如風。句句分明語亦工。門外鴉啼窓日曙。並無一字在胸中。</text>
<title>韋史屢欲以吾社詩友一會。今日始赴約。是日風雪。</title>,<text>梅前置約昔重重。始在梅前客復從。北社風流欣有主。西疇春事話歸農。韋史將還東峽。 新正尙怕縱橫雪。半日惟聽淅瀝松。頸聯卽事有指。 我愛夫君詩席上。許多頭角見成龍。</text>
<title>韋史又還洞陰。此情甚沓沓。率題一詩以呈。用退漁集中韻。</title>,<text>韋史先生歸故林。更誰勸我一樽深。難回白髮擔村事。欲向靑山托素心。幾卷詩文將脫藁。去年松桂已成陰。春風若換葒亭子。有換葒亭之議。 爲近東郊理屐尋。</text>
<title>又寄韋史</title>,<text>客臘君從永峽來。朝衣三拂賀班回。歸裝點檢新詩卷。瘦盡南窓十樹梅。</text>
<title>戲題率寫</title>,<text>作詩不成去。作文又不成。欲作散書字。墨麤筆亦橫。事事皆如此。此老一平生。今朝始試腕。腕底出詩聲。非書亦書動。詩在何處情。我醉我不知。要與諸君評。</text>
<title>社中少友徐殷卿，申用賓次第檢擬於政目。老夫日企其釋褐牽絲以光吾社。</title>,<text>吾社詩人曳長裙。一一箇箇金玉如。君輩豈以詩自好。詩出金氣玉氣餘。北山一壑士冀北。文采風流見魚魚。老夫憂之又敬之。性命日夕其樂且。近來選部夾袋錄。檢擧先從申與徐。朱門名刺本無到。肯將蟠木借吹噓。九臯鳴鶴聲聞天。此理千載眞不虛。我且拳拳各致語。無患人知愈讀書。豪傑皆自田畒起。昏在稼穡有菑畬。待得拔茅彙征日。博君輸薑一匹驢。</text>
<title>和錦舲五梅詩</title>,<text>近想南村幾樹梅。爲君無奈試登臺。峭寒一碧山稜盡。落日微黃塔影來。已老境因常阻病。有心人後始憐才。昇平事業文章吉。書入新春賀福回。焚香坐讀五篇梅。一洗時人賦玉臺。紫閣閒雲身外在。錦江春水夢中來。卽今不識書文氣。於古猶然宰相才。那得新年圓滿事。上元明月畵橋回。</text>
<title>紅梅吟館詩草</title>,<text>上元後一夜。會賦玉垂山屋。時月始滿輪。梅花落後感衰顔。茶氣灰香夢寐間。前夜上元留好月。新年一會又靑山。風懷奪得踈松韻。談笑時聞遠漏閒。淸酒濁醪隨意足。勸君沈醉不須還。翠庭冽陵至。共賦一律。同卓而夕飯。又拈短律韻更賦。時翠堂以病解。已有新春動靜微。焚香又覺世喧稀。烟生遠郭來千化。翠入前山轉一機。此日逢君欣似聳。無心題句興還飛。休文只是長多病。瘦損腰圍舊樣依。羣物方春動。余胡獨卧堅。早將當世志。一付後來賢。林翠留雲宿。庭吟見月遷。向時草玄字。載酒到蟬聯。補天穿日楚江樂夫帶醉而至。又見社中諸友後先來會。會在不期。而係韋史還山後初合幷也。幾回怊悵幾思。及到相逢未始遅。峴首酒醒梅落後。洞陰人隔月滿時。百年都計元如夢。一日難堪不有詩。莎逕春生槐柳變。山閒水處付遊期。雨後點檢詩塲五十年。每難消受是春天。眞醉眞醒今無辨。爲恨爲情各所懸。草色池新寒度雨。土香陌厚煖生烟。當時我亦諸君似。長謂偸閒在此邊。詩中春到若豊年。境境生涯別有天。鷄響村深隨柳緩。鵲巢園靜借枝懸。爭先氣色明於畵。欲始繁華碧盡烟。從此奚囊正多事。朝來暮去一溪邊。春雨齋小集柴門仍是昨朝開。又見隣朋載酒來。一線輕雲橫紫閣。半鉏春雨潤靑菭。慵時如病情何托。憶事相忘夢復回。身計從前詩上誤。看君白髮被誰催。分韻更賦 得鳥啼山客猶眠春雨詩境元窈窕。春雨纔歸春風少。去歲寘閏此春早。院柳已見微黃杪。吾黨諸秀凌雲氣。並時奪得金腰裊。近來公然喜賦詩。題襟漢上無昏曉。濂川進士今供具。糕麵紅消佐綠醥。月盤頭戴雙赤脚。嘉會巷裏來蹻蹻。是時正値筆硏開。擧座爭說指動兆。美景良辰吾輩樂。常時不過飯三皛。首春詩福乃如此。如詩不作無能表。香南送鉤分韻字。爛漫各自酒興挑。題罷華牋憺日夕。伐木聲中啼山鳥。</text>
<title>謹次從叔父幸老先生韻 小志</title>,<text>從叔父幸老先生儲詩料于慕隱亭。以需諸郞之用。日者諸郞速一代詩人。迭宕而歸。先生喜之。成短律以示冕。冕亦喜之。趁韻以呈。資一笑。詩料儲停富。人間無此奇。用多能者富。守固近乎癡。堂構開春業。橋梓入詠思。他家積金玉。不識待何時。</text>
<title>訪桂田。從溪上還。偶吟。</title>,<text>訪友淸門下。迤從此路行。山明歸雪意。溪淺得春聲。倦步若無嚮。濃吟時適成。東原生細草。日日長人情。</text>
<title>病枕早起。有懷桂田先生。仍寄。</title>,<text>微雨宵來過。南山半露烟。鷄聲流水外。童戲小門前。久病欺人甚。煕春减興全。隣村多近屬。漉我新孰酒。隻鷄招近局。爲陶彭澤詩。韻府亦繫亦句於局字。世之人把近局爲不刊之文。申桂田攷百三家集。得局字之誤。陶集元韻是屬字。必以字軆之相近。局屬之同韻而訛流也。於是世之人積久病。可因是醫之。冕首服是藥。 酒熟可招延。</text>
<title>久病之際。又見初六月。戲寫。</title>,<text>桂殿新年蟾。再看初六汝。汝來汝勤勤。我情可與語。聞汝掌鎖鑰。玉兎擣藥處。天地金水精。和露濃萬杵。近欲喫一錠。飛渡銀漢諸。快洗塵寰骨。高揖香案侶。苦無買藥錢。是可白面許。</text>
<title>幽欝不堪。又試自一至十式。題之曰病。</title>,<text>病。病。本標。合傡。眞元銷。邪氣盛。床笫久淹。刀圭失平。瘦甚軟骸靡。惱來熱眼瞠。門前遊跡成陳。卷上書聲又鄭。地文錯示愁巫期。濤勢遅觀厭客請。二豎多才儘渠妙方。三姑何怨陷我深穽。敗人情孤負酒所詩場。好春候誰專柳權花柄。精神但令守舍無事當憂。生死不足關心維天有命。</text>
<title>適以事訪歐堂於慕隱亭。乃詩席也。率寫卷頭以還。</title>,<text>纔入淸溪卽小亭。不期塵夢十分醒。山情欲說如雲白。春色難名付靄靑。啼鳥園深新種樹。遊魚池暖始開萍。良辰景物留人甚。忙處猶看一屐停。</text>
<title>余病。馬詩農命服水䓀莄。余服之。</title>,<text>世間那有回春藥。自昔倉扁盡可疑。但以一聞長篴好。扶風作賦渭南詩。</text>
<title>病裏社友會賦</title>,<text>衰朽何期詩復淸。矧今病矣减神精。自從春後無多作。讓與君前不較名。生意纔牽堤柳動。閒情一托院禽鳴。馬生勸藥能收效。來日溪邊覔句行。</text>
<title>病中偶記</title>,<text>病久今春多掩關。淸明寒食此中還。白丁香積庭心上。黑丑花栽院角閒。時有人喧歸下界。偶成詩句見南山。臨溪一屋書千卷。只是從前夢寐間。</text>
<title>病中閱舊藁甚惘然。遂書三絶。呈澹人。</title>,<text>燈前我對我。不識此何人。人我元無相。影來念念塵。膠情病於奇。貴賤在鷄。人有吾無之。時時欲一哭。季布于朱字家。其名不敢跡。亦笑愚人事。深深寶燕石。</text>
<title>回文三絶 倣織錦紋意</title>,<text>詩寫露花濃意春。夢爲烟柳絆情人。知君欲說誰當會。遅夜眠琴玉鏡塵。烟爐篆入綴屛雲。暈燭紅垂細簟紋。緣一阻時成一病。年華送盡我憐君。吟情一就下簾鉤。半夜淸光月入樓。音信付將君處送。心心繡字錦生愁。</text>
<title>無聊</title>,<text>久病駸駸力未勝。小欄南角始堪凭。風前猶憶過江士。春晩花如退院僧。緫有山川和夢寐。欲成詩句恨未能。傍人莫道芳辰好。只是芳辰惱一層。</text>
<title>陵幸回鑾日恭識</title>,<text>君上孝思上陵還。吉日東郊瑞彩攀。百里山川聞鳳吹。三春花柳護龍顔。軍行有肅昇平際。民業垂詢疾苦間。都下千官迎駕入。與仁門外見頭班。</text>
<title>出西郭 病久不慧。問藥于鄭痴軒。時在麻田柟杉村。將由東取路。念余曠省坡阡。已四閱霜。乃由西展情。從此而迤東。至于柟杉。聞月城去此纔一日程。乃又北至于月城。宿季方官舍。一宿仍南還。行路所得古今軆詩。爲若干篇。</title>,<text>病客都門出。釘坐小步轎。已過慕華舘。又渡弘濟院。春風忽飈疾。春雨正蕭蕭。擔丁故久立。處處酒幔招。山處明花眼。水處艶柳腰。行人本悠悠。見此不魂銷。北邙非別境。去人卽不遙。昨日飮酒好。今日歸山椒。靑靑墓上草。是能子孫標。我胡訪醫行。不知謂我驕。世間只一路。有誰到雲霄。身軀貴康凱。願以樂晨朝。</text>
<title>到坡山展省先阡</title>,<text>不肖孱孫在。省墳曠四年。風塵非絆紲。憂病久沉綿。窃以瞻依地。幸玆世葬阡。樵蘓今付弟。仲弟方主丙舍。 事事足堪憐。</text>
<title>與仲弟對床一宿</title>,<text>攀楸今展省。是日乃逢君。情理無從涕。弟兄較孰欣。衰來尤孑孑。事往莫云云。燈前看幼穉。付托更慇懃。</text>
<title>翌朝到石佛山。告亡室墳。</title>,<text>非我忘君久。人閒事固難。牙湖來日計。親側可容棺。妻墳當移葬牙湖。事力尙未遂。</text>
<title>午至從弟縉鎬所寓</title>,<text>初從亂離說。親屬各東西。從弟坡寓。亦因洋擾。 已矣皆吾責。莫如勿復提。堂春 叔母淑夫人在堂上矣。 子孫備。農力婢僕齊。鷄黍登盤美。差賢在格溪。</text>
<title>途中</title>,<text>向午春尤暢。看看好一層。水楊罨繡幕。壠麥縱靑蠅。烘甚衰骸倦。晴難晩矚䀻。且休行役惱。親屬盡坡陵。歷見再從兄霞圃，再從弟楨鎬，從侄漢龜，族老人學五。</text>
<title>臨湍不舟而旱</title>,<text>臨湍江水抱山流。山上行人不管舟。絶壁危遷林盡處。誰家居住見高樓。成氏江榭。</text>
<title>宿蔴芝嶺。翌日抵唐浦。始積城界。</title>,<text>蔴芝嶺隘過來驚。荒絶回橋已積城。一里艱如千里役。百重強以七重名。積城古號七重。 舘村潤屋 富人慶氏新仕。 新晴後。唐浦孤帆返照橫。頻問柟杉今近遠。小轎行色是初程。</text>
<title>到柟杉</title>,<text>我訪痴軒到。痴軒不在家。成根 痴軒之子 扶下轎。驚喜口一呀。言爺採藥去。去來路或丫。忙忙走報還。痴軒步攲斜。握手問何故。百里不以遐。我亦笑而答。且問其生涯。生涯勝在京。指示藥囊夸。切脉診我病。氣血互乘邪。命之茋與葠。秤劑分等差。閒話又更端。盛說月城花。翻欲一轉過。情緖忽以加。判袂仍北首。前程起風沙。</text>
<title>贈痴軒</title>,<text>與君別後輒相思。及到逢場喜可知。往日長安無此好。人葠圃上話多時。</text>
<title>計宿孤殘 地名。由文座首嶺。嶺險絶。</title>,<text>行行以嶺行。在嶺不知嶺。上有小圓天。但垂日午影。</text>
<title>歷險到左右隻嶺。分麻田朔寧界。</title>,<text>萬山如束自麻田。鳥道羊腸去揷天。險處眞驚文座首。病人爭說鄭生員。痴軒藥術高妙。路人亦說。 猶餘困厄當今日。慣歷崎巇認夙緣。十里孤殘名堪惡。奈向松扃一借眠。</text>
<title>孤殘</title>,<text>此又臨湍界。臨湍界北斜而界此 亂山競自豪。村落四五戶。戶戶小如刀。峽俗有古態。乘屋方索綯。主人理荒粟。敗案供澗毛。黃昏繼晷艱。萆油情蘭膏。夜深始欲卧。四壁風刁騷。復此虎警甚。差幸聞鷄號。整頓我行裝。候明向北臯。</text>
<title>翌日抵大灘。始朔寧界。見江流稍豁。</title>,<text>每見江流處。詩人一洗脾。北江三十里。始足寫吾詩。</text>
<title>獨家店記異</title>,<text>鷄者猫之甘。猫者犬之惡。一猫涎十僆。圓竦微哢怒。僆固不見機。大鷄卽罔措。猫亦未逞才。二犬來示怖。猫忽驕犬前。唐突如獻訴。犬又收狋㹞。頃刻鷄呴呴。恣啄猫犬傍。暋不徵其懼。如是復而周。三物混回互。彼各厭然揜。必人調制故。地理所以靈。鳥鼠穴同聚。時勢所以容。廉蘭道相遇。善惡皆無分。恩讎非異路。克處乃有生。巧令恭可足。依人食人者。習性固一度。天然危耄圖。又或厭勝具。大抵無不有。乖奇莫能輸。</text>
<title>羽化亭</title>,<text>紺壁橫皴疊巘東。如絲春柳弄春風。舊亭已毁名猶在。一水長流勢不窮。句漏千年仙藥渺。河陽三月縣花紅。傷心欲問前時事。五十五年前。祖考莅是郡。 買酒漁家倚小篷。</text>
<title>抵月城</title>,<text>月城東去足風煙。三月王當三日天。遠黛春燒安峽樹。半篙新滑太平船 津名。吾弟淸福差可喜。老夫漫浪亦堪憐。客裏人情同在室。官樽小燭對床眠。</text>
<title>登大明樓 樓是吾弟因三聖臺址。拓而新之爲樓。名曰大明。以江之名萬東也。申韋史偉文。申桂田及余有記。已揭壁故也。</title>,<text>此樓今始登。風物非生面。欣若成三笑。江雲渺一片。美人不可望。千載兎山縣。</text>
<title>自樓上留別季方。復路。</title>,<text>世事元無定。去來若轉輪。春風江上別。一夜海西人。行李關平陂。陰晴載笑嚬。季方挽何得。吾自任吾身。</text>
<title>宿朔寧店</title>,<text>寧城朝雨浥輕塵。村柳林花得意新。萬疊靑山迷所向。如今愁殺遠遊人。</text>
<title>中途逢猶子 漢升 方向月城作覲</title>,<text>驢背靑衫少。看知爾此來。班荊喜且幸。家眷今佳哉。付送途中信。途中書不裁。</text>
<title>哭金邵亭墓 高浪之龍山</title>,<text>杜鵑花發萬松間。吏部風流寂寞閒。今日故人來慟哭。死生一路是龍山。</text>
<title>高浪勝狀。國中之最。而今無一樓臺。但使往來人管領可恨。</title>,<text>酒旗風颭柳依依。高浪南頭問路歸。三峽水來羅帶散。二京山入錦屛圍。農牛遠岸耕初歇。商颿斜陽去似飛。誰識前人妝點意。坡陵勝狀古今稀。前朝宰相舊址多在此。牧隱亦占中高浪。</text>
<title>宿從弟所</title>,<text>問爾鄕屋居。還同我京洛。京洛宜仕宦。鄕屋宜耕作。我冠無意彈。爾田亦何薄。相對一呵呵。兩是沒着落。</text>
<title>翌朝踰朴君嶺</title>,<text>露花媚朝暉。鬱鬱蒼松間。少年不識此。每向老人訕。凌凌風雪時。花敢見松幔。</text>
<title>晩甜敦義門</title>,<text>兎朔南東是積麻。度來辛苦亦堪誇。三春病客悠悠路。七郡靑山處處花。未可忘情多眷屬。頓然入望艶京華。夕陽敦義新門 門役新訖 外。無數風帘是酒家。</text>
<title>三月廿四日。雹雨驟作。又大雷以電一塲。開霽。</title>,<text>漠漠吾猶恐。一場是適然。明歸花落樹。夕在漏雲天。大可隨情見。敢云玩理偏。浮生常不定。若復永千年。</text>
<title>庭陰試屧</title>,<text>小庭委曲竹闌干。寂寂草香花復殘。麗日無情啼鳥後。春風又在碧雲端。三千界濶人何適。六十年過事始難。病起猶堪收遠目。太平畵幅是長安。</text>
<title>惜春作晩唐語</title>,<text>始惱旖旎滿城春。一去翻成世界塵。欲雨靑山如病客。遠雲芳草幾歸人。此情但道看常好。當日虛將夢認眞。最有四時平等法。是爲故處是爲新。</text>
<title>四月四夜。自然不寐。</title>,<text>時時自語向誰陳。今古無端繫我身。數樹星光天似月。四隣鷄唱夜將晨。縱經風雨餘春事。欲夢關山有故人。耐度支離起燃燭。不知何處辨喜嗔。</text>
<title>再從弟秉鎬以行臺赴燕。今日始還。冕鎬病。無以郊迓。以一絶送。</title>,<text>惠連春草前宵夢。博望星槎萬里還。▣想都亭諸近屬。迎時歡是別時顔。</text>
<title>二友以詩道問余。余何所知。</title>,<text>之子論詩善。如攻節目堅。語奇無已甚。韻勝却差賢。淸濁隨人別。汙隆與世遷。吾知吾社友。不會浪仙聯。</text>
<title>二友還獨卧。復吟兼示。</title>,<text>無能養吾懶。只做磨兜堅。老覺爲詩惡。貧能得酒賢。幸玆人莫喩。那意吏高遷。滚滚靑雲裏。光騰珠璧聯。鵬志君應濶。鶴盟我永堅。蒨傳金馬隱。誰識竹林賢。朝菌猶堪久。夜舟不患遷。惠風將日暢。遊事襼相聯。一片氷壺在。東風未釋堅。寒松知我者。春柳屬時賢。豹老今成隱。鶯新又待遷。請君相勉勉。無負慶星聯。</text>
<title>又賦前韻。朝示二友。亦有懷諸友之前宵未會者。</title>,<text>洞府深深逕轉微。詩人來往此中稀。方春木値句萌節。太古山如杜德機。眞個有心非敢後。縱然無翼可能飛。一嗔一喜塵寰事。依舊春風玉樹依。</text>
<title>韋史詩人有至者。適又吾社人。偶吟呈桂田。</title>,<text>前山鴣鶆鳴。西澗蘼蕪驚。春物早如此。老人何所名。屍寒無補世。贅重足傷生。有友淸門 洞名 在。時時說古情。</text>
<title>翠堂家紅梅眞奇觀</title>,<text>翠堂紅梅天下無。老夫常欲寫爲圖。誰將四尺珊瑚樹。暴富酸寒一腐儒。</text>
<title>溪上停屐</title>,<text>春氣山如千仞上。閒情人若百年支。悠然曳屐西溪上。又有先生一小詩。</text>
<title>申韋史六十二壽辰</title>,<text>大安國洞洞西東。余與韋史俱生長於大安洞。對門而居。 黃鵠高於兩尺童。一路昇沉俱白髮。暮年心計對蒼松。端明近序耆英會。溫公序會。年未七十。 新恩猶稱矍鑠翁。伏波據鞍。在六十二歲也。 今日林泉 韋史新買東庄。 供壽酒。全家又住吉祥中。</text>
<title>月夜彷徨。韓雲田至。</title>,<text>飯飽逍遙曳屐行。喜君忽復趁鍾聲。荷盆月到江湖遠。竹塢風過世界淸。地忍區區身外事。天然落落畵中情。無須浪覔長生術。一日生時一日生。</text>
<title>五月二十五日</title>,<text>太湖石畔小欄東。一氣澄明夜色通。映聚幽花燈似月。坐臨脩竹榻生風。幾人自托虛心友。此世無求白髮翁。聽到深鍾猶未倦。爇香擬檢亂書叢。</text>
<title>和桂田 玉垂有詩以質桂田。桂田和而投之。此玉垂所謂山中二老汗漫故事也。今讀其詩。盡蒼䧺縝溫之竗。不覺望洋。又用其韻。畧瀉相慰之情。實不敢學步邯鄲也。</title>,<text>石門萬壑瀼西東。申侍郞家一路通。書帶空庭歸宿雨。葛巾高枕灑淸風。近來無事尋常老。與共論詩何處翁。且有故人關外至。數年離濶足 去聲 談叢。</text>
<title>小軒截句</title>,<text>綉毬花碧旱蓮紅。五月山家景始融。自笑老人頭雪白。天然着色畵圖中。東庭西砌草菭蒙。綠綠蒼蒼一室同。時見浮雲天際去。滿城樓閣覆玲瓏。卷中慵睡太夢夢。耳得花鈴了未聦。腷膊忽驚檐鳥落。不知滚闘是私公。</text>
<title>潦天久病。夜尤失睡可惡。</title>,<text>時時咳唾不勝閒。今古生情一往還。雨氣凝連簾近地。夜聲噓動屋當山。胸中有竹猶嫌俗。腹裏無晝可濟艱。綠髮靑衫何許客。伶俜獨對小燈間。浮生那有可偸閒。事事無心頃刻還。當日經綸愚赤手。衰年志氣傲靑山。供家米少求非好。敎子經荒解亦艱。如意一敲壺口缺。此身已在雨聲間。</text>
<title>六月十四日。玉垂詩會偶成。餞春後初有也。時積雨逗空。庭卉蒼潤。迺以竹雨松風之間分韻。得竹字。</title>,<text>翳翳夏景深。餘雨逗山屋。和成藉鍾律。時物各任肅。餞花悵前春。庭蘚積已綠。甑塵卧范丹。席香阻荀彧。羣賢豈遺我。又此跫音谷。始可展紆欝。慇懃更且僕。四座淸言語。落落又穆穆。盤桓利孤松。瑟僩詹修竹。鄙吝忽已去。爽朗快三伏。尙以曩時好。願保文字福。滚滚靑雲裏。非無諸老宿。蟲臂與鼠肝。吾儕所常恧。瓦甁當河朔。北風圖可讀。</text>
<title>歐堂遊淡濃亭三日而還。送眎一詩。爲借其韻。賦二首還寄。</title>,<text>奎華仙客暇恩休。昨宿江干第幾樓。景物自歸閒者主。風流不向古人求。櫂邊新漲連汀樹。笛裏斜陽下渚𩿨。正是吾儂沈病後。白頭吟望足詩愁。南綾曾說好歸休。力買西江具氏樓。一代羣公於此會。南綾新買江樓。日說余歸休之計。時從其伯氏芍玉尙書。詩事頻繁。卽申海藏，韋史，金邵亭，李友石，洪蓮史及諸詩人。極一時之盛事也。 至今何處更相求。風烟不盡來遊騎。天地無情寄白鷗。讀得歐堂詩上語。淡濃水樹使人愁。</text>
<title>廿四日。京察倉山蒙除貞寢郞。</title>,<text>曷日忘玄史。犀園是我師。此家能纘緖。聖世始牽絲。報答涓埃地。展施蘊抱時。只非干祿爾。公議聞如斯。玄史蒼山先君。犀園蒼山王考。</text>
<title>夜坐書懷</title>,<text>夐絶孤齋夜向闌。埭南風漏報更殘。經霖樹已先秋想。欲月天如近水看。更有何人能入夢。至今吾鄕得歸難。旣知一老無他事。不學仙家九轉丹。</text>
<title>沈松石邀澹人，玉垂。一賦玉壺山庄。竹亭楓塢之間。碁樽相錯。</title>,<text>先輩風流六十年。楓臯金忠文公妝點在己巳。今歲卽適其周甲。 玉壺亭子尙依然。溪橋來聽如斯水。石壁攀窺小有天。虗老餘生碁局外。蹔酬遊景酒樽邊。夕陽移席松陰靜。蟬喝淸時便欲眼。</text>
<title>第二會</title>,<text>浮生贏得歲年長。石髮松鬚尙老蒼。數友形容如鶴瘦。新秋消息又蟬凉。塵埃欲出情還澀。邱壑之間死亦香。往日盃樽今復見。無何有處是吾鄕。有是溪兼有是山。熱天何得見人間。半年吟病無生意。兩日題詩却小閒。璞玉渾金歸晉士。碧梧紅豆落吳灣。林家美味茶和飯。品寫靈泉好點刪。</text>
<title>題再從弟藹石內翰燕行錄後</title>,<text>吾家翰林弟。妙少得蜚英。赫赫超新進。溫溫勉古情。山河今日觀。蠻貊且能驚。行卷珠璣發。瞠乎愧老兄。</text>
<title>謹次心菴相公江榭會賦韻 幷小識</title>,<text>心菴公風雨日。約三數名公。會賦江榭。桂田提學卽與焉。歸眎其作。野夫翳眼。得覩此盛。亦傡世之幸。遂借原韻。猥犯續貂。騭之高明。江上高樓開賓主。江上靑山多風雨。遠遠笛聲江上村。當年不識謝臯羽。濟川舟楫繫閒汀。進退憂亦追先祖。授簡一一重席珍。夜光明月歸玄圃。特地經術始章章。上之可以挽三古。海㴑訓箋趍百靈。浟淡冲融駭浪怒。讀書宰相儘風流。尊俎五岳軒鼓舞。至今莫問玄眞子。白𩿨飛去江天午。</text>
<title>呈謝薇西尙書 幷小識</title>,<text>薇西尙書六十二壽辰後日。選期得雙星之會。約詩友賦詩。翰命速余。余以病辭。情所不妥。追因沈松石所示當日事。尤有欿焉。遂借原韻續貂。呈謝薇西。碧梧桐下選奇遊。我負君情惘有愁。南極壽星回七夕。戊辰華甲展今秋。聞知與宴無窮達。想像當樽共拍浮。會見衰翁相對日。小牋先去寄西樓。</text>
<title>新秋夜雨</title>,<text>轉輾胡牀院宇淸。燈前時拂翠蝙驚。曉來滴滴梧桐葉。知是秋生第一聲。人閒無比有餘淸。檢到流光且蹔驚。六十年來消不盡。膠膠還得遠鷄聲。布衾單疊感凄淸。隣屋人眠咳唾驚。窓下芭蕉墻下竹。一時分作兩般聲。如干書帙不勝淸。藥蟲絲足一驚。欲向天涯終不達。枕頭重疊報更聲。婷婷遙卧賴誰淸。天地無情覺少驚。堪補山林獨行傳。別枝曳出一蟬聲。明朝幽約筭來淸。壁合珠聯此世驚。蒼翠東簾分榻處。石門瀑大幾分聲。明日桂田約康齋，玉垂會話。石門瀑可漲幾分。海叟論詩舊雅淸。玉垂簷溜儘能驚。峴西屋角今隣近。二十年間又一聲。玉垂舊屋峴首日。有簷溜絶句許多篇。海藏硃批今難記。槩其言曰使玉垂作山裏閒漢。正欲賦此簷溜詩也。此事居然二十年往還。而今吾屋又在舊屋南角墻。</text>
<title>西池夜荷</title>,<text>盡情風雨盡情宵。三十年前每見招。當日荷花明似鏡。至今月色隱於簫。紅欄露引林秋入。碧樹烟含陌漏遙。更與諸君同爛漫。明朝詩句幾人嘲。七月西池好賞蓮。蓮花蓮葉自天然。輕盈翠盖紅妝下。黯淡金風玉露前。歷歷詩情今已老。年年秋思正堪憐。去人不返來人續。又作虛亭一夜緣。</text>
<title>中元感月</title>,<text>萬古中元月一輪。無心照與幾多人。歌聲華屋當時事。饅饀靑山不見塵。何處更求仙佛誕。眼前寧保性靈眞。浮雲望罷長風到。獨立深宵是我身。</text>
<title>旣望夜。社友俱至。拈韻共賦。</title>,<text>朝雨共驚夕雨疑。此宵看月儘淸奇。濃濃霧忽山邊去。穆穆風從樹末吹。南浦遊帆應載酒。指殷卿。 東陵官燭想題詩。指季芝。 吾儕自有無窮樂。赤壁簫聲了豈知。</text>
<title>醒荷生日。會賦玉垂書所。</title>,<text>醒荷生日昨知聞。社友盃樽遞賀君。好會居然圓舊雨。殷卿季芝俱在。 淸言時復入停雲。簾烘睡鴨輕烟歇。樹帶鳴蟬夕照分。題罷新詩誰見許。當年瘦盡沈休文。時洪韡堂鍾軒在席。說其先君醉裘時事。</text>
<title>箕萍家詩會。多新知。</title>,<text>世間休道路歧斜。誰見遊筇到便遮。隻眼徘徊一輪月。白頭閱歷萬叢花。從知有酒眞佳境。更欲論詩得大家。蹤跡近如萍逐水。溪南溪北未曾賖。</text>
<title>步出南江。哭邵亭筵几。</title>,<text>公去眞能好事爲。無情草樹替人悲。江雲一片蒼茫下。惟見前時夢玉垂。丁卯元日。有遇邵亭於碧岑白雲之間。覺有絶句寄之邵亭。一二句云自抹江雲碧立岑。故人知否故人心。今少憇邵亭園上。恰與夢境相似。</text>
<title>迤到海藏墓感情。復用前韻。</title>,<text>山空水寂我何爲。斜日蟬聲萬木悲。別後人間多歲月。不禁衰髮更垂垂。</text>
<title>薇西宅被留。亦遂約也。夜賦。</title>,<text>共證西樓一醉期。此宵信息付筇枝。始從舊病差池後。忍負新凉黯淡時。住近荷花淸入話。坐分桐葉穩裁詩。斜升弦月人情似。留印空庭下故遅。</text>
<title>曉入城門</title>,<text>銀榜嚴城啓。悠揚路忽微。新凉雙袖動。曉月一筇歸。橋轉酒家近。樹荒人語稀。少須將見熱。珂馬爛光輝。</text>
<title>附題洪韡堂 鍾軒 詩卷後 韡堂趁余會賦日賦詩。夕携會中諸友而歸。又賦於韡所竟曉。</title>,<text>瑤林瓊樹碧於秋。屈指今當第一流。得得燕鴻初起勢。紛紛花鳥各深愁。西風載酒揚䧺宅。明月題詩庾亮樓。淸氣乾坤看不盡。前人去後後人留。余與韡堂先君醉裘公。得塵舊蹟也。</text>
<title>金生吾廬六十一壽辰</title>,<text>天不輕人與大年。惟其人後得之天。今君能自躋仁域。夙世應多種福田。三子五孫多眷屬。高山淸水訪神仙。時時放出詩文氣。散作東華錦繡烟。</text>
<title>桂田與經臺 金尙鉉，圭庭 徐承輔 會話。有詩卷借讀訖。遂次其韻。</title>,<text>畏君常若畏秦強。少日名塲閱幾郞。盛說風流江左謝。欲消鄙吝汝南黃。近來居得山林趣。二品官淸鵷鷺行。椎鹵不堪隣嫗役。詩筒頻覩彩霞光。淸門一路遠微微。興入前山俗慮稀。昨日光榮朱轂到。新秋翰墨羽觴飛。爐香尙結同心瓣。庭蘚全披舊雨衣。陸海潘江許多地。有人獨自望洋歸。乞石歸從宰相門。日昨乞瓛齋石數枚。 匏泉淸水注銅盆。香茶山屋心逾悅。風雨床書眼耐昏。如此消閒衰境足。可無相說故人存。請君與我携家好。買近雲林作一村。</text>
<title>春夏之間。白蓮玉壺。殆一閙塲。今會近夕而歸。空山無人。水流花開。卽其本來面目也。偶述路見。</title>,<text>淸凉氣色一瀟然。却在倪黃畵意邊。細路多生鞵底石。遠山都入笏頭烟。綄紗聲斷餘香聞。採藥人歸異事傳。正是十分怊悵處。明朝應復盛可憐。</text>
<title>靈善君喆嗣朴君龍彬哀詩 幷小識</title>,<text>靈善君哭嗣子慟之甚。是不惟公慟之甚。世所以惜之也又甚。公謂不佞曰。吾兒不秀而死。遺躅將無傳也。吾友金經臺侍郞有誄辭。君又吾友也。不欲賜一言。使幽明兩感也乎。不佞非處立言之地。奚事乎此。惟爲公所衋傷者。又不忍辭焉。猥有哀詩一則。視古薤露蒿里。一再轉而爲之者歟。信可悲夫。噫于戲公山何寂寂。錦水日夜之。噫于戲茫茫一宇宙。歡樂幾多兮悲莫悲。朝菌與火春。適脩適短來去時。噫于戲橋梓有道道所尊。生乎父者敎乎師。爐躍金先良玉琢器不遅。志養兩得盡。帶經躬耕祿在斯。噫于戲家達邦亦達。胡不少須爲。芝醴美根源。華未及實流未支。噫于戲嘐嘐千古可尙友。燕越相許同心期。慕惡 去聲 非以此。用李元賓之墓銘意 誰爲父母解其悲而 用歐陽詹哀辭意 存其辭。</text>
<title>壽朴使君 大興使君朴鳳夏。玉垂少日友也。今其再從叔侍郞公來寓。其要拙筆裝池。作大興壽資。係大興周甲届也。固辭不獲以副之。得餘墨走寫一詩。屬侍郞轉大興。</title>,<text>昔與君相知。靑衫映綠鬢。風塵各奔忙。惄焉阻音信。點檢在吾年。知君亦耳順。昨從今叔書。揆甲乃今趁。慨念前時遊。到處俱海蜃。縱我久視蔭。猶說舊心印。祝君松與鶴。此意君須認。</text>
<title>記夢 己巳七月晦夜夢。與桂田夜會一小屋賦詩。此地多溪山竹林之勝。知爲三淸仙庄而差小於常日。旁有一老翁。槩是同輩人也。亦莫記也。拈韻得封字。玉垂欲以萬戶封綴句未及就。覺而燈燼垂盡。街鍾初鳴。可悵惋。乃以一律記之。</title>,<text>異哉爲夢亦相逢。記取聯唫句意濃。傍是何人年老大。會於小屋夜從容。一邱壑得三淸界。千竹竿如萬戶封。世事欲圓圓不得。枕頭驚打五更鍾。</text>
<title>曉枕</title>,<text>秋夢多春夢。夢多噘吃多。已於流節感。爭奈故人何。萬事非今計。餘生欲自歌。籬蟲時斷續。爾亦費唫哦。</text>
<title>三神山歌 所有靑鋼石一顆。被人觸手。折而爲三。汰其汰存其存。乃見眞奇畢呈。反有神致。余名之曰三神山。</title>,<text>人道海外三神山。是誰見得眞面還。藥草琪花荒唐說。好事者筆工點刪。或疑有山在海外。海外小復天地間。始欲問路蓬瀛去。鴻濛一破神鬼慳。定與群仙相左右。散我空薄啓闇頑。仙雖居此我何力。歎息塵寰歧路艱。恠我久藏靑鋼石。醜而琿璞愛瑟碧。惡客觸手折爲三。筋散核剝惜其惜。昆吾頃刻改形容。爾劫好經此開闢。各新其勢峰復巒。雲霞依依生咫尺。逗雨天驚積秋光。忽似媧皇去時跡。我試浴置盆水中。橫側看看入神格。縹緲可望漭蒼浮。怳惚三生去𦵩魄。其一其三我未知。孰前孰後孰主客。眞有神山必復然。期佺安所不可宅。莫是神山縮本不。今我無與神仙隔。大堪一粟能藏身。合向此間度晨夕。焚香默記夙世緣。來自神山人間謫。</text>
<title>朝入白蓮洞卽事</title>,<text>朝旭隨人入。白蓮詎覺幽。徑微莎妨露。隄斷柳知秋。遇此偏多感。居然若▣遊。峰峰雲亦出。誰與可淹留。</text>
<title>仲氏鄕居日。從子漢命在京第病篤。日有憂思。此曉偶寫。</title>,<text>頭白人間我已遅。弟兄何故又相離。貧家疲有三分勢。近日憂多十起時。不是無心空對月。可能留客共吟詩。隣鷄陌漏尋常事。猶作寒床轉展思。</text>
<title>李三湖 承益 侍郞過從罕而契心切。以日爲約且久。趁日往訪。金薇西，趙澹人在座。亦與柳月湖 南珪，趙斗南 寅奎 始識。共賦。</title>,<text>慇懃置約可相違。久我年來杜德機。遂與登樓秋色好。居然遠郭夕烟微。靑雲尙有金蘭契。白首翻驚玉樹依。指二新知。 㘽菊君成詩一境。重陽風雨又同歸。</text>
<title>乃留夜仍賦</title>,<text>河漢星辰澹小庭。詩人秋夢已全醒。今宵明月如何宿。遠處淸簫一復聽。談屑有時歸寂寂。燭花無力到零零。樽前白髮休相恨。猶是當年兩眼靑。停盃見月問靑天。端正來宵又一年。萬里秋光山似馬。五更風露屋如船。淋漓都入文章氣。曠漭誰超世界烟。未必金丹能換骨。詩中亦自有神仙。</text>
<title>李氷園與松石，澹人共賦。氷非李之名。名吾未知也。隣人但呼以李氷云爾。</title>,<text>李氷多福送平生。特地名區卜築成。象緯中臨天闕近。蹄輪一斷世塵輕。林香百種幽幽出。石髓千年滴滴淸。時向▣松亭上去。滿城秋色使人情。石已蒼蒼水欲寒。數村籬落暮烟殘。君今於此欣三宿。我亦從之快一看。別界元無人與隔。浮生莫道事多難。如何久作西園客。飮沐靈泉夢寐安。</text>
<title>秋雨中過閶橋</title>,<text>山風山雨過橋昏。踏到秋光不見痕。數柳𣯶𣯶溪水碧。此中來往一詩魂。</text>
<title>松石宅偶會</title>,<text>老人事事孰知其。瓠落之間亦有奇。當日盡行千里道。自家猶作百年思。課兒功大繙書卷。訪友情勤信策枝。謀醉良辰僥倖否。果能得意一中時。</text>
<title>淸溪陳家庄。與松石，澹人會賦。</title>,<text>晶晶秋色滿京都。忽憶蓴羹千里湖。黃鞠丹楓爲酒待。靑山綠水可詩無。惟心所好忘今我。利齒之名讓世儒。弊屨攲巾行復止。不妨人見笑夫夫。溪雲溪樹共蕭然。溪上人家一醉眠。數日秋情何所托。向來遊約又相牽。苧蘿山在斜陽外。花萼城連香靄邊。酒債尋常吾不怕。至今猶富沈郞錢。此是壯元橋上頭。居然分得一山幽。當秋人夢寒溪遠。近夕詩情獨鳥愁。送盡芬華餘醉醒。已甘寂寞豈沉浮。留連但可消今日。莫說從前釼鍥舟。石老溪凉未盡淸。重重夜積擁如城。參差數屋林燈出。寂歷空山地籟生。醒後不知多聚散。詩中何必較陰晴。此亭可待人同品。不遜飛卿第一名。浮生事事百年中。筭到三分二已空。約日巾衫携舊雨。借人亭舘卧西風。秋來病骨山何碧。酒後衰顔葉始紅。漢上題襟元白句。詩家猶得補書叢。</text>
<title>悠齋小朞哭</title>,<text>自君別我去。怱怱至一朞。我有人間苦。君知君未知。或言死者樂。死者過樂爲。樂有苦必有。便有人間時。悠悠且寞寞。評量復誰宜。我哭君不哭。大抵其若斯。</text>
<title>曉卧</title>,<text>衾單休燭後。心事發微茫。過雨驚人急。殘蠱守夜長。槎枒餘瘦骨。轣轆且割膓。今日羊曇恨。親知久已亡。</text>
<title>九日玉壺庄。爲沈松石所速。澹人與三數友與焉。</title>,<text>山山秋色約相同。澹抹詩情着畵中。是處黃花今九日。故人烏帽又西風。眞知樂事身常健。何慕浮名夢也空。冉冉斜陽閒貰酒。楓根相對數三翁。翻翻紅葉弄秋暉。圍坐西欄酒力微。萬壑皆空流水去。數村遙對夕烟飛。而今搖落情何在。從此登臨願莫違。無愧東陽消瘦甚。詩家不喜玉環肥。詩歌九日元登山。翠壁丹崖卽此間。澹爾秋光生菊地。居然明月度松關。老人喜作童時謔。浮世情眞醉後顔。一部奚囊成外史。苔痕蠟屐尙班班。惠泉滴滴夜生秋。蠟燭紅搖客倚樓。一壑生聽噓籟靜。萬松如睡漏星流。至今節物輕過眼。從古騷人白盡頭。但使黃花長對月。衰年仍好酒中留。萬葉迎霜錦一林。憶曾覔覔此相尋。故人盡醒無何酒。盛事猶傳正始音。大槩依俙廻宿夢。如干衰白話同心。後來英秀重陽會。秉燭溪亭羡在今。</text>
<title>自玉壺曉還松石所</title>,<text>一燭微茫出玉壺。履聲笠影寫堪圖。提携後先林相續。咳唾高低谷亦呼。是處宜休疲宿醉。今秋通計快良娛。賦詩未了天將曙。展得重陽更賦無。</text>
<title>曉庭散步</title>,<text>黃菊東籬曳履行。古人亦有陶泉明。月揚無外星收氣。霜下之前露盡情。縱得千金難好友。可將一夜換餘生。近來汗漫多詩句。不是工夫不爲名。</text>
<title>菊下感事</title>,<text>林凈天淸不起塵。茅檐日色照如春。往年九月多風雨。此地黃花憶故人。遊屐近空山北社。歸帆虛繫漢南津。琴絃欲斷遅徊久。尙有盧劉舊世親。</text>
<title>餞秋日社友至得蘿葍菜菊花餻作餞秋詩</title>,<text>霜候日深秋復殘。丹邱西北樹林寒。人情搖落如斯際。羣輩招呼欲自寬。蘿葍菜盛常瓦豆。菊花餻出小髹盤。潘仁詞賦千年艶。却到今時索解難。</text>
<title>溪上偶吟</title>,<text>去踏崚𡾓閱幾回。倉門之下洞門隈。朝林朗凈沙歕水。秋澗蕭寥石厭苔。神武夾城多巷陌。尙書別業掩樓臺。兒童見慣非今日。莫笑衰翁又獨來。</text>
<title>題梨葉</title>,<text>霜後溪山錦一叢。鮮紅深赤盡夕楓。詩家幽古荒寒色。梨葉偏超衆葉中。</text>
<title>夕廬</title>,<text>澹澹西峰月。窺人欲卧時。琴書如此靜。盆菊影橫之。山遠思無外。漏傳睡不來。東庭初試步。隨月又登臺。故人如可見。此夜不嫌遅。掩卷增歎 缺三字 天一涯。</text>
<title>從叔承旨公率諸郞。榮掃邵陵先阡。小侄冕鎬以絶句獻之。</title>,<text>邵陵山色感人情。承旨全家上塚行。想見楸梧新有氣。萬枝分得一枝榮。孝貞三世繼幽藏。爰及旁親各一岡。近日樵蘓多不力。門中厚托屬諸郞。推己之心卽祖心。子孫千億一源尋。履霜怵惕公何感。於赫先靈咫尺臨。</text>
<title>庭植解 附小序</title>,<text>松竹蘭菊梅。吾庭植也。蘭菊秋後委霜猶佳。士困窮殊可念。入冬收藏。每勤於梅。彼雖不言。於我心若有私焉。乃賦三絶。嘲而解之。惟松與竹丈人行。我何敢視蘭菊梅一槩說。菊瘦蘭衰已草萊。小春氣色湊盆梅。山人豈忍爲花賣。不重經過但重來。菊蘭亦自不凡姿。好好盆藏可護持。風勁霜嚴將下雪。此時時望屬之誰。松竹於吾不費勞。非花之故更堪高。四時無待人區別。自是天然出世豪。</text>
<title>夕見</title>,<text>忽然見南山。山外一山見。奇拔縹緲間。峰峰開面面。對此頗恠之。又復容態眩。是知雲所爲。雲本多變現。我欲出門行。深怕被雲轉。寧自入室中。室中起居善。</text>
<title>夜至</title>,<text>夕風吹急雨。雨止月仍明。少復寒砧動。如何落葉聲。駐年無術好。害疾有憂生。夜室成孤笑。床書短燭橫。</text>
<title>夜久</title>,<text>靜後還無靜。微微動念根。鼠翻多在壁。猧嚇不忘門。得策需時舛。思人尙古論。病軀被窩裏。亦見一乹坤。</text>
<title>曉枕</title>,<text>近窓多曉氣。惟聞菊花香。旅鴈寒過月。村鷄遠拂霜。纏綿情愈惻。斷續夢難長。卧念南陽士。爲詩在燭傍。洪生晉裕方讀毛詩。</text>
<title>訪金季芝貞陵齋居拈韻共賦</title>,<text>東城十里散秋暉。點染霜楓上客衣。遠水自隨梧峴濶。行人遙向北屯稀。知名詞賦當時重。携手烟霞幾處歸。共識餘生無別路。暮鴻猶作一羣飛。</text>
<title>又拈</title>,<text>淸冷神骨與山通。移坐曲欄東復東。齋直經秋郞俸薄。苦吟徹夜客心蓬。寒溪流劈雲千縷。老木高懸月一弓。今日諸君正豪爽。燈前莫笑兩衰翁。</text>
<title>用流水今日明月前身分韻</title>,<text>千里槲葉夕烟收。遠客來醉靑山幽。興天奉國孰遅留。我夢裵回梵王樓。野雲欲歸影悠悠。忽聞鴈聲起閒愁。參奉候客碧溪頭。溪頭流石且堪休。紅樹黃華舊同遊。憶煞當年沈隱侯。人生何必重爲憂。於世本是水上漚。吾將此地營糟邱。得句擲付捧硯牛。往往酣歌亦風流。三百六旬歸一籌。飮中古有八仙儔。此道乃向今人求。諸君拍手贊良謀。詩香爛熳酒香浮。夜半看月褰簾鉤。琉璃一片開楊州。</text>
<title>翌日又拈</title>,<text>危峰歷歷對層城。放眼空蒼不耐晴。田水縱橫流木葉。野雲迢遞送鴈聲。人閒又說千年事。地老難當萬里情。揔爲秋光如許甚。潘仁鬢髮早霜生。</text>
<title>夜夢遇芍玉 洪尙書鍾應於好樓居。榻簾硏香俱在。芍玉以紅氅紅帶無心獨坐對我數語而已。床前展泥金。畵竹一㡧。夢覺月影在窓。陟記是日。爲芍玉歸化日。記寫五絶句。</title>,<text>風流文采古詩仙。芍藥山中又四年。未了人間書畵福。泥金叢竹展牀前。芍玉少日。登玉山採芍藥。因號芍玉。碧簾迢遞炷香時。數語忩忩更語遅。欲把非眞成實境。此生依舊玉垂痴。相逢地下是空言。海叟 海藏 悠翁 悠齋 座不存。一息風輪過去地。敎人那得盡情論。蝴蝶分身是底因。莊周千載善欺人。梅前菊後分明日。不在他時在此辰。落月蒼蒼去復明。舊曾過處共誰行。若先若後無干爾。暫借生人却有情。</text>
<title>無事中有事 十月廿二夜無燭。卧念可辦鈔購燭資看書。又迨暇運張家梅。又書速徐殷卿。請借諧聲別部。兼致甌北集未借。語。又今春張午橋寄情遠摯。欲以一詩相報。此皆吾所欲爲。事並有妨。以大侄病瀕死。自貽憂惱。枕上轉輾。頓不佳想。忽霎睡而寤記有夢。徐殷卿以大幅紙七八番。把筆作劈窠字。列於齋頭。字不盡記。惟蓬萊二字尙在眼。此類子瞻之蹶吃也。可笑。此際窓外有聲。小侄漢升以其妻忽氣厥也。事且急。訪墻東馬姓醫不値。余又不得不起幹別救治方。小間又卧。自覺其不好。以詩自謔自遣。呈桂田。</title>,<text>無事老人有事爲。憂思轉輾卧多時。窓寒梅信如年杳。燭歇鍾聲送夜遅。乍夢蓬萊誰劈字。欲酬縞紵未裁詩。忽驚小侄倉皇起。訪到墻東阻馬醫。</text>
<title>朝日溪行</title>,<text>靑山非有病。瘦損比秋多。我亦無心者。時乎奈爾何。霜林溫受日。苔磵滑經波。偶見雲過處。間間樵竪行。</text>
<title>送副价趙侍郞 寧夏 之燕</title>,<text>文忠孫子見斯人。玉樹珊瑚奕葉春。今日星文動西北。黃河千里送紅塵。望屬朝廷專對人。侍郞鬢髮在靑春。九疇壇外蒼茫路。去踏殷師白馬塵。東國今是幾輩人。淡雲微雨想千春。玉河樽酒江南士。猶說漁洋去後塵。</text>
<title>十月廿五日雷作</title>,<text>惟天仁愛已。惶恐疾威時。是亦無中事。那從起處知。匉訇翻石斧。窸窣走山魑。茅屋焚香罷。笑言一轉移。</text>
<title>得酒 幷小識</title>,<text>余憂病交惱。夜不能穩。忽見金生洛鎭以壽親餘酒。約社中人。聯至開席談讌。又有西隣徐惠卿佑淳送酒饌。聞其子婚宴具也。得此多酒。座客大喜。拈靑字。猝寒人盡怯。床菊獨亭亭。病我方眉蹙。看君始眼靑。隣和知所喜。酒溢若爲醒。門外紛紛事。不關北席聽。</text>
<title>桂田提學心遠亭十二韻。余在令外故三之。</title>,<text>村容憺無隣。悵望寒雲側。我思忽爾往。理巾度溪北。故人欵欵語。日者吾有得。風雪心遠舍。陪讌趙相國。相國進退地。東閤衣冠側。金徐兩侍郞。經說誨難測。座上嚴詩令。珠璣奪五色。盛意敢相孤。缶音露紙墨。言念三數公。余亦舊忝識。潛夫素無禮。詎能修邊幅。七尺支離軀。年來窘謀食。獨此芥珀好。老成多曲則。山中歲云徂。山日儵西匿。餘生且朝夕。可言不可默。欲默且泄泄。欲言且惻惻。昔我與君言。我言甚鷄肋。滚滚一風塵。幾人走伏軾。今日聞君出。十里過城閾。盤渦揭則涉。崇仰乃陟。僕夫告已瘁。半晷送逼仄。林廬趁鍾返。依舊自晦息。動靜必有機。是故滋余惑。髭髮見星星。宿硏皆華職。名心遠靑紫。外事輕白黑。曷若招隣屬。勉勉相努力。隣屬非甲乙。譬同數之仂。隣屬大眞樸。隣屬小溪刻。山意今猶古。澗流淸而湜。境景互爲發。幽興何時極。藜杖鼠耳巾。威儀頗不忒。龎劉契在陶。紀羣資於寔。木榻或置酒。又可炊蘿菔。明月及淸風。話言成一式。林樊穩鷦鷯。何必羡鵬翼。莊生雖好辯。莫喩我老洫。紛紛文字外。足以葆隣德。</text>
<title>又呈桂田 課日蓮峰行。每歷叩桂田淸溪山屋。商訂詩自然多矣。今又歷叩。爲改日前所寄拙詩三數字也。桂田以坡集中二句拈說。結之以趙雲崧詩語。相與捧腹。乃於歸路得一律。</title>,<text>吟壇多贈答。得失敎誰知。匪畏伊壞處。無心有意時。前溪存好友。過路改陳詩。坡老誰相遠。雲崧亦一奇。</text>
<title>送徐殷卿兄弟燕岐覲親之作</title>,<text>銅雀江頭江水平。冠山十里來相迎。間劈湖嶺三分路。一路中分走燕城。仲冬天高寒始戒。殷卿進士此時行。招招舟子問南渡。兩筇各提弟與兄。店飯舖茶好湛洽。太行雲起當前程。一宿二宿未三宿。拜面萱堂恭展誠。萱堂有喜子所喜。鶴髮康寧氣愈精。那能自裕菽水供。晩景粗效烏哺情。哿矣他人盡其職。世間樂事快一生。憐君常懷顯親志。乃欲立身而揚名。今時不及前時多。結綬雖重彈冠輕。我且送君一怊悵。水遠山長亦閒評。</text>
<title>夕造桂田山屋。盡歡而歸。路已黑矣。邏廵關心。猶以溪路景象可好。</title>,<text>歡竟溪村暮。主人送我行。寒星森帶水。初月半銜城。在耳餘詩話。將身付畵情。石橋今有限。一二數鍾聲。</text>
<title>追思瓛堂朝話 又用前韻</title>,<text>朝日尙書宅。廵詹負手行。文談東倒海。酒力仰攻城。漢宋方人物。余嘗謂瓛堂得漢人氣。桂田有宋儒學故及之。 峨洋得性情。無嫌雙鬢白。老復喜同聲。</text>
<title>對燈</title>,<text>從此誰欺暗室深。曉來風隙鬼森森。懷人枕薄低徊夢。證古書寒寂寞心。本地精神經纘大。地主氣味躍爐金。安能大作雲間月。一色光明萬里陰。</text>
<title>梅硏凍 課年梅凍硏凍。今復是患。三梅二硏俱可憐。乃以氊與梅之。以爐與硏熏之。自與之吟。吟以當熏之。</title>,<text>鐵壁氷窓竟未眠。人猶如此爾堪憐。一般窮厄關生死。肯惜江郞許半氊。寒凝節節冷枝枝。猶着花情錯恨遅。恰似龍鍾多病叟。擁衾料理賦梅詩。屬梅端石華梨護墨塵。蟾蜍一滴氷 去聲 鱗鱗。主翁愛汝梅同似。傍近爐香富結隣。絲瓜淸水轉多妨。凍殺鸜之淚眼蒼。第一名醫今姓趙。急投辛熱始回陽。屬硏氷霜宿宿憺相看。硏二梅三作一團。非必身名因此辱。世間木石摠知寒。瓛公桂叟寶𤮊翁。曾飽酸寒一味窮。今日經綸廊廟上。紙窓風雪到胸中。自屬</text>
<title>不能寐</title>,<text>已自無聊百感加。星光如月到窓斜。霜隣懇惻憐鷄唱。寒壁麤橫憤鼠牙。總是人間難寐事。居然我作獨醒家。破衾便一閒田地。種得詩來始見芽。</text>
<title>寄呈桂田，瓛齋，𤮊齋諸公。前冬乞米於𤮊齋。乞俎於桂田。作飯供於玉垂屋。謂之三老會。時𤩽齋在浿上也。玉垂書誇之。𤩽齋答書曰幸虛一座。以待我還。而今瓛齋還矣。日前玉垂晤桂田。桂田曰瓛齋還。尙未有一合席。若會于瓛齋宅。足可爲劉中安。是說亦好。前缺可補。搆俚語迭寄諸公。</title>,<text>前冬社會計今年。𡙇處宜從補得全。乞米葅成故事。看梅話石近淸緣。笑過溪日三猶好。老在山時四必圓。爲有瓛齋虛座約。張南周北最誰便。</text>
<title>哭三松內兄</title>,<text>未信兄違世。前宵弟見兄。兄卧敞室內。和顔展豐盈。几案頗修敕。傔從立外楹。云道貴賓至。門東湊車聲。弟固寒措大。逡廵詎相迎。兄言弟則答。夢夢或分明。西閤遇韋史。擧止軒彯纓。歷到後堂邃。邂逅安福卿。此事儘可異。失之隣鷄鳴。方信其未信。弟特暫存生。嗚呼我葱竹。漠漠日邁征。伊昔正獻宅。弟備一彌甥。尊屬愛孌婉。使爾兩抗衡。弟呼兄執手。兄視弟留晴。蹲蹲舞勺象。頭角俱崢嶸。淋漓嘲𧩦訥。𧩦訥三松齋稱一時隣舊。翻騰嘲謔。 酒榼傍茶鐺。弟豈阮千里。琴座不敢爭。東陽好昆季。小少亦蘭盟。升沉四十載。澩汋判渤瀛。肝膽推氣類。皓首以爲傾。魚遊元逐隊。鴈羣必隨行。衰病近魯衛。况復同年庚。是路後與先。不足置重輕。今日撫玄柩。來日歸佳城。未了中表誼。窃期于九京。兄家古昌世。世世振忠淸。兄實爲子孫。繩武多令名。休休有餘地。內腴而外榮。惟兄仁孝性。美厥本姿貞。遭逢堯舜世。峻歷爛蜚英。謙謙愼休戚。居寵乃若驚。時論賢宰相。一辭無二評。曩讀幽宮誌。韋史所撰成。福卿在左右。始終盡交情。弟今題詩去。悲淚且縱橫。信乎信未信。風輪輾雲輧。吾兄不昧者。庶謂弟言誠。</text>
<title>朝窓見雪有得。呈桂田。</title>,<text>雪後溪山照眼明。澹於澹水冷淸淸。今朝始我排窓見。味在坡翁得句情。</text>
<title>待濂川不至 幷小識</title>,<text>定欲與濂州諸君會話。是夜聞有先約。留屬席散。歷枉茶老。燭盡雨響隨作。必諸君泥止。仍念徐殷卿在湖右。今落落也。梅花難似爾。未發已含春。小屋聞茶雨。誰家動麈塵。無忘今日意。定爲一流人。鴻去湖雲濶。自然送目頻。</text>
<title>和韋公眎衍阡抒情詩 幷小序</title>,<text>韋公眎衍阡抒情詩。非木石膓者。忍可讀也。余且和之。又非木石膓者。不可讀也。間特有此情。亦造化家戲劇。時余新喪大侄。仲氏離又在此時。三松虞車返。尙未一哭。衰懷難旣。吾人事事揔堪疑。始計長生已厭遅。天際盤雲仙鶴遠。風來吼木老龍悲。無端離別偏於我。定有詩篇和者誰。欲說此情還未說。終當一說一歸時。</text>
<title>亡從子襄期隔日。已措畫輀行。仍念仲氏獨管窀穸。事又多也。率然往助。中路偶成。</title>,<text>我髮如絲白。非同少壯爲。不時西郭出。斜日下山遅。骨肉存生死。身軀可險夷。惠陰將半道。一事兩堪悲。</text>
<title>哭三松新阡 幷小識</title>,<text>留惠陰日。越山至大慈洞。哭三松新阡。山水旣穩。樹木且養。石儀且豊。且丙舍精而墓田不薄。此皆公身後福。但不見見我喜之如在日。我心欲見兄。傴僂越山至。大慈有佳城。居然好排置。顔容但無憑。聲響但無自。欝欝靑松林。氷雪委莎地。慟哭石床前。山空寒日墜。</text>
<title>銅雀江 庚午九月十日。率女息作南程。</title>,<text>江霧空濛一幅長。東天出日始蒼蒼。津船欲發風如箭。也解行人去路忙。</text>
<title>華城</title>,<text>楊柳長亭又短亭。果州南去是華城。江雲澹抹悠悠勢。野稻黃來聶聶聲。人世自然多有事。別離安得不傷情。從今一累當除去。歸日名山向子平。</text>
<title>白石拜掃親塋</title>,<text>白石滄江曲。是吾邱墓鄕。冥冥神理寓。忽忽歲年忙。婚嫁今將畢。樵蘓可許長。凄霜下秋草。化淚一霑裳。</text>
<title>銷金洞</title>,<text>不見明姸淸淑氣。少開絶境特巑岏。良田美宅銷金事。只是當時一笑寬。</text>
<title>踰臺洞</title>,<text>兩山束不許人攀。一水鳴山屢作湍。捫歷艱辛衰脚顫。始看東北聖居山。</text>
<title>宿壽村洪三斯 良厚 莊</title>,<text>壽村林木喜如春。爲見其人卽故人。下馬入門山日暮。殺鷄爲黍野秋新。衰年可了平生說。缺界多奇倂世因。記否從前珍重約。數間屋子借同隣。</text>
<title>淸西之防村。洪冽泉家一宿。朝發向公山。至錦江作。</title>,<text>防村去住兩依依。一拂西風客子衣。上黨靑山沽酒別。錦江秋水故船歸。情由時作將何限。事亦天成莫可違。十里長亭九回首。橋灣沙嘴已斜暉。</text>
<title>歸女留舅家而還</title>,<text>養得瓊英十七年。一朝來擲正堪憐。豈能無意輕離別。此是人間種福田。</text>
<title>逢藹士子五衛 承澈。付寄一絶句于藹士。</title>,<text>人事忩忩自不知。槐山百里豈天涯。倚裝却與阿戎語。多及樓泉下食時。</text>
<title>宿錦上之檢詳洞李子承家。卽吾冰淸家也。</title>,<text>江上靑山繞。林中瓦屋飛。檢詳 洞名 傳舊業。司馬 山名 對秋暉。多子人間厚。一家天下肥。情理今且盡。是事詎曾希。</text>
<title>到靑陽梅溪。拜姊氏。一宿告別。</title>,<text>有姊在靑陽。靑陽何以故。離濶且五年。人情良亦苦。欲言不能言。一氣呑一肚。</text>
<title>望伽倻山</title>,<text>湖西元氣積雲間。舞鳳飛龍千里還。周道如砥新院直。萬人爭赴大王山。湖人以伽倻山稱大王山。</text>
<title>到禮山野雲洞金左海家。左海是姪女之舅。是行不見。</title>,<text>十日湖行到野雲。圖書鷄犬舊曾聞。主人已採黃精去。楓菊全山不見君。向平眞是可奇人。脫落餘生只一身。愧我名山遊十日。四日名山屬朱陳。</text>
<title>還到白石識懷</title>,<text>天可涯乎地可方。是地海天兜率鄕。上視下視呼天地。海濤夜靜月星光。小子今有願。願侍父母傍。父母遺此不肖子。忍使離違久徊徨。嗚呼慟哭。不惟小子在。古往今來太荒唐。一昧寄歸際。不知不覺都錯忙。曰喫曰著奚役役。旣多其狂又欲狂。必短不以短。可長不以長。小子二婦粗能孝。九原繞膝樂未央。小子今有願。晨昏奉如常。嗚呼一慟哭。父母毋以小子傷。</text>
<title>曲橋</title>,<text>十里塘馬去又回。時有溫泉塘馬。 金鐸郞當紅袖催。報道溫泉朝盥沐。封書賷徹九泉來。</text>
<title>丁井里感事 洪學士衣履葬。在平澤丁井里。</title>,<text>先生衣履葬山深。東國春秋底處尋。丁井一區松萬萬。環一區而松。不特萬萬。 枝枝皆得歲寒心。</text>
<title>平澤</title>,<text>行李奚緣苦未休。彭城初日又雲頭。逶邐湖外東西路。領略秋光二十州。棧豆舘亭征馬倦。稻梁壟畒遠鴻愁。人情詰曲如流水。駛處無遅淹處留。</text>
<title>曉行</title>,<text>雲中微月蒼蒼見。樹際寒雞喔喔鳴。八達門開關道濶。酒燈掛處始人聲。</text>
<title>轎中小醉</title>,<text>濃濃霧捲三竿日。靄靄烟收一縷風。銀杏亭南葛山店。半醒半醉過轎中。</text>
<title>江上</title>,<text>置閏年今九月當。漢南秋色未酣霜。明朝却擬華藏去。飽見湍坡萬樹黃。</text>
<title>曉出郭。至梁鐵坪。</title>,<text>江頭昨踏漢南秋。今日棲棲又薄遊。微月逢僧分嶺路。西風聞角過譙樓。千里野濶驢蹄弱。一碧天長鴈影流。却羡人人偏愛睡。錦屛幾處擁衾裯。</text>
<title>碧蹄舘</title>,<text>碧蹄舘外遠鷄聞。無數靑山入曙雲。垂柳兩行篩月地。敎人偏踏繡茵紋。</text>
<title>銀洞</title>,<text>也把靑黃金碧絲。山山繡作爛霞帔。沈吟驢背何村叟。料理楓林霜葉詩。</text>
<title>高浪石壁</title>,<text>高浪石壁抱江隈。江上人家自作臺。紅樹夕陽正如此。釣魚船載酒缸來。</text>
<title>津船行人。衣冠者不肯出貰。</title>,<text>塲日多人爭渡船。舵頭氣勢屬長年。生憎不直一錢漢。猶把行身賴一錢。</text>
<title>黃溪</title>,<text>黃溪何等好。一壑得村深。曲曲稻田水。家家楓樹林。輕柔專地利。煕皥見民心。請與寅君語。買山割俸金。</text>
<title>月城縣大明樓吾弟以知縣新之</title>,<text>紛紛秋色照山明。勢與浮雲萬里平。一水東來正何意。夕陽西去不勝情。前年過客傷陳跡。此處遺民慨晩生。樓小登臨樓不小。彩扁華墨總新名。</text>
<title>爲寅君題于月城縣齋</title>,<text>政淸粥粥養廉成。縣古循循奉法行。萬笏靑山排戶入。使君不愧謝宣城。</text>
<title>遊鶴峰山</title>,<text>寤寐名山四十年。剛川寺裏始楓天。昔在淳化日。賞楓于剛川寺。今鶴峰與剛川畧似。 于今更入鶴峰去。彷彿前生一散仙。</text>
<title>鶴峰行</title>,<text>天摩之北鶴峰山。一氣秀出東南間。玉兎望月月城界。奧區天藏地又慳。琅嬛老子飄然去。七星 峰名 錯落快躋攀。匡廬戌削鴈宕恠。鬼斧斲成六丁艱。虎攫龍挐鸞鳳舞。又或天女撐雲鬟。靑峭崎崛五十丈。谽谺直對天門關。萬壑爭流喧豗擊。噴出層鳴受潺湲。是時九月二十八。酣霜葉葉披繡斕。眩幻陸離爭奪目。白雲散漫瓊樹環。中有梵宮驚浩劫。居僧散亡愁佛顔。上方下方無柱礎。香積瓦摧鳥𠴨𠴨。爾家空寂本虛妄。我且走筆滋厚訕。竟日徜徉姿幽討。絶頂斜照幾忘還。飮泉茹芝腹亦飽。神爽足以洗闇頑。吾弟簿領鶴峰者。珮馬玲玎水之灣。願此烟霞結巖𢨪。全家道氣許椽班。是亦徒備說者說。登心軒 官齋 裏供淸閒。我且歸去丹崖屋。好與詩人相點刪。</text>
<title>出山</title>,<text>此日那忍別。心目係西東。秋水偏逢石。夕陽不厭楓。繡紛粧淺深。星近摘虛空。七星菴 當日一條路。知因吾輩通。</text>
<title>山路所見</title>,<text>人好山農。山頂乃種稷。銍刈奄及秋。穟穟密如織。區區幸有私。庶能歸於扐。汲泉輸大匏。壟上呼酒食。夕日下山西。謳啞迭用力。攟載牛背鳴。驅之送偪仄。官稅亦于玆。官政何溪刻。上下不欲輕。九發一或匿。哀哉民所勞。辛苦在雞肋。</text>
<title>漸夕</title>,<text>夕山環欲語。秋樹立無情。野曠風時到。峽江碧浪生。</text>
<title>見知縣導夜</title>,<text>蓬炬蕭條十數枚。縣人驚道火城開。唉渠不見長安陌。紗燭龍脂將相來。</text>
<title>食錦鱗魚</title>,<text>縣厨寒薄足山蔬。猶勝荒程店飯疎。食指今朝欣一動。漁人來獻錦鱗魚。</text>
<title>夕日登樓</title>,<text>東邊疊疊遠山多。西岸楓林奈爾何。回首不知天更濶。滄江落日水增波。</text>
<title>留別老樵金生。生嶺南謫客也。</title>,<text>立馬秋江上。行人悵有違。况君千里客。送我不同歸。</text>
<title>道幕村</title>,<text>石門放出明川去。柳藪平分沃野開。楓葉全山成一障。村翁三四倚禾堆。</text>
<title>出驛村</title>,<text>行路悠悠客始還。千林霜氣尙秋顔。今年有閏寬吾事。正是尋常九月間。</text>
<title>洪太師墓 太師諱殷悅。洪之先。以唐八才子。船泊銀樹浦。仍爲朝鮮人。</title>,<text>銀樹船來若有神。太師名亦說千春。碑完墓築無窮事。多得雲仍作世臣。</text>
<title>石峴</title>,<text>人情隨處處。夜宿晝行時。店酒平生舊。山楓畵景奇。單身今更困。一字况難離。回首江樓遠。如何不有詩。</text>
<title>塲市</title>,<text>兎山塲亦小繁華。空日猶看酒麪譁。串北分南通四道。柳陰多處盡人家。</text>
<title>石橋廻望輦巖山</title>,<text>南頭縹緲輦巖山。是我今朝几案間。半日行行纔到此。蒼茫惟見白雲還。</text>
<title>踰峴</title>,<text>月城西北路悠悠。人困如春尙盡秋。紅樹斜陽千萬疊。不知何處是金州。</text>
<title>飛遷</title>,<text>飛遷一路且經過。忽見孱山太劇多。若比行人情更促。不勝離思欲如何。</text>
<title>善踰里</title>,<text>山來著在前。一路從何穿。危壑深鳴水。穹林不見天。關防當白峙。郡界屬金川。店近行人過。僕夫始豁然。</text>
<title>到店</title>,<text>萬事那將繫一身。吾生癡絶已無倫。夢邊漠漠南歸路。衣上悠悠北去塵。重嶺孤城隨鴈使。前朝古木語楓人。雞羣始榤荒村夕。自把松明照鬢銀。</text>
<title>店歇</title>,<text>孤行亂山中。憂思自怲怲。今朝與前宵。事事皆是影。官酒借笑歡。老懷稍安靜。及玆又分携。百里倐異境。叫寒鴻鴈憐。飛急鶺鴒警。投宿店舍荒。飯後愁夜永。隣壁人盡休。而我獨。季兮思伯兮。吾以吾意省。推此何所窮。鄕園改時景。眷屬雖不多。一一期有幸。弱子不堪家。尙能親短檠。松菊待淵明。依依抱凄冷。</text>
<title>曉起識悶</title>,<text>山路一幽幽。山村一漠漠。夜色何寥寥。曉色何落落。齕齕牛支離。喔喔鷄腷膊。</text>
<title>倒龍店</title>,<text>善踰南去纔十里。倒龍村庄好村址。一澗長流屢渟涘。嫰山回抱壯山裏。樹敏草廡俱可美。田中穀熟尤可恃。犬吠鷄鳴達遠邇。石屋草屋各櫛比。洞中尙有未經理。無人家處若烟起。峰峰壑壑皆相似。松也靑靑楓亦紫。三寸椎䯻何家子。背門閒立腹飽矣。山中日月長如此。無懷氏民葛天氏。莫煩漁舟訪山趾。春來應是桃花水。</text>
<title>葠圃主人</title>,<text>世間富貴捴何如。生老昇平樂有餘。楓樹酣紅溪水碧。人葠圃底坐看書。</text>
<title>楸山洞</title>,<text>楸子洞深環一山。一山以外更無山。行行少得谽谺口。南望欣看帝釋 山名 頹。</text>
<title>羊胛村</title>,<text>天下無斯羊。壯哉有胛長。屈蟠三十里。侯尉未曾嘗。</text>
<title>古德村</title>,<text>松樹楓林草復侵。亂溪觸石發淸音。東灣纔上西灣下。知近山城漸入深。</text>
<title>村帿</title>,<text>鴨脚秋霜萬葉黃。圓亭一笠著郞當。中間多屋靑鱗石。爲有村魁作射塲。</text>
<title>出古德稍豁</title>,<text>紅花 山名 馳出天摩山。天作松京一氣還。萬戟千槍俱寂寞。西風有客問重關。</text>
<title>近郭忽雨</title>,<text>日色陰沈秋氣凝。亂山空翠自層層。蕭然白髮西來客。暮雨鳴藍入大興。山城名。</text>
<title>摘調郞喫 山査關西曰叱公。峽中曰調郞。</title>,<text>叱公還是調郞無。結得珊瑚累累珠。過客山中飢渴甚。恃渠摘食借喣濡。</text>
<title>朴淵瀑</title>,<text>靑蓮居士本仙姿。多事千年一叫奇。自此世人無瀑布。每逢瀑布不題詩。山嚴徒恃前朝勢。瀑怒難爲過客聽。朴進士今何處覔。題詩一上泛槎亭。夕照斜懸極樂 天摩山峰名 尊。孤城力弱抵泡痕。潭龍久伏風霆怒。木客長愁日月昏。萬丈幾乎無地脉。千年幸此有雲根。詩魂不逐羇情减。欲向山靈酹一樽。</text>
<title>山城</title>,<text>俯瞰蒼蒼鵠嶺松。近畿名勝始今逢。千溪去湊朴淵瀑。萬嶂都尊仁達 天摩第一峰名 峰。落日空營無畵角。近日移營塔洞。 片雲高寺落寒鍾。秋來第一看楓地。許付先生汗漫蹤。</text>
<title>洞府內外六七里。無石不題名。</title>,<text>山靈嘲我欲山行。山雨故來時復晴。無數山中點面石。冒人名字作渠名。鳳翔千尺昔曾驚。今日天摩又弟兄。何事前人多氣槩。每於危處始安名。鐵甕城鳳翔坮。有一題名高絶。人所不可及。今又朴淵題名。亦高於他名。</text>
<title>觀音寺</title>,<text>云是觀音寺。絶壁一名藍。老僧戴鬃帽。自言客此菴。無米鼎生塵。所說皆俗談。山名猶未曉。是吾大不堪。</text>
<title>南門樓。始見極樂諸峰羅列在近。</title>,<text>入山不見山全軆。及到南樓始見山。踠地平鋪空界濶。雕鎪碧玉幾雲鬟。</text>
<title>偶題</title>,<text>平時無事事躋攀。誰遣飛禽一往還。大抵治兵重要會。當年有此聖居關。北門名。</text>
<title>出天摩山。至華藏歧。</title>,<text>萬壑爭鳴夕日曛。華藏歧路尙難分。數家村店烟俱失。百里行人雨亦紛。畢竟豈無歸宿處。居然是我遠離羣。彷徨且就黑林去。覔覔尋尋咳唾聞。</text>
<title>通曉風雨大作</title>,<text>客行値風雨。山店曉仍然。愁絶明朝事。一燈未眠。</text>
<title>翌日阻風雨</title>,<text>十里華藏寺。肩輿不敢前。山風尙熛怒。山雨亦顚連。大抵深山裏。風雨無時然。旅人增歎息。何時見晴天。</text>
<title>晩始少霽。向華藏嶺。</title>,<text>華藏嶺上雨凄凄。嶺下麗王白石梯。嶺底布白石。傳爲麗王輦路。 今日行人來問界。松京東面是湍西。</text>
<title>洞門</title>,<text>滿山紅葉落紛紛。脚底千峰羃䍥雲。疊石作門知寺近。唐將軍對周將軍。</text>
<title>華藏寺</title>,<text>寶鳳 山名 前朝寺。䧺威得地深。居僧今鮮少。過客一登臨。山霧濃埋屐。海雲遠拂襟。行囊暫收拾。抽筆動高吟。</text>
<title>少憇襍題</title>,<text>指空願力九龍奔。三目輸材梵宇尊。今日燒香香榻下。有誰重把舊風幡。寺傳前朝時。指空大師自西而來。輸材於咸關之北。筏海泊於華藏浦。三日獸搬運山上。塡沼逐九龍。九龍隨水而去。乃于沼址置寺。今大䧺殿。特設指空師像。僧徒供峯云。華藏最好洞天開。海上羣山一字回。十日行行荒寂處。片時心目爽然來。秋山過秋雨。秋色正堪憐。瘦石洗憔悴。頳楓含潤鮮。九龍隨水遠。一鳳入雲翩。乍喜西頭濶。西頭是海天。</text>
<title>出華藏寺。向板門又雨。</title>,<text>凄風吹雨打征衣。細囑擔夫覔路歸。南去板門三十里。往年車轍亦依依。</text>
<title>偶見白鷺鷥</title>,<text>天壽門南細雨時。漢陽歸客苦吟詩。水田漠漠靑山暮。此地元多白鷺鷥。用姜日廣故事。</text>
<title>板門曉作</title>,<text>村雞喔喔夜將晨。塊坐燈前檢一身。孤往那能無困我。冥搜還欲善驕人。風簑雨笠情多阻。菊地楓天別亦頻。弊盡西南三不借。今年甚大做詩因。</text>
<title>早發抵烏目</title>,<text>野曠天低水映沙。薄雲如絮鴈聲斜。板門早發擔夫怨。烏目川邊訪酒家。</text>
<title>東坡店又用前韻</title>,<text>江村歷歷對晴沙。柳藪楓林隔岸斜。一棹歸來潮又落。酒喧仍起賣魚家。</text>
<title>路中見塚墓如棋</title>,<text>城近人多土似金。饅頭突兀互相侵。如干松樹楸梧樹。幅幅連栽作一林。</text>
<title>少醉至臨津</title>,<text>長湍歸客醉昏昏。店飯亭茶不及論。始到臨津船泊步。江城忽是鎭西門。</text>
<title>花石亭 亭今多不修。是康平李公菟裘。傳四世而至栗谷先生。尤顯其名。亭中題詠。有天使王敬民，黃洪憲詩。先生幷有次韻外。有四佳，松江，文谷，畏齋諸先生詩文。幷有玄石，牧谷詩。又有李氏子孫及近古洪耳溪幷多詩板。其亭額楷草及記文。尤庵宋先生作也。</title>,<text>康平草木見遺馨。爛映中間幾德星。天地秋風正搖落。至今江上一孤亭。</text>
<title>宿仲氏寓居。陳情。</title>,<text>我見季氏去。仲氏待我歸。聚散圓缺際。兩情各依依。凡人同氣血。厥初豈相違。今焉參商濶。世道乃一機。仲誰無所語。伯季常所欷。幽憂從中徹。戚戚匪澣衣。往者日以積。來者能幾希。季氏亦眷眷。於仲實有祈。願與同患難。願與同渴饑。苟以我藐藐。逝將去奮飛。弟兄均其一。曷不念先徽。乍來乍去轉蹉跎。踏跡驢窮技不他。百里人情畿外重。一年秋色道中多。眞知得失於斯定。終遣分携柰若何。我老如今君亦老。當年誰學魯陽戈。</text>
<title>迤入津寬寺。聞昌寢郞沈雲稼日前過山門。又將有期云。爲題寺壁。以囑僧徒。待雲稼後行而告之。</title>,<text>津寬寺裏好靑山。四十年來只舊顔。浮世那能無感慨。上方欲借小安閒。太華鍾聲醒耳過。天摩楓葉染衣還。新詩欲寄東陽去。且囑居僧護壁間。</text>
<title>南西行返。申韋史寄詩勞之。余亦和之。</title>,<text>南自淸州北大興。匹驢背上計何曾。始緣親屬關情甚。遂此奇遊猝辦能。千里長程隨水去。萬山多處躡雲登。少文歸卧仍淹病。不對隣朋話一燈。</text>
<title>松石宅。會澹人，桂西。</title>,<text>萬水千山夢已勞。此宵明月又林臯。歸來生活惟親友。相對慇懃較鬢毛。古壑風鳴聞漏遠。前村霜急動砧高。東陽詩瘦今依舊。坐上何人卽水曹。轣轆詩膓元不平。秋冬一復善爲情。變衰草木收餘氣。寥落虛空積有聲。流水去時千古恨。名山歸後一身輕。那知分外今宵酒。醉倒西亭看月明。</text>
<title>賞楓惠泉亭 沈侍郞英澤借居楓臯金忠文玉壺山房已二年。屢囑松石澹人及余。賞楓于惠泉。去年重陽有之。今日卽十月之旬。</title>,<text>去年此地惠泉亭。萬樹紅黃萬樹靑。客子吟筇差晩到。侍郞借屋尙今停。溪荒淺水前塵逝。洞僻寒雲盡日零。酒後名通多絶倒。晉人以外有誰聽。</text>
<title>詠菊十八韻。與澹人，松石聯句。</title>,<text>色象雍州土。澹。 潯江眠贅廬。譜香分有彙。玉。 史露不勝書。霜抗超凡卉。松。 雨開護隱居。醉時嘲落帽。澹。 楓處誤停車。烟綴凝情邈。玉。 月含刷影疎。擬金羞老圃。松。 替玉粲三閭。士逸徵心厚。澹。 村靈葆壽餘。傳神凝活畫。玉。 得句放聲琚。觴政當隨鍤。松。 籬農詎待鋤。冷姿違栩蝶。澹。 甜蘂賽㯶魚。爾㓗能初服。玉。 弟盟耻曳裾。拔羣貞獨也。松。 姱勁性根於。甫里依人重。澹。 滄洲味道如。飭躬芳歇際。玉。 得意葉凋初。縫枕敺痺祛。松。 薦衣象節舒。鶴翎翻雪展。澹。 龍腦染銀虛。日用輸薑桂。玉。 月評哂櫟樗。剔燈抽綺思。松。 硏墨費勤渠。澹。</text>
<title>西社會賦 金薇西尙書在顯宅。李豊翼，朴錦舲觀察永輔，金經臺侍郞尙鉉，沈松石尙書承澤。要澹人，玉垂共賦。澹人卽趙敏植也。</title>,<text>近來深恨有同聲。會合艱如九潦晴。村酒非空常獨醉。郭田雖買共誰耕。文章傡世多賢宰。貧賤論交兩老生。天借下元明月夜。雪堂奇事偶然成。中天明月曲城頭。見月何人也自愁。舊夢名山歸短策。新詩一夜卧西樓。亭亭露菊心俱老。落落霜紅目盡秋。擧酒眞知公輩厚。半年商略在今遊。從今準備一詩車。不踏城塵陌路斜。如得好山携盡眷。且看明月講通家。黃金日費三盃酒。彩筆時題五色花。此事諸君應許我。功名何獨世人誇。</text>
<title>沈侍郞 英澤 壽甲</title>,<text>家世靑松赫葉春。居然又得宰官身。人誰能侮勤農力。種出芳蘭托後塵。世間六十一年春。送得無多自己身。晩卧靑山閒吏部。有時高笑馬車塵。</text>
<title>訪宋醫于墨洞之廣盤陀 巷名 不値。溪上卽龍鳳岡。昔與海藏，芍玉，悠齋屢有詩塲。今不可得。悽然起懷。</title>,<text>墨溪荒出冷盤陀。宋玉墻邊客有過。龍鳳雙岡今寂寞。不堪詩夢逝如波。</text>
<title>路見笑笑</title>,<text>笑笑籬墟東。蹌踉羣犬聚。猥雜滚一團。詼諧忽咆怒。轉輾成鬪塲。各各奮厥武。翻履勢益駴。觀者甚惡虎。一犬乃有主。主犬必其怙。呼呼越爾 呼聲 休。犬尤恣跋扈。王人勞手掌。叱喩三四五。揮之使前去。鬧息如病愈。主還犬亦還。掉尾受安撫。羣犬或坐立。一時湊目覩。有主無主間。氣色判仰俯。</text>
<title>帶鍾至澹人新居。與雲洲共賦。</title>,<text>老泉茆屋占新巢。快把多年借券拋。我試攲斜鍾陌度。君驚咳唾月扉敲。書香正好雙珠樹。梅蘂翻奇四寸梢。坐有梅纔四寸。 又共雲洲三笑罷。是今同瘦見誰嘲。細條衚衕劣容巢。稱意書凾散四拋。地分何如香土軟。天時猶不冷冰敲。人今已老星垂髮。梅亦婆娑月在梢。捫腹居然還捧腹。貧家不托衆堪嘲。</text>
<title>松石所澹人來。至後第一夜。</title>,<text>君家分得院中魚。松石提擧厨院。 炰膾登盤耀野居。好事不期陽復後。故人方到雪晴餘。詩壇縱屹非干我。酒席多寬一任渠。靉靆雙輪資眼力。小梅盆底且看書。</text>
<title>屬澹人移宅</title>,<text>君居雖好莫須還。占近齋安 兩洞名 共此間。那欲問津朱陌路。不妨賖酒白雲灣。襄陽耆舊元多會。長慶詩詞也自閒。揔把烟峰分一麓。三家仍是謝眺山。眺當作家。</text>
<title>寄殷卿書記覽掛。副价公過眼。庚午閏月二十八日。計使車次東陽也。吾弟月城知縣逆于境。可做郵亭一宿。老夫馳想。自然有吟。</title>,<text>吾弟月城客。東陽一宿因。攀轅停副价。看劒揖詩人。情到萍蓬洽。時方雨雪頻。吟吟梅正發。欲寄隴頭春。是日星軺當抵隴山。數樹梅花數卷書。緣何怊悵舊詩廬。隣社詩人。近有會合。 知君昨拜蘭嵎像。東陽之䓗客七寶山。有朱蘭嵎石像。 風雪孤鞍入隴初。</text>
<title>申玉霞 檍 屢因松石，澹人有詩約。今日始赴。</title>,<text>此生緣業重詩林。舊識新知豈淺深。今日相逢欣竹趣。同人久約證梅心。天寒歲暮山藏雪。冬至陽生岸劈陰。把酒不知頭白後。世間曾有一昇沈。</text>
<title>澹人生朝遇雪。造其屋賦詩。</title>,<text>澹人生日我無關。忽謾相思雪意間。菀爾試穿東郭履。曠然來入剡州山。貧家有酒眞堪醉。好客爲詩不用刪。氣象看君何處得。梅花一樹是韶顔。</text>
<title>五品梅。用近軆五絶句。格梅者古梅也。俗梅者氣梅也。幺梅者不成梅也。因人以得名。故曰從梅也。梅是人人是梅。故曰類梅也。此玉垂月評中五品也。</title>,<text>古士我憐袁士行。無心僵卧見平生。誰人多事來除雪。不足於君得重輕。格梅春明門外足靑春。繡轂銀鞍喝道塵。捴把光榮上天去。水邊林下已無人。俗梅十三十四不成娘。學得傍艶始作粧。題寄湖州張子野。風情許似過安昌。幺梅氷玉千年不自珍。陰何一出造奇因。無中硏墨紛紛事。仍屬詩人及畫人。從梅氣求不足又形求。此似人中第幾流。風雪空山寒到骨。一膓鐵石正無憂。</text>
<title>寄韋史 幷小記</title>,<text>昔與韋史公晤。在丹邱屋。几案書帙。視猶舊也。公於我姨焉。呼兄而語之曰兄老矣。無能以事爲意。惟得死地可矣。冕曰吾自有先人側。不患無地。但患死日不至耳。是後話不記。覺猶吾自在吾室。梅傍小燭。猜風而已。括是意而爲詩。送示韋史公。公以常所欲言者。投我以夢歟。抑吾之夢。得公常所欲言者歟。燭暈梅香冷未收。小樓疑入半空浮。夢中有夢常時若。身外將身底處游。落落親朋今盡去。悠悠萬事且相休。石湖已卜先人側。君說髯翁 自謂 不到憂。</text>
<title>過溪上。見羣童冰戲。</title>,<text>羣童滑足試溪冰。快勝輕車熟路憑。六十年前吾亦爾。飽經顚跌見兢兢。</text>
<title>去年梅凍。今年又凍。</title>,<text>窓隙寒緣破被穿。壁鱗冰結小燈懸。今年又使梅花凍。那得梅花不凍年。</text>
<title>曉起</title>,<text>淺雪糢糊纔辨地。寒星明滅尙麗天。老人倚遍闌干曲。不是今宵偶不眠。</text>
<title>鏡塵小草 辛未二月</title>,<text>夢後記述夢至一樓。帷幔遮掩。小盆梅一樹始花。有琉璃小椀。盛水在盆傍。翠禽四五嘈刺上下。或啄於枝飮於水而已。玉垂老人自叙。前身應是羅浮仙。故爲情人一可憐。至今不向林間去。暫到雲房結夢緣。</text>
<title>延城驛曉思</title>,<text>未明時候欲明初。夢覺羅衾一半虛。香灺燈光人不見。臂痕猶著淺籹餘。</text>
<title>發書書事</title>,<text>辥家牋地桃花片。六月書成八月來。書中幸不秋情寫。看到秋情可易裁。魚沈鴈落日悠悠。遞驛傳書滯一秋。分明愬說心中事。玉减香銷不轉頭。題著年中六月半。石榴樹下客書來。合縫密密泥金印。囑向情人手自開。</text>
<title>隴山店</title>,<text>夢伴香燈去復還。酒痕衫袖怕相看。曉來更有慇懃意。月墮西邊隴首山。</text>
<title>細雨南樓。如隔北樓。</title>,<text>深院蒼苔轉鹿盧。南樓寥落北樓孤。隔窓堆種櫻桃樹。鎖盡濃烟乍有無。</text>
<title>夢緣詞</title>,<text>歷亂高鬟一段雲。背燈私語愁相聞。前宵微雪前宵月。半是吳儂半是君。眉月纖靑映眼波。注情看得送情多。至今忽作愁何意。不似紅燈舊按歌。短愁長恨著時新。試拂金箏蛛網塵。撥到一絃又一柱。一聲聲是斷膓人。</text>
<title>天涯</title>,<text>眞眞無柰更遅遅。白馬頻嘶欲去時。雪雨寒風三百里。順明門外卽天涯。</text>
<title>春慵</title>,<text>繡屛牢落穩春宵。一朶紅酥凝欲銷。却抱熏籠猶未起。櫻桃花發午雲高。</text>
<title>自度曲</title>,<text>半吐雲間月。一團鏡裏花。茗知非意種。倒正是寃家。</text>
<title>憶</title>,<text>龍江離思水無窮。靑鳥西風玉字通。羅帕經秋留宿粉。錦衾廻夢記新紅。于今病起情何往。向日人多語未終。搔首一聽角門響。五更鐵馬有微風。</text>
<title>雜贈</title>,<text>羞記春房夜。燈休細喘嬌。近來問何事。昨日竟無聊。秋水思方轉。犂雲憶舊消。煩君杜冲帶。著得减鬆腰。</text>
<title>長相思</title>,<text>寃不長相恨。恨不長相思。思來却生惱。惱生難自爲。瞥來何所自。瞥去亦何之。眼頭兩脈脈。心內一癡癡。</text>
<title>松子店。寄雪校書。</title>,<text>海雲西去自茫然。碧水漫漫蘸遠天。松子店荒猶舊路。雪娘書到在今年。人間何故偏多別。夢裏相看亦有緣。無限斜陽流不盡。等閒長送木蘭船。</text>
<title>難事</title>,<text>人間難事事。難于待人難。門不初昏揜。燈過半夜殘。東西隣犬吠。三四點星闌。信爾吾何恨。吾眞爾一般。</text>
<title>鹽州</title>,<text>忽聞江笛數聲回。昨宿延城曉騎催。驛路慣從書上近。海山幾入夢中來。去年淚化長流水。今日心如未冷灰。已忍伶俜頭欲雪。靑丹橋下少徘徊。</text>
<title>寧山客舍</title>,<text>寧山夜雪黯傷神。一半成泥一半塵。只是恨君心地弱。曾無言語付行人。分明記得片時夢。人在紫蘭深處堂。狸血屛風紅𣯽𣰯。小燈無事坐添香。柳橋南畔倉門下。投宿店房聽曉鷄。細囑行人收拾早。中前前向石灘西。</text>
<title>决絶</title>,<text>瓦溝如雪曉霜垂。玉枕驚寒獨自知。銷金帳煖深遮揜。正是雲家廻夢時。可憐曾是無情種。記得雲房舊日儂。錦衾一綻䲮𩿶繡。多恐生前不易縫。莫是留情深似海。懸知埋骨不成灰。只緣多得因緣惡。要向他生乞好來。</text>
<title>悽凉</title>,<text>悽凉金縷曲。珍重玉環詩。萬事皆風雨。一生半別離。嶺雲烘自在。江月映誰爲。欲向南飛鴈。慇懃問後期。</text>
<title>結子梅</title>,<text>人去江南花落盡。動驚春後又多時。自從一遣狂風到。結子靑靑已滿枝。葉底枝頭忽復光。含酸磊落氷盤香。如何不解文園渴。膓斷林間姓趙郞。今日飛來靑鳥使。口銜書札到吳儂。報道縞裙新抱子。南昌仙尉市門遙。</text>
<title>燒書</title>,<text>刪抹花牋三百片。爾曾手寫我曾看。看時或恐情塵散。藏得深深玉一般。剩墨殘香合小叢。沈檀硫木拉燒空。借吹聒剌陣風響。五色花開烟霧中。曲曲捉書問幾多。相思字外更無他。如今只是寒灰剩。羣玉山頭紅劫何。</text>
<title>夢水仙</title>,<text>至後水仙尙未花。是夜夢到錢塘。遇一麗妹。淡妝天然。臨水繾綣。逾時而別。覺猶異香濕衣。見床頭殘燭。熒熒在水仙盆西矣。滄波如淚澹無痕。環珮丁當春一番。強把緗裙羞澀澀。有情人是斷膓魂。半容明滅玉寒膚。獨立千年海不枯。春來人去錢塘廟。誰說今宵夢見無。天然標致暗淡思。喚作情儂別有私。輸與化家稱意筆。春風一寫會眞詩。</text>
<title>叢碧堂</title>,<text>酒滴官燈客未還。舞衫歌扇减朱顔。芬華不是無情事。轉倒英雄一霎間。</text>
<title>梅竹絶句</title>,<text>東飛白勞西飛燕。離別人間萬事中。留待江南風物否。桃花流水二年紅。</text>
<title>經店</title>,<text>酒迹燈痕夢淺深。舊時看處夢相尋。于今豈似無期別。猶恠人情自不禁。衫袖凄凄冷折紅。馬蹄聶聶曉霜空。西峰一片依微月。應入情人憶夢中。逢時歌曲別時言。山疊水重千萬番。聖代太平檀板句。勿三勿二與儂言。</text>
<title>記夢</title>,<text>茶山楡水路如絲。行到江南人未知。兩夜孤燈三夜月。鴈聲何事又天涯。隔燈言語背燈歌。情怕愁痕斂寸波。約到春風吹草綠。自然掃祛舊沈疴。釵橫微露昨梳䯻。珮冷輕飄乍垢衣。三尺縐紗紅手帕。丁寧勸作纏頭歸。</text>
<title>咏雙人香</title>,<text>乞胸剜身誓不分。蘭心蕙思一團春。猶嫌刻畫非眞能。儂做三生正本人。</text>
<title>二香詞</title>,<text>二香亭上團團月。乙字江頭裊裊雲。若使雲間長對月。世間能得幾如君。</text>
<title>北上路</title>,<text>衰草天涯嶺路微。玉環猶憶舊時衣。人情偶似隨陽鴈。纔到江南又北飛。</text>
<title>雜寫</title>,<text>千金駿馬歸何處。一代佳人滯各天。于今病卧紅泥屋。搔首斜陽只惘然。</text>
<title>七夕偶寫</title>,<text>情極愁生嬌不語。影從聲遠瞥回頭。猶使年年長如此。人間吾亦一牽牛。</text>
<title>答西京妓</title>,<text>紅銷綠歇送春催。催盡剛膓寸寸灰。早知離別根於此。不向同江掛帆來。驛使達緘又一番。怱怱不盡別時言。至今繡被蒼茫夜。猶卧情人舊夢痕。蘭寫冷金紅摺扇。淺香殘墨欲生塵。何忍強把春風筆。前與江臯解珮人。</text>
<title>題壁畫</title>,<text>廻欄九曲壓花香。院隔湖山白日長。或恐春風相漏泄。不敎鸚語報紅墻。</text>
<title>仙樓話圖</title>,<text>閱到鉤欄一十春。等閒長見碧羅裙。從今好謝風流甚。除却巫山不是雲。</text>
<title>題凝香明月扇</title>,<text>蓮花蓮葉可憐宵。曾使佳人吹玉簫。今日空塘烟雨歇。橘車消息正迢迢。</text>
<title>嶺行</title>,<text>淮南落木見高秋。千疊雲山攔馬頭。却是行人情一段。夕陽無限水東流。</text>
<title>入夜</title>,<text>遙火人行綠店隈。半空迷月漏雲堆。忽然一陣西天雨。應自巫山化夢來。</text>
<title>抵店</title>,<text>來路蒼茫去路知。曉霜落月鴈聲時。夢回楚國天涯遠。却寫飛卿碧澗詩。</text>
<title>西樓月</title>,<text>西樓明月幾回圓。只是當時已惘然。錦幕將軍新折柳。凌波仙子未舒蓮。鸞膠已冷拈靑瑟。鸚舌如奸語小筵。嬴得琉璃籠合眼。玲瓏看處始因緣。</text>
<title>已話</title>,<text>海棠嬌朶倩誰栽。覓向春風見雨開。今日無人深院裏。半規眉月醉醒來。</text>
<title>無題</title>,<text>淸夜如年卧後長。麝熏猶在蠟燈光。此情豈忍終無謂。閒寫屛南菊葉黃。水也澄空月也明。重槏消息一傾城。芝田不礙蟾宮近。環珮珊鳴到紫淸。遙鍾不散合淸笳。此夜江城落雪花。夢覓枇杷門掩處。東斜衚衕西斜家。</text>
<title>連環</title>,<text>連環如意各天姿。只道看人了未知。流水精神初漾畫。片雲消息久圖詩。豈應一樣多生恨。忽復無端抵死癡。此種珊瑚三尺樹。春風那得不生秋。</text>
<title>雜絶</title>,<text>苦短餘宵去後遅。強扶殘醉下樓時。心心期不情相與。情不人生人不知。欲曙難如欲去難。去情仍作送情看。城霜鋩銳江風箭。油碧車中著未安。若店房人一宿輕。夢敎儂另喚卿卿。恨君多沒常情事。沒得常情豈例情。翠雲帽子錦纏頭。剛怕晨寒不自由。等候回還人到信。仍然我倚小南樓。銷金帳裏曉香溫。繡被紅浪瞥一翻。快得十分何夜夢。蟠芝粥到綠窓暾。</text>
<title>表裏</title>,<text>秋波淸澈曉星斜。映遍琉璃透遍紗。不及深深犀一點。照人膓曲數杈枒。</text>
<title>曉香閣後曲</title>,<text>蝴蝶飛飛燭影紅。夢隨情晃錦衾風。屛間移寫三分意。鳳匹鸞雙各一叢。</text>
<title>胡夢香催妝詞意</title>,<text>洗遍匀肌掃遍眉。綠窓朝日鎖葳蕤。芙蓉亂颭金塘水。翡翠閒梳玉樹枝。誰適爲容非別意。不施新巧已生癡。慇懃恰似雲中月。却怕人看未潔時。</text>
<title>看得看</title>,<text>欲雲已罷更無烟。畫意樓臺水意天。却使眉山半輪影。此生修到鏡光憐。</text>
<title>移春求詞</title>,<text>珊瑚一樹不成枝。知是春風著力遅。何日石家紅步障。却敎如意寫新詩。</text>
<title>湘雲求詩</title>,<text>犀鎭靑紗珮響廻。不生癡到不生猜。栽來別是名花朶。爲向春風好好開。</text>
<title>倦</title>,<text>小香牋墨不成叢。慵怕閒時到午烘。半日秋千誰撘索。鸚哥睡在繡簾中。</text>
<title>雨憶</title>,<text>竹雨荷風想去年。紅橋應復繫蘭船。浮萍一散無情水。只信人情重惡緣。月樓風閣雨今垂。如此心情沒得知。豈意當時有今日。可用力處倍堪疑。</text>
<title>敎坊有新校書桃花。善歌琴工詩畫。一時艶之。遂題其扇。</title>,<text>寫綴新詞墨未濃。紅霞映斷碧鬟峰。春風不引漁郞去。咫尺仙源雲萬里。</text>
<title>芙蓉絶句。舟中作。</title>,<text>江上不知蓮葉船。夕陽一抹碧雲前。梧枝無響波紋定。覓覓當時太乙船。斜風斜雨暗西東。花峴人家綠樹叢。自是蒙姬回輦處。如何今不看芙蓉。東施家對西施家。夜靜分明聞浣紗。消息江南烟雨後。山中還有拒霜花。</text>
<title>江南七夕</title>,<text>水晶樓閣白蓮凋。簾薄桐陰夜更遙。怊悵空欄看月處。今年七夕送無聊。或遣佳期恐少違。夜凉風露百重圍。草蟲豈與秋情事。猶促天孫早下機。仙家亦有惡因緣。一見艱辛遞一年。猶勝關山千萬里。斑騅消息已茫然。星初出後拋梭去。月未橫時曳犢回。却羡先王雲雨夢。朝朝暮暮自相來。河流幾日始生塵。坐見麻姑閱劫辰。暫刻逢迎休說恨。世間無限別離人。</text>
<title>園夜雜題</title>,<text>黃金了鳥角門橫。墻外秋千院裏聲。更漏丁丁眠不得。簾旌時又翠蝙驚。腷膊紅燈小作花。露蘭逕北數星斜。錯驚屧響微喧度。溪水西邊去浣紗。百年苦得此宵長。爇盡同心萬壽香。宿鳥棲驚枝響裏。仍無一寸舊時膓。</text>
<title>美人調藥圖</title>,<text>眞知多事出無聊。寫得春情隔絳綃。幺鳳未梳鬆細雨。穉花初綻勒寒朝。乍凭枕穩繙書困。却借屛深駐夢遙。上藥同心紅豆冦。倩人秤劑試銀銚。</text>
<title>二月雜詞</title>,<text>茶烟颺縷晝關扉。日見蘭塘綠漲歸。如此春寒如此病。洞房猶熨麴塵衣。連翹不發柳鬖髿。新作土墻搬小家。婢子分排松餠齒。一枝紅拂辟塵紗。狡獪東風麗日憐。鵲巢枝掛半疑烟。先期送約東家子。去踏靑門寒食天。</text>
<title>小紅絶句</title>,<text>髮香人夢照燈回。歷歷前宵雨響催。油碧車輕莎逕淺。撥雲時出數星來。紅牋緘札限烏絲。繡被焚香譜竹枝。數到丁丁還漏急。且先商畧夢來時。一宵不作雨宵長。促織星機底事忙。錯認窓痕驚拓起。金盆落月在西廂。</text>
<title>花開洞雜調</title>,<text>井甃絲繩響鹿盧。驚人咳唾不成珠。五更星斗明垂水。燭得儂心細燭無。十尺時成百尺長。雲盤電掣勢停當。偶然指觸溪邊石。慰藉傍人不甚傷。安機安石檢齊齊。時向燈南捲帛低。夜靜分明隣壁語。杵聲長短白銅鞮。金刀牙尺盡從容。戎線洋鍼便 平聲 合縫。腷膊炭香驚熨斗。小心兩字長憧憧。鉢里權交反切文。淑香傳字寫如雲。洋洋咽咽燈光下。限到情來了幾分。</text>
<title>和錦初詩</title>,<text>花不分明玉未眞。映空微月半規新。鸞停鳳泊琴中語。螺滑蛾纖鏡裏親。萬事難求無限地。一生虛負有心人。詩情重似千斤杵。碎盡剛膓已作泥。</text>
<title>覓情</title>,<text>買卜成都不問奇。他家緣業我堪知。金鍼悔繡䲮𩿶字。彩筆留題蛺蝶詩。病到難言無藥裹。夢如迷路借燈枝。東風應與劉郞便。二月桃花錯恨遅。怕有情來罕此奇。可憎還作可憐知。向空摸寫無名畫。卧後商量沒字詩。忽復神雲山漠漠。于今芳草路枝枝。黃州非在靑天上。却到看時未始遅。但道尋常不道奇。當年亦自少人知。苧羅山碧無心夢。躞蹀溝紅有約詩。從此沈吟遺蕙珮。幾分消瘦投瓊枝。眞眞一日如三月。底事光陰故遣遅。</text>
<title>浣溪月</title>,<text>衣香浮水遠銷魂。個個明如月一痕。新幅天然越溪畫。苧羅山對浣紗村。</text>
<title>嘲妓詩塲。有戲韻各賦。</title>,<text>阿鵲聲中唱遍鹽。寸蛾縐綠欲成鎌。黃公去後無豪士。白髮看時盡老閹。轉眄星星初認夢。謎猜切切忽生譫。世間幾個剛腸子。一界溫鄕是小閻。</text>
<title>謝謝</title>,<text>萬路都生一路歧。世人誰識會眞詩。碧紗幮下黃金眼。自得平生得意新。做花難做老人花。閱得靑春始作家。萬斛粉香凝手眼。一經題品少無差。</text>
<title>桃源訣</title>,<text>事後誰言藥。病前試方醫。金丹圓一粒。獨有層溟知。</text>
<title>情詩</title>,<text>悄悄米香逕。寥寥響屧廊。尋尋復覓覓。沒個薄情郞。</text>
<title>可歎</title>,<text>死情較比生情多。春草靑山柰爾何。此身若似江邊樹。慣送年年逝者波。</text>
<title>笑去</title>,<text>蝶也翾翾爾太誇。春風又到野人家。尋常百種經過後。籬落還開琥珀花。南瓜稱琥珀。</text>
<title>笑答</title>,<text>淤泥挺出幷頭蓮。香色界中一品憐。諸佛西天無上悟。三生元是此因緣。</text>
<title>次李義山楚宮二首 卽韶州感夢</title>,<text>江南秋水想漻漻。薄倖今生但夢遙。靑路驛長催馬返。紫荊花發倚墻邀。雲娘去後元多障。月姊來時不可招。錯恨眞君無我厚。吝將神劒一斬蛟。上元丹桂借銀蟾。影到梅堂掣半簾。油粲欲蒸愁椀大。素綿新熨恨絲纖。心心欲究都成疾。劫劫相逢且不厭。今日眞娘墳上土。紙錢賖酒倩誰嫌。</text>
<title>後西事雜絶</title>,<text>丙寅之歲。西洋船猝入京江。燒殘沁都。先是而有浿江之役也。時略綴記聞。有西事雜絶一局。是年辛未四月。洋船又猖獗。又以公私紀聞。附以己見。逐段爲絶句曰後西事。斬根已伏宿灰然。氣數西羊値未年。丙寅以後。東人恒存羊戒。是年白羊之歲四月六日。洋船闖於南陽水原之卡楓島之下。大船二從船三。後先而至。畿營狀啓入。 北信前冬正無謂。前冬北京禮部咨文。洋人明春當以此事出朝鮮。兼致洋人書。我回咨以不可許之端。洋書不答之。 果今楓島起狼烟。一隻船飛水一灣。船中三個一東奸。問情文字交相給。雞卵魚鮮買得艱。十一日。有一從船急泊水邊。問情則船中三人。一是東人。其人曰來船但五隻。此中三人不識字。亦無漢語人。但曰有商辦事。無相害之端。將向江都去云云。且向我問雞卵魚鮮可貿否。答以艱哉。遂以我問情文字。付送轉交大船中頭領俾有答。欽差提督是何名。投到書凾叵測情。從船到我國問情處投而去。書中云大亞美理駕合衆國。卽大美國來者。因我國欽差大人水師提督。欲與朝鮮國大憲有商辦事件。大約辦妥尙需時。日本船在海畫一帶停泊。俟事竣約便回去。 大舸門扇琉璃處。戈鋋照日動晶晶。問情象胥回告曰。大舸之大如山。舸上設琉璃窓扇。其中多積兵仗。眩幻光晶。皆是傳者過實。使聞之者相煽恐嚇也。東人疑怯喜傳訛。廟算居然費日多。三品問情揮不受。大官行止欲如何。南陽府使始欲問情。乘船到彼船傍。彼船問何品官。答曰三品官。彼不應曰三品官惡得與我大人相接。午時移碇聽雞催。虎島船今孫石來。十八日午時塘報。彼船移泊富平之虎島。距京旱路六十里也。是夜雞鳴。突入孫石項。事機急迫云。 昨日三營齊選砲。已聞洋醜喫驚回。前此選三營砲手赴海防。見洋船猝入港。泌通津砲手先向彼船開礮。彼船破傷。傷人亦多。彼船忙出孫石項外。還住虎島曾住處。沁營留守送書緘。地主程儀備二三。謂有欽提回覆字。緩期恐嚇太難堪。二十日。朝廷使江華留守鄭岐源修書送彼船。餉以牛豬曰。我無商辦之事。亦無修好之事。而沿海官弁之職。不許外國船入港隘。鳴砲之擧。職分所應爲也。勿須見恠。彼船書照覆付通事。但要大憲來接。商辦任意施行云。辭極驕傲。牛豬則却而不受。可羞可羞。甁錢燭盒鍍金樞。通事虛輸琥珀珠。通事傳沁書日。彼以琉璃甁二十一箇，天保通寶大錢三文，白蠟燭八枚，鍍金衣樞三箇分給船格及下走。其二品官云者。見通事金樂英。琥珀珠大欲買之。樂英不得已白贈。彼拱手稱謝焉。 眞有兵機志於大。品官焉用此貪夫。妄率富平懸竹書。不當軆面且何如。朝廷看作尋常事。胡虜輕吾入境初。沁營書云前富平府吏李基祖。不由朝令。以竹竿懸書於虎島。使彼收見。其辭麁鹵。此與兵刃相接時有異。封疆之吏。但當守備而已。不宜妄自通書。朝廷聞知而不罪。內湖驚道八帆船。倭國船聲一例傳。東俗荒唐眞可歎。市中之虎古猶然。東人喜訛。以彼船之八槳。傳之以八帆。帆槳之別昧如也。今八槳船必從內湖而來者。湖訛日滋。盖槳之多欲急也。帆之多爲大也。今彼船之最大者只三帆。而有時使八槳耳。且彼書中尙需時日本船住海畫一帶句。誤看以日本船。日本卽倭故。曰倭船又到云云。軍需軍備大艱難。此日多勞近海官。籌策不同孫臏竈。糇糧那得士心安。各營軍之赴陣也。自三軍府畫下錢穀。必不令士有飢色。而沿海官吏不善供給。外間有說。港頭曾恃李濂軍。深目長髥鼎足勳。孫石關防藏火礮。誰知一路草芝分。湖南武士李濂深目長髯。稍有膂力。丙寅以別軍官。赴鼎足之役有功。今値船至。差濂爲草芝僉使。防海隘。二十三日午時。洋之二帆船潛下連陸處襲之。草芝急報。塘馬克入。而事狀未詳。草芝灰燼德津虛。背後潛師勢未沮。深夜洋屯驚復散。一番乘敗亦乘除。傳聞草芝以殘鎭。守備不嚴。火砲但向海面而排之。洋猝從旱地入。先以燒之。濂知不可敵。退入山谷。及夜洋以草芝米穀。斬之浦頭而守之。濂又從背後擊之。洋亦不意也。守穀者多死。仍入德津。如無人之境。天人呼吸自相關。晴電晴䨓片刻間。逼近京都腥穢氣。每增騷屑鬧城寰。自洋之入乾文不靜雨風䨓震不時多作人情洶懼至有三日幷出之說吁可悶也。李濂補過捷書無。收拾殘兵半夜趨。片刻燈光旗首滅。倉皇搬去幾羊雛。有傳濂之收拾擊退之時。濂從後登高而覘之。羊屯旗首俱懸燈。濂軍之砲齊發。洋倉皇急滅其燈。使濂軍不辨也。一邊運穀於船。一邊運屍於船。此草芝人民竄伏者詳說也。乘勝驅來勢若焚。廣城軍敗死中軍。可憐礮響蒼茫處。但樹奇忠未樹勳。賊勢轉熾而北上。江華中軍魚在淵本屯廣城。賊猝從後至。在淵力戰而死。鎭無啓本亦遅。但從軍糧吏所告而修啓。是時都下洶洶。頗有不可鎭之勢。德山遁賊露邪招。鬼魅焉逃日月昭。天下古今無法已。有難晷刻貸妖腰。戊辰。大院君親山在德山地。而有墓所之變。實東奸之藉洋名者。遁散未跟。近日捕廳捉邪黨。此事漏出。作變之魁。卽金汝江奎昌也。乃捕之。上御三軍府親鞫。鞫案秘而㐫言多漏傳也。戮之降邑依法典。此與洋賊蚓結一片者耳。中軍幕屬儘堪哀。尙見愁雲揜將臺。沁啓中軍死節時。中軍値洋之猝從後入。中軍手斬前徒。竟不捨劒柄死。中軍之弟在淳亦死。傔亦死。贈在淵兵判。不待狀議謚忠壯。贈在淳吏議。中軍之屍。運厝於沁營將官廳。治其喪。 憤殺犬羊猖獗氣。計開擒獲使回歸。二十六日。虎島彼船有投書。視之卽抵鎭撫書也。槩言二十四日午間。接仗擒獲我兵弁。押於船內。給食調養。若欲伊等回歸。必得以後數人不准。再接仗始爲釋回。後段計開兵弁十五人姓名居住。地方替覆語分明。鎭撫今聞戴罪行。使富平府使替有回書。鎭撫使以廣城失守。朝廷姑令戴罪擧行。三兵弁之釋回。惟在酌量。接仗以來。則接仗以待而已爲辭而去。 今日君臣相守義。和之一字爾難成。先此二十四日講筵。上諭嚴正。右議政洪淳穆贊揚敷陳。頒示爛紙。國情賴以底定者此也。通津都護鍊於師。曾識東陽事事宜。肯使獰夷衝突至。移營札駐且待時。通津府使洪在愼勤勵謹重之人也。丙寅以平山府使。領軍赴沁都。中道因解嚴徑還。卽深得士卒之心者也。今德津孤弱。乃移鎭德津而去。善爲算者重毫釐。此日關防處處疑。虛實兵機皆可慮。如何同見泰平時。今番輕敵。初不深備。而廟堂但噤口。大是憂悶。足當一面是韓裵。防禦兼資整頓才。日久昇平恬嬉地。孫吳雖在也難哉。以豊德爲沁都後援。擧韓致林爲豊德府使。以裵用九爲德津萬戶。並給馬去。征南將士盡豪英。別有權孫衆所驚。膂力桓桓才智足。也須一合碎船兵。出征將之司果權秉燁，出身孫寬遠。膂力才智。俱出等類。朝家奬進爲激勸之方。差權三軍府從事官。因除孫爲武臣兼宣傳官。自此智勇之士稍振。眼明手快鄭金孫。椎石無雙雪雨翻。自請羊酋雷擊殺。翩翩下直出南門。南門內壯士鄭金孫。以邊戰高手名聞者也。請赴戰殺羊酋。大院位壯而許之。下直出。應時不易得之人。起使南征掃海塵。千里金湯增氣勢。爾休誇說火輪。三軍府啓才勇智慮不易得之人李在靖。在靖方持服。命起付軍府郞。卽赴沁都陣中。富平欲氣水羊船。臚列條條一紙懸。戎狄難將廉恥說。不知所益在何邊。朝議使富平府使復懸書罵賊。欲洋之一激也。鷹島尋常汲水來。朝鮮兵弁九人回。這間曲直驕無辨。但說揚揚船礮才。賊退居仁富間。鷹島筧水而汲之。又放出我兵弁被獲者九人。回來倨傲。不說曲直。只恐嚇以礮船之利。可憤。來去無端書一封。外間傳說只洶洶。古今那有如斯腫。苦不消根苦不膿。羊下碇鷹島。島邊懸書。一是抵富平書。一是上達朝廷書。富平承廟旨。還其一曰分義不敢上達。如是相持。而了無進退之機。哀痛王言切至斯。凡今血氣孰非彜。同心同力三千里。只把經常莫少移。聖上以書字敷示臣。咸軆秉執之堅。毋敢以和爲說。此聖知之高出百王。天下萬世永有辭焉。於是乎輿情莫不感泣激勵。人心大定。哥姓船逢項島津。還書問答拒和親。平日通事以彼書欲還之。乘船向栗島。逢小船於水次。有哥姓者。同往項島下碇。彼問來由。通事曰以富平大人書來。哥坼見曰一件公事。何爲還來。通事曰不敢上朝廷。哥曰已送之書。不答還來。無顔極矣。仍問曰我們更往水上。則又當放礮乎。通事曰入隘口。安得不放礮乎。哥曰善守備乎。通事曰第往看之。 果能守備兼能礮。爾欲眞知問水濱。船中東漢作迷藏。漫說船中盡是羊。必若當年林大匠。甘心招冦逞㐫膓。枉十里林漢。元是邪學罪人也。年前被拘捕廳。明日當結果。林自引刀刎其頭。氣窒無息。捕廳認以死。曳屍出之。林之家屬負去。頃而甦。仍携家遠遁。今番廣城役。以洋衣出沒兵伍間。我軍居下南村者多見之。是必如林之徒招冦而來。林在其家日業鐵大匠者。蓮筠家業乃箕裘。視死如仙視國仇。濟津頭頭懸首處。羊燐一隊共沈浮。邪逆承薰家世世襲之。年前身逵伏誅。身逵之子在謙，從子在誼俱死。身逵之孫蓮龜與筠鶴往來洋船被捕。五月六日。懸首德物津上。勿淄燒艇莫須疑。默揣㐫腸也可知。得姓以來東國骨。如何去作醜羊夷。初七日沁啓。當日午時。彼船携一小船。至仁川勿淄島燒之云。是必㐫邪之種。駕彼船而欲洩其踵由也。又極可憤。八尾要衝三海程。一船不到漢陽城。漢陽城裏魚鱗屋。爭得人人束手生。自洋之據八尾。水會南船。一未可通。都下急。政在生理。艨艟巨艦載王師。萬戟濤頭映日時。欲借掌中書一字。蜚廉前導向南吹。十一日。以京畿中軍梁柱台鍊熟水師。赴沁營節制。盖有火攻之策。多般講究。方今運柴在海中。華城留守運心籌。烽火遙通海盡頭。塘報平安傳第次。振威從此恃無憂。睥睨齊山聚石堆。磨盤車制又奇哉。正知三輔關防地。宰相今須將師才。華城處三輔重地。西連仁富海。留守申錫禧新設烽臺以直。於海又置塘報。通振威北境。又制磨盤車。以便砲機。又聚石於城中。以備臨急。守城之具。隣境俱賴焉。幕底潛身文啓安。備言忠壯弟兄難。大船扶掖雙東漢。欲嚙千端復萬端。御營別武士文啓安赴廣城之陣。被擄而去。拘諸船七日。與同被擄四人。始見釋回。始詳說廣城事。當日軍食纔炊。忽見背後洋夷鳴砲而下。已知斥堠俱散也。我軍欲放砲。中軍曰百步外勿放。士氣稍挫。於是羣醜飛突大砲中軍。中軍仆之旋起。以手提釼擊殺亦多。是時啓安覆軍幕坐板而避之。卧從板隙而窺之也。將死兵散。一疊無聲。啓安始起。乃爲瞭望洋兵所獲。縛至大船傍。一酋出視之。扶掖兩個。是東漢也。問啓安曰君是何營將官。啓安曰語聲是汝東漢。吾欲嚙汝萬端。洋酋曰休矣納歟。不爾斬。啓安不屈。諸羊遂奪裂軍裝。拘之船中。船中燃丁不分晝夜。今始見放。記板底所見。中軍弟在淳。非徒軍人也。爲見乃兄而來。値此猝變。中軍欲令回去。在淳去不竟。死於賊鋒。黑白鬼來布發船。誘之拘縶是胡然。蘓營節度偏多術。浪結隣邦不好緣。黃海水使尹𣇍自春初多執隣國船過境者。至有移咨北京之擧。今又見黑白鬼子船於白翎島。誘之下船而執之問情。船中黑鬼子一。白鬼子一。漢奸一云。是大布國大發國兩界人。拘蟄啓達。𣇍之此事。卽成一技。殊可悶。况當洋擾日。日人心煽惑。曰黑白鬼又至。無帆船一上軍書。亦必邪徒蚓結餘。都把京中毫末細。乘宵潛報海羊居。鎭撫營啓。有一無帆船來在大船之傍云云。富平來下水之涯。不是南泥桃石華。却訝羊群妨濕早。遠將歸去欲甑沙。富平報。彼羊從船泊於天涯。掘沙入大船中。莫曉其意。有人疑之曰羊所不堪盛暑也。必以所飮水關心。欲甑沙以飮之。海中難沙。故預備於此。其將從海遠遁之機云。南陽洋北華城南。海畫當分兩界參。已慣尋常渠輩事。不須驚道大帆三。十五日華城啓。有三帆船一隻來泊南陽後洋。移泊華城前洋。卽以楓島分界也。令判官鄭基命發送問情行云。是必八尾歸帆。何恐之有。塘馬星馳日幾回。瞿瞿眼起外人猜。又何書字投之去。廟議今令捧上來。十五日富平報。洋船以一封書付之海村之民。使達之。海村民辭不敢。洋以砲恐之。不得已捧留云。廟議捧上。如是之際。塘馬織路。外人認有別般軍情。相視瞿瞿焉。月食雲頑雨復狂。衙衙瞽鼓送宵長。復圓時刻初看月。差喜銀蟾快底當。十五日月食。霖雨浸淫。已一旬餘也。不見月軆。各衙救食。不能盡食分。及月之將復。始見其輪。彼月而微。卽維其常。而國無殷憂之會。是亦關心。所以有詩人之詩。五月江城未解兵。墮鳶跕跕海薰生。唐宗漢祖何須說。絺綌單衣一夜成。以戰士夏衣未成。有院旨。上自大臣。脫下衣頒之軍中。各司吏隷各廛人各契人隨其力。各自出幾件衣。一夜之間。已足頒於出征之士。甚盛擧也。亦奇筭也。靑邱分驗尾箕明。日日氛祲向漸晴。非讀甘公經緯字。尙知不久退羊兵。朝鮮分在箕尾。而靑邱常有氛祲。今晴晰。倭人書字又蹺蹊。看係安危用意題。灼見奸情都叵測。未知見賣這東西。有對馬島主抵舘守倭書曰美國將有事于朝鮮。看係安危。將來轉危就安可也。使訓別知之。通于萊府云云。是洋夷邀思日本。日本見賣有恐動。師中曲直爾焉知。文字支吾浪自癡。正是朝廷息和議。爾來爾去任爲之。富平以書洋人書上送。文甚支吾。而是夜洋船一齊出外海。有沁營啓。獰羊初勢孰無驚。突入通州蕩帝京。船礮驕橫此天下。靑邱一域獨淸明。洋以火船大砲驕橫天下。曩年皇城之變。遂有劫盟之辱。是皆主國者誤之。而我東國守正不撓。不以興亡撓之。殆將永有辭於天下後世也。</text>
<title>秋晴宋醒荷 在和，申冽陵 觀朝 至。韓樂夫 命源，金海士 炳善 亦不期而至。</title>,<text>近來離合事多疑。及到逢時節節奇。秋日襟懷如許爽。夕風鬢髮不勝吹。匏樽無酒須澆飯。桐葉當箋好賦詩。萬戶樓臺明鏡裏。丹邱一壑盡心知。</text>
<title>魚一齋 允中 與趙淵齋 性愚 分和陶詩移居二韻。借讀訖。並和二韻還之。</title>,<text>諫巷窈而僻。之子此焉宅。首路去橫經。際以風雲夕。瑟瑟蘊玉輝。滋益琢磨役。晌午客敲門。秋景登薦席。謀面詎云踈。片言如宿昔。芝蘭同心合。孰令分以析。魚君有友生。互和淵時詩。淵明去千載。曲士罕得之。譬彼洑源水。缺 久亦方思。閒雲澹無蒂。爲有出峀時。知子志于道。彌綸當在玆。勉勉以令德。聖人豈我欺。</text>
<title>蔚珍令黃石然六月付緘。八月始達。書中多說爲吏之苦。又有三詩名以其題。率次付回緘。</title>,<text>開天開地海隨開。望外靑蒼望裏來。培塿山稜諸郡國。渺然浮似一空盃。次望洋亭絶句韻故人作主望洋樓。六月書緘滯半秋。安土民情視蒲敏。做官身世類萍浮。去時但說成都鶴。歸日難期范蠡舟。回首長安天更遠。詩篇宜共夢遅留。次望洋樓律詩韻是樓太古是誰名。樓上靑山映鬢明。海戍秋生正愁絶。使君壯志惜縱橫。猾衙痛甚穿墉盜。漁稅寃於白地耕。銅綬分憂非淺寄。戰兢那得不殫誠。次太古樓韻</text>
<title>關東觀察桂田申尙書有關東絶句許多首。蔚之酒泉臺入選。石然無詩可恠。先用桂田韻。寄意於石然書來。</title>,<text>我夢徘徊峰十二。酒泉千斛碧如藍。風流太守閒無事。日醉朝霞與夕嵐。</text>
<title>自石然別後。北墻之逕遂廢。此是可懷。又有率寫幷寄。</title>,<text>石然在日我無愁。石然別後我無儔。閉門三月長霖過。蓬藋叢生墻北頭。</text>
<title>失題</title>,<text>漸覺此身元不材。行年七十已焉哉。世人但說詩於死。不及靑雲死一回。</text>
<title>偶題</title>,<text>茆檐初日上。隨意照堂廂。昨雨居然霽。秋花抵死芳。書中無悖貨。藥後驗神方。筭到嘉俳近。歸哉稻蟹鄕。</text>
<title>金海士 炳善 家住玉垂園大松樹下。約與數三社友。是夜看月。社友幷値憂。天且雨約解可嘆。</title>,<text>澗水松風誤一期。人生事事總難知。可使翩然携屐去。玩月詩爲聽雨詩。</text>
<title>海士屋。得陳簡齋詩韻共賦。</title>,<text>夕後期人水北涯。荒橋秋漲屢彈沙。寥寥屋侈殘書畫。小小庭奇雜草花。剩有風流賖酒遠。與論懷抱剔燈斜。從君近得瓊琚厚。慚愧新詩抵木瓜。</text>
<title>歸後復用前韻</title>,<text>詩人自得好生涯。簡取良金不用沙。夜到君家欣有月。秋逢名士澹於花。榮枯已在樽前小。平陂都從夢外斜。境幻時移無定格。是緣豆處是緣瓜。山自嶙峋水不涯。當時秋夢散如沙。一雙蠟屐餘菭色。萬軸葵牋落墨花。人事翻翻雲漠漠。歲年忽忽鬢斜斜。神仙若可修將去。幷海秋風問棗瓜。</text>
<title>八月十三夜。月色甚好。邊季明 應圭，韓樂夫 命源，尹文翊 ▣興 至。</title>,<text>廣寒一路薄如烟。欲問羣仙我亦仙。金水精神多此夜。文章會合又今年。雙淸有友風斯在。三昧非工畫莫傳。陶寫不知何計得。碧瀾藥玉泛秋船。</text>
<title>席散獨吟</title>,<text>林園居正凈塵烟。不羡公卿不羡仙。同社故人皆曠士。今宵明月且凉年。如何病後身常健。慚愧詩成世或傳。正是一生難忘事。西風載酒浿江船。往年端正月。浿江之遊。冠絶平生。</text>
<title>翌日復用前韻</title>,<text>秋簾寂寂篆生烟。晝簟淸淸夢欲仙。有此閒身如太古。無將衰髮計芳年。婆娑松菊分僮護。散漫圖書托子傳。咫尺門前人海濶。風波長在往來船。</text>
<title>中秋夜。醒荷，廉川，一齋，菊農來賦。</title>,<text>中秋愛月也難眠。動是淸光隔一年。明日將歸越山客。醒荷以莊陵官。明日向寧越。 今宵又到玉堂仙。一齋時在校理。 溫存小話留紅燭。迢遞凝情繫碧天。但使有詩詩正好。知君畫出此林泉。</text>
<title>客散亭空。月華轉淸。復用前韻。</title>,<text>依依脈脈不成眠。莫是今年似往年。無限西風吹草木。正堪秋望到神仙。桂輪疑水淸於水。玉鏡當天照盡天。月裏非曾噓有響。牀琴時作細鳴泉。</text>
<title>會蘓曲 五解</title>,<text>金城宮闕 居西干二十一年。築京城。號曰金城。二十六年。築宮室於金城。 碧崔嵬。徐伐 居西干卽位。國號徐那伐。 繁華八月回。正是前年兜率曲。儒理尼師今五年。國內一老嫗飢凍將死。王解衣推食。仍命有司存問鱞寡孤獨。隣國爭來。始製兜率曲。此歌樂之始也。 今年繼唱會蘓來。儒理九年。改六部新賜姓。又設官十七等。王旣定六部。中分爲二。使王女二人。率部內女子。分朋造黨。自秋七月旣望。每日早集大部之庭績麻。乙夜而罷。至八月十五日。考其功之多少。負者置酒食以謝勝者。於是歌舞百戲皆作。謂之嘉俳。是時負家一女起舞嘆曰會蘓會蘓。其音衰雅。後人因其聲而作歌曰會蘓曲。六部堂堂新姓多。負家嘆息勝家歌。一年名節嘉俳夕。其樂風淸月白何。大奈麻來 官名 分等差。闕英井 居西干五年。龍見於闕英井。右脇誕生七兒。老嫗見而異之。收養之。以井名名之。及長有德容。始祖聞之。納以爲妃。 畔試漚麻。鼕鼕乙夜鼓聲處。女王高鬟雙隊花。女子心情元一般。量功那得一般看。蜘蛛七夕無多巧。羞殺從前費果盤。聖人啗餠 初南解薨。儒理當立。以大輔脫解素有德望。推讓其位。脫解曰神器大寶。非庸人所堪。吾聞聖智人多齒。試以餠噬之。儒理齒理多。乃與左右奉立之。號尼斯今。 亦天心。大寶非堪大輔任。千載豳風是一例。玄黃爭獻尼師今。</text>
<title>魚忠壯 在淵 挽</title>,<text>死得人間此弟兄。精忠篤義兩分明。如何列鎭都輕敵。又見中權久按兵。泰一門踈地不利。河魁影落天無情。手中三尺龍文劒。揮盡腥羊血雨橫。</text>
<title>園中作 辛未</title>,<text>園中種百卉。日月遞芳菲。余齡六十九。愛此得因依。譬彼素心友。携手而同歸。風雨有時節。詎能以人希。寥寥梅與菊。幽潔含天機。徐疾異顯晦。常恐知者稀。莫問造化跡。畢竟一範圍。</text>
<title>秋澗小集</title>,<text>秋澗自蕭㵳。澗上通幽路。明暉照山角。離奇出踈樹。隔岡開人屋。花竹澹排布。周北與張南。巾屨無朝暮。有時有酒食。詩在晤言處。看雲指所思。乃或神境遇。歲月從今多。樂哉塵累去。</text>
<title>賤臣跧伏中聞聖上幸承政院，奎章閣，弘文舘。分康庶事。各有聖製。近臣賡載。甚盛事也。猥綴蕪語。用伸微忱。</title>,<text>六房公事奏堂堂。仙仗移時午刻長。簪筆卽今起居注。昇平日月繫東方。承政院韻圖書玉府下鑾轎。勅召前筵侍講僚。共覩四千年後聖。今是虞舜是唐堯。奎章閣韻瀛洲仙閣禁林中。咫尺天臨御氣通。豈待經筵雙隻日。聖人無處不神功。弘文舘韻</text>
<title>皇壇親祼後聖製侍臣賡進韻</title>,<text>兩祖光明乙巳年。肅宗乙酉。築皇壇。享神宗皇帝。英宗己巳。加築壇。享太祖皇帝，毅宗皇帝。 遂令天下感風泉。大東日月崇禎字。揭在麟經世世傳。</text>
<title>謁聖日御製。近臣賡進韻。</title>,<text>萬古生花壇杏風。聖人禮樂盡吾東。於乎誠敬尊師地。授受丁寧拜鞠躬。</text>
<title>金眉堂 永壽 自茂松 茂長古號 入京。以嫁女日近也。揀夜有社會。</title>,<text>名郡何如古武城。絃歌五月見治成。親朋喜有相逢日。婚嫁多牽未畢情。黃菊花前來酒信。紅燈影裏出詩聲。請君莫惜廉銀厚。臨水登山贐我行。</text>
<title>追賦示茂松使君</title>,<text>遊歷江南幾郡城。歸程風物見秋成。銅符之重惟民事。琴閣雖安亦旅情。九月黃花來作主。故人樽酒賦同聲。浮生最有難堪處。纔及逢塲又計行。</text>
<title>自嘲</title>,<text>山人富貴擁書城。他紫他靑拾小成。籬菊叢新金色界。園松枝老鐵心情。生來屢閱多生事。死後誰傳不死聲。一路無障神所𨓏。琅嬛宛委任吾行。</text>
<title>刑部主事尹小𤮊 象儀 在直日有詩。詩中以姜對山 溍 聽訟落花前句艶。詡以忙中能靜。遂和韻。</title>,<text>秋曹笏外亦靑山。千載徽之也不難。笑把詩人隨例語。小𤮊看作別般看。</text>
<title>世人以秋牧丹爲唐菊花。阮堂詩辨之。小𤮊又反之。玉垂獨曰此不是奇事。遂次其韻。</title>,<text>愛菊人眞知愛菊。古時惟有陶泉明。訟官莫判花家事。爭奈牧丹來闘名。</text>
<title>菊下。與二山，星山，樂夫，健庵共賦。</title>,<text>黃花初發鴈飛飛。游目秋天事轉非。山裏 缺 琴留我住。江南魚蟹送人歸。健庵將歸。 衰顔怕老仍辭鏡。病骨支凉屢易衣。今日逢君何所語。詩家長憶謝玄暉。</text>
<title>爲權景純 潚 賦二短律</title>,<text>淸風三百里。道路本非長。缺界差圓滿。通家說輩行。莫除湖海氣。恐損斗牛光。瓠落吾何力。凄凄思自傷。孰云醴與芝。非以根源爲。元氣百年積。後生一代奇。秋風竦余髮。夕日對君眉。落落心中說。去鴻知不知。</text>
<title>重陽二夜詩會</title>,<text>時菊如人第一流。敎誰替作噉名愁。江河萬古猶同月。草木今年又見秋。影自婆娑依樹下。神應迢遞過雲頭。諸君莫是南昌客。明日重陽有勝遊。今年流水去年流。九日黃花不管愁。凉月紛紛蟲語夕。西風落落鴈聲秋。如何遠客多歸夢。從此詩人易白頭。莫把榮枯重身世。餘生長付酒中遊。</text>
<title>翌日復有作</title>,<text>詩家別具一風流。美景良辰例作愁。黃菊開時逢九日。故人去後若三秋。浮生役役難爲笑。缺 席堂堂不轉頭。明允壯心誰會得。韓歐酒宴但淸遊。</text>
<title>偶到韋史宅。主公與權景純及諸少年。作重陽會。</title>,<text>九月霜風一士寒。西園楓菊幾分殘。寥寥林下白頭在。覓覓人間靑眼看。忽爾相逢蘭茝盛。敎誰曾說燕鴻輕。當樽欲寫重陽句。情極辭荒字未安。</text>
<title>翠蕫金尙書 益文 家。梅花會。</title>,<text>梅樽邈若在天涯。舊約差池夢亦賖。老覺半年添白髮。喜逢九日對黃花。羣羣得意高飛鴈。落落歸情散點鴉。多愧故人相厚意。渭南曾有一詩家。</text>
<title>又會韋史宅</title>,<text>院墻秋樹碧烟微。高燭張樓月半扉。琴響纔收聞漏下。酒痕猶在㴑風歸。靑雲有友身何貴。白首爲詩計亦非。座上逢君明又別。人生無處不依依。</text>
<title>韓樂夫，權景純，金應霖 炳澍 俱至。</title>,<text>秋懷搖落坐宵長。酒薄新衣換復凉。山月三更除俗影。菊花九日冠年香。爲君欲貰東西屋。與我何分上下牀。莫使沈吟關得失。名場非是是詩場。</text>
<title>用前韻。爲景純贐語。</title>,<text>景純氣挾碧雲長。落落言前聽者凉。少日眼空滄海水。景純三遊海山。 百年身積古書香。景純是文純公孫。亦祖山水斬先生。 蕭蕭木葉秋停棹。寂寂黃花夜對牀。怊悵明朝正難別。計君留醉卧▣場。詎共君談短復長。呑雲胸裏不炎凉。有生會展鵬圖濶。今世誰知馬骨香。京洛偶彈雙蠟屐。故山歸掃一書牀。愧我支離無所事。白頭猶在軟紅場。</text>
<title>偶吟</title>,<text>記否東林舊社羣。山家無酒但思君。庭吟緩緩當斜照。樓望蕭蕭起遠雲。歸鳥掠空投影疾。暗蟲穿葉護絲勤。情知消息非眞有。猶待征鴻細一聞。</text>
<title>散情詩</title>,<text>長笛殘星永祐去。名琴大雅吳興才。書家接得詩家事。唐宋年今又一回。前人箋註離騷在。處士潯陽歸去來。憺憺千年無辨白。群芳譜亦等閒才。東陽本是詩人宅。瘦作麻楷不怨他。晩覺渭南分二派。城中城外得誰多。梅花詩句盛當時。今日梅花了不知。和靖先生深閉戶。月黃昏後屬之誰。二京古色蒼蒼見。金阮堂今寶所奇。喝與野狐禪一棒。縱橫徐李別新知。詩品齋頭想一流。人間三事可休休。前身也是淮南客。桂樹空山自得秋。浣花溪水無天下。染得從心十樣牋。天下于今同一色。源頭流出瀉朝鮮。庭珪半寸千金稱。諸葛堂堂散卓能。從此世人都束手。堅城如鐵免憑陵。歐率更書法氣參。不曾多愧褚河南。蒼臺鳥跡一飛去。當日中山遣孰探。黃菊花前悵望頻。有時或到是心親。塵積如山床榻破。山人居處不羞人。</text>
<title>爲沈松石，趙澹人所邀。賞秋于四觀亭。主人沈監察 宜淳 係新識也。柳菊農以比隣至。</title>,<text>秋山過雨生秋烟。遠作詩情來眼前。妙景幽深無此境。奇人邂逅㝡今年。盡收楓菊他園積。望到觚稜聳地懸。松下名壇誰是主。殿中御史久閒眠。秋懷寥落若爲寬。此地逢君却少懽。過劫星霜餘涕淚。先朝日月舊衣冠。携樽欲說千年近。得句誰令一世寒。名士後來莫相恠。滿園楓菊老人看。靑藜晩踏澗西頭。送盡夕陽山夜幽。捴被流光催我老。動驚時物使人愁。殘蟲細咽燈火落。遠鴈淸嘶曉月浮。六十年來舊遊處。秪今難覔釼邊舟。潘仁杜甫啓玄關。詞賦千年許一攀。流水重尋春去後。浮生適在夢來間。紛紛掃葉通新逕。漠漠披雲度幾山。今日君家獅子座。五更明月待誰還。花開洞北境全遙。安國坊南路一條。落木天空弦月大。數星山曉點烟消。何緣晩計成林屋。忽復歸人渡石橋。看竹他宵吾有約。千尋攀到老龍腰。</text>
<title>歐堂再從弟生日寄贈</title>,<text>惠連常愛我。慨念日老衰。昨到鸞牋使。眷眷美所貽。人意如計程。東西互可推。孰近又孰遠。兩當一般思。蕭晨繞堦行。黃菊淸露滋。瀼瀼貯瓊液。服之壽命宜。老我今已老。尙嫌太支離。忽爾攬時辰。吾弟生日知。奎精動乾文。吾弟實膺玆。我欲吾弟壽。盛世大有爲。替我黃子杖。寄君一飮斯。</text>
<title>題下隣少年殘菊詩卷後。仍柬吾社中求和。</title>,<text>向來扶醉坐山暄。落帽參軍笑復喧。晩朶娉婷承露重。餘香縹緲借風翻。南陽依舊千家木。彭澤非空五柳園。大似文章衰盛運。離騷一出是根源。</text>
<title>送內閣學士朴綺園 鳳彬 書臺赴燕</title>,<text>綺園行矣。老夫可無一言贈乎。固不能以盡之。昔我謇脩極一時之盛。勢有限而情未達。今海蜃樓閣。烟雲遞變。邈然若前塵。慨念一生已老。於此綺園行。無須多種緣根。東歸日。正自剪除他不得。左海文章朴錦舲。當年輝映使臣星。綺園今作書臺送。正喜君家敎子經。綺園卽錦舲子。三韓使者錦團袍。萬里風烟入筆鈔。舊雨苔岑看幾輩。元知四海是同胞。慣送行人白盡頭。年年我夢過通州。爲君欲說心中事。說到終年說未休。</text>
<title>夜會眉堂宅</title>,<text>屋角墻頭我與君。平時未必集詩羣。霜黃園木高鴻盡。曉薄燈花遠漏分。道是重逢黃叔度。可憐同病死休文。江南歸去何須憶。日日人情有片雲。</text>
<title>餞秋雨中隣生有吟</title>,<text>風颼雨冷雲低垂。九月荒園古木悲。有客出門扶醉去。前村臨水欲炊時。厭看書亂分牀懶。新得梅踈送閤遅。政自秋冬搖落事。楚人詞賦又奚其。西磵老人鬅髮垂。鶴長鳧短無曾悲。百年滚滚皆流水。麁氣堂堂减少時。一釼身留白日逈。盖棺論定靑山遅。階庭秋雨生書帶。訝我前銜得不其。</text>
<title>秋雨夜深下墻屋。眉堂令公以紅棗一包送之。欲余療病。時余苦嗽也。卽寫古軆一首送謝。以余肉芝石贈之。</title>,<text>小燈小屋。屋角風雨斜。課兒聚燈下。懽然費吟哦。庭外響屐到。始從板門呀。隣僮獻有包。云自令君家。啓包視何物。驚喜手摩挲。赤瑛爛個個。棗大大於瓜。令君念我病。誡我佐橘樝。我意感君惠。微物尙隋蛇。報以肉芝石。阮翁昔所嘉。願留令君側。硯頭無相遐。我乃啗棗喫。糖霜競等差。啗啗復啗啗。黃帶晉人牙。壽到安期壽。何足我生涯。不如廣君意。遍與眷屬誇。計多亦計少。一家嚼英華。寫詩送謝君。資君一笑譁。</text>
<title>是年九月十一日戊戌。上以介冑。展禮于南關王廟訖。御沙場殿試射內三廳韎韋。</title>,<text>萬馬無聲萬戟環。關王廟裏大家還。蕭條異代英靈感。金甲龍鱗識聖顔。標信宣傳孔雀翎。帳前催進內三廳。紅心箭箭鳴金鼓。響振秋空十里汀。</text>
<title>越翌日己亥。展禮東廟後。試射西北別付料軍官。仍觀各營武才。</title>,<text>至尊起敬美髥公。東廟儀文南廟同。一部春秋何地讀。千年猶自賴英風。兩廂旗脚掣雲光。西北軍官試射塲。日暮訓營呈別技。倭槍倭釼禦倭方。倭技出戚繼光紀效新書中。</text>
<title>關廟吟</title>,<text>靑邱一域獨淸明。壯繆風輪萬里行。憤殺龍年腥穢氣。顯威無處不神兵。靑龍偃月護重扃。肅肅儀容漢壽亭。不脫寶鞍神馬背。四時風雨玉瓏玲。錯莫天心恨柰何。日星懸處望秋河。千年眞有英䧺淚。灑向東南廟幾多。</text>
<title>九月十一夕</title>,<text>夕露下沄沄。夕風不敢吹。澹澹菊花香。如水泛東籬。幽人此彷徨。朗誦淵明詩。遙遙想千載。淵明豈我思。遞代以爲役。後者將爲誰。仰見雲際月。如欲說所知。擧手一招招。穆穆但影隨。</text>
<title>眉堂迎壻夜會</title>,<text>君家女酒選良期。讌及西隣老塾師。噉臼乘車應有講。登山臨水卽先知。千金愛玉裝鞶帨。百福張奩映燭枝。學士兼之新太守。無須牽大效人爲。</text>
<title>金靑霞 觀洙 適自南城來留眉堂。遂與對硯。</title>,<text>我欲乘舟與子期。廣津江水證篙師。百年同病秋今老。兩地相思月亦知。何處更尋紅葉路。名山都付一藤枝。景陽鍾裏無心遇。道是無心勝有爲。携筇却赴洞中期。座上何人是我師。一笑相看燈影處。五更還入雨聲知。軟塵冷話酬樽酒。別水歸情買櫓枝。共指雲山楓葉早。及今遊事盡能爲。詩腑無言誤一期。等閒長見老醫師。移情萬古琴何在。閱市千金馬不知。秋日斜明悲柳髮。西風吹瘦損瓊枝。當樽莫筭年多少。我死君生又若爲。四月丁寧置後期。菊花初發到京師。亂離無事言猶在。故舊難忘夢獨知。已老心非求兎角。兩窮心是寄鷦枝。相逢今說平安好。忽復狂吟歎底爲。剪燭西窓雨夜期。玉溪詩句我堪師。定於時物情相感。那得人生死後知。洛下風塵餘馬蹄。漢南秋色趁筇枝。觀君休索東隣酒。留到明朝尙可爲。</text>
<title>哭內從兄三松金公終祥而歸 十月十八日</title>,<text>火死存其冷。木死存其影。人意繫俄俄。頃依俙亦存境。星霜換復夐。影散冷無省。察之隔而靜。哀之非所幸。晨月度眢 缺。耿耿淸夜永。</text>
<title>澹人與賤子同庚。今年七十。尙阻新年面。兩有憂未暇力。寄詩相道意。壬申</title>,<text>人日題詩寄澹人。澹人不見我懷新。尋常憂患今經歲。七十尊稱且近旬。栢葉無錢淸是客。梅花如鉄冷爲隣。命宮多薄誰相恨。社酪看分壽閣春。</text>
<title>穀日獰寒</title>,<text>穀日吾何畏。崇朝乃戰兢。窓明差可愛。樓敞不堪登。虎子傾全凍。鵞兒煖亦氷。誰家天氣正。笑語發紅㲪。</text>
<title>歲首諧詞</title>,<text>七星壇後國師堂。瞽鼓鼕鼕誦夜長。棗栗桃精經餠厚。誰家福祿湊三陽。直星揀別禳新春。風角當年也未神。何事三光五行外。敎人羞作處容身。直星鳶子繅車百尺絲。絲來絲去與雲遅。爭環萬目何風利。鬼首將軍轉下時。飛鳶紅燈賭擲笑琅琅。顚處知陰覆處陽。二十九田環直出。右纖高指斂芽薑。擲柶長橋單板兩頭空。繡坼榴裙一轉紅。添得姮娥新影子。雙身遞入廣寒宮。</text>
<title>怯寒 用蔣胥園詩韻</title>,<text>庭曦皺薄水氷浮。病覺南窓掩卷愁。死草心驚前度雪。枯枝夢懷去年秋。人生多事天應老。造化方成物自謀。但得酒溫茶不冷。衰翁七十更何求。</text>
<title>感月</title>,<text>忽見新年月。如逢上古人。何生修到鏡。多事轉成輪。過去靑山夢。思來碧海塵。吾身正無憾。今得壬申春。</text>
<title>上元前宵。與澹人賦于松石家。柳生 興喆 與焉。先是而澹人以閤憂久㞃也。</title>,<text>月色新正連夜淸。許詢不見限西城。君家德耀幸無病。我愧長庚嘲瘦生。楡莢村深聞酒熟。梅花屋小試燈晴。欲將三笑爲圖去。添得芳隣一士名。少時空費上元忙。今日上元吾老蒼。蠟屐芳隣身幸健。畫橋明月夢全凉。癡獃不妨餘生好。歡樂從知此夜長。饞口一驚滿盤食。君家分得內厨香。</text>
<title>席散。獨與柳步出鍾衢。踏橋而行。曉月益淸。得一絶句。</title>,<text>五十年來廿四橋。可憐人夢未全消。漾漾溶溶今夜月。誰家玉笛上天遙。</text>
<title>新春用海居詩韻</title>,<text>松聲屋住小岡西。書卷無塵晝夢迷。檐旭方舒分靄去。山風時到减氷底。纔經梅別如千里。少待蔬功計數畦。何似買舟携眷屬。一竿烟雨老星溪。</text>
<title>夕寒更驕</title>,<text>夕風惻惻剪新春。昨日暄陽亦一辰。舊病暫蘓非異事。如醒還醉是何因。堪憐堤柳遅開眼。不恠池氷少作鱗。老我難禁懷袖薄。殘書披閱尙逡廵。</text>
<title>龍虎岡志感 哭李素隱歸路作</title>,<text>春山靑出春磵碧。宿雪消半氷又釋。晴日鮮新放燈天。欣木葱蘢淑氣積。碧松一麓北苑東。泮水流界泮林闢。肅肅恭瞻數仞墻。壇杏風來當咫尺。聖人孔子百世師。太平之方啓縫掖。一變彬彬小中華。筐篚笙簧垂典籍。爰有廡食諸先生。我東洙泗分一脈。昔金鐵硯呵凍皸。月課汩沒勞計畫。丁燭燒盡丕闡堂。三十三龍幾點額。棨戟西營去挂弓。跗注靑春相嘖嘖。夢踏紅欄劇飮場。藕花日月忙梭擲。此間瓠落此姓名。於焉七十雙鬢白。東村幸有大明梅。寂寂文藻悲古宅。扶踈接葉尙門庭。哲人其亡人共惜。中表女兄孟光賢。孝子執手疚而瘠。搴帷慟哭又何爲。烏鳳彳亍擡綘幘。慨然雪涕出山門。東峰斜照明短策。塵塵念念俱風燈。我老長隨物所役。少日未必伸是龍。今時未必屈爲蚇。眼見春意向蘓昭。飛潛動植回陽澤。惟人一老少不回。峻坂滑足誰敢格。珠襦玉匣去無情。白楊瑟瑟鬼嘯砉。前者生能惺惺存。死與後者蹈轍跡。生日死日縱不同。千年百年相不隔。嘐嘐風得夷惠心。鄙頑班之蠻與貊。可憐楚澤竟蕭條。兩漢文章徒拱璧。貳師將軍覓封侯。猿臂頹唐卧荒磧。黨錮諸賢抱恨亡。我眦欲裂我腕扼。關張無命可柰何。丞相祠挺森森栢。香孩已老祚宋天。大儒名臣忠血赤。彼何子雲草玄文。亦自待人能鉤頤。是見身死心則生。無須碌碌說駒隙。魚目混珠世或多。歎息鳳兮鴟來嚇。昭昭白日照鬼神。往往人間具眼隻。熏天富貴艶一時。後不肯數前奕舃。達士始識天地心。天地豈以殊今昔。今我無心憇莎根。山鳥一哢山雲夕。</text>
<title>困於飯</title>,<text>衰腸勞椀飯。困睡莫支吾。睡起還何事。尙憂椀飯無。</text>
<title>客冬房帷甚寒。所藏三梅凍盡。始及春。一老者竟死。一老者廑蓓蕾遅遅未成。一小者能有花可笑。各係一絶句。</title>,<text>涅般偈子衆香城。雪竇風寒骨髓淸。檀越新成枯樹賦。和南天竺古先生。老得崎巇獨也遅。春來始作淡生涯。逢人欲語還無語。長是含情脉脉時。小兒氣本欲呑牛。凍坼肌膚不自愁。那得健如丁壯漢。猶能學步問羅浮。</text>
<title>丁雲樵回甲</title>,<text>蓬矢桑弧義。男兒重遠遊。文章先氣槩。京洛最風流。健得人生快。福餘家道優。親朋持酒賀。六十一春秋。</text>
<title>古意</title>,<text>巢鵲査査春烟重。終朝坐對引慶峰。前家濁酒未曾到。老翁衰髮着鬅鬆。楊柳東風將二月。細馬紅坂驕游龍。白晳軒軒誰家子。自矜姓名入鼎鍾。劉郞再度玄都觀。兎葵燕麥何茸茸。兩個彈丸此中疾。疾手欲挽手未容。較短量長乘除去。人欲豈盡天必從。我屋數間破不補。四隣嘲我看書慵。我貧亦知喫飯好。一斗黃粱昨夜舂。勸君一聽我夢囈。世無富貴之赤松。</text>
<title>思茶</title>,<text>昔我嗜茶茶日沸。夢作茶神衣 去聲 烟翠。貧來牀對虛鐺罏。常不能飮有飮氣。檢到杭簏眼忽靑。欲洗近日詩脾腥。寄詩商略玉川子。乞與陸生補一經。</text>
<title>輕陰</title>,<text>依依還漠漠。此地得高樓。明日有人事。一年同客愁。樹寒疑雨重。磵細借風流。暫豁詩胸痞。茶功晩可收。</text>
<title>曉</title>,<text>牢落帳寒衾浪處。滿身生粟淸無慮。小燈自褪梅魂愁。聞得傍人朧朧語。南墻枯木風颼飀。猧吻猜嚇深鉤鉅。起占星光夜何其。輕雲不埋如敗絮。百里遠客歸不歸。出門入門天欲曙。</text>
<title>讀倪雲林思歸詩。余亦思歸。仍賦用韻。</title>,<text>今日當春思惘然。鵞湖歸夢遠雲牽。有錢去趁列魚市。一棹閒撐賖酒船。丙舍易修元草舍。墓田不足借人田。看看細柳新蒲綠。寒食淸明聞杜鵑。</text>
<title>偶閱詩樵舊卷。不禁棖觸。遂借韻題一律。略叙詩樵在日三數事。</title>,<text>杏花飛盡日悠悠。眼見人間多白頭。鶴氣蒼茫華表柱。鷰書迢遞嶺南樓。情知後事無窮恨。論定詩家第幾流。細雨江淸三水會。問君能識我來遊。</text>
<title>夕詩雜效</title>,<text>透薄新衣寒復凄。近山如聳遠山低。春孶計定完巢鵲。曉唱心存上榤鷄。捲入誰家斜照盡。滚成一海漲烟迷。無聊還晨關情事。旅食人憑小檻西。</text>
<title>淸晨</title>,<text>病客衾寒睡夢回。東方日色未崔嵬。此中亦有昇平象。歡悅春聲遠陌來。</text>
<title>今朝用日者夕詩韻。作朝詩雜效。</title>,<text>多得氤氳少冷凄。林端日上遠雲低。萬人生利奔如馬。深巷春聲聽是雞。掃去不知前夜夢。攪來還覺往年迷。衰翁咳唾庸奴健。猶自彷徨竹院西。</text>
<title>澹人，斗山來宿。以湯餠助供具。</title>,<text>背峴幽深蝸殼廬。君今來宿正何如。梅花雖晩情緣在。燭影相憐髩髮踈。兼得西隣湯餠具。好刪北苑品茶書。城中城外多時恨。明月淸風一任渠。金華山與翠雲山。自北之西了不關。蹤跡尋常城內外。音容咫尺夢中間。病餘今復成奇遇。忙處猶能少得閒。二月看梅休說晩。吾儕一一已衰顔。</text>
<title>春雨</title>,<text>詩人已老舊詩廬。春雨年年夢覺如。病起春山禽語滑。遠思芳草馬聲踈。今時事豈前時說。無限情難有限書。搔首坐看簷溜去。磵氷流處是南渠。</text>
<title>韋史公讌諸生於香茶屋。速及玉垂。適以病辭可恨。遂記一詩。</title>,<text>林烟籠似碧紗幮。太史園亭景物殊。洛下諸生新有詠。江西譜派久成圖。雙柑酒熟聞隣厚。伐木山深卧澤臞。日日東風看漸好。後堂絲竹再開無。</text>
<title>晩晴</title>,<text>春雨長安落晩晴。千家林木夕烟生。岧嶤塔聳撐天勢。繞繚山呈護國情。有客尋詩廵檻步。幾人賖酒過橋行。東風時物都依舊。何事秋霜映鬢明。</text>
<title>靜者吟</title>,<text>髮根搔復癢。指勢自橫縱。有口莫能狀。是時瞽與聾。夜聲求何處。虛空寓我聽。遠從水始至。暫與風俱停。燭暈圍床在。乃看造化跡。求心一閉目。古鏡森方冊。萬馬齊其轡。総之一手持。朝前爭辟易。誰肯試鞭枝。我意無高深。一山又一海。曠然御冷風。擧手揖眞宰。</text>
<title>二月初旬。梅花始開。是日尹小𤮊以題襟錄十八牋送眎。率悟境詩話居多。遂以一絶還之。</title>,<text>梅花始得二年開。花下思君阻一杯。味觸聲香新境景。小牋十八化花來。</text>
<title>卽事</title>,<text>溪北溪南楊柳春。春山格磔聲愁人。星星白髮問天地。落落靑雲非故新。一路商量漁釣事。幾人傴僂馬車塵。無錢未出門前去。頭上時時秪整巾。</text>
<title>村夕</title>,<text>夕喧起山村。童戲各家門。皓月分星出。蒼烟撥樹昏。愁閒自今古。胸濶得乾坤。庭外聞吹笛。雲頭歷歷痕。</text>
<title>早起</title>,<text>宵夢朝仍在。拓窓一笑輕。世塵靑草望。春雨老鳶鳴。病後虧書卷。貧餘慮弟兄。何曾問榮辱。迢遞又江城。</text>
<title>遣興</title>,<text>竟日駸駸春雨寒。缺檐灑沫妨南欄。園中草木動新意。霜髮千莖相對看。朝後朝前時物鮮。冥濛春氣動如烟。東家絲竹西家哭。何事閒人只愛眠。萬戶樓臺一幅中。化工神筆寫全功。依俙墨點知何物。塊坐吟詩此老翁。</text>
<title>訪友西村。路由武德岡。</title>,<text>忽漫西岡陟。越村有故人。城陰閒白晝。江色動靑春。履此陂平地。恃吾衰老身。萬家花處路。欲問誰知津。</text>
<title>寄李素山 幷小辭</title>,<text>訪素山楓溪書屋。白晝無應門之僮。素山閉戶看書。可喜也。乃見頹垣種瓜。園林改昔。念少日文讌。多在木蓮花下。卽晩齋尙書舊住也。楓溪依舊抱村墟。醉散西亭歲月餘。今日木蓮何處在。素山學士坐看書。</text>
<title>今年二月</title>,<text>今年今二月。二日亦陰晴。歎老微嫌病。長貧或繫情。前宵春草句。何處賣花聲。靜觀無似我。床上書縱橫。</text>
<title>金松石 命根 通家舊戚。宦游至京師。有詩約夜赴。</title>,<text>湖海聲名五十年。相逢何事始堪憐。通家舊住靑山下。倂世餘生白髮前。秉燭入門欣一笑。論詩圍榻許同眠。知君游宦身猶健。走馬春風二月天。黃昏鍾始動。松下曳筇來。愧我星星髮。輸君落落才。老知春事遠。話得好懷開。源裏桃花約。浮生又一盃。洛陽城裏已春風。白首相逢曉燭中。他日季鷹歸去後。何人載酒過江東。</text>
<title>二月廿四。風雨猝至。茅屋狼藉。沙礫堆庭。</title>,<text>風掣檐茅羃雨窓。小庭沙礫斷來跫。手錢那得飄然去。暫醉隣人白玉缸。</text>
<title>寄松石</title>,<text>駒城不赴箕城年。㶑澦瞿塘一可憐。想像陳登高卧處。流傳王勃盛居前。微官數樹浮雲視。旅食京華白日眠。欲買扁舟共君去。漢南春水碧於天。前日金松右。與吾無往來。江湖間知己。今古患多才。京米偶然食。縣花曾見開。不須歎衰白。相對始深盃。花近淸明送雨風。省郞十日在家中。殘更娛喜終辭醉。指點星光澗水東。</text>
<title>松右適至</title>,<text>世間何必艶揚州。鶴去錢空幷不憂。但得衰年無疾病。喜逢佳節亦風流。幽禽細語聞檐外。遠柳輕陰瞰陌頭。浮生未會眞消受。醯鷄甕裏有天遊。</text>
<title>松右山園。聖民，昊官，景純，公三俱會。速余共賦。</title>,<text>待春如待故人顔。日日西園點檢還。深處蹄輪閒幾到。近來風雨苦相關。爭先得意葱葱樹。看對無心面面山。不翅共君謀一醉。白頭遊戲少年間。</text>
<title>澹人携醒石 鄭海宬 至。醒石係十年始晤也。鄰朋又會共賦。</title>,<text>老成風采君魚魚。通德門中傳緖餘。旅食曾驚衣薄者。京花今得錦紛如。浮生落日論心後。晩境前塵結識初。莫恠厨貧供具少。濁醪淡飯佐看書。老去看花誰與論。北村花發想西村。故人欲別重相憶。濁酒今無隨處存。峽水春風動歸興。園禽日夕遞消魂。安能更得當時健。爲寫題襟覺眼昏。高燒膩燭五更斜。春夜縱談簾不遮。月際點星低郭樹。雲邊過雨動隣花。窘杯可畏如逢乕。戲墨無心自畫鴉。明日詩成定何處。我家南逕走君家。佩酒君今夕過墻。訪吾仍是愛園芳。高於黃鵠人誰健。數到銅虬夜未長。同輩強尊詩律好。古來錯死姓名香。不如且趁休文去。東漠江頭萬柳傍。</text>
<title>兪愛石 錫煥 山莊。與沈松石，宋醒荷，李靑居雨中共賦。</title>,<text>筭見韶光六十年。人情人事各千千。燕鶯自得知何世。風雨無端只任天。村酒醺醺酬一約。林花的的對閒眠。滿城車馬紅泥海。笠屐今朝亦偶然。北隣居住久雲林。愛石詩壇始一吟。漲綠橋荒溪雨急。落紅園積山春深。閒情舊自歸彭澤。機事全空息漢陰。莫道芳辰聊可樂。芳辰怊悵亦難禁。</text>
<title>朴枕泉是瓛齋遠宗而自京尋湖峽。老白首仍居然。惟詩史娛情。爲屬一詩。</title>,<text>宇宙名山試一尋。白頭仍自卧湖陰。分房宗族浮雲遠。穿壁文章積歲深。忽漫相逢結識地。柰何不有憐才心。莫言千里蓴羹好。洛下如君可抵金。</text>
<title>詠畫聯句 江字全韻。澹人，玉垂，枕泉。</title>,<text>槃薄高人意。氤氳晝掩窓。澹人。 理深王嘯竹。騷影屈吟茳。玉垂。 質美妝痕素。指工筆力杠。枕泉。 一自移石活。萬貫施僧扛。澹人。 飛乃龍睛嚇。添因蛇足。玉垂。 夜凉水聽殿。庚熱風生谾。枕泉。 描審傅形肖。彰施舜治厖。澹人。 揮先神墨吮。讀下心香悾。玉垂。 沒骨技專手。有聲詩滿腔。枕泉。 崑邱游駿八。少室喩牛雙。澹人。 星翳覃思硯。蠟分耿對釭。玉垂。 麒麟仁受采。鳥隼猛翻幢。枕泉。 鬼面鋪皴擦。靈心徹肚肛。澹人。 書宗要合譜。詩壘愼投降。玉垂。 鳳尾披金管。蚌津富玉缸。枕泉。 來夜十眉月。挂秋百帆江。澹人。 列仙逃鬼魅。末武憬干逢。玉垂。 如見西廂面。喜聞空谷跫。枕泉。 老卧迷宗壁。像留鎭蜀邦。澹人。 消寒三昧幻。危耋七分𢥠。玉垂。 誤點奇成牸。拗才惑類狵。枕泉。 風波歐傲枕。虹月迷過艭。澹人。 冰鑑資形露。寸莛捷響撞。玉垂。 蕉支洛陽雪。石守平泉矼。枕泉。 閻能池訓子。禁羞櫳認龎。澹人。 戒申桓撤餠。藏比宋嚴樁。玉垂。 蓊藹披烟翠。淸冷寫澗淙。枕泉。 敗棊猥同列。催鉢敢來摐。澹人。 髥老英堪跋。疾摩示詎胮。玉垂。 大兒添老樹。處士變新瀧。枕泉。 五百年當壽。其誰辨璞玒。澹人。</text>
<title>黃友竹有書。書答數字。以一扇寄送。扇頭走寫短古。</title>,<text>友竹非無扇。久違白下風。回書傳一摺。千里寸心通。</text>
<title>感詩絶句 幷序</title>,<text>喟余生晩。猶及白社典型謦欬于諸老宿。頤頦纔竪。附尾同輩。極有生世之娛。今遅暮瓠落。烟霜禪而山河邈。每中夜寤歎。纏綿悱惻。繹其津筏之始。象其旗鼓之列。幷繫詩境。一同岑大。不可以不記也。遂有夐㴑之什。與元遺山，王漁洋論詩絶句。亦近時人懷人絶句一例語也。畧有開注。無忘前時偉迹。不以詩事詩論相關者不與焉。亦編序不以窮達尊卑。特尙其齒而已。讀之可詳。凡五十九首。壬申小重陽。玉垂冕鎬自題。時年七十。九十康寧致政公。優優文采長班中。翛然鶴羽名山去。圓月開花悟始終。淵泉金奉朝賀履陽。致仕而康寧。年躋九十。遍遊名山。詩情一益淸越。昔在正廟。許公以花未聞月未圓。星嶽光騰紳笏儀。虛心曾託健陵知。文章非止韓忠獻。慶曆朝廷雨雪詩。楓臯金忠文先生祖淳。自在靑衿。受正宗厚知。歷敭旣殊。遂託肺腑。致理于艱虞之餘。豊幹秀骨。文章極其瑟僴淸和之氣。竹里淸忠家世傳。台衡高步屬時賢。風波不畏持身法。一視乘槎渡海年。竹里金相國履喬。以副學時燦孫。世傳義理。持論淸峻。純祖初。謫長興宥還。辛未以通信使赴日本。自此時望益大。典文衡入台司。重厚內惠。儼然有儀。爲文章不喜著述。無傳集。百尺元龍後代人。滿堂金玉盡精神。凌霄花發無題品。二酉靑山寂寞春。金尙書魯敬號酉堂。秋史山泉之大人也。爲楓臯至友。當一時燀赫。時論歸之。遂跋𨆫困頓。久謫古今島。蒙宥還復出仕。及身後。尙餘禍機。盖其氣宇傑然也。所居吉羊室。有凌霄花極高而大。今第宅俱毁爲民屋。松園詩卷蟠芝詩。喫粥淸脾快一時。果然無風鳥渡水。不從烟火口中爲。李石見復鉉。璿派人也。逸才絶倫。蔭補爲數郡。晩年甞向人求蟠芝㞕曰。吾見松園金先生詩卷。有題喫蟠芝粥。意甚慕之。今尙未有也。吾當喫此後。始和其題云云。其北溪雜咏詩曰無風鳥渡水。余以謂晩年奇語無出此。藫庭孤詣自髫齡。鎭海魂飛始富寧。九十卷成閒掌故。寒臯舘裏一燈靑。藫庭金公名鑢。犀園公之兄也。弱冠絶藝有機雲之望。庚申獄被誣。幾死獄中。謫富寧三年。又逮獄謫鎭海。旣宥還。蔭仕至郡守。著東史三種。寒臯外史卽其一。盛際靑衿蔚有文。金生名字宋參軍。春溪遍是桃花水。負手閒行看白雲。金照字明遠號石閒。以靑衿蔚揚泮庭。楓臯金忠文買一草屋於玉壺洞口而與之。石閒踈眉濶眼。長不滿五尺。氣槪亢爽。詩采如閱武庫。無器不存。善飮酒。談論滚滚。常負手溪上。若有所往者然。東海驚濤筆力收。㯶櫚葉底珮川游。晩來醉寫晩唐句。四壁蠅僵風滿樓。雨念齋李鳳煥子明五號泊翁。其子又東樊晩用也。曾隨通信使价爲書記。與日本人珮川草鞾者酬唱。且多草鞾詩書畫。俱到脫灑。雖中州人。亦蔑以加焉。泊翁晩年。與石閒一隊人。會賦北營之君子亭。余亦與焉。泊翁劇醉。抵掌一笑曰。吾當出晩唐口氣。乃呼一聯曰九街牛喘塵埋轍。四壁僧僵風滿樓。翠微太史卧龍冠。絶識靑山豹一斑。感激鬉篩篩水訣。後生年少啓玄關。太史翠微申公在植居石西屋。常著卧龍冠。余甞造謁。公問近看何書。對曰掩卷隨忘可愧。太史笑曰忘之何傷。看書猶鬉篩。篩水水下而潤。猶在篩。余知爲名喩。其東郭詩曰豹寫靑山只一斑。今不能記其全篇可恨。灣州使者白羊裘。藉藉關西四十州。鑑月銓星歸玉貌。紆餘曾得廟堂籌。趙北海尙書鍾永灣州使詩曰。灣州使者白羊裘。背著邊書鞭紫騮。直入金門奏明主。狼烟不駕鶻山頭。關西婦女猶唱此詩。公以安州牧使。値壬申土匪日。蒼卒制置嚴密。誓死喩衆。匪之不渡淸川一帶。公之力也。其守城碑在百祥樓前。州人至今墮淚。還朝有備局堂上之差。係不經吏部人。刱有也。後復長銓文任。政注選擧。未甞以私意害公。知名三國金淸山。約穆父兄成就還。博對馬爲燮堂錄。瀛寰一破九疑間。金淸山善臣。約庵思範子。穆如善民弟也。八歲以神童稱。一赴日本。再入燕都。結識天下士甚多。留日本日。有博對馬賦序云島小不足以賦。博而賦之。其氣槩可見。文章蕩潏。于詩得唐人骨髓。金秋史，金犀園諸公。莫不斂袵也。博對馬賦。已編入龍燮堂叢書中。而瀛寰志畧。多有疑亂者。今可霧捲。孟園詩案坐犀園。棣萼風霜世所寃。晩使北隣撫睡夢。三淸溪水出詩源。犀園金先生名䥧。藫庭弟也。辛酉被獄之日。與妖人姜彜天遨遊白下公未詳也。登孟園。誦池塘生春草。園樹變鳴禽。彜天陷之幾死。栲掠謫楚山。後宥還補蔭。尋大闡官至大司成。屋於三淸之集淸臺。以詩文誨後生。後生之能及今薰沐。公之力也。惟安輔德眞宮僚。圖寫屛風進小朝。松下哦詩天賜福。昭溪一壑晩逍遙。安桂園先輩。以翼宗代聽時輔德。陳勉極純精。翼宗常許以眞宮官。及爲安東府使。妝屛畫歷代治亂以進。蒙經書之賜。晩年位至一品。日哦松間。名光直。相國蹇蹇躬自勞。明川禍兆盛名高。無心曾寫桃源句。四月山深雪太豪。希谷李相公止淵。文學才具。望雋一時。位至台司。論事者相繼。謫明川而逝。後宥雪。甞入桃花洞。與金犀園諸公有詩曰四月山深雪太豪。其鍊明精切。盖如是。竟成樓對普賢峰。碧谷詩情蒼翠濃。何似比隣時宰會。夜燈談笑自從容。碧谷金尙書蘭淳晩喜詩。購普賢峰下田而園作竟成樓。日與騷人游詠其間。位遇旣隆而常若散人焉。當時凌軼大方家。詩傑堂堂沈九華。醉唱黃河人不識。丹山種藥卧烟霞。九華沈生名喆秀。權彛齋相公詩友也。氣卓犖善唱。酒戶甚大。每酒至十許匏。必朗誦其自作詩。聲叶宮商。一日辭都下。種藥丹山。不復入闉。其肘後神方。賴活者甚多矣。雲章手抉爛精華。歷四朝來一作家。詩句不過餘咳唾。寒星斜月偶梅花。趙雲石相公寅永。文學經術。皭然近代一作家。典文衡。出入台司。世仰其奕舃不究。其詣精識博。其如梅花作。不分斜月在何枝。寒星數點到深更等句。特其一時咳唾之零珠碎玉也。退村經濟俯江樓。如此風烟晩始休。金石交亡無一事。近天草木順興秋。權彛齋相公名敦仁。文純公遂庵先生之孫。早蘊經術。文藝拔萃。工金石書畫。多得三昧。金秋史，金黃山時其莫逆。詩詣極淸絶。殆近代人所未及。謫居順興日。有登高之作。高山草木近天香。盖自况也。後雪其謫案。甞有退村別業。景槩絶奇。早計退休而未遂永辭焉。官至領議政。山人曠達仙南朝。蓬首酣沈三百瓢。流出齒齗詩響好。一生當死虛飄飄。金山人時中。業醫隷藥院。嗜詩書畫日飮。無何脫畧世務。甞論詩曰詩貴聲讀之聲。從齒齗間蔌蔌出然後。始可臻妙。東坡詩虛飄飄陌上桑。殆得意作。吾必死此二詩。金精玉潤向誰夸。名業文章自一家。休唱松江將進酒。黃山夜雨蝶飛花。黃山文貞公金逌根。楓臯先生子也。玉貌淸潤。見者形穢。詩道書法。極有高詣。其松江嶺上作。膾炙一時。曰松江嶺上雨凄凄。陵下黃泥沒馬蹄。怊悵當年將進酒。山花開落鳥空啼。甞謝事居白蓮社中。有句云夜雨黃山獨掩門。渾是唐人口氣。晩年養疴。常揭壁幅曰深園有時飛蛺蝶。位至輔國大夫判敦寧府事。力劈東蒙一見聞。金秋史出御蘭芬。阮覃石墨分身在。千古精魂萬里雲。金秋史正喜。妙年聡藝絶倫。殆國朝五百年而始有也。隨大人酉堂赴燕京。東人之得翁覃溪方綱結識。惟秋史一人而已。鴨西人亦以爲刱見異才也。三絶俱到。而其究窮硏解。發前人未發。尤博通古今書籍。以聡明助之也。主漢人注䟽。工二京隷法。晩與阮雲㙜相契。遂號阮堂。自此海東石墨之學。一破鴻荒。謫耽羅還。又謫北靑。當日詩盦二惠連。六經鼓吹重山泉。扇頭手寫紅梅句。鶴頂孤山借墨緣。金山泉命喜。秋史仲弟也。主經傳。才遜于秋史。學篤于秋史。曾遊燕都結識。多秋史舊雨。余甞屬扇書。山泉書其燕中紅梅詩。曰緇塵京洛還嫌汙。暫借高山鶴頂丹。其雅㓗如是也。蔭仕爲二縣令。尋因家禍。頓跌居家。非讀書無他事。許到無心穩泛浮。楊江江水水西流。而今楊柳秋風急。不見當時萬斛舟。金春山相公弘根。氣宇宏濶。佩望一代。記余甞於秋雨中偶坐席間。公手書一詩。卽白沙李公絶句也。曰常願身爲萬斛舟。中間寬處起柁樓。時來濟盡東南客。半日無心穩泛浮。公必以是自任也。晩年卜築楊子江南。種柳萬株。亦其規度可測也。惟酒無量。位至台輔。而常以所蘊未及展不怡也。解相職。居楊江而卒。羽堂煒燁敵之誰。五色將離盛一時。自是無情南海水。丹旌不卓詞垣旗。趙羽堂秉鉉官至文學士。少日聲聞大噪。及釋褐。持論殊激。憲宗丁未。位已崇顯。謫巨濟宥還。哲宗戊申。追謫金甲島。奉後命。當宁始理復官。玉碎金零不要論。黔丹山下養兒孫。忽然收拾衫鞾出。詩在三年海石村。金相喜號琴麋。秋史弟也。自門第零落。退居黔丹山下。甄蔭爲度支郞。與申海藏，李石農詩讌淋漓者三數年矣。都尉風流王晉卿。見於東國是堪驚。自家淸麗詩眞性。淵沆塤箎和月評。永明都尉洪顯周。正宗駙馬也。文采風流。惜處禁臠。其所集海居詩極淸逸。當時文墨之士。莫不從游。又善畫。卽淵泉相公奭周及其仲沆瀣吉周之弟也。棋局傍邊斂手廻。春風會賦三人臺。朝鮮科目元無意。淸獻先生宰相材。宜石金尙書應根。春山相公仲弟也。敦德儉厚。有宰相器度。早廢擧業。蔭仕歷方伯至判書。贈謚淸獻。營小築於東郭。卽三人臺也。甞亟簡速申海藏及余。以實㙜名而賦詩。咳唾輕輕飛筆尖。長安八萬盡靑帘。洞天去後壺中宿。自識其人孝且廉。春叟金宇夏寒微人。善詩善書。世人但呼之曰春叟。又善飮酒。甞客於趙洞天。洞天死。春叟無所歸。楓臯先生憐之。甞侍寢玉壺山房。劇醉嘔之筵。左右皆驚。先生飭勿恠。先生甞爲春叟。有雅謔詩曰春叟金生字號兼。長安八萬盡靑帘。萬首東樊詩孰儔。飛騰轇轕各風流。丁洪洞派迂山客。嚆矢橫行三十秋。李東樊晩用。泊翁子也。少善詩。世稱萬首詩。丁酉山，洪海居。卽其依歸也。中年爲迂山詩友。晩登第至通政而亡。有恩誦堂夜話一卷。燕中人士爲刊其詩。黃鶴飛邊見白雲。愚山瀏瀏寫情文。歸來萬里傷心事。煖酒裁詩泣細君。愚山崔憲秀善詩。讀之尤淸越可聽。襟期浩然。甞入燕而其妻死。其悼亡詩甚惻惻。煖酒裁詩。幷其詩中語。胡蝶翩翩細草多。艶詩一唱鄭黃坡。洗兒秪有雲溪水。金健翁歸奈爾何。鄭黃坡煥杓善詩。常客於金健翁侍郞陽淳宅。金氏間遭禍。黃坡借居白雲溪樓而産子。余悶之。有洗兒錢三百寄送者。其論詩時末。乃作雅謔曰如細草胡蝶爲妙云云。寅菴古軆得箕裘。漢魏門中眞力求。今日種蘭蒼雅色。倉山別檢又名流。寅盦金駿淵。犀園子也。得家庭學善詩。又喜作古軆。甞與余同居一屋。惜其早世。不得展可慨。其子綺秀號倉山。後來英秀也。方仕蔭塗爲別檢。可期碩果也。心出家爲梅道人。窮來猶是阮堂賓。中原文墨烟雲滅。一去牙山李壽民。李詩樵壽民。客余五十餘年。自號桐廬。詩樵間甞客於秋史。秋史以心出家梅道人稱之。心出家者。指身外無眷屬也。梅道人者。以桐廬山可種梅三十萬樹也。曾于余季父幸人先生書㙜曰。以書記入燕都。結識多名士。如曹玉水江，蔣秋吟詩，吳蘭雪嵩梁，熊雲客昂碧，丁卯橋泰，厲茶心同勛，徐蓉舫上鏞，馬五橋光奎。皆有酬贈。詩文書畫。愛之爲命。年七十卜姓。及疾革。書畫之玩。先已羽化。可惜也。旣棺。余與仲季出力。送埋其先阡牙山靈仁山下。吁可悲夫。園翁詩格耻中唐。夸節評成申海藏。五百年間東國史。後來誰得辨章章。張紫園照。溪谷相公祀孫也。蔭補作郡。年七十。以子世容登科。爲法從推恩至通政階。除敦寧都正。詩論高澹。常謂中唐以下陋淺。極博東史可聽。申韋藏賦張子端其夸節兮卽此。聯襼掎裳尙黑頭。槐黃南陌二生游。釜城暮雨騎驢客。不渡晶溪四十秋。象山宋啓新。余從姨之夫也。爲同春宋先生之後。少日才藝冠湖右。與晶溪李馨溥爲莫逆也。李又湖之名流也。甞游藝都下。極風流之盛。宋自號釜城騎驢客。余少日唱酬。不可殫記也。湖南遠謫有餘生。謝事黃麻綸閣名。畫裏靑山長對坐。憺然不喜謝宣城。游觀金相公興根。蚤歲飛英。憲宗朝眷注隆盛。抗䟽忤旨謫光陽。宥還退歸江上。及哲宗卽祚。廹於命。出而至相職。當宁初元謝事。卽春山相公弟也。雅喜畫品。堂壁多山水可觀。但不喜賦詩。其所爲詩。若九潦一晴。書臺前後珮聲重。璧府高深黻采濃。哲廟十年多述作。相公自是一詞宗。心菴趙相國文章浩澣。出入廊廟。述作皆其所爲。近時掌太史者。鮮及其域。詩又沈健有力。而及其濃麗處。亦不讓第二第三人。名斗淳。忠文遺緖及文貞。服習傳家世篤誠。無暇更題大慈句。丹心日夜在升平。荷屋金相國左根。爲忠文公祖淳子也。時際艱虞。擔夯旣重。丹心純篤。可質無疑。甞于未第日。蔭仕爲數郡。在高陽郡。日與賓從往大慈寺。工習唐人律法。故其所作詩。往往無俚俗語。仁東九曲舊靑山。草木眞香歲月還。又一別乾坤在此。春風人得七分閒。正文公溪山金公洙根。氣象冲和。範圍不局。雅喜紫陽書。甞與余說吾爲安東如府。府常以難治稱者。府之章甫論官政得失太苛也。吾之任案。有朱書一帙。輒大讀。府之士已翕然。自是不復論子産於鄕校也。公常有溪山之志。以溪山老樵自號。又常以又一別乾坤五字。橫披揭壁。晩葺舊屋仁旺洞裏。及公之卒。安公遺像於室。月朔焚香。百劫烟霜冷未灰。漢南慰撫令旗回。三峰之水西江水。不似葡萄初醱醅。輔國厚齋洪在喆。少日以廟才稱。內外歷試。世故屢閱。門庭哀樂相承。晩居楊州之三峯。又居西江之濱。貧無以繼其酒也。丙寅洋擾。日以船過處民人蕩殘。命差慰撫使。自持飯。以一對令字旗導前而已。當日事倉皇不可言。吟壇神采幅巾回。拂拂東風見野梅。金穀紛綸韎韋入。忙中不得說詩材。游荷趙尙書秉龜。余靑少始過於吟壇。幅巾風采可艶。及崇貴門庭如市。不漏一詩人墨客。聦明絶人。其作記有一句東風拂拂野梅開。正寫早春景物處。性寺鍾聲散玉流。如何去作海山秋。人傳五色春塘筆。靑瑣詞臣趙倚樓。趙錦州秉憲。北海子也。少游道峰詩。德寺鍾聲聞性寺。玉流泉派散金流。翰苑蓮燭。厚被翼廟眷遇。一時榮之。按關東節。巡部至楡阽寺。翫月有感。語多楚凄。不幾而游岱。是余至契。不能忘者。且四十年。浮生盡醉月孤還。當日春山豈等閒。文采風騷無處覓。叢梧元自厭塵寰。張叢梧敎根工於詩。少日有句曰浮生盡醉月孤還。春山相公大以憂之。不多年而逝。官止亞卿。字𥠧五。醉裘篤力到眞眞。律法精嚴絶復新。記取溪山無盡字。卧床猶說寶蘓塵。洪醉裘在赫。厚齋弟也。篤工詩若文。殆儕輩間秀異。及病卧三淸溪屋。屬余作隷字。余取王石谷無盡圖意。作溪山無盡四字。橫披附識數語。時醉裘病已殆矣。余問病。醉裘指壁字曰君不免覃溪誤人。居幾日而亡。癯鶴形神趙洞天。雖人愛惜鬼猜偏。文章慟哭成眞讖。沒到雲根尙少年。洞天居士趙秉璜。形如癯鶴。神采淸古。于詩得三時。甞有詩。窮途慟哭盡文章。又於所居屋壁。都畫海水。開戶便若滚滚流出。有句云傍人開戶休容易。深恐橫波漏及他。又云沒到雲根更無出。幷非吉語。洞天早世。其亦先兆歟。洞天羽堂弟。邵亭無事卧江潯。領取閒雲自古今。和衲曾成明縝語。雨帆印亦印同心。金永爵號邵亭。位至嘉善提學。選講官。每侍講。敷陳極條暢剴切。休暇江舍。日蕭然無事。偶嬰疾。余書訊。答書鄭重。永旬日而逝。悲哉。前年余以衲字韻。得古軆多篇。分屬切有心契人。邵亭居其一。邵亭和詩甚明縝。邵亭甞與中州李雨帆莫逆。邵亭常用私印。有帆亭神交印。芙蓉楊柳寫風神。自在平生一好身。覓路遅疑逐水去。彈琴何處得安仁。三松金輔根。余內兄也。風骨秀和。志氣不拘。天然可喜。少日趙心菴論詩曰。芙蓉秋水暾將出。楊柳春橋月在中。眞鐵評。常號曰自在好身。位至崇秩。歷敭旣遍。而不以厓異處心法。記昔年山寺句。有覓路遅疑逐水流。前後詩場所作。漭未記取。可恨。紫氣無縫鬼莫窺。丹陵古宅至今悲。郄生不爲羲之死。沙礫猶題跁跒詩。李迂山承元。余姊之夫也。與余同癸亥進士出身。補健元陵參奉。早世。詩有神境。人所難尋處。迂山容易尋之。一時傳誦之。如近暮泉聲積到天。數樹空庭葉自流。僧語星同曙等句。特一抵鵲也。卽丹陵先生李胤永孫也。夙世玉山紅藥身。蘭苕翡翠盡精神。從今不信文章困。綺語生於富貴人。吏部尙書洪鍾應。與余同癸亥也。弱冠便相許。玉貌氷骨。照人瀅瀅如也。早擢第。極外內榮顯。位到一品。其詩天然。若桃李春榮。錦繡眩耀。凡詩場聯題。見之者不別欵號而知其詩也。少日自號靑霞。一日夢到一山。山名玉山。多紅芍藥。一老人指示曰可以此爲稱。覺而異之。遂改號曰芍玉。此亦一宿生緣係。澹然近是齋頭尋。晩境爲詩亦繡鍼。昨日白門衰柳下。臨風慟哭我同心。澹人趙敏植字景訥咸安氏。觀我齋趙榮祏孫也。篤學力行。自是有實地人也。平生貧不能存。而誠孝根天。性介不作苟且事。流落丹陽峽。晩始僦屋於白門外。都下知識多相與也。大院閤下聞其行。選於銓家。差南部都事。又賜買屋資。一時感激。澹人甞夢至武夷。謁紫陽夫子蒙有賜。稱近是齋。余記之。精於玉又淸於氷。趾美三山許始能。九日黃花好詩境。金華秋雨灑風燈。李侍郞承益號三湖。卽三山先生台重孫也。貞介絶俗。爲詩精篤。昔與迂山唱酬日一輩人也。往年與澹人及余與共賦山亭。種菊一畝。未及花。指後而期之。期未及。三湖病且逝。于可悲夫。鶴山果作玉樓文。此事時人常推君。並與羲賓同寂寞。江東日暮但歸雲。鶴山安膺壽。桂圃尙書子也。少劬業克篤。文藝夙就。當時論白下後來文家。惟申海藏及弟韋史錫禧，安鶴山爲甲乙。鶴山未第典州牧。至蔭正而游岱。李羲賓寅沼璿派人。才具得作家典型。命畸不獲一司馬而遽哭其死。知識尙以是悲之。鶴山至契。琉璃打破久咨嗟。論定中原第一家。從古朝鮮無坦路。柳條門外一專車。申海藏錫愚。余之姨也。氣槩文章。殆余所知識之不多見也。及釋褐歷內翰。方有騁驥之勢。所執確而所言峻。循次至正卿按嶺節。狼狽遂不欲出。迫於往役之命。赴燕都。燕都人士爭慕之。許其文章達識爲當世第一。以余觀。燕都人士。不具朝鮮時態。故所論公耳。海藏西槎錄。余所鈔出亂紙中爲三卷。海藏喜之曰兄爲我勤乃若是。余所以許於海藏者。悉在前後書詩間。其燕行詩大篇中。打破市上琉璃器。願活人間魐魀兒。尤其大經綸。鴨水西燕京首路。爲柳條門。卿月方升靈善公。最于詩道得宗風。曙山雪白梅花白。春在何人筆意中。靈善君朴錦舲名永輔。詩有則有悟。始從申紫霞緯得力。遂問津於蘇齋。筆法亦極精硏。與余面濶而情摯。以詩道爲之媒也。錦舲名句不患不多。而偶記看梅曉歸詩。梅花雪白曙山中。不類烟火氣也。錦舲亡。余以八絶句哭之。前後以詩事相關。兩家之所收藏甚富耳。自在川華曉月仍。悠齋寫出自家曾。人間一掬憂時淚。灑到雲㙜第幾層。洪悠齋鍾序。余妹壻也。淸姿簡精。少日篤力。志氣不拘束。而人知其溫栗也。甞與余及申海藏，韋史，李迂山。賞秋石瓊樓。留連多日。其曉溪句曰旣多地籟秋風又。自在川華曉月仍。余以爲畫出自家氣像。及崇貴。介然有操。每有早休之志。尋有疾數朔而逝。悲哉。掌吏部。襲封南綾君。管惠局財賦。卽芍玉弟也。月脇天心絳雪姿。景陵松栢恨生時。少年五鳳樓中客。手寫羣經著一棊。圭齋南秉哲少號絳雪。與余有紀羣之契。天姿夐絶。早受景陵眷知。及按湖節。奉諱不能赴。方中之際。恨結平生。及典文衡。乃在哲廟初元。閒居日著書。考校羣經。有儀器輯說，海鏡細草解，推步解，經義若干條。棊法甚絶。余昔干其內舅黃山文貞公座。公命與國棊角之。髧髦玉指。落子丁丁。公大以爲奇。</text>
<title>懷人絶句 幷序</title>,<text>旣題感詩絶句。又以同輩之巷曲貽濶。或任職居藩。奉使出疆。幷與流寓鄕陬。均之有玄度想。此以曰懷人也。擧衰老相憐也。其敵以下。豈無是也。特有不可以殫之。古來人情之無窮。何時不然。何人不然。耆婆妝點是淸州。韻得琴書無一憂。記取靑泥坊裏見。機雲入洛盛名時。洪三斯良厚。淸州之長命。卽世鄕也。少日隨兄明厚入都。買屋泥洞而居。詩筆俱工。又善琴理。卽蔭仕至郡守。曰不如吾長命。乃休焉。長命鋪置殆湖鄕。士大夫所豔羡也。三斯特與余至契之不能忘者也。嶽下相傳吏部詩。唐人氣格一生爲。衰來使轉猶風力。山木秋暉映筆枝。吏部尙書趙基應號晉齋。卽余族叔也。工詩爲唐人律格。工書學山木金尙書羲淳法。到老不改。時人稱唐人詩山木筆。一擲銅符厭世喧。淸西林壑別開門。堂年不惜芭蕉死。誰把朱陳約一村。洪冽泉祐明詩高㓗。昔與余有死蕉詩。結爲朱陳。洪之子承晦。余女壻也。仕作一縣令。棄歸淸州西村而徜徉。社中偏好尹𤮊翁。澹逸今時見古風。晩得同人來勸酒。一筇搖曳渡靑楓。尹𤮊翁堉。古情古色。無染時俗。晩居靑楓溪。詩會人每速之爲尊賓。𤮊齋不厭也。今吏部侍郞。又其詩有深遠虛和之趣。但不喜多作。舊識相忘晩復知。華城風物鬢成絲。近來就飮槐泉水。第一詩傳送別詩。朴水雲元陽。與余舊識。水雲窮寓華城。近日復入城住槐泉。同社諸公會合猶前時。其𤩽齋燕行別詩。爲北隣詩之第一唱。文力眞從學力眞。廟堂歷數有心人。生來自得通身眼。辨道曾無不問津。申桂田應朝以關東觀察久居外。山隣寂寞。自此甚焉。丈峰眞意儘無倫。先輩同稱名論人。吏部今來新啓事。白劉時說舊詩塵。丈峰朴來萬。余童時交也。大人都正公。亦吾先君子之友也。近年新修詩契。丈峰常謙謙自牧。今爲吏部。衛家秀異及年時。翼廟詞臣少見知。滿樹秋風喧郭外。果然氣象發於詩。金如淵文根。淵泉公之孫。淵泉及見其騫翥。翼廟時翰林也。弱冠和余詩滿樹秋風郭外喧。氣象可見處。都下當時盛有名。尙書一遍誦盤庚。自從沈趙題詩去。北社相憐老友生。申玉霞檍。聦明絶人。弱冠讀尙書一遍。卽誦盤庚三篇。蔭典屢郡。按湖節。晩年與沈松石，趙澹人。俱入北隣詩社之會。黃金腰褭展堂堂。綠髮卿班已老蒼。錫類家中家法好。後來春又屬蘭芳。金松石學性。弱冠已老蒼。今位逼三台。與余舊識也。余甞謁其先大夫。家法斬斬。近時人家無此。其子待敎奎弘亦克謹。中原亦識瓛齋名。辰告訏謨再北征。五百年間江水綠。統軍亭上誦詩聲。朴𤩽齋珪壽七月。以上价赴燕。及渡鴨綠。上統軍亭。一誦圃隱先生詠板。慨然有感尤。豔詩意之天然爲正聲也。書報余曰今日渡江。寒泉流脈日無窮。澹靜騷華蘊在中。說到蓮花驚一劫。白頭冢宰古家風。李陶雲㘾。寒泉先生孫也。始與余結識。在蓮花較藝場。今五十餘年事也。陶雲多閱中年哀樂。今退居忠原。而常所懸懸。不以面也。默識精明別有誰。苦吟詩亦不嫌遅。秋來好失黃花酒。觀察歸家無定期。金薇西在顯。余之友壻也。詩文精切。無一毫放過。今新按畿節。而趙澹人又化爲異物。重陽之緣凄凉。氣酒才前太不廉。古來能有幾人兼。元龍樓上伯倫卧。用盡陳王八斗添。申韋史錫禧。海藏之弟。吾姨也。余從少屈膝者。氣酒才也。今老而益壯。方居留華府而圈文衡。一時宗之。珠璣錯落金經㙜。卿月翺翔藝苑回。措大交游誰最晩。過江名論藉君才。金經臺尙鉉。余晩契也。居常涯角。過從亦罕。而余所以心折者常多。淸議激而不渝。近時之士。有不及者。貞簡心符到上卿。翛然楓下舊書生。煕朝事業于何見。少日題詩不夜城。金晩齋世均。余始識于楓溪。少日其貞簡之操。非近時可及。嘗與余觀燈於佛日。登高有句云三千世界長明裏。八萬人家不夜中。余許之曰宰相口氣。今果然。戚親中有舊知深。今日難爲關外心。湖山陳迹泥鴻散。白頭猶自一沈吟。洪藹士祐吉。爲余戚誼之舊也。精篤於詩書畫。眞可三絶。與余同硏於江湖山溪之間。不可殫述。今按節北關。音徽莫攀。可悵。溫明愼篤一規模。徐侍郞乎見也夫。我艶君家遺碩果。君家先丈是通儒。徐霞棲相鼎。今位至亞卿而持身有法。于其先大人遺緖而不墜也。其先大人屹然有古儒者典型。經術文章世有稱。尹淵齋後辨圭楞。近來潦倒銅符去。把我新詩說未能。尹淵齋宗儀。康齋猶子也。士友俱詩。余且舊識。又相比隣。有作輒相示。一行作吏。此事便廢。洵可悵也。傲吏婆娑白盡頭。西州阻絶又南州。從古賢人陸沈地。不妨當日爲身謀。李犀石敬稙。余少日交也。貞亮有文。博而不泛。廉而不劇。惜乎其枳棘之栖栖者已老。芝山老實自天成。邃學眞工我所驚。愛詠陶家歸去賦。儼然明德一先生。李芝山𡩄在。玉局先生孫也。美質天成。自髫齡已老蒼。晩而仕作郡。棄歸明德村。遂不以當世爲意。與余同癸亥。平居事事任天眞。松石尙書近古人。最是難忘華盖屋。四時風雨筆生春。沈松石承澤。平易敦倫。與我爲隣晨夕之契。每有酒。輒簡邀趙澹人及余。賦詩今多年。其詩亦平易無彫飾語。而亦不犯窮愁語。可見性情流出之眞。桂西有一讀書人。氷蘖藏身甘隱淪。鳴鶴自然聲聞地。數間破屋忽生春。徐桂西明淳窮居讀書而有難奪之操與余友焉朝廷以廉介選爲郞今斗祿尙足以賙窮人也。甁菴記否僊樓春。黃鶴當年許躡塵。閱到世間千百劫。至今俱是白頭人。趙甁菴龜夏。成齋太史子也。昔任成都。全令梅鶴今甁菴滚到八座。常畏約不喜過從。而憐我之情不衰。一日長乎無足多。忘年心契定如何。苦情世說趙暘石。我且於君知不磨。趙暘石鳳夏。亦成齋子也。余于暘石。長若干年。而論說心計。非肩隨比也。今暘石艮趾鄕舍。非朝廷大事會。不入城。少日靑霞斂若無。居然巖澤之一癯。有時倦出鳴籃去。自是朝班好大夫。李瑞巖寅卨。希谷相公子也。今位至卿列。處之若寒士也。余喜其潛心究書籍。又能久要之不忘者耳。</text>
<title>異菭同岑卷 小解</title>,<text>千載同情。萬里同聲。吾未見其可異也。然千載故久。萬里故遠。亦不可曰其同也。故余所與中州諸君子臭味之相及。撮其詩而名曰異菭同岑卷。是義也郭景純已先獲。春柳。用吳蘭雪韻。錦堂愁思覺偏饒。人別天涯夢未消。百種禽聲池閣晩。一痕獵燒野堤遙。廣陵寒食迷金埒。曲水暄風入畫橈。二十年前相與恨。太平門外柳千條。</text>
<title>次胡夢香催妝詞。以本意和韻。</title>,<text>團扇無風暗淡遮。怕人見在隔窓紗。新梳髻子高雲上。滿揷同心夜合花。乍汙衣裳尙麝溫。隔簾私語怨黃昏。紅臉無端一雙淚。人前却道汗珠痕。鸎啼哈哈出深稍。燕語雙雙落舊巢。手把一枝畫眉筆。相思二字背人鈔。</text>
<title>和寄熊露蕤雲谷</title>,<text>不限關河路且脩。西風吹夢入通州。聞君此日天涯客。雲客書曰將遊趙州。歷舊所經過覃懷汴泗而歸云。 憶煞詩人趙倚樓。雲客詩曰雁聲一片杳天際。憶煞詩人趙倚樓。此情直欲塡東溟。風雨萍蓬快合幷。只緣一紙相思字。瘦盡人間寶玉生。淞江春水愁如濃。秦望山頭獨立松。雲客家住秦望山下淞江之上。 水流無定松千尺。不及君情與阿儂。但道天涯若比隣。共曾說與桐廬民。桐廬李壽民話及天涯若比隣。以慰西京故人之思。 恠余那得情相慣。似是前身江左人。</text>
<title>和寄蔣少泉 鉞，容齋 鈁 昆季。幷序。</title>,<text>僕甞耳之。少泉，容齋。元方季方也。浮萍則不可以聚跡。蟠木則無因以容先。人遠天涯。所恨何及。不圖三生緣業。却在雙片牋紙。兼寄春闈老侍御手墨一幅。高山景行。欣副仰止。容齋贈侍御隷古一幅。 千載曠情。共搨本而豈泐。容齋贈雲麾搨本一副。 同聲相應。保墨香之不渝。少泉贈乙雲山人手製墨笏。聞道文星楡舘聚。三峰木假屬君家。君家兄弟同珍重。遠寄詩筒落天涯。英年妙氣碧雲干。聯綴紫荊玉一團。文章自是君家物。五色淋漓與二難。</text>
<title>胡東井古意。以本題次韻。</title>,<text>長安陌上春如海。一隊紅粉生光彩。白騎少年年十七。當壚典却纏頭綵。蠻童起舞西子歌。春日長長奈如何。七寶妝鬟雲滑倒。石榴裙底春情多。人生三萬六千日。百年不知身倉卒。楊柳西風蝴蝶死。宛轉定留一片月。君不見交甫解佩韓壽香。當時自言歡樂長。可憐牽牛織女別。天上人間應斷腸。</text>
<title>古蠅歇 覃溪先生欒城集卷中。大明古蠅。縠翅如塵。珠眼如鍼。詩寄六橋李祖默。六橋要我次韻。</title>,<text>詩人莫解緣眉顰。畵家不羡彈手眞。大明古蠅何奇絶。當年遂與欒城親。三生飽食書滋味。古蜂古蟻同前身。烏絲紅燭嬋娟寫。寶蘓房深月一輪。七分幻到三昧境。點綴眼鍼與翅塵。感君寄我同癖好。碧紗幮下渾生春。讀之叫奇淸世俗。夏日不敢來黍民。宣爐焚香起我思。隔簾脩竹雨聲新。</text>
<title>心菴趙待制 斗淳 以副价赴京。強塞勤意。不揆荒陋。用替白門之餞。</title>,<text>鐵鋼珊瑚玉尺量。倚樓人是愛文章。楡仙一去名山老。蔣秋吟侍御墓有宿草。吳蘭雪亦老矣。劉松嵐詩故人迢遞名山老。指與蘭雪有靈岩舊遊也。 定見詩舲獨擅場。詩庵金正喜甞說張詩舲書畫高妙。破浪長風萬里船。宗文宿志正翩翩。十年一覺西州夢。留證朱姚翰墨緣。往年浙東朱景春，姚榮漂泊南海。捨舟從陸。心菴遇於浿上。贈詩曰破浪長風萬里船。宗文夙志正翩翩故云。謇脩解珮托無因。病葉殘星曠羽鱗。我夢從君過鴨綠。秘書郞亦有心人。秘書郞曹玉水先生曾有神契。爾來六七年。鱗羽幷闕。甚可恨。</text>
<title>吉祥石印歌 幷小叙</title>,<text>翁星原茶晶印。葉東卿怡葉印。幷自六橋所。歸于玉房。歷陽三十丈嶻𡺼。嵌空七穿騈羅穴。達摩契心如是觀。袈裟宗旨內外別。傳燈錄。內傳心印。外傳袈裟。 千古文章墨以傳。黃文節云墨以傳千古文章之印。 漢八百本多叫絶。用厲樊榭先生漢印序中語。 西江沙篆泣鬼神。怡葉夙果苔岑結。鈐向當年紅豆詩。錦沙明潤茶晶列。感君寄我同癖因。心心相印愈可悅。莊嚴眞似竗吉祥。寶玉齋頭毫光徹。焚香一頌石幢文。萬劫金剛不壞滅。石幢贊，金剛空印。永不壞滅。</text>
<title>題曇雲閣 曺懋堅，心白日齋 蔣志凝 二集。示藕船李尙廸。</title>,<text>牢落烟燈翰墨緣。莽林一片歲寒天。曇句寒林莽一片。指秋史歲寒圖也。 玉山朗照靑珊折。曇句朗若玉山照人面。又酒酣敲折靑珊瑚。 東國詞盟李藕船。讀書還易讀人難。曹蔣奇高不可攀。玉水楡僊俱寂寞。如今老淚又潸潸。</text>
<title>題和周少白畫詩 幷小叙</title>,<text>少白寫菊蕉雙鉤蘭。其題蘭詩曰剪剪春光入嫰寒。靑山遙對古人歡。同爲風月烟霞客。欲寫相思著筆難。鐙光雨響片心寒。若在攀雲小住歡。菊瘦蘭柔蕉又軟。也應不負此人難。秋烟薄紙寫荒寒。審正瓛卿笑相歡。朴瓛卿從李橘山得少白畫。紙薄於烟。 那學時人牧丹筆。臙脂捏取矜才難。</text>
<title>題劉文淸書帖</title>,<text>學書宜骨不宜皮。結搆隨時各異爲。但道蘭亭天下寶。人人皆法死羲之。北苑南宮俱幷世。也從東武別開門。超然直造山陰室。可與魯公爭座言。龍蛇神鬼倐殊同。一氣呵成造化功。隻眼分眼眞手在。正門路上得其工。</text>
<title>讀覃溪集</title>,<text>無絲安所身。無穀安所腹。龠粟不盈盂。尺布不成幅。哿矣富人事。事事不碌碌。鼎實適甘毳。笥章候凉煥。慷慨施窮乏。欵曲敦親睦。詩文所發揮。何異貧富逐。奇哉覃公集。今我味三復。世稱金石攷。又稱書畫綠。懷述題詠什。賡載符命軸。道里窮絶域。都邑隘綰轂。十洲與三島。五嶽與四瀆。井井城市列。欝欝宮殿肅。日月星辰拱。草木虫魚伏。算數農工賈。種藝醫藥卜。派劈老佛源。汎博經傳塾。百家悉專門。九流同湊輻。大篇沆瀣爽。短句琳琅馥。態態停崛峍。聲聲瀉瀏穆。有若遊波斯。珍藏夸海陸。有若閱武庫。利兵閃鋩鏃。有若觀蜃化。烟霧羅萬族。有若披洋畫。靉靆眩雙目。髣髴躡仙登。窸窣聞鬼哭。化紐斡璇璣。玄鍵抽金牘。夢中夢愈幻。境外境轉複。是故當知否。富此覃公獨。欲記屢換筆。欲說屢更僕。穰穰倉廩實。陳陳府庫蓄。天然陶與猗。偃蹇卧潤屋。雕胡雲子飯。滑越齊紈簇。噫其才之美。蔽曰氣所毓。一肚皮沙篆。隨聲口絲竹。自得聦明具。多帶文字福。然後始爲絲。然後始爲穀。望洋幾作家。但保蕉隍鹿。得皮只塗雅。吮筆能類。縱欲入具茨。七聖尙踖踧。切莫走邯鄲。故步多顚覆。泰山盖謂高。見鹿徒手掬。澣海不在深。學沒那由熟。腹中枵一笥。夸毗好談肉。囊中乏一錐。不衷好佩犢。摘埴不知量。乞米借杼柚。圇啞子夢。秪可捉鼻宿。鉏鋙死病藥。秪可飾巾祝。已焉哉夏蟲。遑計棲氷窖。悔我三十年。弊褐恃糜粥。霓裳渺何處。金丹不可服。無寧渾脫舞。飮水幷辟菽。脩脩更喬松。有字書盡讀。</text>
<title>閔丹江 泳緯 以副价入京。贐別。</title>,<text>仲復編修天下士。往年衰柳繫情絲。雁聲一片杳天際。落落朝鮮趙玉垂。沈編脩秉成字仲復。與我東申海藏錫愚，朴瓛齋珪壽契莫逆爲。冕鎬作長聯曰隨遇自生欣。暖日和風入懷抱。靜觀可娛意。崇蘭幽竹有情文。款語甚勤。是年冕鎬以老柳三詩，墨緣五詩。同緘海藏書。抵仲復。仲復幷有和。而世故多掣。更未得往復。昔與日下諸公曹玉水，蔣秋吟先輩。以及丁卯橋舍人泰，厲茶心郞中同勛，徐蓉舫主事上鏞，蔣少泉鉞，容齋鈁。盛有紵縞。時熊雲客。客蔣秋吟所以詩文䧺視海內。寄冕鎬詩亦多。有句曰雁聲一片渺天際。憶煞詩人趙倚樓。冕鎬落魄未克嗣音。此生至恨者也。</text>
<title>贈張午橋編修 昺炎</title>,<text>水屋松園證夙因。冕鎬外祖金正憲公履度契張水屋道渥。水屋贈師古讀書室扁。尙在冕鎬寶藏。 詩舲秋史又心親。金秋史正喜與張詩舲祥河厚。有翰墨之緣云耳。 堂堂自得一代盛。落落俱成千古塵。靑眼看君蟠木地。幽懷贈我靜蘭春。金石菱昌煕入京。日與午橋托心契。午橋寄冕鎬玉垂居士扁。幷寄一聯。集蘭亭字。曰文人風趣淸猶水。賢者幽懷靜若蘭。 江流漭漭雲龍隔。依舊天涯失意人。櫽括仲復雲客詩中語結之。儀徵家世玉如淸。橋梓春陰奕葉成。及讀味盡三昧句。午橋尊大人石樵味眞閣詩。極可敬。冕鎬常讀。 况看特立七分精。午橋小照。題特立獨行齋主人。中朝名士想風采。四海神交皆弟兄。昨日城南更僕話。昨與金邵亭永爵相說午橋心交。 同岑翰墨托餘生。</text>
<title>題燕山鴻雪圖後 幷小解</title>,<text>圖爲張午橋贈金石菱作也。聯題詩文。極風流之盛。如黃翔雲 雲鵠，王顧齋 軒，董硏樵 文煥 諸君子。並是申海藏，朴瓛齋，金邵亭至契。僕于此安得不神往。爲借原韻呈石菱。鴻雪圖來見大方。思君又得鬢添霜。文章競吐騰花筆。笑語如聞落座香。流水波圓魚所樂。絶塵風起馬知良。此間堪置衰癃我。玉樹春陰坐望洋。</text>
<title>偶閱中州故舊文字。有感題六絶句。</title>,<text>東武文淸見力優。本來齒角不相謀。覃溪何病鄧頑伯。頓躓倉皇賦遠遊。事在頑伯傳中。茶心流麗卯橋溫。蘭雪秋吟溯一門。幷與當時曹玉水 曹江。寶蘓軆裁可要論。詩家有虎大耽耽。海內知名孰傡驂。笑煞當年知尙淺。評量休當李樊南。指雲客詩。仲復書來一紙輕。海瓛相證亦誰名。想見和風㬉日下。自書幽竹崇蘭情。結識金 石菱 徐 秋堂徐相雨 歲月饒。驪珠溢目送情遙。蜀中靑士 濮文暹 相知否。爲問儀徵張午橋。心折蜀江春滿圖。蔡梅盦是不拘拘。朝論恭邸夕垂死。同治初年眞士夫。指蔡梅盦壽祺事。</text>
<title>寄贈濮靑士</title>,<text>我詩君讀日。我夢已見君。萬里徐進士 秋堂。情情此殷勤。妙有岑菭厚。遠使洛鍾聞。冥心乃眞寄。千載不可分。傡世况又奇。拘迹詎相云。去夢來夢際。詩上起片雲。</text>
<title>寄午橋</title>,<text>午橋爲吏遠。信息自沈沈。是我三生夢。寄君萬里心。蕭蕭寒葉下。落落去鴻尋。點檢書緘字。燈光忽復深。</text>
<title>次午橋</title>,<text>殘生蒲柳撼風雪。舊社凄凉老更狂。申海藏，洪芍玉又赴道山。 一縷詩緣消不得。鴨江西去路茫茫。黃河千里建章花。刪抹金牋五色霞。盥水焚香情一讀。▣▣▣▣▣▣▣。邵菱世契躡淸塵。蟠木欣榮兩家春。午橋是邵亭至契。石菱又講好。 淮海英靈淳秀氣。知君玉硺硏經隣。指雲㙜。有否他生不限東。論交四海日相逢。無聯強作虫氷語。正坐辰韓墨點中。</text>
<title>寄贈蔡梅盦</title>,<text>小緘艱字字。寫寄蔡中郞。夢近地千里。心無天一方。依君如玉樹。勖我保梅香。幷世兩衰老。海雲空復長。歎息梅翁老。孤窮直道行。古人不可見。斯世共誰生。久詡夔龍手。獨憐屈賈名。今年東使去。能達一書情。</text>
<title>和濮靑士 文暹 謝惠賢姪瓜農萱草桃花寫生幅 五首</title>,<text>萱草桃花幅。寫生寄遠人。感君珍重意。同賞一家春。可憐靑玉契。並世有心人。萬里無多遠。收來肺腑春。生花如意筆。知自阮家人 指賢姪。黃絹來寒屋。溫然鏡裏春。花色花光際。同心有二人。江南今夜雪。梅發又先春。說與秋堂子。靑士托交。始由秋堂。 誰憐此老人。贈君書一紙。回雁待明春。</text>
<title>和謝李瀚臣扇書詩 幷小解</title>,<text>便面題詩。淸風習習。擎讀屢回。不惟德音可感。其激昂慷慨之意。溢於紙外。足令懦者自立。不揆耄妄。和均以呈。適露醜而已。長笛一聲天一涯。片心去處是隣家。春風却與江郞筆。摺疊飛來五色花。海波無際嶺岑高。文武才名一世豪。使節東來東國幸。風人未必詠秦袍。餘年那得與君歸。談麈時時玉屑霏。引慶靑山 駐紮引慶山下 春又去。敎人凄悵對花飛。明雪樓上客。澣臣有明雪樓詩。 嘐嘐萬古心。夕風吹短髮。撫琴一長吟。</text>
<title>復申前意</title>,<text>皖江草色遠無涯。綠到千家復萬家。如此賞春猶未足。今年來見海東花。世人見我懶稱高。不怕淸寒不怕豪。欲向南村訪花去。篋中已傳往年袍。黃石然 石然黃鎭奎雨中袖澣臣書扇而來故云 曾笠屐歸。滿城烟雨夕天霏。袖中貽我袁宏扇。釼氣珠光字字飛。眼看南山碧。尙有曩年心。非欲工詩句。自然費苦吟。</text>
<title>和瀚臣見寄</title>,<text>錦緘詩字讀千回。驚喜如從天上來。童報今朝稀異事。南庭紅豆始花開。千五百年見大才。宿生應賦鳳凰臺。石菱東海詩緣帖。瀚臣二絶句。已入石菱東海詩緣帖中。 莫使時人汗漫開。</text>
<title>瀚臣將歸國。冕八十視蔭。一切人事漭如也。乃于瀚臣幷世而未能謀面。拳拳不自已。以一絶句送之。</title>,<text>不識當今李瀚臣。世間難道有心人。詩來詩去情誰證。萬里天空月半輪。</text>
<title>薇西屋在畿輔廵察營墻東。今新除畿輔廵察。以二詩賀謔。</title>,<text>不出門庭已省方。問君何以答恩光。綠楊明月甘棠茇。大纛高牙晝錦堂。携眷至便無貰馬。視公稍歇乍還鄕。詩朋㝡喜茶餤厚。醉寫西池碧藕香。廵察墻東金判書。新除廵察上營初。旌旗仍立回旋地。吹打艱排步武墟。他道監司無此好。多年軍屬不生踈。一般老壻隣家娶。忍笑凝然去自如。</text>
<title>華留申韋史公設酒餞瓛齋太史赴燕之行。與筵者幷有一詩。</title>,<text>熱河使者鴨江頭。𤩽齋曾以熱河使赴北。 記否蒼蒼關樹秋。七月星槎辭北闕。七月二日當辭陛。 三年棠茇過西州。𤩽齋以西伯多遺愛。今將過關西。 知名結識今誰在。𤩽齋曩年結識。皆海內知名之士。今在燕都者能爲幾人。 無事平時更一游。𤩽齋以卽今無事日奉使爲大幸。 把酒勸君珍重返。贈言不獨是華留。</text>
<title>夜深</title>,<text>澄澄窓有信。昨夜月來時。獨卧微吟苦。草蟲爾豈知。</text>
<title>松右子金炳禹範來。得其絶句而賞之。仍次寄松右。</title>,<text>一泓秋水晩生波。遠得山光入棹歌。稻熟蟹黃紅柿賤。湖西風物古今多。城塵蓆帽厭風波。歸去南江且浩歌。敎子有書家有粟。世間難得似君多。故人消息卧烟波。桑苧前村欸乃歌。汐社遺風重文字。至今誰得姓名多。</text>
<title>秋生</title>,<text>梧葉蕭凉覆院枝。苔荒掃石坐誰誰。臨江古宅懷朋友。八月西征感歲時。遠對靑山何所事。苦遭白髮不成詩。無錢買食長安米。却待秋風一帆遅。</text>
<title>慕隱亭。會康齋，韋史，晉齋，松石，漢山，素山，巴江。玉垂與焉。</title>,<text>孱骸無力類沈冥。猶復諸公許眼靑。一代聲名供奕葉。此身踪跡已浮萍。當筵辭醉酒如海。提筆爲詩墨翳星。莫遣夕陽歸騎促。松風磵水向堪聽。</text>
<title>哭澹人</title>,<text>昨日澹人生。今日澹人死。死生一日間。人事乃爾爾。向來好酒盃。孰不謂知己。奄奄灌蔘湯。握手望復起。哀哉不能言。魂魄飛去矣。赴車走四隣。四隣來相視。大哭涕漣洏。內恐或如彼。不知死生人。多於東海水。</text>
<title>金德夫老兄正秀回甲日贈謔</title>,<text>功名富貴兩飛塵。乾凈誰存自己身。破屋無氊子能讀。君今六十一年人。</text>
<title>夜欲看書而止</title>,<text>穿壁隣荒已寂寥。拾螢計拙轉牢騷。洋吹黃 硫黃自來木條。捷於起火。一名洋吹黃。 與羊脂燭。去作誰家汗漫宵。</text>
<title>是夜外兄三松夫人輀發。將合祔三松墓。夜卧有感。</title>,<text>三松今日樂。愚弟乃能知。寂寂靑山久。於焉婦子宜。</text>
<title>澹人輓</title>,<text>適來適去世間爲。天地無私有我時。陋巷簞瓢如可免。顔淵眞樂少人知。</text>
<title>哭錦舲尙書</title>,<text>班心玉樹見翛然。丁酉司馬榜謝恩日。始識公。 自托蒹葭四十年。㙮影梅花兩詩境。未能相忘老相憐。梅花雪白曙山中。公舊句也。落日微黃㙮影來。見拙句也。每相以此相笑詡之。文章黼黻有爲心。一代人誰限古今。卿月光輝留不盡。雲霄萬里正長吟。當時學士儘奇才。日日恩光講幄開。二十年間餘白髮。景陵陵上薦香回。冕待罪西州日。公新入玉署。侍講多時也。寄冕書。盛說聖學緝煕。亦以恩光之殊異感激也。後二十年而公擢亞卿。求差景陵獻官。齋罷有愴昔之時眎於冕。冕有和韻。鴨水東來定幾家。唐時氣出漢時芽。縱橫自有蘓齋派。快見人間五色霞。一城南北常天涯。魂夢無言翰墨知。不是芝蘭香遠聞。如何人說此心期。中年絲竹爲君悲。曾向西河綴誄辭。正是人間多草草。九重泉路永恩慈。公年前哭喆嗣屬冕誄之淸泉香餠爐烟霏。每造門。公必手煮小鐺茶對啜。 禮石閒評語入微。冕禮石卷。公有題。 公去靑山於我薄。辛勤相約澹人歸。趙澹人公晩契。莫逆視冕一也。公游岱不幾日。澹人逝。蓼花畫省當年名。公甞得尙書省紅蓼。送栽錦上鄕廬。以爲他日還鄕。不忘在院日也。 桐葉書窓昨夜聲。筆厓宅碧梧。公甚愛之。甞有佳語。 欲去欲來正何處。錦江秋水一無情。</text>
<title>山夜</title>,<text>山夜何其此寂寥。空欄垂手正無聊。一年明月中秋近。萬里行人北地遙。時𤩽齋赴燕。 書雁不來情獨苦。候蟲欲答語將饒。景陽鍾動蹶然起。更是誰家吹玉簫。</text>
<title>可歎</title>,<text>卧後商量衰復癃。三更𤒈燭久燒紅。檐風時喚精神起。窓月明同世界空。未欲看書近多病。一無來客漸知窮。愧吾錯把此淸夜。送盡衾裯吟囈中。</text>
<title>中秋夜深</title>,<text>晶晶浩浩露如濤。穆穆淸淸天更高。金水千年凝一鏡。江山萬里散纖毫。可憐睡夢無心盡。定有神仙得氣豪。當日應劉何處覓。謝莊詞賦但牢騷。</text>
<title>又賦寄桂田</title>,<text>是月非曾見。二更過五更。徘徊天地濶。森朗鬼神驚。兩地應同憶。何人不有情。三分今夜去。迢遰薊門城。時瓛齋銜命赴燕京。</text>
<title>曉起自笑</title>,<text>喔喔鷄鳴散月輝。遠街燈出酒喧微。老人起坐翻何事。七十年間自是非。當年事事已全空。慚愧今稱老禿翁。應券長收紅勒帛。題詩未見碧紗籠。提鉏昨始壅䟽根。養硯朝來洗墨痕。墻竹庭梅多半死。數叢料理菊登盆。</text>
<title>偶吟</title>,<text>斯翁非喜事。中夜或吟詩。老矣誰其與。憭兮不可持。漸看時物變。翻然世情殊。菊瘦蘭衰日。此秋又若爲。</text>
<title>曉後</title>,<text>壯心猶未已。時自看吳鉤。天地秋風濶。江湖幾日休。丈夫寧可死。身世不須憂。皪皪窓痕處。數星映白頭。</text>
<title>對月</title>,<text>今年八月月。未有不淸宵。隣酒自然薄。故人何處招。天空凉露下。地逈衆星搖。目逆桐廊慣。詩情可一描。</text>
<title>儗古詠梧桐</title>,<text>井落梧桐樹。滑笏碧琅玕。上枝陰繡盖。下枝擎玉盤。爀日灑淸爽。院宇一何寬。宛宛招近屬。笑言集衣冠。四座迭高咏。素手垂闌干。良辰盛如此。置酒永相看。一夕流星火。時物或凋殘。榮榮風乍剪。湑湑露復寒。葉葉不能保。憔悴亦辛酸。志士眷松桂。美人愁蕙蘭。高凉動月地。惻惻只况歎。珠徽按商羽。聽者涕汍瀾。幽吟起蟋蟀。隻影棲鵷鸞。不道前時好。詎謂後來觀。東隣輾香𣪠。南里湊金鞍。將子無以有。人情 三字缺。譬彼園中石。可喩此心肝。</text>
<title>題史夢蘭全史宮詞卷 夢蘭字香厓。自三代迄于明季。著爲宮詞三十。當底五卷。蚕絲牛尾。罔不蒐剔。其引一字用古今書。爲五百五十四種。</title>,<text>精深德博費全才。鎔入零零㞕㞕來。鑑後苦心千百載。那知還不啓蒙回。</text>
<title>廵園秋菊太早 用覃溪墨菊韻</title>,<text>愛者眞知天下稀。芳菲盡處亦芳菲。幽情不翅酒來往。舊夢無端人是非。月令於周重時物。風騷至楚獨天機。夕陽一幅橫看子。閒坐秋山紫翠圍。</text>
<title>九月八日朝起。潼滃蔚薈在南山之間。</title>,<text>吾事甚多恠。吟吟一草廬。七十支離甚。尋常計較虛。病後無調藥。夢中時著書。東籬有黃菊。刺史欲何如。</text>
<title>重陽</title>,<text>黃花知否爾應知。慶曆年間昔一時。何事重陽魏公宅。布衣來寫醉中詩。</text>
<title>小重陽</title>,<text>無事今年楓菊秋。城中日日送人游。靑山綠水幾多地。宋玉潘仁自一愁。伊昔騰騰回宿醉。誰曾悄悄乏乾糇。會須欲向楓溪去。淸滌煎茶枕石頭。</text>
<title>九月十六日雨。終日翻盆。敗屋不能支。夜有患。擧室騷然。此事可悶。</title>,<text>夜半倉皇甚。東西眩所之。漏天於室見。洚水警牀知。乘失綢繆早。頹將頃刻隨。夏亭支傘語。正是少陵詩。</text>
<title>雨夜讀雲石遺稿有感</title>,<text>文字精神無古今。可從何處象遺音。燈光雨響蒼茫夜。究到前時未究心。</text>
<title>晩秋。與玉霞，晉齋，松石，南岡賞楓于紅葉亭。亭是白沙舊築。而今橘山肯搆處。</title>,<text>端憂日日悵睽分。詩檄今來社裏羣。紅葉林亭饒水石。白沙相業到仍雲。人間已與佳辰遇。地僻何從外事聞。錦繡城闉天闕近。不須歸路畏斜曛。扇輿伊軋向山尋。鄠社城南作洞陰。細水如絲扶石氣。巑峰入畫寫雲心。靑眸一拭秋方好。白髮相逢酒復深。莫漫輕題紅葉句。明朝應自鬧詞林。</text>
<title>西城秋望。用葉亭韻。是日澹人輀車發。</title>,<text>昨日城南紅葉尋。今朝又過西城陰。恠哉人世悠悠事。邈矣山河歷歷心。驚鴻一度秋風疾。倦鶴橫蟠夕照深。欲問應劉何處問。風流不似舊瓊林。</text>
<title>寓情</title>,<text>秋山故人去。秋葉落紛紛。上下千年前。幾多我與君。</text>
<title>九月丁未。約李素山 應辰，尹寶山 象儀，徐絅堂 應淳 登太古亭。</title>,<text>舊堞新城隱復微。秋天氣色散萋菲。游人不到地仍在。往事若空雲亦飛。恠我頹齡理山屐。藉君取醉典朝衣。斜暉可作西峰月。共此林亭一宿歸。</text>
<title>九月廿七日。瓛齋生朝也。想于玉河萍尊。極有風趣。較之家裏湯餠。未知歡飮却如何。爰以短絶寓情。</title>,<text>百年東國使。萬里玉河秋。男子蓬桑志。元從是日游。</text>
<title>到西橋。望仁山楓林。</title>,<text>何樹靑蒼何樹黃。又何紅樹亦堂堂。山人五色琉璃眼。看到西溪一放光。</text>
<title>夕還迎秋大道。豁然開胸。</title>,<text>迎秋大道直如弦。拂拂垂楊遠近烟。誰把金鞭鞭白馬。橫過十字南橋邊。</text>
<title>澹人返虞日。東郊作。</title>,<text>疑車云有返。朝日出東城。試問張元伯。眞須范巨卿。不時風雨至。此路古今橫。歎息吾身後。誰人倒屣行。</text>
<title>贈素山學士 幷小識</title>,<text>七言五十六字。卽近軆詩也。是何足語於文章。而亦文章之一事也。文章者非定質定形。釘著不運之謂。特神與韻之自然流動於形質之間。靈活於形質之外。團成一氣象。傳之形質。而形質乃得其眞。何必方圓曲直朱綠玄黃。拗而執之曰此文章也哉。近時人正坐此局局。今有欲寫人七八分者。必贊之傳之記序之。曰吾文章克寫人七八分。殊不以五十六字爲意。此形質愈重。神與韻流動靈活之機。從何寫得。今素山七八分。玉垂以五十六字近軆詩。寫得噴飯。學士豈無當世心。偶然多疾少參尋。螺顔靑笏分墻立。鴨脚黃金散屋深。何處老翁時問酒。同隣數友或題襟。部中自得眞工在。手摭羣經劈古今。</text>
<title>韋史留守在營日。星使迎送。頗惱應接。適聞朴子明乃會。賦三詩。</title>,<text>冬雨脩脩無暫停。暎空絲作下簷鈴。居然卧我此詩境。不厭思君如敬亭。試筆留心艱備墨。護梅何地計裝屛。老來一日眞堪苦。笑殺家人祝卲齡。雲雨秋痕成古今。冬初書札喜難禁。使臣朱轂平明送。名士靑山夕日尋。百里來傳生意筆。十年忽入卧游琴。江南黃葉蕭蕭下。驢背何人替我心。笑吾官豆失豚肩。拄膓撐飢二十年。尙恠衰能餘氣槩。錯疑淸極到神仙。胡奴船隔何論米。夷甫牀空久戒錢。萊菔園收堪佐酒。詩情那得不相牽。</text>
<title>孤雁 是日仲氏生朝。仲氏在惠隆。</title>,<text>曉嶺寒過鴈。如吾此日情。衡陽雲水處。曾是愛羣聲。</text>
<title>端憂深卧。但見窓月照朗。乍寐。澹人以詩事來起如常日。始覺此月是下元。覺而異之。又覺悲夫。</title>,<text>下元今夜月。見月仍忘之。夢與故人語。下元明月知。故人明月夜。何忍不爲詩。曉枕翻然起。樑月映鬢絲。</text>
<title>借讀古愚詩卷附和</title>,<text>老人無事筭光陰。綴壁燈花卧夜深。菊後梅前聞盛會。琴南硯北幾知心。昔年不記林園醉。指如淵。 近日多傳海嶽吟。指少荷。 屋角牛鳴千里濶。紀羣不見到如今。</text>
<title>小雪之候。連日大雨而暄。</title>,<text>小雪今年天大雨。滿園林木揔如春。老人衣薄休添絮。貧屋甑空自洗塵。騎馬正難太行路。觀濤知快廣陵津。應鍾中律子何辨。愁坐南窓阻比隣。</text>
<title>別三行人閔遠卿 永穆</title>,<text>遠卿才學本優優。王會圖中且一游。自昔周詩多雨雪。至今魯史獨春秋。天空萬里飛鴻去。地在千年返鶴愁。銜命使臣難事事。老夫懸望愼征輈。</text>
<title>寄眉堂。兼求前書所求藥。眉堂居在墻東。而今游宦湖南。</title>,<text>屋脊靑烟起一絲。故人居處忽天涯。南隣昨夜梅花發。正是崑山雪下時。前有求崑山雪約。以雪天始得。</text>
<title>韋史集諸少年賦詩。特邀晉齋，玉垂。共娛之。</title>,<text>同停少小喜追隨。鶴髮鷄皮豈始知。盛矣君家有今日。居然夕夢想前時。神芒一一干霄氣。貴樹叢叢裛露枝。爛漫不須圖主 缺。座中談笑盡淸詞。</text>
<title>韋史將解華留有詩。次呈。</title>,<text>美酒新豊樂到齊。官羊度去眩廝乩。不曾得失存蝸角。好使行休信馬蹄。緩帶輕裘應一夢。月樓風閣揔多題。明時外內皆恩澤。安石東山豈久棲。</text>
<title>八夜 癸酉</title>,<text>風邊過雨雲邊月。小屋塊然卧復深。斷斷梅知貧富勢。時時詩出有無心。看他名利如千里。保我身軀抵萬金。靜思古人來往處。半牀書卷可相尋。</text>
<title>無燭</title>,<text>誦書未習看書難。坐卧空牀永夜寒。隣壁無人何處向。一痕迷月近南欄。</text>
<title>小汀見枉。劇討而歸。感述講世之篤。得古軆一則。</title>,<text>宛宛淸風溪。幽幽大隱洞。明月分綠楊。杖屨便迎送。孝街阻兵戈。一叫丹山鳳。北塵困時賢。上下靡所控。石室藏春秋。年家戒伯仲。辛任禍滔天。人神罔不恫。一理循瓌機。詎敢私自慟。六靑散聚星。往事都如夢。蔦蘿敦世親。含恤殊諸衆。吾祖賦八仙。氣若寒門羾。吾父及吾身。歲月何倥傯。猥從䯻丱齡。耳提長老諷。靦然眇後生。薄殖甚冬烘。覿德代屢更。典型猶懵懵。賴有陳長文。時時關癢痛。喬木藹餘春。來日支廈棟。高鴻已順毛。神駿將拋鞚。形跡縱云拘。話言必由衷。燁燁紫芝眉。昨朝賁牖甕。慨我太衰癃。惻我常餒凍。繼以證切磋。終以資笑哄。之子曷求余。余固一礨空。十世詎可忘。矢詩效愚貢。</text>
<title>三朔無詩始吟</title>,<text>臘前春後苦無詩。衰病端憂可若爲。梅凍隣人負而去。酒空來客勸之誰。園林處處回新氣。禽鳥雙雙喚舊時。自起撿書仍說硯。海胡千載有心期。</text>
<title>春雨始見梅發</title>,<text>兢兢栗栗送寒回。喜見春風喜雨來。老宅居然新氣色。墻南纔發去年梅。</text>
<title>三淸溪上</title>,<text>春溪方㶁㶁。春柳向依依。懶未妨携屐。寒猶愼換衣。芳辰今日届。往事幾人非。少墻花齊發。玉壺一詠歸。</text>
<title>上巳日入白蓮溪</title>,<text>春時此溪好。耳目自聦明。莎淺紵羅氣。松高禽鳥鳴。沿洄宛轉人。寂寞繁華生。物物皆如喜。是誰畫太平。</text>
<title>南軒夕感</title>,<text>澹黃凝月小墻頭。遠有淸簫起我愁。憶與故人成一別。不知何處訪前遊。杏花楊柳看騎馬。白石蒼江失買舟。數卷殘書藥爐火。仍然持作保身籌。</text>
<title>送韓雲田</title>,<text>柳外江頭白馬嘶。送君躞蹀過遼西。千年城郭斜陽盡。無限東風草復萋。西平家世玉蕤孫。書記翩翩士也存。好把燕南知己酒。死生然諾片時言。萬里精魂此月明。遠從滄海到皇京。恨人未逐流光去。蹤跡尋常誤一生。</text>
<title>寄素山小𤮊 幷小序</title>,<text>三月十六日。訪素山學士。落晩起興。遵溪腹至小𤮊書莊。時杏花盛開。東自毓祥南村始。北至于匏泉。又北至于幽蘭。西迤至于紫霞。又折而南。至于洗心太古。轉而至于楓溪全岸。南竟至于谷口。乃與南村合。如環不賜。一色是杏花也。余謂二君曰此杏花城也。京都無此。余特七十年刱覩。相與樂之。小𤮊曰杏花今日方好。明日當離披。已而山日西沈。促屨而還。及到弊室。情醉眼染。猶尙在杏花城中也。遂寫一律。奉寄二君一笑。週遭天作杏花城。全護君家叫一驚。漠漠溪山溫雪浪。層層林壑爛霞明。北村幾處元非俗。三月中旬大有情。看到芳華看到此。老人多福快餘生。</text>
<title>送關東伯巴江尹侍郞</title>,<text>差池舊約阻詩塲。新報來聞喜可量。宰相淸忠持玉節。神仙富貴擁金剛。照空明月留巖桂。吹遍春風到野棠。申伯之還君代往。風人誰贈穆如章。公代申桂田而往。</text>
<title>拚別巴江之計。風雨戲之。不勝悵咄。乃用巴江留別溪友韻。又賦一詩。</title>,<text>玉溪風雨悵烟波。離別堂堂奈若何。百里人情芳草遠。三春年例落花多。從來好會期常逝。能得他宵夢幾過。歸日看吾園裏種。相思一樹長新柯。</text>
<title>三月十五日梧山至。梧山托契。始在澹人在世日。</title>,<text>澹人不見梧山至。握手相看短髮斜。春草又生前度處。暖花先發阿誰家。餘生尙有情如縷。往事難忘夢隔紗。正是黃公壚一閉。憐君猶自到京華。東君何路期人至。山路崎嶇野路斜。駿馬嘶看如夢地。矯鶯啼是有情家。少遅景物餘桃綬。盡費風流試杏紗。愧我龍鐘賽銀髮。新詩又欲寫繁華。淸明上巳寒猶峭。雨雨風風斜復斜。近日驟暄蘓病客。晩來晴景發隣家。灰心覔酒先敧帽。眯眼看花揔罨紗。起汝少年傳一語。少年時愈惜芳華。景陽鍾後南山碧。穆穆月來簾轉斜。賊子入門若空地。故人越陌誰通家。無聊剔燈檢塵卷。忽復臨風聞浣紗。明日玉流溪上計。尋花問酒賞芳華。老人無事還多事。課爇盤香幾炷斜。病不出門疑失路。貧將學圃計搬家。回戀詩蹟餘囊錦。憶謝官名擲帽紗。春去春來休問我。浮雲流水自年華。</text>
<title>月極淸詩人不來</title>,<text>如此淸淸如此新。稱心掃去百年塵。一壺酒惜千金似。無限人間負月人。</text>
<title>花開一日。風雨雪作。居然若大冬。</title>,<text>花始開時猛雨風。雨風不止雪橫空。芳辰易失牢騷後。遊事全歸狼狽中。寒者一年元有數。暄之前臘是爲終。呼兒頻覓藥湯熱。救急衰翁策上功。</text>
<title>聖上十年癸酉。進饌于慈殿。敎工隷樂。在宗正府。三月二十有三日有院旨。選四色卿宰錫宴。極一時之盛事也。</title>,<text>禁城垂柳得新淸。宗正官衙演樂聲。四色公卿齊賜宴。三房儀物賁升平。吉祥冉冉和風緩。協氣融融化日明。金尺仙桃別行果。賤臣曾覩十才呈。哲宗丁巳進饌日。用十呈才。</text>
<title>西園</title>,<text>西園楊柳雨絲絲。昨宿花間已昔時。好把南唐如夢令。敎人分作送春詩。</text>
<title>洗心臺餞春。素山，絅堂，寶山共賦。</title>,<text>鸎啼寂寂洞雲遅。虛對靑山有所思。芳草連天如夢寐。夕陽浮水映鬚眉。世情半入閒中見。人事元從去後知。醉宿林間正有意。不堪醒到曉鍾時。</text>
<title>四月二日。次家兒詩韻。</title>,<text>昨到靑山未到深。山深應有晩花林。一生遠別別如許。四月慵眠眠不禁。駐日權輕忙是水。買春價重坐無金。顚蜂浪蝶今何事。贏得詩人擁鼻吟。</text>
<title>餞春後隔日以雨。忽憶昔年趙錦洲寄贈黃梅樹葉新茶之品。正在如此時也。不覺老淚潛潛。</title>,<text>四十年前安國坊。黃梅樹葉雨前香。風流頓盡蓬山隔。怊悵人間一笛長。</text>
<title>四月三日微雨。作用林韻。</title>,<text>微雨纖纖作。從何 缺 尾頭。冥濛歸晩樹。迢遰有高樓。已忍閒生倦。忽然憫若愁。滄江三百里。幾日繫漁舟。</text>
<title>瓛齋勸種黑扁豆。種訖拈杜韻賦之。</title>,<text>禮東書至爲欣然。攪我今朝惱雨眠。好俟苗成桀草去。怕敎蔓得施蘿牽。淸風宛轉來何限。夕照驕橫畏一邊。藥籠飯盂俱可足。先生豈是苦無錢。</text>
<title>夜坐。李聖奎世儀袖燭而至。爲我無燭。遂拈韻。</title>,<text>吾貧如此甚。之子夜開門。出袖敷心貺。如篦刮眼昏。其言重可復。斯道豈終屯。乃剪西窓下。餘光展卷論。</text>
<title>元允章梅百吟卷題後用本韻</title>,<text>玉垂筆下萬千枝。七十年來少一宜。地忍胡塗成俗物。天敎換奪返眞姿。前人未了沈吟去。展卷今看妙悟時。自此世間誰知己。梅詩不是是君詩。</text>
<title>曉坐</title>,<text>喔喔聞鷄唱。東天欲曙遅。懸燈仍起坐。撫釼一尋思。山外同心去。座中短髮支。江湖垂釣計。又失往年時。</text>
<title>韋史公逝矣</title>,<text>人之所大惑。而我可一明。浮雲變蒼白。朝槿視爲榮。死乃悲其死。生胡不恨生。死生木無有。孰以悲恨名。適然是來去。枵木自風聲。</text>
<title>贈別兪堯仙 幷小識</title>,<text>靑海兪堯仙。杞溪之望族而流落關外者。阮堂老人賦鵩日。常所托心。其彪采偉度。可惜陸沈。余亦以阮堂絶筆二聯。晩結墨因。今其歸。潦寫短律一則。阮堂所愛客。靑海兪堯仙。識此文章路。力於孝弟田。京華多望族。荒寒送窮年。余亦相知晩。墨香葆二聯。</text>
<title>沈直赴相學赴殿日。松石開硯。</title>,<text>堯醲舜郁繡城塵。又見君家喜氣新。十世靑松傳有地。一枝紅桂付斯人。鳶魚化育遭明聖。騏驥馳騁及早春。老我居然多感觸。尙書遺澤是朱輪。</text>
<title>席垂散述懷</title>,<text>巋然七十老風塵。日日支離日日新。花木頻更衰盛運。亭臺多閱去來人。稱身細葛堪消夏。到午芳樽偶殿春。坐對南山如今古。紅繩無路繫曦輪。</text>
<title>曉起</title>,<text>深宵風雨打窓欞。起點休燈一穗靑。憶事自憐餘白髮。近來心地大伶仃。</text>
<title>軒檻日南。花數盆今旣告謝。</title>,<text>落花爾非花。軒檻寓咨嗟。昨日能高會。其人不返家。勢難偕葉擅。情豈去枝遐。且信輪回在。來生狎捲葩。</text>
<title>卧曉</title>,<text>寥閴眼如曙。無燈書辨籤。喈喈鷄唱至。㞕㞕鼠翻兼。連是平常恨。遅何頃刻嫌。吾心猶未定。衾浪自妨髯。</text>
<title>雨燈閱復初集。題二絶句。寄眉山學士。</title>,<text>金石精魂書畵氣。眉山現出寶蘇身。燈光如豆蒼茫夜。八百年間月一輪。百億千人升斗才。北平一石儘奇哉。不難無有羚羊角。誰得光明慧眼來。</text>
<title>聞鷄作</title>,<text>忽然如悟境。非是愛吟詩。落落誰家起。依依遠處知。時辰元靡忒。風雨有餘思。本分保今日。人間爾始奇。</text>
<title>見月行</title>,<text>見月幾人坐。見月幾人卧。我且見月今彷徨。大欲買取當奇貨。奇貨元在彼靑天。世間無路通金錢。遙喚玉妃竟無語。流輝落落私自憐。憐之不從今夜始。剛度如此七十年。歷歷悲歡與苦樂。似如圓缺莫知然。嗚呼見月幾人在。古來唐突者。皆有不赦罪。象我形素鏡我心。山不能高海非深。妙舞淸懸都漠漠。仲宣詞賦何處尋。縱使入室掩重戶。蟾精兎魄凝裯衾。求之必同氣。聽之必賞音。無奈何見月復見月。歎息臨風搔白髮。漏下丁丁露如銀。林梢草際來怳惚。一盃勸爾長相思。瓊樓玉宇高處情更徹。</text>
<title>哭韋史</title>,<text>死者其有知。君謂君死何。天地任四委。蒙叟得之多。九京去我通。對君一長歌。邈爾篠驂蒨。游岱屬之言。泉下黃壚山。逝將不昧存。狐首得其眠。永嘉可晨昏。百世雖無窮。人生常有限。磊落多前哲。倉卒何所撰。標範在後來。勝似垂竹簡。孝友資雪白。競爽爲名卿。世人所同豔。孰乃識其情。庭樹感霜露。春焉涕自零。出入羣玉府。珮響三十秋。斧節振威惠。鑑衡亦品流。聖主賢臣頌。前人未盡酬。司馬時望屬。所獲稱九分。降而迄素餐。論者自紛群。汝南有新評。吾黨之夫君。不顯東陽宅。絺黻薦廟璉。腹藁貯色絲。鄧林出野繭。以及珊瑚枝。乃用玉尺辨。攷古在金石。二京常皷吹。褚歐世雖遠。詎云玄鍵秘。示我同嗜好。遺我棗與芰。敬哉崇德君。遺徽誰與說。葠木富狄門。我以守我拙。淘沙尙居後。漠漠松隅別。蘭蕙盡雕謝。歎息此蕭艾。豈曰無風雨。臭味難可再。淸水芙蓉觀。雲靄入玄對。</text>
<title>丹樊至。誦一詩。追和而寄。</title>,<text>今日丹樊款我門。開懷始拭病眸昏。蠶頭 地名 就食依賢侄。驢背吟詩過幾村。老向雲霄猶作氣。物無雨露不霑恩。何須更問山陽笛。不及當時共一尊。</text>
<title>夜至</title>,<text>吾農無寸土。望雨與人同。隱月在愁際。遙山來夢中。摘傳園果瘠。汲走井泉空。踈箔淸頻響。今宵又有風。</text>
<title>閱宋史</title>,<text>瑞日陳橋萬國光。南來泥馬太凄凉。前人修史多剛 缺。忍把興亡合一場。</text>
<title>夜寫</title>,<text>不知何故又思君。夜雨琳琅竹葉聞。正是心中來往跡。散爲風處聚如雲。如何一寸吾心地。容得紛紛萬緖牽。欲把淸冷新汲水。猛然翻洗此因緣。寂寂寥寥雨響頻。報更重疊夜無隣。忽然何處行歌起。天下元多意外人。鼃兒閣閣爾何情。一樣官私不可名。雨濕天陰塘草亂。朝來誰見好新晴。</text>
<title>廿四夜又不寐</title>,<text>犬吠村如 缺。鼃喧樹欲浮。卧聽鷄一唱。稍豁枕邊愁。</text>
<title>風雨夜</title>,<text>昨日雨連今日雨。冀君無事到松隈。五更坐我踈燈下。靈雨東天又送來。輓詩厭寫祭文無。大恠人間此薄夫。君死我生終未信。問諸風雨亦糢糊。</text>
<title>以劉文淸集。送質桂田。</title>,<text>珊瑚玉尺桂田公。詩到文淸工不工。我眼無童同水母。待君下語啓夢夢。</text>
<title>百合花花秀香異。種在荒穢可歎。</title>,<text>如此花兼如此香。如何棄擲毁垣傍。番紅石竹皆凡品。猶得盆供薦色光。</text>
<title>韋史疑車返</title>,<text>去也不郊送。返也不郊迎。去柩何處葬。神主兀然成。風雨又三日。事事難看情。會面亮非久。期以芙蓉城。</text>
<title>丹邱</title>,<text>門巷非有改。自然足踧踧。昨日笑語堂。今日凄凉室。園莾已離離。猶此挺新竹。欄摧雜棲苴。倦倚垂頭僕。往來三數人。慘慘但送目。是故不難知。欲說膓轣轆。及此披帷立。不期失聲哭。大聲爲小聲。聲以氣盈朒。拭拭復拭拭。收淚可一掬。君旣不少勞。吾何太碌碌。拂袖出門望。夕陽下山麓。</text>
<title>定情詩</title>,<text>俯視漢城中。城中之鉅廈。芳樹覆以陰。鱗鱗露碧瓦。繡轂曳香塵。珊鞭揚駿踝。爛爛紅綠袍。炯炯金犀銙。筵敞夜彈絲。簾烘午傳斝。僧笠小剪平。乃吾棲息者。山日曖有輝。花木頗瀟灑。揭畫時供之。掃榻每整也。良會在隣家。親串成一社。擧目雲海寬。逝將扶搖且。黃壚送旣多。白雪和云寡。及今六月天。喘喘著病䰩。破葛熏炎。衰顔上泥赭。此雨與此風。折簷蒸蒸惹。朝風東雨侵。夕風西雨打。軒檻浸莓苔。奧窔急撏撦。簟賴汗成紋。篆忌濕未灺。聚蠅豆班班。懸蛛緩若若。洗厨不充蔬。氷椀敢喫鮓。點筆強麤豪。蟠卷期魚雅。呻囈發出狂。低頭坐其下。人至問平安。默默吾已啞。吾自康而蚩。吾自踈而野。斗血况沸膓。箕口屢 缺 哆。近年厭彈冠。支離鳴骭跨。或謂後史雲。胡乃眩眞假。有金當結交。有玉當求賈。厭然掩若無。吾師必楚擾。如何今日生。是故措難寫。老矣粗能知。天地一大冶。淫者汰以殃。善者斂以嘏。利鈍非力爲。造化孰玩把。賦命殊窮通。豈人所取舍。鍊丹迂學仙。數錢耻工姹。忘根勿使萌。一旗則奔馬。述以定情詩。聊復憂心瀉。</text>
<title>李素山無居。積有年。始就溪上新居。余爲之作記。前夜魚一齋見枉。聞其僦舍。將還于本主。自家尙未有歇泊。遂寫一絶。僎示素山，一齋。</title>,<text>居之不 缺 一流人。敝室重樓未足神。蝸殼纔成溪上語。一齋消息奈西隣。</text>
<title>矮屋困暑</title>,<text>深汋墻溝視遠汀。櫓麻替竹萬竿靑。先生居位如何境。有是乾坤一草亭。</text>
<title>申桂田送耆社月致米。以糊余口。</title>,<text>飢不驅人去。吾神豈自紛。王生非必死。今有謝將軍。宜乞不曾乞。或人謂我何。但存迂恠想。不及魯公多。健婢擔槖至。氣色動山隣。寒士多於米。何由盡濟貧。所司月致米。恩例優耆臣。軆與親知共。公心藹若春。歷歷耆臣宅。孰無月俸來。眼看隣屋下。釜綠生莓苔。一飯期恩報。小哉昔范雎。有無同患難。君子道常餘。一月雖炊飯。何曾活一年。望人苟無已。天必不之憐。</text>
<title>曉又雨</title>,<text>屯雲羃羃包星住。老熱騰騰漢地生。少荷南窓昏欲睡。曉簷仍有建瓴聲。</text>
<title>愁霖</title>,<text>愁霖矮屋坐。可讀活看文。榼㩑尋槪氣。莓苔玩繡紋。是能安地位。無得罪天君。秋水莊生志。坳堂足一云。</text>
<title>善哉行</title>,<text>欲雨不雨天將暮。我意如烟生遠樹。遠樹以外亦遠山。春時夏時常雲霧。霧擁雲摭孰少多。百年強被人情誤。忉忉怛怛竟何爲。擧眼寧止門前路。門前槐柳映千家。瓦翠墻堊紛願慕。聲音可以日相聞。懷抱可以日相吐。但恐取舍不相侔。人所大好吾大惡。不如閉戶深復深。信手自爇香一炫。香始裊裊若有思。香到空空若有悟。作此寂寂太笑人。處女何妨爲脫兎。攝之藏吾粟界身。散之或化毛孔數。几案咫尺是良常。驂鶴仙人朝暮遇。周王傳及山海同。我筆縱橫開箋注。注豈一一皆得眞。似非爲似亦善喩。覆杯水淺視渤溟。吹萐風輕知䬑颶。心逸神怡更何求。氣血流通新而故。會須想思向來人。是夜當見許玄度。</text>
<title>天然賞荷之約。羣公齊赴。有以賤人去就詢之者。詩而解之。</title>,<text>卧念天然池閣遊。城門車馬足風流。故人邈若間黃壤。敎我無端搔白頭。樽酒炎凉詩外事。藕花開落夢中秋。携筇欲赴沈吟盡。風雨空牀病與謀。</text>
<title>卽寫</title>,<text>小病庸何害。看書山屋便。雨中明返照。風外爽鳴泉。養拙眞多福。向閒大有緣。城塵吹不到。乾凈送天年。</text>
<title>曉想</title>,<text>凉雨喧空咽復低。渾人愁緖爛成泥。命宮多事轉磨蝎。友道難忘惟點犀。叢玉銅爐淸硯北。盆葡紅豆長園西。明朝却待新晴好。拂袖翩翩一渡溪。</text>
<title>素山有新居雜絶三十韻。讀之有酸醎以外之奇。乃以三絶句題後。</title>,<text>君勿復言天下事。文章已得化工猜。如何千古無窮緖。經緯山窓一筆來。面嶽仁王流出水。楓溪流脈卽眞源。雲山韶頀今猶在。却與先生一要論。看人文字工推詡。此病滔滔不可醫。老物豈隨流俗變。果然香瓣下吾師。</text>
<title>獨至玉壺惠泉亭</title>,<text>吾年七十一。老却壺中春。流節驚過客。此亭問主人。泉聲咽終古。蟬喝淸如新。枉昔懷怊悵。不知暫在身。</text>
<title>恕蚊</title>,<text>爾亦欲生者。噆人吾不尤。營蠅何所利。黑白辨爭頭。</text>
<title>見月</title>,<text>穆穆中天月。羣星斂若無。有風時一到。萬里可相呼。</text>
<title>卧軒</title>,<text>月軒淸可卧。午烘一何愁。動靜皆人事。吾從夜氣求。</text>
<title>紅蕉</title>,<text>珊瑚樹下靑羅扇。豈合山人冷澹餘。近日翻成一奇事。思歸引草綠天書。</text>
<title>贈蟬</title>,<text>三生淸到骨。枵腹欲何如。一著五輸汝。汝能警世多。</text>
<title>夏雲</title>,<text>一峰二峰如此好。千峰萬峰皆絶倒。宇宙三十六名山。山山足以人跡到。幾兩鞋子幾節枝。奚囊亦復生煩懊。我欲居人所不居。飛入此峰占一隩。下峰爲室上峰樓。遠峰近峰分凉燠。峰後開我種玉田。峰前開我爛藥竈。俯視九點齊州烟。偃仰逍遙寄嘯傲。鵬也鯤也眼底遊。五城羣仙時相造。沆瀣渴吸爽千年。黃度文字講要道。玉女當牎供珍羞。紫鳳賦毳靑麟膏。天上豈有無官人。太乙眞君授眞誥。幡然是計知不廉。手赤心黑元大盜。飛廉歘忽笑呵呵。頃刻一幅靑如掃。分外得雲雲亦空。公案乃向何處告。安我湫陋小茅茨。是實天地之覆燾。</text>
<title>喫南瓜葉</title>,<text>南瓜葉脆蒸鹽豉。包飯如拳滿口呑。厨味不惟三九好。老人食指動朝盤。</text>
<title>十三夜看月</title>,<text>昨夜看看今夜看。從來爲月亦知難。天機一定隨圓𡙇。人事居然易戚歡。萬里江山許多處。百年風雨幾相干。迢迢吟望懸懸想。各待淸光豁肺肝。</text>
<title>夜雨甚</title>,<text>如一聲何壯。不停勢更遅。荒村今夜雨。幽魂遍天涯。</text>
<title>瓛公紅豆種。得自燕市。分我幾顆種之。方花莢紛綸也。乃感寄一絶。</title>,<text>無事兼旬不見公。時從康桂信郵筒。康齋近有詩桂田事相及。 朝曦屋角呼兒笑。老去生涯小豆紅。</text>
<title>隨題</title>,<text>鍾動靑烟歇。城中處處歌。山翁閒倚檻。騁目望秋河。緣何怊悵甚。庭院到新凉。一一草蟲語。解吟秋夜長。卧復仍無事。衾波已動秋。星光漏入戶。思復一登樓。</text>
<title>次眉堂三詩</title>,<text>以花爲命詩爲活。不識此翁何許翁。洗硯纔題跁跒語。南墻又發金錢紅。天下人無終不老。君何嫌作白頭翁。鑷之縱掃千莖雪。爭奈鷄皮日皺紅。簿領秋芳小圃南。狂吟負手日廵三。求書客至閒中惱。得詩人論味外甘。散地自能安素履。老年非復學靑衫。請君莫作愁霖語。夕照雲生碧一岑。</text>
<title>七月二日。有七夕應製之命。賜入格人壯元及第。</title>,<text>詩家七夕重如金。凉露凉風可一吟。織女今年新樣錦。製袍先快壯元心。</text>
<title>月軒夜坐</title>,<text>今年七夕不爲詩。悵然星河月半眉。老去轉無蘓病日。秋來元是感人時。井梧露薄鳴蟬寂。籬草凉秋語蟄遅。顧影如聞咳唾至。闌干曲曲盡相思。</text>
<title>夜景</title>,<text>明露銀光閃復開。山人倦似鶴徘徊。驚看層疊萆麻影。也學梧桐印月來。天宇澄空月欲波。如將一葦上秋河。何生曾誤黃庭字。乞向瓊樓讀復多。空欄秋水夜漫漫。如此淸凉買亦難。欲喚千年無夢客。一時齊會意中看。</text>
<title>申小波錫游家詩會</title>,<text>申君疑是謝宣城。長對靑山入戶明。種菊自成陶令趣。藏書還得鄴侯情。琴鳴遅日閒如許。酒到良朋話太平。但恐塵官彈復起。雲霄萬里一馳名。</text>
<title>枕上</title>,<text>壁暗休燈撤漏聲。依俙猶見小窓明。隣人啽囈墻何近。秋物刁騷枕復輕。魚忘江湖無一事。鷄鳴風雨有餘情。朅來不是驚流節。錯比安仁倍瘦生。</text>
<title>申戒</title>,<text>余于飢飽事。最得中人情。大抵飽不好。飽者易驕橫。抑惟飢不好。飢者失和平。若其老與弱。寧須一槪評。可就飢飽間。兩端叩權衡。侏儒器則戲。禽獸逸則獰。相理悲鞠條。軍食偶呼庚。旣飢樂有道。保我金玉精。發我看書力。引我讀書聲。安心以作主。毋使客重輕。時或奪其勢。志氣遜淸明。自古皆有死。死固不必驚。死法元非一。一一何可名。飢死難上天。鬼旣盡人阬。持此愼勿壞。恃之如長城。况吾自反處。孰沮歸農甿。少日常能飢。今飢乃惡盈。推驗在歲功。慘舒然後成。然後見君子。然後知豪英。落地生富貴。萬鐵一錚錚。此間別條路。失足難回程。浮雲斂大虛。於人無足京。吾視吾本分。安有忘念萌。忘念甚盜賊。勖哉我弟兄。曾原千載下。又復幾先生。</text>
<title>曉家屬</title>,<text>禍福元從自己求。窮奇知我有因由。當年早作歸田賦。卧笑朱門萬戶侯。家屬情眞念老膓。貧厨無肉大無傷。炊烟不絶分外幸。後圃兼有纏齒羊。</text>
<title>睡不至作諧語</title>,<text>秋夜冷冷秋曉遅。畫難摹著始圓詩。南庭雨作三分響。桐滴蕉翻竹灑之。老人氣血不云膄。思慮傷多卧更孤。衾颯枕傾此何地。置髯一叫蔡君謨。安心纔到愁來時。狡蚤潛趯憤可知。擦掌摩氊何處索。始皇威亦一驚椎。</text>
<title>囈語</title>,<text>今時與處古爲徒。便是人中上等愚。慮到尋常因一得。靑天白日不糢糊。許巢夔卨元同塵。龍見尸居各一身。命字不論三代上。誰將窮達賺斯人。時也悽然眞得秋。可能分別蟪蛄愁。化中渠亦一生物。偶爲流光且少留。人生生是聽天爲。天外元無信不疑。大路康莊森自在。如何別作一新歧。達觀何事好文章。筆意漫漫不厭長。奪盡物情還付物。先生果是熱心腸。</text>
<title>寄楊岳太守從弟秉鎬</title>,<text>近日池塘雨。不知秋草深。而我多疾病。之子濶容音。幾作歸家夢。應懸戀闕心。牛刀恢製錦。人說武城琴。</text>
<title>晩入蓮峰。係霖雨後也。</title>,<text>負手閒吟信步行。大橋崩斷猝看驚。兩溪石露稜稜勢。萬樹蟬黏咽咽聲。笏外靑山來氣爽。樓前斜日映雲明。無心更覓壺中路。四十年間別有情。病後初從山裏行。經霖物色一堪驚。東家路割西家路。秋水聲聽夏水聲。園果論錢商竪閙。浣沙如玉麗人明。吾家仲弟今遅返。幾夜詩成步月情。</text>
<title>夜甚雨</title>,<text>聲勢千殊萬不同。急時打碎緩和空。林鳴澗沸從何定。鬼讋神逃極到窮。妄念久拋凉枕外。沈憂猶屬燈中。此宵想像淸門雨。讀易焚香一老翁。</text>
<title>次硏樵紅雪舘詩韻 崔硏樵少日肄業於江淸社中。復爲洪芍玉悠齋昆季客。間游燕都還。牽絲久於郞潛。詩日益富。老夫亦舊日詩羣。而離濶常多。今借閱其紅雪舘草藁。乃排日爲詩也。藁中有屬老夫一詩。硏樵未甞忘老夫者。爲次其韻而還之。</title>,<text>江淸文藻昔氛氳。我問君今得幾分。合壁聯珠見醉石 芍玉亭名。五山一水追孤雲。軟塵又此彈冠出。舊雨翻然剪燭聞。近日眞成游戲盡。四時紅雪卷中紛。</text>
<title>路見</title>,<text>蓬首老盲女。短布幅幅裂。左手扶尺孤。赤脚行蹩躄。耳不盲於屧。去者來者別。向風張右手。一錢丐屑屑。女飢其辭苦。孤飢其泣啜。嗚呼爾亦人。賦命太扤隉。悠悠行路心。視之何决絶。燦服生輝光。不愧于爾拙。</text>
<title>夜坐</title>,<text>山夜星爲月。深更自曠明。天風來鶴氣。地籟半蟲聲。病客一無寐。懷人空復情。支離歎白髮。也此送平生。</text>
<title>瑞巖壽甲日。衆賓夕散。燈前話舊。自多棖觸情情。爲次瑞巖以呈。</title>,<text>甲日情懷易若斯。喜中君說聽堪悲。德門多壽人家罕。故事傳成一韻詩。瑞巖自有回甲元韻。卽希谷相公回甲韻。今七傳至瑞巖。亦希事也。 盈門和氣盛於斯。一種君添好酒悲。鏡裏翁今何所事。巾箱點檢衆賓詩。鏡裏翁。亦瑞巖詩意。</text>
<title>偶題</title>,<text>聽水西鄰昨日歸。閒來事事不相違。菜田雨宿需藏爨。林屋凉新易澣衣。寥閴枕經虛谷籟。凈明書駐小窓暉。有時夢到桐江去。約買莊陵舊釣磯。</text>
<title>武德門</title>,<text>武德岡西十里城。往年長與澹人行。草荒沙白秋天逈。何處飛來一笛聲。</text>
<title>十字橋</title>,<text>建春溝水駞虹高。秋柳多風駿馬勞。少憇城陰閒一笑。古今得失幾英豪。</text>
<title>秋懷</title>,<text>往歲秋懷都已忘。若逢今日始凄凉。高梧露滴天心濶。遠杵風傳夜色蒼。萬事悔從前度錯。餘生猶計後來長。胸中有說誰人會。蟲語紛紛又一塲。</text>
<title>偶寫</title>,<text>天澹雲明遠動秋。名山舊夢出頭頭。而今白髮蕭蕭卧。好把牀琴作一游。</text>
<title>偶到隣家卽寫</title>,<text>風到眠琴秋氣多。小庭卉木已婆娑。閒人少歇看書帖。肚盡商量大令鵞。</text>
<title>頃刻雨</title>,<text>杲日乍聽風始呼。西天銀竹已東隅。魂驚猶得新詩境。跳見庭心萬斛珠。</text>
<title>眉堂新塗書巢</title>,<text>舊屋新陰新屋如。已安牀榻及琴書。今時同里無加好。此處何人不可居。庭菊叢叢秋到半。院槐落落雨過初。知君釀酒期將孰。詩社親朋厚望餘。</text>
<title>每宵鼠攪可惡。爲作謔語。</title>,<text>人睡甚妨期欲沮。多般細黠且安徐。但於一罪當孥戮。勿敢輕吾所重書。饍厨米槖盡堪爲。何苦寒房乃若斯。七十翁今餘好計。明朝乞借一猫兒。拊牀拍器警申申。爾且商量善化身。三易膓時仙眷屬。世間何畏呪符人。</text>
<title>留朴子相共賦</title>,<text>騷人從古感秋時。潘岳情懷宋玉詞。多爾少年盛才氣。與吾同里托心知。斜看碧樹雲來晩。閒對靑山日下遅。一笑桐陰好投轄。爛柯何必訪仙碁。</text>
<title>詩賀桂田尙書榮掃還</title>,<text>鈒帶橫金繡補衣。焚黃榮墓動恩輝。利川路熟多秋草。丙舍山深對夕暉。一宿黍鷄親友在。如雲車駟祖孫歸。公今致此知何得。移孝爲忠衆所稱。</text>
<title>感秋</title>,<text>燭影驚徂節。今年以閏忙。秋來纔一半。人意已凄凉。夜係天邊樹。月因地上霜。思君貽濶流。水響琴長。</text>
<title>可死</title>,<text>上帝監臨赫。人間可死誰。四民無所業。游手但憂飢。</text>
<title>兪愛石侍郞 錫煥 病榻聯吟。宋醒荷偶至。</title>,<text>鳥聲籬落漸蒼然。夕照紅生洞裏天。朋到來時輕宿疾。語逢佳處補新篇。餘生好合非多路。一老相同不計年。溪北溪南纔步武。杖頭明月又堪憐。</text>
<title>八月十三夜月。殆近日始好。</title>,<text>看到三更到五更。如狂若醉已忘情。瑠瓈世界地無險。氷玉精神天亦驚。可照千年來往事。欲扶此夜坐餘生。廣陵知有觀濤客。明日陰晴試一評。</text>
<title>連夜對月不寐</title>,<text>於詩於酒兩亡羊。只自看看此月光。偸藥非心身已老。挾仙無翼夢偏長。古今人事問何處。天地文明開一塲。搔首不知山屋冷。滿空風露倚西墻。</text>
<title>十日以後連夜月極佳。端正夜無月。</title>,<text>月之明有限。連夜太無前。端正須佳節。嘉俳幾盛筵。雲沈忽如海。星隱不麗天。佇立西風下。空欄一悵然。</text>
<title>十六夜</title>,<text>不見月輪知月光。窓痕如曙夜何長。芭蕉葉上聲聲雨。動作山家一味凉。</text>
<title>曉砧</title>,<text>緣何五更後。此響起凄凄。斜漢明如濕。流雲捲復低。天時來白屋。人事託深閨。一點燈光外。村容拂遠鷄。</text>
<title>蘭亭硯 幷小序</title>,<text>余藏有漢瓦硏。鐫常用珍三字印。篆曰元章者。徐殷卿以蘭亭硏易之。蘭亭硏者。唐馮承素頂篆曲水蘭亭四字。旁摹禊亭後塘。有乾隆御題一絶句。漏刻一字。嗜奇者曰乾隆皇帝也。臨石而書之。命工鐫。工不敢以漏字請故然也。余曰恐不然。鴨東使留館日。求古硏益都𩦱手。倉卒傲作。漏一字而刻之。厚售於東譯。東譯銀錢之眼。不暇辨耳。此說如何。然則贋也。此硏旣贋。吾之漢瓦。又安知非贋。文人好奇。便自欺耳。承素蘭亭銘硯背。乾隆御字偶然踈。嗜奇人盡緣奇誤。一樣看同鑱本書。爾贋眞時我贋眞。元章常用果奇珍。殷卿若又詩文辨。此老人歸孟浪人。</text>
<title>奉和桂田韻</title>,<text>崇禎年號此中休。黑馬東來負壑舟。石室千秋星日在。西門一夕雨風愁。太遅列鎭勤王力。終有奸臣賣國羞。反縛尹吳去何路。荻花深處問汀洲。右南城懷古興仁門外見山暉。草色東南路轉微。慷慨經心三渡去。尋常回首二陵歸。當時流水同魚樂。今日秋天送鴈飛。五十年來來往跡。忩忩游夢未全稀。右憶事遅暮衰頹歎式微。精強氣力見君稀。時趍丹闕心如水。健踏靑山脚似飛。情事快伸三宿地。詩懷領得一秋歸。燈前留我深宵話。石壁淸溪不掩扉。右奉屬百里之遙情獨苦。年華憂共水同流。岡巒有勢于何望。草木無情不可求。▼(髟/甚)髮衰垂餘短日。星霜凄薄易深秋。魁龍白石吾家土。骨肉終當聚一邱。右自屬</text>
<title>悶晝</title>,<text>欲雨天低樹。重陰壓小樓。老人元自卧。遠客不期留。如此無寧夜。因何別作秋。茶功最淸快。一椀可湔愁。</text>
<title>菊花</title>,<text>黃花欲發詩人忙。愛此年芳自斷膓。最有多情誰絶唱。滿城風雨近重陽。我亦辛勤手自栽。籬邊秋日幾徘徊。今人讓與前人語。菊爲重陽冐雨開。</text>
<title>風雨夜</title>,<text>元來秋士善爲情。愁雨愁風作一生。桐葉飄蕭蕉葉破。五更前後幾聲聲。使有繁華富貴情。秋懷一種不禁生。登山臨水都休說。半夜空中是底聲。先生自是弱冠情。造次無端百感生。常得萬夫不當力。敎誰聽作攪人聲。老人論惡事。風雨夜無眠。暗裏來千古。曙光抵一年。未嘗非病痛。是亦付因緣。如意敲壺𡙇。煩襟半灑然。</text>
<title>霜朝</title>,<text>曉聞陣鴻去。此信已京城。迎日林楓積。化烟屋瓦平。冷初人有畏。淸極世無情。雙髩憐庭菊。爾能晩保名。</text>
<title>九月三日。偕李素山，尹寶山遊七星巖。分韻得七字。</title>,<text>老猶輕身軀。平明彈屐出。秋日始凈朗。秋風亦蕭瑟。宛宛楓溪下。暫憇幽人室。李尹存心期。朅來託膠漆。上歲登高去。詠詩多淸逸。黃花與朱葉。寫景諒難悉。時序轉大漚。及今不可失。昔聞七星巖。圖之當愈疾。我衰君輩憂。齊言未易必。尙欲一死敵。飄飄袖先拂。大步登登上。度力靡所怵。玉崗歷旖旎。盤巖陟崒嵂。沙逕盡周折。石棧露秩秩。西北限嶽面。衆壑鳴瀄汩。東望大闕逼。靄靄騰祥霱。掌中千甍起。閭井比如櫛。左右諸勝麓。肘腋鋪蟻垤。紫閣來咫尺。縹緲舒鳳翐。寸馬雜豆人。畫意相甲乙。遙哉漢南勢。江光橫練匹。復尋隈隩入。鼯鼠多於蝨。巨巖穹其內。著菴廑容膝。縮本作伽藍。莊嚴七寶紩。譬似小盃仰。盃中品樝橘。善男子女人。供奉芬有飶。世尊眞慈悲。必福無呵叱。吾儕手復赤。當把寒心騭。彼云到彼岸。今日卽其日。嘻嘻天下計。踈者時成蜜。魁杓在天上。胡乃此名實。窪壁耐沓沓。寸雲漏茁茁。石泉滃佛脚。鑿引盈科溢。非無小小奇。奇觀無足詰。見之不如聞。十常九八七。旋余出險巇。鼎坐安且吉。秋懷散昭曠。徜徉欲何述。異代重文章。宋潘同憀慄。穆穆阮謝陶。又復游神筆。天風吹我髮。落帽非爾恤。放杖虛一笑。老夫能事畢。</text>
<title>新月</title>,<text>阻爾非曾久。山窓免寂寥。榻氊留客淨。籬菊映人遙。信息今多喜。圓全豫可料。如何稱心盡。先送卧前宵。</text>
<title>未明</title>,<text>窓痕欲曙一冥冥。▣覺寒添卧不寧。朝士金門催漏趁。行人茅店遠鷄聽。無窮各自紛紛去。若夢居然歷歷經。堪笑浮生泡沫界。幾番滚到醉還醒。</text>
<title>次尹淵齋論詩</title>,<text>詩可不學爲。不學不爲詩。我讀桂田語。節節中詩宜。古人先氣韻。發揮力於詩。近軆方持世。漢魏歸笆籬。我法我自用。競傳幼婦辭。異哉一種論。大方不在詩。比興千載下。三百廢之宜。有或反是義。齷齪工趨時。頹波日漸東。王李開▣離。洪鍾已絶響。何器存其辭。</text>
<title>借讀歐堂北漢詩韻。率次。</title>,<text>聞說太華峰上頭。侍郞遊事盛今秋。雲霞噓作飛騰勢。風雨掀歸汗漫愁。流水空山麗代事。黃花紅樹梵玉樓。他時我見君詩處。嵌壁籠紗紀勝區。昇平多樂事。宰相得淸緣。穿石從何路。開山不記年。佛光通界外。仙語落雲前。花發春當好。此遊一復然。</text>
<title>詩社有重陽之約。今雨不克遂。寄一絶。</title>,<text>阻雨今年詩事無。滿城楓菊錦全渝。如何九日龍山飮。不作坡翁笠屐圖。</text>
<title>重陽冒雨赴松石宅會</title>,<text>前人一例善秋悲。楚客常稱宋玉師。塵世元多流水感。重陽又是菊花時。終朝風雨驚何事。同社親朋慰所思。晩得楓林斜照遍。已堪奇絶更堪疑。衰病當秋病在悲。詩寬酒滌恃良師。最難深屋泬寥際。好走西隣風雨時。明允布衣今日宴。參軍落帽往年思。肩簑頂笠吾狂態。街上兒意莫漫疑。</text>
<title>小重陽。訪素山時。風雨作輟。日又晩矣。一詩人後至。係始面。用三淵先生集韻促成。</title>,<text>溪風溪雨聚蕭凉。搖落隣園沃若桑。倦跡尋山携弊屐。秋懷如水泛危檣。詩成爛漫題餻字。客至從容聞席香。正是江州開宴日。九華聳碧展重陽。</text>
<title>歸後又疊</title>,<text>君吾作法失之凉。不種成都八百桑。巷外濃泥艱兩屐。江南秋水夢烟檣。如何可負黃花節。一復相牽白酒香。兩日顚狂還自笑。長安風物好重陽。</text>
<title>九月十二日</title>,<text>茅檐掀聒夕風聲。雷雹轟稜動地驚。閉戶塊坐思厥咎。遍身慄慄寒粟生。野農未收屋未盖。况我喁喁此黎甿。移時強抱衾裯卧。尙自茫然靡定精。勢亦陰雲蔽一色。若將終歲不見晴。夜深忽覺窓有痕。起覘月星特特明。究到頃刻參人理。君父之於臣子情。疾威警告亦一時。轉環仁愛造次更。所以天心卽人心。敬恭明神常盡誠。且拜且祝祝其辭。從今萬物皆庚庚。</text>
<title>附和桂田重陽絶句 幷小序</title>,<text>奇事將圓。靈心先動。欲月而水澄。欲雨而烟滃者此也。適余據梧而瞑。見白閣南峰。包在黃花紅樹間。若繡裝焉鏡澈焉。眼醉心醉。不知身在波斯市。洵可喜。忽驚屧響。使以桂田十詩牋至。兆之眞應之捷。曾不容髮。乃十詩牋上。靑華之薈萃。光氣之摛掞。一段楓菊。不足萬一。余以謂是夢也特縮本幻奪於十詩牋。遂就桂田十詩。亦增附一詩屬桂田。然桂田專用本韻。而余以他韻雜用。亦卿法我法。幷用而不相悖云。梅社常同菊未同。蓬萊消息碧雲東。移情却待三年久。癸酉重陽風雨中。桂田梅花社一人也。辛未春按東潘。是年重陽。翠蕫始有菊花會。少一關情。今年重陽。擬續舊緣。爲風雨所敗。乃取翠蕫家辛未詩卷。各摘一句或數句。以爲十絶詩句。黃昏月色各歸家。詩老堂堂申玉霞。虛度今年誰落帽。本句。醉倒何嫌頭帽落。 東籬怊悵盡開花。本句。菊從今日盡開花。寒天有月前時佳。晉齋本句。寒天月色正堪憐。 一笑看花問晉齋。正是詩家魔作戲。阻風阻雨不成懷。持世花前酒擅場。東隣宰相好文章。韋史本句。擅場上若新醅酒。持世重陽晩節花。 錦城絲管伊州曲。去作西風一笛長。翩翩氣意金經臺。甘露淸泉作上才。本句。千澗淸泉藏甕酒。九霄甘露養籬花。 欲借秋光何處在。本句。紅樹上林長借渥。秋光多在大夫家。 重陽風雨對空盃。籬花秋澹醉吟詩。松石本句。澹黃籬畔殿秋色。狂吟爛醉是生涯。 松石今年一事奇。今年重陽。雨中松石邀淵齋，愛石，玉垂共賦。 雖未登高能共賦。雨窓衰髮坐誰誰。一代持衡作上班。晩齋本句。持衡自愧趍金馬。 漢宮遐祝退朝還。東隣有約重陽過。雨雨風風自等閒。晩節何須老境憐。丈峰本句。看君晩節對黃花。 碧天月待後宵圓。本句。碧天圓月在誰家。 丈峰知有桂田意。山屋經營費一年。酬菊名園憶賦梅。翠蕫本句。老圃晩香酬菊節。名園絶憶賦梅時。 明年知復德星廻。本句。德星應復照吾家。 重陽自是詩家日。何事山園雨又猜。欲携明月到瓛堂。鷄黍從容談夜長。瓛堂本句。黃葉林間鷄黍約。更携明月到吾家。 此事諸公應復喜。良辰何必揀重陽。老却三年白髮添。玉垂本句。老却半年添白髮。 翠園吟菊夜厭厭。雨窓一讀淸門 指桂田 句。自摘前詩不自嫌。</text>
<title>九月十六日子刻。月食旣。雷雨大作。</title>,<text>曾謂月家無恠事。月家恠事曉中來。天心豈認尋常過。電燁雷轟雨打回。如輪埋土力未推。有鏡來塵惜可知。縱是一時過去事。何心工寫玉川詩。</text>
<title>與倉山會賦小坡宅</title>,<text>向來山徑數言歸。風雨重經葉盡飛。忽漫詩情催洗硯。如今病骨不勝衣。閒看庭菊秋光老。遠對城雲夕景微。座上都無塵俗氣。郞官休沐亦忘機。</text>
<title>冒雨過小貞峴感事</title>,<text>白門歸路細逶迤。匝眼秋光晏若爲。依舊樓臺朱陌外。又今風雨菊花時。故人曾說追隨近。薄宦常愁下直遅。捴爲浮生如宿世。轉頭華髮雪千絲。</text>
<title>得南隣詩卷。喜次其韻。</title>,<text>後來英秀住同城。發軔爭期萬里程。玉樹珊瑚名又早。笙簧筐篚眼須明。楓天有此閒時節。酒海相逢好友生。下筆紛紛華軸上。誰人寫作擲金聲。</text>
<title>夜吟</title>,<text>夜半看書歇。燈光冷不明。村荒山愈僻。霜重月還輕。非望因人熱。自令盡室淸。當年迂濶計。儒學足平生。</text>
<title>寄歐堂生朝 九月二十二日</title>,<text>圖書玉府少神仙。綠髮居然五七年。甘露釀成千日酒。今朝飮到菊花前。</text>
<title>品山金友生辰 十月十七日</title>,<text>故人豈無生辰會。乃到今時重之最。好事翻成俗習高。簡速諸賓需內外。有若眷屬盡其情。不如是者耻貧▣。瓛桂亦自盛風流。松石胡謂無可奈。浩月徘徊嶺西東。晉齋淵齋競侈大。大抵悶絶此法詮。窮極膳羞亦已泰。略具湯餠斟濁醪。莫漫譏同曹與檜。參軍主簿近結隣。隣德相追聯裘帶。李委吹笛情堪聽。差先一宵固何害。夙世坡公見品翁。梅花入室春藹藹。老我欲學劉景文。一幅松鶴擬新繪。</text>
<title>忽爾有思 幷小識○甲戌</title>,<text>正月廿二日。忽爾有思。躡弊履。踽踽然行。至于衍阡。土膏起草心逆。田水亦有聲而已。何來也無呼。呼也無應。拜而坐。亦無知己焉哉。海藏其化爲異物久矣。徊徨封塋之側。是山日已昃。乃復踽踽然返。得絶句。東風和我過西城。宿草靑山春復生。錯莫天心難解處。文章只使後人驚。</text>
<title>金官竹枝三疊。贈權野樵在孝。金官卽加羅國也。其地古實倂在柳惠風二十一都懷古詩註。</title>,<text>龜旨峰南旗出邊。春風▣禊草芊芊。紅繩金盒蒼茫事。東史相傳建武年。虎溪流水細如絲。燕子樓空落日時。千古興亡問何處。後人猶唱竹枝詞。送君南浦恨情多。綾峴人家買酒過。一縷東風和客夢。吹來吹去遍加羅。</text>
<title>寒食遣懷</title>,<text>淸明寒食一年多。蕭索繁華去幾何。是處花開與花落。向時人哭又人歌。江山歷歷來前轍。日月紛紛送擲梭。得酒閉門閒自卧。漫吟詩句答春和。</text>
<title>松石宅。與晉齋，淵齋，愛石共賦。</title>,<text>置約相逢拭眼靑。前人遊事溸蘭亭。軟塵騎馬渾如昨。流水題襟幾換星。尙此頹齡無疾病。賴君佳語愜心靈。移牀喚被林香逼。手把芳樽且暫停。</text>
<title>留金生澤榮共賦</title>,<text>一去空山五百春。共君談說倂時新。明花自發非生客。流水無情屬別人。今古文章誰不夢。中間天地適存身。餘生却復來生戀。萬柳東風拭岸巾。</text>
<title>偶吟</title>,<text>柳絮飛時花復陰。坐隣幽草日看深。樓臺城市開天地。寂寞繁華遞古今。却老有方閒是藥。買春無價重如金。轉頭歷歷胡盧笑。幾個詩人費苦吟。</text>
<title>元子宮三七日。與品山共賦于君子亭。</title>,<text>老人蕩莫知然。萬化春敷近午天。是處瞻依宸極地。今朝慶祝渚虹年。松雲俄作何山雨。花氣渾成擧世烟。正被東君相句引。來來去去揔堪憐。</text>
<title>洪酒隱書所。會賦紅梅下。酒隱書所。卽余琅嬛舊居。而庭前紅梅。又余手植也。今日酒隱聞與隣友約會紅梅下。余遂翩然而去。</title>,<text>庭梅飄蕩弄春輕。此是人間老去程。蘚厚▣容圍坐處。風來猶作詠詩聲。丹邱南北同成會。白麓申丁幾度行。永日西園閒對酒。琅嬛物色已前生。</text>
<title>謝瓛齋相公還梅 看到半開。今送致數枝。分得兩家春。卽玉垂舊贈梅瓛齋拙句也。今冬又贈一梅。花已闌珊而見還。有似舊債之還償也。乃以二絶句謝之。</title>,<text>百花頭上爾能開。與近黃扉日幾回。雪後林園盛賓客。恐人或說灞橋來。記否前時澗北隣。數枝分得兩家春。鐵膓非爲榮枯換。本分還他舊債人。</text>
<title>壽幸老從叔父六十一壽辰</title>,<text>太歲在甲戌。如月之丙申。吾門湊吉慶。壽躔降彩新。幸老從叔父。六十一生辰。記昔公八齡。失怙劇悲辛。孑孑念㷀獨。惘惘孰控因。吾父擔保護。搬宅隔墻隣。寸草依萱旭。家通始婚姻。一命陞六品。𨃃蹶備廷紳。西南奉板輿。繡褒▣稱循。乃又風樹恨。哀哉此鮮民。三年廬墓側。湖紱起逡廵。風波一無定。宦迹遞亨屯。筮卦牽復吉。試拂舊時巾。淸選超緋玉。銀㙜掌鳳綸。十數年來事。嘖嘖驚世人。福善信有理。多男罕比倫。長男小鴻臚。宗族推孝純。次男奎華仙。天曹儼宰臣。三男二千石。鵬翮展靑春。四男待公車。文譽成彬彬。五男纔有婦。讀書能推馴。六男儀勝冠。七八九男陳。長女嫁名閥。東床夸席珍。幼女實覃訏。▣裼弄戲頻。子之所生子。叢叢鳳與麟。一室遍和氣。膝下繞振振。卜築大隱西。先業闢蕪榛。屋宇容眷屬。池鑿䟽井陻。遍之存舊額。㙜之敬遺塵。種之樹翳翳。耕之畝畇畇。搰搰費勤力。片刻非閒身。四時收其實。筐筥致族親。又或春秋暇。酒食娛嘉賓。紀事以鉅細。硯墨常紛繽。制家問要道。節約是知津。竹頭與木屑。天物歸陶甄。臧獲恭執役。賴此敎誨諄。百口擧仰哺。普惠秤量均。凡於日用際。無處可憂貧。得天乃獨厚。筋骨副精神。視明聽則聦。襟抱一旼旼。俗習厭文飾。平生歸率眞。誠能感人意。夷坦絶畦畛。繫膝時高笑。一切等喜嗔。箕範九五疇。公前頌蓁蓁。公豈徒然有。累葉垂祐仁。愚侄猥多齒。椎鹵踰七旬。居上近稍濶。往往情未伸。覿德故相愛。侃侃亦誾誾。願酌東海水。壽公稱壽茵。</text>
<title>吳氏園春</title>,<text>花柳吳園今復呼。老人偸學少年娛。遊痕欲把題詩句。醉態堪傳作畫圖。遇境幽深非易得。値春駘蕩可能無。相看別是東陽伴。久隔中山近住湖。山橫返照谷風呼。衆木欣欣若相娛。魂夢化花圓宿果。鬚眉映水漾新圖。逢人此世吾猶及。得酒明朝子到無。記取良辰莫相忘。出門一路甚江湖。</text>
<title>次品山詠水滴韻 品山從松石金判樞學性。聞得勁韻之詠水滴者甚競病。品山一連七疊。歷塊康莊。冕▣之舌擧不下。蛭臂無拒轍之力。矧又鶴樓題詩。已在上頭。然荒寒一笑。消受良方。猥此續貂。</title>,<text>書家事事日相謀。若策私勳利建侯。隨手高低懸有瀑。轉頭容易滚成溝。莫輕一點常投漆。欲售千金試典裘。老矣吾將焚地去。山行乘屐水乘舟。欲博功施孰與謀。紛紛四友盡封侯。琅嬛盖有神仙窟。墨子何知漢楚溝。攲器戒能尊在案。絜甁智必善爲裘。蟾蜍老泣麒麟死。一覓人間釼鍥身。澗飮何煩肉食謀。書城百堵視公侯。宵來側耳停銀漏。雨處分身注瓦溝。丹穴之山來鳳紱。兩潮爲澤問羊裘。敎他一變無非適。可作茶鍾乃酒舟。雲䨓胸裏盡奇謀。賽却留侯曲逆侯。五色無當功在畫。一人不力慮塡溝。葵牋彩墨同分榻。蒲石雙魚習補裘。聚窟洲來淸枕上。擬將竹葉泛吾舟。書功次第野於謀。擧恠人間爾不侯。筆退前身歸塚土。硯荒終歲灌田溝。貧之已甚馮生釼。老且難忘晏子裘。陸海潘江源委處。誰令學沒學操舟。不分窮達竭忠謀。萬戶功存合賜侯。時見飮虹明遠渚。喜論相馬汗深溝。文房位置珊瑚架。賈客裝來翡翠裘。筭計平生和墨水。半篙新漲可行舟。道不相同勿問謀。當年投筆是班侯。小猶知大冲瀜海。愚亦留名屈曲溝。忙日自然添弱線。卧時隨例付童裘。何人寫就寰瀛幅。收拾精神試放舟。</text>
<title>聖上謁聖廟。遂御春塘㙜試士。時朝霏廉纖。偶爲玉淸詞二疊。</title>,<text>玉淸宮殿碧崔嵬。五色祥雲鬱欲開。詔下赤松行雲去。人間試取作霖材。太乙眞君香案前。金箱玉笈撿篇篇。朱圈識別何名字。却是今年種桂仙。</text>
<title>聞榜懸洪汝聞淳馨賜第。喜爲宮詞一首。</title>,<text>今日至尊拜聖人。橋門淑氣杏壇春。黃金榜下璇題出。網得珊瑚作寶臣。</text>
<title>喜雨</title>,<text>慰滿三農大及時。一人有慶萬人知。朝廷誰是韓忠獻。今日看題喜雨時。山中茅屋檢書時。窓黑眸昏惱可知。正計來頭腸一飽。倩人磨墨寫新詩。</text>
<title>出東郭向栗里。時金潁樵住此屋。</title>,<text>朝出都門東復東。馬塵雜踏路纔通。麥田暖覆遅遅日。柳渚晴浮遠遠風。溢眼芳華三月晩。傷心舊事百年中。潯陽江上千株栗。誰得淵明去就同。</text>
<title>雨中謝瑞興使君洪舜文送紙</title>,<text>綠天庵裏多風雨。風雨懷人夢幾回。好謝龍泉賢太守。名牋三百濟貧來。</text>
<title>邊滄嶼 應圭 筮仕</title>,<text>滄嶼翩翩赴石渠。烏紗鞓帶曳長裙。休歎後主班居右。新檢書仍老檢書。見任檢書者。滄嶼後輩人。北隣從此一詩伴。去附靑雲不可招。倘子太倉官豆米。照前作飯賦淸宵。滄嶼詩會。每炊飯爲具。</text>
<title>愁霖</title>,<text>雨濕天陰此夜遅。塘蛙亦復吠官私。卧聞瀄汩愁如海。不是從前苦覓詩。眼澀耳鳴心作灰。支離此雨已焉哉。五更客散華燈又。何許憂從枕上來。昨夜牢騷今復然。雨如瘧至困人偏。一身可擔千家事。商者奈何農者憐。</text>
<title>霖雨支離。事事敗意。偶成一詩。呈品山詞伯求和。</title>,<text>近來心計轉成差。此世人情作笑呵。雨雨風風身獨老。山山水水夢曾賖。簾花猥入蝦鬚纈。籬竹閒依麂眼斜。幸有西墻知己在。枉存晨夕話生涯。</text>
<title>戶牖不簾。衾褥麁綻。每夕蚊蚤之警。又一奇事。略試備禦之方。得此謔語。</title>,<text>颯颯嚶嚶奈若斯。夕天一事卧人疲。揮之不力吾當飽。犯在無心爾亦飢。妙筭枕傾攏指後。潛機扇代舒拳時。待他簾拂窓塗了。又得金風滿意吹。</text>
<title>雨窓吟</title>,<text>每年三夏雨。未有不成霖。頭白山深後。難爲此夜心。二夜三爲夢。判非兩所期。自書一紙背。珍重欲誰知。頑雲纔漲墨。驚雨已投鞭。是月何來速。高臨凈碧天。昔驗至前日。氤氳若已春。今秋尙未立。庭樹有風新。看書書有得。百世又今時。仰卧一歎息。人生本若爲。南風雨打北。北風雨打南。山雲迷所向。草樹何能堪。老人神未旺。晴日亦頹唐。况復手中卷。卷舒無好方。風雨遞相勢。陣陣蕩空回。隱几無心坐。小爐寫篆灰。萬億無彊慶。今朝賀震宮。縟儀涓吉日。劦氣遍吾東。生新漂凈月。暫在流雲天。願此終今夜。淸凉照一年。忽見太陽爀。萬人欣復喧。山翁曳屩出。赤嶺如新村。庭花午閃暉。窓竹曉月生。又此因仍雨。人情多怳惚。幸資▼(氵+屛)澼暇。敢冀快收晴。通計連三朔。名霖不是驚。吾弟胡能至。云今少霽時。笑歡猶未了。銀竹竟天垂。人昏雨又昏。只合惱心魂。知有淸凉界。吾當盡死奔。支離習於久。不記雨來聲。時或隣人到。戱欷問野情。人間男子好。安得不功名。王命重如此。君今千里行。時趙加德亨五出守興德縣。壯哉時夜半。注急如懸瀑。坐念貧窮人。有垣更有屋。東合閣臣宅。眉堂。 西通承旨家。品山。 常恨一墻隔。而今喜足誇。桴捷無容髮。乃于頃刻知。禜門纔有命。已覩靑天披。</text>
<title>詩思</title>,<text>多少樓臺烟雨中。古人出語妙難窮。如何把此眞詩境。日日看看作始終。</text>
<title>見草花蝶閙</title>,<text>草木精英一一尋。已過高絶到幽深。如何不助蜂房蜜。只是三生戀色心。</text>
<title>申小坡新屋會賦</title>,<text>瀟凉雨色逗雲端。偶見詩人各倚欄。茅榭新成題墨淨。榴花未落作陰團。談猶善謔慙衰白。酒可療憂勝內丹。從此知吾無上計。張南周北日相歡。愁霖腹疾太無端。漫步長廊到曲欄。陌漏傳聞雙鳳闕。隣醪試勝小龍團。已空塵慮看雲白。不負明時卧壑丹。我且知君今日事。被誰慰藉被誰歡。山林經濟妙多端。築到層壇繚作欄。踈竹雨聽連日響。小塘月待後宵團。好烹豆腐兼啖肉。且煮雲腴替凍丹。種得人間何福分。合家和氣四時歡。</text>
<title>曉坐。百蟲齊起。</title>,<text>遠蟲切切近蟲呼。天地蟲聲無一無。好謝芬芳春夏去。及今秋節始工夫。</text>
<title>病屋見月</title>,<text>屋小天容濶。山橫野色平。老人方卧病。好月作何情。</text>
<title>又過白鹿</title>,<text>白鹿岡南一路回。老人何事陟崔嵬。川身冷縮秋偏早。山氣陰深雨欲催。細馬輕車紛巷陌。來鴻去燕遞樓臺。誰家叢菊重陽近。桑落新缸候醱醅。</text>
<title>路見羣鴨</title>,<text>適余何所見。十字橋頭行。寒水存生計。踈烟托世情。脛非憂鶴斷。卵豈化鷄成。同浴無相厭。試聽咄咄聲。</text>
<title>白鹿峴</title>,<text>飯罷無心逐水灣。巾衫搖曳且躋攀。敎人不唾靑城界。此地眞名白鹿山。一縷秋痕明遠近。幾層雲物散淸閒。自從吾弟新搬後。便好東林日往還。</text>
<title>中秋</title>,<text>是月明於晝。今宵適半秋。人間奇一事。昔在浿江樓。</text>
<title>秋湖吟</title>,<text>秋色滿湖水。遙哉千古心。風波豈源委。天日或晴陰。滄浪送孺子。人世少知音。流之可千里。匯之可千尋。晶晶碧無際。對君一長吟。</text>
<title>凌晨路</title>,<text>城裏魚鱗屋。是臨車馬道。一日積滯遺。不除如鞠草。凌晨各家人。掃帚門前掃。然後行者便。殖殖看先好。此法不待申。下民能自保。嗚呼長民官。慢令多顚倒。住足十字街。沈吟幽抱。</text>
<title>聞鴈</title>,<text>菊黃楓欲紫。始喜一年聲。不繫書緘至。其人太沒情。</text>
<title>卽寫</title>,<text>忽碎茅檐響。𪉁鸇搏鳥過。駭羣情所廹。突擊勢誰何。此地危機出。不時急景多。無心經劫坐。晴日在庭柯。</text>
<title>小園</title>,<text>小園今若此。憶向問春花。蘭悴經霜貶。松孤捧日華。</text>
<title>夜坐</title>,<text>庭前許多樹。明月照無心。獨坐闌干曲。思君一苦吟。</text>
<title>秋朝</title>,<text>秋朝漭無際。樹杪羸烟重。巢鵲査査後。遠村起始舂。</text>
<title>送兪愛石吏部還鄕</title>,<text>髮白心丹賢吏部。南湖秋水苦思歸。何能久飽鱸魚繪。鶴版前頭降紫微。</text>
<title>小坡屋會賦</title>,<text>笠屐翛翛雨滿衣。山隣得酒似今稀。絫然白髮猶多事。捨爾黃花孰與歸。比屋相望問甘苦。通衢如夢笑輕肥。圍牀共寫狂吟去。莫說詩家是也非。</text>
<title>歸後又疊</title>,<text>寒椸一掛舊衫衣。踪跡尋常世路稀。夢外不期名士至。卷中時見古人歸。閒雲移屐隨楓遠。細雨荷鋤採藥肥。已置此身如許地。誰將是是又非非。</text>
<title>又疊詠秋雨</title>,<text>憐他淋濕始綿衣。密細無痕濶大稀。猛處如穿靑嶂去。詠時仍撤片雲歸。塡渠葉敗楓還凈。入地根深麥必肥。老眼堪愁斜照隱。書窓三豕轉譌非。</text>
<title>又疊詠秋葉</title>,<text>嚴霜昨夜打垣衣。倂覺庭南樹影稀。如夢溪山何處識。無情日月一年歸。壯心已失餘黃落。後事猶期見綠肥。逆旅乾坤來往地。聽誰前是也今非。</text>
<title>呈瓛齋相公</title>,<text>昭曠郊居似此無。農談不復到官租。淸泉夜吸時烹茗。爽籟秋噓抵灌醐。放嘯烟雲高出世。賞心楓菊憺忘吾。堯天舜日光華盛。平地神仙自在乎。</text>
<title>次石燕</title>,<text>菘菔畦荒一徑微。與分風雨短墻圍。山中夜鶴冷冷語。天際秋鴻落落飛。自以爲珍羞楚玉。豈無同澤詠秦衣。請君得酒來吾飮。候月三更不掩扉。</text>
<title>九日與素山，絅堂，寶山登太古亭。絅堂，寶山以縣任適入都。</title>,<text>憂思殷殷且試袍。今年楓菊問亭臯。每逢佳節重陽會。却是何人一世豪。頑石交障幽澗細。層城斜壓亂山高。此中分有無窮路。離合東西說亦勞。</text>
<title>瓛齋相公六陳䟽免相職。是日生辰也。九月二十七日。</title>,<text>近日無出處。喜見瓛齋翁。壽命黃華酒。年年故舊同。</text>
<title>朝過三軍府記見</title>,<text>三軍府外萬軍喧。旗鼓秋晴日色翻。云是本兵軍禮見。本兵不可小官論。</text>
<title>四日記事</title>,<text>烏鳶鳩鵲各啁啾。日出經營送日謀。相彼猶然吾不及。灰心塌坐小窓幽。聰明耳目昔人宜。及到今人未必奇。喫得盂飡眠一枕。人間甚事見聞知。冬雨濃於夏雨天。漲溪濊濊草生烟。老人笠屐還多事。山北山南學少年。終朝至暮作何情。欲哭乖當欲笑輕。眞有人間形語國。全家去住度餘生。</text>
<title>記聞</title>,<text>扮粧偶塑桂香奢。赫奕風流快一夸。好事當年王福畤。未聞多種獄中花。畫裏龍蛇赤手探。萬人弩目太耽耽。長輿夷甫俱成法。紅茜何必笑碧藍。臺閣無心白簡存。縣官明目繡衣論。何人隅向箕山路。洗耳歸來自掩門。</text>
<title>小坡詩會</title>,<text>喜吾梅癖在肓膏。看到隣家不甚勞。矧有良茶烹石髓。兼之精鱠配溪毛。百年事相忘可。一世人誰此著高。醉與諸君聊永夕。入冬六日已奇遭。</text>
<title>歸後又疊</title>,<text>山厨稻菽不論膏。羞答家人剌剌勞。萬事荒唐聞鶴唳。一身搖落感鴻毛。獨於破硯緣何重。錯比寒梅格未高。今日看吾君莫笑。儒冠秪幸盛時遭。</text>
<title>又賦詩境</title>,<text>琢玉鎔金甚浚膏。無心景物敎人勞。搜情眩似翻千手。去纇慳於拔一毛。流水精神何處遠。攢峰氣勢得時高。迴燈自照盆梅下。難道詩家境未遭。</text>
<title>又賦讀書</title>,<text>羣經芬馥史腴膏。悠泛從前枉費勞。萬里雲霄餘氣槩。平生日月减顚毛。藏春屋小梅同㬉。聞雪山深燭自高。▣聖求賢今更切。人間種子得誰遭。</text>
<title>路見瓛齋相公擁騶而過</title>,<text>千家槐柳滿城秋。樞密便輿簇簇騶。貧士非存抱關志。偶然相値范荊州。用范巨卿孔仲山事。</text>
<title>十月十二日。小坡屋夜會。手移梅菊盆于硯案前。以燭作影。會中人相與一笑。</title>,<text>匠心移燭影交支。梅菊承塵倒不危。▣字窓深宵復永。一方庭豁月仍奇。事非偶爾時難失。閒少如吾世豈知。照作詩家新率例。小坡鰲酒日相持。</text>
<title>謔贈隣生</title>,<text>煖帳銷金別作春。誰家玉麈動淸塵。千年少一承天夜。世上非無不睡人。</text>
<title>別箕伯趙少荷 成夏</title>,<text>黃河滚滚碧嵩高。東國西京地勢豪。望在夫君此中事。古人志業莫辭勞。</text>
<title>十月十六日。小坡屋偶會。仍賦。</title>,<text>藉使文瀾倒海江。今時誰肯便來降。白頭愧我唐人下。繡口看君罕世雙。偶値黃昏尋藋逕。更敎明月照梅牕。七字缺。麈拂紅𣰞酒滿缸。</text>
<title>過花開舊園感事</title>,<text>慣是花開處。吾園夜亦春。人情秋後變。白晝斷蹄輪。</text>
<title>自歎</title>,<text>我書不多讀。竟乏桑楡收。自賊此黃馘。效人成白頭。一身歎寂寂。千載思悠悠。同學幾賢俊。誰眞濟世憂。</text>
<title>無燭</title>,<text>書卷因緣少。寒宵卧復長。依微聽竹籟。寂寞辨梅香。有室寧欺暗。無隣可借先。羊脂如椽大。多在錦瑟傍。</text>
<title>每冬宿於不烘之燖。今年較難。衰朽年加也。</title>,<text>翁年七十二年增。日宿寒房著睡能。衾浪戒存氷海涉。枕楞危以雪山登。審於所處堪容膝。樂在于心且曲肱。試共盆梅論契活。見誰高出世人層。</text>
<title>曉鍾</title>,<text>枕邊遙夜破支離。擁鼻吟吟底所思。正欲出恭探虎子。乍聞隣警撼猧兒。斯須禪代千年始。積漸推移百事知。莫漫勞心虧氣力。整衾睡到大明時。</text>
<title>曉聞南隣玉笙</title>,<text>何處何人吹玉笙。曉天聽作鳳凰鳴。自從一送緱山鶴。憶向昆邱萬里情。</text>
<title>哭送從弟紳卿靈輀</title>,<text>冷風動天地。萬事一空塵。淚是胡然物。浪悲好去人。</text>
<title>曉坐</title>,<text>先生貌醜古枯奇。欲寫精神識者誰。數笏書房明畫氣。十尋梅樹影燈枝。悠悠底事堪爲樂。咄咄前人已失時。塊坐晨鍾如木偶。也能孤笑又吟詩。</text>
<title>廿八夜</title>,<text>山夜迢迢積枕前。如何稱當做人眠。漏終之後鷄聲遠。一片窓光又一年。</text>
<title>五月吉日夢 夜冕鎬夢陪先伯父進士放榜人大內。伯父以襴衫幞頭。騎馬出集春門。門內楊柳若春。忽見諸黃門列立。傳呼應榜人入侍。冕鎬賃人報伯父還入。居然覺悟。先伯父進士。係純祖辛酉。今是夢也不可思議。想乎因乎。</title>,<text>集春烟柳㬉如春。催喚前頭應榜人。何似世間瓜豆種。暫須爲想又爲因。</text>
<title>梅下語</title>,<text>兄梅苦未發。弟梅已先開。東西限以嶺。弟兄日往來。今時雖分宅。是曾一手栽。冷煖藏或異。早晩亦偶哉。譬人衰與旺。豈關才不才。對此成妙語。莫空梅下盃。</text>
<title>李聖一，朴子相共賦雪中。</title>,<text>梨花俯瞰滿城春。屐響山蹊碾似輪。熾炭朱門增氣勢。冷烟茅屋出悲辛。此時可恨無良酒。一事眞奇見故人。更有探梅來往約。木犀村作好詩因。</text>
<title>客歸夜吟</title>,<text>梅珠的皪已含春。坐對靑天月半輪。悟若畫情來淺深。澹然詩味不甘辛。溪山樂是尋常事。金石交存四五人。夜永時時淸夢到。羲皇以上做何因。杳然記我舊靑春。七十忩忩走劫輪。病骨支床安用藥。饞膓如臼不論辛。山靈久謝移文客。隣德時逢問字人。今日彷徨聞雪下。孟家驢亦借無因。</text>
<title>石然唱酬</title>,<text>石然佳句燦如春。一日詩腸幾轉輪。禪旨招花同柏子。俚辭和缶托蘅辛。居然好作山中事。愼莫輕傳世外人。墻角婢來珍重甚。暮年消受此奇因。城花陌柳不勝春。走馬康莊幾折輪。滄海龍歸誰寄脯。野田蟲老已忘辛。破甑始有驚心日。沸鼎難看斂手人。莫歎斯須枯菀判。時來時去捴前因。醯鷄一日閱秋春。甕裏周旋視廣輪。拙者安知多勝巧。甘時未必不思辛。偶然白髮成虛老。定有黃金誤好人。呼馬呼牛非所辱。生來元得始生因。</text>
<title>比日少晴</title>,<text>霾雪風陰融復寒。殷殷憂思太無端。荒隣小戶看如許。白叟靑童護更難。燮理正須調玉燭。參尋猶自契金蘭。山中一事堪怡悅。檢到梅窓日日安。</text>
<title>稠飢日。得石然寄詩。以謔語和之。</title>,<text>山厨淅米劇矛頭。不向前村一粒求。婢老嚬眉愁並日。兒癡撑腹氣橫秋。餞因縱理難違法。食欲辭貧愧伏浮。飮水讀書淸卧處。元龍百尺果何樓。</text>
<title>聞林籟</title>,<text>玄冬方閉塞。林木特爲聲。驗有天機轉。一陽不遠生。</text>
<title>從叔幸老公善謔。以謔語爲詩若干篇。以寄老姪。亦以謔語謝。</title>,<text>譬如百里人生限。二十年前我半途。白髮居然一老後。靑春還有重來無。家門今日尊行在。叔侄當時小字呼。二妾非關身世事。兩鰥何術善支吾。鷄皮鶴髮感衰頹。月較非前日較催。一與世人多齟齬。更緣何事若徘徊。耳醒北社詩樽去。腹飽西隣痘餠來。此時吾叔悶頑姪。特使靑蚨活路開。猝寒期殺我。戰戰又兢兢。坐處惟垂首。卧時且曲肱。可憐一貧字。至毒兩班稱。誰買生梨喫。布袴白嶽登。我法如何法。持身戒懼兢。聞錢如閉眼。說飯遠揮肱。不著是爲得。亂羞無所稱。滔滔趍世路。惡態見魔登。以詩當受罰。戛戛押奇兢。善辯猶囚舌。見醫未折肱。豈眞陰害計。或近佯尊稱。百尺壇成日。上層我必登。</text>
<title>懷人來往</title>,<text>君故沈吟未解嘲。怕寒深坐小衡茅。猗猗庭竹含風葉。耿耿窓梅映雪梢。今日豈知明日事。老年猶與少年交。因緣若可人情得。社肉隣醪樂一郊。</text>
<title>夜坐</title>,<text>多少關情事。未除現在緣。始吾無此夜。情事在何邊。</text>
<title>墻北夜會。又得權睡雲新交。</title>,<text>紅泥滑滑未曾愁。齒屐便行墻北頭。一徑微分賖酒巷。兩家合置詠詩樓。夜深層壑雲時出。天寂平林月不流。奇事又逢南郭子。睡雲家在南郭。 燈光搖處見靑眸。</text>
<title>十二日</title>,<text>雨去雲消夜氣新。靑天圓月特精神。如人夢覺寒衾裏。一片靈臺不受塵。上天眞造化。問月月應知。見月徊徨久。知吾更有誰。欲往仍無所。信吾與世孤。阮生何痛哭。非直是窮途。</text>
<title>十三夜</title>,<text>晝看雨雪宵看月。一例連看三數旬。西峴老人近多病。不知何日整心神。</text>
<title>月好</title>,<text>彷徨獨立小欄頭。玉宇晴寬碧似油。看得一分猶恨少。不知何處是楊州。</text>
<title>可歎</title>,<text>今年至月送三旬。梅花團圞見幾人。不啻詩家無選日。果然酒國若窮春。依俙略記前時事。怊悵全歸宿世因。余且飯盂長汩汩。燒琴煮鶴計知眞。</text>
<title>夢仙詞 至月廿八</title>,<text>瓊臺百尺望崔嵬。太上眞人繡繖回。牎下碧桃春正好。不敎偸折小兒來。</text>
<title>玉垂夢仙夜。卽石然夢。有一句曰一朶紅雲捧玉轎。萬臣朝退下虹橋。合是一心心魂。</title>,<text>同心合作一魂遊。形處還從影處求。携手共君三洗髓。去朝十二玉京樓。</text>
<title>擬古</title>,<text>崑山通玉氣。五色鳳鏘鏘。下有麻姑在。皺眉說海桑。</text>
<title>偶寫</title>,<text>較誰得失將無同。楊墨紛紛一轍中。何事後來千載下。世人多學拔毛風。彌天放地皁羅幮。罨却愚人眼盡無。但有靈心知所寶。金椎別頰利含珠。</text>
<title>夕踰桂山嶺</title>,<text>雪未全消月始明。天風吹我攝身輕。桂山嶺上多時立。別爲看梅著一情。</text>
<title>又過嶺</title>,<text>句當夕食我宜休。猶且行臨碧澗頭。迷月空山人語逈。冷烟高木鳥棲幽。歲年方去知何向。今古無端屬一憂。忽憶東隣梅已發。讀書聲在小書樓。禮非貧者說。無燭夜堪憐。氷岸欺人滑。墨山當我前。瞪眸如有見。艱步豈忘顚。雖險行斯已。何須萬炬燃。</text>
<title>又踰嶺</title>,<text>上嶺艱辛去。下嶺艱辛行。是險輕朝夕。吾衰重弟兄。仄崖狐兎躓。幽壑鬼神鳴。達客眞多福。雲衢致太平。</text>
<title>偶逢權萬齋 鍾哲，元玉田 世范 共▣。</title>,<text>分外中宵此一娛。燈前笑語膽還麤。髮根愧我寒霜盡。眉宇看君秀氣紆。當日聲名懷李白。古人身世泣楊朱。聊知百樹梅花句。不惜春風寄遠途。</text>
<title>次石然</title>,<text>可從何處作歡娛。雪亂鴉飢歲色麤。流水不知春夢散。片雲猶自老情紆。經營鍊藥爐生火。寂寞看書硏試▣。各自人人心計得。高軒無數走名途。</text>
<title>又次石然韻</title>,<text>歲色同遙夜。丁東報急更。卷中知閱世。梅處學修生。事事還爲夢。人人各有情。羊羔酒新熟。明日是嘉平。</text>
<title>踰北嶺</title>,<text>君子亭東北。躋登雪澗濱。天時方際臘。山處已含春。白髮何心叟。靑眸欲見人。又還奇一事。梅發孟家隣。</text>
<title>木犀嶺</title>,<text>弟兄無定步。朝暮相東西。山逕隨林轉。人家覆雪低。境多開眼處。詩或寓情題。歲色如紗薄。誰當問木犀。</text>
<title>早入蓮峰思仲氏</title>,<text>日出蓮峰上。助寒薄我衣。厚霜銀屑曬。幽澗珮聲飛。怊悵因何見。彷徨未忍歸。待春春滿谷。思一醉芳菲。</text>
<title>十六日記夢</title>,<text>驢短齊於膝。仙人騎似龍。俯看多蹶馬。世界一矇矓。</text>
<title>送白滄南南奎</title>,<text>桂樹山中逢奇士。梅花屋裏托心親。滄江明月乘舟去。知夢前時訪戴人。</text>
<title>涂月十一夜。大雪盈尺。可驚。</title>,<text>七十年來初見雪。詎能輸寫我詩中。猝然一世爭鹽市。多福千家樂素封。望處不分山海氣。勢頭難絶地天通。梁園只是尋常夜。何事長卿語太工。</text>
<title>涂月廿六日。是吾生朝。又吾悼亡日。</title>,<text>未有前身曾丐天。揆余初度又茫然。春暉未報桑楡晩。曠侍泉臺五十年。妻死夫生今日是。死生元自將無同。邇來閱歷吾何貴。多▣君居漠漠中。</text>
<title>近晦之夕。無燭踰嶺。</title>,<text>樹末烟空夕氣凝。老人偪仄犯𡾓崚。地中月近微分雪。山下泉流巧作氷。假使殘骸勤自護。不知餘力及何能。天時人事來還去。一理相除一理乘。</text>
<title>乙亥元朝</title>,<text>除夕元朝頃刻分。人來人去亦紛紛。光陰一積歸於水。物態無端變似雲。得意羣童誇好服。何心此老獨成醺。梅花吾見剛腸者。不怕山寒竟吐芬。</text>
<title>二日復寒</title>,<text>人間驚大雪。雪上復寒驚。際此生生會。豈無望望情。柳含偏氣色。山欲示▣明。氷屋今衰蟄。居然隱士名。</text>
<title>四日子婦病卧。作達宵叫苦。聽者亦悶。</title>,<text>貧家事事婦難爲。勞力勞心致病宜。却恨此身庸且老。未遺安樂到今時。</text>
<title>謝任漢南錫準上元餉橘</title>,<text>東隣西舍一橋彎。明月綠楊堪往還。好値上元今奉橘。右軍眞帖見人間。酸香沁入老詩脾。子固文章儘更奇。證我新年新作法。絹被霞實映鬚眉。新年。與品山日事對碁。</text>
<title>漢南持酒錢而來。隣友共賦。</title>,<text>近日詩朋散似沙。雨風巷陌路非賖。曾經好會方圓月。猶是餘生未落花。舊識新知今一榻。片言隻字幾夕家。得錢買酒葫蘆笑。一任燈前短帽斜。空庭如水月如沙。城樹方傳埭漏賖。好事新春張樺燭。老人今夜看梅花。山深之故疑仙境。隣富相資視我家。綠髮少年驚座右。憐君三絶氣橫斜。</text>
<title>復疊前韻</title>,<text>溪氷溪雪復泥沙。鴻爪無痕去復賖。心計澹於甁貯水。世情眩似鏡看花。時邀明月來三逕。爲近靑山駐一家。晩飯不堪慵睡至。紅梅盆下篆烟斜。</text>
<title>書袠爲偸兒所戲</title>,<text>甑塵日積耐貧難。思粥未書亦已殫。蠧化從知非我有。鷗還未妨借人看。收藏舊是金錢散。題識今纔墨潘乾。悔不去年冬盡讀。此宵空樹一燈寒。</text>
<title>倉山之魯城。日以酒債付社中。及今詩會成。</title>,<text>孟峴丹邱自一林。吾人何處不同心。平居酬接烟雲慣。暮歲交遊日夕尋。皁盖翩翩成宦跡。紅梅歷歷證書音。知君芳草江南夢。送到春風幾肯臨。</text>
<title>復用前韻</title>,<text>壚烟羃羃鎖空林。誰識春天欲雨心。江草未生先有望。園禽初語各相尋。慵眠日永中和氣。側耳風來正始音。無事坐焚香一炷。南門忽報故人臨。</text>
<title>石然屋會賦。梅下 丁大英，漢南兩檢書至。</title>,<text>主人茅屋起雲端。不羡朱門句曲欄。山夕沈沈方欲雨。春風陣陣尙餘寒。人情㝡有詩情厚。世味何如酒味闌。雙檢書來欣一笑。風流猶自少年看。</text>
<title>歸來又疊</title>,<text>新春詩事已多端。又此幽期赴竹欄。有夢江湖幾人遠。側身天地一吾寒。黃金力盡扶衰健。白酒功神起興闌。但好山隣無阻濶。月時相訪雨時看。</text>
<title>南隣詩卷。日來求騭。</title>,<text>南村詞客盡高才。結綠靑萍定價來。風勢燕鴻初奮翮。月輝蚌蛤互藏胎。眞奇到得千金換。欲巧難成一笑回。玉尺何曾干我事。強提批筆屢徘徊。</text>
<title>天明訪醫</title>,<text>掛衣南垞去。氣色已冬天。萬瓦春霜後。穹林曙月懸。幾人猶在夢。凡事始生緣。今世韓康樂。果能我病痊。</text>
<title>曉看月</title>,<text>那看世間今夜月。敎人看對不勝情。忽然落落千年事。去矣堂堂萬里行。星轉低疑庭樹影。山空遙得澗流聲。南窓一拓雲梯近。欲把吾身到玉淸。</text>
<title>十三夜。見月懷甁庵昆季。是日卽甁庵回甲。甁庵方在東峽丙舍也。</title>,<text>甁庵回甲在東林。丙舍盃樽未必深。今夜星辰今夜月。君家照徹弟兄心。</text>
<title>世子冊封日識忱</title>,<text>宗社無疆祿。吾王膺在玆。銅闈爰定命。竹策誕陳辭。日月瞻天象。泰磐建國基。肖蝡同喜氣。豈獨賤臣私。</text>
<title>參班訖有感</title>,<text>門千戶萬捴疑遅。三十年前出入時。金爵觚稜仁政殿。白頭今拜舊庭儀。</text>
<title>蒙正職七十以上加資。賤名亦齒。</title>,<text>遭遇煕朝廣慶年。春風雨露降雲天。記簪亦及臣名字。許著頭邊白玉圈。</text>
<title>送漢南西遊浿上</title>,<text>柳活江城花復鮮。人間難得是春天。樓臺多少今如夢。送子西遊一可憐。</text>
<title>漢南將西遊浿上。夜與隣知貰酒賞雨。仍有贐語。</title>,<text>夢踏江堤細草生。駄春疋馬去縱橫。今年此夜同隣會。寒食淸明送客情。休暇暫須辭北闕。歸來應復說西城。樽前跁跒吾何事。茅屋深燈記雨聲。</text>
<title>自嘲自歎</title>,<text>懊懷般般著處生。怕人指我太驕橫。一春風雨都如病。小屋興居獨任情。愛酒思過無量海。於詩誰築受降城。近來忽帶塵埃福。三品官名致賀聲。恨我空然太瘦生。是因條理未曾橫。昇平幸値猶餘樂。衰老如今快作情。靄靄雲容包一世。融融花氣重春城。誰當會此閒人意。黃鳥深林喚友聲。林梢滃浡夕烟生。卧恐明朝風雨橫。遠近楸梧皆墓祭。沮洳菽麥亦農情。共傳宰相方論道。無事先生不出城。白下遺風重時節。滿街猶唱賣花聲。</text>
<title>偶成</title>,<text>惻惻寒驚晝霧添。紛紛雨惡夜風兼。老夫欲向東君語。春事今年太沒廉。</text>
<title>小坡將遊宦沁都</title>,<text>新築園屋小開池。花欲燃紅柳復絲。藉此春遊誰禁得。如今少別始難知。懷綏百里推前績。保障三河在聖時。細囑君多沁陽句。郵筒可又錦囊宜。</text>
<title>送申通判錫游赴江華</title>,<text>沁江春水碧油油。雲舳龍驤箭似流。鎭撫閒營新節制。萬人歡笑慶申侯。水寨烟空鼓角閒。往來船舶一連環。春風雨露桑麻長。通判看花馬耳長。近世人誰善讀書。銅符一出少紆餘。看君綠髮前聲績。到處多稱製錦如。</text>
<title>春盡</title>,<text>小庭看草色。山月載晴陰。鳥過枝餘顫。鷄聲洞愈深。歲年此中盡。晨夕幾人尋。搔首南窓下。時時擁鼻吟。</text>
<title>入夜</title>,<text>連旬風雨散晴空。取次春遊商畧中。和悅可憐今夜月。牢騷還有此衰翁。同隣故舊思仍切。幾處樓臺興不窮。學得少年相勸語。若將隨綠又尋紅。</text>
<title>季氏生朝</title>,<text>老我前宵睡未成。石年今日作何情。可諧人事從心祝。湯餠優先飽弟兄。</text>
<title>曉鍾</title>,<text>老人山屋裏。寂寂思眠時。忽地來風喜。長天去月遲。千年如可見。百事始無疑。世耳多箏笛。共誰說與知。</text>
<title>寄箕伯趙少荷</title>,<text>若周治理成。王命在申甫。往汝于藩宣。藎臣念乃祖。一軆所艱虞。而宮及而府。關防西北陲。星使且旁午。輿言傳一時。活佛來西土。西土四十州。家家功德溥。文采與風流。江山遭有主。民耕士讀書。行院自歌舞。江郭明春霞。樓老呑復吐。幕賓以唱醻。演成西京譜。</text>
<title>雨中與隣生共賦</title>,<text>側身天地我何投。汗漫多從白下遊。風雨今來三士屐。江湖忽憶十年舟。買醪買餠療饞腹。論畫論詩緩劇愁。數樹園紅尙春事。無妨秉燭夜淹留。</text>
<title>餞春日。爲松石所邀與。淵齋，石然會賦于申丁岡。</title>,<text>花意雖殘柳意餘。人情隨處可相踈。萬家皆有芳時樂。一枕還看舊友書。不負靑山偏我愛。元來白髮不稱渠。明年此日知須健。共待東皇好返車。</text>
<title>浴佛日。冒雨赴松石會。</title>,<text>樹陰濃綠雨鳴枝。是處觀燈夢一思。暮境生涯何所得。同隣故友莫相離。擊鮮噉麪情騰酒。信筆連牋話入詩。今日庭前紅芍藥。辛勤更待爛開時。不堪佳節無聊過。強赴西園一費哦。八日楡糕今尙好。萬家燈竹舊曾多。時哉公可鳴朱轂。老矣吾其隱碧蘿。進進酒來忘外事。光陰元自逝如波。</text>
<title>過花巷舊園有感</title>,<text>山下平蕪碧四環。數家門掩雨聲間。不堪怊悵詩人老。獨有梨花尙舊顔。</text>
<title>和呈兪愛石侍郞 錫煥 賀詩韻</title>,<text>廣慶煕朝雨露恩。至今蕭艾亦滋蕃。玉圈不是尋常物。蒜髮方知七十尊。此有親朋書用賀。果於仕宦夢非存。何時花巷相酬句。重把深樽仔細論。</text>
<title>無燭。用惡少年呼韻。</title>,<text>早安衾席斷相呼。坐覺怊然卧更孤。天下深憂多暗地。人間閉目最良圖。遅遅窓待翻朝鵲。落落琴疑聽夜烏。隣壁餘光吾不願。片心元在一氷壺。</text>
<title>盆花始開</title>,<text>日南花發思依依。與近東墻對落暉。今日山園無事在。往年風雨送人歸。蝶翾夢入紅羅幛。雀啄香留碧蘚衣。却復叢叢木闌曲。金錢石竹一芳菲。</text>
<title>乙亥五月十夜記夢</title>,<text>樓臺花木境分明。憶向蓬山吹玉笙。欲說世間頭白事。居然二十六年情。成齋歸眞在庚戌。○右成齋耆婆村屋夕從容。語到烟霞澹復濃。七十六年回一笑。頭銜通政小司農。三期今年七十六。陞資爲戶曹參議。○右三斯羡去靑山無事卧。人間我獨見支離。誰曾欲學長生訣。神采如常說未奇。用韋史語。○右韋史素山學士鎖銀魚。永日閒鈔幾種書。且喜看君多好語。新詩又得送春餘。素山今春詩會甚盛。○右素山</text>
<title>與如齋尙書碁罷對硯。尹淵齋亦會。</title>,<text>五十年來幾往還。神交况復在詩間。寄筒頻問西江榭。放筆聯題北郭山。宰相名成公且老。林園病後我今閒。餘生奇此棋樽會。透到忘憂第一關。</text>
<title>是夜大雷雨。詰朝春塘臺試士。</title>,<text>天心足以人心求。雷雨通宵是底由。起出龍兒千百輩。明朝戰向禹門頭。</text>
<title>曉卧驚雨</title>,<text>半夜虛空柝槖聲。直投亂石碎轟轟。樹林莫抵披靡勢。神鬼交愁窸窣鳴。猝地無人方獨見。夏天之候或時行。少焉月出東山上。如醉還醒一氣淸。</text>
<title>新授工曹參議肅謝後。出慕華舘査對。</title>,<text>有如之死貪浮榮。起部新銜亦是驚。臚唱分班趍北闕。國書査對出西城。回看霜髮慚衰朽。那得秋毫報聖明。人海蹄輪相滚倒。羣羣氣色自功名。</text>
<title>解官</title>,<text>五日爲官古或然。爲官五日已如年。山居分內元閒漢。林立前頭有幾賢。借衣還篋浮雲盡。舊卷支牀白晝全。坐想金門嚴鼓下。紅泥雨滑作班聯。</text>
<title>丹邱感懷 海藏，韋史所居屋址。</title>,<text>遺墟漠漠草靑靑。松竹徒存舊典型。華屋山邱百年事。西州門外客重輕。</text>
<title>偶題</title>,<text>競爽申洪好弟兄。同心之契昔蘭盟。童年嬉戲仍衰老。夙世風流足豔驚。一與想忘泉下路。忽然多感雨來聲。南園嘉木淸溪水。猶幸人間未了情。</text>
<title>題萬東廟御書扁額過江詩卷 幷小序</title>,<text>春樵沈君聲澤袖一詩卷。示於冕。詩凡十九韻。與尹繡山喆鉉相酬第末詩。卽萬東廟扁額過江日感事也。冕于繡山。未及謀面而耳灌心折。已證神契。况此詩之作。除有心人。何能慨然興感。寫盡字字血字字淚。冕遂借韻一題。自愧鹵裂。重坐競病。然後之人。必有知冕今日情也。附春樵轉致繡山。亦翰墨間一奇遇。金扁寶字載江舟。揭到華陽萬折流。禹廟山深回日月。楚人屋小寓春秋。何天欲下啣書鳳。此地欣陪立仗牛。一部可傳東國史。忠臣烈士古今愁。</text>
<title>宋石庭 秉瓚 於其寓舘。置酒邀余。黃石然，權萬齋，李又南敏鉉俱會。一韻纔成。李菊史觀翼不期而至。一座叫奇。</title>,<text>鐵物橋邊客馬經。畿湖人士會如星。一山斜對烟凝紫。萬瓦中分樹出靑。北海開樽存友道。露門退食仗王靈。當時盛事今猶及。置驛前郊五日聆。譬得人情山下泉。澗溪成海萬波連。化爲交道雲龍合。如此文章日月懸。小會偶圓消夏地。其人忽到夕陽天。氷盤更進無量酒。酒是餘生歇泊邊。</text>
<title>自橋南而歸山隣。諸生偶到。</title>,<text>暮北朝南孰是非。詩塲得意似今稀。奇人遞遇皆同榻。名酒多廵不典衣。簾角來風淸蔌蔌。樹頭去月映依依。君應會此忘衰困。漏徹鍾鳴莫遽歸。</text>
<title>夜踰桂山嶺</title>,<text>山村老叟慣山行。陟險翩翩似踏平。瀼露凝林紛月色。流雲過壑出溪聲。有誰一唾如斯界。是我偏奇別作情。更喜高人居止近。鹿園西路到三淸。</text>
<title>李聖一 道宰，申言汝 箕善，金景良 思弼，兪聖茂 吉濬，魚汝源 允洙 乘夜而至。</title>,<text>諸賢何厚我。聯武過蓬門。檐月分儀範。席香發語言。朋來人所樂。士氣國之元。白首慙攻玉。悠悠後望存。</text>
<title>烟坡申都正 在修 生辰</title>,<text>烟坡種福福疇全。書卷精神自得天。遊戲一生人不識。前身元是橘中仙。老人不自奇生日。三百六旬中一時。令子帣韝稱壽酌。遇親生日特情私。山巷蕭寥雨又來。幾人怊悵見空盃。恠吾今朝食指動。一向君家醉飽回。</text>
<title>采蓮曲四首。借和蔡梅盦夢綠草堂集。</title>,<text>蓮花復蓮花。采采遵芳沚。情人今不返。悵望秋色裏。憶昔共采蓮。手持蓮花去。看起䲮𩿶睡。是儂遺環處。天光鏡人面。綠水明朝日。欲共蓮花語。蓮花羞色失。東隣舊時伴。善吹玉參差。恐愧後來人。莫輕說舊時。</text>
<title>嶺上遇雨</title>,<text>嶺上林深景景奇。是吾來往却多時。今朝曳屐前宵處。映月枝爲雨響枝。</text>
<title>霖雨夜</title>,<text>山夜寥寥山屋懸。踐更鍾漏杳如年。如何想起千端事。終始無成一刻眠。遅遅窓隙到天明。今古無端一枕輕。却是老人多聽瑩。近蠅替作遠鷄鳴。屈注銀河萬斛流。忽然聲勢雨堪愁。荒隣蝸屋知無數。誰學張融岸上舟。</text>
<title>哭任漢南返櫬</title>,<text>可惜任君玉一般。淚邊如對別時顔。大同江水無情水。不遣詩人得句還。人間三絶舊曾聞。及到今時又見君。何事好緣多不永。西陵樹色雨紛紛。文章氣脈好根源。承旨家中監察存。點檢床頭殘墨字。山隣老伴獨銷魂。</text>
<title>悶雨</title>,<text>一連苦不片時虛。來勢來聲印板如。南北東西風又打。癡人自卧小茅廬。</text>
<title>對月感事</title>,<text>月含烟樹露疑池。憶似西城賞藕時。數客來從流水外。故人家在碧雲涯。十年如昨情如才。萬事于今髩作絲。夜久不知身更倦。曲欄一角坐吟詩。</text>
<title>晏起未整衣</title>,<text>朝日照房櫳。欲起便不起。不起亦何爲。俛焉此骩骳。籬落有喧跡。鷄犬來啄舐。可以人不如。已矣吾老矣。每自念衣巾。是包憂與喜。勿令兒輩覺。天趣不動指。一事終敗人。眼前羣書峙。</text>
<title>苦熱</title>,<text>潦天蝸屋抵何般。初伏雖過中伏還。溪閙暫寬洴澼暇。林淸如見畫圖間。月樓風閣思猶濫。沈李浮瓜計亦艱。盤礴解衣搖扇卧。傍人應笑老夫頑。</text>
<title>題盆花</title>,<text>䓀莄花白葵花紅。紅白看渠盆景中。咬葉咬根吾未盡。平生做事失全功。</text>
<title>庶祖母忌日。病未與祭。</title>,<text>吾衰不與祭。撫念斯何人。事事都歸忘。情情倍觸新。兒曹踈禮節。物品備艱辛。想像爐烟處。焄蒿倘有神。</text>
<title>七月三夜</title>,<text>林薰初凈洞喧收。宛轉空牀可自由。萬里銀河徒極目。誰家玉笛又新愁。古今易得騷人恨。天地難爲曠士秋。聽到街鍾仍算漏。有風來處一回頭。</text>
<title>李浣堂 載允 約諸詩伴。會賦桂山草堂。玉垂乃與滄嶼，竹樵躡至共賦。</title>,<text>坐對高人手植松。將身如出世塵濃。洗瓢思飮靑麟水。拄筆看題白角峰。才子少年新氣意。潛郞傲吏舊音容。微風欲動流雲晩。一壑蟬聲幾萬重。</text>
<title>卽寫</title>,<text>暴雨忽停停復雨。一蟬纔叫叫多蟬。老人耳目都無別。頹卧窓南作晝眠。</text>
<title>向夕</title>,<text>熱天向夕殷其雷。東際西邊恐恐來。靈匹今年正愁絶。銀河漲嚙鵲橋隈。</text>
<title>早霧踰桂岡</title>,<text>溪山草樹捴堪疑。一似人間睡夢時。及到東岡朝日出。萬家楊柳碧絲絲。</text>
<title>讀又閒李學士 載完 天然亭詩。有感往之懷。遂次。</title>,<text>開落池荷歲月飛。西亭一夢尙依微。金風玉露秋常好。碧酒紅燈夜不稀。忽漫相思佳句在。如何可忘故人歸。將身若復翩然去。掇取芳香製我衣。</text>
<title>聞曉鷄</title>,<text>漏鍾先有報。此候信丁寧。小巷虛生白。前山遠送靑。悠悠千古事。落落幾人醒。善惡無多路。毫分枕上聽。</text>
<title>感秋</title>,<text>苦熱支離太瘦生。如何又作徂年情。芭蕉葉上三更雨。却是今秋第一聲。</text>
<title>黃石然六十三生朝 七月十九日</title>,<text>墻北令公生辰期。墻南老人寫一詩。六十三壽已得之。得得可化鯢與梨。老人畧言老人知。令公康疆神不衰。氣槪磊落文思馳。乃以忠肝義膽持。一生官爵不憂卑。一生契活不憂飢。人得於天曰秉彜。但憂一生或自欺。今朝有飯兼有滋。况復盈盈酒泛巵。令公詔兒帣韝治。老人不可不飮斯。號呶一醉是生涯。墻北墻南是何時。</text>
<title>愁霖</title>,<text>一連雨惡大堪驚。十日長安不見晴。處處樓臺藏霧氣。村村籬落變渠聲。園蔬已落頑童事。市米偏翔狡儈情。屋敗厨空都束手。世間無數拙書生。</text>
<title>愁夜</title>,<text>料是光明九萬天。穆臨好月衆星懸。何來每夜皁羅幛。罨著虛空秪漭然。全宵風雨又如斯。輾轉幽憂不自知。稍覺精神廻一片。曉鍾聲到枕邊時。</text>
<title>黃石然生朝邀詩伴。雨未果。其翌始會。大院閤下以五百銅致酒資。</title>,<text>昨日未成生日詩。今朝猶喜會賓時。諸君對榻欣情緖。二老當筵感髩絲。翠入秋山幽室凈。紅生夕照霽景奇。此中供俱知誰力。五百靑銅寄所思。</text>
<title>送尹熺甲還嶺南</title>,<text>相人無眼力。幾失此奇男。爾適遊京口。吾能愛嶺南。後期時或再。同住夏經三。詩囑平安去。烟雲句裏含。</text>
<title>曉坐愁霖。誦杜詩。</title>,<text>花溪秋雨歎。眞正大心詩。去歲相千載。感人在一時。如何拯出溺。使得免於飢。白首吾今老。筆無富貴辭。</text>
<title>自嘲</title>,<text>最有人間可笑人。生來做得幾多因。寸心自謂遊千古。綿力何曾庇一身。噉飯耽眠隨地分。吟風咏月或天眞。曩年銅綬今緋玉。却效西施作里顰。</text>
<title>誕辰宮詞</title>,<text>觚稜金樽瑞雲堆。喜氣歡聲八域開。盛節虹流天所眷。積旬風雨放晴來。殿宮內賀誕辰儀。北斗南山入壽巵。臚唱前頭班又整。銅龍門外問安時。雙蕉前導建春還。大院今朝喜上顔。內裏私情如獲覩。一團和氣積齊山。</text>
<title>悶</title>,<text>先生不吸淡婆姑。鄰壁燈光倂世無。如此秋霖愁絶夜。著何消受得支吾。</text>
<title>大雨多日後入山</title>,<text>前日筇鞵處。那知叫一驚。溪聲天地大。石面古今生。果否潦眞去。居然秋復淸。故人此中在。欲與說詩情。</text>
<title>次隣丈韻自述</title>,<text>白麓迤西折復南。窮能不累幾多男。化身未必奇千億。知德從來戒二三。漏屋床連居亦穩。淸泉瓢汲味還甘。朝名市利紛紛話。此是先生大所慚。</text>
<title>八月旣望見月</title>,<text>好月東山出。徘徊萬里秋。乾坤成一局。今古積間籌。是我懷中得。看誰影外遊。來須歸誕妄。指處有瓊樓。</text>
<title>十七夜月。比昨尤佳。殆夏秋間始有。</title>,<text>六月至八月。未有此淸新。露下盤擎玉。風來鏡掃塵。遙哉無夢。怳若素心人。天亦非容力。陰晴果底因。</text>
<title>夜持筇過溪</title>,<text>以脚資非脚。扶吾踏地功。無須多欲巧。百足不離蟲。</text>
<title>題申生仁均扇面 水原之廣德。吾所平生欲居之地也。廣德申生仁均適至。問其居生之樂。率成一絶題之。</title>,<text>廣德江村一草廬。太平烟月任興居。春來好作如何事。朝把耘鋤又釣魚。</text>
<title>江樓秋菊 石城閤下與諸詩人。賞咏楓菊于湖舍溪莊。裒成一扁曰湖菊溪楓集。自此至下三十。幷韻再押。卽集中作。</title>,<text>林園如畫畫中眞。樂此西江不問津。楊柳風來鴻燕勢。荻花秋證鷺鷗親。龍山落帽當佳節。綠野芳樽速幾人。四座無喧催鉢起。大家詩出奉淸新。</text>
<title>楓下又吟</title>,<text>落晩西風鴈響過。登樓迢遞欲如何。關情水有烟光積。流目山偏雨點多。無數寒花黃到地。尙餘秋草碧緣坡。潘仁宋玉徒爲爾。寧把深樽一放歌。</text>
<title>楓下三飮</title>,<text>衰零佗傺已多時。忽似飛騰一轉移。楓菊閒情歸晩契。江湖晴景動新詩。縱令之死餘無恨。通計平生此足奇。大拍床樽頻使酒。山樓不覺夕陽遅。</text>
<title>菊西四吟</title>,<text>詩思難於百尺登。撚髭吟詩夕張燈。提撕人事元多感。描寫秋光且未能。座上相驚蓮社侶。林中又到竺山僧。白雲黃鶴當時句。除却夫君屬誰曾。</text>
<title>江樓五吟</title>,<text>半江纖月映書樓。一色粧成萬壑幽。槲葉風鳴疑水鶴。蘆花雪白混沙𩿨。無心自守蒼茫夜。是處偏知義氣秋。慚愧此身少長策。秪今不買釣魚舟。</text>
<title>月夜連吟</title>,<text>山夜寥寥山屋凉。繡屛銀燭煥書堂。果然酒國生春色。至使文星射斗光。鶴氣盤旋穿樹遠。𩿨眠淺深過橋長。徐君先去關情事。之故沈吟我欲狂。</text>
<title>重陽翌日又飮</title>,<text>林木溪山秋復淸。敎人留住愜幽情。朝潮任看輕帆勢。夜雨閒聽遠碓聲。不借丹靑來畫境。富存詩律等書城。菜畦藥圃江民事。猶是康年答聖明。</text>
<title>溪榭霜楓。共賦三十韻。</title>,<text>蕩春西畔普賢東。遠遠秋光一望同。韻事已多桑落後。佳辰元在菊花中。溪山窈尋前跡。翰墨淋漓附下風。詩檄此場珍重甚。虛心敢道點犀通。晩秋天氣未玄冬。迨此林園處處逢。烟澗細鳴琮珮遠。霜楓渲染錦裝濃。三生緣業蒼蒼石。一樣襟期落落松。坐到山深雲復起。詩情那得不從容。今時溪是向時江。來往隨身酒滿缸。收拾詩囊看一一。提携山屐理雙雙。紅塵不敢侵揮麈。碧峀多情對拓窓。莫許餘人輕到此。白雲深處吠仙狵。衰骸一線力難支。▣韻如風促鉢時。下字難於搬石重。沈思纔及炷香遅。溪雲冉冉吟邊住。山日怱怱語半移。捴把烟光皮膜外。迂生自是不能詩。城陰一出逕依微。赴約山家不可違。細石蒼苔通行戶。黃花紅樹映簾衣。詩因情得均工拙。酒到手來無是非。留宿從今難遽返。亂山叢翠百重圍。餘生身計已忘魚。髩髮蕭然賦遂初。數客筇鞋聯步履。一區泉石問興居。西風緩度寒橋遠。夕照紅翻古木踈。非獨閒情無定所。滿山蒼翠不勝書。畫裏太平唐與虞。及身覩夬幸生吾。笙鏞昭代諸賢在。烟月千村一事無。分得叢叢歸大澤。遂成物物戴洪爐。公前猥頌當今賀。許賜良辰酒百壺。如海空林夜色齊。仰看星斗俯聽溪。壽樓一座風斯下。華嶽千峰月未西。暗濕草根幽蚻起。顫輕楓葉異禽啼。仙區迷路曾誰在。不是迷人人自迷。愛此靑山面面佳。中間瀟灑一書齋。風來宛轉穿林度。雲出旖旎入戶排。好客詩餘頻勸酒。頑童睡後戒搬柴。千金良夜梧桐月。留照高人落落懷。我令起我已寒灰。江榭題詩今又來。勝地溪山秋理屐。滿天風露夜啣盃。情知菊蕊殷勤在。期證梅花次第開。此日驪龍頷下物。騷壇高處見高才。修到此宵見月眞。三溪洗出鏡無塵。西風露冷絺衫薄。大地秋生蒜髮新。埭漏五更歸遠客。江葭十里詠伊人。名區淸享皆公賜。不費千金已不貧。錦繡溪山錦繡文。今秋遊事屬諸君。重城並轡平明出。遙寺淸鍾入夜聞。跡似江鴻來印水。心隨園鶴欲棲雲。蕭然借宿靑藤屋。老石寒松作一羣。世或傳稱五壯元。都空文藻感猶存。遺墟變幻塵經劫。題壁崚𡾓蘚有痕。從古林泉歸定主。至今門戶愧孱孫。首邱不禁眞心祝。通德芳隣許一村。右賦感舊。此地水石。本是悟齋公管領。今爲易主者屢矣。林氣凄淸石氣寒。平安借宿笑相看。自憐狂態容何病。縱有詩愁却復寬。九秋楓菊酬筇屐。二日溪山散衣冠。芳樽更進無停筆。錦軸紛紛匝一團。捴把烟雲好點刪。隨時供養足吾閒。名韁得失商量外。書卷生涯寤寐間。有酒可能回白髮。無金尙欲買靑山。靈泉煎啜龍團起。此是衰年夢覺關。朝日明晶楓葉先。雲興霞霨洞中天。吟情如窄三千界。茶品新添廿四泉。細石寒苔留舊雨。短筇長屐度芳年。丹厨絳簡方修案。許我仙家一小仙。詩腸已渴轉寥蕭。一宿山扉又一朝。提屐縈紆流水細。扶筇搖曳片雲遙。人家靠在靑楓岸。佛寺傍通白石橋。精飯佳蔬供俱足。社中知識可書招。橡泡萊菔可充肴。得酒頹然歲月拋。樹自千尋通氣息。雲惟一片托神交。秋溪深處魚同隊。夕照紅時鶴返巢。營柳城花無遠地。等閒幾客過前郊。太華岧嶤萬丈豪。兒峰孫嶂捴凡曹。中分巖壑收雲盡。粧點樓臺得地高。花塢新培紅映肉。酒樽時聞碧生濤。淸詩每寫消閒句。玉版飛騰五色毫。巧抹紅鉛斂笑歌。今時目逆盡名娥。碧梧紅荳騷人在。綠竹蒼松傑士多。一例自迷同混濁。如何不去問江河。衰齡幸得安心訣。脚踏康莊穩穩過。散軸抽毫亂似麻。淋漓風色貴詩家。欄西俄報緗簾下。堂上催傳繡燭斜。競病安排愁硬韻。咄嗟得失笑恒茶。有誰更作旗亭事。帶月前村酒可賖。幾日將看歲且陽。翻驚徂節此堂堂。四時元與流雲變。三籟方從嵌壑長。絶地樓㙜排夜色。滿天星斗壓秋光。倚欄望到天端月。撥得人間擧世凉。詩理昭如玉理庚。大家元氣得之淸。尋常語是千年事。造化心知萬古情。厚地收烟三界凈。中天有月一輪明。焚香頂祝今宵願。驥後長隨此老生。水自淸淸山自靑。翼然高出一林亭。容他好客時來往。不放佳辰任醉醒。持世塵間功德佛。老人天上吉光星。萬木秋聲皆義氣。湖車吟返比堪聽。萬木酣霜夕日蒸。吟筇幾處去登登。西江沙石皆詩字。東墅琴棋盡友朋。已老得閒差及健。升平無事可時乘。騃童笑指林花爛。欲語秋情只夏冰。百折溪流等石尤。游人欲去復淹留。酒看白髮無心事。詩寫靑山得意秋。幾日曾尋羊仲逕。前宵又宿庾公樓。秪可餘生如是已。餘生從此更何求。仙庄外事一無侵。錦繡秋光深復深。松老風來通地籟。溪虛雲去露天心。時修凈契參廬社。也把塵機息漢陰。紅葉題成詩檄字。衆賓留醉到如今。詩情如葛遠于覃。籠得溪山挹翠嵐。鶴氣秋天來郭外。鴈聲昨夜夢江南。不逢宋玉難成賦。欲與潘仁且劇談。茶冽酒淸都飮了。敎誰品列玉泉貪。一日浮生笑是鹽。林居偃息解精嚴。葛仙句漏宜安竈。坡老廬山已在簾。楓頰霜紅如我皺。草心秋綠向誰纖。詩多詩少何須較。不足爲貪不足廉。趍赴溪園雅集咸。村生衰白愧庸凡。名山信宿如回蔗。詩道專門豈止醎。一派寒泉歸下界。半輪秋月付西巖。平聲三十今酬債。輕快身同脫垢衫。</text>
<title>擬古用隊字</title>,<text>題彼鴈同行。亦有魚同隊。人生寄形骸。精爽實外內。賦命一以殊。貴賤自相碍。眷眷視蔭日。趣嚮侯誰在。高山仰彌高。德美軼往代。惠好示無射。金玉遂敬珮。秋菊殿重陽。辛勤後車載。逶迤寒溪度。偃蹇靑嶂對。嘉會貴簡朴。明月映眞態。供具文讌盛。可容千百輩。蘭薰動瓊什。曷云報良誨。三宿秋聲閣。逡廵不敢退。</text>
<title>又賦三十韻</title>,<text>北門騎出澹秋空。山亦多緣水復功。照日林霏呈變態。受風松籟發淸䧺。百年如此身當健。一事無拘興豈窮。酒熟蔬香都不讓。餘生已學信天翁。莫謂衰翁到底慵。硯田秋熟富詩農。晩楓霜菊看看好。野蔌山蔬處處從。蘚厚放侵前度屐。雲間遙入午時鍾。此情欲對誰人說。欲說千重又萬重。恣意提筇撥石矼。萬楓聶聶納頭降。夕氣欲度飄商律。秋士相看瀉楚腔。有酒方宜今日政。爲詩誰似百年邦。山樓動靜皆堪記。又向時辰標一撞。休說前期與後期。楓天雲物鎭相宜。百年蹤跡魚相樂。九月情懷鴈亦知。屢辱深樽開竹榻。枉存寄札損瓊枝。宋玉一生才是病。臨水登山浪自悲。吾人緣業似今稀。衰老身霑翰墨輝。斜日山下雲疊疊。西風天末鴈飛飛。詩情漠矣常催鉢。世事居然已忘機。幸與諸君同一醉。此宵又宿竹間扉。城南城北置吟廬。可是山樵水復漁。騷客頻來楓樹下。流年堪惜菊花餘。一身康健閒無事。煕代升平樂莫如。此去少林知不遠。明朝有意試膏車。天地中間現一吾。幾生修到此生愚。得詩偶寫烟霞氣。遇事看同水墨圖。名外風過憐草木。髩邊霜重惜枝梧。何人藏有荊山玉。自楚之秦欲善沽。金麈輕揮繡燭低。菊花詩出咏還題。淸溪一曲留雲宿。高木千尋穩鳥捿。秋近軍營閒鼓角。夜深城郭閴輪蹄。樽前欲奏峨洋譜。綠玉名琴手一携。看水看山一例皆。南之高絶北之涯。連天草色和烟林。滿地商聲入樹諧。此夜歸休情似海。往年追憶夢難階。焚香自讀登樓卷。獅座深深愧下儕。興到濃時睡未催。筆床茶竈凈纖埃。迷離夜色雲千疊。收拾秋光夢一回。舊友歌同山有木。前身語欲石生苔。幾何又見西湖月。愛敬書窓數樹梅。樓外蒼茫去月晨。憑欄垂手聽溪頻。靑山影入深於夢。老木心通寂若神。忽復顚狂餘醉態。不堪怊悵證詩因。蕭條異代同聲感。我是潘郞幾世身。朝曦朗凈澗溪分。起坐空欄整宿醺。洞裏人家楓樹晩。城中何處馬車紛。怳疑泉響鳴仙珮。絶愛林霏上客裙。恠我年來禽尙跡。不知誰使此申勤。秋後如尋衆竗門。巖楓溪菊謝城喧。不逢樵客來遊路。許付詩人去惱魂。至寶難醉此筇屐。無錢亦管好林園。淸朝手掬淸泉吸。快滌前時醉味昏。副護軍猶一散官。官人衣樣入山難。緣何近日閒如許。只爲衰年興未殘。脫爾相逢烟外水。超然又對月中巒。西園秉燭秋還可。菊地楓天節序闌。今年楓菊濟詩艱。染墨騰毫輒解顔。郊社江隣皆別境。漁君樵弟又同班。行休自恣山隨重。名字無題石恃頑。頭白堪憐遊汗漫。見誰高出世人寰。一讀新詩白日眠。詩香詩色動人憐。而今好事多城外。無限秋光在眼前。鑿石看開蒔藥圃。穿雲時汲試茶泉。忘形自是餘生樂。有酒當場可億千。於焉山日酒中消。遠笛隨風返夕樵。詩債其如當白地。秋情直欲上靑霄。軟塵香土都歸忘。芳菊鮮楓半見凋。不盡留餘元好事。西窓剪燭又今宵。未解琴情莫漫嘲。斷絃欲續乏鸞膠。流光臨水同誰語。世事看雲不可抄。歸馬也知由坦道。捿禽猶自穩深梢。淸心到處皆靈境。休問人間大小茅。勝絶溪庄境與遭。違城十里未云勞。題詩手把蕭蕭葉。嘯處身登落落臯。萬事可能成爛漫。一生如此免牢騷。池魚籠鳥從前恨。莫遣秋風感鬢毛。鉢催箋劈重金科。下筆其如赴急何。薄質敢云山有石。大家元得海之波。雙淸竗景推閒主。三昧眞詮悟轉魔。競病知難容易寫。此生驢技了無他。寥落詩懷積漸加。流光又薄幾重紗。知旬蓂換三分葉。持世梅留一度花。附驥忩忩吾已老。登龍屹屹衆堪誇。自來自去吟秋客。恰是溪邊聚散沙。朝來臨水惜年芳。閒步脩藤老石傍。絶地昭明無俗氣。凉天縹緲散林香。夢回猶記窓前月。髩薄疑添鏡裏霜。底事沈吟停屐久。不知還醉昨餘觴。少皥玄冥遞送迎。人情分數亦分明。萎花露覓留蜂處。落木風知度鴈聲。作賦偏憐潘散騎。題詩忽憶謝宣城。是吾行止無多路。渚月溪雲一策輕。山居無事詩無停。下筆溪雲草木馨。節物秋冬多變態。賓從日夕許忘形。雅言座上淸如竹。散跡樽前聚似萍。好謝今朝珍重意。缶音猶自出心靈。詩人得得仗誰憑。面目如吾絶可憎。浪計百年餘雪屐。浮生一笑盡風燈。法書名畫心心又。蒔竹移蘭處處仍。唉渠鄭谷何緣業。白雲來去幾殘僧。秋色如今地盡頭。山溪疑復一重幽。從知提筆徒無賴。縱欲題襟耐自由。是處來隣廬嶽契。何人曾泛越湖舟。養眞㝡好收藏日。落木詩龕我且休。往宵夢見月千尋。覺後猶疑在竹林。流水聲來頻洗硯。靑山影落一披襟。無心遙把王戎塵。有曲難傳叔夜琴。白首可憐詩結習。吾生癡絶到如今。何論城市與山庵。懷緖無端不可堪。杖策逍遙觀世半。持樽怊悵送秋三。白頭舊夢違香土。明月前身映碧潭。㝡喜仙家雲子飯。但知其飽不知甘。亭亭斜日下西簷。流水松聲晩更添。酒味聖賢皆有別。爐熏文武一能兼。山中結社時爲盛。人下題詩我豈嫌。回笑從前多猥稱。東坡以後孰無髯。新詩緘續舊詩緘。刪抹糊塗幾字劖。象外意如看爽笏。箇中氣似飽風帆。置身福地雲多悅。招客淸筵酒復銜。正是丹靑難狀處。夕陽彩翠到松杉。</text>
<title>擬古又用隊字</title>,<text>諸君聽我言。我言言不再。曩在龍山日。眷眷垂錯愛。庇蔭玉樹側。朽株乃形穢。北郭致鴿使。弊冠拂塵戴。仙狵仰舞鶴。慣客不之吠。我詩縱挈囊。我名已入袋。墟烟澹黃華。峀幌繚翠黛。卽席奉淸言。如風噓以塊。命賦紀良辰。爾拙豈吝悔。周行示我好。蔀蒙撥靉靆。是事罕前時。時維九月晦。金秤只自實。願無世人賽。</text>
<title>李海蓮 鳳基 方隱居湖左之丹峽。適今西笑邂逅德里詩席。得一宿之歡。比入闉。與之同車。</title>,<text>之子神淸語亦淸。一宵歡抵十年情。餘生鬢髮將何事。末路詩篇各寄聲。欲待券成偕隱峽。偶同軌力暫過城。兩知別後相思夜。夢到西湖看月明。</text>
<title>貧</title>,<text>天地淸寧澤物仁。如何不軆遂初眞。越金往往無成釼。燕石滔滔易混珍。浮念自期彭祖壽。深憂至及石崇貧。數椽茅書叢裏。欲倣餘生本分人。十笏庭中數笏房。塊然吟囈一書牀。丹靑誰畫斯人得。只見鷄皮髩著霜。多恨筇鞋復入城。北隣蝸屋視餘生。前宵明月同誰宿。兩日靑山移我情。夢尋舊痕雲斷蒂。髩帶閒愁雪添莖。少文歸卧知何事。托床琴繞壁聲。</text>
<title>東臯</title>,<text>負手東臯下。吟吟緩緩行。乾坤吾已老。山水爾何情。宿鳥趍林疾。夕烟漲郭平。可能買月色。此價千金輕。</text>
<title>望小坡園。仍寄申錫游。</title>,<text>元亮去爲彭澤令。故園松菊屬之誰。今朝怊悵多時立。海上靑山夢一絲。</text>
<title>十月初吉</title>,<text>悶看東籬菊離披。力抵嚴霜竟若爲。園中千尺老松樹。歲寒風雪不相知。</text>
<title>餞秋</title>,<text>全秋已去我如狂。吹散西風一夢場。流水逢人多馬跡。靑山何處見詩香。不須今日關情甚。少待明年得計長。落葉休題蕭瑟語。吳興瘦盡沈東陽。詩人磊落酒人狂。猶向秋風各擅場。賸水殘山留迹遍。丹楓黃菊借名香。當樽一笑浮雲去。把筆高吟返照長。大有心心同所願。四時無日不重陽。</text>
<title>伏聞雲下薦慶之喜。際讀大院閤下新詩。恭和寓忱。</title>,<text>鬱䓗佳氣滿門春。玉樹雙枝聳世人。一派璿源傳血脈。下元明月發精神。石如此固分庭屹。梅又含芳貯閤新。別是今宵湯餠會。錦牋詩出寫情眞。</text>
<title>是夜又聞有詩會。用前韻。</title>,<text>爐篆燈花煥若春。半輪簷月照誰人。尋常酒到盃應慣。造次詩成筆有神。㝡喜良宵仍爛漫。更求何處得生新。諸君多帶看山福。咫尺匡廬回目眞。</text>
<title>石然盛說香片茶品</title>,<text>文房淸事抵千金。正有何人時一尋。仙掌朝廻爐篆裊。雲腴晩得硯香深。梅前對雪無思酒。畫裏看山欲動琴。不信當年陸鴻漸。著經眞出利茶心。</text>
<title>聞漏</title>,<text>數到聲聲遠。嚴城動靜分。淺更歸弱水。碧落界寒雪。萬事身爲客。一心夢近君。始憐山下屋。眞率報淸暾。</text>
<title>聞砧</title>,<text>淸砧何處起。情念湊寒衣。遠近隨風力。高低動月輝。歲功方有急。日計可相違。歌舞城南宅。銀燈映錦幃。</text>
<title>喜寫品山葺屋 品山屋敗。不庇風雨。一朝盖葺。隣人驚賀。理畢而雨。亦奇哉。聞其外弟商山伯李老華承敬送錢救之也。喜寫二絶句呈品山。亦所以賀老華也。</title>,<text>品山破屋及今修。驚賀隣人若疾瘳。纔掃門庭天又雨。如何獨有我家憂。賢明太守俸錢餘。潤及潘仁一草廬。度嶺春風應有脚。商山百里樂如何。</text>
<title>偶題</title>,<text>落木天空月始先。廻峰互壑發深藏。曉來一種淸新事。鶴警時飄桂樹香。</text>
<title>仲氏周甲隔日。門內少輩。皆往會丙舍。余獨未往。夜坐馳懷。</title>,<text>坡陵丙舍夜燈垂。眷屬相將酒食時。嗟我病殘空世上。想君怊悵若天涯。餘生一日誠難得。此事何人可料知。結願自同蘇玉局。聯床風雨共題詩。</text>
<title>曉坐</title>,<text>寂寂寥寥甚。南簷月向晨。問梅能有夢。看燭替當人。今古閒中近。枯榮念外新。衰髯時一撫。誰是我前身。</text>
<title>薄曛</title>,<text>雨意南庭落葉堆。高欄負手暫徘徊。街街塵歇歸人疾。處處烟生夕飯催。方有課茶鍾下飮。可能得句燭前裁。無將片刻忩忩視。上下千年一往來。</text>
<title>藏梅歎</title>,<text>氷屋年年凍。藏梅絶可憐。生物由我死。沈吟情糾纏。非我故作此事來。爾毋恨地毋恨天。天地間有一大字。時字無奈聖與賢。爾我托生旣傡時。安得不與同周旋。我亦不能爲之已。爾亦不能爲之然。江南地氣鍾淸淑。四時天候足雲烟。楊范園裏自生涯。和靖林下及水邊。爛熳千樹復萬樹。饕風虐雪非拘牽。胡爲乎不生此樂土。先天得春爭豔傳。處地鯫域小。鬱就盆養工醜姸。富家貴家主人好。銷金煖帳光新鮮。胡爲乎遭此枯項黃馘北山翁。氷屋凍年年。憺然相對長歎息。忽爾思得一妙詮。盆中埋以硫黃片。使噓觱沸當溫泉。盆外包以秸席薦。護令安燠替厚氊。木鉢汲灌土復潤。紙屛開闔一氣宣。我心無所愧。爾身何所愆。此是貧家力。制産從率便。又似老人病。淸補可得痊。用之治國平天下。隨時之義莫大焉。花開花落任遅速。一付漠漠造化權。我茶飮一鍾。我詩寫一篇。梅下且享閒歲月。從此不羡公侯與神仙。</text>
<title>隨書絶句</title>,<text>十笏房寒數幅衾。氷牀鐵壁視烘煁。衰年能得經過盡。亦是仁天澤物心。梅影屛風菊影牀。主人自坐小燈光。劉安去後知誰在。盡室工夫辟穀方。度日如年夜亦年。一周方計了因緣。因緣元是生生事。旣宿郵亭且向前。夢中得句已全忘。覺後依然厭夜長。屈指溪村梅發候。歲寒心事托餘香。老來自爾戀同流。便是逢場好話頭。苟使同流常在戀。如何去作少年遊。誰謂人間好大官。大官之故會歡難。先阡榮掃歸何晩。寒雨寒風歲向闌。阻謁𤩽齋相久矣。近聞榮掃之行。買冰買水與之誰。西峴老人嘲玉垂。西隣洪侍郞老人。伻問玉垂曰當買氷而送乎。當買冷水而送乎。蓋悶玉垂冷薄居處也。 笑噓哄堂終熱死。甚於相對一歔噫。趙甁庵尙書宅。邂逅洪藹士尙書。甁庵曰玉垂必凍死奈何。藹士曰不然必熱死。甁庵曰何。藹士曰畏凍死者。不可近玉垂居處。玉垂不畏凍死。故能安之。後必熱死。胸中自有好江山。日送精神屢往還。飮沐終年知下策。何須置屋石林間。申桂田尙書愛石林山水。買屋而居。余尙馳神曰不知幾度往來。凡石林山水之勝。常若在眼。詩家誰是沈休文。前輩風情尙足云。今我忽然非古我。無心身似去來雲。沈松石尙書用三淵集中韻。賦二律寄桂田。以其草示玉垂。語曰君亦和送之。玉垂尙未遂。盖近日無心。揩眼鈔書大不堪。品山猶自喜眈眈。何如榾柮吹爐火。鼎坐南窓一劇談。金品山承宣日以鈔書爲事。余常勸解曰。何不日與金文義，趙護軍圍坐榾柮爐。劇談一場而散乎。品山亦大噱笑。愛畫愛書都勿言。愛由吾出識誰存。達哉西屋金文義。妙事人間一椀飧。金文義日夕來晤。每哂余書畫邊事曰。人間最妙事。得一椀水澆飯。四隣多日石然狂。自謂非狂是鐵腸。腸曲不容時世好。生來秪解獨醒方。時人不深知黃石然者曰。稍多狂姿氣。余知其不然也。萬千情事捴虛空。只是浮生一瞬中。不讀莊生齊物論。何人能作好英雄。神思麤如未澣衣。老人常歎少年非。吾今閱歷知無限。多得聰明是禍機。玉垂詩本不眞奇。孰使爲之孰喜之。便一無聊吟囈坐。從今寧廢玉垂詩。</text>
<title>宋石庭書邀玉垂，石然與權萬齋共賦。</title>,<text>小雪天時昨雨晴。橋南夜色泛街平。聯筇忽得詩緣至。解榻居然酒信生。玉珮鏘看宮寀步。靈芝根喜古家聲。閤中還有藏梅未。待到初開約月明。梅神若喜客來初。從此因緣話有餘。小雪天時差尙早。暮年人事正何如。催開硯墨傳消息。屢換爐香接起居。四十萬株分一氣。世間無處不桐廬。衰洫何甞喜噉名。已從楓菊結詩情。江雲溪月成三宿。樽酒鐺茶快一生。年老豈知塵外路。時淸不必郭西耕。滿盤雪浪分新味。座上相憐我髮明。一片紅牋墮甕天。溫如其玉藹如烟。人梅頃刻生春意。不凍之年卽此年。</text>
<title>送夜吟</title>,<text>每從曛黃後。輒有送夜愁。敗堗類雪窖。衾薄况無裯。小燭竟已歇。試爲老身謀。結束如赴敵。肅肅出邊州。撐持如涉險。惴惴泛中流。更鼓離積。肢體冷不收。簷矮霜威逼。窓罅風力投。轉展生寒粟。波吒起浮漚。百恠隨念至。是我地盡頭。苟能經過了。快當萬戶侯。忽思善爲國。必先內自修。上下交相勉。外患無足憂。悟此堅心志。抵當得優優。或寐或不寐。曙色辨在眸。是作送夜法。果眞送夜不。</text>
<title>昨夕吟</title>,<text>昨夕計今朝。其事千里適。悠悠道之遠。又復羊腸隔。行李窘槖囊。形骸甚跛躄。擧目漭無際。飛雲度空碧。安得化飛雲。端倪藐咫尺。擾擾紅塵內。躞蝶駿馬跡。爾去吾亦去。去時同爲客。愚哉魯陽愚。倒戈欲何擲。會當如是已。斯須無足惜。忽然一宿起。今朝非昨夕。</text>
<title>至月二日柑製。忠文公孫李重七，忠翼公孫趙同煕入格幷賜第。冕聞而喜之。遂成一絶句。</title>,<text>公議天心元不差。當年種福忠臣家。桂香一動江南橘。喬木春生兩朶花。</text>
<title>淸晨逾桂峴</title>,<text>淸晨逾桂峴。初日掇雲升。碎鏡飛沙際。片銀疊樹層。癡人猶在夢。快觀喜偏能。一世文明象。元從是處凝。</text>
<title>大雪前四日。見籬根小番葵尙餘生意。移小盆作案供。感慨寫惡詩雜效。</title>,<text>風雨時節好。春朝及夏夕。西院名花遍。南庭奇卉積。無大亦無小。絢亂如奪魄。帚鍤厭蓁蕪。園丁頗役役。堂上日笑哄。誰繫烏兎跡。槖商不少遅。玄冥一以阸。延佇傍虛欄。雪霜非宿昔。桐陰久怊悵。菊叢又蕭索。俯仰多感慨。逼冷森戈戟。擁護衣衾厚。周防屛幛隔。收拾梅水仙。緹龕佐錦石。忽見短籬角。蕃葵耿餘碧。譬人孤另在。踽踽欲安適。撚髥惘有失。看看但脉脉。寸翠玉如重。點靑金可惜。是能保弱質。不視凡草瘠。時態惡 去聲 粉飾。素性愛笨伯。遂此移盆上。置之硯咫尺。目逆送艶姝。心好來嘉客。微爾吾誰與。眷眷輸肝膈。冷煖元如是。當日尋常擲。陽復知無遠。將見布和澤。芸芸且職職。芬芳世狼藉。葫蘆寫惡詩。品山一嘖嘖。</text>
<title>金石居侍郞 基纘，朴蕉史都正 興壽 各題一詩以來。二君之勤。又不可以不答。又綴二首而歸之。便寫形穢。</title>,<text>論詩一道似論財。多者元能善賈回。紫閣烟雲輸筆盡。丹邱風雪送緘來。奇哉傡世休文病。老矣當時子建才。煖卧深房毛薦上。侍郞曾荷賜薦之惠。 笑他雙眼冷光開。閱市千金未始財。人人豈購是詩回。珠光收筆玲瓏出。犀照通心貫徹來。十載儀容如對話。一時傳誦况憐才。分明讀得雙牋字。靉靆深功眼路開。</text>
<title>節届大雪。始得細雪。</title>,<text>山風來去響柴扉。大雪今看細雪飛。自是天心猶節序。如何人事但依違。梅花晼晩詩無色。鬢髮飄蕭酒不非。欲訪剡中戴安道。萬端情緖托誰歸。</text>
<title>純祖大王諱辰日恭題</title>,<text>嗚呼是何日。純祖禮涉辰。恭惟我純祖。東方大聖人。久道治化隆。太和一氣醇。粤若勛華盛。禹湯書有陳。姬文乃丕顯。之德純乎純。煕運河水淸。千載幸見親。慟哭歲甲午。倐焉四十春。日月尙在天。雨露洽遺民。韋布餘頑縷。有淚常霑巾。當時化育物。存者幾臣隣。神孫致永慕。明衣重宸。象設喬陵下。駿奔修精㮒。賤臣中夜起。白首愴流塵。涓埃愧蔑效。支離木石身。不及憑霄恨。漠漠如隔晨。星辰澹河漢。寸衷若少伸。邦籙際無疆。垂庥祝振振。</text>
<title>又石侍郞示溪榭詩卷。要評質仍和。</title>,<text>自是眉黃對榻看。尋常言外有餘歡。知君鵬志時非晩。念我鰥憂歲亦寒。溪雪詩來多下筆。陌泥路濶少彈冠。梅花欲發偏爲夢。暮去朝來不暫安。</text>
<title>卧後</title>,<text>卧後經過法。昨今豈異同。燈乾窓有月。衾褪壁生風。萬事縈雲外。幾人繫念中。明朝朝日出。尙是一衰翁。</text>
<title>月燈喩</title>,<text>使月大如地。始能照遠天。譬之廣室內。炯炯一燈懸。見月又見燈。妙悟入玄玄。人身滄海粟。具心至藐然。遠及千萬里。溯及千萬年。明可以適大。參才而周旋。翳或月所阻。障或燈前牽。翳障乃作祟。月燈何病焉。人心修修處。保我自得全。</text>
<title>沈松石尙書用三淵先生集韻。疊成二律寄桂田。以其草示余求和。步其一篇。</title>,<text>七十年來住一城。如何近作別離情。生涯歎我歸無所。出處看君宦已成。買屋喜多松桂趣。挐舟時逐鷺鷗行。遂初元得書中力。况際昇平答聖明。</text>
<title>咏餘雪</title>,<text>朝日紛然向晩遅。得風無勢出烟奇。銀絲愁濕踈仍撤。玉屑嫌輕冷不收。四面靑山來入夢。一般春雨想題詩。睡龍尙卧同雲處。頃刻飛騰世豈知。</text>
<title>雪夜讀山谷詩</title>,<text>浪閣緹巾文節詩。口生荊棘今多時。梅花燈影千年照。雪月天空半夜期。重整牙籤揩眼月。敬持香瓣證心知。髯翁像亦屛南揭。行處如來一問之。</text>
<title>慰寒</title>,<text>雪威顯贔屭。風力恣縱橫。貧病禦無術。驅納塡一坑。唉他傍人恐。達觀始怡情。熱死寒亦死。熱生寒亦生。生死均寒熱。譬之有限程。百里五十里。遠近非所營。子孝豈後親。弟愛其奈兄。天地無私字。缺 任其來行。鑠石又流金。回頭在三庚。喘暍氣欲盡。何曾曰太平。</text>
<title>坐食俚語</title>,<text>山日漸黃昏。山村氣色殊。家家重夕飯。豊嗇隨有無。舂杵東西閈。炊烟南北厨。兒童相呼喚。婢僕各奔趨。我家辛苦晩。倖爲眷口糊。眷口喜拘匙。若得驪含珠。獨我動蹙容。對之成一愚。慨念我兩手。束緊視空壺。此手少巧處。但能筆硯輸。是飯奚爲至。嗟來太區區。我不走金市。我不陟雲衢。謀生一以拙。飯非出自吾。無則固所愧。有亦故堪吁。終年癡癡坐。坐食何義夫。眷口前致辭。大人何說乎。上人德潤身。下人力全軀。食德與食力。非無存錙銖。大人旣不下。於上可反隅。上者曰兩班。凝坐乃規模。武班坐折衝。文班坐謀謨。所以方丈設。所以萬錢需。大人今卲耋。班何豈問途。室奧一坐久。䤋黃而項枯。肢體終不動。老矣誰其誅。餘得斯爲貴。來處問不須。跪食不是奇。卧食不是麤。坐食毫無嫌。大人少勿拘。山味佐土醬。願進此一盂。</text>
<title>寄黃石然</title>,<text>三日不逢黃魯直。梅花欲發若爲心。曉看雪下靑山逈。朝怯寒來白屋深。久久交情君與我。紛紛世事古猶今。女㜎墻下傳書慣。凍筆新題費一吟。</text>
<title>曉坐</title>,<text>寒衾煖手發深缸。和影艱辛坐一雙。是處看誰知我者。曉天明月到山窓。換香無睡又添缸。此夜閒人少我雙。看對梅花時一笑。玲瓏胸闢小書窓。</text>
<title>耳有聲不寐</title>,<text>寥寥寂寂轉騷騷。牎格微月枕更高。此是冬天宜雨雪。忽然平地有波濤。短簷疑折誰將力。古木時鳴爾亦勞。瞼硬欲眠眠不得。萬千思念鬢頻搔。</text>
<title>冬至前二日廵園</title>,<text>羣陰送盡小牎明。冬至陽生春又生。身老尙能心不死。貧家之故語偏淸。前遊溪上思紅葉。昨夢雲間聽玉笙。正是林園梅發後。被誰索笑曳筇行。</text>
<title>至日 幷小序</title>,<text>冬至也。不可無詩。試搆一篇而特用別法。卽起得此軆也。未知前人有誰如此。而吾自刱有。亦何妨耶。如客長程勞風雪。郵亭少憇亦欣然。四時元得生陽始。一氣分成造化圓。獨對梅花寒自語。忽看鬢髮老堪憐。賤臣還有昌辰祝。千歲君王動法天。</text>
<title>記夢呈甁庵尙書 夢至一樓閣絢煌。有異花奇草。斷非塵埃境也。拜成齋太史於樓上。前有棋局。許我對局。公先從東南角下手。冕隨機應劫。局未終而覺。似夢非夢。間成一絶。朝來書呈。</title>,<text>樓閣三淸十二層。桂花風動月如氷。仙人問我來何意。一試棋枰下子遅。</text>
<title>失題</title>,<text>老人心弱病仍麤。幽鬱山窓卧更孤。闌雨或然冬至後。融泥之甚客來無。朝廷典禮班行阻。巷陌繁華物色殊。一事生新梅獨在。暗香時逐碧紗幮。冬天雨屋轉荒麤。賴接芳隣特不孤。山漢經綸迂濶甚。梅兄唐突是非無。衰情偏覺流年疾。來事那期往日殊。但喜米家淸富貴。暗中虹月貫書幮。</text>
<title>冬雨乖陰</title>,<text>想是他年雪下年。今年多雨且胡然。融回秋後蕭森氣。散作春時羃䍥烟。民不知寒常啓戶。農如克敏可治田。正當玉燭調元日。老我山窓白晝眠。</text>
<title>詠爐</title>,<text>藉手神功炙硯方。熏噓春煗護全房。弟兄一軆分香鼎。上下交承視茗鐺。容物可能無吐納。隨時亦復遞炎凉。敎人位置休相褻。便是先天造化場。</text>
<title>聞鷄</title>,<text>滿城喔喔曉鷄呼。爲有人家舜蹠徒。善惡如今都變轍。中天午日始工夫。近時風習。上下人家。多日午始起者。可惡。</text>
<title>曉吟</title>,<text>夜寒去否曉寒驚。獨語時尋戶外聲。睡不自來鷄是限。事知相戲燭無情。荒唐海國傳書契。磊落朝廷仗老成。費我精神揔皆罔。迂生白髮欲何營。</text>
<title>耐寒</title>,<text>冰屋牢騷更自寬。嘉平物色此闌干。江山萬里霜猶及。草木今年雪始寒。時來莫說其人少。世上元非了事難。如何忽寫梅花句。筆下春生供笑歡。</text>
<title>水仙花</title>,<text>凌波消息隔如烟。四十年來久證緣。四十年前水仙詩有句曰凌波消息隔如烟。 彩石甆盆眞凈地。霱雲玉珮夢朝天。梅今同室情相近。蘭似前身影也憐。冷冷淸淸不凍死。主人疑亦水中仙。</text>
<title>謹次石坡閤下下賜詩韻 幷小序</title>,<text>冕鎬生日。蒙賜一頭牛。牛背付詩凾而至。不惟盛庇罕覯。感激莫酬。其事大奇。可艶誇於知識也。猥步元韻。畧伸萬一之忱。餘年雲下一身呈。不是朱門逐隊行。生日呑牛令老健。詩中領識愛人情。</text>
<title>生朝對梅</title>,<text>梅花始綻我生日。我與梅花特特情。宿世因緣疑有說。梅花生日我幷生。</text>
<title>元朝祝 丙子</title>,<text>國泰民安丙子年。心香一炷祝蒼天。煕煕玉燭春臺下。萬物生成各順緣。</text>
<title>卽賦</title>,<text>萬物皆春斗柄東。吾王盛德與天同。安民富國治兵事。又在時賢妙筭中。</text>
<title>都下繹騷。多挈眷入峽者。爲寫一絶。揭壁戒兒子。</title>,<text>家事時憂種種情。一刀割斷一身淸。死生輕重終須擇。快死賢於苟且生。</text>
<title>倭船請大官相接。廟議尙未歸一。誠可異也。是何嘗疑劫事。可歎。</title>,<text>萊舘失和八九年。邊臣象譯總胡然。交隣書契非他事。擧國訛言足可憐。心內長疑水雷砲。語頭先怯火輪船。盡吾忠信無蠻貊。沁府何傷宴黑田。倭人書契。自戊辰不許相通。府使鄭顯德，譯官安東晙實眩亂朝聽。以至失和之境。而國言因以胥動。其所用水雷砲火輪船。聞者莫不懷怯也。及夫廟筭之欲許相通。衆議參差。有不可許大官接見之論。可笑也。黑田倭大官云。</text>
<title>偶吟</title>,<text>人日穀日都寂寥。立春又隔上元宵。新年酒會無來往。異國船聲忽近遙。村柳漸知鷄唱緩。陌泥猶憶馬蹄驕。老夫吟病今何事。閒對窓梅細雪飄。</text>
<title>上元翌夜。懷德使君安淡泊 榮植 冒雪而至。會話石然屋。</title>,<text>坐圍深燭髩斜斜。十里人來半夜過。寒意春新餘白雪。幽居村僻護靑蘿。紛紛外事看碁錯。落落高談得酒多。明日比豊使君去。湖雲錦水動驪歌。</text>
<title>近日船聒日興。昨日當有公幹文字而荒僻無聞。夜不能寐。偶成一律。</title>,<text>休燈纔卧共誰依。惻惻春寒未解衣。忽地憂從忘處起。片時身似遠行歸。國言每喜傳騷屑。廟筭何嘗眩是非。頭白可憐心獨苦。萬千思量繫邊機。</text>
<title>二十日蚤起占鵲</title>,<text>蚤起聞檐鵲。今年始此聲。遙知公幹事。塘報入京城。</text>
<title>奉贐鎭安使君 金永應</title>,<text>國人多浪怯。此日別離難。時有船警。 一語聊相贈。君行卽鎭安。世稱廉謹吏。欲數先斯人。中歲屢爲郡。解歸還食貧。弟兄將貽濶。隣曲欠追隨。大此分憂地。淸忠答聖時。</text>
<title>偶吟</title>,<text>東風吹雪雨兼來。荒僻山隣徑未開。不日可期氷渙釋。後宵應見月徘徊。千年人物餘床卷。一段情懷付閤梅。欲寄新詩墻北去。小牋裁出女㜎催。</text>
<title>悶悶 正月二十五日</title>,<text>交隣通好事之常。胡此紛紛閙一塲。天地元無他義理。古今多販假文章。井蛙自大情堪笑。風鶴相傳語太荒。覆轍不知翻改路。拘儒曲士欠商量。</text>
<title>日使定約返櫂 幷小識</title>,<text>朝廷簡大官判府事申櫶，副總官尹滋承。倭使黑田淸隆，井上馨森山武舘于沁府。且浮訛不息。擧懷疑怯。今定條約。倭使返櫂。萬千人盡管窺天。夕汐朝潮錯認船。猜道洋奸生馬島。不惠隣約悔龍年。無根曲折拘儒誤。到底彌綸輔相賢。二月東風耕者出。太平茅屋我閒眠。</text>
<title>洪祁堂 淳穆 六十一壽辰</title>,<text>處世難爲士。居官難爲相。二難歎今古。前哲莫以尙。瞻言千章木。驗在兩个鬯。扶踈蔭接葉。雨露孫枝暢。繄我祁堂公。素副瑚璉望。鳳質天所毓。彪采天所長。天以天所厚。並與福疇償。今日生辰酒。盎和非待釀。傾朝賀壽昌。淸厨盛供帳。顧惟御於公。弱冠已倚杖。持身敬家法。讀書發言讜。遅暮况隣德。昕夕耿趨嚮。冲襟梅應得。虛懷蕉亦傍。公實早歷敭。羣彦一頭讓。瑞日布卿雲。黃閣萬人仰。悠悠溯韓范。聖人方在上。眷眷需時具。休依鎭物量。進退視名碩。艱虞任譽謗。不自有達尊。保此儒素樣。拜獻詩一篇。公其恕狂忘。</text>
<title>輔國申判府完使事而歸</title>,<text>使節江華輔國公。資兼文武盡精忠。滄溟萬里視平地。鼎呂功成談笑中。五朝恩遇重如何。追報誠深兩鬢皤。今日又完專對事。知公元得讀書多。險夷元不到心籌。身作長城海上頭。聖主華褒隆際會。凌烟何必姓名留。同城拘跡恨尋常。先好申勤敢自忘。一夢不知沁江遠。戎壇高處說塩倉。自公奉使。愚衷憧憧。曩夜夢到沁府談話。公以丙寅塩倉項守備事說。</text>
<title>夜踰桂峴</title>,<text>桂峴忘勞陟。翩翩棹袂回。溪聲和月轉。林影踏雲來。搜勝無過此。暢懷不易哉。於焉欲終老。鍾漏莫相催。</text>
<title>偶吟</title>,<text>茅檐午日覺遅遅。望入前林變柳絲。二月正當警蟄候。一寒初减析民時。無錢里鄕難賖酒。有友江湖欲寄詩。小待融和百花發。山間水處信筇枝。</text>
<title>乘轎過碧松亭</title>,<text>轎夫咳唾問何其。西月斜沉東日遅。碧松亭下吟詩客。山行詩是曉行詩。</text>
<title>聞歸雁</title>,<text>曉枕寥寥思不窮。遠聲忽到有歸鴻。隨身明月浮滄海。得意春風上碧空。消息傳誰千里外。炎凉遞在一年中。敎人何苦緣情老。老却情人老此翁。</text>
<title>三月二十三日乙酉昧爽作</title>,<text>昨雨晨晴未。烏鵲滿空噪。每日羣動作。三五或呼號。是何幾百輩。齊集此顚倒。霍霍競翻旋。杳杳復妄躁。移時久聽聒。乃欲一揮揮。爾聲余豈解。爾聲頗不好。余年七十四。愚見或有到。慮事無事中。心恙常如瘙。題彼微物靈。炳幾必相告。殷殷試擧頭。窓暈映昏眊。近來余偏苦。安得不衰耄。他人方在夢。高枕厚衾冒。</text>
<title>謹次石坡閤下下示韻</title>,<text>春雨春風病與忘。茅廬契活太荒凉。如能少慧彈冠出。碁局傍邊送日長。無事是閒閒是病。如何消受好春天。淸明寒食看看近。花滿城中柳滿川。</text>
<title>春寒</title>,<text>午天塊坐小書樓。白袷遅成耐自由。入戶靑山疑有雪。傍溪弱柳忽然秋。衰年回憶芳年盛。新病看同舊病憂。服藥可能身稍建。滿城物色姿遨遊。</text>
<title>又寒 今年有閏五月</title>,<text>繹盡吾經歷。又今閏歲逢。春霜重於雪。病客怕如冬。始計韶光好。會看花意濃。溪橋氷未泮。何處試遊筇。</text>
<title>雨齋撥悶</title>,<text>書香晝積篆烟重。細雨空齋睡起慵。菭色庭深無客屐。鷄聲籬滑動村舂。光陰流水怱怱眼。今古浮雲納納胷。但使有錢能買酒。不辭取醉億千鍾。</text>
<title>敬次石坡閤下下示韻</title>,<text>孫枝䓗蒨春方好。積德家中報有天。太上仙人閒抱玉。銀潢湊福信如川。</text>
<title>復用前韻。遂成四疊。</title>,<text>楊柳靑靑千萬樹。春風雨露降仁天。如何人老無重少。一任年光逝者川。七十衰翁何所事。支頤坐望碧雲天。門前詩客無來往。歧路分成百道川。三千白髮垂垂盡。藏身嘉會洞中天。去年種竹今成竹。吮筆時時寫渭川。詩格愧吾無所得。性情流出各隨天。自知不合唐人法。越視樊川與玉川。</text>
<title>我屋歎</title>,<text>蕙蕙怕風聲。適我坐如塑。旣任病來逼。敢拒飢來驅。動彈艱於死。臂銷眼則霧。是忽一戀恠。遑怯罔知措。飄風捲我屋。擲之不少顧。斷綯堆窓格。亂茅失庭樹。弗發勢翻空。激謞在呼謼。慘慘不忍視。抱衷無處訴。巷裏多小屋。我屋獨何故。謂風用意作。風安不得怒。大塊假以噓。有隧適然聚。平心我求我。我屋實自誤。結構在山頂。突兀鮮衣附。葺又經三年。常慮備上雨。朽椽棲腐墁。齾齾鳥折羽。隣雞搏從雌。山鵲啄探蠧。凡風所易觸。無一非其具。騃童自外入。頓足大驚懼。此風更一吹。我屋將焉傅。甞聞漕海人。海中多遭颶。一船倒山破。一船掘地仆。沿洄又一船。巨浪隨呑吐。俄頃始恬平。船船殊所遇。彼豈盡不祥。神之所必忤。此豈盡忠信。神之所必祚。神必無所必。况乃風愛惡。渺茫類多此。遽難一二數。適然適不然。天亦非定度。我老恃臆說。閱歷蓋云屢。達哉莊生論。勝讀杜陵句。</text>
<title>連日乖風。今始晴霽。聞金吾奏讞。罪逆肆市。三月三日</title>,<text>又以陰晴示。麗曦暄復昭。昨風一如掃。今日不鳴條。人心洩禍首。王法誅妖腰。柳好花將發。吾當過石橋。</text>
<title>偶吟</title>,<text>花辰浪信舊淸明。花到今春太沒情。七十四年雙鬢在。百千萬事一身輕。自稱達者何難死。正是閒人不好名。日煖風恬吾病已。與君同聽賣花聲。</text>
<title>南學官 七祐 慈親回甲應作</title>,<text>季人誠孝得天眞。壽席稱觴舞彩新。守訓申勤書有種。惇宗團會食兼珍。前頭仕籍涓埃報。列眼孫枝雨露均。諼皆東風吹寸草。君家何日不靑春。</text>
<title>寄呈周溪鄭公 往年丙午。周溪鄭公以成都伯。致養子于大相國經山公。時冕爲吏三登。壤地接。亟謁記府。相國公每誨勖以先契。冕感激不敢當。然周溪公謬庇日以深。成之降仙。三之黃鶴。伯仲名樓也。冕與周溪公。簿領其一。互相賓主。硯塵酒跡。盛一時之緣。及公還朝。冕又移官湖南。遇於京師。贐摺扇。扇題絶句。冕亦追和。居然是三十年往還事。扇常在篋。有時摩挲拂試。展玩沉吟以寓情。人事之變嬗於其間者。又可旣乎。今丙子季春。周溪哲胤侍郞。按莅湖省。周溪公請暇沐赴完山。冕有薪恙未出餞。是夜夢晤周溪公。盡歡於好棲居。秀山麗水。春雲淡蕩。彷彿仙鶴間景槩也。覺而怳惚。近之几席。呼噏之不間。遠之泡花影。事之渺漭不可尋。是又安得不締情。遂用前韻。率至五疊。郵呈周溪公博粲。此詩人遇境一事。亦足以照發。兩家後生。知有今日事。造端於扇題。扇又起於仙鶴之緣。正是相公誨勖而得其重。是豈可少之哉。是豈可少之哉。</title>,<text>昨夢依然仙鶴樓。烟花三月蕩輕舟。靑山流水迢迢遠。摺扇詩中作卧遊。白玉闌干十二樓。當時許着李膺舟。人間仕宦成川好。此是關西第一遊。舃奕文章五鳳樓。同寅遅待濟川舟。完南千里旬宣地。天付公家世宦遊。終南花樹會賢樓。受福多於萬斛舟。聖主優恩新賜浴。安車就養又奇遊。滔滔江漢豊南樓。如水民情試運舟。敎子方爲觀察使。公身無事任天遊。</text>
<title>贈開寧使君 金洛鎭</title>,<text>嶠南遠去動經春。娛喜看君舊雨人。欲向靑雲知有路。銅章何必暫縻身。鑑川月色柳山春。正似端凝蘊藉人。一點紅塵飛不到。七宣閣上卧閒身。</text>
<title>感序</title>,<text>點檢吾身百感中。鍾聲又到小欄東。軟塵騎馬何人去。曲水流觴昨日空。如舊靑天和悅月。至今白髮老衰翁。淸明寒食楸梧遠。不及城南走丐傭。</text>
<title>贈族侄 漢弼 歸沃川</title>,<text>相對渾然一室春。衰顔動色頓知新。錦江表裏多名閥。碧樹䓗菁見幾人。志學已能高占地。將身期欲遠離塵。信宿於吾吾有贈。修到平生奉養眞。</text>
<title>寄桂田</title>,<text>向來書字已慇懃。百里靑山不見君。江柳依依春映月。洞花漠漠曉生雲。一年較計時難再。萬事經營了幾分。捴爲從前別離苦。無情鬢髮白紛紛。黃君 鎭圭 掉袂入門忙。不問平安直上堂。云自南村新有得。一牋疊韻寫詩長。城中車馬去來忙。俯瞰城中卽此堂。萬瓦魚鱗千樹綠。街頭十字路岐長。春日長長我事忙。種花蒔藥護溪堂。竟晷摒擋猶未盡。誰言春日是長長。流年七十去何忙。塊坐丹屋小草堂。陌柳城花他自好。手書一卷送春長。簾幕風微掠燕忙。似渠認作欝金堂。主人白髮閒無事。木枕頹然晝夢長。元是閒人不自忙。提筇時復到此堂。世間萬事都何管。評酒論時說亦長。日午遅遅不見忙。百花叢裏坐茅堂。水流雲在元如許。千古遊心我獨長。向來遊宦自奔忙。今日生涯背郭堂。吾道非邪餘一枕。羲皇世界送年長。閒中無事不多忙。灑掃庭除及室堂。時見松陰驚睡鶴。笛聲何處引風長。山人得失碁邊忙。落子丁丁響一堂。賭去賭來消遣好。是誰爲劣是誰長。風流儒雅靜無忙。何似蘆溝乃卷堂。諧謔有時呈博塞。靑紅擲地笑還長。底事紛紛底事忙。兒孫嬉戲鬧中堂。吹䓗騎竹多奇絶。十二時間歡樂長。鬅髮茶童吹火忙。靑烟細裊竹林堂。揚湯止沸濃煎出。雙手前來擎椀長。酒人愛酒擲閒忙。日醉盧家白玉堂。鼴鼠飮河吾量窄。平生多羡引桮長。如何忘却世間忙。不落花前結小堂。溪友園翁團一座。匏尊相屬笑歡長。胎葉時辰標上忙。日圭準測報華堂。山家只有幽禽到。眞率聲中驗刻長。春雨春風不見忙。兼旬病卧數間堂。呻吟苦惱難堪事。一日長於一歲長。怱怱酬接了羣忙。絲竹誰家起後堂。不及閒人別滋味。爐香一炷篆烟長。携屐探方未必忙。隣花入眼盡吾堂。都計今年春富貴。最誰安坐得籌長。間不閒時忙不忙。詩狂自號老怡堂。耽眠噉飯無他事。長物只存白髮長。</text>
<title>和石然</title>,<text>石友參同對竹君。德章已作北山文。庭心自下無名鳥。檐角時過不定雲。百日生涯論一日。十分氣力較三分。軟塵香土迷離夢。記得當年有幾羣。此身點檢百宜休。何事餘生更有求。一任東風吹草綠。無情春水泛花流。懷人孤卧成詩句。對酒沈吟瀉病憂。却悔當時迂濶甚。千金不買五湖舟。</text>
<title>齋戒韻</title>,<text>優然孝思衆難階。夫日爲齋始見齋。恭識終身追遠地。何年不作此年懷。</text>
<title>復次忙字</title>,<text>香塵如海萬人忙。獨我深居不下堂。正有脚錢勤慢考。讓他輸與一頭長。養兒煦嫗戒踈忙。非望他時到肯堂。每日頻將嗁笑驗。蘭芽茁得幾分長。春來不見一塵忙。整整琴書宛在堂。手自焚香時擧目。靑山影入細簾長。溪村日落靜無忙。溪籟溪風自滿堂。愛爾在山泉一脉。如何成就出林長。衰年老態異浮忙。恰是名公坐廟堂。灌竹澆花許多事。戒童夕務一從長。初更三點漏傳忙。小鑰鏗然下竹堂。換爇爐香餘事業。脫巾活卧計之長。不帶篆香半點忙。悠揚烟翠漲虛堂。知渠儘有回人力。俗氣消空道氣長。燭影搖紅眩似忙。芸香縹緲發深堂。頻揩瞇眼翻書卷。卷裏還生一味長。騷騷窓格鼠翻忙。刮到承塵墮走堂。卧後無緣睡可得。春宵猶抵冬宵長。起步庭南緩復忙。書聲曉歇百花堂。朗然一誦坡翁句。脩竹千尋影許長。圓缺居然夢也忙。憶曾看月在西堂。遊情莫說前時好。秋菊春花各短長。一雞始唱萬雞忙。澗水松風寂歷堂。起視此中眞氣像。洞天不放曉雲長。人間事起靜中忙。咳唾聲傳左右堂。少刻遠聞街喧到。一輪紅日始舒長。閃皪金牌喝道忙。東家學士赴朝堂。隣翁尙卧衾窩裏。鼾息如雷短復長。擊鉢催詩自窘忙。詠詩聲泛綴詩堂。縱然得句無生意。陋說陳談太冗長。浮生擾擾百年忙。却有何人穩坐堂。服藥閒眠從所好。太平日月此間長。山屋元無一事忙。何如玉室與金堂。是吾自有神仙境。不向丹厨用力長。文章妙在轉頭忙。庭樹嘉陰就我堂。昌化尙卿同借力。閒居賦草托心長。兵家脫兎用機忙。旗陣風生聚正堂。此是詩人當法處。淋漓筆下瀉河長。近來日日作詩忙。何暇山亭及水堂。萬綠千紅眞骨髓。紛紛輸入彩牋長。愧我輕踈每及忙。詩門造詣未升堂。依樣兒童工集字。難道於渠一日長。老境淸眞歸百忙。將身高卧養梅堂。恐人覺得看書味。甘苦酸醎日日長。機心機事自然忙。何異膠舟恨坳堂。可惜詩人看不到。謀身工作百年長。爲吏風塵忙復忙。其人生死視黃堂。歸來縱有黃籬菊。未是淵明得計長。佛家四大醉時忙。無佛猶存好佛堂。不及吾儒眞實地。康莊平步坦然長。供佛飯僧錯費忙。誰看地獄與天堂。但令我不欺心去。子子孫孫受福長。韻人未到喜顔忙。花壓欄干竹影堂。飛牋那得天上寄。紅繩繫日把樽長。</text>
<title>謝石君</title>,<text>明珠咳唾散諸君。愛劇門前此一羣。感激紛紛齊下拜。袖中化出五花雲。晉代風流詠五君。瓊枝玉樹絶時羣。至今月評金銀管。胸海曾呑夢澤雲。當今誰識孟甞君。不視尋常逐隊羣。嬴得時人爭艶羡。將身疑在九層雲。資兼文武石然君。到老豈稱名利羣。朝入朱門夕蓬戶。翩翩拂拂去來雲。谷口春風送使君。桂山嶺下舊同羣。洞房六尺珊瑚樹。卷作巫山一段雲。楓菊前秋始見君。溪樓信宿作詩羣。執雌持下人誰識。山面常包數疊雲。耳之未面抱川君。肘後神方活幾羣。夙世如來修可到。院門深處到慈雲。落落苔岑阻四君。緣吾病蟄不求羣。如今信息華牋字。字字看一樣雲。老夫呼爾不呼君。威鳳祥麟爾出羣。髫齔光陰同轉眄。幾何看得斕卿雲。硯友端方我愛君。明瑩眼活笑凡羣。文綾頂玉華梨匣。噓吸床頭霮䨴雲。</text>
<title>又用前韻</title>,<text>芳辰幸此遇東君。得志詩人去絜羣。流水亭臺楊柳岸。梨花月色杏花雲。羡他席上說夫君。翰墨叢叢作幾羣。酒滿樽中肴在案。一生志氣附靑雲。綠髮靑衫何許君。訪花隨柳自羣羣。當時我亦今時汝。前路平看萬里雲。閒時我友中書君。草法楷程少許羣。最愛淋漓元氣足。蘭亭繭紙寫▣雲。書樓晝寂撫桐君。喚到中庭鶴一聲。不是主人非愛惜。憐渠時夢海山雲。門前不到舊時君。塵宿枰碁孰與羣。慵睡起來山日晩。一爐香傳足烟雲。但恨吾衰不恨君。當年自是少年羣。于今白髮蕭蕭坐。閒對無心聚散雲。遐情每憶舊徵君。蘿月松風斷俗羣。萬事付之身外去。山中豈有贈人雲。種竹堪稱苦節君。柳眉桃頰捴非羣。前冬風雪靑靑在。及到今時又拂雲。衰來無病我天君。安用華扁千百羣。捴把人間憂患事。太虛一點視浮雲。</text>
<title>又次</title>,<text>並與陰晴已忘之。自吾多病有誰知。睡來涔寂艱披畵。飯後頹唐故改詩。北里人情常自濶。南庭花事尙云遅。卧聞檐角禽聲滑。正是山朱澗綠時。昨夜消殘一盞燈。朝來神氣永淸澄。任他柳際花邊事。萬念如空退院僧。戛戛懷人句。敲推久不成。病餘辭酒國。靜裏擁書城。蝶戲花侵夢。鳥啼柳繫情。偶然臨鏡照。白髮更堪驚。貧病兼吾老。何人一到門。掩書還獨嘯。春事欲無言。申丁山下小開樓。便是人間地盡頭。居處猶瞻天北極。情緣都付水東流。貧藏書種三千卷。老得年光七十秋。自是吾身今已矣。果然非望夢中洲。靜覺難消遣。遅遅日午天。迷離連岸草。澹蕩抱村烟。詩境能無俗。睡鄕不遠仙。回思冬夜永。還是好因緣。春風忽憶大同江。萬柳靑靑白鳥雙。安得夢隨蝴蝶去。醉聞蘆笛卧篷窓。小鼎茶初沸。慇懃欲待誰。故人千里遠。空負好春期。春晩山中屋。故人忽漫逢。苔紋鋪細石。花影戴高松。天地氤氳氣。主賓老大容。茶烟曲欄外。童報午時鍾。美景良辰莫小違。賞心樂事元來稀。今年三月吾無恙。日日看花未必非。昨日番風過。萬花開圻初。山人方紀史。一一載無餘。柳綠花紅遠映空。高樓春望眩西東。門前躞蝶金羇路。巷外飄颻酒幔風。好事從前皆我得。芳時元自與人同。一樽傾盡葫蘆笑。止竟看誰不老翁。</text>
<title>瓛齋，潁樵兩相公。東城看花。</title>,<text>北渚南邊西復東。一山都似蕊珠宮。雙蕉葉扇昇平畫。展出春天惠化風。</text>
<title>謝桂田</title>,<text>有錢難買此名菸。但貯囊中子母權。一閣遠從石林到。吸得淸香似往年。仙家精飯是胡麻。飽賞園中玉樹花。却笑世人勞肉食。戒童頻煮午時茶。</text>
<title>上元</title>,<text>看花元出愛花情。何欠無人我獨行。白白紅紅千萬樹。眼中富貴擁金城。</text>
<title>金倉山爲修信之行。方登車就道。更覺別離之難。</title>,<text>老人情緖弱。言別復依依。送在南厓上。車音象子歸。</text>
<title>奉贐安珽山 光默 遊日東絶句 不佞于珽山。宿有翰墨契。今珽山隨修信使金倉山赴日東。不佞不有贈言。不可以副情。衰病到頭。神識常如霧中人。乃強寫五絶句。以塞萬一。</title>,<text>我愛文章安珽山。遠遊六十六洲間。桑弧蓬矢男兒事。破浪長風得意還。使乎淸峻金倉山。擧似知心故舊間。萬里同携日東去。火輪船載錦囊還。黃河千里無閭山。曾入吾人下筆間。二十年來何所得。東槎日月又今還。秦皇漢武蓬萊山。當日求仙寤寐間。玉笈金箱眞在否。囑君此去細鈔還。離情恰似萬重山。出沒烟雲漭蒼間。寫就無聊詩一紙。坐搔白髮待君還。</text>
<title>四月八日。與如淵，晉齋，松石，藹士，淵齋會賦。余亦俱會。</title>,<text>昔年遊事語難傾。記得觀燈瞰一城。樹木遠歸烟際合。樓臺聳出日邊明。辨絃琴失從前學。應劫碁多到老情。幸此七賢同把酒。倩誰移作畫圖橫。</text>
<title>觀燈而歸。休燭而睡。朴子相忽到山園。與之共賦。</title>,<text>觀燈歸卧月西傾。稀漏丁丁度遠城。悶殺吾衰身不健。忽然君到眼偏明。琴碁豈說他人事。醉醒從知擧世情。喚起硫黃新作墨。一詩跁跒寫縱橫。</text>
<title>淸朝訪李心齋 道宰</title>,<text>桂山嶺下小詩廬。數樹輕陰四月初。喜見主人還一笑。朝來爽氣果何如。</text>
<title>題隣友軸</title>,<text>西園春事去堂堂。萬樹陰成麗日長。皓首支離書畫癖。靑山迢遞水雲鄕。幾人病後能相問。一事名邊久已忘。今讀題襟前夜集。隣家各夢說同牀。</text>
<title>桂山謠 洪眉軒淳學，李心齋道宰二君。俱在桂山。</title>,<text>桂山出白雲。桂山出靑雲。雲情雲意自今古。有時態色一何分。情意乃如此。態色不須云。山人旣與白雲悅。又與靑雲無所別。枉心可以同卷舒。橫嶺側峰多峀穴。宿生我豈雲中仙。隨來隨去桂山巓。我向山雲一相問。爾亦於我一相隣。</text>
<title>悶暵</title>,<text>小滿看看日幾催。去年流水散亭坮。田中汗是千夫滴。枝上風無少女廻。病渴謀身其死矣。煦濡及物欲生哉。越村老叟多淸福。一醉詩壇帶月來。</text>
<title>如淵輔國湖鄕省掃。贐別。</title>,<text>靑坡馹騎競傳呼。獵獵風㫌盛且都。玉珮曉鳴辭北闕。楸梧春望入西湖。贈言道路平安字。行色田園富貴圖。五月歸來詩約好。石榴花發酒盈壺。</text>
<title>題隣友軸</title>,<text>莫逆於吾訝許同。得君元得點犀通。自從一入玉堂後。猶或時過茅屋中。致澤初心應用力。文章餘事已成功。綠楊明月人間樂。况近芳隣住澗東。遠樹蒼蒼近樹靑。天然畫意展林亭。溪流盡去春歸夢。鳥語頻來盡喚醒。無限烟光當夏月。傡時風采幾文星。詩牋落得山人手。五色霞中現墨靈。</text>
<title>曉步南庭</title>,<text>斷壑平林曉色齊。南庭起步月橫西。蘧蘧一世都爲蝶。喔喔前村始有雞。浮念已除量海筭。淸身如躡上天梯。境情俱得不窮妙。定復何人善品題。</text>
<title>謝眉堂燭紙蔫竿</title>,<text>床頭膩燭夜煌煌。試展雲孫動麥光。橫吸長竿驕一嘻。故人情味發蔫香。</text>
<title>敬次石坡閤下下示韻</title>,<text>扃鐍深深養畫堂。偸狐妙手現錐囊。千金羽化今何惜。嬌客當年趙侍郞。</text>
<title>從瓛齋所醉歸。欲東至後川。度老脚不可能。半途回屐。又欲攪吾弟玄卿睡。興盡又止。</title>,<text>醉叟狂以月。夷險亂踏行。萬喧俱已息。睡海漲市城。忽思樂山師。澧陽聞 去聲 笑聲。火宅觀如是。悲愍非衆生。此云其本一。悟頭天且驚。我把懸鏡說。放照世人情。使鬼通神賣畫功。濟及幾人氣血耗。烝浮淅溲米如珠。餾香沸動土鐺竈。枯朽一朝忽生春。德意面面家眷告。不勞手指飽且安。可笑當年疲蓆帽。寫蘭日寫千百蘭。果然久矣某之禱。</text>
<title>喜雨</title>,<text>久驗連朝日每遅。油雲今族好風隨。皇天仁覆寧遺物。聖主憂深望及時。如玉如珠明點點。和烟和霧散絲絲。捴將一世歡欣氣。輸入山人走筆詩。</text>
<title>戲應尹淵齋謔意</title>,<text>天中佳節餘三日。而我支離愁腹疾。粉團角黍貧不謀。閉戶乖風卧乙乙。憶昔十五十六時。鞦韆去搭楊柳枝。白紵新衣輕且侈。少年光輝何陸離。櫻紅苽綠鰣魚大。翻掌亂酌菖蒲巵。轉眄居然蕭蕭髮。呻吟叫囈方汩汩。我屋數間破茅茨。庭卉不潤葉未滑。矧此旱天漆室憂。日每六時思綢繆。恨無一飮太和酒。何藥秤劑功可收。醍醐玉樞今不到。果然難活此毷氉。但把殘卷睡昏昏。擧頭無處此情告。西隣幸有淵齋翁。樂界嘯傲氣淸䧺。三時水甕健婢戴。牧丹芍藥灌庭中。窓前別有碧桃樹。五月開花承朝露。供具速客共爲歡。客去猶自逸興賦。金版玉字矜而驕。是亦老態出無聊。子能善鑄江心鏡。喜雨詩作相招招。</text>
<title>雨夜與田生 慶雲 共賦</title>,<text>山屋長懸寥落邊。近時才士得羣賢。繁華幾處去爲客。風雨中宵同此筵。薄俗少人看氣意。衰年愧我尙詩篇。出門莫多歧路。萬事從來只任天。</text>
<title>卽寫</title>,<text>發發轟轟閃一塲。風雷雨去晰星光。卧聞窓外農人說。可是燃眉救急方。得霑一陣吾無恨。慣是千人近日聲。一陣纔過猶恨少。人間難塞果人情。圭壁山川滌滌時。重宸憂思敢云知。上天造化無窮妙。元不人人盡快之。</text>
<title>淵齋屋是我舊屋也。偶成一詩。</title>,<text>畧約西邊北上斜。草荒沙沒路非遮。白頭故舊無時屐。碧樹新奇五月花。園眺欲窮來野馬。山情不繁散林鴉。當年是主今爲客。何妨君家認我家。</text>
<title>偶吟</title>,<text>接葉扶踈樹轉陰。山園永日駐雲深。有時懶散科頭踞。忽復倘佯擁鼻吟。病後事如新問路。夢中人是舊同心。惟我休無草玄字。更誰載酒一相尋。</text>
<title>與金晩霞 商鳳，田海史 慶雲 共賦。</title>,<text>五月山家景翳然。南窓小坐且閒眠。鷄聲午出雲何遠。蛛網風來樹欲牽。笑我曾思遊物外。憐君時復繫名邊。相逢但可題詩好。豈必筇頭有百錢。</text>
<title>復用前韻望雨</title>,<text>仁覆天心一漠然。卧聞星斗難眠。枯魚肆近情何急。巢燕堂高慮或牽。有種生生皆化裏。三時望望在雲邊。至今誰作華山賦。愧拙如吾不直錢。</text>
<title>淵齋宅會</title>,<text>松石絶愛淵齋室。山氣林香長陸續。白凈飯兼軟藿羡。又是夏天所大欲。昨日赫蹏送辛勤。令吾一番加約束。及今門衖枉高車。相携步出行彳亍。品山亦自比隣居。可無團圓輸情曲。淵翁供具盛咄嗟。滿盤珍羞不盡錄。授几緝御欄西東。東指一樹明光燭。此是春前死碧桃。五月生春稀世俗。牧丹芍藥時哉時。映山紅又倭躑躅。爾輩但合時節花。此花視爾如奴僕。朽枝箇箇忽新葩。謂之祥也亦云足。花下勸酒不相辭。興酣奇氣搖五嶽。浮生快樂乃有斯。何羡昂藏綺與角。欲題詩句不會題。恐播塵界傳一讀。</text>
<title>晨坐失病</title>,<text>南窓拓仍坐。如客得還家。庭樹翻初鵲。檐雲拂曙花。四肢輕可運。一氣澹無邪。保此能終日。康寧孰我加。</text>
<title>五月十一日望雨 五月十日爲太宗諱辰。是日每年有雨。國人稱太宗雨云。</title>,<text>廟社山川虔禱久。太宗遺澤望今時。峀雲薄暮星何去。野樹凝烟風復遅。沃瘠皆關終歲事。賢愚同得少年知。丙憂切至臣能度。明日當題喜雨詩。</text>
<title>久旱得甘雨</title>,<text>玉燭平分三十六。人人豈識此神奇。廉纖霡霂滂沱勢。便若生來初見之。久病人能服好藥。起居飮食卽常時。遑遑汲汲憂歎語。一宿翻然作賀辭。小庭草樹憔悴甚。榮生葉葉達枝枝。移秧注水農非晩。夏至之前無不爲。仙於天上人之地。恩㤪非曾存一絲。擧世難治消𤸎病。赤松救出是仁醫。彼蒼俯察農家事。已判安危一轉移。聖上法天方做治。區區攢祝賤臣私。</text>
<title>短歌行 時仲氏在惠陰嶺。季氏在桂洞。</title>,<text>往來桂生妨。每懷惠陰嶺。世間何處得生涯。百年不適彈指頃。燕折鴻分時或然。題彼鶺鴒憂思怲。狂風吹落紫荊花。好月當空愁夜影。一東一西孰與期。等是浮生又斷梗。我亦不自思。爾亦不自省。蕭蕭白髮本同根。照鏡何日快合倂。祈天願垂憐。祝地願獲請。安得小屋數十間。庇我兄弟團欒娛晩景。</text>
<title>效近軆</title>,<text>雨如意後晴如意。感激天心百拜恭。此理元知常理在。今年又必豊年逢。新流澗腹來淸聽。初日林頭展笑容。却阻同隣相賀酒。貧人事事太愚慵。</text>
<title>五月十八夜夢 幷小識</title>,<text>季芝以修信使赴日本。此國之大事也。登船在前月小晦。是夜夢拜季芝王父犀園先生。以使事提誨季芝。季芝無所言。覺以短律記之。五月十八日。朝鮮修信使。東海登船行。身外乾坤大。心中日月明。交隣委專對。神理感幽情。我夢勞如是。不惟繫後生。</text>
<title>慨人亦自慨</title>,<text>有情之事若無情。較計纖毫竟不成。却是人人小精力。噉眠汩沒過平生。</text>
<title>漫吟</title>,<text>老人事事盡堪憐。起坐虛窓且失眠。月色蒼茫斜度曉。鷄聲斷續渺如年。餘生契治無言際。當日親朋在夢邊。驚打鼠翻成一快。但令書卷保完全。</text>
<title>親戚故舊之同輩。傡作古人。近日次第延謚。</title>,<text>曾說朝廷節惠人。嵬如天上邈前塵。及吾童時聯䓗竹。傡世班行視縉紳。何遽忩忩歸化久。卽今一一易名新。眞驚白髮居然大。閱歷風霜七十春。</text>
<title>次坡公綠筠韻</title>,<text>往年食有肉。近年居有竹。坡老輕重秤。一言判雅俗。我骨本不肥。竹肉非所醫。我病緣病世。束手歸天癡。願得仙丹滿口嚼。散粒分飼新雛鶴。</text>
<title>次坡公石屛所書壽星韻</title>,<text>遅遅夏日駐荊扉。遙山嵐氣送一▣。爐香烟翠欝絆榻。壁畫玉躞低牽衣。盡傾買酒洞友去。高詠得句幽禽飛。近來罕與俗人語。不食自飽吾當肥。</text>
<title>曉起率寫</title>,<text>黃昏乍有雨。仙仙灑人頂。雨去濃雲合。草薰如沸鼎。憂思甚酒醺。捫腹卧酩酊。忖到二三更。注下霑畦町。瞢騰我且眠。五更忽然醒。几案辨故處。窓暈明可訂。起看東天月。露葉自瀅瀅。</text>
<title>寄仲氏</title>,<text>筭極壎箎好。前書兩盡懷。何能無得失。非不以生涯。萬事都休念。此間大有佳。一時看一日。三老白頭皆。</text>
<title>示季氏</title>,<text>人能多識字。乃可爲詩文。我本魯鈍質。硏工尤不勤。六書四十萬。萬分窺一分。零零手中沙。掇拾恒河濆。期欲混沌鑿。未計果羅斤。頭角漸漸大。所就此謏聞。文章何件物。於我如浮雲。有時效里顰。句行或云云。腐草強燁燁。折翮學栩栩。襤褸豈補衮。糠粃非蒸饙。欺人便自欺。譬醉不成醺。世多具隻眼。訕笑必紛紜。赧赧對後輩。恧恧話同羣。及吾未死日。舊草拉雜焚。亦一恔心法。是意說卯君。</text>
<title>周溪大資就養完山日。次我樓字韻五首。兼以油扇畫弁山以寄。回書和呈。</title>,<text>湖雲迢遞勝金樓。擬借仙人竹葉舟。朝得書緘油扇面。七分移寫弁山遊。</text>
<title>寄北靑新使君趙承宣 秉稷</title>,<text>關雲關樹路遅遅。戀結春明拜退時。定是酬恩無外內。北民休戚係誰知。翠幰搖搖夏月遅。送君五馬戒行時。漢朝奕奕循良傳。快使今人一見知。盈庭軍吏退舒遅。都護門深擁戟時。左海昇平邊郡事。屯田一策亦當知。桂山學士善棲遅。不問家中炊飯時。去飮淸淸東井水。及苽歸日又堪知。衰病老人厭久遅。隨人例說送人時。小牋追寄眉軒去。此日此情知不知。</text>
<title>拈白鵠山房韻。賦望雨。</title>,<text>欲雨不雨愁夜色。河漢無影迷雲白。此翁坐似中酒人。垂頭歎息徒喪魄。近日望雨煩胸襟。吾隣數友情相同。圭壁山川靡不極。胡乃邈然造化工。但願頃刻快雨下。淋滴灑注翻屋瓦。草蘓木醒一氣還。源頭水活川復寫。明朝耒耟出如雲。田鼓鼕鼕南北社。思量到此更漏殘。轉輾心熱作心寒。衰力竭盡支不得。戒童數數簷雲端。遠烟近烟踈在峀。依微巷陌分傑搆。是夜又將如是過。世間束手幾英秀。旱魃之計何所營。無或去食又去兵。吾年七十有四歲。早自飭巾洗而淸。極無不獨吾畏忌。極備未必吾快意。一炷心香在玆。蒼蒼者天生死際。</text>
<title>曉起憶夢</title>,<text>曉撼隣喧起。浮生儘有涯。逢人不同代。宿處是誰家。北斗漂星轉。東天弦月斜。依俙一番事。放盡手中沙。</text>
<title>閏五月十日。大明高皇帝諱辰。特行望拜禮。禮罷命諸大臣。銷暑于五雲閣。賜饌諸大臣。賦詩識感云云。用韻次之。</title>,<text>皇明日月舊江山。五色雲疑唱禮間。午刻閣中銷暑出。蔗漿分賜大官閒。</text>
<title>長歎</title>,<text>早憂豈獨一家憂。在在元元不自由。雲月遞明連幾夜。山風頻到忽如秋。虔誠久禱天應悔。死力爲生地盡頭。聞說峽農時或雨。桑楡望得晩來收。</text>
<title>閏月十一日踰桂山峴</title>,<text>竟晷沈吟夕復疑。歸筇倦踏路嶔崎。山腰草短林何勢。溪腹塵生月未奇。四處來傳皆近地。百年溯計幾今時。人間無惜如吾死。胡使斯民傡阽危。</text>
<title>幾雨不雨</title>,<text>樹梢層出漢南山。百變陰晴一日間。不使老人無事坐。看書寫字飽淸閒。</text>
<title>閏五月二十二日夜。仲氏提燈而至。漢威，秉植後焉。自坡山捲歸後始有也。季氏之在桂山。不克團話差欿然。而是日卽感舊日也。</title>,<text>感慨西窓話。白頭弟與兄。十年無此樂。今夜卽餘生。燭換三丁跋。漏遅五箭聲。遙然桂山客。何能不繫情。</text>
<title>喜雨過三淸溪</title>,<text>溪聲岳色古今無。滑滑全成一幅圖。感激天公前夜雨。轉頭物物自回蘓。</text>
<title>夜熱</title>,<text>數笏庭荒矮屋摧。安身強似好樓臺。有時的的星光列。想裏沄沄露色來。錯莫天心今近止。支離人事一悠哉。往年氷簟蚊蠅滑。亦醉醍醐勸客盃。</text>
<title>旱熱轉劇。叫嚷達宵。煩悶欲殊。見婢子汲井而過。呼飮一大椀。遂題三絶句。鑑質淵齋，品山。</title>,<text>井冽新泉天一眞。煩腸洗滌頓精神。那將此椀恒沙數。飮盡人間病渴人。戴甕侵晨竭力眞。憐渠赤脚足傷神。嗟敎自占便宜計。渴殺家中上等人。脩綆深級見情眞。在下承當惻鬼神。十指不勞呼一快。世間多愧似吾人。</text>
<title>溪路夜還</title>,<text>山氣明於畫。高低路可分。松風催澗水。人語出溪雲。舊誦玉壺句。如參蓮社羣。一筇搖曳返。鬚髮白紛紛。</text>
<title>俳蠅消暑 小識</title>,<text>日者與品山消暑于眉堂書所。眉堂說近有咏蠅之作。爲詩人一事。公輩不欲爲之。遂誦傳韻字。險硬可畏。最其首句內外字。猶風馬牛不可以相配也。歸賦俳諧示品山。互相激發。各至五首。余謂品山曰。吾自辦於無。君以有應實。有之無之。不啻三十里。然競病之才。讓古人一頭乎。此事透筍。旣在眉堂。又不可不一資粲然。品山曰羞羞。玉垂仍識。聚同海劫筭阿僧。筭書極數。阿僧祗劫。 朱熱天時一魏滕。傳種解尋蛆溷去。肆饕欲折肉山崩。尾之可托情何遠。用光武與隗囂書。 鼻或多顚位戒升。用管輅古夢。 莫視夏蟲無足語。棘樊銷骨甚銷冰。有時面壁訝枯僧。畢竟商量口說滕。百計難明無所染。一生從惡乃如崩。何須分別羊名幻。齊惠呼蠅爲羊。 常欲看他豹勢升。蠅虎一名蠅豹。 能及齊蚊知禮否。洞開紗幬撤盤氷。淮南聚哺詎無僧。及物之仁頌在滕。滕元發以淮南飢。多流民。爲屋二千五百間。器用皆具。 窓紙欲鑽何曲折。扇餳一撲猝分崩。工書黑白揚聲詑。學舞婆娑鼓翼升。眞若有知無近我。我身全是一條冰。貪魚貪肉爾非僧。不畏強秦藐小滕。前足雙交長是乞。亂聲羣起忽然崩。林園到處餘樽瀝。華藻何人費墨升。物性看多今古變。怕渠還喫辟渠冰。前身舍衛國中僧。發願寧生小郜滕。逐物臭香充嗜慾。伺人動作捷騰崩。眞憎厥態循衣集。欲訴何情向榻升。爾必不知秋後事。世緣元自冷於氷。</text>
<title>俳蠅續吟 小識</title>,<text>俳蠅已駥矣。小卷子宜拉雜。勿復到眼。忽有一緘札至。乃眉堂入値禁省。寫此續吟而寄之。際又品山袖示二草。又一驚人句。其事甚奇。不可不傳。以二公作。另書新卷之首。目之曰續吟。從此余亦續一續再。至于五續。甚哉銷暑之無方也。品山翁亦準五而止。玉垂又識。寂寂靑山吊死僧。一生畏避雪神滕。雪之神滕六。 利邊潛往趨何疾。聚處羣驚勢若崩。守閽之忽論當罪。庫狄伏連居室患蠅。杖門者曰何故放入。 及第其榮拜且升。術士相郭代公。靑蠅拜賀方及第。一日蠅數萬。折躬者三。良久乃去。 伎倆長於伶巧甚。周旋器口效狐冰。苧茹魚肉胡然僧。眞臘看非小似滕。禪宗記眞臘國。呼僧爲苧茹。皆茹魚肉。國有大政。必咨訪。 寄命熱羹貪或溺。發身朽壤倖無崩。左氏傳。山有朽壤崩。 營營求不毫芒漏。得得飛難步武升。天下赫炎吾屋小。北風圖揭置甁冰。淮南子覩甁中之氷。知天下之寒。早不參禪坐臘僧。結夏亦名坐臘。 憎玆多口呀然滕。詩小雅滕。張口聘辭貌。 至明無患讒膚受。久病非祥嘬血崩。如此因仍屛上誤。敢渠恣縱筆端升。時看交接雙聯尾。鳥獸交接孶尾。 却有誰何夢立冰。晉令狐策夢立氷上。與冰下人語之。卜曰媒介事。勿論俗又勿論僧。爾慾難充甚壑滕。爾雅壑阬阬。滕徵隍漮。䟽曰皆謂空虛也。 縱至腹膨甘飽死。慣於足疾豈顚崩。幽期每幸陰雲際。怙勢偏驕曙日升。滿奮屛風能不畏。琉璃一色是寒冰。滿奮坐琉璃屛內。有寒色。粥飯寧爲富刹僧。漢李愚迂濶。廢帝目曰粥飯僧。 名譽奚慕小邦滕。歐陽詩。名譽過耳如蒼蠅。 爭趨魚肆忘生死。不負蚊山慮卒崩。陋態偏咀瘡口至。狡情時刮淚眶升。百端期欲傷人已。忌克元來炭與冰。</text>
<title>俳蝶消暑 小識</title>,<text>淵齋誦傳南社李老人詠蝶二韻。元是薑山三韻中二也。余以三韻俳諧。質于品山，眉堂兩令公。卽俳蠅餘意也。眇瑣羽蟲品類中。爾能自拔蠅蚊叢。澹烟濃靄多情世。才子佳人一例風。爲畫可珍藏玉躞。登詩必艶合紗籠。如癡似醉曾誰見。楊廷秀路傍觀化詩。不記如痴似醉時。 西峴當年有此翁。余于嘉會屋。曾見梅龕蝶化。寄宿林間早趁晴。愛花偏重護身輕。柔魂映被纖霞纈。低影翻生夕照明。偶過祗園逢竹友。別尋幽室有蘭兄。空空色色俱三昧。憑汝還知擧世情。娉婷阿那雪肌匀。鳳子靑斑幾應身。正午牧丹當白日。片時桃李亦靑春。華胥一派分於鬼。橘蠧前因別是神。謝逸詩成三百首。何人不道不淸新。今年得意最春晴。晴日融融羅袖輕。香國風流重游樂。花時天下大文明。營私蜂聒羞爲友。警世蟬淸欲喚兄。薄暮方歸園裏宿。蘧蘧一夢又何情。凝粧明艶慣詔句。今得韓憑幾世身。一醉仍成無限醉。三春元是可憐春。故將花戲輕生死。欲把香心托鬼神。撻末鳳車皆氣類。交情不患白頭新。寂寞寬閒樂在中。瓜田蕙畹各叢叢。也須趑趄催花雨。強自枝梧劈柳風。一種香緣如夢遠。百年春意着身籠。對吾眞欲論情否。纔閱芬華卽老翁。朝喜暄鮮晩喜晴。憐渠偏得錦心輕。菜香蔌蔌身隨往。芳樹菁菁眼一明。莊叟夢邊主疑客。滕王譜裏弟難兄。桐廬但種梅花好。翠羽啼殘雪月情。化爐物物賦洪匀。成就翩翾這樣身。緣業三生無定骨。橫行一世獨持春。偸回賈府情誰洩。事到靑陵語亦神。甫里稱廉非鐵評。胡渠貪艶日工新。飛入前宵我夢中。一場奇絶補談叢。曾尋幾處繁華界。果得何年蘊藉風。張緖柳仍開繡幕。荀君香亦在熏籠。心芽意蕊探無地。今始來看好事翁。片裁礬絹曬朝晴。生意翩翩着色輕。繡扇逆風雙翅展。銀絲迎日卷鬚明。義山得句曾邀客。李義山蝶詩。正要凌敲客。遙爲子夜吟。 居寀重粧足詑兄。黃筌子居寶，居寀兄弟亦絶藝也。廣政中重妝子光胤雀蝶圖。精奇轉甚。 萬紫千紅南北路。被誰說此斷腸情。五色霞明一氣匀。仙衣縹緲舊稱身。用蝴蝶洞事。 麗人愁是多間日。遊子看餘未盡春。異草奇花呈物態。鬧蜂鳥啼奪精神。彩牋硃點塡詞譜。玉蝴蝶，蝶戀花等調。俱是詞曲名。 絶響誰家又繼新。好謝靑皇造化中。蕊珠宮闢定班叢。梨花混處春多雪。柳絮飛時晩有風。錦繡江山長跌蕩。琉璃世界一牢籠。但緣色相同憐地。掠過茅檐白髮翁。余方吟哦茅檐下。與詩伴商界句意。忽有一蝶掠面而過。自由不得惱暄晴。來或遅疑去或輕。林處彷徨何意思。花間取拾亦分明。游郞偶逐東西伴。士女相稱大小兄。楡葉靑蚨多事甚。輸渠管領買春情。何郞風骨禀天匀。儘作輕儇不定身。林下無非三宿夢。世間欲住四時春。自然俗好妝施巧。可是人憐舞態神。男子剛膓其柰汝。江南飛鶴又生新。南海鶴草開花如飛鶴。其上老蟲蛻爲蝶。女子藏之。謂之媚蝶。能致其夫之憐愛。</text>
<title>夜踰桂峴</title>,<text>天時人事苦難同。閱歷前頭幾雨風。今日非知來日至。月明歌吹滿城中。</text>
<title>月下鴻田至</title>,<text>誰不今時叫熱人。移床竹下說情眞。憐君奇氣虹千丈。照我丹心月半輪。老樹依然回雨態。晩花猶自惜流塵。近看碁局閒消遣。鴻去南天送目頻。</text>
<title>曉起</title>,<text>山屋孤懸巷陌遙。夢來夢去度中宵。林薰不斷秋先信。雨氣疑空月欲驕。於古有人多可語。至今何事免無聊。南窓虛挂龍文釼。只負平生腔血潮。</text>
<title>會話仲氏所。歸路偶吟。</title>,<text>憶向坡陵恨別離。弟兄湛樂老堪奇。自來自去樓雲外。水碧山靑似舊時。</text>
<title>今夜</title>,<text>今夜星辰今夜風。明河萬里始靑空。支離纔過三庚雨。衰朽難堪七耋翁。當日亡羊歸夢境。平生磨蝎守身宮。無端擁鼻吟吟句。識字憂兼興在中。</text>
<title>雙星日晝夢有作</title>,<text>我且辛勤話蓐收。今秋何似往時秋。無端錦瑟春多恨。虗負靑萍老亦羞。代謝人間同遞驛。別離天上笑牽牛。淵明松菊遅難待。幾日鳴榔張翰舟。</text>
<title>夜懷</title>,<text>田園多草樹。蒼靜見秋新。坐卧衡茅下。漠漠琴書壁。天上無一事。明月如待人。</text>
<title>翫飢</title>,<text>藻卿有賢仲。黼卿有劣兄。兄飢仲所歎。仲飢兄何情。丹崖白蓮兩貧屋。仲屋兄屋洗而淸。矧今市穀騰如玉。可憐衰境拙謀生。朝日照我敗茅上。際懸吾仲幾呼庚。庭外跫然仲忽至。上席安否詢第次。袖匣剉菸誇靈通 烟草。分令燃吸味香試。呵呵仍作笑顔看。有說雍容勤致意。曰兄善飢弟善飢。飢法未甞相玩之。今日弟得別飢法。堪向隣里傳一奇。東西貸乞他家飯。何異矛淅與釼炊。翫人翫物俱不好。欲兄翫飢亦絶倒。坐屈未敢特來陳。房榻已令精汛掃。余卽大樂促盥盤。整頓冠裳咄嗟間。出門聯步疾似箭。度陌越阡或後先。一氣直抵仲所居。褫衫赤條汗赭面。漢威 猶子名 奉進五枚桃。疼齒強嚼如相戰。坐卧閒謔任所爲。頃刻退去身垢澱。勸戒兒曹亦隨端。遊目時時靑山見。小焉童㜎告進支 俗能飯。着衣入內歡諸眷。滃滃藹藹欝蒸蒸。每人一椀盛水鷰 俗饌名。仲乃笑笑指此言。弟法如是兄必羡。云得麥麵屢空餘。作此可以當朝饍。男欣女悅爭先赴。吉祥和氣滿室中。是翫不啻尋常翫。波斯市亦無此同。載飮載啜果吾腹。恠我食數之大通。仲本啖之健。我亦喫之䧺。穀名入喉充腸去。膏粱麤蔬均一功。上下胥慶此一法。堯天煕皥敷舜風。虛口出外復袒裸。又啗爽朗三快果。飽食萬事都太平。喚作陶猗無不可。兄乃大覺仲氏賢。其法眞眞勝於我。苟使其法同世人。世人孰不富矣哿。方朔非所憐。侏儒不必大。把筆仍題翫飢詩。驕嘻虹亘頤亦朶。</text>
<title>風雨日。與黼卿對坐。讀坡公東府詩。仍用其韻。示黼卿。</title>,<text>子瞻有子由。可證吾與汝。櫽括韶州句。對床聽風雨。離合亦數存。汝從思陰歸。相居間一麓。晨夕盡會期。衰年暢笑歡。同隣多碁客。今雨打窓急。今風又瑟瑟。汝坐且無恐。候晴扶杖行。放筆記散語。喜吾今日情。</text>
<title>秋夜</title>,<text>如我衰老人。最不宜秋夜。綿綿費氣力。辛苦三庚夏。新凉泛空虛。節序遄代謝。閱歷已云多。一身如傳舍。折因舒心軆。美景隨時詑。俯仰何所思。怊悵此天下。凡屬秋滋味。一切反啖蔗。緬憶芳歲看。景物盡無價。月朗弄可挹。星晶捫可跨。可恠一副膓。比前多孔罅。四運偏繫情。商律大所怕。空籟散淸冷。蟲吟迭謳啞。瑟瑟舞絡絺。自然頻咳咜。噫嘻歐陽賦。庭樹聽之乍。溯及潘與宋。楚騷動人嚇。點檢曉枕上。孰令辨眞假。皤首增歎息。識字罪不赦。童子睡在傍。咄咄向我罵。</text>
<title>暮入白蓮峰溪</title>,<text>行見村容暮。高峰片照明。林風互相答。澗戶喚人聲。</text>
<title>送老雲靈輀</title>,<text>情是如何字。吾今寫亦難。宿生水仙骨。或在夢中看。漏盡鍾鳴夜向晨。决然驅去小風輪。羡渠那得閒如許。快作人間了事人。</text>
<title>端正月。忽思桂田。桂田果忘玉垂乎。玉垂果忘桂田乎。是不必多事究解。寫一詩。</title>,<text>疊石穿池小起樓。指桂田之別業。 東林一壑付行 缺。世間萬事風過耳。吾輩餘生地盡頭。對月翻思牛渚夕。觀濤非忘廣陵秋。吟疴閉戶傷流節。零落親朋可自由。</text>
<title>白蓮洞口。回望仲氏佇立門限。</title>,<text>我從君家還。君每出門送。念我老且病。酸脚度礨空。我亦回頭望。凝立如因控。山風遠步步。山日下夢夢。雙澗鳴瀄汩。峰陰屹當中。兩情俱脉脉。曛黑失倥偬。及到不見時。林盡始出洞。送我在室堂。歸袂帶笑哄。曰去曰留已。安有此愡恫。後回勿如前。訖之于吾仲。桂屋 季氏居桂山洞 臨大道。境景非一諷。</text>
<title>課日踰峴</title>,<text>昨日靑蒼今日黃。日深一日萬林霜。化工神筆無形跡。渲作西風時勢籹。</text>
<title>見初雁有感</title>,<text>夕雲如縷遠生愁。萬里長空一色秋。對爾翻驚人事急。今年何處稻粱謀。</text>
<title>九日與仲方登高。用柯汀詩韻。</title>,<text>緩策翛翛入洞陰。攀登嶻𡺼俯幽深。楓林夕照臙脂氣。澗瀨秋風玉珮音。何處便求仙境好。片時能却世氛侵。弟兄白髮今無恙。話及茱萸少日心。</text>
<title>桂田用余春間所寄詩韻。賦一詩寄余。余又和之。</title>,<text>有時欲忘倒慇懃。百里靑山苦憶君。近日情懷成槁木。荒年生計託浮雲。閒看籬菊秋將盡。漫卷床書夜到分。夢踏溪橋尋蕉躅。一輪凉月白紛紛。</text>
<title>早霧踰白麓</title>,<text>山欲高低野欲開。不分城郭與樓臺。茫茫一色無邊海。獨有斯翁自去來。</text>
<title>早踰峴路。爲見仲季。</title>,<text>不憚登登去。飄然喜拂衣。萬松蹲嶽勢。細雪揚暾暉。頓覺餘生好。誰知此樂稀。古人難及處。盡在鶺鴒詩。</text>
<title>瓛齋有愼。桂田阻信。</title>,<text>衰病相憐三數友。如今睽濶已難哉。下元明月前宵好。百里音書幾日來。野儉果能多納稼。山寒應得早藏梅。心情欲寫徒荒亂。不寫心情是上才。</text>
<title>和桂田</title>,<text>半輪窓月曉慇懃。影在梅前若見君。仲叔生涯餘飮水。淵明詩句舊停雲。寧愁白髮情相促。終到靑山路不分。王戴溪頭舟一葉。後宵應待雪華紛。</text>
<title>石念生李學官 允夏 畫雪梅一幅附之。一詩以貽之。</title>,<text>無風燈晃曉寒吹。蘚髮千年化雪宜。忽到窓前渠有意。相看林下我何爲。籬籭影倒蒼茫界。黯澹香生寂寞時。三絶句可知眞境幻。羅浮山色此中移。</text>
<title>玉垂送夜詩</title>,<text>衾窩如窟夜漏遅。破壁風生冷逼肌。想像千年人髣髴。胡行萬里路然凝。鷄聲屋角驚心喜。曙色窓痕限死期。耐度尋常吾已慣。世間何事是難爲。</text>
<title>上行人沈松石登程之夜。夢與賦詩。言別於碧蹏舘。覺猶悵然。率寫絶句付之。</title>,<text>關雲關樹路漫漫。旗脚風生歲向闌。夢記東陽詩上語。星槎明日渡臨湍。</text>
<title>南至前日。登山頂觀物。</title>,<text>閒來步屧翫時遷。氣候何如十月天。大勢宜然山盡石。新機微動柳將烟。足令日至推千歲。自是陽生卽一年。隨處靜觀無與語。松風吹髮正仙仙。</text>
<title>夜風</title>,<text>虛空觱發響山吹。凍折西墻萬竹枝。却恠衰翁何氣力。支當一枕卧吟詩。</text>
<title>是日世子宮千日也。慈聖悅豫。上以正廟癸丑故事。賜餻于近臣頖儒而識喜焉。賤臣述慶祝之情。庸題一詩。</title>,<text>願將此日字。推衍慶千年。南極前星耀。東方少海連。飴供慈聖悅。餻侈近臣偏。天地同和氣。幸吾一肖蝡。</text>
<title>夢與松石恣遊浿上。覺而異之。是日卽松石抵浿日。</title>,<text>堂堂使者錦貂裘。計日分明宿浿州。兩地山川五百里。夢中還作盡情遊。</text>
<title>見啄木有感</title>,<text>山鳴谷應爾聲高。啄啄空枝上下勞。無限人間多患蠧。如何不去一纖毫。</text>
<title>大雪。思兩弟踰桂峴。轉入白蓮山。</title>,<text>興來步屧似乘船。雙袖風鳴鶴羽翩。兩弟得非隱處士。老夫欲見眞神仙。瓊花亂積容何地。玉氣飛騰不限天。獨立超然發高嘯。山中奇事在今年。</text>
<title>積雪山頂。纔見一屐痕。</title>,<text>積雪此天地。此路誰先開。我今此路行。不落第三回。俯視烟火界。萬人自往來。</text>
<title>卽寫</title>,<text>峰雪無痕壑雪消。新溪一夜漲前橋。老人却似探春去。負手登園散寂寥。</text>
<title>聞砧行</title>,<text>初夏何處起砧聲。二更三更至五更。南隣北里或先後。雙搥隻擣時重輕。切雲戾風停復作。萬木蕭森月過城。齁齁飽宿凡幾輩。恠我此時耳獨明。卧念家家此聲裏。歲時迫頭關人情。新衣新襪盛服着。父母舅姑當盡誠。婦妾爲夫各自別。童穉受憐及弟兄。薄澣薄汚勞筋骨。蠶牛較計顧難評。龜手呵凍擡睡眼。乙乙燈前憂思𡞦。彼皆貧寒一弱女。身事家事期厥成。吾且老病束兩手。多愧人間男子名。君不見朱軒之上駿馬背。粲粲楚楚飾太平。</text>
<title>紫霞詩社第一會。從徐漢山 衡淳。聞有金石樵 翊鎭 家詩會。帶鍾往賦。黃怡觀 鍾顯，金學海 元植，尹巴江 秉鼎，金雲養 允植 在焉。</title>,<text>喜聞詩事玉流東。携屐翩然趁下風。半畒庭深雲映月。一枝梅發燭搖紅。徘徊長麈輸心計。晼晩修鱗逼歲功。何似竹林七賢否。忘形之故世緣空。</text>
<title>東坡生日。是年丙子也尤奇。瀹茶爇香於遺像禮之。</title>,<text>長公生日今朝是。八百年來丙子年。壁像傳神輪月轉。凾詩一讀鏡花圓。忽然若記前生事。大抵相關不世緣。椀茗爐香恭載拜。鶴南飛去到何天。</text>
<title>紫霞詩社第二會</title>,<text>風流元自屬時賢。日日看梅臘雪天。到處林園遞賓主。當塲翰墨亦因緣。才非可力誰能擅。老實無傷我獨專。但願追隨長若此。良辰美景直金千。</text>
<title>戲次白門詩社韻</title>,<text>元來競病起謷諴。七十年今險歷崡。幾度浪驚逢海蜃。一生常願掃星毚。熱羹手爛猶餘怯。美味唇甘易佶讒。數樹梅前吟囈卧。傍人莫戲着冬衫。境與心間物亦諴。小樓眞似閉秦崡。鈍書強運隨香象。惡句方圓獲狡毚。客到款扉時可喜。童來畫墁競相讒。斯翁捫虱斯何法。三朔經冬只一衫。此身不自累精諴。何事經營隴蜀崡。當世文章慚繡虎。萬人指目畏弦毚。淸如竹氣眞成癖。品失梅香合受讒。欲向蓬山今近遠。去時將著六銖衫。乙乙寒衾發夢諴。候雞遅似孟甞崡。雪封古壑蹲塩虎。月桂空枝轉藥毚。世事商量都妄計。人情翻覆尙憂讒。眞知病脚多顚跌。不向侯門早拂衫。我愛當今李景諴 承敬字也。宿生紫氣昔過崡。松棲自穩憐岡鳳。株守寧甘惡窟毚。十載宦蹤何得失。萬人饒舌任譽讒。白門近結梅花社。快脫朝衣換野衫。騷壇祝字耿神諴。順字平原險字崡。櫝以藏時龜可寶。機當脫處兎之毚。自天有隕紛相賀。特地無私絶胥讒。寫就一篇請一讀。詩香浮動酒痕衫。</text>
<title>紫霞詩社第三會。學海，雲養有事未赴。</title>,<text>一樹梅花暮歲心。五君詠作打乖吟。橋前細水誰家住。岳下寒雲此洞深。酒客縱談窮是達。老人惜友古猶今。後宵應有團圓月。依舊風流見竹林。</text>
<title>哭瓛齋相公</title>,<text>眞厭人世事。一卧復誰知。今日無從淚。只緣後死悲。</text>
<title>除夕</title>,<text>輕薄人情不足嗟。如何今夕悵年華。梅前一宿朝暉上。又作煕煕慶萬家。榮枯憂樂盡苓通。飮到無何事事空。正値今年邦有禁。乾喉怊悵坐愁叢。</text>
<title>賀班述忱 丁丑</title>,<text>太母康寧七十春。新正拜衣縟儀陳。宗祊百世吾東國。達孝千乘大聖人。玉珮聲隨分第次。朱凾光動奏時辰。嵩山曉碧祥雲起。白首班行猥賤臣。</text>
<title>二月初吉。凍梅始開。</title>,<text>雪雨風霜閱歷回。方春二月爾能梅。生憎小屋隨人病。夢見南枝稱意開。㘽者始求何處種。賣之應得不論財。正思注別羣芳譜。索笑檐前硯墨催。</text>
<title>哭瓛齋相公靷車</title>,<text>來路千燈廣柳明。路人揮涕見人情。如何可忘平生契。痛哭中宵范巨卿。</text>
<title>是夜瓛齋相公赴道山。月星明槩。</title>,<text>經術文章際太平。無情草木亦知名。騎箕欲上靑天去。夜到楊州看月明。</text>
<title>卽寫</title>,<text>寒食東風雪雨紛。樓邊紅日映山曛。病後不堪衫子薄。坐近香爐借獸熏。</text>
<title>春園雜絶</title>,<text>白鹿園西草色春。桂山嶺上時逢人。逢人不道春方好。但說長安米價新。北倉頒料集軍民。楊柳橋隄漲米塵。手帚埋頭生死地。如金粒粒散溪隣。春日春晴還暮陰。尋常春日古猶今。如何看作初看事。却是詩人狡獪心。人歌人哭自年年。寒食淸明最可憐。今日生涯異前日。幾人能有買花錢。花雨分排柳雨兼。崇朝瀄汩夜還添。芳春萬物皆思澤。爭及窮村漏屋簷。</text>
<title>嶺上作</title>,<text>探春裙屐困於春。憇坐林中歎老頻。花柳叢叢少年事。溪山歷歷舊遊塵。輕風易撼心非石。斜照偏明鬢似銀。萬戶長安濃富貴。筆頭來聚與閒人。</text>
<title>西園賞春</title>,<text>三月長安淑氣饒。杏花開遍柳花飄。亭㙜流水啼嬰倦。街陌香塵去馬驕。春物非私宜有望。世情如夢益無聊。近來新課消閒法。朝入西園夕渡橋。</text>
<title>靑麟洞賞春</title>,<text>靑麟洞府小溪湄。日色融融晝景遅。三十六層踰絶險。東南西面望尤奇。啼鸎身世猶求友。弱柳風流想少時。搔首自憐怊悵甚。今春不與阮宣隨。</text>
<title>十二夜月色晃朗</title>,<text>貯得山庭月一輪。梨花如雪更精神。天敎若此琉璃界。許付閒人作主人。</text>
<title>十三日無題</title>,<text>去年今日杏花前。作飯作羹事事圓。豫識今年艱到此。靑山歸卧且閒眠。</text>
<title>不晝寐</title>,<text>晝永何消受。先生何許云。計輸窰變石。得窰變奇石。計輸致。 坐看蕈生雲。看蕈疊疊如雲。移置花塢。可觀。 隣好通踈數。圃功較慢勤。於焉營應接。此日易西曛。</text>
<title>用鼠輩廵城韻賦碁</title>,<text>防守堅於墨翟城。手談消遣幾陰晴。鳥啼園樹飛花積。茶熟爐烟裊篆淸。妙理方存天下事。潛機誰識箇中情。樵人不是援弓者。猶且彷徨下子聲。</text>
<title>尹星山 泰興 詩所</title>,<text>三月中旬春欲歸。園光敷綠轉依微。墻頭痴蝶無心過。樹底流鶯自忘飛。㘽種工夫餘幾日。星山新㘽花木。 經營詩事趁斜暉。榻寒未褪連宵雨。病怯衰翁白袷衣。東隣西社喜參尋。等是羣芳作一林。幽逕賞春探舊迹。曲欄點筆寫同心。諸君志氣名隨重。老我生涯病復侵。可使今宵留秉燭。千場未必畏酣沉。</text>
<title>又賦第二韻</title>,<text>西園久已阻相尋。苦被書來始出林。流水斜陽逢客語。碧雲芳草送春心。三分又得詩緣湊。一點全無世慮侵。爛漫諸公同坐卧。淸芬異馥謝檀沉。</text>
<title>春夜長</title>,<text>昔以春夜短。今以春夜長。短長無今昔。人情太荒唐。少日尙筋力。事事一彭彭。巨細生復生。南北忙復忙。日出不俟屨。日入始卸裳。彈指拭瞇塵。夕食呑皇皇。幾事了不了。姑息寄枕傍。疑從萬里還。困頓拋行裝。堆然卽顚木。一氣鼾堂堂。堂堂此世界。奚暇夢羲皇。卧時乃休時。怱怱過尋尋。常歲月無端。去居然且尩。甚事可貫攝。白日送倀倀。食寐又食寐。便入無何鄕。脫巾掛北壁。蒙衾自曛黃。困眠午已足。繼夜非不臧。街鍾動初鼓。突兀硬眼眶。鼓至二三四。五鼓聲愈彰。檠㙜渴燭淚。壺𡙇匱蔫香。隣雞報呢喔。村犬恣搶攘。四壁徒然立。共誰說與詳。時探引虎子。便旋欲彷徨。又欲誦詩文。依俙歸健忘。遞乎但抑搔。遍軆疑發痒。追惟平生契。故舊皆云亡。妄及分外想。眷屬久絶糧。至于新庭卉。又胡病雨暘。無中橫萬慮。不得不成狂。噫而咄咄歎。轉輾將翺翔。鰥鰥竟達曉。窓隙透曙光。通計此春夜。支離十年強。莫謂春夜短。春夜實難當。若到秋之夜。其長詎可量。</text>
<title>詠晨月</title>,<text>姮娥筆態妙如斯。一紙靑天畫一眉。今古江山千萬里。月家三昧少人知。</text>
<title>朝過隣屋。庭位日南。花多種盛開。主人公尙在被池。窓牖深閉。</title>,<text>朝花明皪世間無。映日籠霞境境殊。那識主人睡滋味。置他相忘鼾氍毹。</text>
<title>讀曾賓谷燠賞雨茅屋集。得賀雨詩。遂次韻。是日米直减。</title>,<text>丁丑三月日甲申。賀雨此至慶吾民。米直今年日復踊。丙憂如傷民見親。可使支調有餘蓄。聖主不惜活人人。方伯守宰各私我。勅令移轉山野均。大抵米直罕於古。有口皆呼彼蒼旻。前年久旱始何甚。前年早霜又何因。貧家勢無握一粟。富家胡無輸百囷。哀此四窮命近止。公賑私賑頒恩綸。松不禁皮任機食。獄不繫縹展苦呻。入春雨暘盛麥候。皇天悔禍不待禋。南船西舶冊次第。餼廩將及大小臣。市儈刁切將焉售。米减一直始此春。</text>
<title>餞春</title>,<text>誰識衰翁未了緣。呻吟搔首感流年。夕風蔌蔌情隨往。夜雨浪浪夢亦懸。人事元來重離別。天時那得不推遷。無端自被柔腸誤。如此良辰一黯然。</text>
<title>夢桂田</title>,<text>萋萋芳草綠天涯。夢到君家知未知。魚忘江湖閒者樂。鷄鳴風雨故人思。社中漸小耆英會。袖裏無煩乞退詩。近日不由溪上路。洞門烟樹悵前時。</text>
<title>北園有感</title>,<text>柳花風送滿溪香。白鹿靑麟各一莊。此路不知車馬客。洞中日月百年長。</text>
<title>洪穉三山園。又有盛會。</title>,<text>人世怱怱哭與歌。翁年八十慣經過。靑春白髮無相遠。舊識新知亦已多。名下談論皆錦繡。酒中習氣易風波。西園又作芳辰會。莫遣芳辰喚柰何。</text>
<title>桂峴</title>,<text>陳跡偏於桂峴東。不勝怊悵坐臨風。往年春豈無天下。今日人將近地中。濃柳明花尙如許。流雲逝水已全空。癡情欲說翻然悟。自是浮生類轉蓬。</text>
<title>北溪</title>,<text>爾胡忙日夜。元是在山泉。觸石雲光動。穿林樹影懸。經營惟木道。變化或桑田。白髮何村叟。往來此路邊。</text>
<title>丹邱詩會</title>,<text>漢士翩翩氣槩餘。後來英秀盡相如。夢隨淸月前宵返。會賦名園在夏初。好事千年非無限。論心四海卽同居。老夫方屬悠悠望。無負胸中所讀書。</text>
<title>峴上寫懷</title>,<text>一路西岡不世情。閒人步屧慣三淸。緣溪苔滑磨驢跡。遠岸風來剪鶴聲。同老弟兄如璧貴。已休士宦視雲輕。近聞僦屋歸新主。何處名山訪子平。</text>
<title>圍碁</title>,<text>不期人至勝如期。花暗山庭夏日遅。煖屋丁丁來鶴步。紋楸歷歷辨羊歧。低昂手熟尋常勢。殺活權生寂寞時。何似看書慵睡足。輸蠻嬴觸捴堪疑。</text>
<title>李藕東 鎬永 山園會賦。安珽山 光默，洪眉軒 淳學，李苞▣ 秀鳳，韓樂夫 命源 與會。</title>,<text>冒雨今朝笠屐尋。春花曾失幾光陰。越村屋小詩人住。一路塵遮別界深。嘯竹哦松皆好事。披襟聯襼卽同心。相呼相應眞奇絶。貰酒醺時不惜金。</text>
<title>洪上舍 嘉裕 告別。率寫一絶。寄上舍叔父洪三斯。</title>,<text>槐黃時節仲容來。大阮康寧說幾回。正喜團圓前夜月。一輪同照二靈臺。</text>
<title>曉夢 幷小識</title>,<text>五月吉曉夢。與石年偕到一池閣。時月露怳滑。白蓮盛開。園丁進盥盤曰。不洗腥俗氣。災及白蓮。乍寤復寐。寐而復寤。記得第四一句。上三句忘之。遂以補缺。景境尙在眼。露如雨下月流光。圓作天然夢一場。淸水淨除腥俗氣。白蓮花發滿池香。</text>
<title>木假▣</title>,<text>恠恠奇奇木假峰。天然化出一山容。前身強覔湍沙跡。猶帶蘓家墨氣濃。</text>
<title>偶吟</title>,<text>麥潤泠泠元似秋。老人心緖動閒愁。茅簷午日晴堪畫。新竹傍邊看石榴。</text>
<title>五月十日。眉軒詩會始成。珽山，心齋，樂夫，藕東俱至。</title>,<text>此會艱於上蜀梯。去年春又惜分携。無心白首交猶重。相對靑山氣不低。風際紉蘭酬子佩。雨餘栽竹面辰迷。登樓喜聽門前水。縱作千波自一溪。</text>
<title>睡不來</title>,<text>睡魔猶世態。荒屋不曾窺。蚊市胡無禮。蛙場若爲私。休燈仍轉輾。警枕此支離。幸有忘憂法。吟吟得一詩。</text>
<title>晩踰桂峴而歸</title>,<text>夕景驚心目。此間點不埃。遠烟含樹重。飛雨過山來。西浙畫眞本。晩唐詩絶才。歸家又香海。百合滿庭開。</text>
<title>雨夜。讀隣生東遊詩卷感題。</title>,<text>近郭諸山列眼靑。昔年陳迹遍林亭。落花流水無心遠。白首風塵萬事輕。後輩從遊吾羡爾。新詩來讀夢如醒。此情欲寫知誰會。蕉雨西窓靜夜聽。</text>
<title>次品山李老華 承敬 西社卷中韻</title>,<text>衰懶眞眞似養恬。蓬門不出亦何嫌。靑氊冷薄殘書畫。白首支離困米塩。澗聽玉珮風斯到。簷見銀絲雨又添。時與同人談契濶。一雙靉靆一枚纖。計出西城日日遅。故人不見積多時。七言詩作新消遣。一紙書仍舊別離。雨響每思紅藕朶。月明又在碧梧枝。心中保有靈犀片。分照慇懃兩地私。老華風德敬於鄕。秀淑溪山草樹光。吏事歸來陶靖節。詩家多病沈東陽。良朋四五金蘭薄。佳日春秋硯墨香。愧我龍鍾形穢甚。郭雲一縷引懷長。踆烏顧兎轉雙輪。送盡林園寂寂春。盆石供蒲曾幾日。窓雲迷竹已兼旬。生涯不羡隣之厚。詩論同歸里有▼(㱑+又/卑)。一醉可百憂散。請君莫說阮郞貧。此情搖落善如秋。無事尋常欲自愁。洗硯苔文生石榻。焚香山色動簾鉤。不勝困卧情堪恕。強復爲詩語近偸。頭上鬉巾人莫笑。師尙七十未眞休。桑楡元不補東隅。沒沒空空此老夫。當日親朋視秦越。前宵風雨夢江湖。世間誰欲千年在。心內猶難一事無。病起自憐托身處。滿庭花石未全孤。</text>
<title>復次第六韻。以寄品山，老華。</title>,<text>事事人間可反隅。頭須白盡哂非夫。從初已眩楊朱路。未能誰障范蠡湖。明月淸風知罪有。高山流水賞音無。品華雙玉今何意。謂得神交始不孤。</text>
<title>又次</title>,<text>霏嵐滃翠暗庭隅。茅屋三間坐一夫。棲鵲枝空全借樹。遊魚池小果忘湖。忽看隣友書來往。試問家人酒有無。放眼東南胸始豁。晩城如畫遠烟孤。</text>
<title>瓛齋公靈筵歸退村。去桂田石林牛鳴也。幽顯之間。情有可象。値玆通宵雨聲。令人不能作懷。曉成一詩。寄呈桂田。</title>,<text>回膓曲曲苦難平。身是吾身不可名。鳴雨遠尋千載響。燈分作幾人情。居然鬢髮如秋氣。無事吟呻到曉更。願買東湖數間屋。瓛公雖死桂田生。</text>
<title>讀樊南詩寫感</title>,<text>雲穿水逝兩茫然。萬事心傷不問天。琥珀豈尋棲芥地。麝香又過種瓜田。千金死士當時買。百本名花少日憐。點檢吾身風雨夜。樊南詩句一燈懸。</text>
<title>讀少陵詩</title>,<text>兼旬恠雨乃胡然。忽去三更星斗天。幸不全壞未乘屋。也須無恙善農田。候朝駿馬翩將走。幾處遊人嬌自憐。買粟買柴快晴好。南隣北里亦相懸。</text>
<title>悶漫</title>,<text>宜晴無晴如此雨。不病自病有斯翁。翁身以外翁何與。黴濕難堪房闥中。</text>
<title>夕踰桂峴</title>,<text>林香積積澗雲堆。壁石泉聲夜壑雷。何許山翁淸到骨。滿天星斗訪仙來。</text>
<title>燒香</title>,<text>好因緣與惡因緣。一轉頭間已化烟。烟散灰飛何處覔。心香印在小爐邊。</text>
<title>謝眉堂 余以一年寄眉堂。眉堂又報以二筆。又送烟竹</title>,<text>人之好我。貽我彤管。同心副墨。言寫其款。余懷明德。去一來二。其利維何。瓊玖報李。籊籊竹竿。以配于石。受子之惠。無朝無夕。人之好我 三章</text>
<title>無言</title>,<text>朝日東邊出。西邊返照明。慘舒元定數。覆載豈私情。但見新花好。何須白髮驚。忽然發孤笑。迂恠屈原醒。</text>
<title>讀安珽山槎紀。慨然有感。率書三絶句。</title>,<text>桂洞草屋大無外。寢處恢恢此珽山。下地上天雲海水。元來八九貯胸間。試問當今誰可語。淸朝人望屬倉山 金綺秀。兼之書記劉公榦。收拾風濤萬里間。夏蟲窾啓無能語。窄窄障障疊疊山。七十五年知穀腹。等閒白日送雲間。</text>
<title>聽蟬 次李聖一韻</title>,<text>吸靜凉吟露。飛輕碧拂雲。煩君餘一累。時入俗人聞。遠山都入畫。一樹漸生雲。若說千年事。幽人寂寂聞。</text>
<title>夜吟</title>,<text>家人戚戚夜長歎。此水非難此菽難。可笑太原閔仲叔。如何徒說累猪肝。蚊蚤今年爾亦飢。百般充腹噆人奇。瘠骨傳輕皴皮薄。恃我來錯一思▣。</text>
<title>如淵大資携海史令公。遊于西湖之霞亭而歸京。是海史菟裘也。謹次元韻。</title>,<text>江樓烟景無秋春。間者來遊卽主人。宰相爲詩鳴玉佩。令君留客遍香塵。霽餘山出週遭面。潦盡帆收快潤身。何不待他明月夜。乘槎一到廣陵津。</text>
<title>申都正 在脩 晬辰。一絶寄情。</title>,<text>隣人聚首笑相譁。今日東邊第一家。賓客滿堂開盛宴。老人星照吉祥花。</text>
<title>六月望夜</title>,<text>此夜難分枕上憐。懷人憶事兩茫然。數聲笛起雲何處。一盞燈深雨似年。正有樓臺新易主。枉存書札久無傳。星星白髮餘生好。江水東流注桂田。</text>
<title>夜坐</title>,<text>枕角衾窩寂寂思。拓窓起坐漏更遅。樹如人立聲無聞。月在雲邊晝未奇。一雨連仍病與久。三庚不熱秋先知。詩腸輪欝將成句。準待天明欲寄誰。</text>
<title>和陶三韻</title>,<text>萬象根一氣。芸芸動靜時。旣得天地心。孤詩適安之。無者生於有。玄玄砂在玆。我生知不妄。與期百年期。轉眄足怡悅。招招爾來思。自欺黯室中。時或涕漣洏。依命保生死。歡言請勿疑。采采東籬菊。眼前酒可辭。形贈影有生存吾道。聖凡豈巧拙。朝日藹天宇。未與羲和絶。光榮隨時大。外歡無內悅。向來請息交。俟誰重離別。淹頓阻病翳。逝不以人熱。有酒勸君酌。話言吾已渴。動者始於靜。靜者亮非劣。影答形日月離在天。土木自然著。幸生昭融世。應接皆有故。無無有有際。孰非毫髮附。老少及賢愚。短長棼笑語。主客互來往。啓人摸索處。我生將引出。棲息崑華住。洪纖不可逃。幽顯洞可數。天地萬物情。把握鏡一具。大化乃相感。明之足毁譽。形影雖自以。詎將逝余去。陰陽已不測。安用存喜懼。陶然通元氣。杜康澄煩慮。禪釋</text>
<title>讀陶次陶二韻</title>,<text>余生信有分。風雨恬所宅。手鉏理床卷。朝日倐焉夕。骨肉重會面。履屐殫形役。龎劉幸隣德。又復唔言席。浮雲去我遠。知己在宿昔。抱讀淵時詩。妙義吾未析。山夜境與寂。乃讀淵明詩。遙遙去千載。當誰一見之。微言抵承睠。慰此素心思。身窮道不喪。乞食問何時。蘊被泥中玉。勉勉期在玆。慨與不飮酒。便與先生欺。</text>
<title>六月廿二日早朝</title>,<text>東窓如曙眼。人事從此起。咳唾收筋力。袴襪盡常軌。脩道漭在前。厥功步武始。出戶上下察。頑雲又如彼。日新所當爲。錙銖細料理。人情愛親屬。阡陌逮隣里。心往在身先。滚滚趨壑水。慨然長歎息。余愚一至此。今人不及古。所以多骩骳。魯衛縱或殊。總之同一揆。庭陰覆華砌。房闥乃裯被。賓筵盛飮酒。乾喉我所耻。曳屐及誰門。無寧我自止。廵園理菜畦。入室書可喜。</text>
<title>桂峴歸路作</title>,<text>苔香草潤漲林臯。染盡山翁一弊袍。同隣上下多相識。憶弟東西已忘勞。獨鳥飛邊靑嶂出。萬蟬聲處碧雲高。微吟緩步歸時晩。兼得詩情也自豪。</text>
<title>林檎館小草 並小識○丁丑</title>,<text>春窓無聊。偶檢聽雪齋 薛廷文 詩抄。得古軆若干篇次題。殊覺邯鄲醜也。遂十步而止。善哉行君子不爲利。達士不爲名。遙哉䟽仡世。六英諧五莖。煕如皥如也。凡民順厥生。今之人何故。百爲汩性情。我竅不可鑿。混沌不費精。楊白花楊白花花飛何處去。飛去飛來無定處。花若有情生煩慮。結花作花一任風。今時莫忘前時功。盈盈那得長在樹。百花時節元朝暮。溪水粼粼江水浩浩。前身或是浮萍草。關山月脉脉關山月。照與情人看。保此一明鏡。兩地各平安。前夜多和悅。能忘去年寒。脉脉復脉脉。遂作夢中歡。卞和怨知者罪。知者愚。外璞包內玉。孰使爾知夫。陵陽之貴吾不貴。刖之來兮理不誣。長相思朝朝復暮暮。暮朝了無時。世間何事有。有此長相思。思情欲訴天上月。前夜團圓今夜缺。思情欲洗江心波。忽地淼風亦奈何。撐膓誰禁住。化成一株相思樹。思枝思葉蔭扶踈。不改淸陰儂在處。枯魚過河泣枯魚過河泣。怨香不怨鉤。遊泳舊同隊。發發激我羞。斯須忍少忍。誰障安淸流。寄語嗜利客。莫漫爲身謀。牧牛詞東家牛瘠。西家牛肥。朝日放牛去。暝帶夕烟歸。張老李叟怪問之。二牛一肥一瘠不可知。西家富家芻豆足。東家困乏何能粟。蓄養有法惟善喂。不惟汛掃淸欄牿。廣之庭與濶之堂。相牛經膺庭欲廣。壁堂欲濶。 寗戚歌終說荒唐。官人怙勢奉帖到。牛家酌酒爭趍勞。縣令生朝在明朝。庖丁霍霍磨刃造。瘠者不顧肥舍諸。東所大幸西所懊。哿矣富家買牛能多錢。哀此貧家天所憐。鷄鳴詞萬境歸寂寂。怕爾唱玲瓏。起出事來亂如蓬。白日當天夕陽紅。桃都樹下三千里。華屋靑山古今同。不爾吾自適。不作汗漫計。一枕一衾眠復眠。孰能攪我羲皇夢。陌上桑陌上何所有。陌上多柔桑。提籠陌上去。白面誰家郞。不知妾心苦。目逆情未吐。躕躇竟何爲。白日照桑土。采采歸房蠶。蠶絲生細縷。雉朝飛時哉時哉雉朝飛。錦襜繡襠何光輝。草芽方生暾將出。明明在上牛羊肥。用楊子修身篇。 鷕鷕爾自樂。䧺揚雌驕相依托。牧犢子來悲莫悲。冢中古操今不作。向爾吾有言。遊媒勁敵莫比肩。耿介無失守。將雛啄食與飮泉。</text>
<title>卽寫</title>,<text>病餘能早起。忽漫步庭隅。露葉明蛛網。風花眩蝶鬚。身心無外戀。歲月此中渝。近讀停雲句。淵明是一吾。</text>
<title>偶吟</title>,<text>荒居頗愜賞。不羡富人家。遠嶂供踈箔。全籬藉一花。此閒方是福。已老莫須嗟。喫粥揮團扇。生涯矧有涯。</text>
<title>兒輩爲詩。仲氏次之。余亦次之。</title>,<text>近爲兒輩起。得韻輒詩成。老後猶前習。無中是有生。人情重兄弟。景物付陰晴。時愧林蟬喝。伊吾答爾淸。</text>
<title>枕上乍晤 通宵惱熱。昏昏如病不省。交睫於枕上。夢遇𤩽齋相公，桂田相書。說韓蘓磨蝎一回。覺猶音容在眼。拓窓見斗牛箕三辰。正在天河傍。亦異哉。遂題二絶。</title>,<text>瓛桂何緣說一巇。同聲歎息斗牛箕。曉來簾角天河近。悵對三辰正中時。傅說星纔天上歸。𤩽齋。 文昌又斂少微輝。桂田。 磨蝎宮中我何幸。庶民猶得好風依。</text>
<title>南隣賭碁。夕後始還。得一詩。</title>,<text>爲尋竹友 金炳基 南隣去。輔國 金大根 欣欣相笑迎。急雨滂沱淸伏暑。轟雷激發肅人情。腸饞盤得浮瓜喜。手敵碁閒落子聲。夕後歸來多絶倒。居然笠屐一圖成。</text>
<title>夜深</title>,<text>無月澄明夜。如臨積水然。雲來猶擘絮。樹近已沉烟。萬象濛濛後。一心寂寂懸。簾颸淸暑汗。何處有鳴蟬。</text>
<title>卽寫</title>,<text>雨晴晴雨遞無端。眉月西天瞥好看。總是新凉怊悵事。待誰來訪倚欄干。</text>
<title>放言</title>,<text>功名富貴路千歧。我足今無一踐之。造化家中平等法。不令詩事不相知。</text>
<title>慮雨</title>,<text>今宵不雨已堪奇。况復關心七夕時。老耳頻鳴餘病習。芭蕉葉上幾分疑。布衾不薄厭蚊雷。時起焚香撥舊灰。半夜經過十年久。大街鍾又泛空來。拓窓咳唾心憂。七月居然已作秋。銀浦凝雲猶霮䨴。明朝晴旭試登樓。卧後騷騷意轉孤。今宵又失寢工夫。時聞庭籟難區別。強覔窓痕似有無。爬癢不堪嵇叔夜。置髯絶類蔡君謨。眞眞若得忘憂藥。何惜千金快一沽。</text>
<title>歎鷄</title>,<text>每喜鷄鳴聲。念吾始有生。乾坤參一氣。舜跖首分程。泉達終于海。草夭保厥萌。徒歸自欺甚。七十竟何成。</text>
<title>將晨</title>,<text>已曉非曉向前頭。欲明遅明且去留。疑月靑山餘宿醉。無烟喬木忽新愁。</text>
<title>夕後一蝶飛飛叢薄之上。爲作嘲解三翻。</title>,<text>夕林深復黑。憐爾獨翾翾。見事遅何甚。他家已了緣。右嘲萬花明艶處。豈我早無心。曩被蛛絲誤。艱辛試一尋。右解艶香非爾物。終日沒嫌猜。韓壽工餘手。黃昏用意來。右嘲晩從莊叟返。莫作魏收看。有意無心處。人人分別難。右解欲躡羣芳盡。宜分千億身。從今修得到。太上做花神。右嘲世以動邊樂。靜中眞樂存。幽花映新月。此樂共誰言。右解</text>
<title>聞品山偕老華諸益。作西江之遊。豓仰徒切。以一詩題呈。</title>,<text>西江江水動新秋。十六年前我記遊。此日聞知金學士。不時携去李尙州。垂楊影外誰家港。晩笛聲中幾處樓。欲躡淸塵今卧病。臨風猶自一回頭。</text>
<title>是夜徐霞棲小朞。病未往哭。夜卧馳想。七月十三日。</title>,<text>我與霞棲公。敦好喩車笠。矧彼蔦蘿蔓。施松且引汲。上歲驚倉兄。知識奔趨急。萬事從此已。永懷嗟何及。今宵栩然去。階步歷舊級。華筵敞四注。賓客如雲集。肴案盛方丈。燈燭映熠熠。少長各有序。披帷井井入。平日公笑貌。髣髴若可襲。爐烟纔一升。擧空忽哭泣。紛紛跪且拜。不見公之揖。公眞坐處深。非我曾所習。而昔陪讌樂。公不揀熬汁。今箸孰令正。今匙孰令扱。撤饌又不遅。椀飥無損粒。是公歸化久。一朞周倐噏。噫嘻吾病卧。託夢替嗚唈。</text>
<title>曉枕</title>,<text>初秋十日已凉年。枕簟淸泠自少眠。欲見故人何處見。五更鍾動月如烟。</text>
<title>七月旣望。看月。</title>,<text>人豈東坡再世身。月經赤壁幾回輪。怳然八百年非遠。影到今宵別有神。</text>
<title>七月十八日夕</title>,<text>月華欲上桂林東。恰是扶桑曙旭紅。點點星來明次第。沄沄露下散虗空。塵情洗却庚炎去。病力醒回灝氣中。少頃偏知衫袖薄。半庭積水有微風。</text>
<title>是夜深</title>,<text>擬計通年月。應無此月倫。陰晴關氣數。天地頓精神。赤壁纔過客。靑邱幾照人。迢迢銀浦望。髣髴問前身。</text>
<title>夕檻</title>,<text>頑雲潑墨竟於天。回憶前宵絶可憐。是處靑林來遠客。誰家銀燭坐豪仙。尋常圓缺知非力。頃刻光輝望復然。但可關門高枕卧。一輪明月在心田。</text>
<title>偶題</title>,<text>晌午林居不受塵。秋花映發自精神。時翻玄草連牀積。閒對靑山入笏新。一老非關當世事。平生誰是會心人。仙丹擬煉遅遅久。手乏黃金亦坐貧。</text>
<title>曉枕</title>,<text>月欲向人語。誰人當月心。寥寥山屋裏。獨卧動高吟。</text>
<title>遲曉</title>,<text>已長秋曉又難眠。隣燭兼無壁可穿。度外鷄聲醒一世。等閒蟲語繹千年。光陰曾是誰家速。憂病徒添老者憐。枕上工夫秪忍字。且須紅日到窓前。</text>
<title>哭尹安山象儀</title>,<text>吉甫淸風穆若家。庭前特秀一枝花。夜來剛被誰摧折。並世無人不咄嗟。崑山玉碎鳳何歸。琬琰琮璜事已非。造化家中奇一法。敎人不見好光輝。全家降自玉淸㙜。香案前頭次第回。五十三年遊戲足。大仙催喚小仙來。元方之友友於羣。玉樹風前笑語欣。年輩凋零君又去。忍令衰淚灑紛紛。近來身分我堪憐。宛轉刀圭已半年。何寤人間怊悵事。泠泠遂絶廣陵絃。洗心太古舊時樽。水逝雲空勿復論。欲向靑楓橋上去。西風隣笛已黃昏。空樑落月遠蒼蒼。替作前宵夢一場。多恨巨卿衰老甚。素車白馬置相忘。</text>
<title>天明辭</title>,<text>如年夜長河漢傾。月光曙光不可名。遅久合眼乍開眼。忽然壁畫生虗明。頃刻始開眞世界。檐鵲飛去査一鳴。隣兒或啼隣老唾。巷南豆腐唱賣聲。</text>
<title>感秋</title>,<text>秋情誰可語。吾老故堪知。適爾來還去。任他喜與悲。自從楚騷後。及讀杜陵詩。千古文章事。先生儘欲爲。</text>
<title>風雨歎</title>,<text>仲氏花洞西。季氏桂山東。桂西花東得梓巷。我屋居其中。朝來暮復往。峴路确确勞屐響。並世人年七十五罕有。弟兄白髮如我相佝僂。人斯罕有我則有。浮生緣業固已厚。人所大患欲一字。尙欲同居一室三聚首。如此風雨大無傷。甘苦憂樂長對牀。</text>
<title>雨夜</title>,<text>枕衾輕滑甚。不問已深秋。鳴雨來爲夢。絶砧遠更愁。牢騷當此夜。怊悵感前遊。正復貧無燭。書香起案頭。</text>
<title>怕風</title>,<text>勢急聲獰夜轉驕。孤懸小屋恐飄搖。夢中夢欲深深入。身外身將去去遙。蒙被卧吟非勝筭。整襟起坐學撐橈。恭知誠淺回無力。數瓣香焚寸燭燒。</text>
<title>心齋屋。重陽會賦。</title>,<text>倦踏斜暉到澗隅。侯誰遅我且斯須。重陽黃菊逢時節。名士靑襟盛大都。欲語三生宜證石。買心一座可還珠。龍山風帽江州酒。合寫詩人主客圖。</text>
<title>歸後又疊</title>,<text>曛黃歸自水之隅。卬友招招日計須。五濁塵埃違世界。三淸物色傍仙都。杯樽剩有豊年玉。翰墨交成記事珠。展得重陽無不可。餘生第一此良圖。</text>
<title>角夜</title>,<text>與夜相戰吾已疲。枕角輸嬴竟在誰。費盡方生方死力。五鼓奪得黑甜遅。譬似爲山九仞功。纔從一簣今始之。繼此什佰登登去。向上乃可絶頂期。隻手弱身非鰲足。蓬萊方丈詎能支。料敵勢到此地頭。留侯曲逆無所施。兵機若聽周亞父。堅壁整暇已多時。縱藏萬甲在胸中。無自我先勝出奇。但令修內是外攘。彼焉能敢侮予爲。心城自屹志帥定。視夜非夜一任其。齁齁鼾宿平明覺。看吾毫髮豈動移。不戰之勝功斯大。銅鉦日掛扶桑枝。</text>
<title>朴子相，子明帶月而來。</title>,<text>二君隨月至。驚喜豁心胸。燭淚推收蠟。硃池敗試紅。談淸揮夜色。氣逸動秋風。齷齪人間事。吾儕豈必工。</text>
<title>桂峴夜歸</title>,<text>吾弟桂山宅。奇吾峴上行。穹林篩月散。回澗碾雲平。雙袖秋乘氣。一筇夜愜情。劇條朝與晝。常有市人聲。</text>
<title>寄金 洵卿 學士</title>,<text>洵卿學士近優閒。何况今逢李素山。紅樹黃花如此地。西溪流水幾人還。役役三年始奉身。素山能得養廉銀。知君買酒開詩席。怊悵前時把手人。硃池黏却舊泥乾。宅相傳言救敗難。欲榻心心相印字。餘生長照點犀看。</text>
<title>偶題 九月十四日</title>,<text>黃花自發掩荊扉。病覺秋情客到稀。世外不知有何事。滿天風雨老龍飛。明日耆老應製。</text>
<title>卽景</title>,<text>悽風惻雨夕生愁。塗抹荒村瑟瑟秋。正待幽人回夢起。五更明月滿西樓。</text>
<title>媛兒遺粒於庭。羣雀隨至。</title>,<text>庭前遺粒轉頭時。羣雀啁啾影響隨。何似世間名利客。一生冷㬉捷先知。</text>
<title>韓樂夫袖得千年苔來。侈我古梅盆。寫詩稱謝。</title>,<text>淸事元從淸福至。古苔宜向古梅尋。三生有石來爲夢。一契同岑去證心。疊疊雲光懷袖出。林林雨氣護盆深。當時林范厨供薄。那得將錢買蔓金。</text>
<title>閔又泉 鳳植 席散。復就一作。送示又泉。</title>,<text>愛劇黃花能傲霜。霜天物色係年芳。披襟舊友來同席。傾盖新交接近墻。好事無如今好事。重陽之後又重陽。餘光欲借君家燭。共作詩場一夜長。</text>
<title>又用軸中韻。敬述又泉家先事。</title>,<text>十三忠義凜如霜。同日名成百世芳。聖祖表旌光日月。過人下馬肅門墻。凄凉舊甲回丁丑。激烈寒波尙沁陽。雪涕共君談到此。秋雲一縷竟天長。</text>
<title>籬菊</title>,<text>秋露秋暉護幾時。重陽物色燦東籬。早知不耐寒霜力。抵死猶堅晩節持。</text>
<title>餞秋</title>,<text>已堪怊悵餞春時。鏡裏偏明兩髩絲。衰草不知何處路。黃花猶似古人期。那能無恨都爲夢。正復沈吟強有詩。送往迎來元一法。歲寒風雪付梅枝。</text>
<title>聖一 李道宰 以法梅爲命。吾實悶之。又用前韻以勖之。</title>,<text>君欲將身化法梅。如何處置此塵埃。讀書休讀離騷句。無限詩人問字來。</text>
<title>和聖一梅詩</title>,<text>六十年間友是梅。愧吾髩髮尙氛埃。讀書飮水新成約。一步前村莫往來。</text>
<title>贐副价李侍郞 珪永 之燕</title>,<text>黃河萬里古仙槎。天上歸來事足誇。今日朝鮮冬至使。門前流水走隣家。翼翼王靈仗一身。一身動止重千匀。正逢四海昇平世。出入長安馬絶塵。同寅屬望大夫賢。奉使中原十月天。雨雪紛紛楊柳遠。送君情在一詩牋。</text>
<title>賀黃上舍 宗岱 六十一回甲</title>,<text>東陽結識慣當時。君得其仁壽必宜。學海文源傳舊緖。冰淸玉潔蘊風儀。上庠升俊居然久。世路多崎出故遲。床瑟庭蘭春獨厚。老夫艶寫賀筵詩。</text>
<title>得水仙</title>,<text>藏梅纔訖水仙來。吾事今冬快樂哉。何必待人酬酒債。從須賴爾富詩材。古心澹泊千年近。春氣氤氳一室回。笑詑山隣騰賀語。南榮負手試徘徊。</text>
<title>曉枕</title>,<text>寒雨深宵滴滴聲。無端碎破枕邊情。準期夢欲天涯去。纔到中程被一驚。</text>
<title>失睡</title>,<text>半夜如年久。飽甞百味辛。咽漏窮報漏。刮鼠侮承塵。一遠羲皇世。胡爲杞國人。孜孜今有望。雞唱起南隣。</text>
<title>十月十一夜</title>,<text>此月爲近十月望。落木天空淸無量。積水來風扇微漲。我屋浮似浮水舫。神心攝月畫莫狀。忽復驚喜還怊悵。一邊歌哭誰禁當。我今如是得天放。擧頭低頭時俯仰。飄然欲往迷所嚮。愛月未必古人讓。自我爲始亦何妨。若有人兮不可忘。月淸無如桂山上。</text>
<title>洪菊隱生朝賀詩</title>,<text>菊隱先生隱於菊。菊情菊氣何所得。解紱歸來又懸車。幽居占在丹崖北。宰相身爲處士身。平地神仙誰有識。隣人共豓福疇盛。華髮昭顔好筋力。榮枯得失兩相忘。梅竹之傍自偃息。居然養菊成一癖。籬植盆種定䂓則。或白皎皎溫玉姿。或黃燦燦垂金色。臭味說及老朋友。派譜送致賢相國。吸露餐瀣澹不塵。晩節貞操淸到極。世間百卉非無花。隨時芳豓徒職職。故是日精霜下傑。正人達士宜同德。于以腴道酒可飮。又能輕身藥可食。尙諭前後有心人。屈陶林范非溪刻。故事曾聞甘谷水。南陽舊源流湜湜。一花籌作一年壽。千億其花壽千億。先生今始八十三。終當藐視松喬域。</text>
<title>疑鼠</title>,<text>鼠子課夜至。亂我靜中思。咳唾薄示警。燈休法無施。騷騷又刮刮。器什幷可危。誰謂奸且黠。我謂黯且癡。認我家有食。其計眞堪嗤。我家不農作。俸祿旬日支。鼎鐺無餘粒。椀楪無餘糜。小小積與盒。不見菓餠飴。麾以三丈杖。何物足救飢。努爾豆角眼。一一細伺之。富家五穀衍。貴家百味滋。不勞拾可飽。禁者抑有誰。我家實啙窳。甘心胡若斯。床書若干卷。屛梅幾十枝。吾愛勝千金。爾嚙乏一奇。我家淸無塵。知者未盡知。爾或習所見。以我學仙疑。自悔一生賤。技能都營私。欲逭某氏禍。久耻風人詩。故此來依歸。逝將吐腸爲。旣攪我不寐。遂題汗漫辭。</text>
<title>酬夢篇 幷小識</title>,<text>夢晤甁庵尙書。驩然如平昔。尙書曰公不欲爲我賦一詩乎。冕曰諾。覺而異之。遂綴之。命曰酬夢篇。槩其語公悲公之意。在寄託之外。有公先覺大夢去。岱山之上冷風御。枯菀人間六十年。羣仙拍肩笑相語。如何不搏景鍾名。歸日舒長寄日遽。乃與松喬共追陪。試以夔契較乘除。香案前頭退朝廻。銀榜玉樓列官署。十洲三島元在在。瓊雲璇月隨處處。俯視芸職小疊空。支離滑介相權輿。齁齁鼾息百億千。可哀者非爾蒸庶。勞爾形又搖爾精。汩沒塵埃愁沮洳。愧我黃粱尙未炊。瑣屑麻粟生煩慮。稽首再拜欲問公。向來歌哭誠何據。眞知此說亦荒唐。夢覺關頭快一覷。</text>
<title>以小盆白雲朶。寄贈心齋。</title>,<text>此菊光榮御李君。蘭羞淸馥錦羞紋。老夫亦自同心好。翹首西風贈白雲。</text>
<title>聞砧</title>,<text>遠砧淸復切。寒夜抵如年。的歷踈燈下。繽紛落葉前。人情自然急。客夢幾回圓。強被焚香處。不知此可憐。</text>
<title>訪法梅</title>,<text>法梅消息試來探。浴罷山窓日再三。正與水仙同去就。幾番春意夢江南。</text>
<title>夜坐感梅</title>,<text>梅花之故我心傷。梅下前塵此渺茫。好友間多永離別。今年幸不畏風霜。詩來未就爐烟細。夢去纔還燭影煌。可使有錢能買酒。無寧日醉億千場。</text>
<title>梅花夢 幷小識</title>,<text>冬暄乖極。無梅不花。獨吾窓前物。索然怕冰而已。冬至前夜五漏纔撤。忽見一樹方開。點綴如貫珠。遂拚條而賀之。物之於天莫可何也。冬至陽生。爾亦一含生之物。安得不然。數回吟哢而覺。一夢境也。噫吾以梅專吾情而待之。故有是也。夢雖非眞。亦足一快。天下事不專潰于成者乎。題一詩志恠。詩曰。玄對寒梅苦恨遅。四隣得得日吟詩。曉來奇事情爲夢。冬至陽生花滿枝。此老愛渠甘敵死。有神助我默相知。但令歇後無心過。尙是氷窓寂寞時。</text>
<title>敬尊得高燭一枝。夜與相話。繡山，星山亦至。樂夫亦追至。</title>,<text>丹壑東西屬意邊。風流文采盡時賢。偶然奇事張高燭。兼得淸言暢小筵。酒力可能同氣味。梅神應自答詩篇。相逢不作流年感。只是吾生一任天。</text>
<title>自敬尊所歸。尙餘意未已。更賦元韻。</title>,<text>何陋荒寒寂寞邊。安身棲息似君賢。金蘭有友同參契。梓桂之間遞主筵。日聚言汝聖一。 塵累冰消來浩氣。逸情雲上動新篇。後人指點經過處。草木光輝一洞天。</text>
<title>典靉靆久。伯溫兌還。</title>,<text>無錢無若玉垂家。至使西隣替一嗟。分外看書奇絶事。我爲水母子爲鰕。</text>
<title>霰</title>,<text>漠漠窮陰天四垂。雪姿雨態始堪疑。鋪來米稷千家富。着出瓊英萬樹奇。欲倒仍顚無定勢。似疎還密用心時。此翁豈信楞嚴字。觀物山窓妙獨知。</text>
<title>月夜訪聖一不値</title>,<text>映月寒窓燭影斜。床梅又發數枝花。忽聞林鶴無心㤪。此夜山人不在家。</text>
<title>李聖一法梅下。雪月極淸。申言汝，安敬尊亦偶會。</title>,<text>老夫幽興十分癡。正遇今宵雪月時。小屋庭寬如潑水。法梅花發自橫枝。紛紛外事吾無辨。落落淸言世豈知。長欲與君同去就。五更鍾漏不嫌遅。</text>
<title>洪致三自錦上還</title>,<text>錦城絲管錦江舟。騷客堂堂賦遠遊。觀察營中應信宿。司農宅裏且淹留。人情每限逢時別。風物居然到處收。我亦當年來往地。磨驢背上一回頭。</text>
<title>東嶺曉歸</title>,<text>浩月東山出。流照入西林。林中何所有。曠朗不可尋。幽人如白鷺。緩緩試筇音。仰視天宇高。俯視冰澗深。劃然一長嘯。遙哉千古心。</text>
<title>品山生日走錄</title>,<text>賀公揆度辰。隣里宜持酒。老友翩然來。莫恠我空手。一瓣促心香。爇此祝公壽。朝飯動山厨。饋我一飽否。</text>
<title>卽寫</title>,<text>山荒村更僻。翳翳近黃昏。流水臨門去。飢烏隔樹翻。歲華如督債。衰老不須言。葫蘆時一笑。風傳市路喧。夕食今句當。呼燈報壁昏。梅香凝硯凍。書帙撼衣翻。一日過無事。何人可共言。鍾前寥寂處。竹籟滿空喧。</text>
<title>品山惠我良筆</title>,<text>我腕無力指無法。春蚓秋蛇常雜闒。近復衰倦役於筆。漲墨塗抹隨放失。灣銀不直眞湖製。氄羊毨兎裝一例。以至東俗工欺人。色色形形名標新。鈍工鈍器相湊泊。族庖月更尤可惡。品山先生惠我好。一枝袖出燕中寶。想是行臺舊錦囊。惜之深深歲月藏。象躞鏤管精且侈。乳毫被潤撐柱剛。今得一試一驚歎。宣城散卓古何方。或期手隨筆相副。圓肥能作勁而瘦。終愧一塊皮饅頭。盛在玉椀聞餘臭。但喜從此不費錢。花石床前傳之壽。先生惠我何意也。先生亦一好事者。</text>
<title>瓛齋相公練日志懷</title>,<text>數到前時歷歷然。安危須仗大臣賢。鞠躬盡瘁精忠在。正笏垂紳衆望懸。天上星辰閒一座。人間歲月易周年。餘生邈若黃壚遠。却羡東林有桂田。先生必往哭練事時。</text>
<title>戊寅元朝。次石然韻。戊寅</title>,<text>歲月來門與去門。斷當鐵鎖不容言。無窮流水緣何疾。已宿寒灰望復溫。一笑生新梅在閤。千金如得酒盈樽。元朝除夕紛紛事。只任風邊擧世喧。</text>
<title>癸亥新元歲拜圖。尙在篋中。而海，悠，瓛三公俱遊冥漠間。可噓欷也。爲步瓛公絶句韻以志感。</title>,<text>新粧袨服映雲驕。北去南來晝徹宵。歲拜圖中奇絶事。不知何處問參寥。</text>
<title>正月望日噀梅</title>,<text>口含淸水噀梅邊。珠氣銀光映日鮮。窮計能祈濯枝雨。全功都信釀花天。先春太早寧爲後。宿雪多寒戒在前。煗帳烘煁無待此。新方莫向富家傳。</text>
<title>卽寫</title>,<text>了飯怱怱出邃林。無端隣屋走相尋。人逢新歲偏多感。月近元宵似有心。過境繁華虛一夢。餘生遊樂重千金。此情欲說知誰會。不是山高卽水深。</text>
<title>偶題</title>,<text>喜吾筋力尙平安。壽域春長老更難。古事有時書上識。名山無數意中看。爰居爰處三間屋。何慕何求一品官。兼得新年淸福分。後來英秀日相歡。</text>
<title>牢騷</title>,<text>無燭寒牀誰與談。莫如蒙被寢成甘。東家歌吹西家哭。又是斯翁所不堪。</text>
<title>山夜</title>,<text>拘儒緣讀苦。貧女以砧寒。寂寞山中夜。此村大可觀。</text>
<title>先妣晬辰</title>,<text>高天厚地欲何依。廟裏周旋淚未晞。至恨此日誠孝淺。如今未效老萊衣。</text>
<title>偶題</title>,<text>新春亦得隣人憐。生事荒唐一屋懸。乞米頻成魯公帖。買山曾乏戴家錢。朝班衰暮登三品。壽域低徊望八年。流目方知時序變。門前槐柳欲含烟。</text>
<title>恭聞駕幸毓祥宣禧二宮 正月廿九</title>,<text>報刻紫宸淑氣饒。鑾輿廻出進賢橋。每年吉日常花節。正月東風如柳條。萬姓歡隨雲影動。兩廂齊入馬聲遙。病吟窮巷蕭蕭髮。憶在班聯廁下僚。</text>
<title>藹士洪公壽躋七旬。以賢胤侍從父。陞崇政階。冕略述微悃。題呈一律。</title>,<text>濟濟崇班多列卿。幾人繪像入耆英。惟公得壽於斯盛。以子推恩別是榮。展有經綸需外內。贊成黼黻際文明。詩場舊伴今來賀。衰白徒慚露姓名。</text>
<title>贈別藥山使君金眉堂 永壽</title>,<text>世目楊州鶴。翩翩得意行。遠人騰喜氣。親友動離情。明日慕華舘。春風勸馬聲。知君千里夢。應復繞西淸。</text>
<title>題次隣少詩卷</title>,<text>文章得似海江潮。潘陸騰騰氣不消。庚甲參尋白閣社。元正遊樂赤欄橋。定於此輩求賢俊。應到他時贊廟朝。萬里當前須努力。老夫屬望未全遙。</text>
<title>題次金毅堂 思弼 詩卷</title>,<text>少年詩使老人看。看似畫中看牧丹。紅抹粉塗添色態。南威西子各平安。欲將沒骨爭移筆。閒對無心笑岸冠。香國遺風重題品。何妨呼我作花官。</text>
<title>看書</title>,<text>寂歷窓曦衆妙門。手將一籥啓幽昏。千年上下多生氣。萬事紛綸始露痕。點檢方廻窮路轍。夤緣如食富家村。揚揚掉臂康莊去。不信芸香是返魂。</text>
<title>踰峴</title>,<text>兩峴崎巇斜復斜。我能課日暮朝過。雲情觸石山隨變。風力消冰草欲多。達客威稜愁喝道。驕童嬉戲惱行歌。衰年自是塤箎樂。知勝除官與擢科。</text>
<title>得樓泉少年詩韻。次至七首。</title>,<text>奇氣靑春競燁如。樓泉洞裏賀新居。任情酒到無何飮。得意詩成後先書。紫陌三條傳漏遠。碧天一幅帶星踈。遊期且待桃花水。料理江船買鱖魚。閒中至樂我何如。萬事無牽任起居。庭角婆娑來數樹。枕邊卓犖散羣書。米塩莫道謀生拙。緋玉還非涉世踈。兼得同隣英秀在。枉存日夕見魚魚。西隣步武東隣如。訪子新居卽舊居。妙識同拈難解義。名言多出未看書。漢庭對策時猶晩。楚路高歌世欲踈。知否桂山山下屋。有人塊坐注蟲魚。貧人那得富人如。陋室春風樂我居。苔跡故侵延客逕。芸香猶蓄等身書。逸情縹緲閒雲盡。瘦骨崚𡾓古木踈。時借隣錢嘗世味。攔街新唱賣靑魚。少年時事夢中如。花木庭排占好居。戶外常留名士屨。門前日到故人書。回頭莾蒼緣何遠。衰髮分明待我踈。破屋數間嘉會巷。硯池春水種苗魚。人情元自古今如。安宅開門卽廣居。風俗當爲堯舜世。文章何必漢唐書。後來沿革時無柰。一例因循法亦踈。但願年年登百穀。萬事歡樂夢維魚。鏡中衰髮白紛如。柳色驚心且索居。華舘今朝嘶去馬。指眉堂。 廣陵二月斷來書。指桂田。 風流頓盡情誰托。名利無爭夢自踈。冷榻寒氊春卧病。不知何術救河魚。</text>
<title>踰嶺作</title>,<text>春風吹日日。春柳漸依依。澗戶閒雲變。漂磯白鳥飛。往來無甚遠。兄弟忍相違。不待花時好。人間此路稀。</text>
<title>贈隣社少年</title>,<text>春園百卉日叢叢。葉意花情作一通。雪雨寒風猶自大。皴皮可惡老孤松。</text>
<title>踰峴</title>,<text>拂拂風衫雙袖開。埭南鍾漏報更催。一眉斜掛西邊月。遅我辛勤度嶺來。</text>
<title>二月旬日。梅始有信。</title>,<text>畢竟開花我未期。前冬不死已神奇。看朝看夕看看好。恰得新兒待煦煕。</text>
<title>一身</title>,<text>殖殖庭空絶點塵。茅檐浮在畫中春。東來䓗欝千林氣。南俯玲瓏萬瓦鱗。和悅今看如此月。衷情欲說向誰人。彷徨覔踈燈入。數卷床書托一身。</text>
<title>次東隣詠燭</title>,<text>雲屛句曲辨東西。寸積煌煌可丈霓。書壁誰同蝦借眼。睡鄕人若兎忘蹄。光明洞闢多陰室。快活高登取月梯。莫把剪刀輕擲去。憐渠身作絮黏泥。忽訝羲輪崦景西。乘昏去作一虹霓。秋窓花落翻蛾翅。夜路紗明引馬蹄。纓絶更誰無面目。蘭燒元是此階梯。玉堂學士金蓮步。却到宮池寫紫泥。微爾不分東復西。黃昏望若旱天霓。貞心結同鰥目。堆淚交橫認獸蹄。科屋三丁爭入格。詩樓一刻上難梯。冥行彳亍誰家子。沒倒長安滑滑泥。風力東來影向西。玉龍擎出紫金霓。低頭淺深傾婪尾。下手分明寫赫蹄。花燄當中光弊舍。衣香欲度愼危梯。時憎團扇徘徊月。點綴微雲印壁泥。琴在書南硯在西。光芒射似霽邊霓。有時斂勢龜藏足。不意翻身蹶馬蹄。富屋晷能宵以繼。癡人明是暗之梯。詩情換奪今猶古。照得空樑落燕泥。數間懸屋碧溪西。無月尋常夜貫霓。燈市任他輸炬蠟。火城眞箇畏輪蹄。萊公富貴誰將埒。燕相高明衆莫梯。金谷園中香棗側。每朝收得幾枚泥。何人賦燭春園西。紙上飛騰燦爛霓。紅染靑心都悅眼。牛肥羊瘦勿論蹄。長明界濶千歧路。不夜城高九級梯。興到豈知天欲曙。浮浮拍拍醉如泥。</text>
<title>夜中有雨</title>,<text>夕香睡鴨始氤氳。童子開門雨脚紛。煖漏丁當來助響。碧簾霮䨴動成紋。前冬雪後無膏澤。二月旬過久望雲。沁柳釀花時正好。明朝持酒賀東君。</text>
<title>詩社英秀月中齊到</title>,<text>漏更重疊報嚴城。社友相將放意行。正爲遺風重文字。故看此月得晴明。盆梅一樹多奇遇。盃酒千金無世情。瀾漫不愁床榻冷。黑頭白髮元同聲。</text>
<title>鷄初鳴</title>,<text>困春熟睡自三更。事在相忘猝地驚。納納乾坤開一路。寥寥今古出新聲。窓痕有月疑人數。枕角生寒護疾輕。消受不堪呼燭起。靜中料得萬家情。</text>
<title>獨夜</title>,<text>脈脈頻挑燭影迷。欲題此夜不勝題。遠催街漏愁孤另。驕勒窓寒感惻悽。當日金樽留客擧。長時玉麈向人低。紅顔綠髮無多羡。誰使登樓又去梯。</text>
<title>見隣星買柴</title>,<text>槲葉松枝束一團。家家認作壽民丹。老夫獨解中醫術。三十年來已飽寒。</text>
<title>困夕</title>,<text>夕風無力夕雲遅。飯後頹唐此一時。九陌鍾聲寒更近。千林花意暗先知。看書如醉燈光邃。試墨多慵硯液滋。只信天人氣相感。明朝應是雨來期。</text>
<title>無題</title>,<text>狡獪風過媚雨新。此身亦復可憐人。堂堂策策誰家醉。盻盻瓊瓊作意春。幾許年來輕物色。尋常事往减精神。東園花樹西溪柳。只是當時夢裏塵。</text>
<title>次洪酒隱 永周，兪兮居 鎭一 賦詩韻。仍寄。</title>,<text>春園花月可憐宵。歷歷遊痕未始遙。今日樽開安國坊。舊時人渡壯元橋。望君獨厚情何淺。視我如無說莫饒。蟠地松奇杜鵑好。交河太守願相招。</text>
<title>感事</title>,<text>今春花事我堪知。風雨麤橫柰若爲。終日閉門閒坐卧。無人送酒作生涯。少年駘蕩歸何處。寒食淸明卽此時。想到南溪新水漲。武陵還有躡仙期。</text>
<title>朴子相安敬尊夜至</title>,<text>春園遊事自羣羣。服藥閒人此路分。宦海風波驚涉險。詩壇旗鼓悔從軍。偶來同聽三更雨。好話如披萬疊雲。正待梨花月明夜。山家酒熟速諸君。</text>
<title>晨興</title>,<text>晨興盥巾坐。神氣若淸明。燕語吾何辨。草心爾欲生。東風一年事。春雨萬家情。約友尋花約。西園重晩晴。</text>
<title>大雨踰桂峴。水聲可怕。</title>,<text>平地瞿塘灩澦堆。轟雷欲碎兩山隈。單衫濕盡何村叟。負手吟吟自往來。</text>
<title>和陶詩 幷小叙</title>,<text>玉垂子年七十有六。夫安得不妄。遅遅夏日。林屋無人。讀淵明先生詩而樂之。遂自停雲至歸鳥。用其韻述吾意而和之。又於旬月之後。復用飮酒二十韻而和之。命之曰玉垂和陶詩。倩人書之一小𢎥。以玉垂而和陶云者。妄矣哉忘矣哉。玉垂自叙。園木翳翳。集雲欲雨。我憂非雨。貽我以阻。昔子話言。以慰以撫。空谷有聲。側耳而佇。園木翳翳。其雨斯濛。曷云能善。有酒如江。載斟載酌。寄我南窓。將子無忘。我心之從。黃鳥睍睕。止于交柯。誰敎爾止。求友以和。覽物時遷。余懷孔多。死生在玆。忘之則何。右停雲韻天惠于民。畀我一朝。煕煕物物。在坰滿郊。至樂者人。虛和瞻霄。葆我心根。毋役其苗。有氣淑淑。動斯濯濯。載豓于心。載欣于矚。物備于我。我不以足。雨露霜雪。知命者樂。聖人之與。樂彼雩沂。景嚮千載。惠我同歸。隨時動發。如絃手揮。其邁其邁。逝者難追。佌佌毋小。自愛攸廬。惠風在宇。萬化曄如。樂我琴書。淸酒在壺。上天下地。其孰大余。右時運韻春榮秋肅。不可違玆。忒在於毫。天豈天之。父母有言。信厥四時。後我視我。庶幾其而。亦及耉造。榮木結根。根不于木。何亡何存。慨吾昧方。動由其門。跣能履地。習與性敦。毋謂人華。毋謂我陋。盤桓旣審。且安其舊。雲之於我。目逆曰富。猶死之日。勉勉省疚。止慈曰子。爾勿荒墜。名言在耳。尙不知畏。日月其除。歷塊騁驥。摽辟哀恫。耄艾之至。右榮木韻一根兩葉。分枝而踈。歷厥艱難。成立之初。蔦蘿繆。西南其徂。幸哉華首。委曲躕躇。天只何辜。親不在堂。命之不卒。自毁珪璋。仲氏季氏。畏及風霜。補過之善。余亦有光。爨炊分鼎。饍食時同。常常欲見。朝暮西東。猶之岷山。源湜其江。勖之勉之。舫舟以通。勉之勖之。出我狂言。勿胥謂老。頹景在山。尙亦孜孜。若不期然。抑抑威儀。足以告先。右贈長沙韻信美嘉會。之子來止。文潤其屋。景我仁里。德之不孤。願言終始。之子之好。好之有由。一日不見。中心以憂。天時載良。至及行休。言笑晏晏。不惟遨遊。右酬丁柴桑韻二人同心。其曰可書。如玉之攻。切嗟兪娛。孰令適楚。奇貨匪居。無有有無。彼屋此廬。有士有士。維席之珍。非子曷覯。非我孰親。一日三月。念我懷人。有士有士。維德之隣。惟金是斷。斤斤孜孜。人或蔑之。子寧有之。喩之以言。矢之以詩。矧望多又。知子惠思。東園之柳。昔我睽分。東園之柳。今我載欣。瞻彼園柳。祁祁如雲。何以寫心。善言日聞。中林有菀。鳥嚶其鳴。子佩靑靑。余髮先零。斯來斯往。樂此無京。賁德潛光。君子攸寧。猗猗崇蘭。泛彼惠風。詠歌且嘯。時日方中。旣見其始。遑忽其終。優哉遊哉。淸明在躬。右答龎參軍韻自天覆之。麗星庶民。曷飮食之。乃誘其眞。生生有道。土地是因。載飮載食。樂我爲人。貽我來牟。稻粱黍稷。錢銍旣庤。茂功斯殖。自古在昔。聖人重穡。一人之作。十人之食。荒爾崅岨。康爾衍陸。氣節淸美。旼旼穆穆。喜我畯介。饁婦逐逐。毋曰勞先。風露餐宿。曰耕曰斂。爾勞亦久。慶我農家。酌之勸耦。八政之修。基於畎畝。不昬不作。安望遊手。助徹毋愆。禴祀弗匱。父母兄弟。煖飽奚冀。報事天地。人倫之至。卒歲無憂。屋漏不愧。在朝曰尊。在野不鄙。鄙不贍尊。孰辨冠履。厥民維四。是用一軌。質之古人。古人曰美。右勸農韻邈矣歷世。㴑及虞唐。而父有子。以子必光。烏鳥反哺。其理可商。恭厥子職。後來寔昌。父爲子念。靡所不周。擴之如何。八索九丘。必德之先。從之如流。匪賤褦襶。匪貴公侯。企此豚犬。爲虎爲龍。汎彼楊舟。亂涉其功。及物之仁。折旋蟻封。爾勿我耄。我悔我蹤。君子有福。爲善伐柯。禍首自用。動以網羅。勿豓其赫。勿陋其窊。執言在手。勿敢放沙。察察匪明。赫赫匪德。君子修身。正是家國。日用不知。曰德毋忒。無大無小。瞿瞿在得。物有本末。事有終始。始而無終。云如何里。先師有言。知其所止。不思則忘。三思不喜。蹲蹲舞象。尙云可及。悠悠日月。抑又何立。志之靡定。寧不知急。余心憂傷。或潸其泣。冠帶衣履。毋聽于時。時之日渝。汝惟求思。蜉蝣楚楚。職競由玆。貲財之出。量其入而。出言自口。烈于猛火。不有救之。燎我烕我。曷以救之。先之則可。莫捫朕舌。古言非假。歲月之壯。志習以孩。冠汝字汝。孰知今來。不願其譽。不願其才。深淵薄氷。尙監在哉。右命子韻翼翼歸鳥。憇于中林。求侶一鳴。雲表嶺岑。可人如玉。憬彼同心。所思之遠。晴日載陰。歸鳥翼翼。遶樹而飛。橚矗森萃。何枝不依。白石淸泉。人亦有歸。眷焉不忘。德音其遺。有菀者林。歸鳥翔徊。矰繳不到。伴侶俱棲。相彼鳥矣。和鳴其諧。憬我同志。覽物興懷。翼翼歸鳥。揀我園條。明雲時過。惠風暢標。于時樂樂。好音交交。行路之人。何故自勞。右歸鳥韻</text>
<title>飮酒二十韻 幷小叙</title>,<text>淵明有酒而托酒。玉垂無酒而借酒。酒之力大矣。何論其有無。欲言其所欲言而已。晨興掃硯几。餘意欲安之。濛陰眄庭柯。雲日不辨時。丹壑窈而深。故人今在玆 品山。想象刀圭力。霍然復奚疑。示我一片心。崦景重相持。有士不適用。老伏孟峴山。家人日以讁。俛首無所言。人事本一時。盍念絲穀年。眷眷勖弟兄。但可此心傳。離離原上草。厭浥雨露情。譬彼靑雲士。華軒耀其舌。百歲常不足。千歲以爲生。夙駕薄言邁。鶗鴂不須驚。余心在一日。何毁亦何成。雲物轉空際。上有日月飛。般遊事眼前。浪笑他人悲。驅車下峻坂。去去何所依。一氣循環理。有來必有歸。濁酒到吾手。今日忘吾衰。寄語世上人。勿與化功違。寂寂南窓下。遠風到市喧。余心澹於水。喧寂非所偏。依然太古色。屋後有靑山。千載素心人。書中時往還。枕我羣書卧。以忘我言。中歲念仕宦。頓躓乃如是。曳尾倘自全。櫝中何所毁。同時不求達。景君吾許爾。遠懷多事人。商顔有園綺。東陽有雋及。韋史。 南陽有賢英。悠齋。 共贊一代盛。在時故舊情。零落華屋處。每我熱淚傾。樑月映看鬚。是夜晨鍾鳴。氣意重如昔。各自道平生。盆景種數樹。貴能挺本恣。春夏勞灌漑。扶踈繞簷枝。感此造物功。使物盡巧奇。乃以人不如。不爲所當爲。空山長 上聲 歲月。逝肯受絆覊。緬昔盛年華。坦蕩脩程開。浮雲變古今。捲之人我懷。氛埃勿漲目。咄咄石尤乖。眷此鷦鷯身。無寧一枝棲。入山尙未深。巷外多秋泥。隣人悶余言。子計已不諧。向來亡羊客。躕躇亦自迷。赧赧謝吾拙。行處首一回。歎息桑楡晩。早自失東隅。役役紅塵內。到處皆荒塗。羲和紆龍轡。日月載馳驅。歷數叔季來。拙者無所餘。及讀汲黯傳。優遊賦閒居。擧世雖齷齪。綽綽有餘道。難之爲蘓張。又難爲黃老。徘徊徂歲月。居然得枯槁。枯槁余安知。但知余所好。父母遺一軀。寶此千金寶。誓藏父母側。片石擬自表。荒村日已暮。不知是何時。饑來令人困。盂飯寧可辭。方策文武道。罔不重在玆。夷齊首陽山。其死儘可疑。辟穀赤松子。揮手勿見欺。餾香動食指。鼓腹民天之。見說無何鄕。不在無人境。兩手抱甕口。願醉不願醒。二豪侍左右。其言吾不領。醉以忘甲子。百憂起於穎。拍浮鬅鬆髮。天地日月炳。晩暮得數友。惠然日夕至。話言入人深。醺醺不飮醉。愧我年倍之。每嫌定坐次。相去千百載。尙以同心貴。非心重面皮。食而孰知味。東峴季氏屋。西峴仲氏宅。東西朝暮往。路人怪行跡。求名與求利。余豈一於百。人間至樂事。三老皤皤白。庭樹夏日長。無酒嗟堪惜。家中掃無塵。但存十三經。亦自不好讀。口耳何所成。縱置漢傳士。我必漏五更。悠悠望歲月。芝蘭俱在庭。書傍但午眠。簷禽時一鳴。手鉏理葵菘。詎忽天地情。坐卧折簷下。蕙畹泛微風。有客衣褐至。璞玉在袖中。佗傺未入時。發言實夕通。慨念唐虞際。何曾事書弓。晝陰永如年。形役奚所得。昨日又今日。尋思滋之華胥國。卬友有歡伯。衆妙寄玄默。之字下疑有脫漏。士生有爲世。夫誰不願仕。致澤恐負心。曷云能一已。譬如酒中人。不醉近乎耻。軒冕視草萊。枯榮三十里。毋曰果於忘。進退惟可紀。題彼倦飛鳥。於止知所止。墻東發新釀。安得不厚恃。淵明嗜飮酒。酒中托天眞。自從彭澤賦。一返太古淳。春風藹高宇。愛此門柳新。擬逐桃花水。遺俗訪先秦。漁舟盛有說。面面絶風塵。遐想無今古。余亦于此勤。歎息復歎息。怳如淵明親。溯及千載上。必問沮溺津。遙遙寄一言。借我漉酒巾。從此學飮酒。庶幾爲斯人。</text>
<title>嘲愚山 愚山有第三家玉穗花下驚艶之緣○戊寅</title>,<text>衰柳寒塘斜復斜。畵闌東畔第三家。怊悵天然亭上月。佳人隔在玉垂花。</text>
<title>追記西城</title>,<text>寒簫明月大江秋。人在西城第一樓。共說舟中怊悵夜。玉娘憔悴蕙娘愁。</text>
<title>晩春</title>,<text>落花如雪院庭空。袖手閒行待晩風。欲結同心寄相憶。亂絲楊柳碧金叢。</text>
<title>閨情</title>,<text>晩風楊柳畫墻頭。半入靑雲半入樓。十二闌干春晝永。美人愁依鈿箜篌。</text>
<title>夜</title>,<text>星河的歷曉雲高。繡帳微風金鴨消。今日枕邊十里夢。可憐燈下度殘宵。回廓左右列堂廂。暫下庭除獨彷徨。十二曲闌何處所。紫蘭叢上有新霜。閒拾墮環懶下幃。銀燈秋色曉依依。欲寄相思書一紙。塞鴻何事又南飛。</text>
<title>柳枝</title>,<text>藍川消息柳如眠。鴈齒紅欄已鎖烟。寒食淸明流水過。行人應到賣花前。去年曾在垂虹橋。儂自擡鬟折遠條。贈與情人成一語。更無一語到今朝。十里郞家五里城。望郞不至傍城行。空然半日踟躕暮。林際春申恰恰聲。可是流蘓鳳額垂。烟姿雨態當幾枝。依依脉脉愁仍遠。一日東風十二時。</text>
<title>雜題</title>,<text>新樣鬌雲玳瑁光。欝金帳裏捉迷藏。墻南風拂秋千去。猜錯前時一喚郞。句欄西畔小墻東。杏子黃時雨又風。不捲珠簾更何事。海棠消瘦一番紅。月䂓鬆得幾分寬。山影靑蒼木影寒。兩地自同看一鏡。較郞看少儂多看。玉鏡塵沈別鳳年。紅牋人夢何茫然。廻廊寂寂桐陰滿。搔首斜陽去聽蟬。</text>
<title>晩春雜詞</title>,<text>芙蓉池滑碧于天。散點苔文多積錢。屧響空廊負手入。一時驚起䲮𩿶眠。霏雨漫烟經一春。香消紅歇只成塵。當年共倚此樓上。不見當年樓上人。</text>
<title>無題</title>,<text>樓外江空見去舟。阿誰幷着更夷猶。碧洲有樹瓊華晏。靑閣生塵錦瑟留。柳色年年同此日。雁聲一一異前秋。海枯石爛君知否。剛到殘陽應白頭。樹樹皆花葉葉風。黃鸝啼斷院庭東。可憐山色重重掩。不及江流曲曲通。帳額頻驚孤鳳繡。鏡臺非復淺桃紅。何人解取心中事。一段纏繞亂似蓬。夢裏江南獨客蹤。驚來還復怯晨鍾。一春淹病花今瘦。盡日相憐柳已濃。湘瑟凄凉空竹樹。楚歌幽絶怨芙蓉。不知何處舟中夜。繡被焚香更幾重。拂墻花落是誰來。睡罷林塘過晩雷。曾是無端春又去。更緣何事夢相回。織成錦字秪添恨。挑得琴心枉費才。水遠山長千萬里。不眠深夜但書灰。欲叙相思寄木難。愁聽玉漏度林殘。杏花飛處春無跡。蕙葉生時露未乾。別後至今芳信斷。夢來何日錦衾寒。慇懃直到黃昏近。想是橫波仔細看。撩亂春思鎖錦堂。春來風雨惱人長。誰將彩鳳迎秦女。可耐斑騅送陸郞。琥珀枕虛寒起粟。欝金裙拖細牽香。眞知花落無情甚。猶使黃蜂意更狂。深院無人獨倚樓。却看月影上簾鉤。天長未就孤雲去。海濶終敎斷夢休。錦瑟驚絃珠錯落。銀燈堆蠟玉雕鎪。洛陽橋下東西水。那得蓉江一處流。靑天碧海恨難同。玉字傳情昨夜通。欲就未成千里夢。乍來還去五更風。雲屛曉思爐薰暗。羅薦幽吟燭影空。恐使春心容易洩。院庭深鎖紫蘭叢。星滿池塘月滿扉。春羅書字到儂稀。人間露滴銅仙掌。天外峰深玉女衣。翡翠入籠各成列。珊瑚出網自相依。黃姑獨恨河梁別。七夕歸時下素幃。蘭葉苕苕白露滋。燕鴻何事不同時。他年憶別栽初樹。今日勝巢長幾枝。響拍乍翻靑玉案。分曹却對紅牙旗。門前西北東南路。悔遣班騅處處知。環珮闌珊夜不收。海枯消息問泥牛。嫌燈有淚挑金粟。借酒成歡送玉鉤。紅豆相思空遣夢。碧梧何事又當秋。灞陵橋下縈廻水。日日東歸未北流。颯颯秋風雨過城。重簾垂地隔燈淸。若知離別由前定。悔有夤緣托此生。神女千年朝入夢。宓妃一日夜無情。蓬山萬里何人駐。兩兩飛來吹玉笙。曲房脩榭列相通。人立墻東東復東。犀鎭帳紗愁黛重。蠟堆燭淚怨啼紅。秋來春去知何處。地畢天終在此中。若信歸期眞實語。五更殘月問過鴻。折盡瓊枝管別離。幾番㥘殺曉風吹。莫敎睡鴨無餘燼。恐洩春蠶未吐絲。蕙露淺深他日淚。菱花歷亂去年脂。定知千載高唐路。只有朝雲暮雨祠。誰遣西風問索居。洞房秋入可憐予。秋蟲欲說千重恨。霜雁無情一字書。輕衫不勝消瘦後。曼鬋猶憶別離初。東邊日出君知否。寸寸相思雪片如。後堂深鎖薄情蹤。其柰相思恨到濃。洛浦神妃空有夢。左家嬌女爲誰容。帕消淚響來添雨。鏡重眉愁蹙損峰。錯被風流歡不見。這般心地恁 缺 鬆。消金障子欝金堂。卧後淸宵細細長。山頂曉雲我作雨。衾窩春睡自生香。江蔘無賴三年病。甘露秪撓九曲腸。倒是薄情無鸞鏡。敎人日日减容光。</text>
<title>卽寫</title>,<text>有約黃昏幾不來。今宵邀月又登臺。無端一把珊瑚樹。底事遲成荳蔻胎。壺咽銅虬思共斷。枕驚金鳳夢先催。人間誰造別離字。偏敎情儂恨一回。</text>
<title>碧雲憶事</title>,<text>海天明滅路如絲。忽憶前年梅落時。翠袖無多尋舊夢。碧雲何處更幽期。一聲江笛行人遠。千里關山送雁遅。歸去不知渭城曲。官橋楊柳定依依。西陵樹色遠蒼蒼。寶瑟珠絃人自傷。紈扇問題何日淚。錦衾不滅二年香。未容言語驚心數。且欲團圓恨路長。可忍更過隴山西。去又河梁▣▣▣。今日分流靑海水。動經此地自傷神。彩雲不散陽㙜曉。環珮空歸漢浦春。千里鴈書驚雪爪。二年人夢隔香塵。斑騅嘶去關山遠。長是陸郞離別新。</text>
<title>四月十八日</title>,<text>四月旬之八。海棠尙不花。淋鈴隔簷雨。斷續罥烟霞。桂院鸎奸歇。蘭塘蛙怒譁。可憐此悶坐。休矣久咨嗟。聞如新病酒。慵更晩煎茶。索別驚年月。遠懷遞物華。紅闌曛意入。碧榭春陰斜。珍重言何在。低回夢亦差。死焚甲煎暈。生種丁香芽。落落那曾說。云云亦已夸。留君沉琥珀。愁我滑琵琶。舞盡妙兼楚。歌終斂以巴。扇釘金了鳥。障砧玉叉鴉。歡得花雙蒂。去還天一涯。碧雲仍不斷。靑鳥竟來些。心計今如此。情蹤當若何。腸迴心如碎。非石已成沙。</text>
<title>眠不來</title>,<text>有腸都幾寸。貯管許多情。細纈春燈影。淋鈴夜雨聲。碧天高不極。滄海遠如平。最妨西窓燭。孤眠竟未成。</text>
<title>無聊</title>,<text>錦瑟銀床冷素塵。連環如意足傷神。閒凭小榻簾波纈。夢入廻塘花影嚬。枝響顫輕疑撘索。苔痕竟厚想鋪茵。至今悔種雙紅豆。東劈西分與別人。月樓風閣盡簾垂。似是歡憐儂病時。恐到重逢其老矣。縱然無夢豈忘之。一生悔識相思字。未死先題决絶詞。不惜床琴絃一斷。秦簫湘瑟自前期。</text>
<title>西風</title>,<text>西風回首問瓊枝。何况曾經遠別離。月裏凄凉搗藥伴。人間謫下偸桃兒。定知水盡山重恨。可要寒輕夜淺時。幾度相思了無益。縱然無日不相思。</text>
<title>倣玉溪生</title>,<text>海棠院落月如銀。却向花前拈瑟頻。何處更求無夢夜。此中只有解愁人。羞言別樹曾連理。未信名香是降眞。劈取錦箋紅一片。阿誰寄着可憐身。</text>
<title>桐江近有錦房之嘲。余亦以元韻戲綴。</title>,<text>可憎人是無情居。花不能溫玉不如。愁欲來時紅燭見。夢應歸去錦衾虛。自從織女千年別。却羡簫娘一紙書。銀杏梢頭何所見。往年月色半䂓餘。門揜蒼苔怨索居。潘郞瘦似病相如。十三絃柱踈仍斷。二八月輪圓復虛。別後何因頻入夢。思來無日不多書。敎人莫剪床頭燭。燃蠟成灰淚尙餘。</text>
<title>雜傚</title>,<text>密密烏雲合。漫漫宿雨積。朱明按令辰。曛黑當佳夕。蘭漲塘三篙。苔侵階竟尺。庭心藥未翻。墻觜杏垂摘。悄悄角門通。深深花院僻。牽絲回井闌。響馬掣風隙。碧射闌干頭。珠分簾子格。翩遷棲翠禽。彷彿聞香跡。玉鎖嬌童眠。金鈴猘犬嚇。丁寧花下看。怳忽霧中魄。閉月斜猶明。驚鴻翩所適。碧鬆雲朶鬟。明瑩汗珠額。秦鏡羞無言。楚臺夢自惜。天台劉阮郞。靈境久難客。</text>
<title>玉溪詩意</title>,<text>狼藉酒痕惜未乾。東風遙卧曲闌干。春香羅薦芳宵淺。雨響書樓白晝閒。紅豆詩篇調病鶴。小蘭蹊逕失棲鸞。玉郞會此無端別。捴把因緣仔細看。</text>
<title>雜憶</title>,<text>銀河悵望阻佳期。忽見西山簟薄時。蹤跡難尋香篆字。心情自托玉環詩。梧桐露滴盈盈見。蕉葉凉生淡淡知。縱使秋風蘓病骨。最難醫處是相思。欲笑休啼又欲歌。亂愁雲似碧嵯峨。三年憶別知無益。一夜繙書竟未多。歸去豈眞和夢宿。來時且莫送情過。柔腸日日九回盡。縱有強腸柰爾何。</text>
<title>秋夜卧</title>,<text>二年楚樹秦山客。長踏情人片夢遙。暗辨鷄聲水西店。細聞人語驛邊橋。馬蹄衰草寒霜下。雁背殘星畫角飄。半夜自憐銀燭晃。一庭黃葉雨蕭蕭。</text>
<title>懷人</title>,<text>白門衰柳雨斑斑。衫袖啼痕濕未乾。千里無多留夢處。一年又過注情間。靑楓江上孤舟別。落日天涯客路難。眞是此心飛欲到。重扶殘醉上樓還。</text>
<title>竹裏舘</title>,<text>秋夢薄如欲曙燈。緣慳無路繫長繩。鸞藏繡面常䂓月。燕拂緗塵只鏤氷。子夜新翻隨手按。丁年舊事著愁增。劉郞知有三生恨。約共蓬山第一登。</text>
<title>倉山家小會 己卯</title>,<text>機事從前愧漢陰。低徊碁局托書林。又因舊雨來揮麈。正値新晴坐聽禽。處世良方隨水淡。携家宿計入山深。此身豈是風中絮。酒席茶筵日日尋。吾東無監是何州。一欲橫行趙倚樓。但可酒中忘甲子。非關皮裏有春秋。昭昭白日當頭好。碌碌紅塵遍目愁。差喜西園竹林下。七分嵇阮舊風流。</text>
<title>大風雨</title>,<text>非雷非電是何聲。括地掀天風雨橫。未信中宵香一瓣。果然志氣得淸明。西隣欲哭東隣歌。錯莫天心可奈何。陡起空床長一歎。欝輪腔血海騰波。</text>
<title>廵花</title>,<text>竹欄曲折土墻隅。隙隙栽花種種殊。便欲忘言還一笑。罕人淸福盡歸吾。</text>
<title>戲呈知庵</title>,<text>近日丹邱誰主賓。千金難買此方隣。尋常看竹瀟湘遠。彷彿聞香翡翠新。南阮譚淸餘晉士。西崑詩麗笑唐人。從前七十春虛度。願活來頭七十春。</text>
<title>記知庵夜</title>,<text>促膝盤如蛇。打頭坐似蛙。煁烘烟又濕。燭短風生花。天地元無着。古今不可涯。此間何物爽。買食綠西瓜。</text>
<title>極備</title>,<text>每歲潦天雨。記無此雨同。乍看方霽色。忽聽又飈風。駭浪翻空際。衆山失夢中。居然三易月。憂思繫農功。</text>
<title>夜雨讀史</title>,<text>賈生才調絶千春。崔寔名言警後塵。積雨深宵翁讀坐。一燈回作月精神。</text>
<title>是日卽憲宗大王諱辰。家而祖母亡日。</title>,<text>明衣怵惕忍爲詩。詩到爲時亦有辭。誰識中腸無限淚。每年今日瀉公私。</text>
<title>書懷</title>,<text>愁霖腹疾世情微。難道斯翁未息機。迂濶尙餘思一段。身生羽翼奮天飛。</text>
<title>禜祭有命。乃以四日丙午。連三夜虔誠。七日己酉。至見霽月。</title>,<text>高高彼蒼天。其仁覆芸職。陰陽分四序。成就莫非極。運會値澇暵。堯湯非所力。恭惟我聖君。軆乾明明德。丙枕近日憂。農功繫民食。三月恒雨迄。入表頑雲塞。以至崩山冢。何能保溝洫。一之已極備。工載實難測。是命四門禜。牲幣走蠲飭。人主萬化源。影響斯不忒。天乃反風勢。是夜來月色。庶幾收桑楡。寧復痒稼穡。回咷見人情。一理從可識。願得始終樂。謌詠同區域。</text>
<title>再次禜祭之曉。已見霽月。</title>,<text>半輪明月碧雲端。快得今宵分外歡。積雨如山何處去。天心元在轉移間。聖主憂民日日深。如何農畝久侵霪。四門禜畢昭其應。可質天人一軆心。千懽萬悅屬今辰。闌雨顚風閱幾旬。恰是沉緜方死疾。霍然起作勝常人。</text>
<title>十一曉電雷</title>,<text>掀窓鏡光劈。神目敢誰欺。人盡相忘際。天方示警時。後來將致福。頃刻欲無知。雨枕翻驚起。拈香爇一枝。</text>
<title>和呈從叔</title>,<text>吾叔康寧娛晩年。名區泉石又居然。九子十孫傳有地。七旬三品得之天。家中敎作資生業。世路看多結識緣。最是人人難及處。寸心明似鏡光懸。</text>
<title>兪芝山 致益 詩席</title>,<text>方雨方晴今日偏。招携履屐盡時賢。居然酒政盃如斗。亦及詩農硯作田。古木千章銷夏地。遠山一片立秋天。此中髩髮誰衰甚。容我頹唐困復眠。</text>
<title>歸後復作呈楚山</title>,<text>知愛朋儕老後偏。芝趣蘭言幾多賢。看今漸窄紅塵路。念舊都成碧海田。握手歡娛能有地。致身枯菀莫非天。新晴却赴東隣約。信筆題詩借酒眠。</text>
<title>喜雨</title>,<text>積雨今晴試眼昏。此身還在凈乾坤。淘庭沙出金銀氣。漏壁琴鳴霹靂痕。隣女相喧當害澣。遠朋或到可淸言。先生手把淵明傳。卧對南山寄夢魂。</text>
<title>趙蒼惠家詩會</title>,<text>翠雲白鹿夏猶寒。與近園亭入語闌。奇石如人呼作丈。蒼松已老問何官。不勞山屐尋常理。莫使隣壺日夕乾。舊雨題襟今少一。此中證約也知難。</text>
<title>倉山詩會</title>,<text>諸公起我欲爲何。共此盃樽到處過。潦雨兼旬隨路遠。斜暉落晩見山多。無心一笑揮如意。恃老便身供養和。日向詩場消世慮。詩場元自少風波。</text>
<title>自倉山詩座。冒雨先歸。追聞諸公多留宿。詩尊又開可憤。借韻附題。</title>,<text>濯濯淸通足我師。羣公來似鳳來儀。伯倫到處長隨酒。表聖當年自品詩。特地烟雲分世路。滿天風雨話心期。偶然判袂誰先後。却羡深宵試茗時。</text>
<title>夜坐復借前韻</title>,<text>翁今樗散住京師。多愧朝班鵷鷺儀。十口常飢何足病。三分未讀且爲詩。潦天異事晴過甲 是日甲子。凉夜閒情月與期。尙有須臾無死願。林泉嘯傲答淸時。</text>
<title>偶有感慨之作。送示倉山。</title>,<text>象勺童年舊事歸。于今緬仰儼容儀。及君又講通家誼。與我常題結社詩。郁郁乎文風采想。淡淡之許歲寒期。蕭然髩髮偏多感。相對西窓聽雨時。</text>
<title>尹淵如 兢周 大夫人花甲韻</title>,<text>筭到君家六十春。萱堂花甲載回新。子孫列席斯爲慶。親戚傳觴亦及仁。和氣自生賢士宅。吉星多照婦人身。同隣共說淵如孝。愛日誠深葆養眞。</text>
<title>卽寫</title>,<text>簷缺門壞房壁穿。過人咄咄極愁憐。問余那得庇身去。一片心家尙保全。</text>
<title>禜祭後望晴</title>,<text>天心靳於晴。空際密雲織。四門積精誠。胡寧無所惻。其日犯辰巳。快晴非敢望。故令少遅遅。奚遽農之妨。萬民皆赤子。父母必垂憐。恃此忘驕恣。瞻天曰我天。</text>
<title>卽景</title>,<text>頃刻琉璃黑漆奇。屛風欲畫畫神疲。句當妙法歸之雨。老我堪稱一字師。</text>
<title>溪口有吟</title>,<text>晴雲入雨雲。近夕明林樾。住足溪聲中。鷹峰碧突兀。</text>
<title>自述</title>,<text>噉飯無爲日起居。頑闇空薄自蘧蘧。精神霧失三分去。鬢髮霜侵數寸餘。袁淑遅成眞隱傳。嵇康不負絶交書。身家檢有何奇事。生老昇平樂只且。</text>
<title>飛蛾撲燈</title>,<text>飛蛾撲於燈。死以愛燈情。愛之至竟死。何如其幷生。爾雖愛燈切。燈豈愛爾情。爾性太褊局。爾動太儇輕。見燈盡一氣。無暇量陂平。淪此膏火中。爾復何經營。翾翾不能飛。趯趯不能行。貪乃滅其身。悔懺必已萌。此翁不忍心。掛眼錯愕驚。</text>
<title>十四夜</title>,<text>南窓不掩卧如閒。連夜沉吟睡意慳。雲際俄懸千文瀑。月邊乍出數重山。共誰說道情眞苦。慣此經過老復頑。明日流頭水團餠。待晴携友白蓮灣。</text>
<title>感事</title>,<text>城西七月藕花天。無限風流盛可憐。今日人情同異域。更誰說道舊因緣。天然荷花都下盛觀。而日使館於是。</text>
<title>偶歎</title>,<text>孟監嶺下是吾居。人道幽淸畫不如。一洞溪流來曲折。數家林木映扶踈。名山不見秋多病。舊事難忘夜檢書。只欠衰年生計拙。菘畦欲墾坐無鋤。</text>
<title>感衣</title>,<text>老熱新凉兩角頭。昏朝氣候最堪愁。衰翁豈爲流年感。裘褐謀身不自由。</text>
<title>隣砧</title>,<text>千里他鄕歲月飛。兒家夫婿未言歸。秋來欲寄音書去。搗盡肝腸始搗衣。</text>
<title>七夕</title>,<text>河橋七夕說荒唐。玉露金風夜未央。寫就天然靈匹事。世間無數幾傖狂。</text>
<title>感事 李迂山，趙澹人前後證。有天然之契者也。墓草已宿。</title>,<text>趙李經過舊一流。看對西山今白頭。蕉葉聲中京口雨。藕花香裏渚亭秋。餘生尙自支離病。觖界元多汗漫愁。正値新凉怊悵夜。半輪明月映簾鉤。</text>
<title>淸卧</title>,<text>通身無汗卧翛然。也是人間一散仙。半夜山風透窓入。床琴替我語絃絃。夕陽纔嚼早關扉。徙倚空欄念念微。月捧天心星斂彩。風行草際露澄輝。吟情直到千年上。困態如從萬里歸。不妨世無知我者。燈前只見小蟲飛。</text>
<title>可歎</title>,<text>老人事事都無奇。詩事眞難強自爲。枉費精工纔屬句。終歸橫竪不成辭。良辰美景餘生感。韻友親朋後死悲。何似從今焚筆硯。安心送過若干時。</text>
<title>寄眉堂</title>,<text>龍圖學士玉如溫。鎭撫江都衆望尊。四面長城鞏國寶。一心淸水答君恩。稻粱野沃秋先熟。鼓角天晴晝不暄。公去公來無甚遠。班聯何必重輕輪。</text>
<title>後生少年請騭。仍借韻勉旃。</title>,<text>後生要學博依初。隻字無歸汗漫餘。果未能知時世格。如何不信古人書。文來綜錯難追質。密處探搜始見踈。朗讀指圈休豓說。先將笨伯問吾廬。</text>
<title>奉呈祁堂相國 洪淳穆 續愛蓮詩。幷小叙。</title>,<text>曩也冕鎬謁祁堂相公。公方逍遙乎南池上。時積潦新晴。秋暉晶朗。池花雖凈盡。翠盖翩翻。馬𨂜抽擎。猶可賞也。公遂升堂命之坐。叙濶而出巾衍一紙。乃近著續愛蓮說附詩者。公囅然笑曰吾手種蓮。今夏盛開。特此識之。冕鎬奉讀累回。其文與詩典麗淸穆。與荷香荷氣化一。而令人胸襟灑落。絶無塵俗想。可敬可喜。盖知公所好。不特玩娛在目而止。其續一字。亦寓濂溪後始有之辭。冕鎬飽德而歸。居若干日。尙充充然若陪晤牀榻間。猥有韻搆拙。仰答公常日所謬愛于冕鎬云爾。祁堂相國大方家。下筆成章典不奢。廊廟時淸閒繡黻。庭除水活種蓮花。世人所愛宜乎衆。君子之名蔑以加。今古千年心一揆。濂翁去後向誰誇。</text>
<title>卧後</title>,<text>轉輾時時睡。不知夜向深。壁風翻鼠突。庭雨訝蟲吟。欲問千年事。虛勞一片心。我生何所用。皓首到如今。</text>
<title>歎序</title>,<text>秋月中天高。秋風凉不絶。幽人善觀物。俯仰心如結。憶昨桃李園。萬花齊分列。轉頭朱明改。碧蔭叫喘熱。百年縱云遅。流光倐而瞥。霜雪又在前。願保松筠節。</text>
<title>贈別德源府使金倉山 幷小識</title>,<text>聖上十六年秋。倉山金承宣膺受德源府使除旨。時和人請開港於德源。朝廷許之。定界條約。繁殷之機。有非人人可能。乃變其節制而重其選。視萊灣一格。特有是命者也。於其往也。同寅多贈言。冕以世契比隣。不可後人。遂用北社前韻。率成一律。附之行㫌。悠悠我思。不亶在折柳之悵而已。倉山其會之也。詩曰。宜城都護豈徒然。格外殊恩降自天。海水東流新界定。邊門北屹勝籌懸。人生會有功名日。王事今從膂力年。出入承明知不遠。輕裘緩帶且安眠。</text>
<title>復次祁堂相公韻</title>,<text>世目詩家凡幾家。彫鎪篆刻日紛奢。今公高步雲中鶴。敎我披看霧裏花。出自性情多所感。用之邦國又何加。玉糝久斂調羹手。澹靜荷塘硯墨誇。</text>
<title>贐安珽山赴任陰城</title>,<text>安君去何之。遊宦向雪城。遊宦亦分張。分張苦難情。左沿枕湖畿。南距數百程。銅雀江水遠。秋日映雲晴。送者一漭漭。去者一怦怦。君自讀書日。意在功與名。牽絲補蔭籍。斗祿何足驚。今日一麾出。愚者謂其榮。翩翩華蓋風。嚖嚖勸馬聲。美赴定何日。縣屬夾路迎。梅堂坐如塑。篆盝鈐泥頳。念君辭丹闕。怵惕七事呈。七事一有忽。是君不殫誠。官厨紫色飯。重肉髹盤盈。噉飯繹所事。飯重事或輕。何如我故里。故里多友生。友生娛詩歌。醉醒恣縱橫。乃此呑一氣。不幾顔發騂。冕鎬在往歲。中心常不平。石席難轉卷。欲說不分明。達夫封邱縣。心碎梅陶評。問舍求田計。吾知必無成。樓指俟欣面。喬舃到王京。</text>
<title>歎序</title>,<text>朗晶秋曦上。庭樹露葉鮮。騁懷一渺渺。流目到遠天。昔日楊子江。泛泛金浦船。故人歸黃土。星霜遞十年。懷哉陸士衡。優遊歎逝篇。</text>
<title>又呈祁堂相公</title>,<text>衣香近濕相公家。措大榮觀分外奢。一代笙鏞需國手。三春桃李映門花。輿情久自前時別。隣德偏於老物加。膾炙愛蓮詩卷子。逢人那得不相誇。</text>
<title>以俚語嘲石然</title>,<text>雙井橋西第四家。雲臺咫尺洞名奢。洞名勳洞。 空拳料理通衢米。冷眼經過甲第花。縱値芳辰詩興减。每逢良友酒悲加。牀頭尙有先賢傳。朗讀時時氣義誇。</text>
<title>加字韻。已爲四疊。各有意義。至有嘲逼石然詩。人之習極可笑。然於自身上。不專評泊。甚不安。特寫一則。</title>,<text>咄咄生涯念自家。幾分冷薄幾分奢。折簷漏壁撐支屋。種紫栽紅狎獵花。久病自然恬退似。惡詩還得浪名加。世間榮利紛忙事。於我浮雲足一誇。</text>
<title>謝芝山饋松茸</title>,<text>新秋松茸貴於葠。措大盤中豈易尋。一啗一思情所餉。感君憐我十分深。三九菜還常闕供。衰腸那得善彌縫。于今飽此新奇物。勝食長生好鹿茸。茯苓琥珀是同根。大嚼淸香滿口呑。却恠時珍猶未博。陳家新譜漏評論。</text>
<title>感秋</title>,<text>步出靑林外。秋山碧染身。崚𡾓來面目。突兀湊精神。畫入遊雲際。夢經劫雨塵。相看兩無語。吾亦有情人。</text>
<title>風雨大怕。曉坐述懷。己卯</title>,<text>雨虐風乖勢轉狂。如何送到此宵長。思來無盡無窮事。有若吾身獨自當。</text>
<title>輪疹飛熾。俗名鼠筒。此在純祖辛巳年。今年又有之。民不靜。死亡在頃刻。冕憂之。以俚語得一律三絶句。</title>,<text>彌空魅氣敢橫行。飛鼠之云孰定名。九倒十顚潮勢急。寅生卯死火炎驚。刀圭市咽回春藥。鉦礮村喧打耗聲。天棒一條都碎盡。祥雲化日見淸明。辛巳年間大鼠筒。如何不幸又今逢。炎炎烈烈方揚火。散熾東西南北風。扁生莫說支蘭藏。蔘朮籠中又死亡。客氣無令侵主氣。安心節食是良方。義意難明虎列刺。倭人文字已堪疑。倭人往復於伴接官書。有曰當有虎列盛行云。 問渠那得妖情秘。姓姓名乖嚇世兒。夜夢云有疹鬼在虛空。聞倐斂之聲而不見形。余乃厲聲而呼其姓名曰。爾非嚇世兒乎。何敢若是。鬼唯唯而退。</text>
<title>趙知庵旅櫬在紅峴僑舍。夕余過巷。若將呼字而入門也。遂成一絶。以寫我悲。</title>,<text>黃昏紅嶺月。照我若慇懃。駐足徊徨久。笛聲昨日聞。</text>
<title>感秋</title>,<text>風輕霜重悵流塵。秋水秋山夢去頻。邈若相忘蓮社會。如何不醉菊花辰。詩人已老詩無法。病客同憐病亦新。強欲登臨難自力。茅簷坐卧是安身。</text>
<title>遲明</title>,<text>捫腹夕食無事爲。燈休衾薄夜支離。卧來却是蒼茫世。夢處頻經怳惚時。蟲喞空庭秋氣遍。鷄鳴遠陌曙光遲。嗒然耐度爐香候。牎隙投明絶可奇。</text>
<title>惡習</title>,<text>手撫南窓老病梅。辛勤望汝稱心開。平生惡習猶依舊。且向東村乞石來。</text>
<title>自歎</title>,<text>近欲爲詩苦未成。江郞筆去悵餘生。向誰一說心中事。夢覺虛簷過雨聲。畫書詩出好精神。我亦當年一輩人。呑飯挂衣都役役。如何處置此頑身。</text>
<title>重陽日。懷品山，倉山二友。品山任安邊。倉山任德源。二府接壤。信息必邇。題一詩。囑作郵筒。</title>,<text>今年九月悵難裁。憶事懷人夢一回。千里關河鴻鴈度。滿城風雨菊花開。劉郞已忘題糕字。陶令仍無送酒盃。爲問德安遊宦旅。望鄕何處各登臺。</text>
<title>僉知肅拜日。倣玉局齋。</title>,<text>脩門復入未曾期。拜跪生踈喝贊時。落職曹司前衛將。謝恩樞府實僉知。妝身如學衣冠舞。餬口快爲饘粥時。况値今朝眞殿禮。分頭就列又昌披。</text>
<title>眉堂詩會</title>,<text>鷄皮皺薄醜形容。猶自堂堂興復濃。置屋臨溪聊習隱。無田負郭未歸農。雲泥久要知隣厚。楓菊良辰起 缺缺。可喜羣公風標重。潯陽喜見香爐峰。</text>
<title>兪芝山家詩會</title>,<text>天氣淸暄近復佳。尋常齒屐數溪沙。生涯厚薄東西社。詩事輪回上下家。此老無心垂白髮。共君期欲看黃花。沁江好月來宵夢。鎭撫營深棨戟斜。眉堂來日還營。</text>
<title>自雲下送致一老梅。嫁於賤身。至以伐柯自况。此乃古今文塲。始有一雅謔。恭述三絶句。奉答殊眷。</title>,<text>滿斛珠心老更佳。如何寂寞到年華。天仙抱送雲梯下。嫁與孤山處士家。仙去羅浮八百春。等閒無數往來人。貞心一片縱難改。覔覔師䧺再世身。回語梅妻爾莫辭。雪窓氷壁冷如斯。于今但把鸞膠續。月姥紅繩保晩期。</text>
<title>哭甁菴終祥。歸到桂山作。</title>,<text>無情水逝遞星霜。慟哭人間此一場。寂寂空山誰與話。月中飄散桂花香。</text>
<title>聞芝山家梅信。手小燭而往。路逢韓樂夫。相與扶將。卽造梅所。主人喜甚。共話梅花舊事。遂賦一律。</title>,<text>同隣消息未云賖。小燭行尋碧澗涯。半道逢人詩可紀。前塵入話夢全斜。枝低欲返三更月。影顫如披五色霞。坐卧不知誰主客。梅花樹下是吾家。</text>
<title>從廉川書。得尹遊雲詩謝之。曩以九月詩送示廉川。廉川示遊雲。遊雲買屋於鎭川衙。後日與廉川相會。故遊雲有次韻詩一篇。全屬玉垂。</title>,<text>得讀郵緘一幅裁。三唐詩格宛然回。金精玉氣如何盛。意蕊心香着處開。謝眺靑山長對榻。何郞東閣共傳盃。羡君買取西湖曲。却把餘生付釣臺。</text>
<title>又和遊雲</title>,<text>驛使忩忩書未裁。前頭猶待好音回。君詩紅荳他年別。我夢梅花昨夜開。京洛故人多結綬。鄕園樂事付深盃。湖雲可望脩程近。自有靈心一片㙜。</text>
<title>洪冽泉輓詞</title>,<text>玄月之戊戌。冽泉云已亡。淸西三百里。赴車抵漢陽。朋知擧愕眙。玉垂淚滂滂。念我親串厚。同庚弟兄行。我家東牀客。亦君第二郞。近來人事阻。久別遞星霜。緬昔謀面初。君在洌水傍。世厥喬木春。孫枝何焜煌。飄然時入城。信宿竹南坊。藹史金玉質。韡棣映聯牀。幸吾傾盖日。喜君氣激昂。蕉窓聽梅雨。彩牋列羣芳。禮東互勉勉。陽秋義理彰。于時重詞林。東陽推二方。遂及我牽絲。君髮亦蒼蒼。蔭路一揷脚。淸士所披猖。君且無奈何。腰綬嚲揚揚。快哉歸去來。淵明卧柴桑。有子子生孫。永言福履將。冷眼空一礨。瓜葛尙不忘。時憑魚鴈字。筋力較誰強。同病視蔭久。晩暮恣劻勷。今日聞君死。安得不悲傷。幡然發孤笑。君去廣漢鄕。道山眞樂國。煕煕又穰穰。五嶽盤根深。四海流源長。何處多仙窟。或時見佛場。解屍不借丹。返魂不借香。茂林脩樾下。隨意足徜徉。三十六名區。孰其吾遊障。㴑之䟽仡上。人物不可量。遙遙付闕畧。以周及夏商。漢士標俊乂。晉代喜淸狂。華藻後出盛。詩律富三唐。奎躔聚五星。賁隆宋德昌。皇明大一統。猗歟紅羅光。怵惕祖先在。血脈侍同堂。向來相送人。面面共把觴。千載豈遙年。萬里皆連疆。出處齊枯菀。時節無燠凉。是樂如何樂。君今樂未央。回顧華表柱。浮𡑷何茫茫。君死眞可羡。我生非計良。死生一番事。易地誰得喪。爲君作賀語。亦一薤露章。</text>
<title>歎謔</title>,<text>冕也龍鍾可笑哉。處窮如達亦天才。平生緣分蒼蒼石。暮歲襟懷寂寂梅。掩卷有時長歎息。見山何事獨徘徊。近知奇絶人間福。稻飯盂兼濁酒盃。</text>
<title>遊雲尹黃磵 滋命，艮湖洪金山 祐慶 介廉川。以詩問訊。以其韻和送廉川。轉津遊雲，艮湖。</title>,<text>疊疊湖雲鴈響過。漢南傳唱郢門歌。看梅一笑知心在。倚枕無眠憶事多。前輩書燈聞借壁。艮湖前輩與吾前輩。有山寺讀書之緣。 曾年宦海浴同波。遊雲與我俱是侘傺人。 拍肩未易淸風遠。剛恨餘生柰若何。</text>
<title>聞芝山家有詩會。繹述芝山所說而一歎。</title>,<text>忘却曛黃山路忙。聽君說話不嫌長。近因病卧時調藥。昨見朋來夜倒裳。倉卒爲詩題雪意。咄嗟賖酒佐梅香。吾知好會非吾事。自是龍鍾老更狂。</text>
<title>夜卧</title>,<text>家人催夕食。食已便當眠。是夜何時盡。千年又在前。聽鷄如病起。捫虱最心專。依微窓痕曙。非知世上然。</text>
<title>歸後又賦</title>,<text>影也隨身未忍賖。冷窓寒壁共生涯。春猶的的珠心吐。老復亭亭鐵幹斜。名畫難摸同捉月。仙書一讀勝餐霞。辛勤此夜芝山約。去向羅浮欲買家。</text>
<title>用社中韻。別西芝申承旨 泰觀。</title>,<text>眉宇淸揚宛紫芝。今年爛漫唱酬詩。嶠南秀氣看如許。洛下靑雲有所期。時序居然梅發際。人情忽復酒醒遅。殿頭鶴板應無遠。莫道斯翁始未知。</text>
<title>夢</title>,<text>衾浪層層裏。栩然泛我身。渺茫何許地。邂逅死生人。如記如無記。或眞或不眞。一聞窓鵲起。梅杪返靑春。</text>
<title>夢見窓梅方開</title>,<text>夢見梅花開一枝。憐渠不負老人期。曉來燃起硫黃照。依舊窓南寂寞時。</text>
<title>乞梅於洪酒隱 永周。酒隱以一梅送。枝上繫一詩。余以和韻謝之。</title>,<text>當年我亦有心人。好與瓛公住比隣。送致梅花書柮句。一枝分作兩家春。昔余送梅瓛齋相公詩云一枝分作兩家春。</text>
<title>曉坐呼寒寓謔</title>,<text>太史龍門司馬遷。卽令去我二千年。苦心濟世誰當會。論在分明貨殖篇。</text>
<title>遅曉</title>,<text>山家寥寥遠復深。鷄聲欲動漏聲沉。梅花開處來風雪。書卷藏邊積古今。冷膝未穿管寧榻。氷髯難置蔡襄衾。張周南北他家事。煗帳烘爐擁鼻吟。分隔休燈際。茫然不可知。時辰歸表外。風雪在天涯。乃欲無窮已。如何得至斯。千年當一夜。錯道曙光遅。譬似三停路。晨鍾是一停。遼雲纔散漫。薊樹遠蒼靑。人欲貪於速。天時沼有經。竿頭須進步。鷄唱細心聽。問晨情更苦。難遽辨窓痕。櫪近知驢技。村遙聞犬喧。小恭宜及早。卯醉計將溫。脫下千斤擔。此肩息一番。</text>
<title>氷窖困梅。以秸薦之。慰以一絶。</title>,<text>守眞抱淑玉無瑕。使處高深不是華。風雪全冬禦蓬蓽。令名何損讀書家。</text>
<title>近阻廉川。用廉川韻題寄。</title>,<text>比隣南北短隄橫。近濶音容日月征。老我居然因病阻。今君一復以詩鳴。尋梅漢水情難駐。聞雪山陰夢獨行。眞知非忘前時好。世故渝人亦可驚。</text>
<title>水仙絶句 十七首</title>,<text>昨夢西湖三十六。被誰招我笑嫣然。不知身是黃山谷。宿世名參小一仙。冰蘖齋頭風雪裏。奎仙消息過墻來。十分乞與江南種。爲使詩人賦玉臺。年年看對凍梅花。玉珮瓊琚度歲華。香國遺風重相厚。凍梅花下作君家。騎箕仙去碧雲空。怊悵人間萬事中。今日可憐薌澤在。小盆獨種玉叢叢。往年瓛齋公送致水仙一盆。今其盆尙在硯齋。洗沐淸風銅井水。去年不作好生涯。小春一借春風面。可贖床頭歎息時。銅井金尙書養水仙數十本。洗沐失宜。前冬不催花。今年小春。書寄三根。盖有恨於前冬事。問君收養欲何宜。郭槖駞今世不知。沐髮晞陽差失度。玉盆淸水葬西施。養水仙甚難。差失曬沐。便已病死者多。錢塘江上舊精魂。不是因緣不可論。覔覔來尋居士屋。古松流水數家村。鴨綠東邊風土殊。化工偏與小䂓橅。生憎一種溟州産。爭得淸肥弄玉珠。近年濟州品甚極短。無風裁。柳條邊市市銀千。東使輸來始幾年。緣何不究開花訣。每到春時一惘然。前輩何曾不愛憐。秘甆文石列床邊。童時不辨眞名字。也把水仙稱水蓮。僕于十齡前。呼水仙爲水蓮也。葒館諸公賦玉蕤。佛林春色東來時。黃橋紙貴傳相豔。萬目瞠瞠始見之。純祖甲申之間。水仙始盛。李葒館，朴荳溪諸公會賦東村。以蕤字命韻。彛齋秋史舊同心。翰墨紛綸較孰深。百本百花有眞諦。當時名公補書林。彛齋，秋史二公以善養水仙有名焉。灣州使者錦纏頭。遞驛傳書問倚樓。感激雪牋奇絶語。詩人無此欠風流。橘山相國尹灣府。日以水仙書寄曰。詩人無此不風流。遊觀山亭太華亭。水田漠漠水仙耕。半開一朶情相贈。滿袖春風拂拂鳴。遊觀相公養水仙於大盆。望之蔚然。若水田耕稼。余以一朶納袖而歸。南江江水碧如烟。獨立亭亭絶可憐。翠袖天寒淸不寐。雪中仙是月中仙。記密州之故事。繡被焚香雲母障。玉妃喚月動霞觴。敎人一醉無醒日。枉斷騷家九曲腸。天然翠羽嚲明璫。欲語風神語自香。恠我難醫痂癖甚。兩相對處兩相忘。</text>
<title>梅花雜傚</title>,<text>我夢梅神語我私。水邊籬落澹然思。心知不是林君復。如此風騷始見之。花遅花速不要論。畢竟花當開一番。莫道花開正奇絶。鐵腸人亦合消魂。窮計稱渠思一事。主人之寠客之寒。我能劣有姜肱被。請學陳家爲二難。</text>
<title>姨姊申夫人。海藏，韋史之姊也。訃車今至。踰北一嶺。往哭路次愴衋。蜡月五日</title>,<text>海藏韋史其知我。冥漠鄕深隔夜臺。八十衰兄餘涕淚。萬松嶺上雪中回。</text>
<title>佺庵李尙書 秉文 送古査一盆。又乞於酒隱而得一盆。及拜橘山相公說及此。相公又以弄珠一盆惠之。此亦梅邊一奇事。自作賀語以示起亭。起亭近有嗜梅癖。</title>,<text>賀語玉垂呈玉垂。南來盆接北來枝。吾家却是春多處。此事何曾夢所期。朝夕相看勝朋友。煦煕欲進似嬰兒。起亭裙屐今當至。料理同君題一詩。</text>
<title>遊雲以前韻。又有寄詩。余又和之。</title>,<text>君詩三昧別新裁。詩色詩香溢紙回。妙境今從何處得。法門留使後人開。蒼茫湖外飛魂夢。彷彿梅前托酒盃。莫恨餘生難會面。往來一片是靈臺。</text>
<title>次李竹圃 喬榮 韻</title>,<text>詩欲三唐賦二京。李君才調昔橫行。遭逢知己梅之幸。感激論心酒不平。驢背客 竹圃騎驢過我。 歸淸士色。龍驤衛得好官名。相看一笑都如夢。歷歷前塵鏡裏明。</text>
<title>次南社鶴睡韻</title>,<text>一角山門深復深。客來消息倩誰尋。藏頭已忘當頭路。久立常存獨立心。明月雪時淸到境。古松流水晩生陰。且須斂却翩躚舞。多恐人看語或侵。</text>
<title>硯冰</title>,<text>憐爾貞姿徹骨淸。暮年心計寫難成。橫看貼貼塗銀色。下手轔轔戛玉聲。久溽夏渟歸墨海。晴嵐春出擁書城。隨時冷煗非吾事。造化家中付一生。</text>
<title>冷枕淹疴。聞淵齋公往會竹圃書所。共作東坡生辰。恨未與焉。率寫一詩。以寄竹圃。東坡生辰在於十二月十九日。</title>,<text>七百年後坡道東。東人亦知重坡公。坡公忠愛罕今右。發於文章氣在中。後來競慕七分象。綃面摹出三昧工。野雲之冠春坡屐。二本傳自覃谿翁。蒲石盆底時敬展。我昔心香薰書叢。世人睢盱迂且妄。三泖屋裏學參同。夷攷涂月十九日。壽壽鶴 缺 記元豊。靑巾紫裘又何客。玉笛聲聲求詩筩。海瓛各夸嗜古癖。梅下文讌何玲瓏。後坡七日我生晩。隣人送酒憫老農。漭若宿世和誰說。回頭一笑天雲空。病枕喜聞紫閣社。淵竹二老騁淸䧺。</text>
<title>聞砧有感</title>,<text>溪南溪北數村幽。聽到聲時自白頭。寂寂寥寥勞遠夢。刁刁切切動寒愁。人生不識何邊大。歲月都歸此處休。笑我縱無文繡碩。千金弊盡木綿裘。</text>
<title>春宮痘候識忱 幷小叙</title>,<text>春宮邸下痘候極聖。吉祥咸宜。宗社萬億年无疆之慶。實基于此。歡欣蹈舞。無大無小。領敦寧祁堂洪公式日赴班。盛服在身。徒御在門。或時之尙早。輒靜坐明燭而俟之。斯須進退。亦盡眷眷憂愛之誠。遂有此三絶句也。冕鎬日者趨謁。莊誦一回。歸趁原韻。附書一紙。以示隣社後來。是亦同慶之忱廣慶之意歟。萬化方升朝日東。前星春耀聖花中。上天下地祥和氣。不藉扁倉議藥功。深嚴爭得外人知。攢手瞻天貫黶期。磐石泰山宗社慶。吾儕今覩聖明時。四三朝過是何辰。來復康寧速且神。跛躄聾喑均蹈舞。昕庭不獨賀同寅。</text>
<title>塞上曲</title>,<text>天山曉雪亂飛飛。破虜將軍冷鐵衣。羗笛聲中閒歲月。漢兵何事不旋歸。朔雲邊月掩譙樓。荒磧征衣又見秋。少婦城南何夜夢。遠山眉掃十年愁。前營刁斗夜轉鳴。磧裏秋閒戰鬪聲。今日將軍新賜酒。靑龍旗下見羣情。</text>
<title>竹枝</title>,<text>綠草春江十里城。夕陽西去望難平。問郞記醉金陵肆。欲說前時已愴情。江南二月尙輕寒。熨貼新衣換着難。西子湖邊土膏滑。叢叢抽出嫰芽蘭。</text>
<title>老矣情弱。每於他人事。屬之自己邊。今讀廉川艮湖往復詩。又復締思。步韻呈廉川。</title>,<text>二使君曾五馬過。嶠南風物入詩歌。憑知分外同心遇。謂得人間至樂多。好會將期梅欲雪。宦緣無定酒生波。近來信息偏相近。此老爲情又若何。</text>
<title>庚辰月正元日。聖上上表裏于明憲王大妃殿下。寔寶齡洽滿五旬。庭綴賀班。賤臣猥廁人後。庸伸岡祝之忱。庚辰</title>,<text>慈齡躋卲縟儀陳。聖德光明日月新。白首班行人竊笑。自稱臣是憲宗臣。</text>
<title>用韓樂夫南社韻</title>,<text>流光催我去登登。今日居然退院僧。醒後無痕全臘雪。夢回猶照五更燈。縱經危險餘魂在。強向虛空盡力憑。綠髮靑春爭得意。共君欲語近蟲冰。</text>
<title>梅下。與朴子和 齊三 論梅。</title>,<text>禹楫山中客。黃昏過我堂。堂上明一燭。梅影橫復張。始知君所好。已得梅心腸。品題具神識。語言發幽香。我且欣然笑。孰與君短長。</text>
<title>上元後五夜夢拜桂田相公 幷小識</title>,<text>冕鎬新年。未修起居於桂田相公。上元後五夜夢拜公。公主試文武士。廨舍深靚。方料理秤尺而排榜目。冕鎬猥薦數人。相與一笑。覺猶異焉。公之所欲爲。冕鎬足以默揣。冕鎬所欲言。公豈不鏡照。牀邊晩梅始香。如助人之景嚮。遂得一絶句。雪窓氷壁靜如空。四面噓生肅肅風。正是新年情緖事。梅前夢拜桂田公。</text>
<title>延昌安氏孝烈㫌門韻 金奭濟大夫人</title>,<text>殊恩博採國言公。女烈尤光女孝中。壽竹貞松經雪久。根芝源醴得春融。成人美是皇天感。化俗風看聖代功。罕古稀今新綽楔。聲聞何處不相通。</text>
<title>睿痘平復</title>,<text>自經睿痘拜靑宮。化育生靈樂歲豊。天地頓然增氣色。海山不足比深崇。五雲多處居常近。六甲回年賀在中。共讀紅箋詩一幅。賤忱歡祝亦無窮。</text>
<title>敗屋冰雪。梅凍不死。每夜以燭取影而看之。侍奚疲於移燭。</title>,<text>看梅自謂盡精微。紅白多看衆所稀。近日新知看影妙。浪看皮膜悔前非。花家亦有一時風。闢置梅田廣室中。膩燭煌煌獸熏熱。敎人來笑醉顔紅。淵明處士影形神。一去柴桑閱幾塵。正是當年籬下菊。幻身來照有心人。</text>
<title>燈梅</title>,<text>一燈何事照梅花。梅花影影橫復斜。花色花香糢糊處。上枝下枝天一涯。仰之承塵旁四壁。蓊蓊欝欝起烟霞。天然散幅無名畫。隨意展舖隨處挂。隙風來去亦有時。挑燈剔燈生百恠。燈神造化能奪梅。梅獨無神爲燈賣。梅外別尋燈一奇。床榻書卷新定界。主人翁坐夢寐中。顴髯依俙當誰拜。脫有形似足證因。夫孰爲假孰爲眞。大影光明懸日月。小影毫忽入瞳人。問燈能識此影未。我欲一問先欠伸。無限世上捉影客。莫漫嘲我影外身。</text>
<title>德源使君送酒債於芝山。會舊社諸益共賦。</title>,<text>苦憶宜城金使君。平安消息近知聞。年頭酒債書同至。社裏梅香夢豈分。景物無情忙是水。關河一隔渺於雲。上元明月來宵事。記否虹橋舊挈羣。</text>
<title>借廉川詩會韻。又用燈梅餘意。</title>,<text>自是彷徨燈外人。如何玩繹梅中眞。紅心已燼難忘夜。鐵榦寧枯不負春。往日之詩同下里。有時於酒得芳隣。嘐然一笑幡然洗。却是從前見墨塵。</text>
<title>正月十四日</title>,<text>月光斜度戶。知已五更天。角枕春寒惻。梅燈曉影憐。善根萌是處。憂緖繫何邊。點檢吾身事。無成過去年。</text>
<title>學松生辰會。見紅白梅盛開。幷是稀格。</title>,<text>下弦眉月映東纖。窓燭爐香衆美兼。高世風流來一座。傾城消息到重簾。誰歌郢雪同聲和。欲買南金善價添。好値君家生日會。枝枝結子我能占。</text>
<title>附和倉山寄詩 德源任所</title>,<text>昇平無事卧官樓。衙退庭空篆墨幽。世味艱經如蜀道。酒功奇得到齊州。觚稜曉夢尋常近。裘帶春風且暫留。聞有前村康掌議。倉山句曰賴有前村康掌議云。 新年詩句一相酬。遙遙千里別。常日悵多違。蘧玉年今老。向平計不非。倉山送子娶婦。 情根隨夢達。談屑入書霏。又送廉川去。同隣孰與依。廉川赴任朔寧。</text>
<title>登西岡見東岡。有飄然獨立者。其人必有所思。吾可臆其人所思。</title>,<text>陟彼東岡立。所思在何許。仰視天可梯。可與天人語。喚我我未應。天人空延佇。陟彼東岡立。所思在何許。俯瞰一礨空。物物其中貯。擾擾攘攘者。千頭生萬緖。陟彼東岡立。所思在何許。西岡亦一人。飄然欲輕擧。汝非恠吾者。以吾試問汝。</text>
<title>賀眉堂生辰 二月二日</title>,<text>蒼龍白武降祥生。公繼公家大厥聲。轉眄居然成老宿。矢心已許答昇平。雲邊出入天香近。河上逍遙地位淸。筆端難形福疇盛。一詩聊示且深情。</text>
<title>南檐偶寫</title>,<text>支離病骨已經冬。炙背朝陽坐似慵。世上元無無慾物。冷梅梢集採花蜂。</text>
<title>朝起</title>,<text>始覺山中春。山中鳴鴣鵴。拓窓視虗空。靄靄天容淑。</text>
<title>敬次寤齋先祖二絶句。遠呈立庵 宋近洙 尙書。附小識。</title>,<text>冕鎬聞立庵尙書䟽辭東銓。將尋故里。不可無一語。乘月而往。及至大貞僦舍。尙書朝已出郭。此懷當若何。恭記肅廟癸亥。尤齋先生館於武溪。有詩曰出郭心如馬脫鞿。帝城晴日射林霏。臨流忽憶巴溪水。石逕何時袖手歸。以示寤齋。寤齋敬次其韻。後又寤齋爲候先生。與茅洲金公聯往至武溪。先生杖屨已離次。悵然有一絶句。其境與情。直可以今象昔。各就其韻而賦之。以呈立庵尙書。城門一出遠名鞿。浩蕩春江江雨霏。終豈無心當世事。前頭鶴版待公歸。百年草木武陵溪。今日人情又郭西。負手歸來移屐倦。康莊好月路全迷。</text>
<title>贈申仰如 斗善</title>,<text>好月東山出。照我窓前樹。樹下冷屋懸。塊坐一土塑。款戶客有至。候誰得情素。眉間湖海氣。冷冷滴淸露。自貽隔年濶。乃記前時遇。笑容囅如掬。操燭欣相晤。天下有字書。歸君好肺腑。菁華語言發。燦然呑復吐。我愛君之家。長離見北度。魚雅弘傳儀。久傾儒冠慕。季方今遊宦。散雲幾日聚。無須歎少一。席珍下徐孺。願將此夜懽。是以百年喩。</text>
<title>曉枕</title>,<text>春半今年冷足驚。老人睡薄若爲情。將來已往無窮事。又聽隣鷄喔喔聲。</text>
<title>附和艮湖</title>,<text>歸鴻傳得好音過。誰唱今時郢客歌。感事居然雲散盡。繫情之處月明多。譚淸玉麈霏霏屑。酒溢金樽㶑㶑波。若在同城應易易。嶺南千里柰如何。</text>
<title>又和遊雲</title>,<text>遊雲遅暮好經過。時向田間叩角歌。俗士任他爲吏去。閒人易得戀朋多。當前計較歸於土。從古光陰逝者波。每讀君詩吾斂手。箋頭競病誤誰何。</text>
<title>遅曉</title>,<text>夢回窓隙月。是昨點燈時。世界誰當辨。古今我獨癡。涔涔疑中酒。漠漠似圍碁。鼻息量噓吸。隣鷄唱太遅。</text>
<title>次芝山詩會韻</title>,<text>兼旬惻惻厭春寒。殢卧茅齋晝景闌。世味咀同黃蠟淡。詩幅披似白蟫乾。自稱病客非狂客。問是何官卽散官。一老字今大憂患。百千萬事去途難。</text>
<title>鸜鵒行</title>,<text>鸜鵒鸜鵒鸜鵒鳥。鸜鵒聲聲來窈窱。宿雨靑山深復深。一聲二聲聲未了。孤臣怨女一般情。若在吾身相纏繳。遠看近看。濃靄羃䍥輕烟裊。萬戶樓臺蔭綠楊。頭頭間出紅杏杪。燕語鶯歌盛繁華。長安陌上春多少。寒食淸明五日過。田家作苦亦已肇。荷簑荷笠婦隨夫。兒嬉爭逐牛尾掉。原草如錦溝水流。太平畫裏豊年兆。犬吠鷄鳴達 缺缺。潤屋鱗鱗烟火繞。爾胡不向此處去。止吾庭柯吾莫曉。爾聲本自天機發。恠我何必憂思擾。</text>
<title>偶詠</title>,<text>飯餘閒嘯傲。園積藹然春。風雨前宵去。芳菲半日新。牽情都在目。攬物反求身。來燕呢喃語。爾能愛主人。</text>
<title>晩踰峴</title>,<text>困春如中酒。山屧屢訛斜。峴上東頭望。夕風發杏花。</text>
<title>夕還</title>,<text>復從來路返。西月映天低。興在尋常處。誰云七聖迷。</text>
<title>記諺</title>,<text>三月七日終日雨。或霏或灑風以鼓。樹林欲醉花欲癡。寂寂靑山如太古。洞中數家生事微。有時肅肅啼桑扈。西隣童至學通鑑。句讀遅疑換魚魯。後來亦是擧業人。其人得非言鸚鵡。可憤今年翁甚衰。菘瓜不種閒小圃。碁朋阻濶勢且然。蔫壺懸壁無與賭。困眠乍起起復眠。精神出沒何時聚。卧聞赤脚欲濕衣。只中剌剌罵貧主。主人之貧惡可辭。爾命不薄亦胡取。槖中米或若干餘。呑下一氣早洗釜。強寫雨中無理語。隨手漫拈爐香炷。</text>
<title>日來穉兒有病。得以廉川舊寄葠料。少慧危急。洵覺感激。欲以一絶句寄謝。倉山懷人帖又至。讀令人不禁友朋之思。又寫二絶句。幷致垂覽。</title>,<text>朔寧太守活人佛。到處仁心活幾人。却是籠中常有藥。一番著乎便回春。今人能及古人爲。見到廉川始見之。欲寫辛勤書一紙。遞來又讀德源詩。倉山時在德源。前宵風雨落花多。卧想東江且若何。今日可憐翁白髮。麤心難復渭城歌。</text>
<title>倉山在關外。次芝山詩會韻十首。分屬會中詩伴。卷首題投之璚琚。報以木瓜。入隷字。讀已遂書卷尾以還。</title>,<text>通家宿好有如君。舃奕聲名衆所聞。萬里滄溟東節返。二年關塞北符分。蒼生已說謝安石。後世應知揚子雲。正是令公忠厚意。木瓜詩帖示詩羣。</text>
<title>又疊一詩。寄廉川。</title>,<text>春生我屋謝東君。百世多看百鳥聞。病客消閒常汩沒。故人遊宦惜離分。置身頑似蒼蒼石。寄夢遙於渺渺雲。近日少年詩酒會。東隣西社各羣羣。</text>
<title>南隣少年李準榮紹竹，尙海蓮。佩酒而至。拈玉溪韻。</title>,<text>威紆林壑足烟霞。佩酒尋常度幾家。信息頻聞紅嶺外。詩聲近在翠雲涯。幸吾不使題凡鳥。將子無歸待晩鴉。今日少年多絶唱。靑眸一拭勝看花。昨日雨兼今日風。遊筇不踏澗西東。數間屋小詩朋至。一面墻低酒路通。細草茸茸隨意綠。晩花的的面誰紅。諸君應笑翁衰倦。坐卧書傍首亂蓬。</text>
<title>次黃雲卿紅葉亭共賦韻</title>,<text>花明柳暗弄春寒。紅葉亭中二客歡。馬足軟塵違咫尺。麓頭秀色映衣冠。風溪時引林篁度。雲壁微分蘚字看。信宿此間無遽返。長安行路今古難。</text>
<title>又次自述</title>,<text>花風花雨我猶寒。爲是花天強作歡。度外相忘同社酒。向來一着出門冠。偶廵小圃無心返。漫卷殘書以睡看。暮境怡顔惟樂事。時時對說弟兄難。</text>
<title>晩踰桂峴</title>,<text>漫雨霏霏近夕寒。老人此去共誰歡。緣蹊草長纔通屐。夾岸花花亂點冠。閭井平鋪烟外在。樓臺聳出畫中看。東瞻西指多春賞。不怕山巓陟險難。</text>
<title>雨止</title>,<text>朝曦一出散輕寒。物物欣欣各自歡。遊子靑絲誇走馬。老人白髮欲彈冠。陰晴元是尋常事。景物今將次第看。桃李芳園楊柳岸。不知何處往來難。</text>
<title>落花</title>,<text>林花已落世情寒。映斷紅霞不見歡。手裏杯樽非勝筭。床頭書卷但攲冠。後時無益千回想。來歲還應一度看。芳草綠陰何許地。詩人到此笑啼難。</text>
<title>晩春風雨寫懷。用蔣秋唫韻。</title>,<text>閒愁風雨係花邊。不日當爲四月天。睡裏但令忘世好。詩中欲復寫情偏。靑山去去皆同輩。白社寥寥異往年。且向東君吾一語。玉壺長有買春錢。</text>
<title>曉起</title>,<text>薄薦輕寒撼老身。睡來睡去是何因。點燈起坐還無事。風雨鷄鳴夜向晨。</text>
<title>題桂東花園</title>,<text>紅桃相間碧桃開。誰得當年稱意栽。可恨其人貧似我。此中不置小樓臺。</text>
<title>無聊日。廉川書至。</title>,<text>三月中旬倐忽過。踆烏顧兎逝如波。春天渭北來人少。烟雨江南去夢多。白首生涯猶澹泊。靑山歸計又蹉跎。辛勤賴有廉川字。時向荒寒問若何。</text>
<title>又曉起</title>,<text>拓窓一歎息。不病亦奚爲。每到雞鳴候。自然夢覺時。花明承露重。石老與雲遅。身心淸若此。得非月所知。</text>
<title>飯後入三淸洞。徜徉而還。</title>,<text>噉飯之餘負手行。晩風日㬉際新晴。溪喧洴澼繁華象。山寂雲嵐太古情。到處林園非舊主。往年遊賞若前生。松根一飮星泉水。滿腹塵埃頃刻淸。</text>
<title>滄嶼又携紹竹，海蓮至。李斗圃 載升 亦至。出腰錢買餠而食。拈秋唫韻。</title>,<text>花木淸和近翠雲。西隣猶卧病休文。今君携到三詩客。此老稱爲副護軍。弱柳東風餘少態。流鶯遅日喚同羣。麤心買餠知誰力。多怕時人絶倒聞。</text>
<title>滄南起亭至</title>,<text>如今韻事我堪疑。不有諸君可見奇。楊柳千村前雨過。樓臺一笛晩風吹。依俙都作春來夢。倉卒能題病後詩。酒滿樽中休說快。人生此世貴心知。</text>
<title>倣義山</title>,<text>東門楊柳北園花。今日春情更覺奢。酒筭海深金屈倒。琴徽風動玉纖斜。晉人名理無他道。漢士文章定幾家。薄暮香塵淸一掃。絳紗籠燭走傳車。</text>
<title>睡餘次起亭韻</title>,<text>頹唐小極晝眠成。底事經過底處行。烟雲樓臺詩句出。夕陽金碧畫圖明。一般至樂榮同悴。千載冥心死亦生。好鳥鸝黃深樹裏。綿蠻聲是覺 去聲 人聲。</text>
<title>偶題</title>,<text>事事人間老是難。將身無處托平安。施爲已解千斤弩。計較全窮百尺竿。白首紅塵餘戀少。綠楊明月舊情寒。近日卧聞河朔酒。春風亦復會衣冠。</text>
<title>次春史，蒼惠韻。</title>,<text>磊落前人簡朴風。後來遺韻見於公。垂垂柳是當年綠。朶朶花今得雨紅。家食優閒眞樂界。朝衣典質莫書空。愧吾衰髮無謂甚。酒席詩筵一未同。</text>
<title>撥悶</title>,<text>簾陰風纈雨纖斜。隔葉黃鸝近若遐。千里懷人無一字。晩春心事覔殘花。問誰白下知名客。不識丹厓賣酒家。百計思量消受法。小鐺新水且煎茶。</text>
<title>次古堂，圭堂奉元寺韻。</title>,<text>十里西城好往來。晩春景物暢襟開。六時雲出歸禪㙮。萬點花飛映客盃。聯屐交筇誰與共。登山臨水幾當回。昔年我亦如君者。踏遍桑林徑徑菭。</text>
<title>又次</title>,<text>奉元何事重如來。依樣莊嚴梵宇開。豪客羣羣爭挈妓。騷人種種爛斟盃。諸天日月繁華積。初地烟雲汩沒回。凈土津寬皆若此。居僧浪說異岑菭。</text>
<title>次題同隣諸輩城北遊賞韻</title>,<text>惜春戀戀如君稀。故向林間宿不歸。風裏絮非思曼少。旬前 缺 想太眞肥。沈吟轉輾詩仍若。怊悵徘徊夢欲飛。我老不知此情緖。閒梳白髮試輕衣。層溪曲折泛孤亭。太華峰陰萬丈靑。何處少年携伴侶。此中遅日話心靈。風流政好酬佳節。詩律應同效聚星。山郭水村酒旗下。果能賖醉幾多甁。林處遅疑岸處窮。縈廻畧約亂流中。忽聞梵宇山腰出。細滴靈泉石髓通。芳草烟晴多宿雨。桃李浪凈㴑春風。半日徜徉千日抵。今年遊賞未全空。留春春不住。又此覔春來。一路緣溪岸。三生證石菭。行時筇屐緩。坐處酒樽開。猶寫芳園句。筆頭盡意裁。揔戎鼓角響山樓。樓外春歸不轉頭。何事遊人情獨苦。百年日月水東流。終日醉昏昏。中宵睡自起。淅淅松風過。禪窓坐聽水。</text>
<title>近夕</title>,<text>冉冉村容夕。南山來我前。欲言且無言。其故莫知然。浮花斂氣色。井井碧樹圓。家屬重此時。屋隅起炊烟。遊日好歎息。余心空際懸。仙人在何處。星霜積年年。</text>
<title>題宋處士家狀後詩</title>,<text>於赫樞密宅。礪良曁樂浪。聖代標文節。雲仍何炳琅。人倫重三孝。世眼具張皇。懿夫宋處士。抱淑肥潛光。學海㴑源流。麗澤資激昂。眞工踐實地。及覩數仞墻。物議久幽欝。門戶尙凄凉。矧今有孫濬。籲天得闡颺。殊恩賁孝理。特貤殿中郞。賴以大手筆。貞珉樹墓傍。申桂田作墓表。 冕鎬無似甚。黽勉詩一章。</text>
<title>小坡詩會卷附和</title>,<text>有心亭子護冬靑。爛映文星及酒星。昨日風流圓竹所。夏天物色補花經。絃絃語是琴相和。字字情仍筆不停。病思涔涔如浸水。讀君璚軸頓然醒。</text>
<title>又寄小坡</title>,<text>晉陽太守鬂絲靑。嶺路爭傳此福星。官閣鳴琴當一策。家居書帶列羣經。及今可好親朋款。從古誰看歲月停。每喜共君詩酒席。淸新句出使人醒。</text>
<title>得舊詩紙。卽五十年前。與石閒共賦。李詩樵手寫者。不勝愴衋。次元韻附之紙末。</title>,<text>石翁去已久。知主芙蓉城。天上元何事。人間老後生。夢魂今不隔。肝膽昔相傾。一紙詩香處。黃壚起遠情。</text>
<title>憶春</title>,<text>羃羃重陰南北隣。一邊怊悵是詩人。楊花飛盡烟何澹。杏子黃時雨又頻。到處笙歌無改舊。滿城車馬倒生新。此情未必成追憶。八十年來慣送春。</text>
<title>四月十四日詩會</title>,<text>會合詩緣直萬錢。同隣招檄酒杯圓。棋心如海時爭局。琴語來風一動絃。靜裏尋常消永晝。坐中太半屬芳年。菖蒲生日當今日。綠樹濃陰又可憐。</text>
<title>睡餘</title>,<text>玟瑰初發午雲新。殢卧山窓一老身。溪水去分何處路。柳陰圍住數家隣。從來世事知爲病。陡覺人生夢乃眞。卧聽時時幽鳥語。靜中如喚葛天民。</text>
<title>偶題</title>,<text>谽谺洞闢小林臯。茅屋三椽得地高。近日涔涔何事爾。但將閒筆注離騷。</text>
<title>感序</title>,<text>冉冉端陽近。山家夏景腴。籬明新茉莉。水㬉綠菖蒲。流節方如此。浮生孰與娛。轉頭少年事。遊興動江湖。</text>
<title>四月二十三日作</title>,<text>月余圉之二。庭觀在嘉陰。習靜善起居。俯仰頤幽深。散步恣逍遙。時自動高吟。眷屬敗人意。喃喃說空鬵。巽針纔轉眄。飛雨來遠林。從北飈風起。西斜東復侵。欲出屐闕齒。床漏且▼(雨/汵)霪。視官况昬瞶。繙書絲闌黔。無事可營懷。無人可披襟。寧羡芬華界。輝光滿堂金。笑言尙不足。命以紅露斟。荊喉間楚腰。橫吹發淸琴。信美非吾有。斯將何處尋。見說手談筵。會識堯舜心。柰無樵子柯。局外閱古今。妄計枕上 缺。重勞羲皇臨。攬筆好歎息。嘐嘐亮不任。</text>
<title>雜詩</title>,<text>屛翳太無端。飛廉遂唐突。梅潤際趕舶。豊隆不時發。靜觀憂思起。自然竦余髮。懷哉千古人。書之善鶻沒。十日期五日。肅肅明林樾。遊目空蒼界。大耐療淸厥。步兵値道窮。慟哭昔倉卒。以及西山爽。子猷時拄笏。</text>
<title>石年家偶題</title>,<text>桂山南麓苑墻西。一角開門傍淺溪。萊菔叢深餘雨濕。玟瑰花重晩風低。弟兄相對俱衰老。仕宦爲生等笑啼。永日碁盤誰敵手。同隣數客仰雲梯。</text>
<title>月夜撿坡集，覃溪集。</title>,<text>八百年來月一輪。被誰摸此影形神。焚香讀到覃溪集。也是坡公再世身。</text>
<title>燈下</title>,<text>室中一燈明。日月可分名。影影山兼水。時時陰復晴。及其天地大。森若鬼神驚。今世多貧士。願 缺 此短檠。</text>
<title>林月行</title>,<text>林月久踈我。我踈林月詩。此宵兩不憾。詠月出林遅。涓涓溪水去。澹澹山風吹。月乃散而萬。萬葉排千枝。方諸妙三昧。畫者其爲誰。咳唾虗谷應。棲禽驚復疑。恰是會心人。款款說舊時。今日正如此。往日得無思。吟吟擁鼻行。林月知不知。</text>
<title>夢仙謠</title>,<text>終日行行山復山。山上層層雲可攀。層層雲積到九萬。是有羣仙時點班。班綴一仙靑玉珮。鏗然擲下警我頑。敎我輕身試遐擧。長風澔澔循八寰。咫尺三山非可遠。海之波瀾灣又灣。王喬飛舃化鳧去。子晉吹笙弄鳳還。瑤池花發萬年樹。面面綺窓晴晝閒。雲孫貼貼裝玉宇。宛委郞嬛天地慳。我髓三洗能自健。我足一濯無所跧。懸腕橫把無心筆。寫我腹詩寧點刪。霞餐霧吸飽且飫。神凝氣澈扣玄關。掀髯高笑和誰說。向來無端閱世艱。俯視歷歷曾行處。空濛烟火環四環。中間芸芸職職物。𧍒蝡肖翹泯一般。有或興亡者凡楚。有或輸贏者觸蠻。汩汩沒沒八十年。有我一身湛汗顔。夢耶眞耶都怳惚。但恐仙人來我訕。</text>
<title>奉贐雲養金承宣美赴順天</title>,<text>順天府使勸馬聲。南出湖南七百程。湖南本是佳山水。野濶如天海色晴。聖朝關防此邊寄。所以不枉作昇平。兵馬都護三品秩。養廉銀 缺 人爲榮。卬友雲養黼黻手。大耐鈐韜優治兵。送君怊悵以言贈。有不得不論重輕。保障抑亦繭絲在。國之爲國大民生。民生不寧無可柰。朱墨紛紛膏血傾。展君所讀書中力。豈待我言始權衡。向來衣繡持斧去。黃海一路慴威名。我觀近日爲吏者。毫末成敗僞與誠。問舍求田時則可。君欲于今何經營。念念九重分憂地。丹心一片質神明。况乃儼若黃堂上。燭下以風風斯淸。太守 缺 樂有時有。絲竹芬華笳鼓鳴。邵伯甘棠次第事。也須看君此階成。八十老友重繾。南雲渺渺寄遠情。</text>
<title>百合花</title>,<text>簾雨翛翛簾風踈。永日瞢騰中酒如。時復少慧無聊甚。繙手遞看數種書。窓外忽到香一陣。雨香風香何香歟。遊目庭闌叢叢綠。缺 羅白花開坼初。幽隱郁郁香成海。滿院草樹泛空虛。以汝視我我其死。敎我魂返故吹噓。不掃而㓗我几案。不飾而憗我襟裾。悔我穢衊塵臼久。七十八年一歔歔。大抵百合鼻功德。衆香國土堪稱渠。弘景吳普分覈實。強瞿重邁胡取諸。白色紅色判涇渭。竹葉柳葉辨魯魚。天文地理人事際。蒐羅當入江左漁。居然我是淸凈骨。淸凈元得心所餘。世故能不其心役。鞭心入書時卷舒。書香之富兩間塞。古今作者誰菑畬。有我一身混一氣。書也花也其樂且。從今多種三百本。千金不賣此林廬。</text>
<title>繹路人說</title>,<text>路有論翁者。喜晴不避陰。朝前踰北峴。午後出東林。樂以塤箎篤。恃無杖屨深。其年云八十。此事罕看今。</text>
<title>百合詩寄星山。以夢松詩酬之。亦一叫奇事。乃得古軆一作。又寄星山。</title>,<text>天涯如咫尺。咫尺如天涯。相去非遠近。人情遠近之。海內尙知己。肝膽奚足疑。杳冥質高厚。鬼神則無私。萬族相氣類。况人不若斯。夢爲松大夫。有君淸風詩。是吾感番香。輥彈證同時。翩翩飛鴿奴。孰奇孰不奇。簾風吹簌簌。簾雨聽絲絲。悟在風雨潤。去來無參差。欲作畫三昧。世誰虎頭癡。寫君兼寫我。可以一斑窺。</text>
<title>和寄星山</title>,<text>喜此寥寥際。芳隣揀見沙。潭時胸有竹。句裏夢生花。取友無多路。成名自一家。從前翁白髮。何事送年華。</text>
<title>金友濂摺扇瓛齋書蹟。幷小叙。</title>,<text>瓛齋相國每誦圃隱先生聞韶樓六言詩。輒嗚咽不成聲。擊節感慨。情露語言之外。今瓛齋騎箕。邈若前塵。昨見金友濂。袖有一扇。扇寫此詩。乃瓛齋往年書也。冕覽讀。不覺淚涔霪承睫。遂成古軆一則。以示友濂。瓛齋亟說圃隱公。公乎公生吾大東。於戱聖祖日星諭。英廟御製善竹橋碑。道德精忠亘萬古。泰山高節圃隱公。 道德精忠無比隆。眞傳理學關氣數。憬憬三段文在中。當時已斂黼黻手。後人誰測雲夢胸。珪昔持斧嶺外去。聞韶郡樓登怱怱。載拜敬讀壁祔字。四十八字光戎戎。公豈學作詩人事。蹇驢背上憂思忡。草色桃花眼 缺 到。紗薄酒濃情所窮。吾儕去公五百載。頑懦亦且聞下風。像公精魄歸何處。爲雲爲霧盤層穹。瓛所積有高山仰。乃可以得此折衷。冕亦甞於樓上讀。竹橋崧院屢鞠躬。瓛所仰者冕所仰。好是秉彜孰無同。惜也瓛且騎箕久。寥寥點犀何地通。今見友濂摺疊扇。瓛之在日留墨叢。知非嗜有塗鴉癖。他人便面不欲工。摩挲卷舒思復憶。死生一轍都夢夢。擧頭漠漠天更遠。碧簾修竹靈雨濛。此扇不是尋常好。願將此好要始終。</text>
<title>手書坐卧黃嬭時。至卷墜聲輒凸眼。遂用覃溪周鐵簫獨立圖韻。</title>,<text>五百間肥多種竹。扶踈接葉自淸風。欲描腕弱難勝筆。澹對斜陽碧一空。</text>
<title>桂峴記見</title>,<text>冒雨辛勤蝶。翾翾斜復斜。村荒何所見。多發南瓜花。</text>
<title>雨餘喜月</title>,<text>雨後月如秋意思。銀雲一界轉星光。扇風捫腹仙仙想。別作今宵分外凉。</text>
<title>看書</title>,<text>看書輒忘看何意。費我看時凸眼光。但好書香生貼貼。沁人肝肺發淸凉。</text>
<title>作黃文節生日感題</title>,<text>金華仙子玉淸班。偶然謫下逗人寰。慶歷乙酉惟以降。崇寧乙酉何處還。玉珮瓊琚響寥廓。八百三十七年間。江西派圖詎敢擬。拈香一瓣邈難攀。今當庚辰年六月。其日戊申感特發。尙論漢代范孟博。堂堂忠義太臬兀。魯連去後李白來。祖陶宗社傳神骨。澄江落木境造深。野水田水流無竭。駸駸始入建炎世。八桂淸風起林樾。不死公議後輩在。陳家辨疑猶矻矻。古祠雙井限東溟。有心何處來整笏。此得吾齊擧似人。幷展蘓像時揚扢。繄我敗屋轉辛酸。老色日上却消歡。今朝汛掃凈衣衣。一讀遺編歔欷歎。古人元是今人鏡。今人鏡時熟照看。詩家生日本多事。牧丹荷花亦般般。座上苟有湯餠客。我欲貺之靑琅玕。異菭同岑墨緣重。今當梅花感淸寒。坡生十二月十九日。賤降在廿六日。</text>
<title>近日吾仲季惟日噉眠爲事。亟勸以看書。但其餘景匆匆。書目太多。吾得一便易計。史樂亭全史詩頗可。乃袖交是卷而勖之曰。仲季輪流看。吾且看之。</title>,<text>悶見吾家吾仲季。噉眠以外欲何爲。愚兄今致辛勤語。袖裏親交絶竗詩。經經緯史䂓模大。恨在從前失所爲。感發人情收攝好。四千年入樂亭詩。耽看歷代無窮事。不比他書汗漫爲。大抵衰年神識劣。看文之澀甚看詩。</text>
<title>示仲季</title>,<text>安國濟生嘉會坊。弟兄來往日相將。折簷敗屋烟雲過。植竹栽花歲月長。劣有心籌蛇附足。但存形殼蟹無腸。餘年一事差爲樂。能讀風人棣鄂章。</text>
<title>夜歎寄桂田</title>,<text>頹唐轉輾枕頻傾。卧聽紙窓風雨聲。豹脚驕橫來一厄。龍鬚羽化度三庚。不曾自信他年事。太覺無聊是夜情。滿地江湖新水漲。輕舟何處㴑洄行。</text>
<title>七夕</title>,<text>金風玉露下。庭樹仙仙知。此是新凉候。自然少病時。腹書吾所乏。手巧爾何爲。靈匹非眞有。枉題七夕詩。</text>
<title>題和隣生北寺韻 庚辰</title>,<text>堂堂年少氣縱橫。秋水秋山快暢情。彰義門前穿細路。鍊戎臺下瞰層城。褰帘一笑醪香入。放筆多題墨浪生。定識來頭成就盛。人人自爲國家鳴。禪扃候客不常關。澹靄濃烟紫翠間。特立嶄巖如此石。飛來縹緲是何山。社中約束同心去。物外徜徉信宿還。濟勝何勞一筇屐。龍門千丈亦躋攀。危欄臨水俯層層。釼氣靑山酒力憑。雨霽新明營外樹。夜深透照佛前燈。北村幸有諸名士。今日來過小武陵。紫陌紅塵如海漲。被簑戴笠更誰能。行見重城漢北門。蜂房蝸殼小藏村。脩林雨潤中和氣。嵌壑雲封太古痕。諸佛現神殊色色。居僧合掌叙溫溫。惘然六十年間事。如夢詩緣一斷魂。危勢撐支小笠亭。百年閱到幾人淸。披襟頃刻身無汗。屈注銀潢節節 缺。記昔筇頭路。僧伽南北分。佛軀浮在水。人語落於雲。來往靈泉近。依稀樵響聞。吾能卧遊得。不羡舊宗文。指點彌陀寺。風傳遠磬微。一層游興發。不惜雨霑衣。靑年詩客勇題襟。不怕驕陽不怕陰。招檄同隣諸友去。聯筇出郭入山深。無妨少泄崢嶸氣。愛爾能存磊落心。誰得驪龍頷下物。沙中吾欲簡眞金。羣輩今從蕭寺來。徒然撥我死灰心。正看一面雲藏塔。宛對千層石作臺。方外緣誰證劉阮。社中事欲問宗雷。詩香自動牛腰軸。可喜同隣足俊才。八十衰翁白髮多。蹉跎不復渭城歌。烟筇苔屐都無賴。邈若前生奈爾何。</text>
<title>松下彷徨 卧後月色轉佳。窓明如晝。大不堪睡。遂蹶起振衣。直走起亭所與心堂。說道不堪睡。轉踰桂峴歷桂巷。到處不如意。乃入桓齋舊園。彷徨松樹下。若將聞桓齋咳唾聲。棖觸之至。羊曇西州城門。是我今日情。</title>,<text>踏遍今夜月。閒人復幾人。承天竹栢影。獨有張懷民。步兵何痛哭。此事我嘗疑。使有無窮路。快情去去時。桂山草閣主人非。半畝松陰月散輝。却是羊曇情一種。西州城外淚霑衣。</text>
<title>自恠</title>,<text>一雙高齒屐。三尺過頭藤。恃此黃昏雨。猶能桂峴登。</text>
<title>蓮花謠</title>,<text>蓮花復蓮花。今年盛繁華。烟雨樓臺非一日。日日䨓碾七香車。淸歌妙舞蓮花宴。座上賓客烏帽斜。碧筒酒熟菡萏氣。盈盈秋水天一涯。太乙仙人夢有語。曾年解佩吾與汝。玉井船頭舊路分。南池北池隨。處處世事一。無端歎息情多阻。消息蒼茫渺何邊。向來生日尙齟齬。花國不與人相關。紛紛開路今如許。開落紛紛誰所爲。爾且不知吾不知。團團明月中元夜。會須一置月中期。半醉半醒紅欄曲。把筆當題蓮花詩。</text>
<title>隣生競有旣望舟遊</title>,<text>詩家偏愛今宵月。例作舟遊不放過。八百年來奇絶事。世間應有億東坡。</text>
<title>題隣生七月旣望舟遊軸</title>,<text>歷歷前時記我遊。西風一縷又生秋。自然怊悵潘仁賦。忽漫相思廋亮樓。萬里虛空分野馬。百年身世念沙𩿨。曉來夢與蘓和仲。赤壁江山任去留。舟泛南江江水深。鍥痕何處往年尋。碧梧紅豆秋生色。玉露金風月有心。故事卽今因夢寐。餘齡猶且借光陰。空明擊汰中流去。快似雲間脫籠禽。</text>
<title>次新興寺二韻</title>,<text>朝出東門惠化門。初行隈隩歷孤村。數人蠟屐苔侵厚。十里靑山雨過昏。桑宿緣深閒凈地。香嚴戒切冷塵魂。如來眞實吾何信。貝葉經中許細論。山路新興遠復長。東陵斜照轉蒼蒼。相携郭外眈獀勝。來坐林中快歇凉。老石溪鳴人語響。晴嵐降出佛頭光。欲知禪悅眞何味。一穗香烟起鴈堂。</text>
<title>桂山嶺 每到桂山嶺。輒動詩神。忽憶覃溪詩在橫隄轉處。村道出眞境。遂以一絶識感。</title>,<text>詩在橫隄轉處村。覃公妙悟奪詩魂。桂山嶺盡溪雲起。可與吾人一槪論。</text>
<title>感序</title>,<text>坐卧頹簷下。無心若有愁。樹陰餘老熱。砧響入新秋。已矣靑開眼。今焉白盡頭。偶看河漢際。的歷火星流。</text>
<title>申丁嶺雨中</title>,<text>申丁嶺上是何人。七十八年是老身。放眼樓臺多少處。滿城風雨四時春。</text>
<title>卧後風雨</title>,<text>卧聽庭喧急。風來挾雨飛。踈窓琴自語。凉壁燭生輝。病覺秋仍至。醒疑夢也非。潘仁重陽賦。何處送將歸。</text>
<title>秋處士 鍾泰 遠慕亭韻。秋是皇朝人子孫。</title>,<text>至行看君足語林。小亭追慕百年心。子孫列以岡戀勢。草木生成雨露陰。中國華銜傳世遠。一家遺範動人深。後來莫說湖南事。提督當時淚不禁。秋氏先祖諱水鏡。以李提督副將。壬辰東援。戰亡於全州。贈完山府院君。</text>
<title>曉卧記聽</title>,<text>裂窓敗壁卧衰翁。聽到穿林遠近風。正是天門新放榜。滿城歌吹月明中。</text>
<title>懷桂田 八月望夜</title>,<text>石林秋色幾分高。我想君居去夢勞。天上正回牛渚月。門前仍是廣陵濤。三淸遊跡餘詩句。兩地音書感髩毛。憐此蕭凉山下屋。深更塊坐燭頻挑。石林在廣陵江漘。</text>
<title>耄謔 八月十七夜。無寐有此謔語。</title>,<text>晝熱同三伏。曉凉倍九秋。造化又如此。陰晴不轉頭。右乖候悔學吸蔫 烟茶 誤。蔫無可繼方。但從忍字去。决勝賽張良。右停蔫㝡於四大中。視聽非聾瞽。厭與人相關。餘生何太苦。右悶時騷騷屑屑計。乃逞嚙人工。世事談何地。羡他捫蝨翁。右惱蚤寂寥此世界。一鏡當靑天。欲照誰人語。月心亦可憐。右曉月</text>
<title>紀曉</title>,<text>瑟瑟山風吹。寥寥山夜永。卧想曛黃時。山雨送俄頃。鐵馬晏如前。危簷今乃幸。纔從夢際還。夢際多新境。歡適是何鄕。亦惟憂思怲。枕稜且不安。忽爾發深省。火燧接硫黃。燃燈照短檠。無遙今古間。彷彿來形影。覔覔同心誰。中天孤鶴警。</text>
<title>送李海蓮 鳳基○幷小序</title>,<text>海蓮知連山縣。五馬將啓。來索贐章於玉垂曰海蓮今遠出。玉垂可無贐章。玉垂曰辭。玉垂耄。於書字上已忘之。可能贐章爲。海蓮曰海蓮已忘字。但索玉垂不忍字。相與一哄。堂席散。遂略叙湖菊溪楓間舊遊乃貢之。以爲吏家可難。不可難者。寫作一紙。亦謂之贐章也歟。寫我詩一章。送君四百里。四百里連山。湖右一縣耳。君今奉恩檄。怵惕感何已。有民亦有社。事事之綱紀。余且望於君。君是讀書士。記昔乙亥秋。菊垂南江涘。轉入三溪曲。萬山楓葉紫。風流映一時。得君詩場裏。玉尺量寸地。嘖嘖集衆美。錦躞發幽聲。君非海蓮是。可笑十年事。潦倒多骩骳。蔭塗本自惱。皓首不須耻。除目準金秤。時論歸終始。玲玎珮馬去。搖搖傘風起。畿沿道信宿。厨傳足云侈。南挹大明山。西帶草浦水。琴閣爐香裊。篆盝薄墨庤。屢茵坐以君。吏民愜所恃。牛刀試割鷄。隨順一靡靡。拳拳無事中。外此鮮可喜。盡吾直道行。龔黃無他技。請君信我言。我言良有以。</text>
<title>偶書</title>,<text>翻書仍掩卷。漫涉小園幽。石癖猶依舊。菊農已及秋。天然饒逸趣。忽復起閒愁。山巷深如海。無人問白頭。</text>
<title>寫懷五絶</title>,<text>秋澗蕭寥去。秋山黯淡來。來來去去處。翁得全秋回。代謝紛時節。昨今孰是非。春山靑嶂秀。春澗綠波肥。濯纓仍濯足。朱夏度三庚。夏澗瑠瓈滑。夏山彩翠明。每入三淸洞。凌兢愁大冬。冬冰藏澗腹。冬雪厲山容。使具通神眼。胸呑一副春。此山與此澗。豈有不宜人。</text>
<title>寫感 幷小識</title>,<text>申仰如 斗善 自湖鄕至一宿。當西出關。深夜委訪。不亦悅乎。不惟勤意可感。不棄我衰朽。惠以德音。片言之間。怳然面墻開牖。恨不能未老相契。得有長格之進。爲寫此語。愧無讀書力。常苦用心時。昨日良朋至。一言敎我知。醉塲偏使氣。花處浪吟詩。鬢髮今如此。餘生悔曷追。</text>
<title>黃昏踰桂峴</title>,<text>趵突溪來决决鳴。林頭雲月遞微明。脫然不具塵埃氣。却使吾人一暢情。</text>
<title>過隣社詩塲。誰年少俱會。</title>,<text>此事如聞如不聞。後來年少約詩羣。深村曳履胡然我。匝坐當樽得見君。須把閒情偸暇日。何論世態等浮雲。籬邊 缺 新開菊。及到重陽又幾分。</text>
<title>贈別沃川太守洪舜文 膺周</title>,<text>輕裝南出渺秋烟。老我看君不遠仙。麗水明山無一累。單身去作好官員。紅樹靑山秋一涯。送君此去赴黃花。歲豊民樂無一事。每日琴樽早散衙。請君買得沃州田。凈結茅茨幾十椽。携我同隣貧友去。中分官俸送餘年。</text>
<title>夜坐</title>,<text>分排眞率漏銓平。限到窓明可十更。虗谷有聲風力疾。碧天如水月華淸。已於夜夢猶餘夢。不爲 去聲 秋情豈是情。千古騷人非一二。屈原宋玉最知名。</text>
<title>解嘲</title>,<text>不若前時好。自然近好詩。心中有欲語。欲語語誰誰。異非今時人。獨以其見寄。吾雖弊舌盡。其耳風過之。感激吾四友。死生不相遺。信吾所欲語。輸寫若影隨。所以吾詩作。吾豈好詩爲。</text>
<title>峴首卛吟</title>,<text>秋日鮮新好。秋陰頃刻來。馳神林際往。流目野光開。且惜人今老。休歎我不才。誰家籬菊早。爲此一徘徊。</text>
<title>無寐</title>,<text>深宵回夢我心傷。積寘流光几案傍。往日親朋無一字。今年風雨又重陽。生涯已矣紅塵窄。世事居然白髮長。但到窓明扶杖去。登高剩醉菊花觴。</text>
<title>今夜月無半點塵</title>,<text>瓊樓玉宇冷淸新。洗却人間閱劫塵。萬里江山無夢寐。一天星露盡精神。問渠他夜曾如許。若到于今始見眞。庭樹輕風籬菊凈。超然我是鏡中身。</text>
<title>九日無聊。使從子漢威拈韻率寫。</title>,<text>今年九日洛陽城。秋色紛紛望復晴。萬井繁華歸馬足。三河消息度鴻聲。黃花一笑騷人句。桑落新開遠客情。南阮家中誰最少。憐渠頭角太癡生。</text>
<title>與李小石。疊次杜韻。</title>,<text>邈若前塵不可聞。當時裙屐喜同羣。蘭心蕙思皆名士。鳳質龍章屬幾君。躞蹀年光忙是水。紛綸人事散如雲。于今幸有南隣少。好把詩情話七分。</text>
<title>永夜無寐賦得愁</title>,<text>無形無跡事。山海較崇深。富貴不能入。風流何處尋。餘生塵世夢。中夜古人心。欲見張平子。自然動苦唫。</text>
<title>次安起亭 宗洙，張華山 烈 韻。</title>,<text>起亭小屋辦奇遊。坐似張融岸上舟。月亦與人同一氣。菊於此世足淸遊。剪燈促膝多情夜。把酒掀髯得意秋。想像二君談話處。四山蒼翠入頭頭。</text>
<title>偶吟</title>,<text>岸楓紅展繡。籬菊黃堆金。貧屋今如此。能無啓侈心。</text>
<title>卽題</title>,<text>敗葉荒凉數樹陰。連宵風雨動孤吟。傳家舊袠書香散。繞屋閒雲畫理深。煗觸雖存纔一縷。笑歡那得抵千金。自知白髮非春事。好護梅花特有心。</text>
<title>聞砧</title>,<text>瑟瑟溪村夜正長。絶砧聲裏度年光。貧家兒女平生事。擣盡心腸始衣郞。</text>
<title>寄趙蒼惠 秉稷</title>,<text>人間白髮正無聊。紅樹黃花此寂寥。今日東家生日酒。誰曾饋我一金焦。今日兪芝山致益生朝也。四隣俱會。余獨以老見外。</text>
<title>養菊秘甆甁中。對燈而坐。</title>,<text>秋色秋聲不可形。秋情都入一燈靑。夕飧已了還何事。閒對屛南養菊甁。靉靆烏晶兩眼遮。花黃甆碧眩生霞。何人局外偏嘲我。謂在甁中未見花。</text>
<title>季氏搬舍上隣。無踰嶺之勞。</title>,<text>險夷雖不滯。勞逸較何如。尙恨分歧路。那由一室居。斷奚無患爾。煗飯可分於。西顧花開巷。仲氏所居。 苦情孰諒余。</text>
<title>登北臯</title>,<text>黃花秋盡冷凄凄。病客登臨望復迷。昨夢江湖孤帆遠。曉瞻星斗碧雲低。軟塵香土新多路。僻巷窮村舊所捿。正好東岡踈樹下。弟兄招手可相携。</text>
<title>十月十二夜。星山家偶會。月極淸好。</title>,<text>今宵明月向誰低。宛轉中天不肯西。一座同人新亦舊。李祚鉉在座。 百年時事笑還啼。傾囷倒廩輸肝肺。擘錦燒蘭入品題。且使買醪成小醉。何論淸濁限靑齊。</text>
<title>狂詩 疊前韻</title>,<text>狂夫高興孰令低。踏月脩林過巷西。屐齒亂挑羣犬虐。筇頭驚觸宿禽啼。前遊如夢心心印。無法之詩種種題。莫把常情論得失。古今通患物難齊。</text>
<title>十月旣望。桂田生辰。一詩以賀之。</title>,<text>桂翁七十七年過。閱歷人間事幾何。南極壽星今日耀。下元明月昨宵多。力辭簪紱歸閒地。笑把經綸泛逝波。白髮韶顔無一累。石林書屋坐天和。</text>
<title>曉坐</title>,<text>寥寥寒起坐。虛籟若相呼。下界濛烟盡。東天片月孤。欲求誰獨醒。無奈我如愚。前夜依俙夢。携家白石湖。</text>
<title>謝申小坡 錫游</title>,<text>亂雪縱橫打。飈風聒剌吹。敗屋將壓倒。弓卧冷被池。觳觫若死地。自然睡復遅。忽聞剝啄聲。隣狵犬吠之。蹌踉彈鞵近。一問汝是誰。云自下洞來。手有所奉持。拓窓點硫火。知道慣面兒。煗餈盛于豆。小燭列以枝。俾我明燭坐。便我噉餈爲。近日悶我寒。見物念我飢。感君眷眷意。今世罕有斯。拭眸一飽食。何以答心知。俚語不嫌陋。呵手題一詩。</text>
<title>小坡家。與邊滄嶼，權野樵共賦。</title>,<text>主人胸裏幾盆梅。影入水仙題玉臺。缺 罄甁醪滄嶼卧。每窮箱紙野樵來。老衰我且欣同席。臭味誰曾說異菭。風雪山窓煗寒會。今年第一好懷開。晉陽太郡洛東舟。一紱何曾係去留。琴鶴因緣了今日。雲龍期詡已多秋。又成梅下雙淸會。快滌盃中萬古愁。我愛主人談笑好。靑霞奇氣現頭頭。詩家主客圖今成。不是同人各噉名。雙屐携來鍾始下。一燈相對雪初晴。世間萬事悠悠送。老後閒情冉冉生。撚盡霜髭叩壺起。筆頭羞作軟膓聲。</text>
<title>夢讀先君子手墨</title>,<text>廿六曉夢。展一冊紙。乃先君子手墨數行也。上下不可記。但其淸一家而澹當世七字。森焉載目。是或小子顓憃。常存慈念於冥漠申而垂之字墨者乎。覺猶惕然。遂以一字恭識。敬展先人字。周旋儼若臨。嬛嬛悶憂病。漠漠係慈心。勿墜家之訓。非要世所欽。曉窓惕然 缺。森目一沾襟。</text>
<title>年來近隣契心友家所藏梅。皆吾所送。</title>,<text>溪北溪南三四家。梅花消息問如何。曾經吾手栽培久。卽是人情繾綣多。冬至陽生春又近。天寒歲暮雪頻過。玉垂齋裏踈燈下。數樹婆娑尙自詑。</text>
<title>上水謠。偶有所思而作。</title>,<text>上水順流下。下水無上流。在山同一水。分身若自不相謀。君不見上水下水非容力。千里萬里日悠悠。</text>
<title>南至日</title>,<text>試看南至影。簷日若氳氤。已送三分歲。方來一度春。雪催梅信息。烟動柳精神。天地生和氣。能蘓老病人。</text>
<title>是我</title>,<text>是我身家事。自然有所思。病無當試藥。貧亦不成辭。擧目荒烟際。關心落日時。長歌猶未已。仍讀少陵詩。</text>
<title>消夜五篇</title>,<text>白屋天寒病復衰。老人生活此支離。今冬不依前冬事。一負梅花又負詩。今冬始有梅詩。結識梅花與水仙。于今六十有餘年。邇來欲問春消息。時把燈枝照黯然。弗律隃麋近絶交。詩文雖就藉誰鈔。自從石覽輸餘力。暴富翁今賦解嘲。得石覽筆墨。始寫近作。後生頭白感風霜。今夜偏知漏刻長。自起拓窓何所見。西天落月下空樑。是夜黃山金文貞逌根氏忌日。今古窮人同一歎。蒲墩之妙㝡宜寒。十洲三島何邊在。此得秋翁夢寐安。寐具以蒲墩一團及秋史文綾枕一塊便身。</text>
<title>生日謔梅</title>,<text>梅共水仙語。主翁生日臨。吾輩與主翁。契好從前深。如何生日酒。不同吾輩斟。翁豈憂錢癖。愛愛如愛金。委實非他故。嘻嘻但沈吟。敗屋饒風雪。甑塵堗不黔。至今吾輩凍。足以一槪諶。大抵今日事。堪共語淸襟。</text>
<title>除夕俚語</title>,<text>頭頭千萬事。迫阨一無寬。債券人情變。印書世態看。</text>
<title>元朝示歲拜人 辛巳</title>,<text>具吾平等服。新舊都無奇。歲拜何名色。揚揚得意時。</text>
<title>題黃生雲卿金剛詩卷。李寧齋 建昌 讀本。</title>,<text>看君眉帶碧霞濃。仙在何山幾度逢。造化精神收筆返。胸中一萬二千峰。境與人遭始見奇。金剛山得雲卿詩。牀琴壁書猶餘惠。八十翁今趙玉垂。珊瑚玉尺量才地。峰月溪雲應接還。我夢從君何所見。人中又得此名山。</text>
<title>上元卧聞虹橋盛事</title>,<text>金吾鎖鑰徹宵開。雪欲全消已落梅。處處笙歌天上聞。羣羣車馬月中來。看人得氣橫千丈。悵我孤吟阻一盃。軍幕烘爐諧謔語。昔年有烘爐軍幕列神仙句。 虹橋曾踏廣陵回。</text>
<title>恠事</title>,<text>咄咄翁今恠事多。喜嗔歌笑欲如何。世間所謂長生者。元似浮雲頃刻過。老人無事不酸辛。白首胡然此老人。豈有化工偏戲我。人生自得自家身。</text>
<title>歎老</title>,<text>百恠千奇骨節侵。眼瞢花霧耳鳴金。圍燈話屬前塵渺。對榻人忘宿契深。往往多成非夢夢。時時別作有心心。後生貌取誠堪笑。爭道如公罕今▣。</text>
<title>梅歎</title>,<text>世間無不有。可歎吾三梅。每歲雖云凍。一番竟欲開。春風今寂寞。人影獨徘徊。試欲成新句。動驚俗眼來。</text>
<title>燭下懷金學士 正浩</title>,<text>感激光陽金太守。梅堂餘燭贈殷勤。冰淸玉㓗知何似。一炷明時一憶君。脂燭瑩明。非他可比。</text>
<title>又用歎老韻</title>,<text>勿使餘年二竪侵。吾身雖賤愛如金。梅花屋裏書香積。竹葉牎前畫理深。萬累澄空觀白鼻。一往安穩保丹心。瞢然豈識時宜合。少日踈迂老至今。</text>
<title>謝佺庵李尙書 秉文 贈假梅 佺庵以假梅一盆送之曰此不畏寒之梅。盖以余所居甚寒。梅多受病。有此戲言。</title>,<text>前冬風雪虐。梅凍著花難。別有三淸種。指佺庵所居。 是名不畏寒。鐵枝排玉蕊。一發經年看。寄與貧窮士。喜同得好官。世人無慧眼。謂以假花瞞。</text>
<title>三淸人許我一梅。梅爲有力人所擔去。</title>,<text>自喜梅緣度此生。羅浮山月照三淸。何人有力移春去。難道吾兄不世情。</text>
<title>偶題</title>,<text>赤嶺逶迤碧澗涯。敗檐纔覆小書齋。愛隨軟日溫如襖。怕抵輕風散入。百疾侵凌年老大。一生汩沒命安排。童時戲玩從誰說。進進聲來石戰街。</text>
<title>卽寫</title>,<text>山齋鎭日客來無。塊坐蒲團一病軀。冰冸東風花寂寞。冷交春雨雪糢糊。懶餘仍廢鈔書硯。靜裏重開鍊藥爐。錯恨丹靑工未早。十年遲就五湖圖。</text>
<title>病悶</title>,<text>病中調護儘堪憐。雪雨寒風羃羃烟。有月夜爲無月夜。仲春天似首春天。休歎桂玉生涯拙。差得塤箎樂意全。氣餒不知神亦餒。強將筆寫一詩篇。</text>
<title>賦無燭</title>,<text>錦綉樓臺玳瑁樑。歌聲如晝度隣墻。依俙書字從誰辨。的歷梅花置我忘。枕角徒尋千歲事。窓痕疑透一星光。齁齁欲學希夷訣。自到東天轉太陽。</text>
<title>二月中旬。以山茶接紅梅。千葉白梅。送致家弟所供玩。又得水仙脫胎者送之。置梅盆間。寫此俚諺一則。</title>,<text>山茶九尺珊瑚樹。緣萼千葉瓔珞珠。紅白光色交映襯。南枝北枝自縈紆。一種春到二盆上。鏡面活笏明畫圖。况値他家已盡後。瀟凉山屋尤可娛。是曾吾弟夢到否。老兄勤致費工夫。有此稀有不自有。兄看弟看無差殊。奇哉又得一奇事。水仙消息來書幮。移根注水文石斗。戒飭申申付童奴。著意擎出勿犯手。紅白之間置座隅。我喜欲狂誰當。從此花隣德不孤。式好式好人生樂。朝朝夕夕相與。我豈力使軒冕至。我豈強取金帛輸。眼前無物來擾我。免夫惡態工㬉姝。正待春風紫荊下。崦景三老掀白鬚。</text>
<title>隨筆</title>,<text>洗厨已過芳春節。不理陰霾十日餘。正是化家仁厚意。荒村人得飫靑魚。春日陰翳。俗諺利捉靑魚。</text>
<title>枕上</title>,<text>春寒如此惡。經夜抵經年。癢腋徒捫蝨。咳喉未及烟。思量多恠事。過去是何緣。且少須臾忍。溫曦可豁然。</text>
<title>春寒罕古。水仙尙多不死。</title>,<text>齷齪寒今天下無。晩來風力轉橫麤。水仙自是輕盈質。二月中旬病未蘇。</text>
<title>晩梅下得月</title>,<text>有此晩梅花。好月來相照。欲與主人言。主人先一笑。</text>
<title>又得水仙花</title>,<text>水仙同我心。寤寐三梅樹。夢返從何路。一燈在戶。</text>
<title>困坐</title>,<text>如病蘇如醉醒。依俙檐馬掣風鈴。飛花影處精神湊。流水聲中歲月停。無可奈何頭已雪。與誰相待眼餘靑。世間事事非吾事。不恠山門鎭日扃。</text>
<title>春寒</title>,<text>輕寒懷袖入。惻惻敎人驚。已忍前時凍。罵春太不情。</text>
<title>牢騷</title>,<text>衰老翁今疾恙兼。闒然坐卧夜厭厭。街鍾傳點情隨遠。窓雨如絲夢欲纖。榻上未安陶令膝。衾中難置蔡襄髯。栽花種竹前頭事。却向虛空漫作譫。</text>
<title>枕上</title>,<text>春夢無形跡。去來不可知。但見窓暈處。正是月橫時。</text>
<title>寓言</title>,<text>歎息復歎息。有我此一身。四海皆兄弟。貧富樂天倫。管鮑盡黃土。幽抱頻難陳。憶曾玄冬裏。何時見靑春。旼旼春風淑。煕煕春景新。靑春尙如此。衰病徒吟呻。俗言花時節。其寒死老人。况又惡色多。厨下久生塵。天心殊頃刻。猶自望陶甄。</text>
<title>何事</title>,<text>一老難回少。公然費飯盂。情專治藥圃。力盡檢書幮。樊素虛名妾。樵靑往歲奴。困眠眠後起。何事可爲無。</text>
<title>有所思</title>,<text>我老支離甚。行將八十春。已忘當世事。尙念遠遊人。</text>
<title>不記</title>,<text>片夢如春草。依依綠到天。往來一千里。縮地在身邊。乍寐俄然覺。我身是我身。歔歔還獨笑。世界一微塵。人謂春宵短。我謂春宵長。以夢加放夢。一場又一場。</text>
<title>朝過柳隄</title>,<text>楊柳靑靑楊柳黃。漢陽三月好春光。無心往來何村叟。渝却頭鬚白盡霜。</text>
<title>杏花</title>,<text>杏花時節不禁風。萬點飄紅西復東。深院回廊人寂寂。一春又過醉醒中。</text>
<title>風雨</title>,<text>今年風雨落花天。墨客騷人絶可憐。獨我閉門山下屋。慵來時吸淡婆烟。</text>
<title>睡餘</title>,<text>晝夢初回小檻東。偶然觀物悟空空。可憐蝶粉春欲雪。堪恠蟲絲晩弄風。遠近山如來手版。尋常隣亦阻書筒。斷▣欲踏門前路。二弟追隨樂在中。</text>
<title>餞春</title>,<text>餞春猶復餘春事。覔覔尋尋夕始歸。所之靑銅謀一醉。自持白紵典新衣。雨掀風打情何惡。地老天荒事盡非。莫向天台殷七七。千林已見萬花飛。流節難禁三月去。餘香無奈一時歸。堂堂遠客靑騘馬。戀戀遊人白袷衣。但以癡獃吾若是。乃何傯促汝全非。城南草色芊芊外。千里啼鶯飛處飛。</text>
<title>風雨纔晴。步入三淸洞尋春。用杜詩韻。</title>,<text>一番風雨過雲溪。溪漲淘沙路若迷。昨惜殘春浮水去。今看斜日照花西。誰家新築黃金埒。有客相逢碧玉蹄。齒屐間關不須計。平生遍踏盡濃泥。昨雨纔晴今雨回。快晴可得好懷開。滿庭芳草無心出。同里故人誰肯來。幸此常存披畫癖。舍吾難見忍飢才。晩來偶入洪厓宅。談到靑山勸一盃。</text>
<title>觀燈</title>,<text>八日張燈古俗然。因何不古幾多年。而今却覩還如古。列宿恒沙在眼前。昔余賦觀燈句曰。若算恒沙彌界外。倂羅列宿煥天中。</text>
<title>申同敦 在修 輓</title>,<text>走哭坡翁 號烟坡 逝。不禁涕淚潸。同隣托厚契。相對憐衰顔。全玉隨時至。烟霞得氣還。脫然無一累。難覩此人間。有美東陽舊。夫君可詠歎。福疇天所享。家道祖遺安。苟不持心正。何能遇事完。始終一生蹟。我說保非謾。惟孝人無間。爲文日闇然。拳拳恭儉地。粥粥老成年。但下實工去。寧隨流俗遷。縱誰問黃壤。應不愧蒼天。</text>
<title>題朔寧守金廉川洛鎭寧西五詠。用原韻。</title>,<text>畫譙殘角郡南樓。日午高眠事事幽。謝眺靑山堪送老。嶺雲湖月莫回頭。廉川曾知甘文鎭川二縣故云。○右郡樓錦屛 山名 疊疊錦江邊。江水春生一葉船。簿領烟霞來又去。人間別有佩符仙。右羽化亭鬼斧千年一劈開。過人難得不徘徊。昔吾去覔三生跡。彷彿精魂石上菭。右石壁紫芝玉醴駐韶顔。吏隱山深萬慮刪。誰識夫君壽民術。囊中貯有好金丹。右靈芝甘泉在官何似在家淸。循吏風流此一行。莫道靑雲難力致。養廉銀足計餘生。右総論</text>
<title>寫情用隣社韻</title>,<text>園花落盡斷來車。醒醉無心晝夢餘。世路漸難非老馬。生涯日急是枯魚。也須識得山林趣。何妨身同木石居。尙自難忘湖海事。故人消息在春初。</text>
<title>淸和絶句</title>,<text>留人不妨好溪山。山下溪流曲曲灣。昨日芳塵今日又。滿城歌吹月中還。露網車過香陣陣。金鞍馬踏玉零零 零當作鈴。淸和日㬉何消遣。山北山南處處亭。綠樹陰深留永日。紅欄句曲動高雲。千金不惜芳辰會。賁飾昇平出愛君。</text>
<title>次福泉亭韻。</title>,<text>引慶頭頭依舊靑。至今誰主福泉亭。卽看景物空中幻。遠有笙歌時入聽。酒榼茶鐺隨處得。騷人墨客幾番經。諸君幸値昇平日。樂此名區養性靈。鬱䓗樹色際空靑。紫閣名園幾處亭。雲裏常瞻天闕近。山中亦到市喧聽。欲將畫筆移三昧。好買新醪兌一經。永日神淸身更健。懸知多服品泉靈。</text>
<title>題次城西佛寺韻。識感。</title>,<text>君詩我讀一淸雄。大軸牛腰法眼空。草綠遠疑前度雨。松踈新作晩來風。佛香近道孤烟碧。客燭論心幾跋紅。世界留犂如是觀。餘生都付醉醒中。西城一路閱多奇。五十年來不可知。凈土雪花鳴屐齒。戰峰秋色上筇枝。存忘先後誰相起。老病侵尋更去遅。今日諸君如我昔。奉元寺裏賦新詩。絶奇圓嶠小祗林。隔斷塵囂不使侵。芳草綠陰皆畫氣。閒雲流水共禪心。當年游跡風流盡。今日情懷感慨深。却羡同憐諸秀士。好彈山屐去登臨。</text>
<title>隣生集閔惺齋 鳳植 書所。吃萵苣飯賦詩。</title>,<text>太古山靑小洞天。落花流水想前春。人情易阻頻繁雨。世事元同聚烟。門對柴荊眞樂土。飯包萵苣是豊年。近聞仲叔新多累。却爲詩朋日到筵。</text>
<title>寫懷又用前韻</title>,<text>自恨吾生敢恨天。已過難計計當前。深深憶事情如海。歷歷懷人夢化烟。強欲同歸嵇阮侶。奈何未遇漢唐年。晩來只羡西隣會。詩酒風流錦褪筵。林居上覆小園天。種竹栽花隘後前。雙屐苔痕斑有露。一簾茶候碧生烟。自疑契活延今日。不恠神精减去年。正復何人來問訊。尋常鳥汙散棋筵。</text>
<title>次東谷詩韻</title>,<text>東谷斜通略約橋。詩人置約重招招。隣醪白墮渾花氣。午飯靑精佐藥苗。昨事于今非易得。君情思我豈全遙。郵筒又復胡塗去。孰爲吳儂賦解嘲。</text>
<title>待人 用前韻</title>,<text>步武山隣淺水橋。待人不至被誰招。終朝爐爇香凝穗。近午鐺烹菊碾苗。宜我已歸時論外。知君豈去世情遙。鏡中鬚髮根根白。自信平生足自嘲。</text>
<title>偶題 用西隣韻</title>,<text>夕陽一抹照山明。悄對空欄萬念輕。繞屋菜花翾蝶翅。滿庭草氣吠蛙聲。無端近日情如醉。得遇何人眼始晴。最好富家消受法。六時捫腹飽昇平。</text>
<title>睡後 用北隣韻</title>,<text>睡餘搔首倦登樓。樓北樓南且暫留。春樹萬家烟雨夢。夕陽一笛古今愁。彷徨已失楊朱路。浩蕩先歸范蠡舟。年老身窮無外事。世人誰似我宜休。</text>
<title>偶寫 用北隣韻○謝諸少年會中</title>,<text>蒲綠榴紅五月初。少年風采映吾居。纖穠洗煉唐人句。蕭散淸眞晉代書。一笑相逢神契合。千金難得世情踈。主貧供具休嫌薄。佐酒盤登石首魚。</text>
<title>又寫</title>,<text>隣人見我誤稱高。日把吟詩下濁醪。名論所歸追驥尾。生涯何事付鴻毛。休歎白髮其年老。酷愛靑山得氣豪。但足自夸堪一語。好花奇石卧林臯。</text>
<title>愚詩</title>,<text>我愚非不足。不若全然愚。不飯思充腹。不衣思掩膚。凡厥思所之。略略辨錙銖。混沌昔何時。其時有我軀。軀殼蠢動已。寧不大歡娛。眼看朝日出。萬象紛縈紆。憐彼草與木。還知雨風無。</text>
<title>缺簷見月</title>,<text>西日含山水白流。緣何怊悵獨凭樓。曛黃無迹輕雲散。爲有天端玉一鉤。羞澀嫦娥謫墮年。一眉先畫鏡中懸。是吾不補西檐缺。看到今時更可憐。</text>
<title>題次社中韻</title>,<text>輪回盛事近知聞。白下風流玉一羣。今日來人皆舊雨。平生親友幾停雲。濃題翠墨傳相視。滿酌芳醪許共分。此老閉門搔短髮。簾花影裏對斜曛。</text>
<title>五月五日司諫巷憶事</title>,<text>司諫巷南第五家 舊居。石榴自發往年花。蕭然白髮西溪去。流水行雲天一涯。</text>
<title>端陽絶句</title>,<text>帖牋慶殿宮。佳節屬天中。內使匪頒出。導和扇子風。願將長命縷。擎進九重天。順雨調風裏。端臨萬億年。角牴豊年盛。八江競氣豪。輕身軟骨節。新枝捷猿猱。羣羣玉女洞。草綠散長衣。蒸餠靑泡菜。乞兒盡飽歸。黃昏人語定。枝響秋千風。纖月映相見。飛仙過半空。</text>
<title>訪仲氏不遇</title>,<text>有節申丁嶺。攀登屢回互。西限掌苑橋。東涉翠雲渡。兄弟鼎足居。乃叉紅坂路。鄂鄂映棣華。自命三珠樹。崦景送餘暉。凡民亦顧慕。少別若三年。佝僂相朝暮。山風吹滿袖。其樂曷勝數。甘辛分一味。式好肝膽吐。今余自東來。阿仲胡不過。不伯亦不季。走作何村步。無處問形迹。虛悵生煩怒。歎息又歎息。歎息不可駐。歸屐際曛黃。沈吟是誰故。迂哉我執拗。離合自有素。合固差足慰。離亦不足惡。譬似虛空際。浮雲時散聚。非容化工手。於物付各付。願君且努力。吾且善調護。</text>
<title>次題華山詩會</title>,<text>瀟灑茆廬絶磵西。洞門咫尺遠紅泥。幸今好酒賖無限。速我諸朋會一齊。雜菜園深時過蝶。垂楊村僻晩聽鷄。遅遅夏日煕煕樂。麈尾淸風高且低。</text>
<title>懷桂田</title>,<text>雨響翛翛晝刻遅。無心坐卧亦多時。放侵庭蘚充 一作歸 茶竈。散 一作亂 落簾花著硯池。萬事商量惟有酒。百年閱歷幾看棋。忽然欲向東林去。快與先生一賦詩。</text>
<title>從金民初 興基 讀花開詩本。附和。</title>,<text>花開洞裏一書生。絶照孤情衆所驚。道不遠人工獨若。世無知我念全輕。威儀簡朴求三代。詞賦源流辨一京。此老望君如對月。淸光留待後宵盈。</text>
<title>乖凉無前戲題</title>,<text>今年今日似秋生。新熨衣衫病客驚。屋敗善滲榴雨數。簾踈時掣竹風輕。何郞啜粥猶茶飯。滿奮圍屛恃坻京。莫是適然淸淨氣。乘除炎熱示虧盈。</text>
<title>生字韻。旣有疊作。轉覺排韻非七律韻格。又寫戲語。</title>,<text>景宗敏贍自天生。競病詩成一座驚。削▣人過休見恠。敲門僧到也非輕。因緣湊泊烏絲界。魂夢徘徊白玉京。三疊看君容易作。花如爛發月如盈。</text>
<title>天然池閣。今年爲外人所占。</title>,<text>敦義門西華舘池。今年消息太昌披。詩人已去烟雲散。逆旅頻過歲月移。漠漠寒心荷柄柄。依依回首柳枝枝。一椎欲碎紅欄盡。莫恠斯翁老失儀。</text>
<title>苦蚊</title>,<text>人於爾何負。爾心齧人爲。勢不權門壓。情尤暗室欺。黠蠅招一類。惡蚤濟 缺 時。卧念經宵事。自然攢我眉。無禮雖如汝。視吾乃敢爲。剽婪卽其性。痛癢不相欺。何處安身地。俄間欲睡時。手彈我無勇。偶中是齊眉。</text>
<title>夕事</title>,<text>幕幕天垂暮。翳翳烟將夕。鷄犬散四集。山巷詎云僻。失此念所事。脈脈復脈脈。入室諦橫縱。戒勿遺常格。南北整枕簟。端方收書冊。余豈必及早。借光無隣壁。卧後一動靜。付在街漏滴。少須轉輾去。明發還疇昔。</text>
<title>漏屋歎</title>,<text>屋上小雨來。屋中大雨來。我信野人諺。妙絶賽文才。首春前檐折。及夏後檐摧。此屋此夜事。如何經一回。枕簟來一包。書帙搬一堆。七尺文夫軀。獨非愁慘哉。雨旋天上下。天不窮人哀。窮人乃自取。天固無所裁。萬瓦琉璃滑。井井珠箔開。主人坐捫腹。醍醐騰笑詼。彼蒼仁覆已。俯視同人垓。悟此葫蘆罷。郵亭暫徘徊。畢竟歸路一。富家焉用財。</text>
<title>附和星泉詩自歎</title>,<text>六十年前趙玉垂。小年已作大年儀。春風秋月何消遣。鶴髮鷄皮卽轉移。生計難堪今日事。姓名羞使別人知。數間尙有棲身屋。竹一林邊水一池。</text>
<title>避暑藹士書屋。聞松石詩韻。</title>,<text>蟄身蝸殼不能飛。困暑頹唐始覺非。有我同隣今日好。與公聯榻近來稀。盤登新麥依農饁。簾綴踈香爽妓衣。措大居然淸福分。餘生那得永無違。</text>
<title>復次藹士</title>,<text>談麈高低玉屑飛。當年難道晉人非。根根白髮營爲盡。歷歷靑山故舊稀。久雨稍晴來躡屐。午天猶熱勸披衣。葱湯麥飯君家有。莫遣前頭素計違。如何生翼遠于飛。事事人間轉覺非。今日後將餘日幾。十年前已得年稀。病中近廢題詩硯。客至仍無典酒衣。裸軆靑林都不省。斯翁本色與時違。</text>
<title>又次贈金民初 興基</title>,<text>怊悵雲邊一笛飛。今年七夕去年非。碧梧紅豆時方好。沈李浮瓜事已稀。天上雲歸新織錦。世間貧有弊褌衣。夜深忽得跫然響。知是金生不我違。</text>
<title>李樂泉尙書 鎬俊 周甲</title>,<text>賤齒七十九。閱歷自多大。衰盛有親串。聚散有䣊隣。睠玆二洲宅。喬木百世春。本之紹述學。基於積累仁。二惠時競爽。南阮不憂貧。遂與陳羣交。執手托心親。狎獵花映肉。晶瑩玉無塵。渾然自成就。穆穆且旼旼。花墅燈深夜。國寺葉下辰。記否書笈傍。時坐三數賓。勖我一忘年。久久如飮醇。牽絲西南去。化行吏與民。禹門浪澎▣。龍乃躍天津。遭逢勛華盛。順風吹車輪。飛緌振鳴珮。瑞儀瞻鳳麟。隆寄膺內外。恩光燦郁彬。圖書屹玉府。銓衡儼廷紳。凡厥遍歷敭。已足張人倫。耿耿心常丹。的的髮又銀。皇天降鑑錫。衍日維新。楚樹八千期。箕範九五陳。止止眷吉祥。相月歲在辛。六十一甲子。壽曜此重臻。芝蘭趁庭階。佐以列羞珍。門闌盛寫奕。喜氣騰氳氤。華筵諸耆談。談許同寅。從古士君子。如何重立身。身爲國家用。致澤資經綸。昇平今賁飾。公其一良臣。擧吾所欲言。言耄愧蕪蓁。</text>
<title>深宵卧南榮。次隣生韻。</title>,<text>熱天時似已秋天。陣陣風過阿那邊。鳥宿深林凉是露。鷄鳴遠陌夜如年。他家鼾宿豈吾幸。百事經營無一圓。宋玉潘仁工詞賦。文章氣數古今緣。</text>
<title>題隣少年洗釼亭詩韻</title>,<text>長霖乍去已 缺 秋。漲到川聲激石流。靑藪浮來分渡口。碧峰聳出撥雲頭。于今風物非新境。而昔親朋此一樓。卧憶宗生琴動處。少年詩有釼亭遊。</text>
<title>次橋南詩會韻</title>,<text>邈若山河歲月賖。終南猶現舊菁華。其人斯在皆鳴國。後輩相承各大家。恨殺支離雙鬢雪。幸看凌亂數叢花。吾兒跨竈癡堪愧。誰使車中更覔車。引慶靑山去夢賖。常時慰藉好聲華。心心有我懷人句。種種期君作者家。此世行藏難測水。後春景物易看花。風流不是無情事。莫漫樽前送日車。</text>
<title>次花樹亭詩會韻</title>,<text>林翠空濛磵藹飛。納凉紫閣此亭稀。前人事業靑山在。當日賓朋一世歸。滿眼呈奇開活晝。通身來爽散輕衣。庭南無數鳴蟬樹。籠住詩情到夕暉。</text>
<title>復次屬曺少荷 慶承</title>,<text>身無雙翼不能飛。兩地迢迢會面稀。信息徒憑風外聞 去聲。夢魂時自月邊歸。如何可忘常懸榻。忽漫桐思未澣衣。正是陳羣於我厚。缺 家又得謝玄暉。</text>
<title>屬少荷</title>,<text>殷勤說與少荷生。流水高山千古情。歎息衰翁今白髮。老年難作少年聲。</text>
<title>題次玉壺碧溪二詩。效近。</title>,<text>驚喜詩來夢也眞。後生才調足淸新。溪山是處皆陳迹。談笑之間幾故人。梧月價輸金井露。醪香典醉玉壺春。恨吾霜髮難回少。如此名園不躡塵。卧想三淸之洞門。鐫紅石壁映翻翻。松杉一路來何客。洴澼千聲不辨 缺。寫景筆輸秋到勢。任情衣見酒餘痕。此間寘我誠無▣。半日逍遙度夕昏。倉門橋畔小書樓。㬉翠晴嵐几案浮。鳥語蒼蒼山日暮。蟬聲疊疊洞雲秋。閒來如病難蘇病。詩在消愁反惹愁。蓮社玉壺今不遠。往年物色自回頭。</text>
<title>又次示仲氏</title>,<text>好山亭又好江樓。幾處誰人大拍浮。樂在百年長一日。氣豪三伏凜生秋。本身鳧鶴元無奈。細事蚕牛未足愁。始識爐中消暑法。弟兄相對漏床頭。</text>
<title>偶書</title>,<text>山銀不足買雲林。苦被三庚熇熱侵。畫氣書香檐雨濕。鹽喧米鬨巷泥深。如何得覩淸凉界。委實非存富貴心。近讀溪樓詩卷喜。琳琅秋色上昭音。終南山色碧層層。看對無心小檻憑。莫是欠風迷路客。自凝寂照在家僧。林泉之計貧多負。文字爲生老不能。俄看故人新約至。蕉窓一話佇深燈。胸中邱壑揀誅茅。卜築居然一樂郊。杞菊露甘新井水。梧桐月好近窓梢。睡餘戴笠廵葠圃。飯後支筇俯鶴巢。此外不知翁所事。任人相賀任人嘲。</text>
<title>呈橘山相公</title>,<text>相公別業嘉梧谷。梅花欲發雪映屋。梅之韻與雪之精。瀟灑林園一畫幅。相公休致聖明朝。退食委蛇居士服。野叟村翁日造門。相公落落又穆穆。相公眷我別有緣。聲應氣求自靑年。世間名利付閒事。每値對晤必囅然。衰晩嗜痂同一癖。珍重贈遺來名蔫。蔫種蔫品諧且洽。源流直窮呂宋前。文章五采光凌亂。翡翠蘭苕香新鮮。多愧缶音無足道。欲寫未寫太草草。貴賤雖殊情豈殊。相公以老憐此老。袁安乎爾林逋乎。數間梅屋雪未掃。後人傳說淡巴菰。靑烟一縷眞絶倒。</text>
<title>捍睡初藁 附引</title>,<text>律詩詩之變。而學詩者趨焉。詩必本於古。而學古則鮮。夫修飾威儀辭令以就規矩。又俊爽都雅。有俠客美丈夫之容者。律詩近之。而或雅鄭同奏。終歸亂樂則君子病之。古詩則不然。淳古澹泊。溫厚和平。不味而味。無美而美。卑而實高。邇而實遠。若周庠之士不爵而貴。此學古者之所以鮮也。今此卷爲詩者凡七十。皆擬古樂府歌謠之作。而世代風氣不能以局之。此詩之行。古音可漸復也。詩爲怡堂趙藻卿之作。而藻卿之詩衆軆皆備。盖大家也。乃獨勤勤於此。其志遠矣。詩作於今七十九歲之年而益精深。此尤其難也夫。辛巳初秋下浣。右林病樵七十八叟申應朝書。張季鷹雜詩覽德鳳巢閣。守分鷦棲林。矧爾各自愛。自愛式如金。星機擲日梭。榮賤難久眈。尙不愧屋漏。釼鍥肺肝深。二竪方且謀。胡不奏緩尋。下士非聞道。嘐嘐發高吟。有起蒙莊語。千載或同心。陶淵明移居二詩非慕金張第。非尋喬松宅。數間蔭茅茨。足以度晨夕。風雨上又下。自然勞形役。流目睠奧▣。書帙混几席。緬懷思光達。舟居美古昔。但保在淵珠。蠶牛禾必析。余豈淵明友。乃知淵明詩。曠古一片心。忽與高雲之。罄折門外抑。拙言我來思。主人憺何事。揮盃顧影時。穆穆良時運。琴書亦在玆。歡焉與子遇。我言非子欺。蘭亭集詩王羲之山屋繫永日。寂寂不可濱。親串卷中至。儀潔自橫陳。話言有若無。陶陶其樂均。白頭名利客。一生工爲新。</text>
<title>謝萬</title>,<text>白雲流水。豊草茂林。良辰美景。臭味同岑。一鳥飛過。懷我以音。寓目成塵。倐焉夕陰。</text>
<title>華茂</title>,<text>翹首延佇。在彼雲隈。其來不來。善我幽懷。</text>
<title>王凝之</title>,<text>我思蘭亭。曲水之湄。結願千載。羣彦與歸。</text>
<title>王徽之</title>,<text>不夷不惠。絆以名覊。珠還之櫝。送之自崖。羽摧于籠。鱗涸于池。但知噉眠。孰辨耦奇。</text>
<title>惠遠東林詩</title>,<text>東林靚幽秘。千年罕人跡。淸籟發天機。濕雲常滴滴。風來躡我身。飛騰一以適。激流互萬折。谽谺洞門闢。洞裏有仙人。仙人豈相隔。已乘靑鶴去。悵悵雲中翮。旣不與之遇。遇之亦何益。</text>
<title>詩道人石門詩</title>,<text>耳聤䨓霆鬪。頭癢霜雪生。坐對門前柳。歷歷少年情。看花到北里。走馬入西城。秋風何處至。身逐一葉輕。故人不念我。我室洗而淸。矧又多憂患。無暇理玄經。永懷阮嗣宗。痛飮日沈冥。</text>
<title>帛道猷採藥</title>,<text>神仙豈欺我。瀛海本無津。向來採藥處。壇空委荒榛。百年同浮客。寄語世上人。紫芝本非蔬。丹桂本非薪。帝君鑑臨地。黃髮自遺民。</text>
<title>太虛眞人常吟詠</title>,<text>轣轆尻爲輪。躞蹀神爲馬。昨日風力借。今朝電光假。觸石復激石。石驚自生火。浮由去八梅。無上亦無下。</text>
<title>西城眞人常吟咏</title>,<text>日月遞相代。風雲自來去。天地大一器。無物不所載。眠到心亦知。故此暫猶豫。</text>
<title>虛淸眞人歌</title>,<text>偃月文武火。鍊心大綱領。驅使風與雲。歸之幽妙境。九竅或微陰。八窓敷朝炅。欣欣動物春。翳翳發美景。方寸晏如海。三老何炳炳。駕言時出遊。蓬萊秀色挺。超然遠埃𡑷。快余脫錐穎。帝君功課格。曰嘉勿犯眚。曩世可笑人。辛苦五松嶺。</text>
<title>郭四朝扣船歌</title>,<text>冉冉風徐至。淥水映朝日。將此浩蕩身。造此神明室。眼前何所有。物萬我以一。泛泛穩中流。浮漚不期滅。</text>
<title>扈謙詩</title>,<text>焚香敬告天。游景虛空搖。寶鏡在汝身。先以汝心照。焚香敬告天。天一煕煕笑。</text>
<title>謝道蘊登山</title>,<text>人死易入地。人生難上天。生死兩無極。流思詠妙玄。宇宙三千六。烟雲常渺然。敎我時游履。如惡能善遷。神僊果誰見。玉牒在遙年。</text>
<title>謝芳婆白團扇</title>,<text>白團扇。陣陣風來香。始曾歡憐見。白團扇。不離儂手中。郞欲誰人見。</text>
<title>劉竗容宛轉歌</title>,<text>此月明。殖殖庭院淸。人間今夜人共得。被誰辛勤獨。余情歌宛轉。宛轉歌復哀。願借垂天翼。攝汝長徘徊。</text>
<title>無名氏天郊響神歌</title>,<text>圓壇飾饗明神。敬用和膚厥賓。翼峨璋遊景雲。神之軆儀于形。目無外穆幽淸。神之來靡不照。斂若臨于億兆。神之至乃候▣。眷四周燮羣心。神之坐煕煕娛。精與氣寫響舒。樂旣奏諧八聲。皦而繹神具聽。感諴素嘉物芳。碩爾牷泂爾觴。幣玉奠告康祀。醉且格錫衍祉。榮區宇眇嶽海。景神貺蔑以紀。</text>
<title>無名氏短兵篇</title>,<text>短兵是務。惡乎不危。電擊霜殺。捍我則規。其利孔神。手不心離。倉卒應接。警戒無差。兵家工技。萬軍容儀。</text>
<title>無名氏白鳩篇</title>,<text>白鳩白鳩。下上其鳴。瑞世感應。翩翩來庭前。羽儀皎㓗。善我朝鮮。禎休滋至。君德乾乾。或大而斑。或丹或黃。世主放生。在在翺翔。繄惟漸海。久洽江湖。司徒司事。遑恤微軀。賁贊德化。迅於驛馳。麒麟鳳凰。亦及緖餘。凡厥黎庶。咸囿煦濡。年豊歲樂。家歡戶娛。聲聞之仁。上格太淸。敬讚至治。臣言雖輕。</text>
<title>無名氏獨漉篇</title>,<text>獨漉獨漉。水深泥濁。用二句。 漉之則可。一身非我。澤中鳴鴈。去啄田畔。翩翩翔集。色人斯散。有泛其萍。泛泛其輕。風水相因。貴在合幷。獨漉之力。庶或分人。去濁就淸。得爾性眞。擧世滔滔。克廣厥施。有怨不報。無恩可爲。猛虎斑斑。遊戲山間。用二句。 威怒咆喝。孰愚孰賢。</text>
<title>無名氏濟濟篇</title>,<text>濟濟流傳百世芳。土德木德佐羲黃。宛丘理塗山行。成紀容成殊渠央。歷年會垂桑楡。彬彬郁郁恣歡娛。黃河水淸一期。玉牒天乙蒼籙思。往者盛來者希。上際風雲。下攀依于。嗟乎功莫比。一副眼淚無窮已。</text>
<title>無名氏白紵舞歌</title>,<text>弱絲淸管何洋洋。纖腰一搦工回翔。羞半嬌半袖低昂。錦茵妬殺朝日光。蹲蹲欲旋復行斂。笑疑▣眸態無妨。娛此良辰何可忘。聖代繁昌樂未央。皎皎白紵明奪銀。侯誰贈之彼美人。輕雲乍逗纏頭巾。細風不動步襪塵。座上歡笑集衆賓。鱠鯉包鼈酒且淳。前溪妙絶子夜神。請把牙拍一細陳。石榴裙子鬱金香。移步珊珊鳴珮璫。東頭吹管西頭簧。始若無意終飛揚。日影浮動玳瑁梁。四座嘖嘖白燕翔。媚雲猜月遞生光。赴羽流商逐譜行。蟠桃擎進歡樂長。千歲萬歲壽而昌。</text>
<title>無名氏晉盃槃舞詩</title>,<text>聖代寧八路平。男男女女皆安寧。擧國安匝域歡。煕皥日月舞盃槃。舞盃槃妙躚翩。畫裏太平樂豊年。慶是日人情一。欣欣悅悅莫相失。忽然悲坐亦疲。欬唾風流豪傑兒。酒味香酒氣淸。勸君長醉醉還醒。常時同笙歌奇絶。誰最工誰最工。堪可聽此筵盃槃。千金輕自相當。坐上人人壽命長。壽命長皆我友。我友珍重長命壽。</text>
<title>無名氏子夜歌</title>,<text>郞言歡不世。賤妾寧敢當。賤妾具神眼。郞眞天上郞。見郞萬人中。無與郞比肩。式玉而式金。誰能不見憐。自持溫犀照。兩心合一通。碧海雖桑田。生死誓與同。蝴蝶飛翩翩。赴花欲盡情。花謝三千年。尙及結子生。情念不自勝。如怒轉成嬉。傍人常恠疑。一日十二時。郞恃儂何多。朝事又夕事。自謂盡情力。那能副郞意。細風透簾去。簾花閒自落。何與人意事。浪道太輕薄。私懷常挂喉。當食何由食。眷眷前時言。歡能一一憶。寂寂深夜永。銀缸影南窓。男子本多猜。錯疑過去風。近來顔容减。胡帶憔悴色。願君自愛重。千歲葆松栢。疊疊巫山雲。籠住兩心情。漏送一輪月。出入懷袖明。儂有捧心病。不曾語同里。里人何多事。工學西家子。前夜在三更。郞自無言出。是時何所適。快語儂情實。羞羞未遽進。稍稍且向前。盤膝抱雲和。欲一弄珠絃。</text>
<title>春歌</title>,<text>眼看草色春。啓我郞來路。勸郞來路愼。花處人情誤。</text>
<title>夏歌</title>,<text>南窓水晶簾。向夕辛勤施。多恐飽蚊子。損郞玉容儀。</text>
<title>秋歌</title>,<text>料理稱身製。鍼貫長命絲。勿念儂心盡。披拂郞自爲。</text>
<title>變歌</title>,<text>常恨春宵短。今幸冬宵見。紵紬遞狐裘。人情頃刻變。敎郞深夜至。儂當如燭見。自信儂情結。不信郞情變。</text>
<title>歡聞變歌</title>,<text>凉燠天非私。時來寧恨天。郞以郞自喜。儂以儂自憐。眞知已决絶。錯愛猶指天。人傳郞昨夜。去受他儂憐。</text>
<title>前溪歌</title>,<text>前溪逝不已。黃葛延蔓根。溪長葛復長。始較此殷勤。采葛不知倦。下上山溪邊。送郞昔在此。郞或何日還。時屈玉指鮮。火伴采桑去。招手來心親。良辰已冉冉。齊言堪可歎。憶誰淚潛零。</text>
<title>桃葉歌</title>,<text>桃葉復桃葉。殿花遞婀娜。儂得分身法。葉我花亦我。</text>
<title>懊儂歌</title>,<text>捻手燈前語。眞正入耳者。天明燈已徹。記得果無詐。蘼蕪草。風來東邊低。雨來西邊倒。爺孃愛女玉。早已貞心許。玉有蠅塵汙。判不容於汝。</text>
<title>聖郞曲</title>,<text>木有連理枝。鳥有雙比翼。歡愛儂在傍。儂愛歡在側。百年長一日。是不是色。</text>
<title>明下童曲</title>,<text>寶馬鐵連錢。局蹐碧玉蹄。擲石復擲石。唐突誰家兒。郞素千金惜。一生一斑騅。石子來霍踢。十里終日歸。</text>
<title>江陵樂</title>,<text>踶場久閒閒。但生靑靑草。莫以今時閒。不說前日好。</text>
<title>安東平</title>,<text>馬車以泥。舟楫以雪。二路具阻。情路不絶。於儂奚以。歡美無度。猶之服飾。錦衣布袴。知郞一身。何勞手作。寸餘尺餘。不時之厝。不念昔者。儂誰之人。儂心可質。理骨成塵。焚香嚙臂。天憐我情。情情相愛。與之千齡。</text>
<title>那呵灘</title>,<text>郞欲揚州去。終日等灘邊。郞不灘邊至。儂何暫時還。是好江津水。九曲灣復灣。晩起石尤風。敎郞中道還。入夜風始定。郞心快自安。安心且前去。何日能復還。</text>
<title>孟珠</title>,<text>鬪草動春心。折花惜春色。春是誰家物。願郞探消息。情外一無事。情內百可惱。寧早儂自死。虛空散懷抱。</text>
<title>雙行纏</title>,<text>一日十一行。情塵何暇凝。東姥有心言。西郞行步稱。去時足趺劣。來時足趺姸。行纏繫儂臂。坐卧只可憐。</text>
<title>潯陽樂</title>,<text>朝以送郞去。暮以迎郞還。郞思省事法。儂自始得閒。</text>
<title>西洲曲</title>,<text>君家在西洲。儂家洲之北。渺渺寄情懷。盈盈水一色。雙撓白板舫。繫在西洲渡。騁望喚愁草。獨立含情樹。樹下卽門前。門內理花鈿。出門南塘近。散心去采蓮。蓮花已及秋。秋情合搔頭。搔頭摘蓮子。蓮子香泛水。雖知蓮子中。乃包蓮心紅。把此一長歎。西洲拂驚鴻。鴻飛戀西洲。猶郞戀靑樓。樓上彼美人。垂手欄干頭。欄干第一曲。易知顔如玉。六幅湘江水。遠山眉黛綠。兩情日悠悠。無愁自有愁。是儂情一縷。終古在西洲。</text>
<title>東飛白鷺歌</title>,<text>東飛白鷺西飛鷰。兩處分飛一處見。碧樹銅瓦是誰居。爛映氣色盛門閭。高雲不動玳瑁光。翠被常熏鄂君香。花容月態年十六。新得檀郞字英玉。四時歡樂長春風。千歲在前萬歲同。</text>
<title>樂辭</title>,<text>絃絃語春風。是儂三尺桐。郞君愛花惜。置花繡屛中。爲郞情顚倒。守此蘂珠宮。昨日三月三十日。視儂顔猶紅。</text>
<title>雜詩</title>,<text>上有高高天。天憐儂鍥腕。三日斷跫音。自然雲鬢亂。</text>
<title>次題君子亭詩韻</title>,<text>訓局新營可歇凉。敞樓快閣且傾觴。白雲正使吾人住。流水無關世事忙。鳥下時時覘氣色。蟬聲續續底心膓。但將遊興題詩去。無向詩中較短長。</text>
<title>虐熱不息。驟凉太嚇人。復用前韻。</title>,<text>支離蒸溽驟生凉。屛釋輕纖已濫觴。節序推遷如準備。世情翻覆太紛忙。皁幮不恤看書眼。磁椀思便啜茗膓。安得無寒無熱候。老人調息稱心長。</text>
<title>是夜始見月</title>,<text>久潦眞晴未。雲邊見月新。恰如經歲別。遇此素心人。步月林庭邃。沄沄露亦新。支筇時顧影。影者是何人。林亭非一日。流目頓生新。擬向空中語。吾其舊主人。</text>
<title>閏七月旣望。步月山庭。</title>,<text>昨夢蘓仙赤壁遊。滿江明月載扁舟。掀髯突說吾何似。又得今年有閏秋。子瞻漫說泛舟遊。我愛常居岸上舟。自有胸中赤壁月。興來何日非淸秋。</text>
<title>閏七月二十日夕</title>,<text>近夕溪聲大。山村不寂寥。一重烟霧外。送客過前橋。</text>
<title>夜</title>,<text>遠漏丁丁報。耿燈俄已休。此宵誰使永。都作一年愁。</text>
<title>曉</title>,<text>曉衾凉潑水。轉輾獨書空。不念前時暑。北窓借扇風。</text>
<title>雨中阻仲氏</title>,<text>牢掩紙窓我憶君。無聊手爇一爐熏。細淋秋雨如春雨。散漫來雲卽去雲。病後同憐家力窘。閒中誰欲世情聞。安陰八百前頭事。豫覺辛酸嶺路分。安陰卽安義縣古號。</text>
<title>遅曉</title>,<text>寥寥寂寂與誰期。少醉還醒不可知。蟲語之間如閱世。鷄鳴以後又多時。影形難測情千種。今古無端夢一絲。好待東窓來曙色。放心咳唾問何其。</text>
<title>從李所夕還。未克轉到仲所。</title>,<text>月白沙明樹影加。溪聲轉處路分叉。如何剗却申丁嶺。小結三家作一家。</text>
<title>嘉俳日</title>,<text>逢此嘉俳百感身。隣醪強醉若干廵。蟹黃稻熟歸田未。菊秀蘭衰攬物新。可惜一年端正月。無聊八耋病癃人。悽然不禁餘淚。正是他家上墓辰。</text>
<title>申丁嶺秋眺</title>,<text>黃花紅樹滿城秋。收入詩人汗漫愁。七十年來逢又別。夕陽西去水東流。</text>
<title>種菊拳大盆。置座右。移燭而影之。</title>,<text>剔燭看看費苦吟。此盆雖小積秋陰。一枝一葉爐熏際。無白無黃畫理深。漠漠自成千里夢。淡淡如得古人心。淵明又已忘形否。也向東籬日夕尋。</text>
<title>九月十日。從花巷踰峴。少憇原上。</title>,<text>今年昨日太尋常。紅樹靑山負一觴。偶憇西原盤漆坐。路人指我展重陽。</text>
<title>借題倉山會賦</title>,<text>何處請來老畫師。七分移寫衆賓儀。丹楓園裏虛閒地。黃菊花前朗詠詩。促膝相歡爭座位。掀髯一笑暢心期。當樽記否三年事。曾見隣翁醉倒時。</text>
<title>聞隣社有詩會。借韻。</title>,<text>同社風流詩酒間。携筇赴約未曾閒。春花秋月三淸洞。古雨今雲孟監山。老矣偏多陳迹感。夢耶猶見故人還。近來棄擲成樣。退院僧如獨掩關。</text>
<title>贐姜楚洲上舍 鴻秀 赴燕 幷小引</title>,<text>楚洲遠遊燕薊。冕何能不贈言。近遭慜㐫。不遑暇豫。草草寫三絶句。少展微。箕人生老海天東。納納怱怱夢也空。萬里江山千古事。是君已得讀書中。有言欲贈送君時。幾首文兼幾首詩。事事不從人意思。強將一筆走荒辭。中州人士舊知名。翰墨緣深歲月更。冕自少與中州人士結識。紵縞甚勤近。皆隔絶。惟蔡梅盦太史壽祺在京師。 君去辛勤問消息。梅盦猶得駐京城。</text>
<title>愁夜</title>,<text>費盡無雙力。艱辛辨曙光。漏餘何動靜。鷄後沒商量。眞若千年久。孰云萬事忙。彈衾噓一氣。遠客始還鄕。</text>
<title>近日倉山宅。詩樽屢開。韓樂夫 命源 輒與焉。爲次其韻。</title>,<text>詩檄西隣盛可憐。梅花燭影動如烟。頻繁却以情緣重。徵逐非因世故懸。煗酒盈樽香㶑㶑。風琴依壁語絃絃。當年誰是東陽客。每向王盧較後前。</text>
<title>與廣德申生定均說廣德之樂。余有携家之計。亦有素矣。廣德卽水原外村名。</title>,<text>太古靑山廣德回。居民耕鑿任天才。家家農酒豊年樂。五月鱸魚上水來。</text>
<title>金晩堂書所少睡。曲肱而起。半炷香尙未燼。窓南二株梅。頓有氣色。</title>,<text>冷屋藏深此二株。潛陽欲動畫難摹。中前中後時時別。枝北枝南歷歷殊。妙理無形回寂寞。靜觀自得信昭蘓。曲肱少睡窓暉映。瞥地神光幾點珠。</text>
<title>次東隣詩會韻</title>,<text>聞說東隣諸老蒼。前宵置約話心長。燈光照室梅尤敬。雪意橫窓竹有香。以外不知他事好。此中誰道世緣忙。恨吾衰病今年甚。孤負君家酒一觴。</text>
<title>夜曉朝三吟</title>,<text>謖謖風來奇。輝輝月弄影。一般淸意到。中夜發深省。夜夜冷初欺我。曉寒又逼人。良平無所計。廣漠一邱塵。曉初旭藹人覆。溫之如挾纊。芸芸皆動作。手足始無恙。朝</text>
<title>廉川送廩餘周急</title>,<text>君非謝仁祖。吾以不憂飢。矧又養廉厚。常多周急時。</text>
<title>仰見明月</title>,<text>桂魄淸如鏡。纖毫可照看。此心正無限。爲月也知難。</text>
<title>用弊席垢綿。護梅而安之。</title>,<text>爲梅不幸玉垂梅。辛苦艱難閱盡來。弊席圍遮寒侮雪。垢綿層覆碧侵苔。胡然多得因緣惡。未必全歸造化猜。保此幽香休羡艶。銷金帳裏稱心開。</text>
<title>贈李生景七 斗範</title>,<text>嘐嘐古之人。今世孰求美。本分耕且讀。歎息吾許爾。築室居洪川。洪川好山水。俯仰無愧怍。眞樂果何似。動靜百千事。事事不骩骳。煕煕送日月。澹恬安素履。聖明方在上。庶績凝至理。鳴鶴一聞天。東都無處士。坦坦靑雲步。摶鵬九萬里。乃見李景七。行藏得終始。</text>
<title>夢水仙 幷小記</title>,<text>課歲養水仙爲命。憶在癸巳。有夢水仙一詩。景境奇絶。今屬五十年之事。是夜又夢遊水仙鄕。珠氣玉光。襲人滃藹。遂手捧盛開者四五根。充然而歸。乃於曉枕。以絶句記之。筭到辛勤五十年。年年不泐此情緣。蕊珠宮裏今宵客。一朶香雲捧水仙。</text>
<title>仲氏謫中和府。應坐邦憲也。</title>,<text>萬死宜無惜。臣家百口人。洪恩圖欲報。碎骨若成塵。弟兄三白髮。涕泣訴蒼天。未了今生恨。何生始見憐。西出陽關客。萬山積雪中。歲華今已晏。非久待春風。</text>
<title>登高望遠。念仲氏行。</title>,<text>念君獨出古陽關。行邁悠悠難又艱。望到千山皆雪色。千山以外幾千山。</text>
<title>臘月吉日。想仲氏行已至配籍。</title>,<text>遠想中和府。公文勘合時。何家盂飯厚。不使逐臣飢。</text>
<title>曉砧</title>,<text>世間凄絶響。寒屋五更砧。斷續高低勢。搗渠一片心。</text>
<title>念仲氏</title>,<text>忽然去夢去。忽然來夢來。來來去去夢。汔亦少休哉。</text>
<title>瞻拜寤齋公遺像 幷小記</title>,<text>寤齋公遺像大小各二本。大是老稼齋金公 昌業 所寫。小是觀我齋趙公 榮祐 所寫。幷妥奉于章鎬家。章鎬今流謫。而蜡月初吉。卽公生辰也。冕鎬淸晨瞻拜。不勝永慕。以三絶句紀之。嗚呼吾祖降生辰。天地文章湊丙申。公之生在孝廟丙申。 髣髴儀型今覿德。孱孫猶自拜淸晨。神筆全輸造化工。稼齋公爲寤齋公。淸明富厚祥和氣。儼在垂紳正笏中。觀我非稱老畫師。姓名偶徹九重知。當年大隱南岡下。好事家傳松鶴詩。寤齋公寄詩觀我齋曰。長松之下老鵑紅。雙鶴雙䲮一鴈同。藤秋在肩書在手。請君畫我八旬翁。所以觀我公幷寫山園景物。一時膾炙。是本至人內裏。英廟宸筆。有曰海東龍眠。</text>
<title>今年梅病。纔開零星。</title>,<text>滿斛珠明映小幃。昔年梅福似吾稀。枯枝老榦今何薄。數瓣猶生白屋輝。</text>
<title>仲弟章鎬蒙賜環。臣恭述感激之情。</title>,<text>聖恩如天大。報答將如何。免死於當死。無家使有家。肖蝡歸化濫。枯槁得春多。瞻祝觚稜近。䓗籠五色霞。</text>
<title>發仲弟書率題</title>,<text>吾弟書緘至。驚欣若對顔。渺茫關路近。明滅海雲還。歲色纔餘寸。天恩際賜環。休言生日酒。二十六日賤降。 圓滿古今難。</text>
<title>失題</title>,<text>近來事事已全非。鎖却山門客亦稀。兒孫未解三分讀。子婦偏勞百衲衣。庭草翠深將有悟。爐香寂歇久忘機。餘生長是尋常恨。白石湖鄕阻釣磯。</text>
<title>偶題</title>,<text>黃金塵尾玉東西。怊悵人間踏雪泥。到處樓臺皆寂寞。後來議論尙高低。盛乎君已頻開局。老矣吾今不渡溪。月白風淸前夜夢。舊遊名碩共提携。</text>
<title>次石然詩</title>,<text>及讀君詩眼始開。詩中趣味證岑苔。古松園裏分雙屐。黃菊花前悵一盃。燭影煌煌乘夕至。鴈聲落落帶霜來。當年我亦瓛公客。陳迹凄然舊上臺。</text>
<title>題畵</title>,<text>錦牋花墨筆生香。名士風儀愛敢忘。正爲俗塵無一點。淸心淸事托蕭凉。喚作吾兄證一言。同心相合澹無痕。歲寒將與梅爲友。氷雪精神水月魂。淸風一室道心生。晝裏如聞獵獵聲。髣髴依俙猶未足。詩來然後始分明。叢叢葉葉動成林。玉榦仙霞自古今。爾欲害時吾不害。同根荊棘故相侵。黦壁風霜五百年。誰家玉躞月如懸。老夫今把無心筆。三昧空時悟墨緣。瓊樹瑤林春外春。菊花時節更風神。諸君莫笑尊醪薄。一派淸談麈辟塵。何以象之王及瑰。名家筆筆帶春回。倘君藏有前人作。請賜他時一本來。蘭以花爲上品奇。攢三聚五欲成枝。墨香紙色䓗籠處。庶幾離形得仙時。式如玉尺式如金。時得靑靑賦子襟。三百篇中不傳意。盂蘭偈子亦同心。</text>
<title>贈梅 壬午</title>,<text>感爾於吾託契神。無窮奇事說難陳。數凾書近香逾韻。一穗燈深影是眞。過去風霜經浩劫。至今緣業想前身。天荒已破鮑何事。林范當時豈主人。</text>
<title>賤年八十。蒙恩授嘉善大夫。肅命日率就。</title>,<text>賤臣八十資劻勷。卿月班中愧髩蒼。樗櫟不材猶雨露。桑楡雖晩亦榮光。餘生依戀脩門路。昔日奔趨戶部郞。金帶紅袍照朝日。鴻臚引出拜蹌蹌。</text>
<title>上元</title>,<text>遠聞歌笑沸天歸。獨卧山村早揜扉。二十四橋橋上月。今年何似去年輝。</text>
<title>登峴</title>,<text>陟彼申丁峴。飄然一振衣。依依城柳暗。漠漠巷烟飛。新物如初見。舊遊準昔非。山風吹正緩。吾且不須歸。</text>
<title>室隅養綠萼紅梅。香色俱罕。</title>,<text>綠玉紅珊屈鐵斜。護香全得短屛遮。主人福力晩猶大。二月中旬看此花。</text>
<title>頓悟</title>,<text>八十翁今始有知。空空懺悔在前時。如何不學張公藝。事事人間忍字爲。</text>
<title>次石然筱梧聯卷中韻</title>,<text>我惜庭心舊種蘭。今春狡獪此輕寒。子猷有竹來何罕。和靖於梅興不殘。正怕人情流水去。且敎時物夕陽看。苔岑偶記前宵夢。分外逢君酒復闌。晩年尤覺重金蘭。一士江南照膽寒。翰墨因緣從此好。文章氣數未全殘。蕭蕭白髮吾生老。拭拭靑眸後輩看。願向西隣永今夕。黃昏開席到星闌。</text>
<title>卽事</title>,<text>數日登臨已惜春。餘紅憔悴屬流塵。千林自得通宵雨。綠綠靑靑世界新。</text>
<title>喜得新杖</title>,<text>杖吾丈人行。安得不敬之。杖亦於吾厚。隨處扶所危。瞽者實性命。世人尋常知。回憶未老日。好事手輒持。山遊間或有。顧影窃自奇。大夢吾始覺。已忘富貴時。</text>
<title>次北隣諸君子北亭韻</title>,<text>十年陳迹已全空。苑柳營花像想中。書室卧遊知我老。詩場高步屬誰功。芊綿草色于今好。繚繞山容舊日同。後輩歸來相艶說。蘭亭一溯古人風。</text>
<title>來禽花</title>,<text>來禽花過墻斜。記得春風三月晩。鍊戎臺上詠物華。臺上邂逅賭棊伴。落子丁丁贏一算。永日消睡騰謔言。盆景擔歸司諫閈 洞名。閱此枯榮十數年。長枝短枝相糾連。結子靑靑課多少。淸事淸供饒我笑。臨帖弄翰時得閒。世累一洗方廉頑。今見花盛知實盛。山童誇矜山家慶。花盛何所爲。實盛何所宜。快眼足可悅。爽口亦可奇。口眼不用一錢費。八十老人豈容易。傍人莫笑老人癡。枯棊一局元生涯。</text>
<title>題民汝 洪祐逸 所藏書畫小帖 幷小叙</title>,<text>綠意軒中。養疴兼旬。民汝以是帖來。要識于尾端。係藹士公一闢衆竗門。人固罕覩其窔奧也。噫許小癡 鍊，張梧園 愚 亦自有翰墨緣。帖中附小癡，梧園各一幅。 潦寫一絶完璧。歎息人間奇絶事。畫書詩悟一源同。後來展卷休容易。玉氣珠光盡此中。</text>
<title>次石然餞春韻</title>,<text>世間無事不多忙。鶯囀淸晨到夕陽。澗愧林慚情獨苦。天荒地老夢偏長。向來已就懷人句。幾處相酬勸客觴。千里江南窮遠自。平蕪一色但蒼蒼。</text>
<title>用前韻感事</title>,<text>不覺怱怱歲月忙。忽聞隣笛撼殘陽。功名已付浮雲去。生計徒懸白日長。一穗香前書散帙。數叢花下酒空觴。五陵年少多豪傑。得得春風笑老蒼。</text>
<title>從孫名曰又孫。今日初度也。以一絶書置弧盤上。</title>,<text>又孫初度。否吾祝如吾壽。所望元無他。以傳家有後。</text>
<title>四月六夜</title>,<text>今夜老人淸不寐。鳴筇啄啄過前邱。共誰欲說心中事。高掛西天月半鉤。</text>
<title>石然以近軆一首示之。僕近日酷厭近軆。以古意和之。</title>,<text>老人永晝何寂寥。爐鴨無風已全消。倚枕欲睡睡欲至。精神一縷虛空搖。心中自有會心友。往時聯襼同招招。早知今日人情變。門前溪水吾不橋。</text>
<title>次題</title>,<text>納納泡界呑胸寬。何所爲戚何所懽。有時掛足北窓下。兩眼瞢騰頭不冠。游神透到寥天一。萬松來風五月寒。玉景羣仙披雲笑。彼何人斯今乃看。</text>
<title>種蘭不得地</title>,<text>種蘭不得地。荒庭一隅少佳致。抱淑守眞笆籬邊。桀桀讓與雜草翠。雜草一色暗烟蕪。過人來客等閒視。但使形神徒憔悴。抽葉強可憐。作花堪可喟。所貴不惟葉而花。郁郁芬香罕與比。何不移上靑𤮀盆。養於階▣殊位置。毋寧任渠自窮通。畢生深山幽谷中。種在沃瘠豈爾力。懊悔從前主人翁。噫吁戲翁眞無心失之偶。翁其大倥侗。</text>
<title>見月衍</title>,<text>夕雲一掃淸無塵。中天鏡光懸月輪。月來照如舊相識。八十甲子幾幻身。至今猶見古時月。至今不見古時人。古人今人情同處。欲言不言一愴神。借問靑蓮李太白。采石江頭凝素魄。翻然錦袍何所之。乃作月家千年客。我亦願從靑蓮遊。玉兎銀蟾遠脈脈。姮娥當日搗藥時。桂花風動今影疑。一礨空有山河在。來者去者其爲誰。但令保我心中月。天荒地老無盈虧。</text>
<title>偶閱坡集。讀和陶乞食。棖觸殊深。乃和之。</title>,<text>淵明有乞食。子瞻乃和之。仁人惻達意。澹澄形於辭。毋傷乞一字。眼瞠驚後來。彷彿傡我世。三影相勸盃。感慨庸可旣。朗然詠遺詩。有能蹈轍去。不論才不才。民食重如此。吾以子孫貽。</text>
<title>燭之炷</title>,<text>燭之炷有衝天勢。煌煌直上無邊際。虛空分作色色花。眩幻如人琉璃世。動如匹練鋪。靜如高竿揭。閃東倐西乃誰爲。大風小風風力繫。止水忽波瀾。明鏡時隱蔽。敎人搖蕩遊萬方。敎人思慮窮千歲。敎人是奪人。萬頭千緖非一例。我欲勿奪合眼看。合眼看猶未晢晢。不如幷忘勿奪心。齁齁鼾宿寂寂憇。燭之烓有燭之神。使我頓悟君所惠。寄與世人言。試於我言聽仔細。</text>
<title>隣家鷄日來</title>,<text>多事東隣家。養鷄又養鶴。知翁無害意。雞鶴來依託。</text>
<title>雨中示鄭同敦 承源，李參判 稷鉉 兩友。</title>,<text>送春入夏少經營。長笛樓空悵有情。階下已生書帶草。時來時去鄭康成。右屬鄭友可喜丹邱品字門。朝來相對又黃昏。李君得御吾何事。一點塵無到 缺 樽。右屬李友</text>
<title>次諸少年會賦翠雲亭韻</title>,<text>卧聞勝事翠雲溪。詩檄飛傳東復西。永日徜徉何所得。少年氣意不相低。螺顔款客層層現。鶯舌留人恰恰啼。曾是吳儂携酒處。至今欲說恨難齊。</text>
<title>又次其韻。設以會中人自居。</title>,<text>白鹿靑麟合一溪。溪流直注翠雲西。寬閒寂寞幽棲好。佳麗繁華俯瞰低。門柳未醒春去夢。畹蘭猶濕露痕啼。南塘漸煗端陽近。此地遊懽老少齊。竹杖芒鞋共渡溪。瓦樽持作玉東西。逢人面面心相許。遊事頭頭興不低。昨雨過庭來草色。夕陽浮水入禽啼。辛勤更證明朝約。又向斯亭會一齊。諸君赴約過靑溪。倚醉山亭山日西。細草緣生堤上下。脩林遮斷路高低。今逢美景斯知樂。回憶前遊不敢啼。朗咏翩翩韓李句 藜堂七拍。聲名久與碧雲齊。欲買靑麟一曲溪。菜田東闢藥田西。眼前書卷隨時展。頭上鬃巾任意低。野鹿應知無我害。山禽亦自向人啼。平泉花石何須羡。從古物情元不齋。</text>
<title>漫吟</title>,<text>一線纔通淺淺溪。蕭凉我屋住村西。圖書案列供何侈。梅竹庭寬價尙低。近日時來隣鶴舞。終年都絶客驢啼。此中最有難堪事。酒惡雖賖不到齊。</text>
<title>賀尹淵齋司馬回榜</title>,<text>君不見坡光尹公蓮榜回。世襲封坡光君。 賀客咽門玉圃隈。七十八歲進士服。卿月班登命德才。鴻臚引出拜唱贊。昕庭肅肅瑞色堆。需雲優老下。仙樂導前來。矧以靑宮舊翊衛。睿賜銀甁且銀盃。乃子若孫覃異數。咫尺擎跪恭後陪。機務郞蹴龍門上。金馬玉堂一徘徊。侍從推恩公資憲。聯翩華誥旬月纔。欲報曷云報。海之汪洋山崔嵬。此事罕前有。擧世嘖嘖曰盛哉。擧世嘖嘖公則懼。戰戰慄慄莫知裁。公是平生讀書士。所以居寵驚虩虩雷。我有一說公其可。公家喬木參雲臺。庥蔭間寂寞。天意豈欲久殘頹。於戲貞靖靖憲漑流澤。今日重拓門戶開。</text>
<title>月夜踰丹邱訪人</title>,<text>遠到風邊笛一聲。敎人撼起往年情。翛然欲見許玄度。手把筇枝擎月行。</text>
<title>狂言</title>,<text>靑萍三尺倦摩挲。憤殺人間烈士歌。昨日遠行流水盡。今朝遍踏落花多。文章易致身名誤。天地其如氣數何。秪是魯陽迂恠甚。西風時返手中戈。自注堪入義山寄託。</text>
<title>又歎</title>,<text>五月今旣望。其雨出日杲。瀏瀏夕風吹。湜湜夕雲掃。披襟坐南榮。但道明月好。圓魄上虛空。足以展幽抱。</text>
<title>卧不能寐</title>,<text>深宵曉始淺。低月影還高。孰具觀心眼。能知靜者勞。</text>
<title>大臣祈雨之夜</title>,<text>大臣虔此禱。冥應保無疑。四面來雲族。十分望雨師。喁喁赤地勢。漠漠蒼天知。况念宸情切。靡安錦玉時。</text>
<title>金眉堂尙書 永壽 搬舍安國坊。悵失隣德。</title>,<text>綠楊明月十三春。晩契同看一室人。離合元來無定算。不須怊悵此孤隣。</text>
<title>感詩</title>,<text>人老自然詩亦老。有時回首情難禁。憶事都歸非夢夢。寫景偏勞有心心。日南花發酒新熟。誰家玉笛動高吟。白晝閉門逕苔碧。山禽來拂宗生琴。從古莫若謝筆硯。枯棊一局當千金。</text>
<title>偶言</title>,<text>離婁實孟浪。師曠實戃怳。古今隔遙年。嘐嘐不敢仰。以吾度吾吾何斯。噓噓白髮三千丈。尋常眼罨琉璃籠。微妙耳染笙簫響。今人誰可稽。古人優可倣。翻然一覺瞽與聾。元在離婁師曠上。</text>
<title>掩卷</title>,<text>賈生太息二千年。論定當時絶可憐。我恠當時時尙好。天心人事足周旋。</text>
<title>午熱</title>,<text>沓沓蝸廬圭竇通。敢將生計訴天公。階落散漫常疑雨。籬竹麤荒但礙風。窮到一身衰老後。艱於萬事亂離中。如何得服淸凉藥。灑我神魂爽我胸。</text>
<title>卽事</title>,<text>紛紛歌舞地。曾是幾人家。世事元無定。雨中木槿花。世言讀書人。所讀何書讀。縱値倉皇際。經綸猶滿腹。久雨今朝晴。正宜避亂行。死生論輕重。忍別漢陽城。淸濁醉醒際。孰爲屈子平。葫蘆堪一笑。此世見人情。</text>
<title>可歎</title>,<text>窮人艱事事。此理不難知。今日來風雨。萬家走亂離。自然賈生涕。空復少陵詩。聊與西隣友。相爭一局棋。</text>
<title>送人</title>,<text>梧桐葉葉動新秋。病客無聊獨倚樓。昨日送人今日又。世間都是別離愁。</text>
<title>靑麟洞歸路</title>,<text>嶽下靑麟洞府開。靈泉飮沐淨塵埃。御風雙袖雲生屐。人道神仙此往來。</text>
<title>溪上作</title>,<text>嫰凉生別磵。新月映深梢。幸有棲身地。無煩問樂郊。</text>
<title>苦夜</title>,<text>陡然何所憶。坐卧兩難平。寥寂分三籟。丁寧近五更。關心過去事。搔首往來情。隣壁多完福。齁鼾到徹明。</text>
<title>雜效</title>,<text>開花圓月可憐辰。許度尋常八十春。情外生情情愈別。夢中說夢夢如眞。靑山一去無窮路。碧海安知不起塵。時醉時醒從所好。嘐然吾亦古之人。</text>
<title>曉枕</title>,<text>秋晩靜無隣。空山水流去。感玆幽獨身。吾與吾相語。吾與吾相語。爾事爾不知。欲心眞心處。必從夜氣求。</text>
<title>視夜</title>,<text>少寐開窓視。寥寥夜已央。乾坤通氣息。星斗散文章。任爾蟲吟切。超然鶴夢凉。詩情良亦苦。瘦盡沈東陽。</text>
<title>聰明日减</title>,<text>有眼無所見。有耳無所聞。從初豈有此。老後之事不足云。以意度之似或見。以意度之似或聞。度之又多事。幷與度之也無妨。</text>
<title>鄭同敦 承源 歸故里。果然悵惘。率寫三絶。</title>,<text>金帶紅袍賣市還。羡君歸去好靑山。盤登稻蟹人間樂。八十翁今梁伯鸞。松溪水滑洗塵淸。釣月耕雲詠太平。庭下又將書帶出。以君元是鄭康成。竹裏丁丁對局棋。暮年自託好心期。于今拂袖翩然去。勝算輸吾一著時。</text>
<title>曙後</title>,<text>宛轉窓光曙。布衾不襯膚。何如彈束起。點檢日工夫。</text>
<title>中秋對月</title>,<text>無因悵望繼吟呻。風度鉤欄撼髮銀。可惜一輪端正月。至今虛照似吾人。</text>
<title>率寫五絶</title>,<text>納納乾坤內。向誰欲有言。無心對秋樹。今日近黃昏。一副無根病。有時淚湧泉。華扁何處在。其故莫知然。悔從書上得。古事若干知。甚矣吾衰恨。惻然揜卷時。已羡勤農者。還羞善賈人。視吾何所業。雙手束如薪。死非人數减。眞厭支離生。家屬蒙顓甚。朝來慶太平。</text>
<title>次洪生 鼎植 韻 洪生是菊隱侍郞之孫。遊覽湖之上黨。以知州爲其叔父也。洪生之客李大浩。有事路出上黨而遇焉。洪生贈古詩。詩法詩意大有可觀。可喜可喜。和其韻。寓我甚美。乃賀之于菊隱侍郞。</title>,<text>洪以詩贈李。李是洪之客。詎意萍水歡。款款乃永夕。異鄕逢故人。異事圓異鄕。大嚼官肉厚。大飮官酒香。有詩又火好。美哉此洪郞。我向乃祖賀。德門洪福長。千年古家數。華貫自南陽。爲寫柏悅語。知否趙怡堂。</text>
<title>晩寫呈菊隱 小識附</title>,<text>坡公詩曰北船不到米如珠。醉飽蕭條半月無。明日東家知祀竈。隻雞斗酒定膰吾。是曉有菊隱送膰。櫽括坡詩。候明朝欲一相笑。亂離以後錢如珠。醉飽蕭條兩月無。此曉西隣行祭罷。庶羞豊腆乃膰吾。</text>
<title>拔去百日紅 小識附</title>,<text>今年拔去百日紅。殆吾疾惡甚。噫。吾通家契友冽泉墓草已宿。景圭 冽泉之子 說先人在日。拔去此花曰玉垂亦必死。玉垂心其冽泉心乎。不勝今苛之感。死生非異路。心法自相同。尙說淸西宅。不裁百日紅。</text>
<title>倚欄小話</title>,<text>歎息餘生幾許時。人間事事可能爲。星羅雲織瞻天迥。露重風輕度夜遅。恨我未工江淹賦。向誰欲說杜陵時。無心垂手欄干曲。疑醉疑狂自不知。</text>
<title>枕思</title>,<text>牢騷轉輾想晨星。薄紙窓光雲母屛。容忍少須當一快。書牀硯墨各眞形。</text>
<title>後夜作</title>,<text>悵卧書帷一黯然。思量十事九堪憐。弱肌已抵秋霜銳。遠夢纔回曉月懸。兄弟生涯同白地。親朋消息半黃泉。何當置屋牙湖上。束帶來春種麥田。</text>
<title>小盆鞠置之硯案上。硯益幽香。菊倍貞節。</title>,<text>硯田傍。動菊香。團作書畫氣。浮動蠟燈光。菊神笑向硯神語。人間我亦一文章。</text>
<title>咏菊</title>,<text>疑雲來黦壁。問爾夢耶眞。爐近留香宿。燈回接葉新。活看都幻化。深處有精神。萬事吾能語。虛勞世上人。</text>
<title>藏梅 小識附</title>,<text>每年梅凍。三十年藏之。尙未盡其方也。今年計藏梅。貧無以爲力。極意搜可支之材。尺連寸接。繩絆糊黏。乃以破屛疊休紙張幷秸席。遮遮掩掩。而動費三數日心算。告厥成功。我心則降。遂謔作一詩。自嘲自喜焉。自喜藏梅心力盡。梅邊從此始無憂。勞思若作三都賦。快意如封萬戶候。每日塵埃仍絶跡。大冬風雪任前頭。輝煌煗屋靑紗帳。未信花家㝡勝籌。</text>
<title>送贐再從弟德卿赴任安東</title>,<text>安東新府使。怵惕辭彤除。海國威名振。謂修信使。 月班 亞卿 峻望儲。酬恩無外內。爲政欲何如。是我辛勤語。難容一筆書。休言爲吏苦。簿署日侵尋。惟食山陰飯。時鳴單父琴。淸忠傳世訓。報答盡吾心。未必旬宣好。從當賦上林。惠連今遠去。珮馬向南程。嶺樹蒼蒼見。江雲漠漠生。那能不怊悵。自足詑恩榮。像想趨庭日。團圞盡室情。時從叔休養於木川蓉山。</text>
<title>龍灣竹枝 龍灣卽義州古號○幷小識</title>,<text>金倉山以龍灣尹。作竹枝二十五疊。深得風人之旨。玉垂讀而敬之。乃以二十疊。用題不用韻。亦詩詞家故事。南船不斷北船過。散擲黃金萬頃波。絶塞風雲今變態。敎坊新譜竹枝歌。近日船來後。灣府戎政之嚴。非復昔時。統軍亭壓綠江流。白馬城臨大野頭。二十五絃圓滿月。紅妝仕女不勝愁。形勝依舊。繁華非昔。楊柳靑靑都護營。中軍無事坐論兵。買花難買春風去。當五方知 缺。陪持馬躍渺 缺。時刻停當廿四前。邊報如今重何地。合遷撥所置仁川。陪持撥馬。以二十四刻達于京。邊報重也。今西邊之重。不及海防。里老相傳仔細聽。昔年此地翠華停。山川草木遺精采。繞在雲間聚勝亭。指宣廟行御也。佳人才子爾堪憐。頃刻爲雲頃刻烟。唱盡新調情轉苦。乙公祠亦毁多年。乙公高句麗丞相乙公巴素也。書院亦毁撤。居民祭之。城中兒女杭羅裙。五五三三雜珮紛。遊到鹽山問父老。當年何罪林將軍。林忠愍事。千古一大恨。灣人悲之。白馬山埋塩。亦忠愍事功也。彷徨躑躅感流塵。况復今年甲申年。恨煞一番風雨急。院花壇草不成春。院宇之廢。在在多然。是年乃甲申舊甲也。七義士壇之廢。大覺傷心。冰淸玉潔好名聲。雲路堂堂萬里程。金石山光奪眼去。更誰能保前時明。近年闔眼錢。爲府尹一大弊。包蔘別將碎頭爭。申李當年㝡有名。近日蕭條何氣數。府人尙說林龜城。昔年申澤▣，李汝興兩人。皆以包蔘別將致家。林龜城尙沃仗義踈財。爲近古之㝡。三絃機具淸南無。貨窟財山侈範模。寧定之間迂恠論。錯訕音節近村麤。龍灣樂具甚盛。而隣邑之如寧邊定州之人。以爲塞上音節。終不免村氣云。送往迎來第一停。江邊逗遛使臣星。未遑之事誰爲力。萬口同稱雷柳亭。雪柳舘卽使行迎送之第一停。近年李尙書建弼出力爲之。府人尙稱誦。燈夕端陽遊樂年。人人誇道我朝鮮。朝鮮能有龍灣盛。燈夕端陽始可憐。朝鮮燈夕端陽之遊。京外大都會。皆足可言。而龍灣甚盛。朝鮮八道好江山。蕩子騰騰縮本看。聞說京中俠邪會。初頭人事是平安。府中游俠。以比肩舞幷唱歌。謂八江山云。蜀燒按酒桂花蟲。玉校書家繡燭紅。輕視千金重一夜。隨廳上直洞房中。妓家接賓按酒以桂蟲。此京外之所難也。猶以東軒隨廳爲貴。人情可笑。玉枚書卽當今善舞之玉姬云。使家肉食不新新。眉宇常多山字嚬。何似都中錄名入。一年一度赴行塵。商賈輩每憐府尹之多憂。灣州業利重通商。年使興成十倍常。各國人來日開港。前頭爾輩亦蒼茫。自各國開港。灣商必失利。漢冲齋戒不成香。扇際都揮翡翠光。眞的欲求問何處。老娼篋裏敝盤囊。珮香扇香漸不如前。今日所尙。翡翠一種也。黃昏鼓角動邊情。執事聽令吹打鳴。每日二時同一例。開門聲是閉門聲。開閉門吹打。自然有出塞之意。北海風流去後思。灣州使者悵多時。竹枝新調能相和。八十翁今趙玉垂。趙北海鍾永灣州使者詩。爲近古絶唱。今倉山突過北海。</text>
<title>澗上寓懷</title>,<text>夕食纔虛口。提筇碧澗隈。村容烟際肅。漂響月中催。欲與前人遇。宜從熟路回。擧頭天更近。何處是瓊臺。</text>
<title>苦寒細俚</title>,<text>夜冷侵人仍曉冷。硫黃剝起蠟燈灰。蕭寥夢覺通身粟。突兀情新寓目梅。搖扇驅蚊疑浩劫。撥爐熏獸屬奇才。東窓綿襖深心祝。造化生成本大哉。</text>
<title>列前後所藏石顆于前。几案咫尺。若雲興霞霨。棖觸有感。遂寫一絶。</title>,<text>米元章是宿生因。分作雙身合一身。寤寐名山三十六。頭頭縮本現精神。</text>
<title>失題</title>,<text>支離八十已焉哉。行路之難閱復回。妄計學仙工絶粒。畢生聚友廣求梅。憑誰欲說夢中夢。於我勿論材不材。幸値聖君方在上。大明日月爛春臺。</text>
<title>十月晦夢</title>,<text>十月晦夜。波吒冷衾中。遇一時宰於溪山昭曠處。叙積襞。眷眷說人之相知。貴相知心。不必在面。遂有二句葫蘆而覺。始信其夢境異哉。往年一識許玄度。寤寐淸風明月時。莫說世間多少事。炎凉以外特心知。一幅溪山明照眼。高低玉麈話心時。阿誰却把生花筆。畫出丁寧了不知。</text>
<title>洪菊隱八十八生辰。以一盆梅壽之。</title>,<text>鶴髮康寧洪老人。今朝慶賀又生辰。一盆送致殷勤祝。一作深心祝。 願見梅花十二春。</text>
<title>謝梅兄</title>,<text>梅兄縱不對吾言。雪雨寒風閱幾番。却悔從前多事甚。枉勞心力托情根。</text>
<title>漢武 幷序</title>,<text>隣巷蒙學數輩。挾通鑑漢武帝篇來請業。翁不喜爲人師。強所不可強。而授之讀歷數日。大有憤焉。蓋武帝天姿英雋。其所得時與人。又極盛。建元初政。蔚然堯穠舜郁。庶幾見之。竟止有輪臺詔而已。尋繹其所以然。時非不盛。失於玩惕。人非不盛。失於備文。然而欲云云。吾斯之未信。觸端感慨。遂有七絶。卯金日月始中天。瑞世眞儒出廣川。不恨當時功不博。緖餘能使後人傳。懔懔風霜掌握持。平津事業又同時。奈何可做唐虞世。十載淮陽詔下遅。漢史堂堂武帝年。朝廷多事重開邊。大臣所畏誰人口。徐樂嚴安亦可憐。儒術非難相業難。春風開閤幾人歡。世間使有公心眼。不道君家布被寒。長平寬厚福之宜。飛將英豪數獨奇。材力不須論得失。朝廷足武盛今時。宛馬驅來邛竹搜。萬乘天子欲何遊。西南事啓無窮患。不罪當年博望侯。興利之傍害又生。深文以後律無名。蓬萊何處仙人在。賴有詞臣飾泰平。</text>
<title>贈外孫申膺均 幷小解</title>,<text>衣輒寒。鰥鰥達曙。外孫申膺均悶之。以雞來。欲其祖聽之。是曉乃聽鷄。支離波吒佇天明。稀漏遙鍾了五更。忽得窓前來喔喔。外孫爲祖警寒聲。</text>
<title>聞雞</title>,<text>寂寂寥寥世。破荒爾一鳴。警人人不警。何用獨爲聲。</text>
<title>自歎</title>,<text>星星短髮鬥肩垂。幾十年前我是誰。白石山中魂已去。梅花屋裏坐如癡。欲忘世事難忘否。無限人情自限之。兄弟畿湖今又別。餘生歎息鶺鴒詩。</text>
<title>念水仙三絶句 幷解</title>,<text>念水仙者。以水仙前有而今無。故念之。念之念之。不能不念。乃以前冬荷亭所贈之根。養於𤮀斗。以洩念念之意。而陳根也必不花。水仙不花。水仙哉水仙哉。然何冕于此念之至是。抑兩寒相合。氣類之相感。存乎其間乎。請君莫笑我生涯。保此幽香自作家。七十年來初狼狽。一根不見水仙花。荷亭閣學舊芳隣。謂我花中慣手人。今把陳根勤致語。爾能更作兩年春。故人豈有欺余哉。同病相憐阻玉臺。怊悵三淸橋上路。明年十月待書來。李宗伯佺庵秉文。曾有約以水仙入手。當修書知之。摟指至今寥寥可歎。</text>
<title>凍梅謠</title>,<text>梅凍主人凍。梅於主人當伯仲。去歲凍幸不死。今年凍誰與控。年年歲歲窮之厄。造物多事工𥳽弄。南隣闇若蒸。北隣龕有烘。胡不就彼必就此。兩窮氣味適相中。恨吾不讀書。窮來何以作文送。點檢吾平生。宜受爾嘲哄。爾不棄吾吾所榮。半夜忽得羅浮夢。心契難言。歕香快吸醱醅甕。試向林范家中一善諷。</text>
<title>悶梅</title>,<text>臘月梅遅發。屛隅悵若虛。心香凝樹在。情縷綴根餘。強欲煕煕笑。翻成咄咄書。誰家方見盛。春色映門閭。</text>
<title>晩寫</title>,<text>漏撤燈垂盡。呼寒坐卧孤。南隣行祭罷。腆品乃膰吾。</text>
<title>季氏將向湖南。往別仲氏於惠陰。是夜念之。</title>,<text>卧念今宵事。不如不有之。湖雲千里色。又入一燈時。無須憐老我。已恠此支離。</text>
<title>梅終無發</title>,<text>托吾以神契。非是念芬華。縱使遅遅久。先於二月花。</text>
<title>寓言</title>,<text>同雲欲雪遠蒼茫。歲色居然逝水忙。老客擁衾寒可畏。誰家搗練夜偏長。世情已付相忘域。人事多經劇戲塲。今日生涯明日又。數間茅屋保書香。</text>
<title>每曉聞雞而喜之。輒思究竟。無良法。</title>,<text>爾德將何爲。輒於枕上思。爾族無壽骨。已矣但可悲。吾雖不殺爾。他人豈捨之。待吾丹成日。試與雲中期。</text>
<title>慰凍</title>,<text>雪屋冰床未冷身。每年一度見陽春。世間孟浪神仙說。黃竹歌中凍死人。</text>
<title>記夜</title>,<text>近來吾事眞狂狂。痛哭時時大一塲。何者人生生世樂。上天下地但蒼茫。</text>
<title>蜡月望。恒雪四日。道路艱阻。碧城安聖文 泰建 衝泥犯夕而至。拈韻共賦。</title>,<text>聞道融泥漲路歧。山窓高卧我無危。尋常閱歷今多見。八十光陰又欲移。贈友以書開硯匣。得君相對映燈枝。中宵有此新奇事。說與梅花知不知。</text>
<title>曉砧</title>,<text>可憐男子身。都付女人手。明日拂衣行。揚揚顔亦厚。</text>
<title>狂歌行</title>,<text>飢腸飽夕飯。反令筋力損。小極因頹唐。假寐亦不穩。入夜昏昏過五更。是何喧空之勢打屋聲。忙起開戶視。曠然一瞠啞然驚。階戺俱沒墻角等。噓噓雪也縱復橫。庭外冬靑許多樹。屈伏如草萌。天地同一色。浩浩蕩蕩不可名。感激滕六丈。悶我世上今玉成。乃能興發雙肩聳。凌虛直上賈餘勇。須臾不勝栗栗寒。斂衽坐似入繭蛹。羊羔兒酒幾處醉。齁齁煖帳繡衾擁。可憐貧家人。如何作計衣蒙茸。壯觀奇思得此宵。大欲跨驢吟灞橋。窮人謀事終歸妄。短燭燃起候明朝。快意放眼琉璃界。徘徊顧眄不驕而自驕。呵呵書一紙。乃亦吾無聊。</text>
<title>聖文以隃糜贈。可感。</title>,<text>碧城安聖文。信宿致殷勤。遂使玄眞子。翳吾潭上雲。願言同臭味。日夕御蘭芬。歲暮荒山屋。許心乃有君。</text>
<title>坐夜</title>,<text>寒宵如萬里。孤坐是吾身。恃處爐無力。看時燭有神。故人皆壤土。兩弟隔風塵。天曙將何待。東窓送目頻。</text>
<title>賤降日。廉川詩以述之。紙九轉丹壽之。勤念感極。</title>,<text>元來一宿等郵亭。但可隨時自醉醒。生日不知兄弟好。仲與季分携。 今年又是亂離經。眸昏拭拭書如月。髮短蕭蕭鏡有星。札外感君相厚意。九還丹得照三庭。</text>
<title>大明梅 幷小序</title>,<text>大明梅元是月沙李文忠公朝天日帶來者。植之家廟前。自此隣人多接枝而傳。俗稱月沙梅也。近年余亦從泮村鄭姓人。得一盆寶玩之。是夜王參奉晉說至。相與話梅。晉說絫欷。繼以涕淚。晉說是大明庠生諱鳳岡六世孫。庠生都御史諱楫之子。庠生値甲申之慟。乙酉携家東來。我孝廟錫名曰以文。其後裔世襲大報壇參奉者也。其家聞有大明古錢云。畧綴話端。率有三絶句。玉骨冰心絶可憐。江南物色在朝鮮。于今同是離鄕恨。君說君家乙酉年。感激當年李月沙。王春一脈載仙槎。聞君舊物靑錢在。去買東村鄭姓家。君問此梅梅豈言。黯然相對必銷魂。吾家一部陽秋義。先祖堂堂近水軒。我先祖近水軒公値丁且下城。裂其冠終其身。</text>
<title>戒梅俚語</title>,<text>世成看梅俗。十家九梅家。繄其取看法。不枝而不楂。盆供盛位置。湊情專在花。花少稱蕭瑟。花多曰繁華。胡不貫於串。揷之几案斜。所以驝駝技。儲價作生涯。韻格相忘地。于何定等差。好惡隨人口。眼羃一重紗。梅神會此意。必有以言加。辛夷杜鵑屬。鬱養花足夸。假花又花族。斒斕五色霞。何事偏厚我。無或嗜名痴。我影我自愧。見賣已不些。有一八耋叟。囅笑繼咄嗟。向空呼與語。戒爾且勿譁。知己不知己。屈伸路分丫。俗尙孰當禁。其風誠堪哇。</text>
<title>我人</title>,<text>以我老貧窮。自稱曰我人。大抵有一此。題目不彬彬。三者今具備。爭奈笑且嗔。反躬幡然得。所貴非我身。我身非木石。我身非鬼神。何渠不若彼。五官乃凡民。日省在方寸。欲勿敗常倫。雞皮縱堪醜。華髮映靑春。上世必尙齒。今世棄如塵。人人豈潤屋。人人豈朱輪。人中尙知我。千金足自珍。上天下地間。得氣且氳氤。嘐嘐一笑起。將見歲鑰新。</text>
<title>除夕</title>,<text>曰去曰來者。都無形跡知。於焉人則老。畢竟欲何爲。新舊乘除限。的然在此時。余年今八十。實實太支離。已慣經過法。復寧八十期。</text>
<title>俚讝 癸未</title>,<text>俗諺誑得童孩曰。除夜若闔眼。其眉必白。童孩期期守歲。此遺俗也。今年余以病憊。霎時假寐。覺而自笑。時已撤漏。有此狂讝。守歲不眠遺俗規。今年失著我何辭。誠如野言還奇絶。貌取家中有白眉。</text>
<title>癸未第一夜夢 幷小識</title>,<text>癸未第一夜夢。廉川貽我紙一匣。匣面書水明紙五團五字。知人之貽廉川。廉以貽我也。朝起書此以竢面交。貽我辛勤是水明。無於十紙說中名。判知夢乃非眞境。猶見廉川眷眷情。</text>
<title>新年第二曉</title>,<text>此年纔二曉。病枕已知新。喔喔雞聲减。蘧蘧蝶化頻。微吟驚白髮。爛醉笑紅塵。靜者方觀竗。回思八十春。</text>
<title>所見</title>,<text>聳肩高趾自委蛇。正是新年得意時。兩色周衣氈吐袖。滿城皆著更何奇。</text>
<title>生死</title>,<text>燈挑餘炷。冷枕卧復起。昏昏乍闔眼。御風遊八紀。邂逅何許翁。頂針提我耳。八十尙癡獃。不知其老矣。以玆鼴鼠腹。欲盡大河水。蠻觸徒自爲。凡楚何干爾。契契不首肯。所見各彼此。塒雞鳴喔喔。豈爲人生死。</text>
<title>病懷</title>,<text>病來攪我夢難成。獨卧山窓過五更。歷歷古今如照鏡。紛紛時節屬閒枰。生前但作生前事。死後誰知死後名。搔首向空噓一笑。老年百感又新正。</text>
<title>借讀南村詩卷。附和。時金城倅曺慶承亦在焉。</title>,<text>南隣會約一宵寬。不怕深鍾漏向殘。太守行將鳴珮馬。諸君從此試彈冠。詩尋竗境梅逾韻。話到溫時雪未寒。八十翁今新歲福。琳琅全軸許相看。</text>
<title>感歲俚語</title>,<text>曾云新歲好。新歲果何如。大路無牌肉。歲時藏牌。街街椎牛。 外方罕印書。每歲時守印簡。遍行一世。 居然人事變。豈意我生初。袨服紛紛隊。指歲拜人。 誰尋到弊廬。</text>
<title>自歎</title>,<text>我與我言心獨知。向來歸計已云遅。夢邊三十六湖上。定是何時携眷時。眷屬其眞知不知。八十光陰一死遅。若干尙有星星髮。視息田間亦聖時。</text>
<title>機務竹枝</title>,<text>中原將帥護王京。邏鼓時轟大礮聲。機務堂堂新設局。健丁塡補五千兵。提督分營壯我京。六時閱武振威聲。軍官別選需陰雨。要學孫吳善用兵。濟物登舟直上京。火輪起處但風聲。使星來去如繮續。不載金銀不載兵。</text>
<title>用竹枝韻。又賦一絶。</title>,<text>萬戶樓臺綠楊京。新年歌吹沸天聲。世間還有窮車轍。慟哭時時阮步兵。</text>
<title>痛哭</title>,<text>近來人事日紛紛。故老相傳昔未聞。萬國車書同一會。千乘邦賦足三分。深機自任良平智。外禦無煩衛霍勳。髮短心長餘賤縷。時時痛哭仰高雲。</text>
<title>上元曉夢作</title>,<text>九轉丹成日。謂吾悟道時。支離人世苦。又添一支離。</text>
<title>與人牢約上元踏橋。爲雨所敗。</title>,<text>佳節堂堂賁太平。今年狼狽我經營。虹橋好月雲全蔽。火礮通宵雨且橫。縱欲相忘無上策。幾於成病到深更。南隣置約仍虛負。泥海冰山不敢行。</text>
<title>新春出谷</title>,<text>獻發無多久。何曾異舊年。雪頭催變柳。氷腹有鳴泉。玩物皆生意。逢人更可憐。偶從烟處望。烟處是春天。</text>
<title>有人說南隣紅梅盛開。聞而喜之。直造其所。紅梅果盛。傍置迎春花。卽蔓藤黃色之賤品。</title>,<text>紅梅消息盛南隣。一笑欣然起老人。憤殺時風何色態。迎春配置愛生新。</text>
<title>夜見晩梅始發</title>,<text>晼晩春生屈鐵楂。懸知欲發影頻斜。蘭言竹趣欣相託。玉骨冰心澹不譁。熱處繁華皆了債。貧人筋力始成家。椀邊忽記前宵夢。君在江南天一涯。</text>
<title>覺春</title>,<text>村巷雖云僻。春風日日吹。衆人回氣色。何處托心期。命乃生時得。論當後世知。待看林花發。花下一題詩。</text>
<title>夜聞笛 用覺春韻</title>,<text>寥寥寒枕外。玉笛誰家吹。名士春相問。歌姬夜有期。靜聽忘宿疾。尋繹似新知。自恠翁何事。吟吟得一詩。</text>
<title>調飢</title>,<text>春日初遅漸近長。山家生理一蒼茫。主人捫腹誠何事。飽食梅花萬斛香。</text>
<title>千葉梅晩始盛開 幷小叙</title>,<text>城中梅已盡謝。吾之千葉梅晩故始開。開且甚盛。舊時社羣。皆滚滚仕宦。無一來訪可憤。陡記申韋史詩曰梅花不喜有官人。一夕休官始可親。殆先覺也。生前詩語死傳神。歎息韋公造道眞。今日梅花盛如此。梅花不喜有官人。</text>
<title>偶書</title>,<text>憂幾分兼病幾分。眼前時物動欣欣。春回山北方消雪。人隔湖南不見雲。就食難求謝仁祖。爲詩徒瘦沈休文。種花栽藥吾生活。從此林園事又紛。</text>
<title>笑</title>,<text>死盡千年可惜人。吾何獨重此頑身。適來適去同歸宿。萬里長風一掬塵。</text>
<title>雪謔</title>,<text>今春卽春春尙寒。其雪何雪雪無端。天時正如此。人事不相干。南隣酒肉誰家飽。北隣歌舞誰家懽。我本布衣窮且老。頭上猶載卧龍冠。抱膝深閉戶。有時憶事一長歎。</text>
<title>春雪</title>,<text>尺深春雪遠如空。朝日初翔見始融。一路難通銀地外。萬家同住玉京中。高低溪漲長流水。散漫花飛不待風。我亦能爲時態否。皤皤已作白頭翁。</text>
<title>淸晨贈許心梅</title>,<text>爾亦人間物。吾年八十年。敢誰當伯仲。庶或見神仙。享福斯知濫。托身大有綠。南牎朝旭上。更覺一層憐。</text>
<title>世子宮誕辰志忱</title>,<text>銅龍曉闢拜廷紳。太史淸囊慶賀辰。十載仰成乾極化。三朝誠恰震宮春。前星瑞采開昌運。左海蒼生祝聖人。頭白賤臣餘一縷。丹忱猶自繞楓宸。</text>
<title>打錢俚詞 幷解</title>,<text>俗所云打錢。童戲也賤習也。固不可挂筆。閒人病春晝永。俚謎汩蕫。亦或消遣中一事否。觀者恕之。槩亦有寓焉。飽呑朝食爺孃憐。雀躍飛騰破襪穿。喚聚橋頭喧一隊。三三五五打靑錢。陶片啄成巧亦憐。範圍依樣但無穿。逢場先問囊中物。搖示錚鏘買柏錢。賭拍例也。苓通金石 呼名 好相憐。一字橫前一竇穿 局規。流目注肩高擧手。犯南過北 局謎 摘誰錢。曹司 居末 耻甚壯元憐 居首。一手專時衆目穿。負勝分朋均兩隊 邊打。局中誰號㝡能錢。誇示堂堂手勢憐。目臺 骰子 鍮鐵七星穿 骰式。翻光閃爍虛空墮。然後方稱好打錢。強笑含羞拜樣憐 賭拜。腰低著地鼻樣穿。小人恭遜新奴子。上典前頭願納錢。甲所咄嘆乙不憐。十番那得萬番穿。一成一敗元常事。唾手吾今食汝錢。吸乳力衰天所憐。鐵當穿又石當穿。若敎快償酬勞價。戶惠廳難繼此錢。雞鬪喃喃笑且憐。兩邊怒目一時穿。解紛峻切傍觀語。汝輩從今莫賭錢。爲渠父者勿爲憐。此技嚴防別技穿。好養童年發生氣。兼之早使重知錢。挑達驕童無足憐。周衣新熨稱身穿。有時排衆翩然打。掘出囊中一掬錢。一分重若千金憐。新捉鄕童頂難穿。賭局傍邊睨而去。手中不執目之錢 目臺別名。班家童或鈍才憐。天地玄黃冊幾穿。此局假令相換置。丁寧不食半分錢。阿蒙手法壯丁憐。學好人間此徑穿。椎䯻揚揚投入去。果然騙得幾文錢。打法停當觀者憐。送如鳥沒墮如穿。張三李四傳相賀。某也方今第一錢。幫閒子弟衆人憐。甲子投牋 技名 技技穿。亡敗地頭無大患。爭如專打此場錢。支機水尺纏頭憐。混沌全無半孔穿。孟浪當場初試手。夸張我亦善投錢。生員措大懶堪憐。束手茆廬冷榻穿。何不去從童輩角。時時騙取買蔫錢。銅綠毫釐惜惜憐。萬國通商一路穿。近日時風多尙侈。幾何又見打銀錢 新行錢。朝鮮士子果哀憐。義理艱辛一事穿。欲向兒童遊戲處。其中或有大明錢。</text>
<title>卧後梅香漲室</title>,<text>寥寂寒衾內。尋思舊夢回。收棊方有頃。休燭亦云纔。悵與何郞阻。驚疑荀令來。梅神相警意。陋室或塵埃。</text>
<title>朝起偶書示鄭淸斯 承源</title>,<text>無心携策謾徘徊。望到虛空又幾回。春雨淋淋滋草木。東風拂拂散樓臺。此生已負書千卷。卽事難謀酒一盃。聞說隣棊多勁敵。何時或有鄭公來。淸斯日赴棊場。</text>
<title>請棊朋</title>,<text>國手是我棋。所向誰敢敵。無欲且無心。聊以破幽寂。稀子響丁丁。有時生霹靂。紋楸任輸贏。吾自不戚戚。東老善詼諧。西老善怒激。憤哉鄭康成。賭局毫釐析。春風林末吹。細雨簷溜滴。湜湜庭除嚴。難以俗事覓。曷不于此時。手談以取適。童奚窘往來。再三送棋檄。</text>
<title>遘急疾。兒輩引醫而來。請服藥。吾意未必然。辭醫而遣之。乃服吾藥。</title>,<text>下山西日奈如何。二竪驕橫力未呵。吾病但當服吾藥。國醫手裏死尤多。康寧九十一完人。絶藥辭醫奉養眞。指菊隱。 我愧刀圭餘宿習。川芎白芷定君臣。今人生活蔘囊中。揚扢蔘功造化通。我老不知洗蔘水。居然能作八旬翁。</text>
<title>庭籬竹欄新補</title>,<text>此翁無事還多事。每日經綸氣力殫。不幾將開花世界。先期新補竹欄干。遠烟起處山添角。小雨鳴時水激灣。掃遍庭心欣一笑。威紆曲折摠堪看。</text>
<title>從叔父幸老台公七十壽辰 幷小叙</title>,<text>是歲元正。從叔父幸老公。以侍從臣父年七十。陞授卿月。壽辰在二月二十三日。眷屬團會于龍山。賁飾慶忭。此不惟吾家百年上下之所無。求之周行。亦無與比隆者。福履之盛。藉藉人口。姪今恭薦蕪語。想像其棣棣之不可選也。世間圓滿事。今日龍山時。孝理推天秩。聖恩及我私。箕疇所云福。何福不相宜。怵惕望丹陛。退坐鶴氅披。金貂邁種德。輝映在門楣。時又三朱綬。養廉供宴資。▦▼(月+巹)趨庭下。卿月賁盛儀。愉愉各展誠。齊獻南山巵。矧爾䓗䓗玉。衆孫幷頷之。女子重酒禮。二 缺 競新簁。如江又如澠。孰銖又孰錙。一盃復一盃。霑脣不亦疲。歷數生辰家。誰家或若斯。仁孝天所佑。吉神自護持。欲文不勝文。欲詩不勝詩。欲以繪畫傳。顧陸必參差。欲以口吾道。蘓張必噓噫。譬之上農夫。良田日孜孜。源深致長疏。根培故達枝。賀賓雲四集。盛矣哉一辭。曷不慕隱亭。廣速親戚爲。衰洫薦蕪語。是亦出性彜。</text>
<title>贈鄭淸斯</title>,<text>心如流水眼如星。來往荊門無白丁。我愛君家書帶草。今年春色又靑靑。</text>
<title>卽感</title>,<text>寒食淸明春復來。老人心事向誰家。今逢此日無窮恨。傭丐能知上塚回。</text>
<title>懷藹史</title>,<text>槐山山水勝湖沿。公得兎裘做晩年。正是人間完福分。合稱天上好神仙。丹心依戀脩門路。白首支離宦海緣。尙有當時同硯客。臨風怊悵寫新篇。</text>
<title>問雞雞答</title>,<text>膠膠鳴不已。喉癢爾何爲。擧世天荒夢。待吾始破之。</text>
<title>春寒 全用俗諺</title>,<text>切當古諺罵於春。葉妬花猜死老人。今日玉垂何所恃。破綿袴子是防身。</text>
<title>八日玄卿生朝 邑不得爲邑。荒憂溢目。而繡衣撓攘無紀極。</title>,<text>玄卿生日今朝是。想像高堂坐若何。無術可施民事急。匪才莫報聖恩多。馬牌關子疑三出。兎角功名足一呵。不及團懽溪上屋。弟兄白髮共婆娑。</text>
<title>種新梅自笑</title>,<text>八十老人喜種梅。今冬料理稱心開。世間欲見荒唐客。爲問丹邱覓一回。</text>
<title>次洪生 鼎植 遊春</title>,<text>芳時偏爲老人憐。萬戶長安動似烟。繡幕高張歌扇閙。靑絲低拂酒旗懸。繁華有此春尙厚。點檢無多事在前。宗炳卧遊差強意。撫琴猶自語絃絃。聞君昨日瞰層城。城上春寒陰復晴。幾樹花開無好伴。連珠礮發不停聲。近日尤甚 遊痕如掃繁華夢。詩事猶存汗漫情。我老從今誰與語。大邱家有一書生。洪生之叔淳逈。已爲大邱太守。</text>
<title>三月望日。園花始發。</title>,<text>夕風消息始繁華。開遍園林樹樹花。天使團圓今夜月。萬和千悅覆人家。</text>
<title>申生定均犯昏而至</title>,<text>廣德 地名 斯文申定均。黃昏來宿語津津。先生卧病緣何久。花月今宵辰▣▣。</text>
<title>消日</title>,<text>蒼茫事事欲如何。一老難回逝者波。卧病支離新草長。懷人迢遰遠雲多。誰非此世蘧蘧夢。又吟今春踏踏歌。定爲消日無聊法。散牋麁墨費吟哦。磵靄如烟夕復陰。弊廬幽寂少人尋。蕙萎難振垂楊肘。衰洫常持在玉心。夢與神仙來又去。間看日月古猶今。耳鳴時喚童奴問。何處嚶嚶好鳥音。人間可笑老衰翁。凡有常疑少日同。事力望於難繼處。精神减在不知中。其如畢竟醫無術。但恨從初學未工。愚鳧短鶴長元有。一生榮悴付天公。</text>
<title>罵疾</title>,<text>至妖哉二竪。擇地必膏肓。人死當埋土。爾能不腐腸。</text>
<title>晩入洞天偶吟</title>,<text>桃花楊柳映春衣。白鹿靑麟此處稀。一路無障游客到。名園依舊主人非。怱怱歲月難留住。積積烟霞且拾歸。山鳥不知時事變。枝頭葉底自飛。</text>
<title>擬古詩 小叙附</title>,<text>病中無理。偶得古軆六首。仍次阮校尉詠懷十七首。幷是二十二篇。合作一𢎥。書其籤曰擬古詩。癸未三月下浣。八十一歲老人自叙。病今日還如昨。何時可已之。使吾餘生苦。八十眞支離。生亦不足喜。死亦不足悲。古聖重死生。辛勤問軒岐。憤哉後代人。補寫都不知。遇此命也夫。俯仰呑一噫。及吾死之日。逝將厲鬼爲。明目張拳去。殺盡殺人醫。悔疾宛宛暮春者。園木未盡榮。念昔重親故。兌酒恣縱橫。恃我無變動。忽焉白袷輕。扶策招隱士。上山一飄纓。四望靄烟雲。片時快神淸。寄言世之人。愼勿獨任情。景陶晉室有徵士。其人孰與期。遙遙去我遠。而我欲師之。及門未爲近。千歲未爲遅。門柳惠風至。德音想在玆。濁酒有時有。詎云免渴飢。源流陋巷春。簞瓢其樂知。閱謝臨川詩。寓和。病人無一事。春日已斂暉。遠害幽禽至。又復喚侶歸。和風鬯林薄。雲物盡精微。園林承午陰。庭卉仰夕霏。自吾恃力圭。興居誰相依。都正 金正秀 時越陌。摠管 鄭承源 數款扉。慰藉有話言。德音願勿違。感激珍重意。霍涊庶可堆。贈人用陸士衡韻嘐嘐有一士。棲止嘉會林。中歲頗好道。靑紫不役心。性靈憺若無。機息漢水陰。觀物物自春。飛走各昇沈。遙哉古人誡。垂死當所欽。▣嵬山之崇。汪湙海之深。悟此忘渴飢。眷眷書在衿。金玉重在玆。式日惠我音。山居悟生理。其有玄中玄。三籟泛虛空。時時警我眠。况復烟雲態。畫出泰和年。新舊念相繼。鉏犂當及田。哿矣富方穀。蓄畬分陌阡。我手洗而赤。素髮徒承顚。東隣五畒家。視之天與淵。遠士不在是。聊復重發篇。歎息用謝玄暉東田韻歎息沈綿久。今春無游樂。鏟跡淸風榭。馳神凌雲閣。歷歷舊行塵。化爲烟漠漠。况乃聯襼伴。其十俱零落。卧想芬芳處。酒旗飄南郭。次阮校尉詠懷 十七首衆山響冷冷。宗生常撫琴。天風來廣漠。時拂靑靑衿。四老隱商嶺。七賢傲竹林。相彼古之人。我豈獨無心。衆鳥欣相逐。長離獨遠翔。桀桀庶草廡。寄此幽蘭芳。近日何所病。事事歸於忘。尙有不忘者。耿耿結心腸。小庭栽藥圃。老屋藏書房。托契孔北海。論詩沈東陽。願與昕夕娛。勿令我憂傷。西園有楊柳。東園有桃李。九十美春光。於此相終始。及我圃功厚。頻兩長菊杞。萵苣葵藿菘。播在竹藩趾。覽物念故舊。可樂吾與子。揮盃向誰勸。畢竟送春已。山居妙有觀。老木回春陽。吹噓和風力。煦煕麗日光。未計玄冬裏。奰屭積雪霜。花葉今順序。居然作年芳。天運正如此。余亦振衣裳。嘯傲寄餘趣。攀援一翺翔。大抵世上事。生意不可忘。世諦雖棼如。用拙貴吾道。閉門閉心目。昕夕猶自保。能衣且能食。人事免草草。况復計年齒。八十優於老。手卷坐南窓。今日天氣好。欲見倉山 金綺秀 公。陟彼北山阿。斷橋層層水。慣是舊經過。造門寂無人。應官云常多。郭象有淸言。恨不聆懸河。負手還歸來。跟童亦咄嗟。董子不自諒。三年早下帷。勛華已去遠。此事大覺非。塗抹天人策。世有知者誰。俯仰長歎息。日月儼昭暉。丹書苟在甕。吾與汝同歸。醒時罕有笑。醉時易爲歌。歌笑兩分隙。六驥▼(言+燮)蹀過。躞蹀復躞蹀。動輒失蹉跎。昨日黃壚上。邈然舊山河。軒冕映褦襶。枯菀孰與多。願醉不願醒。鬼神其我何。世言桃花洞。乃在世之外。與世相隔絶。溪流分一帶。處處種桃花。足以其言會。云自秦時人。携家遠避害。不有樵客問。淵明安所賴。南望引慶頭。北望白蓮岑。伊人宛在玆。昔時重士林。烟嵐生顧眄。臨風散衣襟。浮生遽八耋。忽忽走光陰。詩檄無處送。何由得好音。一枕春簷㬉。歎息寫我心。詩以言志易。余豈眞好詩。身老志不老。徘徊與誰期。風物感人多。舊雨來夢思。沈吟但君故。幡然盍簪時。翳翳紫潭雲。起我一寫之。元無知我者。十口競笑嗤。愧我早失業。詞賦昧津梁。江海走郭木。天地浩茫茫。韙哉士衡論。字字風雲翔。降及後代運。曠然遙相望。平生負觚墨。鬢髮虛添霜。不惟私自憐。正爲此世傷。雖至喫著事。難道得其常。病枕強呻囈。妄率書一章。海山雖翻覆。我心不可移。竿頭進一步。步步無逶迤。載膏輕車疾。言秣駿馬馳。周道直如矢。平生我自知。南風泛淸和。且待紅將離。有弟豈獨食。有弟豈獨衣。夢中常脈脈。夢後常依依。使弟且夢我。我㬉我不飢。齊願訴蒼蒼。生死與同歸。浮雲蔽百里。秪令此心悲。原鶺保本性。追隨寧分飛。視蔭猶未去。有弟不忍歸。八十一歲翁。爾非混沌者。菽麥是何穀。牝牡孰知馬。况其平生言。偏好樸而野。傀儡不類人。尙嫌居人下。世無吳道子。厥象誰當寫。山屋自無隣。山風送好音。中有白髮翁。不醉亦冥沈。強眼時卷書。人或稱書淫。飯後倦無力。緩緩步竹林。但少流俗氣。保太古心。自聞桃花信。準擬出北林。今日又明日。日日送駸駸。人事竟如此。不及不有心。坐卧陋屋裏。汛掃學水淫。角門呀然響。達朋晩來尋。共君一席話。片時情難禁。</text>
<title>餞春</title>,<text>三月正當三十日。用古。 詩家偏作一端愁。風風雨雨元無意。燕燕鶯鶯奈可由。流水東邊多去路。夕陽西下獨登樓。伶俜欲說誰將會。瘦盡情人自白頭。</text>
<title>次洪姨弟澗松 在鐸 家詩會韻</title>,<text>銅泉 地名 文讌想堪憐。晉代淸風起酒邊。白首相看覊旅地。靑春已暮艶陽天。七賢傳得嵇中散。三笑圖成謝惠連。缺 讀詩篇輕宿疾。玉垂從此可延年。巷深稀俗閙。韻事此中多。士本兼貧字。人其已老何。詩情山聳碧。醉氣海騰波。㝡有難忘處。金音不我遐。</text>
<title>曉枕</title>,<text>寂寂何所思。寥寥何所憶。空籟泛我身。俄之華胥國。忽復此路還。怳然不可測。打起石硫黃。屛南是硯北。</text>
<title>偶題</title>,<text>丹厓接近翠雲厓。茅屋蕭荒是我家。每日汲來東井水。敎童分澆數盆花。世道葳蕤士不高。名場利竇視英豪。長安陌上春如繡。自是先生一縕袍。華城客子未言歸。今雨淋滲昨雨霏。幸讀東隣種桐集。心香一縷遠空飛。白日遅遅去。卷中特寓心。傍人豈知我。訕笑嗜呻唫。</text>
<title>幽棲。用左太冲招隱韻。</title>,<text>幽棲絶塵壒。靜觀無古今。石泉日洗髓。松風時動琴。欣懽有餘樂。證之羣書林。烟雲爲 去聲 變化。魚鳥亦升沈。妙契同殊代。懷我皆好音。煕煕發高笑。嘐嘐起永吟。會心不在遠。良足殫美襟。往時相與人。努力重華簪。</text>
<title>淹病。用陸士衡塘上韻。</title>,<text>孟夏猶淹病。倀倀意不宣。宛轉牀笫側。轇轕刀圭邊。抽葉殿飄花。遊賞負林泉。支離謝來訊。倣作磨兜堅。屛護月無光。戶掩日蔽鮮。安得猛士椎。碎爾二竪捐。血脈振氣力。令我身家全。攬鏡試盥櫛。積醜回新姸。其害乃去後。厥功將多前。四隣倘有賀。從此願永年。</text>
<title>倣古 三五七言</title>,<text>拓窓看。夜已闌。欲曙未曙際。天亦左右難。一輪紅日披雲上。萬彙昭昭世界安。</text>
<title>謝西隣送魚</title>,<text>一春扶病胃。本分是菜蔬。今朝飽我飯。登盤有石魚。問從何處得。西隣送衍餘。西隣感激意。賴以詩山書。聞魚從詩山來。 賢能太守在。河潤倘不虛。</text>
<title>寄石然</title>,<text>夏天吟病此潦留。一笛聲中強倚樓。返照背人憑遠眺。輕風撼我動閒愁。蝶黏粉白餘花跡。蟲吐絲靑老樹頭。今日又成荒率語。郵筒寄與石然收。</text>
<title>石然以澗松八日燈詩示之要和</title>,<text>八日懸燈擧國同。火城忽闢蘂珠宮。乍低點指高斯仰。欲近憑眸遠若空。男女兒童都算幾。魚龍鳳鶴打楞中。當年綵樹爭長短。南北村家西復東。</text>
<title>檢書行。用安永嘉贈王太常韻。</title>,<text>凋瘵不足言。檢書猶心折。相去千載遠。緬仰優可徹。暫歷靑麟藪。復窺丹鳳穴。歸昌間鏘鏘。幷世多時哲。嗚呼我生晩。猥辱衿紳列。悠悠送日月。奄奄垂大耋。謝事邱壑中。任見柴荊閉。叶 樵牧頓不過。遑有故人轍。寧以塵氣念。矢心白於雪。渴飮飢且食。自然歸細節。欲歌歌正長。浩鳴唱飛八闋。捲卷復歎息。遙代須僑札。</text>
<title>石然借宅做詩會 會者五人</title>,<text>綠陰芳草盛花時。用杜句。 留與詩人好賦詩。景物無心猶繾綣。樓臺易主幾遷移。來從小巷紅塵隔。會坐淸樽白日遅。衰老不須多悵恨。五君新詠屬誰誰。不有羣公會。那能免索居。新知偕舊識。良晤抵奇書。落落詩情合。紛紛世戀踈。歸田他日約。吾老恨無鋤。</text>
<title>自詩所還</title>,<text>石然傑氣罕當時。慷慨偏多酒後詩。白髮千莖言亦苦。丹心一片畫難移。窮如此甚朝廷在。病到無何歲月遅。我獨臨風長太息。世間知者正爲誰。智愚如可力。自擇欲何居。薄質元多病。平生不讀書。每於人事𡙇。無恠世情踈。心境蓁蓁草。誰將一把鋤。</text>
<title>無聊</title>,<text>白日長長病若加。起居坐卧動成差。斑苔小砌無名繡。雜草頹垣任意花。童睡可憎茶雨濺。客來稍喜麈風斜。此間奇絶看書眼。拭拭逾生五色霞。</text>
<title>古昌倅再從弟秉鎬寄書。書中有詩和之。古昌安東古號。</title>,<text>前宵愛月暫徘徊。夢到南樓共把杯。有是蒼茫千里外。果然珍重一書來。太行雲處情常近。北斗天邊望幾回。靈運池塘春草句。對君相說始心開。恠余此世久徊徨。此世人無勸一杯。身外蕭凉雲盡去。夢中怊悵月空來。厭聞近日囂塵起。忽得今朝遠信回。苦待香南花樹會。霍然將使病懷開。</text>
<title>漫雨無憀。與李生秀鳳䦰得徐雪廬飛集中韻賦蘭。時庭蘭始花。</title>,<text>寂寂無人晝掩扉。黃梅小雨又霏微。已看後圃羣芳歇。那得前庭雜草稀。漢署有香携滿袖。楚臣爲珮散輕衣。憑君欲寄相思字。千里江南一夢飛。怕塵透到戒山扉。朝露沄沄夕露霏。可是至人晦愈好。莫尤此世知之稀。春心久結靑燈穗。霜候同凄碧荔衣。抽葉明張威鳳眼。生憎猘犬疾如飛。同心人到款荊扉。入室淸言玉屑飛。愧我今無如我賤。問君能見似君稀。幽香寂寂難形筆。文葉靑靑易染衣。宛轉光風吹九畹。詩魂一縷遠空飛。</text>
<title>每日達宵</title>,<text>漏響雞聲送枕邊。睡來睡去摠茫然。用心一判推窓力。爲寫東天曙月懸。</text>
<title>竟日困憊。夕始見月而少慧。</title>,<text>病衰困於熱。噉飯亦云勞。老樹來風緩。中天半月高。憂愁能暫豁。興想自然豪。可有稱心友。翩翩上北臯。</text>
<title>南簷</title>,<text>老人無事可消憂。淸水高山作卧遊。鳥下空庭將近夕。烟凝碧樹似生秋。風流少日張思曼。瘦損今時沈隱侯。忽復蒼茫心所往。笛聲起處誰家樓。</text>
<title>雜題</title>,<text>近樹靑靑遠樹蒼。午眠初起細商量。冽泉試飮方知冽。黃雀不飛誰辨黃。局外物情雲漠漠。閒中滋味日長長。傍人莫恠翁頭禿。飽聞風塵八十霜。</text>
<title>月語</title>,<text>月我誰與好。流光入戶帷。照見一老人。宛轉何所思。答云非他事。二弟各分離。維北有惠陰。仲氏。 維南有臨陂。季氏。 畿湖五百里。道遠奈若爲。面貌已相忘。音問阻多時。何不隨我影。頃刻到天涯。</text>
<title>十三夜</title>,<text>遠遠風傳刻漏長。塵機已息夜淸凉。月中宛見山河影。露下如聞草木香。此日弟兄來夢境。當年親友走名場。羡他多福西隣叟。鼾宿齁齁穩卧床。</text>
<title>月極好</title>,<text>何時非月好。近日望雲深。怳惚明如鏡。老夫一浩吟。</text>
<title>扇之謠</title>,<text>小扇風非雌。大扇風非䧺。又是團團月有尾。宛轉風來何蓬蓬。懶搖低揮視性命。習習活活皆好風。盛熱不熱淸秋似。造化權在掌握中。時辟塵埃時遮面。斥逐蚊蠅茂厥功。端陽時節一大事。進上及期紛例封。例封加封別封入。妙理層生不可窮。完嶺兩營及統梱。甲乙丙丁分樷樷。扇邑守令纔善治。華製倭式盡玲瓏。近年著油尤奇絶。賽却漆黃靑復紅。宰相達官好談柄。較多量少氣充充。軍民生死了無關。但視紙竹作歉豊。兩南財力十分八。驅入尾閭仍消融。减省堂郞多籌畫。何不於此存折衷。出納袖侈書畫玩。萬本萬殊各不同。僕隷亦自時軆好。非曲頭者擲之空。負持蒲葵濫古色。風則一也其說通。我有一摺尙在篋。內賜曾擎殿庭東。當時榮耀曠恩數。今日誰憐白頭翁。君不見節扇之政可有不可有。百弊俱生私與公。</text>
<title>贈金莞居 明均○附小識</title>,<text>夜讀黃文節 庭堅 詩數篇。淸越冲和。醫人俗染。喜不自勝。遂有是作。質之同好。請指纇。中夜焚香敬讀詩。一燈熒處是吾師。魚游水出無邊海。蜂採花歸不損枝。天下文章非代有。江西宗派了人知。儀型想像絲欄際。字字鏗鏘珮響時。</text>
<title>雨室</title>,<text>茆檐終日雨淋漓。隣賀交騰大旱時。捨香洗泥分眷屬。乞蘭戴土補笆籬。悔猶不改米顚癖。倦且耽看黃九詩。聖代優遊此淸福。丹邱一巷捨余誰。</text>
<title>歎</title>,<text>壯志消磨幾十秋。前塵影子釼邊舟。深心惟祝來生願。萬里縱橫賦遠遊。</text>
<title>哭王中軍 殷疇</title>,<text>矍鑠斯翁事已乖。我今來哭且傾懷。一生身世萍浮水。當日家聲橘渡淮。汩汩紅塵無計較。深深黃土好安排。懸知厚福悠悠望。玉樹雙枝儘更佳。</text>
<title>憑檻</title>,<text>正是黃昏近。怊怊小檻前。院風來一路。庭樹上靑天。病以閒時作。情於遠處全。思量明日事。漭居隔千年。</text>
<title>示金石蔆 昌煕</title>,<text>長長夏之日。積雨阻隣居。花不妨移植。帖何病錯書。大都衰懶甚。小趣午眠餘。但念令君厚。知心乃有渠。八十翁無事。庚天善起居。來風承大扇。聽雨慮藏書。世故非當問。優閒得有餘。庭南多雜卉。生意付之渠。</text>
<title>歐陽公生日 用曾賓谷詩韻</title>,<text>遙遙八百載。磊落幾鉅公。象賢樂善地。彜情中外同。同文無少海。淵源自流通。有宋氏中葉。慶曆迄元豊。休休憬先哲。穆穆遡遺風。昭代奎運啓。盛年令德崇。曠懷入今古。嘐嘐一嘯空。令節昭陽屆。淸明在余躬。竹以宿醉翠。荷又近誕紅。傳牋召朋集。匝座騁談雄。今日是何日。雲月描畫中。警我八十歲。怳惚如發蒙。不學愍我沒。不陟憐我聾。想公風流盛。及公筆力工。濟濟嘉祐士。難道非公功。當世已推詡。萬物斯殷充。稱量珊瑚尺。明達水晶籠。公議掩不得。節堂乃文忠。慨念此頑石。未遇良師攻。後人作生日。何獨厚彼翁。心香擎一瓣。可質彼顥穹。精靈倘有識。應論聖兪窮。</text>
<title>李心齋 道宰 忽到</title>,<text>夕風收積雨。曉月洗而明。靑天無片雲。用句。 湜湜河漢傾。萬籟方寥寂。是誰咳唾聲。懷民尙不寐。拓戶懽相迎。近聞子桑病。所以來展情。定座叙襞積。名言自縱橫。携手下庭戺。盤桓評花名。四顧靜無隣。擧家何其淸。幽興轉相發。萬事蟬翼輕。此世有此夜。世人必聞驚。啞啞繼歎息。古今圓話枰。元無謝仁祖。莫問王脩齡。老我困欲歇。請君回屐行。</text>
<title>洪公祁堂 淳穆 再䟽辭首揆。承許感喜有詩。步韻和呈。</title>,<text>釋負公身一國憂。琅凾準旨聖恩優。兩年上相方須用。今日西樞且暫休。塘雨愛看紅藕晩。院風時入碧梧秋。里中能有酸寒士。與近書床話舊遊。</text>
<title>夜不寐</title>,<text>老翁不寐轉如狂。月到天中此夜凉。樓迥斜臨風竹勢。庭深浮動露蘭香。一年佳節多陳迹。千古詩人枉斷腸。只是吾心正無限。被誰拘束卧書牀。</text>
<title>雜樹繞屋成林。敲熱不得入。但見一圓天覆上。署其居曰碧環齋。</title>,<text>全家居住碧環中。熱界誰當及此翁。宛轉雲間天賜月。淸冷露下地生風。老翁自力難醫疾。貧故無煩警盜工。消受今年閒福分。澆花拭竹敎兒童。</text>
<title>南庭梅菊鼎鼎。間之以夕籹綵松。夕籹夕開而朝斂。綵松夕斂而朝開。有若相戲者然。</title>,<text>夕籹 黑丑花 來繼綵松餘。花劫輪回莫辨初。間紫中黃分主客。陽舒陰慘互乘除。景光但可隨時辨。情態誰將到底書。梅菊前頭勤致語。是吾容物果何如。</text>
<title>睡不成</title>,<text>團扇勞無力。欲眠竟未成。拓窓來月色。空際得秋情。明露蒼蒼樹。流雲遠遠城。欺人敗淸意。蚊子爾何聲。</text>
<title>夕凉</title>,<text>曛黃纔已散。凄薄老人衣。草露烟隨重。林風月欲飛。羣喧方寂寂。遙望尙依依。笑我新題句。炎凉一轉機。</text>
<title>姨弟洪澗松以長水監將赴任。聞李菊史，張雨荷 亨遠 會賦。余亦用其韻。率成一詩。</title>,<text>澗松今復老生鱗。當日看君藐後塵。虛擲靑雲名下士。幸存白髮意中人。詩香韻仍參契夢。去情來卽一隣。皁盖翩翩湖左縣。南民之福賀陽春。</text>
<title>又用前韻呈澗松。以申別意。</title>,<text>去後請無曠羽鱗。時憑書字報音塵。道塗脩夐將千里。中表生存又幾人。大可想君言以外。况能慰我病爲隣。喜聞傳說廉銀厚。分送官厨竹葉春。</text>
<title>七月廿一石蔆席上。晤張季直 謇，楊子靑 安震，朱曼君 銘盤。竟日團懽。三君賦聯句以贈。歸步其韻。</title>,<text>得晤諸君勝讀書。文星一帶映林廬。淋漓元氣驚時俗。澄澹風懷返古初。分派江西名自重。從戎海外意何如。却慚衰朽多形穢。玉樹淸塵昧魯魚。</text>
<title>又用前韻。謝張朱二大人餽銄多儀。</title>,<text>幕府秋風一紙書。云何珍重到吾廬。浮生可有論心日。幷世眞奇結識初。儁朗河東裵叔則。文章蜀郡馬相如。窮隣且飫仁人餉。活意洋洋得水魚。</text>
<title>歎老</title>,<text>世稱壽之好。繄我未爲然。不病常多累。况貧益可憐。人人情外態。事事夢中緣。旁午新圜局。典圜局新設。多鼓鑄。 請行買少錢。欲問人中末。玉垂倘或然。黃口家之憂。靑春衆所憐。朽枯存氣息。肋璞托因緣。東老將何計。斷斷務積錢。</text>
<title>小軒晝卧</title>,<text>遠天一抹澹雲斜。小極昏昏夢復加。屋角敗茅垂似柳。庭心厚蘚眩成花。間中况味吾能得。分外功名世莫誇。忽地兒童相笑語。有人來饋綠西瓜。</text>
<title>次歐堂詩會韻</title>,<text>匏泉一壑掩層峰。踏到南街數點鍾。燈影遠分高樹出。蟬聲忽起碧雲重。聞知近日多閒隙。會賦前宵盡笑容。此事人間差強意。翁今八十振踈慵。屬歐堂香社詩名托契殊。諸君文采照京都。入秋幾晤吾賢弟。前夜應思此老夫。脩樾生風催澗疾。輕雲曳月護山孤。玉垂新得盆梅樹。計待收藏折簡呼。屬諸君</text>
<title>夕坐南榮下</title>,<text>感激南簷月。申勤若問余。秋風已寥落。病客欲何如。事至看時節。心安返古初。點頭呑一氣。君亦自盈虛。</text>
<title>寄贈朱曼君</title>,<text>淸享誰知我。我家不甚貧。卧安花世界。軆潤月精神。房燭能如舊。厨烟率若新。三公無足換。自是一完人。</text>
<title>秋夕諺 俗以嘉非名節。互相饋遺。諺曰不加不减。長爲秋夕則好也。</title>,<text>不加不减是嘉俳。那得三旬九日回。北社南隣來木板。饞腸聒走鳴䨓。</text>
<title>幸行日恭想舟橋之盛觀</title>,<text>龍驤千舳露梁頭。旗幟雲生劒戟秋。瞻覩聖人履霜感。無窮孝思拜珠邱。</text>
<title>曉卧</title>,<text>遠鍾稀漏入燈懸。轉輾空牀卧可憐。往日所經來夢際。古人之事著身邊。未逢管葛無良策。不羡喬松且永年。計待南窓朝旭上。敎童汲灌菊花田。</text>
<title>紀夢</title>,<text>如何把夢作眞回。澹淨秋暉映碧苔。舞鶴翩翩棋子響。庭南又見菊花開。</text>
<title>酬步朱曼君投示三絶</title>,<text>神魂恅愺髮鬅鬙。羞對淸言不敢譍。多恠世間難測事。片心猶照玉壺氷。梅紅帖紙重如山。盥水雙擎面帶殷。競病詞垣一奇會。景宗匹錦又全還。菭岑結識綠非偶。傾蓋西風見大郞。欲待雪大梅共語。請君示我織雲裳。</text>
<title>九日登高</title>,<text>八十衰翁老興狂。今年今日又重陽。一筇啄啄披雲疾。雙袖翩翩過澗凉。餻子可憐劉夢得。萸囊還笑費長房。逢人却說隣園菊。定待明朝稱意黃。</text>
<title>次歐堂三溪詩</title>,<text>鐫石三溪洞。吾家二百春。三溪卽寤齋公菟裘。石刻字尙存。 林泉無定主。風月屬誰人。彰義門西路。僧伽寺近隣。君今携客去。秋賞入詩新。</text>
<title>次隣社咏菊</title>,<text>高節凌霜小圃凉。重陽物色見堂堂。折腰縣令辭官好。落帽參軍引醉長。持世差遅人敢侮。賴君相警我能香。非朱非綠精嚴義。戴氏篇中特有黃。</text>
<title>籬下彷徨。又疊前韻。寄朱曼君。</title>,<text>秋日淸鮮晝不凉。遠山秀碧映茅堂。落英各主文章見。朱實兼知壽命長。笑把杯樽無此趣。摠論芳澤始眞香。羅含官舍淵明宅。想是當年一色黃。</text>
<title>吾菊始花。隣人來賀。復用前韻。</title>,<text>花無花有亦炎凉。今日吾家客滿堂。月樣盆高菭砌潤。冬靑樹下竹欄長。俄看斜照依依影。忽度微風淡淡香。不羡南隣新別種。槖駞饒舌惹雌黃。</text>
<title>解嘲謝石然</title>,<text>黃石然來雨響遅。津津對榻話多時。今年秋事初看菊。何處老人不廢詩。一縷尙延餘氣息。萬緣已歇亦生涯。假君八十優經歷。始信人間有玉垂。</text>
<title>籬下</title>,<text>黃花不負我。我負黃花多。怊悵東籬下。一樽不飮何。</text>
<title>祁堂相公養疴東郊。與石然聯筇往問。路次有得。</title>,<text>東城一出踏秋烟。二老聯筇後且前。淸德相公休養地。借人別業試茗泉。</text>
<title>謹次祁堂相公韻</title>,<text>公今已老重餘生。無地樓臺得地淸。散秩大臣休養計。東城十里載書行。隨時飮沐便調養。幸此烟霞適性情。進退憂深寧可已。壽民應復轉丹成。</text>
<title>秋到記仁政殿命官設行</title>,<text>釼珮蹌然玉殿深。命官怵惕試靑襟。那將鷰脯如山積。快盡盈庭得得心。</text>
<title>無聊</title>,<text>秋風方瑟瑟。秋雨此涔涔。老病難爲力。閒愁不自禁。籬荒能有菊。屋敗坐無金。聊對南山語。南山孰古今。</text>
<title>次隣社悲秋韻</title>,<text>騷人本善懷。今古同搖落。余亦方孤吟。高凉泛一閣。</text>
<title>餞秋和隣生 爲近軆作</title>,<text>今年又盡已凉年。逝水浮雲遞眼前。無酒徊徨楓菊地。敎人怊悵鷰鴻天。云何可得餘生穩。終是難忘一夢懸。但計藏梅梅不病。梅傍高枕道書眠。</text>
<title>餞秋</title>,<text>何年不有餞秋時。及到今年莫可爲。正是此翁衰日日。情根太弱力難支。凄其風雨枕邊聲。時夜方深已五更。坐卧不知何所憶。一燈如照古人情。人生十事十全忙。但道怱怱一夢塲。漏盡鍾鳴雞又唱。今宵始得萬年長。</text>
<title>和邱履平 心坦 見贈韻</title>,<text>南營雖近渺如波。中國高人此地過。幷世因緣容下里。違山居住限夸娥。聲名久仰凌雲氣。文采今攀碧樹柯。我亦感君相厚意。幾時尊酒夢烟蘿。</text>
<title>三思亭 幷小識</title>,<text>石菱于園庭。營一笠亭。亭成扁以三思。一曰不才思休退。二曰多憂思聞道。三曰善病思調養。可謂思之正也。此老詩以諷之。何謂三思可。亭成得一扁。吾斯未能信。君欲必其然。身健當昭代。學優自盛年。貞忠家世訓。勿替後人傳。</text>
<title>十月乙卯曉有夢。自書梅花水仙室一扁。附題。</title>,<text>今年必似去年時。雪屋風牎又若爲。我與梅花多少語。水仙淸警已先知。</text>
<title>偶有作。爲南寨羣公。</title>,<text>引慶南山嶻𡺼崇。千尋氣勢屬羣公。前宵我夢靑天月。今日人看大國風。王濬樓船來海上。陳琳草檄在軍中。狼烟已息鯨波穩。不數當年定遠功。</text>
<title>從叔幸老公書詑重陽詩事。強意和韻。</title>,<text>詩邊齟齬我何尤。衰邁全孤景物酬。一壑烟雲非異境。滿園楓菊付前秋。老人自是無心事。吾叔猶能極意遊。噉飯著衣惟聖澤。不知還有幾般愁。</text>
<title>哀洪生 鼎植○卽菊人孫</title>,<text>死生天所限。人力半分無。爾祖膓今絶。隣翁淚亦枯。依依寒月轉。惻惻曉風麤。白玉樓文字。許令下筆輸。</text>
<title>偶語綴句</title>,<text>不爲生世事。難爲生世人。恨吾三昆弟。何故情未伸。俱在遅暮境。所得鬢髮銀。閱歷旣云多。欲說酸復辛。夢魂相往來。三個可憐身。是歲十月望。仲氏之生辰。落落各一方。曷以慰天親。棣華此飄蕩。家貧不成春。猶向蒼蒼訴。它生與好因。</text>
<title>吳兵使 晉泳 養梅極工</title>,<text>月樣盆儲澹影斜。孟監嶺上第三家。君今記否西營曉。玉笛聲聲聽落花。</text>
<title>偶題</title>,<text>雞皮鶴髮捴何關。弱力扶持事事艱。不怕終歸黃土下。有誰飛上白雲間。摩挲古釼心猶壯。整頓殘書夢亦閒。今日可奇隣德至。三生爲我借梅還。卧後支離夜。嬛嬛自失眠。無心頻獨語。往事列當前。鼠又欺人惡。鷄能警世憐。東窓仍曙色。梅夢若經年。</text>
<title>昨修張季直書。送南寨。今修蔡梅盦濮靑士書。不禁悵惘。有一絶。</title>,<text>南書在昨北書今。役役勞人萬里心。秦樹湘雲如入眼。春風信息佇千金。</text>
<title>有梅無水仙花。寄朱曼君。</title>,<text>采石粼粼水殘淸。歲寒心事託餘生。于今但覓朱門去。不及梅兄不世情。雅與水仙相伯仲。今年何事隔天涯。曼君必得江南信。乞寫新詩解玉垂。</text>
<title>石然必死可念</title>,<text>氣類又相感。如何不念君。寄言無戚戚。空際一浮雲。造化眞多事。始生一可兒。忽忽百年內。操縱又何爲。得之何所喜。失之何所嗔。善忘雖我病。眞正利人身。</text>
<title>思李佺庵 秉文 時在鵩舍</title>,<text>故人千里面。常對一盆梅。梅是佺庵舊贈。 晼晩春消息。何時盡意開。</text>
<title>讀邱履平詩稿 幷小識</title>,<text>從石蔆瓻讀邱履平歸來軒詩稿。尙未卒業而不覺望洋也。遂有一律。以呈履平。自此將欲斷手於詩事。蓋不能無慨於馮婦之攘臂也。八十一年念念灰。猛驚得覩似君來。文章萬古英雄氣。籌策當今將帥才。幕府諸賢光竹帛。海邦多福凈氛埃。幷生此世誠非偶。何况同岑證異苔。</text>
<title>作爐火煗手</title>,<text>凍手榾柮收。凍手硫黃鋪。賴渠煗凍手。勤力工噓呼。隣人謂我太苟且。半掬之火焉用乎。翻手覆手高笑發。天地造化元一爐。</text>
<title>簡曼君</title>,<text>君是誰乎我是誰。相居萬里各天涯。銅山自與洪鍾應。欲問三生了不知。水仙消息渺烟波。怊悵江南夢夜過。何事故人無愛我。數根如惜百朋多。寓謔語</text>
<title>卧想石蔆試士。謔作一則。</title>,<text>東廳試券積嵯峨。高坐臯比朱筆拕。法眼漉珠明月出。公心搜鑛吉金多。年年大事成均館。箇箇優爲進士科。朗詠微吟時一笑。壯元體裁得誰何。</text>
<title>十四辛卯夜。三廛災。</title>,<text>物物同芸職。囿於玉燭春。云何三市火。驚號萬家人。狡獪雖堪惡。鬱攸爾亦神。救焚王政大。憂慮徹重宸。</text>
<title>吾廬荒寒。水仙梅花俱漠然。聞洪領府家水仙夙就。吳兵使家梅花最盛。以木屐衝雪而往。一嘯咏歸。詑吾水仙梅花。</title>,<text>東隣客說吳兵使。南里人傳洪政丞。花神亦具炎凉否。將相門前盡力登。</text>
<title>曉枕倣樊南</title>,<text>衾窩冷如鐵。消受沒良籌。成孤卧。寥寥起百憂。虛空月影照。遠近砧聲流。點檢吾生事。奈何自盡頭。</text>
<title>示仲季</title>,<text>蒲席屛圍短木檠。嘐然亦是訴深情。山長水遠人何在。冬至陽生歲欲更。盆石崚嶒眞畏友。牎梅淡泊是賢兄。炎炎隣屋通宵火。豆粥熏騰笑語聲。</text>
<title>謝梅</title>,<text>䨓虐兼風惡。梅傍坐者誰。注情均七樹。先信到南枝。脈脈如相語。煕煕一叫奇。呼童催硯墨。吾欲寫新詩。</text>
<title>偶言</title>,<text>莫道爲詩易。詩中理亦存。世風今一變。人人競自尊。點聚中鶠字。徐成五七言。聲律韻格外。黃白粉捏痕。贊歎擬唐宋。評品別有村。諺稱七分讀。擊節相笑喧。我詩質而已。今時何足論。</text>
<title>卧曉</title>,<text>筋骸龜縮冷凄凄。腷膊燈光看復低。萬事無心方捫蝨。百年如夢始聽雞。不逢舊友情難說。若得新詩試欲題。山屋數間無契活。澹然相對有梅妻。</text>
<title>念季氏 時在臨陂任所</title>,<text>愚兄何所望。有弟在臨陂。餘景垂蒲柳。私情涉荳萁。常憐多病者。欲去又安之。永夜寒燈裏。眞難轉輾時。</text>
<title>具大將 完植 以煗梅之意。木炭送之。以詩謝之。</title>,<text>今時還有左將軍。前輩風流尙欲云。淸獻家中梅亦幸。巷隣男女賀如雲。</text>
<title>和石然夢登喚月亭詩 幷小識</title>,<text>石然夢登喚月亭 西江。有詩曰洗掛扶桑桂影寒。三千世界放流寬。循環一理君知否。人事翻同缺又團。玉垂聞而奇之。不啻若身親也。乃步韻和之。十分淨得十分寒。世界留犂色色寬。喚月亭前誰喚月。通宵語入古今團。</text>
<title>當於人百事。百無一有。魁然據六極之一。默算貧 缺。及我者必鮮。</title>,<text>魁然身世一崎嶇。八十之年已矣夫。老洫豈爲非實語。古今天下此貧無。</text>
<title>謔廉川梅</title>,<text>廉川梅樹不凡倫。千葉珠明動四隣。賓客縱談生浩氣。令監公退始閒身。簾陰幸有中庭月。門外何妨大路塵。莫笑山家蕭索甚。南枝一脉保陽春。</text>
<title>寫懷</title>,<text>竟夜不眠空咄咄。翁今已老更何爲。紛紜世故看雲處。冷落生涯卧雪時。欲寫七分踈畫筆。擬成一卷富烏絲。猛然忽得相忘好。嗅取梅香朗詠詩。</text>
<title>與廉川說梅 附小序</title>,<text>雪牎氷壁。梅苦不花。見廉川煖屋之已花者。艶而欲之。請易而供翫。廉川許焉。試余等差於已花者。且槖駞家所養一幹一枝無不著手者。於天眞遠矣。遂解易玩之計。各梅其梅。早發遅發。亦付之天。附題一律。騭之廉川。以梅易梅事。從此定無譁。卿法疎於格。時風重在花。脂韋休繾綣。屈鐵好杈枒。雪屋遅何病。澗松與歲華。</text>
<title>仍不寐</title>,<text>深夜難堪事。衾窩有鬼神。層層山出角。漠漠海無津。癢起都忘世。欬來錯恨人。少能交睫睡。寧不保天眞。</text>
<title>曉作 幷小叙</title>,<text>百人皆曰不詩。吾自謂必詩。順於理而得其情。然而不詩者有乎。吾自謂之必詩。以俟知詩。用資燒炭火。保此一孱軀。物物生成理。元歸造化爐。吾心吾自有。何以易吾心。心本寂然物。山崇而海深。每日鷄鳴後。逆欬起自肝。治心猶未盡。不使世淸寒。</text>
<title>出門所見</title>,<text>城中如指掌。歷歷舊曾知。眩霧籠吾眼。逢人問路歧。</text>
<title>灣尹金綺秀以官酒廉銀送廉川。要與諸公一賦詩。聞前宵開席。而玉垂以老擯之。探韻附題。</title>,<text>梅花玉笛恨情多。千里如聞出塞歌。樞密聲名時亦可。武侯治制計將何。廉銀夜入冲和氣。官酒春生淺深波。洛下親朋今日會。西雲一點夢邊過。</text>
<title>寄梅盦太史</title>,<text>淵明去後已千年。髣髴如攀五柳烟。我欲從君同結社。柴桑村畔理荒田。有心是病無心藥。扁鵲神功活幾人。笑我彷徨歧路客。于今八十一年春。海外侏𠌯輕萬里。中原文物盛前時。張皇籌蜀誰當解。歎息朝鮮趙玉垂。</text>
<title>除夕自感</title>,<text>閱歷吾身事事多。有時欲哭有時歌。親朋近日偏相憶。兄弟衰年奈若何。樺燭煌煌增氣焰。椒樽㶑㶑畏風波。飯盂無缺衣綿厚。便是人間第一過。</text>
<title>聞祁堂領樞生男。賀之。甲申</title>,<text>七十生男子。非人所自期。相公今日慶。天眷累仁基。</text>
<title>次姨弟長水令洪在鐸寄詩韻</title>,<text>政事堂中干政慮。使君一累信梅妻。縱然猶得稱仙吏。淸水之淸淡淡如。新歲云來舊歲歸。送迎那得不依依。天時無舛隨時變。人事翻知往事非。中表論心惟我在。文章驚世似君稀。斟醪劈脯皆官力。一座相懽盡肉飛。近日吾詩徒信筆。十分不是興滔滔。偶於池上留山簡。時向梅邊夢水曹。瓦或自全難比玉。鉛雖獨有豈成刀。焚香一讀長洲 長水古號 句。儘覺超然數丈高。自謂塵機息漢陰。暮年猶復託詞林。宿緣可證三生石。浮世誰知百鍊金。書墨申勤如對面。酒香珍重話同心。牛腰遠寄聯題句。千里君應玩味深。自然與我罕相逢。半歲湖州歷一冬。音信易違南北路。夢魂不度萬千峰。原文缺 許龔。八十老夫難及處。景春 長水表德 元是後凋松。趁韻郵筒六首詩。一樽今對舊相知。齊言來日長洲縣。正是梅堂絶倒時。</text>
<title>嘲蒼惠</title>,<text>世人皆道功名好。我以功名不好知。甁酒榼肴都積積。新年無暇作新詩。</text>
<title>達夜</title>,<text>老人例事不須驚。遠漏丁丁送五更。爐歇偏知身易冷。燈休猶似眼時淸。夢中有夢奇奇夢。情外生情特特情。百計悠悠餘一望。東邊窓隙透天明。</text>
<title>謹次橘山贈祁堂詩韻。庸效微忱。</title>,<text>琴囊藥枕書眠。相國閒情共兩邊。從古優游多老宿。秪今開濟屬時賢。如當復入黃扉日。願勿深辭白髮年。八十下寮新歲祝。水仙花發在梅前。</text>
<title>曉枕。聞淸斯靷去聲。</title>,<text>拂拂曉風吹。淸斯翁好去。支離烟火中。始向安身處。</text>
<title>夢得水仙一根花</title>,<text>水仙消息望千回。怊悵今年阻玉臺。還有夢中奇絶事。一根花發入門來。</text>
<title>寒不能寐</title>,<text>明滅燈垂盡。自然寢未安。城中多富厚。天下此艱難。外氣凌元氣。春寒賽臘寒。宜吾今所遇。何故發長歎。</text>
<title>贈敬尊</title>,<text>開我張皇眼。誰爲擧似人。有時發高笑。苦待桂山春。</text>
<title>訪敬尊</title>,<text>桂山嶺上琉璃冰。八十翁今杖策登。騁目東岡最高處。何家住在白雲層。閴然窺戶人斯在。三樹梅前一敬尊。白髮蕭然何許叟。有時來往隔溪村。如何移宅傍君君居。宛委琅嬛藉有餘。减我頹齡爲六十。優能讀盡五車書。</text>
<title>題曉行圖 幷序</title>,<text>我此留守雲養金公致書冕鎬。以大陣幕賓周彦升先生所藏山茨。范利仁畫本事也。范是康煕年間人。取溫飛卿茅店板橋句意。作曉行圖。請質於彦升者。當日彦升未知爲誰。而距今百六十年。乃歸周彦升先生。亦一奇事也。自爲詩記之。有句曰吾物落吾手。眞絶倒語。遂徵文至及冕鎬。冕鎬賤齡八十二。耋洫恅愺。顧何以副索。然先生之勤。亦不可孤。妄以二絶露醜。歸之雲養。轉致意彦升先生覆瓿。詩曰。八叉詩意照千春。異代傳神范利仁。記否宿生誰主客。卷中人對卷中人。中州名士海東來。文采飛騰幕府開。雲養書傳奇一事。畫神應復說岑苔。</text>
<title>用爐炭爲命。戲作。</title>,<text>氷壁寒窓坐闒然。一爐炭力仰如天。化家欲罰無能漢。當奏窮貧八十年。</text>
<title>大陣幕府諸彦將旋。軫此情漭漭然有失。寓以三絶句。辭短而意則長。</title>,<text>諸彦同時別。思之骨已驚。恨吾情未盡。來世贖今生。濟濟多時彦。河淸海晏年。南營渺天上。眷我此朝鮮。八十吾無用。人情是足悲。願君太平去。努力有爲時。</text>
<title>抵曉未寐。用隣社韻寫意。</title>,<text>萬量千思卧後多。長歎不足繼長歌。新年辛苦猶如此。餘夜支離且幾何。月似有情窺戶隙。風雖無跡感衾波。人生一世怱怱說。却是尋常夢裏過。</text>
<title>周彦升以一牋紙送。索題詩。率得古軆一則錄寄。</title>,<text>人生于一世。各以其時隨。遙遙去千載。漠焉不可期。後之視今者。毋曰足能爲。遞自漢唐宋。那由及軒羲。譬彼靑雲上。俯瞰一解頤。失者未始矩。得者未始規。噫我鷦棲穩。噦鳳在西岐。君子重令德。策名答盛時。</text>
<title>南陣人士將撤還。詩文書隷日滾汩。無鍼孔隙。昨日酬應已盡。今朝乃帖然始晏起。</title>,<text>短幅長牋翰墨因。自然日日費精神。一朝晏起心如水。快好人間了債人。</text>
<title>所藏梅盡非凡品。索然無開花意。冷屋生涯也。以一詩贈之。</title>,<text>爾且於吾定等差。夢中已發意中花。獸熏熱熾銅甁灌。也是尋常富貴家。</text>
<title>恕敬尊</title>,<text>世事多難測。用句。 君亦失信人。其失非欲失。必有所以因。大抵人與我。孰主而孰賓。一軏御一車。車中莫分身。是故吾能知。勿須說甲申。先聖忠恕字。炯戒垂千春。五行重土德。推類卽五倫。</text>
<title>送族弟星伯 昌鎬 赴麟蹄縣</title>,<text>吾叔端溪有肖子。星伯謹愼文雅士。長日追隨硯墨間。珊瑚碧樹映表裏。烏紗薄薄一微官。節次推遷能終始。荏苒歲月自相催。影纓亦又躋霜臺。盛代雨露偏渥厚。天鑑俯燭百里才。睠玆山峽生民困。俾汝安集而勞徠。怵惕拜辭丹鳳闕。皁蓋翩翩東門開。威紓路距載行止。美赴今趁官閣梅。八十老兄此離別。眷眷念我心如結。我亦念爾贈以言。民則必愛財則節。當質神明答聖恩。絲毫動作毋敢褻。矧乎淸白傳家名。知足之孫世所說。展鋪平生讀書功。無大無小非二轍。</text>
<title>大駕是日詣雲峴宮。遂詣下都監。餞別吳提督長慶。用宮詞軆。</title>,<text>雲宮蹕路水標南。嚴鼓鼕鼕奏已三。提督行旌將出郭。大家親餞下都監。</text>
<title>歎詩</title>,<text>翔穀驚堪啞。後來不信今。十人九空腹。萬事一無心。庶遇眞仙化。那蒙活佛臨。恠吾前夜夢。沙石盡黃金。</text>
<title>三五七言</title>,<text>春夜寒。寢不安。戒歇爐熏薄。挑頻燈炷乾。卧後沈吟是誰故。古人今人意中看。意中人。隔音塵。疊疊山出嶂。漠漠海無津。如何手把一樽酒。說盡未了前生因。說前生。一堪驚。誤讀黃庭字。遠辭白玉京。人老不見事亦老。萬頭千緖情後情。</text>
<title>畏寒</title>,<text>正月正當三十日。明朝爲始仲春時。嶒崚冰雪今如許。奈此園桃冷澁枝。但恨吾衰敢恨天。天時或有莫知然。如今苦畏春寒惡。始覺人難八十年。</text>
<title>自賀 幷小識</title>,<text>客臘至新正。一連惡寒罕前。幾盡劉人。老物恐如畏虎。忽自一日晩。覺有微和之氣。至二日尤暢。喜得可生機。以讝語自賀。二月二日生春意。是眞是乎較往時。爐炭縱踈無甚病。窓風緣入不重思。昨今以後幾微變。毫忽之間造化奇。可識天心仁愛處。曲全物物若偏私。</text>
<title>贈別宋醒荷 在和 之任高城郡</title>,<text>筆難輸寫語難形。握手猶看兩眼靑。滾滾年來何所得。高城郡守亦功名。花開洞裏宋醒荷。自昔看今富若何。家屬不知翁獨苦。尋常用度欲多多。君旣衰年寄宦遊。如何不作産金州。孟甞親己人人說。一我難當此應求。醒荷元具道心濃。海上群仙日可逢。手把廉銀買山去。金剛一萬二千峰。離別人間兩白頭。未應怊悵未應愁。記不夙世君携我。五嶽名山處處遊。</text>
<title>祁堂相公生辰</title>,<text>祁堂樞府届弧辰。慶溢門闌盛賀賓。孝子慈孫方舃赫。德星壽曜相鮮新。當今判不讓文富。於古亦稱生甫申。雲卧天行非艶說。更期六十九年春。</text>
<title>贈水仙 幷小叙</title>,<text>昔也夢得水仙花。喜而有詩。乃夢中夢之作。日來始見水仙之開花於盆者。其喜可言。夜又得一絶句。此則似夢非夢之作。較前詩境。雖淺深不同。盖于水仙緣法則存。古今人水仙詩。不爲不多。黃涪翁出門一笑大江橫句。非烟火語。多愧余前後作皆劣劣。鼓粥飯口氣也。特草蕪語。冠之詩。王淸淪謫奈君何。獨立千年水上波。欲向詩仙傳一語。意中不及夢中多。</text>
<title>寄佺庵 幷小識</title>,<text>冕所藏老梅。佺庵尙書情贈也。自佺庵泣玦。覽物倍覺難懷。前冬之寒。梅尙漠然。日來始得南枝信息。佺庵又蒙宥恩還鄕里。洵不偶也。寫一絶句。寄佺庵。閱歷花家百劫身。前冬風雪倍酸辛。南枝一動鄒生律。造化恩深浩蕩春。</text>
<title>養水仙數盆。及開見一盆千葉。</title>,<text>甆斗尋常奕葉靑。誰知還有別經營。臺重盞疊申勤意。勸使詩人醉不醒。</text>
<title>偶題</title>,<text>賤年八十二。於世已焉哉。護病今依舊。遊神去復回。深庭高恠石。麤室侈紅梅。鄙吝誰淸得。時看叔度來。</text>
<title>感石然逐日來訊</title>,<text>有說朋知篤。玉垂與石然。皓首託緣生。兩窮自相憐。纔阻一日面。可譬人十年。憶曾北社盛。始結文字緣。轉眄歔欷甚。前塵渺黃泉。世故日堪驚。孰與同周旋。况我難捨處。情根著心田。雪雨今且濘。帬屐尙翩翩。時俗重利交。死生朱門懸。感君犀一片。瑩瑩珠在淵。</text>
<title>夜又失睡</title>,<text>乍寐仍旋覺。丁東漏已稀。壁風來箭力。窓月映書輝。歎息人人阻。思量事事非。此宵又如此。那得穩眠機。</text>
<title>大不堪</title>,<text>迂濶經綸拙劣謀。無邊滄海泛虛舟。方今天下知錢貴。自古人間識字憂。細數牛毛身起粟。謾笑龍肉腹鳴漚。翁年八十餘何望。萬斛紅塵且遅留。</text>
<title>乘月携石然。步往慕隱亭劇談。時文卿 藹石 未與焉可恨。歸路得一律。</title>,<text>隱樓今夜話。叙暢近來無。公得山情者。客知月色乎。碁傍非世局。酒後盡吾徒。一事差堪恨。文卿未與俱。</text>
<title>又得絶句</title>,<text>城肅垂銀漢。山空出翠微。如天大路上。曉月二人歸。</text>
<title>示石然</title>,<text>人生一快意。之死未能忘。記否前宵事。追思興餘狂。始與石然約。聯訪慕隱莊。步自安峴隅。止於順化坊。曳筇交兩頭。籠燭導中央。初更第一點。鍾歇漏丁當。市喧俄已散。街衢凈生香。是夜旣望夜。好月揚輝光。片雲無敢翳。羣星散垂芒。仰觀而俯察。緩緩翺且翔。阿那披樹林。溪響激石梁。書樓縹緲處。燈影射南墻。咳唾啓戶入。主人方倚床。硯几分定位。碁局整在傍。驚喜了寒暄。文談資徜徉。此世酒麪貴。咄嗟得尋常。待候文卿久。向曉遂分張。浩蕩光化路。筇音不須忙。詠詩豁胸襟。誰能我遊障。通計十年內。此事今差強。歸卧寒屋裏。餘情結中腸。天然畫一幅。化作詩一章。</text>
<title>移拜同敦寧。牌招肅命。歇次得詩</title>,<text>老賤能無死。脩門復入來。天牌方下辱。地望且匪才。莫報恩如海。其何念已灰。實銜三月祿。又費太倉財。</text>
<title>答人嘲</title>,<text>吾心吾自信。近日果非狂。不謂三思好。無如內視良。紛紛蠻與觸。汩汩鹿邊麞。君去定何去。彷徨歧路傍。</text>
<title>題別有山館 幷小識</title>,<text>趙大雅秉瑜。心庵相公從姪也。新得一邱壑。有棲碧堂心閒齋杳然臺。統名曰別有山館。卽以李白詩主意。求詩甚切。屢辭未得。以古意一則副之。戲于噫。我有一說憑虛問。問頭孰有辨有無。三才旣肇判。定界不可誣。夸者荒唐說。宛香琅嬛合一隅。天上白玉京。有或新增方輿圖。秦時風雨漢時淸。黃道眞去亦糢糊。文章口法本弔詭。謫仙之詩迂且迂。謂有天地非人間。天地人間怳惚乎。笑而不答碧山棲。桃花流水等閒區。後人看作不刊文。安得烟霞茅可誅。白城嗜古士。握瑾而懷瑜。墨點辰韓小邱壑。靑龍一氣蟠畿湖。種粟種藷活十口。築室築㙜樂一軀。自謂大經綸。自謂好規模。欲向岳神質。責人文字如責逋。我非於文識軆裁。我豈能文得膏腴。九原可作心太平。指心庵相公。 放筆輝煌映眉鬚。</text>
<title>和南原楊相一</title>,<text>何人謂我嗜爲詩。詩外都無我所宜。八十年來餘白髮。梅花盆底寓鷦枝。斗南一士到京城。近有輝光遠有聲。致我殷勤緣底事。論詩元自託心情。</text>
<title>題姜雲坡 景煕 夢遊詩卷</title>,<text>烏飛兎躍太何頻。一轉頭間八十春。乃欲從君山寺去。卷中同作夢中人。</text>
<title>春慵</title>,<text>𩄡𩆷春雨庭苔綠。料峭春風門柳黃。春雨春風正如此。雞聲時復出隣墻。冬衣不脫身猶重。朝飯兼鋪腹已充。坐見南山烟細起。萬家住在畫圖中。檢書名目消多日。栽樹工夫憶往年。有意無心渾不覺。山禽來啄竹欄邊。陰晴不定時時異。景物相爭刻刻新。何事可宜無事我。琴囊藥且棲塵。年衰自外親黃嬭。巷僻仍無來白丁。㗳坐蒲團如木偶。不知是醉醉還醒。</text>
<title>三月三日雪</title>,<text>三月三日時正當。風邊雨際雪何狂。錯疑春事今年早。特見梨花滿地香。</text>
<title>是日凍梅始爛開</title>,<text>梅花本與雪相宜。恨在前冬凍失時。畢竟一番還債案。灑窓瓊屑映枝枝。</text>
<title>懷經香</title>,<text>何日相逢日。說吾所欲言。春晷長如年。靜坐一惱魂。時時望空際。塔影其下村。萬瓦鱗鱗處。西巷小斜門。芸香塞破屋。床榻傍琴樽。想像若致身。主人接溫存。君亦必神會。幾到玉垂園。</text>
<title>晩梅愈看愈好</title>,<text>老屋氷霜寂寞濱。窓南數樹闇然春。無嫌往事先天屬。忽到今時特地新。名士風來書氣勢。美人心似玉精神。不知我與林君復。孰是前身孰後身。</text>
<title>贈廣德申生 定均</title>,<text>廣德江村申定均。龍鍾却似下流人。偶然一說瞠吾眼。君是當今懷葛民。</text>
<title>怯寒</title>,<text>三月淸明倒未花。古來傳說一無差。溪橋望遠疑舒柳。山圃耕深戒種瓜。節物今春多晼晩。人情何日共繁華。少年抵死工時態。白紵新衫競自誇。</text>
<title>奉和祁堂相公贈詩韻。相公謝我送梅而有詩。</title>,<text>有梅厄凍雪。開花時遅遅。一笑憺相對。春風泛繐帷。契契流節歎。靄靄停雲思。樞府深似海。偶及晤言時。槖駝計已窮。羣芳不在玆。致我一盆景。愛好公自爲。謝語侈申勤。詩香來浹肥。聲應氣求地。有無宜共之。攬物情所感。保此歲寒期。</text>
<title>自春徂夏。久斷詩筆。忽然有詩。卽四月十一日。</title>,<text>歲月怱怱太不情。及今又此聽流鶯。擁爐未就金丹藥。對椀常虛玉糝羹。獨掩蓬門無故舊。同知樞府是功名。南營詩到多驚眼。幸與羣賢並世生。</text>
<title>鎭日朽木之戒忒甚</title>,<text>綠陰天氣敎人慵。鎭日晴窓睡太濃。硯有棲塵閒筆役。圃經洽雨失瓜農。觀光坊僻逶迤巷。引慶山來繚繞峰。快馬高輪非夢到。如何携出一枝筇。</text>
<title>讀蔡梅庵消寒九疊詩。玉垂以消夏一篇步韻。亦足一好事。</title>,<text>芥珀磁鍼元相引。事貴合縫起透筍。萬里音信咫尺間。秋堂學士纔旋軫。玉垂爲雲梅庵龍。嘐嘐然有古人風。九疊消寒詩卷子。味之醺如吸翁翁。擊節余亦能高詠。一輪明心掛心鏡。鏡裏相對兩衰翁。欣喜注射眉鬚映。西成書屋排冬筵。厚田瓊韻始得傳。當代名碩量玉尺。同文天下來朝鮮。何况德化盛輝萼。燉煌家世喩五索。愈出愈奇綺語新。枝枝葉葉花灼灼。向空作禮勸一杯。髣髴燈深鉢響催。及爾臭味吾何恨。三生石上證岑苔。屛使玄冥不敢迹。但見室中生虛白。犀碎玉辟徒自爲。披襟可爽天水碧。四時何分陰與陽。趙盾畏日出扶桑。矮屋騰騰炎炎火。汗漿流濈叫天閶。乃念滕六飛尺雪。惱殺貧人及老客。消寒消夏孰重輕。都覺坐卧不安席。是我說法妄如雲。遠愧梅老揚靈芬。心香爇炷懺宿果。八十翁今沐蘭熏。</text>
<title>石然日必訪我。我以一蔫壺俱火紙等候。用諧語。</title>,<text>人事人情不可無。勸君必進淡婆姑。先期等候申勤意。火紙封留短頸壺。</text>
<title>贈石然</title>,<text>前身應是一軀身。分作雙身了宿因。十死九生何足計。胸中長有四時春。</text>
<title>贐別朱曼君 銘盤○卽大陣吳提督幕賓</title>,<text>懿夫朱曼君。堂堂一時彦。江蘇古家聲。發此文采絢。瑾瑜斂若無。自寶豈自衒。督府振武威。幕賓重遴選。肅肅從征日。虩虩驅赤電。林䓗不可數。名勝百六掾。間以文讌盛。出言卽黃絹。采船貫虹月。卷㡧交摺扇。比及三年久。東士有餘羡。迎接石蔆在。金石蔆爲伴接官。 應酬窮變現。蟠木且先容。錯愛于老賤。苔岑證此生。笑談替筆硯。每會必筆談。 蓬戶枉相存。曼君先顧弊居。 ▼(火+冂)照心一片。慰藉孟嘗親。同輩誇面面。結識非偶爾。離合自繫戀。馬港忽天涯。歸帆疾於箭。衰洫八十叟。無端遅出餞。棄我縱如遺。誰障夢中見。托與石然語。曼君從黃石然。索我贐章。 爲我致眷眷。君去須努力。靑雲順風便。</text>
<title>漏床可悶</title>,<text>毋患衣衾濕。敢期几簟乾。心心惟一祝。書卷保平安。</text>
<title>次贈邱履平見寄韻送別。履平詩多感慨語。用和其意。</title>,<text>督府千軍鎭海邊。法船來舶爾胡然。扶持一策無過是。外內交修當勉旃。險絶山川元要地。光明日月正中天。送君別得生怊悵。贊畫年來賴幾賢。</text>
<title>借讀起亭翠雲詩卷。艶羡無斁。用原韻附題以還。</title>,<text>桂山林壑本淸幽。象得堂堂百尺樓。叔夜琴傳希世調。孟陽詩出替人愁。一時英俊多知己。萬里滄溟又壯遊。正是天中佳節會。風流遺韻翠雲留。</text>
<title>晩來雨𩃎𩃱。吳員外適至。竟日談討。又用前韻共賦。</title>,<text>漫雨連空事事幽。墻樹層陰羃一樓。適我困眠徒護疾。得君來訪足排愁。同中樞是閒身世。余時縻同中樞。 員外郞猶表宦遊。吳今員外郞。 可使有錢能買酒。如年永日好遅留。</text>
<title>祁堂相公新占白鹿園。次韻。</title>,<text>溪碧山靑護洞天。相公居住足雲烟。一亭新掃多書福。下界平臨淡宦緣。禽語時聽踈箔外。馬塵不到斷橋邊。南隣老客頻頻賀。厨茗園蔬大有年。</text>
<title>又次</title>,<text>方塘之水洞如天。其下𣰦毶數柳烟。端合置亭常管領。不妨謝客了因緣。韓富名成棋局外。羲黃夢入酒尊邊。公今享 缺 升平福。爲祝前頭壽永年。</text>
<title>數日跡阻鹿園。用前韻述此憬𨓏。</title>,<text>不到東亭纔數天。依俙魂夢澹於烟。云何可得林泉賞。從此難爲翰墨緣。塵影如瞻金鏡裏。扇風來拂碧雲邊。病中消受元無法。遅日閒牎又抵年。</text>
<title>睡餘又用前韻</title>,<text>殢睡難堪日午天。一身渾濕遠山烟。病餘亦有無窮味。老後還多不盡緣。種竹栽蓮甘分內。藏書蓄畫怕名邊。簷暉已射簾陰薄。將奈三庚厄閏年。今年有閏。梅黃時節石榴天。詩料層生淡宕烟。白髮可憎難免事。靑雲雖好不當緣。唱酬忽作商量外。伴侶來從阿那邊。聲韻色香非足論。但堪消遣日如年。</text>
<title>是夜月十分光明。愛不能眠。又用前韻。</title>,<text>一輪月自獨當天。萬里都無半點烟。正是虛明存氣象。肯將圓缺說因緣。山河影入平臨下。星斗光扶列侍邊。中夜彷徨眠未得。老夫狂興㝡今年。</text>
<title>又用前韻自述</title>,<text>起居動作信吾天。㝡好山厨起炊烟。眷屬每憂无妄疾。詩人相賀過從緣。充然得得栽花後。甚矣時時揖石邊。昨日如斯今日又。何難送盡甲申年。</text>
<title>又用前韻出洞</title>,<text>晌晩無心出洞天。一筇搖曳澗西烟。如逢好客休回避。欲向名山且結緣。末路經營多料外。餘生歸屬在詩邊。行人見我鬚眉白。哄道斯翁是大年。</text>
<title>書事又用前韻</title>,<text>甕中坐守小圓天。驚恠人情散似烟。瓦注輸金眞安計。瓜田生豆又何緣。休提白髮談論上。只對靑山寤寐邊。短歎長吁歸一笑。吾今已老太平年。</text>
<title>近夕又用前韻</title>,<text>斜日亭亭欲下天。南山一抹碧浮烟。行人歇泊方關念。夕食句當且了緣。縱有巷傳歸耳外。更無家累到身邊。云何可得齁齁宿。穩享今宵若十年。</text>
<title>記鹿園事</title>,<text>磐石筇枝處。經營一笠亭。氤氳滿城氣。收入我門庭。山塘開半畝。著意種蓮根。計得三庚候。觀花好一番。</text>
<title>歸路</title>,<text>厜㕒山疑立。瀄汩澗鳴來。二客相前後。言從雲處回。</text>
<title>養花</title>,<text>中郞甁史我何能。欲問花神喚不譍。夢到西山碧雲寺。軍持淸水爽於水。</text>
<title>雨屋應接無聊。用李玉溪排律韻擬傚。</title>,<text>曉霔朝仍霽。墻陰見綠繁。慵來知我病。憶遠向誰言。纔去如無事。乍忘忽更翻。淋淋傾葉勢。歷露庭痕。曳屐廵周圃。揮鋤决管園。人情所難測。造化家中論。</text>
<title>又閱袁中郞集。有所感。遂拈一韻。亦不能不擬傚。是日風雨陰晴。極眩幻。</title>,<text>偶然爲詩苦攢眉。吟吟囈囈費多時。俄來噪鵲誠何意。又此鳴鼃不可知。庭下層生霖雨草。墻邊顫有颶風枝。靜觀物物皆歸我。我自無心物自隨。</text>
<title>睡起率寫</title>,<text>連日南風雨。言皆占有年。靑山生古色。白晝得閒眠。無客看書好。乞隣種竹便。吃茶茶味悅。一椀卽神仙。</text>
<title>奉賀祁堂相公</title>,<text>嶽神賀公語。公得難得時。人與境相遇。頤養自怡怡。白麓好林壑。山雲漾溪漪。氣候變朝夕。景物流碧滋。元老休閒日。華首振風姿。下里有二客。不期以爲期。枯藤支傴僂。苔屐度逶迤。淡精飯腹果。淸虛談肉飛。栽樹又種蓮。煕煕亦忘歸。歸後郵筒字。誰知惠連詩。</text>
<title>七月九日雨終日夜不止。賤病癢證。尤不可堪。</title>,<text>搔搔刮刮癢難支。客雨催凉又不宜。此老豈知身外事。農家惜穗若金時。</text>
<title>自慰</title>,<text>老者天之癈。那由強傚人。日爲都妄說。俄事已前塵。書帙抽籤慣。飯盂擧匙頻。噫吾懷葛世。限死得長春。時時我問我。我是如何人。髮禿千莖雪。心虛半點塵。卯茶成癖久。晝枕伏魔頻。手灌甆盆水。養花別作春。恒河沙數內。我亦如人人。猥托芸香力。律霑蓆帽塵。桂山消息絶。鹿洞往來頻。形跡摹難得。溫然一段春。</text>
<title>和倉山</title>,<text>倉山書到散慵昏。讀對如同舊一村。信息非遙從撥路。情痕無跡別開門。于今官事公多暇。外此離懷我豈言。詩去詩來差足慰。恬川笥裏貯詩魂。可憐消瘦沈休文。不是營營役世氛。簷鳥來窺疑有事。隣狵遞吠抑可聞。縱多閒夢流爲水。已擲名心散似雲。寫字作詩餘一累。自朝至暮亦紛紛。</text>
<title>追補龍灣竹枝</title>,<text>美山亭裏錦囊紅。秋月庵中梖葉風。種種光輝增什倍。府人贊頌我明公。倉山近遊是處。鈴索蕭然篆盝苔。妓生奉硯墨常催。從前恬嬉成何習。刱覩卽今等內來。雜技平民大害財。官家禁飭至嚴哉。生憎討捕將校惡。富漢江牌不捉來。本府雜技。成一難醫之瘼。各廳官屬敢言疲。苦待衙門退令遅。使道公心深遠慮。備邊燭底讀書時。備邊燭元是灣府名稱。今能存舊否。南垣多毁西廂摧。稱意春風長草萊。尙有夕妝 花名 花幾本。若待主人今不開。每見上洞本第景色荒凉。庭前夕妝花。若待主人公之號。</text>
<title>寄朱曼君 銘盤</title>,<text>昨夢金州月。淸光照與誰。言從廣寒到。忠信玉皇知。君在從征日。吾惟結識年。宿生帶何福。積到此因緣。自君挂帆去。如缺弟兄歡。萬頃滄溟濶。老情欲寄難。一恨餘生大。南營未執鞭。有時長歎息。漭漭隔雲天。時時光恠發。泛我小茅廬。文若經過處。又來一紙書。二竪於吾薄。欲遮東野雲。死生無足惜。何以更逢君。葸萎難勝筆。不盡意中辭。但願君崇德。音雲答盛時。</text>
<title>恨老</title>,<text>神垂意蕊氣相隨。昨日還同少壯時。兩眼纔能分黑白。四肢莫不出之而。尋常應事都難事。苟且裁詩強謂詩。但費飯盂無用物。尙今活置欲何爲。年老心閒歲月長。百花叢裏坐茅堂。晩風續續槐陰邃。夕照翻翻雀翅黃。久病不言爲上藥。遇書多讀始眞香。傍人若問翁何事。白首依然一飯囊。</text>
<title>橘仙趙秉泰家。乞金錢花。</title>,<text>玉篆牌旁限此生。紅紅白白幾多名。橘仙愛我應無惜。乞得金錢一快情。</text>
<title>感花</title>,<text>桃李春風花滿城。香車寶馬恣橫行。可憐今日深園裏。蜂蝶猶尋未了情。</text>
<title>次橘仙寄詩</title>,<text>視官今失職。又復局窓陰。那得精神聚。勿嫌靉深。善忘元例證。貪睡自無心。靜坐奇奇事。耳鳴衆妙音。</text>
<title>偶成</title>,<text>有月不看無月同。近來吟病曲房中。何當捲破昏蒙被。倚遍高欄西復東。</text>
<title>橘山有謔作。吾亦以謔語和之。</title>,<text>人識如今趙令稀。比隣之故特相依。玉環不貴爲圈子。靑氅無殊白葛衣。政事望筒名則漏。進封物種眼何肥。同知山屋淸如水。終日圍棋孰是非。多君詩路坦無窮。恰是雲鬥說法空。借屋看屋消永日。談時又得晉人風。虞侯營將是何官。篋裏軍裝歲月寬。各國輪船今又到。請君莫好一身安。</text>
<title>癢病近日難堪。曉卧自責。</title>,<text>八十貧而病。自然起百憂。治心終未固。爬癢不知休。</text>
<title>失題</title>,<text>三時側耳耳頻鳴。鳴在何邊不可名。大抵是吾心地弱。未應驚處善爲驚。寂寂孤卧合兩睛。無形之處若尋形。盃蛇弓影誰當劈。勖我淸心始定情。病也駸駸百恠生。癢來逐睡睡難成。向空試問何其夜。大礮聲知罷漏聲。新法大丸礮。每於人定罷漏午正三時。特放之。</text>
<title>又次倉山韻</title>,<text>凉雨如秋感我思。無聊吟囈又成詩。但看庭卉離披勢。奈此隣朋阻隔時。老後自然多不好。人間何事可相宜。酒中想有難言趣。勿揀陰晴荷鍤隨。</text>
<title>又次</title>,<text>咫尺門前陌路通。卧聞更漏報丁東。事生如醉還醒際。詩在無心有意中。一枕睡爲閒世界。兩盂飯是富家翁。養成老物將焉用。八十來造化功。</text>
<title>又疊</title>,<text>閒中自有古今思。或寓於文或寓詩。此處留心非別處。昔時追想卽當時。製茶鍊藥容何病。植竹移蘭㝡可宜。鎭日閉門常寂寂。俗人不喜陸天隨。天隨生不與俗人交。劇條蛇盤細路通。齋西隔在小安東。一茅笠覆枯烟上。萬瓦鱗鋪潤屋中。衰矣常多書咄咄。傷哉難得酒翁翁。無端時向廉川句。書畫琴棋議策功。</text>
<title>偶閱劉文房詩。如逢舊識人。喜不可盡。而唐人音調。難與今人言可歎。試借其韻。</title>,<text>快士襟情白閣齊。至今來往翠雲西。文章舊謝金秋史。樂府曾傳烏夜啼。萬目張皇爲世賤。片言磊落向誰低。經營未就身先老。遅買牙湖數曲溪。於物不論齊不齊。但令長醉玉東西。雲來雲去何心意。花落花開任笑啼。近日衣章條目變。今年農望殿頭低。廬山結社申勤約。修靜同携入虎溪。</text>
<title>偶題</title>,<text>吾自吾廬愛。已多觀物時。鳥來唯 一作餘 厚蘚。蟬去忽 一作有 空枝。澹淨新時好。蒼凉近夕知。風欄如掌處。坐卧足吟詩。</text>
<title>贈草蟲</title>,<text>凉露凄風乃欲秋。嘈嘈切切不知休。干渠甚事當今世。都管乾坤有限愁。</text>
<title>喜晴率寫俚諺</title>,<text>行年八十二。常謂壽多辱。始覺生世日。無窮者人慾。是故當知否。試以今日錄。今日以前日。死日非不足。淫雨久成霖。畢竟無禾粟。望斷生一路。將奈飢來督。曉起拓窓見。簷溜忽斷續。化樞頃刻斡。晶晶天似浴。反風從西至。羣星列如燭。禜應奏影響。聖念回邦籙。少焉東方曙。天階昇瑞旭。庭柯報晴鵲。繼以雙鸚鵒。我若死在前。何處問堂獄。更願加八十。永囿此亭毒。</text>
<title>富平客來宿</title>,<text>梓西深巷小荊關。凉雨翛翛客未還。昨日舟來楊子渡。前春書在桂陽山。人情已熟看逾好。世事多端語可刪。昏後始供三白飯。貧家惡主我何顔。</text>
<title>曉坐</title>,<text>一連何事雨無定。猶不失時鷄數鳴。欲寫此間心所語。米分明處強分明。</text>
<title>悶農</title>,<text>發穗之時野老言。悠悠一望係中元。重宸憂念天應格。禜祭虔行四大門。</text>
<title>又雨</title>,<text>中夜幡然起。噓噓雨又來。此心眞若碎。欲語且難裁。月隱庭沈樹。霧濃澗積苔。吾王憂穡事。香祝近臣回。</text>
<title>贈友濂</title>,<text>我生今人世。欲見古人風。友濂厚隣德。買屋嘉會東。棲遅蔭路積有幾。靑雲一蹴名滿耳。君不見白角▼(山/韯)𡺼上千丈。峻論高談孰如此。以君家世世所稀。亦君文章當六飛。秋部侍中官不薄。班次儼然裝褡衣。倉山需代亦云久。馹騎西來得安否。新尹行旌問何如。朶雲乍隔摺紙書。夕妝花 倉山庭卉名 發足堪賞。迨及其還朝暮往。風凄雨冷阻相思。卽今但使庭草長。歸裝必帶紙塗甁。我與君同痛一傾。老夫偶步懷人句。碧樹嚖嚖夕蟬鳴。</text>
<title>贈歐堂藹石</title>,<text>仲氏 歐 叔氏 藹 不可分。慕樓松舍世故紛。同堂至愛不計年。時一相思訪二君。繄我獨無車與馬。老脚蹣跚山之下。一筇一屐慣濟勝。往來輒似得意者。柴米油鹽亦及謀。爛熳詩場欣唱酬。盛事門闌無此若。暮境不向他人求。</text>
<title>偶檢張文昌詩。取各東西一作。用韻次之。</title>,<text>游人別。一東復一西。用原句。 出門一笑康莊濶。靑芒屩視碧玉蹄。目逆而送三歧處。終日辛酸又醎苦。下堂拒門各規模。有時席上怱怱語。頭戴天遠脚踏地。千里萬里元相異。尙存一線眷眷心。彼哉彼哉豈我棄。游人出。朝東復暮西。得得信我一雙屝。賽却高輪及逸蹄。華堂酌酒爛熳處。甘者本甘苦不苦。擊節時時低而昂。如虹之氣如雲語。別有管鮑論心地。生死當前無改異。歸來一宿天再明。此道豈知今人棄。</text>
<title>聽笛歌</title>,<text>先生莫是天上謫。降作人間八十客。人間八十二年間。怳惚今聞一聲笛。盈於天地古今愁。滔滔付與水東流。環顧此世一身在。凄風凉雨感新秋。誰家玉笛遠一叫。入耳如聽劃然嘯。我豈從前妙審音。大抵其非冲和心。欲泣欲愬不可極。昂時渺渺低時深。宛轉坐卧曲欄後。搔搔禿盡雪華首。</text>
<title>褡𧞤歌 用王仲初白紵歌韻。賦今褡𧞤。俚語雜陳。</title>,<text>道袍直領全匹燦。周衣褡𧞤用匹半。府甘街榜限目成。狹袖鮮服相笑迎。金銀釦子裝束巧。縱橫縇紋層層生。出入便捷誰當曉。寶馬華輪光相照。滿城桃李增窈窕。新裝服飾朝復暮。錦繡不礙珊瑚樹。通衢中字鼕鼕鼓。白紵歌艶白紵舞。聖上御極十換星。百弊俱蘓治化明。鶴虎之補分兩庭。省費利用盛德意。萬姓歡悅不成寐。新服奉承敢忽棄。</text>
<title>遅倉山 用孟襄陽高陽池韻</title>,<text>灣府前尹入城時。倘然來醉高陽池。張南周北欣相隨。二豪之間孰能窺。老夫屈指西向久。華舘秋柳𣰦毶垂。鬱林載石漫是非。北海歸裝 趙尙書鍾永 近所稀。功名不用一錢買。篋中但有新樣衣。以余觀夫達觀者。安知得失塞上馬。朝曦纔昇夕暉斜。已老無足流節嗟。陶陶其樂破屋下。明月淸風四海家。</text>
<title>贈濂川 用高達夫大梁行韻</title>,<text>礧落襟情豁達識。濂川學士今時人。軒軒七尺嘐然笑。扇面已空圓規塵。卜居未必遠城市。數椽敵他傑搆起。宏吟麗作時時發。老夫亦嘗附下里。君家百年峻持論。遺韻餘澤至今存。一世指點孰敢侮。水之源兮木之根。瑚璉美質蘊宿抱。自有胸中太玄草。雲龍風虎盛際期。我欲云云治中道。鬢霜已至尙不侯。毋須落魄營糟邱。澗松園花元早晩。古人今人同一流。</text>
<title>白頭吟。用張文昌題韻。</title>,<text>我有綠綺琴。不彈白頭吟。豈待丁寧絃上語。種種已見雪華素。憶曾無失瞰東隅。蒼凉日出扶桑樹。中前中後未云衰。膂力方剛誇壯時。時時撫琴欲動操。世間事事足相宜。朝來始覺黃金鏡。綠髮倒挂蕭蕭影。想是文君當日心。雲愁雨泣無所定。眼前可招琴魂返。吾寧自彈一引滿。</text>
<title>七夕次崔顥韻</title>,<text>七月七夕誰家練。辛勤借手透鍼線。河東居住河西近。隔水脈脈不相見。綠意繾綣紅情幽。每年一度歲月流。請君勿爲人費巧。專心自巧女與斗。</text>
<title>又題一絶句</title>,<text>君家離別恨終天。一老一年今幾年。沙數星光無限點。但敎靈匹少因緣。</text>
<title>七月望夜月</title>,<text>七月望之夜。老夫忽驚奇。圓魄泛雲際。聳臨碧琉璃。東窓射其影。影寫庭樹枝。枝枝復葉葉。層疊又參差。活本自然畫。位置鬼神隨。怳惚目一寓。曠漭心無涯。有景道不得。世難絶妙辭。非月影何有。非影月何施。月乃稍稍上。影亦稍稍移。無意有意間。豈爾所能期。愛此不成寐。坐卧如狂癡。噓噓長歎息。玉垂顧玉垂。上下千百載。可語者誰誰。</text>
<title>東坡赤壁以後古今詩文家。以東坡作旣望主可笑。玉垂亦免不得一例語。有三絶句。</title>,<text>文章赤壁蘓東坡。獨擅千年不數他。想是後人工執拗。江山無限月明多。八十年間旣望遊。茫然不記莫回頭。九原可作東坡語。許我當今第幾流。空庭如水屋如舟。重露輕風泛我遊。可笑當年和仲老。人間看作別般秋。</text>
<title>曉來又有一作。戱劇堪唾。覽者恕之。</title>,<text>三更四更寂寂夜。千里萬里迢迢秋。秋情夜情何件物。不放吾人不作愁。</text>
<title>自歎</title>,<text>窓黑書虧全日功。如何作計此老翁。翁年八十無所好。綑屨織席曾未工。芸香錯落結心胸。六月七月今年日。癢病抑搔常汩汩。經史子集不離眼。黃嬭雖親亦忘疾。鎭把牙籤摘卷看。卧安於掌坐安膝。神惠一種奇妙術。昨日吹萐氣昏蒙。今日葸萎不可風。遮遮掩掩畏如虎。一點明何到此中。烏絲欄隔烟雨霿。几案無味蔫壺惡。有月之目同無目。寧使不食可不書。長長夏日枵然腹。歎息一向虛空語。明朝還我春書福。</text>
<title>贈經香 用岑嘉州燉煌太守韻</title>,<text>經香提學華國賢。使我神蕊白日眠。忠孝文章景淵泉。洪左相奭周。 乞與彌甥書農田。鳳質彪彩夙燦然。當時得輿自妙年。靑雲一路九重天。朝登法講夕离筵。賁我贊我大朝鮮。商鼎周彜金飾鈿。赫赫華胄克光前。厥施斯普不可邊。同列望君牧羊鞭。節次推遷豈直錢。幷世之幸老夫偏。</text>
<title>歎老行。用王摩詰隴頭吟韻。</title>,<text>草堂盡日無來客。槿花開落紅間白。主人遙卧木闌干。誰家吹送一聲笛。欲把瓊枝咏四愁。歲月居然此中流。世間萬事徒爲爾。三十年前已白頭。</text>
<title>題隣少輩詩卷</title>,<text>病中神氣不淸明。茶藥紛紛外事輕。過境無非虛閱世。前頭未必欲延生。蒼茫之際來秋色。遠近難分起夕聲。北里少年今問字。應酬聊作片時情。</text>
<title>看書樂。用儲光羲薔薇韻。</title>,<text>古人何處尋。賁隱羣玉林。啓我後人一片心。後人感激當惜陰。烏絲欄上字行半。妙言要道誠服玩。理中得之分條脈。千眠縟繡披凌亂。果然飮食需芳菲。薇露日沐焚玉蕤。盈天地間道則一。尙有迦葉傳其衣。靈心匠意滋流液。兩腋風生能肉飛。數椽寄吾小娘嬛。千載萬載同所歸。</text>
<title>新服之夜。䨓雨大作。忽復天晴星晰。</title>,<text>轟䨓奕電奮靈威。頃刻羣星歷歷輝。但願吾王法天造。與民同著舊時衣。</text>
<title>大殿誕辰</title>,<text>聖人誕日今朝是。用唐人句。 劦氣歡聲八域中。癃耋賤臣成土水。鵷班獨阻拜三嵩。</text>
<title>快子歎 褡𧞤俗稱快子。○用高達夫邯鄲少年韻。</title>,<text>玉色周衣藍快子。廣帶銀釦映表裏。新令之下新愈好。競自夸毗判生死。爾短我長說紛紛。三三五五如雲屯。道上兒女爭目送。彼人朝謁孟甞君。賓客叢中論厚薄。紗羅村俏分京索。一樣賤品等貴遊。文章辨別從何求。洋船和艘開港日。必見異錦來壓頭。</text>
<title>贈經香。用李頎樂府詩韻。</title>,<text>缺 與古人遇。古人文章同一路。包括宇宙萬千年。上林子虛工爲賦。堯舜葛唱罄其宜。化日高揭扶桑枝。降自後代若枝木。大小孔楊皆戲兒。文藝芳潤問何所。精白梔蠟多謬許。仰觀俯察漭空濶。彷徨彳亍吾誰與。有時欲言張衡愁。經香今卧元龍樓。老腹枵然無一字。恃君請貸監河侯。</text>
<title>晴月特特可愛</title>,<text>冰如淸又鏡如光。起拓南窓月欲狂。墻角風扶新竹勢。庭心露泛紫蘭香。身當此夜眞多福。夢到千年不可方。擧似人誰許玄度。襟情多得理中長。</text>
<title>奉和祁堂相公</title>,<text>白鹿園中萬慮輕。一團和氣在門庭。淸泠水煮延年藥。遠近山看活畫屛。不是離羣方絶俗。正知緣督始爲經。前人誰得昇平樂。綠野平泉適性靈。</text>
<title>曉起翫月。用前韻。</title>,<text>風微如縷撥雲輕。全月精神已在庭。虬漏轟鳴新大礮。蚊䨓漲度一重屛。從來朦境人難遇。歷數良宵我幾經。驚叫彷徨仍不寐。心機誰使入虛靈。</text>
<title>朝起寓目</title>,<text>庭觀難悉數。色色嬋姸。澹處多眞意。無如白鳳仙。</text>
<title>奇恠</title>,<text>噉之強欲辨酸鹹。奇恠同知 職名 此散銜。八十二年歸一夢。百千萬事付三緘。徘徊無用王戒麈。戰門寧嫌項籍衫。其死其生非損益。有誰香糈問巫咸。</text>
<title>偶吟</title>,<text>翠雲峰下是吾家。病裏閒情翫物華。久雨晴看禽啄蘚。晩風吹使蝶黏花。人於世賤言何用。事與心違計本差。三年未做團圓夢。弟兄南北又天涯。</text>
<title>倉山寄二詩於恬川，玉垂。戲次。</title>,<text>倉山那得不相思。况見倉山遠寄詩。京洛親朋如往日。關河消息阻多時。支離膄廩辭之可。出入脩門分所宜。元是一端猿鶴夢。櫽括倉山句意。 隨君去處鎭相隨。撥騎飛來信字通。輪傳嘉會洞西東。宦情莫說形容外。歸計頻成夢寐中。疑若騫騰惟此友 恬川。判知搖落有斯翁 玉垂。倉山屬意吾能忖。詩壘看君第一功。</text>
<title>甲申六月廿七夜又次</title>,<text>灣河迢遰繫人思。一事相關又在詩。幾度隣園花發後。每當山閣月明時。品流此世誠難得。離別衰年所不宜。摺疊書中如對面。唱來酬去影形隨。詩人腸肚貴相通。居住何論西復東。壁合珠聯光射處。龍興虎嘯氣求中。名場幸有靑雲士。窮道猶憐白髮翁。北里少年常所語。倉山多得玉垂功。</text>
<title>又寫一絶</title>,<text>吏部侍郞灣府尹。一身兼帶二身銜。老人柏悅容何語。短紙胡書付遠緘。</text>
<title>夢後</title>,<text>人言壽者好。而我不以然。壽者久於世。其好在何邊。世之所見聞。度日如度年。諸公 謂海𤩽一輩諸公。 先我去。太平卧重泉。近發壽者夢。壽者誠可憐。</text>
<title>懷經香</title>,<text>井井十字衢。岧嶤墖影橫。誰謂居相遠。心內照燈明。不見其人久。忽焉鄙吝生。坐長夜。風雨聽雞鳴。料得一般地。其人亦我情。</text>
<title>吾病</title>,<text>未講軒岐術。吾病吾自醫。繹驗標與本。對投何藥宜。粗識文字祟。經歷多昌披。一日又二日。駸駸及此時。發源膏之下。攻達非所施。太上溘然已。其次寬心爲。胸海洗而淸。喬松亦可期。擲筆一放笑。論證斷無疑。</text>
<title>倉山書寄鴨綠江旣望舟遊詩。率題和之。</title>,<text>知君鴨江遊。何遽遜赤壁。官厨盛濟勝。旣望不寂寂。意中千載近。坡翁如目擊。是夜水與月。瑟瑟聽岸荻。龍吟裂石聲。空際飛遠笛。將身駕一葉。浩浩忘歡戚。人生須臾間。自然多閱歷。一我所難得。一我所易激。日求聲色外。二者時來適。客亦能知夫。命妓樽更滌。樂此無盡藏。不覺衣露滴。發書讀君詩。君詩誰敢敵。</text>
<title>題隣生軸</title>,<text>爾輩開詩路。終當盛世鳴。必思深遠詣。無須太縱橫。文藻誰人在。風雲是處生。悠悠吾所望。能識老夫情。</text>
<title>果難禁</title>,<text>無時頻點檢。衰惡果難禁。當食輕眞味。試衣緩促襟。瞢騰非比昔。恅愺乃如今。但幸餘緣在。低徊翰墨林。</text>
<title>不能寐</title>,<text>老人經夜法。豈得易言哉。鮐背安衾內。尨眉揀枕隈。燈焚詩跡去。砲滅夢痕來。太上無過是。達朝動鼾䨓。</text>
<title>病不堪</title>,<text>支離筋骨是何人。日日難堪十二辰。五爪紛紛搔癢處。遍身都作老龍鱗。</text>
<title>寄贈藹石賢從 附小叙</title>,<text>八月望夜。玉垂訪藹石。藹石訪玉垂。竟遇諸玉垂所。多奇絶事。足慰病餘悒鬱之懷。席散遂得一詩以寄。黃昏試屧枉相尋。及到鍾鳴喜不禁。此往彼來分異路。始違終合見同心。燈花錯落論書好。麈柄高低警世深。端正今宵望何極。澹雲無作片時陰。</text>
<title>乘月訪徐秋堂。厚有翰墨之娛。其巫閭石尤特。時奇翫。</title>,<text>稷下淸風 稷秋堂屋稷下 已千年。徐孺莫是魯仲連。宛委琅嬛宿世身。證者其誰月在天。眞形縮本醫巫閭。滃滃霞氣來眼前。何處老翁元章癖。東海袖無愚公緣。剔燈小話澹有味。茶鐺又試玉井泉。歸檢雲峰天柱 雲峯天柱諸刻。亦秋堂所藏之借玩者。 字。心香一瓣碧生烟。</text>
<title>夢有人以周情孔思四字。勖我勤勤。遂得此絶。似是夢作。</title>,<text>但知衣飯一身便。談笑人間八十年。誰把周情孔思字。夢中牖我喚醒然。</text>
<title>謝菊</title>,<text>八月中旬早欲黃。菊天何日不重陽。今年厚得花神助。桑落樽邊卧醉鄕。</text>
<title>責菊</title>,<text>花色花香天下無。花家禀得正規模。從知萬事難如意。方到花時老葉枯。</text>
<title>贈崔生龍田</title>,<text>崔生奇氣起衰慵。談到崧山碧攢峰。我且羡君居地好。焚香日讀在田龍。</text>
<title>仁巖書所小話</title>,<text>桂山洞僻小茅茨。蘊藉談心日午時。萬里靑雲洪學士。千莖白髮趙同知。人情漸似攻堅木。世事誰當救敗棋。坐對黃花多感慨。請君一讀往年詩。</text>
<title>重陽前四日 附小識</title>,<text>潘邠老滿城風雨近陽句。千古絶調也。謝無逸廣爲三絶句。亦千古絶調也。今吾病枕。計去重陽四日。又此風雨。節節可異。今古同情。多有所棖感者。以謝韻三絶句次之。以二韻二絶句續之。滿城風雨近重陽。看到黃花夢亦香。我欲寫情苦難就。腰圍瘦减沈家郞。滿城風雨近重陽。緬憶潘郞及謝郞。千古詩情誰共語。淵明籬下此花黃。滿城風雨近重陽。昔日詩朋共把觴。怊悵人間吾獨在。不知何處問同行。滿城風雨近重陽。不是多情亦斷膓。紅樹靑山如許地。攪人心緖入蒼茫。滿城風雨近重陽。秋色秋情不可量。地下若逢二君語。詩家三昧較誰長。</text>
<title>魚一齋，申陽園約玉垂會賦重陽詩于申雨蘅書所。及會洪仁巖，韓藜堂，李星谷與焉。</title>,<text>重陽舊事夢如絲。黃菊花看澹艶姿。忠獻文章留晩節。老泉志氣壯今時。茶香初熟論心地。琴韻如逢敵手棋。八十衰翁衰且病。當樽題句此遅遅。</text>
<title>石然過雨蘅家。會中人有多交淺者。徑歸得一韻。以抒其情而要我和之。</title>,<text>及讀君詩眼始開。詩中趣味證岑苔。貞松園裏分雙屐。黃菊花前悵一盃。華燭煌煌乘夕至。塞鴻落落帶霜來。當年我亦瓛公客。陳迹凄然舊上臺。</text>
<title>追思重陽盛會。用張文昌讌客詞韻。</title>,<text>東陽學士約金覊。北隣故舊莫相違。滿堂歡笑黃花筵。美酒千鍾俗事稀。庭畔頭頭米家石。嵌空玲瓏天水碧。余亦嘐嘐能高吟。西風時至猶岸幘。且留詩魂不忍去。㝡難忘是丹楓樹。</text>
<title>中夜歎。用王摩詰夷門歌韻。</title>,<text>三更四更夜未分。照窓凉月白紛紛。陡然起坐長歎息。有美一人我憶君。君昔乘車我乘馬。與相馳逐宛洛下。黃金白璧皆塵埃。道傍莫不嘖嘖者。死生輕重何足謀。但令氣意快一酬。門前咫尺千里遠。會面不可智力求。</text>
<title>無心坐。用劉文房望龍山韻。</title>,<text>無心坐望秋山。秋山碧雲往還。苦有入兮雲之際。悄然可望不可攀。山路險誰當踐。秋風凄秋暉晩。夢時一到如常時。覺猶怳惚凝在眼。山中道士丹霞裳。日飮玉泉和瓊漿。偃月爐焚文武香。祥麟威鳳來成行。琅玕露結白玉堂。芝草雨洗朱砂床。道士棲息烟霞起。道士吟哢日月長。坐無心。秋山望。</text>
<title>悲秋</title>,<text>山立崢嶸勢。水流散漫心。徘徊天地濶。一士正高吟。無遽千秋遠。可論宋玉心。四時何厚薄。有此獨悲吟。</text>
<title>追寫少坡重陽會。用儲光羲薔薇韻。</title>,<text>我友何處尋。家在楓樹林。重陽詩事約同心。判不虛度好光陰。今古 亭名 亭出庭一半。映壁圖書堪可玩。流雲彩翠雜烟嵐。遠看近看光凌亂。滿盤飮食亦芳菲。金博山爐焚玉蕤。老少咸集一時盛。哄堂歡笑相牽衣。富貴功名不足羡。須臾易見夕鳥飛。嘉會 坊名 坊里重顔色。華燈各自導前歸。</text>
<title>近病咳咳。至輒不可抵當。連宵不寐。</title>,<text>頃刻寒來變恠生。連珠砲發劈喉聲。雪天氷窖尙無恙。壯士誰人蘇子卿。</text>
<title>贈燭神。用劉文房銅雀㙜武勇拈新韻。</title>,<text>一輪照心境。隻手擎天花。黦壁隱功顯。殘書異味奢。造化家得日月精。九分淸是十分明。上下千載多知己。別有神契托匡衡。怊悵怊悵曛黃近。我心悄悄云誰思。宛轉衾窩生煩慮。去夢豈知來夢路。感激微爾一喚醒。黑漆屛中侯東曙。</text>
<title>今日不見石然</title>,<text>一日不逢黃石然。萌心鄙吝已三年。况今衰老飢寒苦。兩地相思更可憐。</text>
<title>追賀正立齋李侍郞 容直 周甲。用原韻。周甲在五月十八日。</title>,<text>閼逢舊甲一周天。春酒君家賀壽筵。忠愍子孫延厥世。泰平宰相儼高年。紫荊花發吹壎後。玉樹陰成舞彩前。飮沐山泉調養好。時人莫道欲求仙。</text>
<title>藏梅今年期使不凍。多費窮筭。</title>,<text>又復今年凍。吾何對爾顔。所居惟白屋。去夢欲靑山。秸席經綸後。繩樞伯仲間。凌兢風雪候。可保此身閒。</text>
<title>蟲書 附識</title>,<text>歲次閼逢涒灘玄月下浣丙寅之子刻。見有一物。較以建初尺。長可五寸。廣可二寸。頭尾稍殺。蠢蠕有生意。質白而腹有靑書五字。蘧蘧然一夢。覺而尋思。但記其下一字。卽午字也。上四字不記。神魂昏瞢中。慨歎之曰吾皆也。甞見蝶翅。有太極暈。天開地闢之後。芸芸萬物。各具一太極。可以人而不如乎。今是夢異哉。口念一短詩。欲質於天。昔見蝶扶極。今見蟲抱書。天開地闢後。萬彙分厥初。視飯惟生死。可而人不如。荒哉我所見。向誰人說歟。</text>
<title>自警</title>,<text>曉衾單。朝窓寒。硏案不能灑。書卷不能看。老人氣力強櫛冠。一聲大砲驚天地。於焉間已午刻至。將復未刻申刻過。餘生誰返魯陽戈。今日如是明日又。做事日無多。悔我凌兢不收拾。四肢百軆同坏蟄。戶樞流水至戒存。遙向千載雙手揖。</text>
<title>近日貧而多賙我者。感激不可言。始知貧勝於富也。偶有短絶以謝。</title>,<text>六極貧其一。自多感激人。何似歌鍾處。熱雲漲四隣。</text>
<title>自况</title>,<text>氷霜宿宿爾能爲。屈指人間更有誰。莫是丁年經火劫。指丁亥火變。 尙存餘戒到今時。</text>
<title>送夜</title>,<text>恭惟天地大。綽綽一衾安。簷短霜因重。窓虛月太寒。來愁非所計。去夢亦無端。悔我持心窄。徒知事事難。</text>
<title>寄歐堂 附小識</title>,<text>社中諸賢。莫非當日之綠髮名士。日者歐堂詩會。余雖不與於席。想像誰誰或老蒼又或衰白。不能不自慨。以一絶句寓意。嬋娟眉態始生新。及到天心已半輪。月裏有人能返照。恒沙影得幾塵塵。</text>
<title>無題</title>,<text>澹月寒鋪練。稀星遠著棋。太平關外路。記否曉行時。</text>
<title>十月望仲氏生朝。率寫。</title>,<text>孰云兄弟好。而我果未知。飄落三行鴈。悲鳴自時時。况今十月望。虛恨奈若爲。仲氏此生日。眞當七十期。仲氏七十 可能同一處。團圓供壽巵。伯季分張恨。邈若天一涯。兄弟何足貴。兄弟何足奇。</text>
<title>夜叩心齋門。邀黃綺山共賦。</title>,<text>梅前菊後共誰看。君在東時我興闌。一日歸來如脫債。三人會合且消寒。餘裝果得容身屋。老物休嘲折角冠。八百年間今夜月。如逢坡問平安。</text>
<title>心齋藏異梅。特係覩。花又半開。</title>,<text>八十年來見此辰。禽之鳳亦獸之麟。如何得具神仙骨。也自不關世界塵。警語難臻詩有悟。異形欲述畫非眞。三笑婆娑蠟燈下。一段心是一段齊。</text>
<title>甲申十月廿日</title>,<text>天開地闢寅生人。物則民彜萬八春。今日三綱何處在。支離吾見海揚塵。</text>
<title>曉夢有作 幷小識</title>,<text>甲申十月廿日曉夢作此。首句的的若身作縣令而有是句。乃似夢非夢間得。結句未知何眹。三月蘓堤命打魚。溶溶水活碧堪漁。紛綸公事朝前了。晩出輕籃興有餘。</text>
<title>十月廿七曉夢 幷識</title>,<text>十月廿七曉。乍寐冰屋。得有一夢。邂逅荷亭大司農 金永壽 于洪菊隱老尙書之座。轉至一江樓。樓甚宏麗夷敞。曲曲有翫月人殷盛。分占一處。不佞以彩牋小卷。書詩品數則。司農玉胤承宣讀之曰此卷當作己有。不可許人云云。覺而得一絶句。江樓明月阻相思。及到圓時夢亦奇。商略前人未遑事。彩牋同證各家詩。</text>
<title>曉卧作</title>,<text>翁之生活可言哉。日日經過永夜回。一脉陽吹小爐火。百年心托幾盆梅。尋常吟病嗟今老。苟且爲詩恨不才。但願倉山憐我厚。鬱林石化水仙來。聞倉山携水仙多根。</text>
<title>可歎</title>,<text>始信常談是格言。此家無若彼家存。塵塵刹刹都歸世。寂寂寥寥別作村。流水聲來吾斯飮。浮雲影盡爾何痕。空拳赤手徘徊處。綠草春原一旅魂。</text>
<title>至月吉曉 附小識</title>,<text>夢至一殿閣。聖上方與各國人講主賓之禮。各國人以朝鮮爲盟主。冕鎬作一聯。卽此鎖聯也。覺而記之。乃以首頸結續之。无疆歷服大朝鮮。盤泰乾坤化日圓。萬國衣冠歸左海。千年文物煥中天。何時不貴施仁政。從古多資濟世賢。草木昆蟲呈協氣。离宮星彩耀當前。</text>
<title>搗女歎</title>,<text>刁刁切切聲。冷杵徹天明。催作郞君服。紛紛四處行。是處謀財利。是處希功名。倘有得其一。不論女死生。時時長歎息。龜手若爲情。</text>
<title>睡不成</title>,<text>此夜茫茫涉海如。中流泛作老鰥魚。潛陽欲動氤氳際。稀漏方終寂寞餘。臀以無膚寒責席。爪能理髮妙功梳。有誰催我東窓曙。散漫憂愁一幷除。</text>
<title>南至前夜</title>,<text>點起硫黃火。吹生榾柮灰。天機陽復日。人事亦奇哉。</text>
<title>倉山新購金石索</title>,<text>亂離人事太多端。老我居然寓興難。金侍郞家金石索。梅花樹下共誰看。</text>
<title>冬至</title>,<text>行年八十二年人。冬至陽生又一春。看對梅花羞不語。支離此世此頑身。</text>
<title>愁坐</title>,<text>黃昏成獨坐。無事自然愁。颯颯來風箭。蒼蒼對月鉤。癡人貪就枕。豪士醉凭樓。何似呼燈至。長吁且一休。</text>
<title>韓穉綏 章錫，李景春 容元 二侍郞。幷除同經筵。喜賦二絶句。各寄。</title>,<text>經筵出肅尙云遅。忠愛堂堂進退時。讀得平生書萬卷。及今不用欲何爲。屬稚綏喬木家中李景春。委蛇紳笏莫逡廵。貞忠一段祥如氣。聖鑑昭昭燭藎臣。</text>
<title>贈具渼山將軍 完植</title>,<text>歎息復歎息。是我一介身。徘徊天地間。邂逅得奇因。不有今者遇。幾虛八十春。八十少所見。所見局緇磷。文士紳笏誇。武士弓馬陳。不以此赳赳。或越此彬彬。邈矣軒皇氏。后牧首具臣。未必才有限。注意屬晴辰。世級降叔季。班綴若主賓。噫噫復噫噫。道者恒可均。古今好議論。天下大經綸。夫孰不飮食。鮮能知甘辛。管樂昔誰比。足以質之神。有人苟有是。其人何等人。及此時措置。兵農非二民。要在實心行。千載如隔晨。擧世目迂濶。紛紜笑且嚬。噓噓復噓噓。執鞭托後塵。</text>
<title>寄經香</title>,<text>東去西十里。西去東亦然。契契增寤歎。疑雲忽連綿。片心炯相照。可證平生緣。聞自湖鄕來。未面權喜先。望君答音至。昨我寄一牋。何其必有以。憂思方悁悁。準擬携屐往。趁此梅月圓。</text>
<title>上潁漁相公</title>,<text>凌波消息渺如天。怊悵江南夢可憐。數樹梅花翁白髮。不知何計作今年。</text>
<title>望夜月</title>,<text>乃有如今夜。月明雪又明。晶晶生灝氣。寂寂助寒聲。家住琉璃界。神遊白玉京。欲詩詩不就。欲畫畫難成。延佇久怊悵。共誰說情。</text>
<title>自語</title>,<text>行年八十命宮奇。鬼瞰人猜莫可爲。尙有癡心消不盡。梅花樹下賦新詩。</text>
<title>寄倉山</title>,<text>君家梅發未。信息阻時辰。夢見江南雪。情歸漢上春。自然自寄託。豈欲得淸新。隣叟方嘲我。詩囊獨不貧。</text>
<title>謝倉山，春史 李珪永，綾史 洪正圭 聯枉。</title>,<text>飇雪纔晴晩照回。村童哄道貴賓來。飄蕭蒜髩同聯屐。燦映藍袍欲訪梅。可喜今時眞盛事。多慚老物儘非才。令君席上無窮話。只欠人情酒一盃。</text>
<title>述夢</title>,<text>論定當時想與因。幾分是假幾分眞。經過地亦生踈地。邂逅人多擧似人。纔欲看花方落葉。如何賞雪忽爲春。世間太上忘情好。未必趑趄此一身。</text>
<title>寄倉山 幷小叙</title>,<text>昨覩公盛儀而歸。夜枕回頭公家六十年前事。便若隔晨。棖觸之至。有此一律。僕詩性忽大乖。盖激憤於近日詩家之役役爲前人箋注而已。何足稱吾詩乎。所以僕不顧詩之佳惡。但道吾所欲言而作吾詩。公勿深咎。山隣近日畫書詩。不許尋常少輩知。別托情根於我厚。可傳心印得君奇。雲凝靑閣論梅後。雪下香泉試茗時。六十年前安國巷。兩家同作一生涯。</text>
<title>次袁慰廷▣▣ 世凱 韻</title>,<text>中原將帥拂雲袍。萬里長空一羽毛。今日朝鮮扶弱重。微公那得見英豪。南別營深解戰袍。雍容籌畫盡牛毛。方看四海如雲舶。萬口同稱絶代豪。從征將士感同袍。並海風霜上鬢毛。窸窣頻鳴三尺釼。分明勖我濟時豪。</text>
<title>苦夜</title>,<text>兀兀成孤卧。難堪此夜長。千年來枕際。萬事入燈光。屈指居然老。回頭半是狂。縱非詩瘦我。已似沈東陽。</text>
<title>示黃石然。乞水仙花於袁大人。</title>,<text>訴說苦情黃石然。玉垂花福眇今年。梅邊怊悵無知己。欲向江南夢水仙。</text>
<title>自笑</title>,<text>噉飯穿衣汩沒生。蕭蕭白髮可憐情。厚隣居住稱嘉會。坊名。 同輩追隨喚藻卿。表德。 八十年間虛一世。東西班裏老南行。破壺烟沸飜嫌褻。數樹梅花是我兄。</text>
<title>七夜似夢非夢作</title>,<text>老人有一言。幽花噓異馥。山雨映遠空。溪響鳴琴筑。數間小茅茨。滿盈惟淸福。動靜適吾意。吾身吾自獨。夢耶非夢耶。書之曰可讀。夢中所見老人形貌尙在眼。而所言不能記。</text>
<title>北之李心齋 道宰。南之朴綺園 鳳彬 二家梅特特。吾今年所見之可敬可愛。爲作一詩。分示之。</title>,<text>今年見梅好。二家定等差。老蒼存骨格。奇崛作枝柯。有若一雙士。名下相嵬峨。想像常在眼。餘論不及他。八十尙痂癖。歎息欲如何。泯然矜時態。世間氣條多。我屋有三友。亦足備吟哦。</text>
<title>曉卧</title>,<text>陡覺身生粟。衾窠世界寬。添之全夜雪。都作一年寒。貧屋調過險。老人抵敵難。何由溫炕裏。獸炭烘梅看。</text>
<title>十二曉寒</title>,<text>冷衾弓卧凍詩魂。更漏丁丁數幾番。念到南隣膏火骨。未應無愧與梅言。先天自有造人爐。豈獨偏私此一軀。正是當年不焚殺。指亥。 畢竟成就冷規模。</text>
<title>十三曉</title>,<text>窓月依依映。林風淅淅吹。何曾干我事。却是惱人時。久病仍無寐。殘年尙嗜詩。衾波翻動處。都積今古思。</text>
<title>十三日</title>,<text>海上羣山雲出邊。蒼茫消息隔如年。竹君石老荒唐說。朝暮吾家庶遇仙。邊竹師，黃石然自以謂必得水仙幾本而求。</text>
<title>十四曉</title>,<text>每夜吾消遣。噓噓可笑哉。意邊常吸竹。夢裏亦論梅。搔癢眞奇疾。忍寒似別才。鍾鳴雞已唱。猶待曙光回。</text>
<title>失題</title>,<text>霜天曉角月紛紛。昨日南營肅萬軍。痛殺人情從古惡。荒唐喜說九疑雲。</text>
<title>延祥</title>,<text>堯天舜日祝無疆。磐石泰山計亦長。頭白賤臣今尙在。鬼神應照此心腸。</text>
<title>偶題</title>,<text>無識無能一白頭。支離苟活更何求。書凾歷歷心香積。梅杪堂堂歲色流。萬事都忘惟煖觸。餘生未了是歸休。西風隣笛頻過耳。若見當時趙倚樓。</text>
<title>非愁非病</title>,<text>非愁非病太無端。數盡雞聲欲曙難。底事人間容易事。風燈石火轉頭看。</text>
<title>用新鑞臺。燃羊脂燭。置梅龕中。異其遇於梅神也。</title>,<text>鉛臺玉燭泛銀光。不讓雲溪煖室香。慚愧吾兄相厚意。頹顔白髮許徜徉。寶雲溪僧舍。盛冬爇煖香。滿室如春。</text>
<title>淸晨訪心齋。値鄕行未返。可悵。其室中有一盆梅盛開。法備氣到。梅以心齋作主人。安得不然。爲寫一絶句。</title>,<text>心齋梅發四隣稀。淨榦排花綠萼輝。一斛珠成香雪海。殷勤若待主人歸。</text>
<title>又將夜</title>,<text>黃昏纔夕飯。次第事難爲。柰此如年夜。居然迫歲時。去來無定夢。汗漫或成詩。試向燈神語。良方爾必知。</text>
<title>賤降日贈梅</title>,<text>梅花生日今朝否。同氣相憐趙玉垂。閱歷人間風雪久。暮年壽酒托心期。</text>
<title>生朝</title>,<text>四經宿後卽新年。况値弧辰益悵然。多恠同隣諸故舊。今來稱我一神仙。詩香動處生春晷。酒力憑時聳晩天。分外笑歡圓異事。哄堂佝僂老梅前。</text>
<title>除日</title>,<text>此日今將昃。足稱生死關。逝波方赴海。斜月若銜山。二去三之際。甲終乙又還。童年沒分曉。湯餠笑言間。</text>
<title>元朝 乙酉</title>,<text>頑縷支離世。居然八十三。佳節感風樹。情界非易談。遠憶童年日。膝下弄篠驂。念我父母恩。虛勞不肖男。尸素二品祿。粥粥又何堪。仲季各星散。華胥北且南。有生旣如此。不願壽彭聃。受人新歲拜。揮手吾實慙。</text>
<title>從耋一章章句</title>,<text>從耋而耄。傲然自驕。年之添齒。齒落氣消。消且消矣。云何不枵。勉旃努力。三元正朝。</text>
<title>次石然除夕韻。用吾除夕事。</title>,<text>歔欷樓指試乘除。八十行年三又餘。鼎足火空家計拙。硯心塵積世情踈。送迎不必論新舊。生死何曾限疾徐。看對梅花還一笑。徜徉自適遂吾初。</text>
<title>次隣生韻</title>,<text>桂嶺陡而嶻。桂巷深且窈。偃蹇一梅樹。開花傍寒篠。閱歷歲華嬗。逈出塵矯矯。上有山雲覆。下有石泉遶。睠玆圖書氣。几案發幽香。寃委任起居。淸福不全少。笑他百年間。滚滚長未了。誦詩得其人。心香發玉樹。根道而核萟。精光一團聚。抑抑崇令德。拳拳生顧慕。懦者且欲立。憯夫競鼓怒。無限風波急。招招印則渡。龍鱗雖結絡。揭厲足沿溯。振衣陟高岡。緩緩雲衢步。士生竟何爲。用作需世具。古釼鳴匣中。菭碧幾點血。五山發六氣。百年豈消折。滔滔時所好。強名錚錚鐵。鋒淬鍔又斂。肯綮猶窘掣。世無歔冶子。千金徒屑屑。悲風動天地。秋士增悽咽。隱現豊城獄。張華何所閱。迂哉莊生論。卽今寢微滅。有誰能裂眦。有誰此擊節。以余深遠計。綢繆先蟻穴。百步無一顚。千步無一跌。歎息用舍間。優倡拙不拙。</text>
<title>謔老梅</title>,<text>老人骨格元支離。若此靑年倒覺奇。無味語言有眞味。語言如此况於詩。</text>
<title>經夜</title>,<text>老人經夜苦。一舌豈形容。窓黑疑迴月。衾寒若减冬。計成燃竹 吸烟㙜 限。講早養梅工。時復添新病。同隣陸士龍。</text>
<title>曉枕憶仲季</title>,<text>歎息姜肱被。何宵免冷凄。遠村聞一犬。隣屋度三鷄。信息常多濶。夢魂至或迷。餘生猶有望。各自穩䳡棲。短長橫竪說。非我嗜吟詩。悶度鰥鰥夜。欲消漠漠時。八旬太無味。百感集如斯。隨事隨登筆。自然積至斯。</text>
<title>昇平 順天古號 倅尹善紀 瀗。送鈔于申聖言 錫游。盛備肴案。約同隣友。上元夜會酌。是夜月殆近日始有之光明。爲賦律詩。輪示會酌人。</title>,<text>上元名節一年新。折簡相招動比隣。天上月無如此月。座中人盡若而人。詩文談起風流盛。水陸需兼供具珍。遠想湖南千里外。昇平太守送廉銀。</text>
<title>追用聖言席上韻</title>,<text>綠髮靑袍記昔時。新正屈指上元期。如虹橋屹千燈轉。迎月旗翻五鼓遅。畵裏太平長有恃。生前衰老始誰知。卧聞今夜南隣盛。足跡山門不暫離。</text>
<title>記夢 幷小識</title>,<text>夢與歐堂，藹石會話於松亭。娓娓可奇。其論詩曰詩道難之。五言絶句尤簡棘。相與一笑。翻然而悟。時月在窓。記有一絶句。此其夢耶非耶。情之發。一至此哉。意往情來處。棣華玉屑飛。須臾衾浪起。窓月映依稀。</text>
<title>新年第一會</title>,<text>缾酒案肴不患無。隣朋恃此喜相呼。緣可續前題卷。畫事堪增歲拜圖。老屋三間吾足矣。軟塵一隅客知夫。晩梅尙結連珠朶。何似江南甓社湖。</text>
<title>竹枝</title>,<text>一級靑魚十兩錢。世間百種盡然然。云何抵得今年用。可敵他年五十年。某某誰誰道路驚。軺藍絶罕步轎行。翩翩貼裏無風勢。最惜通衢三折聲。太倉頒祿載通編。正月終旬始捧船。上自大臣同九品。家人命脉此中懸。監理仁川陳曆同。中原消息一帆風。官閒無事堂郞在。驅價分明逐朔封。一碧孤烟對馬洲。東萊修信使登舟。天吳蝄像爭前導。不數當年博望侯。史班幷擬武班兼。宣郞通融中庶添。但道爲官擇人好。柴商塩賈又何嫌。紫繒袂子玉團樞。時色今非藍氅無。左顧右瞻行世法。中間些亦有工夫。明日再明春盡來。遊春情緖一徘徊。得錢賖酒中東谷。試問南隣訪友回。百千萬事捴無情。今日生存一日生。寒食東風吹漸近。靑泡曲餠且廵城。桂局興圜當五奇。人心人事苦難知。少須臾忍淸明節。苑柳亭花二月時。堂堂別隊袴袿行。淸陣日兵始眼明。憤値度支經用屈。文書置簿幾多名。日白銅壺洋漆竿。募軍腰帶笑相歡。生員宅內斜廊上。後坼籤津不忍看。幫閒駘蕩口偏奢。紵蛤羹新賣酒家。翻手橫捫鼻唇出。濃聲仍唱打楞歌。凝塵未掃壁蛛懸。刱覩春寒太惻然。可笑家家松餠貴。今年婢僕喫虛年。未聞前後驝駞家。二月水仙方始花。渠亦效人新事例。雪天不苦作繁華。</text>
<title>後竹枝</title>,<text>太平烟月映門衢。扼腕高談士大夫。忽地家家重治産。城中還有幾人無。讀書口裏大難堪。柴米油塩野俗談。盡道落鄕然後始。那中尤好下三南。外舍依然內舍空。紛紛騷屑饌婆忠。近來新出分家法。奇妙經綸盡在中。</text>
<title>曉坐</title>,<text>頻起寒衾坐。情生惻惻中。耿光星替月。踈響夜還風。隣家千里遠。昨日百年同。眞正支離甚。誰憐八十翁。</text>
<title>病二旬。勿藥而愈。</title>,<text>羣書叢裏坐如愚。處世良詮善守株。恠底二旬能勿藥。霍然八耋又回蘓。心香意蕊春將半。釼氣珠光老不孤。近日山人許多事。低徊筆力果難輸。</text>
<title>二月五日。春分後一日也。偶記所見。</title>,<text>驟雲飛雨混飇風。自北自南西復東。滕六丈人餘宿醉。不知飄泊在園中。</text>
<title>綾史生辰。戲呈三絶。</title>,<text>洪綾史承宣在正進甲日。以晬盤麪肉饋我。好哉奇哉。乃以一紙謝之曰吾輩殘年。一笑難於千金。以極惡紙極惡筆。寫極惡詩。豈有半分韻意。欲綾史展軸一笑。然則玉垂之爲綾史生辰供。寧不壯哉。還甲令監進甲當。精神不减軆強康。晬盤麪肉分佳味。使飽南隣老我腸。貧相憐又老相憐。戚好通家勢所然。今日此情無可獻。獻吾八十又三年。知否生辰竗裏存。生辰 缺 酒必盈樽。從今日日無虛日。曰我生辰又一番。</text>
<title>寤寐</title>,<text>冕也支離八十身。着衣噉飯在城閪。軍營節制看看別。船泊傳聞日日新。幾處爭爲門戶地。何人能念屬車塵。數莖短髮搔仍盡。寤寐中宵雪涕頻。</text>
<title>金石蔆侍郞 昌煕 子 敎憲 獲選應製賜第。以詩賀之。</title>,<text>懿夫金石蔆。奕舃古雲仍。敎子登龍去。家聲又一層。</text>
<title>驚寒</title>,<text>花愁柳怯自般般。二月中旬病客艱。檐雀來喧誰解識。春風又入紇干山。</text>
<title>歐堂從弟捲歸蓉湖</title>,<text>落霞孤二千年。一去江湖益渺然。今日送君正何事。夢中時復見神仙。</text>
<title>枕上聞雪</title>,<text>南窓黃竹顫。春雪卧堪憐。快釋前冬恨。膏吾兩麥田。升米一百五。農末俱胡然。近日逢人言。言言餬口邊。今天眷我惠。儉歲回豊年。喜此一搔首。膏肓庶或痊。</text>
<title>附次惺齋韻</title>,<text>當今風誼似君稀。生死榮枯一轉機。桂樹亭亭攀日住。芸香歷歷入雲飛。軟塵京洛時騎馬。寒食淸明又換衣。怪我頹唐何若是。前宵隣燭未同歸。</text>
<title>寒食日。用陽關黏寫韻。</title>,<text>無情日月轉輪回。寂寞空山春復來。年年草色誰家恨。綠到天涯酒一盃。</text>
<title>雨終日不止。櫽括唐人詩。</title>,<text>淸明時節雨紛紛。盡奪千年詩客魂。八十衰翁今不死。夢中猶問杏花村。</text>
<title>會圍日風雨作。爲擧子憐之。</title>,<text>滿城風雨過淸明。場屋紛紛赴擧生。墨抹巾袍泥抹券。眼中如花是功名。</text>
<title>卽事</title>,<text>東籬綻𡙇西籬斜。盡力綢繆向客誇。寒食今年多雨雪。老人何事着生涯。小爐爇炭閒稱藥。新鍤分畦試種苽。嘉會舊園能有主。門前不必問軒車。</text>
<title>賈客樂 張文昌題韻</title>,<text>城南賈客筭利多。貨泉平地起風波。萬人叢裏防人口。胡姬壓出新甕酒。盃中指有黃昏期。阿家夫壻輕別離。兩情今可容易得。春宵一刻千年遅。靑山綠水誰與語。上視峰蠻下視渚。蘧蘧栩栩蝴蝶緣。倚倚偎偎䲮𩿶侶。不必城西又城東。去來却是一心中。心中自有貫錢索。請君長做富家翁。</text>
<title>花樹歌 幷小識</title>,<text>噫我三昆季。曩得花樹之艶。而今伯之年八十有三。仲之年七十有一。季之年且六十有八。而參辰落落。不可以合。較究以事。人情于亦戚矣。是夜偶閱王右丞詩韋員外家花樹歌。惻然心傷。乃用其韻。少日人道花樹好。人老不知花亦老。三春光景容易過。滿地落花狂風掃。聯珠合壁古誰當。列卿御史員外郞。繄我歎息復歎息。右丞千載遺詩香。</text>
<title>㥘春歌 效王摩詰登樓歌</title>,<text>㥘春寒兮賽冬。病不勝兮衣 去聲 厚。誡童兮掩牎。硯墨齟齬兮應手。坐卧兮靠枕。何日兮暢和。茶味溫兮爐火。短歎息兮長歌。誰人屋兮烘煁。無外氣兮可侵。朗誦詩兮自得。時時命進兮湯葠。今幸有東隣老上舍兮曳屐。携杖破蒼蘚兮來庭。心慰幽獨兮散涔寂。情所到兮非親戚。入戶兮歡顔。塵襟兮一滌。書畫展兮品題。攷印文兮俱歷歷。苟無君兮此世。孰我醫兮憂慼。</text>
<title>聞東隣詩事。欣然若致身席間。</title>,<text>入戶靑山夕氣沉。顚風闌雨揔難禁。東君持世花方綻。數友同情酒復深。此外不求閒契活。果然當惜好光陰。展牋捉筆休相笑。老我狂吟一散襟。</text>
<title>可笑</title>,<text>誰謂作詩好。不知不作詩。老夫沒佳趣。瘡疣百出之。邇來消遣法。何足欺人爲。太上一忘字。非吾所不知。長風捲雲盡。胸次浩無涯。朝來出門去。輒由舊路歧。膏下肓上疾。扁鵲亦難醫。驢技木止此。已焉哉玉垂。</text>
<title>今年會圍。以兩殿患候平復。廣慶生進加額。取四百七十人。幷小識</title>,<text>國制生員進士會圍榜額二百人。今年以大殿患候平復。中宮殿患候平復。廣慶元額外。命加取二百七十人。朝鮮士子盛文章。忘死忘生白戰塲。値此今年稱慶會。九天雨露耀恩光。</text>
<title>漫語</title>,<text>子丑之間未及寅。鴻濛一氣積輪囷。何曾有我誠心祝。却問虛空託此身。後來還有百千春。喫飯穿衣豈別人。扼腕高談濃一笑。玉垂前輩漠然塵。</text>
<title>種花 手種花卉。開土時見宿根戴苗出。必有前年所種者。忘未記。</title>,<text>種播根後定等差。庭南句曲限東堦。有時掘到萌芽出。覔覔前年玉篆牌。如金片土鑿艱辛。裁綠裁紅欲買春。譬似一流風水說。古人塚上葬今人。</text>
<title>倉山携家入淸風</title>,<text>今朝我送倉山公。洞樹溪雲入話中。進道昇沈已卿月。全家契活又淸風。時來不負平生志。事去非忘濟世功。執袖申勤煩一問。果能相憶玉垂翁。</text>
<title>謾吟</title>,<text>永晝閒無事。此心憺不知。雲容歸凈界。禽語碎風枝。病是緣何重。睡之味亦奇。小庭如畫裏。拄笏欲成詩。</text>
<title>庭草寓感</title>,<text>綠碧靑蒼色色靑。何曾天地費精神。自來自去元如是。我亦今爲一老人。</text>
<title>寓感</title>,<text>看書纔罷枕書眠。㬉日輕風不暇憐。世事多生芳草地。人情易散落花天。欲除煩惱詩歸下。計滌憂愁酒在前。第一良方一忘字。心心着力種丹田。</text>
<title>檢寧野淸紀戱題</title>,<text>捲舒寧野紀。老慾忽然多。堦竹思如意。園松計養和。便身宜有益。浮念斷無他。淸享書樓上。七分去宿疴。</text>
<title>雨</title>,<text>卧聽通宵響。今觀造化奇。庭深春草長。罏小晝香遅。行旅勞何病。農家喜可知。愧吾才轉拙。戛戛不成詩。</text>
<title>觀世</title>,<text>笑笑今之俗。弸腸底樣憂。亂離說猶怯。科宦死當休。萬事殊常耳。古人有是不。白頭生並世。翁亦一般羞。</text>
<title>自責</title>,<text>詩道元忠厚。胡爲不擇辭。菁華歸何處。風韻减前時。未必無知我。實難向語誰。從今焚筆硯。澹靜作生涯。</text>
<title>偶題</title>,<text>心如玉又髮如銀。浪度光陰八十春。壁畫床書當富貴。庭花園竹託精神。漢唐以上知何世。夷惠之間有我身。自笑自歎猶未定。隣人喚作似人人。</text>
<title>憤時風</title>,<text>猩氊時軆別唐鞵。豪氣騰騰溢路街。足底輝光何太盛。中人可作一生涯。</text>
<title>喜晴</title>,<text>非雨非烟浹一旬。沈霪空際正愁人。晩來勿覺精神爽。天地光明日色新。</text>
<title>三月立夏日作</title>,<text>寎月行夏令。景物遞相轉。輕我老且病。俯仰一顧眄。滿城樓㙜出。綺樓多面面。餘花映朝日。藹藹天心見。雪霜俄已去。流序同磨碾。遠思農家作。近聽商賈衒。有象太平世。至樂無貴賤。煕煕擊壤歌。百代有餘羡。</text>
<title>無聊</title>,<text>烏飛兎躍迅如梭。三月將終又若何。此處老人搔首坐。林禽花發雨聲多。</text>
<title>所見</title>,<text>一禽何所見。端正坐深梢。今夕無風雨。此中可託巢。</text>
<title>蟲蝕冬靑籬</title>,<text>冬靑沃若映春風。娛我山齋八十翁。好事元來多戲劇。人間有此蝕葉蟲。葉字違䴴。</text>
<title>理庭</title>,<text>把鋤庭際出。俗事自然稀。花意生腴土。雲心散袷衣。三春方獨享。千載孰同歸。汗漫非良策。隣人厚我譏。</text>
<title>望人歎</title>,<text>我是八十耄且忘。朅來望人所難望。茅屋生計日以艱。有無之間皆摒擋。非我識氣求金銀。非我治産乞酒醬。異草奇花猶世情。分外其誰來心貺。秀士東隣又西隣。子寧不我時相訪。永日注射散寂寥。縱費好言無相妨。毋笑我我已休。富貴功名齊得喪。麈尾高低一爐香。詩文書畵豈限量。拍掌太笑擊節歎。雲夢胸濶氣宇暢。我所望者止如斯。消遣歲月足夸張。亦非人人容易爲。曰耄曰妄歸謔浪。</text>
<title>次石然餞春韻</title>,<text>癡人覔覔復尋尋。底意今朝膝上琴。野濶迷茫流水遠。山空寂歷碧雲深。眞知無奈難爲夢。孰與相隨好託心。一宿蘧廬吾已覺。東隣賖酒謝光陰。今朝眞去否。不使我心淸。脉脉依隣樹。迢迢望遠城。好緣多齟齬。舊夢尙分明。黃令詩新就。東君想一驚。</text>
<title>悔春</title>,<text>多事詩人獨愛春。未聞春亦愛詩人。薄來厚往誠無謂。廿四風中誤一身。</text>
<title>我夢</title>,<text>我夢蓬萊山。鬱然萬丈翠。仙人竹葉舟。何日載雲至。</text>
<title>憶夢</title>,<text>是果非眞境。何論達與窮。愧吾無定見。疑雲起胸中。羊馬因或有。蕉鹿事還空。古來少至人。沙數都矇朧。自謂先覺者。安知眞發蒙。世界付一枕。百年倐如風。浩然長太息。牎痕乃曙東。</text>
<title>示石然</title>,<text>支離筋骨保殘軀。書畫叢深坐似愚。每日一逢黃魯直。可能醫得俗塵無。</text>
<title>偶成</title>,<text>幽幽嘉會巷。翁老若無爲。硯與琴梅近。庭分卉草奇。靜中觀萬物。然後始男兒。車馬紅塵客。去來特似誰。</text>
<title>見月</title>,<text>暫卧還開戶。驩然得古今。簷陰忽如水。樹際淡無隣。期遍三千界。欲成二八輪。姮娥應悔藥。今是幾應身。</text>
<title>可歎</title>,<text>坐卧淸窓自在身。不知何處寓經綸。庭蘭堦竹繁華外。壁畵床書寂寞濱。餘事都歸如夢事。幾人能得有心人。時時好發葫蘆笑。八十光陰付刹塵。</text>
<title>病中謝石然</title>,<text>河魚腹疾苦難休。宛轉兼之雨響愁。浪笑卽今君與我。蟪蛄皮裏講春秋。</text>
<title>晏起</title>,<text>卧辨窓痕寢起遲。老人氣力自堪知。連珠腷腷膞膞響。東別營中放礮時。</text>
<title>沈鍾山 英慶 玉胤入闉說春闈近節。欲得拙作數篇而歸。率成俚語三絶句。以禿毫矮紙糊塗副之。</title>,<text>銅章墨綬了當還。都正高懸刻玉環。天賜晩年循吏福。槥西雲物屬鍾山。功名事業兩難期。獨有文章力可爲。何况詩緣奇傡世。東陽詩和渭南詩。嘉禾村裏置茆廬。錦襲香薰幾卷書。有子有孫傳有地。世間無事不優餘。</text>
<title>卽寫</title>,<text>閉門謝客大無傷。吟囈時時晝夢長。移榻又尋雲影處。治田仍得菜花香。百年事往身全老。一日心安計最良。舊雨情緣猶未盡。詩緘昨寄沈東陽。</text>
<title>鋤後</title>,<text>淵明蓬蓽內。尙有愛憎無。桀桀多生草。鋤頭入寄奴。</text>
<title>悶俗自贈</title>,<text>氅衣必緞屬。笠子盡絲毛。可喜風流盛。居然品秩高。揚揚新有勢。得得競誰豪。擧世談龍肉。渠家喫酒糟。欲求不然者。鶉鵠是吾曹。</text>
<title>兒子生日不記</title>,<text>所愧爲人父。此朝不記知。而吾生與死。吾已自忘之。椀飯能無關。何求湯餠資。汝年三十二。汝事汝其爲。</text>
<title>賀同福知縣趙性憙</title>,<text>勿染赤壁好。好去好爲之。眷眷屬君意。誰知有玉垂。無忘紀羣舊。湖雲明滅時。</text>
<title>携燈訪藹石兄弟。於路有得。</title>,<text>一燈前導出。緩緩曳筇行。巷語誇生活。村謳起太平。我今孰與友。君在難爲兄。阿那松厓遠。通衢十字橫。</text>
<title>無聊</title>,<text>靜居無所事。咄咄時書空。耐熱非丁歲。貪眠趁午風。靑雲誰見憶。白髮是爲公。童子欣然笑。庭開百日紅。</text>
<title>從石然得讀澗松唱和詩。余亦附驥。</title>,<text>輕陰寂寂午雲遅。忽到風傳遠笛吹。潘令 缺 容凝玉樹。涪翁詩句朗瓊枝。休言此世艱難事。只願餘年會合時。共老昇平霑雨露。何以報丹墀▣▣。</text>
<title>思盆卉上佺庵</title>,<text>神仙第宅住三淸。異草奇花不可名。長笛一聲人卧病。有誰能得夢前生。</text>
<title>聊以</title>,<text>然然然不然。聊以送吾年。實事欲求是。河澗有法詮。</text>
<title>吾居樂</title>,<text>吾居雖僻免蕭寥。樂此庭園景物饒。詩夢潛藏花影邃。畫情濃住柳陰遙。時時小極容何病。事事多閒足自驕。二品散官官亦好。太平送老聖明朝。</text>
<title>贈別金書狀官 世基</title>,<text>翩翩金學士。五月渡黃河。怵惕恩惟重。艱難事亦多。秦京恢壯觀。燕市聽悲歌。我欲隨君去。無堦悵若何。</text>
<title>勞於養花可悔</title>,<text>盆植辛勤心力疲。養花一法盛何時。紅紅白白干人事。繹數千般不可知。</text>
<title>花歎</title>,<text>造物於花無變無。花花賦與各規模。自稱博雅吾何信。擧是矇然一腐儒。</text>
<title>藹石賢弟䟽辭沁留。聞而喜之。率寫一詩以識。仍寄。</title>,<text>世人重宦祿。生死努眼眠睛。吾弟淡如水。視利與名。沁陽好留守。快意一擲輕。關防避緊要。簿墨辭縱橫。從此得身分。無愧陶泉明。聖眷豈終捨。二品有賢卿。老夫潦草語。君試下鐵評。</text>
<title>飯後</title>,<text>夕食已過穩此身。更於何處費精神。山頭歷歷平安火。屋裏煕煕老少人。次第鍾聲方企待。須臾燈出又生新。當前一事齁齁宿。更是無憂懷葛民。</text>
<title>雜花齊發。眞正可愛。</title>,<text>逐日開花色色分。籬根墻角散如雲。慣知無怪朝禽戲。始見其奇蝴蝶勤。曉蝶之來。今日始見。 夢境依依來遠近。嗅時歷歷瀉氤氳。暮年淸福誰多得。莫道人間有我云。</text>
<title>喜雨走筆</title>,<text>天心誰敢會。欲活畫劉民。民勞亦旣久。憂我大聖人。圭璧靡愛牲。居然浹數旬。遂至沈虎頭。崇品是重臣。冥冥感應理。是日維丙寅。微風吹如扇。密雲轉如輪。霏灑始無跡。先淸萬斛塵。潤得不破塊。物物頃刻新。霡霂勢復緩。點珠貫絲銀。眢井乃有水。病葉乃回春。庶矣農家事。及秋富禾囷。國家莫大慶。無與此比倫。四海蹈舞色。足以悅鬼神。</text>
<title>得乖字</title>,<text>夏日如年病亦乖。老人髮白底生涯。小庭彷彿金銀地。雜卉分明玉篆牌。酒價無儲心欲碎。書名之罕眼頻揩。旱餘今得移秧雨。却對隣明可散懷。</text>
<title>廵庭用儲光羲薔薇韻效意</title>,<text>佳境何處尋。山庭小作林。自是老人愛花心。朝晝逍遙晴復陰。石氣菭香雜相半。嘐然一笑愜幽玩。遠看近看看可憐。白白紅紅披凌亂。畵情詩意得芳菲。時將宣爐焚玉蕤。風來不禁影縹緲。細縷烟生客振衣。誰識此中翁之樂。禽鳥啄啄蝴蝶飛。酒在樽又茗在椀。花兮與我同所歸。</text>
<title>旣旱而澇</title>,<text>天地無私意。堯湯大聖人。有時來旱澇。警汝好訛民。</text>
<title>寫懷呈陽園</title>,<text>兄弟俱遠而。孑然欲何爲。天理人情間。吾獨難堪時。俯仰長歎息。無聊寫一詩。</text>
<title>畏雨行。用王摩詰夷門歌韻。</title>,<text>風聲水聲是難分。但看屈指銀繩紛。晩來轟轟勢轉急。奪魄徊徨雲中君。誰人鞭策萬匹馬。突騎奔騰天上下。威之震疊瀉翻盆。千古欲見不畏者。齋心潔坐得善謀。一穗香爇三生酬。今日行事昨日事。八十年間何事求。</text>
<title>勖同志。用沈休文應詔韻。</title>,<text>天地同覆載。日月共照臨。我生今之世。懷哉古人心。落落閱浩劫。歷歷悲陸沉。竗契豈在遠。咫尺玉樹陰。英氣發爲華。不惜千黃金。洗而塵埃凈。酒藪闢詞林。倉公及陽公。許爾丹山禽。時復煕煕笑。願託百年襟。朝登白閣峰。暮遊漢江潯。彭殤無足言。日日朋盍簪。</text>
<title>記新聞。用陶淵明歸田韻。</title>,<text>久雨十年如。親串阻阡陌。泄泄無所事。檢書而取適。客以塘報說。船發仁港夕。中原多將帥。海上干戈役。尺一竟無達。雲臺泯鴻績。老倦聾且好。新聞了何益。</text>
<title>卧後</title>,<text>已了今日事。枕几非屈曲。浩然一捫腹。夕飯於我足。蚊蚤冒侵凌。爬搔頗局局。夫遂是火爐。荊薪代明燭。用陶句。 夜短太亦長。頻視東牎旭。</text>
<title>詔漢商 用陶韻</title>,<text>吾與漢商語。吾屋可自娛。西南堆瓦礫。曠然散邱墟。昨日歌鍾起。奕舃何人居。巷僻一陋室。保我善守株。但道農是好。其能澹者如。勿恨常不足。鬼瞰歸有餘。爾年三十二。腹笥大空虗。比閱幾星霜。此語記得無。</text>
<title>寄倉山 用陶韻</title>,<text>才高意遠者。磊落見君稀。致身二品上。樂與山人歸。山人有何好。雲濕薜蘿衣。自然生道機。不知世情違。</text>
<title>寄陽園 用陶韻</title>,<text>晴日沙路凈。巷僻少來鞅。揭涉泥海中。有誰起遐想。値此霂霖時。跡滯心猶往。稜稜庭砌下。雜草桀桀長阻。我陽園久窽。啓何由廣陽。園錯愛我隨。時恕鹵莾。</text>
<title>自示 用陶韻</title>,<text>精衛思塡海。愚公計移山。問天天應笑。其誰萬八年。東方有一士。自字曰善淵。生來迂濶氣。種之在心田。無怪瞠世目。不數于人間。欲見知我者。勿求我後前。坐處成枯木。出時動如炯。寄身漢陽城。搬屋白嶽巓。或以烏紗帽。內外全未聞。盤桓松竹下。恃耄任自然。</text>
<title>示後輩 新拈韻</title>,<text>我見前輩人。莫不重文章。我見今時人。文章視尋常。得力文章後。風流亦主張。把酒花盡發。登樓月復光。風流且姑舍。花月詎可忘。願於文章事。黽勉資劻勦。</text>
<title>祈晴。用孫子荊征西韻。</title>,<text>旬月阻廵庭。高屐汩莾草。家人告余急。隣枳水火道。婦歎𥠧且喁。尙欲晨夕保。冦賊恣橫縱。耄耋慮寃欠。大霔鎭𩃎𩃱。重雲常纏繞。永念泰階平。妖沴詎云小。屢禱已及曩。虔禜未爲早。四郊農憂切。漆室耿幽抱。心炷但瞻仰。敢冀格蒼昊。仁覆貴陽德。庶憗遺一老。</text>
<title>偶吟</title>,<text>病苦憂深敢恨天。老年消受儘堪憐。支離檐響兼旬雨。澹泊厨生近夕烟。舊友依依詩上見。名山歷歷夢中緣。南靈佳惡新題品。詩入閒談一哂然。</text>
<title>晝夢餘。率寫示倉山。卽夢說。用謝康樂韻。</title>,<text>我病如山積。百計不可越。晝夢猶賢已。闔眼奇事發。君言勿須念。久久病自歇。調補在人力。飯椀詎可闕。登盤卽園蔬。何暇他分別。夢後潦草去。請君恕鹵莾。</text>
<title>睡餘。用陸士韻韻。</title>,<text>忽然失病處。槐枕妙而玄。四軆淸不力。兩眼濛是瞑。何許翁繾綣。導我去經年。遞乘雙白鶴。廵環種玉田。時騎一黃牛。流眄藝稷阡。此好彼亦好。風日映華顚。遠有榮塗人。畢命在谷淵。寤玆睡味說。欲問希夷篇。</text>
<title>悶雨。用謝康樂東田韻。</title>,<text>晝永無與語。坐卧何所樂。倦雲起處起。掩翳入紫閣。近自三旬始。我心徒索漠。焉得曬日好。穆穆又落落。卷舒五經中。萬物來囿郭。</text>
<title>擬選 幷小解</title>,<text>雨成霖不之休可苦。偶閱文選。得陸士衡贈顧彦先詩。大旨乃苦霖。其朝遊忘輕羽。夕息憶重衾。酷符余所憂。遂次意不次韻。首用陸士衡句。自謂之擬選。朝遊忘輕羽。夕息憶重衾。有才常患多。先獲千載心。此時卽何時。庚熱宜爍金。潦意積在天。纏綿結幽陰。幽陰孰令捲。陽德方照臨。商賈聳新價。阡陌互淪沉。何辜貧屋裏。桂玉不自任。濟濟靑雲士。冠珮走相尋。放筆有餘噫。字字我愁霖。</text>
<title>俚語 三五七言</title>,<text>勢莫當。從天下。無减亦無加。一連幾晝夜。耳鳴不知心去處。小齋長泛水聲瀉。</text>
<title>春史李侍郞 珪永 訪倉山夜有詩。玉垂未與焉可恨。用陶韻示意。</title>,<text>霖雨經旬久。朋知詎相踈。阻日如阻月。來往一紙書。宗正造司冦。笠屐替命車。酌以壺中酒。佐以園中蔬。西隣有老友。恨未與之俱。置我兩賢側。可成三益圖。復續圓滿會。其樂當何如。</text>
<title>言志。用嵇叔夜韻。</title>,<text>古來自好士。焉往非世塵。高步又遠引。未有能出倫。或據芬華場。或居寂寞濱。百年元無久。十去九迷津。毋令損我精。但令保我神。金張不足論。巢許勿復陳。父母生育恩。此身卽此身。一生戒荒宴。萬事貴率眞。正大光明已。視彼孰主賓。離婁始方圓。易牙適甘辛。朝鮮此天地。斷斷有其人。從心所欲爲。聊以書之紳。</text>
<title>追借倉山韻</title>,<text>二品班中得二人。近來詩事最生新。翠雲澹入無窮雨。月桂花開異樣春。眷屬送分今作客。春史，倉山送眷屬於鄕廬。 風流主管舊同隣。西牎剪燭前宵語。筍石崚𡾓我露眞。愧吾八十椎鹵人。詩道猶言境境新。老後難辭金谷藪。向來欲買玉壺春。心中好友如千里。分外虛名動四隣。岳下風流鳴國盛。二君時望果然眞。</text>
<title>告悶。用郭弘農韻。</title>,<text>欲言不敢言。庶民非木石。赤松逗三旬。屛翳遞魂魄。絶巘導泉流。穹峀滋雲液。心心耿哀籲。假以一日隙。理屐整冠巾。仰視蔚藍碧。神慧氣又泰。脩程返久客。于何上之下。一連兩督促。</text>
<title>贈倉山。用謝康樂韻。</title>,<text>處世雖多難。而君能不緇。朅來尤有觀。辛勤和玉詩。案塵洗端石。壁桐響吳絲。卷舒泉明賦。晨夕可娛玆。外供得繡毬。南榮起淸颸。司冦躋卿列。恩命詎敢辭。帽笏趁衙坐。剖判並及時。張南與周北。履屐亦隨之。縱與今人居。乃與古人期。過去驗未來。我言諒不疑。舍此歸剩語。論心者誰其。士生百年內。所貴不自欺。</text>
<title>愛睡歌 新拈韻</title>,<text>今人不思古人事。直是一個今之人。漠漠落落無相關。何知穀腹與絲身。感激古人鏡後意。千秋萬歲如隔晨。古人鏡後如淸水。今人鏡古多疊塵。我有一鏡能照古。華山愛睡甘隱淪。堯潦湯旱所不到。野花啼鳥一般春。</text>
<title>寄贈新島僉使趙鍾哲</title>,<text>褫子關外至。遺以十尺素。素書許多字。字字眞情露。憶曾分袂日。今已庚炎暮。助我感激意。慰我沉吟故。瀏瀏讀生毛。卷舒閱幾度。憐君西鎭將。階此當進步。腴瘠養廉銀。何須係好惡。聖人方在上。丹扆馳遠慕。生死以報答。無暇一身顧。此老偏痂癖。寶選如康瓠。神蕊手復摩。欲謝梗筆路。金玉盡精微。無負心所悟。</text>
<title>得繡毬</title>,<text>浹月長霖奈我憂。山庭滂湃轉鳴漚。朝來幸得新滋味。楹外看開紅繡毬。</text>
<title>感事</title>,<text>荷花生日近。安得見荷花。夢到荷花處。東邊賣酒家。</text>
<title>排憂詩。用謝康樂韻。</title>,<text>瞻彼引慶山。屹與憂思齊。一士已白頭。息偃茆屋棲。苦霖淹旬朔。急水屢漲谿。庭蕪日以高。園柯日以低。鶴飢不能舞。但聞幽禽啼。昨雨勢欲停。絺綌風乍凄。揚袂誰家子。訪酒桃李蹊。人情各千里。寧恨要津迷。丹碧遠入望。中天聳雲梯。使吾快登眺。萬目當睽睽。</text>
<title>白吉更盛開</title>,<text>吉更花如淡淡妝。山園豈愛染塵香。家人盛說根本好。可敎朱門飫肉腸。</text>
<title>贈藹石。轉示歐堂。新拈韻。</title>,<text>暑節當久澇。宗族相遺難。一日復一日。馳想積以山。伊昔聯翩會。自在校壯間。歡娛諒非力。光陰逝者川。懿哉大司空。峻望屬時賢。瓴甋阻璵璠。視我屋數椽。心香去縹緲。裊裊一縷烟。霞渺江湖。惄懷又如年。靑雲紅泥濶。矧敢恨于天。已矣吾且老。事事不須言。不言情所欿。欲言心內煩。短篇寫一紙。鹵滅請勿愆。袒裼卧前榮。空際風翛然。</text>
<title>愧悔。用惠休韻。</title>,<text>我書非宛委。歎息已焉哉。漭漭迷所往。漠漠疑所來。滄溟渺無際。一船獨徘徊。矇眼不自豁。何以塞肚開。木石未入手。經營但樓臺。朝夕颶風至。蕩然空塵埃。無寧斷置他。把鋤一放懷。</text>
<title>得苔泉詩韻。與觀海全銓郞 在鳳 共賦悶雨。</title>,<text>歔欷歎息動旬餘。乾凈誰家善起居。連山草長宜歸馬。特地湖深欲免魚。身外已忘當世志。洞中並闕絶交書。沁都學士今遊宦。棋局傍邊不我踈。</text>
<title>太平詩。次劉公幹韻。</title>,<text>昨日送太平。今日送太平。濟濟太平士。羽儀在王京。繡補飛雲鶴。玄纓振玉英。朝謁大明宮。暮出遊東城。城中百萬戶。戶戶各有情。樓臺起處起。桂玉亦人生。上天造化功。豈論重且輕。哀彼蝸牛殼。兒呼雜鼃鳴。一朝積霖歇。九衢溢歡聲。肸蠁布寫中。小大快合幷。嘉會一堯天。稽首訴冥冥。</text>
<title>閱昭明文選。用張景陽韻。</title>,<text>我與今人處。樂與古人娛。相去已千載。不以文字踈。悶我窘歧路。導我之通衢。通衢爛若繡。珍寶無所無。納納此天下。足令反一隅。於焉富心目。庶幾曰丈夫。紬繹粗能勤。日夕剩餘儲。不謂今時賢。曩時何太愚。列代多鴻碩。異采天壤俱。焚香悔三生。案上昭明書。</text>
<title>通夜雨響不能寐</title>,<text>雨又翻盆一陣回。喧空聲勢見誰催。莊生曉夢蘧蘧蝶。能得安閒變化來。</text>
<title>欲詩會來。能用杜文貞韻。</title>,<text>近日無人話玉臺。童奴閒洗舊傳盃。尋常簾雨淋漓下。瀾漫盆花寂寞開。久病自憐情獨苦。故人不見夢頻回。何時硯匣新磨墨。一笑欣然得句來。</text>
<title>讀楡西仙館詩。得一韻。</title>,<text>斷續林鈴晩映安。非烟非霧遠玲瓏。林圍屋角多歸鳥。草沒庭心欲語蟲。觀海賭碁秦酒薄。倉山寄字蜀牋紅。楡仙寂去詩香積。鴨水東西一恨同。</text>
<title>大雷聲</title>,<text>忽地靑天霹歷聲。世間還有幾人驚。小臣惶恐能知罪。八十三年但好名。</text>
<title>似夢非夢詩</title>,<text>壽躋八十三。豈不快人情。世界此極樂。時節又太平。畫旣活本得。詩當如意成。將欲聞隣國。亦以詔後生。問是何許者。朝鮮趙藻卿。</text>
<title>客難。用陸士龍韻。</title>,<text>欝欝白麓下。嘉會得幽觀。秋葉殿春花。憺然無歲晏。物果輕於烟。一日惟再粲。冷冷絃上語。古琴時入彈。籯金置道周。睨視不勞腕。俯仰自適意。慷慨發蕭散。華軒若將凂。紳笏歸河漢。客以當世說。翼翼羣龍讚。所以潘安仁。文章披錦煥。我有一忘字。侯誰貴且賤。</text>
<title>又次楡仙韻。賦望晴。</title>,<text>雨日居多晴日空。數旬桀桀草蒙瓏。室淸偏警書生蠧。厨薄無關肉出蟲。濃霧暗時驚大霔。片暉光處望鮮紅。老農老圃曾經驗。每向樽前說異同。</text>
<title>六月廿四曉。始有月星。</title>,<text>積潦去何處。曠然瞻玉宇。曉月凉如水。羣星散銀浦。驚得未曾意。我身淸而羽。仁覆有蒼蒼。下民曩自苦。</text>
<title>感詩社</title>,<text>憶昔五十年。詩社列以霧。紫閣與白閣。鼎鼎幾割據。又一重約束。踐期欣相遇。龍章煥乎文。鳳質翕然擧。江山與風月。朝夕新而故。一代共嘖嘖。風騷美無度。新進競抱刺。如登靑雲路。彩牋飛華墨。瓊枝倚玉樹。前輩已泉臺。後輩論世慮。寂寂又汩汩。何處見情素。坐閱滄劫。是亦我奇緣。</text>
<title>用蔣侍御詩韻。示倉山。</title>,<text>兩家同住一溪山。連日音容喜可攀。世事豈知霖雨外。詩情每得暮雲間。林經種竹移花密。蘚染來筇去屐斑。湖左淸風三百里。君應乞暇謝恩還。</text>
<title>答客難。用前韻。</title>,<text>嘉會一老夫。龍鍾無足觀。秋葉殿春華。冉冉忘歲晏。忘裘而忘褐。不忘日再粲。案上霹靂琴。時時入淸彈。籯金置道周。流眄不勞腕。濃處生澹薄。熱處發蕭散。軒車走阡陌。紳笏歸河漢。客有當世說。翼翼羣龍讚。證昔潘安仁。文章披錦煥。我有忘一字。侯誰貴且賤。</text>
<title>吸草歌。用鮑明遠韻。</title>,<text>吸草何許事。自然惹是非。吸之又吸之。歡戚各其懷。食後依例進。客至好言開。古昔龍貴突。今日尙傳來。縱曰㓗癖人。房內常烟堗。本名訛音幻。諺稱淡波歸。兩斤枝葉間。多得是爲才。男女歷歷別。尊卑特特猜。以至烟壺製。國中數東萊。金銀銅鐵飾。曰竹亦曰臺。當此價聳日。安得一船廻。</text>
<title>寫意。用謝靈運韻。</title>,<text>皇天俯下民。是雨何時歇。夕風又至今。無雲不出沒。億兆肯歎息。瞻仰搔首髮。燼桂粒則璚。耿耿至明發。惶恐蔽以言。霪霖乃彌月。泄泄九萬里。安得飛而越。聖人殷憂念。若恫臨丹闕。孚格貴一理。影響隨俄忽。賤臣籲之哀。非敢毫素伐。</text>
<title>擬古</title>,<text>我愛我花好。請質知我者。花非他無所。無若我花雅。大抵論花法。第一貴瀟灑。位地揀燥濕。灌水適多寡。高門侈其繁。潤屋夸其野。我以老無事。常坐花之下。世諦不當聞。家里且姑舍。精魂暗相照。花也卽我也。澹澹敬高士。惜惜護艶姹。時復詠詩句。有懷一陶瀉。欲與花神語。花神脉脉啞。倘遇同心人。果能須善賈。昔日郭槖駞。辛勤必問我。</text>
<title>情詩。用張茂先韻。</title>,<text>槐花明囷閣。梧葉蔭蘭房。轉眄東流水。爭奈此年光。書卷六月中。霪雨漏牀牀。心往無千載。孰云道路長。苟知三生有。一死亦何傷。四望無音塵。何處可延佇。南山此嶻𡺼。漢江盡洲渚。靑衫白馬客。芳年共誰與。恐懼昨日雷。幽欝連月雨。歎息老一字。衰夕罕雲侶。</text>
<title>苦夜</title>,<text>今宵將失睡。潮熱漲衾波。團扇雖風力。其如蚤蚊何。吾貧吾老甚。鬼侮果無疑。都把人間苦。令吾獨擔之。</text>
<title>詠懷。用阮嗣宗韻。</title>,<text>昨日陽園書。今日倉山琴。雲龍永相好。良足殫美衿。馳名動山嶽。修德遊平林。以我衰且洫。懷哉曠古心。</text>
<title>寫懷。用張景陽韻。</title>,<text>嶽下新覩快。蔚彼翰墨林。往來白鴿使。傳筒發希音。富麗一何極。淸便洗蕭森。遂令三家村。赫葉綠成陰。上枝覆下枝。枝枝棲好禽。和鳴求伴侶。有若替人吟。可以人不如。感激結中心。量者用玉尺。淺者亦屢深。衰晩有是盛。歡情亮不任。勉勉相慰藉。珍重寫眞襟。</text>
<title>無題</title>,<text>乍去如眞復乍來。萬千情狀莫知裁。晝多陰翳風絲亂。夜或澄空斗柄廻。有女懷春工掩袂。何人諱醉強持盃。不須浪說支離事。送盡三庚始快哉。</text>
<title>徐苑行。用司馬彪韻。</title>,<text>徐菀重王基。毓靈自白岳。甲乙北里盛。嘉會分溪谷。瑞尾曜魚鱗。朝廷文武足。出而爲豼豺。入而爲鸞鷟。至育菁莪士。玉采生蒭來。濟濟又溱溱。昭音不可錄。太史奏日下。星文現昌曲。甘露醴泉應。匪遅當在速。造命詎能一。畸者尙躑躅。八十且有餘。年壽非局促。靑春去不再。莫售周人璞。未效涓埃報。日月所照燭。</text>
<title>觀海冒雨而至。欲賦律詩。得徐雪廬 能飛 韻。</title>,<text>暮年虛着大夫冠。生事于今進尺竿。白石山中違計較。漢陽城裏卧平安。茶鐺沸欝三旬雨。羽扇輕颺六月寒。笠屐相存珍重意。坡翁去後許誰看。</text>
<title>踟蛛</title>,<text>黃昏何所見。羣動入定時。獨此蜘蛛。役役工博施。簷隅小如掌。不足經綸爲。範圍在世界。縮本籠絡之。網罟盡精微。一身付一絲。虛空非實地。着脚得無危。慨念我平生。行處未能知。八十始有悟。覽物耿餘思。</text>
<title>七月二日。病中謝倉山。</title>,<text>南庭草樹盡生神。積雨初收凈不塵。當五 新錢名 包來書一紙。倉山元是有心人。</text>
<title>睡餘拈玉溪韻率寫</title>,<text>山園物色近華滋。晩境多閒歲月遅。經雨硯心留墨暈。迓風爐腹漲茶旗。村童隣叟皆堪友。籬植盆栽不失時。枕畔手書成午夢。飛雲一片是靑芝。</text>
<title>歎逝行</title>,<text>躞蹀年光至。一葉動新秋。故人不在玆。我心自悠悠。憶與君別時。花明曲水頭。駿馬鳴且去。千里事遠遊。對酒增歎息。歡情共誰酬。瘦盡瓊樹枝。浪詠張平愁。此中無今古。吾生奈可爲。</text>
<title>詩語</title>,<text>敬讀古人詩。溟海漭無津。今人詩不爾。揭厲何苦辛。詩道古今一。材地限當貧。愚騃有如我。渺然託遺塵。汰哉月評語。必起後來人。</text>
<title>遣興詩</title>,<text>而我本庸魯。未能息漢陰。日歸月又往。恐負天地心。隣曲有親緊。種種來相尋。座上起談塵。悲風庭樹吟。垂愛如奉璧。歡娛一開衿。仰視玉宇淸。崇雲收積霖。景光澄澄鮮。模寫發爲音。永久資笑樂。願保此山林。</text>
<title>出門行。用沈休文韻。</title>,<text>近余罕出門。門外多歧路。蹣跚脚不仁。彳亍艱步步。龜縮意何似。欝陶膓盤互。耆舊今幾盡。沈吟是誰故。信手搔短髮。衰草凄朝露。少壯飛光轉。時時一回顧。芳隣渺千里。已忘蹏及兎。杜蟄是安分。也自守寒素。浮念從此歇。琴書終歲暮。日日除鄙吝。坐見黃叔度。</text>
<title>贈石然</title>,<text>惡熱三庚久。叫狂欲自烖。一朝秋信至。如得再生來。</text>
<title>山雲歌。用沈休文韻。</title>,<text>澹澹雲何白。層層山愈碧。朝起啓戶視。頓是秋來跡。秋跡動秋情。欲言徒脉脉。宋玉與潘仁。忽然如合席。蘭臺有餘風。千載相連璧。愧我才不及。鹿鹿堪下役。繄其心香瓣。庶乎無毫隔。雲澹山碧處。一縷凝詩魂。</text>
<title>送夜。送陸衡韻。</title>,<text>寥寥復寂寂。陡覺送夜難。單衾泛如水。隨身作波瀾。蚊嚶警鼠啣。心內起百患。欲語無與語。身計何蕭寒。任之斯而已。安得長笑顔。本來一生事。可喜不足歎。天時等人情。舒慘交兩端。回憶靑年日。氣泰志亦懽。堆枕齁齁宿。朝起仍彈冠。盡我所可爲。懊憹未必然。</text>
<title>七夕</title>,<text>今年七夕雨仍多。碧漲河橋奈爾何。替作仙家離別恨。新詩怊悵感淸和。</text>
<title>七夕謠</title>,<text>七夕是何夕。可憐牛女情。七夕是何夕。月明露白河漢淸。天賜一年一度遇。屈指苦待秋新生。是雨太薄倖。洗車已濫縱復橫。咫尺水漲渡不得。竟夕歔欷渡不得。君不見世間男女常團圓。無雨無晴眞多福。</text>
<title>呑腥歌。鮑明遠韻。</title>,<text>潦雨迄可休。王都漢陽城。巷里蹙事業。阡陌窘人行。碨礨汰沙積。冥濛庶草平。喜聞禾始登。靜觀槿已榮。自然念親屬。亦及隣友生。少皥臨厥位。蓐收司厥靈。但道今時然。莫追前日經。玄雲翳空歸。盲風捲地行。悶窮頻瞻屋。恃老不敢庭。矧此驚流序。何以制頹齡。幾處酒肉氣。誰家管絃聲。金德盛在玆。順時願呑腥。</text>
<title>雜詩。張茂先韻。</title>,<text>昨雨今又雨。連日雨相承。時或點星漏。時或片暉升。而我困雨甚。木枕寢且興。養花筋力瘁。繙卷精神凝。心內常燥雜。欲飮一椀水。翻手向空語。在傍無人應。修刺門前客。何由來李膺。</text>
<title>拈杜文貞韻</title>,<text>長霖頹卧擁詩愁。憶殺當時趙倚樓。老後無心身外事。閒來略記夢中遊。深村屐跡人情見。碧樹蟬聲歲月流。我欲有言誰可與。庭南應點石頭頭。</text>
<title>久雨新晴。喜不可言。</title>,<text>久雨連旬若。新晴月復明。千金難買夜。快好萬人情。</text>
<title>夢喜晴 幷小序</title>,<text>夢得喜晴詩。便自歡欣蹈舞。覺而起。鷄尙不鳴。句作不能悉記可恨。篇內天心悔久雨。乃欲新一世。廣漠九萬里三句。明是夢作。遂展紙作笨。以三句綱之。補綴餘語而維之。蔽一言。夢則好。詩亦好。是歲歲陽名。旃蒙作噩歲。相月日丙子。久雨今始霽。天心悔久雨。乃欲新一世。新月上半輪。新星明次第。長風吹盡去。片雲不敢翳。廣漠九萬里。洗而無邊際。民情影響捷。憂喜相交遞。賤臣亦一民。彜性得其勢。威時畏其威。惠時德其惠。百拜千百拜。感激吾上帝。</text>
<title>待人</title>,<text>新秋雲物與人期。靜坐焚香日午時。芳草微通連砌落。旱蓮齊發接墻籬。這間切友來黃嬭。分外台監近白癡。後生豈識翁心事。但道耆年愛作詩。</text>
<title>惡詩。謝去度韻。</title>,<text>陋弊其室廬。傀儡其形像。化工之所相。以何豊其賞。坦蕩昧將來。險巇固已往。斯人幸有斯。一生能晦養。无說百事拙。誰知五內敞。階此進步去。千仞可以上。舞必翩長袖。嘯必劃餘響。神理冥冥佑。物論當詡奬。姑令老而全。永保惠且朗。天淵靑紫路。掉臂入塵網。</text>
<title>袴內見蟫</title>,<text>屑屑騷騷甚。瞥看是白魚。忽然驚復逸。爾計欲何如。非有淮陰因。孰令袴下居。必疑吾灑腹。吾腹本無書。此處多蟣蝨。不相見侮歟。</text>
<title>次歐堂再從弟韻</title>,<text>黴席蒙戎薍箔垂。厭看苔篆上離奇。三旬雨隔論心地。一幅詩來到手時。憐我頹唐長宿疾。以君淸峻副前期。此情却似江天月。霞亭邊照豈遅。</text>
<title>夢作</title>,<text>樓㙜有主皆銀氣。天地無私盡草心。八十年來何所見。長安碁奕古猶今。</text>
<title>訴月</title>,<text>七月初旬月。宜明終不明。雨聲常斷續。雲能恣縱橫。病者如添證。老人空復情。吾家頗精灑。冀賜一宵淸。</text>
<title>警兒。嵇叔夜韻。</title>,<text>肅我塡索字。馥馥噴香塵。永吟古先哲。當時超凡倫。仰在嵩華巓。遠及溟渤濱。自卑而自邇。路坦不迷津。炯然垂金鏡。白日泣鬼神。千載又百代。功施孰可陳。渺然一粒粟。名之曰吾身。吾身庶無辱。抱淑且守眞。濫吹虛雲漠。藉誰家賓。毋謂脚踏來。步武閱苦辛。高上厚下間。始可參爲人。馬牛昧魚魯。曷云備衿紳。</text>
<title>凉新</title>,<text>靑林寄着小斜廊。扇拂低風覺夜凉。卧誦前人怊悵句。前人豈有別心膓。</text>
<title>夜失睡</title>,<text>錚鉢聲喧鼓缶傍。大巫靈驗小巫揚。不知禍福誰家事。惱我深宵隔一墻。</text>
<title>澗松以韓山郡守 姨弟洪在鐸 將美赴。拈陸士衡古詩一韻。走筆書寄。</title>,<text>澗松聽我言。言出責由心。淸 三淸澗松舊宅。 安 安國洞玉垂舊宅。 重親串。芳歲恃光陰。曰兄而曰弟。一生嗣好音。曩月珮符去。南邑寄詩吟。洪趙姓雖異。原本卽苔岑。黃令間紹介。夢魂遠相尋。外氏無舊篋。自然繫戀深。今日又判襼。惘若失侶禽。時以書尺寄。飭使勿浮沉。鵝民 韓山古號鵝州。 愛父母。令名當所欽。</text>
<title>中元</title>,<text>中元佳節冷貧家。積雨初停雜草花。何事詩人多孟浪。盂蘭二字寫偏奢。</text>
<title>始見月</title>,<text>平生初見月。豈有此神奇。全夏沉沉送。中元特特期。山明無夢寐。樹老託心知。坐卧南軒上。披襟得一詩。</text>
<title>歎逝。用蘓子卿韻。</title>,<text>林屋驗草花。流水是年芳。去將何處積。恝人太堂堂。我亦一逆旅。止竟當還鄕。過境已八十。居然閱星霜。涸鱗未活潑。鎩翮暫翺翔。毋使存在心。忘之上藥方。僬僥不足短。狄僑不足長。歎逝了何益。祗可任渠央。有此今日身。今日愛景光。</text>
<title>七月望夜夢。陪瓛齋相公盡歡。至以椀飯分食。覺而漭然。率成短篇。新拈韻。</title>,<text>人間至樂事。元在一夢中。夢中非別界。人之始與終。前夜歡笑語。爛漫瓛齋公。椀飯分餘匙。耆宿尙厚風。欠伸起而視。東窓朝日紅。</text>
<title>行路難。用崔顥題韻。</title>,<text>漢陽七月連雨飛。飇風日送屯雲歸。紛紛車馬走阡陌。利竇名塲無滯客。司諫巷接好樓臺。令監消息來不來。門外紅浪沒人際。金樽酒碧高筵開。中元雖過秋尙早。汗衫拭面勿復道。後堂絲竹競可憐。麈毛脫落譚笑邊。行路之難難又難。歲月無情同逝川。</text>
<title>情 用王摩詰韻。</title>,<text>積雨長安道。桀桀生茂草。卧想五江邊。尙有往來船。本來我手洗而赤。一分不儲買山錢。何日何時能歸去。精㓗茅屋高枕眠。</text>
<title>叢竹歌。用王摩詰題韻。</title>,<text>瀟灑吾廬吾自愛。纖壒絶跡庭外內。曾年種竹西墻隈。嫰筍叢碧今老大。人尋花木免荒寒。春露榮發秋霜乾。最是此君非俗態。勖我堂堂晩節看。嘯詠不可無一日。籜龍氣化詩文出。竟無神禽亦有時。往往或稱得意筆。君不見風葉與雨枝。貞態雅操誰改移。交勉同心忘形者。此趣庶令石友知。</text>
<title>次送北社旣望詩</title>,<text>故事猶傳赤壁秋。侍郞卜夜在高樓。東西隣近書相喚。八百年來月轉頭。晩境耽耽今對酌。勝遊歷歷舊登舟。明朝都下人人說。誰是詩中第一流。</text>
<title>可笑</title>,<text>此地卽何地。朝鮮漢陽城。八十三歲翁。自謂趙藻卿。十三十四至十五。人人皆說盛氣宇。風花月露玩一時。北里久作詩社主。題名未參天上仙。把鉏不耕山下土。晩暮牽絲無足云。節次內外多辛苦。當世某某諸貴人。孰非於我莫逆親。命之畸窮豈所力。謝事歸來貧且貧。嘉會坊裏破茅屋。硯墨書卷秋復春。近能散祿全家食。種花植竹怡心神。有時引鏡閒自照。可笑禿頭𩦲宕巾。</text>
<title>卽寫。用王頎韻。</title>,<text>三月長霖愁。令人盡頭白。貧家常不炊。門有遠來客。前夜四更天始晴。西風捲去月華生。南簷北簷 缺 瀑布。曉鍾聲裏是何聲。</text>
<title>贈石然。用王季友韻。</title>,<text>似君飢多飽恒少。一問靑天天應曉。竹實未熟禾黍豊。容易啄啄翩衆鳥。功名富貴語之誰。巷有鳴琴姑棲遅。七十年間爲何事。善事可爲不可爲。</text>
<title>又用旣望韻。呈眉堂大資。</title>,<text>眉堂閣學得新秋。氣意層層百尺樓。文苑近來無舊齒。詩塲高坐少爭頭。甁携齊勝紅泥海。扇拂津談赤壁舟。恨我未同晴夜月。老衰多負好風流。</text>
<title>贈觀海。用扇面題韻。</title>,<text>長安陌上久捿捿。棋局傍邊得品題。多賀君今參列宿。銓郞仍是外麾梯。</text>
<title>又用旣望韻。示隣社。</title>,<text>蕭凉山屋已杪秋。病卧詩人趙倚樓。周北張南情眷眷。酒初香迷憶頭頭。陳家此夜無懸榻。坡老當年亦泛舟。捴把精魂何處去。銀河迢遞日星流。</text>
<title>自警篇。用儲光羲韻。</title>,<text>古人何處尋。試向羣玉林。恨不當年早留心。五笙六篚閱光陰。噫我世累日相半。餘生難以入把玩。論定蓋棺尙有時。及今幡然理厥亂。老眼猶可掇芳菲。老情亦自耽葳蕤。無朝無夕恃性命。食而忘食衣不衣。樹下攀枝禽鳥樂。葉底看花蝴蝶飛。得其所哉得其所。與古爲徒同所歸。</text>
<title>天然行。用孟浩然韻。</title>,<text>天然亭子昔盛時。多種蓮花覆綠池。達官詩客鎭相隨。洞裏居民莫敢窺。迂山澹叟次第去。世間惟存趙玉垂。節物風光一以非。後人傳說亦依稀。城西兒女無忌彈。挈伴來濯白紵衣。紵衣少年何許者。迎恩門外常走馬。走馬歸來日已斜。池邊飮馬空咨嗟。看花走馬徒爲爾。得錢夜宿女娘家。</text>
<title>石然生日。幸寫道意。</title>,<text>石然生日今朝是。石然之意果何似。生日於人重且大。父母恩深有我已。我已生存人間日。始終當爲爲人子。色養榮養皆當爲。萬分之一曷報矣。呼天叫地畢生恨。樹欲靜時風不止。今日正是生日回。家屬欣欣相告喜。君家雖富宴近駭。朝飯無闕斯足爾。七十三歲老且旺。移孝爲忠誠爲美。玉垂今爲石然語。語無他語徒止此。</text>
<title>苦哉</title>,<text>悔却從前有此身。支離之故苦吟呻。誰言壽是人間福。不願長生萬八春。</text>
<title>歎</title>,<text>一局浮浮世。千尋泛泛塵。堂堂張我眼。思見本心人。</text>
<title>感</title>,<text>頃刻天心轉。忽然雨乃晴。羣星恭位次。曉月儼光明。</text>
<title>慰</title>,<text>傳說能眞的。石然得一麾。施爲當製錦。十口免調飢。</text>
<title>憂</title>,<text>四門禜祭後。冥應胡今遲。貽我九重念。民情尤可知。</text>
<title>笑</title>,<text>咍哉諸眷屬。疑我太無情。苟有金丹術。不令汝輩生。</text>
<title>新凉。用曺植韻。</title>,<text>新凉乍入墟。庭卉雜繽紛。交枝又接葉。陰萼絢陽文。瑟瑟山中屋。領略五色雲。其下所讀詩。開府及參軍。忘却髩邊雪。噓起胸裏春。恨殺和均語。不見舊時羣。隣屐阻濘海。何由質夫君。</text>
<title>贈蒼山，陽園二君。用王仲初韻。</title>,<text>詩道同心自鏡鏡。片言入肺神之聽。二君生在開天際。奚遽多讓杜陵聖。沈郞淸瘦减圍帶。世眼局局驚且恠。老天近日時時讀。玉蕤香焚當下拜。晉代文章賦七哀。哀膓幽鬱一運回。筆頭神鬼倐變態。紙上風雨閃去來。幾家牙籤論審定。性情流出此得正。沈浸濃郁大可見。不是今人工借面。</text>
<title>北苑望拜禮。志感。</title>,<text>嗚呼復嗚咽。今日何忍說。嗚咽復嗚呼。今日心肝絶。大明神宗皇帝恩。高天厚地詎敢諼。恭惟當時感再造。涕隕如雨遞三魂。世人茫昧辨榮辱。兩眼全矇尊周錄。夷齊但食西山薇。百代尙傳其心玉。萬曆二十有八年。卉冦充斥威朝鮮。朝鮮氣數値慘毒。危急存亡一縷懸。哀我弱力無足恃。土地人民將何以。環三千里禮義邦。忍寧一朝棄若是。陪臣痛哭申包胥。幸有兵部石尙書。以大字小小事大。古今通誼不重歟。遂使停當東援議。選將出師功乃試。八路生靈轉底安。感激罔極誰所賜。閱屢星霜息兵塵。于周受命命維新。乞惱剜身東人祝。天子萬歲樂長春。四海無祿庚申歲。仙馭上昇賓玉帝。諱辰痛慕自年年。人人競欲家戶祭。嗚呼嗚咽又崇禎。天家日月太無情。壇咫尺覆下土▣。北苑望拜展心誠。賤臣亦是洗馬後。春秋精義講一部。世間萬事奈嗚呼。熱血潮腔今白首。</text>
<title>雜詩。用謝玄暉韻。</title>,<text>睡餘斜憑眺。雲歸南軒敞。萬井烟火 缺。遠近入我掌。塊坐檢羣書。超若脫塵網。回參無所爲。遊神太虛上。山禽時警人。動徹風鈴響。欲往何處往。古今一俯仰。尺軀非局局。寸心自蕩蕩。悟此閒中趣。物彙皆可賞。</text>
<title>卧來</title>,<text>窓隙虛踈枕角凉。卧來消受得何方。燈花影幻千技出。更漏聲疑萬里長。善病自然無夢寐。工愁還是別心膓。幾人隔壁能多福。鼾息齁齁穩一場。</text>
<title>南軒</title>,<text>南軒風處卧。如見月華生。團扇勞無力。飽聞蚊子聲。</text>
<title>又今歎 用張文昌韻。</title>,<text>七月八月恒辛苦。積雨乍晴若慰人。曾未幾日今又毒。愁絶貧家病老身。南隣尙多夸毗子。競自招携酒肉裏。正是農家專力時。此雨其宜其不宜。</text>
<title>疑夢。夢有人勸我曰君作詩。必押春字。</title>,<text>蕭蕭白髮衰老人。恅愺常吟呻。子丑寅卯去旣遠。時會將迫戌亥辰。繁華富貴望已斷。居處又是寂寞濱。當前有霜雪。念之眉宇嚬。借使爲詩押平仄。憂愁悶隘苦病貧。何人以何事。敎我詩韻勿舍春。春始發生活動意。四時長屬我一身。朝起頗怳惚。感激書在紳。</text>
<title>七月廿八日。蘇堂遠日。蘇堂卽玉垂之朝雲河氏也。次東坡悼亡韻。</title>,<text>旃蒙作噩届秋天。相月終旬又畢玄。是日甲子。 歷歷風霜情轉苦。怱怱日月歲多禪。那期再世如前遇。浪道當時不偶緣。白石滄江餘一麓。竹根何獨卧蘇仙。用坡公詩意。白石卽我楸隴也。蘇堂亡。送埋餘麓。</text>
<title>贈石然。用唐人韻。</title>,<text>頹唐筋骨重於山。倦卧空床不覺閒。萬事都隨雲影散。故人時帶雨聲還。詩成如醉方醒際。語在無心有意間。寂寂深村搖落處。柴門雙扇晝常關。</text>
<title>倉山鄕廬淸風。廉川響廬忠州。今同行社中人會餞。以酒及肴送饋玉垂。不得不和韻以送。</title>,<text>二人同渡一江船。鱸膾蓴羹飽且眠。京洛非如千里域。夢魂長在九重天。峽程迤曲雲生樹。村老逢迎酒似泉。把手題襟知不遠。黃花時節卽今年。九月當入闉云。</text>
<title>夜得一篇。卽問答辭。</title>,<text>笑把南隣藥玉船。問君何事欲閒眠。携吾眷屬多山界。樂此幽深一洞天。止竟其如謝安石。有時不妨李平泉。莫誇宰相能休息。必趁班聯送暮年。</text>
<title>又疊前韻自勉</title>,<text>莫謂長如不繫船。安心看去噉仍眠。句當事貴存餘地。點檢身能自信天。敗屋翻成新第宅。荒村又是好林泉。硯田時得懷人作。墨氣詩香大有年。</text>
<title>受祿</title>,<text>今年時節米如珠。月餼臣身愧濫竽。百計都無塵札報。生生犬馬效區區。</text>
<title>八月初吉仍雨</title>,<text>是雨仍何雨。居然八月天。卽今無足病。九澇在堯年。</text>
<title>又患腹病</title>,<text>腹疾眞難遣。玉溪語在前。詩膓元此病。叫苦莫須憐。</text>
<title>八月二夜夢。肅齋皇壇將事之列。寤而率記一絶。</title>,<text>恭記皇壇怵惕辰。周旋東國一陪臣。爭將夢境移眞境。永我人間丁丑春。</text>
<title>偶寫</title>,<text>點檢吾身計。此秋在眼前。蟲吟凉露下。鶴氣靑雲邊。沈約名誰忌。潘仁興可憐。呼童抽散筆。汗漫寫詩篇。</text>
<title>卽題 用唐人岑參韻</title>,<text>陰森烟纖雨連絲。何事寬情可展眉。身老閉門人或到。家貧窘食我無辭。庭南流目看花猥。硯北沈吟得句遅。荷沼釼亭追逐地。回頭如昨少年時。</text>
<title>雨史</title>,<text>此雨誠何事。日新又日新。一連無限節。來惱有愁人。休說今年雨。今年夏及秋。尋常看一法。何苦又何憂。八十老農說。平生初見之。妨人多少事。稼穡我何求。人口多於雨。旱時曰劇乾。欲爲列仙傳。最以赤松難。雨師 已於秋上甲。契契寤歎餘。箕範昭昭在。奚徒讖緯書。</text>
<title>優遊行。用王仲初韻。</title>,<text>隣人何謂吾顔悅。引鏡自照莫分別。精氣衰老尙餘淸。病骨時時瑟瑟鳴。花木紛紛供幽翫。羣書在案託此生。縱復爲詩詩滿軸。誰知意足神亦足。明時未能補舞裳。上黨靑山思抱犢。行年八十不是薄。一日優遊一日樂。</text>
<title>少阻石然。悵而有詩。</title>,<text>面君豈與世追隨。的的無然未必疑。疾病中間勞夢寐。紀綱一隔悵書詩。千金駿待嘶風日。百尺樓當喚月時。紅嶺東西泥滑海。何能障我兩心期。</text>
<title>夢中事。用劉文房龍山高韻。</title>,<text>情纏糾漢南山。行人去幾時還。果川水原次第過。遠烟近嵐遞相擧。經雨餘路難淺。亭酒酸店飯晩。十步五步向振威。振威百里凝在眼。秋熱如熏促蹇裳。有誰勸我出冰漿。擔藤躡屩烟臺香。去叟來婆避年行。信宿始到臨陂堂。弟兄團欒欣共牀。人間好緣暮境幸。夢中奇事說復長。夢中之事眞奇絶。安得爲常不可望。</text>
<title>思夢解 自拈</title>,<text>每所思。必爲夢。夢是何件物。何人親抱送。思夢夢時好。止竟亦非眞。眞乎夢乎吾未知。曠然逌然交以神。噫于戲思與夢且莫說。至人元不知有身。</text>
<title>對月候晨</title>,<text>碧空懸一鏡。拭 缺 照淸光。萬里非多遠。千年未始長。物雖藏外勢。人敢秘中膓。坐卧吾無事。東邊上太陽。</text>
<title>八月九日夜</title>,<text>晶晶白日雨聲來。夕照蒼茫客未回。如醉如醒少焉月。一天星斗共徘徊。</text>
<title>夢有人言人得淸朗日而死。方歸天堂。覺後成諧。</title>,<text>人生人死摠堪哀。孰王張爲夢去來。雨雨風風無所揀。天堂天獄太荒哉。</text>
<title>妄想。用張文昌韻。</title>,<text>快晴天候秋方半。宜共詩人佩酒缻。何處豈無閒洞壑。往年多見好林亭。石 指石然 雖老矣心如玉。園 指陽園 亦奇哉眼始靑。醉後朗吟七分讀。世間難得此淸聽。</text>
<title>贈月</title>,<text>蒼茫一萬八千春。沙數恒河劫劫塵。欲說無窮無盡事。當今誰是似君人。</text>
<title>月答</title>,<text>支離八十三年春。沒到紅泥萬丈塵。問我欲知淸凈法。世間還有有心人。</text>
<title>連夜月好</title>,<text>誰使纖纖月。日圓一日圓。妙成端正夜。快補仲秋天。老我猶輕疾。詩人喜有緣。小庭泛似水。不羡西江船。</text>
<title>再從弟敎官洛卿生日。戲贈。八月十二日</title>,<text>今年生日倍新新。碩士頭加宕子巾。感激天恩增怵惕。蔭官一命亦榮親。</text>
<title>遅夜</title>,<text>秋夜遅遅久。枕頭高復低。漏鍾猶未歇。嚬唱意中鷄。</text>
<title>向曙</title>,<text>窓黑多風隙。此夜又未塗。曙天今暴富。散綴夜光珠。</text>
<title>石然日必訪我。我以一茶竹接之。石然必索我新詩而讀之。今日石然不訪我。</title>,<text>早無連日雨。悵悵豈如斯。鵝頸閒長竹。牛腰益一詩。老來多善病。貧故易調飢。斜照看看下。正我倚樓時。</text>
<title>曉悶</title>,<text>流雲籬月曉糢糊。心緖無端轉覺麤。第一良方有何事。不如又吸淡婆姑。</text>
<title>歎</title>,<text>造化家非一一知。一人之事一人爲。榮枯通塞無窮處。去雨來雲十二時。</text>
<title>嘉俳 八月十五日</title>,<text>名日嘉俳天下無。家家松餠佐羹芋。當年我亦豪華者。新稻樽前任醉呼。</text>
<title>隣有新延官屬。謔作一絶。</title>,<text>新延官屬競豪奢。色色形形死力誇。正是兩班科宦日。衣章着作事功多。</text>
<title>憶仲季</title>,<text>頻 缺 硯夜夜闌干。枕裏糢糊小燭殘。秋痕渺渺雲千疊。凉意凄凄露一團。近日尤知來信濶。何時不有去情難。弟兄俱老居相遠。結願他生共笑懽。</text>
<title>黃石然以冷金牋三十餘本來索書。強試楹聯。多有誤棄。乙酉</title>,<text>八十尙無覺。耄妄堪噓噫。被君來督促。黽勉不能辭。謂我昔弄翰。今日莫攢眉。墨香漲如霧。導而何處之。貼貼冷金牋。床頭卷復披。馮臂習可惡。劉痂癖則癡。雙鉤懸筆訣。漭若前生知。手麻眼又瞢。竟晷猶忘疲。末乃計磨勘。直一費人醫。緬昔呂承事。必無如是爲。還恠往來心。白鷺果然奇。</text>
<title>曉窓聽雨</title>,<text>庭荒又下蕭蕭雨。院閴偏多瑟瑟秋。何事吳儂心地弱。滿腸都貯古今愁。</text>
<title>爲人督廹。揮灑五十餘牋。追思自覺狂態。率寫一詩自嘲。所書楹聯詩句居多。</title>,<text>墨生花又筆生花。散抹詩香貼貼霞。三十六宮春氣色。一時收去入誰家。</text>
<title>猝有雷霆。人情可見。</title>,<text>來是雲乎去是烟。平時玩揭等閒邊。轟轟燁燁當頭後。兩目瞠然始畏天。</text>
<title>自笑自歎</title>,<text>癖於書隷性 缺 詩。至老齗齗狂且癡。除却人間一條路。不知何事可當爲。</text>
<title>曉枕</title>,<text>孤砧何處起。破此無邊宵。冷卧西隣叟。亦收去夢遙。</text>
<title>贖夢 昨夢作一句詩曰老枝凄作滿山秋。覺而異之。今於午睡餘。率寫一絶。以贖前句。眞不可以壓夢乎。可笑。</title>,<text>老人詩思老無老。麗句新詞映筆頭。一枕睡餘何所見。木犀花發滿園紅。庭月桂方盛開。</text>
<title>八月初二見月</title>,<text>夕食句當無事爲。老人扶杖步前墀。胡然着澀藏全軆。猶自慇懃露半眉。天下徒稱弦滿勢。雲間亦有運回時。玉妃定喚芙蓉鏡。藻鑑誰題子厚詩。</text>
<title>懷仲季</title>,<text>許多思慮夢徘徊。節物堂堂入酒盃。如水浸綿霜候近。片雲疑帶鴈聲來。甚貧那得能無病。已老兼之元不才。九日登高揷茱處。今年黃菊向誰開。宛轉何時滿。遅遅若十年。懷君情一段。搔首問靑天。玉兎毋忘藥。桂香尙未和。荒唐世人說。來往是姮娥。</text>
<title>偶吟</title>,<text>秋㬉如春困不堪。門前柳亦碧藍鬖。風輕雲淡詩情入。犬吠鷄鳴樂意含。破扇再勞來午睡。古香時爇佐淸談。了無一點塵埃氣。耄老人爲快活男。</text>
<title>深夜步過鍾街。月色大好。</title>,<text>大廣通過小廣通。鍾樓廛肆列西東。當年走馬尋常路。深夜扶筇八十翁。陸海氣融天寶射。京都根重瑞烟籠。丁丁漏下行人少。誰識奇觀在此中。</text>
<title>搖落</title>,<text>秋風搖落漭無涯。夢裏江山策一枝。向子平今何處住。相逢日夕話心期。</text>
<title>敬次石坡閤下寫蘭聯韻</title>,<text>當年鄭趙有心人。指鄭所南，趙彜齋。 造化方生筆下春。鴨水東西無此作。墨蘭一派過天津。歷數今時第一人。精神到處渾然春。前身正讀黃庭字。指腕金收玉液津。</text>
<title>夕食</title>,<text>夕飡纔入腹。宵寐乃關情。今日皆能事。餘生足太平。丁丁街漏下。耿耿室燈明。坐羡羣童戲。歡呼雀躍行。</text>
<title>罷漏</title>,<text>送夜支離役。幸除罷漏前。隣鷄餘一限。窓曙尙如年。都計平生事。不過按例然。無思無慮地。惡證是無眠。</text>
<title>欲曙未曙</title>,<text>過夜今無夜。欲明亦不明。一向長如是。可哀非我生。咳唾強氣力。窓格湊目睛。少焉東升日。快慰萬人情。</text>
<title>無題</title>,<text>此老今年苦厭秋。秋聲秋色入詩愁。定知屈宋當時恨。詞賦之間不自由。</text>
<title>計藏梅歎</title>,<text>無遠藏梅時。梅兮爾亦知不知。破屛破屛無去處。聞入潦天蒸飯資。茫然發長歎。寒氣總至奈若爲。萬量千思還一笑。爾本我同調。迂濶自身謀。事事須人力多少。安得梅花不凍年。是我昔年句。 久爲世所傳。今年又落去年計。爾若有知應我憐。爾毋我薄爾噫噫。萬物之生各得天。</text>
<title>次隣社詩會韻</title>,<text>溪屋蕭寥世路分。任它車馬自成羣。情魂老似依微月。生計秋同澹泊雲。送客爲詩無好句。被人賖酒不成醺。黃花欲發休相笑。樗散何妨鄭廣文。</text>
<title>石然屋會賦</title>,<text>絶愛君家藥玉船。柁樓高處坐超然。津津妙悟風斯下。穆穆淸光月在前。每日四方來俊傑。當時一隊卽神仙。愧吾白髮成何事。如醉如狂八十年。</text>
<title>效古。用王仲初鏡聽詞韻。</title>,<text>睆者靉靆限以鏡。聵者澎湃陡以瑩。曰五曰七烏絲欄。諷詠卷舒歸之聖。慧識粗具整衣帶。古人所作不敢恠。春花秋葉等閒年。一例納頭恭下拜。先塵豈意後塵哀。竊竊笑笑百千回。三古以前何人讀。注䟽紛綸經中來。詩哉詩也論始定。果得其道得其正。性情流出於斯見。犀照蟻鬪來面面。</text>
<title>讀訥人筆</title>,<text>曺訥人匡振書法。近古未有也。曩將節性二字。塗之屛面。徒知其書之好。今於候曙轉輾之間。乃悟節性之意。始能穩寢。訥人其知道者乎。訥人能節性。惠我後來看。得句言猶澀。藏梅計未完。古今憂緖集。天地曙光難。萬物無二。從玆寢乃安。</text>
<title>自歎</title>,<text>老人事力已焉哉。縱欲噓吹冷似灰。白首生涯惟一硯。黃花時節又空杯。同隣笑我嵇康懶。盛代看誰賈誼才。破薦破屛今幸有。明朝料埋善藏梅。</text>
<title>謝關北三儒</title>,<text>明川劉 昌漢，鏡城馬 圖膺，富寧張 樂臣。關北文雅士也。一眄再眄。眄輒忘眄。眞正可愧。以一絶謝之。醻酢生踈面目新。自忘日近已忘人。論書評畵俄間事。一轉頭經幾劫塵。</text>
<title>三士携紙請得拙筆。恬然許之。用前韻自笑。</title>,<text>亂抹狂塗字態新。自欺何憚不欺人。昂然直把羊毫筆。羞在金 秋史 權 彛齋 字下塵。</text>
<title>謝鷄</title>,<text>常彼於人警告深。物微功大爾何任。一之已感期無倦。長夜乾坤眷眷心。</text>
<title>藹石尙書書曰幽砌黃花。見開幾叢。宜有賞菊句而未蒙示可鬱。率寫一絶以寄。</title>,<text>惠連書到足堪驚。詩句依然責老兄。病裏不知時節晩。今年多負菊花情。</text>
<title>九月廿四日。憶去年九月廿四日。</title>,<text>事事人間不可知。每年九月卽何時。前年異事今年又。欲說荒唐聽者誰。</text>
<title>偶成</title>,<text>花場一滌澹新霜。紅樹靑山遠有光。向晩提筇出門去。隣童指我是詩狂。</text>
<title>身心俱化 附小解</title>,<text>玄冬將届。禦以淸防。出所藏法書名筆。隨意分排而揭之。身心不覺俱化。繄吾何福分。兩腋忽翩翩。壁凈紛香霧。室虛蓊瑞烟。疑開羣書府。如入大羅天。是故當知否。他人必不然。情魂歸硯側。光恠在梅前。斜掛雙聯句。橫看隷字扁。得此無辭死。自惟亦一仙。熊熊發韻氣。燦燦凝明鮮。欲我以終世。樂之宜永年。形容那得畫。歡喜却成癲。足證三生事。偶深翰墨緣。</text>
<title>常談</title>,<text>届冬墐塞倩人爲。陡覺蕭凉已有時。位置盆梅方料理。安排書帙且便宜。客來休問原思病。老後偏知宋玉悲。我亦當年健如汝。家中事事屬之誰。</text>
<title>破屛得倉山短聯一對以糊之。人梅俱幸。</title>,<text>窓隙麤踈不忍看。老人心氣抵當難。冷金牋字通神法。犀辟塵埃玉辟寒。用義山句。</text>
<title>傷秋</title>,<text>通宵風雨後。秋事不須談。庭翠萌全怯。園紅葉盡酣。尋常如已例。怊悵乃何堪。還笑吾身計。詩愁自獨擔。</text>
<title>傷冷 上戰下瀉。殆沒省覺。家屬至有歔泣。得貨泉幾許葉。溫突而煖被。煎水於鐺。連灌於口。瞬息間。快能回甦。貨泉之功。妙不可言。</title>,<text>如來心得扁鵲手。頃刻之危瞬息回。天下古今誰敢敵。常平通寶最神才。</text>
<title>奉贐徐秋堂副使 附記</title>,<text>徐秋堂往年以書記入京。擧似賤名於日下名輩。厚結岑菭而還。今又以副价行焉。不佞耄昏。不克有贐別文字。乃以五絶略寫微悰。遼薊烟雲宿轍痕。行臺前已入中原。中原名士相逢日。文采風流盛可言。副行人去氣揚揚。輝映文星遠有光。萬國國書雲委地。果能見許李中堂。李少荃。忠信方知海不波。釜山馬島利經過。秋裝家食年將半。望峻卿班捨爾何。恨我鯫生在夢中。馬訾江水一西東。行年八十何聞見。未免人間瞽且聾。菭岑翰墨宿生緣。去羽來鱗托幾年。老後有時堪下淚。同心知識半黃泉。</text>
<title>卧後</title>,<text>卧後愁如客。欲言豈一端。窓虛疑透月。衾薄戒來寒。點檢餘生拙。叩推得句難。且今頻內視。庶或此心安。</text>
<title>聞鷄</title>,<text>積積千年夜。誰當一擘之。人間有畏友。善惡分頭時。</text>
<title>聞雪</title>,<text>童子開門方雪下。一輪明月又當天。翁今已老長歎息。不是山陰訪戴年。</text>
<title>冷</title>,<text>月寒山色共無塵。此地承當此老人。硯墨生涯猶儉歲。梅花消息亦遅春。時時夢入蒼茫界。往往心同寂寞神。煖帳銷金羔酒熱。有誰下語得淸新。</text>
<title>偶得一絶句 十月十八。與黃石然訪安處一錫瑀桂山書屋。盡歡而歸。是夜乍寐乍寤。記留一絶句。得非夢中所作乎。句意頗異常格。</title>,<text>蘭哀菊瘦我憐君。啄啄筇音趁夕曛。歸後又成七分畵。曉天松月映蘿雲。</text>
<title>贈梅</title>,<text>百花頭上爾何神。除此仍無天下春。井冽不勞朝暮灌。玉淸時復降仙人。</text>
<title>具渼山 完植 六十一壽辰 用元韻</title>,<text>勸君六百十年春。近日勸服延壽丹。 氣力聰明老更新。求古於今誰有敵。旣文亦武可兼人。結交不偶生同世。托契尤能道與隣。幸際昇平無事日。鳳村時拂紫霞巾。</text>
<title>洪判書 鍾華 九十一壽辰</title>,<text>壽者當於仁者然。幾生修到此神仙。東隣一叟來朝夕。願學公家好法詮。</text>
<title>燕市烟壺西天成。製度又變。今人多不識堯天成。</title>,<text>西天成繼堯天成。但得天字字號名。不有專門何足貴。冬烘還笑老書生。</text>
<title>倭製又變</title>,<text>倭製層層異樣多。烟臺以後更無加。决知不補焉香味。爭奈人間世運何。</text>
<title>領敦寧金公 炳德 有建白。未蒙許。方胥命金吾。冕鎬猥以一絶句表誠。</title>,<text>事君以道始爲臣。千百年來有幾人。今日堂堂金相國。古昌喬木特生春。</text>
<title>上橘山李奉朝賀</title>,<text>水仙消息今年無。怊悵人間此老夫。想到東山梅已發。相公詩句貫明珠。灣州春入浿江樓。相公尹灣府。冕在浿城日也。公書寄水仙十根。曰冬月無此則可悵也。 千葉梅花又話頭。冕所畜千葉梅。亦公之所賜也。每年見花。 幷與隷聯皆韻事。公所書吉羊聯。在余珍莊。 後來誰繼好風流。</text>
<title>雪月議</title>,<text>雪與月相議。吾儕當語誰。老人寒不寐。淸夢繞梅枝。</text>
<title>老人謝雪月</title>,<text>非雪難爲調。非月難爲情。冷煖當頭勢。有誰念重輕。</text>
<title>冬至日。用俚謔。</title>,<text>鳥卵團圓粥味神。童觀歷歷邈前塵。年來歲去時何速。冬至陽生春又新。煎藥分兒衙例减。曆書善事吏風陳。嘐然一笑朝暉淨。三樹梅傍坐老人。</text>
<title>又賦一律</title>,<text>歎息吾何老。今當亞歲回。潛陽從地出。景籙自天來。童𥠧誇衣服。隣家送酒杯。欲言誰解得。知者有三梅。</text>
<title>寄翠堂金尙書晩植</title>,<text>天闕岧嶤金碧光。御溝春水萬年長。尙書置屋誠心見。日夕紅雲侍建章。</text>
<title>曉枕</title>,<text>寥寥寂寂處。還有夢中詩。雪月驚山鳥。鳴過庭樹枝。</text>
<title>今日行。用王摩詰韻。</title>,<text>昨日今日苦難分。冷雨寒雪一紛紛。東隣阻絶西舍遠。君應思我我思君。履屐不容當車馬。瞻望顧慕赤嶺下。數樹梅花尙未花。世間誰是論心者。文章氣息重謨謀。誓死靑年國恩酬。上竟碌碌九十叟。鷄皮鶴髮爾何求。</text>
<title>遅鷄</title>,<text>老人不寐莫須提。枕思衾情冷復凄。長夜無終無界限。如何得借孟甞鷄。</text>
<title>謝橘山李奉朝賀</title>,<text>相公眞愛我。遠餉淡巴姑。發凾金色鮮。檢蛛絲紆。今年値蔫儉。尙難靑葉麁。望外喜不勝。滿吸天成壺。其烟沸而裊。其氣暢而鋪。鰥鰥無寐疚。非爾曷瘳乎。廣此賙恤念。誇分與臞儒。副以洞庭實。酸香大如盂。載拜讀詩本。是杜也是蘓。盛歲重文章。勳業謝西樞。角巾暎華髮。菟裘卽嘉梧。公心一片愛。鏡鏡在淵珠。惠我有好音。賤忱效區區。</text>
<title>與黃石然</title>,<text>我與黃君語幾回。閒愁錯莫果難裁。沈休文豈貧爲瘦。陸士衡應老且才。流歲駛駸驅雪去。潛陽線弱繫春來。破屛弊席還生色。好護山家數樹梅。</text>
<title>不佞虛縻同知銜。石然亦縻僉知銜。每日相會。</title>,<text>冗官無事詎稱才。餼廩徒費月一回。飽喫如珠高鉢飯。同知門見僉知來。</text>
<title>魚一齋夜過。說水仙可得。</title>,<text>容易一齋說水仙。今年此事異他年。花家衰盛亦時運。錦石磁盆自可憐。</text>
<title>思石然</title>,<text>蕭森庭木聽禽鳴。望到溪南雪意橫。今日未逢黃叔度。誰家長笛倚樓聲。</text>
<title>望人</title>,<text>望人皆信我。孰有我如人。東日西垂下。其能返照新。當年管鮑事。說在先天塵。今日梅相對。前身與後身。</text>
<title>窓下</title>,<text>一息淸明一息昏。老人眸子遞番番。貧家兼又塗窓黑。寫字看書太劇煩。</text>
<title>謹次大院閤下韻</title>,<text>堪笑吾生際煥巍。瞻依日月聖時輝。百年碌碌成何事。萬物芸芸各任機。每自省身求道近。不曾置約與人違。邇來喜得看梅法。宿雪崚𡾓爾敢威。</text>
<title>安香初詩卷 並小識</title>,<text>香初曰。此卷無丈人詩。極悵然。願有和均。亦以手筆記之。冕泛應曰諾。今始讀此卷。而附寫亦不無競病之艱。可愧。建春東畔諫溪陽。碧酒紅燈夜色長。一笑不知浮世事。論詩喜得往年香。梅心澹潔通三昧。月影徘徊定百忙。恠我衰癃餘癖在。時時魂夢似還鄕。</text>
<title>達夜</title>,<text>苦海眞如莫可爲。驚波駭浪夜支離。精神都入風來隙。生死難分癢起時。與世推移非我事。明朝傳誦定誰詩。未聞從古扁倉手。年老家貧四字醫。</text>
<title>病虛氣。抵當不得。</title>,<text>老來虛氣疾。不忍少須臾。此乃高年紀。例爲賤丈夫。說人多愧色。當食沒廉隅。恠我枯腸內。尾閭斂若無。</text>
<title>奉和橘山公淡巴菰行</title>,<text>相公別業嘉梧谷。梅花欲發雪映屋。梅之韻與雪之精。瀟灑林園一畫幅。相公休致聖明朝。退食委蛇居士服。野叟村翁日造門。相公落落又穆穆。相公眷我別有緣。聲應氣求自靑年。世間名利付閒事。每値對晤必囅然。衰晩嗜痂同一癖。珍重贈遺來名蔫。蔫種蔫品諧且洽。源流直窮呂宋前。文章五采光淩亂。翡翠蘭苔香新鮮。多愧缶音無足道。欲寫未寫太草草。貴賤雖殊情豈殊。相公以老憐此老。士行乎爾和靖乎。數間梅屋雪未掃。後人傳說淡巴菰。靑烟一縷眞絶倒。</text>
<title>蜡月十日。經臺金奉朝賀公以梅花詩卷送示。是夜似夢非夢非夢。似夢得一古體。異哉。</title>,<text>我向梅花問。我夢是胡然。兩腋忽羽翰。飛上蒼蒼天。右手扶月輪。左手揖群仙。共醉九霞觴。話到宿生緣。俯視人間世。經臺有詩篇。</text>
<title>可憐詩</title>,<text>房屋虛空冷積波。此身遊泳欲如何。揚淸激濁難辭責。欬發聲聲得力多。</text>
<title>劇寒</title>,<text>通夜波吒太劇寒。衾窩如鐵却消歡。萬般都是人間苦。百債誰能歲底寬。兄弟稀書雲漠漠。親朋入夢月團團。水仙欲上梅將發。堪作斯翁福分看。</text>
<title>聞鷄</title>,<text>漏歇鍾休寂寞時。隣鷄一唱亦新奇。人間事起相忘外。誰識斯翁善足爲。</text>
<title>遅明</title>,<text>是夜何如夜。宜明不肯明。苦心方注目。窓月倒無情。</text>
<title>搔癢</title>,<text>搔搔停不敢。停處死生懸。癢作蝦蟆背。誰知昔卷然。</text>
<title>服鶴氅</title>,<text>翩翩鶴氣上雲霄。去雪來風不敢驕。香案前頭恭下拜。龍光應倍侍臣貂。</text>
<title>看卧龍冠</title>,<text>隣童五六競來看。笑說台監鶴氅寬。頭上戴盆尤恠異。此冠名是卧龍冠。</text>
<title>陽園遊嶺始歸。以一詩贈之。</title>,<text>我阻陽園久。陽園憶我無。嶺雲紛歲色。梅月澹詩厨。舊識何能忘。餘閒足可圖。一齋墻北舍。苦待發淸酤。</text>
<title>夜卧不成眠</title>,<text>八十翁今値虐寒。天時人事可相寬。內虛警刺欬喉癢。外怯傷弓瘠脚酸。可使减年能抵敵。不知何日始平安。齁齁宿東窓曙。丙戌春風我必看。</text>
<title>治病</title>,<text>病來而病去。病亦不自知。世人怯於病。病求華扁治。釀小仍成大。形證色色奇。來旣有其會。去豈無其期。假似天機運。冬盡入春時。一日又二日。勿藥當中醫。是吾治病法。忍之又忍之。吾年踰八耋。縱死何足悲。况今病少慧。吾言亦不癡。治家治國人。於此足推移。大抵心不病。安有二竪危。</text>
<title>鶴氅衣歌</title>,<text>霞山鶴氅衣。古式今傳稀。霞山磊落好尙古。古香古色其庶幾。我得蒼蒼意。着之一身輕似飛。月中又與梅仙遇。典麗儀容生顧慕。肯使世人皆如吾。世間萬事不足數。君不見錦繡綾羅時樣奢。自矜驕豔光步步。鶴氅衣誰所爲。漢代王恭遺制度。我歌鶴氅衣。請與霞山一正誤。</text>
<title>與石然約一賦於橄欖屋。因循閱月。世間甚事可易。</title>,<text>硯北屛南酒一杯。執杯一笑易言哉。昨風今雪時難得。我老君衰病亦災。非欲遠尋仙境去。敎誰勒取好官來。終當期遂前詩約。橄欖書齋快見梅。</text>
<title>除夕</title>,<text>童衣女服競鮮明。市肆繁殷物物驚。天上正當星紀運。人間偏厚歲時情。小如蝸殼燃燈計。轟盡虹樑打餠聲。三百六旬之一日。緣何債券重爻名。</text>
<title>索戰歌。旣以解記之。又以此申之。</title>,<text>我歌索戰歌。歌動且嗊囉。二部賈勇早信誓。魚魚雅雅鼓聲多。聖代太平韶妙縣。吾里諸丈舞皤皤。畵龍祭後有索祭。驗之官穀生細芽。驚鬼爆竹亦歲歲。九成不動六曲波。我歌歌索戰。索戰戰則那。北索如山屹。南索亦髣髴。爾藁而縱我葛橫。綯索編索索切訖。十里五里迎索來。蟠地沸天歡聲䬍。廿隊假面拍手齊。北爲夫兮南作妻。妻健如獅夫豈弱。素旗壓祥狗腹携。兩部英雄渠魁喚。人笑人聲沒端倪。索頭結高仰不及。踊臣蹴到靑雲梯。或如干戚耀蛇鳥。或如錢鎛庤句圭。新妝炫胘服那曾惜。百般水陸具狼藉。扮羣羣如粟粒堆。列條條似蜈蚣脊。趯趯引去復引來。竟夜徹曉裂霹靂。縣令坐待鳳笙樓。賞賜百千懸金帛。可笑乎可笑乎。池蝌簷鷇憐。嗚呼嗚呼。女裙之石不可轉。誰其第者誰其殿。明春更較見吾縣。正月十六宵。月明星明其樂陶。呼邪許索戰罷。凌波亭下一逍遙。</text>
<title>氷世界 丙戌</title>,<text>琉璃氷也冰琉璃。世界塵無些子兒。却怪此身包五濁。揚揚自得對人時。</text>
<title>先生者</title>,<text>先生者何許人。勿慢於天地。勿罪於鬼神。天地鬼神能善事。先生無事太平春。</text>
<title>曉窓寒月</title>,<text>良夜如何好。無情亦有情。寒於癃老薄。月近上元淸。往歲便居止。卽今念友生。依微歌管處。知是漢陽城。</text>
<title>心內事</title>,<text>玉垂心內事。惟有石然知。皓首今非晩。靑雲早失時。嘐嘐空一世。落落散羣疑。句在無言處。君詩亦我詩。</text>
<title>苦曉</title>,<text>目逆東窓曙尙遅。鷄前鍾後卧堪疑。寥寥夢去依依久。烈烈寒兼惻惻時。一死寧甘忘快活。餘生安得免支籬。墻隣慣說麁咳客。八十同知趙玉垂。</text>
<title>幽蘭雪意 並小識</title>,<text>記昔年藏有翁星原 樹崐 楷書聯一對句。客來翠竹茶烟外。人在幽蘭雪意間。用墨深而輝煌奪月。但未知外句蘭與雪時相觀也。是年上元後五夜。往晤金雲養大資。硯旁見盂蘭郁郁芬芬。洵可奇喜。始知東人眼月不習。從前起疑者也。歸路遂有此一絶。翰墨香傳翁氏門。幽蘭雪意得星原。東人局局看花見。時物當前不敢言。</text>
<title>夢見梅發</title>,<text>待久無消息。夢中得一奇。憐憐增浩歎。爾亦有開時。</text>
<title>自述</title>,<text>八十四年客。三旬九食人。晩梅今始綻。偃仰小園春。</text>
<title>自笑</title>,<text>五日厨烟三日無。厨婢竊竊語氷厨。渠焉能識斯翁事。然後方稱大丈夫。</text>
<title>自反</title>,<text>天時人事不崚嶒。足使庸夫着手能。百計圖成終未得。厭然自據最高層。</text>
<title>貽阻金翠堂 晩植</title>,<text>路隔思如渴。欝陶莫訴衷。紅泥無際海。白髮負心翁。夢去知何益。詩成計亦窮。百端新歲患。咄咄只書空。</text>
<title>每夜不睡</title>,<text>快活人間鼾宿男。希夷仙籙不難參。無端轉輾情多苦。爭奈牢騷夢未甘。遠鼓鼕鼕俄罷五。晩鷄喔喔又呼三。每朝憤殺東家子。却把吾談屬例談。</text>
<title>二月梅有感</title>,<text>臘寒正雪太支離。二月中旬梅發遅。始喜今當春夜雨。如何不有老人詩。硯尋餘墨回新韻。屐待來音憶舊思。可到百花爭爛熳。雙相斗酒語之誰。</text>
<title>偶成</title>,<text>遠隄楊柳又生新。八十年過四見春。枕角耐分弓卧地。筇頭豈逐矢行人。菲材薄殖慙先蔭。厚祿閒官濫後塵。床卷支離庭卉早。不知何事寓精神。</text>
<title>夜寒</title>,<text>夕食句當計寢安。老人事事轉艱難。如何耐度前冬去。別是今宵惻惻寒。</text>
<title>水仙花始發</title>,<text>玉妃喚月至。神淸氣亦澄。烟雨樓臺出。琉璃世界層。千載同心黃魯直。辛勤傳與一點燈。</text>
<title>倉山家白杜鵑</title>,<text>惻惻輕寒二月天。禁城踈柳未含烟。君家簾幕重重地。一線春風白杜鵑。小瓦盆中短短叢。南枝如雪北枝紅。家僮慣作移春事。奪得東君造化紅。</text>
<title>遅春</title>,<text>無心癡坐望烟霞。門柳尋常但噪鴉。前度已優寒食雨。今年尙渺漢陽花。支離病客纔停藥。困頓行人未返家。萬紫千紅持世日。少須臾得盛繁華。</text>
<title>淸明</title>,<text>淸明時節雨多時。今古同悲介子推。假使貧家能有米。如何作飯能無飢。節物多違料。花時不見花。有花徒悅目。何補我心家。</text>
<title>久不與社中人會食可悵。示洌陵。</title>,<text>洌陵能記否。此事盛前時。北里多新生。西園感舊思。世無留客酒。夢或和人詩。欲問靑魚價。手中少所持。</text>
<title>贈李樹卿 容直 侍郞</title>,<text>桂山桂水淸無塵。被謫人今放釋人。有此生成千不意。云何報答百其身。靑雲梯屹堂堂日。喬木家深鼎鼎春。我老豈知當世事。憐君鬂髮又如銀。</text>
<title>食山菜</title>,<text>澗翠林香澹泊春。釀成美味入吾唇。較他魚肉朱門內。何似平生噦噫人。</text>
<title>近夕</title>,<text>近夕看山特特奇。散筇搖曳步庭墀。此翁心事誰當繪。影在西天月一眉。</text>
<title>金尙書翠堂家。與李提學素山 應辰，申洌陵，黃石然會吟。玉垂亦與焉。</title>,<text>橄欖村開小洞天。御溝流水過門前。簾陰寂寂黃梅雨。墻角依依碧柳烟。雅會仍圓心算得。衰容相對鬂華鮮。請君投轄留今夕。芹膾魚羹醉後眠。</text>
<title>曉起月華無際</title>,<text>造化揮神筆。鋪叙林屋淸。良宵難可得。望月向誰明。遭遇三生幸。往來萬古情。世間人盡夢。喑囈不成聲。</text>
<title>謝光寢郞金 有濟 送菜</title>,<text>翁年八十四。椀飯沒呑能。魚肉如金貴。未看楪上登。靑靑盈篋菜。感激自光陵。悶我貧而病。胃家澹不勝。朝需來配菽。發噫倍淸澄。</text>
<title>朝起灌花示倉山</title>,<text>落落難相合。花之於老人。斯翁常反是。托以死生親。</text>
<title>戲贈石然</title>,<text>莫言君我兩家貧。鬚髮莖莖盡化銀。且斟甁酒姑令醉。也種籬花殿作春。風雨不關高卧士。古今誰是有心人。拂雲帚子功如許。掃除山庭一點塵。</text>
<title>漫吟</title>,<text>團圓來滿月。摺疊起淸風。歲歲端陽節。是非萬古同。</text>
<title>婢說</title>,<text>知公嗜栽種。婢子說隣家。盈握靑靑葉。得來唐菊花。</text>
<title>卽事</title>,<text>夕食無消息。自然發浩歌。訴天天不應。天亦可奈何。</text>
<title>寫意</title>,<text>村荒屋弊困生涯。眞正難堪夏景遅。斷續連旬無定雨。支離一病又多時。籬花倒地人相惜。庭草緣堦客到誰。何日淸明霍然去。得錢賖酒詠新詩。</text>
<title>雨中無聊。檢舊篋。米元章常用珍漢瓦硯試墨。</title>,<text>世傖豈識米家緣。幸不銷磨瓦背穿。五鳳字邊閒是福。雨聲遙憶二千年。壁有五鳳字。</text>
<title>今日</title>,<text>昨日雖經過。今日欲如何。昨雨又今雨。事事關心多。下民嗟無辜。詎敢以荷荷。東家八十叟。不笑亦不歌。炊烟尙寂寞。揚揚對人誇。</text>
<title>喫豆粥</title>,<text>冷薄山厨但宿灰。家人咄咄又堪咍。萬乘天子當年事。猶向蕪蔞喫粥回。</text>
<title>去年團扇。今年尙無恙。爲騃童所拉折可惜。用紙膠之。戲作一散語。</title>,<text>同病是憐。俾也可忘。故人之風。水遠山長。歡然宿昔。梓不負良。永我寶用。其德光光。</text>
<title>次肯農韻</title>,<text>我家無酒久多時。已負山公白接籬。碧樹雲深良友少。玉蕤香炧午眠遅。莫云老醜情常好。除却貧窮事不悲。聞有靑農天下士。菭岑何日盡心期。而吾時有孟浪時。萬里長城視短籬。地厚常隨江海轉。天高難道日星遅。雕樑矮屋無榮悴。秋葉春花絶 缺 悲。可怪世人何意思。白雲影下仰佺期。蒔菊栽蘭揀吉時。隣人稱道我花籬。洪 判書鍾華 吳 參判最善 水桶生光少。淸 洞名 壯 洞名 甆盆喚價遅。有此珍供閒愈足。共誰題品老堪悲。風風雨雨都無別。木屐廵庭是好期。</text>
<title>自恠</title>,<text>此叟如何叟。說難不說難。久居嘉會巷。時着野人冠。世事看朝槿。心期託露蘭。今年八十四。尙欲試金丹。</text>
<title>又自恠</title>,<text>永日常關白板扉。劣容一屐草萋菲。近來閒夢時時作。空際遊魂漠漠歸。窮理讀書衰力淺。治財制産實心違。隣人不識翁顚末。浪道先生杜德機。</text>
<title>每夜失睡</title>,<text>羡殺齁齁比舍郞。句當夕食卧平床。人間可恠閒時惱。天下難堪短夜長。惡 去聲 鼠縱橫無忌憚。聞鷄腷膊足誇張。忍欬爬癢終何得。一線東窓放曙光。</text>
<title>雨</title>,<text>欲算支離雨。亟 去聲 乘又亟除。亂雲何處積。好月每宵虛。躞蹀驚流節。吟呻卧弊廬。赤松甚戱劇。畢歲將焉如。</text>
<title>曉起疑晴</title>,<text>吾貧恃有夜光珠。一檠寥寥短燭孤。久厭簷棲雲點綴。忽看庭到月糢糊。桑楡非晩農家望。藥石難期病者蘓。八十四年經歷地。幾時均得雨暘無。</text>
<title>戲贈簷蛛</title>,<text>世上誰知爾有神。虛空架搆妙經綸。一絲可運千觔勢。機事機心百倍人。</text>
<title>里中禁雜人。是夜當祭天。</title>,<text>懸索街街禁雜人。雜人之禁欲精禋。皇天俯感精禋意。蕩掃千家癘疫神。</text>
<title>候夕欲訪人竟以雨不諧</title>,<text>黃昏我欲出門西。料理之間不易哉。作食婢勞厨下役。提燈人借洞中來。須臾可念星雲換。漸次將看漏鼓催。八十餘年多閱歷。化工何事輒相猜。</text>
<title>戲作</title>,<text>兩日空空眼乏睛。老人凡百苦難名。世間何事眞知好。飯婢東廊糳米聲。</text>
<title>朝得飯。夕又得粥。</title>,<text>朝飯充腸夕粥便。人情再食信堪憐。盤中匙箸高低響。何况今年穀貴年。</text>
<title>翠堂家。諸蒙士較藝。是日有同隣耆宿之會。</title>,<text>庚天何妨醉還醒。詩境如攻百疊城。隣比笑歡皆老宿。英才敎育孰先成。溪聲深得雲林趣。嶽色高於宰相名。願與公明日會。冽陵新舍住三淸。冽陵新搬三淸</text>
<title>不欲言</title>,<text>蒼蒼高不極。上帝白玉京。百拜焚香祝。鑑此籲哀誠。未生非有我。非我欲我生。帝心眞難測。使生不任情。風雲誰指揮。日月誰光明。胡我一軀身。竟靳當所行。運之無奈何。帝亦必大驚。恠哉八十四。反以妖沴輕。無寧揮脫。追逐聾與盲。</text>
<title>急雨</title>,<text>聽誰號令被誰催。頃刻生風頭未回。鐵甲閃騰三十萬。南馳東突碎空來。</text>
<title>極備之年。妖沴尤熾。貧家生活益無計。</title>,<text>往年經辛巳。居然運氣廻。病因靡所極。雨欲盡其才。秔稻豊盈椀。蜀燒滿擧杯。誰家無二患。妖沴不爲災。</text>
<title>三日絶火。此夕始作飯。</title>,<text>人和頃刻至。家屬始喧喧。鼎腹量新淅。俎頭凈宿痕。如斯非別意。不爾多寃魂。潤屋尋常處。能知上帝恩。</text>
<title>偶得</title>,<text>今年霖雨太支離。病吾難堪莫可醫。花氣全沉堦蘚滑。詩香半减硯黴滋。繁華世界人人別。寂寞山村事事奇。或有隣翁相笑語。君家能得兩炊時。</text>
<title>蝶</title>,<text>豈學當年郭驝駞。山庭略具澹繁華。可憐蝶也精心篤。不揀晴花與雨花。</text>
<title>蚤蚊厄</title>,<text>貧窮今且老。每夜莫枝梧。蚤技工劖骨。蚊妖必噬膚。縱橫憎惡習。拘束少良圖。但俟明朝起。爾曹敢蔑吾。</text>
<title>寫謔</title>,<text>玉垂豈必嗜爲詩。詩或登牋欵玉垂。茂草滋生妨客屐。朽松危折恐隣籬。舌頭伈伈無聊語。卷裏吟吟有用辭。噉飯吸蔫餘外事。付之畫肚少閒時。</text>
<title>三梅忽病</title>,<text>診葉情勤又診枝。何妨喚我作庸醫。噓噓束手無良藥。梅運今年大疫時。</text>
<title>悶</title>,<text>尺軀無坐處。茅屋漏床床。瞻仰心心祝。何時見太陽。噫此心憂日。吾兄若凂歸。好風能一到。買者稱身衣。</text>
<title>次石然</title>,<text>世界分排百尺竿。今年非獨我艱難。窮時自爾憐揚子。貧處猶能笑范丹。咬菜器汚休試茗。種花鋤急慮憎蘭。先生胸海波濤定。事事安閒事事寬。</text>
<title>近夕</title>,<text>晩天轣轆轉羲輪。返景蒼茫入畵神。林蚊若當新世界。簷蛛別作好經綸。滿盂飽食誰饒舌。高枕安眠占我身。且待辛勤初月影。細簾風隙半窺人。</text>
<title>祝晴</title>,<text>昨日雨今日雨。雨支離眞正苦。江川漲溢呑率土。自夏及秋商羊舞。農人奚罪閒百賈。歎息家家愁戶戶。如何快得太陽睹。雲物晶晶空天宇。淸明暢和煦。樂莫樂兮朝復午。依舊蒼生各安堵。八彩眉展我聖主。蝸屋如船漭失櫓。頭白小臣心腸腐。</text>
<title>七月會賦安生香初 鼎遠 家</title>,<text>風凄雨淹不知愁。燒酒盈盈泛玉舟。吾輩居然心契合。浮生元自景兄流。前時諫卷應懸榻。今日詩壇愧倚樓。曬腹從來癡習近。人間七夕是何秋。</text>
<title>感靈匹謔詩</title>,<text>人情如醉醉還醒。醒後娉婷不可形。悔却當年多孟浪。此身曾作幾雙星。</text>
<title>偶寫</title>,<text>山屋纔容膝。已寬此老人。有誰來問訊。無事或吟呻。病後如聞道。飢多故絶塵。數叢草花裏。息偃任天眞。</text>
<title>哀痛詩</title>,<text>開闢數千載。暴亡有若斯。滅倫無上下。瀆貨重毫釐。痛哭天應老。嗚呼地亦悲。史官休秉筆。恐使後人知。</text>
<title>飽食藹石飯。歸路偶得一絶。</title>,<text>飯凈羹精肉又肥。果然飽食近來稀。邇衢十字如天路。緩緩筇枝帶月歸。</text>
<title>送別嶺南觀察李樂泉 鎬俊</title>,<text>嶺南觀察辭王畿。玉節堂堂萬目輝。知否故人山下屋。多愁多病晝關扉。</text>
<title>曉</title>,<text>遠漏丁丁盡。居然是五更。風輕雲四散。星隱月西傾。徂序眞難住。幽懷不可名。許詢何處在。吾欲訪平生。</text>
<title>訪石然</title>,<text>病中事事一茫然。忽得詩情絶可憐。芳草芊眠紋錦地。碧雲迢遞蔚藍天。而今追逐無同輩。自此風流讓 缺 年。却有餘生怊悵恨。江東已送季鷹船。</text>
<title>謔詩</title>,<text>虐熱蟲蟲蔑老翁。汗流沾背又沾胸。何由赤脚層氷上。頂灌醍醐曬北風。</text>
<title>喫南苽菜記。枕李公憲琦神武岡舊事。陡感前輩風流。</title>,<text>恭記枕公。風度去人遠。偉幹長出技。一食一斗飯。一空洗而空。澹澹若嘉遯。欝彼神武岡。宰相恒息偃。西陂種南苽。救飢需早晩。草露沾衣裳。手鋤理苯䔿。上畦及下畦。摘摘每盈畚。厨婢擎瓦盆。咬得知所穩。兼人四五呑。胃家尙節撙。後輩仰如山。贊贊輸誠悃。而我今日貧。視公無加損。堪笑效里顰。得不歸混沌。一椀已充然。鼠肝休繾。自其餘人看。公我可平反。</text>
<title>十三夜月極好</title>,<text>三日差失旣望前。初秋景物已新鮮。淸風明月非論價。墨客騷人幸有緣。小病當爲無量福。免飢便是大豊年。山庭戲笑今宵樂。不願公卿不願仙。</text>
<title>中元</title>,<text>誰將秋色染乾坤。淺抹深塗莫辨痕。細數人情眞解夏。慣同僧說信中元。蟲聲斷續風隨轉。桐葉飄蕭露又翻。牛渚西江千載下。謝尙來託我詩魂。</text>
<title>對月言志 幷小叙</title>,<text>詩言志。志之所欲言。言而不成言。其可曰言志乎。今得一短絶。自謂言志而言不成。吾亦自思不可得。第姑錄之。天上今宵月。辛勤欲照誰。身心如萬里。吾亦不眠時。</text>
<title>中元</title>,<text>今年今日吾何事。丙戌中元此老生。風力徐看雲葉散。天心寬得月華淸。良宵容易來秋思。陳跡居然感舊情。高詠未能古人似。倚欄搔首坐深更。</text>
<title>袁陣仁港。報急踵至。以鐵騎問罪朝鮮。</title>,<text>陣奇峻絶港奇然。萬馬千軍直在前。可使朝鮮將順去。白頭山色碧嬋娟。</text>
<title>秋情</title>,<text>怊悵伶俜奈自由。碧雲如水鏡光流。天孫曩夜銀河月。蘓子當年赤壁秋。難得其人常對面。欲尋往事一回頭。張衡不是無心客。也把新詩寄四愁。</text>
<title>石然生日</title>,<text>石然生日今朝是。椀飯蹲酒皆具矣。無前變年至貧家。何能如此驚隣里。洞洞屬屬有佳兒。殫誠幾日備甘旨。歎息玉垂八耋翁。大言吾知玄玄理。平生無罪彼蒼天。無罪天者天所美。不令今朝盡室飢。米之錢之使經紀。何必買餠買肉爲。吉氣和光亦足已。深深賀祝于石然。延年益壽多福履。</text>
<title>曉月</title>,<text>曉月淸而明。碧空懸一鏡。銀河誰問津。珠斗誰爭柄。上下千年心。幾經况復淨。閒時雲與遊。靜處風無競。俯視世間人。齁齁何足評。曩從牛渚還。我亦能高詠。</text>
<title>感夢 石閒翁赴道山已二十年。夜夢得與周旋若平昔。玉垂有一鍼。翁奇以奪之曰此神鍼也。以自家鍼易之。覺猶宛然在目。追念玉壺舊遊。無以定情。賊一絶記之。</title>,<text>邈若先天太古春。玉壺淸水去無塵。問公今日泉臺下。却把神鍼度幾人。</text>
<title>和倉山詩會韻</title>,<text>黃金麈尾玉東西。怊悵人間踏雪泥。到處樓臺皆寂寞。後來議論尙高低。盛乎君已頻開局。老矣吾今不渡溪。月白風淸前夜夢。舊遊名碩共提携。</text>
<title>對曉月</title>,<text>蒼蒼此曉月。如欲向人語。莫問我心事。我心無處所。</text>
<title>聞諸名士看天然曉荷。歸述所聞見。玉垂感賦。</title>,<text>後輩風流繼前輩。天然帶月曉看荷。荷花出水雲錦燦。上天下地羣星羅。追呼相約重氣義。北里卽今名士多。菡萏元貴泥不染。花也人也定等差。聞有白首池上叟。自稱姓徐閱風波。及見盛事歷歷述。澹人玉垂互詩歌。我亦記取如昨日。回頭漭漭間山河。</text>
<title>朝廷議鑄當五錢。爲富國裕民之術。今行之四年。</title>,<text>上天下地間。至寶惟當五。當五之神通。可烹龍啗虎。晉人知覺無。至有王夷甫。若在此朝鮮。千番死阿覩。人情殊昨今。當面換腸肚。我手一空空。斯疾何時愈。歎息四年前。此權其誰主。</text>
<title>步用石然韻 澗松以長水移韓山</title>,<text>長州製錦縣人喧。馬邑今看衆所尊。老境養廉輕宦味。蔭塗遷秩重天恩。品流已入廬山社。中表元同薛氏門。從此郵筒來往地。湖雲湖月漾詩魂。</text>
<title>惶恐</title>,<text>晩後𩃎𩃱雨。曉來勢復驚。仁天胡若是。是月雷收聲。</text>
<title>從石然聞南隣韻</title>,<text>北里南隣擇勝亭。欲將何事換新銘。忩忩歲月無須問。欵欵盃尊莫蹔停。浪喜交仍常折簡。妄論文又失專經。老夫自信前頭在。一色春風冢草靑。</text>
<title>老恨</title>,<text>拖疊單衾警枕頭。夢來夢去短檠幽。骨筋散漫鳴於曉。鱗甲蕭凉癢是秋。從古人誰無此患。于今我若獨當憂。靑春綠髮多怊悵。八十光陰水自流。</text>
<title>戲寫</title>,<text>金錢 花名 已老玉簪 花名 開。隣里無人饋一盃。但道眼前孔方貴。不知還有吊蠅來。</text>
<title>夢患無燭。忽有送燭者。云是金君一也。仍以絶句謝之。</title>,<text>此世金君一。欲忘不忍忘。若非相愛厚。誰念秋宵長。</text>
<title>素山宅詩會。翠堂，冽陵，石然，蘭坡 洪時模 共賦。拈農巖先生韻。</title>,<text>自北之南東復行。秋天雲物剩鮮明。路歧到處渾如夢。迷失道。屢盤折。 故舊何時不重情。酒力乍醺階蘚滑。詩香一讀井桐鳴。座中宰相今娛老。寧搏功名換此生。</text>
<title>念石然</title>,<text>老而多病病而飢。三者侵凌抵敵誰。君我同聲堪一歎。餘生滋味太支離。</text>
<title>贈石然</title>,<text>老且貧仍百惱主。話頭一近訴衷情。人間疾苦嘗猶淺。癢疝分排互重輕。</text>
<title>石然生辰。附小識。</title>,<text>黃石然生辰。在中元後四日。諸賓俱會。玉垂袖古軆詩一則往賀。飯已有事先歸。追聞諸賓鬮韻有律詩。翠堂尙書繕寫一通于凈紙。爲作帖子。許石然強之曰此帖子無玉垂詩。足爲欠事。願賦之。玉垂屢辭不獲而勉副之。傾座羣賢盡豫章。慙吾衰朽寸非長。生辰酒溢中元好。文字緣奇一世芳。有志男兒何所就。無情世月且休商。京塵頭白餘歸計。約買盤泉可濯湘。</text>
<title>戲作蔫詩。吸蔫卽近俗不可已之事。今年蔫貴於金。而達客不顧也。未爇而棄之。</title>,<text>愛蔫如愛寶。一吸關生死。貴客多生驕。灰盤烟未已。</text>
<title>曉枕</title>,<text>布衾單薄轉淸凄。牎隙微分月向西。數戶寥寥時吠犬。遠村喔喔又聞鷄。潘仁病久從誰說。宋玉情多不勝題。我與黃公勤置約。來春同買武陵溪。</text>
<title>呈具大將渼山</title>,<text>將軍謝事久閒居。半畝庭深喜種蔬。當日雄圖猶有釼。晩年邃學不離書。山雲澹似功名後。江水淸於飮沐餘。聞飮江水。 白首故人時一到。對床風雨且何如。</text>
<title>藹石宅對夕飯。石然詩適到。示及藹石玉垂。藹石感發示意。</title>,<text>峴上衝泥夕趁期。是吾停匙念不飢。詩緘忽到情何極。感發仁人惻怛時。</text>
<title>翠堂久閒。朝衣始拂。念之神奇。以諺句致賀。</title>,<text>紅豆花深碧澗隈。天牌宣召座當開。鵲衣羅將雙前導。鍾路傳呼大監來。</text>
<title>憤詩</title>,<text>我東今日是何辰。觸目淆然外國塵。博採非無挽回策。朝廷不數讀書人。</text>
<title>偶成</title>,<text>小庭生畵意。却爲主人憐。榴葉秋先厭。榴花晩愈鮮。無嫌衰病至。不道世情牽。明日將開卷。潛心大學編。</text>
<title>黃石然備號珀餠。邀隣近老人共歡。</title>,<text>艮溪東畔石然家。秋去堂堂日未斜。老友緣奇多白髮。重陽時近又黃花。酒情正好同醒醉。餻軟無愁損齒牙。莫向山門前一步。萬人情態薄如紗。</text>
<title>謝八然 趙康夏 尙書賜紙</title>,<text>宰相今時獨數君。動人風誼薄層雲。凄霜柿葉誰禁得。惻我艱辛鄭廣文。</text>
<title>題金石蔆會欣潁卷首。金石蔆輯古人文章爲一卷。逐篇立論。名曰會欣潁。屬余題卷首。○二絶。</title>,<text>易地文章無古今。前人繩墨後人尋。從何買得通神鏡。照徹當時用筆心。芝草琅玕瑞羽光。丹山一隔鳳將將。于今却是靑邱幸。金石蔆傳絶世香。</text>
<title>失韻</title>,<text>金剛名嶽集羣仙。何用勤勞載米船。雨順風調時節好。長安市價且豊年。</text>
<title>重陽日寄石然</title>,<text>重陽時節最堪憐。最我同心有石然。靑眼看人空此世。黃花無酒始今年。筇音啄啄彈丸地。笠影翛翛戴甕天。抵死不休成結習。得詩輒寫小唐牋。</text>
<title>憤市</title>,<text>陸海珍藏色色新。蕩人心術奪精神。有誰能把鐵如意。碎擲西風付掬塵。</text>
<title>贈安生香初 鼎遠</title>,<text>香初何等士。不獨愛文章。吟詠三淸洞。逍遙昭格坊。期人遅日日。爲菊念霜霜。家釀今將熟。辛勤報翠堂。</text>
<title>賀渼山</title>,<text>九月正當十二日。渼山華甲盛何言。台監不在靑泥巷。虛負賓筵酒一樽。</text>
<title>示石然</title>,<text>玉垂家是石然家。往往來來日夕誇。二老相逢雙白髮。三秋未盡半黃花。雲孫貼處詩仍富。囊子空時酒豈賖。此外人間何許事。不曾一到舌頭加。</text>
<title>夕訪黃石然不遇。歸有餘悵述懷。</title>,<text>烟村月里尙依然。歸屐黃昏悵一邊。句當夕食了今日。便是人間三十年。</text>
<title>夢作 幷小叙</title>,<text>九月十七夜夢。有一絶句。以有人饋我魚肉。盛之畵楪。腐敗不堪食。峨洋畵楪盛醎酸。餒敗翻然下箸難。那及吾家常纛朴。靑葱一握佐朝餐。</text>
<title>曾於雲養宅。見有盆蘭。近聞又得盆桂以配之。方擬一往見。</title>,<text>督辦營門定品流。蘭花春又桂花秋。何人欲問花消息。長笛西風趙倚樓。</text>
<title>石厓詩會</title>,<text>十字橋橫一色烟。丁丁玉漏近重天。溪聲欲捲流雲去。岳勢相當曉月懸。北里南隣非異路。新知舊識又同筵。買肴買酒今無患。此是豊登大有年。</text>
<title>翠堂有約未會。又用前韻。</title>,<text>約待秋暉凈不烟。重陽會事詠凉天。元來酒國因緣好。若似詩人命脉懸。黃菊居然當晩節。翠堂何故阻芳筵。仰看明月時歎息。少一情懷逝者年。</text>
<title>示石然</title>,<text>誰令秋序晏。景物自然誇。病裏忘家事。詩中無老人。賞心楓葉地。乘興菊花辰。欲與君相語。如經百劫塵。</text>
<title>幽憤</title>,<text>三千里界我東方。文敎扶持一脈陽。近日功多袁世凱。中原論定李鴻章。何來滚滚天誅學。傳染堂堂鬼換腸。八十四年今白髮。人間閱歷此風霜。</text>
<title>蘭坡詩會。與素山，冽陵，石然共賦。</title>,<text>昨逢憑有小坡 蘭坡之子 奇。今日君家當賦詩。遂使老人挑逸興。况兼吾輩異新知。筇枝先後溪心到。麈柄高低菊影移。把樽仍成圓滿事。風流何减紀羣時。</text>
<title>枕上</title>,<text>曉月多情甚。慇懃懃照我窓。問君千載上。欲與向誰雙。</text>
<title>夢得季氏書。驚喜不忍發。</title>,<text>人情無所極。人事不可知。痛哭又痛哭。尋常久然疑。京鄕元落落。百里若天涯。弟兄三分地。常恨音信遅。凄霜感人甚。歲華躞蹀馳。菊老憐萎萼。楓落惜空枝。是月方近晦。自然係我思。耿燈吹使滅。寂寂夜何其。緬昔安國巷。姜衾回煖時。閔余寤且寐。遑念飽與飢。忽有季書到。驚喜手中持。外緘痛哭字。手顫遽難披。兄年八十四。玉垂老玉垂。</text>
<title>謝又石 李輔國載冕 饋餠</title>,<text>蘿葍餠溫盛盒來。大監至意可言哉。吾家眷口爭捫膓。吾屬今朝飽一回。</text>
<title>失題</title>,<text>緣何苟活到今時。八十年過此玉垂。畫裏昇平容易老。世間窮達最難知。井華爽作淸心藥。土醬甘於悅口資。料理藏思無一策。乞憐秸庶冒昌披。</text>
<title>枕思</title>,<text>虛籟蕭凉到枕邊。居然鍾漏五更天。爐香縱灺情難歇。牎菊方殷夢欲圓。久忘塵寰名利重。遠思湖海故交憐。如何近日論詩會。不使吾知共酒筵。</text>
<title>借人蹇驢。造紅葉亭。橘山相國山亭。 公之還山已二日。茹悵曷旣。回鞭而歸。乃據鞍有短古。意有餘辭不達。</title>,<text>紅葉亭中賞紅葉。風光何似去年時。世間無數多紅葉。競欲相公來賞之。何處是公秋興處。東山必富錦囊詩。郵筒寄致非難事。公可一誇老玉垂。</text>
<title>硏耘 洪承宣承穆 屢有賙急</title>,<text>賙此東隣八十翁。硏耘多得古人風。其心恰似浫潭水。汲出時時了不窮。</text>
<title>漏屋懷石然</title>,<text>石然情較玉垂情。坐卧之間無重輕。床漏鼎菭多絶倒。隣人先數趙先生。</text>
<title>念藏梅</title>,<text>小春已作歲寒情。梅事關心百事輕。莫似前冬多狼狽。一分踈濶恨餘生。</text>
<title>眠不就</title>,<text>時夜迢迢永。衾波凄復凄。地風生樹際。天月在雲西。膚癢全疑虱。耳鳴遠或鷄。吟吟詩欲就。明日共誰題。</text>
<title>消遣</title>,<text>老人消遣妙方存。聞見隨成五七言。昨日堪驚雲養。缺一字○雲養金尙書六十之年。卽三娶云。 今朝喜得水仙根。身邊事事都無望。世上云云不必煩。夕飯可能如例至。果然吾腹太平捫。</text>
<title>歎</title>,<text>吾隣凡幾屋。不見不狂人。樂歲皇皇色。足令笑鬼神。</text>
<title>冕所用印色渝乾。大院閤下命以硃金盒。進添桂花油賜之。</title>,<text>穿山甲煎捴凡流。不帶虛明便足羞。雲下珍藏分派力。千金一滴桂花油。</text>
<title>欲藏梅而計戛戛</title>,<text>藏梅非細事。日日費營爲。老故情難捨。貧而計欲奇。望人毋若我。此世卽何時。風雪前頭在。可吾幾首詩。</text>
<title>遲夜得 三五七言</title>,<text>窓疑月。壁念風。牢騷眠不就。時夜五更中。且待東邊朝日上。振衣咳唾發淸䧺。</text>
<title>卧念明日是仲氏生朝。弟兄南北。老懷難持。</title>,<text>今年明日尙疑然。似是從前歡樂時。往事自同流水遠。餘生那得去雲遅。釜城有客尋常恨。季方客於振威。 丙舍無人罔極思。親塋在牙山。無侍墓。 壽到如斯不知好。三分兄弟各天涯。</text>
<title>次倉山詩會韻。倉山近日詩會頻繁。余與石然見擯。</title>,<text>君家亦一聚書房。况據名園傲辟強。近局招携多故舊。同時聞望重文章。楓天映日詩生色。菊地來風語動香。恨我衰顔甘自棄。每當約會阻聯裳。</text>
<title>不勝寒曉起</title>,<text>菊萎楓敗未堪驚。如此駸駸始歲成。半夜霜威饒我病。中天月色向誰情。忽然老屋回生氣。大似癡人愛好名。還愧身心相鑿柄。湖鄕多負白𩿨盟。</text>
<title>次東隣韻</title>,<text>恠吾忽地萬緣收。一到三山與十洲。檢擧明霞時鮮珮。行逢太乙夜同舟。桂花影裏徘徊去。香案前頭放恣遊。俯視人間詩會盛。高吟低唱盡名謳。</text>
<title>肉談打楞</title>,<text>此身踈濶禦寒方。將奈前頭雪雨霜。今日居然孫石死。每年例事老梅藏。借人無隙隣査地。乞紙云難戶惠堂。屈指太平誰某在。初冬趁耳卽遮障。</text>
<title>梅龕問答</title>,<text>梅乎應解凍。劈我所常疑。誰以平生願。期於限死知。因緣非可力。氣類自相隨。卬友須何處。人間趙玉垂。</text>
<title>趙僉使 鍾哲 還朝可喜</title>,<text>時時喚出趙宣傳。僉使季氏。 問及西風鐵島船。鐵島舊官今日到。我心快好抵金千。</text>
<title>竹枝</title>,<text>今年十月又風霜。冷雨連床裂響長。卧念來頭頒祿日。果能名出廣興倉。嘉會東隣趙護軍。生涯澹泊向誰云。典當衣服推還計。遠恃南原金使君。盆梅樹下坐如癡。長短時成五七詩。貰馬一駄甘作隻。黃僉知與趙同知。常時空匣可憐夫。葉草艱辛剉草無。三十年前關外去。有名之草盡歸吾。淸風府使入京城。河潤功多不可名。官燭煌煌分給日。北隣老叟亦光榮。</text>
<title>夢見石然入戶。以一椀羹進之。爲其調飢。仍記其事。</title>,<text>夢中之事亦人情。甆椀盛來琥珀 南 羹。君到吾家吾有想。近時桂玉太驕橫。</text>
<title>秋堂尙書膺使命。將赴燕都。玉垂未及話別。前夜夢以五百燭貽我。覺而異之。述其事。</title>,<text>上天下地得爲人。動靜無非可質神。今日秋堂銜命去。中原時事又風塵。秋堂自是愛吾人。常誡無欺暗室神。正欲還君忠厚意。陽關西出愼行塵。同時誰有照心人。稷下淸風契合神。五百羊脂燃更好。靈犀快辟眼前塵。</text>
<title>立冬日有雪</title>,<text>十月乖暄未必云。飈風忽作雪紛紛。仁天不忍忘時節。造化功歸我聖君。</text>
<title>續竹枝</title>,<text>硏耘豆錫賽金光。兼得西湖異味香。硏耘以豆錫烟臺貽我。兼以西湖名草。 好笑倉山菸葉白。蘆枝看作別文章。玉垂近日所得有竹枝軆裁。而玉垂汰之。強名蘆枝。倉山認以蘆枝有據。易牙當日未曾知。饌價錢多不惜之。直是今人偏好色。菘葅染得別臙脂。</text>
<title>十月晦日大雷電</title>,<text>年年轟轟處。疾威肅在前。賤齒八十四。不敢耆于天。世界一何廣。居然芸職邊。其人多閱歷。有高於此年。所聞及所見。或似今時然。無怪如來說。郵亭好惡緣。</text>
<title>歎</title>,<text>歷數人間好品材。子卿雪窖足稱才。尋常事已無言矣。八十翁今可悶哉。窓格風收掀燭去。屋樑雨注泛牀來。化工劇戲輸嬴局。爐炭猶存未爐灰。</text>
<title>漠漠辭</title>,<text>漠漠何所施。寥寥何所爲。若曰長如此。寧早遠去之。天地生物仁。胡此有玉垂。覆高亦載厚。陽與陰相資。動而飛者雄。靜而伏者雌。丙戌辜月日。夜永何支離。支離夜何永。漠漠寥寥時。泯然一色蒙。萬化不轉移。鍾漏四五更。徽變差堪疑。手凍足又寒。凄風泛被池。近村犬吠惡。遠村鷄唱悲。鰥鰥是何唐。是病無良醫。去夢來夢際。奚論速與遅。忽念荒唐說。忽誦糢糊詩。豈以關得失。豈以關飽飢。擧世皆鼾鼻。翁獨乃若斯。不然黑恭界。一介愚且癡。敢欲免此否。自居倒昌披。寧有一主復。足令應接疲。一罪于永夜。夜亦不自知。動靜陰陽間。我判我所期。咳唾經一劫。始向東窓窺。漠漠寥寥事。此苦知者誰。</text>
<title>黃石然今年始養梅。有一短律詩以紀之。要和。</title>,<text>吾知君亦老。老故養盆梅。訪友今勞矣。看書又懶哉。韻如雪驢往。香合凍蜂猜。爲問連宵夢。賢兄幾度來。</text>
<title>寫景</title>,<text>雪雨雪風縱復橫。若將從此未淸明。回頭却是琉璃世。圓魄飛騰白玉京。</text>
<title>澗松古査梅詩韻</title>,<text>揮杯我欲問梅神。君是梅花影也眞。閱劫風霜餘一脉。先天明月幻全身。老根直得扶搖勢。勁榦同歸爛漫親。今讀松詩上語。申勤傳與後來人。</text>
<title>澗松雪詩韻</title>,<text>貼貼同雲山復山。山中人得坐平安。敎 缺 熨炭回生氣。勸客燃篤足禦寒。造化無私方浩浩。物形着色自般般。梅前煖酒吾何賀。却是君家不少難。</text>
<title>冬至前夜</title>,<text>流光躞蹀暗中催。冬至陽生春又來。用句。 衾浪疊疊寒起粟。燈心寂寂曉看梅。緣何歎息當時淚。元乏文章濟世才。強寫一詩還一笑。英䧺豪傑果誰哉。</text>
<title>訪石然歸</title>,<text>駁雲漏月峴山東。負手吟吟溸遠風。朝去暮來依例事。路人皆識玉垂翁。</text>
<title>贈趙僉使 鍾哲</title>,<text>遠識兼才我用嘉。山隣恃此澹生涯。同時可憤玉垂老。今日來看雲養花。世路拮据何得失。文章咀嚼到英華。鬃巾堆䯻尋常事。水火相通卽一家。</text>
<title>伏想內裏行禮</title>,<text>天曙銅鉦掛。九門啓鑰魚。流年南至日。盛德北辰居。物物回生際。芸芸開坼初。猗歟方議號。揚扢史臣書。</text>
<title>夢得一境。大聲痛哭。覺而有吟。</title>,<text>有意無心豈有量。忽然如醉又如狂。長天萬里圓輪月。快好人間痛哭場。</text>
<title>不柴</title>,<text>八十老人堗不柴。冷衾面縮殘骸。却思溫處誰家好。十字橋頭訪石厓。</text>
<title>謹奉和大院閤下瓊韻 冕筆頭曾有若干字。日以相遠。今不知幾字存。猥荷瓊韻。敢續缶音。</title>,<text>崚嶒風雪甕中天。怊悵當時藥玉船。一縷詩香猶未盡。梅花樹下整琴絃。</text>
<title>又用前韻</title>,<text>崚嶒風雪漲於天。小屋浮同一葉船。那得貧家能有飯。先生姑且撫無絃。</text>
<title>梅謔 石然梅待之厚烘。早發而輒死。玉垂梅厚待之薄凍。未發而亦死。戲寫一絶句。</title>,<text>烘死人看凍死人。何人能保可完身。待花厚薄非能事。天下能無兩段春。</text>
<title>獻壽大院閤下生辰</title>,<text>南極星文動。東方有大人。恒沙千萬數。應復計長春。</text>
<title>各國人齊會于禁衛營。張樂觀項莊舞。</title>,<text>有如新世界。特大朝鮮名。風隧千旗偃。月輪萬國明。冠裳殊制度。襟侏各音聲。劉項今難遠。足令後輩驚。</text>
<title>謝魚一齋侍郞貽裕合白羊燭</title>,<text>裕合精工製白羊。靑心貫月月無光。恨吾老乏看書眼。浪度尋常一夜長。</text>
<title>和人字絶句。奉和大院閤下歲饋韻。</title>,<text>梅言千載上。曾未見斯人。肺腑光明海。盡收天下春。片言纔入筆。橫絶萬千人。五色雲中樹。枝枝異樣春。盛矣慈悲念。常懷雪裏人。玄冥持世日。期欲濟陽春。</text>
<title>奉和大院閤下賤降日賜詩韻</title>,<text>樗櫟非嘉木。誰論淺深春。猥經雲下筆。瞠盡世間人。</text>
<title>奉和大院閤下元日賜韻 丁亥</title>,<text>祥雲五色好樓居。太上新祺頌九如。俯視人間何許叟。慧今耗縮憨常餘。除夕元新我豈知。紛紛歲拜不神奇。蔬腸分外牛來踏。堪作新年有味詩。</text>
<title>歲時諺</title>,<text>除夕我豈知。元日亦何時。擧世紛紛曰歲况。南之北之東西之。我獨偃蹇釘一座。笑言啞啞自矜持。立春已過上元届。賣暑吃癰昔所爲。八十五年藥飯味。辛菜思食太近癡。巷戰聲沸天鍾路。踏橋者其誰。念我昔時無限好。今日無限悲。矧此胸中乏一字。擬述俚語等刮龜。君不見如醉如夢。一老物人間趙玉垂。</text>
<title>自入新年。喜作肉談詩。</title>,<text>新年得句工新法。陋說陳談句句生。老矣難收形外影。固哉猶發夢中聲。頻逢笑謔王參奉。間或分䟽趙𥠧明。不入司空詩品語。世人豈許玉垂名。</text>
<title>夢得詩 載寐載寤。昏瞶不省中。得此一詩。強名曰夢得。意義不自覺。</title>,<text>坡老去後八百年。文章氣數何茫然。淸風明月不用一錢買。修竹千竿看可憐。來日當在後。昨日已在前。黃金麈尾玉東西。好因緣是惡因緣。子由魯直怊悵久。枉向虛空飛一牋。</text>
<title>夢作三絶句</title>,<text>是我平生事。居然不繫舟。好風何處去。晼晩五湖遊。小庭春待拓。多種意中花。非望如何客。時時訪我家。衣食塵中界。自稱塵外人。死生元一路。安往不塵塵。</text>
<title>搔癢</title>,<text>癢作時時發出狂。九原那得起扁倉。刮皮劖肉都無我。第一功歸十爪良。</text>
<title>漫吟</title>,<text>白首吟壇自醉醒。花風花雨降詩靈。非徒北社留餘韻。擬學西崑近好名。眼底乍分金翡翠。耳邊猶 缺 玉瓏玲。後生慰藉紛紛語。六十年前舊典型。</text>
<title>惡謔</title>,<text>化家欲殺我。一日十更衣。不爾能彭祖。年高例有歸。</text>
<title>偶成</title>,<text>文情泉達昔何年。畵意山深時復然。大抵吾非名下士。夙生略具小因緣。</text>
<title>病感流序。走書寄金翠堂，金倉山。</title>,<text>歲月人間促。居然三月三。花心明雪後。鳥語動枝南。是我無緣病。跨旬藥貪。刀圭非細事。補瀉歸例談。白紵篋笥物。何時輕快諳。晩梅且結實。窓格流雲含。詩會近來觖。芳隣不可堪。倉公種種至。翠老頻頻探。猥以稱謝意。一書報寵凾。</text>
<title>每日失睡</title>,<text>昨宵一例今宵又。惜睡如金是我憂。衰矣難堪妖虱嚙。苦哉思念癢鷄喉。家雖富貴干何事。壽到期頤便足讐。壁暗窓明看次第。無時鼾宿擁衾裯。</text>
<title>蔡醫不來。賤疾停藥。</title>,<text>昨今不見蔡先生。眞正難堪病客情。偃月爐中文武火。向誰學得轉丹成。</text>
<title>以我無眠。得此神機。欲明而明。欲曙而曙。遂成一古詩。呈質翠堂。</title>,<text>壁訝明光敬。窓看曙色消。勢頭水所染。呼吸風斯飄。速處非當禁。活來孰使描。鰥鰥以我病。閱此玄機饒。乃與我公語。公其試一宵。少焉羣動作。我輩皆無聊。</text>
<title>庭試日恭記</title>,<text>景武臺前日抱黃。融融仙樂下天章。恭知盛代昇平象。麟鳳龜龍囿一場。南極星光北極回。崇文至治重人才。主司王尺公心目。景武臺前喚榜來。</text>
<title>和石然餞春韻</title>,<text>莫把情懷說短長。流光浮在眼前觴。噓噓一望雲天渺。邈邈猶尋錦地香。無奈連年依例事。誰將繫日費神方。韶顔華髮當時我。不意于今亦老蒼。</text>
<title>偸兒夜取我頭上所着諸件而去。所藏只有卧龍冠一具而已。</title>,<text>苦椒䯻樣不堪看。▣頂摩時膝一般。奇特偸兒優老意。儼然勸着卧龍冠。</text>
<title>偶書</title>,<text>晝靜吾何事。吟吟坐卧時。文章元有法。圖畵自然奇。已備前人述。足令後輩知。小欄幽興動。花影上支離。</text>
<title>次素山三溪詩韻</title>,<text>吾祖寤翁營此堂。緣何易主淚凄凉。三溪元是寤齋公別業。今爲大院君交券之所也。 當年別業無窮好。一世紛塵不見忙。大院興時携屐往。素山詩事引杯長。誰知寒水辛勤意。石面巢雲字字香。寒水齋先生爲寤翁作巢雲庵水簾五字。刻在石上。</text>
<title>漢商生日。特此一詩示漢商。兼寄石然。</title>,<text>玉垂今日飯。不與石然同。大好人間事。思難一笑中。</text>
<title>偶題</title>,<text>近來事事已全非。鎖却山門客亦稀。兒孫未解三分讀。指奎植。 子婦多勞百衲衣。庭草翠深將有悟。爐香寂歇久忘機。餘生長是尋常恨。白石湖鄕阻釣磯。</text>
<title>卽事 用諫社韻</title>,<text>嘉會坊南小草廬。老人動靜却何如。生涯去去米錢渺。世態看看朋友踈。咬飯時登園裏菜。引眠偏藉枕邊書。一簾花氣淸堪畵。別是山村好里居。</text>
<title>詠燭</title>,<text>明光一送映吾廬。其顯于幽白晝如。亘作金龍能正直。結成玉蕊不生踈。元來造化歸誰力。缺 節推遷讀好書。此事欲同東也語。指李上舍元泓。 南隣詩客儘居居。</text>
<title>喜雨 用隣社韻</title>,<text>天心仁愛處。今見活民生。始得微微勢。仍隨椷摵聲。川容鋪遠濶。烟色映空明。將慰宸情洽。三農富化城。</text>
<title>東也明日將還鄕</title>,<text>明朝東也去。怊悵大江南。從此人間事。時時孰與談。</text>
<title>午睡。爲蒼蠅所覺。</title>,<text>孰謂蒼蠅惡。吾知爾亦靈。主人貪午睡。此事可醍醐。</text>
<title>禜祭日驟雨 次石然韻</title>,<text>桑林禜應古今同。頃刻回旋一陣風。木悅草欣捷於響。雷鳴電掣感而通。宸情每功勤勤際。天理常存穆穆中。活萬生靈從此始。康年祈祝是農功。</text>
<title>偶寫</title>,<text>自從春去事多空。消遣無方此老翁。蝶翅蜂腰怊悵久。庭心籬角寂寥中。虛勞黃媚看書役。時飭靑童種藥功。絲管元非吾所好。四隣芳樹綠叢叢。</text>
<title>示石然</title>,<text>黃石然乎否。宿生必有因。談時輸晉士。詩事與唐人。偶得層雲氣。仍兼明月隣。一聲長笛裏。誰識此塵塵。</text>
<title>荷亭新治書所。有題詩。謹次。</title>,<text>新增數笏小▣寬。深似春溫凈似寒。退食自公餘一事。南庭松竹盡平安。</text>
<title>患痢</title>,<text>無晝無宵幾欲狂。更衣汩沒力難當。扁華豈識斯翁疾。瀝盡今年冷水膓。今年多飮冷水。</text>
<title>病不能寐。曉次桂洞韻。</title>,<text>月中天入雨中天。耳得風鳴眼得烟。老後精神全不足。近來述作苦難圓。錦牋華墨歸淸士。藥椀茶爐卧倦仙。何日霍然能復起。君同飮桂山泉。</text>
<title>此日應接。惟評蔫論箑。</title>,<text>可笑翁今學枯佛。瞢瞢瞶瞶成一物。評蔫論箑猶賢乎。廢此二事尤欝欝。朝晝汩沒大經綸。蔫則買之箑則乞。毒哉順哉佳與惡。吾看吾自緊事不。此事雖小亦爲累。聽命於誰莫言拂。百千萬搬健忘中。何獨持此戒密勿。以財以勢難世上。每日支當果然屈。减我若干年應接。打擺蔫箑投飈䬍。</text>
<title>霖雨殢睡。終日昏涔。次桂山韻。</title>,<text>詩夢徘徊雨響隣。庭陰欄角頓生新。序次菊栽將就勢。偃蹇松對老成身。玄蹤落落遊閒界。高擧翩翩遠要津。時得子休何所語。看花蝴蝶往來頻。</text>
<title>爬癢</title>,<text>醫云衰證惡。氣血不分明。高患低先動。南難北迭驚。搔來天地小。刮去死生輕。當日麻姑事。仙家太沒情。</text>
<title>例言</title>,<text>逐日昬昬日日連。朝晝午夕但貪眠。屈指計之此以前。何法經過八十年。詩文書畵减因緣。解衣盤礴自仙仙。痒病爬刮極不便。左右十爪無所全。時時逍遣重吸烟。市西草皆費價錢。一竹二竹味則憐。淡婆難辦今朝鮮。訪我者誰黃石然。咳唾聲入翠屛邊。握手歡笑坐同氊。每日依例成法詮。</text>
<title>偶懷倉山仍寄</title>,<text>嘉會坊西澗水湄。倉山置屋善棲遅。小堦多種叢叢竹。古硯時書疊疊詩。官劇官閒元不較。人來人去亦何爲。藥爐茶椀推餘力。八十衰翁慰玉垂。</text>
<title>失題</title>,<text>難於人事望人時。大慾當前不勝私。此病幡然今始悟。望人必恕莫須疑。</text>
<title>七月吉曉</title>,<text>百疾侵凌不自由。任他歲月去悠悠。燈花屢剪天將曙。庭樹頻鳴雨已秋。大欲忘情徒漫計。終難就睡是深憂。明朝怊悵詩邊事。慚愧當時沈隱侯。</text>
<title>檢書帖</title>,<text>東西南北隣。誰似我家貧。夏雨仍秋雨。主人是病人。看看時態薄。碌碌物情新。強喜翻雙眼。率更八帖眞。</text>
<title>歎七夕</title>,<text>風箔凄淸小一樓。殘書幾種錦香收。事難如意雲千片。夢欲生情月半鉤。方寸地優容老客。往來人豈盡名流。紛紛乞巧荒唐說。却悔當年上筆頭。</text>
<title>試巾櫛</title>,<text>鏡照天然儼有威。新香一襲動霏微。蓬頭亂髮除愁痛。始拂堂堂鶴氅衣。</text>
<title>又雨</title>,<text>雨欲何時霽。人難今日生。仰看天宇濶。漠漠此心情。</text>
<title>夢夢 夢中有夢。見一鳥大如鶴。展翮盤旋在雲霄間。羽翰皆有萬世字。覺而異之。卽夢中夢也。遂作一詩。詩卽夢中作也。</title>,<text>南天有一鳥。瑞儀何窈窕。俯視塵界擾。遠擧靑雲表。兩翰萬世字。聖代太平兆。</text>
<title>諺示金石陵 善根○並小識</title>,<text>近日玉垂所謂詩與文。世無知見曷故耶。他人詩與文。眞書詩與文也。玉垂詩與文。諺文詩與文。諺文者非古諺。卽目下肉談常談。誰當知見其詩與文。今又得一詩。爲石陵作也。石陵其或眞諺俱知見乎。笑笑不能已耳。石室金臺擧世看。松京留守卧平安。詩情少日唐人格。吏道中年法國蘭。公萊伯日見法國眞蘭。 交旣有神人所厚。施能無吝衆之難。傳家忠孝云何報。敎子靑雲善做官。指其仲胤炳玉。</text>
<title>枕上懷石然</title>,<text>寂寞村容淡。沈沈夜色闌。近來多疾病。生活又艱難。堦冷蟲吟細。燈深鳥足軌。偶然新得句。何日共君看。</text>
<title>輓素山</title>,<text>世間徒說洪厓子。天上今歸李應辰。八十五年怊悵事。冕兮亦一可憐人。</text>
<title>夢作 夢中一城內。都是紅綠相織。自南至北可數百步。眩轉如入香海中。</title>,<text>千紅萬綠遠春多。無限人間景物奢。木覔山光如畵裏。攔街爭唱太平歌。</text>
<title>寄徐秋堂 玉垂自入今年。罕有律詩。近又病廢硯墨。忽夢秋堂以一句語質之。誠異事也。句曰雲光飛鏡光層。蓋通神語。</title>,<text>病懷詩思冷如氷。每到深宵自不勝。炧燭微明愁裏月。遠鷄來作夢邊蠅。都將何事分榮悴。時或逢人絶愛憎。忽此秋堂神助我。雲光飛似鏡光層。</text>
<title>新竹謠</title>,<text>恠吾蔫嗜癖。新癖幾分添。時樣效人得。意起恣觀瞻。金銀銅鐵飾。莫不使精嚴。烱烱洋竿竹。熊熊瑪瑙尖。短長隨竹勢。咳唾發淸廉。好客當門至。啞啞 入聲 溢曲簷。勸君進此匣。吸吸烟廉纖。夫遂又在膝。花間時將髯。缺缺 西烟味。互吸豈相嫌。常賤分宜警。孩童骨所砭。始知龍屈突。抵死不厭厭。</text>
<title>桃源憶故人 無題</title>,<text>困人情緖春如綉。剛掃雙蛾還皺。宵短孤眠難就。徑怯金虬溜。曉雲一朶堆文甃。恰是五更天候。寶瑟悽凉依舊。啼臉三分瘦。</text>
<title>如夢令 無題</title>,<text>池面雨痕綠漲。院落柳絲翠颺。杏梢子規啼。春寂寞珊瑚悵。怊悵怊悵。樓外數重靑嶂。</text>
<title>錦堂春 無題</title>,<text>臨水芊眠輭綠。過墻歷亂殘紅。樓前無數垂楊樹。那不繫靑騘。恨未多圓滿月。情尙怯去來風。非無來歲春期在。來歲又怱怱。底事多生懊惱。無端减却風流。任他靑玉闌干月。移過一重樓。甲煎濃都是恨。丁香結半緣愁。菱花羞照眉兒樣。雙蹙遠山鉤。</text>
<title>行香子 無題</title>,<text>看了庭花。聽了林鴉。洞房中揜了窓紗。多般煩悶。這個深嗟。恨水無窮。山不盡。樹重遮。朝也來些。夜也過耶。錦衾邊夢也到麽。爐歕金屑。鼎沸蘭芽。奈鍾始動。鷄方唱。月又斜。</text>
<title>長相思 無題</title>,<text>南一樓。北一樓。樓角樓楞樓半頭。湘簾十二鉤。好風流。不風流。有個人閒愁悶愁。問君知道不。</text>
<title>漁家傲 題發書</title>,<text>十里垂楊烟雨漫。長亭路短亭相貫。南去北來行客斷。噓也歎。曉鴉噪罷曛黃散。擘錦書相思一段。多虧爾素手輕腕。百轉千回愁未半。癡了看。寸腸無緖如絲亂。</text>
<title>行春橋 行春橋。夢題橋柱詞也。橋以行春名。未知何處。果眞有是。此詞亦合何聲。而特奇其夢緣。姑載于此。</title>,<text>堤上楊柳。堤下水流。捴把人間古今愁。試問明年春色。堤是堤橋是橋。人似柳影遙。</text>
<title>如夢令 題霽夜遠眺</title>,<text>白茫茫水無畔。碧沈沈山一半。明月滿空汀。江上遠近烟散。長歎長歎。不知何處是岸。</text>
<title>長想思 無題</title>,<text>天光亭。海云亭。串北分南送客亭。人生到處亭。今年情。去年情。朝還暮又不斷情。何時了此情。</text>
<title>如夢令 無題</title>,<text>慄慄慄紙條警。淸淸淸梅髓冷。靜悄悄夜永。碧熒熒燈花影。多幸多幸。依依黯黯之境。</text>
<title>念奴嬌 無題</title>,<text>碧梧金井。人立盡。卍字闌干槏影。一樹無情蟬欲斷。踏遍廻廊深靜。月印庭心。菭封墻角。淨甃碾銀綆。更尋看處。未容言語相傡。無限草底殘蟲。心情多少。且敎予分省。說到五更猶未了。難道是今宵永。始自緣何。終然誰使。儞靠愁眞境。分明知道。一天凉露頻警。</text>
<title>鵲橋仙 無題</title>,<text>不是多情。倒是無意。却做相思憔悴。酒魔風欠說源頭。這一生別離兩字。金鍼之術。朮籠之貯。許多可投可試。斯人也斯疾支離。太息曰膏肓難矣。</text>
<title>一剪梅 無題</title>,<text>樓北樓南天一涯。望裏天涯。望外天涯。行人在遠近天涯。來是天涯。去還天涯。秋雨秋風更天涯。昨日天涯。今日天涯。何時何事不天涯。魂又天涯。夢又天涯。</text>
<title>鳳凰臺上憶吹簫 用李易安詞意。寄小玉校書。</title>,<text>眉損山屛。夢銷氷簟。晩來慵自回頭。看一片殘照。捲起簾鉤。生怕西陵樹色。人更遠欲望還休。無端病。剛過半日。恰似前秋。羞羞。酒初香後。終沒了些子影也來留。二年痕迹。深鏁妝樓。依舊啼鸞團鏡。印不著當日凝眸。凝眸處。情塵細黦又一重愁。</text>
<title>沁園春 無題</title>,<text>飛度關河。踏向界門。繚堤縈沙。奈當當鈴響。重重遠樹。夢驚依約。覺後天涯。眼嘴森森。心頭脈脈。窓外三更踈雨斜。空空也。但換燒香篆。細算燈華。行人此時如何。還幾日團圓歸在家。有不改淸陰。一窓瘦竹。始開黃菊。三徑寒花。馹騎流星。飛書來近。交與儂平安字些。行李事。想晨裝夜頓。店飯亭茶。</text>
<title>瑞鵲仙 題秋情</title>,<text>問秋都有幾。算碎秋零秋。一團而已。扮成十條矣。向梧桐葉上。芭蕉聲裏。其三去耳。又一分蟲唫者是。把分明六數贏餘。擲付枕頭簾嘴。誰使吹牽夢絶。潤冷愁枯。若儂相竢。早知有此。留不著個些子。可憎他玉露金風。輕薄來攪。無中事起。鎖重門。罵了新凉。索還與儞。</text>
<title>滿庭芳 無題</title>,<text>水遠山長。夜凉人靜。一重牢合雙門。滿庭風露。分付草蟲言。記得年時歡舊。小牋上情話溫存。而今也病如中酒。醒後更㱪㱪。孤眠。終半就金爐字滅。綉被紅翻。恨月斜樓上。五更鍾痕。檐花槏影深處。分明是去夢猶溫。休休矣數點砧響。無計不消魂。</text>
<title>離亭燕 題自壽。次孫浩然詞意。</title>,<text>瘦骨崚嶒堪畫。茶椀藥爐瀟灑。滿庭碧菭千點散。嶽色北窓相射。一帶水抱村。隱映竹間草舍。身上布衣穿掛。頭上葛巾低亞。聾瞽世間名利事。且悅姻親情話。濁酒二三盃。頹卧無窮花下。</text>
<title>芭蕉雨 無題</title>,<text>雨打芭蕉葉葉。小窓風又緊。博山歇。枕簟一身。淸滑單別。冷酒情渝。溫茶韻愜。擁爐深處兀兀。看燭影微滅。還不見夢兒歸時忽。試問道再來麽。千萬等候殷殷。思量越越。</text>
<title>撲蝴蝶 題屛畫</title>,<text>情絲恨縷。畫出屛風綉。山重水複。都敎人僝僽。上邊秋雨微過。下際秋雲乍驟。中間夢也逗遛。去還又。問儂何事。一雙眉兒暗淡皺。看看沒有。多少只依舊。情隨去水同流。恨共來山幷繆。夢如雨寒雲瘦。</text>
<title>靑玉案 無題</title>,<text>脚根不踏官街路。又目送歸鴻去。柴米油塩無心度。畫樓芳榭。蓽門蓬戶。一樣安身處。華年錦瑟靑山暮。且休說曾題碧雲句。算到餘生今幾許。淡烟衰草。晩風輕絮。陣陣黃昬雨。</text>
<title>百字令 題老</title>,<text>白駒過隙。轉頭也。敎誰駐它躞蹀。眼見麻姑蓬海淺。爛柯仙棊應劫。落葉秋風。黃梅閏月。身是莊園蝶。都休休矣。歎息文章事業。早知絶代佳人。少年豪俠。白髮同心鑷。三十年來風和雨。分別從須妥帖。綉被香空。藥爐丹就。經卷維摩攝。夙世朝雲。無嫌我老相怯。</text>
<title>洞仙歌 櫽括桃李園序</title>,<text>浮生若夢。問爲歡終始。秉燭春遊古人是。萬物之逆旅。天地無情光陰者。百代過人客子。惠連同後秀。康樂詠歌。桃李芳園。召我以游賞高談處。樂事天倫長若此。醉花前月裏。且要雅懷伸。有佳詩金谷酒。分明不容罰爾。</text>
<title>踏莎行 題姜對山小畫</title>,<text>岸夾平沙。天含遠樹。傷心事在郞官渡。阿誰扶上木蘭舟。春潮帶雨將人去。萬點飄花。十分狂絮。天然三月江南路。酒旗風力板橋橫。一縷題詩處。</text>
<title>霜天曉角 題閨悶</title>,<text>庭陰響屐。疑似情來迹。竟看看沒有。狗兒向粉墻嚇。倒誰偸杏摘。驚菭痕狼藉。不管也多還少。慮儂被檀郞責。</text>
<title>㝡高樓 無題</title>,<text>君知否。在半夜中之。打雨暗風時。下沈沈數重槏子。拈熒熒一琖燈兒。背山屛。拋角枕。就眠遅。耐過了病將人困也。耐過了老將人死且。眞不耐夢相思。百年契活憑誰說。五更心事敎誰知。鏡鸞啼。應笑我。生如癡。</text>
<title>滿江紅 題浩歎</title>,<text>二十年間。回頭是雲消雨歇。風流事至今猶憶不敎分別。白馬銀鞍遊冶處。金箱玉笈神仙訣。忽無端鬢髮已成絲。同心結。且休矣。何堪說。終古恨。皆豪傑。向靑山宿草。較誰優劣。弱水三千猶可絶。長天九萬無由徹。算此身暫有似枝頭。殘殘紅綴。</text>
<title>訴衷情 無題</title>,<text>碧琉璃屛外闌干。孤弓著棲鸞。冷潑銀甁秋水。五更角枕看。有情無情也難歡。不歡正是西山下。雲一端數點鍾寒。</text>
<title>摸魚兒 題懷</title>,<text>幾回看狂風顚雨。欺花諞柳都去。鏡中消瘦蛾眉老。愁迹夢痕無數。那問道。這處是王孫芳草歸時路。與春一語。勸舞蝶游蜂。四時長到。繫馬不飛絮。金徽事又被檀郞再誤。人曾憐否人妬。延壽畫也相如賦。靑天此情難訴。歌且舞。且盡醉人生畢竟歸黃土。生前只苦。一去一茫然。佳人才子。誰記酒醒處。</text>
<title>金縷曲 無題</title>,<text>睡起靑山語。自焚香書塵。向午鳥聲無數。知道春風來分別。淡靄輕烟起舞。間觀裏桃花前度。道士重尋無消息。日長長盡冶郞遊女。怊悵甚。更如許。蘭芽綠出江南渚。水連天樓臺歷歷。往早烟雨。淸熟風流。東家酒。剛把春衫典取。又恐被張三來汝。五湖歸帆那時到。載黃金不遣風波阻。誰省我。寫金縷。又 秋懷錦瑟絃絃語。九廻腸春蠶。未吐此情誰數。知道乘除天元一。句股分門並取。借細筆方諸神聚。韻勝丹靑難描著。短兼長奈恨郞情女。頭白盡。更如許。和雲直上銀浦渚。宗動天風金露玉。罩霞籠雨。別釀玻瓈。盤中酒。醺倒寃家一肚。且莫說非儂伊汝。勸敎墳上時時到。二豪來不見劉伶阻。長對月。酹金縷。</text>
<title>應天長 焚香</title>,<text>令君席上殷勤語。幾度尋思思正苦。博山頭。花影舞。一卷道書看日午。鄂君春睡處。繡被紅翻金縷。欲說夢中風雨。夢還知也否。</text>
<title>阮郞歸 惜春</title>,<text>雨香雲淡這何時。玉騘驕且嘶。盤龍屈戊莫愁眉。蝶稀花也飛。春債重。幾看低。秋霜明鬢垂。千金寶釼越羅衣。留君姑典歸。</text>
<title>憶秦蛾 臨隷</title>,<text>何怳惚。山窓睡起攤書歇。攤書歇。稱心楮墨。鍾黃筋骨。雙鉤懸腕爭毫髮。鸞停鳳泊烟雲發。烟雲發。二京古色。蒼茫津筏。</text>
<title>虞美人 燭</title>,<text>書情畫意時時了。此夜應多少。五更鍾後透微風。夢繞碧紗窓影。有無中。玉肥消瘦蘭香在。恁道紅心改。幷刀剪一種閒愁。恰是滿輪明月。鏡光流。</text>
<title>望海潮 餞春</title>,<text>一江春水。滿汀芳草。說曾幾處繁華。快馬長嘶。片帆孤揭。垂楊岸外平沙。碾舝日輪車。又紅顚綠倒。雨打風加。酒幔長亭。有誰句引宿誰家。誰家前夜簫笳。儘買絲入繡。夢筆生花。蝶也不忙。鶯兒不老。世間甚事堪嗟。終柰髩雙斜。向一聲長笛。萬點歸鴉。唱斷新詞。碧雲無數更天涯。</text>
<title>八聲甘州 看書</title>,<text>古人無萬里卷中來。還向卷中歸。問來時歸路。池窓夜雨。山閣斜暉。談說千年往事。和我笑還悲。可意誰誰在。㝡上忘機。記否看多看少。一斗時喚取。潮暈紅霏。有靑靑書帶。小砌屐痕稀。爇金爐名香一炷。也不妨黃嬭自相違。休嘲我蠧魚生活。紋錦爲衣。</text>
<title>水龍吟 歎老</title>,<text>小園俯瞰長安。銀鞍繡轂羣羣驟。章臺街裏。杜陵橋畔。好春天候。然諾千金。死生契活。甚難希有。英䧺豪傑古今誰是景。鍾名業雲臺繡。將進酒君更壽。百年無盡千年又。紫鸞雪麛。瓊芝瑤草。麻姑還瘦。這個經綸。幾般思量。一例搔首。對淸陰自有山窓綠竹。讀書依舊。</text>
<title>水調歌頭 白牧丹</title>,<text>南院石闌在。可是陰天。玉盃承露誰記。桂宮年初捲。錦幃香海又。好鎖烟籠雨。瓊漿沁髓寒。夙世儂和儞。那夢到人間。朝來笑。暮也困。欲成眠。何日歸去。天上有月幾回團。傾國傾城堪唾。魏紫姚黃無數。雪操玉同全。白髮怕堂叟。相對一嬋娟。</text>
<title>調瑞鶴仙 酒○次鄭板橋韻</title>,<text>東家松葉酒。誤才子佳人。桃前棃後。紅榴繼靑藕。都算取幾甕。要君久久柔唇浸口。更滚到癡丁愚叟。問它朝它暮不知。糟氣離身先透。然否。麴生情黠。冷處非眞。煖時非偶。費神工巧。獻朱門。祝眉壽。這朱門。溫潤只依舊。便酬酢高賓良友。碎玉壺罵了麴生。盡儂毒手。</text>
<title>賀新郞 憶花○次鄭板橋靑藤草書韻</title>,<text>硯瀋詩香賸。記前時斜陽一縷。烘帶西嶺。捲起湘簾人倚檻。立盡婆娑之影。轆轤響絲繩汲井。癡白妖紅堪供玩。幽興在半敧帽頂。難道儞。不相近。素馨透濕靑衫領。一任風斜枝錯認。元央交頸。殘酒遅醒。猶夢語。緣到多生快逞。至今也烟雨菭逕。百囀流鶯難贖。杜鵑啼血休凄冷。花病不是人病。</text>
<title>踏莎行 卽景</title>,<text>繡毬將闌。金錢欲老。紅扁豆莢靑猶小。秘甆罏欝玉蘭烟。將人晝夢虛空裊。雨思綿綿。烟情杳杳。簾陰時拂凝殘照。卷中誰是有心人。千年朽骨生春草。</text>
<title>八聲甘州 雨中懷○用坡韻</title>,<text>雨何心漠漠鎖烟來。無心放烟歸。這樓前高木。簾外疊嶂。幾日芳暉。病客何曾思出。意緖自然非。人事無相管。倒合忘機。坐想淸門西畔。是碧溪轉處。竹籟林霏。有高人居住。閒坐世情稀。待天晴橋矼可涉。顧一來一往不令違。淸門下啄啄鳴屐。拂我新衣。</text>
<title>華胥引 雨熱</title>,<text>庭流潺碧。階蘚滋靑。小亭一葉。泛在中間。看無涯畔隣鴨唼。甕牖來是雌。風正烘爐熏熾。呼喘如牛。我寧冬月寒怯。輕衫無情。至枚枚汗髭當鑷。竹牀氷簟。誰人淸凉評閱。灌頂醍醐餘瀝。檢看箱篋。愁把▣毫。寫就葵扇單疊。</text>
<title>南鄕子 感事</title>,<text>池綠遊痕收。烟雨濛濛起遠州。太乙仙人消息斷。知否。誤向空欄一轉頭。美景苦難酬。幾度人歸秋復秋。翠盖紅妝今依舊。都休。修到荷花定有愁。</text>
<title>滿江紅 和呈申桂田</title>,<text>洞府三淸。非塵世。松笙鶴氣朝暮遇。碧雲深處神仙富貴。眞箇有眞知道否。閒檢絳簡丹爐沸。俯下界擾穰轉浮漚。堪歔欷。修到得。幾時到。除煩惱。無憂畏。便瑤臺十二。六銖衣衣。霧吸雲餐烟火胃。史膏經馥分經緯。竹帛垂功德被人間。還一味。</text>
<title>好事近 午熱</title>,<text>萬葉垂頭低。朱熱當天如火。向午不放人去。下葳蕤金鎖。將心無妨作虛舟。泛泛穩持柁。雪海一邊氷海。任浮由皆可。</text>
<title>謁金門 素山屋會話</title>,<text>溪香散。碧漲菭橋中斷。一桁山含斜照半。主人茅屋看。近日蟬聲誰喚。有客來從雲岸。寫就冷金歸汗漫。贈君靑玉案。</text>
<title>鵲橋仙 和小𤮊呈尊甫𤮊翁先生</title>,<text>紫霞洞府。淸風溪水。有個高人無恙。氷姿如玉氣如春。七十年游心昭曠。神仙道德。羲農事業。成就升平宰相。珮玉時復去朝天。常對坐踈簾翠嶂。</text>
<title>如夢令 和尹寶山</title>,<text>懊惱黴痕牀。堯僝僽雨絲簾映。茅齋漏如船。強把新詩高詠。多病多病。虛負西池荷柄。</text>
<title>太常引 素山宅會</title>,<text>前宵過雨打簷鈴。廻夢素山亭。今到晩蟬聽。淸淸得一聲二聲。無常蹤跡。無心來往。合處也同情。話入夕陽明。好眞態樽前醉醒。又 贈素山秋花自抵小風鈴。斜照媚亭亭。來叩角門聽。休認道松聲濶聲。山村寥閴。山家瀟灑。主客一般情。拭拭眼兒明。世間夢從前已醒。又 歸家少憇鳴檐玉馬撒鈴鈴。閒步竹間亭。幽鳥堪一聽。求伴侶前聲後聲。如茶初沸。如香始爇。欲寫此時情。乍眩乍分明。願持酒千場未醒。又 夜睡猧微嚇撼紅鈴。燭影透林亭。虛籟要爾聽。頻傾耳無聲有聲。何林無熱。何雲不滴。惱我中宵情。不見數星明。擲衾簟如醺似醒。又 懷舊芙蓉颭雨譜淋鈴。紅褪水西亭。誰共倚欄聽。吟詩處金聲玉聲。汀烟締思。汀樹凝恨。歷歷往年情。幾夜月空明。問中酒何由得醒。又 寄隣隣墻恨不繫銅鈴。閒自掩孤亭。安否倩誰聽。仍沒有呼聲喚聲。書來連牘。書還多字。日日幾時情。此事說難明。奴兒病那由攪醒。又 豓情鸚哥顧影刷金鈴。風去只空亭。欲語向誰聽。吾憐爾低聲細聲。紅墻三疊。紅欄六曲。鎖下萬端情。寂歷數花明。茶爐活佳人睡醒。又 偸兒過園誰能遮耳巧偸鈴。適然閉吾亭。園裏沒人聽。那由識張聲李聲。山査結子。山荳抱莢。久自費心情。摘去數還明。園丁說提撕得醒。又 東亭燕會楚巫不待碎叢鈴。高會占東亭。奇事必堪聽。諸君子歡聲笑聲。名香應爇。名花可猥。脫略世間情。四座髩絲明。貯良酒朝醺暮醒。又 驚雨曉來雨點大於鈴。疑碎我園亭。還怕睡和聽。挑燈數稀聲促聲。庭蕉可惜。庭梧可悶。念念敗人情。苦待到天明。拓南牖翻然若醒。</text>
<title>柳枝 丙戌</title>,<text>野城陰處見斜暉。三月東風草滿堤。關笛一聲楊柳㤪。行人已發驛亭西。</text>
<title>餞春</title>,<text>餘香縹緲晴飛塵。欲問歸期不見人。曾是無端一年別。莫須怊悵覔殘春。</text>
<title>月下懷錦洲</title>,<text>怊悵碧雲春。相思人倚闌。三春忽無處。晴月共誰看。陳榻他年解。孔樽舊日歡。曉來枕邊夢。飛不度陽關。</text>
<title>看書</title>,<text>看書慵未起。深樹千陰牽。樓逈庭如海。簾烘日抵平。夕陽芳草外。流水落花前。極目徊亭路。悠然空碧天。</text>
<title>回中作</title>,<text>柳葉南塘一騎催。芙蓉小雨欲驚雷。遠風猋疾行人別。夕景蒼茫宿鳥回。今日關山孤夢隔。去年京洛有書來。愁心若使長如此。寧作爐熏頃刻灰。</text>
<title>樓上作</title>,<text>千里垂楊遠暎空。暮樓登矚古今同。江城吹角燕雲碧。灣使傳書蠟字紅。芳草一年人易別。夕陽西去水無窮。天涯忽憶長安下。白紵新成五月中。</text>
<title>遠望</title>,<text>因何怊悵甚。忽似新秋生。宿雨林中閣。漫雲野外城。難分過去處。還有別離情。更期荷塘曲。終期蛙皷聲。</text>
<title>七夕</title>,<text>忽看驚序晏。七月月如釣。梧葉凉先墜。蘭叢露易流。人間紅豆別。天上碧雲秋。千里關河遠。西風客子遊。</text>
<title>中元夜。懷錦洲。去年中元夜。錦洲韵。</title>,<text>一年明月共天涯。忽憶陽關遠別離。蕙葉不勝凉露後。鴈聲又在曉風時。名山有夢多新賞。歸自香嶽甫二日。 逆旅相逢說舊知。安陵遇尹景道。 莫向廣陵橋上問。美人南國更餘思。錦洲廣陵橋詩曰美人輕輛驅無跡。曉看河橋十字橫。</text>
<title>留京都數日。還向關西。次錦洲韻。留別社友。</title>,<text>萬里關河又薄遊。臨江西隔浿江流。問渠能得通潮否。應向東溟一處休。</text>
<title>夜後</title>,<text>寒星搖落鴈聲頻。悽笛關城想舊因。一片東金江上月。分明同照有心人。</text>
<title>怕風</title>,<text>紙窓楞慄錦衾空。痴對深屛怕燭紅。斷角孤鳴聲正遠。冷爐倐熾瑞將終。漢宮舞罷回身去。楚峽情遮入夢通。猶憶西城春竟別。石尤何事不相同。</text>
<title>除夕。題錦洲所寄新曆卷首。仍寄謝意。</title>,<text>前授曆中送半生。硯槧無賴舊時名。焚香却寫靑䈿句。二十五年一夜情。</text>
<title>坡陵道中 丁亥</title>,<text>憶在前春上。曾從北路行。一年如過客。百里見家鄕。人事多陳跡。山川不變情。㝡憐流水急。花處易斜陽。</text>
<title>卽寫</title>,<text>西下它年竟未灰。人間何處不相催。水亭暮入黃昏近。山閣孤眠白日迴。小得團圓知別苦。且休瘦病費詩才。錦箋緘札無因寄。雨滿空庭蕙葉摧。</text>
<title>愁</title>,<text>長線終難繫。利刀亦未裁。有誰曾有速。無日定無來。梦遠先期斷。膓柔不待迴。吾心非汝薄。其奈自相催。</text>
<title>近夕</title>,<text>千里曛黃散。平蕪辨一涯。夕陽偏與別。夜月且休期。已看眞無恨。方來亦可知。題詩却成讖。寧早罷題詩。</text>
<title>曉坐</title>,<text>滿庭苔蘚露如銀。霽後林塘樹色新。它日重尋天外路。至今不見月中人。後門歸去芳蘭葉。曉簟寂寥屛角塵。怊悵五更鍾斷處。西陵山色碧嶙峋。						蕙蘭叢薄舊風流。手種當年紅荳秋。有夢盡隨千里水。無憀獨上一層樓。熱麽思冷燒腸急。翦欲難分細恨繆。笑倚墻邊丹杏樹。曉雲深鎖小簾鉤。</text>
<title>遠憶</title>,<text>近日愁相促。前宵雨又來。沈疴三月在。散夢五更回。簾更慵誰卷。鏡因瘦不開。西亭江上句。怊悵月中盃。</text>
<title>海棠月夜</title>,<text>已欲相思未發初。海棠花落更無餘。問天有路曾誰往。似夢還來卽舊居。他日江山人跡久。去年池閣雨聲踈。夜深銀杏梢頭月。只寫紅箋細字書。</text>
<title>雨</title>,<text>摵摵西樓揜。騷騷北院幽。屛寒牢竟鎭。麝歇寂方收。已失十年夢。共添今夜愁。㝡憐庭樹盡。一葉抵殘秋。</text>
<title>寄意</title>,<text>魔作平生第一機。却成懺悔倒成癡。香塵寂寞憐凝閣。人梦悽凉倀卧惟。絃柱十三初辨指。月輪二八欲生眉。爭將萬里浮雲合。終遣狂風揔解吹。</text>
<title>燭休</title>,<text>深屛幽夢自相回。却是靑熒永夜催。細雪透寒聞始下。小梅垂影辨方開。不禁殘質惟淸淚。忍委芳心與死灰。忽到窓前驚起坐。五更明月入樓臺。</text>
<title>三江</title>,<text>三江江上月似沙。昨踏空汀日未斜。北去南來舟一葉。靑山萬里奈如何。</text>
<title>江霧</title>,<text>欲爲東下復西迴。水入空濛天未開。不見舟人只呼喚。槳聲幽軋夢中來。</text>
<title>送夢</title>,<text>怊悵人間慮始違。私書幽約自忘機。閒愁不共檀熏歇。舊事猶如燭影微。枕冷欲辭方寂寂。路遙難記正依依。曉來恐怕猧兒㨔。未到鍾前好好歸。</text>
<title>芝川翁金浩天挽辭 代人作</title>,<text>湖海文章第一家。風流元不恨蹉跎。百年只是靑山葬。幸得如公不易多。						哭盡此生不盡淚。後門蘭葉殿霜枯。芝川次胤。後芝川旬日而亡。定知骨肉同歸土。能得幾時相見無。						當世文章士。平生師友尊。一身卧滄海。白首問乾坤。釣石空苔色。琴枰宛酒痕。泉臺諸老宿。應復自成村。</text>
<title>訣春</title>,<text>千里林花卽日亡。遊蜂啼鳥一時傷。香魂寂寞招無路。地下看春應斷膓。</text>
<title>獨居有懷</title>,<text>閒甚悶愁至。瘦仍畏病侵。簟文凝舊夢。香字寫同心。</text>
<title>蠅</title>,<text>窮計常塗廁。偸心每上梁。巧能分黑白。嗜又在膏粱。善舞知腰細。或言慮嘴長。棘樊猶可止。愼莫近蘭芳。</text>
<title>夜坐</title>,<text>久雨林塘靜可憐。深庭苔色淡無邊。書樓香線金龍束。井甃絲繩玉乕牽。何處更尋紅燭曉。有人遙隔碧雲天。簟凉如水簾垂地。白閣峯陰一十年。</text>
<title>來日七夕</title>,<text>昨夜南塘第一樓。滿空風露滿空愁。一年凉意偏如別。七夕前期竟未休。橋斷銀河飛鵲塡。桐凋金井撲螢流。五更搔首鳴蟬去。卧近高牕問早秋。</text>
<title>對月詩。次呈錦洲。</title>,<text>宛轉槏櫳月影過。當樓猶憶舊悲歌。如今不是流光遠。河溪微雲奈爾何。</text>
<title>益不禁憫然黯</title>,<text>關笛聲殘柳葉催。行人猶自度龍堆。三秋絶驛聞蟬斷。千里離家走馬回。積水蒼茫來紫塞。夕陽微滅在金臺。定知前夜四更雨。故國寒燈天一涯。</text>
<title>秋思拈玉溪詩韻</title>,<text>後堂秋思繚深籠。香篆灰凉泣燭龍。踈雨不憐蕉葉破。殘虫替訴蕙心濃。天黏遠樹無窮水。雲抹西風數點鍾。還有東邊一輪月。夜深移照兩高峯。</text>
<title>曉行</title>,<text>酸風透薄白綿衣。雪下倉門秣馬時。野戍孤亭聞鴈斷。驛橋衰柳向人悲。吾生已判長如此。客路何曾忌險。只有鸊弟山下夢。西峯落日更天涯。</text>
<title>曉行</title>,<text>落日蒼茫欲曙難。鷄聲無數鴈聲單。坡陵西去新堤滑。風雪孤鞍壓未安。</text>
<title>覺後</title>,<text>恨爾非今日。然猶信未疑。來時無限好。深處竟誰知。莫是春前見。恐難別後思。天涯人更遠。殘燭雨如絲。</text>
<title>梅影詩。次山人見寄韻。</title>,<text>痕夢離披畵欲奇。錦屛微月㝡相思。半遮殘卷踈仍顫。一隔休燈寂不知。今日風光漏長笛。去年消息在南枝。悔須山下三更夜。靑鳥來時認始疑。</text>
<title>偶言</title>,<text>天地一身着。吾生信大哉。何曾貧是欠。自道病放才。膓熱長時火。心寒不幾灰。書空猶未敢。或慮小梅猜。</text>
<title>季月小晦</title>,<text>舊夢尋無處。愁深不見根。一年劇流水。此日漸黃昏。觸目翻多事。傷心易可言。村容更寥落。寒雀噪柴門。</text>
<title>東金剛 丙戌</title>,<text>頂禮千峯枳涅門。莊巖眞似道性存。六時禮磬常雲氣。三月香臺尙雪痕。林鳥頻來窺色相。甁花自落亦天根。多生結習空慙愧。入定同聽五戒言。</text>
<title>偶唫 庚寅</title>,<text>昨日無端別。今朝又獨來。風偏扶細柳。雨不負靑苔。養病非眞計。工愁未始才。傷春惟一事。掩卷寫香灰。</text>
<title>憶懷</title>,<text>苦短此宵夢。鐙休暗不知。問愁非一日。似病亦多時。院隔春風遠。樓餘舊雨遅。晩來寒更怯。羅薦繫人思。</text>
<title>三月小晦</title>,<text>落花如雪掩重門。怊悵天涯日又昏。小劫人間風雨盡。古來還有未招魂。</text>
<title>端午日南庭。舊蘭始有一花。感事。</title>,<text>手種南庭舊。蒼茫五六年。乙酉仲夏。始栽一本。 一香風雨惡。今日主人憐。舞盡爲諱蜨。笑難贖沈錢。無心問殘照。搔首一潸然。</text>
<title>蒼茫</title>,<text>鮮生已可憐。隔汝又三年。地下難消恨。人間未了緣。柔腸不期絶。惡夢自相牽。骨肉同歸日。蒼茫一問天。</text>
<title>拈白鵠山人回溪堂詩韵。留雲岡共賦。</title>,<text>關樹蟬鳴路且千。當時迢遞隔雲天。軟塵舊夢靑絲騎。敗案新鈔玉笈編。指雲岡在山讀書。 琥珀離松憐此日。珊瑚失綱恨他年。晩來恐有風波濶。一片心猶抵九泉。</text>
<title>桐江有花鳥憶夢之悲。京寓旬日歸鄕。是日生朝。詩以憐之。</title>,<text>桐江生日今朝是。寶瑟悽涼玉鏡塵。無人內屋回頭語。自把殘盃染淚巾。</text>
<title>與人</title>,<text>楚水吳山不可涯。三年人事此支離。星河迢遞無多路。雲樹殷勤亦有時。半夜添燈牽舊夢。初秋看月似新知。凌雲賦就文園病。不學彈冠起新思。</text>
<title>酬迂山</title>,<text>酒迹愁痕兩未分。讀君新句氣凌雲。媿余近得臨邛渴。不向當壚舊姓聞。</text>
<title>鑷白</title>,<text>莫將三九玉書傖。鑷得霜華四十莖。始信潘郞知未早。等閒不錄五年情。</text>
<title>贈春叟</title>,<text>江湖零落十年蹤。一隔千尋白閣峰。舊竹影殘圓覺月。春風散入永明鍾。欲迴天地酒盃小。憶寫丹靑神意濃。莫道晨星無定住。雲河萬里約相從。</text>
<title>南隣夜會</title>,<text>溪村寥落傍寒山。山下幽扁候客關。古木於人秋後別。小梅如夢月中還。深樽有味同陳迹。永夜相看盡瘦顔。孹錦燒蘭只無頂。一生怊悵在詩間。</text>
<title>除日</title>,<text>萬家除日重相諠。酣雪饑烏槐樹門。有客至今猶卧病。何人於此獨消魂。細看白髮塵凝鏡。遠憶靑山酒氷 玉溪詩。琉璃氷酒缺。註云去聲。 樽。寂寂寥寥知本分。五更鍾後欲無言。</text>
<title>梅梢新歲</title>,<text>來來去去莫知然。歲亦於人應復憐。流水全空鍾動處。片雲猶結鏡中年。梅香淡處如忘世。茶味淸時忽悅禪。若比前春更牢落。餘生還有幾多緣。</text>
<title>新年經翰寄詩要和</title>,<text>前宵寒雪又兼風。隣曲非遙路未通。孤舘舊題靑曆首。丙戌除夕。題曆謝錦洲。 小樓猶在錦箋中。指桃花牋舊句。 徒知往事爐熏歇。直到幽唫燭影空。少喜多嗔此生恨。敎人羞說祝鷄翁。</text>
<title>詩塲塞白</title>,<text>軟塵羞着舊衣巾。渝却雙鬢白賽銀。期君大雪旗亭曉。賭唱陽關楊柳春。</text>
<title>上元</title>,<text>人日立春都惘惘。况逢元夕不傷神。四海皆言同此月。未聞人見月中人。						魚銷鐵關向晩開。滿城歡笑沸天來。一輪共得雲間月。百種新看勝裏梅。銀漏遠傳春陌㬉。玉簫淸徹曉河迴。敎人不掩籹樓箔。珠勒靑絲莫謾催。						人盡如觀蜡。此宵不可端。軟塵踏還起。晴月皓方寒。虬漏三更遠。鰲山一座團。五雲多處望。憶共倚闌看。</text>
<title>月復</title>,<text>顯晦盈自有時。幸天終不欲喪斯。後來若問須臾事。玉兔銀蟾亦未知。</text>
<title>月復始就睡。忽被笙聲所攪撼。</title>,<text>樓臺星漢共嵯峨。梦到蓬山海自波。三十年前天上侶。至今淪謫已無多。</text>
<title>早春</title>,<text>病初愁半自相催。燭影擔紅香篆灰。枕畔無端通霄夢。聽誰招去聽誰來。</text>
<title>南雪谷柳枝韵 二首</title>,<text>板橋一線路如烟。江北江南綠到天。斑騅嘶去關山遠。依舊春風一十年。						湧金門外碧消烟。今日快晴昨雨天。約伴共登蘇小墓。江南闘草自年年。</text>
<title>山下</title>,<text>怊悵春歸不可涯。靑山載酒白雲家。松濤一壑凉于水。草翠全溪艶却花。遊客自能慣來往。晩禽時復語支遮。請君寫就今日事。點綴殘陽滿郭斜。</text>
<title>玉房小集</title>,<text>却喜因緣湊一天。憶君初罷落花前。斷橋門巷句回水。深樹樓臺淺淡烟。山下尋春都入夢。壺中遲日卽忘年。微風宛轉簾垂地。酒滴灰香錦褪筵。陪話右華從叔。諸老宿在座。</text>
<title>再從叔右華先生宅小園</title>,<text>較春幽興幾分饒。二日三過獨木橋。白晝鶯啼空寂寂。重陰人意共搖搖。寒松孤舘雲千載。流水東家路一條。更就葡萄架下約。東陽疲盡石坊朝。</text>
<title>約酒徒于花洞。盡日放飮口呼。</title>,<text>誰道三千大地寬。人間無處可長懽。徘徊獨把王戎塵。側注偏爲阮步冠。白髮不知孤夢去。黃金難買片心寒。回頭一似茫茫甚。流水斜陽空復看。</text>
<title>春日陌上。寄迂山。</title>,<text>洛陽城裏雨漫漫。到地飄紅不忍看。醒後易知百年恨。夢中難借一宵歡。輕衫試暖减圍帶。滿馬駄愁空壓鞍。君在江南相憶處。春風千里䕷蕪寒。</text>
<title>醉後與人</title>,<text>殘花一落信休通。三十年來白閣峯。至今同是悲歌客。回首長安烟雨中。</text>
<title>玉房小集</title>,<text>永日詩人至。夕陽空鳥啼。槏烘受風薄。樓逈壓山低。譚屑黏盃綠。書香綴壁泥。此心知不隔。未必恨東西。</text>
<title>津寬寺。次愼上人韵。辛卯</title>,<text>新林二月梵王宮。流水靑山客意通。上方僧阮渾無事。盡日東風草色同。</text>
<title>宿津寬。迂山以疋馬忽至。韵事也。仍留宿山房共賦。</title>,<text>骨灰枯佛可憐寒。何苦要人供養還。四大根因悲火宅。寺樓曩經欝攸。 三生檀越笑靑山。花甁灑雨香烟暗。綉榻凝塵白晝閒。若問貝多眞寂照。南無應在是非間。</text>
<title>坡陵道中</title>,<text>昨宿津寬寺。坡陵路向東。春風千里遠。寒食靑山空。游子偏多感。古人不可同。年年芳草色。恨多夕陽中。</text>
<title>淸明道中有感</title>,<text>風流王謝舊詩緣。寂寞空山二百年。楊柳夢魂都是雨。杏花時節不禁烟。浮生有限誰爲力。白髮無情只問天。回笑東風春草綠。王孫歸路正綿綿。</text>
<title>官燈偶題</title>,<text>弱絲淸管不勝然。沈醉江南第一樓。千里夢魂身是客。曉天明月共浮浮。</text>
<title>嶺北</title>,<text>山千水萬若相催。疋馬靑衫度嶺來。落日亭亭看漸遠。狂夫猶自一徘徊。</text>
<title>奉元寺 壬辰</title>,<text>節物迢迢接素秋。秋聲秋色幾人遊。上房禮罷諸禪侶。紅樹黃花捴話頭。</text>
<title>約社中諸公。東遊華溪山房。</title>,<text>延曯依依入晩晴。西風雙袖出東城。一琴曉薄空山夢。疋馬秋深古寺行。身計自然餘短髮。文章何事重新聲。此來不是顚狂甚。莫笑人間舊玉生。</text>
<title>追次海藏東寺軸</title>,<text>看山尙未足。遊興不期窮。禪榻聞秋葉。一鴻下朔風。歸來瓊樹暮。抽思錦箋紅。離合還多障。百年幾日同。						滿袖天風海氣淸。碧峰一萬二千橫。何人㝡帶談經福。老釋空門亦世情。						大界眞門不二開。恒沙浩劫共裵回。月中漠漠天香下。雲際溶溶海色來。古鏡照神淸白障。浮屠奪月玩層臺。貝多若信同三味。航筏羣生佛力哉。						淺玉書林悵掩扉。詩魂猶濕散菭衣。紅豆江南燕鴻別。月明飛錫一僧歸。</text>
<title>雪後憶溪山。乘昏獨往留宿。靈辟園翫月。有懷償秋舊伴。仍寄。</title>,<text>月寒雪影暗靑山。山籟初生逗壑間。孤夢盡隨秋葉散。閒人又踏暝鍾還。尋常驢背詩猶在。咫尺半腸路不關。一片披襟樓下石。三生苔碧舊容顔。</text>
<title>廣寒樓詩意。奉贐迂山帶方之遊。</title>,<text>自古人間天上樓。春風羅薦不知秋。君歸莫問牛郞別。猶勝陽臺朝暮愁。</text>
<title>淸明途中</title>,<text>欲宿津寬寺。忽然客路違。空山聞夜雨。征馬趁朝暉。知向坡陵遠。應從惠嶺歸。因看芳草色。百里一依依。						茅屋鷄聲百里賖。汾川寒食望京華。一年愁思無窮草。二日春天不見花。</text>
<title>和六橋裁樹截句</title>,<text>栽樹殷勤夢亦賖。去年春色在隣家。千紅萬紫今誰管。只有江南荳蔻花。</text>
<title>靈壁園。次題壁上韵。</title>,<text>一點塵無着世緣。壺中遲日度如年。春風不有桃花水。誰識人間此洞天。</text>
<title>見月</title>,<text>茅檐恰受偃蒼松。籠住溪聲一萬重。忽見東邊林缺處。月華初上普賢峯。</text>
<title>落花</title>,<text>浪道人生勝落花。人今不見落花多。回廊小院深如海。地下傷春奈爾何。</text>
<title>端午帖 代人作</title>,<text>五葉神蓂化日同。一年佳節屬天中。榴紅結子初過雨。艾翠成人晩帶風。西棭衣袍唐殿邃。南薰歌曲舜民豊。赤符桃印渾餘事。爭道江心照物功。						閶闔九天闢。丁丁午刻分。葱籠流瑞色。隱映散彤雲。帶鎭銀蟾字。扇拂盡鳳文。殿頭催進帖。學士喜新聞。						粉團角黍薦時新。宣賜宮僚與掖人。共沐蘭湯衣疊雪。君恩爭道浹肌仁。						令辰五月五。蹈舞百寮歌。共挹嵩華碧。祈添海屋多。</text>
<title>天然池閣。與芍山，錦洲，迂山賞荷共賦。</title>,<text>踈星如月灰昭回。影倒樓臺近水隈。翠盖紅粧迷解珮。金盤玉露照空盃。幻同香海超身去。移寫鑑湖揩眼來。長笛西風人易老。一生怊悵蕅花開。</text>
<title>南江舟遊</title>,<text>汀洲無浪碧烟收。長笛西風寄此遊。萬頃滄波南北路。一輪明月古今秋。扁舟不返蘇仙跡。滿地空留杜老愁。莫問人間多小事。玉垂椎碎舊黃樓。													積水空明不可收。扁帆來作漭蒼遊。靑天有月幾分影。赤壁聞簫一片秋。無處更求安穩地。此生長得等閒愁。今宵酒醒誰家宿。西子湖邊第一樓。						晩潮欲上早潮收。錦纜牙檣載酒遊。欹樹漲痕初過雨。遙山瘦色已生秋。靑雲有客多秋契。落日懷人起遠愁。柳七詞中它夜夢。曉風殘月在高樓。						晴雲無力澹全收。一笛西湖憶舊遊。楊子江分槏外雨。廣陵山入鏡中秋。風烟豈與前時別。天地難爲過客愁。鎭日長洲徒極目。木蘭舟畔有高樓。						玉簫橫斷碧波收。不見蘇公與客遊。月色如今圓旣望。風光依舊凈新秋。無端勝地偏生感。却道詩人摠解愁。日夜大江東去盡。一樽還酹獨憑樓。</text>
<title>李琴山寅夔將遊燕都。余亦明日南出嶠外。話別之日。未辭勒索。當歸走成。</title>,<text>謝家門裏少年行。玉樹芝蘭第二郞。左海于今重書記。中原從古愛文章。山河極目多秋色。景物關心易夕陽。不禁超超燕鴻恨。嶠雲孤寄一琴囊。</text>
<title>達城早發</title>,<text>靑驪巾幅一書生。晩宿嶠南巡察營。時愚齋徐侍郞按嶺節。留余宿。來路新川橋下水。至今流作去時聲。</text>
<title>行到華陽。途次吳斗常。</title>,<text>離合無端未必奇。今來何似舊來時。悠悠串北分南路。總是行人不自期。</text>
<title>雪後</title>,<text>瘦盡瓊枝詠沈家。林園雪後意如何。銷金帳暖爐熏歇。此夜江南萬樹花。</text>
<title>贈桐江</title>,<text>憐君詩句客京初。愧我生涯卧病餘。聖代卽今皆自得。畸人從古竟如何。踆烏未貸含山日。困驥難輸上坂車。共道漢文重儒術。當時應念賈生書。</text>
<title>狂歌</title>,<text>一片浮雲掛姓名。世間萬事酒樽平。捿遲宛落緇塵薄。流落江湖白髮生。諸佛西天慙夙果。美人南國寄新情。五更看釼狂歌發。北斗七星縱復橫。</text>
<title>雪寒</title>,<text>南山烈烈北山斜。涷雀投林嘇病鴉。如此雪寒砭人骨。問君何事看梅花。</text>
<title>梅香</title>,<text>梅香如冾水。明月泛無垠。石室捿高士。瑤臺望美人。夢迴驚印雪。詩就訝鎔春。對汝俱忘我。前夕與後身。</text>
<title>鷹峯</title>,<text>畏途逼仄沒橋矼。亂踏層氷滑履跫。九倒十顚行則已。崎嶇盡處我心降。</text>
<title>古意 甲午</title>,<text>縱汝自稱汝。人誰信汝看。南庭百種草。荊棘被幽蘭。</text>
<title>屛巖自金陵還。復以詩事相會。</title>,<text>一隔千重主屹山。鳳凰臺上幾時還。靑簾白榜湖雲外。破帽殘衫嶺路間。萬事無情都不問。餘生猶死揔何關。屛岩談麾之間。有餘生猶死之語故云。 共君重剪西窓燭。風雨空牀話石閒。屛岩卽石間舊雨人。</text>
<title>偶成</title>,<text>硏田揀闢北山阿。種墨艱辛不種麻。養懶自居中散右。患才相反士衡多。片雲何意琴心冷。逝水如年鏡髮皤。乞得餘生洌江曲。約同歸路卧烟波。</text>
<title>偶成</title>,<text>眼看東流水。今人與故人。死生只無定。陳腐可爲新。漠漠歸天地。悠悠托海塵。悲歡都不到。酒國是長春。</text>
<title>初月</title>,<text>宿雨長天片月回。半窺簾似美人來。問渠看得如何事。簟竟空牀香滴灰。</text>
<title>曉卧</title>,<text>空林如水露華侵。卧看雙星河漢沉。多謝殷勤一片月。照人猶復照人心。</text>
<title>南軒。置四季花一盆。月裡更覺嬋姸。</title>,<text>無月花何照。無花月照誰。有花方照月。花道月難知。</text>
<title>無意</title>,<text>愧余無意甚。一與世情踈。懶不收梅竹。貧猶供筍蔬。舊臨成道記。新廣絶交書。點檢胷中事。浮雲過太虛。</text>
<title>忽憶 乙未</title>,<text>殢人垂柳綠天涯。此似城南送客時。今日雲山千萬疊。落花風雨誤佳期。</text>
<title>與芍玉令公會賦墨莊</title>,<text>十日長安雨滿城。入山恰喜放新晴。何人落日蹇驢背。病客秋風長笛聲。語帶烟霞蠲俗氣。詩成珠玉溢文情。天台莫訪劉郞去。未抵深燈話一生。</text>
<title>無聊</title>,<text>長笛誰家響。人間趙倚樓。天空珠斗轉。雲盡絳河流。凉露千重曉。殘虫一段秋。往年不平事。此日看吳鉤。</text>
<title>偶題</title>,<text>深樹南園靜。翩翩黃鳥飛。憶事人將老。尋春雨又歸。靑山雲閴寂。柴陌路依稀。閉戶多年月。誰當問陸機。</text>
<title>夜坐</title>,<text>空林如海露如濤。無數秋山碧揷刀。一點浮雲留不得。聳看明月半天高。</text>
<title>更賦 三溪先莊</title>,<text>匏落籬根凈。凄凄霜露降。朝曦亂山入。復照茅屋上。鳥聲時或絶。忽聞樵子響。石田稻黍晏。木閘鷄犬放。閑人梳短髮。窓靜射靑嶂。</text>
<title>山樓晩咏</title>,<text>紅樹靑山舊好顔。斜陽賖酒白雲間。溪流無定留難得。何事浮生又往還。</text>
<title>夜室看梅</title>,<text>霹靂査寒屈鐵枝。虛堂深燭坐依依。此中不許塵人說。多恐吾兄若凂歸。</text>
<title>黃坡踏鍾而至</title>,<text>往年曾約雪中來。梅亦殷勤好意開。已散黃金難買死。相看白首始憐才。名山有主雲千疊。舊社無人月幾回。忽謾逢君殘燭跋。可堪怊悵見空盃。						何郞何事不重來。又見梅花寂寞開。幾日相思勞我夢。十年多病老於才。浮生摠是迷方去。好句偏如得意回。約向黔芝山下屋。黃坡近住芝山故云。 紙窓風雪話殘杯。</text>
<title>更賦一絶。梅下。演夢中語。</title>,<text>灰香酒滴黯詩塵。不識前身與後身。今夜三更堪畵事。夢中人是意中人。</text>
<title>答錦洲令公</title>,<text>舊隔雲山我與卿。痴人說夢豈分明。朅來一種參同契。不共梅花話此生。錦公寄詩書。有痴人說夢之嘲。卽指余演夢句也。</text>
<title>更答</title>,<text>石友無聊悵墨卿。中山志業亦難明。何人寫就三都賦。不見洛下知白生。													卿憐我又我憐卿。帖帖雲孫雪瀅明。今日人情蟬翼似。一錢不直病玉生。						當世誰憐趙藻卿。獨君不負點犀明。雪中多種芭蕉質。遲待春風葉葉生。</text>
<title>復和</title>,<text>宰官身得到公卿。籠合琉璃照眼明。一撲尼珠水花圈。可憐生亦太憎生。錦公新着玉圈。書中多及榮枯。比于余演夢可憎也。盖余近日持戒。故以此嘲戱也。						我應我法卿應卿。甲乙樊南較永明。長笛一聲來還去。欠了新詩太瘦生。錦公未以詩話及之。嘲余以玉溪口氣故及之。</text>
<title>讀園 迂山一號 書厨。見藏有竹葉凍石。余借以品之。比從錦屛廠。購梅花印首。與讀園竹葉幷列。眞成夾竹梅。</title>,<text>東陽瘦後㝡相思。方以刻印事。書邀沈杏農。 坡老米顚同癖宜。兎角龜毛君莫說。待他石凍泥明時。余與讀園比日事業。惟評石談泥也。讀園書索之。故余辭以無。</text>
<title>春事</title>,<text>恬風二十四番春。柳嚲鸎嬌日日新。萬戶樓臺多貴氣。一城烟雨暗香塵。相逢盡道看花伴。惜別偏如中酒人。舊社風流今寂寞。漫將獺祭酹花神。</text>
<title>贈別金相穆歸吳洲</title>,<text>偶合萍蓬不世緣。愛君志氣自翩翩。今日東風楊柳㤪。灞陵西去路脩千。</text>
<title>春暢</title>,<text>寒食淸明恨已多。今年春又病全魔。十分韶景詩緣薄。百種閒愁酒力和。柳帶初舒看細縷。杏衫新慰試輕羅。可憐通夜南塘雨。燭盡書灰奈夢何。</text>
<title>謝權灘右用脩見借山谷集</title>,<text>何郞消息近何如。疲盡東陽一紙書。玉𨇾錦贉閒契活。落花風雨閉門居。</text>
<title>酬九華</title>,<text>寥寥楊子宅。春山載酒過。一身空短髮。壯觀遍黃河。九華曾遊燕都。 泡界憐雲樹。星機迅日梭。此心鹿盧視。中夜一悲歌。</text>
<title>感春</title>,<text>柳困花愁遞半生。如今羞作少年行。春風細入回膓曲。曲曲噓生轣轆聲。</text>
<title>夜坐</title>,<text>積雨殢人病一般。踈簾寂寂夜漫漫。蒼蠅世界蚊時節。斗覺空床寢不安。</text>
<title>深宵望月</title>,<text>秋天凈若此。秋月漸中央。風乍金交響。霧方玉與光。深宵人盡宿。凉世我偏當。欲問支機石。河流一線長。</text>
<title>旣望月爲游雲所掩。終未見十分開。</title>,<text>姮娥軆態不勝寒。已忍秋情星靨殘。那敎世人看仔細。掩將羅扇一重團。</text>
<title>雜憶</title>,<text>每年怊悵一番秋。多在月明人倚樓。月隱樓空人阻病。未先怊悵已先愁。</text>
<title>梅下拈玉溪韻共賦</title>,<text>病覺心懷苦不平。小梅欲發始關情。世無鮑叔知何厚。人似長卿賦未成。手散黃金今幾許。身留白髮自分明。相逢還是悲歌客。只信層雲未信名。</text>
<title>南至朝。答李迂山嶠行別書。仍題牋末。</title>,<text>梅花如雪夢如灰。行踏關山千里回。今日送君情緖事。動驚三十五年來。書及行李事。多以陳迹說。</text>
<title>賞雪</title>,<text>瑤臺十二玉塵生。籠罩琉璃合眼明。淡欲粧梅分一色。暗先通竹自寒聲。有人更隔蓬山遠。幾日將看蜀道平。無限城中車馬客。鷄鳴埭口沒泥行。</text>
<title>元正 丁酉</title>,<text>轉頭𨇾蹀白駒過。眄斷靑春奈老何。鏡裏堂堂催髮燮。樽前歷歷係情多。人生難及無窮草。世事同歸不定波。今日墻邊梅樹下。遲回猶自舊悲歌。</text>
<title>二日復次元正韻</title>,<text>光陰四十等閒過。賺得英雄竟欲何。家散萬金無事久。手持一釼不平多。消殘層雪山空碧。掃盡罡風水自波。心計未應愁落魂。春來依舊渭城歌。</text>
<title>華陰詩伴抵暮忽至。卽新正第一面。留賦叙懷。</title>,<text>固知新年見。此早不曾期。少別無多遠。自然有所思。梅應尋舊約。酒復話前時。堪畵溪山事。同君是何誰。</text>
<title>戱次鄰人春事韻</title>,<text>寒食淸明想去年。杏花風雨暗秦川。靑樓黯黯江南北。白馬翩翩路一千。世事元知多聚散。人生那得只團圓。相逢不必從說。酒滿金樽錦褪筵。</text>
<title>卧病</title>,<text>好春天氣舊亭臺。人道花間日日回。何事休文甘寂寞。籠中蔘朮話生涯。</text>
<title>暮抵八達門外口呼</title>,<text>新豊樹裏暝鴉稀。城闕依依畵角微。兩面店娘齊喚客。平安宿所 鄕諺旅宿曰宿所。 凈堂歸。</text>
<title>桐江問答</title>,<text>君說前夜便勝遊。山間水處恣行休。無寧卧食長安米。盡使英雄納一頭。</text>
<title>秋曉</title>,<text>倚樓長笛杳天涯。鶗鴂聲中歲又餘。萬里河明星右轉。五更鍾動月西斜。凉風颯颯琴書響。零露漙漙鬂髮華。楚俗至今重詞賦。登山臨水欲如何。</text>
<title>秋山懷迂山</title>,<text>百感鬂絲禪㯓邊。秋風吹薄已凉天。小蘭蹊徑偏多露。踈柳池塘不禁烟。揔爲浮生如過客。可憐殘夢屬流年。朝來題罷懷人句。拄笏西山爽氣前。</text>
<title>石瓊樓謾詠 時申海藏昆季。洪芍玉昆季。族叔玉澗在應，李迂山，金楓下時來時往者凡幾日。</title>,<text>林中過雨新凉入。遠近蟬聲碧落高。一日秋風蘇病骨。十年景物感顚毛。劇憐流水同人事。難靑山負我曹。還有名園怊悵意。當時卜築定誰勞。						矇矓睡起却憑欄。聒耳蟬聲疊瀉湍。簾影同搖山數髻。樓心恰受日三竿。石壇苔滑多馴鹿。仙竈烟空欲化丹。只是白雲留住我。西風回首贈人難。													如絲秋夢遍空山。洞裏仙人不可攀。幽草放侵天一半。片雲留宿樹中間。金箱圖閱名香靜。玉局棋收石蘚斑。若道靈境能久適。應看劉阮與忘還。						溪堂信宿晝關扉。挹地焚香積翠微。蹊蘚日滋齊屐齒。井梧秋薄上簾衣。流雲鳥度長空盡。夕照人歸遠郭稀。病起自憐搖落久。登山臨水莫相違。						入山全不怕炎蒸。石氣泉聲爽自能。相簟淸凉迷莊蝶。風圖淅瀝走曹蠅。去應一日情還又。來似新秋病起仍。爲報城中揮汗客。片心長照玉壺氷。</text>
<title>自山樓還。夜雨翻盆。卧念溪瀑倍多。兼叙別懷。寄山樓諸伴。</title>,<text>危樓響瀑轉空雷。何况曾經夜雨來。靑山不管人生事。猶自相思老一回。</text>
<title>觀瀑</title>,<text>赴海無多路。籠山又幾重。雷轟千丈石。雪倒萬年松。喧壑聞愈寂。危樓坐更慵。此身俱不定。遙向問靑峰。</text>
<title>答諸公書。仍復理履出郭。</title>,<text>一山分作兩山斜。來似相迎去不遮。幾日彷徨溪上雪。指前冬雪棹之行。 春風怊悵洞中花。每年春時。輒留連于此。 如今紫陌多歸騎。韋史先已赴城。不禁燕鴻之歎。 從古靑林有暮鴉。此行入山。適趁暮鴉。 何必向平昬嫁畢。未妨物外付全家。</text>
<title>梅下同沈九華聯題 戊戌</title>,<text>歲寒此心事。難道不相知。對尒仍無語。愁余定若爲。春風徒借面。塵世獨貞姿。瘦盡三更月。聯題沈令詩。						縱使人知爾。難知爾自知。何其必有以。太上眞無爲。相馬誇灰骨。㤪騷累玉姿。一番持世意。恐洩善淵詩。</text>
<title>老梅晩始有花</title>,<text>瘦骨崚嶒老更奇。樣難入俗病難醫。開花不借春風力。造化功成積雪時。</text>
<title>春夜懷舊</title>,<text>孤齋獨宿耿殘宵。屛暗爐熏夢未遙。病後不知何所得。春來猶自益無聊。碧雲題寄迷江路。駿馬嘶過悵板橋。若道人情如一日。更誰料理到明朝。</text>
<title>習靜日。聞韋史亦下帷。不禁同病之憐。因題一絶句。</title>,<text>梅花屋裡病維摩。宴坐焚香近若何。種種根塵都祛了。不知還有玉頭陀。</text>
<title>偶題</title>,<text>淸明寒食好春天。御柳靑靑又一年。病裏不堪佳節過。倩人栽樹遍墻邊。</text>
<title>芍所春夜會賦 時海藏，韋史，春湖，玉澗，迂山會。</title>,<text>春來衫袖惜離分。話到街鍾斷更聞。四座酒深紅燭跋。一庭花睡碧簾紋。浮生只是同流水。末路何心係片雲。多幸今宵明月吹。蘭亭歷歷舊時羣。</text>
<title>迂山所與春湖會晤。閱楓岳記遊詩。共拈丹陵集中韻戱題。</title>,<text>聞君游賞散塵襟。欲把仙區入苦呤。蠟屐便如長往計。漁舟忽復故鄕心。至今丹竈仙何在。從古靑山客未禁。寂寂踈簾微雨響。宗文歸卧古城陰。</text>
<title>携桐江會賦芍所之約</title>,<text>浮生無處可相寬。日夕招邀且自歡。東郭初來居士屩。右丞多暇進賢冠。百壺名酒因人醉。一塵淸談倂世寒。王粲未歸宗炳老。白頭依舊十年看。桐廬旅伯經年。春湖昆季歸自海嶽。</text>
<title>依依</title>,<text>依依當夜色。脉脉送年芳。蟬宿風間樹。蝙驚雨隱墻。思來情亦苦。事去夢偏長。不忍更回首。一燈誰與光。</text>
<title>李迂山遺金剛石。幷山麻筇。有詩次韻寄謝。</title>,<text>山移石面畵難成。路信筇枝夢亦淸。多謝君歸傳妙諦。此身疑在衆香城。</text>
<title>天然賞花有感</title>,<text>畵樓東畔盡經過。酒迹菭痕奈爾何。回首年華猶不定。可憐人夢已無多。池荷露宿流明月。堤柳風生逝碧波。此日諸君誰可識。絳紗籠燭妓傳歌。指絳紗舊句。</text>
<title>再疊賦蓮</title>,<text>丁當環珮響相過。眄斷陳王喚奈何。夢到蕊宮春色在。路通香海月明多。金盤輕滑蒼茫路。寶鏡平浮灧㶑波。浣女豈知情緖事。年年猶自唱菱歌。</text>
<title>梅下繙語 己亥</title>,<text>閤梅花謝葉初生。細檢春心覺有情。病後不堪慵睡至。誠從簷外覔禽聲。</text>
<title>弘寢僚李令鍾奎有詩問訊。和韻。</title>,<text>自從說與歲寒心。君故沉唫但至今。傾盖有人憐白髮。鍊丹無地笑黃金。隣齋夢隔逢春早。嶺路書來掃雪深。且喜浮生終爛熳。忘年仍是好知音。李令年八十。尙善吟詩。</text>
<title>春日懷社友</title>,<text>麴塵衫袖覺微溫。吹遍東風卄四番。花滿山中懷帝子。草連天末㤪王孫。此身又作高陽旅。幾日相思杜曲村。多少樓臺今不見。可堪怊悵擧匏樽。</text>
<title>自幽蘭洞冐雨而還。會賦書所之作。</title>,<text>名園車馬夕烟空。肥綠瘦紅醒醉中。摠計登臨南北路。已經題品幾多叢。浮生易散如漫雨。來歲相逢又好風。老去漸知情緖淺。恨春不及故人同。</text>
<title>小齋卧念昨日西亭之遊。洵不可忘者。寄同遊諸公。</title>,<text>昨日名園醉似泥。瞢騰不記下樓梯。春風一夜蘼蕪遠。宿雨靑山躑躅齊。北社夢魂應問訊。西陵消息悵分携。桃源洞口來時路。何事諸君却自迷。</text>
<title>滯直日。憶桐廬將歸鄕庄。詩以贐之。</title>,<text>京洛緇塵歲月賖。居然我髮計全差。可憐五斗縻人處。却羡江南力穡家。</text>
<title>宿玉，壺山與芍玉，海藏，韋史，春湖共賦。</title>,<text>謝家詩裏好靑山。長對茅亭與竹關。進退名成棊局外。風流事往妓樓間。且留樹木人相惜。猶使林園客不還。何况當年將進酒。黃公壚古更誰攀。時黃山尙書已赴道山。而尙書甞有將進酒一篇。松岡嶺上雨凄凄。陵下黃泥沒馬蹄。怊悵當年將進酒。山花開落鳥空啼。有鄭松江同調也。膾炙一時。						蒼凉夕氣瀼西山。磬落深林度石關。老屋新秋生白下。鳴泉急雨發黃間。數燈自照村容曙。萬籟俱空客夢還。底事遅成招隱賦。桂花時節一相攀。</text>
<title>楓下屋。別南竹村歸田之作。</title>,<text>宿雨靑山凉未收。病懷離緖幾層幽。十年結髮多知己。千里憶歸坐白頭。落日淸蟬湖縣路。西風長笛漢江秋。重怯殘醉一回望。更有何人獨倚樓。</text>
<title>與三松，茗溪共遊玉壺。壬寅</title>,<text>記宿紅亭兩夜燈。夢痕酒迹幾多層。立秋露滑林如洗。向曉川空月欲氷。到處相携東墅妓。有時忽報笠山僧。依微白石溪邊路。</text>
<title>聽蟬</title>,<text>桐風驚日夕。流水遠如天。人事今將老。世情自復牽。幸當公退日。樂此偸閒年。紅藕池堂晩。同君一聽蟬。</text>
<title>看月</title>,<text>新秋月色倍嬋娟。玉露金風此夜憐。先到樓臺渾似水。漸看林木自無烟。三千界濶空輪轉。九萬天長朗鑑懸。正是閒人蘇病健。流黃淸簟坐仙仙。</text>
<title>聞三松令公携酒往白雲樓。韋史躡去。</title>,<text>差池後約且休陳。倦向西風一問津。內史携尊饒暇日。署郞騎馬躡淸塵。靑山又入新秋夢。白石回思舊雨人。怊悵無因見劉阮。天台何處是仙眞。</text>
<title>契梅</title>,<text>居自去吾遠。多慚索笑時。淸便廣平賦。歇後灞橋詩。葭玉欣同所。薰蕕化不知。忘形今已久。猶作影相隨。						驕雪聞寒烈日晞。折人衣袖砭人肥。此身非借春風力。元是氷心慣不知。</text>
<title>對雪</title>,<text>閒眠服藥且相宜。薄宦無成兩鬂絲。舊夢江湖遊汗漫。軟塵鍾漏說支離。人情渺渺雲歸處。歲色紛紛雪下時。誰草小山招隱賦。枉勞叢桂送心期。</text>
<title>曉卧呼茶。傍吏報南庭雪月甚盛。</title>,<text>月寒雪影共難情。仍坐虛堂曉漏聲。却羡長安千萬戶。人人鼾宿到天明。</text>
<title>題洞房壁畵</title>,<text>迴欄九曲壓花香。院隔湖山白日長。或恐春風相漏洩。不敎鶯語報紅墻。</text>
<title>芍玉山房。邂逅苕溪，海藏兩令公。抵昏而歸。席上走韻共賦。甲辰</title>,<text>相逢無事更相干。舊友如今白髮看。蘭室從容香篆合。氷心磊落雨簾寒。近來瘦覺緣詩苦。老去情知借酒寬。巷陌黃昏猶有恨。靑驪躞蹀踏鍾殘。</text>
<title>端溪偶至走成</title>,<text>淸齋恬卧此身休。勝却元龍百尺樓。事業于今無所得。路岐何處是曾由。養看黃嬭凝雙眼。枕許羲皇據上頭。堪笑詩人多少計。半生虛作一生愁。</text>
<title>歸衙復次前韻 乙巳</title>,<text>印文欲蘚硯棲塵。日午黃堂不見人。怊悵樓倚長笛句。風流酒醒杏花春。魂夢積已齊星峀。心血耗應較漢津。種種閑忙都底事。故園松竹愧前因。</text>
<title>官居無事。次金侯箕絢題名韻。</title>,<text>耽眠噉飯度山春。多負能城老少民。長笛聲中誰有識。無琹無鶴倚樓人。</text>
<title>秋思</title>,<text>靑山無限水無窮。路若絲棼夢未通。京國迢迢珂馬處。郡齋寂寂簿書叢。鄂陽鶴去樓雲渺。句漏丹成竈火空。爲謝淵明窓下菊。可堪回首又西風。</text>
<title>沿峽路中。豊碑遍野。盡是當日卿宰。偶述所見。丙午</title>,<text>召杜龔黃處處名。吉金樂石餙昇平。爲卿爲相眞由北。誰道山民亦世情。</text>
<title>陽關客舍。送醉𥙹洪在赫使君赴金溝任所。</title>,<text>陽關垂柳弄春晴。不繫湖雲萬里情。世上因緣元若此。回頭一宿是郵亭。</text>
<title>驚秋</title>,<text>雲歸雨散曉天空。獨戍秋生畵角中。千里夢魂常北斗。二年鬢髮又西風。病餘不耐同衰柳。旅泊河爲逐轉蓬。聞道潘仁今更老。登山臨水思無窮。</text>
<title>理舟訪東淵</title>,<text>舟子招招隔水隈。靈源消息使人催。十分幽賞鷗盟在。一縷秋痕鴈響來。峽上灘如銀瀑眩。霧中山似彩虹開。三年已補金箱記。不到仙區不肯回。</text>
<title>復用前韻。送玄卿。還仍屬白下舊社。說余病卧。不能作問訊也。</title>,<text>江雲峽雪歲華紛。家事蒼茫屬卯君。幷斷故人書一紙。至今瘦損沈休文。</text>
<title>鳳湖趙老子澤仁雪裏委訪。時余病臂不能作。東湖南江。幷屬度外。虛負一會。甚可恨。共賦一律。爲憐其落魂不遇云爾。</title>,<text>春風何不洞雲尋。雪裏鳴筇始肯臨。近日生涯依酒藪。𨓏年聲價動詞林。江山豈與蹉跎恨。塵世難爲犖落心。示我辛勤敦宿好。黃樓一醉共長唫。</text>
<title>發京師。復將出關。馬上示桐廬。丁未</title>,<text>來時不料去時難。快意江山走馬看。今日人情太多事。春風又出玉門關。</text>
<title>次坡陵與桐廬說疇昔西遊年。仍感有成。</title>,<text>坡陵寒食想春天。伊昔靑衫兩少年。岐路無情流水去。碧雲芳草更茫然。</text>
<title>琹課 五絶</title>,<text>今年七夕月生遲。銀漢沉沉過雨時。不向橋邊看仔細。怕將愁態較郞知。靈匹						羅裙疊疊動輕寒。擎出仙人掌裡盤。散點丁當交甫珮。雨堪淸聽月堪看。荷珠						臘栽辰醉四時春。母籜雌篁一氣新。桐乳纔成荷浴晩。主人仍是養兒人。竹孫						簾文錯落筆山斜。書卷風開訝半遮。晝夢昏昏緣底事。碧窓寫畵一盤花。香篆						爐風鐺雨捲來遲。一陣淸香午睡時。畵壁忽空詩壘晩。奇兵誰使玉川知。茶旗</text>
<title>戱題寶姬扇 用芙蓉韻</title>,<text>蓮花蓮葉可憐宵。曾使佳人吹玉簫。今日空塘烟雨歇。橘車消息正迢迢。姬爲秋翁觀察戀妓也。秋翁已解藩故云。</text>
<title>南原途中</title>,<text>碧雲迢遞夕陽橫。秋積千山送鴈聲。無恨東南西北路。百年來去幾人情。</text>
<title>官齋謾興 戊申</title>,<text>朅來詩興十分豪。何似楊州何水曹。鐵馬晝兼鈴索響。籜龍春出畵墻高。已令郡吏容踈散。况有隣朋寫欝陶。㝡是凝香歌舞地。敎人留辭倒紅槽。</text>
<title>復和東樊</title>,<text>愧我西南寄宦遊。關霜又作鬢邊秋。堆床朱墨緣何事。不放人登咫尺樓。</text>
<title>敬次廵相秋懷韵</title>,<text>蹤跡浮萍不可窮。宦遊亦自信天翁。三秋渺渺江湖外。萬事紛紛簿牒中。詩就誰傳樓篴句。酒醒難記杏花紅。福星不愛餘光照。喜見西京歲有豊。</text>
<title>秋江舟中。戱次鄭知常絶句。</title>,<text>浪道西京別淚多。敎坊爭唱竹枝歌。畵船不許情人載。秋雨空江只淺波。</text>
<title>步月登樓。令詩妓銀河誦之。</title>,<text>籠燭紅紗步畵城。棲鴉不動瞑鍾生。始寒江與風交響。已月山仍傡雪明。好句難成猶苦思。名樓慣宿亦新情。燒蘭擘錦渾餘事。爲有銀河吹玉笙。</text>
<title>口呼次鳳湖老人趙澤仁袖示韻</title>,<text>聊復爾而送半年。刀圭日月又沈綿。宦緣無定吾何得。詩道如今孰與賢。硏几相隨憐簿墨。樓臺孤負悵歌絃。荀爐已爇徐君㯓。酒滴前塵說惘然。</text>
<title>不識</title>,<text>不識山高與水深。十年錯向畵中尋。一筇一屐誰家物。爭似峩洋話素琴。</text>
<title>進槃口呼 庚戌</title>,<text>五官口最累。天下惡皆歸。屢空之則悶。不妨時暫飢。對花得眞境。臨書悟玄機。此時勸麪喫。吾欲一欷。</text>
<title>尹尙書 致謙 八十晬宴 代人作○辛亥</title>,<text>金帶紫泥擎誥封。四朝恩舊沐珍重。惟仁必壽休祥至。與物同春淑氣濃。雲路靈籌參富社。玉京仙秩進喬松。人間八十昇平樂。不博聲名上景鍾。						蘿蔦綢繆自附親。吉辰慶賀老成人。極躔斗彩亭煕運。萊舞緋衣溢聖恩。賢胤新授緋衣。 家世有芝元所托。名場猶璧揔何因。齒卲爵隆均天賜。且把桑楡報紫宸。</text>
<title>偶題</title>,<text>病卧林園落葉時。如今楊柳已依依。新年不踏門前路。誰道先生未息機。</text>
<title>殘春風雨</title>,<text>幾處樓臺散綺羅。風風雨雨夜全過。朝來日射東廧角。碧水池塘艸色多。</text>
<title>病懷寄笨人求和 附次韻</title>,<text>花落花開揔不知。但從人說覺春歸。二年未得神方藥。四月仍穿舊授衣。默坐焚香閒自在。卧浮看畵夢如飛。此身豈恨同橋木。猶把形骸付是非。						附次韵													病人苦樂病人知。不向吾兄孰與歸。喉渴思▼(日/章)長夜酒。腰圍寬大舊時衣。有情海燕尋巢至。何處山華近席飛。嘆息百年如一夢。未應蘧老覺全非。</text>
<title>隷餘墨戱寫示禮元</title>,<text>禮舫廦書甚嗜痴。怡老弱腕奈爾何。靜窓硏墨頻挑我。謂得黃庭欲換鵞。</text>
<title>金公亮自號五亮。取諸葛武侯，陶靖節，曾南豊，陳同甫俱以名字稱。幷金公亮爲五之云。</title>,<text>艸堂春睡罷。松下一盤桓。金橘不須恨。笑他豪士看。</text>
<title>紙背偶書</title>,<text>筆吾甚重之。墨亦如金惜。無他論心情。楮生久與隔。</text>
<title>思穎侍郞自西京還。示有浮碧練光二詩。警雅明縝。借韻效近軆以來。</title>,<text>浮碧樓題句。微吟托後塵。筆頭千里勢。樽外往年春。己酉春。侍郞出宰成都。余有萍緣于浮碧練光間。有詩相續。 髣弗龍藏近。指永明寺。 蒼茫馬迹神。指朝天石。 宗文今卧病。時一夢相親。浮碧樓韻。						於時誰不道芳辰。別作人看景物新。自有江山無此地。化爲詩句與誰人。桃花楊柳天然畵。朱戶綠窓都是春。萬點蘭舟不知遠。一生蕩漾綠江濱。練光亭韻。</text>
<title>雙星日。次陳曼生書㡧小詩韻。</title>,<text>桐薄雲高過雨彈。期郞太早望牛欄。心心且待星初出。快好乘凉入廣寒。</text>
<title>床榻愁霖。笨翁以綠池朱荷四隷字見贈。</title>,<text>難抵當誰適與謀。敝簾邃閣揔閒籌。雲如泉達去何積。風似餴蒸來不休。苔蘚乘時庭礎潤。梧桐無味井闌秋。卽看紙墨忽相發。笨隷神光消我憂。</text>
<title>莘隱戚弟徐相岳欲作山遊。求詩紙。以靑團見副。</title>,<text>池閣雨聲裏。忽憶名山遊。是我十年事。邈焉隔前脩。南社有信息。吟襼訪新秋。瘦驢與短筇。歷歷見冥披。寄詩一悵望。綠天不多抽。</text>
<title>梅下同石浦，桐廬，端溪共賦。</title>,<text>土爐炙硏惜梅寒。又爲南枝歲欲殘。此月山家遲一會。故人湖海來相看。茶回禪悅有詩淡。雪覆天工非路難。聚散自因時境異。聊持塵尾處平安。						是憐島瘦與交寒。鬢雪如花又向殘。有素心知久愈合。留靑眼喜來相看。甚貧君計誰爲好。已老吾生更艱難。把酒狂吟眞惡態。句能就穩字能安。						一燈遙與歲華寒。話到深更不惜殘。客子偶同詩境遇。梅花不着世情看。久嫌名字鈔書少。欲向江湖買釣難。此與故人同沙諦。是心安處是身安。						遙鍾無力曉風寒。酒迹香灰傍榻殘。白首相逢江外客。靑春如夢鏡中看。詩成一品登仙易。梅寫前身著月難。咫尺紅塵飛不到。誰知此夜是長安。</text>
<title>復拈 二首</title>,<text>不醉非能事。吾生老半餘。梅殘春逼雪。鷄鳴睡凝書。						扶杖來依舊。回燈話自如。前遊那忍說。渾如夢驚初。</text>
<title>石浦將歸富春。擊鉢以贐。五首</title>,<text>黃昏剝啄舊參尋。記得西軒梅樹深。君去富春山下路。旅燈能照故人心。						雪後剡舟約更尋。桐君遲待見情深。留住桐廬。以待石浦後期。 相看白髮眞多事。已老還同未老心。余與石浦憧憧來往。未能忌機。						桂陽山色雪千尋。氣槩文章君更深。愧我病跧松下屋。茶罏炙硏寫梅心。						天涯如得比憐尋。從此君情見復深。浪費黃金還底事。片言已買死人心。						緣何覔覔復尋尋。晩契看吾酒淺深。一片楊江氷路滑。羊腸休說世人心。</text>
<title>聞端溪又被海藏永嘉之約。貽書我知。戱成一律答之。</title>,<text>比來多病髮空長。歲且紛紛過洛陽。安得城闉不煩惱。正思林壑小倘佯。艮岑賞雪趙居士。丙舍焚黃申侍郞。海藏乞暇焚黃。 聞與同携出門去。此行却羡富奚囊。</text>
<title>昨者玄卿所。借綵毫聯。聞是笨翁作。石菴眞跡固在笨翁所。不出也。以二絶 用前韵 乞借。</title>,<text>好事洋牋便不神。春首見人倣摹綵毫聯。賁以洋牋者。全欠虗腕。 無寧顚倒白綸巾。藏篋有石菴淸愛堂石刻墨本。 浪輕性命知何補。吾眼非眞未見眞。						罕本從來可秘神。不容他手到箱巾。如何咫尺廬山面。窺得一斑始眞。</text>
<title>嘉會園。被海藏投轄。與笨人晉齋共賦。端溪至。亦不期也。</title>,<text>看梅愛雪舊曾尋。事事前塵入眼森。病後刀圭餘宿債。老來書卷始知音。蹇驢偶赴幽人約。殘燭相將暮歲心。酒跡茶香今不淺。西園雅集一披襟。						我髮白猶子眼靑。黃昏非約到園亭。太平宰相閒如許。有味語言眞可聽。硏背東坡又生日。是日坡生。 樽中北海多文星。鷄鳴各自出門去。盤石筇枝笑獨醒。余無戶。比諸公飮小。</text>
<title>五亮至。喜在殘歲一話。拈韵得松字。</title>,<text>浮生難得盡喬松。其下緔絴一榻容。君說堪驚博對馬。與五亮論文。話及其阮府淸山博對馬島賦序曰島小不足言。故博而後賦之。 我書妄欲摹黃龍。近學黃龍鐙字。 是能飢且飽之好。何必酒來肉以從。竟晷偸閒如不足。會須仍坐到更鍾。						堂西長竹池邊松。與我成三槐老容。况爾出羣如見鶴。當今之士孰爲龍。須宜投轄盡懽去。可得執鞭所好從。樂事賞心仍對雪。琴棋詩畵及彜鍾。</text>
<title>欲卧</title>,<text>寒添小榻曉燈垂。正是閒人欲卧時。病後不堪梅共瘦。却將餘墨寫新詩。</text>
<title>翌朝又用前韵 二首</title>,<text>石鱗窓旭射垂垂。起坐床衾斂獨時。嗅共梅花春一笑。東坡尊外西湖詩。						梅自無言傍硯垂。主人眉上詩愁時。非詩惱得梅花瘦。却是梅花惱人時。</text>
<title>海藏侍郞與諸詩客看荷于天然池。迤尋金鷄園。歸示其軸。放筆和之。壬子</title>,<text>金鷄一壑小成邨。却似東山別墅存。近日此身忘理屐。往年偕友約尋園。荷花路近因名勝。松檜聲高壓世喧。多謝諸君棋局外。殘柸瀋印爛柯痕。</text>
<title>新凉登樓。拈徐雪廬韻共賦。</title>,<text>瞢騰扶醉倚層城。忽復輕陰忽復晴。萬里西風來鴈影。一年流水入歌聲。非緣久病還多感。除却新凉不是情。遲就潘仁秋興賦。登臨何處送餘生。</text>
<title>贈石浦 二首</title>,<text>結廬田畔小衡門。酒悳潤身詩道尊。伊洛之間無算酌。開天以後▼(畗+丸)窺藩。老知孔雀棲林處。事去飛鴻踏雪痕。我辨濁醪書拙句。峴西耿榻一相論。						浦團蔬糲莫呶呶。證我靈𡱝投我膠。何必主人辭以窶。元來君子淡如交。風流久已同尊俎。才地時還愧斗筲。富貴不知貧賤樂。朱門高客盡相嘲。</text>
<title>苑署奉事李漱芳入植元朝書余曰。隔墻密邇。官直不可闕。無以相遇。兼附新年薪祝。以詩謝答。癸丑</title>,<text>新年纔二日。春意正珊珊。一閾限泥海。山人着脚難。瞻言苑署樹。枝色明可攀。仙郞其下直。拄笏看靑山。爲有窮交在。訊書慰百般。豈無余所事。出入浮雲間。計較非人力。吾當養吾閒。渠成知水到。君且無相關。</text>
<title>謔五亮</title>,<text>與君相見日。輒有多少詩。君今彈印角。訪我欣晤之。燈火促膝坐。所說盡前時。我欲君拈韵。聊以娛佳期。君頭竟掉了。我知君甚衰。</text>
<title>戱錄五亮語</title>,<text>五亮索扇曰。手中不可無。况今朱明届。竹風且剝膚。一摺妙湖製。石墨 石年，楷草。 工臨摹。取配此鄕者。是果不衷乎。昨日已羽化。所以責之于。酒薄干何事。居愚視吾愚。</text>
<title>淸夜</title>,<text>山庭如水樹如烟。夏夜當秋凉可憐。境有此佳樓絶地。人能知乎月中天。蕉葉題書非舊雨。荷花生日且今年。湘簾棐几間消受。身在南華第一篇。</text>
<title>禮元有書頗縷縷。以詩卛答。</title>,<text>人從灣河來。遺我一書牘。近日苦相思。千里在心目。寒暑閱雨風。君曾游輦轂。同我一盂餐。聯我一床宿。憂患甘苦間。靡君我與孰。晝朝談君經。膏潤令我沐。時復惱我書。墨香盈君軸。滑稽敦宗言。其稱曰文叔。文科出身云。 絶倒效時文。其名爲八逐。西人有八逐法。以七絶爲卛。初拈一字押首句。第四再拈一字押首句。第七如是。後三句倣此。 相化亦忌形。不以看踈族。記與君別時。桐華景未淑。石榴照眼紅。弦月四又速。是意豈能忌。眷眷書可復。定省賀康寧。門闌喜雍睦。我幸君團圓。君慰我幽獨。春風悵前緘。浮沈在魚腹。道里旣云遼。安得如比屋。寄來雙土鐺。弟兄分茗福。彤管美有輝。欲謝且更僕。漢字湖扇 書扇以送 麁。報李顔尙忸。君今已遂初。我今已藏六。兩地各平安。爲寫心心祝。</text>
<title>睡餘</title>,<text>敏於睡息懶參尋。城市山林反不深。一事除非黃㚷誤。㝡難看到古人心。</text>
<title>思浴</title>,<text>久病今思浴。此時喜若何。眼晴簾外峀。神漾鏡中波。已自親朋濶。居然歲月多。新衣種種好。秋色上庭柯。</text>
<title>有人以金光草 菸之産於南城金光里者以名 一握餉之者求詩卽寫副之</title>,<text>金光草一握。君說無人間。試品壺烟吸。不多遜馬山。遂安郡馬山坊有名菸。余嘗謂國內第一故云。</text>
<title>秋雨無事。臨池作漢字。偶書此仍是絶句。寄笨翁乞評。詩亦及隷法。</title>,<text>數叢書卷不生塵。歲月刀圭寄光身。一笑殷勤正何事。山堂秋雨菊如人。</text>
<title>久嬰痾訪醫邵陵。出南郭秋氣崢嶸。</title>,<text>都門南出病全輕。可作登山臨水行。何處更非閒曠界。幾人却是快遊情。差休民物農功遂。傡得乾坤義氣生。陌紫泥香干甚事。如今鬢髮老京城。</text>
<title>石浦，棠圃俱會。一暢翰墨。兼有結社之語。</title>,<text>白下三年久閉門。肩輿一日過溪邨。此身於世猶多幸。有眼看君未始昏。翰墨緣從生處熟。漁樵話入澹時溫。蘇陵若補香山記。爲寫飛雲舊着痕。</text>
<title>到芝田庄。芝田有人琹之痛。殊不可與作詩酒事。仍爲宲圃所携往宿棠圃之秋華館。共賦。</title>,<text>屬芝田						浮生噉飯又貪眼。兼好相存日越阡。此事勝求童女藥。芝田妙工岐扁學。 幾人能謁耆婆天。重陽桑落無君酒。曉月木蘭一客船。石老 石圃 不來雲客去。李雲史歸。在二日云。 棠西剪燭強如年。						疊韵屬棠圃						病客駄行滯欲眠。被君携手過南阡。橋回淺碧星光水。樹老曛黃鴈響天。一屐穿開三徑草。千金約買五湖船。從前聚散誰爲事。難抵心情易送年。</text>
<title>信筆寫凍梅之下</title>,<text>雪窓氷壁冷無塵。別是人間以外春。萬樹臘前開落盡。伶俜之處見精神。</text>
<title>正月八日 甲寅</title>,<text>元日人日卧仍堅。巷外濃泥記往年。不是盜名僞處士。居然無事小神仙。老湯荼苦甘回味。新句梅香澹就篇。言可幾乎長若此。倘因祓禊走春天。</text>
<title>搜得矮粉板一片。呈于姊氏。資家間小札。省紙費也。姊緘以版來。背有二律極警。知信可 小出李秀甲 詠版作。仍次一韵。以示信可。笑笑。</title>,<text>除却人間千萬事。私親往復可能障。鉛槧何補工儒業。玉版虛參選佛場。別是雲孫生面目。一般墨字盡心腸。剡藤蜀地非專美。此譜硬黃借粉粧。</text>
<title>吾園北卽海藏園南偶。値海藏登園賦詩。強次軸中韻。</title>,<text>近日君家與我家。一園分作兩園花。花前日日無辭醉。九十東風已半斜。</text>
<title>偶懷笨人書訊訖。以餘墨仍題。</title>,<text>春來春去不相關。怊悵隣墻千疊山。誰信劉郞曾到此。桃花流水杳人間。</text>
<title>自嘲</title>,<text>養竹蒔花費力艱。那期秋熟實團團。人間一種閒生活。永日風簾借影看。</text>
<title>戱贈曺生</title>,<text>怡老欲書索破扇。狂塗亂抹寫幽懷。曺生袖裏元無在。一笑茫然寶晉齋。</text>
<title>棠浦來。聞桂陽文鶴之遊甚盛。遂寫一絶於摺面。</title>,<text>邵陵消息近天涯。秋入江南問所思。今日相逢棠浦客。桂陽山在蕅花時。</text>
<title>讀淸水洞軸 小解</title>,<text>淸水軸如八九層浮屠。炫耀奪目。蘇長公羅漢頌。第六尊者顧視剖瓜。第七，十七兩尊者臨水側坐。莫是一㨾洞天。影影相照否。爲證一轉語。						宿雨山深一萬峰。人在詩中畵意濃。紅豆碧梧銷夏好。香爐銀瀑結緣重。城闉種種來車馬。佛寺依依度磬鍾。近日不知棋局外。四仙 海藏時遊與三松，如淵，石農共。 能得話從容。</text>
<title>秋夜雜效 次淸水第二韵</title>,<text>梧桐小雨乍凉天。寶瑟朱絃暗蒃烟。揔把心情當遠別。枉存詩句寫流年。無事相關一樽外。有人曾共落花前。妙言要道知何益。乞買三山採藥田。</text>
<title>露 小溪名若用者能屬句。使拈韵命題而賦。余又次之。</title>,<text>新凉不着片雲橫。碧樹樓臺夜氣生。沙數明珠無際海。銅仙獨立擎天情。</text>
<title>送人東門轉憇淸凉寺與海藏提學共賦</title>,<text>關河秋盡鴈聲重。送客歸來疋馬慵。初地更從樵路入。故人仍向石橋逢。堪題紅葉無佳句。欲語斜陽有遠峯。却是怱怱留不得。曉霜多負上方鍾。</text>
<title>季嫂生日。與亡室生日同。偶有感於是日。</title>,<text>奇事元來反不奇。當年豈意有今時。早令此日分爲二。也是尋常湯餠期。</text>
<title>九日登孟氏峴</title>,<text>九月九日孟氏峴。筇筇一屐上崎嶇。來鴻去燕自時序。紅葉靑山皆畵圖。客有賦詩別駕在。人能送酒江州無。斜陽西下水流遠。約買春花開別區。四望多名園臺榭。客有言西南林壑尤美。可依一園。</text>
<title>重陽後四日。一梅作花。盖暖候較甚。</title>,<text>今年花福大。九月已看梅。誰把春風便。長吹暖律回。破臘已先春。破秋未小春。山人花史筆。添譜四時春。</text>
<title>自嘲</title>,<text>乞梅借菊不憂貧。病餘尋常阻比隣。家散萬金無一事。身留白髮笑靑春。墻東隱士今誰見。洛下諸公舊許親。如得翩翩桓子野。笛中長洗滿襟塵。</text>
<title>贈別李琹山 寅夔 出守藥山</title>,<text>崇蘭本同質。芽葉相鮮新。一爲靑靑珮。猗猗空谷春。榮枯非有限。愛此孤根親。所思諒不遠。眷眷歲暮人。</text>
<title>朝枕</title>,<text>曉宿氷床百尺樓。炊烟遅入澹琴秋。翻知溫飽平生志。也是人間第一流。</text>
<title>寒</title>,<text>病軀莫須角窮陰。密屋重帷坐擁衾。書卷纔收餘日力。梅花又發見天心。吾惟自托棲鷦穩。誰復能迴隙駟駸。不遠詩家新料入。軟風和雨動高吟。</text>
<title>昨日南風。今日北風。山屋如扶。偶爲一絶句。</title>,<text>昨亦一風今亦一。我還如夢覺非然。平生事事皆聽瑩。不讀江南第二篇。</text>
<title>元朝諕作 丁巳</title>,<text>三百六旬中一日。元朝除夕另相看。出門白玉隨情厚。閱市黃金抵死寬。縱欲忘之無上策。且休說矣劇多端。不辭進進屠蘇酒。已老人今更少難。</text>
<title>諕眷屬示客</title>,<text>恒河沙數千萬人。各自其身只一身。堪笑馮生長鋏歎。當年那識孟嘗貧。</text>
<title>失題</title>,<text>髮短髮長心短長。也誰較計此炎凉。梅花東閣新題旬。檀越三生未歆香。如舊識焉非在面。無何有者是同鄕。維摩居士陶居士。當世結交皆老蒼。</text>
<title>謔惺師</title>,<text>佛家有懺悔。吾亦靜而求。太上忘情好。古來識者憂。靑黃變曲直。混沌無春秋。今與惺師語。惺師不點頭。</text>
<title>又謔</title>,<text>我何如又爾何如。以有觀空實亦虛。衰朽難強鞭後馬。禿髡元類膾殘魚。遠公社裏書曾許。鄭谷壇上句不踈。且道朝聞斯夕可。人間歲月尙優餘。</text>
<title>玩硯材於繡山朴上庠 定夏 書所。由峴而歸。望見海公園。杜鵑盛開。卛寫。</title>,<text>一品洞藏留墨石。數叢山出向陽花。道人自有雙苔屐。收盡炎凉付咄嗟。</text>
<title>偶登北涯。至繡山宅。</title>,<text>三月中旬白袷輕。老夫猶自傍厓行。來時拄杖呼奇士。坐處回頭俯晩城。欲雨山含纖畵氣。無風樹帶困眠情。那知消受新多𧗱。積到看春已此生。</text>
<title>題詩以勖之。使勿忘前篇之憎一字。</title>,<text>一日存心卽一年。元非挾山超海邊。及到書中問滋味。自然忘食又忘眠。</text>
<title>路遇甑山令兪元重。同行至南川。舟中令坐下澤以舟載之。相與一噱。</title>,<text>邂逅翻成李郭遊。使君淸灑更風流。車行是水誰堪比。張士光牽岸上舟。</text>
<title>登北園。有懷舊社諸公。</title>,<text>黃花紅樹舊時羣。牢落靑冥不可聞。滿酌申丁山下酒。幾人尋到劉伶墳。</text>
<title>箕城金德民名致洽。姓貫延安。曾隨貴宗尙書西入燕者。秋仲入京。今告別。行色極蕭凉。爲題其破扇。</title>,<text>金生氣意不凡儔。當日縱橫萬里遊。十月寒風洛城急。蕭蕭 一作飄飄 蘇季子貂裘。</text>
<title>十月己未之申時元子誕生。匝域懽忭。共識一絶句。</title>,<text>瑤光瑞彩古斯然。弓獨郊禖寶籙綿。仙李銀潢本源地。詞臣誰撰會昌年。</text>
<title>夜見晩梅始發。可愛。癸未</title>,<text>晼晩春生屈鐵査。懸知欲發映燈斜。蘭言竹趣欣相托。玉骨氷心澹不譁。熱處繁華皆了債。貧人筋力始成家。枕邊忽記前宵夢。君在江南天一涯。</text>
<title>和桂田南鄕子寫夢 乙酉</title>,<text>殘暑曉衾空。又聽梧桐葉底風。此語無勞提到耳。吾聾。聾盡人間萬事中。夢也不朦朧。銀匕花姿碧酒崇。知爾常時情緖重。玲瓏。一點靈𡱝徹寸衷。</text>
<title>和眉堂點絳唇</title>,<text>顔髮蕭飄。儘經前夜風和雨。怕人開戶。如病沈吟苦。數卷殘書。只管秋情挑。看了了。倒無分曉。憶哉千年杳。</text>
<title>睡餘 用陸士衡韻</title>,<text>忽然失病處。槐枕妙而玄。四軆淸不力。兩眼濃是瞑。何許翁繾眷。導我去經年。遽勝乘雙白鶴。巡環種玉田。時騎一黃牛。流眄藝稷阡。此好彼亦好。風日映華顚。遠有榮塗人。畢命在谷淵。寤玆睡味悅。欲問希彜篇。</text>
<title>水仙辭 丙戌二月卄四日</title>,<text>花是天。根是地。天地旣同才。詎無人力致。灌洗拂拭日費工。月盆淨淨成一位。試問主人誰。星雲風霧論情誼。</text>
<title>可笑 丙戌七月十五日</title>,<text>可笑今時人。但脩我百口百日生。不救人一口頃刻死。猶然憫然歎息曰。某也餓而死。某也餓而死。我無救施之道。聽之者亦曰然。苟以有知覺者見之。不得不笑倒在地。玉垂曰不然。物之不齊物之情也。此亦命彼亦命。其於命奈何。</text>
<title>贈梅 丁亥正月</title>,<text>風外丁丁陌漏遙。吾今與爾對深宵。空樽有月情來去。高燭如虹影動搖。差喜塵埃能自脫。可憐魂夢見誰招。期期新春事。欲使詩人賦解嘲。</text>
<title>失題 以下年代未詳</title>,<text>黃石然來雨響遲。津津對榻話多時。今年秋事初看菊。何處老翁不廢詩。一縷尙延餘氣息。萬緣已歇亦生涯。借門八十▣經歷。始信人間有玉垂。</text>
<title>敬次寤齋先祖二絶句韻。遠呈立庵尙書行軒。</title>,<text>冕鎬聞立庵尙書䟽解東銓。將尋故里。不可無一語。乘月而往。及至大貞僦舍。尙書朝已出郭。此懷當何若哉。恭記肅廟癸亥。尤齋先生舘於武溪。有詩曰出郭心如馬脫鞿。帝城晴日射林霏。臨流忽憶巴溪水。石經何時袖手歸。以示寤齋。敬次其韻。後又寤齋爲候。先生與茅洲金公耿往武溪。先生杖屐已離次。悵然有一絶句。其境與情。直可以今象昔。遂就二韻而賦之以呈立庵尙書。						城門一出遠名鞿。浩蕩春江江雨霏。終豈無心當世事。前頭鶴版待公歸。						百年草木武陵溪。今日人情又郭西。負手歸來移屐倦。康莊好月路全迷。</text>
<title>失題</title>,<text>薤露聲中寂寞晨。靑山好去舊風神。翺翔八座知宗正。羽衛三軍老將臣。劍氣閒晴南海水。星文高映左壇春。如天渥澤云何報。有子方爲武宰人。</text>
<title>每到桂山嶺。輒動詩神。忽憶覃溪詩在橫隄轉處。邨道出眞境。遂以一絶句識感。</title>,<text>詩在橫隄轉處村。覃公妙悟奪詩魂。桂山嶺盡溪雲起。可與吾人一槩論。</text>
<title>失題</title>,<text>逃名東海上。時復帶經鉏。自是高人筆。非關餓隷書。						又						艱難國步思良臣。可見中書正笏人。回首東岡梅又發。子䂓啼送雪中春。</text>
<title>歎</title>,<text>草木羣生內。此身獨未然。㤪尤非窶病。蔽曰老堪憐。</text>
<title>又歎</title>,<text>按例依然奈欲何。行年八十笑經過。甘酸辛苦都梁肉。弊裂麤䟽敵綺羅。必死分明如我少。平生迂濶望人多。東風二月梅花信。一妙難求郭槖駞。</text>
<title>夜深過桂山有感</title>,<text>桂山嶺上立多時。漠漠天心不可知。俯噉人間人盡寐。空留明月照之誰。</text>
<title>仁巖書所。小話而歸。</title>,<text>桂山洞僻小茅茨。蘊藉談心日午時。萬里靑雲洪學士。千莖白髮趙同知。人情漸似攻堅木。世事誰當救敗棋。坐對黃花多感慨。請君一續往年詩。</text>
<title>失題</title>,<text>吾自吾廬愛。已多觀物時。鳥來惟厚蘚。蟬去忽空枝。澹凈新晴好。蒼凉近夕知。風欄如掌處。坐卧足呤詩。</text>
<title>籬下彷徨</title>,<text>秋日晴暄盡不凉。遠山秀碧映茅堂。落英各主文章見。朱實兼知壽命長。笑把盃樽無此趣。揔論芳澤始眞香。羅含官舍淵明宅。想是千年一色黃。</text>
<title>辛未首春詩會</title>,<text>梅花詩夢幾番淸。乃到新年會計精。多愧芝蘭相與化。誰知金玉不分名。床頭古色羣書動。壺腹春聲煖酒鳴。却使何人應官去。我能坐坐又行行。</text>
<title>又疊新卷末</title>,<text>料峭風輕山屋淸。園中林木動新精。飛嵐散翠偏生色。去水來山自本名。莫把黃金輕馬骨。許分明月近牛鳴。君今詩我多少事。啜茗看書酒復行。						已濁吾身不可淸。見誰玉潤與金精。無心今日論生活。一笑當年付姓名。事事豈從眞硯錄。時時自愛古琴鳴。城中花柳今將好。斗酒雙柑試緩行。						先生置屋寓雙淸。蒔竹裁花盡潔精。緘口無言文字事。藏身不逐市朝名。蒼蒼野馬來縈眼。寂寂園禽欲變鳴。爲問故人黃叔度。幾時訪我曳筇行。						故人風格穆如淸。千古菁華薈萃精。瑤珠流涎增話品。玉盃滋液補書名。却慙一例磨驢跡。不覺時成竅蚓鳴。近益踈狂形穢甚。南垞北里晏然行。</text>
<title>失題</title>,<text>六旬一歲不名。慶宴今回辛亥生。候氣屬金多鍊鍛。壽躔兼火錯籌觥。丈夫及歸同和樂。嗣子若孫聞譽聲。薄况計家常汲汲。何如稼穡事農明。						又													祖子孫賢士友喧。從知齒德一鄕尊。錦琹同樂光陰久。韡萼長春雨露恩。瑞日升時伶具管。需雲起處客塡門。周回六甲身康健。漸福由來必有原。</text>
<title>除夕</title>,<text>留歲無方歲自行。每當此月難爲情。那能支枕成眠夢。強復裁詩替送迎。鷄鳴欲煖春先候。蠟淚將堆曉始明。羡殺南隣歡笑處。屠蘇酒溢話深更。</text>
<title>古詩 代石菱作</title>,<text>睠彼女牀山。和鳴捿鳳凰。風燈何儵忽。台月隱婺光。盧氏有好女。懿德孰與方。氷玉殷臂血。大人宿疾良。結褵百年樂。夫婿王家郞。移孝養舅姑。琹瑟且淋浪。鮑劉古賢哲。上下乃頡頏。不幸粤匪日。阬屢蒼皇。要令盡室飽。薯蕷獨脩嘗。天胡不以年。卒卒四十霜。咳唾收零屑。閨範溢文章。阿威慟不洎。盡力閣本藏。海隅徵文遍。誠願幽徽楊。此世重風誼。張君敷說評。塊塊余鹵莾筆。曷以寫蘭芳。</text>
<title>失題 代石菱作○丙戌</title>,<text>花雨狼籍花風颲。愛花惜花詩腸裂。映山百日佛頂光。玉篆牌曾鼎鼎列。感君德音振瓊琚。慰我山庭小劫閱。回嚬作笑頃刻中。詩神來若新補缺。郵亭宿宿好因緣。鄭重莫是三生結。張洪石輩俱同聲。顧問中州一盛說。						又						附我端陽詩。續君端陽歌。端陽佳節朱明届。蒲綠櫻紅飮宜酡。况後今年重嘉會。中州名産海上過。風流文采盛當世。煥若靑天倒銀河。萬里乘槎載禮樂。一面開府洗干戈。我東人士爭覩夬。家說戶說相切磨。詩情畵意寫忼慨。時時雪霜繼陽和。洪厓仙骨博望業。稽之古情孰與多。外方各國小眼目。何曾望到瑞星羅。感激又感激。端陽歌出海靜波。													又						士生一代當揣摩。何苦賁隱甘軸薖。烏飛而兔躍。轉頭之間容易過。手持寶釼千金直。孰令霍霍磨。後擾擾風塵起。一揮可能回泰和。四方起絃誦。萬國息兵戈。龍韜虎略坐鎭嶽。豼貅安用來塞河。今日覩盛東海上。微君輩人將奈何。偉烈孰與大。嵬勳孰與峨。功成身退然後事。琴鶴逍遙歸澗阿。畦菘足以飽。甕醪足以酡。歷數有者。我能得之多。手斂烟雲捲。胸濶文章羅。噫于戱保定天津都一夢。好將白髮付逝波。</text>
<title>吳妹詩 代石菱作 [周家祿，王佑賢，沈海秋，邱心坦，李延祐，吳鳴鑾，吳朝彦，林葵，劉紹宗，紀堪沛，張季直]</title>,<text>廬嶽嶻而峻。廬江淸且湜。萬丈高如彼。千里流不息。地靈閟終古。草木回氣色。鍾毓挺人傑。君世共式。卓乎忼慨節。忠義殉繫賊。法家有貞女。夙歲秉懿德。未嫁緣雖薄。已字主可食。春風不吹戶。春日不照閾。賦生一何奇。欲死且不得。遭人所不遭。誓身慈母側。斯乃孝之推。切切又何極。匹婦志難奪。鐵石非可泐。絫絫曳衰絰。哀淚但霑臆。號天天不應。白日忽西昃。有是重泉約。證以䲶鴦翼。慘慘復慘慘。遠近同抑塞。萬口傳相語。世無悽▣惻。輕塵散弱草。幽徽竟誰匿。部議擧異行。表旌垂沼敕。													皇靈翼翼擁千騶。提督軍營海上頭。宗愨當年輕破浪。班生異日必封侯。紆籌整頓干戈際。耿襼頻繁翰墨游。我愛夫君新忝識。今人始見古休休。周家祿						將軍幕裡奉淸塵。仗劍東來萬里身。氣意相傾開口笑。性情逃出掇皮眞。伊今四海多兄弟。自是中朝盛武臣。贊畫折衝餘暇日。登樓一簫話詩因。王佑賢						海舶輕帆穩穩經。雨絲風片汩東征。周流少遂蓬桑願。斕映將傳竹帛名。末路于今多世故。中原從古原人情。種桐詩有家庭訓。盥讀焚香起後生。沈海秋						關東之大使。奮臂到鷄林。萬里颿無恙。千秋釼有心。阿童渡江後。叔子服人深。南寨逢君喜。浩然一詠吟。邱心坦						文字貴如此。托交戎馬中。世無眞壯士。君始一豪雄。碩畫進元帥。奇才期後功。愧余椎鹵甚。頻覩筆生風。邱心坦						督撫愛深典我韓。靑油夜闢幾憑欄。舳艫飛渡經過險。釼戟森明號令寬。時論堂堂扶弱重。人情樂樂轉危安。藉君八議停當日。海上羣酋膽破寒。李延祐						萬里從征海上游。經春已換禦冬衣。烽臺久息兵機整。幕府時閒畵筆收。弱國君臣情所感。交隣使价路分頭。看君新寫襟集。字字都生義氣秋。李延祐						憤煞弊邦安危際。漭蒼不知稅駕地。內弱外強勢亦然。變恠層生誰當制。顚倒紫鳳及天吳。西艘東舶太放恣。氛塵日漲滋繹騷。亦孔之哀訛言蔽。萬里風帆下津門。大將旗鼓武安至。天威肅將凜霜雪。蠢爾蠻荊焉敢避。幕府春風來惠音。一代時彦同濟濟。天下古今何所大。勖哉卬友忠與義。吳鳴鑾						君居涇水上。我居東海濱。浮萍偶相聚。天涯卽比隣。每日應官去。蓮幕晤嘉賓。托我膠漆契。贈我慷慨唫。君情及我情。秤量宜千斤。恭惟行營內。肅肅護百神。大帥眷東土。殷憂芟棘榛。乃欲囂俗靖。浮言當先泯。船來與船去。萬口工紛紛。得君交勉厚。賤品非卿倫。此生有此事。喜極難重陳。命酒張文讌。盎然滿座春。感激老成語。何用長悲辛。吳朝彦						謇脩舊托在中州。今日諸賢又一流。五采彰施宜繡黻。八音諧調合鳴璆。同文知識虛心對。異國安危遠慮周。好把深尊發高笑。百年志氣證湛鉤。林葵						男兒豈怕路脩千。撥到層溟莽蒼烟。當世高名登駿市。隨長物恃龍泉。風雨際會今非晩。詩酒中間已有緣。與我幾同賓主席。靑油帳下㝡芳年。劉紹宗													書中得氣畵中遊。放服乾坤隘九州。喬木春風携滿袖。敎人那不景前修。						屬國干戈滿目烟。長風破浪壯遊年。此生翰墨誰多得。我於不世緣。						百年人事惱塵寰。猶此文章重馬班。今日逢君還一幸。亭亭玉樹下風攀。						遨遊遠幕跡無拘。文采風流特起予。慙負夫君珍重意。木瓜何以報瓊琚。紀堪沛						眷眷思君日幾回。黃鸝又帶好音來。多慙欵論詩眼。羃得紗幮撥未開。李延祐													詩家自得似君才。傑搆方成百尺臺。獨倚欄干遐處。雲梯一路待誰開。李延祐						我愛張季直。胸中書萬卷。已呑雲夢藪。滿盈一鞴扇。發爲所當爲。造化隨時現。磊落仗義氣。釼鋩生赤電。不喜流俗人。脂韋徒借面。騎箕慟文肅。季直爲文肅公沈葆植至契也。 陸機誰將薦。督府垂朗鑒。瑾瑜收邦彦。紛紛多壘。制勝須征戰。士爲知己重。幕游非可賤。古聖時之義。後人宜述撰。遂浮滄海帆。萍蓬任飄轉。眼看𩿼水東。漭若風雨濺。民志易泮渙。兵機昧後先。慷慨憂時淚。六策 季直有朝鮮善後六策。吳元帥呈于上前。 示方便。豈謂宿生緣。芥珀相眷戀。感君不我棄。證以心一片。張季直</text>
<title>失題 代石菱作○癸未五月卄三日</title>,<text>海濶雲胸氣湧秋。縱橫萬里飽風舟。季鷹何事江東去。不識人間有壯遊。						人生却得幾春秋。汩沒浮沉一芥舟。海上名山多藥草。神仙從古此中遊。						淋漓醉態倩誰支。帳裏春生畵筆枝。知否石菱心一片。分明長對笑言時。</text>
<title>輓吳大師長慶 號筱軒○代石菱作○甲申</title>,<text>瞻依日月大淸年。聖祖高宗克配天。萬國車書同內服。恩波東注是朝鮮。						吾家列祖積忱誠。時憲書中奉朔明。每歲金繒冬至使。皇華原濕赴皇京。						玄黓敦牂事可哀。小邦氣數忍言哉。皇恩感激扶危日。河北今看郭令來。						忠孝徵君世所推。于今芝醴舍公誰。廉䂓雅操文兼武。聖鑒昭昭特簡時。						今人誰似祭遵無。儒雅風流可畏夫。萬馬千軍肅淸地。雍容時復試投壺。						將軍受脤擁征旗。緩帶輕裘遠出師。江漢當年羊叔子。東人今有去思碑。						範圍天地道之原。挈靜精微敎亦存。兩漢相傳羲易學。前人多啓後人門。						拯溺救焚斯一時。金州移陣又何爲。竈烟頓减靑油撤。無限吾東失哺兒。						南營迎接荷心親。玉樹蒹葭愧此身。但願來生同結社。百年長作酒中人。						千里㐫音忽到時。失聲涕淚欲無知。此生僻處天涯遠。情素多違執佛隨。</text>
