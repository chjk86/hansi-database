<title>寄海藏翁李義仲 德楠</title>,<text>文章吾輩事。名利付時人。眼底渾無物。胷中自有春。顚狂惟負氣。迂濶不謀身。老去還堪笑。空看白髮新。又寄去連長札。詶來秪短章。貴知心一片。無用說千行。文字飜嫌累。情緣倂欲忘。深深海老屋。所以善其藏。</text>
<title>贈崔淸河 昌傑 苽歸之行</title>,<text>淸河何澹澹。仙吏隱於斯。松桂三年讀。絃歌百里治。但知廬嶽好。未覺鴈門奇。興盡騎驢去。蕭然一鶴隨。</text>
<title>籌軒。次東詩選中韻。</title>,<text>境淸非俗界。棲久卽吾家。驚蝶依深樹。遊蜂逐晩花。堞低看水遠。簷豁得山多。獨鳥衝煙過。潮平一颿斜。</text>
<title>次虞山韻</title>,<text>芳陰暎素髮。携酒惜春殘。嵐氣侵衣潤。樓光入水寒。覔詩花欲語。移席鳥相看。元戎遲暮感。憑几對蒼官。</text>
<title>漫吟 二首</title>,<text>春酒盈盈席。幽懷得暫開。柳營新雨過。花塢暗香來。盛世無邊警。將軍問釣臺。思君千里夢。時入𪆽班回。滯雨收朝日。輕雲作晩陰。近山當屋角。孤島點江心。浩興詩難盡。強愁酒不禁。惜春遲暮感。搔首短長吟。</text>
<title>鶴城酬唱</title>,<text>城頭踈雨過。天際倦雲歸。怕濕鸎無語。含泥燕自飛。案邊琴瑟靜。簾外吏人稀。對坐春山夕。林光欲染衣。</text>
<title>夜拈唐詩得昏字</title>,<text>海山連黑雨。庭草易黃昏。掩映堂前樹。微茫郭外村。樽筵看醉態。衣袖有詩痕。遠鳥歸棲盡。愁人早閉門。</text>
<title>夜坐呼韻</title>,<text>江天初霽色。城樹政繁陰。衣帶吟時緩。爐烟坐處深。三盃問月興。千里望鄕心。倚几悄然坐。凉風自竹林。</text>
<title>首露王陵</title>,<text>秋風駕洛國。黃葉古王陵。玉匣何年葬。苔階過客登。蒭蕘存舊禁。香火至今仍。寂寞楸前路。沈吟感廢興。</text>
<title>到金陵。和呈東閣。</title>,<text>駕洛舘中客。太平堤下翁。今宵東閣別。還與北松同。秋士常多感。離筵倍不平。異鄕殘燭夜。孤客暮年情。</text>
<title>見白蓮菴重修。次唐人韻。</title>,<text>一二僧何力。頹菴得再修。除園看舊竹。䟽澗聽新流。去佛方回顧。來人始肯遊。徘徊紅樹下。宛似昔年秋。</text>
<title>寄元察訪 重擧</title>,<text>偶來看馬地。兼償狎鷗心。密邇魚龍國。蕭條松桂林。栽花乘小雨。題竹步淸陰。幽獨無誰語。風簷聽晩禽。</text>
<title>送元察訪罷官北歸</title>,<text>乾坤一逆旅。湖海暫棲遲。大笑邯鄲夢。長吟歸去辭。培花纔報萼。栽竹未看枝。此外無他戀。行裝百首詩。</text>
<title>同南上舍 龍萬 李上舍 敦恒 任上舍 一鑌 李上舍 鼎勳 黃上舍 斛 宿司馬所</title>,<text>稧席眞嘉會。幽懷得暫開。杏槐新雨過。洙泗舊風迴。共惜靑春逈。相憐白髮催。百年司馬所。吾道未全頹。</text>
<title>贈方外客李生 世稱平凉子</title>,<text>得君半日話。忘我百年愁。醉裏無淸濁。呼來任馬牛。乾坤雙草屩。溟海一虗舟。荷鍤猶多事。須同漆叟遊。</text>
<title>賀崔君 奎烱 竪石先墓</title>,<text>荒阡一片石。孝子十年心。叙系文從實。鐫名字欲深。淸明拜墓表。香火感楸陰。事訖天方雨。嘉哉是可吟。</text>
<title>內延山。和李淸河 海圖 韻。</title>,<text>登登路轉險。曲曲景添新。細賞移筇緩。沉吟倚樹頻。飛流常作雨。楓葉可回春。老畏詩情短。看山只自顰。</text>
<title>次蘓齋醉戱贈人韻</title>,<text>風雨無時歇。壺觴與我宜。濕雲籠遠峀。閑草護踈籬。詩是天和發。春惟醉客知。野居甘屛跡。晴亦出門遲。</text>
<title>見翎師浮屠有感</title>,<text>片石空山立。精靈有也無。苔顔如可語。花雨欲相呼。避世誰憐我。看經倍憶渠。西峯去後月。猶照枕邊孤。</text>
<title>樂西庵。見龕裏古佛有感。</title>,<text>一座觀音佛。千年現化身。金容無改色。紗榻欲生塵。冷澹供雖薄。眞如法不貧。殘年多病客。棲久轉相親。</text>
<title>上法廣寺。見巨眼上人說華嚴經。贈一律。</title>,<text>寂寞桑門裏。惟師闡佛靈。偶來法廣寺。普說華嚴經。雙樹風猶在。稠林夢欲醒。隨緣三宿客。長嘯海山靑。</text>
<title>十月之望。雨後風定。月色鮮明。散步中庭。聊吟一句。仍成短律。</title>,<text>無雲惟此夜。河漢定分明。月欲與人語。菊能令我淸。一盃神已旺。三嗅句還成。倚杖凝然立。靑天萬古情。</text>
<title>次毅旻上人韻</title>,<text>雲水爲家計。多年不下山。寢興三瀑上。行住百花間。白法無人問。丹梯許我攀。偶來仍忘去。非爲暫偸閑。</text>
<title>與旻師共尋龍湫上流。憶地主 權葉西 吟成兩律。</title>,<text>鈴齋歸後夢。應復繞山房。花染題時墨。巖留坐處香。意將流水遠。行爲簿書忙。獨到靈源上。沿流暗恨長。不到靈湫上。那知紫洞深。黃昏尋內院。初月在西林。絶境偏多恨。高僧獨解心。依俙回想地。一鶴過松陰。</text>
<title>寄旻師</title>,<text>白衲尋窮巷。靑眸話舊情。送歸霑小雨。回憶坐深更。塵榻留詩去。秋山入夢淸。前期知不遠。料理一筇輕。</text>
<title>偶吟贈宇澄上人</title>,<text>隱寂與兜率。往來如我家。山門日色異。禪室夜光多。坐處雲生壑。吟時鶴在柯。居僧爲伴侶。相與誦波羅。</text>
<title>遊石窟。贈登如上人。</title>,<text>削壁臨千仞。倚巖架數椽。佛生無始劫。僧在大羅天。枕石身如夢。憑欄意欲仙。坐來山日暮。徐步下雲烟。</text>
<title>上權葉西</title>,<text>我侯容我拙。詩席許追攀。屢奉南樓約。却忘東野寒。平生不得意。今日敢開顔。感激悲吟地。秋風動海山。又敢謂寒山石。叨陪北海樽。已慚頻入室。常恐早歸園。芳酒傾心醉。瓊章在手溫。那堪三日雨。愁水掩荊門。</text>
<title>次郡齋秋夕待月韻</title>,<text>圓滿中秋月。天公倘或私。雲間微欲露。雨裏忽相欺。直待沉吟苦。方看洗出奇。聽卑眞不爽。冥應乃如斯。</text>
<title>次地主禱陰山祈雨時韻</title>,<text>旱暵何斯甚。霾沉亦旣多。爲乞興雲嶽。兼尋呪水家。香煙纔繞窟。靈雨忽霑柯。佇看終宵注。前溪漲白波。</text>
<title>次郡齋階菊韻</title>,<text>荒歲官無酒。佳辰菊自花。可忘携醉客。偏憶在山家。泛月淸香動。隨風晩影斜。坐看時物變。歸夢隔天涯。</text>
<title>酬銘巖崔翁 達文</title>,<text>成誰所命。吾欲問天公。嘉穀難逢雨。高帆易逆風。駘肥登大廐。杞老失良工。公實人倫表。今胡巖穴中。壯年期破浪。高步欲磨穹。骯髒寧隨俗。淸明本在躬。詞源河不渴。文望嶽幷崇。莫借培風力。誰知掣海䧺。暮途收鞅轡。初志負桑蓬。守命憎磨蝎。悲秋伴候虫。蹭蹬已不幸。鱞獨乃兼窮。抒淚濡和墨。將詩寄滿筒。鳴風悲老鶴。嘶月怨孤鴻。不禁聲沉抑。猶看色瑩瓏。蛟龍鳴繡匣。風雨吊孤桐。古調無人愛。深知許我通。襟期曾莫逆。窮阨略相同。咄咄文章叟。矇矇造化翁。江湖秋水淡。雲樹夕陽紅。可耐相思苦。書懷手自封。</text>
<title>慰芝谷金同知 敬天</title>,<text>芝谷有仙老。濯立癯鶴姿。河嶽毓精英。骨貌魁且奇。文章富於海。筆力驅蛟螭。貫穿今古書。瑣言亦不遺。少也主文盟。詞塲縱驅馳。赤霄翔鸞鵠。深林坐熊羆。雷霆破蟋蜶。虹霓繞㫌麾。區區雕篆輩。喘汗不敢窺。白戰揚我武。所遇皆風靡。去將闡黃甲。謂若摘頷髭。功名止小成。天意從可知。維時大嶺南。詩敎久凌夷。哇音亂桑濮。流波混澠淄。後學失所程。倀倀迷路歧。故令公久屈。下而爲人師。走驥回靶轡。大冶安鑪錘。高揭馬融帳。手搴齋房芝。宅近聞韶樓。髣髴覿鳳儀。一皷挽三古。正音終不隳。戶外屨常滿。求我競來資。經業晩更深。義理窮毛絲。白首硏大易。絶韋慕宣尼。靜觀先後天。嘿契彖象辭。焚香整我襟。朝暮謁庖犧。神融意自暢。揮灑有時爲。任情不泥古。自成一家詩。開口自協律。信筆無滯思。肯學敲椎輩。搯膓復皺眉。積水負大舟。左右無不宜。山川及鳥獸。天神與地祇。苦被窮搜索。椎鑿何支離。神鬼忌多能。造物亦盱睢。亟謀訴上帝。奪愛以相欺。要令止吟哦。但坐含涕洟。耄年失家督。親朋爲發噫。雖然都是命。怛化無乃癡。上天賦人命。與奪爭銖錙。人事雖萬變。此理不參差。於公獨優厚。所得誠不訾。人生貴得年。至願皆在斯。七十已云希。到此便聾眵。甲子都不記。須人運四肢。冉冉寄枕席。特一能言屍。公今九十一。精力不少衰。終晝讀細字。少年猶不支。丹汞豈煩費。松喬庶可追。自天申福祿。重以好爵縻。金貂暎鶴髮。光寵動門楣。祖先以之貴。九泉沾恩貤。壽而榮而健。在世如公誰。膺慶亦已偏。遇戚當任之。物理有乘除。天道且盈。倚伏本同門。殃慶元相隨。有生所不免。樂天復奚疑。從古達觀子。忻戚無所移。以己爲泡幻。曠蕩脫拘覊。當哭或爲歌。夢飽較眞飢。子孫亦我累。死生非所私。豈無舐犢愛。寧作斷猿悲。所以東門子。視如未生時。西河喪其目。笑爾溺於慈。一日哭三子。東野誠嶔崎。猶能以理遣。不廢詩律治。矧公皷缶日。大耋登期頤。亡子已非夭。身後又佳兒。世世積善家。餘慶猶可期。奈何浪悲悼。而以秪自疷。宿習耽佳句。消遣惟在玆。何妨作大篇。舒情以自怡。萬念筆下空。揮寫見淋漓。維摩自有術。悲疚不須醫。鬼物雖揶揄。正直當自持。聽天了餘生。抱孫且含飴。吾敢證古昔。爲作知命詞。斯言如不信。恐受達者嗤。</text>
<title>陶山三好字韻</title>,<text>來人盡道陶山好。不識陶山何以好。若見陶山心有得。許君方識陶山好。</text>
<title>次寧海栗峴書堂韻 四首</title>,<text>扶桑月出小亭隈。畫裏秋山擁一湖。靜夜天光都在水。氷輪輾破碧珊瑚。右南湖秋月欸乃一聲自遠天。歸來收釣白蘋邊。數群鷗鷺知音久。却立晴沙猶自眠。右東邨漁歌遠浦煙生落照催。回船次第蕩槳來。颿前風浪無時定。銀屋纔傾復雪堆。右夕浦歸帆燈竿錯落逼雲高。點綴東船與北艘。入夜蛟宮渾絳色。老龍驚起掣洪濤。右夜磯漁燈</text>
<title>吟芍藥花 四首</title>,<text>花前酌酒細看花。可愛開花矜落花。開落不須生好惡。今衰花是向開花。落日矇矇照落花。白頭人立淚看花。徒聞海外長生子。未見人間不老花。未須怊悵落來花。達眼看來到處花。滄桑變滅須臾事。畢竟乾坤亦幻花。雨露生成等是花。中分貴賤幾般花。爭春大抵非珍品。看取凌霜獨秀花。</text>
<title>登高暢詠</title>,<text>東山不及泰山高。眼力須凭脚力勞。今右幾多中道客。懸崖撒手是英豪。</text>
<title>上法廣寺。贈會中諸上人。</title>,<text>不揀新知與素親。聽經團坐雨花茵。白頭歡喜緣何事。欲向如來問後身。我識瞿曇度世情。只緣癡鈍說分明。有人曾見蓮臺否。未必看經爲往生。名山後會正難期。三笑花陰解手遲。一部華嚴未了意。數聲幽鳥報人知。</text>
<title>宿隱寂菴。贈宇洪上人。</title>,<text>佛燈靑熒照衣巾。淸夜談玄共上人。三十八年重到客。自疑來去夢中身。</text>
<title>贈秪林寺雪初上人</title>,<text>厖眉雪衲坐煙霞。客至無言誦法華。試問西來何意旨。悠然笑指木蓮花。</text>
<title>挽先生耘窩蔡進士 九章</title>,<text>六十光陰石火欺。生何榮也死何疑。性甘咬菜非謀拙。手止探蓮是數奇。常棣三花凋幷蔕。碧梧孤鳳弱捿枝。平生丈席歐衣子。此哭爲公不爲私。</text>
<title>楓林申公焚黃韵</title>,<text>義士勤王尺釰持。孤城一髮勢難支。天驚獨手鏖兵日。鬼泣空弮執刃時。誓死心全遺墨在。㫌忠典缺後人悲。泉坮倘有英靈會。應與顔張幷列隨。</text>
<title>瓢巖新居</title>,<text>境僻人稀草樹饒。誅茅於此奠鷦巢。殘年豈欲離家室。多病偏耽卧寂寥。開圃鑿塘微具軆。蒔花種竹不崇朝。巖隈更喜甘泉在。舊物搬來只一瓢。</text>
<title>烏島</title>,<text>參差石勢互縈紆。盤據層溟境絶殊。一色粧來渾似漆。千般雕出揔成烏。登臨可但恢心目。點掇眞堪作畫圖。是日祥飈浮鏡面。却疑鳧舃下蓬壺。</text>
<title>重陽。呈權侯。</title>,<text>長時拄笏鬂全皤。儉歲民憂更奈何。食祿始知慚食力。居官誰道勝居家。葉山虗負三年月。海國愁看九日花。滿眼風光徒觸忤。南樓無復命琹歌。</text>
<title>次李義仲韻</title>,<text>離合悲歡皆妄耳。何論落落與頻頻。無嗟一日如三月。須信同心有二人。夢接猶能靑眼喜。面交終是白頭新。甞於卷裏尋知己。千載英豪只隔晨。又去年此日臨瀛閣。連晝通宵謔浪辰。夢裏儀容千里遮。眼前風物一回新。揚䧺晩業收玄草。宋玉秋愁上白蘋。依舊分明滄海月。誦君佳句憶精神。又千里懷人意未裁。終南春雪夢初回。侵尋疾病難驅送。荏苒光陰不速來。胸裏尙能藏海嶽。毫端時復起雲雷。衰年欲禁相思淚。又被寒梅一夜催。又龍叟幽居恒寂寞。海翁豪氣尙崢嶸。桑楡自得琹書計。城市能全薖軸情。雲樹春天迷北望。錦囊何日賦南征。垂垂白髮催人老。思入新年倍不平。又無由縮地欲如何。滄海愁雲壓晩波。憐我弊廬嘉客少。羡君淸案好書多。靑朱墨比琅玕贈。琹劒詩看燕趙歌。白首可堪離思苦。書中字字淚痕和。又魚鴈寥寥度幾春。夢魂常自往來頻。百年契合無今世。千里相尋愧古人。大隱王城猶可樂。孤吟海屋更誰親。今宵更憶臨瀛會。樑月依依別恨新。又擊釰長歌歌有思。非君知我更誰知。虛名自笑三都賦。晩感偏生二鳥詩。雪裏陽生梅信早。天涯歲暮鴈書遲。瑤琴寂寞寒燈暗。一夜懷人白盡髭。</text>
<title>次金同知 敬天 前後慶宴韻</title>,<text>力難容處福難希。所以高年今古稀。必得正符沂傳語。久憂寧怕漆園譏。寒門上品方爲貴。勢路榮官却少輝。感戴鴻恩鋪寫地。如杠大筆老能揮。又登頖靑年上舍名。知樞晩節大夫榮。爲仁由己誰能禁。有爵從天莫我爭。髮白昇平眞大福。心丹憂國尙餘誠。西樓故事還今日。恭祝南山了此生。</text>
<title>又次焚黃日志感韻</title>,<text>祭罷焚黃望北辰。吾王萬壽壽吾民。及泉雨露霑三代。耀日金貂賁一身。福澤分明歸積德。昊天終是勸爲仁。無煩吐納能延歲。始識神仙匪別人。</text>
<title>書感又寄</title>,<text>落日愁看髩上絲。窮途萬事揔堪悲。紅雲句硬遙相和。白雪歌高謾自奇。何乃文章多厄戱。不應天地有偏私。幽懷激處狂言發。芝谷仙翁獨我知。</text>
<title>謁陶山書院</title>,<text>吾南盖以陶山重。夫子遺居卽是州。氣像宛瞻喬嶽立。淵源直溯大江流。鳶魚隨處無窮樂。杖屨當時得此遊。百世聞風誰復起。天光雲影漫悠悠。</text>
<title>次長生李同知 權 老職慶宴韻</title>,<text>周制王先問百年。從來好爵判人天。名區素占長生洞。平地仍稱火食仙。大耋崇班非力致。丹藜烏几是家傳。請看世上多窮老。誰復如公福祿全。</text>
<title>贈寧海權斯文 昌肇</title>,<text>脫略豪情好遠遊。浮名身外揔悠悠。傳家子婦遺安日。信馬湖山得意秋。胸裏斂藏千古氣。眉端掃滌百年愁。白頭晩會難輕別。爲覔村醪勸暫留。</text>
<title>寄寧海權斯文 台齡</title>,<text>甞觀牧老魚臺賦。一水中間上下天。直是胸襟收海嶽。故能言句謝蹄筌。君今奮起追前輩。吾且從遊忝末筵。莫怕暮年才力薄。尙堪詩酒共周旋。</text>
<title>觀海</title>,<text>呑百川流集大成。誰如其藏儘難名。玄虛博識猶多漏。蒙叟夸談恐未精。莫問乾坤何處盡。且看烏兎此中生。抽毫欲寫無邊興。硬句盤來力闘鯨。</text>
<title>惜花</title>,<text>鴻去燕來卧不知。流光倐忽枕邊欺。我言溪柳猶非晩。兒道江花已欲衰。萬點飄風那忍見。一枝照眼正堪悲。設令病起全無賴。虛負芳春百首詩。</text>
<title>熟食日。病不省墓。得老杜寒食韻。</title>,<text>上墓人皆重是日。終喪况復遇新春。溫凉問阻泉臺夜。怵惕情深雨露晨。伏枕多時違灑掃。焚香幾處薦蘩蘋。烏啼鵲噪黃昏近。撩亂風花倍損神。</text>
<title>家奴折花來獻。愛玩良久。口占一律。</title>,<text>樵童去折遠山花。落席春光滿眼多。忍看弱枝渾縛束。爲憐殘萼更摩挲。留令經宿增憔悴。愛欲常新無奈何。強揷白頭仍小酌。可云佳節不虛過。</text>
<title>讀韓碑</title>,<text>天遣仙人掃濁世。騎龍隨處任驅馳。尋常肆筆渾䧺麗。金石摛章或詭奇。不犯毫毛班馬語。新飜聲律魯周詩。古今幾許能文士。山斗尊瞻一退之。</text>
<title>次崑崙韻</title>,<text>何用勞勞願學仙。洗心淸坐便超然。虛舟不泛千層浪。大地平看九點烟。放酒且謀餘日送。散詩非要後生傳。騰騰任運眞吾事。樽俎休言謹折旋。</text>
<title>戱題</title>,<text>區區俗務吾無與。底事胸中惱擾多。鞅轡欲尋洙泗路。夢魂旋走漢唐家。驅除不去仍絓結。展轉交遮更奈何。痛悔如今還自誓。且從莊叟問生涯。</text>
<title>次蘇齋韻</title>,<text>步屧風花日欲西。江郊細雨不成泥。身同病驥長垂首。意似孤禽未定棲。萬事秪今成白髮。仙山何處問丹梯。嘐嘐慕古神長往。卷裏羣英若可携。又吾今老矣竟何之。寂寂無人問所思。久疾稍輕憑几懶。宿酲初醒按書遲。且從莊叟遊天一。不擬楊朱泣路歧。軟語和風簷燕在。慇懃似欲會心期。又人世滄桑幾變更。晩天風日互陰晴。蕭蕭髩髮三分白。澹澹生涯一味淸。擊劒時爲燕趙氣。揮毫不必漢唐聲。漆園齊物還多事。聊且從心送此生。</text>
<title>見雙鳥詩有感</title>,<text>二老文章眞敵手。大唐天地盖無儔。鯨鯢掣海魚蝦戢。鍾皷掀山蟋蜶收。凌暴一生多觸忤。崎嶇晩路抱窮愁。可憐好骨今灰土。雙鳥篇䧺萬古留。</text>
<title>次杜詩崔氏草堂韻</title>,<text>衣巾掛壁欲生塵。卧病三旬白髮新。漫憶溪山淸絶處。猶聞風雨往來人。幽懷寂寞賖村酒。野供酸寒煑水芹。小園風物猶堪賞。滿樹紅葩壓翠筠。</text>
<title>偶吟</title>,<text>身外悠悠事何知。只欲行行任所之。子平婚嫁非吾患。康伯遨遊是素期。發興向尋皆骨去。吟痾纔見越松歸。傍人莫笑仙緣薄。留待明秋亦未遲。</text>
<title>孤燈</title>,<text>幽懷欝欝更誰憑。半壁常親一盞燈。影入孤衾憐寂寞。光騰亂髮吊鬅鬙。捏眸自恠花生暈。携卷時驚字化蠅。展轉繩床仍不寐。卧看晨月到簷稜。</text>
<title>次瓠池金進士蓮亭重修韻</title>,<text>行路猶知五柳門。百年丘壑小亭存。肯堂事大今三代。比屋風淳自一村。出水芙蓉依舊檻。凌霜松桂護遺園。聞芳後學堪興起。何用嘐嘐更尙論。</text>
<title>次晦溪書堂韻</title>,<text>小亭新築小溪邊。中有閑翁不羡仙。靜界誰爭吾處所。芳辰每喜客留連。起看海嶽千重色。坐擁桑麻十里煙。耕生涯同野老。不知今日是堯天。</text>
<title>淸河倅洪公 沃輔。以有忝名堂。賦送二律。仍次其韻。</title>,<text>循躬惕省溯前光。澹澹虛樓海月凉。書帶尙看淸白字。投簪要卧水雲鄕。捐來葉縣三年俸。收取荷潭一院香。懼忝方能終不忝。履氷餘誡寓斯堂。澹澹琴齋海月懸。舊家淸韻百年傳。藏書近問荷潭宅。種秫仍求栗里田。尙恐微塵痕玉雪。要尋初服卧雲烟。甘棠餘澤兼河澗。遺愛南州繼後先。</text>
<title>至日書感</title>,<text>半夜雷聲破重陰。一陽來處見天心。暖灰初動頻窺管。寒燭垂殘復整襟。生理正宜看碩果。靜聽方得辨希音。五十七年迷道客。赧顔端坐閉門深。</text>
<title>有感</title>,<text>壬辰秋日洗兵舘。彈釰高歌日暮時。天設金湯依舊在。人如忠武卽今誰。藩容但道威權重。軍實曾難歲月支。平世可忘陰雨備。隱憂猶恐外夷知。</text>
<title>呈運籌軒。用前韻。</title>,<text>統戎三道登壇日。加額諸軍抃手時。自古金湯無此比。當今頗牧匪公誰。但言河海恩難報。不患桑楡力未支。談笑從容制勝地。心籌肯許外人知。</text>
<title>夜坐無眠。次挹翠軒集中韻。</title>,<text>哀鴻叫月歸寒浦。遠客看燈坐永宵。心似定僧吾已老。愁如強敵爾能驕。天時自易多風雨。人事眞難保暮朝。得酒惟當謀盡醉。病楓殘菊日蕭蕭。</text>
<title>讀忠武公壬辰錄有感</title>,<text>壬辰翁對壬辰錄。况復今年是壬辰。誓死言言堪涕淚。披肝字字見精神。風雲機變來三略。軍國存亡任一身。盡瘁誠同前後表。卷中疑覿漢宗臣。</text>
<title>謁忠武公廟</title>,<text>烈日爭光忠武公。龍蛇存國是誰功。名聲盖已聞天下。生死遂令重我東。蠻醜至今魂不定。英䧺終古淚何窮。露梁泥與閑山近。一軆靈宮祭祀同。</text>
<title>登閑山島制勝堂</title>,<text>扁號制勝公所命。登堂瞻慕髮生寒。魚龍浪靜盟時海。虎豹威餘去後山。三道鞱鈐趨約束。百年烽火報平安。揮觴拂劒徘徊地。贏得秋風滿袖潸。</text>
<title>金陵送客</title>,<text>木落霜淸感歲華。髩邊添却數莖皤。浮生在世誰非客。到處安棲便是家。鷺性豈眞慚伴鶴。蓬心猶自戀依麻。若疑老眼迷花柳。不獨芬芳此地多。</text>
<title>寄呈履洞</title>,<text>素心元不慕輕肥。何事棲棲久未歸。日暮覊愁生畫角。夜深鄕夢返荊扉。誰憐病鶴依人在。謾羡閑雲出峀飛。關嶺極天滄海濶。擊刀空舘但長唏。</text>
<title>自統營還路。登矗石樓有作。</title>,<text>去歲玆樓爲勝會。居然今夕感懷新。江山倘識重來客。天地曾無久視人。石出汀空殊意態。霜淸月白更精神。停盃更奏相思曲。多少紅娥爲我顰。</text>
<title>冬至日。客懷殊惡。聊賦一律。</title>,<text>客愁耐過三冬半。此夜還隨一線長。倚几江山深閉戶。見心天地靜焚香。葭灰動管驚新律。豆粥登盤憶故鄕。秉燭殘更仍不寐。數聲歸鴈叫寒霜。</text>
<title>挹翠軒漫吟</title>,<text>簾間起坐聽更籌。一穗殘燈雨未收。蟋蜶爾將何意訴。江湖吾有異鄕愁。文章事業無時了。衣食平生不自謀。半夜桐風來拂枕。還令宋玉更悲秋。又牙檣徐動泛中流。鏡面開筵意自幽。緩帶輕裘碁酒席。微風暖日海山秋。已將急管驚河伯。更把餘觴勸蓐收。不有昇平那有此。戰船還復作勝遊。</text>
<title>拈西坡集含字韻</title>,<text>有無眞諦老方諳。坐處安禪卽是菴。雲木聽禽懷魏野。橘林看井憶蘓耽。心期只許文房四。袖寶長携韻考三。但得樽中常有酒。一聯題罷一觴含。</text>
<title>西門外射亭。詠老槐。</title>,<text>五月如秋扇不勞。童童靑盖接雲高。根頭置局仍呼酒。葉底張弓更把毫。避斧幸同無用櫟。成蹊堪比不言桃。酒酣夢入槐安國。暫借浮榮着錦袍。</text>
<title>運籌軒。共次西坡集中韻。</title>,<text>跌宕狂情老未除。重瞻銅柱意何如。跡窮山海周遭處。眼大鯤鵬變化初。白首萍蓬千里客。翠軒梅竹一床書。元戎借我遨遊地。醉席還忘禮貌踈。</text>
<title>疊用除字</title>,<text>殘紅飄落滿庭除。濃綠千林錦繡如。梅鵲暗窺賓散後。柳風微拂酒醒初。䧺懷寂寞頻看釰。孤舘蕭條只伴書。坐到黃昏人不見。小牎燈火一簾踈。</text>
<title>漫吟</title>,<text>靑油花榻日斜時。妓抱琴來客闘碁。㶑灧壺樽憐竹葉。摧殘風雨惜梅枝。鐘鳴遠寺僧歸急。人語空洲鷺下遲。隨景寫懷聊自適。將軍非是好吟詩。</text>
<title>中夜無眠偶成</title>,<text>彈鋏爲歌非我事。獨於詩酒未忘情。梅庭皎潔淸香動。竹屋虛明浩氣生。舊客新春懷易惡。異鄕孤燭夢難成。一年飽喫龍湖飯。浪得軍師分外名。</text>
<title>七復軒。夜和呈地主。</title>,<text>肅氣初回斗柄移。亂山氷雪欲殘時。琴心浩濶調絃緩。詩思沉深落筆遲。近海風濤聲聒聒。滿天星月影垂垂。官梅暗報春消息。欄外新看第一枝。</text>
<title>欲晴</title>,<text>出樹黃鸎試一鳴。朝陽曖曖水初生。天邊海色三分暗。霧裏山容數點明。餘潤在琴絃尙緩。晩風吹幘句還成。病中意緖頻踈爽。散步巡簷體欲輕。</text>
<title>矗石樓。次靑泉韻。</title>,<text>咽咽寒江不肯流。獨留三碣頫虛洲。男兒騈死睢陽堞。宇宙仍高矗石樓。日月光爭張弮怒。山河氣作亘雲愁。滿襟衰淚憑欄久。佳節無心辦勝遊。</text>
<title>寄安兵使 宗奎</title>,<text>將軍笑我長爲客。我笑將軍不暫閑。得意湖山猶放迹。絆身簪紱少開顔。十洲霧濕芰荷製。九陌塵堆鵕䴊冠。遊興盡時吾且去。問君何日可休官。</text>
<title>挽安兵使</title>,<text>專惟報國寸心丹。盡瘁平生不暫閑。多口憎來天獨愛。直躬行去路無難。沈凝制閫三邊靜。淸白傳家四世寒。更有伏波嘉訓在。典刑留與後人看。</text>
<title>上地主朴公 敬行</title>,<text>二月河陽花正開。百年煕運並春迴。仙鳧影拂扶桑下。玉佩聲掀北斗來。何地不宜興學校。玆鄕未必少人才。平生志願逢今日。白首登軒愧澹臺。</text>
<title>又次晬日韻</title>,<text>宿雨三朝苦未開。黃堂置酒客誰來。懸弧正憶庚寅降。把鏡重驚甲子回。詩廢蓼莪仍舊淚。影聯常棣強深盃。琴書寂寞親朋遠。栗里歸心恨未裁。又梅花落盡杏花初。侯在南樓倚玉壺。欲以琴書爲日課。合將風物備官需。吟餘射鴨春波活。醉後瞻宸閣月孤。百里行看絃誦起。已聞漁戶報還珠。又承誨三朝坐若癡。仰驚河漢拜辭遲。行尋蓮社參禪夜。回憶琴軒佐飮時。珠笈受來丹可試。松壇讀處鶴應知。中宵宛對滄溟月。光影依俙謝眺詩。</text>
<title>挽辛先達 守一</title>,<text>滿地桑麻屋數間。與人無競意閑閑。悔將名姓題紅紙。笑把壺樽對碧山。泣血三年哀不盡。呼天一日去無還。可憐蘭玉盈庭在。餘慶應從後世看。</text>
<title>丙申元日</title>,<text>此生何處可忘憂。憂自靑春到白頭。邈矣夏商周日月。居然六十五春秋。荊榛滿路身何往。江海迷津意共浮。太歲涒灘今又至。屠蘓酌罷引孤愁。</text>
<title>漫詠</title>,<text>五鬼侵凌不解圍。有詩那復得天機。心非厭肉長蔬食。身未懷珍但褐衣。幽處每逢歡伯笑。夢中時見伏羲歸。江邊近得藏棲地。欲築茅菴傍釣磯。</text>
<title>哭金生 應漢 歸櫬</title>,<text>人去河南春草綠。廢堂斜日杏花飛。一生抱玉窮誰怨。十載懷鄕死始歸。泣血孤兒收篋草。呼天老婦守牛衣。白頭踽踽龍田叟。哭罷亡琴薤露稀。</text>
<title>挽門人朱 師晦</title>,<text>固知生死無常理。誰道君行在我先。丱角往來如昨日。古松消息隔重泉。詩留篋笥應千首。身脫衰麻未一年。爾去豈忘星峴路。遊魂應復到龍田。</text>
<title>雪後與金正字 鼎九 會郡齋。次三淵詠雪韻。</title>,<text>一望乾坤皜皜如。玉龍鱗甲碎來初。委輸不復分塩米。載量誠難用斗車。上帝高居淸得一。道人深屋白生虛。無邊光景難摹寫。慚愧衰翁筆力踈。</text>
<title>寄銘巖</title>,<text>命也何須怨獨鱞。忘情到此處無難。東門不哭眞先覺。蒙叟爲歌亦達觀。目未瞑前都是妄。形歸穸後更何關。莫如掃却千般念。日飮無何對碧山。</text>
<title>和龍溪寄來韻</title>,<text>自放自收從所好。無求無忮更誰非。言雖欲訥難禁謔。行或如狂不怕譏。世上榮枯皆影幻。卷中賢聖可依歸。晩年知己龍溪在。湖海風流兩布衣。</text>
<title>癸未冬至日有感</title>,<text>一點孤燈照鬢絲。悄然塊坐復長噫。虗過伯玉知非歲。輥到宣尼讀易時。雷轉三更誰使動。陽生千劫自如期。天心見處多新感。來者如今庶可追。</text>
<title>病中自慰</title>,<text>吟病多時减帶圍。尙期他日戰勝肥。閉門自喜看書穩。謝世何妨見客稀。中歲經營都是妄。外途橫鶩晩知歸。從今復拾心神去。近裏工夫或庶幾。</text>
<title>遣悶</title>,<text>五月六月風冽冽。七月八月雨冥冥。長聽折木還常事。慣見懷山未足驚。間以之刁猶謂靜。時焉霡霡卽云晴。憂天杞老心如醉。悄坐中宵不任情。</text>
<title>奉贐金修撰 載人 宥還之行</title>,<text>拔俗層標也自豪。隨波今世盡滔滔。逢時道直言何遜。處險心夷見最高。歸日且須看髭髮。逐來曾不賦離騷。別筵把酒相酬地。慚愧瓊瑤報以桃。</text>
<title>登樂西菴。次放翁韻。</title>,<text>輕飛蛺蝶趁鸎兒。斜日微風弄柳絲。老栢殘花深淺色。晴川芳艸古今詩。登高望遠方爲快。歷險尋眞未必奇。蓮社偶成良夜會。薄醪山菜正相宜。</text>
<title>挽耳谷張斯文 達三</title>,<text>烏几三時傍瓦樽。一生眞率謝浮文。我田我圃閑常往。誰是誰非醉不聞。逆旅須臾俄夢覺。佳城咫尺近家門。庭梧請看孫枝秀。早晩榮光報漑根。</text>
<title>次蔡氏墳菴落成韻</title>,<text>專心肯構喜初成。賁餙前光在後生。薦藻以時遵祭法。藏書於此繼家聲。稍增制度非贏力。謹護堂封見至情。白首斂襟瞻拜地。追惟疇昔淚盈觥。</text>
<title>寄平海使君全公 命佐</title>,<text>癯仙心與古琴淸。贏得平生吏隱名。白首偶來滄海郡。黃庭仍讀越松亭。傷心晩路多新感。留客春燈說舊情。蘭室幸親三日話。至今衣袖有餘香。</text>
<title>蟋蜶</title>,<text>蟋蜶爾能爲爾職。通宵切切不曾休。自然感聽寧容僞。本是無情若有愁。只解苦吟堪比楚。宜令志士獨悲秋。推來物類多如此。風雨鷄鳴我思悠。</text>
<title>次老杜贈旻上人。寄毅旻上人。</title>,<text>不見故人今十年。西菴雲卧聽潺湲。玄機獨向虛中得。別訣元從敎外傳。儒釋誰言同水火。河山未害名車船。何當快對文殊面。講法春燈共不眠。</text>
<title>次唐詩韻贈旻師</title>,<text>緣崖細路轉熹微。蓮社常時客到稀。留約十年纔會面。論襟三日已忘機。松陰老鶴聞經下。巖際輕雲繞樑飛。倘許林泉分一半。從今棲托欲相依。</text>
<title>月城懷古</title>,<text>▦巖遐溯坐蒼苔。人世碁飜問幾回。樹老花殘栢栗▦。烏啼鵲噪鳳凰㙜。百年傳舍無賓主。千古英䧺一去來。厭海耽山皆妄耳。悠然長嘯復書灰。</text>
<title>新羅敬順王影幀。自銀海寺移安東川本殿。次月城尹韻。</title>,<text>山龍五彩影煌煌。異代重瞻敬順王。依倚瞿曇經劫火。歸來華表愴殘陽。眞容慘憺園陵近。寶馬連蜷輦路荒。獨有南山對舊廟。鮑亭餘恨正難忘。</text>
<title>六月念三。郡齋 權葉西 設小酌招邀。故醉歸吟呈。</title>,<text>官居澹澹如僧舍。眞率開筵趁晩晴。紅露一罇留客醉。瑤琴三尺壓愁平。淮陽縱薄還無事。蘓小能來儘有情。飮罷廵簷餘興在。古槐踈影滿簾淸。</text>
<title>又次烏島韻</title>,<text>幸攀仙袂襲芬芳。別嶼開筵秋興長。蘓老淸遊曾是日。魯連遐蹈卽前洋。磯頭雨過催佳句。鏡面風來引滿觴。一鶴乍從雲際下。晩天鳧舃共翺翔。</text>
<title>詠官菊</title>,<text>南天十月黃花在。賴此梅軒興正饒。如對故人風雨夜。欲論懷抱雪霜朝。滁亭物色添蕭爽。彭澤杯樽不寂寥。分外村翁來輒醉。出城贏得市兒嘲。</text>
<title>又次內延山韻</title>,<text>彭澤閑情岸葛巾。靈山爽氣暗相親。興從花雨晴時發。詠到銀河落處新。未必道林非宿面。定知摩詰是前身。白頭忝在丹藜後。賴此猿禽不我嗔。</text>
<title>又呈一律。奉慰歸思。</title>,<text>昇沈到處皆前定。淹速從來不自由。陶令八旬棄彭澤。韓公三載困潮州。初非擇地論豊約。秪合隨緣任去留。况是荒年民事急。分憂何暇促歸輈。</text>
<title>病中有感</title>,<text>點檢平生訴屋漏。噫嘻長歎復長歌。貧窮只爲謀生拙。憂患終緣識字多。屈首塩車號駿馬。寄根糞土㤪名花。飜思培覆皆天定。咄咄書空恨奈何。</text>
<title>挽陳斯文 慶賚</title>,<text>魂如可復吾詞在。且挽歸車願少留。投轄門扉新涕淚。聚星村社舊朋儔。湖山寂寞春禽㤪。黌塾荒凉夜鶴愁。况是淸明花雨夕。催詩物色滿芳洲。</text>
<title>挽鄭斯文 相鼎</title>,<text>淡淡交情許忘機。每憐衰病往來稀。逢塲對局先投轄。別席呼盃更挽衣。喜聽芬芳生寶樹。佇看蓮桂媚春暉。今朝獨灑山陽淚。忍對原鴒失侶飛。</text>
<title>題三綱廟</title>,<text>猗歟十室丹丘村。有此三綱李氏門。亂世偸生多鳥獸。全家殉節卓乾坤。㫌閭六字恩綸重。篆石千言信筆尊。過此何人不竪髮。山平海渴大名存。</text>
<title>和贈權上舍 訪</title>,<text>灞橋深雪着鞭先。信馬行行到海邊。腹裏珠璣儲斛萬。毫端錦繡直金千。張琴客舘彈流水。把酒離筵惜暮年。紵縞贈君何所勉。斯文從古貴心傳。</text>
<title>次金同知 敬天 弊袍韻</title>,<text>朔風吹雪凍鴉飜。東野吟寒欲斷魂。賴有鶉衣當錦暖。免令鮐背負墻暄。親身晝夜依頹壁。禦患霜氷共短褌。閱紙畫灰偏禿袖。濡毫漬墨尙餘痕。今將澣濯爲新服。更此摩挲憶舊溫。不耻弊袍終近道。書紳三復誦嘉言。</text>
<title>天地設位。聖人成能。戊午密陽覆試壯元榜</title>,<text>客有以大衍之數問於余曰。初置一位。象太極也。次布二位。體兩儀也。以至揲四也歸扐也。咸有配屬。則大易之理。不其玄矣乎。然而靈蓍五十。神竗無窮。易天先後。幽微不測。胡然而天也。胡然而地也。渾焉泊焉。孰經紀是。芸芸職職。孰經紀是。盖必有能之者存焉。願以子之能。誨余不能。余乃手執太極圖。拈誦而對曰。噫。子徒知夫探理於兩儀旣判之後。而未知夫賾竗於一理未分之前者也。原夫渾元未眹。憑翼無象。一圍圈子。萬殊中具。逮夫子丑旣闢。乾坤乃形。穹然而位乎上。隤然而奠于下。圓顱方趾。受中以生。參於兩間。曰惟三才。觀其天能覆幬乎萬物而不能主張乎是。地能博載乎品彙而不能綱紀乎是。於是焉首出庶物。有聖斯作。人中立極。德合天地。仰觀俯察。探賾玄竗之理。上體下則。竆硏造化之奧。分了上分了下。三才乃得乎其位。喚做乾喚做坤。衆理咸包乎這裡。顯微闡幽。能天之所不能。硏幾極微。能地之所不能。此聖人之所以獨成其能而人莫能及者也。由是言之則畫八卦分四象。是非伏羲之能歟。系以辭系以爻。是非文王之能歟。彖象明理。元聖乎其能也。十翼衛道。孔聖乎其能也。初非營爲於手分世界兮。又非臆起於方寸範圍兮。盖是無爲之能。天地位而萬物育。莫非其能。陰陽協而理氣亨。亦莫非其能。六十四卦之中。神竗不測。何能如之。三百四爻之內。變化無定。又何能如之。是知天地不能自成其能。待聖人而成之。乾坤不能自神其功。倚聖人而神之。無形迹之可尋兮。其能孰得而名焉。惟機緘之玄微兮。其功無得以稱焉。能莫能於聖人之能兮。展也大成。雖然。初無二儀之設位。則聖人莫得以成其能。若非聖人之成能。則天地無因以定其位。此夫子之所以特揭於繫辭。而明天人之相倚以成者也。嗚呼。三才之理。未甞不具於混沌未判之前。三才之象。乃始昭著於聖人成能之後。分而言之。天人雖別。統而論之。一理無間。天亦地地亦人兮。顧其所以使之然者。則又誰之能也。吾知夫聖人之能。能乎旣然之後。無極之能。能乎未然之前。惟聖人強名之以曰能兮。夫孰能察其竗而賾其奧也。噫。看兎作卦。程子之能於易也。畫沙著象。晦菴之能於理也。此莫非祖述之有自兮。學餘能於前聖。子欲有能。盍賾牝門。客於是惵然意下。懣然心服。敬諾而謝曰。矇瞍寡識。不識斯義。今聞子言。宜乎人之尠能也久矣。吾將手繫辭一枝之花。躡天垠與月窟。玩釋微旨。以學夫前日之所未能可乎。遂作而退。</text>
