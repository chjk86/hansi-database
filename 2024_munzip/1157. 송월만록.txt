<title>甲子至月十二夜。次昌陵拔舍。與劉兄愼敏，池蓮巢，朴德新，朴士執，劉士受，李德容，姜翼端，金宗浩，盧惠卿共賦。</title>,<text>未昏三角月。已到黔岩明。古墓無窮恨。寒溪不盡聲。徊徨駐蹕處。耿結献芹情。萬事梧雲暮。百年感此生。</text>
<title>至月旣望夜。飮栗陰月遊。與千君善，張元一，池蓮巢，金淳甫，王步明，步卿，金宗浩，盧惠卿共賦。</title>,<text>撫琴懷栗里。灌圃若於陵。客榻簾仍捲。書床月共登。相看皆守拙。幽討各言能。雅契梅花在。依然畵裏朋。</text>
<title>又賦</title>,<text>山屋深深夜漏稀。空林露坐月盈衣。梅花香泛淸尊在。石逕筇鳴好客㱕。謾賦詩篇今夕永。共嘆顔髮少年非。桑麻話到增吾恨。世故多端夙計違。</text>
<title>甲子臈月旬夜。設金文初月遊于松石園。與張元一，池蓮巢，王步明，步庚，金宗浩，愼一之，盧惠卿共賦。</title>,<text>依山茅屋小香爐。主人齋名。 自在琹書日夕娛。半壁挑燈梅影散。空庭有雪月輪孤。烟霞已富尊前話。海嶽長留案上啚。萬事觀心深閉戶。誰知吾道古之愚。</text>
<title>偶得風丹。治療數日。枕上口占。</title>,<text>頃刻風丹面部侵。潮平炎上勢難禁。三朝藥餌終無效。雪滿寒齋獨擁衾。又門巷深深斷客來。終朝吟病臥如頹。醫方藥褁紛相念。不省梅花開未開。又芭蕉氣質病兼風。所賴刀圭續見功。晩有𥠧兒滋味極。床頭問字日爲工。又家世淸寒無宿粮。依山茅棟亦荒凉。百年相守書千卷。自有安貧第一方。又雪滿空林古屋寒。晴囱料理鎭心丹。始知仙術無如靜。漫踏人間行路難。又道在床書晩始知。從容一室玩三儀。欲爲傳授無人可。敎誨慇懃膝下兒。又燈前漫賦送窮文。疾苦都付舊歲焚。會待春風花滿地。三淸詩酒日平分。又爭逐紛紛勢利塲。興亡咫尺艾如張。息機遠引者誰子。我欲同歸百歲芳。又十載金門吏籍添。家無甔石服無兼。歸時或醉官人酒。妻孥嫌吾獨享恬。又孤夢偏驚老樹聲。不堪羸嗽到鷄鳴。經來四十年間事。一夜空然動七情。</text>
<title>甲子除夕。唫示松石園主人。</title>,<text>積雪梅孤暎。嚴風松獨支。伊人在峻谷。志操人可師。天寒衣無褐。歲暮厨斷炊。薄俗棄高才。閉戶合時宜。自有文章富。不嫌命道奇。偃昂天地窄。無奈兒啼饑。我無周急術。聊贈慰貧詩。</text>
<title>代人輓</title>,<text>我老朋輩少。惟君晩契深。周旋數十載。方寸許知音。雍穆及姻親。烝甞克展忱。福履希年仰。蓁蓁蘭玉林。人生一夢幻。遽化成古今。那堪杯酒席。花月斷追尋。萬事丹㫌發。臨輀淚不禁。</text>
<title>次柳檢書 本藝 送春韵</title>,<text>爲惜今春暮。尋春病眼明。彈碁花雨散。行藥竹煙輕。掩卷看雲氣。無心聽水聲。一園榮悴事。都付燕鶯情。</text>
<title>社友洪子章有事嶺南。行到鳥嶺店舍。病痔三日。竟不得起。反櫬歸葬。爲之輓。</title>,<text>玉溪花空老。鳥嶺春欲暮。故人去不返。日望悠悠路。今朝得南信。緘中傳凶訃。痛哭如玉貌。三日爲廢務。人生不足恃。於爾尤所悟。天年未中身。旅魂何奇數。返櫬歸先塋。霏霏春山雨。鷄黍舊社伴。臨歧送薤露。共泣涕滿袖。終日松波渡。</text>
<title>次柳檢書喜雨韵</title>,<text>邃林生雨色。簾影碧層層。雲氣譚間集。溪聲夢後騰。書忘朱暑酷。簟喜晩凉增。半日欄頭坐。藥苗漸看興。</text>
<title>小酉樓中。與盧惠卿，金宗浩，羅聚之，其弟聖範，劉讓之共賦。</title>,<text>捲簾樓更逈。凉意晩聽蟬。脩竹通幽逕。澄潭映遠天。新詩留月露。醉筆落雲煙。海鶴如人客。有時來坐邊。</text>
<title>小酉池閣。與金士貞，池蓮巢，羅聚之，羅聖範，劉讓之共賦。</title>,<text>晝雨看書坐。幽懷却勝晴。雲山賦爾性。松鶴寄吾情。臨水疑三笑。傳杯嘆一生。陶然忘物我。何處晩蟬聲。</text>
<title>旣雨而晴。與士貞，聚之，讓之，聖範，宗浩上小酉池閣小酌。</title>,<text>竹閣譚詩罷。松壇伴鶴回。芸香簾外散。玉軸案頭開。嶽色居常近。溪聲不盡來。靈襟忽秀朗。隨意引霞杯。</text>
<title>李而晦書齋。與好古齋，而已广，松石園，書畵舫，睡軒，蘆州，一之共賦。</title>,<text>主人閑坐燒檀沉。蘭室從容翰墨林。探看古書迎客罕。爲嫌外事閉門深。夜闌檐月方流色。秋近候虫自苦吟。一點靈犀相照地。淸尊話到百年心。</text>
<title>次劉丈一之 匡鎭 寄閣寮韵</title>,<text>在公心事若臨深。謝職歸來只布衾。先輩典型多見致。後生淆競不言禁。閑看變態頻圍局。獨嘆峩洋久廢琴。閱盡風霜宜閉戶。誰知終日兀如瘖。</text>
<title>秋日。與池蓮巢，王步庚，金宗浩，盧惠卿。過松石園。與主人共賦。</title>,<text>茅亭山共靜。看菊故人歸。絶壁明楓葉。虗窗淡竹暉。枝枝山果熟。本本圃菘肥。坐久如禪學。秋雨滿衣飛。</text>
<title>洗劒亭。與蓮巢，而健，士執，聚之共賦。</title>,<text>老菊床頭秋夢淸。有朋叩戶說山情。晨光漸好雲間路。霜葉偏多漢北城。古寺慈航傳浩劫。高亭閑畫自無聲。欄頭有酒豪人氣。半日身歡活潑生。</text>
<title>又賦</title>,<text>溪上移樽晩。衣裳雲氣流。一山猶落日。萬葉盡酣秋。石古當人面。檀奇蔭佛頭。欲㱕僧共別。餘興寄孤樓。</text>
<title>乙丑八月二十八日。慈堂六十六歲晬辰也。邀親知求詩壽之。</title>,<text>一歲歡今日。萊衣小子情。草欣宜男秀。星愛老人淸。賀語山同祝。稱杯海欲傾。有詩字字壽。連續下堂迎。又彩衣䨥奉九華丹。欲進萱闈待燭殘。南極影當稱壽酒。北堂香滿繞堦蘭。寸心只願春長住。一室同歡秋不寒。更喜雲箋多少幅。海籌山祝自詩壇。</text>
<title>乙丑九月十三日。與好古子，而已先生，松石居士，鰣骨道人，弼雲山人。携其子若姪。遊洗劒亭。盖今日之遊。爲使兒曹揮毫石面。隨意題咏也。金乙同，高定錫。好古子子姪。池甲得，甲六。鰣骨道人子。林己孫，崔善昌。余之姪。劉慶孫，奎童，完哲。弼雲山人子弟姪。朴繼昌。𥠧貞子。金菘䓀，柳鉄乭。而已先生門人。𥠧貞滯直。使其子代往。</title>,<text>杯酒流連到暮秋。今朝始覺我心幽。臨流細數人間事。樂莫樂如子侄遊。又霜楓繞檻曲。秋色帶孱顔。雲氣看逾靜。水聲聽却閒。揮毫題白石。矯首得靑山。童子莫言醉。斜陽好扶還。</text>
<title>秋日唫示蓮巢</title>,<text>我不尋人人自稀。蕭辰獨掩磵中扉。較書分日新交得。繞樹如期宿鳥㱕。篆愛陽氷工瘦硬。畫從摩詰學精微。一杯可賞儂家景。卧看茶烟葉共飛。</text>
<title>乙丑九月十九日。與寮友金士貞 義鉉，崔而健 道根，朴德新 興修，劉士受 漢謙，李德容 宗愚，金宗浩 泰郁，盧惠卿 允迪，金君愨 信元，姜翼瑞 鳳一。作廣陵之遊。松坡途中得晴字。</title>,<text>策馬華陽路。郊原霜露淸。殘星分曙色。征鴈動秋聲。沙市魚譚閙。江村酒價輕。待人遅放棹。宿霧漸看晴。</text>
<title>入山</title>,<text>石路通林樾。披襟步屧閒。白雲低滿地。粉堞逈圍山。樵趁斜陽下。牛輸遠稻還。偶從遊鹿入。有寺非人間。</text>
<title>山城得秋字</title>,<text>下馬依筇古壘頭。滿城樓閣不勝秋。時平可見居人樂。路險還添過客愁。霜氣一淸邊鴈急。夕陽孤照暮烟浮。欲尋天柱寺中去。却顧身疑畵裏遊。</text>
<title>奉次留相屐翁學士韵</title>,<text>氷啣自西省。玉節鎭南關。地閟煙霞界。窓開錦繡山。吏稀鈴閣靜。民化訟庭閑。信宿淸緣在。歡言一醉還。</text>
<title>駐蹕巖</title>,<text>粼粼泉石石門東。霜露秋酣萬樹紅。駐蹕當年丞相筆。空山夜夜氣如虹。</text>
<title>地水堂得堂字</title>,<text>百頃玻瓈鏡。當中敞畫堂。雲山交瀉影。鳧鴈自生光。細酌一壺酒。渾忘百戰塲。遅留聽暮角。秋日更蒼凉。</text>
<title>天柱寺得東字</title>,<text>檀林老石窟。天柱舊琳宮。佛坐深生肅。僧言澹覺空。塔寒棲白鴿。池古落靑銅。窓下踈松在。誰敎復向東。</text>
<title>蜂巖</title>,<text>汗峯東去欝松杉。若臥如蹲有老岩。神禹斧邊留偃蹇。化翁手裏費鐫劖。當時乕旅功何有。是處蜂王事不凡。一部春秋無地讀。推提立馬淚盈衫。</text>
<title>國淸寺得鍾字</title>,<text>路迷千磵水。門擁萬株松。塔古麗羅歲。偈分南北宗。有筇知解乕。傳鉢想藏龍。澹坐參禪地。遅遅聽午鍾。</text>
<title>留相新搆小亭於直戟門東岩楓之下。日與賓佐决拾爲戱。名其亭曰緩帶。盖取羊叔子之風雅。仍得亭字共賦。</title>,<text>天柱寺下麓。左轉盤龍形。磅礴呀爲洞。煙霞常儲靑。縛茅小㙜上。轂盖覆乘楹。有岩背楓樹。雲螭蜿錦屛。下繞㶁㶁泉。注池若建甁。留相時來止。觀德且閱經。帿鵠愁金僕。樑虹燦文星。政平吏民治。自無案牘聽。日對蒼山色。澹然憑踈欞。聊將叔子趣。緩帶名斯亭。</text>
<title>玉井寺得遅字</title>,<text>酒盒詩囊短僕隨。穿松度壑摠淸奇。金田粟可供香積。玉井泉宜種紫芝。悅眼蒼山如舊面。論心老釋愛新知。數聲淸磬雲邊落。更拄枯筇待月遅。</text>
<title>廣陵客舍賞月</title>,<text>共伴西淸詩酒流。黃花佳節廣陵遊。一尊留賞南樓月。短策遍尋九寺秋。今夜莫言當日事。長江難洗百年羞。幽懷轉作悲凉語。漫寫笞箋筆不休。</text>
<title>枕戈亭</title>,<text>溫祚舊時宮。洪荒難具審。歲月古逕迷。枯株亂相枕。蒼欝鬼魔藪。一窺氣慘凜。芟刜得數椽。蘚食成雲錦。恇㥘疑隧閣。神恠類石廩。不知千載上。幾遭見興寢。父老傳此事。我惑亦滋甚。躊躇發永嘆。且就亭下飮。</text>
<title>西將㙜次板上韵</title>,<text>百尺樓頭飮。湖山坐上來。干戈增武畧。風月屬文才。暮郭秋砧發。長天塞鴈廻。擲杯還撫劒。誰識此遅徊。</text>
<title>夜次趙芝園軸中韵</title>,<text>丹靑極樂殿。鍾鼔大羅天。皓月出林外。蒼山列戶前。無時蓮榻雨。永夜㓒燈烟。却與高僧話。一床兩不眠。</text>
<title>仍次士貞，惠卿追到入山韵。</title>,<text>唫鞭自北里。野路入山分。馬首蕭蕭葉。指端處處雲。村原開活畫。湖海展奇文。始喜山郞暇。堪爲麋鹿羣。</text>
<title>緩帶亭觀火箭</title>,<text>森森戎垣木。肅肅戟門庭。夜寒霜露繁。月隱林藪暝。此時觀火箭。賓從集高亭。神機殷中谷。霹靂傾几屛。繼以鳴地砲。喧然震天霆。倒瀉銀河白。直上狼煙靑。轟燁雷公斧。閃爍燭龍形。走火發樵蒸。飛丸紛流零。蜚廉飄回綠。阿香闘曜靈。樹駭鳥獸伏。山驚鬼魅聽。初疑蛟蜃氣。頃刻駕瀴溟。又如螮蝀亘。背日飮晩汀。漲天肆氣焰。震動驅六丁。眩纈䨥眼花。默嗒兩耳聆。左右爭叫奇。滿座酒氣醒。須臾斂亂射。散焰若隕星。殘點委原蕪。餘光耿腐螢。矧是軍中事。久看心未寧。追憶丙年事。無地讀獜經。武備若今日。豈汚胡塵腥。憤慨不能寐。永夜斟酒甁。</text>
<title>曉發廣陵館</title>,<text>曉月催行李。出門復入山。上頭元象外。下路亦雲間。松栢心懷古。村原眺望閑。一筇遊九寺。餘興泛舟還。</text>
<title>松坡</title>,<text>渡口頻回首。廣陵復在山。烏檣先後發。雉堞有無間。極浦秋容凈。空洲鷺夢閒。咏懷頻擊汰。落日不知還。</text>
<title>歸路又題</title>,<text>有夢皆尋寺。無詩不說山。浩然遊象外。久矣出塵間。竹葉傾仍醉。松根坐更閒。孤僧寄一語。秋月好同還。</text>
<title>自松津舟行至豆浦</title>,<text>十里江平穩。風帆坐更豪。下灘收郭索。逆浪釣琹高。秋雨雲中島。人煙柳外臯。霞亭何處是。浦口集漁舠。</text>
<title>餞朴士執南屯之行</title>,<text>置酒西淸慰遠行。去留怊悵一般情。遙知獨對綿城月。愁殺南鴻失侶聲。</text>
<title>贈羅聚之燕行</title>,<text>萬里長程讀采薇。風霜行苦减腰圍。遼東野色連荒草。塞北鴻聲帶落暉。滿地胡塵愁不定。中朝人物見應稀。知君卄載觀風再。重歎燕京無等威。</text>
<title>餞姜司戶西屯之行</title>,<text>西景風物我曾遊。十里長林暎畫樓。好是秋風明月夜。詩尊宜載木蘭舟。朝天石老動秋風。浮碧江光在眼中。旅榻寒燈堪與語。箕城好客是文翁。秋夢頻頻點點山。爲君更說大同關。遊鞭一過藏香閣。官妓應多舊日顔。</text>
<title>摛文直中。與羅聖範漫題。</title>,<text>婆娑燈外影。窓竹兩三枝。小酒吟還獨。踈星步更遅。愁懷當老境。好事憶兒時。共說歸田樂。仍成歲暮期。又可憐霜後菊。側側背燈枝。獨坐悲秋盡。孤吟到夜遅。知非干祿計。虗負讀書時。多少生平志。徒勞夢裡期。又南宮水黑畫。寒月古松枝。樓帶溪音靜。人隨鶴步遅。踈慵宜散地。文酒娛淸時。分日綾廬話。自爲仙吏期。又簾透踈星影。窗橫宿鳥枝。詩愁同夜永。酒病過秋遲。書拙囊螢日。心猶騎竹時。蹉跎頭漸白。世事杳難期。</text>
<title>直夜與盧惠卿，羅聖範共賦。</title>,<text>牙軸分烏几。玉燈燦畫廬。古梅橫講席。廛鶴聽仙書。地秘芸香動。夜寒宮漏踈。咏懷看月久。萬理一襟虗。</text>
<title>雪夜憶北社親知</title>,<text>一雪盈三尺。寒威更折綿。虗帷頻呵凍。薄酒乍支眠。永夜心還苦。親貧念共懸。嘆無大庇術。安否寄詩篇。</text>
<title>乙丑除夕</title>,<text>明朝云四十。非復少年時。壯氣今何有。童心尙未移。眼花書裡幻。鬢雪鏡中滋。爲賦燈前感。屠蘓重倒巵。</text>
<title>丙寅暮春。與劉愼敏，池蓮巢，崔而健，朴德新，朴士執，姜翼瑞，劉讓之。入桃花洞。</title>,<text>沿溪入洞遠。地僻少人尋。嫰葉多禽語。殘花戀蜨心。有雲三逕邃。無俗一尊深。隨意看春物。始知得好林。又仙吏春相伴。靈源逐水尋。携尊餘老興。闘草尙童心。楊柳苔蹊轉。桃花茅屋深。斜陽留更好。一幅小雲林。又內府乘春興。山扉載酒尋。飛花迷石逕。流水淨人心。老柳橋邊入。幽蘭洞裏深。坐聽鶯燕語。永日遞新林。</text>
<title>雨後與而已广，蓮巢，朴𥠧貞，劉士受。率兒輩觀蕩春泉石。</title>,<text>恒嘆塵間未遂初。每尋邱壑一襟踈。今朝偶被隣人興。醉後春詩石上書。風月本無主。溪山閑者亭。莫歎頭盡白。相看眼俱靑。晩倚孤松立。自多好鳥聽。一尊酬我興。斜日不知醒。</text>
<title>餞春</title>,<text>酒杯當老境。還覺可憐春。默數塵間友。嗟多地下人。溪山長似昔。鶯燕遞相親。且置悲歡事。須隨物物新。</text>
<title>東樓新竹可人意。與樹軒，茶谷，書舫，睡軒，存齋，讓之，𥠧貞，好古齋。於綠陰。班荊相題。</title>,<text>院邃蘭香動。㙜高竹葉齊。白雲衣上過。黃鳥睡中啼。擧眼山光悅。揮觴世事迷。不如無語好。爲爾一題詩。又蓮葉池中出。竹陰簾外齊。對人醒睡困。掩卷得鶯啼。小酒花俱醉。閑愁草共迷。靜看物我好。揮筆遣新詩。</text>
<title>次樹軒寄示韵</title>,<text>一席近流水。水光雲不遮。閑詩書滿竹。幽夢筆生花。醉後山雨歇。吟中午鼓撾。在公淸切甚。終日燕鶯譁。</text>
<title>司戶小軒。與文初，聚之共賦。</title>,<text>午夢醒猶臥。梧桐蔭更凉。岩奇生雨色。樓古凈書香。粉蜨斜穿箔。靑鼯巧上床。得詩還破寂。一酌一吟長。</text>
<title>麥秋</title>,<text>遅日徐吹大麥風。黃雲野色接晴空。紛紛刈獲如秋稼。擔負相連一路中。黃梅雨歇海棠風。上下蜻蜓戱碧空。凉露滿林村巷靜。如雲兩麥擬秋中。</text>
<title>蛙鼓</title>,<text>蛙鼓八音外。一鳴破睡昏。鶯簧嬌欲和。羊角遞傳喧。響撤新晴報。撾含積雨痕。莫云山舘靜。兩部當䨓門。</text>
<title>鵲巢</title>,<text>營巢每趁季冬時。樹杪扠枒結搆遅。易見一團開戶處。難分那箇上樑枝。占高猶借鳩居便。告落終留燕賀期。陰雨備來安所止。向人腰鼓喜先知。</text>
<title>內閣樅</title>,<text>有樅十圍老。老葉一盖偃。非栢亦非松。衆榦而豊本。培植已得地。斧斤不敢損。傑氣凌霜雪。靈風生近遠。餘蔭轉花塼。錯根盤文苑。三時集鳳毛。萬年接龍衮。翠交竹千竿。芳隣蘭九畹。斑痕老苔衣。綠陰垂蘿幰。我欲學劉翁。歌呼日忘返。自許心內交。歲寒獨保晩。</text>
<title>水閣納凉</title>,<text>滌暑臨溪閣。洞門松桂蒼。一簾懸瀑水。百畒漲池塘。嚖嚖蟬聲集。泠泠竹韵長。層軒留嶽色。踈簟散荷香。爀日行林外。淸風來坐傍。漸忘心撥火。都洗汗翻漿。相對斟瓊液。高吟倚石床。誰知三伏熱。到此不勝凉。</text>
<title>五月紅 倭菊開始仲夏</title>,<text>一朶丹葩映翠崖。石榴花發品爭佳。端陽節似重陽節。籬下還多採掇懷。</text>
<title>竹裏聽雨</title>,<text>綠竹森如束。雨聲茅屋深。五更懷水宿。六月更秋心。颯踏衣裳泠。霏微枕簟侵。琳琅鳴不已。如助白頭吟。</text>
<title>畫龍</title>,<text>筆力飛騰倒海門。中堂高掛日光昏。蒼鱗蜿蟺風雲勢。老鬣淋漓水墨痕。雷雨似從空外起。波濤欲向枕邊暄。時將變化無窮意。理會羲經仔細論。</text>
<title>漁磯</title>,<text>天作㙜形小。凉陰柳拂江。中巖通蟹穴。下路接篷窓。含餌魚非一。遞人鷺下䨥。幾垂取適釣。時倒放生缸。遠似孤浮島。危如不繫艭。夕陽晒水網。夜雨集漁釭。苔色藏高蹈。灘聲絶俗跫。忘機頻往返。溪石自成矼。</text>
<title>臥遊</title>,<text>少有烟霞僻。老而逾不惰。年來氣力疲。登覽嘆無奈。賴有壁上畫。畫裏乹坤大。楚水縈遠勢。吳岑蔚中座。有時憑几看。自疑驢背駄。滿目滄洲趣。不費杖屨癉。優得分外地。喜無風塵涴。誰知茅窓下。神遊日以課。餘生足娛遊。我興在高臥。</text>
<title>松濤</title>,<text>山齋秋夢轉蕭騷。萬壑松聲一枕高。恰似南湖明月夜。長風吹送滿江濤。</text>
<title>內閣盆蓮</title>,<text>培植斗泥灌井華。畫欄東畔數莖斜。迎風葉瀉盈盈露。出水葩含點點霞。肯遣淸香招蜨使。却因閑睡退蜂衙。石渠宛似濂溪宅。講席留看君子花。</text>
<title>花影</title>,<text>閑花的的影含淸。嬌弄新晴整復橫。澹墨還疑無色界。婆娑如帶步虗聲。王孫草上徘徊久。少女風前展轉輕。欲寄一枝攀不得。黃昬怊悵玉人情。</text>
<title>日暮歸來雨滿衣</title>,<text>寂寂柴門掩。伊人期不遇。留與雲山別。淸猿啼不住。回頭烟蘿暗。歸路風雨暮。颯沓灑寒汀。空濛和薄霧。不愁巾裳濕。有懷遅余步。磷磷蒼江石。溟溟孤嶼樹。樵唱下遠谷。漁笛㱕古渡。離披岸上芷。蒼凉渚間鷺。斜風時吹面。濕雲行隨屨。焉得郭煕手。畫我滄洲趣。</text>
<title>悠然見南山</title>,<text>黃花採未已。山色見籬南。倦鳥時來往。閑雲任吐含。悠悠心自得。默默契相參。誰與道眞意。終朝無一談。</text>
<title>鸚鵡</title>,<text>羽虫三百衆。慧性如渠稀。巧語隨兒澁。奇姿入手肥。自從衣桁宿。不過畫闌飛。紅映含桃喙。綠添染草衣。談文鷄並美。報喜鵲同㱕。可與閑酬酢。莫輕謾是非。恩深告夢寐。戒在洩宮闈。欲借分明舌。訴君枉被譏。</text>
<title>松石園。與車 佐一 淑章，李信民道以，元一，步庚，蓮巢，君善，衡仲，靈甫，文初，宗浩，惠卿，一之共飮。</title>,<text>澗路回如往。喬木蔭更凉。琴樽無外物。枕席接中峰。數里籬圍竹。一園雲滿松。娛遊眞意在。難與俗人容。</text>
<title>行而已广月遊于白醉山房。與好古齋，蓮巢，松石園主人，菊潭，數里子，蘆洲，睡軒，書畵舫，夢樵共賦。</title>,<text>長年無事樂禽魚。雲水中間任起居。野味偏多挑菜後。幽襟自豁聽琴餘。當樽老興皆蘭社。休告親朋半石渠。一點無塵談更古。靑山影落半床書。</text>
<title>陪閣學士宴君子亭。兼餞屐翁學士北伯。臨行與士貞，士執，惠卿共賦。</title>,<text>細柳將軍閣。紅蓮君子顔。詞鋒爭瀑水。帿鼔動秋山。駟馬鳴軒外。驪歌起座間。陪遊欣有得。留醉暫時閑。又一帶明泉眼。四圍蒼壁顔。杯傳池上閣。詩寄畵中山。晩雨歸簾外。濕雲流樹間。已忘入洞遠。却喜得仙閑。又有塵難着脚。無▣豈開顔。棋罷雲留席。酒醒雨滿山。行厨凈竹外。鞍馬簇松間。浪跡添仙籍。陪遊學士閑。又戎垣餞北伯。離席亦歡顔。筆下爭霞句。酒中頹玉山。部行皆象外。夢踏非人間。摠是昇平事。去留各寄閑。又仙侶非凡輩。霞筵無俗顔。扠㧎腔裡竹。磊落眼中山。荷發起居際。雨過談笑間。有詩淸似水。一咏一爲閑。</text>
<title>松石園。與而已广，睡軒，數里子，書畵舫，學淵，敬言共賦。</title>,<text>蒼苔逕上石爲欄。欄下飛泉自擊湍。雨過濕雲低萬壑。睡餘旭日到三竿。看朱理恠還成碧。處獨心欣慣轉丹。一步羊膓塵路隔。始知人世我歌難。</text>
<title>丙寅流頭夕。飮松石園中。聯句。</title>,<text>避暑流頭夕。來吟石上淸。文初。 冲襟浩已披。蟾魄圓復盈。元一。 玆筵誰能健。䨥鬢吾獨明。蓮巢。 露含松桂冷。風吹葛衣輕。而健。 巖壑依舊面。經過更幽情。士貞。 晩蕊時時墜。凉蟬間間鳴。步庚。 霽葉光多潤。踈琹靜帶聲。士受。 樂地歎駒隙。酒席笑蠅營。子道。 口腹悲薄宦。詩賦愧虗名。宗浩。 苔澗寒泉滴。蘿軒遠峀橫。翼瑞。 碧瓜沉氷井。霞酌瀉水晶。惠卿。 靑州許婪尾。白戰爭五兵。文。 老興亦不淺。狂態聊自呈。元。 深樽宜迭蕩。浮世幾枯榮。蓮。 草堂何空寂。雲磴少逢迎。而。 客子看竹至。主人賣藥行。士。 乞暇兩三侶。卜夜十五晴。步。 爽懷寒螿動。殘夢曉鷄驚。受。 好事多少日。良得平生。道。 園蜨欣同宿。沙鷗負舊盟。宗。 才短愧詩拙。歡極見心傾。翼。 前遊餘十載。何日又續成。惠。</text>
<title>九月十七夜。集松石園。與而已广，士元，士貞，士執，好古齋，步庚，公默共賦。</title>,<text>詩思秋來十分淸。一杯高卧萬鐘輕。空齋露葉無時下。遙夜巖泉不盡鳴。計在耕漁心獨喜。聽多鴻鴈夢頻驚。相逢休道朱門事。書劒無成兩鬢明。</text>
<title>丁卯元月。與君善，靈甫，一之，宗浩，惠卿。飮八三山主人月遊。</title>,<text>八三山人宅。居常雲滿洞。松擔初受月。巖溜欲解凍。有書靜相對。抱琹欣一弄。閑愁付小酒。詩思入幽夢。自無塵俗牽。好朋時迎送。</text>
<title>次柳檢書樹軒寄示韵</title>,<text>有酒輒遣愁。無事自爲樂。點檢書滿架。芸香生秘閣。時復掩卷坐。秋岒入冲漠。冉冉墻日移。摵摵庭葉落。獨得心懷凈。在公如出郭。</text>
<title>再疊</title>,<text>爲吏何所事。寄心看書樂。朝向閱古觀。暮歸石渠閣。坐臥不離書。覃思自恬漠。誰與道至理。顧世多落落。解官欲下帷。嘆無田負郭。</text>
<title>剪秋蘿</title>,<text>條條直上上頭齊。繡蕊猩紅凝玉啼。秋雨洗塵光射日。令人一看眼花迷。</text>
<title>奉呈朴𥠧貞大夫人晬辰</title>,<text>三百六旬此日長。華筵奉壽酒初香。爲君奉献南山竹。堂上新添寶㜈光。</text>
<title>趙命汝書室。與鄭康伯，李而善，金致晦，宗浩，惠卿共賦。</title>,<text>短書傳舊約。不掩磵邊關。濁酒人無俗。淸言舌有山。月輝流席上。虫語隔窗間。休道經年面。尋常意往還。</text>
<title>直中和樹軒韵</title>,<text>秋病淸羸甚。綾廬閉戶深。眼昏宜掛鏡。筆鈍廢懸針。癯鶴如同志。寒花自會心。浪遊多往日。幽夢故山尋。</text>
<title>小酌松石山房</title>,<text>欣與燈前話。相誇腹裏書。陶園存晩計。顔巷得心居。自覺安貧術。不妨攝世踈。逢迎非俗士。老興狂吾如。</text>
<title>小酉齋。拈韵共賦樹軒。</title>,<text>坐默還如佛。官淸却似仙。朱衣看道服。濁酒代眞鉛。竹擁簾三面。蘭依石一拳。書中師友在。自省改前愆。</text>
<title>內省盆荷</title>,<text>荷花香泛酒。仙府日如年。露菂蜂含落。風裳鶴啄穿。共稱塵外賞。誰解靜中憐。得地莫云小。恩波長自天。</text>
<title>摛文脩竹</title>,<text>此君相見我心休。不用簾帷翠擁樓。踈雨過時琹共響。凉陰繁處鶴同遊。新梢定喜供靑眼。晩節終看許白頭。萬斛淸風吹不盡。西淸一府早生秋。</text>
<title>西淸竹裏。六雲，樹軒拈韵。</title>,<text>碧皴寄巖漫起雲。紅苗新藥自含芬。筧通磵水高樓落。風送華鐘午榻聞。竹裏琴樽看雅雅。花間蜂蜨任紛紛。要知仙府元無俗。滿地蒼苔繡作紋。</text>
<title>朴勉之山齋。與而已广，松石園主人，八三山人，數里子，好古齋，睡軒，畵舫齋共飮。</title>,<text>相逢欣舊知。顔髮異宿昔。叙懷非少時。轉眄俱陳跡。不須說榮枯。開尊當月夕。詩思極淸切。默坐如老釋。</text>
<title>次李檢書 旭秀 楡牎寄示韵</title>,<text>簾外梧桐散晩陰。一樓風泛七絃音。不因高興同時發。誰送瓊琚助我吟。</text>
<title>金丈東厓宅。與車淑章，閔冰淵，好古齋，松石園，蓮巢，步庚，士元，士執，虞衡，公默共賦。</title>,<text>溪齋期社飮。少長各衣冠。樽俎梅前㓗。琹書燭下歡。已忘塵事苦。欣得我心寬。良晤雪已深。一詩鎭夜寒。</text>
<title>奉和六雲樹軒韵</title>,<text>聽溪仍倚檻。愛月不爲燈。酒冷添爐火。詩淸呵硯冰。在公心未解。關世語徒能。相對如相得。床梅是好朋。</text>
<title>與而已广，數里子，松石園，睡軒，書畵舫，吳敬言，金學淵。飮白醉山房。</title>,<text>藤蘿月隱戶間峰。五夜風傳九陌鐘。磵水遠穿松逕入。山雲齊擁草堂重。相看白髮傷心事。故借紅潮上老容。攝世昧方人笑我。烟霞一癖未爲慵。</text>
<title>夢踏亭。與士受，士執，士貞，惠卿共賦。</title>,<text>老興猶前日。新秋更苦吟。雲山欣舊面。樵牧說初心。高閣垂簾影。一蟬帶夕陰。更喜溪風起。微凉枕簟侵。</text>
<title>與趙命汝，韓沃汝，崔子仲。飮新營。</title>,<text>掾吏多閒暇。相逢抱膝吟。當樽懷舊侶。經雨動秋心。階草愁將夕。庭槐老更陰。浮沉十載事。無奈鬢霜侵。</text>
<title>丙辰十月初五夜。設好古齋月遊于松石園中。蓮巢，而已广，數里子，夢樵，睡軒與焉。</title>,<text>烟霞自滿裾。尋山異走陸。溪聲夜更大。我心淸如沐。洞門轉蒼黑。小蹊迷中麓。相看孤燈側。風雨打高木。命酒語多古。不數塵鹿鹿。緬憶陶徵君。解印歸田屋。黎藿勉平生。一樂在知足。</text>
<title>次畵舫齋寄示韵</title>,<text>陽生以後鬢霜加。老態於人不得遮。公退卽看書是友。歲寒相保竹爲家。兒誇好句題雲葉。妻勸新醪佐石花。所好在心宜閉戶。時因行藥步溪阿。</text>
<title>太乙巖。與愼敏，文哉，士貞，德新，德哉，士執，宗浩，惠卿共賦。</title>,<text>洞門秋雨霽。朝日萬松淸。巖響傳人語。藤陰落水聲。窮源雲欲暗。躡險路多生。住杖尋仙跡。靈風滿袖輕。</text>
<title>祭星壇得靑字</title>,<text>偶尋松逕曉光靑。直到仙壇石氣泠。放鶴亭邊雲獨駐。祭星壇下水空聽。點塵不到䨥眸豁。萬壑爭流一策停。未識鍊丹歸化術。可將壺酒醉還醒。</text>
<title>太乙巖得微字</title>,<text>太乙巖前石逕微。仙人去後長苔衣。泉鳴百道塵何近。松老千年鶴未歸。携酒從今期老大。有山如此恨來稀。閑雲一片時隨意。故着巾衫不肯飛。</text>
<title>映月巖得夕字</title>,<text>晩霞通磵紅。遠峀浮天碧。踈襟好看松。微醺可倚石。已忘府裡友。宛若山中客。賦就臨流咏。蒼蒼山日夕。</text>
<title>待月玉壺洞中得眞字</title>,<text>帶酒閑吟各露眞。松間棋局畵中人。藤蘿月上心如失。回首溪山一倍新。</text>
<title>東二樓次牧隱韵</title>,<text>名利吾何有。雲松意自偏。樓中琴度日。壺裡酒爲年。香愛幽蘭佩。靑奇古石聯。目今閑事賦。不必後生傳。</text>
<title>扇</title>,<text>筠骨齊紈合。月光掌上凝。揮塵與障日。無暑若懷氷。妙制天工代。威權風力憑。炎凉隨節變。用舍亦何憎。</text>
<title>與文初，道而，元一，君善，惠卿，宗浩。飮松石園中。</title>,<text>巖泉通小井。松石自深園。一壑生涯淡。全家道氣存。當軒蕉葉大。滿地竹陰繁。酒伴時同席。詩談各立門。</text>
<title>松月軒。與車叔章，閔孝直，金文初，張元一，池文哉，李道而，愼一之，金宗浩，千君善，盧惠卿，李而晦小酌。</title>,<text>十日菱廬直。緣詩病告休。晩山心內合。小酒室中求。閉戶宜高卧。以文成一遊。菊花人共老。相對不勝秋。</text>
<title>仍夜留飮。用東坡歲云暮矣。茅屋紙囱。靑燈熒熒之語。各賦一軆。要以餞秋。</title>,<text>良宴苦晝短。淸樽夜更美。菊花生燈影。磵砧鳴雨裡。可與論新交。且置譚古史。九秋問幾日。我懷題滿紙。</text>
<title>翌日雨。仍行蓮巢。月飮于軒中。用少陵韻。</title>,<text>秋雨連宵秋夢寒。晨燈更喜酒留殘。幽蘭在室行當佩。老菊侵牀合卧看。三百詩篇寄賦興。五千言道辨疑難。居今學古人知少。山下茅齋足易安。</text>
<title>直中。與文初，宗浩，士執，惠卿，讓之共賦。</title>,<text>看松坐硯北。有句敵䨥南。石鼎雲花吐。玉舟竹葉含。小溪鳴午枕。晩翠滴衣衫。本是圖書府。多聞高世譚。</text>
<title>丙寅八月二十八日。慈堂六十七歲晬辰。速舊友分醉壽酒。各以詩爲壽。謹用朱文公壽母生朝韵。與筵張混，池德龜，千壽慶，金命錫，盧允廸，王太，金泰郁，愼之欽，吳昌烈，李慶默，盧允弼，池翰祥，李雲夏，安復謙，朴▣，金洛瑞，羅福潤，羅景林，崔忠欽，章煥。</title>,<text>年年今日日淸凉。秋桂生陰萱繞堂。堂前小子拜獻壽。壽酒釀得不老方。有祝在心期恒沙。欲頌慈恩愧詞荒。賓朋如雲詩百疊。華筵共醉如海觴。煕皥氣象滿座春。此日之樂不可忘。斑衣袖長舞蹲蹲。膝下歡娛歲以常。但願天地同久長。白髮吾親筋力剛。環顧庭蘭齊秀茁。丰茸氣色皆發祥。當爲陰功子孫昌。不識不知與相徉。</text>
<title>雨後小坐池閣</title>,<text>捲簾衙退後。荷氣晩凉浮。行藥頻隨鶴。校書不下樓。短溪和夢遠。脩竹使人幽。命酒同仙侶。淸懷又得秋。</text>
<title>偶題</title>,<text>偶成詩句漫書空。頹卧松根灑晩風。細數百年堪一笑。不妨憂樂付壺中。</text>
<title>省中早秋</title>,<text>坐擁羣書簾四遮。慣聽荷葉雨聲譁。樽中有酒時斟細。詩在欄頭月桂花。</text>
<title>次柳樹軒羅得魚鷹韵</title>,<text>翠翠不盈一握禽。窺魚之故鎖籠深。還歎我亦籠中物。奮翮何時歸故林。</text>
<title>夜飮松石園。與文初，元一，士貞，士元，公默，步庚，宗浩，惠卿共賦。</title>,<text>跌宕須求詩酒間。不嫌昏黑叩柴關。奇文共討多新話。華髮相看嘆舊顔。林影細移庭畔月。心機靜入案頭山。已將眞率成良會。故趁閤梅春色還。</text>
<title>題白醉山房</title>,<text>一生居處好。無事亦云仙。日晏看書後。花陰倒酒前。何須問度世。只可樂餘年。有興時相訪。不過小洞天。</text>
<title>丙寅初冬。與文初，宗浩。伴直西淸。柳檢書樹軒送詩要和。卽步原韵。</title>,<text>淸標如鶴繡爲膓。八斗文章逈出常。高躅誰知通隱士。微才端合啓功郞。慣看一局棋多變。相照䧺心劒有光。語到平生還煮酒。滿庭松月似吾堂。</text>
<title>再疊</title>,<text>已將藜藿養心膓。寵辱何關守有常。歲暮幽香憐菊弟。夜深淸韵動琴郞。燈前脉脉人無語。簾外娟娟月委光。身似籠禽歸不得。卧聽寒磵憶山堂。</text>
<title>三疊</title>,<text>自無名利熱中膓。修史看書日以常。竹葉樽斟烏帽吏。梅花樹對綠衣郞。遙空月上松添影。虗室虹長燭放光。金馬石渠非不好。不如林下草爲堂。</text>
<title>四疊</title>,<text>詩思酒情兩撑膓。苦吟微醉日爲常。一生經濟無如野。十載功名不過郞。共對靑眸歡秉燭。却看華髮嘆流光。五更鼔斷寒威逼。僮子來言雪擁堂。</text>
<title>酒劇信筆</title>,<text>處世無如拙。爲官自力勞。人情趨利易。吏事不貪高。有酒梅初發。論琹鷄再號。相看還一笑。白首紅綿袍。</text>
<title>謹次李公默大夫人回甲韵</title>,<text>堂前紅發石榴陰。階下綠盈慈竹林。寶婺新輝添上座。鸞笙雅曲動仙音。穀朝對對佳孫舞。花甲紛紛賀客尋。九節蒲筇靈壽献。十長生畵古屛臨。華筵喜溢崗陵誦。彩服歡同烏鳥心。久仰夫人如海德。從知孝子出天忱。我將老母無彊祝。分與春光永自今。</text>
<title>丁卯六月。置酒松石園中。閔孝直，張元一，千君善，李亨五，韓良汝，朴士執，金宗浩，池蓮巢，金士元，兪虞衡，盧惠卿，金學淵，吳敬言，羅聖游，王步庚，梁文伯，李仲魯，盧星祐，尹義淳，文景純。與筵共賦。</title>,<text>巖下茅亭無暑來。淸尊任倒好懷開。方園一掃如新築。佳木回看盡舊培。夢罷靑山當戶入。雨過蒼蘚滿堦堆。時從靜裡披書遍。不省人歸花竹隈。又兼旬積雨歇。晨月故人携。漸喜靑山近。披深綠竹低。蓬門皆倚樹。石路半成溪。積翠中間飮。難分東與西。</text>
<title>八三山書齋。與君善，宗浩，惠卿，一之共賦。</title>,<text>簿書少暇日。社簡得佳期。酒戶何嫌大。文鋒各立奇。古屛沉竹色。孤燭伴梅枝。問爾床琴在。知音更有誰。</text>
<title>摛文院新栽月桂甘菊于蓮池傍。又侈以竹欄。與樹軒共賦。</title>,<text>盆池長養數莖荷。所貴淸香不在多。侈得竹欄環四面。畵中花弄鏡中波。右盆荷鮮娟顔色月中同。蘓合香飄金碧叢。地久天長仙府裏。萬年分與四時紅。右月桂金菊新抽紫玉芽。掖垣移植貯芳華。休言春夏無香色。老圃終看晩節花。右甘菊</text>
<title>雨後尋東𡽹瀑布。與劉愼敏，金文初，崔而健，金士貞，朴德新，姜翼端，盧惠卿共賦。</title>,<text>登登郭外路。矗矗眼中山。無過餘生樂。欣逢半日閑。搜奇不覺險。當瀑澹忘還。</text>
<title>暮春。與已而广，數里子，松石園。小酌玉流舍。</title>,<text>乳鶯啼柳蜨尋花。花裏深穿細徑斜。數里閑閑挑菜地。一林翳翳讀書家。松聲度耳時聽笛。石氣醒心更酌霞。我興不隨春色老。尊前詩句謾相誇。</text>
<title>丁卯仲秋。行叢碧社。會于釜巖。金丈東厓，閔翁氷淵，車老淑章，金文初，張元一，金士元，千君善，金士貞，王步庚，李公默，金周卿拈韵。</title>,<text>東華㱕路上西城。頓覺胷襟秋更淸。少丈一齊叢碧會。詩尊宛爾綺黃情。松含晩翠霏霏落。煙帶斜陽冉冉平。不妨遅留譚阻隔。衣巾相照月華生。</text>
<title>重陽與士執，宗浩，翼端，讓之。共賦枕流松亭。</title>,<text>酒病沉深秋未蘓。昏昏猶恐近名途。是非一付先天事。消長靜觀太極圖。脩竹林中移几席。古琴絃上和歌呼。得閑且喜重陽飮。休嘆年光水共徂。</text>
<title>丁卯秋盡日。與宗浩，讓之，聖範。共賦軒中。</title>,<text>東樓有酒坐忘㱕。楓葉偏明上苑暉。一片靈㙜塵累絶。三淸仙府事機稀。風聲猝緊砧俱急。霜氣初寒鴈盡飛。獨與黃花堪作老。更憐瘦骨不勝衣。</text>
<title>直夜。與文初，讓之共賦。</title>,<text>床頭老菊散燈陰。有酒與君論古今。簿領惱何嫌晝短。襟期歡故到更深。鴈多入夜驚殘夢。虫亦如人伴苦吟。形役不過忝斗祿。白頭相看愧初心。又吏傲超塵意。秋多愛菊情。登樓梅共賞。候月鶴同行。孤夢寒溪入。踈燈古竹橫。論心嗟髮短。書劒兩無成。又讜言多被疾。酒失莫相疑。交道貴知心。百年保少時。</text>
<title>松石園。與汝秀，步庚，君善共賦。</title>,<text>一畒松陰澹未濃。晩蟬啼罷颯秋容。雲生張旭頭邊草。雨愛元章指下峰。詩律不因衰境癈。棋枰留待可人逢。窮居自有兒孫樂。莫我呼爲遯世蹤。</text>
<title>偶題松月軒</title>,<text>乕據窮山龍蟄江。風雲會處意成䨥。安貧藜藿三間屋。勤讀秋冬半壁釭。匱玉已聞先輩語。筐金終使後昆𢥠。須將否泰時時玩。寵辱前頭心自降。</text>
<title>枕上口占</title>,<text>夢回卿相貴。夢覺布衾寒。貴賤翻身際。一生不須嘆。</text>
<title>壇松聯句</title>,<text>菀彼歲寒姿。托根在仙府。士貞。 千條連靑瑣。十圍老玄圃。子道。 獨靑貫四時。高標長百樹。文哉。 向西延粉墻。轉東礙繡柱。德哉。 幾回閱春秋。從來飽風雨。而健。 撑竿爲旁達。皮防內腐。聚之。 地底龜應伏。頂上鳳將覩。翼瑞。 霜刹玉包瑿。蘚斑銅渝滷。德容。 百畒植重欄。一壇通邃宇。讓之。 隱暎抱二樓。婆娑翼兩廡。宗浩。 勢浮團似幢。翠積環如堵。士執。 逃暑留檢書。乘暇來司戶。宗浩。 夜坐凈琹張。日哦短筇拄。翼瑞。 諦看形逾詭。緬懷心更古。子道。 幸玆近楓宸。何似委草莾。士貞。 朝朝霑恩露。枝枝舒化煦。惠卿。 正當淸蹕路。曾惹御爐炷。德哉。 尋常廻鵷鷺。咫尺駐旄羽。而健。 秪緣處潭潭。終免伐許許。聚之。 飛鳴識攸歸。芘護欣斯普。文初。 慘憺太陰愁。磅礴元氣聚。翼瑞。 高顚鸛營巢。空穴蟻成部。德哉。 采苓供仙藥。搗粒釀官酤。聚之。 綠陰窺栗留。芳脂悅桑扈。德容。 幽處燕疑幕。曲形鳥驚弩。士受。 全身能蔽牛。傍榦足爲艣。受。 鱗甲披金鎖。髓液鍾白乳。士執。 結子點圓球。垂鬣亂騈麈。執。 鸞鶴儗翺翔。蛇虬若奮怒。聚之。 蒼髥增森肅。丹竅交隆窳。士受。 亂皴七札重。散影萬舞俁。子道。 往復工盤結。下上學傴僂。文哉。 曉昏殊氣色。烟嵐遞呑吐。宗浩。 靈壽難屈指。瑞夢忽生肚。士執。 當時勤栽培。得地遠斤斧。讓之。 官居還今日。村隱卽舊主。德哉。 榮光屬摛文。舊遊叨接武。而健。 欹枕宜嘯傲。傾盖合棋賭。宗浩。 葆晩節方見。餌實性可輔。翼瑞。 召棠尙遺愛。蜀栢堪比數。文哉。 依社功著夏。脩廟頌騰魯。士貞。 丸丸憶景山。亭亭悅新甫。士受。 後人猶視此。往蹟只聽取。惠卿。 爲賦停筆屢。移畵住目努。子道。 複幔繞虹橋。疊擁霞塢。讓之。 懸癭着杯杅。低葉拖綬組。子道。 蟠蟄雜䗚蜧。騰倚爭貙乕。德哉。 砌石紛磊砢。簷架互橫竪。聚之。 覆陰若垂雲。奔濤訝極浦。德哉。 雪壓篩素塩。月漏絡銀縷。德。 深沉閉穹廬。糾繆張數罟。文初。 離披蘿幌遮。點綴苔衣補。而健。 踈韵動晴宵。深景翳卓午。德哉。 過或聞笙竽。卧輒蘓肺腑。文哉。 推尋迷端緖。造化費辛苦。士執。 所貴保容顔。寧要中繩矩。文哉。 好與梅竹隣。羞參桃李譜。讓之。 䓗蒨元不改。孤特誰敢侮。讓。 但敎忘炎冷。豈容受塵土。而健。 凉霏滴壺觴。虗籟間漏鼓。讓之。 步匝手仍負。冠觸頭頻俯。宗浩。 傍菊徑開蔣。並鉛貢入禹。德容。 盛茂莊生知。盤桓陶令撫。翼瑞。 夙契處士七。餘恥大夫五。惠卿。 異號稱木公。先零哂桐祖。文哉。 致敬拜隷僮。售奇覦工賈。文初。 千葩皆仰止。䨥檜敢等伍。士執。 蒼老抗綺皓。芬華小韋杜。士貞。 大材神惟扶。後凋聖所詡。貞。 那能盡名狀。聯唱慚郊愈。惠卿。</text>
<title>丁卯菊月。社飮于夢樵書齋。與文初，步庚，宗浩，惠卿，靈甫共賦。</title>,<text>九秋詩思健。黃花期社飮。陋巷稱吏隱。安居足殘廩。淳朴存野風。頹案只書品。心交弟兄看。良謔膝相枕。掃塵而論古。開口盡吐錦。樂地在名敎。太康交相諗。職事問夜何。酒政無至甚。</text>
<title>贈魯主簿 鳴國</title>,<text>四十唯憂七歲兒。敎書習字未孜孜。三宵一疾痘爲祟。賴子刀圭性命支。沉嘆報痘紫光繁。斷用鷄膏抑衆論。會看灌膿蒼蠟色。始知高術撥人昏。隨時投藥意無窮。解毒扶元續見功。慧眼如神臟腑照。知君治痘冠吾東。日枉蓬門十二朝。感深鷄犬亦知邀。指揮不獨回兒病。療我中年半夜憔。藥餌扶兒亡地存。於君實有再生恩。家貧愧乏千金報。心祝高門子與孫。痘疹經秋火熾來。傾城士女待君迴。出門遍聽諸家議。俱許高人一等才。軒岐遺術問如何。百病刈除若用戈。沐雨櫛風無倦意。三千鰈蜮濟人多。非仙非佛賴生民。不仕當時猶仕人。悟得陰陽䨥補術。調將文武佐君臣。其人如玉美風姿。十萬生靈喜博施。不羡公卿唯羡子。轉危回死奪神奇。人病醫治若己看。朝南暮北救無難。不知不識陰功大。慶溢兒孫晩景歡。</text>
<title>贈別好古齋湖南監屯</title>,<text>十八人皆兄弟看。周旋一府共甘酸。蕭辰忽作南州別。頓覺明朝日損歡。送秋懷到送君長。誰唱驪歌別意忙。歸對殘燈愁不寐。一林寒雨灑山房。陸走黃塵八百程。晨昏宿食亦關情。錦江雖好終難泛。津吏元來苦送迎。省歡驛馬去如飛。南鴈蕭蕭葉振衣。長路烟霜凄滿目。一旬行苦减腰圍。郡齋曉角旅魂驚。抹馬催裝更遠征。吏黠民頑今復爾。我曾喫苦此南行。</text>
<title>贈劉士受西關屯行</title>,<text>經旬病卧我愁堆。聞爾西征意快哉。直到東明歌舞地。紅裙先勸碧香杯。</text>
<title>王步庚借氷淵書室。設玉溪社遊。兼餞金文初湖南屯行。</title>,<text>黃花影散月生樓。有酒頻斟慰遠遊。司戶明朝辭內省。吟鞭幾日到全州。催程不獨行中苦。收稅應深到處愁。十載聯襟金乕路。三旬留悵錦橋頭。</text>
<title>次樂翁書室小集韵</title>,<text>獨嘆重陽府裡過。寒花空對老顔酡。紅塵病有難爲笑。白雪和無已廢歌。不妨閉門迎客少。始知開卷益人多。拂衣欲遂溪山願。世故紛紛着我何。</text>
<title>臈月初六夜。飮白衡仲月遊于淸夢堂。與文初，蓮巢，靈甫，惠卿，一之，高敬三，尹仁權共賦。</title>,<text>路入三淸小洞門。茅齋留約不嫌昏。卽看篆閤梅孤發。却步林臯月透痕。顔髮較來非舊日。風霜閱盡摠奇言。主人已富煙霞氣。生計何妨咬菜根。</text>
<title>輓金泰郁宗浩大人</title>,<text>有德必爲壽。唯公受福專。風流餘老境。雨露自芳年。守拙人何誨。居今俗不牽。瞻依後生在。揮淚撰哀篇。</text>
<title>文獻閣晒書日偶吟</title>,<text>先王手澤愰如今。經傳牙籤燦上林。雲漢奉增霜露感。香塵掃却歲年侵。卽看緗帙依然在。回想鸞輿幾度臨。法講三朝勤聖學。從知萬化一源深。</text>
<title>晩登西城屛岩。與閣寮共賦。</title>,<text>老石如屛草勝筵。閑從物外作仙緣。看雲世態歸蟺變。得酒詩情入粲然。兩兩鳥聲踈雨裏。蒼蒼山色暮烟邊。興闌隨意西㙜坐。妙境令人畫輞川。</text>
<title>謹次李公默大夫人晬日韵</title>,<text>聞道今朝宴。南山詩滿堂。發祥蘭茁地。見孝葵傾陽。朱夏樂忘熱。熏風喜更凉。勝花看彩舞。歌壽和銀簧。秩秩賓筵敞。盈盈仙酒香。老人星照耀。化國日舒長。末席年年與。深知色養方。</text>
<title>丁卯六月六日。與梁文伯，尹士宗，金學淵，裵君甫，金周卿。期宿孫家庄。出惠化門得收字。</title>,<text>十里郊原雨未收。田間曲曲漲溪流。已忘朱暑簑衣濕。頓覺今朝物外遊。</text>
<title>雨中登一間亭</title>,<text>短策穿林遠。移樽石上亭。溪雲一洞黑。晝雨晩山靑。深處無人到。虗心亂瀑聽。淸凉眞別界。僧俗兩忘形。</text>
<title>宿金氏別業</title>,<text>庚炎不到澗中扃。一壑淸風兩袖輕。目下已無塵俗氣。耳邊先斷是非聲。山容帶雨歸雲重。僧語要人上路平。詩就蒼然來暮色。孤村隔樹小燈明。</text>
<title>曉起</title>,<text>夢罷孤亭上。僧來古寺邊。相伴出柴門。漱齒石上川。一山含宿雨。數隣生朝煙。短筇停中谷。高樹聽凉蟬。有蘭時送香。無塵亦近仙。</text>
<title>坐靑巖寺樓</title>,<text>松光古寺深。雲氣一山碧。凉意晩更多。磵霏衣上滴。</text>
<title>避暑佛巖。與閣寮共賦。</title>,<text>漫興詩中寫。牢愁酒不禁。有山自古色。流水得希音。府裡休仙吏。巖間學佛心。靜看魚鳥樂。人事與浮沉。又鬢星無奈老來顔。慷慨言多杯倒間。深臥綠添衣上雨。晩吟靑泛指端山。簿書幾嘆長年苦。人事難爲半日閒。松籟泉聲眞爽界。雲㱕鳥去不知還。</text>
<title>輓室人千氏</title>,<text>我淚無從時鼓盆。此生那得聞君言。靈車一發曉星散。萬事人間作九原。謹畏生平里閈知。兼之仁愛性無私。家貧親老吾何有。賴婦雍容一室活。丁兒無乳完兒癡。中饋無人誰與爲。日夕箴䂓如在耳。入門屬事不勝悲。結髮相逢三十年。豈知今作惡因緣。室中寂寂無人語。頓覺吾生自可憐。欲撫床琹已斷絃。還嘆粧鏡破難圓。安排靈枕黃昏後。忍見孤兒哭棺前。</text>
<title>石渠直中値雪。與好古齋，存齋，睡軒，六雲居士，樹軒。次東坡聚星堂咏雪韵。</title>,<text>曉天慘慘垂雲葉。靑㙜老人占瑞雪。維霰先集繼瀌吸。金馬石渠更淸絶。南檐不見宿禽飛。中園時聞枯竹折。皎然氣色怳心目。却喜纖塵一時㓕。煙吐爐篆寒欲凝。風打簾㫌凍不製。瓊花散漫着處明。朝日照之䨥眼纈。此時命觴倚欄頭。醉後文譚交玉屑。銀峰珠樹別界開。所貴奇觀在一瞥。郢歌梁賦邈難和。袁卧焦寢高可說。相對披素興未已。不覺重茵冷似鐵。</text>
<title>小酉樓中。與楡牎，稚川，六雲生，樹軒，景李。共賦排暑。</title>,<text>卄載差池賦遂初。庚炎束帶苦官居。欲消心火頻聽水。凈掃床塵獨看書。勝地遊尋情不倦。公門期會老多踈。終朝困頓如中酒。却喜凉生退食餘。</text>
<title>早春試步東垣。與文哉，士執，士貞，宗浩共賦。</title>,<text>松陰晴滿地。竹色凈無塵。老石堪供枕。好禽不避人。年光鬢自改。春物眼空新。居處終非俗。圖書作四隣。</text>
<title>孟夏初吉。與六雲生，冗齋，士執，宗浩，樹軒。坐桐陰占韻共賦。</title>,<text>井上桐花小院香。燕鶯無賴遞過墻。閑臨繭幅題何健。靜對楸枰着不忙。酒政年來增放曠。詩壇老去愧文章。欲看新物巡堦畔。竹筍蘭芽競短長。</text>
<title>首夏對雨軒中。與樹軒六雲生共賦。</title>,<text>無聲潤物鎖烟霏。漸看欣欣草樹肥。蜨翅白凝添竹粉。石頭靑潑長苔衣。東華歸路休愁濕。南陌耕田幸不違。欲法米家圖卽景。先從濃綠着山扉。</text>
<title>樓中小暇。與惠卿，士執，樹軒。次簡易韵。</title>,<text>踈簾竹榻外。危檻石渠傍。老檜藏風韵。芳蘭帶雨光。朱衣羞髮短。綠酒話心長。猶喜圖書裡。日看收散亡。</text>
<title>檻外李盛開。與文初，士執共賦。</title>,<text>點綴桃花隔戶開。文禽繡蜨遞相來。定知春色難長駐。莫負今朝倒酒杯。</text>
<title>內府曬書後。於芙蓉池上。與士執，士貞，德哉，翼瑞，士受，蓮巢共賦。</title>,<text>萬卷宜春閣。崇朝掃螙魚。奔忙空抵老。誠恪戒如初。地分思逾密。天香聞不踈。臨池欣一酌。幽興小心餘。</text>
<title>西序歸路</title>,<text>牙籤玉軸自參差。樓在木蓮花下池。分日曬書歸院路。綠陰深處聽黃鸝。</text>
<title>竹間小酌。與士執，翼瑞，惠卿，宗浩，士受，讓之共賦。</title>,<text>東華一路滿衣塵。塵外靑靑竹色新。小酒回溪雲近席。閑棋永日鶴參人。休愁簿牒堆南廡。惟喜圖書接北辰。午夢欲醒還未醒。枕邊栩栩蜨留神。</text>
<title>醉後席上。燭刻聯句。</title>,<text>向晩淸凉地。公事幸見休。士執。 素志違初服。靑雲歎白頭。士受。 溪深蘭覆石。風生竹擁樓。子道。 東壁圖書凈。西淸翰墨留。翼瑞。 魚鳥任相得。琹樽供好遊。讓之。 倘無此日醉。難破百年愁。宗浩。 七賢幸同席。風流接千秋。惠卿。</text>
<title>翌日又飮松壇。與士貞，惠卿，讓之，士受，宗浩，翼瑞，士執共賦。</title>,<text>倚石松身古。當軒蕉葉長。鶯聲淸夢境。琹語凈書香。抵老緣詩苦。在公少事忙。誰知仙府吏。毛髮摠恩光。</text>
<title>司戶小軒。次簡易韵。</title>,<text>卓午不勝熱。炎輝正爀然。靜聞琹上水。凉在竹間煙。愛鶴依荷立。嗔鼯摘果懸。赴公休道苦。無事吏如仙。</text>
<title>直夜次少陵韵</title>,<text>樓坐深更酒力微。幾家砧杵鴈南歸。讀書每嘆兒時倦。爲吏方知老境非。堪笑半生縈世故。未能中夜息心機。燈前自起流年感。節序催人又授衣。</text>
<title>再疊</title>,<text>金馬高門接翠微。秋風曝曬萬書歸。紉蘭採菊俱詩料。眠甕嘔車摠酒非。終歲爲官那免累。閑時對局獨觀機。共嘆白髮菱廬直。夜未央前未解衣。</text>
<title>三疊</title>,<text>官居應接夜方微。籬菊將闌未賦歸。期會十年難事事。執綱一日未非非。身如老蠧終耽卷。跡似驚禽欲遠機。顧我所生宜守分。藜羹糲飯木綿衣。</text>
<title>直夜與六雲居士，好古齋。次少陵韵。</title>,<text>惜陰彈指速。持被度更遅。應接關殘夜。形骸减舊時。仙蹤頻鶴夢。史筆入蠶絲。爲問雲林趣。聊題數疊詩。</text>
<title>聽六雲居士東峽經濟</title>,<text>東峽漁樵計。官燈話更遅。披雲行藥處。開酒見山時。穀雨隨秧馬。秋風拂釣絲。津津良可聽。記實自爲詩。</text>
<title>夜坐松月軒</title>,<text>時天積雨霽。退食夜方閑。不寢樽邊月。留神案上山。塵機淸可息。詩法巧相關。尙帶烟霞氣。靑岩問道還。</text>
<title>戊辰八月二十八日。慈堂六十九歲晬辰。奉觴稱壽。占韵識喜。</title>,<text>壽母献新酒。菊花香滿樽。高堂回五福。佳節屬三源。愛日葵心小。如春慈德蕃。萊衣不覺老。樂與兒曹喧。</text>
<title>菊月。與樂翁，好古齋，而已广，士貞，士元，士執，文益，步庚，而善。餞公默關西之行。</title>,<text>浮碧曾遊鏡面開。爲君更說興悠哉。秋齋雨歇人南去。水國霜淸鴈北歸。馬上幾題楓葉句。樓頭相勸菊花杯。亭㙜旖旎江山好。風物留看軸裡來。</text>
<title>冰淵書室。與步庚，士元，汝受，仲老共飮。</title>,<text>庭松籬竹未爲貧。古畫奇文自繞身。飮水精神如海鶴。看山趣味學仙人。菊香馥馥盈樽酒。譚屑霏霏滿座春。公退相尋欣有得。方知老境接芳隣。</text>
<title>戊辰十月初九日日未明。出崇禮門。轉向湖南監屯之行。隨見記實。</title>,<text>車馬紛相集。南門朝市開。形形與色色。遠近一齊來。</text>
<title>渡銅雀津</title>,<text>十里迷沙路。銅津木道通。行人爭渡口。下灘欲生風。</text>
<title>僧房石路中</title>,<text>行至僧房站。果川指點邊。僕夫休進倦。官供趁朝煙。</text>
<title>遅遅㙜</title>,<text>遅遅臺上望華城。一抹斜陽畵閣明。駐蹕碑前空灑淚。梧雲凄斷不勝情。</text>
<title>曉發華城</title>,<text>不寢催行李。鷄鳴關早開。踈林星錯落。晨月鴈徘徊。野水橋邊咽。遙山馬首來。禦寒時問酒。邨老有深杯。</text>
<title>振威</title>,<text>畿甸三十六。振威尤無良。籍重華城近。豪勢莫敢當。視官看五日。頑悍極吏鄕。誅求猛如乕。民不暇農桑。弄換最糶糴。隣族俱被殃。黃口與白骨。丁布無少殤。今年雖大有。十月已絶糧。結憤隱蔀屋。可飛六月霜。刀筆工舞文。駸駸解隄防。薄俗誰能返。惇風此都喪。聞見無一善。我心如探湯。近畿猶如此。遐土推以詳。</text>
<title>次成歡驛舍</title>,<text>成歡如斗小。驛馬盡玄黃。掾吏日迎送。晨昏不暇遑。</text>
<title>驛舍閙聒。半夜失寐。枕上口占。</title>,<text>鼓角喧天都事來。罪人押去暮程催。一村閙閙誅求急。無告殘氓目見哀。</text>
<title>雨中發成歡</title>,<text>匹馬長程雨不泥。凌晨巾服氣凄凄。吟鞭直到天安縣。十室朝煙望裏齊。</text>
<title>車嶺途中</title>,<text>車𡽹盤回路不平。羸驂短僕更關情。窮山盡日霜華冷。中谷多風槲葉鳴。行苦每因村酒失。鄕愁聊與夕煙生。廣亭知在踈林外。月未生時候火明。</text>
<title>夜宿廣亭</title>,<text>旅牎無夢計前程。推枕擁爐濁酒傾。辛苦可憐村婦事。鷄鳴不斷繅車聲。</text>
<title>公州途中</title>,<text>石逕緣溪入。孤村𡬾木圍。老牛籬外卧。夕雀檐間飛。馬倦仍尋驛。樵歸各掩扉。邱園眞意在。爲吏計全非。</text>
<title>恩津彌勒</title>,<text>卽看石佛倚林臯。去地巋然十丈高。往事微茫無處問。當時竪立幾僧勞。</text>
<title>魯城途中</title>,<text>湖中饒生涯。楮竹圍一村。今年秋事熟。民風頗尙敦。鷄犬散籬落。牛羊亦息繁。已云輸王稅。催科不到門。社酒論桑麻。鼔腹歌聖恩。</text>
<title>三禮途中</title>,<text>寒溪咽咽去邊鳴。脩竹離離馬首靑。三禮長程行不盡。壺山酒氣半途醒。</text>
<title>全州途中</title>,<text>斜陽偏受折風巾。短僕加鞭欵段頻。數處邨烟浮澹泊。官橋十里斷行人。</text>
<title>到完營</title>,<text>行李翩翩戒曉程。離家六日到完營。秋登下土人民阜。鴈盡南天雨雪晴。頻把濁醪忘客倦。更憑快馬覺身輕。讀書未達田間事。收稅當頭意不平。</text>
<title>晩上寒碧堂。次板上韵。</title>,<text>倦遊探勝觀。憑檻起遐想。問酒村釀好。一傾氣怡蕩。蒼竹繞畵樓。颼颼集淸爽。長川帶叢薄。吟眸轉昭朗。民物宛京華。秋事亦云穰。風流餘老興。雲山得幽賞。俯聽巖下水。淙潺佩玉響。倘得栖於此。平生足引養。</text>
<title>仍次堂上韻</title>,<text>寒碧南川上。名傳五十州。飛檐雲外出。曲檻竹間幽。水漲偏宜夏。楓明別有秋。南遊此地好。斜日更憑樓。</text>
<title>醉過南川石橋</title>,<text>層樓倚石石臨溪。溪上雲煙檻外低。脩竹蒼蒼山日暮。南川歸路使人迷。</text>
<title>尋金溝母岳山金山寺</title>,<text>招提細路入雲中。丈六金身極佛功。一壑煙霞僧世界。三層樓閣梵王宮。泉鳴塔下粼粼石。松老檐端稷稷風。半夜參禪同釋坐。戒珠八百念無窮。</text>
<title>夜坐寺樓。次稼亭韵。</title>,<text>金山寺刹冠南中。崇佛羅王大有功。雲氣長留舍利塔。香烟不斷釋迦宮。千年往事空聞水。半夜孤懷獨御風。詩罷寒燈猶掛壁。蒲團就卧老僧同。</text>
<title>寺夜松臺。次暎月堂聖涵韻。</title>,<text>不言僧似佛。趺坐夜如年。孤月三乘榻。名香一點煙。嗟過霜葉節。應好雨花天。靜倚壇松立。超然我似仙。</text>
<title>彌勒殿。瞻望丈六三身佛。</title>,<text>母岳雲中畵閣新。古㙜生動石猉獜。金光照日驚人目。瑞氣留空儼佛身。一自西方開大道。更敎南國濟迷津。眞師已點盤龍地。尊奉千年遠世塵。</text>
<title>求神𡷹</title>,<text>溪雲黯澹雪糢糊。山勢巉巖木葉麁。數里披藤迷去路。求神古刹問樵夫。</text>
<title>上求神𡽹絶頂</title>,<text>層崕路轉九回膓。破礎頹垣古佛塲。高處江山雲外碧。過邊橘柚雪中黃。離鄕幾宿郡齋冷。爲客還愁驛路長。往往湖南多絶勝。烟霞奇處信難忘。</text>
<title>井邑途中</title>,<text>晨鷄喔喔戒南征。風急綿裘更覺輕。渡口停驂山似畵。行人指點立巖城。</text>
<title>尋井邑內藏山靈隱寺</title>,<text>靈隱尋何處。千峰齊一階。上燈蓮塔佛。留客香爐齋。不憚山徑險。深知僧俗佳。繩床淸不寐。永夜得心懷。</text>
<title>夜坐寺樓</title>,<text>洞府深深法界寬。牎前松籟和淸湍。月明栖鴿鳴金塔。齋罷居僧掃石壇。獨夜思鄕千里遠。上房無夢一燈寒。悄然更就床頭坐。數卷華嚴仔細看。</text>
<title>碧眼堂贈居僧</title>,<text>佛殿開岩側。僧厨傍水涯。香殘金粟案。月隱旃檀枝。入定山同靜。譚禪俗自移。一詩題壁面。留與後來期。</text>
<title>贈倫沃上人</title>,<text>內藏山勢揷天中。百折沿溪寺路通。映客巾衫皆綠竹。奪人顔目盡丹楓。道塲參坐渾忘累。法語留聽怳發蒙。若到明朝還世事。付僧好此萬緣空。</text>
<title>圓寂菴。次海源大師贊牙相韻。</title>,<text>牙佛自西至。憑知遠敎分。刱開極樂殿。崇奉慈悲恩。有道明三昧。無言拔衆昏。是山眞別界。度劫守沙門。</text>
<title>白蓮菴</title>,<text>飛湍百道響喧騰。雲外奇岩玉立層。尊者不歸留一榻。高僧獨坐說三乘。難分上界松光合。無限中宵月色澄。欲見比丘修道處。準擬明日更攀藤。</text>
<title>七星堂書贈老釋</title>,<text>萬壑中間斷點塵。七星金佛奉藏珍。時將法雨堂前灑。草樹深冬盡帶春。</text>
<title>曉起泰仁館</title>,<text>山月不知曙。猶依旅榻眠。官厨傳蓐食。行苦人頹然。</text>
<title>高敞平近堂</title>,<text>南中日氣暖如春。處處秋登民不貧。知是諄風留聖澤。分憂守宰軆絲綸。</text>
<title>六一亭</title>,<text>六一亭高夕照明。健兒爭鵠角弓鳴。使君不但閒戎事。七面農民日勸耕。</text>
<title>宿牟陽館</title>,<text>寒燈耿耿夜幽幽。誰慰山牎客裏愁。卧聽松濤聲不定。孤亭洽似下灘舟。</text>
<title>寄牟陽崔屯監</title>,<text>高敞邑如寺。萬松齊一城。老吏慣迎客。先敎鷄黍烹。坐我龍鬚席。勸我竹葉淸。繼陳屯田事。說弊甚分明。巧是濱海地。風灾每侵耕。今年雖云登。民稅宜從輕。寧失不害國。遺澤可殘氓。靜聽搔白頭。所恨不由情。</text>
<title>到茂長松沙館</title>,<text>下馬松沙館。憑軒興更長。月圓紅柿楪。銀細白魚羹。燭影流花席。竹光泛妓觴。南來詩思健。隨處記殊方。</text>
<title>奉呈松沙使君</title>,<text>山郡際西海。寒暄朝暮分。松晴時落雪。竹暗晩歸雲。妓妙歌常咽。官閑訟不聞。無爲民自治。視篆若離羣。</text>
<title>法聖鎭</title>,<text>法津形勝地。山勢畵圖中。二月漕舡集。三南水路通。亭高雲滿砌。潮進浪生風。落日時吹角。昇平亦詰戎。</text>
<title>晩倚津頭官舍</title>,<text>九峀山前鎭海門。農民漁戶一般村。欲觀勝景倚欄久。逐利商人晩市喧。</text>
<title>寄鎭吏吳得楚</title>,<text>路入波聲壯。鎭從地勢懸。村扉皆壓水。官舍若行舡。相對津中吏。如逢海上仙。壺觴擬一宿。乘月共尋眞。</text>
<title>捧漕㙜次板上韻</title>,<text>螺環山色入遙靑。若泛如飛海上亭。朝蜃吹成空外閣。晩雲平布水中庭。浮天稅穀千檣進。滿地魚塩一市腥。老興飄飄仙可挹。親朋恨未與同舲。</text>
<title>上鎭頭絶頂。望七山前洋。</title>,<text>官酒携來高處酣。短筇憑眺散朝嵐。侍郞遊跡雲頭見。玉女峰容鏡面涵。點點烟靑山泛七。茫茫濤白道通三。遅留定得觀瀾術。莫使僕夫催去驂。</text>
<title>靈光雲錦亭。憶故妓孟蟾。</title>,<text>尙記燈前碎玉言。花容雲鬢極嬋媛。重來已作塵中骨。欲奠芳魂何處村。</text>
<title>加里驛途中</title>,<text>武靈南去路程賖。倦馬閑吟山日斜。冬栢林中加里驛。生涯太半賣油家。</text>
<title>箕城走筆贈掾吏</title>,<text>過客那知吏隱名。立譚許與故人情。樽醪相勸官燈下。頓覺明朝別意輕。</text>
<title>務安途中</title>,<text>一區村巷靜。踈柳帶茅茨。綿布晒籬角。糖穗掛樹枝。翁治鷄豚柵。兒灌鵝鴨池。老婦新開店。煖勸行客危。極有邱園趣。停驂一賦詩。</text>
<title>漫咏郡街</title>,<text>紅箭門前善政碑。故將紀績使人知。繡衣褒貶由民口。鈴閣朝朝可察眉。</text>
<title>尋羅州之會津林氏村庄</title>,<text>立馬羅州路。會津問何處。松篁入中谷。村原緣小渚。此地吾姓鄕。同宗今安所。歡逢百代親。慇懃論齒序。相問先祖事。悲感後昆語。握手開樽俎。共嘆千里阻。遅回不忍別。五里一延佇。</text>
<title>林氏庄</title>,<text>林氏連墻三十家。脩竹踈松間桑麻。朝耕夜讀循先業。人道湖南此地佳。一曲淸江號會津。家家臨水水浮煙。逢人借問生涯事。終歲漁樵自不貧。</text>
<title>題錦城館</title>,<text>湖南䧺邑是羅州。太守廉平勝有秋。粒粒從民民自苦。重筃玉食意平不。</text>
<title>晨發錦城</title>,<text>晨月無光鴈叫天。征衣衝氣蒼然。村煙澹泊孤城下。野水縱橫倦馬前。未得家書愁遠客。卽看節物感流年。居人休道三韓事。古墓荒祠捴可憐。</text>
<title>長城途中</title>,<text>愁絶他鄕歲色闌。犯晨征馬踏氷灘。尋山有興吟何廢。行路關心睡亦難。癯骨不勝霜氣逼。旅懷頻起角聲寒。三韓古跡猶留寺。往往奇文短碣看。</text>
<title>白羊山䨥溪樓。次板上韵。</title>,<text>藥水亭邊訪老僧。短筇如意入山能。白羊洞邃塵氛絶。靑鶴巖高氣色增。十里細穿樵徑遠。䨥溪回合石潭澄。繞樓蒼竹眞堪賞。豁我胷襟半日登。</text>
<title>白蓮菴</title>,<text>玉立蒼峰色。樓頭一望奇。有僧年八十。丹心是慈悲。</text>
<title>物外菴</title>,<text>高僧物外住。小菴着中峰。度日啖仙果。紀年有老松。心淸時禮佛。經罷獨鳴鍾。是處雲常滿。去來不辨蹤。</text>
<title>藥師菴。贈慈詵大師。</title>,<text>默坐焚香度歲年。白雲流水共淸緣。僧心客意渾歸一。聯與參禪古佛前。</text>
<title>到鷄龍山甲寺</title>,<text>海東七十山。鷄龍居其一。岳勢抱磅礴。連天極萃嵂。中谷有古刹。慧明初占吉。鐵柱鎭法界。寶閣入瑞霱。時天際藏沍。峽水藏瑟汩。亂山迷去路。落葉沒雙膝。禪房極凈灑。老釋亦眞率。留與譚佛經。疑文亦相詰。所好在中心。寂寂到斜日。</text>
<title>烟香閣贈大奎尊者</title>,<text>花果如珠護道塲。孤僧夜半禮空王。推鍾告衆聞如是。導我生靈服吉祥。</text>
<title>北獅菴</title>,<text>玉粒四時獻佛前。妙相神法自西天。暗中自有羣生濟。云是吾東大福田。</text>
<title>內院尋僧</title>,<text>淸晨携杖訪高僧。僧老憑床衣不勝。萬念都灰山共靜。相看吾似道塲登。</text>
<title>靈山千佛殿</title>,<text>千佛靈山殿。頭頭放光圓。遙瞻眼生眩。肅穆不敢前。正中釋迦闟。衆坐排後先。分占蓮花朶。金玉極燦然。刱始幾百載。名香不斷烟。一道濟衆生。浩劫而相傳。那期甲寺中。壯觀此人天。</text>
<title>晩步完山南川橋</title>,<text>萬馬洞深王氣餘。虹橋南北挾民居。璿源遠自完山府。石塔流傳羅寺墟。佳境令人䨥眼豁。微醺留客九愁除。定知終古繁華地。月露風雲盡入書。</text>
<title>三禮驛。逢統營俾將廉惠權。其人文武兼備。愛其相尋。走筆贈之。</title>,<text>三溪驛舍暫留時。𡽹客相尋不曾期。交道於人豈有素。樽前一語許心知。三道水軍管統營。壬辰以後最精兵。知君才畧非凡輩。莫使倭奴我國輕。</text>
<title>遇雪德平途中</title>,<text>一舍德平冒雪行。路難分處馬頻驚。排寒正好村中酒。老興還如訪戴情。</text>
<title>雪中上車𡽹</title>,<text>昨夜山中雪。今朝路不通。日斜添瑩瑩。風捲更濛濛。短㟁分銀𡬾。長橋卧玉虹。縱然探景好。行苦奈忡忡。</text>
<title>回棹錦江</title>,<text>䨥樹城邊醉興豪。錦江仍泛碧波舠。孤帆上下風光穩。釣得銀鱗半日遨。</text>
<title>成歡驛逢梁文伯</title>,<text>成歡逢客未成歡。南北分征雪路難。更欲一留今夜醉。僕夫催馬已加鞍。</text>
<title>次李亨五大人八十壽筵韵</title>,<text>導氣先除物欲思。年回八十似童時。息機已試長生藥。有酒頻傾不老危。皓髮當筵歌踏踏。彩衣分隊舞遅遅。高門此宴人皆仰。積德由來得壽知。</text>
<title>己巳四月。與君善，步庚，樂道。小集氷淵書室。</title>,<text>蒼松恠石道相須。一掃纖塵一事無。心學逸民堪作老。名知外物不爲沽。殘紅休嘆三春去。嫰綠還當四月蘓。書卷香爐晴晝寂。微醺時復聽提壺。</text>
<title>首夏。與子淑，文益，步庚，士元，汝秀，君善，鎭恒。入淸暉閣左麓。</title>,<text>今年春事已云過。隙駛光陰奈爾何。玉社舊遊成夢數。金門滯直憶人多。羞將短髮看花笑。尙有芳心聽鳥歌。暫時良晤知非偶。不妨餘事付微酡。</text>
<title>淸和初四。小集松石園。與孝直，子淑，步庚，士元，一芝，仲魯，汝受，君善，鎭恒共賦。</title>,<text>錦石雲松竹一樓。尋常幽夢自相留。人生未老方爲樂。岩谷居深可以休。兒讀奴耕滋趣味。鶯歌蜨舞足風流。午眠起懶閑無事。聊賦今年大麥秋。</text>
<title>燈夕翌日。偶集樂翁書齋。與樂道，君善，士元，步庚。次揚發韵。</title>,<text>烟霞成癖久。名利到心稀。靜坐松風至。頻斟酒力微。苔生行藥屐。雲濕陟椒衣。懶夢時爲蜨。翾翾繞圃飛。</text>
<title>首夏訪西湖金氏別業。與愼敏，士貞，而健，德新，士執，士受，德容共賦。</title>,<text>逈臨依㟁檻。難溯飽帆風。綠樹平郊晩。黃梅小雨中。無塵知市遠。觀水得心空。共喜今朝約。不期鷗鷺同。</text>
<title>再疊</title>,<text>置屋綠楊㟁。常多逆浪風。名途指郭內。高士見邱中。千載激人感。一生寄夢空。聊將逝水嘆。爲賦古今同。</text>
<title>三疊</title>,<text>短篷聽細雨。孤棹御長風。詩賦江湖上。人生笑語中。事從身後沒。愁自杯前空。慷慨如斯已。娛遊誰與同。</text>
<title>樂翁書室。與享五，君善，一芝，文初共賦。</title>,<text>篆烟生茶竈。墨香繞筆山。庭心苔自遍。花裏鳥相還。獨坐懷人至。幽居見事閑。神仙無過此。莫道在塵間。</text>
<title>挽竹軒張丈 友璧</title>,<text>鄕黨與親婭。丈老惟我叔。我叔今又逝。依仰復有孰。少日懷倜黨。老境仁同熟。素性無拘繫。天姿鍾淸淑。自有氣傑傑。不數人碌碌。罕與名利接。生平無所恧。安貧樂不移。飮水而啜菽。遐齡得以德。綏後良見福。四代居一室。一室入雍穆。心波澹無塵。小軒名以竹。白首歌白雪。古調今世獨。松老星壇下。雲深玉溪隩。神仙琹瑟偕。天屬桂杜馥。孟光老擧案。臯魚悲風木。孫曾攀杖屨。舞彩庭簇簇。疇昔開壽樽。賀語題滿軸。今晨啓靈輀。哀輓後先逐。人生嘆如斯。一去何時復。謹將家庭見。泣向夜㙜讀。</text>
<title>雨中與愼敏，士貞，而健，德新，士執，君愨，士受，文初，德哉，士範。入水雲屛。命酌共賦。</title>,<text>柴扉連古道。木屐慣蒼苔。一壑天壇接。萬松別界開。楸枰象外約。仙吏雨中來。未了靑山興。已酣紅露杯。</text>
<title>仲秋念二。與樂翁，子淑，仲魯，士貞，文益，士執，步庚。尋栖碧亭聽琹命韵。</title>,<text>主人琴語好。山水意中幽。悄悄茅齋夕。蕭蕭古木秋。倚筇閑看菊。臨澗獨聽流。感懷虫共切。非復少年遊。</text>
<title>冰淵書齋小酌</title>,<text>閑話惟公退。窓暉惜易西。菊花寒卧地。楓葉落通溪。勝畵看山色。如歌聽鳥啼。蕭辰餘老興。杯酒日招携。</text>
<title>代人輓</title>,<text>吾生嘆朝露。百年悲隙駟。白首論竹馬。零星盡歸地。繼聞凶音至。中心自興喟。風流誰復在。儀型終永秘。閉門學大隱。周急知高義。晩蔭門墻繁。蘭桂爭呈瑞。在世無所感。人仰生平意。高軒不復醉。黃花節又届。丹㫌去迢遞。烟霜冷曉吹。望望不可及。揮淚一詩寄。</text>
<title>酒禁無聊寫懷</title>,<text>茅屋依山雪滿林。窮居計話古猶今。出門日覺人情薄。開卷時知道味深。竹葉關禁無健興。梅花欲發癈孤吟。悠悠百感燈前集。獨夜難爲歲暮心。</text>
<title>代人輓</title>,<text>靑藜白首最風流。相笑樽前散九愁。一病居然難再作。人生堪嘆水中漚。梅花欲綻待君來。不意琹筵作莫杯。一駕靈車挽不得。曉天風雪使人哀。於今難見古人風。皓髮依然在坐翁。雪月楓花都夢境。薤歌臨發哭無窮。</text>
<title>庚午仲夏。與君善，步庚。聯屛居。</title>,<text>巢許遭堯舜。善。 洗耳歸田耩。結夏倚雲橧。庚。 看秋植土棒。在市稱大隱。道。 任眞近少戇。山輝石韞玉。善。 服古蘭承玤。一隔喧聒聞。庚。 幾回桑麻講。浮榮蠻爭觸。道。 吐絲蛹猜蚌。亨衢還有歧。善。 利帆豈無港。帝力歌鑿井。庚。 豊年樂居巷。世情憎翻手。道。 牡轍戒覆項。行乎素叩角。善。 見于今枕䎧。煩嫌掛樹瓢。庚。 笴笑投書缿。玩物前椒陟。道。 胥宇鮮原降。實迷悔紆靑。善。 虗譽慚帳絳。離羣非欲高。庚。 遁跡詎惹閧。安此卽是仙。道。 頤免金錐控。善。</text>
<title>題九曲小軒</title>,<text>回膓九曲洞。容膝數間家。愛節階栽竹。留芳盆種花。麁衣知素分。糲飯足生涯。公退無它事。課兒到暮鴉。</text>
<title>獨酌</title>,<text>茅堂獨坐漏聲遅。已苦朝炎欣夜吹。擁簿判花愁老態。扶床騎竹憶兒時。自將宋玉悲秋意。仍讀靑蓮問月詩。逝水浮雲生我嘆。山妻莫恠累傾巵。</text>
<title>秋雨嘆</title>,<text>秋雨紛紛虫鳴衆。蓬門一旬斷迎送。少婦愁深厨炊空。稚子無憂磵波弄。老夫無聊枕書卧。床床屋漏時驚夢。布衾終夜聽颯沓。寂寂襟袍有誰控。欲晴未晴山起雲。雲氣十丈壓茅棟。松身重濕欲化龍。竹竿離披嘆棲鳳。聞道江陸渾難辨。行者不發耕者痛。白頭不知煙火遅。一曲琳鈴和飯甕。恠來屛翳隔塵跫。長使蒼嵐鎖古洞。泥蹄汚轍何須問。不出三經候二仲。</text>
<title>贈數里王步庚</title>,<text>數里先生鍾地靈。天門曾入動庚星。邱中居隱今王素。步內成章古史靑。一部兵書秋夜讀。千林霜葉磵牎聽。應知寥落懷難定。欲寄深尊醉爾醒。</text>
<title>代人挽</title>,<text>富視其施居視親。不知不識聖人民。無爲七十年間事。付與丹㫌歸穸窀。福由積德壽爲仁。花月琴尊滿座春。那意仙翁蝴蜨夢。化成薤露落蕭辰。</text>
<title>仲秋松石園。與金致文，王步庚，千君善共賦。</title>,<text>松葉無塵凈夕暉。岩泉經雨小湍飛。睡餘蜨繞看書榻。醉罷秋生卧石衣。心似禽魚機可遠。計存樵採趣同歸。圃菘園栗眞多賴。從此山翁不出扉。</text>
<title>夜直摛文院。與士範共賦。</title>,<text>石渠秋雨過。梧掖晩凉生。直夜椽三笑。高林蟬一聲。已嘆鬢雪白。幾减眼花明。遙憶西峰月。秋懷隔重城。</text>
<title>松石園。與步庚共賦。</title>,<text>床書十載掩山牎。志氣生平劒有䨥。鬢髮零星無奈恨。秋風吹葉若爲腔。林塘雨過啼閑鳥。磵戶人稀睡老狵。時有孤雲生晩態。洞中來去隔塵跫。</text>
<title>戱呈王步庚</title>,<text>人情世味飽甘酸。白首歌長行路難。少日窮經太學士。晩年投筆別軍官。滿腔子裡烟霞癖。擧室家黨菽水歡。永夜懷君君不見。援琹獨坐彈幽蘭。</text>
<title>茅亭雨後謾咏</title>,<text>茅亭四面水聲多。報道山中積雨過。向晩一蟬啼不已。秋心從此更嵯峨。</text>
<title>玉流精舍。與千君善，王步庚，文仲若，金鎭恒。聯石井。</title>,<text>霞照通仙境。靑蛙聖得娛。善。 刱來推伯益。旁出惻鱞虞。庚。 茶飰甁爲引。尋常臼伴圖。若。 比隣同力食。遠市異奔趨。善。 石齒巉相惡。苔蹊曲更紆。庚。 味甘下蟠杞。氣颯上飄梧。若。 掘地誰臨渴。窮源不自無。恒。 眢摻何賴綆。噎未盈瓢。善。 煉藥資蒸浸。栽花被灌輸。庚。 穿巖一脉逬。出洞萬分殊。若。 深淺從天造。方圓逐地隅。恒。 月光搖墮鏡。星影戽生盂。善。 可使陳投轄。難容費隱壺。庚。 碧浸滋蘚髮。紅漑脆蕉膚。道。 松覆入眠鶴。藤垂倒走鼯。若。 魚游欣靜止。菊繞潤槁枯。恒。 纔歃爽肝肺。偶窺驚髩鬚。善。 甓陰疑絶峽。波息問欹湖。庚。 庶或移園樂。端宜置谷愚。道。 輕身堪警世。蹉步卽危途。若。 冽合烹新茗。淸違産綠蒲。恒。 子華治𥌒躄。癸泄利疳癯。善。 長得含秋冷。奚爲遇雨濡。庚。 園欄礙手掬。架筧導觥徂。道。 閭里卜居別。朝晡取飮俱。若。 漢宮金號得。華嶽玉名沽。恒。 六四爻同劃。區臾澤已敷。善。 銀床從外凸。木癭在中刳。庚。 雲骨森渟活。笋膓飫漬腴。道。 午醒頓思漱。火速勑擔奴。若。</text>
<title>木蓮山房。與君善，步庚，惠卿，仲若。聯麥秋。</title>,<text>四月南風至。田家欲祭豺。善。 扈官修邑社。蠶婦賽皇媧。庚。 渴望猶秭稗。飢膓奈草荄。道。 麥凉催節序。梅雨釀陰霾。卿。 嘉木餘簧鳥。濕畦亂鼔蛙。若。 蓐收躔或斡。大火度何差。善。 卓午黃圍野。先秋爽入齋。庚。 村原轉漠漠。溝洫灌湝湝。道。 高欲平牛背。浪思揭舸牌。卿。 舊棉覺汗軆。新葛問荊釵。若。 稔處西城獨。輸時八口皆。善。 腰鎌千耦並。歌曲兩歧偕。庚。 豊已呈雪臘。瑞奚馬出洼。道。 後先登夏圃。晨夕動商𩘅。卿。 饁婦勤堪詑。悅人豈獨娃。若。 蒸梨間草隴。濁酒泛楓厓。善。 糾笠宜編蒻。圓筐敢佐鮭。庚。 郊庄忘赤日。野卡隱靑槐。道。 剩得充丁稅。閒來聽子唲。卿。 永日聯駄載。小犢勝驪騧。若。 宋賦吟無感。茫舟恩不哇。善。 各歸榮合巹。多積侈垂緺。庚。 繞㟁渾如荻。盈塲莫辨稭。道。 天時非互奪。農事巧分排。卿。 歲熟當和節。哺含樂聖涯。若。 趁蜩同脫殼。改燧見炊骸。善。 計畒稱周井。占年仰泰階。庚。 想聞恐語切。旋聽鸝音喈。道。 界似黃金布。塍隨碧草埋。卿。 颼飀木宜落。蘙薈葉還挨。若。 社薦惟豚臠。報祀那雁膎。善。 餘光分紙擣。本業勝魚叉。庚。 邑勸非必畯。里譁酷類俳。道。 鶯過痕易失。鷺下眼初揩。卿。 庾穀登仍畜。籬花見却乖。若。 菰漂香散杵。藍出色侵鞋。善。 瓜摘時勘早。櫻含味許儕。庚。 遐情自入畵。謾筆不成楷。道。 忽訝霜吹野。何如橘渡淮。卿。 燈遊初飭勝。韆戱續酬佳。若。 聽𡬾歸難得。看書曬未諧。善。 療飢淸肺腑。取飽散橋街。庚。 大有邦之慶。中孚帝可祡。道。 陂荷含夕露。溪月上荊柴。卿。 好醉菖蒲釀。時哉且遣懷。若。</text>
<title>晴暉下麓。與君善，步庚，鎭恒。聯寅岑。</title>,<text>國都尊所瞻。岩岩極于天。善。 崑崙東馳榦。箕尾中斡躔。庚。 斷堞聳岒寅。挾池發嶽蓮。道。 龍飛慶雲從。虎視祥飈煽。道。 鶉首蓄精英。白帝降陶甄。恒。 金尺徵夢遠。雪城定鼎先。道。 圭測載功烈。幣陳用亨虔。善。 風雨之攸會。陰陽則無偏。庚。 祖宗垂積累。子孫來回纏。道。 百二關壯麗。十數里幅隕。庚。 羣物湊有生。四時光不遷。善。 欝律繁縟含。磅礴煒燁宣。善。 齊峱儻相對。魯龜豈獨專。庚。 雉伏秪當面。狗蹲敢比肩。道。 岡巒仍犖确。支脉輒蜿蜒。恒。 翠微凝晩輝。霞標興早鮮。善。 佛靈見據谾。獜遊聞過巓。庚。 峻級翻峛崺。短梯限環圜。恒。 巉刻出尋常。涵育薈萬千。道。 其木惟松柏。其石惟璚璇。善。 窪者禹穴歟。錯者羲爻然。庚。 忽峩冠正立。忽搘頤倦眠。恒。 舒蹙互起伙。離屬替夬延。善。 夏炎揚威失。春皥吐芳全。道。 或秋霜癯瘦。或冬氷琢鐫。庚。 憤戾各睚眦。褻狎各扶牽。恒。 劒攢驚閃刃。弩控訝滿弦。道。 將軍介冑衛。學士簪筆聯。庚。 儀整拕紳珮。度昭垂綋綖。善。 霧渙髻步搖。嵐萃皺飭鈿。善。 濟濟依揖讓。默默想參禪。道。 井井纍彜罍。行行踐荳籩。善。 瑩瑩掛銅鏡。夔夔委繦錢。恒。 面面異隱見。頭頭殊媸姸。恒。 圉圉若鯉魴。儦儦若麛豣。庚。 散若鹿食萃。屯若蟻附羶。恒。 翹若窺魚鷺。突若逐雀鸇。恒。 恭若紛雙跪。嚴若列伍編。恒。 駁若絢繪爛。烘若蒥火燃。恒。 峭銳若鉢盂。亘植若戈鋋。恒。 穹窿若覆甑。欱歕若鋪氈。恒。 陸走墳以堤。瀑墮瀦成淵。道。 峙砑向而背。矯揉崩且騫。庚。 嶙峋而輻湊。踊躍而仆蹎。恒。 梢魅窺螢火。土花混蝸涎。道。 飄擧凌霄鶴。嵌空縮項鯿。恒。 崱屴骨戌削。嶔鐵乙邅。恒。 觚稜分顧眄。紀堂合周旋。庚。 瑣碎排置閟。礱密基址堅。恒。 蒸溽添霡霂。輕颯貯潺湲。道。 抽筍明兀兀。堆萼暗涓涓。庚。 畫黛低脉脉。舞袖迭翩翩。恒。 侯伯覲皇王。賁育賭後前。恒。 勸侑饁婦飼。奪攘獵夫佃。庚。 禽衆纔認鳥。獸多詎辨𪊑。善。 堊赭盧雘碧。葛茝麻枲棉。庚。 日月共蔽虧。花卉自嬋娟。善。 澗谷今園囿。洞府昔神仙。善。 䆗窱金剛欿。呿呀玉燈懸。善。 月崖剔半梳。星庵識頹椽。庚。 鵂老工匿藪。槽凈慳滴泉。道。 逶迤脩帶橫。迢遞平床圓。善。 頫眉曲卷髮。昂腎直撑拳。庚。 苔紋侵屛展。溪派涉裳褰。道。 梅壇逈林表。歌㙜杳𡬾巓。恒。 叫奇偃砅硍。稱恠凹鞍韉。善。 冷井圍鋦釦。靑瓦疊甓磚。庚。 上槃下槃際。大橋小橋邊。庚。 層壁欹還複。危磴斷復連。道。 堛塞倐軒昂。崎嶇間坦便。道。 觶矢風嘯最。詩禮淸暉傳。道。 六角亭何在。匪懈堂可憐。善。 洗心疇選勝。太古卬慕賢。恒。 光順盛此日。慈仁廢幾年。道。 蘚蝕難尋篆。塵涴易化鉛。道。 厥初鍾孕否。伊後開張焉。庚。 讓卑謙附坤。遜巍蒙麗乾。善。 鞏固畿輔奠。絪縕煕宮堧。善。 歷歷沙苑馬。悠悠漢江船。庚。 劇條森指掌。防阨細通咽。庚。 尼父悔登泰。召伯儉封燕。庚。 秀色曾已攬。詭態竟未撋。善。 左控鳧嶽勢。右吸蠶頭煙。庚。 晨曦蕩袤彩。昏瀣澈底臙。善。 商吹界空碧。參籟門妙玄。善。 居人是柴桑。見事誰𥠧川。庚。 深故罕蹄轍。幽哉饒鶯鵑。道。 漠漠問綺季。煌煌緬芝田。善。 銀鏐富蜀卓。蓬朮壽楚籛。庚。 時聞邱中琴。頻設象外筵。道。 晩影斜透簾。活毫巧呈箋。道。 少小慣蹭蹬。夢寐恣攀緣。善。 盤斧揮剩斫。夸手刊恢塡。道。 脊尻愁捷猱。骭脛息疾鳶。善。 窮源一筇禿。期頂䨥屐穿。道。 遐賞始盪胷。冥搜終解悁。道。 竦仄豈入套。汗漫自不圈。道。 苦知無伯仲。何說稱經權。庚。 山記遂補亡。水誌新增詮。善。 巨纖那殫究。效韓賦長篇。恒。</text>
<title>淘庚速賓聯句</title>,<text>遊賞乘晴日。歸期限夕鴉。道以。 詩如輞川墅。醉似習池家。君善。 湍羽逃庚熱。山錢罷卯衙。康伯。 簷鳴餘雨滴。磵飮斷虹斜。步庚。 谷吐濛濛靄。林翻細細花。衡仲。 蹲拳分獻態。紫綠各呈華。子道。 雅會團堪畵。高談轉可誇。季彦。 起居共泉石。服食是烟霞。宗浩。 滿地翠峰合。中天朱景遅。一芝。 僮閒能理屐。翁懶癈巾車。敬言。 淸散西園集。諸君手額加。學淵。</text>
<title>秋日山齋。與君善，步庚，汝秀。聯老馬。</title>,<text>不堪烏啄疽。猶戀逐征衫。善。 伏櫪悲嘶月。歸華怯逬礛。庚。 放蹄遅似蹇。垂鬣禿如劖。秀。 白日廐空閉。春風鞍久緘。道。 死還爲見重。衰豈欲隨凡。善。 在昔人稱德。今來莝飫醎。庚。 長楸思駿逸。孤竹發知監。秀。 良御收金策。前功紀石函。道。 后妃憐陞岨。刺史憚涉岩。善。 力瘁過門疾。魂驚立仗諴。庚。 曾從渥洼産。幾歷太行巉。秀。 烏有汗成血。翻懷氣吐瑊。道。 賜杯寧慰盜。指鹿愧親讒。善。 戌削𩦲泥錯。玄黃眼眯。庚。 餘誠同蓄犬。壯步及飛毚。秀。 老境愁平坂。少時凌峻嵒。道。 秋田吃且卧。雪磧夢行颿。善。 路阻奔淸渭。天寒繫古杉。庚。 凱旋惟駄糞。房耀竟摧攙。秀。 極嘆奴拳酷。已被膚首饞。道。 一朝身棄野。千里志爭帆。善。 感義留荒𡒯。傳神畵七縿。庚。 齒當束帛贖。食足殘蒭嗛。秀。 運退虯潛海。勢輕虎處壧。道。 蕭蕭聽塞抑。瀝瀝向關機。善。 轅下自難強。漢南終未芟。庚。 蒼龍遺種別。紫燕憶羣咸。秀。 瘦骨尋牧。道。 短毛脫橛銜。秀。 沛顚恩賜帳。善。 嗟咄賻傾城。庚。 尙有經中相。秀。 莫將堅白詀。道。</text>
<title>白薇小齋。與君善，步庚，汝秀。聯古劒。</title>,<text>棄捐何足怨。未斷讒夫憸。善。 錫副尙方履。提偕五市箝。庚。 利經波上鵠。光偃月中蟾。秀。 論處過楡次。橫來醉杏帘。秀。 一埋豊獄久。遺歎鼎湖僉。道。 電影空藏匣。星文暗發𥖝。善。 鼻環從我折。口蜜向誰甜。庚。 雷吼曾生夜。虹輝欲奪暹。秀。 寶宜男子佩。藏豈美人奩。秀。 歐冶餘鋩肅。干將舊勢炎。道。 恨生金耀减。愁澁土花添。善。 靑海殲妖賊。黃門割豎閹。庚。 揮空龍欲闘。懸壁鬼常覘。道。 古渡秋蓮落。荒城石笋尖。善。 治齊羞犢佩。服楚試魚橬。庚。 剸象毛疑晦。斬鯨血尙黏。道。 豈爲公輔服。願近聖人襜。善。 獨倚風鳴檜。長彈日退崦。庚。 俠裝同虎口。妓術狎虬髯。秀。 應入英䧺視。幾驚游俠摻。道。 燕虗淬藥。津水反沉醃。善。 綠蘚縈䨥蒯。紅雲沁曲鈐。庚。 千金非重價。百鍊是輕熑。秀。 解鏽同磨。斑塵似受砭。道。 靜邊從武嬉。平蔡托文恬。善。 說盡心相贈。盟成啑復拈。庚。 爭鋒隨角觭。鞱跡伴牙籤。秀。 奇品當須士。寶粧豈出閻。道。 龜鱗悲黯黯。蛇殼悔纖纖。善。 靈物撑天柱。鏗音絶地簾。庚。 怒從香案斫。歌起客牎淹。秀。 獻陛貴和璧。委沙等野鎌。道。 前恩含義鍥。舊澤感仁漸。善。 劇孟酬何借。延陵掛不嫌。道。 誰能磨砥礪。棄若剪茅苫。秀。 秀質終奚損。鐫銘警在謙。道。 傳神逢季嶠。吐氣待楊濂。善。 大匠隨年老。幽光貫夜厭。庚。 故情在微賤。餘鍔獨淸廉。秀。 烈膽抽先壯。軍機决每占。道。 霆屯魑魅泣。虹貫斗牛瞻。善。 露洗剛於玉。燈看白勝塩。庚。 幽沈終似鈍。割斷豈無嚴。秀。 已識雲忠激。還憐陵淚霑。道。 弩末烏穿縞。芒銷不易縑。善。 縱愛明時値。徒歎古器潛。庚。 衛身邪已絶。當敵勇如兼。秀。 千歲地中伏。四夷頭上銛。道。 衝蟠游嶽袖。照徹引杯簷。善。 雪色曾濡縷。萍痕半着蒹。庚。 一揮催躍馬。䨥化學飛鶼。秀。 會待轅門鼔。恢非上竹鮎。道。</text>
<title>學半山舘。與君善，步庚，汝秀，敬言。聯雲屛。</title>,<text>洞口舘深處。絳紗居馬融。善。 破苔生古畵。新瀑飮秋虹。庚。 氣蓄飈輪冷。光銷火傘紅。秀。 炎侵頭雪上。翠纈眼花中。道。 小屋凉於水。斜陽照似烿。敬。 層厓虬走鐵。疊石鏡懸銅。善。 鳥路輸來遠。雲根剗却䧺。庚。 毫無雕飭態。靜有朴淳風。秀。 雨面停閑鶴。霜巓逗晩鴻。道。 曲疑窺𡛥女。高令掛猿公。敬。 隔世由天作。遮塵得鬼工。善。 賞心非一再。建標自西東。庚。 不是分人坐。堪言喘月朧。秀。 卧遊甘寂寂。奇觀入叢叢。道。 山近眉仍隱。霞添錦欲烘。敬。 茗臺金屈戌。詩榻木帲幪。善。 歌者固爲癖。服之當已聾。▣。 功豈隨舒卷。危能保始終。秀。 繞檻常幽閴。倒池更瑩壠。道。 琹書鎭日潤。魂夢四時空。敬。 業障修禪室。墻庭見學宮。善。 細香鮮沐髮。淸吹藹𩁺衷。庚。 枕流偕取潔。門樹獨稱功。秀。 晴嵐初散竹。紋綉半酣楓。道。 悅意難持贈。炎愁故掩籠。敬。 素皴摸白鹿。玄宰寫靑虫。善。 摻手擬逢呂。拍肩遙憶洪。庚。 蘿帳垂偏邃。禽衣拂太忩。秀。 全向隔簾局。橫園傍井桐。道。 彙開飛孔雀。頭觸睡樵童。敬。 猩血安欹䯻。龍鬚藉匪躬。善。 逶迤聯砌記。只尺倚瀛蓬。庚。 壓軒簟篾活。接硯林霏濛。道。 縱橫猶愛墨。擁蔽未妨聡。秀。 焉得千尋展。盡將一世同。敬。</text>
<title>夢秋齋。與君善，步庚，敬言。聯虫聲。</title>,<text>霜落悲音動。若滋春水萍。善。 稍生偏入夜。仍續暗連汀。庚。 懶婦方催織。愁人却掩經。道。 全腔空飽恨。四壁悄如醒。敬。 雖有家鄕夢。那能枕席寧。善。 爭牽黏樹蚻。巧逐逶簾螢。庚。 凄切遞殘漏。寂寥過迅霆。道。 煩君相警處。感我久埋坰。敬。 藐爾緣何出。嘐然不肯停。善。 號風侵亂杵。泣露滴寒甁。庚。 已自桐飄葉。漸繁菊吐馨。道。 在堂傷暮歲。圍燭起癯形。敬。 騷騷凝玄朓。碎碎散曜靈。善。 俟秋吟石砌。帶雨訴林亭。庚。 劇意而通曉。奚心故向冥。道。 喧多還靜閴。響極更東丁。敬。 調苦千憂集。啼酸百怨銘。善。 竹間添喞喞。絃上和泠泠。庚。 乍聽挑幽思。旋聞歎晩齡。道。 固知動以股。或復振其翎。敬。 掩耳時微細。回膓自暗惺。善。 屢傳邊塞坼。深護洞房屛。庚。 雲鴈叫餘發。園柯聲共零。道。 天眞偕古樂。淸絶趁踈星。敬。 本是無情語。終來注意聆。善。 采齊鳴子佩。夷則報申蓂。庚。 蛙鼔夏憎赤。鶯篁春喚靑。道。</text>
<title>松石園亭。與君善，步庚，汝秀。聯七夕。</title>,<text>蟢絲網簾角。沃若露珠侵。善。 日馭旋難駐。星期値莫駸。庚。 蓐收方節按。流火已躔尋。秀。 烏鵲塡爲架。商羊舞作陰。道。 橋成欣聳轡。車洗慨霑襟。善。 隔水依依望。當秋脉脉臨。庚。 雲粧終有靚。仙珮詎無箴。秀。 寶盒三芝秀。瑤筐九葉蔘。道。 逶迤橫練素。泛濫杳金波。善。 天上應呈賀。人間謾費吟。庚。 月輝開舊巹。霞彩展新衾。秀。 牛背愁還密。織機恨正深。道。 家家爭理線。處處各持針。善。 井𡬾飄連袂。階花照盍簪。庚。 路通銀浦逈。淚落雨鈴淋。秀。 吐緖初迷溪。回旗預限崟。道。 思多傷瞬矖。懷極惜蚩瘖。善。 問石人何在。乘槎事到今。庚。 縱違常對姥。猶勝永分參。秀。 箕斗遙垂地。搖光漫散潯。道。 好緣要再閏。麗貿妬專壬。善。 去後稱爲美。那邊仰所欽。庚。 吹笙緱嶺客。傳札漢宮禽。秀。 齪齪纔成旱。漣漣故化霪。道。 昭陽更鼔盡。永巷曉鷄沉。善。 桃熟王母醉。架香土后歆。庚。 芳盟指皦日。暗誂羞靑衿。秀。 卽景抽膓繡。流年减皃深。道。 河潢離別涕。𤱶畒黍禾霖。善。 夢斷長生枕。聲高白帝碪。庚。 竹凉燈可近。荷凈酒偏淫。秀。 逸士宜開宴。閨娃合廢紝。道。 踈螢飛冷幄。早鴈度空林。善。 沅舍揮褌犢。隆書曬腹蟫。庚。 卜言牛渚犯。佛待蘸壇斟。秀。 楸案挑緗帙。華池聳碧岒。道。 欵情千載怨。會面一宵諶。善。 嗟爾窺霜鏡。泠抱抱海琴。庚。 石欄鳴絡緯。玉宇掃氛祲。秀。 慣是窮居樂。安能老興禁。道。 暫歡徒黯黯。餘戀更森森。善。 子若皈歧鎬。吾將漑釜鬵。庚。 試聽豳雅曲。誰起楚騷心。秀。 胷豁我停策。氣䧺爾把鐔。道。 黃昏迎暱愛。紅旭動哀音。善。 百韵酬詩健。經旬卧病涔。庚。 漲殘池蟈聒。炎酷帳蚊擒。秀。 顧世眞堪拙。逢辰笑自任。道。 巧文憶唐柳。寃賦斷陳琳。善。 肯學楊歧泣。曾聞墨堗黔。庚。 笥衣奚苦裌。盤啖漸甘燖。秀。 七夕恣佳賞。浮瓜擬食芩。道。</text>
<title>秋夢山齋。與君善步庚。聯古木。</title>,<text>幹枯腹生蔦。欵冬嫰似氄。君善。 坼甲曾未寸。干霄今已拱。步庚。 下軆盤壤深。上枝出雲聳。子道。 只餘▣城坳。難老野田塚。善。 斧斤遠乃壽。繩墨病於腫。庚。 崢嶸帶村墟。慘淡守邱壠。道。 累葉世家承。重陰殿庭捧。善。 他石倚直撑。何年築圓埇。庚。 亂皴經霹靂。奇文聯貝珙。道。 曖景崦楡涵。鮮曜海桑奉。善。 欲知樹風長。請看根地鞏。庚。 炎凉自磊落。虗寂類隴種。道。 綢繆來禽巢。魑魅使人恐。善。 後彫苦傑卓。獨立甘閒冗。庚。 星霜飽碨礌。苔塵蔽茸。道。 棟樑材有用。樗散價不踊。善。 春敷縈綠蘿。夜冷俯寒䂬。庚。 月影疑蛇走。雨響訝泉涌。道。 半死侵螻蟻。回甦化蛾蛹。善。 童童稱漢社。丸丸合魯拱。庚。 古色誰更憐。森枝爾專寵。日月昬處幽。烟霧散時竦。善。 晩蘗分子孫。空腔徹頂踵。庚。 任性中谷大。得齡絶壑壅。道。 杳暝瞻逾特。巑岏攀轉悚。善。 廓與秋天高。滋豈曉露重。庚。 愁添鵲噪寒。勢凌鼯技勇。道。 無愧或爲堠。遺恨每作俑。善。 傷心窮返堅。盡力瘁將覂。庚。 聊持皮骨相。竟酬一氣擁。道。</text>
<title>與君善，步庚。聯懷君屬秋夜。</title>,<text>山中兮不向。久矣泥塗辱。桂花凄已霰。松泉秋更淥。君善。 悄然故人思。偏於今夜屬。難寐北院虫。獨剪西牎燭。步庚。 虗檐帶殘星。孤夢冷單褥。撫琹懷遠客。瀹茗呼短僕。子道。 望河明似練。詠天圓如局。含情阻良晤。有時寄忠告。善。 寺塔憶去登。仙籍幸追錄。同袍知誰在。弄月何自足。庚。 散襟良宵永。苦被炎輝酷。每歎燕鴻違。况値砧杵促。道。 學禪率性直。出世亂心曲。洞簫時應吹。茯苓日可劚。善。 嗣音兩地間。投分十年篤。結襪吾豈敢。把臂曾所欲。庚。 梧掖幾伴豹。荀班幷立鵠。橫經入陛螭。聯笏陪參騄。道。 流葉紛顧聆。墜露駭憑矚。落落隨緣睽。黯黯從類觸。善。 後約尋瓊報。前愆乏鍰贖。蘭操尙隱淪。雉膏走衍沃。庚。 陳雷元密勿。膠㓒詎絶續。交誼淡看水。䆠海險擬蜀。道。 郡齋縻銅符。藥竈戀丹籙。錯以裘馬志。終負鷄犬囑。善。 半途首重回。空谷蒭一束。縱得嗈嗈鴈。毋寧杲杲旭。庚。 通犀照氣味。斷金息忿慾。緩步渾忘幘。默坐但斟醁。道。 郢調托峩洋。牙香期薰浴。寒更只漫漫。凄抱復碌碌。善。 功名嗟遅暮。顔髮變綠縟。山禽還矜美。溪魚反中毒。庚。 䧺辯懸口河。淸儀見貌玉。憐爾樂寸土。愧我困斗粟。道。 春柳想秀骨。霜霄挹芳躅。凈極愛超塵。傷多恐歸俗。善。 百計致夐脩。無物療煩數。平生丘員外。陟岡言采藚。庚。</text>
<title>與君善，步庚，汝秀。聯禾乃登。</title>,<text>𩿇鳴匏花白。含鼔歌飧饔。善。 百室占秋登。千箱視侯封。庚。 魚夢先呈瑞。民天此爲統。秀。 村見給催科。吏悅賸逋捧。道。 潦霽新凉入。菘肥紫蠏供。善。 壠畒言少利。子弟賴多憃。庚。 樂期終身飽。詩在屢豊誦。秀。 黑甜根耕休。淸飮博戱哅。道。 稔時穰謠殷。長處揠笑宋。善。 辛得庚可推。古有今又重。庚。 靈應曾奠璧。善收當赦㡝。秀。 臈已三雪獻。米豈一錢壅。道。 酒射禮鄕井。畔路讓爭訟。善。 穗密倒似紳。穎垂曲如𩏔。庚。 農家近神仙。商飈掃氛雺。秀。 黃雲遠邇遍。玉粒貴賤共。道。 枌社首穡賽。桑宅足財用。善。 薄賦惟貞兗。良田錯上雍。庚。 狼戾終堪喜。雀聚不須恐。秀。 隣傭童腰鎌。毛燕郞覔𧜇。道。 萬樹蟬欲歇。十里牛相縱。善。 籥章吹豳雅。太廟薦周頌。庚。 中男坐理僉。少婦行采葑。秀。 簍車輸京坻。艚舶會沮灉。道。 糴渫充納秷。獲淋熟播種。善。 早刈晩遺秉。公豣我私䝋。庚。 曆象分命欽。王政大本綜。秀。 瓜疑親屬。豆麻擬賓從。道。 穀腹復絲身。蟋蟀鳴囱縫。善。</text>
<title>對菊</title>,<text>菊花秋滿地。窮巷不爲貧。對此日吟哦。今人亦古人。</text>
<title>秋夜獨卧</title>,<text>茅亭孤月出。夜色欲三更。羣動渾歸寂。村砧何處聲。</text>
<title>正宗大王實錄成。洗草於蕩春㙜之洗劒亭。余與劉相佑，池德龜，朴允默，姜鳳一。看役印事。是日陪閣學士飮宴識事。</title>,<text>先王實錄告功成。洗草筵開洗劒亭。德發絲綸被士女。孝兼禮樂正朝廷。河淸海潤編良史。舜哲堯明續聖經。二十五年光御績。千秋石室竹書靑。</text>
<title>庚午初秋。摛文直中偶吟。</title>,<text>五更山雨過。重閣一燈孤。不寢緣聽水。排愁故枕壺。在家常儉守。爲吏貴貪無。自許龍鍾物。高門莫我呼。</text>
<title>庚午八月二十八日。慈堂七十一歲晬辰。占韻識喜。</title>,<text>堂前喜色帶歡聲。此日徧多愛日誠。火棗交梨盤上錯。金花瑤草檻前榮。陽春德澤斑衣洽。星斗光輝皓髮明。祝献崗陵猶未足。願將壽酒後天傾。</text>
<title>秋盡日。小集含翠園之泛翠樓。東厓丈人，士元，蓮巢，步庚，公默共賦。</title>,<text>白首眞多感。悲秋秋又歸。樓高雲在席。詩罷酒沽衣。菊卧猶含態。楓酣更惜飛。生涯歧路異。會面相憐稀。</text>
<title>夢樵書室。與君善，文初，蓮巢，衡仲，惠卿，宗浩，步庚。小酌呼韻。</title>,<text>愛君非獨有詩聲。卄載兼聞吏隱名。樵夢尋常邱壑在。烏巾無賴市朝行。篋中書籍傳家古。壁上溪山入畵淸。白髮星星相對飮。殘棋一局笑平生。</text>
<title>題玉流精舍</title>,<text>孔融爲主客玄暉。淡屑風從座上飛。沒盡苔痕䨥草履。霑餘霞氣一蘿衣。崇蘭委地溪砧急。明月中天塞鴈歸。長得洞中高卧趣。紅塵不到白雲扉。</text>
<title>松月軒獨酌</title>,<text>退食遅遅自石渠。柴門月上雪晴初。寸心近得安閒味。斗室還成廣大居。梅下細斟謀婦酒。燈前勤課敎兒書。琴中高調無人解。獨愛松聲和步虗。</text>
<title>庚午至月念二夜。辨朴勉之月遊于二樂洞之太平軒。與君善，蓮巢，康伯，衡仲，汝秀，步庚，子叔，高敬三，尹聖中，黃文哉，金鎭恒。共賦出郭。</title>,<text>聯筇步自緩。出郭已黃昏。鳥雀爭投樹。牛羊各下村。短溪星影散。空峽夜聲繁。數子先吾至。官牎繞燭喧。</text>
<title>再疊</title>,<text>洞天煙遠鎖。山日𡬾先昏。僧向小林寺。樵歸二樂村。賴君文酒興。忘我簿書繁。鷄黍任眞會。淸談異俗喧。</text>
<title>三疊</title>,<text>烟霞餘舊癖。山路慣尋昏。雪漲無人澗。燈明有酒村。倚軒松韵冷。入夜月光繁。聞見非塵事。詩筵澹不喧。</text>
<title>四疊</title>,<text>北郊期社飮。出郭休愁昏。殘雪分斜逕。踈星帶遠村。良宵當酒永。勝事得詩繁。山水淸音足。笑它絲竹喧。</text>
<title>五疊</title>,<text>蹔過數里醉。不省出城昏。亂峽疑無路。孤燈知有村。詩奚沽酒數。山大吠人繁。俱是隔年面。樽前一笑喧。</text>
<title>酒闌月滿。散步於養素臺二樂洞之間。積雪環山。冰瀑嵯峨。愰若別界。拈得東韵。</title>,<text>山光幽墨水聲空。月送淸輝四座通。描畵筆將詩格細。辟寒杯遞茗旗紅。到無塵地身如化。臥有松牎夢御風。卜夜良由嫌晝短。村鷄何苦報開東。月到中天萬象空。亂山樵路一樓通。圍爐樽泛香醪綠。供客盤蒸晩稻紅。腔子豁然秋水語。襟期淸絶竹林風。優遊於此終吾老。名勝偏多漢北東。山翁溪老眼塵空。合席烟霞一味通。鬢惜年光搔短白。詩餘虹氣吐長紅。吟筇纔過埋村雪。中酒渾忘滿壑風。祗可譚論今夜好。明朝之事任西東。高軒來坐我愁空。此去華山咫尺通。洞裏主人稱養素。倉中小吏詑陳紅。臨牎磵送泠泠水。繞榻松鳴稷稷風。詩罷淸譚猶未了。四更留看月生東。前宵北郭雪連空。二樂佳期數紙通。共向良宵看月白。一任濁酒煖爐紅。寒來自有尋梅興。老去猶餘訪戴風。長嘯短歌俱浪迹。誰爲柱下誰墻東。</text>
<title>終宵劇飮。啓東言歸。</title>,<text>誰云冬夜長。一語已報曉。振衣渡冰澗。澗鳴山月小。下路自遅遅。中心轉悄悄。良晤幻夢境。宿酒醒未了。入城還世事。淸吟付林鳥。昨夜延遠明。官燭討幽眇。今朝溪頭別。雲樹入空杳。三五步相顧。跡遠心覺悄。店烟生遠郭。寺鍾落淸曉。伴吟聲自高。驚起栖山鳥。出城已迫昏。入城又侵曉。昏曉問幾時。擧目嘆過鳥。蹔開巖穴趣。旋喜囂塵少。殘雪栖古𡬾。朔風遞寒篠。回首一延佇。溪山空縈繚。三溪連淸源。二樂通深窈。登臯資幽賞。雪月爭皎皎。丘壑志相誇。名利秋毫小。劃然一長嘯。餘響振林杪。有興不知疲。莫報鷄唱曉。養素者誰子。何年栖物表。地與人俱寂。溪往而谷繚。値此山月好。煮酒酒復醥。揮麈語生平。生平此筵小。樂事良未足。有爛星垂曉。</text>
<title>獨酌梅前。復用太平軒韵。示數里子。</title>,<text>士子宣貧人未通。世間榮辱本來空。可憎鬢髮頻年白。幾减容華少日紅。名利塲中無舊雨。詩尊燭下有高風。相須文字難長得。魂夢徒勞玉磵東。</text>
<title>題梅花閤面</title>,<text>獨酌梅前酒。梅香兼入唇。澹然得我性。半日不知貧。又掃雪雪如梅。賞梅梅似雪。莫言醉眼看。醒者亦難別。又兒戱堪難叱。觸梅散似棋。雖憐花蘂减。亦愛𥠧兒爲。又老去新朋斷。相隨有古琴。雪中時一弄。春意着梅心。又人情薄似素。世味苦如荼。所以閉門坐。一塵梅下無。</text>
<title>臈梅盛開。開樽獨酌。</title>,<text>閉門公退後。不與俗人迎。待臈梅初發。如期月又明。孤琴聲自古。濁酒味還淸。意到裁詩句。句圓得我情。</text>
<title>庚午除夕</title>,<text>不期老境性還愚。兒女燈前競挽鬚。庚午遽然辛未換。家人幸爾大過無。村風爆竹先禳灾。鄕禮觴椒後到吾。三百六旬鷄唱盡。浮生默數少須臾。</text>
<title>辛未三朝</title>,<text>役役生多未拂歸。年年去益見危微。居家誰免私妻子。顧世亦無公是非。齊物論看通理直。送窮文續慰心違。最親切處時相問。不恠柴門人到稀。</text>
<title>次金煕祖大人回甲韵</title>,<text>葵心愛日日光新。六十萱榮九十春。尊所盈盈如海酒。舞庭隊隊勝花人。有南山色當筵滿。拱北星輝照屋頻。分得昇平千萬歲。祝吾親壽及他親。火棗交梨錯坐前。春風歌笛敞華筵。十千斗酒斟無盡。繞膝兒孫各獻年。</text>
<title>自寬</title>,<text>不妨門無客。看書抵日昏。殘梅堪倒酒。新菜賴加飧。鷄犬遆鳴吠。兒孫任笑喧。獨知貧亦樂。心事以詩言。</text>
<title>次李龍中回甲韵</title>,<text>致賀聲同親不親。世間希得甲回辰。杯尊遠挹星輝曜。歌笛初凝舞彩新。名在天官稱隱吏。身遊壽域近仙人。生來大抵昇平樂。如此悠長又百春。</text>
<title>靜坐松月軒</title>,<text>城市居何妨。閉門深我栖。奇文鳥印地。活盡月生溪。閤貯梅香澹。牎含竹影齊。近來尋訪斷。無客一樽携。</text>
<title>走次夢樵觀梅韵</title>,<text>枯桐按後發陽春。春在梅花雪屋新。自是靜居觀物象。不爲培植浪遊人。</text>
<title>挽李廷煕而晦</title>,<text>歸讀窩前誰更迎。庭花零落鳥悲鳴。靈山一曲玄琹上。松月虗牎夜夜情。孔融樽酒伯牙琴。滿座淸風錦繡心。往事遽然無處問。浮雲三十八光陰。公退相尋促膝言。平生知己許弟昆。今作九原靈駕發。楊州春雨哭孤魂。憐君一病再經春。那意今朝作故人。手撫兩兒仍撫昔。我淚漣漣自滿巾。玉雪高標不復攀。春風蘿月葬靑山。從今書畵琴棋席。誰與淸言誰解顔。飽得高才筆有花。吐成佳句氣如霞。將來剞劂風謠續。百眼看無一點瑕。竹愛長靑蘭愛香。工移筆下兩輝光。贈吾一幅成陳蹟。從此摩挲作不忘。獜橋夜月玉簫聲。聲徹層霄一曲淸。疑是前身王子晉。超然仙化入篷瀛。</text>
<title>閏春三月。與宗浩，步庚，汝秀，敬言，亮元。率兒輩入玉流洞玩花。</title>,<text>爲被兒童興。出門與步遅。晩山當酒席。嬌鳥遞花枝。雲物憐斜日。風流似少時。親朋各選勝。會面亦佳期。</text>
<title>洪翰林 敬謨 講退過內閣。與閣學士李 光文 命酒松亭。招諸小史。拈韵許醉。</title>,<text>春風前夜雨。花重石渠林。講席遅遅退。書香院院深。投壺留好客。行藥伴仙禽。詞賦許相醉。陪遊亦小心。</text>
<title>松石園。與李道而，王步庚，金子淑，曺汝秀，金亮元，鄭元瑞，文仲若，兪虞衡，金鎭恒共賦。</title>,<text>微醺相笑打壺歌。夷險忙然夢境過。一日偸閑猶自足。三春選勝本無多。已知物外耕田樂。慣見人間起地波。發盡好花增我减。光陰忽忽促機梭。詩老相看半酒豪。高才不啻試牛刀。寧爲陋巷謀生拙。何事要津抵死勞。當檻有光千仞石。繞園自富百株桃。床琹案帙寄吾好。胷海從今息怒濤。醉成詩句醒來刪。刪削於人自不關。爲吏嘆吾簿領苦。若仙看爾起居閑。無塵草色地還古。有閏花心春更慳。抵老獨憐如少興。胷中磊落一靑山。</text>
<title>崔別駕雲翼大人。以乙卯生。今春特蒙賜米帛之恩。而病未往受。部郞臨門宣賜。此是曠典。求詩於親知。作爲口實。以爲唯久之資。請余一言。故忘拙書呈。</title>,<text>不知不識聖人民。幸値堯天雨露均。鳩杖暮年垂素髮。篷門朝日聽丹綸。方春優老布新化。賜物當身感至仁。閭里與榮詩以壽。瓊琚非但子孫珍。</text>
<title>遇逢湖中老人於甘節軒。敬次袖中詩。仍呈楓嶽之行。自言年近八十。九入皆骨云。</title>,<text>遇見綺翁袖裡篇。瓊琚字字慰高年。星星白髮湖中客。短短靑藜地上仙。心肺幾輸皆骨釋。巾衫猶帶大池蓮。一尊奉話仍相送。洛社無期更會圓。</text>
<title>辛未閏春之晦。會于映月巖之盧三園。鄭匏翁，李道而，千君善，金子淑，王步庚，金亮元，曺汝秀，白衡仲，鄭元瑞，文仲若，吳敬言，金學淵，蔡靈伯。命酒餞春。</title>,<text>病軀須杖意還長。澹坐松林眼忽光。靜覺此園渾是翠。不知何草暗送香。詩愁脉脉桐花落。茅屋深深石氣凉。休嘆三春今已盡。一生元笑百年忙。</text>
<title>持被摛文之空院。寫懷贈松石翁。</title>,<text>西淸地自秘。人客不曾過。禁直恩暉永。樓居仙夢多。拂簾松偃盖。激石泉鳴珂。借問玉溪老。閑情較我何。</text>
<title>次柳檢書樹軒韵</title>,<text>曲曲紅欄面面石。石頭松老竹交深。居常坐卧仙如我。恐被人知不鼓琹。</text>
<title>睡起軒中偶題</title>,<text>嬌鶯喚我午眠遅。起看欄頭竹影移。夢裡遊仙詩格古。醉中揮筆字形奇。明時放曠終爲笑。要路升沉自不知。生寄死歸眞達語。苟延何必學安期。</text>
<title>直中偶吟</title>,<text>絶無人到鶴來尋。豹直方知內府深。永日看書惟不足。梧桐月上每鳴琹。</text>
<title>司戶小軒。與徐生共賦。</title>,<text>空院閉門坐。著書書滿床。花編添蜨舞。樂府補鶯簧。筆入絲欄細。硯和竹露光。標新更閱古。永日亦云忙。</text>
<title>小酉齋。與李檢書共賦。</title>,<text>禁苑啼鶯遞綿蠻。石渠流水響潺湲。風微楊柳簾紋纈。影散梧桐鶴夢閒。有酒自消心內火。無塵不染眼前山。晩因行藥循偕遍。踏破苔錢滿地斑。</text>
<title>獨坐彈琹</title>,<text>按𨨖調欲古。調古嘆無知。中曲松聲度。餘音鶴步遅。供閒忘軆倦。與老得心怡。獨坐梧桐院。泠然塵俗墮。</text>
<title>直中無聊。吟示樹軒。</title>,<text>寂寂空齋何所事。琹張書帙間投壺。淸晨凈盥薔薇露。永日閑看太極圖。只有鶴庭苔自遍。絶無人處鳥相呼。北窓半榻樽醪在。時復中之却忘吾。</text>
<title>次柳檢書韻</title>,<text>仙府本無事。羣書畵閣連。觀心如坐塑。養眼若參禪。林鳥頻窺榻。桐花落滿筵。厨人能解意。苦茗日三煎。</text>
<title>次李檢書韻</title>,<text>卧聽芭蕉梅雨零。不知斜日過閑庭。何處鳥聲爭滑滑。卽看花色入冥冥。累爲妻子生憎赤。酷愛湖山夢繞靑。欲遂初心磨以歲。農書仍續種魚經。</text>
<title>小酉齋。與柳檢書共賦。</title>,<text>繞身牙軸滿床篇。午夢醒來思入玄。院樹綠深鳩喚雨。樓簾靑纈竹生烟。天應憐此長年困。官亦許吾一日仙。流水琹中無箇事。鶴能解意到尊前。</text>
<title>次劒南韻</title>,<text>欄頭竹日凈交暉。簾幕風微漏報稀。晨漱井華醒宿醉。晩衙梧掖試生衣。心從老境無差可。病得閑居有庶幾。不解自觀聊作畫。一身以仆四書園。</text>
<title>直中徐生來訪。占韻共賦。</title>,<text>燕鶯時遞語。簟蔑午眠閑。奇法停雲模。小詩挹翠看。琹能消日熱。酒愛鎭心寒。外事何須問。箇中得自寬。</text>
<title>五月初三日。登東二樓。</title>,<text>東二樓登百尺高。片閑忘却十年勞。蝶尋竹几成幽夢。童報茶鎗息怒濤。復愛松陰凉如水。貪看書籍醉如醪。學仙之地塵何有。元亮曾吾一着豪。</text>
<title>復用前韵</title>,<text>斗祿營生計未高。力勞自慰勝心勞。家居陋巷安其樂。眼閱要津怕彼濤。數處溪山時描畫。一樓風月獨斟醪。日添鏡裏星星髮。擊劒長歌不是豪。</text>
<title>今朝持被內省。聞趙同樞伯翼以衛將守昌慶宮。感二十餘載。周旋夷險之事。隅吟一詩要和。仍祈斤正。</title>,<text>相知三十載。交道問如何。勞苦羊膓罷。波濤灧澦過。老懷餘激烈。霜髮轉蹉跎。獨按孤桐坐。引風想和歌。</text>
<title>翌朝又得一律。贈趙伯翼。</title>,<text>前塵雄憶閱星霜。水閣蓮坊路豈忘。天點感深昌慶將。仙班堪笑啓功郞。形骸蠧似書中老。日月蟻磨夢裡忙。分直禁垣非偶爾。詩篇從此續聯芳。</text>
<title>今年自昨冬至今之五月亢旱。朝家連行祈雨。繼以土龍五方祭。初十日始雨。達宵滂沱。喜不自勝。詩以識喜。</title>,<text>滿耳琳鈴遞矩簫。隨風遠近散淸寥。一宵沛澤方千里。萬姓心香撤九霄。已試土龍候暝感。旋飛石燕證於照。從今四野提秧馬。喜罷宮池蜥蜴謠。</text>
<title>吟視柳檢書</title>,<text>處獨人如夢。官閑事不忙。安貧猶有術。却老更無方。鶯語詩俱澁。竹竿興共長。微醺時弄筆。筆跡動書香。</text>
<title>夢罷獨坐</title>,<text>仙書讀罷更焚香。欲雨槐陰滿院凉。繞架千籤領玉軸。懷人一夢在山房。不須有酒論淸濁。何必裁詩較短長。與世浮沉眞晦跡。高才從古處中囊。</text>
<title>東厓丈人挽</title>,<text>昨秋秋盡叢碧社。金花酒闌泛翠樓。東厓老人來席上。白髮紅顔最風流。二十八宿胷照曜。口河詞源爭鳴球。生平志氣自磊落。所以先生不比周。不數世間壽富者。若論英爽眞寡儔。春日重巹宴纔罷。仙化一夢歸蓬丘。後輩依昂今永秘。坐風立雪無所由。虗尊素幄非昔日。自嘆人生信浮休。泣送薤歌歸何處。伏龍原頭舊眠牛。</text>
<title>司戶軒。與李護軍宜重共賦。</title>,<text>魚知避釣鳥驚機。欲遠名途合賤微。未富貴時生是贅。太酸辛處死爲歸。一杯到手心先樂。五斗折腰計已非。空歎緇塵頭變白。故山虗負碧蘿衣。</text>
<title>金君士貞新築三淸茅屋。因雨請掖垣竹梧於直中。幷詩贈之。</title>,<text>贈君雨竹碧森森。須近山牎種植深。不獨淸陰排暑氣。交情證此歲寒心。掖扉東畔尺餘桐。帶土移根及雨中。石上井邊宜處所。碧陰晴月不無功。</text>
<title>雨後獨坐軒中。金同樞，李護軍適至。拈韵共賦。</title>,<text>簾垂池閣雨過朝。更罷攤書坐寂寥。一抹晴雲凝鳳闕。三淸流水泛虹橋。不期衛將聞琹至。乘興護軍携酒邀。合席忘形聊自適。竹陰無暑共逍遙。</text>
<title>吟呈金士貞三淸新居</title>,<text>行藥經通射鵠基。種茶畦引養魚池。心機自入琹書靜。居處方知日月遅。蓮嶽白雲生變態。玉壺淸液足饒飢。從今多少塵間事。付與松陰一局棋。</text>
<title>次樹軒韻</title>,<text>朝朝來似趁衙蜂。日日吟如伏草蛬。還羡官僮無一事。竹陰深處午眠濃。</text>
<title>晩坐東樓</title>,<text>無端山雨過中庭。近夕踈簾捲八欞。不辨淸音松與水。七絃琹上助泠泠。</text>
<title>小酉樓中。與樹軒共賦。</title>,<text>院與人俱寂。竹隨地自苞。靑奴任軆倦。紅友許心交。涉世思通隱。綴文倣解嘲。居官慵懶甚。挽近事多拋。</text>
<title>寄石南茅齋</title>,<text>三淸洞府自淸新。一壑居然作主人。松上白雲松下水。行吟卧看不知貧。</text>
<title>次柳檢書寄示韵</title>,<text>榴花開落雨晴雨。鶯蜨空院自歌舞。危樓百尺駕虹橋。中有仙郞管藝圃。靑史筆硯輸西閣。小酉從今無旁午。攤飯澆書任情爲。餘事點檢花竹譜。博山時熏玉蕤香。桐陰寂寂琹心古。誰知梅福契相合。紅塵祿仕恥不數。白頭感深兩朝恩。未忍便辭三淸府。我是卄載金門吏。往往襟懷詩中取。</text>
<title>又次樹軒韵</title>,<text>空院喜無束帶苦。樓居宜晴亦宜雨。檐前颼颼萬竿竹。日對擬侔封千戶。又有溪水循階鳴。不知赫日正當午。忽夢田家開倦睫。鶴疑農人鹿疑牿。</text>
<title>偶吟贈三淸道人</title>,<text>靈襟秀朗管雲屛。行藥時過放鶴亭。莫發紫芝歌一曲。松風遠引俗人聽。</text>
<title>贈松石園主人</title>,<text>軒楹倚石夢多秋。性癖於詩死可休。見慕爭如郭有道。比隣愛此薛居州。遐情自與烟霞會。浪跡還同鶴鹿遊。採藥讀書無外事。學仙之法本來幽。</text>
<title>贈樵官王步庚</title>,<text>自處曰吾贅世翁。曩時爾亦勝花童。葩經幾讀文心古。劒錄頻看膽氣䧺。酒熟葡萄斟夜月。霜添鬢髮怨秋風。須將夢境論人事。榮辱分頭熱豈中。</text>
<title>獨坐松月軒</title>,<text>雲㙜百步內。九曲是吾家。林愛丹垂實。菜兼香有花。咿唔傳素業。紡績助生涯。靜坐圖書裡。弄琹爲正邪。</text>
<title>滯直南內言懷</title>,<text>以我無塵心。對彼堦前竹。久看還如俗。散襟臨磵腹。磵水爭喧噴。却似勢利逐。不如掩門坐。全意古書讀。</text>
<title>再疊</title>,<text>淸晨掃東閣。檐角簾四垂。危坐對方册。心中喜有師。三復不知疲。窮理亦忘飢。始知讀書樂。悔不勤自兒。</text>
<title>三疊</title>,<text>賦詩心自苦。罷詩心還悄。桐葉坐弄筆。藕杯獨斟醥。幽香聞桂花。淸音得黃鳥。呼兒更命韻。好句夕未了。</text>
<title>四疊</title>,<text>闌風吹伏雨。庚炎蒸晩欝。赤熛管二儀。紅爐煎萬物。幸値淸凉院。脩竹剪心熨。百年看一日。薄廩非爲屈。</text>
<title>五疊</title>,<text>我才我自知。爲不人下恥。名利已盟心。是非久聾耳。隨衆亦賴衆。卄載甘小史。抵老獨不泯。靑山與綠水。</text>
<title>戱題草書後</title>,<text>臨硯光回氐。伸紙住佩阿。腕鬼憑酒力。老興起微酡。枯藤垂縈紆。一拳落嵯峨。飜手迅雷過。黏毫孤雲拖。狂灑笑張顚。豪爽學東坡。神凝大娘劒。勢入子龍戈。渴驥思奔川。怒蛟爭噴波。須臾掃百幅。寂若風雨過。還恠漓漓草。變作蜿蜿蛇。能事吾愛吾。還恐化兒訶。</text>
<title>六月旬日。直中偶吟。</title>,<text>繞軒溪水坐如舡。滿地土花鋪似氊。謾畵遙山寄老興。新栽高竹結淸緣。枕邊纔幻紛紛蜨。睡裡猶聽嚖嚖蟬。吟得小詩聊破寂。傍人莫向外人傳。</text>
<title>書篆帖。偶題空紙。</title>,<text>午睡茅齋罷。竹雨聽𣽤𣽤。故人送雪藤。要我蒼史跡。鸚鵒眼凈洗。鼠鬚管更搤。欲正筆一陣。若挽弓兩石。結搆堅筋骨。齊整爭繩尺。遺法無所徵。浮雲嘆變易。秦火散一灰。不復見丘索。幸賴石鼓在。風雨半礱磔。詰屈推科斗。灑落稱飛白。上方壐自秦。典則碑傳嶧。碧落眞神造。玉筯貴心畫。李譔與陽氷。近古亦超格。龜龍及雲露。軆勢只依昔。窮極忘勞腕。探妙幾沉魄。古人貴瘦勁。今人愛光澤。書法異時俗。古學而今逆。駭俗雖爲笑。奈我成古癖。</text>
<title>臨枕流澗。戱題梧桐葉泛水。</title>,<text>我詩題桐葉。泛彼溪水流。溪水流不息。桐葉去不休。滚滚東復東。寄語到十洲。十洲多仙人。訴我紅塵愁。何當謝塵愁。飄然與共遊。</text>
<title>再疊</title>,<text>仙人非別人。修眞得天眞。忿欲一去心。雲霞共栖身。碧海三山路。緗桃四時春。去來遞鶴鹿。往往朝玉宸。我曾讀仙書。寄語願爲親。</text>
<title>近益懶漫。不出柴門。多負詩會。口占自笑。</title>,<text>在家耽獨卧。幾負賦詩期。畏熱扇頻把。隨陰席累移。微風夢蟻罷。斜日聽蟬遅。勇往溪山興。自然减少時。</text>
<title>書付松月軒</title>,<text>斗祿生涯苦此身。終敎妻子戒言貧。苔錢竹下堪消夏。麴米甕頭別有春。作畵好評具眼士。賦詩要和會心人。分排萬品天公事。豈得家家富貴均。</text>
<title>聽完兒讀詩聲。偶吟使題壁上。</title>,<text>喜聽兒輩讀詩聲。聲與凉蟬斷續淸。刀筆勞心侵老境。篠驂戱事若前生。略知孝友苟傳姓。豈敎文章又擅名。家法祗遵謹拙爾。爾能成就我歸耕。</text>
<title>六月初七日。卽松石翁生朝。有事未與筵。退步席上韻。</title>,<text>性視榮寵一羽輕。老於松石樂餘生。茶鐺再煎酪奴澹。山飯新蒸雲子明。詩律只堪供謾興。感懷應切錫嘉名。恨吾有事違傳簡。未聽高譚四坐驚。</text>
<title>獨坐司戶小軒</title>,<text>仙凡方寸異。憂樂醉醒分。松籟常疑雨。茶烟時學雲。橫床琹動水。懸壁劒生文。此樂無人識。甘爲鶴鹿群。</text>
<title>次徐潁叟韻</title>,<text>繞軒蒼竹自生凉。一曲溪聲枕外長。破寂時時如友至。不知名鳥遞來床。</text>
<title>再疊</title>,<text>高樓臨水夢魂凉。樹裡蟬聲自短長。下盡斜陽無所事。靜看香篆逗琹床。</text>
<title>大雨後獨往水聲洞</title>,<text>屐理登山欲探眞。獜橋曉色更幽新。泉聲繞壑渾疑雨。雲氣游松若有人。窮到源時幾失路。妙難畵處獨留神。天慳淸福非凡與。志在烟霞合是貧。</text>
<title>滯直西省。終日無人。占韻寫懷。</title>,<text>故舊零星幾箇存。白頭吾亦滯金門。溪聲巧遞聞蟬榻。竹色偏侵泛蟻樽。筆入硬黃摸石鼔。神凝澹墨畵山村。桐陰向晩凉風善。不省踈簾蜨逐魂。</text>
<title>不勝老炎。移坐東樓。潁叟適至。呼韻忘暑。</title>,<text>科頭跣足不爲冠。灑掃軒楹更覺寬。雲葉近垂琹几潤。蠧魚時墜簡編殘。黑甛類酒心珠醉。靑飮如氷腹果寒。何似紅爐多少客。終朝束帶嘆行難。</text>
<title>憤慨呼酒。酒酣縱筆。</title>,<text>不如意處憤難停。所以關心骨立形。半日無言仍伏枕。中宵失寐幾廵庭。與人落落懷氷白。拍案時時說劒靑。細數百年歸盡土。是非宜付醉中聽。</text>
<title>偶吟松月軒中</title>,<text>一朔依殘廩。分排朝夕艱。早年違種𡬾。晩計失耕山。未拂衣塵染。空歎鬢雪斑。安貧吾可奈。難責妻孥間。</text>
<title>獨吟</title>,<text>白髮自添首。緇塵未去身。常懷浮海志。悔作讀書人。風月生難主。漁樵夢結鄰。苦吟時廢食。排悶反傷神。</text>
<title>大雨連宵。倚樓命酒。</title>,<text>連宵雨不絶。淸絶夢難成。四座環山翠。一樓泛水聲。芸香書帙散。霞氣酒樽淸。有鶴時來去。無人更送迎。</text>
<title>値直樹軒。命韵共賦。</title>,<text>間二日番回不停。守勤書籍自勞形。苔紋凈掃鳴珂路。竹影閑移駐蹕庭。曲水通橋虹飮白。輕烟逗箔雨含靑。無人說道心中事。向晩催歸默坐聽。</text>
<title>再疊</title>,<text>甃池瀅澈磵流停。自照吾非舊日形。世故多端生白髮。仙方晩覺讀黃庭。絶無可客披心赤。好與名山寄眼靑。桐葉題詩吟不已。茶童睡熟鶴來聽。</text>
<title>流頭日。與仲老，步庚，汝秀，士執，惠卿。入水聲洞天。帶月縱吟。</title>,<text>欲躡仙蹤不辨源。猉獜橋水撼山根。半空飛沫雪如灑。一壑爭流雷共喧。▣▣徘徊鳴錦瑟。松間噴擊奏雲門。相逢此地塵何有。發盡胷中物外言。</text>
<title>命韵更酌</title>,<text>粼粼水石幾回淸。人在鈞天廣樂聲。空外一輪山月出。洞中千片浪金生。兼旬積雨炎氛失。半夜靈風酒力輕。相對樽前皆道骨。還將妙境寄詩情。</text>
<title>初秋第三日。上直昌德空闕。</title>,<text>朝日花塼過鳳車。掖扉還掩入禪如。千毫禿盡三墳字。䨥眼工存八子書。抵老許身羣玉府。自公退食一茅廬。恩山德海終何報。所以漁樵計轉踈。</text>
<title>七月七日。迎駕昌德宮。偶吟識事。</title>,<text>秋雨崇朝霽。香塵蹕路淸。筍班冠劒。鑾駕羽旄橫。恭切獻芹意。欣瞻無疾情。休言老司戶。職分報餘生。</text>
<title>是日徐潁叟，李子敬適至直中。更用前韻共賦。</title>,<text>無人起我睡。桐葉雨聲淸。推枕羣書裡。滿簾踈竹橫。穿針談古俗。斟酒得幽情。牛女河橋畔。光輝此夜生。</text>
<title>是夜又吟</title>,<text>今宵牛女去年面。脉脉情懷未盡還。烏鵲橋頭分手淚。化成秋雨灑多般。</text>
<title>雨後獨坐小酉池閣</title>,<text>蕭踈經夏竹。點綴迎秋花。書妨欲老眼。食關已動牙。松笙猶可靜。蛙鼓切憎譁。默坐吾疑畫。半簾桐影斜。</text>
<title>橫琹於枕流松下</title>,<text>絲桐調更古。松水響難分。行藥時隨鶴。枕壺常卧雲。覃覃䨥檜院。秩秩五車文。豹直雖云數。淸幽勝處群。</text>
<title>秋日。與愼敏，文哉，德新，而健，士受，士執，翼瑞，君愨，衍夫，宗浩諸寮。入水雲屛。</title>,<text>府中乞暇爲看松。木屐蕉衫擬散蹤。卄載共嘆文院吏。一生同願醉鄕封。纔尋谷口雲流地。未到山腰水瀉峰。石上蒼苔淸可坐。棋聲鳥語起吾慵。</text>
<title>睡軒適至摛文直中</title>,<text>役役緇塵自笑吾。只緣十口仰微軀。誰憐霜髮年俱幻。不恠筍膓老更癯。斜日獨聽樓下水。秋風又灑院中梧。此時邂逅眞非偶。留與談懷酒可無。</text>
<title>玉磬山房。與子淑，君善，步庚，衡仲共賦。</title>,<text>山暉向夕下亭亭。寒葉蒼苔凈小庭。半榻酒杯欣舊雨。百年人事嘆零星。烏鴉北郭頻翻影。砧杵西隣不定聽。訪爾有時乘我興。秋詩題罷眼䨥靑。</text>
<title>崔而健大夫人輓</title>,<text>驚聞壽進里。前夜晦南。舊域開䨥墓。晨星泣二男。門闌遺種德。鄰族得分甘。箇箇孫曾秀。陰功此可參。又內助東溪宅。玄風華閥傳。衿鞶遵有敎。閨闥守無專。可驗壽由德。終知子繼賢。一朝榮養棄。劒合覺心阡。</text>
<title>張主簿元一族兄大夫人洽滿八旬。晬筵謹次原韻奉呈。</title>,<text>擧室懷葵日。生朝屬橘陽。子孫成老大。歲月得悠長。人賀北堂宴。星呈南極光。萊衣有養志。何必垂銀黃。</text>
<title>辛未十月初吉。監田湖南。晨渡銅雀津。</title>,<text>烟霜銅雀路。沙澁馬行遅。十里終朝去。初程到此疲。其二山光忽淹翳。曉氣自成烟。信馬來江口。漁人橫一船。其三豆人騎寸馬。遙野去如立。相望我如彼。誰緩誰行急。其四白鷗沙共白。遵渚色難分。一曲漁翁篴。驚飛散入雲。其五乘船船似馬。騎馬又如船。不恠傍人笑。醉中事自然。其六短棹隨波去。前山忽後移。浮生同此幻。尤覺坐船時。</text>
<title>午次果川舘</title>,<text>凌晨西郭出。趁午南充飧。已遠銅津水。纔過佛石村。秋菘供野味。浦蟹伴官樽。意倦不知發。僕夫催馬喧。</text>
<title>遅遅臺</title>,<text>遅遅臺下兩行柳。十里相連萬樹齊。借問華城何處是。長安門入暮烟迷。</text>
<title>如意橋</title>,<text>如意橋頭駐馬看。敗荷殘柳不勝寒。喬山弓劒攀無處。斜日征衫淚未乹。</text>
<title>大有坪逢李仲老</title>,<text>我向華城去。爾從湖右來。途中逢太喜。馬上意難裁。數柳栖鴉集。遙空暮鴈催。欲留還不得。村遠未同杯。</text>
<title>柳川途中</title>,<text>老柳交陰上下川。數邨籬落澹生烟。不知卯酒太過量。十里甘爲馬背眠。</text>
<title>暫留天安舘</title>,<text>畵閣晝常聞。釜城孔路開。官供憎冷炙。村酒喜深杯。意到秋山澹。詩多客舍裁。且將斜日發。前站自然催。</text>
<title>薄暮自加川驛。前向成歡。道路紆回。人馬俱困。行吟自慰。</title>,<text>誤入加川十里還。素沙前去亂叢間。無邊野望星垂地。不辨橋過路出山。短僕幾愁溪渡險。羸驂重足夜行艱。喜當村口聞人語。報道成歡門已關。</text>
<title>錦江途中</title>,<text>村醪自慰遠遊情。十月霜寒䨥𡬾城。征鴈叫雲江水咽。斜陽在柳店煙平。山腰互答樵歌唱。牛背孤橫牧篴聲。忽憶錦川橋上屋。自公退食兩兒迎。</text>
<title>泛碧波舠</title>,<text>雪中搖棹似山陰。載酒頻斟好散襟。石勢巉嵓疑展畵。灘聲泠澁想聽琴。聊將此日江干興。暫慰殊方客裡心。愁殺奚奴頻向我。天寒路遠語不禁。</text>
<title>雪中踰車嶺</title>,<text>眼中活畵最宜詩。雪裡看山山更奇。斜日逢僧尋古寺。荒原立馬讀殘碑。藤飄古𡬾驚蛇悚。石隱蒼苔老獸疑。往往遊觀忘客苦。未嘆歸家鬢成絲。</text>
<title>夜宿廣亭</title>,<text>離懷一日幾時寬。不醉則愁醉則歡。野外風沙迷眼目。山中雨雪灑衣冠。長天鴈盡鄕書斷。半壁燈懸客夢寒。遙夜擁衾吟似病。僕夫恠我有時看。</text>
<title>恩津途中</title>,<text>山日欲斜還未斜。閑吟信馬不鞭加。柿林葉脫懸紅實。綿圃霜寒透白花。處處于茅男葺屋。家家載績女漚麻。江天寥廓村烟細。古木翩翩集暮鴉。</text>
<title>皇華亭</title>,<text>皇華亭下始南關。亭廢碑存茂草間。尤老記文傳竹院。同春遺筆鎭壺山。當時迎詔應頻數。此路朝天幾送還。往事烟沉無處問。樵歌牧笛去來閒。</text>
<title>宿礪山府</title>,<text>湖南初邑近民堂。似畵壺山映小塘。過峽已酣村婦酒。下鞍先卧吏人床。還愁節物多寥落。謾賦詩篇尙激昂。纖月出林砧杵動。旅牎無夢憶家鄕。</text>
<title>晩向完營</title>,<text>歇馬孤邨老柳邊。吟鞭緩向古陵前。行愁驛路風兼雨。望盡湖南地接天。橘柚霜酣連上貢。魚鹽市售互論錢。完山最是䧺都會。畵閣高臨萬戶烟。</text>
<title>登全州拱北樓</title>,<text>少時眼目老多踈。甄氏雄都若見初。湖水遠橫河漢似。舖樓高出畵圖如。軍容五十三州盛。地稅百千萬斛餘。宣化卽今明日月。繁華不减古王居。</text>
<title>金溝途中</title>,<text>十月天寒客異鄕。村杯過量亦無傷。孤城雨帶堆雲黑。遠浦帆迎落日黃。去去山容遞望眼。盤盤路勢極四膓。強將詩興登樓數。其奈鄕愁鬢自霜。</text>
<title>題泰仁有嘉齋壁上</title>,<text>南州十月水田空。落盡長亭古㟁楓。雲氣遠沉前野樹。雨聲直送滿江風。依山半掩竹扉屋。罷釣閑歸簑笠翁。往往目中當活畵。吟殘詩句句難工。</text>
<title>宿高敞六一亭</title>,<text>曙角驚殘夢。山牎不肯明。愁懷客舘集。寒粟旅衾生。吹火樽仍煖。思家詩復成。浮蹤日在路。不覺一身輕。</text>
<title>高敞逢大風</title>,<text>昨日暖如春。今朝何凌鋒。頑雲作小雨。勁風與之從。已驚捲村屋。旋看折壑松。飛塵滿天地。行人迷去蹤。矧是玄英子。籍風而鳴冬。</text>
<title>湖南途中。多堤堰貯水。兩㟁雜植松篁。以備旱乹。路出堤上。水木可愛。駐馬一賞。</title>,<text>爲旱築堤貯水深。風潭百頃逈澄心。高岒疊巘交沈影。苦竹踈松冷接陰。紋逐鴨來輕展錦。浪因魚躍細翻金。居人只解灌田利。過客多憐此一吟。</text>
<title>深憐茂長屯民之說貧。詩以慰之。</title>,<text>起看牎隙射朝㬢。復卧沉吟過數時。汲水婢寒炊飯速。擁爐僮睡煖杯遅。荒年里正先陳弊。窮峽屯民輒說飢。顧我拙無焚券手。還愧茶果遞安脾。</text>
<title>曉發茂長舘</title>,<text>絶域來千里。浮生渺一身。時時遞驛馬。夜夜夢家人。聽角非京國。聞鷄似故鄰。出門前路遠。風雪又傷神。</text>
<title>松沙途中</title>,<text>蓐食不能還飮酒。出門官路遠連堤。凌晨澹霧生江口。亂峽寒霜蹋馬蹄。樵客相逢猶帶月。村人未起只聞鷄。登程太平侵昏曉。欲記山川意亦迷。</text>
<title>留題靈光城林齋</title>,<text>山雨仍成雪。蕭蕭天正寒。行藏詩澹泊。旅况意辛酸。紅露堪三勺。白魚賴一餐。終朝遅不發。驛吏告加鞍。</text>
<title>發武靈舘</title>,<text>白雪寒山霽。靑松冷日斜。中林難進馬。上路極盤蛇。烟氣藏深谷。鷄聲知有家。登高時北望。渺渺隔京華。</text>
<title>加里驛</title>,<text>長亭指古驛。小逕入幽深。雪灑秋牟㟁。花明冬栢林。童𥠧多不識。父老有相尋。騎馬又斜日。難爲行路吟。</text>
<title>箕穎軒。次睡軒韵。</title>,<text>脩竹緣溪繞小樓。主人應得四時幽。碧岒圍座開靑眼。紅妓傳杯愧白頭。收稅須當參物議。爲官大抵察民憂。九重南顧縻宵旰。沿海頻年罕有秋。</text>
<title>務安途中</title>,<text>殊方客苦鬢霜侵。日去無人向我尋。千片浪花翻江口。一行鴈字點天心。田原漠漠斜暉下。野邑蒼蒼老樹陰。努力加餐聊自慰。鄕愁疊處最難禁。</text>
<title>到務安</title>,<text>綿城太守錦茵張。印案閒開拱海堂。盤上膾魚銀縷細。杯中瀉酒紫霞光。分憂須察遐民苦。厚祿能甘頻歲荒。過客那知治否績。村原處處極凄凉。</text>
<title>曉起綿城賓舘</title>,<text>趲程行李每侵宵。起坐孤燈更寂寥。野濶北風能走石。天寒南雪亦埋橋。重裘終日膚生粟。薄酒登時面退潮。未得家書驚歲暮。歸期默數路還遙。</text>
<title>酌酒復吟。聊遣客懷。</title>,<text>計到綿城路一千。孤燈獨坐夜如年。朔風幾困黃塵野。嶺月還愁白雪天。病骨離鄕南國滯。歸心和夢北堂懸。欲題多少來時句。爲被殘杯更索然。</text>
<title>還到箕潁軒</title>,<text>白首監田自笑予。官厨寄食計全踈。百年逆旅還爲客。千里家山未得書。驛路雪深難策馬。河氷風冽已行車。鶉衣鵠面民相聚。苦向燈前免稅畬。</text>
<title>武靈舘偶吟</title>,<text>入山霜露冷侵裘。下馬斜陽在郡樓。妙妓淸歌堪度夜。奸鄕細語欲欺秋。枕邊孤燭寒支夢。壺裡新醪醉解愁。的量公私俱便策。監田不是等閑遊。</text>
<title>松沙途中</title>,<text>山深日易暮。路險步行遅。近浦皆漁戶。無家不竹籬。樵兒牛共下。汲婦大相隨。物物生幽意。緣詩趣獨知。</text>
<title>店傭之頑蠢麤雜。令人可憎。而出門迎客。善言說辭。記其實聊題店壁。</title>,<text>蓬頭鬼面店家丁。斜日迎人競出扃。煖突無塵蒲席凈。願言今夜此居停。</text>
<title>買酒老婆。終歲勞苦於樽俎之間。而貧無完裙。見之惻然有作。</title>,<text>老婦當爐煖酒壺。笑誇酒味莫過吾。樵人賈客爭來飮。糊口終年不改襦。</text>
<title>見村間老樵之力作。感以成吟。</title>,<text>腰鎌手斧老於樵。足跡平生慣陟椒。應怕心勞甘力作。誰知爾道遠塵囂。</text>
<title>塲市中。一村夫襤褸之衣破瑣之笠。以魚換酒。不遺一錢。盡醉瞢僜而歸。歸必被妻孥之罵嗔。人亦憎老漢之沒恥。</title>,<text>賈客東西南北來。官街塲市趁朝開。可憎村老貧無襪。買盡溪魚爛醉歸。</text>
<title>咏水磑之事半工倍</title>,<text>野塏筧川瀉瀑如。任它晝夜勝磨驢。居人賴此生涯足。二石舂工一斗除。</text>
<title>鄕俗每於西成後。迎巫賽神。往往村落間簫鼓之聲不絶。</title>,<text>賽鼓鼕鼕雜笑歌。揷花小巫舞婆娑。主家老婦迎神慣。帝釋床前祝手多。</text>
<title>古之記里堠。乃我東之俗號長丞也。刻木爲形。似鬼非人。中書道里分。立於五里十里。行人之賴不些。頌以有述。</title>,<text>刻木形容極可憎。塗朱抹白髮鬅鬙。櫛風沐雨空山路。長使行人道里憑。</text>
<title>藥院進貢靑大竹。多出於淳昌，潭陽兩縣。而每年遞驛上來之數。不下五百箇。近日連路不絶。寓目發吟。</title>,<text>淳潭竹樹大如椽。上貢年年數半千。御用餘材歸百姓。京城八日萬燈懸。</text>
<title>捧糴之時。催科吏卒之橫索村里。比邑皆然。而殘民之視吏如乕。頑吏之視民如狗。不無爲官者之檢束。適因路中目擊。憤慨成吟。</title>,<text>催科頑吏到村家。先罵衰翁毒手加。不但索錢兼討酒。瞢僜歸路不勝哇。</text>
<title>溝塍間。邨兒之鞲鷂獵鶉。輒貿公厨。多見於全州途中。</title>,<text>村兒馴鷂小盈拳。玉瓜金眸鷙似鸇。獵得霜鶉何處向。官厨時食不論錢。</text>
<title>邑妓之燈前迎客。慣唱勸酒之歌。歌聲悽惻可憐。余於松沙客舘。半夜酣暢。走筆相贈。</title>,<text>松沙兒女閱人多。笑向燈前勸酒歌。不識爾能眞慰客。客愁無妨解微酡。</text>
<title>聞路傍乞兒之吹篴。篴聲甚悲凉。就而看之則吹不以口。聲從鼻出。毋論音調之成不成。成工則甚巧。以其積工。移之他術。則何事不做。而乃以鼻而乞口。豈不哀哉。</title>,<text>鶉衣行乞路傍兒。短篴尋常橫鼻吹。洽似鳴蟬不用口。蟬能飮露爾何飢。</text>
<title>賦得靈岩竹篦</title>,<text>削竹纖尖編作梳。便於理髮密還踈。東人但解靈岩出。不識元從古赫胥。</text>
<title>每歲耽羅貢柑至。則朝家頒柑試士。名曰柑製。余宿華城店舍。偶逢領柑島人。枕上口占。</title>,<text>耽羅貢果是柑子。駄得花蹄萬斛香。及到京城應試士。今年誰决壯元郞。</text>
<title>搆巢路傍。釀酒資生者。極爲可憐。而夜則騎馹往來者。叩門債炬。或達宵不絶。稚兒吐食而燃火。老夫帶睡而擔炬。小有遅緩則拳踢相加。我亦騎驛者。程道有限。不無侵夜催炬之時。心自悶憐而賦之。</title>,<text>路傍店舍夜難堪。一客驚來一炬擔。老父𥠧兒交遞出。天明以後始眠甘。</text>
<title>德平店人。工於織箱。箱之爲器。或圓或方。分五而合五。隻十而成一。眞妙品。然非男子文房中緊物。乃兒女香奩間要用。愛其制而爲之賦。</title>,<text>人言五合德平箱。妙制非圓印是方。爲物最宜環珮器。洛中兒女愛難忘。</text>
<title>咏南平扇子</title>,<text>南平扇子最佳稱。筠骨楮衣頭似僧。妙制盡歸卿相宅。炎凉進退此先憑。</text>
<title>松沙舘書贈花妓</title>,<text>四到松沙宿面多。携樽花妓夜相過。明朝分手還千里。別意葱葱奈爾何。</text>
<title>盧惠卿大夫人輓</title>,<text>久聞盧氏宅。仁德有慈闈。膝下三男秀。人間七袠稀。家庭遺儉素。靈駕棄甘肥。難慰子孫痛。楸原泣大歸。</text>
<title>冬夜呵凍一題</title>,<text>天寒柴米價相添。貧富分頭貪笑廉。煖室輕裘風雪遠。淺斟低唱晝宵兼。顧吾不耐淸寒甚。敎子胡爲利欲纖。拙亦何妨猶有樂。浮雲榮貴夢觀瞻。</text>
<title>辛未臈月。愼一之行月遊於夢樵齋。與文初，元一，君善，蓮巢，衡仲，步庚，靈甫，子淑，鎭恒共賦。</title>,<text>九街人定漏聲沈。檐月光分有雪林。屋小不妨書卷錯。夜寒還愛酒杯深。從容聽爾治家法。奔汩憐吾供職心。間阻言懷多歲暮。莫將詩句苦爲吟。</text>
<title>壬申小上元。請松石，數里賞梅。栍韻鬮字沒薺。</title>,<text>幽閑震閨閤。畏暴防如狴。君善。 專寵蘓湖林。學顚南宮米。步庚。 對食宜辛菜。薰人勝甘薺。子道。 苦心積感淚。醜顙出慙泚。善。 德配詩家妻。名存十友弟。庚。 方爛輒思灞。可佩欲濯澧。道。 賢媛儀娉娉。高士表濟濟。善。 與我起居同。沃朕方寸啓。庚。 濃艶匹毛施。磊落想房氐。道。 皠皚寒於霜。鮮娟㓗彼玼。善。 正蕊訝垂氄。橫枝驚觸牴。庚。 羞恥桃李姿。本支氷玉軆。道。 子之起鶴孝。兄也致菊悌。善。 一片含章檐。千株拱星陛。庚。 先春當占魁。破臈近薦禰。道。 上元月明期。中谷雪殘徯。善。 暗香裊爐檀。踈影纈幮䋛。庚。 遠結蓮君社。不詣花王稽。道。 瓣籹蕭后額。味醫楊妃髀。善。 蜨魂去通神。獺髓來善癠。庚。 皓奪九臯禽。斑錯七點鱧。道。 調鼎治于道。墍筐謂以禮。善。 樓笛吹莫哀。驛書寄恐泥。庚。 每惜飄譚麈。休敎傍行軧。道。 果部伯仲橘。藥經佐使苨。善。 持孤標的的。駕衆姸濔濔。庚。 灌乹仍盥垢。撿闌屢拭眯。道。 無力獨倚楂。有情深隱綮。善。 曾過籬外問。故向水邊掜。庚。 勤護視它寶。那妨被俗詆。道。 嬌軟剛者哉。貞立懦夫底。善。 惡腴全身枯。貪眞特地洗。庚。 蘭桂擬寮寀。松筠等姒娣。道。 弄珠成蓓蕾。茹鐵作根柢。善。 前生採薇夷。晩節泛舟蠡。庚。 寂若乎參禪。狎之則中醴。道。 光漏字卍牎。氣蟠文杏攦。善。 紅痕頰半潮。玉色乳䨥阺。庚。 官况稱東閣。古銘曠西邸。道。 万芳貯卓越。百媚具大抵。善。 難忘畵曲屛。易識雕短棨。庚。 多少黃昏景。延佇弦滿弤。道。</text>
<title>壬申上元夜。與完兒呼韵。</title>,<text>殘燈獨對坐無聊。却憶前年月滿橋。關外捷書猶未至。愁懷那得作良宵。</text>
<title>偶集薇園命酒</title>,<text>小軒寂寂午眠淸。鶯送西林現琓聲。社札到門晴雨好。藤枝扶我入山輕。酣觴每欲追前輩。辭賦其如愧後生。更愛孤邨三兩𡬾。餘花尙帶夕陽明。</text>
<title>羲軒小酌</title>,<text>松風犬吠磵扉開。莫恠門庭屐破苔。黃鳥尋常捫蝨坐。靑童一二問書來。當軒錦石圖全幅。代酒靈泉手自杯。除却菜田何所用。芳蘭新竹及時培。</text>
<title>題淸風五百間山房</title>,<text>我以山中事。作詩意轉幽。仙書長在案。秋夢不離樓。石老留淸福。松高擬勝流。每將不食飽。時爲貴人愁。</text>
<title>司戶軒。與士執，宗浩，學淵，聖範。燭刻賭酒。</title>,<text>白頭司戶職。堪笑啓功郞。髮與牙籤短。心同玉軸長。踈簾山雨碧。深院土花蒼。已負聽鸝約。還思酒過墻。</text>
<title>暮春初五日。與君善，步庚，子淑，而善，一芝，道而，敬言，亮元，鎭恒。入鰲泉共賦。</title>,<text>風拂看花衣上塵。玉溪遅日獨尋眞。尋常一醉無閒暇。四十六年又暮春。谷口時聞求友鳥。澗中唯見束荊人。王師未得平西報。心事搖搖涉險津。</text>
<title>翌日又集羲軒</title>,<text>澹懷唯自適。樂地在林間。邀友宜開酒。避塵合閉關。老妻慣挑菜。稚子解言山。寵辱不曾與。烟霞寄一閑。</text>
<title>與步庚，君善。次唐人韻。</title>,<text>爾居山中久。山中事莫洩。種藥田自秘。不須樊柳折。養魚池自深。莫使中池澈。閑花暎落霞。遊蜨間點雪。鄰曲任去留。不迎而不別。貧猶文自富。樽空詩不闕。日夕欣有得。四時酬佳節。</text>
<title>代人輓</title>,<text>松栢貞心水月姿。千金周急似君誰。古今難測天公事。往往仁人無子悲。蘆溝橋上壯遊還。在澗亭邊獨掩關。釣月耕雲日不足。知君未老得淸閑。少日東遊萬二峯。至今名姓籍關東。一朝笙鶴歸何處。世上空留馬鬣封。</text>
<title>洪景來，禹君則諸賊。返據定州。五月不拔。朝家命將柳孝源討之。是日捷書至。適在摛文直中。以詩識喜。時壬申四月。</title>,<text>昨夢平西想有聞。起看靑鎖曉光分。捷書際至朝廷上。樂意憑知士女群。亂賊一時歸化日。妖氛從此變祥雲。侍臣爭道天顔喜。喉院先催進賀文。</text>
<title>燈夕。謹次李學士 光文 寄示韵。</title>,<text>高樓憑望夕嵐晴。火樹銀燈次第生。閭井漸看千點合。乹坤忽入一時明。酒因簡禮傳杯數。琹到知音奏曲平。不獨佳辰庭賀近。陪遊恭識祝崗情。</text>
<title>首夏初旬。設金文初月遊於松石園中。與張元一，李仲老，池文載，千君善，鄭康伯，金樂道，金子淑，王步庚，李而善，金亮元，曺汝秀，白衡仲，愼一之，朴士執，方士行，金學淵，吳敬言，金鎭恒，白師洙。拈韵共賦。</title>,<text>入洞有雲雲滿扉。霏霏新綠小軒圍。細泉觸石還多響。幽鳥鳴牎不欲飛。盡日看書花落案。斜陽留客酒沾衣。頻來知爾山居樂。挈眷吾當早晩歸。</text>
<title>四月念日。李恭默設叢碧社於靜坐樓。與金來之，閔孝直，金文初，池蓮巢，張元一，千君善，王步庚，朴士執共賦。</title>,<text>入室勝花賞。羣兒各問年。繁華居市巷。蕭灑似林泉。公退留人醉。閑來枕石眠。臨池時弄筆。筆勢動雲烟。</text>
<title>四月念二日。識喜西平之報。置酒鰲泉南麓。與金來之，鄭大仲，李道而，金文初，千君善，池文哉，張元一，王步庚，金亮元，趙命汝，金子淑，朴汝貞，李而善，白衡仲，劉季章，金文遠，方士行，李公默，文重若，吳敬言，白師洙，金鎭恒，金一芝共賦。</title>,<text>關西一亂閙三春。花鳥名園愁殺人。昨日捷書聞是快。從今命酒莫嫌頻。凱歌休道軍中樂。聖化應淸浿上塵。少長俱來詩賦席。雅懷高興各言新。</text>
<title>西淸南廡。與士執，宗浩，學淵共賦。</title>,<text>架書三萬卷。紅綠標籤齊。獨得文心古。何妨世事違。眼波秋水凈。眉宇晩山低。每就松壇話。還同老鶴栖。</text>
<title>謹次小葒館李學士 龍秀 韻</title>,<text>坐憶溪山綠樹村。幽懷却忘滯金門。詩多分日留心草。畫費移時作意園。簟篾凉侵蒼竹色。茶鐺煎起白雲痕。官閑不妨書爲友。後舍歌呼任醉昏。</text>
<title>又次李學士 光文 韻</title>,<text>榴花紅纈箔。桐葉碧交檐。天近偏承澤。地淸却失炎。投壺爭獲馬。搜帙慣隨籤。事與官俱靜。仙樽吏得霑。</text>
<title>又次小葒館韵</title>,<text>詞臣時退講。詩罷更聽琴。寫竹留新句。倚松得古音。掖扉鈴索靜。簾幕篆烟沉。出入仙標昂。淸風自滿襟。</text>
<title>翌日又次小葒館韵</title>,<text>老驂戀愛主。棲鳥托深林。欲夢韓呑篆。詎侔戴破琹。草含風偃德。松逞歲寒心。誰識瓊琚答。寸筳起大音。附原韻簿書猶小技。諸吏摠詞林。鳥跡通奇篆。水調閱古琹。奔忙須竭力。貞固以爲心。昔日迎春陛。嘉乃聆玉音。</text>
<title>小酉齋。與宗浩，學淵共賦。</title>,<text>視家之事可移官。廉白爲高拙是安。身似三淸秋水澹。心將一片玉壺寒。靑精古法傳書綠。黃石神方學轉丹。更洗靈㙜明似月。金樽長照興無闌。</text>
<title>敬次小葒館韻</title>,<text>丹退講綠袍新。縫腋文章已動人。望重儒林宜執耳。道存書圃獨留神。一門名碩僉仰德。百世軒裳繼立身。小吏白頭親炙久。大家詩禮兩嘆眞。</text>
<title>司戶軒。與晝仕寮友。步前日小酉齋韻。</title>,<text>瀛州深處拜仙官。甞得蟠脾更安。滿地蒼苔含雨色。半簾踈竹動秋寒。還憐老我鬢邊白。却愛胎禽頂上丹。讀罷逍遙無一事。欄頭坐遣夕陽闌。</text>
<title>公退偶唫</title>,<text>坐見羲和日轉車。催人鬢髮雪霜如。頻賖酒繼連斟酒。未讀書多已看書。官亦養閑宜豹直。貧何關念足蝸廬。早知覆轍榮途繼。下里居生計不踈。</text>
<title>謹次小葒館十二辰隱現軆韵</title>,<text>才不劾鼠費廩畜。文不汗牛忝天祿。堇辨帝乕慚蒙奬。抽如濁兎悔懶讀。哦詩巧甚龍出指。貪酒却忘蛇添足。不知居諸追隙馬。亡羊歧中爭蝸角。願得猿猴如蝦蟇。枕中置鷄百年約。自是陶犬無益物。吹竽牧猪子晉學。右現軆學禮拱立苦炎熱。喘月還思踏氷足。有時氣衝開石失。束縛笑似中山獲。潛身淵底德可昂。掃影杯中疑可服。誰憐伏櫪時一鳴。胛熟光陰入跼躅。朝三暮四得失均。百年蠛蠓甕頭卜。戀主欲學菜牛誠。處卑知飽剛鬣腹。右隱軆</text>
<title>小葒館學士。以五百靑銅。酒債於伴詩諸小史。以燭刻應韻。</title>,<text>舒以長看日祗年。蓮花君子竹林賢。敢將詞賦動高興。濫費瀛州沽酒錢。</text>
<title>端陽日小集羲軒</title>,<text>生衣初試夏風凉。幾處啼鶯競短長。菜圃回穿疑野徑。柳溪隱映見山堂。半床黃卷看仍曬。一椀朱櫻薦後甞。愛爾幽居談話久。不知雨色洞門蒼。</text>
<title>羲軒。與步庚，君善。次東坡韻。</title>,<text>五畒椹熟蠶老時。檐角日漏蒼蘿帷。無人問爾山中屋。老眼癖書看無遺。有時擊壺壺盡瑣。苦吟響岩岩欲。凝神注情儼若塑。繡肚錦心反被嗤。蓬麻深谷碧陸離。杜若孤芳有誰知。文章終古化兒猜。窮厄詎能人所爲。日日看山山有雲。雲氣長與人相隨。復愛庭松高百尺。枝枝回纏女蘿絲。出洞尋路迷劇條。白日朱門多縻。不我遐棄願長遊。我誰身卑心不卑。</text>
<title>松石山房。次少陵韵。</title>,<text>至樂誰知書室住。寶泓吹起管城霧。瘦勁玉立陽氷字。乹烈秋到石田樹。松根凈無一點塵。手把秋水看到暮。七斤麻衫䨥不借。生平罕踏軒裳路。恠厭珍羞甘筍蔬。病源專在煙霞故。自憐白頭處下里。學爾常畏名聲露。</text>
<title>玉流山房。與君善，步庚次東坡韵。</title>,<text>石上之藤萬歲枯。亂壓衡門門欲倒。入門有堂堂俯水。水聲直瀉人煩惱。𡬾木森森碧滿天。六月無暑聞蟬早。共看奇文發古語。眼花雖迷心境好。回看逕雲如雪堆。莫敎兒童迎客掃。自是山中怡悅物。所以貧窮不知老。尋常書札綠生字。寂寥門巷玄懶草。此中絶無其憂大。但恨羲和奔蒼昊。</text>
<title>月影 燭刻</title>,<text>千花萬葉照皆公。始信平均造化翁。屋角簷頭移冉冉。婆娑畵意百般工。</text>
<title>漏水 燭刻</title>,<text>一刻不差奪化眞。長於秋夜短於春。五更三點丁東撤。憑此金吾許放民。</text>
<title>心 燭刻</title>,<text>堅如金石散如毛。從古權謀笑二桃。內自全貞方是則。淸看止水濁看糟。</text>
<title>蚊雷 燭刻</title>,<text>生憎蛙鼓與蠅營。又怕蚊雷若赴兵。隱耳經宵揮不去。櫻桃柳絮遞肥輕。</text>
<title>六月念日。小集羲軒。與匏翁，步庚，君善共賦。</title>,<text>坐想騎驢入劒門。劒門揷天千巖蹲。深藤老樹亂垂影。斷霞蒼𡺤遆逗痕。移來紙上滌煩襟。此意可與知者論。還思雲夢八九丸。一呑長使胷中存。又欲滄海駕八龍。飛上玉京朝至尊。凉飈際送萬松濤。恠我獨被天公恩。回看爀日大道中。貴賤揮汗爭狂奔。羲軒雖小靜有餘。萬緣一掃淸六根。</text>
<title>粉板 燭刻</title>,<text>最憐筆路滑如車。幾度磨來墨和霞。不但赫蹄遞楮用。又宜隨錄代籤牙。</text>
<title>懸鈴 燭刻</title>,<text>耳聞速如口辨醎。釘鑏聲在鐵丸函。簷頭動靜閑忙繫。代草判花聽爾監。</text>
<title>水工 燭刻</title>,<text>茶藥分煎餘事舂。奔忙無夏亦無冬。問渠吃吃終年苦。何似歸田學老農。</text>
<title>古査 燭刻</title>,<text>啄木穿來巧坎离。全身苔蝕錯靑黧。伴梅莫道生奇態。對爾還慙面凍梨。</text>
<title>禿筆 燭刻</title>,<text>細寫絲欄非兩三。日隨手裡苦無甘。霜毫禿盡棄如屣。効力深嘆白首男。</text>
<title>測雨尺 燭刻</title>,<text>累黍成毫類畫爻。移於測雨短長抄。九重宵旰關深淺。願得均分四野包。</text>
<title>六月念七日。與羲軒次東坡韵。</title>,<text>有鳥有鳥在邱隅。向人輒發催歸呼。愧我未拂東華塵。聽此黯黯銷肌膚。十口之累壯志苦。七尺肯爲斗祿驅。自慰下比則有餘。天公賦人類萬殊。烟霞定是分外物。輕肥詎可擬微軀。與爾相知歲年深。得閑不與花月孤。高軒錦席何須羡。桑戶篷樞眞不愚。是山之路車轍斷。是溪之水風波無。朝耕夜讀樂無憂。莫言兒子貧兼奴。</text>
<title>六月初伏。與匏翁，而已广，數里，蒼翁。得扇字於羲軒小樽前。</title>,<text>一夏三庚一先踐。走獸首垂禽舌卷。草枯木爛熱不勝。石爍金銷氣酷遍。南海祝融騎赤龍。白日行天鞭飛電。闌風吹起雲吐火。伏雨將來蟻酣戰。蚊雷隱耳聲。暫時不離手中扇。爀爀長嬴肆威稜。烈烈回祿助熬煎。十萬毛孔汗逬漿。大爐中間銀海眩。回想前冬雪灑屋。重裘不煖氷生硯。當時景色極寒栗。今欲得之無由便。可笑百年一大痎。寒與熱追速郵傳。</text>
<title>與君善，步庚。次老杜韻。</title>,<text>心斧欲伐心中棘。應物須當除邊餙。放存只在毫釐差。善惡辧與禍福隔。居處先從擇里仁。造次深得開卷益。東流西流迷所止。操要莫使外物逼。外物一汙靈㙜暗。暗後分明喪氣魄。高山自是抱含盡。止水元無波瀾激。瀅瀅可養天君主。駸駸應知人欲客。主客交中卒難定。䨥眼從之肓五色。制之於外安其內。有時橫逆不是厄。馨香可佩谷中蘭。霜雪獨看陵上栢。仁智會合二樂中。方寸澹澹禪同寂。一朝驅除八萬魔。靜坐自生室中白。只將丹田一直字。不數畦畛紛阡陌。</text>
<title>次宗浩夏月逃暑韻</title>,<text>匣中枯桐絃久絶。池上誰出蕤賓鐵。獨抱希音無處訴。出苦吟膓欲裂。膓欲裂酒頻呼。酒酣喝雲使下雪。陣馬風檣爭凌厲。牛鬼蛇神遞悲悅。一放秋兎勢驕健。百尺春筍誰攀折。須臾投筆發大笑。笑絶默坐萬象㓕。萬象㓕氷丸生。人皆苦熱我不熱。</text>
<title>淸風五百間山房。次老杜韻。</title>,<text>天公屈人處下里。胷中常怒滄海水。置我察察尋醉鄕。醉後往往忘甲子。可笑光陰閃石火。蠻觸何事闘閧起。靑春花色巧纈眼。白日雨聲常滿耳。出門世人多齪齪。終年讀書茅居裡。時時下庭獨相求。蒼石如我無言喜。鄰比相須文字飮。洒落襟懷雖似爾。耕煙煑石養身骨。骨瘦身健心不恥。莫訝刻舟作大癡。百年吾道貧可恃。老婦亦解桐月語。雨中勸我看山美。</text>
<title>俵俵嘆。次唐人韻。</title>,<text>君不見大道之中有楦裝。外面俵俵被衣裳。銀鞍白馬盛繁華。列肆人稱好箇郞。纓光琥珀耳耀玉。手裡扇飄欝金香。入門桓桓使令足。翠娥紅裙坐繞床。平生已慣翻覆手。自言意氣莫我當。爾莫人如蟬無口。人或譏爾蟹無膓。富貴不可驕貧賤。四時那得花滿堂。至愚者神眼孔大。一笑屢覆掌中觴。</text>
<title>省中擊鉢應韵</title>,<text>簿牒掃如葉。丞廳靜似菴。左鍾鳴畵閣。古栢散澄潭。眼嘆頻生霧。書奇愛帶嵐。歸田計未得。臥聽鴈飛南。</text>
<title>適意詞。同君善，步庚。</title>,<text>語到㘭堂芥爲舸。覆杯之水非幺麽。靜思不恠鷃笑鵬。視物莫小井中坐。一理玄玄大小均。適意渾如飮伯墮。寧爲鷦鷯草頭棲。不羡鸚鵡金籠鎖。乕據龍盤皆夢境。蠅營鳩聚競石火。百年莫誇松堅貞。一春堪賞柳裊娜。醢鷄天地走丸景。孰是爲可孰不可。五車書籍俱陳迹。莫將悲歡添老我。大抵人生寬爲貴。逍遙一篇銘於左。要津爭利魄累喪。糲飯無甘腹則果。君看滄海大艑過。一逢風浪先沒柂。</text>
<title>次樹軒聽琴韵</title>,<text>鷄人初報漏壺盈。梧桐月斜鳴琹夜。中曲徘徊七絃上。彈撥故欲遅遅下。凉飈忽作老檜濤。颼颼盡向牎間瀉。銀盤錯落大小珠。秋雨喧空秋雲▣。鍾牙已死知音絶。古調徒然▣▣▣。年華日與逝水忙。鬢髮星星紅顔謝。死生悠悠遞新舊。百年同舍等傳舍。漸覺老境苦如荼。不似芳年味啖蔗。要津波浪日生險。欲進一步還一怕。爲君更奏廣陵散。此曲駭人屢遭罵。</text>
<title>次哀江頭韵。各言其志。</title>,<text>對酒當歌歌如哭。上有鳴蟬悲度曲。回想親朋半歸土。存者無復鬢髮綠。揮刀截水水無斷。汲水灌花花謝色。細推物理人應老。靑州從事莫離側。微爾便入憂愁裏。憂愁絆身如覊勒。營生恐作撲燈蛾。揚名易爲觸網翼。進退維谷迷所止。日月胡爲駐不得。世豈有仙閒是仙。願與雲山共偃息。榮辱喚起雌黃塲。百歲紛紛庸有極。君不見貴賤盖棺同寂寞。舊墳新塚連城北。</text>
<title>立秋日。入白薇山房。</title>,<text>火雲一掃天宇濶。恠來秋氣藏肅殺。前溪忽作變徵聲。聲到耳邊慷慨發。慷慨發擊壺歌。誰知我歌膓欲折。繞壁喞喞百虫動。滿地凄凄羣芳歇。無情烏兔催代序。惟有松栢不改節。文章終古不朽名。朝問夕死方爲達。何處笙簫列華屋。幾多車馬趨城闕。獨卧空山石上雲。咏得梧桐懷中月。懷中月石上雲。百年相隨樂懷葛。</text>
<title>與大匏翁，數里子。入松石園共賦。</title>,<text>當當七尺丈夫身。可憐不過斗祿仕。彌天塵網四面張。欲脫未脫苦縻已。一飽一饑看大事。駸駸沒盡廉與恥。誰能撥此形役心。任自歸去來故里。耳邊之毛巧催白。自小而多隨年紀。中宵一嘆輒明發。又向城塵不知止。此懷轉深無處訴。唯有忘憂一物杯酒恃。</text>
<title>七夕次靑蓮韵</title>,<text>銀浦宛轉作虹霓。昨夜應空烏鵲棲。一年不與牽牛語。天孫夜夜抱杼啼。欲渡未渡河無梁。欲去不去雲如堤。今夕何夕得會面。別懷離情共悽悽。闌干星斗燦玉宇。颯沓商飈鳴金鼙。如琹如瑟歡未已。扶桑又唱黃金鷄。擧手勞勞淚和雨。灑向人間不成泥。不成泥亦稱洗車。洗車不足况駕犂。少年女兒不知愁。爭道佳節喧蘭閨。檐月乞巧針孔穿。盤瓜謾喜蛛網低。我欲辨之荒唐說。嘆無仙人上天梯。又欲乘槎泛彼漢。漢廣恐觸潮頭鯢。悄然獨坐茅堂下。月色桐影澹不齊。文潛子厚浪費辭。至今空使後人迷。君看河魁與織女。纏次只分河東西。</text>
<title>次東人韵題山堂</title>,<text>我以山中事。作詩意轉幽。仙書長在案。秋夢不離樓。石老留淸福。松高擬勝流。每將不食飽。時爲富人愁。</text>
<title>雨後次東坡韻</title>,<text>待雨待雨雲滿天。天風吹雨前山連。颯爽之氣先起我。掩卷欣然坐堂前。初看濛眛迷如霧。繼而散漫澹似煙。翻盆一沛瞥然間。水聲直作翻瀾沿。茅亭泛水疑短篷。簑衣掛壁憶長年。淸凉萬斛不期得。啾啾赤帝歸那邊。須臾日斜斂神功。彩綺銀汞潑岩巓。拂巾庭柯落餘霏。在耳檐溜猶潺湲。籬頭暮鵲刷羽毛。洞中枯卉更芊綿。三夏困炎若病鶴。一雨懷氷欲脫蟬。</text>
<title>意園行</title>,<text>茆檐睡起無與言。據床隨意作意園。意匠慘澹剡藤上。山勢先欲分卑尊。南宮水墨卽今濃。倪家林泉自昔元。蜀山丹靑徐點滴。手裡霜毫任停奔。蒼苔老樹轉岩曲。參互網川與源。引溪作池竹爲扉。繞壑烟霞澹不繁。踈楊低拂釣磯閑。蒼藤亂垂水車翻。數村籬落靜如眠。斜日想聽鷄犬喧。暢可縱眸深可息。依然坐我松月軒。無思無慮一天民。葛巾布衣古貌存。左琹右書古蕫爐。棋局投壺間酒樽。偃仰于此耕鑿此。準擬餘年歌聖恩。聖恩長與餘年永。此畵看作羲皇村。男欣女悅秋更熟。老夫無爲畢嫁昏。圖成充然掛壁面。絶勝朱甍與粉垣。一日閑情得筆端。又笑明曉赴金門。</text>
<title>赴李公默大夫人壽宴。次席上韵。</title>,<text>百祿於人有德垂。一年今日較他遅。繞堦竹長添孫本。當檻榴多結子枝。尊酒又盈稱壽後。斑衣齊舞祝山時。華筵正憶吾親老。樂意參看似獨知。</text>
<title>與羲軒，數里共賦。</title>,<text>茅亭小如傘。岩泉湊似輻。蝸居學龜縮。鹿友無人讟。及朝折露葵。並時甘飯菽。一飽動高興。淸詩題滿竹。往掃中園石。閑與雲共宿。誰知流金節。松颸凉萬斛。老妻慣紉蘭。稚子解種菊。自得考槃樂。置屋合峻谷。</text>
<title>榴花節。與寮友往謁屐翁李學士於介石亭。</title>,<text>介石亭子漢水南。漢水之光綠如藍。累石爲山碧叢叢。膚寸惹起尋常嵐。有泉紆回穿遠樹。流入亭前上下潭。映袖竹葉翠欲流。滿眼荷花紅半酣。屐翁學士是主人。矜式朝端退幽探。月佩雲冠玉筍班。書香蓮燭經筵參。一代文章握權柄。五車書籍盡咀含。自是明廷黼黻身。歸卧胡山漁樵談。我曾三淸侍筆硯。太液恩波多泓涵。至今顔髮成老蒼。拜見仙標還愧慚。何當拂衣從屐翁。躬耕土肥飮泉甘。</text>
<title>尋麻浦朴萬戶別業</title>,<text>出城十里帶朝暉。路向原頭轉翠微。孤島與雲浮更沒。短篷截水去如飛。閑看亭子依山好。富有主人不世違。席上又聞溪老語。黃花酒熟蟹初肥。</text>
<title>訪杏亭退居</title>,<text>仙籍二樓上。高名三世留。目驚風浪惡。耳斷鹿鳴呦。居遠心還近。聲應氣自求。是非終有正。寵辱莫深愁。</text>
<title>與大匏翁，羲軒，數里子。次東坡韵。</title>,<text>乕亭西畔鰲泉首。有屋如蝸藏林藪。三百羽毛生物衆。落地爲人良非偶。無憂當貴貧是福。慣看覆轍前繼後。保晩親朋惟松栢。自古名利等蒲柳。坐臥起居惟意爲。白雲靑山與之久。淸詩坐題井上梧。餘酲去漱岩中溜。天公憎我錦繡肚。夢中揮斧膓盡剖。</text>
<title>直夜與學淵次東人韵</title>,<text>官燈初上掩窓風。始解衣巾坐硯東。却掃簿書藏篋裡。分排詩料置心中。星河影動三淸近。鍾鼔聲傳九陌通。籠竹和烟溪沈月。自疑身在釣魚篷。</text>
<title>淸風五百間山房。與大匏翁，好古子，羲軒，數里，塑齋。命酒共賦。</title>,<text>白日無雨耳常雨。始覺年來老漸苦。却憶芳年騎竹友。某髮蒼然某歸土。百年人事如一日。會須觴飛三百羽。苦吟困頓抽詩膓。何如快濶開酒戶。塵愁萬斛眼底散。飮者之名稱自古。陶然一醉萬鍾輕。鳥虫詎可衮裳補。下里生長布素願。相逢盡是農桑語。兒孫不饑室婦喜。今年麥熟上下畒。聽爾此言如有助。復就松陰眠過午。</text>
<title>張德夫。卽湖南聞人。年過七十。徒步相訪於玉流精舍。拈韵共賦。</title>,<text>金風忽激宋玉悲。士之懷玉豈無思。檢履幾唱行路難。摳衣每嘆涉世危。兒童莫笑雪霜鬢。老我曾經桃李姿。水石天與洞中富。筍蔬地供妻孥饑。欣然作賦陶然醉。醉後那知醒者嗤。自有一段耳邊樂。鳥響如管蟬如絲。又有蝴蜨繞枕飛。夢中遽遽我爲誰。澗戶跫音鶴來報。南湖老人遠相追。䧺辭傑句吐如虹。渴驥風帆胷中馳。草堂今日淸風生。不覺炎氛坐中隳。</text>
<title>上候平復。元子冊封。西賊討滅。喜發於心。援筆識事。</title>,<text>回憂㓒室反明時。天祿吾東萬億垂。土賊殲殄綿國祚。邦家吉慶及民私。日臨貳極重光啓。雨足三農大有知。好是生逢堯舜世。老夫欲學少年遅。</text>
<title>白醉山齋。與君善，步庚，亮元共賦。</title>,<text>靑麻長後繞籬陰。細葉輕枝似竹林。獨卧磵扉喘暑犬。遞來簾幕喚眠禽。無錢賖酒詩還苦。若畵看山意更深。終日不聞車馬過。隣翁時有荷鋤尋。</text>
<title>意遊行</title>,<text>甃池水淸山倒見。山容澹泊山人羡。無事廵階香滿衣。戱摘庭花分貴賤。呼兒命酒邀隣叟。共詑癯骨秋更健。及健可着謝公屐。賞楓擬遊名山遍。年來慚促眼入霧。老去又怕脚生戰。九節蒲丈可支頤。復有蘿衫不以線。西山薇蕨秋正肥。那用行厨費珍膳。珍膳恐損錦繡膓。蔬食別有香積饌。寺樓須趁月似鏡。湖亭擬眺江如練。有句卽吟無酒賖。何羡党家笙簫宴。吾生貴在無拘繫。乘興以去興盡旋。世人應嗔汗漫跡。奈此烟霞情眷眷。欣然相笑一矯首。檐外遙岒遞隱見。</text>
<title>張主簿初度日。同飮社友。</title>,<text>弧辰酒食不自謀。子孫稱慶開笑眸。笑眸携孫拜萱堂。老人喜色無與侔。盈盈綠蟻酌復酌。一室和氣回九愁。折簡招友皆隣曲。隣曲自非投轄留。共圍樽所戱謔善。云是騷壇舊風流。淸風吹送蘭香遠。晩景依遅竹陰幽。合是瓊琚眞率會。不作絲管汗漫遊。祜福不已天所與。有德之家慶不休。慶不休樂長在。取兒斑衣衣白頭。翩翩悅親舞袖長。勝看豪富千金裘。非直爲君爲君母。遙挹南山光滿樓。貧何足憂賤何嘆。膝下受觴世難求。莫道今年五十四。年年今日到百秋。</text>
<title>冷井中谷</title>,<text>衆松交卧立。蒼黑不辨嶺。兩崕呀爲口。中谷貯幽景。石溜瀉淙淨。雲竇發森冷。茅棟合偃息。日夕嘯娛永。巾衫置篋笥。塵途謝形影。一揮杯中物。烟蘿心獨騁。愧我未拂衣。直欲學爾靜。</text>
<title>小集鰲泉茅齋</title>,<text>爾居山中久。謝人學玄草。蔬果足園圃。無事而及老。我累在十口。歸田計不早。奉供苦如疾。役役無昏曉。少壯年俱往。簿領心漸小。奈此烟霞癖。中夜嘆未了。</text>
<title>晩步至羲軒</title>,<text>一弓來路更嫌賖。入洞雲林畵裡斜。不盡松濤疑聽雨。半酣楓葉勝看花。塞鴻催候巷砧急。壁蟀撩人秋夢多。凈掃石壇無語坐。蒼嵐帶字句成霞。又穿樹有回徑。緣溪不正扉。短籬栖鳥集。斜日過人稀。石氣通衣冷。茶烟隔竹飛。今宵山月好。謀酒莫言歸。</text>
<title>九日在東樓鳴琹</title>,<text>未得登高飮。還愁九日心。蕭蕭聽鴈坐。悄悄憶人深。貢菊來官砌。霜楓見上林。强因寮友興。掩卷一鳴琹。</text>
<title>重陽第二日。與文初，宗浩，學淵共賦。</title>,<text>抵老周旋簿牒難。乍閑輒說舊詩壇。囊中錢乏無謀酒。府裡人來爲整冠。强把黃花愁日暮。又聽白鴈動秋寒。荒年事事俱關念。貨食一篇欲細看。</text>
<title>重陽第三日。與寮友共賦。</title>,<text>經床棋散落。鶴逕竹橫斜。苔坐宜斟酒。官居勝在家。賞楓頻寫葉。愛菊欲簪花。扶醉中園去。衣裳半帶霞。</text>
<title>重九第五夜。與讓之伴直西閣。</title>,<text>竹作回欄松作亭。亭前溪水響淸泠。山如大米法當戶。苔似靑錢㨾散庭。錯認人來窺几鶴。旋驚火拂着衣螢。官燈誰讀秋聲賦。老我無眠獨坐聽。又公廳傍水似山亭。風泛虗窓氣御泠。小院人歸燈在壁。深更酒醒雨過庭。泬寥天畔蕭蕭鴈。蒼黑林中箇箇螢。忽感年華眠不得。一聲金鑰又愁聽。</text>
<title>小集羲軒。與匏翁，而善，數里子，櫟菴，書隱，塑齋，宜章共賦。</title>,<text>老樹蕭蕭忽送風。無端山雨入庭中。卽看落葉飛還聚。更笑淸尊飮却空。溪水每臨羞髮白。楓林故傍借顔紅。藤蘿小屋猶嫌淺。復作垣墻學隱東。</text>
<title>東樓秋日。與學淵，宗浩小酌。</title>,<text>自無人往返。唯許鶴來過。聽鴈秋懷切。緣詩酒債多。香淸聯砌菊。霜醉覆墻蘿。流水床琴在。誰爲白雪歌。</text>
<title>問朴士執頭癤。適同步庚，正路，學淵。席上共賦。</title>,<text>職務秋無暇。三旬始一尋。醫方昧已久。頭癤至于今。沈嘆故人病。難爲老我心。菊花親友至。相慰酒杯深。</text>
<title>羲軒。與大匏翁。次牧隱韻。</title>,<text>老菊虗堂影更癯。香爐散帙澹如圖。秋風木落寒山下。古磵雲生老石隅。世故着身愁沐㓒。風塵迷眼奈衣朱。蕭辰病卧知誰問。日與匏翁遞據梧。</text>
<title>與步庚，君善。拈韵述懷。</title>,<text>有才無才地上落。誰爲繁華誰寂寞。萬族分派仰生成。上天陶鎔無斧鑿。大抵人生墮物欲。所以千金重然諾。若論三敎居何地。大道分明聖門托。煕皡日月卽今見。八敎箕封先禮樂。恩山德海若偏被。慚愧明時才藝薄。微忱野老獻芹似。至誠庭葵向日若。身如上林托根松。跡同摛文添料鶴。貧富一聽彼蒼天。已知心丹勝仙藥。</text>
<title>司戶軒。與仕進詩寮小酌。</title>,<text>深院無人晝景淸。風來書卷自翻輕。竹間茶熟僮猶睡。簷角日移鳥不鳴。好酒斟杯頻發笑。衰容照鏡幾回驚。涓埃莫報空成老。穀腹絲身恥聖明。</text>
<title>張主簿 元一 大夫人晬日</title>,<text>有喜斯筵設。無塵此日晴。晩榮看竹翠。高壽獻蘭生。親戚俱知會。曾玄早戒盈。貧家敵富貴。和氣一團成。</text>
<title>次王昌齡箜篌引韵。寄王步庚龍津屯行。</title>,<text>王生去泛斗尾舟。舟中先聽捕魚謳。岩楓欲酣磵鳥啾。路蒼茫遊子愁。寒潮送濤打石樓。空樂澎湃奏箜篌。紅蓼正帶白露秋。鷗鷺如人立磯頭。千崖鳴瀑百道流。五步停驂三步休。山中棗栗袖裡收。訪釋歸路又尋邱。楊根元非繁華州。灘上應有被羊裘。名利終古高士羞。水長山高合靑眸。邨逕斜日聽飯牛。石罅靈泉時潤喉。秋荒氓堪一嚘。斗斛分頭易致讐。焚券寧失兩心留。遙想此行難浪遊。憐爾貧困日疊稠。僶勉中年事兜䥐。細柳營中决勝籌。碧松亭上筆硯投。胸中韜𩎖更優優。運用經傳不外求。他時酒困與書囚。今日盡付湖山幽。玉洞商飈日颼飀。思君不見空懷憂。蔓菁初肥石上疇。新醑方蒭秋景搜。社飮獨與羲軒謀。舊友無多少日儔。談屑空餘舌本柔。茅檐坐盡月如鉤。人生離合不自由。百年堪笑等蜉蝣。嘆因斗祿身未抽。明朝又踏金馬溝。還思白戰交戈矛。醉墨縱橫好畤侯。君能回憶此時不。</text>
<title>直夜與讓之言懷</title>,<text>欲挽天河滌惱煩。靈㙜惟許主人存。養痾仍學求仙術。用拙無心與俗論。坦道端宜堅守口。深山須是不開門。麁衣糲飯甘吾分。何羡羔兒列百樽。</text>
<title>疊韵</title>,<text>到夜方休應接煩。秋心寄與古琹存。淙淙磵響寒支夢。喞喞蛩吟細入論。一院蒼凉螢度𡬾。四更虗白月當門。相將詩句仍相改。料理明朝濁酒尊。</text>
<title>直夜與文初。次李太白韵。</title>,<text>益友多資問。先自解殷盤。孔孟是嚴師。老莊卽異端。下及濂洛賢。和氣得一團。亹亹語不已。對食欲忘餐。一聽皆藥石。屢回拔燭殘。貴賤自天定。且就吾道安。始知讀書樂。可敵湖山觀。歸與子孫道。此言銘脾肝。又金商管肅殺。草樹先謝綠。烏兔奔如電。百年一瞬促。落地是苦海。塵網甚縛東。富貴雖云樂。覆轍戒相續。躁進汚靈㙜。所患兼隴蜀。大道便坦平。捷徑多回曲。不妨隱霧豹。怕彼迎風燭。</text>
<title>又次陳子昂韵</title>,<text>夜深松籟發。稷稷一掃氛。明月上斗覺。河漢正無雲。一喜蕩塵滓。再得我天君。散步不知疲。高談發爲文。短琹聊一彈。小酌與之分。庭鶴不避人。坐立欲作羣。</text>
<title>楙園。與士貞，仲老，元一，君善，士執，步庚共賦。</title>,<text>身居地僻心不僻。白茅屋布靑苔席。敎子以詩敎孫禮。詩禮究源源自昔。安貧處卑廣襟懷。節食愼言皆所適。日日坐檐架緣杞。時時弄筆床代石。張懷之草鍾王楷。常期精妙腕鬼役。又聞心經篤切磋。形於外者由其積。不嫌而仕是通隱。卄載奎瀛躡仙迹。我本龍鍾懶漫身。得與聯袂多滋益。憶昔陪遊花釣宴。感激恩波沾汰液。至今難禁喬山淚。灑向靑楓楓變赤。昨日無非夢境事。今日歡娛無主客。瓦樽舊釀綠生蟻。浦蠏新味肴間核。一笑爲詩詩寫情。情到如畵更脉脉。因君老興更斟酒。山月初生楙園夕。</text>
<title>題松石園壁上</title>,<text>華山叢叢入翠微。聞君來去疾如飛。巾裳正帶披雲濕。肌膚應因餐霞肥。如仙若僧貌更古。掃絶物累今世稀。今世稀。誰人不念兒寒妻啼饑。一床書一爐藥。滿山林木落擁扉。君不見富豪家中粟如山錢如邱不知爲樂。長爲妻孥局啣鞿。孜孜爲利安用哉。死後金銀不帶歸。</text>
<title>十月念日。風雷大作。枕上偶吟。</title>,<text>萬葉驚飛一陣風。堆雲壓屋瞥然中。電光雷響亂侵夜。雨脚雹丸交灑空。㓒室懷憂難自定。蒼天視警儘無窮。純陰用事非常事。撫枕自憐白首翁。</text>
<title>玉罄山房小酌</title>,<text>山齋寥落雪風號。故友相逢說間遭。居乏甁罌詩尙富。出無車馬趾還高。幽懷梅下交淸話。妙理爐頭煖濁醪。老興不勝杯勺困。少年許坐弄霜毫。</text>
<title>十字橋雪。飮栗陰社酒。君善貧病不來。故第八句及之。</title>,<text>隔歲相逢一語遅。滿天星斗夜分時。燈前笑謔頻斟酒。言外情懷摠入詩。多謝栗陰乘月興。不孤溪雪訪梅期。愧無周急親朋術。病卧表安復起誰。</text>
<title>直廬。次老杜秋興。八首</title>,<text>身參翰墨自成林。傑氣憑它老檜森。浮蟻小樽懷栗里。換鵞眞帖學山陰。靑春恨失燒丹術。白首端宜降火心。語到平生秋又晩。誰家頻送月中砧。其二灑墨硬黃筆勢斜。閑詩寫罷讀南華。滿庭明月凉於水。一榻淸風坐當槎。夜色沉沉催漏箭。秋聲颯颯赴兵笳。明朝準擬西山飮。先卜靑燈結細花。其三靑山話到憶玄暉。斟酒回燈興不微。露冷候虫猶自語。月明棲鵲數驚飛。性情每喜閑宵得。計活休嘆老境違。用拙百年吾道在。世間何羡足輕肥。其四輸贏復决昨宵棋。賭酒仍寬秋士悲。刀筆生涯堪送老。田園經濟嘆違時。周旋同舍情還密。坐卧忘年語更遅。軒外雲山淸我意。虫聲何事苦多思。其五淸談舌本不離山。樂意偏生樽俎間。衆妙門中多自悟。太虗室裡貴無關。棋方劇處頻爭道。詩欲圓時始解顔。抵老求閑閑不得。吏情日懶侍仙班。其六隳破愁城酒最功。是非都付一環中。踈松隔水常疑雨。老鶴逢秋欲御風。苔色偏侵深院碧。霞光斜帶曲欄紅。閑宵點檢年來事。得失悠悠信塞翁。其七簿書埋沒白渾頭。未得歸田又見秋。萬事蝟如醒亦醉。一身蚊負夢還愁。時時影吊籠中鳥。日日盟寒海上鷗。忘想休煩心內火。從前幾箇鶴揚州。其八竹林緣砌勢逶迤。欲化龍根想葛陂。溪上凉浸行藥徑。月中影亞宿禽枝。大癡古法毫端得。叔夜淸音指下移。摠是一時消遣事。名聲不肯後人垂。</text>
<title>又次放翁韵</title>,<text>玉署路通金馬門。虹橋水接鳳池源。芸香暗動觀書榻。竹氣淸生對客樽。虫語似煩歸靜寂。月弦雖細破黃昏。年年未遂漁樵計。漫賦秋詩促膝論。</text>
<title>疊韵</title>,<text>出與同官居對門。晩年何幸得源源。淸秋未乞山郞暇。直夜惟酣吏部樽。老態無端頭已白。童心不改眼生昏。候虫似解騷人感。鳴向燈前入細論。</text>
<title>三疊</title>,<text>詩道何由得正門。口河爭看倒詞源。經營摩詰畵中宅。料理孔融座上樽。歸有餘師開卷益。行無良藥發人昏。聊將此意逢君話。莫向要津汗漫論。</text>
<title>代人內挽</title>,<text>年踰七耋事無遺。雍穆閨門里閈知。敎子有方機斷手。當家遵禮案齊眉。牛眠地叶龍盤處。馬鬣封開劒合時。欲效孝榮親不待。一生風樹二賢兒。</text>
<title>伴直宗浩</title>,<text>老去相隨有麯生。排愁遺興最深情。原貧石富都歸命。陶醉屈醒豈爲名。象外煙霞心獨往。琹中流水耳還明。從吾所好何須問。浮世悠悠一夢輕。</text>
<title>敬呈華陰李學士 光文 赴燕行軒</title>,<text>有劒有劒橫在腰。寶光直射牛斗墟。常留荊卿一片心。欲渡易水應躊躇。三千威儀在箕封。莫使腥塵侵鷺車。胷羅草木鳥獸名。何用區區憑象胥。燕市誰續三戶謠。秦城久爲萬穹廬。金臺遺址倘吊古。石鼔眞本貴見初。衣冠無復聖人制。山河徒壯帝王居。皇朝陵廟等邱壠。石馬荒山草樹踈。子孫誰是李提督。第宅何處石尙書。吾東實有再造恩。不有天兵民其魚。春秋一部照肝膽。肯數八旗䧺𡱝渠。悠悠萬事夢境幻。天地綱常一線餘。中州淑氣變葷蕕。不帶蜿蟺與扶輿。蒙古部落作臣隣。貝勒諸王貌冠狙。光光釋頭毳袖狹。禮樂文物皆歸虗。當時朝元大明宮。萬國王會畵不如。銅駞依舊午門外。對此如何不欷歔。灘聲幽咽盧溝水。嶽色蒼凉醫無閭。人人久懷事葛痛。無路請纓安歸歟。公之筆鋒似神劍。一掃淫哇驚休屠。</text>
<title>次簡易集中韻示完兒</title>,<text>日夕課兒是苦心。古文輪誦間唐音。咀華正入挑燈數。尋緖宜從刻意深。書卷自然吾道在。子孫須可異端禁。少時勤學方爲用。他日文章勝積金。</text>
<title>壬申十月初四日。監屯湖南。曉渡銅津。</title>,<text>江霧呑山色。坐舡如坐天。中流迷所向。平穩信長年。</text>
<title>夜次羅錫汝華城別業</title>,<text>老柳柴門外。𥠧兒拜馬頭。爲尋故友至。相喜一宵留。菘軟籬根採。稻香山下收。離懷促膝語。不必上南樓。</text>
<title>是夜憶羅聚之。感舊一吟。</title>,<text>相知三十載。交誼弟兄間。每得論心地。同期未老閑。吾今生素髮。君已葬靑山。言語誰云隔。兒孫足代顔。</text>
<title>中底途中</title>,<text>紆回峽路勢盤蛇。高下艱辛十里過。落日寒山黃葉積。悲風古墓白楊多。時將老我緣詩興。行聽樵童信口歌。勸進征驂何所止。前村有酒可微酡。</text>
<title>成歡途中</title>,<text>成歡官道素沙長。接地遙山點點光。齒露石稜還淺水。根餘稻刈帶淸霜。店家熏鼠仍陞屋。村老耕牛繼滌塲。往往吟鞭頻駐馬。不知斜日去程忙。</text>
<title>公州途中</title>,<text>湖西穡事失今年。寡婦孤兒最可憐。荒山人掩蕭蕭屋。災歲秋無上上田。在道愁看微租急。居官誰事爲民先。至愚亦有神明眼。染指貧窮畏彼天。</text>
<title>聞壺山老吏言。憤慨成唫。</title>,<text>一欲牧民肥己臨。今之富貴㓒門尋。充丁酷與靑苗切。徵租怨隨白骨深。病在全軀保子計。憂無視國如家心。百年不見烹阿典。䨥眼精神但識金。</text>
<title>農桑盛</title>,<text>穀腹絲身在農桑。農桑不可視尋常。五畒種之十畒連。春日遅遅伐遠揚。盈筐曁箱足蠶食。繼以東作及滌塲。終知導民似風草。豊歉須在長吏良。今之牧守古田竣。無失其時歲無荒。國以賴富民亦殷。農桑之盛詎可忘。</text>
<title>戶口增</title>,<text>民如散棋收乃有。愛之則來疾必走。有德年加而歲增。無德十居空八九。流離俱是擇里人。餘存不過吠堯狗。一戒深畏水載舟。大海千頃任安否。居上遮莫視蠢蠢。蠢蠢有目亦有口。皮裏各有春秋義。牧民可無怨一婦。</text>
<title>學敎興</title>,<text>禮樂須從學敎美。所以庠序尊鄕里。鄕三物敎敎有源。邦國鄕人用之是。君君父父講大義。入以爲孝出以仕。吾道不明異端興。禮樂斯臾不去矣。蘜爲茂草關盛衰。史筆不可等閑視。勸課只在躬親先。責在守宰不在士。</text>
<title>軍政修</title>,<text>昇平不忘陰雨備。百年養當一日急。風雲動蕩指揮間。劒戟交輝擊刺習。鳴金磨旗眼耳明。號令能令水火入。相應須學常山蛇。退伏宜如秋霜蟄。非獨詰戎乃如此。所貴民和政可立。不然强兵反爲盜。城池危亡在呼吸。</text>
<title>詞訟簡</title>,<text>政煩吏從以爲奸。政簡民得以自保。無訟定在聖人訓。不外幼幼與老老。一己廉讓一邑化。頒白不應負戴道。公庭寂寂花鳥閑。訟自何由治不惱。終年吏民不相對。女能條桑男灌稻。行旅入境願爲民。不勝他邦苦懸倒。</text>
<title>奸猾息</title>,<text>君子持身必愼獨。修齊之工無自忸。貪則爲己廉益民。廉貪分頭千人目。驅令供頓死求生。奸猾勢自蕭墻伏。然後鞭仆日交加。鞭仆不足繼金木。譬如治腫未去痎。去核端在淸與肅。物阜民安奸無祟。不息自息在民牧。</text>
<title>金溝途中</title>,<text>山擁北來馬。鴈隨南去人。濕雲渾似夢。細雨靄如春。野濶多疑路。川長幾問津。今宵何處宿。爲客暗傷神。</text>
<title>古碑嘆</title>,<text>有碑立路傍。地荒無墳墓。龜趺苔半蝕。螭首雲欲吐。字字無一完。漫漶難解句。不知何代人。伐石而樹固。豊烈欲垂後。奈此風磨雨。應知子孫無。樵耕任其互。一死不復生。形骸土中付。千年如走馬。陵谷變朝暮。秦皇與漢武。此理曾不悟。當時氣盖海。天下皆仰慕。驪山樵火盡。茂陵誰復顧。寄語當世豪。此意良可取。</text>
<title>敬呈雲錦亭主使 沈能稷</title>,<text>焉用牛刀視篆閑。輕裘時步竹林間。惠從財散民懷德。威自廉生吏戢姦。琹案政淸雲錦閣。萱堂壽獻老人山。憑知闔境忘秋失。有脚春歡士女顔。</text>
<title>奉題挾鏡樓冊室畵松障子</title>,<text>文章驚世畵傳神。挾鏡樓頭一見親。早晩春臺攀桂手。慇懃先着化龍身。</text>
<title>記實井邑吏奴隊聚點</title>,<text>官門晝吹角。云點吏奴隊。戎裝俱轉借。老弱遞相代。舊韔蒿矢揷。新鞞木刃佩。叴矛折竿續。旐旂破裳繪。决拾不知方。戚揚用專昧。操鍊依何法。金鼓失進退。薄衣皆絶綿。饑面盡帶菜。羣聚小兒戱。陣勢無向背。喧笑白日亂。環視若神賽。邑宰視笑具。坐擁紅裙輩。指揮麈徒擧。號令舌尙在。天寒酒頻呼。意氣憑潤肺。自任大將威。桓桓臨鴈塞。麾下視豼䝗。傑氣生醉態。未解傍人笑。憑几發嚔咳。詰戎王政大。一日責可廢。當局良或迷。行客獨致慨。須臾散如星。村犬驚一吠。</text>
<title>泰仁舘滯雨夜唫</title>,<text>遙夜詩山獨坐吟。寒風吹雨打空林。枕邊幾入思鄕夢。燭下難爲覊客心。行李又催鷄唱後。歸期默數酒斟深。荒年穡事多關念。不覺霜華兩鬢侵。</text>
<title>高敞逢大雪</title>,<text>昨日如春今忽冬。中宵有雪滿山封。嚴凌氣色先氷磵。慄烈風威更折松。坐擁土爐煖凍足。旋呼濁酒解愁容。踏來十里行人絶。峽路猶看鳥獸蹤。</text>
<title>綿城舘</title>,<text>倦客投綿城。山日未下舂。孔目占下處。瓦舘高於峰。山水屛八疊。龍鬚席三重。狼籍喧官厨。海陸錯賓供。斟杯竹葉綠。醅甕初開封。一酌愁欲滌。再酌興已濃。老吏乘醉隙。開口輒失農。目前皆文服。甞試間不恭。令色或蹙額。租稅欲䌤縫。屯民次第訴。鶉鵠集如蜂。春夏太旱乹。濱海告年凶。靑苗枯已萎。嚴霜倐届冬。粒米不得收。流亡相繼蹤。衣單奈無綿。膓空充剝松。兒戰寒粟軆。翁悲凍梨容。乞我一斗水。活此涸魚喁。顧非私我物。半夜愁還攻。倘得專城俸。到此輕萬鍾。</text>
<title>夜宿村舍。失睡成唫。</title>,<text>渡水穿山終日行。村扉下馬亦幽情。伴燈吟卧撩詩思。隔屋滴來壓酒聲。身在他鄕聞鴈過。愁從失睡到鷄鳴。擁衾獨坐無人語。牎竹蕭蕭月又明。</text>
<title>驛馬嘆</title>,<text>孔路必置郵。傳命滯無式。官啣今察訪。沿革古丞職。參量遠近程。分排連道側。聞令疾流星。報警貴瞬息。長亭遞短亭。百里期頃刻。位田皆上上。郵卒足仰食。逸足求大宛。駿騘空冀北。銀鞍繡障泥。靑絲黃金勒。騰騰氣吐霞。獵獵步學翼。相誇爭務勝。一鬣千金直。當時盛傳稱。不謹卽遭劾。昇平爲日久。奸僞罔有極。吏縱舞弄習。馬帶玄黃色。果下與欵段。疲劣俱會得。尻骨受鞭高。四蹄立如植。遞馹疾視仇。出廐與有德。嬴甚頻卧水。驚或悚踏棘。前牽而後鞭。十步一顚踣。朝令雖云嚴。姦計日叵測。虗籍載駿骨。彌縫畏黜陟。碍過知良策。營私工掊剋。何人守是官。苦樂同家國。</text>
<title>夜次箕潁軒。聞昨冬關西賊洪景來之亂。宣川倅金益淳投降。軍官金某亦從以降之。討平之日。梟其首籍其産。妻孥並散配各邑。金之子十歲兒爲奴於本縣。使役於土司。語甚悽惻。難作客懷。呼燭一題。</title>,<text>昨冬景來亂。益淳投降書。兒父佐幕首。脅從陷城初。蒼黃死生際。魂魄火炎餘。不省綱常重。一縷晷刻徐。父死母亦竄。弟兄散屛諸。田園沒入官。家舍掘爲瀦。兒今十三歲。妹年少五予。散配相抱哭。哭聲干太虗。哭盡繼之血。斑斑灑衣裾。遠作箕城奴。心若風中旟。饑寒切於骨。服勤事小胥。小胥簿書極。從者無暇梳。役役還忘悲。應接認原居。退宿思父母。撫摩在傍如。抱衾肝膽裂。推胷時發噓。一死拚不得。殘生病百疽。飮泣燈前語。客心轉悲且。渠父罪難赦。蒙兒類枯魚。乃知一着誤。毒流子孫歟。忠憤激降賊。情曲爲憐渠。</text>
<title>次樹軒寄視韵</title>,<text>晩覺悔讀書。投筆欲廢吟。地卑而才薄。動輒戒臨深。百年流矢疾。安用惜分陰。有事則當服。無事則放心。退食斗室大。不與高門尋。彈指弄琹張。擧目來雲岒。無求亦無欲。非古亦非今。守分斷妄想。雌黃詎可侵。一累墜不得。杯酒難停斟。</text>
<title>自嘆</title>,<text>貧無立錐地。望斷耘與耕。近砌種幽蘭。庭窄不得秀。補籬蔓初長。秋來收白荳。白荳不盈掬。嘆息何所就。妻孥仰斗祿。稱貸四無售。歲暮甁罌空。坐羡東家富。本是寒素門。靑氊猶守舊。</text>
<title>彈琹松月軒中</title>,<text>園客送靑絲。焦尾繼得桐。合以作玄琹。寄我曠漠衷。何必待知音。撫之無絃同。日夕娛山水。不知遞燕鴻。山妻時勸酒。一樂在室中。</text>
<title>新自湖南歸家</title>,<text>南遊五十州。湖山眼中得。行裝橘柚香。衣帶烟霞色。歸來掩山牎。林木風號北。庭臯雖有趣。畏寒不得陟。擁爐煖濁醪。吟苦膓欲直。兒女任挽鬚。膝下遊戱極。何愁夕爨空。且喜朝有食。一室有雍穆。但欠無矜式。隨時應天機。動息得鱗翼。</text>
<title>陽月聞大雷電有感</title>,<text>暴雨嘆非時。狂雷繼發響。風力欲拔木。驅雹晦月朗。掩耳難定魄。隙電散射幌。萬竅爭吼怒。傾天而翻壤。須臾風䨓息。庭潦漲滉漭。弭災在大臣。戰兢多私想。</text>
<title>癸酉仲春。持被內閣。與伴直兩僚。次樹軒韵。</title>,<text>肅穆朱扉不脫扃。垣梧百尺直銅靑。萬籤斜整芸香散。一院尋常寶盖停。移竹每占鳩喚雨。下簾長許鶴聽經。風流還屬金門客。吏隱爭如與可亭。</text>
<title>癸酉三月念六。與劉愼敏，金士貞，池蓮巢，朴德新，朴士執，金學淵，羅聖範。到洗劒亭。命酒各賦長律。</title>,<text>流泉百道繞亭淸。散作鳴金戛玉聲。洗劍何時留勝跡。蕩春今日擅芳名。百年古窟仍開寺。萬仞遙峰更有城。小醉斜陽凭檻久。浮雲逝水揔關情。</text>
<title>仍上北岳得門字</title>,<text>鍾成元氣摠雲根。直上千尋擬劒門。縱遠目欣半日快。及高身畏暫時尊。烟晴閭井開棋局。天近星辰挹酒樽。處處春光紛錦繡。一回首處一奇言。</text>
<title>再翌日。又與北岳遊伴登仁王山。</title>,<text>金芙蓉朶揷層霄。石棧天梯踏更遙。行盡流雲封地骨。下看飛鳥度山腰。千門嫰柳新過雨。九陌高軒散退朝。欲追仙蹤無處問。何人絶頂晩吹簫。</text>
<title>春宵。次問菴 柳本學 寄示韵。</title>,<text>尋常衙退趁栖鴉。恨殺芳辰不在家。烟鎖禁川橋上柳。春深九曲洞中花。門多題鳳親朋斷。隣有浮蛆𥠧子賖。每嘆衣塵難拂去。夢魂猶自踏東華。</text>
<title>入玉流西麓。餞癸酉春。與鄭匏翁，千君善，張元一，池蓮巢，曺汝秀，王步庚，金亮元，鄭元瑞，金一芝，方士行，李而善，金子貞，李公默共賦。</title>,<text>人事須看與物齊。惜春遊隊共過溪。晴蜂故向花間閙。幽鳥遍多谷口啼。鬢雪暗添心未老。夕陽雖好眼還迷。咏歸自得風雩興。扶醉巾衫柳影低。</text>
<title>小華李學士 光文 在直內閣時。每趁風淸月白。携琹至院北松壇。撫弄一二曲。雖不解音調。然愛之甚。若自得焉。賦彈琹詩長律求和。故卽席奉呈。</title>,<text>橫琹獨對暮山蒼。流水指端生夏凉。且置宮商還有適。不拘音調亦何傷。日三講退閑無事。時一陪遊喜欲狂。又得瓊琚行可佩。百年莊誦愛難忘。</text>
<title>癸酉季夏。不勝暑困。置酒東樓。賦詩忘倦。</title>,<text>庭畔相風不動竿。滿簾桐影夏猶寒。難開蒙學心生火。耽看奇書眼生昏。酒失無時歸傲吏。詩評分日得仙官。餘酲欲漱臨池立。荷葉團團露轉盤。</text>
<title>司戶軒。與諸寮共賦。</title>,<text>桐葉扇風絺綌淸。硯池閑坐管書城。文淵寶墨虹光貫。奎壁芸香竹吹生。霜髮苦添心自老。絲綸奉讀眼先明。甘爲附尾期千里。每對蓮花愧我名。</text>
<title>秋夜飮大酉齋中</title>,<text>仙吏多從翰墨遊。三淸地秘好居樓。懷人悄悄鳴螿夕。聽雨蕭蕭落木秋。㓒室憂深難就寐。淸樽强倒爲消愁。滿庭風露徘徊處。着葉殘螢不肯流。又掖扉那得等閑遊。點檢羣書在二樓。繞檻蒼松長帶雨。滿庭黃菊不勝秋。苦吟近日緣詩瘦。誰解良宵乏酒愁。多少暮年心內事。謾題紅葉泛溪流。又徒憶少年多勝遊。正思衰境得神樓。役如蝙蝠晝兼夜。癡似蟪蛄春忘秋。甘作陳公混沌譜。閑看揚子畔牢愁。風波每起要津上。富貴誰能退急流。</text>
<title>秋日獨吟小酉池閣</title>,<text>自無人往返。猶許鶴來過。聽鴈秋懷切。緣詩酒債多。香淸連砌菊。霜醉覆墻蘿。流水床琹在。誰爲白雪歌。</text>
<title>代人挽</title>,<text>山庭花落鳥空啼。春暮西城掩小齋。琹語棋聲歸寂寞。我懷到此不勝悽。思君不見到君堂。一別千年淚滿眶。默數親朋零落盡。白頭餘日足悲凉。</text>
<title>癸酉七夕日。與步庚入水聲洞。</title>,<text>積雨晴仍好。飛泉衆壑聽。抽身百事外。會意一筇停。碧𡬾分衣白。紅塵隔眼靑。始知醫俗術。到此暫時醒。</text>
<title>歲癸酉秋七月十八日。先朝御製弘齋全書。命內閣開局鑄字所。以整理字印進。而時原任閣臣同爲監印。徧凡百八十四。而共爲一百。閣臣日進奉監工程。開局日。謹次閣學士志感韻。與前領籤李興潤，玄在德，別看役柳明杓，唱準張混，分司戶劉相祐，金義鉉，池德龜，朴允默，金洛瑞，劉泰勳，金禮元。同寓於戱之忱。</title>,<text>生生十萬字。字字帶凄凉。宛稡石渠校。重看雲漢光。聚珍今日役。飄帙舊時香。相勉勤終事。夙宵敢道忙。</text>
<title>九秋第一夜。與讓之疊大酉齋飮秋韵。</title>,<text>俄向邯鄲枕上遊。起看星斗掛岑樓。燕鴻相遞纔三日。楓菊交輝又九秋。蝸角功名難自料。楸枰勝負不須愁。誰知樽酒是靈藥。一盞入唇導氣流。又身如老蠧入書遊。詩欲圓時聳玉樓。半壁殘燈聽鴈夜。千家鳴杵授衣秋。忽驚豹直衾生冷。更把鸚杯酒遣愁。零落親朋具老大。騷壇無復舊風流。又醯鷄甕裡寄遨遊。從古榮華歎蜃樓。志氣徒然頻撫劒。光陰無奈獨悲秋。莫回枕上三更夢。翻作人間百歲愁。請看石渠橋下水。悠悠日夕不停流。又手畵金剛作卧遊。居然身入正陽樓。曇雲繞白三千界。霜葉通紅萬二秋。意賞時時緣漫興。詩譚夜夜破閑愁。西淸寮友非凡輩。我似高僧爾道流。</text>
<title>直夜謾吟</title>,<text>石渠相接玉堂西。連屋圖書▣▣棲。府裏跡同添料鶴。窓間談似討文鷄。天機暗看梅心動。畵意閑移竹影低。物理細推皆自得。吾當憂樂付詩題。</text>
<title>癸酉九月念二日乙酉。松月軒主人作關西監監。行到坡平。</title>,<text>勞心行役兩相關。騎馬登程山復山。直到坡平八十里。邨人官吏盡生顔。</text>
<title>渡臨津</title>,<text>三輔西門赤壁津。危崕面面翠生煙。長江映日明如鏡。萬葉酣霜爛似春。客子中流停棹久。行人兩㟁喚舟頻。蹔時適意眞難得。大抵光陰劇轉輪。</text>
<title>尋寶鳳山</title>,<text>登登鷲嶺界天高。避石捫蘿步步勞。夜雨忽添千澗響。靈風時起萬松濤。山雲渾白居僧衲。楓葉通紅過客袍。纔到中峰方有寺。始知心目倚樓豪。</text>
<title>到華藏寺寂默堂</title>,<text>恭王遺像儼龍顔。亞字堂空八十間。萬歲樓前觀海市。九層塔下遠塵寰。蜂房舍利僧依賴。獅座華嚴鬼秘慳。夜夜靈風吹不盡。雲旗神仗自來還。</text>
<title>夜宿烟霞堂</title>,<text>鑿山開寺杳雲端。傾國經營起浩嘆。進步極艱巖逕險。散襟通豁道塲寬。牛頭香古眞僧蹟。貝葉經殘德士看。不二門中多少事。千年留作劫灰寒。</text>
<title>內院</title>,<text>霏霏香雨浥花曇。雲破中峯映石潭。仰看棟楹無地着。坐來檀檜與天參。流傳國俗飯僧萬。又道君王禮佛三。半壁殘燈金粟影。八關祈福捴空譚。</text>
<title>恭愍王小眞。奉於僧舍小軒。奉見不勝興喟。</title>,<text>塵生寶榻閉羅帷。國破家亡往事悲。五百餘年空殿裏。四時齋飯一僧爲。</text>
<title>松京途中</title>,<text>老樹秋陰鳥雀喧。荒城立馬正黃昏。陵川變換橋遷陸。寺刹虗無墖在村。耕盡毬庭餘殿陛。穿殘石閾認臯門。至今惟有嵩陽院。長使行人欲斷魂。</text>
<title>登滿月㙜</title>,<text>荒凉松岳下。城闕入橫由。磵水疑鳴珮。風杉儼拜旒。蓬麻無殿閣。碑碣有公侯。往事吾何與。經過自起愁。</text>
<title>靑石關</title>,<text>壁皆靑石樹皆楓。十里行穿錦繡中。窮峽有村人獨往。亂山無路水回通。田間或見驅牛女。林下時逢射雉翁。我欲西遊重歎老。出關難學棄繻風。</text>
<title>葱秀舘</title>,<text>一灣流水繞峰靑。萬𡬾霜楓錦作屛。畵閣吟餘秋氣爽。玉泉漱罷晩醺醒。尋常客子留行李。奔走居人閱使星。舊日皇華朱學士。孱顔識得七分形。又葱秀舘前候吏迎。秋光指點夕陽明。山粧紅白靑黃色。磵奏宮商角徵聲。籬落相連忘地僻。甁甖有貯喜秋成。嚴程未暇漁樵話。一飯頃留又啓行。</text>
<title>過灘長橋</title>,<text>長虹卧水輿梁成。車馬晨昏渡涉平。善政莫如民不病。濟川功大使君名。</text>
<title>宿鳳山郡齋</title>,<text>孤燈挑盡夜如何。白首他鄕感歲華。十月高風邊鴈急。五更寒雨客懷多。桑弧壯志終無用。㓒室幽憂老漸加。自是奎瀛仙府吏。夢爲飛鶴到鑾坡。</text>
<title>洞仙關</title>,<text>西京要險洞仙關。一路如蛇幾繞山。隨後馬蹄鳴木末。向前人語落雲間。初攀危棧多驚魄。及到高巓始解顔。况値秋霜酣萬樹。誰將傑句破天慳。</text>
<title>舍人巖</title>,<text>如㙜如塔碧叢叢。雕琢深嗟造化工。對此叫奇堪一拜。行人誰是米南宮。</text>
<title>上黃州月波樓</title>,<text>小舟乘晩興。暫上月波樓。城雉環靑碧。峰螺漾碧流。黃雲收遠野。白鴈下高秋。勝地吟偏苦。村醪欲換裘。</text>
<title>練光亭</title>,<text>西州名勝練光亭。石壁開成錦綉屛。斜日長林秋色遠。一聲漁笛四山靑。</text>
<title>大同門</title>,<text>超然㙜下柳如烟。來泊江南江北舡。恰似湧金門外路。恨無十里滿汀蓮。</text>
<title>乙密㙜</title>,<text>乙密秋光樹樹黃。牧丹峯色入斜陽。恠來蘇小墳前路。經過無人不斷膓。</text>
<title>淸流壁</title>,<text>澄江翠壁繞層城。蕩槳鳴鞭雜晩聲。借問繁華自何代。居人猶說古東明。</text>
<title>林畔舘</title>,<text>靑樓酒肆疊魚鱗。絡繹江門汲水人。蒸豚冷麵秋正好。滿城遊俠不知貧。</text>
<title>夜宿箕城宋次立茅齋</title>,<text>他鄕客苦减腰圍。心事十居八九違。秋雨寒齋無語坐。山禽啼送不如歸。</text>
<title>發箕城</title>,<text>嘆居人事少人情。纔宿箕城又發程。馬上沈唫生百感。炎凉到此太分明。</text>
<title>㥧安途中。逢戚侄張咏而。誦傳馬上相逢無紙筆。憑君傳語報平安句。仍分韻漫成。</title>,<text>吟同叫鴈多。行嘆知人寡。相逢何太喜。共駐去來馬。其二時歌行路難。久客不無恙。草具與疲驂。誰堪留浿上。其三我愁馬向塞。爾共鴈隨陽。珍重千里路。行李勉交相。其四山驛夕飈急。江天雪意濃。俱爲關外客。還似夢中逢。其五去去殊風土。晨昏仗僕夫。旅愁如落葉。處處無時無。其六萱堂曠定省。不可任憂思。雖有南飛鴈。無因寄一紙。其七遠懷慈母憂。遊子幸無疾。報我客中事。賴君舌勝筆。其八夜夜聽鷄起。頻挑旅舘燈。鄕書無一字。安否夢難憑。其九不盡蹔時語。回鞭路更分。慇懃傳我信。𥠧子喜迎君。其十籬菊應衰謝。閤梅吐萼連。歸當邀社飮。先到玉溪傳。其十一村夕聞兒啼。念吾所嬌女。來時解呼爺。今知幾句語。其十二莫拋床上書。勤做在焚膏。以我丁寧言。見兒仔細報。其十三學羊膓九曲。來去搖心㫌。萬疊崢嶸事。入詩鳴不平。其十四風雪關河遠。臨歧幾發嘆。誰憐投木鳥。難得一枝安。</text>
<title>百祥樓</title>,<text>安州城上百祥樓。樓壓淸江一帶流。四野平分飛鳥背。萬山遙挹曲欄頭。偶過此日歌鍾競。復喜前年戰伐收。壺酒自斟相識少。斜陽徙倚賦悲秋。</text>
<title>乘醉縱筆樓頭</title>,<text>邊風捲雪送殘陽。乘醉憑欄極四望。去馬歸牛平野濶。閑雲倦鳥暮天長。城中畫角吹悲壯。客裡秋心更杳茫。狗鼠景來何足道。疆塲終古閱隋唐。又危樓百尺壯關防。薩水東流日夜忙。慧雨常從七佛寺。文虹翻作半空梁。淸川江北兵塵後。節度營中劒氣長。曾是乙支收戰處。向來笳鼓亦非常。</text>
<title>七佛寺</title>,<text>傳道七佛力。留作薩水名。溯回褰裳涉。俱滔宇文兵。誰知迷川術。不勞劒戟迎。轉危卽回安。南北路塵淸。散坐水邊㟁。老石作儀形。慈悲由濟衆。往跡讀鍾銘。</text>
<title>題安州賓舘</title>,<text>三宵不斷點兵笳。壁壘無人獨建牙。若有平時吮疽志。一城那得盡龍蛇。</text>
<title>過博川津頭</title>,<text>平沙浩浩茫無垠。糾紛蒼山入眉顰。鳥飛獸挺各亡群。塞上悲風草樹振。溝洫骨委穿鏃痕。叢藪鬼有中丸呻。墮指折脛錯沙礫。盡是彊場寄鋒身。荒原衰草染血色。極浦晨霧疑戰塵。千家萬落摠邱虗。曩日櫛比博川津。津頭上下店烟空。至今無復舊主人。</text>
<title>㺚川戰塲</title>,<text>募得三軍佐幕才。鐵衣角弓護將㙜。風雲氣色虹旗動。䨓礟威聲粉堞摧。殪盡豺狼交劒戟。燒來巢穴暗塵灰。至今城郭還如舊。幾箇遊魂化鶴廻。</text>
<title>定州</title>,<text>城裂地䨓是定州。敢將蟣蝨肆凶謀。勢如壓卵危巢覆。窮似縱魚沸鼎遊。洗劒五龍浦口水。偃旗百雉城頭樓。當時凱奏快心事。恨未從軍一戰收。</text>
<title>曉發定州</title>,<text>乹豁坤淸百戰塲。八營齊唱凱歌長。最憐無罪流民骨。一委荒原秋草霜。</text>
<title>宣川</title>,<text>淸北䧺州倚劒亭。骨山秀色繞牎欞。紅粧女妓日圍座。翠羽軍官朝滿庭。遍愛於民眉可察。無私之地耳公聽。邦人恥笑投降事。畏死益淳返伏刑。</text>
<title>曉星𡽹</title>,<text>下馬曉星𡽹。步行岩上雲。遙天眼底濶。數郡指端分。兔占逃亡屋。草深戰死墳。悽凉亂後事。多自峽中聞。</text>
<title>嘉山舘</title>,<text>殘郭蕭條帶愁雲。陰風鬼燐屢驚魂。三旬九食郡中吏。十室八空亂後村。田畒有阡生草菜。鷄豚無主散邱原。不勝掊剋民爲盜。患起廉平古未聞。</text>
<title>東林途中</title>,<text>十里東林路。萬松夾去程。殘烟生遠店。斜日掛孤城。鴈陣驚霜氣。馬蹄踏水聲。有時經戰地。秋色倍傷情。</text>
<title>曉發鐵山</title>,<text>客愁如醉復如狂。日日登程錢乏囊。旅食無時心貯火。屯田收稅鬢添霜。一身迢遞不勝苦。萬事糾紛難自強。千里關西回首地。鄕書欲寄鴈南翔。</text>
<title>凌漢山城</title>,<text>披雲高頂上。凌漢古城環。如豹村狵惡。似僧官吏閑。回溪翻作瀑。森木更藏山。自有烟霞癖。深探別世間。</text>
<title>龍川途中</title>,<text>經秋爲客憶家鄕。驛路天寒鴈叫霜。熊骨山光雲更暗。龍川地勢大還荒。茫茫海泛車牛島。瑟瑟風從靺鞨塲。極目黃蘆愁不定。嬴驂道里一千長。</text>
<title>次龍川賓舘</title>,<text>連天磧草接龍灣。射鵰胡兒拾箭還。頃刻風沙紛作雨。尋常海氣結爲山。寒烟古戍時吹角。落日邊城早掩關。杖劒登樓歌出塞。醉醇消息寂寥間。</text>
<title>過定州</title>,<text>長程倦馬惹人愁。落日經過定遠州。捲地腥風吹戰骨。白楊處處不勝秋。</text>
<title>箕城客夜。與朱文翁語到趙伯翼返櫬事。悲感成唫。</title>,<text>竹馬論交似子稀。中間世故路歧違。一巵欲奠箕城舘。借問孤魂歸未歸。洛中非獨擅風流。名動西關四十州。樑月嶺雲空夢想。百年蹤跡寄孤舟。</text>
<title>松京午正門</title>,<text>千尋樹老古城闉。公子王孫作市人。二十八陵香火斷。秋風吹動石猉獜。</text>
<title>善竹橋</title>,<text>甲第名園夢境同。操鷄搏鴨一塲空。猶餘善竹橋邊石。數點分明㤪血紅。</text>
<title>聞成川形勝。隨語成章。</title>,<text>十二峰巒色。分靑曲檻隅。樓高眞紫府。地秘較方壺。劚玉生涯潔。採金賦稅無。行尋路更遠。援筆欲移圖。</text>
<title>定遠南門。感諸景彧斬關事。偶成一詩。</title>,<text>憤激中心不顧身。斬關白日死成仁。誰知乃祖餘風在。翻作一門忠義均。</text>
<title>東省直夜。與玄士悅，金學淵。次農巖韵。</title>,<text>底事看書老更偏。文章豈爲後人傳。手攀雲漢恭趨職。跡廁奎瀛敢謂仙。應接休來方坐夜。閑忙交處自添年。醉生夢死非虗語。却愧吾身値適然。</text>
<title>灘樵李學士 魯益 購得靑邱筆帖。盖自金生以下諸筆家眞蹟。一見不勝心醉。歸與柳默窩，玄弇山，朴存齋。占韻識事。</title>,<text>靑邱筆帖分作部。上自金生無不有。棗木傳刊不足數。所貴眞跡貴於玖。內院學士購得之。愛玩朝夕置左右。淋漓墨蹟宛如昨。不覺吾生千載後。鸞翔鳳翥非一狀。專心凝眸如親受。毫端汗牛韓石峰。紙面盤龍許眉叟。退溪大楷法正直。孤山行草勢蜿蟉。千金勿傳知者知。從來筆家如城守。世間珍寶莫過此。恐學明珠無足走。昨從學士得見之。勝於夢筆欣自負。</text>
<title>與柳默窩，玄弇山，朴存齋。次豊樂醉歸啚韵。</title>,<text>野性局於官。酒戶未拓曠。東閣移豹直。西社時一望。偶讀松年畵。流涎豊泉釀。相感千載下。孤悁一滌宕。愧我勞簿牒。空對畵中狀。天地七尺軀。窄窄難俯仰。解顔尺紙上。宛與醉人向。煕皥聊自樂。痛飮而狂唱。盤桓任倒巾。扶携或遺緉。春風去來善。衣衫隨飄颺。老少如忘年。逢迎禮相抗。羡爾無拘繫。壺裡任長養。耕鑿各自力。仁政太守倡。我有有聲畵。題品同意匠。無由共歌呼。蹔得情懷放。</text>
<title>次裵同樞希碩回甲壽筵韵</title>,<text>六十年過又一年。年年喜事至如川。誰知乍隱漆園吏。不妨還爲吳市仙。佳客盈門淸福賀。斑衣繞座壽杯傳。笙歌旖旎春風裡。若斗南星光滿筵。</text>
<title>東省直中。與柳默窩，玄士悅，朴存齋，金學淵。次竹里金學士 履喬 韵。</title>,<text>皎皎東嶺月。入松復照竹。愛此葉葉光。摩挲露盈掬。徘徊無人語。有時吟自獨。歸卧茅檐下。寂寂懸燈宿。不禁秋山興。遙夜淸夢卜。荷衣與釣竿。暫喜初心復。又被鷄唱曉。餘杯且自覆。攬衣趨東華。東華路已熟。</text>
<title>鑄所廳畔。以小盆貯水。中植小恠石。養寸鮒十餘。游泳其中。以資諸學士飯頃茶暇之賞玩賦咏。適次楓臯金學士 祖淳 韵。</title>,<text>樽中有酒膾思吳。誰送寸鱗盆作湖。繞石隱萍如避餌。吐星蹴水似煎醐。孝心仍起休徵鯉。奇術憑嘆元放鱸。佐理卽今須彈力。諸公擬看渭濱圖。</text>
<title>謹次諸學士餞甲戌春韵</title>,<text>餞春東閣上。石首薦杯行。繞院扶踈樹。遷槁睍睆鶯。人悲將老態。花謝可憐名。脉脉欄頭坐。還如送客情。</text>
<title>御製畢印後。書感示弇山，默窩。</title>,<text>百帙煌煌若模天。六經以後繼斯篇。先王治法曾躬覩。前聖遺䂓並壽傳。西掖校書如昨日。東司告印已過年。從今八域人皆誦。禮樂三千更燦然。</text>
<title>甲戌早秋。與劉愼敏，金士貞，池蓮巢，崔而健，朴德新，朴德哉，朴士執，鄭衍夫，金學淵，羅聖範諸寮。入星壇左崗。流觴共賦。</title>,<text>伴人淸曉入山秋。翠壁丹崖到處幽。移席煙蘿深翳日。脫巾風瀑自梳頭。笑看棋局輸贏事。醉逐觥船曲折流。半日不知城市囂。催歸鳥喚却生愁。</text>
<title>西院置酒縱筆</title>,<text>舌根柔滑好論山。杯酒從容几案間。卯仕簿書渾一掃。午眠鶯語亦相關。桐陰苒苒移簾額。苔髮蒼蒼點石顔。寮友晩來香滿袖。聽詑三講陪仙班。</text>
<title>首夏入薇原。與張主簿，王哨官，金子淑，方士行，金一芝，金亮元共飮。</title>,<text>篷麻磵戶綠。一徑屢回迷。黃鳥出林語。朱櫻過雨肥。鳩筇聞是健。杯羽得縱飛。白眼俱無俗。紅塵不上衣。</text>
<title>省中得喜雨。置酒共賦。</title>,<text>卧聽啾啾鳥。掖扉日欲昏。小池淸似鏡。雙檜儼如門。當酒戒無失。羣居貴少言。旱餘相與賀。喜雨共深樽。</text>
<title>列聖御製續印告完。諸閣臣夙入暮退。無日或曠。迄今甲戌季夏二十日止。朞月周旋。行將散矣。聊述抒感。謹次原韵。</title>,<text>聚珍財內下。日散千金餘。精緻百工役。光輝一部書。未遅翻歲訖。共嘆會時踈。治任情何極。瓊凾奉若初。</text>
<title>奉藏弘齋全書于鼎足山城。贈陪往寮友朴士執，金學淵。</title>,<text>雲漢翻成百帙書。羣工終事戒如初。分藏鼎足山城裏。夜夜虹光射斗墟。霜落蒹葭鴈叫群。孤城斜日遠笳聞。秋懷到此裁難得。須向江村盡意醺。又羡爾西遊興。甲津好泛舟。心期應冲漠。眼界得淸幽。試問摩尼色。何如華嶽秋。暝搜皆妙句。留待錦囊收。</text>
<title>甲戌除夕</title>,<text>四十九年將到時。五更三點故遅遅。田園未遂身先老。書劒何成歲又移。頹卧自憐無酒我。笑喧還羡擲蒱兒。不眠默數經來事。蘧玉知非亦可追。</text>
<title>乙亥元朝</title>,<text>身從落地聽天公。不數人間達與窮。今古乍分譚笑際。悲歡亟遞醉醒中。寒消老屋經冬雪。暖拂前林送夜風。最喜親朋俱有子。元朝相續問衰翁。</text>
<title>人日</title>,<text>東風吹拂上林春。消盡長安雪屋貧。天意靄然回萬物。王言鄭重賑窮人。祈農已喜呈三白。晩食方知勝八珍。家國昇平無一事。餘生不願葛懷民。</text>
<title>第八日</title>,<text>炊飯辛勤日再爲。幸無憂苦亦云奇。代耕職業追何悔。食氣神方恨未知。社友傳書頻起興。家人笑我苦唫詩。酒禁可解豊登後。佇待南風麥熟時。</text>
<title>第十日</title>,<text>茅屋依山不到塵。退公時作夢羲人。床書勤課兒童倦。祿米分周故舊貧。回磵雪消苔變綠。短檐日暖鳥鳴春。弟兄一室塤箎樂。荊樹和風氣象新。</text>
<title>小上元</title>,<text>鬢髮零星齒更踈。食貧半百困如初。羡他蟬腹還無術。愛我蝸廬不妨居。默會湖山閑作畵。罕言塵俗好看書。庭林日暖春禽喚。老父愁懷自破除。</text>
<title>上元夜。因無酒廢踏橋。擁衾一唫。</title>,<text>自笑佳辰老興摧。擁衾猶惜漏聲催。家童盡許聽鍾去。隣友相誇踏月來。石戰通宵闐巷陌。笙歌幾處咽樓㙜。若過今夜渾如夢。只恨燈前少一杯。</text>
<title>上元翌日。朝廷賀上候平復於仁政殿庭。獲覩盛儀。不勝歡忭。歸以識喜。</title>,<text>沛澤今朝八域頒。太醫奏效聖躬安。彤庭劒珮千官賀。紫陌笙歌萬姓歡。和氣喜從來眼界。憂愁無復上眉端。又聞麥信春先好。期必酒杯似海寬。</text>
<title>上元後三日。唫示家人。</title>,<text>報道良辰過上元。光陰超忽不堪論。閑愁日遣南宮畵。春恨塵生北海樽。退食自公探蠧簡。無人訪我掩柴門。妻兒休恠爲官薄。老死昇平是國恩。</text>
<title>次野航寄示韵</title>,<text>讀罷鯤魚化北溟。床琹更按彈湘靈。風輕野馬浮天遠。雪盡春峰繞屋靑。屐爲登山頻去齒。席因迎客累穿徑。朝檐喜聞査査鵲。社友新詩得爾馨。</text>
<title>次寮友相酬韵</title>,<text>不合時宜太似村。衆中難擇淺深言。但將遊蜨來欹枕。且許春風入掩門。兒厭課程探局戲。妻愁醉嘔洗衣痕。始知老境聾非病。一掃耳邊俚俗喧。</text>
<title>題松月軒</title>,<text>百年元是夢中身。何事憂愁苦着人。薄宦自如歉歲荐。窮交無賴告饑頻。輪囷氣結仍成癖。惻隱心多未濟貧。寄語東君均雨露。好花遍種水西隣。</text>
<title>次前韵寄野航</title>,<text>酣於名利累於身。今世難逢物外人。老去讀書燈下廢。春來謀酒室中頻。自嘆斗祿終爲辱。誰保初心久處貧。高掛山居啚一幅。閉門時作意遊隣。</text>
<title>仲春初吉。晏起軒中。口占長律。</title>,<text>檐頭喜鵲百般鳴。晏起樽醪一笑傾。新菜甞來添口爽。春衣換着覺身輕。功名不入幽人室。節序推看造物情。惟恨老來朋輩少。溪山誰與話餘生。</text>
<title>第三日於園中謾賦</title>,<text>一室安閒受福淸。歸來賦就學淵明。時從社友閑愁遣。每與家兒疑義評。歐率碑摸雷破字。中郞琹貴爨餘聲。不知朝市升沉事。點檢園林扶杖行。</text>
<title>第五日室中口占</title>,<text>十口累移邱壑情。折腰黽勉事簪纓。苦知此日愁多病。悔未當年學養生。酒戶漸從壺裏减。鬢華偏惜鏡中明。物猜人忌文章手。莫恠詩膓鳴不平。</text>
<title>早起治圃。有懷社友。</title>,<text>社友春來狂有餘。相逢俱是病相如。關禁無奈澆愁酒。養懶時看引睡書。輕世詩多焚舊草。荒年食乏種新蔬。已知造物猜人興。花鳥西園莫起予。</text>
<title>次北社諸朋送趙子翊之江界幕府韵</title>,<text>杏花欲綻雨知時。燕遞鴻歸節物宜。斜日柴門堪送客。暮春深巷更來誰。流年恨積昭顔失。漫興詩多卛口爲。嗟我苦遭無酒世。醉鄕時到夢中奇。</text>
<title>次好古齋直廬韵</title>,<text>微君那得我言深。公退柴門相與臨。蔬食卽今看大事。田園何日遂初心。催花雨裏頻成夢。無酒人間欲癈吟。歉歲救荒還沒策。良方時向古書尋。</text>
<title>次仲獜杞菊軒小集韵</title>,<text>芳園不醉亦無歸。少日花前幾典衣。到處春遊爭汗漫。滿腔詩思更精微。良辰輒與東流逝。佳會還幷故舊稀。堪笑身如遼野鶴。騷壇斜▣一回飛。</text>
<title>伴琹齋偶吟</title>,<text>默坐終朝入定如。愛閑之故世相踈。烟霞有癖心還古。寵辱無關軆自舒。五粒松求荒歲藥。三尸經讀道家書。誰知窮巷柴門內。任毒輪回不虗。</text>
<title>次效姜齋小集韵</title>,<text>䨥扇九曲洞。一雨四山靑。胷豁呑雲夢。年荒失酒星。幽懷琹自語。老態鶴同形。好友書中在。終朝不下庭。</text>
<title>代人輓</title>,<text>有德必爲壽。唯公受福專。風流餘老境。雨露自芳年。守拙人何誨。居家孝以傳。後生多可則。揮淚撰哀篇。</text>
<title>酒因歲饑而絶飮。人爲衰憒而斷尋。閑門獨坐。無以爲懷。聊賦一詩以自慰。忘陋要和於玉磬淸座。庸博一粲。</title>,<text>眼昏頭白任蹉跎。欲挽流光竟奈何。春色於人元不足。詩情無酒孰爲多。閉門吾獨銷高興。出谷鶯能作舊歌。恠底化翁如解意。故敎歡伯夢中酡。</text>
<title>雨後</title>,<text>老態還憐與物春。淸明節近換衣新。營生未免從今俗。習氣猶存語古人。白社論詩多後輩。朱門經事似前身。風雩有興携筇出。溪柳山花雨洗塵。</text>
<title>東二樓。次味腴齋小集韵。</title>,<text>添料戎垣吏。棲身金馬門。竹新承雨澤。樅老庇霜根。行藥徑隨鶴。報時童代猿。恩波流不盡。此地是仙源。</text>
<title>書松月軒中</title>,<text>我不尋人去。人無與我尋。蒼苔生澗戶。春鳥語庭林。枕石多幽夢。看書得古心。非爲城市隱。自樂閉門深。</text>
<title>贈劉仲獜</title>,<text>吾道端宜去不如。事情尤合熟生踈。安其地處無煩惱。好是天機自發舒。腔裏可存千古事。燈前須讀十年書。陳言豈補心中友。或恐他時學器虗。</text>
<title>訪王步庚。路遇西㙜詩伴於角亭上。歸步原韵。</title>,<text>荒年計活我愁深。咫尺西㙜癈一臨。黃鳥難禁傾酒興。白頭先發惜春心。不如歸作華胥夢。無賴時爲梁甫吟。老去漸知詩格苦。踏靑才子莫吾尋。</text>
<title>偶吟破愁</title>,<text>今春太寂寞。何日盛繁華。廊廟急荒政。長安無酒家。健歸鶯喚友。興付蜨尋花。幸値知時雨。分庭種菜瓜。</text>
<title>數里書齋。逢金士元，張元一，曹汝秀，朴士執，金文初共賦。</title>,<text>花開花落興無新。不妨荒年疾似輪。棗葉初生知近夏。梅仁方大欲殘春。睡餘偶到依山屋。意外欣逢隔歲人。且喜麥登前夜雨。貧家共洗釜中塵。</text>
<title>開軒獨坐</title>,<text>雨後春山入小扃。白頭還恠眼逾靑。對妻故讀劉伶傳。敎子頻言寗戚經。堪笑浮生俱物役。歷論當世幾人醒。樽前不問明朝事。此理分明養性靈。</text>
<title>餞乙亥春於梅洞金氏園中</title>,<text>不識何心憾慨來。飛花滿地餞筵開。光陰自是堂堂去。風雨兼之故故催。爲惜芳辰人易老。終知好事物隨猜。斜陽冉冉留無術。欲贈詩篇愧不才。</text>
<title>直夜寓懷</title>,<text>憶昔仙桃和露栽。畵欄東畔趁春開。鴻臚唱引鵷班入。鸞蹕聲傳鳳輦來。法醞時頒前席醉。賡詩頻下近臣催。白頭不盡餘生感。坐見飛花落滿苔。</text>
<title>四月初一日。伴直宗浩。</title>,<text>迎春庭下侍。追憶隔前生。少日被陶化。微臣愧育英。事隨春夢幻。心入鬢霜驚。寂寂東樓坐。羣書圍作城。</text>
<title>乙亥八月二十八日。慈堂七十六歲晬辰也。社友羲軒千君君善病未赴筵。賦萱屮介壽。與張元一，鄭康伯，王步庚，盧惠卿。共次原韻識喜。</title>,<text>天地恩同大德生。怡愉情並樂歡情。壽筵雙挹光山斗。觥算多從計兆京。堂上春風垂髮白。眉端秋水見神淸。斑衣舞遍南垓處。火棗冰梨暎案明。又蟠桃初熟倚欄枝。金露光輝暎日滋。淸福人間方是貴。慈恩世上獨知私。三千獻壽歡無極。五十衣斑學小癡。從此年年添吉慶。子孫添祿室家宜。又中秋屋角照狐南。萱屮堂前宿潤含。分與子孫爭佩賀。明年今日祝多男。又賓朋來賦祝山篇。讀進簾幃啓粲然。繞膝兒孫齊獻壽。歡聲喜氣勝繁絃。</text>
<title>乙亥秋盡日東二樓。與閣寮共飮。</title>,<text>悲秋秋又盡。從此不登樓。玉社懷人切。金門擁簿愁。霜寒聞鴈急。水落斷溪流。自有雲山興。時時入夢遊。</text>
<title>再疊</title>,<text>爲惜三秋晩。西風人在樓。欲將今夕飮。誰解此時愁。節物忽云變。年華無奈流。感懷非一二。衰境少佳遊。</text>
<title>三疊</title>,<text>蕭蕭鴻鴈急。斜日下高樓。欲盡餘杯醉。還如送客愁。人情共嘆老。節序誰回流。可愛堦前菊。留君秉燭遊。</text>
<title>直夜。與宗浩，仲麟共賦。</title>,<text>霜寒鴈叫侶。白月照紅亭。老我心披赤。愛君年尙靑。今宵懷舊雨。前輩嘆零星。綾被秋宵冷。慇懃與論經。</text>
<title>再疊</title>,<text>忽見屛間畵。漁樵憶野亭。菊花生月白。竹葉倒杯靑。搖落砧鳴夜。徘徊鴈叫星。田園未遂計。空註相牛經。</text>
<title>三疊</title>,<text>草樹鳴秋葉。綾廬似磵亭。生涯添髮白。山話入詩靑。霜肅驚鴻鴈。天寒動月星。有懷淸不寐。遙夜讀殘經。</text>
<title>有懷寄西社親朋</title>,<text>老興秋來尙浩然。壺觴故近菊花邊。今古轉眄成千載。憂樂分頭少百年。死後人人歸有地。生前事事任聽天。相逢則喜離何怨。世道元如聚散烟。</text>
<title>獨坐松月軒</title>,<text>寥寥門巷靜。古屋一床書。葉落寒霜後。鴈高秋夢餘。敎兒課未篤。爲吏計全踈。惠子亦多事。何須分我魚。</text>
<title>直夜。與宗浩，仲麟共唫。</title>,<text>賦命元分達與窮。何須悻悻熱於中。要津未必無驚浪。下里還能有古風。捫蝨譚憐燒燭短。聽鷄飮覺倒樽空。共緣愁惱頭渾白。悔不當時學六通。</text>
<title>梅下。與宗浩，仲麟對酌。</title>,<text>獨愛寒梅樹。還同老子期。不嫌埋雪屋。相媚弄珠枝。脩夜眠應少。殘年興不衰。何煩驢背訪。自得灞橋詩。</text>
<title>次羲翁重陽獨居韵 三首</title>,<text>定交誰復踐鷄壇。貧富分頭換五官。薄宦藏名憐鄭虔。單衾寄睡學陳摶。處人察察方爲患。顧世汶汶可以安。憂樂何須掛老境。南華一部近來看。一生豈道百年賖。覺得無涯隨有涯。愁處要當思竹葉。貧居恨未見蒲花。古來聲價知猜物。空使文章費咀華。不改童心身已老。誰能修養服河車。世味辛酸累飽徑。浮生半百若居停。勝花顔髮殘秋葉。騎竹親朋散曉星。坐想岩楓某處赤。病吟詩句幾山靑。有時獨向薇原下。松石依然繞一亭。</text>
<title>金子淑內輓</title>,<text>久聞詩禮宅。淑德著中閨。靜好偕琹御。柔和擧案齊。仙期九鹿挽。九鹿山名 靈駕四兒啼。難慰白頭客。鼓盆歌正悽。</text>
<title>枕上口占</title>,<text>仁德於人可據依。百年吾道在衡扉。養閑深得居家好。學古何妨與世違。谷有幽蘭風送馥。山藏美玉日生輝。詩書付與兒孫業。餘事琹樽到髮稀。</text>
<title>再疊</title>,<text>踈林連巷屋相依。雪下風鳴犬吠扉。半世吾生難自料。三冬兒課戒無違。琴藏流水時生韻。梅待陽春欲吐輝。公退蕭然如入定。一床書外一塵稀。</text>
<title>而已广初度日。設酒食于梨花亭。與社友共賦。余晩赴走次原韻。</title>,<text>心從坦道樂其天。居占塵喧斷耳邊。膝下兒孫稱晩景。樽前親舊喜斯筵。滿園松竹延淸福。一壑烟霞結好緣。霜髮蕭蕭餘傑氣。擊壺談笑似前年。</text>
<title>梅花盛開。速步庚，宗浩，惠卿，而璧，仲麟共飮。</title>,<text>種梅留老興。自得故人邀。暗澹春風善。分明月夜嬌。酒杯開別界。吟韻逈層宵。不出茅齋外。靈襟鶴共遙。</text>
<title>戚兄張主簿元一大夫人輓</title>,<text>添海籌祝陵詞。年年晬席陪獻巵。夫人乃吾王母親弟婦。閨門懿德故詳知。小子自從髫齔頻來侍。愛訓無異視家兒。勤儉根天勞思善。不懈漚麻與治絲。布裙荊釵安其貧。脫粟折葵案齊眉。阿妹與吾同丁未。嫁死見吾輒發戀。嬌嘻吾兄多病無兄弟。敎誡同被三遷慈。伏家口授通文史。傍諭門生禁荒嬉。斷葱截髮無非法。尋常動止學母儀。毛義之仕次翁養。懷橘扇枕靡不爲。親供養備極甘毳。萱屮高堂春景遅。從知有德必有壽。綠髮垂垂到期頤。衣斑孫曾繞膝歡。芳蘭初茁桂生枝。時時拜謁軆平康。刀尺勤孜手不離。里閈姻親則而效。貞靜閨範女中師。鸞鏡無影寶嫠晦。夜月凄凉問寢帷。地開高陽牛眠處。日吉延津劒合期。露薤不禁送祖淚。風樹難慰孝子悲。寸草春暉何以答。屺岵無路泣無時。從今玉溪而已宅。門人應廢蓼莪詩。</text>
<title>對盆菊。使完兒呼韻。</title>,<text>黃金數朶欺黃昏。更愛淸香散一軒。自有孤芳霜後態。晩移幽操磵中根。閑宵作伴頻呼酒。踈影如圖故近盆。欲學淵翁籬下趣。秋來閉戶謝塵喧。</text>
<title>乙亥冬至翌日。與愼敏，蓮巢，而健，德新，士執，翼瑞，衍夫，德哉，聖範。訪月淵洞姜五衛將世重。留夜細酌。</title>,<text>奇岩仍作榻。老樹自成門。九曲武溪路。千林漢北村。日斜雪有色。水落澗無喧。一宿慇懃意。留詩後會樽。</text>
<title>再疊</title>,<text>老樹將軍宅。烏頭左尹門。賜書留舊篋。恩祿及荒村。孤燭中宵淚。寒松萬壑喧。寬愁唯有酒。撥火煗深樽。</text>
<title>三疊</title>,<text>月淵開洞府。華嶽卽當門。樵牧生涯事。桑麻來往村。輪蹄終歲斷。麋鹿有時喧。自得山中樂。梅花幾倒樽。</text>
<title>四疊</title>,<text>白雪初埋逕。紅塵不到門。寒山分一路。喬木數三村。爲問主人病。還妨客子喧。難禁訪戴興。相醉月中樽。</text>
<title>五疊</title>,<text>巖路界氷瀑。萬松齊一門。煙蘿通古寺。水石自孤村。羡爾幽居癖。更無塵俗喧。浮雲論往事。白髮對靑樽。</text>
<title>雪夜獨酌</title>,<text>九陌稀傳鍾鼓聞。雪晴庭樹月難分。玉壺貯酒斟紅露。石鼎煎茶潑白雲。靜對梅龕生夜寂。澹如僧室絶塵氛。妻兒莫羡党家樂。吾道誰貧富有文。</text>
<title>枕上口占</title>,<text>寒齋嬴嗽不成眠。却聽隣鷄報曙天。呼酒自消心內火。校書誰起杖頭煙。營生此世無良策。種德於人是福田。壯志跼爲妻子累。居然又到知非年。</text>
<title>直夜。與宗浩，聖範，仲麟共賦。</title>,<text>老境要師釋氏空。公門誰恕許丞聾。終年陋巷貧居樂。每夜名山夢踏窮。斷遣蹄輪稀過客。扶將藥餌愧稱翁。恠來詩思無端劇。聽得槽頭酒滴紅。</text>
<title>再疊</title>,<text>年來好事已成空。眼欲迷離耳欲聾。一醉可消千古恨。三餘無復五經窮。乹坤窄窄經過客。日月悠悠老禿翁。寄語騷壇諸少輩。誰憐顔色舊時紅。</text>
<title>三疊</title>,<text>色相紛紛摠是空。雌黃擾擾不妨聾。樽前古劒思游俠。燭下奇文讀送窮。世事相侵無奈爾。童心未改已成翁。從知代序留難駐。楓葉纔飄菊委紅。</text>
<title>燭下。與完丁兩兒論史。</title>,<text>兩兒一燭下。老我坐其間。相與論今古。幽懷勝看山。</text>
<title>梅下。與步庚，宗浩，惠卿，敬言，而璧，仲獜共酌。</title>,<text>燈外梅花畵裡林。暗香隨散影中陰。氷魂幾結和幽夢。玉骨應癯被苦吟。看若美人羞白髮。交如高士許丹心。從吾作主眞寒素。斂迹蓬門斷客尋。</text>
<title>再疊</title>,<text>臈後還疑有雪林。淸香萬斛散春陰。恠吾自起騎驢興。賴爾聊爲抱膝吟。閤裏慇懃藏玉貌。壺中料理貯氷心。相須貞操眞高友。且喜時時遠客尋。</text>
<title>直夜。與宗浩共飮。</title>,<text>黃花影散小燈前。窓外風高落木天。語到田園堪一醉。莫將今夜抱書眠。又百年憂樂付壺中。逝水虗雲夢境同。誰識紛紛名利世。惟君獨有古人風。又原貧陶趣兩無羣。破屋黃花讀古文。不作生平妻子計。對人然諾獨知君。又靑霞奇氣白頭存。門掩荒山秋樹根。玉社親朋傾酒席。談詩舌本倒河源。又托跡金門二十年。朱衣常惹御爐煙。詩膓抽盡驚人語。吟向秋雲鶴唳天。</text>
<title>梅下。與宗浩對酌。</title>,<text>紅塵十丈白渾頭。梅下曾無一日幽。西社親朋俱老病。風騷付與子孫收。</text>
<title>翌日又次梅下韵</title>,<text>庾𡽹梅較不讓頭。筆山硯沼供淸幽。孤燈散作千林影。我詩何煩驢背收。</text>
<title>對菊小醉</title>,<text>莫歸朝復出。役役無休時。日月催人老。田園見事遅。菊花堪一笑。秋氣自生悲。小醉寬懷足。蹔忘簿會期。</text>
<title>乙亥臈月七日。對雪次滄浪韵。</title>,<text>臈前喜雪報三晴。千樹非春一夜榮。簾外瓊枝光點綴。月中花萼影分橫。翻疑粉蜨探香舞。暗作𥠧蠶食葉聲。誰使紅塵渾變白。天公造化儘難分。</text>
<title>丙子首夏。與宗浩，敬言，玄玉，而璧，仲麟，愼哉。登梨花亭小酌。</title>,<text>逢人仍起興。當酒氣生豪。纔入花間路。傍通屋後臯。芳隣積翠近。勝地弼雲高。詩律妨於病。酒徒又苦遭。</text>
<title>再翌日。與步庚，宗浩，敬言，玄玉，而璧，仲獜，愼哉。入松石園。與主翁共賦。</title>,<text>芳林緣溪界白沙。蒼松交葉蔭茅家。午眠初起唯聞鳥。幽事相關尙有花。吟病詩多欹枕得。典衣酒亦隔隣賖。主人經濟知何事。笑指庭心藥草芽。</text>
<title>寮友羅聚之深於詩律。而沒世近十年。其弟聖範夢乃兄。有誦傳七言一首。醒來堇記斷雲如雨漏斜陽之句。不勝鴒原之感。仍足成七律。要平昔與之從遊親知者和韵。故忘拙屬賦。</title>,<text>夢入鴒原詩思長。覺來片句記斜陽。幽明殊路添茹恨。翰墨傳家只漱芳。梁月遞顔空起想。嶺雲和淚不成行。平生自負文章手。知是情英未晦光。</text>
<title>四月十七日。矢魚于流霞亭。與文哉，而健，士執，德新，德哉，讓之，聖範，學淵共賦。</title>,<text>界天堂峴碧。高處眼逾晴。魚沒回船影。鷗驚上颿聲。桃花㟁欲轉。瓜蔓水初生。憑檻蕩塵滓。終朝得性情。又雨後江光澹不流。綠陰處處有名樓。尋常兩㟁漁人集。自在空汀水鳥浮。鎭日身閑杯在手。飽風帆疾拕開頭。重來欲遂沙鷗約。不識沙鷗許更遊。</text>
<title>聽鶯</title>,<text>微爾那醒午睡遅。山窓欹枕聽多時。聲聲不是無情物。處處應深有所思。溪柳未遮長短語。庭花猶裊去來枝。餘音似訴三春恨。啼盡斜陽冉冉移。</text>
<title>苔髮</title>,<text>如絲非草長園中。石面墻頭散點同。嫰處蒙茸斜照日。晴來柔滑細含風。較吾短髮還羞白。遠被輕塵不受紅。一隔蹄輪秋更碧。只留麋鹿跡相通。</text>
<title>硯池</title>,<text>翰簡芸叢處地平。筆山長對影涵淸。玄香太守看湯沐。北海波臣視放生。文浪會須添太液。詞源擬作湊昆明。結隣於此從耕舌。自是良田期歲成。</text>
<title>醉妓</title>,<text>樽前嬌態見情眞。幾送秋波滿座親。上面紅潮羞對客。墮鬟綠霧欲爭春。柳腰裊裊行如舞。花靨娟娟笑似嚬。徙倚粧樓歌進酒。陌頭應有斷膓人。</text>
<title>釣磯</title>,<text>蒼苔石老柳陰靑。魚氣輕飄酒氣醒。白鳥忘機竿外立。閑雲如我坐邊停。慣看商舶層濤困。長傍蘆花細雨聽。咫尺要津分一步。若論取適藎難形。</text>
<title>春風</title>,<text>已發窮冬氣。乹坤觸處長。偏引鶯音遠。故敎蜨影忙。前溪吹柳浪。深谷送蘭香。斜日晴光泛。芳塵御路傍。</text>
<title>遊絲</title>,<text>林末悠揚更繞城。遠如烟帶近含晴。乍纏陌上花枝裊。欲綰溪頭柳絮輕。經雨不勝空外纈。隨風偏傍日邊明。卽看百丈皆從化。似織春光別有情。又芳塵斷處繞春城。更占樓㙜十分晴。搖曳斜陽纖欲抹。悠揚紫陌淡還輕。乍添烟縷蛟綃纈。半染霞光蜀錦明。願續絲絲能繫日。萬年長得獻君情。</text>
<title>眉月</title>,<text>纖纖何似㨾團團。貴是生明初夜看。避釣遊魚驚水淺。學粧嬌女怨秋寒。銀鉤錯認橫簾額。烟縷依稀隱樹端。爭巧誰家催畵手。淸光或恐片時殘。</text>
<title>水晶簾</title>,<text>太玲瓏處眼花枯。萬顆同絲映更殊。朝日照之光不定。春風吹動影還無。長垂色訝雲流席。半捲聲爭雨滴梢。合置佳人金屋裡。銀屛玉案一般俱。</text>
<title>花徑</title>,<text>緣澗通花轉石隈。兩邊紅樹彩雲開。故隨遊蜨縈回去。却愛飛香馥郁來。人去黃昏流暗水。鶴來淸夜破靑苔。高低一線如蛇曲。大異要津車馬催。</text>
<title>秧針</title>,<text>却訝天孫刺繡歸。綺紋演漾雨絲微。辛勤耕較針銅穴。大有功爭補衮衣。勁似栗毛生是軟。尖疑松葉見還非。良田百頃靑如染。白鷺飛來更有輝。</text>
<title>葉底花</title>,<text>萬点飄零風雨初。殘紅獨愛葉間餘。燕鶯輕薄何須問。蜂蝶炎凉恐見踈。盡日衰翁難舍去。惜春兒女限同居。山齋寂寂閑眠罷。葆晩詩多謾興書。</text>
<title>月桂</title>,<text>分月如期到季繁。鮮娟更覺帶黃昏。玉盆移上紅添態。天癸灌來碧抽根。嫰蕊纔經疎雨濕。淸香遠引細風翻。偏憐數朶長春住。大異凡花一掃痕。</text>
<title>金錢花</title>,<text>別買春光到夏時。命名不是等閑奇。染成箇箇珊瑚萼。吐遍叢叢綠玉枝。富屋何關如耐久。貧人無賴亦嫌遅。若能開續靑蚨化。償了尋常酒債宜。</text>
<title>靑士</title>,<text>派分孤竹尙高孤。百世淸風吾愛吾。節固以來全軆直。心虗之故外形癯。處同通隱塵何有。誰與論交肉可無。雨露所均終待用。筍班成就子孫愚。</text>
<title>五月紅</title>,<text>不待秋風木葉搖。淸香應供夏炎消。高標自遠和霜採。畵意分明帶蜨描。五月紅憐雙眼纈。一年花愛兩魂招。嬋娟開滿端陽節。咏得依然九九宵。</text>
<title>竹醉</title>,<text>爲愛淸風近砌宜。和泥根得一叢移。影沉金屈斜斟處。陰繞烏紗半倒時。白醉較看顚雨葉。紅潮堪比帶霞枝。此君可許忘年友。酩酊朝朝共爾遅。</text>
<title>引光奴</title>,<text>相隨藤婢不離居。使用應從火食初。豈比螢囊奴是拙。較看陽鐩引何踈。燃來桂葉煎丹鼎。點起藜光照暗書。晨夕於人眞一力。兒童分與做三餘。</text>
<title>過山龍</title>,<text>一軆通山又度溪。雷殷聲走曉光迷。曲來還直直來曲。低處欲高高處低。虹勢遠輸潭上飮。神蹤疑化澤中栖。大哉龍德人工代。湊洽田疇東復西。</text>
<title>翠屛</title>,<text>橫不過庭高不懸。當中圭竇一虹圓。凉侵几席長含雨。翠纈房櫳似織烟。元軆輪菌千榦曲。巧工結搆萬針穿。最宜隔絶紅塵到。畵意時時寄鶴眠。</text>
<title>簟波</title>,<text>朝日舖床頓改容。魚鱗紋勢起重重。四圍簾影虗中纈。一穗香烟着處濃。可放玉舟流竹葉。堪留舊雨話萍蹤。擬看鏡浦風光細。坐卧長年養我慵。</text>
<title>蠶眠</title>,<text>未成莊蜨夢先團。食罷柔桑綠尙殘。心欲忘形歸靜域。老能知足息憂端。濃時只怕春雷動。甜處渾浸晝雨寒。萬緖紛紛身外事。不關紅女往來看。</text>
<title>籜龍</title>,<text>逬地已看軆不纖。拂雲氣勢日來添。花鱗巧着疑成甲。苔髮斜穿儼振髯。渭畒子孫應共化。筍班雨露與同霑。蜿蜿知是非凡物。會待天時豈久潛。</text>
<title>闘鷄</title>,<text>偶助闘塲蛙皷聲。鏖來蟻陣勢遒輕。如鍪照曜朱冠側。似劍閃飜錦翼橫。勇猛分頭渾雨集。雌䧺决處凜風生。借他鶯舌旋歌愷。喜動陌頭俠少情。</text>
<title>禽言</title>,<text>笙舌皷來却忘飛。雲韶部曲入精微。喚人脫袴浣溪水。勸客提壺過竹扉。恰恰分明求友去。關關和應引雛歸。百般欲駐靑春色。行不得何語漸稀。</text>
<title>老人星</title>,<text>纏次居南管老人。人人願見片輝新。大如桃熟三千歲。光閱蓂開萬八春。故向壽杯添泛濫。偏於化國動精神。挹來長使中天照。鮐背龜年一域均。</text>
<title>野燒</title>,<text>萬螢低草散飛羣。奔騰勢訝響不聞。平楚蒼然烟共合。斜陽明㓕火難分。圍來野寺疑紅雨。燒盡畬田鎖黑雲。處處隨風欺白日。光芒畢竟露含曛。</text>
<title>菊枕</title>,<text>遊仙槐國摠非眞。不但治風香更新。愛異竹奴徒爽氣。親如鶴子任隨身。醫言合制調疴好。客借移方遷座頻。采采東籬十分㓗。縫時愼莫錯纖塵。</text>
<title>櫻桃</title>,<text>移得明光品絶佳。綠枝丹實細分排。童收箇箇盈金椀。鶯啄輕輕落玉階。甜蜜似添崖上滴。明珠如出水中埋。端宜酒竭詩愁處。一顆甞來一展懷。</text>
<title>虗舟</title>,<text>泛彼空洲任去回。波心閑却柁頭開。卽看一葦輕颺處。還訝三乘普濟來。上有如人鷗鷺立。中無所主雨風催。悠悠不向要津路。故着漁翁磯石隈。</text>
<title>春日路傍情</title>,<text>遅日章㙜弄晩春。馬驕風動散芳塵。溪邊偶伴尋花客。陌上多逢載酒人。遺却金鞭回首久。折來綠柳映衣新。微醺未足情還蕩。指向靑樓笑語頻。</text>
<title>蠧魚 燭刻</title>,<text>書葉看蓮葉。魚苗日日添。若波游墨藻。如餌避芸籤。蚕食絲欄細。蜂鑽緗帙纖。文淵百頃濶。潛泳自無嫌。</text>
<title>無絃琹</title>,<text>言外枯桐趣。澹然如坐禪。淸音想戛玉。高調寄鳴泉。愛撫乘浮白。閑看擬譚玄。徵君朝夕友。千古繼難傳。</text>
<title>午睡</title>,<text>槐安時可往。堪過小平生。書卷手中墜。軒裳枕上榮。午陰淸絶處。甜味黯然情。忽被凉蟬語。嘆回觀瀑行。</text>
<title>恠石</title>,<text>嵌孔形難則。巉稜神刓攻。短墻高半尺。隙地秀三峰。花卉排同列。鉛松貢與從。海中元氣在。蒼潤四時重。</text>
<title>蟬聲</title>,<text>別枝風曳遠。斜日一聲長。似角時含咽。如鶯却帶凉。餘音悲古木。流響滿虗堂。偏到騷人耳。翻淸錦繡膓。</text>
<title>秋聲</title>,<text>來自西南觸處紛。霜天寥廓靜多聞。層濤響似門前走。急雨聲難枕上分。獨聽蕭蕭吟夜月。回看颯颯捲秋雲。百憂感與鳴螿切。何事驚鴻更叫羣。</text>
<title>鄭元瑞生朝。速鄰曲于迷春寮共飮。</title>,<text>南極明星照洞天。子孫衣彩舞階前。紅塵斂迹無心火。白日燒丹散竈烟。彩筆揮時雲起硯。𦨻船導處玉流泉。升平稱壽終非偶。爾是人間地上仙。</text>
<title>丙子仲夏念日。與道以，文初，君善，步庚，士執，芝山，惠卿，敬言，永老，仲若，玄玉，子元。登鞍峴觀漲。路由圓嶠。</title>,<text>入山難辨路西東。上擁松杉更蔽空。高處群峰低在下。危看層瀑直當中。濛濛石氣藏深雨。杳杳鍾聲落遠風。半日得閑多事外。與僧連榻話參同。</text>
<title>入奉元寺</title>,<text>赤日無三伏。紅塵絶一毫。路回穿石遠。崕斷滴泉高。貝葉藏蜂室。空花泛客醪。偶同結夏釋。談法喜相遭。</text>
<title>上鞍𡷹</title>,<text>直上烽㙜豁眼開。槐陰十畒鎖蒼苔。騰身欲御靈風處。㟁幘欣迎灝氣來。萬戶都城平似局。三江大舶小於杯。百年且喜邊塵靜。燧卒無關報火催。</text>
<title>丙子閏六月初吉。社友王步庚將赴鳥嶺別將。置酒松石園中。</title>,<text>送君鳥嶺作干城。詩禮家聲莫墜淸。仁自心頭知德布。廉從身上見威生。烟霞性癖宜添格。鄒魯鄕風可住名。碧樹蟬鳴山日暮。一杯難盡去留情。</text>
<title>翌日社友送別王別將于載酒堂。鄭匏翁，李道以，李伯曄，金樂道，金文初，金士元，金士貞，曹汝秀，愼汝長，李恭默，金宗浩，朴士執，吳敬言，韓永老，金玄玉，金愼哉，崔子元與筵共賦。</title>,<text>蟬噪林塘欲暮天。驪歌唱斷酒霑筵。愧吾累眷終爲吏。羡爾登程望若仙。相惜去留遅兩日。不勝怊悵隔三年。固窮肯作書生老。久聽谷鶯喬木遷。</text>
<title>賦得七言長律。又贈王別將啓行。</title>,<text>去破南關錦繡椎。靑霞奇氣散詩脾。三重鳥嶺看屛障。一曲龍湫作硯池。可使民人廉白頌。須敎草木姓名知。戟門鎭日閑無事。秋夢應回玉磵遅。</text>
<title>醉題載酒堂</title>,<text>上有揷天叢叢碧。下有平川粼粼石。會合一處繞茅亭。盈眸淸聆欣晨夕。朱暑不近衣裳冷。尋常起居雲流席。一段不去花鳥愁。自有胷中烟霞積。烟霞積愁不去。肯留門前車馬跡。</text>
<title>吳同樞君甫輓</title>,<text>勇退超然簿領間。歸來深巷掩柴關。已成兒子終榮養。優得溪山未老閑。言語諄懃維回薄。儀容簡默可醫頑。白蓮峰下丹㫌路。一曲薤歌不復還。</text>
<title>閏六月念五日。與士貞，文哉，而健，士執，衍夫，翼瑞，士範，聖範。觀瀑于石瓊樓。朝曁洗劍亭。</title>,<text>已苦兼旬雨。登亭雨滿亭。繞岩霧氣黑。近檻松光靑。澎湃澗盈耳。是非人斷聽。終朝百道響。吾獨知吾醒。又十里山中入。粼粼石上亭。世間䨥眼白。僴戶萬松靑。晝寂孤雲起。人閑晩雨聽。堪留物外醉。肯向塵氛醒。又來坐響山室。始知鳴玉亭。徑因脩竹入。園繞茂林靑。老釋閑來座。凉蟬獨入聽。浮雲看世事。千載幾人醒。又種玉雲中圃。蕩春㙜下亭。百年笙鶴遠。喬木洞門靑。斜日山同靜。鳴泉鳥共聽。莫言村酒薄。一醉可遅醒。又洞府深深都尉樓。樓前上下盡淸流。山光不但居人樂。樹色終敎過客幽。積雨晴來欣滌暑。一蟬啼罷颯生秋。莫嘆明日成陳迹。勝會須將畵裡留。又銀汞素練直當樓。濺作珠璣飛作流。雲母屛光斜日亂。水晶簾影晩山幽。耳根不斷千林雨。心上先生萬壑秋。恰似香爐峰下看。恨無佳句後人留。又百道飛泉撼一樓。千峰回合只通流。藤蘿經裡仙家秘。鷄犬雲中洞府幽。身到閑時書送日。人於僻處夢多秋。化兒偏弄詩尊事。賢主佳賓兩不留。又洞庭仙樂奏瓊樓。千尺銀河看倒流。種玉圃深紅蘚合。燒丹竈靜白雲幽。迎風枕簟渾無暑。近水簾櫳別有秋。富貴應忘林下樂。主人不到客來留。</text>
<title>下樓</title>,<text>倒掛層岩三兩松。函胡音發石如鍾。故敎流水通門徑。一洗來人躡世蹤。又聽水心淸更倚松。數聲催客小林鍾。無人說與慇懃意。只有閑雲逐我蹤。又樓上離離含雨松。雲間杳杳定僧鍾。烟霞收得錦囊裡。十里淸溪來往蹤。</text>
<title>與道以，伯曄，君善，惠卿，芝山，敬言，永老，玄王。共飮于廿五泉邊。</title>,<text>朝凉暮凉水石境。山人無事山暉永。松風時作古琴韵。瑟汩吹入靈襟靜。微醺未解昨夜酲。漱彼井華齒頰冷。楸枰棋散篆烟消。滿簾梧桐參差影。往往化蜨無何去。琹書暫付茶童領。</text>
<title>翌日適同昨日飮者。命酌共賦。</title>,<text>衆人紛世事。孤松獨期晩。鼎丹已應熟。猿鶴心上返。芭蕉亂雨聲。市喧更隔遠。緗簾靜垂地。午睡一几穩。書畵可消暑。芝秫足代飯。有友詩相關。無營神不損。白日掩柴門。不是欲隱遁。</text>
<title>直夜。與宗浩，仲麟小酌。</title>,<text>簿領苦縻身。丘壑心獨去。有興發孤吟。揮毫生烟霧。誰傍要津浪。常懷慈航渡。杯酒見生涯。琹書送朝暮。山水讀古畵。何必勞杖屨。齊物契莊生。窮途笑阮步。踈狂本根天。是非安足顧。天機在枕壺。壺中有大路。</text>
<title>夜宿羲軒</title>,<text>主人悶我腹䨓鳴。勸我飮水詩乃亨。緗囊倒映文曲彩。藜燈暗照太乙精。牛神蛇鬼競隱見。揮毫落紙風雨驚。此時曙色斂雲屛。石面光生黑水晶。但恐須臾紅輪上。啾啾赤帝歌朱明。</text>
<title>雨後與伯曄，道以，惠卿，芝山，敬言。入松石園。</title>,<text>黑雲未散漏斜照。岩苔如繡岩葩耀。松根澹坐發深省。澗響隱耳藤翳眺。天風灑灑衣裳冷。靈㙜瀅瀅香聞妙。更憐新竹森蒼玉。往往奇音葉葉嘯。只恨老倦未窮源。上頭觀瀑付年少。</text>
<title>雨後與道以，伯曄，君善。逃暑中園。</title>,<text>積雨雖晴暑未收。方知閏月近流頭。故人風致來松徑。酷吏氣炎斷石樓。飮水可瘳中酒病。根心以痼奈詩愁。一輪明鏡松間出。欲下溪頭更少留。</text>
<title>載酒堂。與道以，伯曄，惠卿，永老，玄玉，芝山共賦。</title>,<text>難得上池水。將身壺中養。壺中有天地。天地自昭朗。三山與十洲。惟意恣奇賞。偶逢騎蜨叟。同期崑山上。枕籍白雲宿。胷次滄海廣。開眼塵網窄。闔眼湖山往。文章假大塊。名利眞夢想。年華嘆鳥過。千古堪激仰。三百杯中酒。日日不離掌。陶然樂有餘。荷鍤代扶杖。</text>
<title>飛流</title>,<text>坐想香爐瀑。靑蓮詩不違。安知千載下。一詠興不微。輸我方寸間。白日䨓霆威。色脩吳門練。勢倒巫峽飛。眞景在冥目。炎氛不到扉。高風邈難攀。傑句和者稀。懸河欲爭口。流沫欲濺衣。心神忽愰忽。香嶽如四圍。時天積雨霽。蒼岑橫紫暉。援筆畵詩境。奚論眞與非。</text>
<title>松石園主人。返其舊棲。修葺頹檻破礎。頓有舊時風景。喜以詩賀。</title>,<text>芟除苯䔿亂。牎欞塵掩久。蝸牛恣行壁。蛜蝛掃盈斗。渫甃䟽泉脉。揮鋤得菊畒。反本是菟裘。前癈可徵後。灧㶑新醅醑。綷䌨生衣友。周覽繞三徑。賀復疇昔有。</text>
<title>宿龜㙜</title>,<text>溪雲暮漲呑中谷。世人難尋茅齋宿。寒蟾隱松半吐魄。一幅古畵簾間讀。詩格欲遵李靑蓮。篆軆難學韓擇木。瓦甒濁醪蟻浮浮。一醉無何非我孰。自知骨相生下里。富貴不須卜神屋。</text>
<title>命酒園中。與道以，伯曄，君善，芝山，玄玉，永老共賦。</title>,<text>鉛龍務欲降。內芝隨以邃。䨥佩薰紉蘭。長袖㓗製芰。鼻端自生白。烟霞已滿志。何須去尋眞。叔卿坐可致。擧世不解此。紛紛利慾墜。</text>
<title>何忍獨爲醒</title>,<text>汶汶物態堪一哂。非我獨醒人醉盡。醒者之醉甚於酒。利醉慾飮日相引。所以頻擧白眼視。呼取餘杯悶其悶。何須傾尊問聖賢。不關澆胷醫心腎。世人那知通大道。奔走昏昏自謂緊。安居樂貧反謂拙。囁嚅趑趄是不準。紅塵十丈醉人大。不奪不厭眞蠢蠢。前車見覆後無戒。燈蛾井兒非命隕。無風急浪生平陸。不覺要津一步窘。傍人莫嗔醉中語。不平則鳴終難忍。</text>
<title>波撼岳陽城</title>,<text>千載後想千載覽。楚越不是異肝膽。獰波傑句可爭雄。後人那可輕議敢。雨淋風闌七百里。揖摧檣傾日欲晻。下臨無地氣常蒸。日夜乹坤增幽黲。洞庭仙樂有時奏。一色長天碧可攬。急䨓擊處城欲摧。層濤驅來地轉坎。潮頭怒氣萬馬奔。秋晩寒聲孤客感。千頃雪山瓦舘高。巨鰲長鯨手可揜。往往光氣射棟樑。意珠出沒蛟龍頷。時當蒸炎欝難拔。此句令人胷海撼。</text>
<title>玉溪霽月</title>,<text>山雨無時過。溪流如斯逝。感嘆逝不返。遅回中岩憇。二樂根素性。就此無拘繫。命酒聊蘯胷。坐咏月中桂。一輪爛銀盤。千片瑣磵勢。分照前後溪。瑩徹粼粼際。虗明洞天夕。掃却烟霏翳。老兔金輝弄。寒蟾玉音曳。衆星從斂彩。長河一帶細。相將淸如許。誰復高一世。</text>
<title>園中與道以，伯曄，君善，汝長，芝山，玄玉共飮。</title>,<text>水石柴門靜。烟霞歲月閑。自無心內事。只有眼中山。身老琴書裡。夢回筆硯間。相逢欣有得。幽討不知還。</text>
<title>載酒堂。與道以，伯曄，芝山，士行，敬言共賦。</title>,<text>桑麻百畒地。花竹四時居。恒嘆滯金馬。終期挽鹿車。松陰留榻凈。雲氣擁牎虗。鄰曲多詩伴。相招小篆書。</text>
<title>苦雨歎</title>,<text>昨年大無粟斷𥳽。今年大雨禾盡卧。八域嗷嗷人死半。上天示警懲人過。下民不遵古聖訓。吾道浸浸然從左。志士深懷㓒室憂。遊食紛華肩相磨。不知夏畦粒粒苦。厭飫玉食高堂坐。臨水宜誡善游溺。據鞍先念善騎墮。無以太康良士瞿。彼蒼本無一私拖。驕侈淫泆所自邪。揚揚氣㟁莫我大。其誰知之天先知。舊染汚俗是干和。蕭蕭如晦鸛鳴垤。上下陰陽不相荷。聲如吹角補天缺。氣似覆舟傾帝座。隨風輕颺羽毛散。與䨓閃飜珠玉唾。十二蒼龍各爲心。屛翳乹坤玄冥佐。崩崖潰塍遠近嘆。壞屋頹垣看更夥。水簾銀索何時捲。跨朔兼旬如日課。蹄涔渾成牛馬埃。坦途犖确成坎坷。何處商年翩翩舞。達曙蛙鼓𪔴𪔴作。臼泛庭中米何舂。鼎浸竈下飯將。麥欲化蛾工女怨。粟幾成蠱農心挫。豊注大霈變陵谷。太陽無力陰雲破。融液已成十丈泥。車覆馬蹶行人癉。滿耳淋鈴聽不寐。一夜霜鬢添幾箇。其勢不已將滔天。烟霧菀興如堀堁。何當中天照晴暉。予日望之誠無奈。民之大畏是年荒。萬死一生昨年餓。昨年餓故怵今雨。求晴得晴不日賀。</text>
<title>直夜。與宗浩，聖範共賦。</title>,<text>地從金馬秘。泉學玉河鳴。竹露衣同濕。檐星鬢共明。夜冷三淸夢。鍾傳九陌聲。聊將仙府事。相對細論情。</text>
<title>讀書秋樹根</title>,<text>絡緯驚秋啼寒素。山人有懷園中步。崇蘭馥馥散餘香。瘦竹蕭蕭墜寒露。爲愛霜根凈無塵。手持黃卷坐如塑。臨風一聲忽變徵。欲遏中岩雲氣吐。發以胷中轉以喉。緩促從心心自悟。幽愁秋氣入擊節。半欹葛冠披衣布。高人逸士置我懷。上下篇章溯復溯。堂中古琹暫停彈。厨下朝葵折露圃。衡門閑閉卽深山。隨處讀書知有趣。靑萍奇氣傳劒得。易水寒波遊俠遇。瀏亮終日不盡意。付與凉蟬鳴暮樹。</text>
<title>朝到松石園。則朴士執與二三同志。期宿園中。而無一人踐約。獨與主翁經宵有賦。仍次元韵。</title>,<text>我病未秉燭。我心園中到。爾能興不淺。金省得休告。俗子何足數。主人眞有道。睡軒近苦痁。不然先屐倒。好古滯直豹。塵臼未快掃。對酌松間月。傳茶竹下竈。悟言不在多。咏懷足寄傲。</text>
<title>尋松石主人不遇。而汝秀獨睡軒楣。次士執獨酌韵。</title>,<text>客子孤眠榻。主人不在堂。我來避暑氣。默坐看松光。中谷過踈雨。孤雲含晩凉。澹然墜物累。企石獨吟長。</text>
<title>丙子閏六月晦日。新揭司戶題名板。與諸寮共飮識事。</title>,<text>掌書元秘府。司戶錫嘉名。愧蔑寸心報。恩深大德生。學禽知擇木。附驥與登瀛。如入羣仙籍。茅家弟與兄。</text>
<title>新晴</title>,<text>西山雨色半邊收。入洞晴光積翠浮。蘭氣薰心攀蔦路。水聲聒耳駕溪樓。雲屛樹擁千重立。氷簟塵無一點留。數着殘棋蟬語晩。欄頭徙倚意還幽。</text>
<title>雨中飮朴汝貞第一郞東床禮于載酒堂</title>,<text>行踏溪聲直到門。回看山色四圍園。茶烟澹沫簾紋纈。苔髮靑黏屐齒痕。群彦趁期如雨集。斯筵會合盡蘭言。凉蟬碧樹聊堪醉。更喜東床酒滿尊。</text>
<title>小集載酒堂</title>,<text>渫淸舊甃得新團。上有海棠花未殘。樵徑任他歸木末。詩筵爲別設雲端。萬松自遠三庚熱。一枕誰知六月寒。寂寂巖扉惟聞鳥。仙書終日百回看。</text>
<title>龜㙜。與道以，伯曄，惠卿，芝山，仲若，敬言，玄玉共飮。</title>,<text>在家睡味午逾濃。爲被鶯聲正起慵。岩溜遠看懸雨脚。甃池閑傍凈雲容。幾回石上䨥鞋破。更喜樽前數子從。別有欄頭堪畵處。斷虹西畔出晴峰。</text>
<title>初秋四夜。與宗浩並直西淸。次荊川韵。</title>,<text>底老猶存舌本柔。漫將詩境話淸幽。身如病蠹書中隱。眠似稚蠶葉上留。斗祿折腰堪嘆拙。一杯到手可忘憂。秋風忽起蓴鱸興。畵作湖山寄卧遊。</text>
<title>病聾</title>,<text>耳鳴如急雨。開戶見秋空。非雨月逶地。始知病亂聰。</text>
<title>閨怨</title>,<text>庭臯擬作望夫㙜。塞鴈無憑尺素來。已過歸期釵屢卜。幾回斜日戶頻開。芳心獨抱窺簾月。暗恨空添滿地苔。念到征衣秋更切。長廊永夜杵鳴催。</text>
<title>直夜。與文初，士執。次老杜韵。</title>,<text>秋來自是夢魂淸。下里况無寵辱驚。膓欲吐詩雷乍動。耳敎無俗雨頻鳴。衰年不减烟霞興。良夜偏多故舊情。四壁虫聲如助感。餘杯呼取破愁城。</text>
<title>赤壁泛舟</title>,<text>秋光如水水如烟。兩岸蘆花雪覆舡。與客欣迎山上月。御風流下鏡中天。百東坡弄滄波底。三太白懷綠酒邊。一粟身同千古恨。至今佳賦有蘓仙。</text>
<title>無塵從不掃</title>,<text>無俗莫如竹。種竹連磵道。春筍拂雲長。秋陰染雲縞。條含籜粉凈。根厚蒼苔老。森立萬竿玉。蒼潤爽氣早。貞操葆歲寒。孤節異凡草。洗他食肉想。養我幽獨抱。琹書映更閑。笙簫韵亦好。靑靑自無塵。門逕曾不掃。</text>
<title>衝落半岩花</title>,<text>蕭灑甘棠館。劉郞處以家。訟庭無人過。岩葩影自斜。山禽無定所。拂枝落輕霞。紛紛千片碎。拍拍兩翼撾。不是金彈驚。似爭錦羽誇。蒼苔翻成繡。如鋪𣰽毺奢。寄與弄春色。開落摠付佳。笑殺園丁報。殊非莫損花。</text>
<title>錯認幾人船</title>,<text>朝朝心繫去來船。送別良人知幾年。錯認中洲一葉泛。又非遙浦孤帆懸。浮梁渺渺空穿眼。木道茫茫費卜錢。望斷夕陽仍佇立。江潭草色恨無邊。又遠浦舡非近岸船。汀花偏憶送君年。前篷已與春潮落。遠帆空敎落日懸。珠淚灑來心碎玉。金釵典後卜無錢。幾將疑似頻穿眼。不盡離愁水一邊。</text>
<title>山果懷中落</title>,<text>橫笛騎牛遠過溪。逢人下拜柳陰低。渾忘山果輕藏裔。纔落簑衣已点泥。傴僂可憐千顆散。回旋恨未一筐携。均圓碎細難收給。况見前村風雨迷。</text>
<title>霜葉紅於二月花</title>,<text>萬葉爭酣一夜霜。滿山秋色勝春光。蒸霞兩岸紛殷赤。綵綺千林轉孔陽。爛若臙脂隨處暎。較看桃李幾時長。遅遅石逕停車客。帶得斜陽過水傍。</text>
<title>緬思桃源內</title>,<text>艱難北征客。動興漁子枻。阡陌多被傷。出沒岩谷勢。苦我跋涉勞。羡他溪山麗。隣比同弟兄。雍煕無睥睨。種桃挾岸開。美景蒸霞霽。春風吹旖旎。紅雨家家砌。牛眠竹籬下。犬吠白雲際。不知租庸調。耕田皆樂歲。幷無蒲鞭設。奚論宥三細。希夷自成鄕。寵辱何拘繫。眞宰恐復洩。仙源從一閉。閑忙已懸殊。徒然嘆身世。安得重尋源。烟蘿共淹滯。</text>
<title>直夜。與宗浩共賦。</title>,<text>開卷滋多所見稀。病吟難得入精微。光陰似客深嘆老。蟋蟀撩人漫賦歸。欲向湖山寬眼界。空敎簿牒减腰圍。相憐廿載東華路。斗祿何關未息機。又年從老去稱心稀。蚊負蠅營兩嘆微。撫劒揮空仍發笑。立錐無地未言歸。逢秋詩病終難去。當酒愁城自解圍。鵬鷃生成俱有命。須將窮達任天機。又莫言淸福古來稀。仙籍奎𤅀祿不微。南廡論文宜並直。西隣問酒好同歸。驚霜鴈陣長空斷。吟夜蛩音四壁圍。語到漁樵欣有得。先於海鳥已忘機。又懶於世事似吾稀。所以區區守賤微。縱抱高才何所用。但知危道不須歸。人年有限終難駐。塵網無形苦作圍。寄語細君多釀酒。西山秋色動淸機。</text>
<title>仲秋初一夜。使完兒呼韵。</title>,<text>紛爭棗栗憶兒時。霜髮居然兩鬢移。開卷忘勞緣汲古。尋山雖老欲搜奇。心如飛鶻逢秋健。吟似鳴螿坐夜遅。未拂衣塵恒役役。他年成就子孫期。</text>
<title>初二夜</title>,<text>茅齋颯颯雨鳴秋。鍾鼓稀傳紫陌頭。已得半生書裡老。不妨餘事酒中遊。戒妻莫恠烟霞癖。有子能知桂玉愁。退食從容何所樂。匣琴藏水指端流。</text>
<title>初三夜</title>,<text>秋齋聽雨五更除。虗負田園未遂初。梔子霜深猶保翠。芭蕉歲暮卷長舒。堪憐白髮靑春志。抄得丹方綠字書。日課蒙兒亹亹語。周行期免馬牛裾。</text>
<title>初四夜</title>,<text>左古群書一室中。却疑身與蠧魚同。未成眞訣鼻端白。故借淸罇面上紅。看劒不勝遊俠氣。敎兒莫失古人風。涓涘未報君恩重。湖海何時足踏窮。</text>
<title>再疊</title>,<text>貧富從天豈熱中。尋常宿食與人同。筆難晉軆重書黑。吟學唐詩別点紅。置屋近山非避俗。種松當戶爲迎風。時時自得牙琴趣。意作田園畵裡窮。</text>
<title>三疊</title>,<text>節序駸駸秋已中。在堂蟋蟀苦吟同。透簾松籟琴韵古。貫室虹光燭焰紅。伏櫪䧺心悲老驥。摩天習氣學晨風。高車駟馬其危大。原憲當時不是窮。</text>
<title>四疊</title>,<text>終古高人在酒中。不逢勁節與凡同。庭松歲晏猶含翠。朝槿日斜已落紅。何事候虫爭訴月。獨聽塞鴈遠橫風。靜對床書從吾好。不必勞勞達與窮。</text>
<title>初五夜直西淸。次老杜韵。</title>,<text>兒時深信駐長春。豈意衰年漸逼人。平地生波難着脚。高才出衆易反唇。勢之所到如騎乕。道欲分明解獲獜。富貴徒然妻子計。焦心不覺自謀身。</text>
<title>再疊</title>,<text>一倒甕頭竹葉春。微醺可解苦吟人。陰虫淅瀝鳴床足。纖月婆娑入檻唇。寶盝印藏金刻篆。香爐鈕動玉雕麟。明時敢道漁樵計。難報生成雨露身。</text>
<title>三疊</title>,<text>瀛洲偏駐四時春。榮溢筍班鵠立人。牌奉象牙仙吏手。香聞鷄舌近臣唇。石渠直似隱山豹。聖世當逢吐玉麟。太液恩波千萬頃。相逢輒說獨霑身。</text>
<title>四疊</title>,<text>燈前閑坐說迎春。老大渾疑夢裡人。山氣澹如啖蔗舌。世情危看吹虀唇。秋多吟病思君善。詩到論奇憶仲麟。獨愛淸宵明月色。孤琴彈罷倚松身。</text>
<title>五疊</title>,<text>霜葉通紅爛似春。繡膓詩吐勝花人。蒼樅砌畔連黃菊。紅露杯邊佐素唇。寮友聯襟皆瑞鳳。子孫繼業盡祥獜。近天尺五周旋地。夙夜孜孜敢顧身。</text>
<title>初六夜省中。次輞川集中韵。</title>,<text>將仕雖微亦好官。公餘得句寫絲欄。垂枝可愛棗初熟。撦葉堪憐蕉已殘。賦續秋聲虫在戶。酒斟桑落蟹登盤。舊僚回首多零落。獨有庭松保歲寒。</text>
<title>歸棲次三淵韵</title>,<text>計然餘策未能成。斗祿區區志不平。直欲乘桴浮海去。更難休告入山行。全身半世榮爲死。累口長年辱是生。抱膝空吟梁甫坐。誰憐霜髮鬢邊明。又驟雨圖奇學李成。移來繭幅各題名。尋吾無客觀心坐。爲被看山信步行。霜葉蕭蕭斜日下。秋花澹澹晩香生。數家籬落砧聲動。回首東峰月又明。</text>
<title>初七日。次石洲韵。</title>,<text>不吟則醉醉還眠。眠處從容四友邊。耳病近添鳴竹雨。眼昏常帶隔紗烟。仙方難信壺藏世。吾道終非井見天。九曲洞深車馬斷。菊花楓葉正堪憐。</text>
<title>初八夜。次滄浪韵。</title>,<text>深巷寥寥獨掩廬。九街喧斷聽鍾初。秋來莫恠頻呼酒。老去猶能不廢書。快憶開籠思放鶴。癡如緣木欲求魚。非分忘想徒傷性。自是吾生下里居。</text>
<title>初九夜。次滄浪韵贈金士貞關西屯行。</title>,<text>寥廓秋天鴈叫聞。送君千里一杯分。郡齋夢和吟虫冷。驛路愁翻落葉紛。漁笛堪聽浮碧月。胡笳悲動曉星雲。經過戰地心應激。立馬蕭蕭看劒文。</text>
<title>初九日。與道以，芝山，永老，子正，子元。訪羲翁。</title>,<text>楓林深處竹門開。屐齒靑黏石徑苔。一室從容人似佛。譚經如釋遠朋來。</text>
<title>初十日。餞金士貞關西之行。與蓮巢，而健，德新，文初，士執，𥠧貞，惠卿，聖範，善居。共賦于水雲屛。</title>,<text>深松連谷遠含風。衣上緇塵一洗空。磵戶鳴砧紛日晩。山家剝棗屬秋中。屐穿斜逕黏苔碧。詩帶淸霜寫葉紅。更進一杯知餞席。夕陽怊悵去留同。</text>
<title>息機菴。次壁上韵。</title>,<text>霜楓如錦步障環。線路回通縹緲間。公子樓㙜開別界。野人田圃得塵寰。方池會合雙溪水。曲檻全輸四面山。剩占平川花石富。十分淸福百年閑。</text>
<title>十三夜直中。與士範，善居。次岑嘉州韵。</title>,<text>菊欲噴芳楓帶殷。霜鴻日夕盡南還。毫端意在陽氷篆。案上神留大米山。節飮近知終妨病。苦吟自覺未爲閑。感深時物眠仍失。不改童心鬢已斑。又蟹劈膓黃棗頰黃。昨從田舍帶秋還。腐心事積當歸地。糊口餘無可買山。履險半生思歇泊。談詩一夜破幽閑。吾家長物君知否。富有苔錢萬点斑。</text>
<title>十四日。次唐人韵。</title>,<text>且對黃花飮。何須白眼看。蠅營緣累口。樗散合微官。年老心無熱。秋深病㥘寒。篠驂餘舊友。文酒與同歡。</text>
<title>十六夜。次簡易韵。</title>,<text>獨坐虗堂琹語遅。松風颯颯指端吹。夜寒牛渚明楡影。露洗蟾宮濕桂枝。籬菊相須斟酒興。候虫如助感秋詩。誰將月色無眠處。能識淸輝似古時。</text>
<title>松石園。與主翁共韵。</title>,<text>登龍細路一弓斜。蕭灑三間蔭草家。經暑彌留憐病滯。聽鴻忽爾起心遐。採期籬菊醅新酒。接得盆梅伴古楂。來往絶無名利客。相逢不過好詩誇。</text>
<title>八月十九日。明陵行幸識事。</title>,<text>禁門初闢火城紅。大小從官上馬同。四野歡聲歌聖澤。五陵佳氣動天風。凝霜劒戟翻寒日。拂露㫌旗蔽遠空。行鼓遅遅何處駐。靑烟萬竈黔岩中。又鶯峰十里彩霞紅。鳳輦欣瞻士女同。蕭鼓喧騰淸蹕雨。龍蛇翻動颭旗風。千官劒珮連回路。萬馬軍裝暎晩空。喜帶天顔知大有。黃雲四野屬秋中。</text>
<title>二十夜。次蒼浪韵。</title>,<text>詩境寬閑翰墨林。筆花書葉接芳陰。秋來不寢緣高興。月到深宵費苦吟。杯面波生開繡肚。壺中塵斷貯氷心。棲身正好遊仙枕。海上蓬萊夢裡尋。</text>
<title>二十一日。獨上木覔山。</title>,<text>一步欲高一步遅。上頭回首倚筇枝。方城漢水環如帶。分部閭閻布似棋。寸馬豆人紛遠眺。纖塵線路暗相隨。槐陰十畒烽㙜畔。古屋深深奉國師。</text>
<title>二十二日。省中次唐人韵。</title>,<text>廿載聯襟契不踈。官居無事勝家居。苦吟憐我殘蟬似。傑氣多君健鶻如。泛菊杯呼行藥後。判花簿寫罷棋初。老來一得在知足。富貴莫求緣木魚。</text>
<title>二十三日。入薇原次翌日小集韵。</title>,<text>行尋楓樹入深園。滿地奇文鳥跡痕。聽磵欄危駕石齒。看書床好代松根。似螺色帶峰環翠。如雨聲紛葉下繁。一抹斜陽無限景。人難覔句鳥能言。</text>
<title>二十四日。賦得日出事還生。</title>,<text>世事尋環日見侵。藐然身在若爲心。苦如精衛塡瀛海。生似吳剛斫桂林。車轂轉來憂樂幻。魚鱗疊去歲年深。未成書劒空嘆老。梁甫時時一放吟。</text>
<title>二十五日。賦得報道花時也不閑。</title>,<text>繞圃春光爛若霞。買山以後不離家。芒鞋屢破穿苔逕。竹筧新通引磵涯。閑愛芬芳隨蜨遠。細看䔒蕾到昏鴉。灌園豈但朝朝事。漏譜時添別種花。</text>
<title>二十六日。賦得行人臨發又開封。</title>,<text>又啓家書重計程。隔歲離別暗愁生。鄕音不到霜鴻遠。秋夢偏驚旅枕淸。準擬彈冠憐貢禹。慇懃戒子憶淵明。更添不盡前宵語。寄與行人喜動迎。</text>
<title>二十七日。入松石園。</title>,<text>暮年相期松栢心。笑它塵俗漫升沈。琹中有水時鳴壑。階下生雲自繞岒。病後懶吹浮酒蟻。睡餘閑逐啄花禽。終朝抱膝還如塑。詩到驚人始一吟。</text>
<title>送西社親朋。遊金仙菴。</title>,<text>琳宮肅肅儼人天。一步離塵界大千。楓葉霜酣山似畵。蓮花漏永日如年。心神頓醒談禪後。儀物還嚴禮佛前。君去莫耽香積事。生涯澹泊水雲邊。又松風稷稷洞中天。却喜塵愁一掃千。靜覺萬緣都是夢。溯求八會不知年。檀香澹澹經床上。花雨濛濛石塔前。永夜蒲團同老釋。無生說道有生邊。又僧閑寺亦古。流水與心淸。似鶴巢雲志。高人出世情。藤蘿樓外影。梵貝月中聲。應笑乕溪路。過橋一步行。又佛影雲俱靜。僧心水共淸。香山宜結社。栗里可通情。不盡天風便。時聞鸞鶴聲。有詩能賦此。吾獨羡君行。又人在西風古石樓。滿山楓菊一詩收。歸來莫恨東林月。何處淸罇不可秋。又爲供客子下溪橋。老釋寒山柿栗收。流水洞門楓樹裏。無聲詩帶鳥鳴秋。又蜂房慰夜寂。般若醉僧同。卧看山月出。起步磵聲中。又綾廬聞鴈急。蕭寺聽應同。想像高秋興。一般詩境中。</text>
<title>丙子八月二十八日。慈堂七十七歲晬辰。匏翁，八三山，樂道，蓮巢，羲軒，書隱，芝山，敬言，仲若，永老分醉壽酒。</title>,<text>萱室暉暉菊日明。晬辰最喜擧家平。童心不足供歡樂。慈德常懷戒滿盈。斯席親朋推孝思。賀詩銘佩盡人情。年年膝下恒沙祝。舞彩兒孫生復生。</text>
<title>晦夜與讓之，士範，善居伴直。次唐人韵。</title>,<text>樹得固根始作株。心能去慾正廉隅。每聽歌鋏難爲主。常恠耕田不問奴。石以他山可攻玉。蚌於深水獨藏珠。負薪賣履存吾道。下里誰知有丈夫。又察察人多拘橜株。何如處世學無隅。俠遊未見虬髥客。利逐堪爲傑黠奴。抵老不移淸意樹。苦貧能保鎭心珠。在公隨衆歸無訪。柱下尋常一匹夫。</text>
<title>九秋第二夜。與文初，君善，汝秀，宗浩，士執，士行，芝山，永老，玄玉，士範，而璧，仲獜，善居，朴基悅，鄭晩淳，金伯休。集梅谷書齋。次杜詩韵。</title>,<text>山齋强病見書來。相看言懷不較才。一日阻如三歲久。四時愁切九秋回。琴床屢掃燈花落。酒所難停漏箭催。西社卽今多友益。胷中先喜塞茅開。</text>
<title>小飮載酒堂</title>,<text>在公隨人後。居家無所營。聊復理筇屐。邱壑愜素情。崇蘭已委質。餘馥猶自生。節物感人意。斷鴻時一鳴。喚起山翁眠。循溪伴吟行。但無杯中物。虗負金菊榮。</text>
<title>梅壇。與匏翁，文初，君善，士執，士範，永老，愼哉。命酒呼韵。</title>,<text>有興卽來豈待招。芳隣相接不愁遙。安貧誰笑稱寒士。食力何羞學老樵。岩向亭奇仍作檻。柳當溪卧便爲橋。擬看楓葉通紅處。斜日渾如旭日朝。</text>
<title>夜坐</title>,<text>蟋蟀驚秋入我床。鬢毛無賴歎年光。霜淸玉宇鴻聲斷。虹貫茅廬燭焰長。頓覺生涯貧是病。從知學業嬉多荒。如吾不足稱鄕里。只有葵心老向陽。</text>
<title>丙子九月初五日。與道以，文初，君善。登木覔山得山字。</title>,<text>犖角行徑險。緜聯一線環。云是木覔麓。回瞻截孱顔。常從白閣望。戢戢勢縈彎。搜奇皆名勝。莊占盡崇班。喬木連巷陌。霜葉背日殷。後凋堂指基。在山樓掩關。破壁虫喞喞。短籬鳥𠴨𠴨。聽流無人問。䨥柏杳難攀。當時繁華地。今日荊蓁圜。飄渺琵琶亭。靑鶴翔雲間。石戴詩壇刻。東岳破天慳。七松帶寒蒼。挹白凈崢潺。不知幾換主。古迹留空山。脅息上崎嶇。軒豁俯區寰。閭井平一局。萬雉匝螺鬟。矯首秋天廓。漢水明遠灣。五劇與三條。條條細通闤。纖塵隨細馬。負戴連往還。始覺一粟渺。營營不知閑。變蟺槐安夢。燼殘鷓鴣斑。蠅乕誰稱傑。雀豹誰呈頑。靑蚨飛滿地。爭逐猛如豻。平陸起波浪。薰天積謗訕。名利方寸煎。百年闘觸蠻。堪笑金穴號。難恃銅山頒。阿閣沸絲管。裂唱劇妖嫺。坐春展𣰽毺。綴衣捲斒斕。百合千眼厨。海陸錯輸般。方丈盡掠飮。仰足是恫癏。非類視梟獍。同利付鶼𪈿。毫末視等子。不稱輒成眅。熱門爭輻湊。勢里自屈跧。不知頂門上。六時鬼覘覸。紛紛撲燭蛾。翩翩闘林鳻。窮奇日恣放。蒼生轉危艱。眞眼知偃師。畢竟露狂癎。忌諱多後世。未見作辨姦。隨轍致虛厲。嶺海哀淚潸。終古㓒室中。達宵有鰥鰥。誰解腰間印。先放籠中鷴。不暇笑人事。自嘆䨥鬢鬜。遅回足力煩。久坐愁不刪。何當營菟裘。耕桑而漚菅。</text>
<title>九月初六日。春塘㙜庭試。與僚友賦所見。</title>,<text>濟濟八方士。春㙜合慶稱。赴擧工夫見。頒題聖意承。天門爭桂折。人海貴龍登。誰復蕫生策。他時可服膺。</text>
<title>偶坐爲林泉</title>,<text>烟霞自有興。勝處下車宜。古壁流泉細。芳林霽景遅。花香淸繞席。竹葉滿題詩。酒債囊錢足。主人曾未期。</text>
<title>丙子重九。飮于松石園中。與匏翁，道以，子祥，文初，蓮巢，聖居，君善，汝秀，士執，惠卿，士行，芝山，永老，學淵，玄玉，宜章，德祖，仲若，士範，仲麟，伯休，愼哉，宜文，子元，德汝，起卿共賦。</title>,<text>每到園亭若見初。烟霞氣槩放吟餘。山中養性多淸刻。物外交朋盡坦踈。愁絶斷雲聞鴈信。叫奇病葉得虫書。已敎黃菊光輝動。一醉重陽不負虗。</text>
<title>翌日。與伯休，玄玉，愼哉，士範入園中。</title>,<text>秋懷寥落聽鴻過。又送重陽奈若何。好事殘年元不足。淸遊近日豈云多。眼花帶老渾如霧。胷海無塵自息波。詩在寒山言外景。數聲鳥答下樵歌。</text>
<title>九秋十一夜。與文初，伯曄，汝秀，士執，惠卿，宗浩，芝山，士行，仲若，士範，學淵，仲獜。飮菊于松石園。</title>,<text>一勺斟來似海寬。百年宜盡死前歡。跫音洞外知誰屐。狂態窓間倒我冠。北里朱門增氣熱。西山白屋覺心寒。不須更問明朝事。笑把黃花月下看。</text>
<title>翌日。與宗浩，惠卿，永老，愼哉，子元，仲獜飮園中。</title>,<text>滿山林木不勝秋。領得斜陽獨倚樓。菊似傲人籬下卧。雲如和水石根流。迷塵世上難爲笑。有酒塲中卽是遊。掃地焚香俱適意。從來詩境自淸幽。</text>
<title>十二夜。與宗浩，惠卿，君善，愼哉，善居。宿載酒堂。</title>,<text>溪路縈岩橫復斜。行吟步月不知賖。犬聲若豹華崗夜。松籟如琹戴逵家。且待靑樵煖竹葉。還羞白髮對黃花。寰中日出皆隨事。物外閑蹤豈有涯。</text>
<title>十三夜。次柳下韵。</title>,<text>擁衾吟病倚床前。羸嗽那堪夜似年。十丈飛塵吏道惡。一輪窺戶月輝姸。頻鋤白髮嘆懷玉。欲買靑山無直錢。萬事糾紛難稱意。人生須可信蒼天。</text>
<title>十四夜。伴直德初，仲獜。</title>,<text>心火頻侵眼。床書癈夜看。黃花宜對酒。白髮難爲官。繞枕虫聲細。打牎木葉寒。却思年少事。還似夢中歡。又草木皆零落。籬花獨對看。三淸欣並直。二妙亦同官。滿地月光凈。橫簾竹影寒。討論今古事。亹亹得心歡。</text>
<title>月下彈琹</title>,<text>我膝置玄琹。爾喉發白雪。樑塵忽飛揚。萬籟歸夜寂。厨人聽不寐。菊酒代煑石。誰知几席內。山高而水碧。</text>
<title>十五夜。次昨夕韵。</title>,<text>憂愁日煎灼。人生爐点雪。踈雨過中宵。夢魂生孤寂。誰復轉此懷。我心終非石。獨照千古恨。寒月留空碧。</text>
<title>載酒堂。醉後走筆。</title>,<text>詩上淸懷在酒邊。區中事事付悠然。繞籬葵老能隨日。倒壑松深不紀年。市陌回看塵如雨。樵人歸盡樹生烟。一毫名利爭投地。蔬食安分卽是仙。</text>
<title>十六夜。賞月于迷春寮。與伯曄，文初，君善，汝秀，芝山，士執，永老，惠卿，學淵，善居，士範，伯休，子元共賦。</title>,<text>羸病到秋劇。杯勺㥘夜冷。强踐鷄黍約。車馬不到境。雲月遞陰晴。庭菊有無影。攬衣陟中園。虗明樹木靜。相顧聊發笑。難得此宵永。</text>
<title>夜雨飮西社</title>,<text>欲尋前約到西園。寒雨深更不掩門。山氣洗人胷海熱。燈光借我眼花昏。豪如傑士傾千斝。靜似孤僧斷六根。更有草堂新法例。除非詩律定無言。</text>
<title>又次唐人韵</title>,<text>路暗泉鳴石。亭寒風捲茅。老懷詩獨健。俠氣劒相交。酒席秋花發。茶鐺夜火敲。烟霞俱帶眼。塵俗事全拋。</text>
<title>十七夜。次放翁韵。</title>,<text>一杯到手一詩成。犬吠歸人鳥報更。世事苦侵愁裡老。湖山翻作夢中行。居安茅屋身常穩。食好筍蔬肚亦平。每與兒曺論古事。從前忘却更分明。</text>
<title>十八日。與仲獜，愼哉。入松石園。</title>,<text>恠爾秋來興不佳。病多祿薄困生涯。䨓鳴鼻觀長耽睡。泉咽琹池强遣懷。雨過綠文生古壁。鳥歸奇篆印空堦。出門每向西山路。玄草揚䧺獨掩廬。</text>
<title>伴琹齋。與諸益共賦。</title>,<text>願作九秋客。長遊壺裏天。白生棲碧室。靑繞煎丹烟。伴鶴松壇坐。墮書菊枕邊。一毫榮辱事。不到無何邊。</text>
<title>落葉</title>,<text>愁逐飄零葉葉兼。不勝坐數打圍簾。黃如蜨翅爭花亂。紅愛虫書剜篆纖。急雨埋來樵徑失。曉風吹散遠峰尖。爲燒茶竈行收處。更聽蕭蕭一倍添。</text>
<title>九曲精舍。次唐人韵。</title>,<text>重修篆閤欲藏梅。老興頻呼泛菊杯。妄以小才售燕石。貪於添口護禽胎。掃除黃卷衣中蠹。鼓動玄琹腹裡雷。如許一生無箇事。莫嫌深巷罕人來。</text>
<title>夜次東詩韵</title>,<text>病妨夜讀眼難開。蠟淚黃堆木燭㙜。親朋分日和詩至。老婢侵宵貰酒來。靜愛墨香生古硯。笑看蟻綠弄深杯。若論百歲無多日。每到三秋興更催。</text>
<title>偶次唐人韵題壁上</title>,<text>持己須準繩。無繩不爲律。世多莫我若。一違輒見疾。所以將進處。反作渡淮橘。舌本不及駟。悖入從悖出。貧富實由天。妄想多自失。瞿深蟋蟀戒。惴存淵氷慓。可將風雩懷。時鳴点也瑟。葵心老不衰。未死輒向日。床頭無他書。一部有獜筆。世人皆笑我。少文而多質。將以遺兒孫。隨事事戰栗。</text>
<title>次放翁視完兒</title>,<text>人如古劒不平鳴。發爲詩篇筆下橫。鴈帶朔風霜氣肅。鴉翻庭樹月輝明。床頭畵展蒼山色。指下琹淸流水聲。寄語兒曺勤學業。吾當賴爾送餘生。</text>
<title>九秋念四夜。直中次弇州韵。</title>,<text>朱衣滚滚犯晨朝。每困簿書憶老樵。未得山郞尋竹院。漫隨仙侶步虹橋。盤嘲三韭終非累。口飫八珍卽是驕。卧想雲山仍作夢。靑鞋來往不知遙。</text>
<title>再疊</title>,<text>靴滿淸霜朝復朝。不如寒士帶書樵。訴懷欲借懸河口。行路難於駕海橋。林下時逢貧有道。世間稀見富無驕。但將方寸氷相照。洙泗淵源不是遙。</text>
<title>三疊</title>,<text>十丈塵喧厭市朝。津津健羡聽漁樵。霜風葉打依山屋。秋雨溪鳴短石橋。處世工夫懼未拙。對人言語不須驕。掃除百事狂猶在。晩契松篁韵更遙。</text>
<title>四疊</title>,<text>一思空煩夜繼朝。臨溪投釣入山樵。文章還愧石渠閣。韵格欲尋丁卯橋。心虗自遠三彭察。身老難禁二竪驕。達見宜從先我得。床頭時復讀逍遙。</text>
<title>秋盡日。與道以，文初，伯曄，蓮巢，汝秀，亮元，子常，樂道，子淑，士執，宗浩，惠卿，仲若，敬言，子貞，汝長，宜文，愼哉，永老，子元，仲獜，玄玉。入松石園。餞好古齋湖南屯行。</title>,<text>一嘆還一笑。誰識上吹㙜。同我悲秋去。多君載酒來。黃花留餞席。白首把離杯。欲挽還難得。征鞭鴈共催。又萬木蕭蕭葉振空。餞筵怊悵去留同。驪歌一唱斟浮蟻。驛路千回帶征鴻。夜冷官齋懷舊雨。年登鄕里見淳風。羡君揮盡簿書苦。日富詩囊行李中。</text>
<title>陽月吉日。餞金文初于司戶軒。仍步前日韵。</title>,<text>酒所淸談從此空。公餘析義與誰同。西齋醉罷東籬菊。南國聽殘北地鴻。收稅正宜隨庶土。采詩從以見民風。較吾別恨君應劇。魂夢長留秘府中。</text>
<title>再疊</title>,<text>關河迢遞入寒空。夕宿朝飧去不同。歸晩須聽吠主犬。稅寬應舞隨軒鴻。松沙未有埋山雪。銅雀元無逆浪風。一出都門征路豁。快如癯鶴脫籠中。</text>
<title>三疊</title>,<text>渭城歌罷酒罇空。留別情應送別同。顧我三淸如病鶴。見君千里似冥鴻。聽殘畵角綿城月。釣得銀鱗錦水風。監稅宜存寧失義。屯民須可置懷中。</text>
<title>陽月三夜。與宗浩，善居伴直西掖。次弇州韵。</title>,<text>交求物外儘難逢。何必區區悅己容。用拙甘爲書裡蠹。不平長吼匣中龍。詩緣白社餘生遣。酒到靑州抵死從。未退田園身已老。樵風釣雨夢重重。</text>
<title>再疊</title>,<text>每嘆好事夢中逢。醒後悠悠强作容。豪俠氣餘談逐鹿。文章手假付屠龍。病求三折醫難得。貧樂一簞道可從。物態人情隨日變。不妨眼暗耳聽重。</text>
<title>三疊</title>,<text>得酒心同高士逢。畜梅奚啻美人容。年衰無復豪如鶻。運退終難利見龍。巧欲刻舟愚被笑。妄將膠日願何從。睡蛇未去沈唫處。病㥘屛風繞枕重。</text>
<title>四疊</title>,<text>一燈三笑可人逢。吾道吾知世豈容。滿架書香生蕙麝。空庭樹影蜿蛇龍。俗難與處山惟在。晝未偸閑夜以從。狂勝十年醒者罵。九回膓展酒杯重。</text>
<title>五疊</title>,<text>磨蝎宮猶達運逢。庸才或見大人容。橫簾曉氣噴香獸。貫室虹光放燭龍。近得梅妻供我飮。除非琹友與誰從。增修靈府堅如鉄。一步紅塵隔萬重。</text>
<title>六疊</title>,<text>良藥終難肘後逢。年光不貸奈衰容。智謀反愧含蘆鴈。變態誰知蟄海龍。魂夢每尋槐國去。交遊多在醉鄕從。隨緣做事寬心好。簿牒何關日疊重。</text>
<title>省中燭刻醵飮</title>,<text>有罇不欲醉。無菊對吾誰。吏道衰年惡。官居短日遅。愁長持被夜。懷寄送秋詩。倦劇頹然卧。事來聊復爲。</text>
<title>陽月五日。梁文伯大夫人晬席。與道以，良汝，汝秀，芝山，永老。共醉識喜。</title>,<text>堂開賀席是良時。天亦許人短日遅。階雪風來飄玉屑。閤梅春入弄瓊枝。祝山心切長如許。獻壽杯傾喜可知。難得家家如此樂。與筵客亦醉歸宜。</text>
<title>再疊</title>,<text>王母蟠桃初熟時。南星流彩北堂遅。鶴孫成就喬松影。鸞子攀依慈竹枝。仁自心中三族穆。儉從身上四鄰知。笙歌旖旎春風席。壽酒分酣歲歲宜。</text>
<title>三疊</title>,<text>紛紛賀客到門時。祥雨初晴化旭遅。盤進海中桃結實。杯含月裡桂生枝。聲騰玉軸南陔續。光照華筵北斗知。受福便蕃由積德。後天不老享應遅。</text>
<title>歸栖憶前遊事。次前韵呈文伯。</title>,<text>客散醒齋月上時。回燈叙舊語遅遅。溪亭夜雨斟桑落。山驛秋風和竹枝。交道可將三益見。心期共許百年知。梅開又動西湖興。一到梁園賦雪宜。</text>
<title>直夜。與宗浩，善居。次弇州韵。</title>,<text>每因役役負三餘。金馬門中卄載居。一理看爻隨否泰。四時如算自乘除。衣塵拂去梅同㓗。心鏡磨來水共虗。欲學靈丹嗟老矣。敎兒何妨讀仙書。</text>
<title>再疊</title>,<text>知足以來恒有餘。世間何處不安居。雌黃到耳吾當恕。廉白留心俗可除。無語衆中如佛靜。散懷壺裏似氷虗。只牽一事終難遣。抵老床頭未廢書。</text>
<title>三疊</title>,<text>占得夢生樂剩餘。百年合置黑甜居。潮生面部三杯足。䨓動鼻觀萬事除。長帶半眠醒是恠。不因泥醉囈多虗。混沌譜裡添何愧。我爲睡軒仔細書。</text>
<title>四疊</title>,<text>朝得淸明夜氣餘。衣冠整飭示羣居。明知斷欲神應爽。無奈生憎累未除。倚馬高才難與較。雕虫小枝恐傳虗。降吾地窄終何用。漸覺年來悔讀書。</text>
<title>五疊</title>,<text>詩篇太半得公餘。癯鶴蒼松與起居。巧曆如環人易老。小春初建歲從除。榮華無定終知幻。名實難憑合付虗。摠是燈前情曲話。他時隨錄可堪書。</text>
<title>送朴士執之燕京</title>,<text>千里黃塵去路曼。醫巫漸碧度遼巒。朔風直透貂裘冷。遙夜難堪露幕寒。言語隨方殊萬國。衣冠出類保三韓。觀風大抵男兒事。曾讀毛詩細較看。又一劒橫腰萬里輕。離歌變徵意崢嶸。中江馬踏層氷裂。大野人衝積雪行。滿地胡塵明漢月。慘天鬼氣暗秦城。至今徒見山河壯。禮樂無憑武六成。又胡笳催發轉車輪。行邁無停費苦辛。泥雪三河深沒馬。風沙七嶺亂迷人。遺民盡改中原制。屬國猶知萬曆臣。君去須尋燕趙士。狗屠往往有王春。</text>
<title>次伏龍潭主人壁上韵</title>,<text>一鑑照靈府。飛潛運妙機。蓍排抵六坎。梅解得三徵。遯處貴无悶。退藏憂是違。顧名義可想。修德願同歸。</text>
<title>次苟完齋 朴勉之堂號 寄示韻</title>,<text>詩禮傳古家。世修德圃築。詞瀾沛潤身。經典森拄腹。蘭杜難掩馥。珠玉本無足。忠言正蓬心。直道順蒿目。詩費積繭凈。筆禿幾虎僕。秀藻爛披錦。析疑利破竹。鵠擧碍世窄。驥展爲人束。養得子孫賢。可代萬鍾祿。</text>
<title>家藏六本梅二株杜鵑。帶雪盛開。香色奪人。速南隣芝山，敬言，惠卿，汝長，永老，子貞，汝秀。命酒共賞。時丁丑正月念三也。</title>,<text>硯爲淸沼几爲壇。壇畔梅鵑作二難。斗室貯春香澹澹。小牎橫影瓣團團。豈煩羯鼓終回煖。不待溫湯已辟寒。喜鵲楂楂朝報客。貧家長物與分看。又上盆勤獲勝栽壇。奪得天工並賞難。香雪初繁銀海纈。臙脂未綻露珠團。深藏古屋淸如許。經過嚴冬氣不寒。或恐人知輕漏洩。先春消息掩門看。</text>
<title>丁丑仲春吉日。與伯曄，士行，宗浩，汝長，士執，惠卿，敬言，汝秀，永老，芝山，亮元，子貞，子元。共飮于載酒堂中。</title>,<text>强因寮友試春遊。猶㥘輕寒未上樓。泉覺陽和通澗腹。柳含生意拂橋頭。柴門不出長高卧。書卷從容接勝流。何必遠求巖石趣。會心魚鳥自相幽。</text>
<title>欲試病脚。自雲臺尋松石主人。宗浩，仲麟，爾明又至。開罇共賦。</title>,<text>探春消息幾回來。千樹園花未半開。每到詩壇慚後進。若論酒戶减前杯。如絲半拂柴門柳。勝繡新斑石逕苔。谷鳥嚶嚶啼不已。無情還似有情催。</text>
<title>三月三日雨中。訪羲翁于玉溪精舍。伯曄，道以，文初，亮元次第至。命酒共賦。</title>,<text>雨裏看花勝看晴。濕紅嬾綠陪輝生。澹雲半鎖靑山色。深谷時聞白鴿聲。溪澗回穿柳外逕。樓㙜隱暎畵中城。多情燕子如期至。依舊檐端兩尾輕。</text>
<title>暮春斜日。與伯曄，宗浩，仲麟。上六角峴。</title>,<text>近多酒病負花朝。始拂春衣步晩霄。脚力假筇平如險。眼精入霧近還遙。淸新氣象聽禽語。依舊風流見柳條。老興難禁闘草節。名園日日不須招。</text>
<title>弼雲臺。與汝長，宗浩，敬言，仲獜共賦。</title>,<text>杏花初綻白。楊柳未均靑。春色臨高好。市聲喜遠聽。緣溪開畵境。比屋有名亭。大酒酣名利。塵寰誰復醒。</text>
<title>寄羲翁</title>,<text>計活三旬九食難。畧存書帙未成完。菜根甘舌經辛苦。石氣通身保老殘。異鳥自來供獨聽。好花多種許人看。松風萬斛時來往。能使紅塵熱客寒。</text>
<title>金上舍 正禧 以八分書松石園於石頭。又以楷字書又惠泉於井上。剜告訖。同社諸朋會飮園中。芝山兼以子婚禮設東床。</title>,<text>巖巓頸筆八分開。剜後虹光燦碧苔。園石幾多眞率會。洞雲深隔漫遊來。惠泉文武煎茶鼎。金谷淺深倒酒杯。惟願百年同此席。一端憎是鬢霜催。</text>
<title>春日過載酒堂</title>,<text>門掩春山麗景遅。主人幽事屬芳時。循階細引前溪水。近檻新栽別樹枝。半日偸閑公事外。一生滋味午眠知。相逢不過論心曲。分坐松根㟁幘宜。</text>
<title>迷春寮。餞丁丑春。</title>,<text>靜中觀物理。無恠達與窘。昨日滿園花。已作紅雨隕。桐葉漸覆井。竹筍欲齊楯。鶯燕俱得乳。昆虫無不蠢。玄機劇舍矢。代謝堪一哂。還如送客筵。招悵杯重引。隔年以爲期。斜日啣山盡。不暇送春嘆。衰遅那可忍。又四時開餞席。此日悵懷多。不足三春住。尤憐一刻過。愁思留作飮。長嘆發爲歌。獨倚啼鶯樹。斜暉無奈何。</text>
<title>羲軒與主翁共賦</title>,<text>報道莊生騎蜨來。與論齊物暫懷開。山中豈數囊金富。世上同憐鬢雪堆。澹靄天晴輕纈箔。綠波風軟細生杯。主人經濟凡人異。千樹靑松不用栽。</text>
<title>雨聲</title>,<text>隨風來去近還遙。飽聽虗堂病渴消。滴滴井梧鳴大葉。霏霏階竹亞新條。愁添颯沓難終夜。夢破琳琅不及朝。最愛旱餘簾外響。勝於仙樂過雲霄。又淸到耳根隱不遙。壓槽聲似宿酲消。懸檐氣勢傾銀漢。飛箭形容亂竹條。客愁添挑燭夜。農人聽撤駕犁朝。枕邊滴碎心頭火。始覺聽卑自遠霄。</text>
<title>丁丑初夏。與蓮巢，文初，士執，德哉，德新，德初，聖範。遊夙夢亭。路自利泰院。</title>,<text>家家籬落靜相連。闢盡膏腴上下田。千頃菜花含宿雨。一䨥沙鳥破晴烟。山行不妨徑危險。村飮何論酒聖賢。歇脚壠頭遅過午。奚奴爭掬石間泉。</text>
<title>狎鷗亭</title>,<text>澄潭危壁自成㙜。㙜上高亭八面開。几席直當張帆過。門庭唯見釣魚來。山呈螺䯻靑圍檻。江漲葡萄綠潑杯。勝地元無常作主。好將襟抱莫輕回。</text>
<title>夙夢亭</title>,<text>欲與沙禽舊約求。繫舟汀柳晩登樓。全家久保烟霞秘。一逕回通花竹幽。簿領苦遭侵老大。簑衣願買學眞休。絶知抵死江山好。難得人間退急流。</text>
<title>夜宿流霞亭</title>,<text>樓頭山日落。浦口夜榔鳴。似練澄江逈。如璜淡月生。襟懷轉冲漠。水物動虗明。濁酒過墻酌。主人更有情。</text>
<title>偶題迷春寮</title>,<text>桐陰初展海棠庭。自在巖扉不用扃。雨濕喬松全軆赤。晴開澹竹數花靑。時從籬下思陶醉。每向罇前笑屈醒。日與親朋論抱地。不如意處就溪聽。</text>
<title>東二樓。與寮友共賦。</title>,<text>睡起倚欄耳忽明。兩三嬌鳥語還淸。深深院落春空老。冉冉斜陽獨感情。謀酒解酲杯倒數。投壺爭勝箭飛輕。簪花騎竹渾如昨。豈料于今白髮生。</text>
<title>榴花上休。醵飮于又惠泉亭上。與道以，伯曄，文初，君善，士元，亮元，宗浩，士執，芝山，敬言，士行，學淵，伯休，仲麟，善居共賦。</title>,<text>脩谷晨光斂。高林露氣淸。入門堂宇凈。循圃菜花明。小女能知績。𥠧兒亦解耕。終年無熱客。隣曲好論情。又方池引水養川禽。几席長留濠濮心。市陌回眸迷暑氣。松壇着睡足凉陰。山間置屋猶嫌淺。物外論交始覺深。合是羊裘來往地。蒼苔不受一塵侵。又已高山路復還低。桑栗交陰咫尺迷。日午蒼狵依戶睡。林深黃鳥向人啼。心神自悅書中友。肺腑長淸枕下溪。白首朱門身未退。愧吾未與接幽栖。</text>
<title>卽是山房。與洞中諸益共賦。</title>,<text>一園花竹百回看。飮水精神勝酒闌。若出柴門皆地窄。久居茅屋得心寬。竹孫解籜生陰細。梅子成仁縕味酸。午睡方酣鶯喚起。不敎塵累上眉端。</text>
<title>竹醉日移竹</title>,<text>無塵俗似此君稀。移得淸風入我扉。鶴愛輕陰先着睡。鳥知高格不離飛。烟梢帶嘯凉侵席。露葉題詩翠滴衣。聞道分根乘醉好。醒來恐忤本生違。</text>
<title>與伯曄，文初，士元。訪園中翁。</title>,<text>綠樹陰中三兩隣。桑麻問答日相親。松間或到圍棋客。春後稀逢載酒人。乍轉雷聲溪閣晩。先含雨色石苔新。竹陰不改山窓下。谷口誰憐老子眞。</text>
<title>載酒堂。與伯曄，士元，惠卿，宗浩共賦。</title>,<text>應接群書不暇眠。蓬門長掩洞中天。閑尋蜂窠收崖蜜。每代龍團飮杞泉。十口累多趨府苦。三生願結買山緣。何當好與芳隣接。經濟平分石上田。</text>
<title>山房。與文初，伯曄，士元，宗浩共飮。</title>,<text>爲愛看山故短墻。藤陰四覆洞門蒼。遣閑詩律何須細。與老筇枝不妨長。瓦閣日蒸回首熱。石床雲過貼身凉。主人勸我園中味。萬顆筠籠熟奈香。</text>
<title>薇園。與道以，伯曄，文初，子翊，士元，宗浩，士執，芝山，敬言，子元共飮。</title>,<text>拂雲氣與竹爭高。長嘯時時獨上臯。每引酒徒欣共醉。終知棋敵苦相遭。茅齋一半浸松色。石圃許多長磵毛。見爾齊家知一事。園丁不憚灌花勞。</text>
<title>端陽日直中。與僚友共飮。</title>,<text>頒箑今朝下禁門。仁風動處盡歡言。零星已歎霜毛積。曝日何論腹藳存。符爲禳灾遍戶壁。縷因長命付兒孫。官僮亦解名辰飮。九粽盤頭進一樽。</text>
<title>逃暑又惠泉亭上。與道以，伯曄，君善，宗浩，惠卿，芝山，士執，敬言。命酒占韵。</title>,<text>老興相伴枯藤出。山風吹面山雨密。園童傳我小篆文。靑燈細看山史悉。簑衣掛肩入重雲。雲氣籠人到石室。竹葉盈盈醉七賢。巖逕欵欵來六逸。流匙脆滑玉糝羹。堆盤照耀丹砂實。滿耳琳鈴聲不斷。已失赤帝鞭赤日。殷䨓閃電逗蒼崕。高松偃仰龍化質。靑霞奇氣散入髓。惠泉靈華能瘳疾。人生難得半日閑。半日吾當宿願畢。又晴日尋常會。雨至眞佳約。回磵沒短矼。懸瀑松巓落。中峰遞呑吐。濕雲彌一壑。主人晨梳髮。未起檐端雀。對坐淸心境。香聞圃中藥。却就井華漱。宿酲猶餘昨。</text>
<title>大雨中。與洞中諸益。飮于迷春寮。</title>,<text>身迷暑氣汗難消。扇借山翁手裏蕉。苔徑多迎看竹至。巖扉不到以弓招。床床伏雨那禁注。葉葉闌風不定搖。午睡初起童報急。十丈前溪已沒橋。</text>
<title>芙蓉亭奉審歸路</title>,<text>梧桐百尺拂雲靑。曲曲欄頭繞翠屛。芸閣晒來侵蠧簡。蓮池閑放畵龍舲。深杯可喜斟紅露。纖手聊傳膾白萍。萬頃恩波身浴遍。百年歌咏送餘齡。</text>
<title>雨後入西園</title>,<text>山居若無事。位置細經營。新栽與舊種。雨暘亦關情。勤培好花根。務除惡草生。細引屋後磵。㶁㶁循階鳴。時携手裡筇。晩飯樹裏行。好作靑山老。不數朱門榮。</text>
<title>龜㙜酒後</title>,<text>山園有約不曾孤。相對無關儋石無。急雨度溪喧似瀑。濕雲籠樹澹如圖。已將雅操長懸榻。發盡狂歌獨枕壺。一物隨身還是累。詩囊亦可付奚奴。</text>
<title>園中與文初，伯曄，士執，惠卿，子元共飮。</title>,<text>靜對雲山似畵奇。前軒抱膝坐多時。心中虗織機何有。言外無聲妙獨知。蓬戶笑迎蓮社友。瓦罇狂倒習家池。一毫若聞談塵俗。共向溪頭洗耳遅。</text>
<title>修詩史日占韵</title>,<text>茗旗䨓動響。蒲劒雨生文。綠洗欄邊竹。晴流石上雲。酒塲狂可恕。詩境妙難言。山史首題事。好花隣曲分。</text>
<title>又惠泉井上。與文初，伯曄，君善，士元，子淑，子翊，道以，汝秀，士行，惠卿，芝山，仲若，士執，敬言，學淵，子元共飮。</title>,<text>滚滚詞源不盡淸。豈將皷吹苦爭名。山遊幾被家人讁。雨集應爲俗子驚。種竹生涯千戶等。餐霞氣槩萬鍾輕。年來未抑栖雲志。先製蘿衣寄遐情。</text>
<title>積雨初霽。與文初，伯曄，子翊，汝秀，士行，惠卿。共賦中園。</title>,<text>十日長霖初見暉。林霏溪沫尙霑扉。對床泉瀑晴還閙。隔竹茶烟濕不飛。山色七分橫短箔。松風萬斛貯生衣。南隣社友期同宿。酒過墻頭夜不違。</text>
<title>淘暑玉流洞中</title>,<text>山氣空濛水氣和。翻成雲雨洞中過。潦炎互着時狂叫。魚鳥交親幾獨吟。自少恒嘆簿領苦。及衰還厭酒杯多。牛衣蝸屋人無笑。貧食其如素性何。</text>
<title>雨中與子淑，芝山，士行，敬言，惠卿，子元。入松石園共飮。</title>,<text>自得烟霞富。廣開花竹境。誰知隣比樂。分與百年靜。又高山輸氣岸。止水瀉心境。指與知人道。一機摠是靜。又每從蒼蘚徑。深鎖白雲境。蛙吠俗人來。書開高士靜。</text>
<title>松濤</title>,<text>驚濤翠浪半空翻。聲撼山齋接海門。自起自消元一理。驅來驅去却無痕。急於白馬潮頭走。轉似黃牛峽裏喧。如坐維摩丈室榻。終朝飽聽滌塵根。</text>
<title>松石園八分歌</title>,<text>巧匠剜石盡其才。字軆變化雲往來。孱顔老骨幾疊苔。千年有待今日開。蓬萊筆法自是强。隷書於人不讓上。森嚴形作萬歲藤。主人傑氣屹相向。初來揮毫風生衣。俱得張瘦與徽肥。三韓鼎鍾本無徵。兩漢碑碣傳者希。虹光一道起大手。笑殺人間墨猪陋。鐫銶琢磨不失毫。鸞翔鳳擧遞先後。玉洞金錯貴相與。翠嵐彤霞凝不去。松園老石肇錫名。山史從今恣綺語。嶠翁綺叟雖工切。所恨千二紙上滅。精神所到鎭浩劫。日夕應有護神物。君不見長安名園題名處。孰與此園齊髣髴。</text>
<title>又惠泉</title>,<text>堂擬浣花頭。茶試惠泉腹。圍小澹水物。淸極無鱗族。源川細通脉。止處自涵蓄。旱不見乹沒。水不泛濫續。靈知吠狗杞。虗藏響瑟筑。雲添卵色潔。風細魚鱗蹙。久服肌膚潤。長沐鬚髮綠。不啻壺貯氷。乃資鼎炊玉。浣紗便老妻。灌花任短僕。淸夜據欄上。弄水月在掬。塵膓一滌盡。鼻觀生異馥。筆借秋史健。鐫得石工熟。已結蓮社飮。賴釀酒百斛。</text>
<title>丁丑六月初七日。松石園翁初度日。文初，伯曄，道以，士元，子翊，亮元，士執，子貞，敬言。共醉壽酒。</title>,<text>弧辰稱壽瓦罇開。屛代蒼巖席作苔。山水淸音絲竹勝。筍蔬奇品燕毛來。賀詩輝映長庚彩。笑語淋漓太乙杯。不翅爲君今日永。仙家歲月本無催。</text>
<title>乘晴登玉流溪上</title>,<text>長霖霽後卽良辰。泉石光輝一倍新。門外不侵塵俗氣。坐間俱是老成人。淸凉已喜三庚過。歇涉何妨數里頻。濯足濯纓從所好。天機活活任吾眞。</text>
<title>觀漲</title>,<text>積雨晴來積水生。江湖萬頃接天明。洞庭秋月無邊色。滄海鯨濤不盡聲。漸覺此身如粟渺。回看浮世似毛輕。久將八九呑雲夢。始盪胷中氣不平。</text>
<title>流月旬日直中</title>,<text>田園已負老。書劒未成雙。幾困衝泥路。還愁打雨牎。汗流番豹席。眼澁集虫釭。晩熱煩心肺。何須貰酒缸。</text>
<title>再疊</title>,<text>圍棋爭道數。飛矢對壺雙。闘蟻驚殷枕。談鷄學宋牎。芸香淸絶地。藜火自然釭。已得陶翁趣。宜酣吏部缸。</text>
<title>三疊</title>,<text>三人頭白一。鼎坐眼靑雙。聒耳泉鳴戶。論心月在牎。烟絲沉古篆。螢点耿殘釭。欲飮無錢得。空憐倒盡缸。</text>
<title>苦熱</title>,<text>病骨畏炎難自容。絺衣着軆似裘重。火雲不雨氣成濕。赫日無風汗逬濃。渴欲開樽當北海。空懷拄笏對西峯。午眠幾被蚊蠅困。爲借扇凉未暫慵。</text>
<title>六月念日。與文哉，士貞，文初，而健，德新，德哉，翼瑞，聖範，士範，元伯。淘暑于鵂岩。</title>,<text>紆回巖逕曉難尋。不省衣裳露草侵。壁面娟娟留落月。枝頭磔磔聽驚禽。迷入嵐光觀水處。淸餘夜氣出塵心。遅人風嘯㙜前路。共向鵂巖深復深。</text>
<title>再疊</title>,<text>一蹊高下一筇尋。到處歡言爽氣侵。獨對可人無語石。伴閑近席不嫌禽。千章樹隔庚炎氣。百道泉生太古心。夢與洞仙遊物外。醒來致我白雲深。</text>
<title>三疊</title>,<text>飛泉卧看倒千尋。下有澄潭氷雪侵。導引觥船斟玉露。承來磁椀泛來禽。泠泠不斷謀淸耳。細細通流就洗心。晩聽松笙如節奏。仙源始覺洞天深。</text>
<title>四疊</title>,<text>西城勝處問樵尋。來坐炎氛一洗侵。難畵形多天作石。不知名有自呼禽。棋聲遠引山中客。嶽色仍添物外心。洞裏無人問古蹟。空傳靑瓦歲年深。</text>
<title>五疊</title>,<text>不是仙源不欲尋。入山先喜絶塵侵。岩岩獻態皆奇獸。樹樹遞音盡恠禽。踈雨陰晴無定處。閑雲來去自無心。好將谷口松風善。鎭日酒杯任淺深。</text>
<title>六疊</title>,<text>歇處催行窮處尋。松陰設席磵雲侵。路通一線難回馬。峰立千層只度禽。已得逍遙陶謝咏。兼之超絶綺黃心。沈瓜玉井行厨凈。一曲芝歌山復深。</text>
<title>七疊</title>,<text>酒劇臨溪我影尋。還憐雙鬢雪霜侵。劈來紅暈氷生果。聽帶晴光夕噪禽。幾疊雲沉遊子迹。數聲泉咽去人心。一筇回首遅遅步。怊悵空山不覺深。</text>
<title>咏鵂巖</title>,<text>閑繞鵂巖眞面尋。磵毛苔髮全軆侵。還疑七日隱山豹。已免千年塡海禽。飮啄無關古佛像。飛鳴自斷望夫心。閑來欲借鞭羊手。一破人間解惑深。</text>
<title>載酒堂。與文初，伯曄，子翊，惠卿共賦。</title>,<text>玉溪之上仁山東。茅屋兩三結搆同。父老相傳儒者操。兒童亦學古人風。獨全淸福酒樽外。渾忘蒸炎書籍中。客至貧厨無別味。只將茶果鎭心空。</text>
<title>再疊</title>,<text>山自凝然水自東。若論至理去留同。筆參造化看雲態。詩學眞機誦國風。已覺龜毛求分外。先知蛇影照杯中。蠅營百歲蜉蝣事。得失悠悠摠是空。</text>
<title>雨中。與子翊，惠卿，芝山，敬言。上惠泉亭。</title>,<text>山水爭如絲竹歡。樽前此得會心難。百年古洞雲屛翠。六月深松草屋寒。靑飮相爭添爽氣。紅潮獨上散憂端。雨聲不斷宜高卧。不必移筇晩瀑看。</text>
<title>醉筆題迷春寮</title>,<text>鳴世文章出輩流。胷中滌蕩一塵留。好將酒所持鰲手。肯屈人間拜石頭。秀色山宜開眼界。淸風竹可散眉愁。巖扉寂寞斜陽下。獨咏蟬聲碧樹秋。</text>
<title>夜坐松月軒</title>,<text>自謀身計太迂踈。半世行藏貧有餘。耽酒豈緣耽病酒。信書亦覺信無書。天機似水流何住。事會如塵掃不除。終古達人無物我。區區那用愛吾廬。</text>
<title>老妻畫紙爲棋局</title>,<text>一幅溪藤白勝茅。畦畛畫去似平郊。手嫻刀尺無毫錯。眼暗絲欄或疊交。黑白試排如合節。縱橫驟看訝分爻。暫拋紡績爲君作。恐被東隣少婦嘲。</text>
<title>晩凉看洗馬</title>,<text>長川逈立雪難分。弄得波聲激激聞。雙耳洗來收汗血。四蹄翻處散晴雲。蟬鳴碧樹新凉動。風入霜毛晩影紛。住目雖非伯樂賞。終知豪爽出凡羣。</text>
<title>省中漫賦</title>,<text>爐存茶未熟。呼童宿火發。南軒坐悄然。凉飈灑鬢髮。時天積雨霽。檐角生纖月。夜無簿書逼。始喜應接歇。點檢年來事。太半心力竭。又絡𧍫鳴秋早。令人感懷發。爲詩叙中情。長吟搔短髮。翳翳藤蘿影。乍隱梧桐月。臨溪時一嘆。長逝無暫歇。冗冗不成眠。枕壺酒已竭。又畵堂鳴玉磬。淸越深省發。利害良悠悠。何須分毫髮。壺觴代藥餌。書卷屬歲月。生世眞逆旅。豈愁容顔歇。世人不解此。自促榮衛竭。</text>
<title>斗室沈學士具濟勝賦詩。會飮軒中。占韵識事。</title>,<text>微才難合賦高軒。老去前工無復存。半世那能匏不食。餘年惟願海爲罇。琴中久解高山仰。醉裡渾忘後舍喧。舊日嘔茵誰見恕。卽今薰沐誦嘉言。又小心夙夜在周軒。用拙誰知吾道存。恒日潛居書籍圃。荷公分醉聖賢罇。沈檀古篆絲絲上。踈雨高桐葉葉喧。欲借南樓賞秋月。微才難盡以詩言。</text>
<title>秋水</title>,<text>秋水潺湲雨後山。臨流企石覺心閑。淸光到底松陰下。細響回通竹樹間。爽看粼粼蹋白足。凈憐瑩瑩照衰顔。㟁巾一讀莊生論。止處無塵却忘還。</text>
<title>七月初五日夜。直摛文院。是夜風雨大作。庭中老檜顚仆。此是百年舊物。雙樹亭亭。分立可愛。一夜摧折一株。自感中情。聊賦一詩。</title>,<text>是夜大雨連深更。狂風與之喧訇訇。孤燈南廡嗒然坐。檜折中庭霹靂驚。爲淸輦路枝葉亂。用以羣斧伐丁丁。童童雙株承雨露。幾年長養特地生。萬斛淸風仙府吹。十畒凉陰講席橫。分門左右儼若侍。無着天親眞弟兄。伊來共苦鼯鼠食。不意獨存抱㷀㷀。回瞻無復舊時見。婆娑月枝軒楹。可嘆物理無兩全。風韵寄與一樹淸。同時培植百年後。那知一朝異枯榮。古來橫逆非獨爾。白頭欹枕感中情。</text>
<title>七月十八日。因廣州留相沈公濟勝之具。與士貞，文哉，而健，德新，士執，德哉，文初，翼瑞，宗浩，聖範，仲獜，惠卿。晨入佛巖。</title>,<text>彩虹高駕猉獜橋。岩路多奇不覺遙。傲吏西淸乘暇日。朋罇北澗趁晴朝。回看閭井煙霏合。久坐松杉雨点消。石上無塵人客斷。棋聲如可洞仙招。又無僧不笑度前橋。有客能知世界遙。泉似小鍾催飯夕。岩如古寺散花朝。藤陰四合塵緣隔。松色初晴暑氣消。紅露擬將般若飮。蒲團聊可道林招。</text>
<title>又分酌酒會臨泉水。抱琹好倚長松。得酒字。</title>,<text>一線似羊膓轉九。有巖如獸呀爲口。蹲欲倚松倒飮泉。平可彈棋高揷斗。奇觀不盡烟霞壁。短策難穿藤蘿藪。蒼苔杳邈尋僧蹟。黃拳依然垂佛手。盤斧巧開天然宇。雲屛石床排左右。層岩變作玉塔高。瓊瀑翻似華鯨吼。竈烟不散古香積。法雲重結蒼螭首。我欲搜奇奇如此。往迹悠悠千年久。松風先拂行路塵。山雨已滌巾衫垢。襟懷自在六根凈。詩律故應三昧取。凝思終日佛爲心。塑坐深窟石是友。何來爽氣動秋興。數處鳴蟬帶淸瀏。氷桃仙李腹果然。濟勝出自明公厚。明公本自愛山水。幾年陪遊車馬後。故從佛岩叙欝陶。仍以恒沙祝公壽。祝公壽。再拜石丈一獻酒。</text>
<title>訪羲翁至園中。翁午睡方濃。走筆題壁上。</title>,<text>虗堂無客至。白日抱書眠。幾囀林間鳥。空鳴檻外泉。身閑北牖下。魂去南柯邊。我獨知玄妙。欲分淸福專。</text>
<title>贈劉德初</title>,<text>芳躅承三世。通情見一家。吉祥縵作草。仁壽結爲花。已得靑春富。曾無白眼斜。文章須待價。砥礪勉相加。</text>
<title>贈羅聖範</title>,<text>仙吏三淸府。世居八達家。兄弟曾連璧。子孫盡勝花。詩程華以實。筆路正無斜。行止隨繩直。令人古意加。</text>
<title>初秋晦夜</title>,<text>吟魂迷酒戶。秋夢在詩家。露竹鳴踈葉。書燈落細花。心長髮欲短。手澁筆宜斜。點檢筋骸病。衰頹無奈加。</text>
<title>漫借雲林寫意作意園</title>,<text>漫借雲林筆。郊原意作家。皴奇當檻石。色澹繞階花。傍柳漁磯凈。入山樵逕斜。琹書這裡老。此外願無加。</text>
<title>對酒</title>,<text>半世尋常債。長安幾酒家。停杯頻問月。荷鍤每迷花。醉筆指瑞灑。漉巾頭上斜。自言通大道。醒者莫嗔加。</text>
<title>寫懷</title>,<text>名山與勝地。到處卽爲家。隨我藤爲杖。敎妻酒養花。文心星彩動。俠氣劒光斜。不作生涯事。顚狂日復加。</text>
<title>溪堂與隣曲共飮</title>,<text>比隣無事輒相逢。談罷桑麻却看峰。帶草承書階齒偃。土花含雨石頭濃。幽溪響隱覃覃葛。晴月光流落落松。死後事知無貴殘。生前一醉代千鍾。</text>
<title>奉和玉邱先生寄視韻</title>,<text>契合何須較鉢針。靑燈半夜細論襟。身迷世路鬢霜積。人到要津胷海深。雪月庭空頻濯魄。琹書室靜久潛心。終年窮巷輪蹄斷。時喜高人寄好音。</text>
<title>謹次竹林堂 金參判逌根 寄示韻</title>,<text>降從文曲纏。玉貌更爛然。戒滿知招損。得中不餙邊。葩經邪可正。羲易善觀嬗。慣聞輿臺論。筍班第一賢。其二從事有靑州。吟痾好潤喉。畹滋蘭可佩。秋賞菊兼餱。位望繼華閥。蟬貂貴黑頭。朝廷方有士。公實拔其尤。附原韻病枕憂思纏。殘燈共黯然。草虫鳴不已。秋夜逈無邊。舊雨人何在。新凉歲又嬗。分明山社月。遙憶謝陶賢。綠果來全州。甘凉欲戟喉。投應當木李。失本自乹餱。一剖憐朱裏。同甞到白頭。人情由愛惡。彌子竟何尤。</text>
<title>輓松石園翁千君善</title>,<text>求得蓬萊筆法眞。剜深松石更精神。巖巓丹字應經劫。誰是云亡名不湮。烟霞病痼肺肝淸。好向泉臺九老迎。襄事十分無一感。門人先後有安生。相將氣味得源源。雪月風花共到門。玉社親朋叢碧伴。從今不履白薇園。一年折簡動盈箱。相探起居信有常。誼在通家親似戚。畦蔬園果遆分甞。花甲開筵酒滿尊。傾城佳士更塡門。賀詩堆案棋交敵。絶勝華堂絲竹喧。惠泉井上石平床。半畒松陰一味凉。春夏起居塵不着。幾人淸福似君長。癯容如石軆如松。一洗人間芥蔕胷。不以貧窮初志改。方知死後卓然蹤。虗堂筆硯自生塵。澗柳階花折作薪。殘軸借書床上在。婦人泣取各還人。羲翁昨夜夢雲鄕。松石遺名不盡芳。但恨同遊俱白髮。誰能收拾舊詩囊。載酒堂成玉澗頭。幾年杯勺擅風流。從今事事殘棋散。籬菊依然獨帶秋。木屐齒高杖過肩。洞門斜日立悠然。相逢喜道園中事。料理今秋種菜田。獨樹梨花月掛枝。靈襟散盡倚欄時。妙香飄到淸心界。渾忘山中十日饑。家在仁山第幾層。小窓閑味澹於僧。一團不斷融融氣。盡迎當今詩酒朋。風謠剞劂續前篇。發盡幽光廢百年。詩禮子孫俱仰德。名幷柳下久相傳。蘭亭勝事繼前遊。又賦蘇仙赤壁秋。多少名區無恨興。一時付與水東流。</text>
<title>咏懷示兒曹</title>,<text>窮居下里已成翁。交道難逢告以忠。衰謝無餘詩獨健。憂愁轉結酒頻中。又看歲律雙環疾。無奈人情萬不同。寄語兒曹勤課讀。三餘全在一心功。</text>
<title>丁丑八月二十八日。慈堂七十八歲晬辰。與隣曲親知分飮壽酒。</title>,<text>歲歲延生到後天。源源賀集四隣賢。杯心直照星如斗。堂上兼歡日抵年。秋綠更憐萱質茂。春暉難報草心懸。每將龜鶴無疆壽。分與兒孫舞彩邊。</text>
<title>直夜次坡翁韻 疊</title>,<text>交道端宜愼始終。與人持敬若初逢。苦窮可仗凌寒竹。夷險須看保晩松。專我七情期百歲。笑它一慾死千鍾。熱門爭利君知否。未免偃師遞楦容。又五夜南華一部終。心期千載怳如逢。淸琴屢激指端水。孤夢偏驚腹上松。奇詭難形人比乕。澎涵相應石爲鍾。始知見小還多恠。若得駭鷄各露容。</text>
<title>冬至前一日</title>,<text>一復之前哀衆芳。窮陰積雪擁山房。似聞明日回長至。不恠今朝促短光。人事侵尋催白首。物情歡悅向靑陽。欲知格致工夫妙。故種梅花近易床。</text>
<title>感懷</title>,<text>南隣與北鄰。楚越視其人。懷玉寒生骨。有錢德潤身。交宜無貴賤。道合與光塵。孰識要津險。不妨魚鳥親。</text>
<title>獨坐松月軒</title>,<text>橘酒椰杯瀉。梅詩竹葉書。山林移几席。風雪掩茅廬。調病五禽遞。養心一鑑虗。何須羡富貴。寒素復吾初。</text>
<title>燈下梅影婆娑可愛</title>,<text>窮陰梅萼洩春機。可愛年年信不違。相照燈前踈影散。深藏閤裏暗魂歸。兒知詩格瓊章吐。妻解風情觴羽飛。何必跨驢橋上訪。室中湛樂老因依。</text>
<title>對梅</title>,<text>我心㥘雪冷。爾魄反春寒。高格知無右。暗香未遽殘。盆魚術已貫。紙月巧相看。欲解天機妙。三冬到夜闌。</text>
<title>雪中南隣諸益。携酒相過。</title>,<text>山屋藩籬雪似城。洞門童掃似雲耕。相誇梅下詩三疊。更喜壚頭酒數行。世路爭名無恠險。胷波抵老自然平。無人解我貧居樂。旨蓄時時爲客烹。</text>
<title>丁丑除夕</title>,<text>老境難爲送舊情。孤燈百感自然生。世間幾箇餘朋友。地下無由起弟兄。尤覺達人壺裡醉。漸知宦道夢中榮。兒曺戱劇藏鉤處。從以隣鷄得意鳴。又栢酒五辛菜。與梅共迎春。春光先我意。回暖四隣貧。</text>
<title>枕上意作 戊寅</title>,<text>弄毫學石田。亂巘穿細逕。[缺]</text>
<title>硯</title>,<text>方城卽墨邑。鉄面尙書家。半照印池月。長含吐筆花。石精呈潤澤。天液動雲霞。玄香元砥礪。廉角正無斜。</text>
<title>乕皮燭刻</title>,<text>三百獸皮此出高。臯比之座大人遭。亂蛇紋古千山養。隱霧毛奇七日勞。看若質無猶犬郭。剝椎豈是用牛刀。橫蒙暢轂光輝陪。獵得男兒意氣豪。</text>
<title>白間</title>,<text>卍戶虗明白似羅。偏承朝日暎書多。亂斜紅暈花侵影。靜寫淸光簟起波。乙乙隔看香動篆。霏霏奇搨葉交柯。久看銀海精相奪。若比水晶更若何。</text>
<title>麥秋</title>,<text>薰風扇仲夏。麥候變新秋。雨浥黃雲遍。烟沉翠浪浮。朝朝氣自爽。濯濯光如流。黃鳥遷喬木。烏犍輸陌頭。農人賀大有。田畯樂淹留。似菊當階藥。疑楓近檻榴。苧衫輕可着。蒲酒冷堪酬。妙察天機運。豊登地利休。兩岐千畒熟。四月萬鎌收。一歲西成再。神功豈力求。</text>
<title>雨麥</title>,<text>岐陽一灑滿西東。絶勝禪家法雨紅。靄爾仁天生麥氣。沛然福地下春風。叫奇粒粒神功裏。旋喜穰穰造化中。珠玉爭看元上瑞。不須三白雪漫空。</text>
<title>寄人</title>,<text>交道端宜愼始終。與人持敬若初逢。苦窮可仗凌寒竹。夷險須看保晩松。專我七情期百歲。笑他一慾死千鍾。熱門爭利君知否。未免偃師遞楦容。</text>
<title>聽雨</title>,<text>雨聲颯畓夜多聞。喧動階前蒼玉君。入耳已消心上火。連宵如和夢中雲。愁添空峽聽猿獨。爽切秋天送鴈郡。想像四郊農慰滿。何須渴肺减三分。</text>
<title>松月幽棲</title>,<text>茅齋不使俗來留。自在巖松境轉幽。蘭圃雨鋤人似鶴。石床雲卧夢多秋。遙岑澹抹橫簾額。亂竹離披擁檻頭。高樹一蟬生颯爽。不知塵世節金流。</text>
<title>在公逃暑不得。詩以識凉。</title>,<text>憑軒逃暑想林臯。意畵毫端三峽濤。爀日正當天上照。氷山那得眼中高。時斟竹葉詩多爽。晩御松風氣轉豪。雖在公門常淸絶。萬書香擁一紅袍。</text>
<title>寄白峙僉節制李公默</title>,<text>莫言征馬去難攀。所貴岑州任往還。節制鎭營開白峙。風流氣槩動平山。應緣地僻看書好。先導民和聽訟閑。卄四歸期知不遠。威惠須使遍行間。</text>
<title>半仙戱</title>,<text>上社景光新。紅粧朝日整。綵繩垂柳高。玉手弄春永。想聞鸞笙音。翻然鳥翼影。飄裳散映溪。倒履半橫𡽹。如踏龍腰長。宛乘鶴背靜。舞疑渾脫塲。仙入化丹境。架近花間樓。爛生桐下井。燕鶯嬌欲倩。兒女戱爭領。去地懷飄忽。出塵似介耿。步虗者誰者。會與佳人倂。</text>
<title>省中晩食</title>,<text>貧傳晩食勝瓊漿。三韭敵他八味甞。家事當如陸賈樂。市歌應學啓期狂。雨聲老去長盈耳。酒氣年來只拄膓。斗祿漫因妻子計。白頭堪笑石渠郞。</text>
<title>留客環</title>,<text>無端無緖見難知。妙制由人人亦疑。信手解紛終是窘。定心循理自然遅。運如磨蟻渾忘夜。彈似意錢輒動時。多事笑他投井轄。賓筵賴爾儘云奇。</text>
<title>芙蓉</title>,<text>亭亭綠水上。不染淤泥生。自有天然態。少無雕餙情。名將君子許。色肯六郞幷。時讀濂溪說。如聞香益淸。</text>
<title>雨中遣懷</title>,<text>簾幕沈沈細雨來。近階綠竹亞新栽。澹濃似畵山當檻。來往人如鶴破苔。厨裏香蒸初刈麥。枝頭黃愛已肥梅。好懷宜向樽前遣。與世何須白眼開。</text>
<title>入大隱巖</title>,<text>纔從東向更迷西。洞府深深隱者栖。蒲簟每因爲客設。藤枝便與陟園携。頑雲忽起階前壑。急雨新添屋後溪。相對樽前欣如得。故敎詩思自頭底。</text>
<title>梅壇幽居</title>,<text>紫桐花落筆花開。錦繡門通滿地苔。異鳥無常窺几語。閑雲亦復隔簾來。三春暇日皆佳會。百歲餘生盡壽杯。相許已寬金谷罰。任他詩句莫相催。</text>
<title>賦回甲呈好古齋 金洛瑞</title>,<text>賀君花甲回。有子能知養。從此餘年樂。名山期共賞。又食氣生奇骨。讀書存古心。誰能識吏隱。白首自幽沈。又多情親戚話。歡笑故人杯。何必笙歌閙。賀詩錦繡堆。</text>
<title>石渠直中</title>,<text>講退詞臣袖。香飄尺五天。時聞有喜報。長陪小心懸。階竹抽新筍。盆荷點綠錢。寵光同草樹。雨露樂餘年。</text>
<title>松石翁回甲日。醉題軸末。</title>,<text>我賀爾回甲。回甲人難期。大抵昇平好。無違家室宜。朋樽量飮可。詩律任題遅。多少百年事。今朝先得知。</text>
<title>雨中上東二樓</title>,<text>坐想東華路。幾人衝雨行。靑山迷欲醉。黃鳥濕無聲。置酒輸棋戰。看雲學筆耕。堪消長夏事。渾忘在官情。</text>
<title>發悶</title>,<text>酣於名利閱春秋。終古徒言林下幽。但願深杯長在手。兼邀明月又當頭。千金莫道朱門貴。一粟寄歎蒼海流。妙舞淸歌猶不足。那知赤日夏畦愁。</text>
<title>池率更內輓</title>,<text>花甲稱觴未及辰。率更失耦倍傷神。翰兒哭後沈疴祟。長女葬來白髮新。毓德寬仁聞里閈。恤貧周急悅姻親。帷軒寂寂鼓盆數。小子𥠧孫淚滿巾。</text>
<title>松月軒小酌</title>,<text>一牎四擁萬松林。洞府尋常白晝陰。山雨晩來溪轉急。仙書時讀境逾深。長留水月頻酬客。餘事鳥虫不作心。濁酒蒼苔眞率會。凉蟬况復散踈襟。</text>
<title>小集園中</title>,<text>雖緊嬰身累。難㧓折簡招。已占燈結夕。又喜鵲鳴朝。園友如期到。溪翁不憚遙。催詩衣上雨。不省漲前橋。</text>
<title>剝棗</title>,<text>葉間紅頰半酣霜。一剝團團滿地光。西社老翁來借杖。東隣兒女乞過墻。愛看羊角明朝日。收拾鷄心曬夕陽。已約園丁無上樹。及玆濃熟與同甞。</text>
<title>酬湖西過客</title>,<text>飄泊湖西客。衰頹洛下翁。立譚如舊雨。抵老氣晨風。夸覺鶴生卵。養全蛇殺虫。是非無定處。窮達付環中。又蠧簡隨行李。鹿皮嘆禿翁。文因子厚緖。和得展禽風。勁節知冬竹。堅氷笑夏虫。美才終待價。腔熱豈煩中。</text>
<title>園中。與君善，芝山，敬言。共賦。</title>,<text>三百枯棋數客停。丁丁或恐外人聽。每因醉劇醒爲石。久結淸緣福應星。井得源泉灌不渴。藥憑本草採多靈。富於詩句貧無紙。弄筆淋漓滿竹靑。</text>
<title>仲秋念四。與伯曄，君善，汝秀，宗浩，士執，芝山，永老，子元。共賦園中。</title>,<text>先酣烏臼磵崖陰。曉色凝眸畵裏臨。菊圃依然陶隱趣。山牎寂若遠公心。妙機默運輸棋局。新味多般在果林。欲洗世間塵俗氣。終朝須聽竹間音。</text>
<title>再疊</title>,<text>山深地僻自多陰。終歲稀逢車馬臨。霜後日添紅樹色。巖間時起白雲心。愛看秋蜨探花蘂。健羡園丁上栗林。夢裏忽驚剖肚客。猜人或發盛唐音。</text>
<title>三疊</title>,<text>鬢邊偏受換光陰。幾嘆衰顔鏡面臨。蕭瑟難爲多病客。麁豪還羡少年心。異香朶朶添花譜。亂叢叢愛石林。詩事較來堪一哂。吟虫類萬不同音。</text>
<title>四疊</title>,<text>每書山史記晴陰。幽事相關古帖臨。應接詩尊閑作業。經營園圃細爲心。故敎茅屋深藏壑。馴得山禽不過林。飮水終年仙骨異。俗人驚訝腹䨓鳴。</text>
<title>五疊</title>,<text>繞齋淸絶竹生陰。文曲偏多此地臨。酒所持鰲誇左手。詩塲倚馬費中心。閑來愛拾虫書葉。夢覺獨聽鳥語林。偶到前溪風激激。凾胡如發石鐘音。</text>
<title>軒中謾賦</title>,<text>世事艱難醉欲昏。幾家淸福掩山門。秋燈漫讀高人傳。夜夢偏多俠客樽。事會百忙遵有道。老來一得在無言。欲尋無俗知何處。千畒猗猗綠竹園。</text>
<title>秋日因御製搗砧。與文初過洗劒亭。</title>,<text>百事奔忙一事幽。紙砧管領聽溪流。松杉濯濯承朝日。黍稷油油屬仲秋。寶墨光亭知勝蹟。舊題留石憶前遊。不須催飯張園去。上路崎嶇脚力愁。</text>
<title>題四而山室</title>,<text>地似桃源像外求。四而山室得淸幽。喜逢栗里詩中境。宛見輞川畵裡邱。爭席道成村老會。欄柯棋與洞仙遊。故敎流水回穿遠。或恐漁人再繫舟。偶來泉石不期求。得句回看倍覺幽。凝住䨥眸模綠野。纔移數步失丹邱。泥鴻難訪前人跡。呦鹿歡迎過客遊。二樂村邊堪一醉。斜陽紅露引觥舟。</text>
<title>省中燭刻賭飮</title>,<text>白鶴眠松影。秋光澹竹暉。窺床鼯獨立。碍菊蜨雙飛。有酒詩懷健。在公吏事稀。每因後舍醉。衙退故遅歸。</text>
<title>山中應答</title>,<text>山人性與白雲俱。石竇泉淸自在壺。每爲尋蘭閑步遠。時因無客午眠遅。苔憐細點籬邊菊。茶好堪供竹裡厨。一夜園中新雨足。剩分隣曲種文無。</text>
<title>直夜。與士範，仲麟。次東坡韵。</title>,<text>尺蠖尺地期萬里。有志▣窺尾閭底。貴在知方妙探源。不然無異磨上蟻。悲絲哭途失正中。隱壺逃禪非至公。九折臂苦乃成醫。一簣功罅難爲峯。凡人自已視秦越。天豈爲人延歲月。圓枕刺肱務在得。莫使差它頭成雪。</text>
<title>菊月十九日。與李道而，金士元，金士貞，千君善。上大盤巖賞楓。</title>,<text>回溪穿石遠。絶頂假筇登。虫似老唫苦。猿如童步能。烟景山還澹。秋光水更澄。遅留期上月。下路豈愁層。</text>
<title>直夜言志</title>,<text>豹直貧關念。傳飡侵暮徑。風威忽慄烈。短婢愁路夐。顧影歎禿頭。行藥惱瘦脛。覃覃上燈初。宮漏報人定。擁爐㬉鶴觴。掩卷揮麈柄。鼎坐憐三笑。談山覺瘳病。咀華披繡肚。落筆光輝映。不過各言志。可見出素性。但願同襟期。詩酒以爲命。弄毫臨石田。亂巘穿細逕。意作隨手應。置屋邃而夐。輸我房闥間。雲壑不勞脛。有泉樓下駛。有田門外定。樵牧同隣比。湖山任權柄。已旺蔬筍氣。自無名利病。添寫物外交。近床梅竹映。時呼室中釀。可以淘情性。或恐物猜人。周行常畏命。大道直如髮。何必遵捷經。古人不欺余。修在方寸夐。利竇分千歧。倖門爭百脛。應物易無適。虗心誰先定。毫釐差莫及。對賊如倒柄。莫言一時快。已痼腹中病。須磨在我鏡。澄潭秋月映。相戒緝煕光。自復先天性。簞食樂在中。窮達莫歎命。</text>
<title>疑是弄珠人</title>,<text>擬作西湖士。妻看玉貌人。綴條疑不夜。藏閤占先春。弄得光逾㓗。攀來香更新。黃昏隔水處。脉脉欲相親。又輕盈採合浦。點綴泣鮫人。老樹殘星曉。深閨玉女春。返魂香吐細。索笑態呈新。孤夢羅浮夕。無言一見親。</text>
<title>竹外一枝斜更好</title>,<text>雪萼瓊花竹外枝。隨燈上下影頻移。欲添梅譜模難得。運以詩情弄筆遅。</text>
<title>天寒酒過平時量</title>,<text>朔風吹雪夜。嚴沍折綿時。驢背唫還冷。壚頭夢乍支。紅潮猶不上。綠蟻更添宜。過量何須問。天寒醉却遅。</text>
<title>滿月臺</title>,<text>臺名滿月起都䧺。佛像僧頭山更同。寺癈石燈頹路左。人亡獜碣守邱中。夕陽不滿鴉啼樹。霜氣初寒鴈叫風。專事玉龍綱紀絶。當時秘訣卽今空。</text>
<title>次松京小豊樂亭板上韵</title>,<text>小亭官路傍。豊樂得其名。布政稱賢守。慰民最古城。雅歌留晩興。緩帶得閑情。故種荷千柄。生香日夕淸。</text>
<title>葱秀</title>,<text>錦屛叢碧展。活畵巧神工。絶壁含雲翠。層陰散澗紅。玉泉危竇滴。石逕堇人通。釃酒開詩境。多情店舍翁。</text>
<title>劒秀途中</title>,<text>萬葉吟風秋不勝。長亭鴉噪暮烟凝。夜憑老馬尋山逕。昏失孤村到蠏燈。急雨斜侵愁更切。短僮行語步難能。那期掾吏聊相迎。杯酒先斟似舊朋。</text>
<title>宿龍泉舘</title>,<text>耳根爭咽百回灘。記里堠知去路漫。日冷郊原烟霜積。年登店舍酒杯寬。桑麻村話添詩料。鷄黍官供憶社盤。鼔角五更催曉發。更收行李倦憑鞍。</text>
<title>鳳山途中</title>,<text>秋心寥落暗消魂。塞鴈叫雲日欲昏。牛倦僮驅輸遠稻。犬隨婦汲入孤村。每嘆未遂居鄕計。及老其如報國恩。此去長亭知幾許。僕夫繭足語頻煩。又遅遅行邁折風斜。十里吟鞭倦不加。峽路徧明烏臼樹。野田開落木綿花。山腰斜走驚鷹兎。牛背爭喧啄贅鴉。看盡秋光何處宿。前村秫酒味云佳。又寒天落木不勝秋。下馬聊憑裂錦樓。桑落獨斟長夜遣。菊花新起故園愁。近因衰老甘高卧。猶貪江山作遠遊。風雨蕭蕭眠未就。前程掘指更悠悠。</text>
<title>練光亭</title>,<text>亭如飛翼壓潺顔。一上渾忘行路艱。危駕紅欄平倒水。故低粉牒爲看山。綾羅晩渡漁爭泊。踈柳前汀鷺立閑。斜日不勝遊子感。落梅歌曲妓留還。</text>
<title>肅川</title>,<text>未易量田得準繩。圭方驟看錯畦塍。雖憎奸吏漫經界。寧失殘民减斗升。鄕夢未圓驚斷角。旅愁還切落殘燈。僕夫行倦憐眠熟。每夜辛懃戒夙興。</text>
<title>百祥樓</title>,<text>朝日輝輝畵棟明。怒潮爭打壓江城。始知大廈傳稱壯。沒盡危梯更覺驚。如坐半空黃鶴背。遙聽三島紫鸞笙。一壺十載重遊地。賦就登樓寄客情。</text>
<title>猪灘途中</title>,<text>猪灘灘水勢難通。人力駕橋蜿飮虹。九月未寒官柳碧。一鞭幾賞峽楓紅。釀醅太薄村何債。烹飪無方邑不同。誰識倚樓沉吟處。北來愁聽向南鴻。</text>
<title>漫賦松月軒中</title>,<text>長養溪山抱道眞。閑中鳥迹印床塵。梅花五瓣爻排妙。蓍草一枝占得神。靜玩天機量度劫。細推物理動經旬。扶筇試探園春去。酒氣時聞㟁漉巾。</text>
<title>雨後與兒曹。入西山聽瀑。</title>,<text>霖雨經旬苦未晴。今朝見日漏雲明。老人飯尋山色。𥠧子隨筇聽水聲。各得歡心頻發笑。如斯逝嘆付無生。窮源自是騷人興。絶處苦吟是有情。</text>
<title>酬存齋辛卯元春韵</title>,<text>去何年如矢。來猶歲更新。未暇悲頭雪。堪賞月滿輪。欲和問月詩。杯前散苦辛。先我靑蓮見。物理任靡因。玉匣萬人祖。何似見在身。貴賤良悠悠。樓㙜換荊蓁。所以發一哂。甘爲嗤嗤民。</text>
<title>題寄傲齋</title>,<text>晩爲琹書畜。小軒屋後成。我心松與古。秋氣竹先淸。纍石當嵩華。開池擬渤泓。雲林几席內。老子自風情。</text>
<title>李伯曄輓 號海桑子○辛巳五月</title>,<text>曩日東華路。悶我病扶歸。我病纔已蘓。凶音遽到扉。康旺非比我。容貌碩而頎。胷次無滯芥。談屑動霏霏。祗可今日樂。不愁明朝饑。詩律抽心肝。錦囊生光輝。花竹老經濟。海桑寄忘機。自有古人風。那愁知音稀。詩樽無處所。孤兒泣素幃。輀車攀不得。瞻望淚沾衣。</text>
<title>盧惠卿輓 號書畵舫</title>,<text>書畵舫如不繫園。好山佳水盡窮源。花間酒熟迷春醉。席上詩成瑣玉噴。一接淸揚無俗氣。難忘莞爾聽蘭言。依稀相訪雲臺屋。先哭孤兒出門迎。</text>
<title>金子淑輓</title>,<text>書記翩躚壯勇營。春㙜昵侍動人榮。天崩地坼庚年痛。血淚無從不洎情。地部恢恢文算才。如山錢穀若流裁。會看勇退廉皆仰。不帶身邊一物來。晩拜樞啣二品行。焚黃三紙九泉光。百年寓慕斯亭在。手種松杉幾尺長。灤遷版鍤可身操。風雨花山不憚勞。扶病歸來仍未起。知君死已報絲毫。公退提壺玉澗濱。相逢不數趁佳辰。靈襟久貯烟霞氣。今世風流亦古人。眉宇淸揚氣槩軒。文筵揮麈倒河言。松翁匏老年交逝。挽近踽涼獨對樽。輕衫不借短筇枝。踏盡名山幾疊詩。朋輩較看康旺最。翁年六十未爲衰。數笏軒楹一局棋。妙機耽看子聲遅。那知日夕團欒席。寂寂無人下素帷。剞劂新傳伴圃詩。幽光一闡孝思知。能爲繼述還能守。身後門闌賀有兒。已占牛眠九鹿山。鼓盆中歲耐鰥鰥。佳孫孝子無窮恨。一閉泉㙜永閟顔。</text>
<title>偶吟揭寄傲齋</title>,<text>棲遅宜僻巷。車馬不相從。高有齊檐竹。低憐覆檻松。校書閑可遣。灌圃老何慵。屋後村原近。時望倚短筇。</text>
<title>以栽香封。齋宿于慶煕宮內閣。</title>,<text>齋居十倍敬家居。封栽香豈敢踈。况復灤遷知近日。往時追憶淚空餘。</text>
<title>枕上口占</title>,<text>無人相問掩山房。欲伴梅花故近床。殘夢屢回如日換。寒更半度抵年長。恠來不去苦詩思。老去只寬澆酒膓。喚起茶僮晨掃榻。啚書點檢更焚香。</text>
