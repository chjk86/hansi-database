<title>淸川江賦 己卯</title>,<text>二月壬寅。潔堂居士奉詔宥還朝。自博陵。將至安西。于時春也。冰雪盡消。卉木將芽。天晴雲媚。風細日和。江流新綠。其容可嘉。縈回宛轉。如縠如紗。平無起浪。淺不藏沙。拄篙知底。回舷見涯。扁舟一渡。曾不頃俄。顧謂僕夫。是何水耶。僕夫告余曰。此淸川江也。疇昔之夏。吾與夫子。共濟於斯。子寧不知。奚以問爲。余莞爾而笑曰。吾豈眞不知耶。將以有言也。吾想夫盛陽之月。伏陰乃雨。祝融赫威。豐隆憑怒。百川時至。八表伊阻。谿牝驟漲。涔蹄暴注。矧茲水之浩淼兮。吁可畏而可驚。集衆派之奔赴兮。亘千里而氾行。挾魚龍之光怪兮。紛閃爍其難名。天吳嶷其九首兮。陽侯起而揚精爾。乃湍瀨迅駛。波濤衝决。橫抵直擣。雄呑深囓。郛浸十版。閭漂百室。田淤疇潰。柂傾檝折。行旅不通。曠至旬日。時余涉此。幾危僅脫。曾日月之幾何。而險夷之不同。此余所以臨流發歎。有所感于中者也。且吾聞之。四時有變。萬物無常。盛極必衰。柔久亦剛。君子立名。道修且長。小人姑息。志以卒荒。故知一時之侈汰。不足以加乎人。一日之摧敗。不足以沮乎身。惟勉勉而不舍。庶斯善之日新。彼江漢之朝宗。望滄海而必臻。而况淸川之小小兮。亦何足以儗倫。</text>
<title>曉賦</title>,<text>余旣竄于荒濱。抱茲幽憂。雖雅懷理遣。而情不能已。耿耿不寐。或坐而待朝。感古人夙夜之義。乃作曉賦一篇。其詞曰。惟朝昏之大槩兮。陰與陽而繳繞。啓十二之靈辰兮。蘊厥初于淸曉。若三英之犧首兮。類四始之攝肇。其爲氣也絪縕。其爲狀也窈杳。于斯時也。瑤光左界。望舒西傾。衆宿浸微。孤河澹明。風飄飄於四際兮。蕩玄氛於紫京。桃都倡其拊翼兮。感羣蜚而相鳴。春空藹而霮䨴兮。秋宇泬而崢嶸。暑夕收其霪霖兮。寒宵集以霰霙。旣循序而異候兮。亦隨遇而殊名。紛總總其萬有兮。盍專處而觀情。若夫金門辨色。玉樓嚮晨。司烜植燎。挈壺報辰。崇觀鬱其造天兮。見五綵之繽綸。懿百辟之咸造兮。爛瑲佩與華紳。載昌言於丹扆兮。顯昧爽而日新。斯朝會之盛觀兮。羌不得以驟陳。至若九軌之市。百貨都焉。人進如潮。物行若泉。聞鷄鳴而起利兮。操贏絀而貿遷。厭咻譁之囂雜兮。飫酒食之腥羶。何昨暮之掉臂兮。而今晨之側肩。鄙小人之相時兮。匪君子之所宣。又若田家作苦。晏食蚤起。出顧牛羊。入戒婦子。懼人生之有匱兮。俶緣畝而勤止。披荊榛之宿露兮。决溝澮之新水。庶嘉苗之繁茂兮。望蓐收而未已。感沮溺之微言兮。繄孰爲兮夫子。爰有勞人志士。居無求安。宵征夙駕。水宿風餐。川原浩其無極兮。指長途之漫漫。熠燿蜚於草中兮。鴻雁叫於雲端。憫僕御之况瘁兮。念家室之永嘆。咏東山之遺什兮。信斯人之多艱。及夫佳人逍遙。乃在長門。鉛華少色。錦瑟無言。撫羅幬之虛影兮。剔蘭釭之幽痕。托微情於孤夢兮。希髣髴而承恩。魂煢煢而不交兮。惜良夜之將暾。無相如之妙辭兮。孰導余于至尊。乃若流戍去國。千里一別。重嶺蔽雲。朔野積雪。對樽醪之空湛兮。聞笳皷之增咽。目鰥鰥而不寐兮。思綿綿其靡絶。懷佳期之晼晩兮。怨盛年之離缺。無靈均之婉旨兮。孰明余之姱節。亂曰。孟氏存性。夜氣淸兮。莊周齊物。虛白生兮。皓爾太素。貴無色兮。惟寂惟寞。道乃宅兮。抱靜守默。養吾天兮。庶幾夙夜。尙愼旃兮。</text>
<title>芭蕉賦</title>,<text>卉類之生。異乎樹木。長不盈尺。大不滿匊。枝不足以別幹。本不能以合族。何茲芭蕉之可珍兮。獨殊彙而絶倫。盖其始也。雙芽冒外。偃如卷旝。單萌抽心。竪如倒簪。覽嘉植之方辰兮。驗生意之油然。旣擁汝以厚壤兮。又沃汝以甘泉。循堂宇而流睇兮。步徙倚而潛玩。諒俄頃之異態兮。率五日而一換。其爲物也。孕柔挺堅。體踈含密。方寸之間。百摺千折。窈糾襞適。欹緘仄結。錦字難解。蠟書未發。疑不可窺。秘莫敢洩。時至氣舒。了不待人。約束漸弛。披露自陳。增管變籥。展軸開輻。愧空空之無有。願無隱於情曲。爾時碧霞晨擧。綠雲夕張。色顯日正。勢健風當。或斜斜而側側。或軒軒而堂堂。或如公卿大人露冕當中。而擁盖挾傘。不離乎前傍。或如貴游子弟揄袂相對。而擧扇揮麈。曲中其頫昂。又如大賈運萬斛之柁。高桅廣帆。飽風潮而揚揚。又如上將獻三捷之書。長縑濶帛。曳露布之央央。若乃畏曦乍斂。驚溜忽决。珠哀玉怒。商抗羽切。鳴篁謝韻。響荷輸節。琮琤磊落。淸瀅灑淅。至其風雨之甚。則往往戈舂劍掣。紛攘磔裂。披如亂茅。坼如弊襪。其摧敗之餘。或使人怖悸歎咜。不可復視。而惟其生意之油然者。猶方升而未已。豈非在外之形。固盛衰之不可恃。而本有之眞心。終亦莫之遏耶。異哉。旣以心而成其形。又以形而護其心。心與形循環於終始。而本末枝幹。皆由一氣之相尋。是不惟異於衆卉之類而已。亦有異乎愚人之葱葱林林者也。故其長大特別。班乎羣木。名流達士。寄情寓目。盖不但右丞之娛丹靑。懷素之供毫墨而已。雖然。嘗聞之。鄭圃之談。以夢喩蕉。毗城之辯。以幻譬蕉。豈以蕉之無華而不實。不足以爲非夢非幻之物者歟。抑蕉獨夢幻。而天下之草木人物。皆其眞實者乎。以區區心形內外長短大小之說。而强爲之卞別者。其又無乃夢中之夢幻中之幻。而重以見笑于禦寇與摩詰也歟。</text>
<title>苦雨賦</title>,<text>夫何苦雨之爲災兮。肇自春而迄秋。閱三序而歲半兮。泯不知其少休。風浩浩而四至兮。雲漫漫而長浮。歊炎蒸而醞釀兮。鬱伏陰而綢繆。迷玄黃之上下兮。錯晝夜之明幽。傾天河而直注兮。决滄海而橫流。類高堂之建瓴兮。狀屋霤之翻盆。補何術於媧皇兮。堙奚績於崇鯀。六鷁屛其戢翼兮。五龍騀以仰噴。雷蓄怒而喑啞兮。電揚精而迅犇。紛盪汩而矞皇兮。吁可畏而難言。雌霓倐其夕蜷兮。陽烏儼其朝暾。胥告喜而瞻卬兮。復曀曀以重昏。衆蟬瘖而輟嘒兮。羣蛙聒而競喧。惕禜雩之無驗兮。哂瞽巫之多言。咏宵雅之無正兮。稽洪疇之時若。惟五行之舛施兮。懼三事之有責。哀下民之蚩蚩兮。天奚辜而阽溺。遭頃歲之洊饉兮。盻不遑以求食。欣嘉種之蚤播兮。賴甘霖之膏澤。甘苦忽其變遷兮。百糓爲之不殖。相田野而拊膺兮。覽穟穎而喟息。彼稂莠之桀桀兮。尙何黍而何稷。諒十寒而一曝兮。宜進寸而退尺。矧隄崩而岸齧兮。將潰垣而漂宅。天其使之爲魚兮。又重之以癘疫。柩相連而轊續兮。憯奚啻於鋒鏑。懷伊生之納溝兮。慕禹氏之理川。覯斯世之多艱兮。余奚得以爲賢。臥窮山而不寐兮。呻佔畢而纏綿。庶丹扆之或補兮。冀玉燭之長宣。</text>
<title>西溪曉發 癸酉</title>,<text>柳色蕭疎不蔽樓。微霜摵摵響林邱。曉來自策靑驢去。添作溪西一段秋。</text>
<title>山樓夜望</title>,<text>滿天雲霧白糢糊。人語村燈遠欲無。夜到西山樓上望。却疑身在小江湖。</text>
<title>天竺寺</title>,<text>靈區逾僻景逾新。彈指華嚴驗夙因。悟徹無言心代口。參尋有諦意行身。琮瓏澗水多穿石。腷膊山禽遠避人。却訝宰官名現在。何如圓澤話塵塵。寺有相公題名石。</text>
<title>北漢失路</title>,<text>丹霞欲躡悵難梯。絶頂徬徨日已西。海色纖如通澮畎。雲容深不辨山谿。浮由始覺三生幻。險阻眞愁七聖迷。黃鶴前身修底行。松高百尺也安棲。</text>
<title>北漢</title>,<text>咫尺眞成萬里遙。丹樓粉堞隱岧嶤。山如健馬齊驤首。瀑似游龍對轉腰。春靜雨花常宛宛。夜深雲盖定飄飄。何曾目擊仙靈在。頂禮名山也意消。</text>
<title>東將臺晩眺</title>,<text>萬歲樓前千仞岡。我來臨眺一茫茫。雲飛在下天常凈。海坼無西日正長。已喜昇平開錦繡。還須法力護金湯。禪狂劍俠知無分。自折閒花數客觴。</text>
<title>未到白雲臺。有厓曰决斷處。</title>,<text>舍却金剛不壞身。肉囊皮帒認眞眞。到來落得山靈笑。撒手懸厓有幾人。</text>
<title>白雲臺</title>,<text>劍拔層崕不可親。白雲終日被嶙峋。朅來歷井捫參地。若有騎龍弄鳳人。大陸平分飛野馬。高源遙落動天紳。長歌吹入罡風去。恨殺當年杜子春。</text>
<title>再賦白雲臺示同人 同人以余謂病不能涉險。及至雲臺。余反躍然先登矣。故書此以自詫。</title>,<text>蹋盡層厓到絶顚。白雲舖海正無邊。病軀賈勇疑神助。弱力憑危仗佛憐。衣屨已同蟬蛻地。嘯歌眞似鶴橫天。平生得意無多事。試手名山第一篇。</text>
<title>過樓院 朴西溪先生舊居。</title>,<text>凌晨出東郭。亭午下西原。從茲得平曠。杖屨無怠煩。微雨故相戲。暫憇山下村。人家頗瀟灑。楡柳春陰繁。隱隱靑林杪。問是誰家園。緬維朴先生。讀書守邱樊。長往豈其好。時事不可論。赫赫忠烈公。日星於重昏。逌知詩禮業。乃爲節義根。至今二百年。過者式其門。吾儕竟何爲。通籍受君恩。寒蟬帶樹瘖。飢烏臨池蹲。暇日得歡娛。又似童稚喧。山林雖云好。意趣詎能存。西風忽灑衣。已覺晴景翻。歸哉咏考槃。悵望不可諼。</text>
<title>城北亭</title>,<text>湖上人過城北亭。賣船却欲買園扃。總是一般好生理。桃李香多魚蟹腥。</text>
<title>十月二十八日。以赴燕書狀官辭朝。至弘濟院。紀懷。甲戌。</title>,<text>協陽門外日初升。萬里行人已飮冰。藥裹關心煩聖主。蒙恩賜丸劑。 酒杯到手惜良朋。才輕使事談何易。年少離懷慣未曾。正是不堪回首處。綠礬山色掩觚稜。</text>
<title>黃州月波樓</title>,<text>碧玉分流浸女城。黃州物色最關情。初來覽矚憑樓逈。便欲淹留到月明。千嶂參差雲外見。數帆容與鏡中行。書生不合紅裙醉。特愛湖山滿眼靑。</text>
<title>箕城雪夜。示憊。不能出游。</title>,<text>寥栗關河歲暮時。强將幽抱託淸詞。連宵綠酒仍添病。明日靑山又送離。澹月籠城孤角語。微霜入幕小鬟知。慇懃寄語長堤柳。好與飛花作後期。意有所屬。</text>
<title>離箕城</title>,<text>淸浿江寒雁影稀。征人秣馬已斜暉。城回一笛隨風遠。路轉雙旌共葉飛。越陌度阡成契濶。登山臨水念行歸。今宵坐對南樓月。更羡羊公緩帶衣。屬小荷觀察。</text>
<title>安定館。同姜古歡 瑋 小飮。李斯文禹鉉。亦至。</title>,<text>碧漢迢迢雨雪紛。故人携酒共慇懃。胸中有氣澆紅露。座上無心惱紫雲。驛舍重尋經歲夢。古歡去年。隨鄭蓉山尙書。作此行。今又伴余。 奚囊多助四方聞。不才尙有詩三百。一路輕裝得載君。是夜。古歡講毛詩。</text>
<title>嘉山雪夜。月極明。</title>,<text>邊城刁斗響寒宵。雪月交輝四望遙。此夜不應辭爛醉。天涯回首易魂銷。</text>
<title>定州南至日</title>,<text>一陽南至日。萬里北行人。忽見梅花發。猶疑漢水春。</text>
<title>龍灣道中</title>,<text>我行永久曷懷歸。歲暮龍灣雪正飛。一路秪今惟朔漠。尺書何日到庭闈。村容渺渺連寒戍。野意荒荒入暮暉。强欲題詩無好語。莫敎兒女繡弓衣。</text>
<title>統軍亭。次月沙先生韻。</title>,<text>江外中州萬點山。江頭城郭枕龍灣。周咨使節三千里。訓鍊軍容第一關。市語易訌稠會地。人烟多起廢墟間。邊籌廟畧承平久。冠盖翩翩自去還。</text>
<title>戲別諸妓</title>,<text>劇風流却少風流。十日匆匆過義州。只爲情無偏繫處。人人贏得送離愁。</text>
<title>金石山</title>,<text>滿目荒寒甚。行人渡水初。廢田惟虎迹。修薄似人居。戰地唐營盡。遺民楚幘餘。明遺民康世爵。隱山中。自號楚幘。 山光金石好。聊爲暫停車。</text>
<title>到柵門。奉呈上使李尙書 會正，副使沈侍郞。履澤。</title>,<text>鳳凰山色滿行旌。已到遼陽第幾程。弱歲江淮希古史。盛時僑肹見賢卿。疆分百里無同俗。事去千秋有遠情。礨海稊倉眞細瑣。茫茫禹迹九州平。</text>
<title>懷人作</title>,<text>昔有韓四客。共結文字緣。三客在漢陽。一客赴薊燕。致謝張平子。風流永和年。洪鍾山岐周，鄭雲齋基雨，二世丈李二堂重夏曁余。唱酬爲一集曰韓四客詩草。往歲古歡入燕。以此就正於張叔平世準。叔平有詩云。何由玉簫蘆笛。上我洞庭船。不然邀我浿水邊。風流得似永和年。有酒多且旨。有詩穆如風。十日餞我行。猶謂恨匆匆。平生會心人。盡在南村中。余又與諸君子。結社於紫閣山下。裒合詩卷。名之曰南村會心錄。余行時。諸君子崇酒載詩。爲十日之會。車馬何闐闐。都門大道口。惟有洪京兆。欵欵執我手。愛之過於身。此意豈多有。鍾山送余序云。吾於澹寧。友之不以年。愛之過於身。君有親在堂。日夕念君行。君如知此意。愼之勿自輕。執書謝先生。感我父子情。上四句。述雲齋書中寄戒語。與君有成說。時月無相阻。豈知萬里外。一別離寒暑。平生患情多。又作兒女語。屬二堂</text>
<title>會寧嶺</title>,<text>大嶺重關勢共齊。全遼從此限東西。峨峨一路盤空細。黯黯羣峰匝地低。穿過虎狼 谷名 心轉㥘。望回鴉鶻 關名 眼初迷。可憐弱國輸忠欵。列陣何勞動皷鼙。成化初。朝鮮請改貢路。以避靑，寧二險。劉大夏執不可曰。貢路之迂回三四大鎭。以示邊圉之壯。此祖宗微意云。</text>
<title>遼野</title>,<text>散漫邱陵盡。依微草樹生。一天如意濶。千里入望平。英豪紆遠畧。覊旅念脩程。亭亭雲外塔。幾度夕陽明。</text>
<title>遼陽</title>,<text>遼陽一鶴化千年。華表歸來已黯然。今日幷將城郭改。不知何處訪神仙。中書臺事鎭全遼。當日繁雄號北朝。八族如今無處問。凄凉國史剩焚椒。</text>
<title>次古歡遼野韻</title>,<text>海外人來見未嘗。關河一路恨怱忙。行尋白鶴千年柱。指點玄菟四郡疆。野水不分烟渺渺。陣雲常帶日荒荒。君看歷代干戈事。此地雖褊繫四方。</text>
<title>夜與古歡。談明季事有感。</title>,<text>遼薊山川滿眼來。啓禎遺迹使人哀。將軍意氣空傳首。熊廷弼 元老精忠尙乞骸。孫承宗 門戶竟爲千古戒。封疆豈乏一時才。蒼茫野史亭前語。逆旅寒燈酹酒杯。興亡一代奈天何。祇惜從前草草過。事到危時籌已晩。人從閒處議偏多。遺民恨結黃龍塞。善類魂銷白馬河。記得昇平朝野語。梧桐楊柳盡笙歌。</text>
<title>大凌河</title>,<text>當年原野蔽旗旌。此日寒飈送客程。事謬賢愚同有憾。時移天地自無情。沙魚夜食侵腥氣。塞馬昏歸帶嘯聲。隴上陳安竟何在。東流河水不西傾。</text>
<title>十三山望海</title>,<text>坤輿磅礴勢如何。壯觀須從北地過。七百里中遼野闊。十三山外海雲多。禹迹蒼茫淪碣石。秦封迢遞限楡河。辰韓使者無相識。獨倚長風放浩歌。</text>
<title>錦州感祖大壽事。用前韻。</title>,<text>祖氏軍聲北地來。原功執迹儘堪哀。三朝雨露偏淪髓。一路風塵獨爨骸。他日章邯猶有涕。當時馬謖豈無才。兩坊文武凄凉甚。惟有淸泉湧滿杯。寧遠有文坊武坊。大壽所居。井泉甚佳。</text>
<title>進關同古歡</title>,<text>浩浩川原曠。霏霏雨雪多。我行方未已。子意欲如何。周道皇華詠。燕南變徵歌。俱將千古意。無負大山河。</text>
<title>姜女祠</title>,<text>駐馬荒原問古祠。范家夫婦事堪悲。長城萬里埋新骨。片石三生化舊姿。尙有烟波傷極目。更無風雨訴相思。煕朝立敎先旌別。芳躅常留寶墨滋。皇子藤琴居士韻。振衣亭畔幾斜陽。望極天涯不見郞。已分家鄕成决絶。可能泉路似平常。六宮縵縵流脂水。三島峨峨駕石梁。君愛長生兼少艾。向人何必苦相妨。乾隆皇帝御製韻。</text>
<title>沙河。次季文蘭韻。</title>,<text>灤河驟雨洗殘籹。薊樹寒烟拂滿裳。却羡古來征婦怨。只將魂夢度遼陽。</text>
<title>還鄕河 世傳宋徽宗北狩。過浭河。凄然下淚曰。何由得似此水還歸。因名其水曰還鄕河。○一說是晉末帝重貴語。未詳。當更考。</title>,<text>還鄕河水潺潺。河水西歸人不還。大觀天子歸德侯。傷心片語留人間。憶昔繁華汴州都。紫淸宮殿上仙居。艮峰花石天下無。如此家鄕住不得。靑盖白馬去作燕山何處客。日射黃金萬道霞。行人不識趙官家。可憐一生好風格。憔悴旃裘擁塵沙。還鄕河還鄕河。送君此去當奈何。萬壽宮前麋鹿入。五國城中秋草多。君不見昔時鄭俠進畫圖。靑苗水利椎剝人肌膚。又不見後來水滸作傳奇。高俅蔡京坐令百姓恨流離。百姓流離有歸日。天子一去無還期。烏乎天子一去無還期。</text>
<title>再題姜女祠</title>,<text>人生有一身。自可遣百年。不知誰家子。與我相牽連。兎絲女蘿良苦辛。錦水鴛鴦愁殺人。萬里尋郞郞不見。此身化石無回轉。妾不恨秦君。不恨蒙將軍。但恨爲兒女。一生空自誤。寄語天下人。生女愼勿哺用脯。</text>
<title>玉河館。乙亥元朝。次古歡。乙亥。</title>,<text>得此元朝事更難。遠人心緖也宜寬。重城曉鑰開新霽。萬戶春衣謝舊寒。物色已知函夏富。時光偏似故鄕歡。佳詩不厭千回寫。持作桃符賀喜看。</text>
<title>正月初三日。上家大人書。</title>,<text>過海三千里。來燕第一書。敢言勞道路。庶以慰門閭。情至楷從略。辭繁句或疎。及歸還檢篋。惶汗欲何如。</text>
<title>佛手柑</title>,<text>肉相眞傳勝佛衣。半龕香火得依歸。參尋法數心心異。點示迷塗處處非。殽核未宜充爛熳。畫圖曾與認依稀。豪家橘柚皆僮指。不羡江淮十艘飛。千手神通現白衣。幾生種果此生歸。因參薝蔔香無隱。始識菩提樹本非。掌裏圓光浮界幻。指端眞訣解人稀。天生靈液甘於乳。一掬何年萬道飛。</text>
<title>東風</title>,<text>東風連日報花開。廿四番中第幾回。鳷鵲宮樓猶見雪。芙蓉池閣已聞雷。不妨料峭侵衣絮。擬喚輕盈入酒杯。爲是今年情更別。好春知自故鄕來。</text>
<title>徐宮庶頌閣 郙 寄便面。囑書率題。</title>,<text>紅塵不到庋書樓。花木池塘事事幽。曾是吳楓橋畔客。寄居還在小蘇州。頌閣。本蘇州人。京寓亦在蘇州胡同。故云。翰苑文章下筆殊。眞成百斛瀉明珠。憑君欲訪承平事。退食金鰲有記無。糖霜新譜替茶經。談屑霏霏入眼聽。爲是苔岑同氣味。座間偏憶趙怡庭。每到情深喚奈何。天涯會少別離多。憑將懷袖三年字。記取飛鴻雪裏過。</text>
<title>夜與頌閣談次。感念時事。仍和李中翰薌垣 有棻 見示之作。</title>,<text>海水羣飛大界翻。十年羊豕恣狂奔。不知熱血從何灑。尙有殷憂未可論。漆室事原關婦女。羽林名更愧兒孫。禁中頗牧須君在。莫忘臨歧贈策言。</text>
<title>奉呈黃司寇孝侯 鈺</title>,<text>大佳山水毓淸姿。孝侯新安人。 學蔚醇儒賁盛時。史法已應兼左馬。理官終合列皐夔。時以少司寇兼管史局。 鳳鸞不搏人猶敬。衡鑑無逃我豈私。別有感恩難忘處。幽光洞徹九原知。公賜余行臺詩集序。奬詡過分。溯論先忠貞正終事。尤有發潛闡幽之惠。</text>
<title>奉題張侍講子騰 家驤 偶存集</title>,<text>大筆謙光署偶存。詞林千載重璵璠。定知風雅關時敎。眞見文章報主恩。石室抽書皆秘笈。天章給札幾深論。星槎自是君家事。竚見風流被海藩。</text>
<title>題頌閣蛺蝶圖</title>,<text>嫩草濃花入眼明。江南鳳子劇輕盈。夕陽金碧渾多事。擬向徐家學寫生。</text>
<title>題陳郞中筱農 福綬 詩草</title>,<text>風雲兒女遞相成。腕裏翩翩逸氣橫。記得小齋茶話好。三分聲律七分情。天上樓臺舊刦寒。承平遺老話摧殘。何人得似元才子。淚灑連昌竹萬竿。淀園燹後。君有淀園老人行一首。悲憤不可卒讀。錦瑟華年逐水流。楚些凄絶洞庭秋。人間我亦同情者。不是言愁始欲愁。悼亡諸作。尤凄楚。目擊時艱感主恩。載書騎馬度雄藩。才高不作江南賦。廿四橋頭草罪言。有此胸中一段奇。潛郞端不恨低垂。淸秋八詠詩如史。正是香爐伏枕時。合璧連珠共典型。桐花雛鳳更堪聽。太邱家世由來盛。重見文星聚德星。幷有其子弟作。</text>
<title>重過淀園遇雨</title>,<text>桃花的爍柳陰踈。一幅明漪畫不如。三日重來橋上坐。近江魚鳥識籃輿。神仙樓閣是耶非。滅沒春雲罨翠微。慚愧昆明池上雨。何緣沾灑遠人衣。</text>
<title>洪右臣太史 良品，敖郞中金甫 册賢。俱贈大篇。屬和奉呈。兼及吳春海 鴻恩，春林 鴻懋 兄弟。</title>,<text>赤縣神州四海同。學士大夫矯羣龍。况當郊野無戎馬。褎衣革帶何從容。我來撰成傾盖錄。二十八宿羅心目。余入都後。交游諸名宿二十八人。錄其官爵名號里居。題曰傾盖錄。 最喜郭西璆芝巷。眞見文章家家玉。洪敖吳三君同居璆芝巷 金甫鄕人馬相如。敖蜀人 右臣橐筆承明廬。吳氏昆季美無度。聲價歘過千車渠。不知賓主竟誰是。日下雲間皆名士。入門已覺使人淸。梅花亂落茶烟起。相看一笑還嗒然。以手爲口目爲耳。蟲魚細瑣廣爾雅。筦樂渢隆追正始。須臾可得一卷書。堆案盈几無次儗。乃知翰藻有深情。不然那得歡如此。酒酣弄墨衫袖濡。白衣使者化爲烏。余於春海席上。醉翻墨汁。金甫作白衣使者行記之。 長篇巨牘迭舂容。叙記歷歷絲貫珠。朅來投我星騑詠。右臣前奉使。有星騑詩集。 前唱後喁如相應。人生仕宦隨緣耳。友朋文字亦天定。愧我才疎學不充。丁年奉使來觀風。上荷天子溥威靈。退遇一代詞塲雄。盛世文治邁往古。此事可以垂無窮。請君採我詩一首。得附閨媛僧道後。</text>
<title>潞河道中</title>,<text>潞河新水綠於雲。消釋覊愁已七分。記得前年辛苦事。棗林莊外雪紛紛。</text>
<title>盧龍道中</title>,<text>淸晨驅馬去。迢遞向何州。野曠烟如積。春寒水自流。不侯悲李廣。爲客感田疇。古意無人見。登臨集百憂。</text>
<title>灤河夷齊廟</title>,<text>夷齊雖讓國。孤竹有祠堂。魂氣無不之。况乃父母鄕。灤河水粼粼。一邱峙其傍。土人强傅會。相傳爲首陽。緬思叩馬日。時事實倉皇。虞夏忽已遠。欲適靡所方。豈其返故居。復使仲子傷。茲山亦有薇。聊以薦吾觴。仲尼尊周室。深諱諫伐事。但云古賢人。孰能知其意。曾孟亦稱述。大節無所紀。子長始揚扢。軼詩覩可異。疑信不能决。叙次雜論議。夏五與郭公。亦猶春秋志。士生三代後。談古何容易。夫子非殷士。早避北海湄。岐山有鳴鳥。扶杖往聽之。三分服臣節。九載靡所虧。此事常所欽。倒戈寧不悲。至情見倉卒。大義無文詞。斯惟報先王。不止成其私。太公年八十。鷹揚或非時。</text>
<title>關內雜絶</title>,<text>潞州城裏夜迢迢。珠市銀鐙接畫橋。月上鐘鳴人不斷。滿城佳麗似元朝。通州夜市。河流一派繞城回。桂棹蘭檣次第開。見說今年春尙淺。江南船子不曾來。白河。一帶寒林擁萬株。中條山色遠糢糊。深秋棗栗千家好。不羡江南有木奴。野雞坨。朔方身手總閒丁。頭白長亭又短亭。除送行人無個事。坐看楊柳拂天靑。關內所過州郡。五里一舖。舖壁皆書揭護送行人看守官柳八字。每鋪各有官兵居之。洞裏金仙喚不譍。木犀花發自層層。無端一臥三千刦。酒氣禪香共毾㲪。獨樂寺醉佛。薊門樹色乍沈浮。幾派春江澹不收。似此烟波堪送老。商量只少一漁舟。薊門烟樹。澹黃楊柳拂絲絲。布穀聲中雨一犂。絶愛茶棚菴畔路。水田茅屋似高麗。高麗堡。灤河春水淨於秋。幾點靑巒映綠洲。一路淸風吹不盡。行人拜過墨胎侯。萬峰蒼翠四圍齊。盡日淸暉送馬蹄。行遍關河二千里。佳山都在撫寧西。騎龍仙子墮人寰。辛苦荒榛瘴海間。如此家鄕歸未得。膏車枉自說盤山。撫寧。古昌黎。盤山。在其西南。或謂卽李愿盤谷。亦似傅會也。萬里風濤去不還。至今魂折覺華山。東南一帶靑無際。此是朝天第幾灣。</text>
<title>次古歡論詩見贈韻</title>,<text>遐哉君子事。有斐尙如磋。鈍學寧爲古。麁才不算多。巴人驚白雪。海若笑黃河。一涉中州路。歸來意若何。</text>
<title>渡大凌河。雇人擔轎。沒水而行。危不可言。次古歡。</title>,<text>借人肩舁代乘船。灘急風獰古渡邊。忠信可能深沒水。艱危惟有仰看天。心驚杏堡鏖兵地。事憶萊州航海年。慚愧明朝遼野路。四驂如舞緩鳴鞭。</text>
<title>角山。次古歡。</title>,<text>海天空綠峒雲開。勝地登臨愧不才。北戒蜿蜒同結束。長城迢遞屢縈回。神仙富貴原如夢。竪子英雄總可哀。東望辰韓如點墨。臨風一笑獨歸來。</text>
<title>將向桃花洞。阻雨。次古歡。</title>,<text>路出居庸外。人行渤海西。一鞭生晩色。雙轂輾春泥。藥竈金丹窟。漁舟錦浪溪。尋眞應不遠。何事雨風迷。</text>
<title>櫽括頌閣贈言。次古歡。</title>,<text>河橋江樹古人詩。一例含情送客時。歸去靑春好相伴。重逢皓首以爲期。飛揚意氣防人見。峻潔文章貴自知。一代汗靑須記取。慇懃不獨贈將離。國朝先正錄一部。頌閣贐余。</text>
<title>宋家臺 崇德初。玉田宋寡婦。築城抗節處。</title>,<text>宋家嫠婦有遺城。貨殖兼將節義名。試看嵯峨三百尺。肯敎秦帝築懷淸。孤城一帶頓熊羆。健婦持門事更奇。欲問當年諸將士。臨危能不負須眉。</text>
<title>上巳日 亡室徐淑人。再期祭日。</title>,<text>又見今年上巳回。恨人心事有誰猜。斜陽一片紅如染。泣憶靑門轉馬來。凄絶荒山舊宅邊。東風吹草綠三年。夫君自愛閑名利。又欠淸明幾陌錢。稽首雲棲古佛尊。來生乞與度煩寃。遠途無物當冥薦。鑒此東風兩淚痕。</text>
<title>閭山玉女峰</title>,<text>皚皚山上雪。霏霏山下雨。造化豈有心。亦各隨所遇。草草覊旅人。日事風塵苦。今朝發深願。去作名山賦。桃源雖無津。雲棲尙有路。但求意所適。不害名或誤。大高嶺。或誤以爲桃花洞。 新晴弄氣色。峰巒皆可數。石門謝徒御。苔逕撰杖屨。東風挾我行。翩翩非故步。低頭入洞壑。擧頭見瀑布。春氣尙未長。細流如連璐。十二大羅漢。莊嚴法像塑。八十聖夫子。寶墨神靈護。乾隆有御製。 高臺望嶻櫱。飛鳥不可赴。翻身往從之。信有濟勝具。奇巖競巃嵸。劍戟森武庫。蒼松奮鬐鬣。軒如丈夫怒。又有萬丈窟。百川中委輸。出爲山上泉。甘寒當玉露。葳蕤啓廟門。稽首香一炷。玉女粲然笑。問汝來何訴。不見二十年。形神已濁汚。惘然失所言。躊躇而四顧。天海繚靑蒼。齊州起烟霧。寰區僅如此。聖哲紛馳騖。禹迹旣茫茫。秦封亦非故。况我生褊壤。九域無所附。醯雞覆瓮天。斥鷃蒙草樹。愚者與夸者。猶謂有所慕。得喪擾其精。哀樂損其趣。盈盈一帶水。老死不得渡。忽然念及此。寧能不省悟。白雲墮我前。靑鶴空中度。茲游雖可樂。至淸難久住。惆悵下山歸。野日荒荒暮。逆旅不能寐。感歎爲長句。</text>
<title>寄呈趙小荷觀察 成夏</title>,<text>遙想行營玉節移。馬訾江畔柳如絲。民憂最繫方春月。使命多於列國時。時中外冠盖絡繹。小荷亦以候勑。來住龍灣。 直北關防須有策。大東杼軸可無詩。從來利器須盤錯。莫憶山房短竹籬。小荷山房。名四時香館。取短籬風雨句語。浿水津亭舊把杯。隔年纔得遠游來。論心海內忻如願。藉手朝中愧不才。虛實僅能存故事。唱酬聊復紀行臺。重逢一笑須傾倒。屈指龍灣幾日回。</text>
<title>柵中留題</title>,<text>萬里征車耐遠游。孤山十日更淹留。莫道邊荒無可戀。馬訾江北是中州。</text>
<title>宣川桂察訪 德海 後孫冠童數十人。邀余至東林城樓。設屛障。供酒食。屛間翰墨。皆余族祖二參奉公遺迹。中有陶詩二篇。走筆次韻。以示諸桂。察訪號鳳谷。以經學詩文。名當世。與二參奉公。有至契。常千里相訪。</title>,<text>縱轡入東林。松檜連路陰。風塵得此勝。亦足暢幽襟。况有諸君子。賦詩而皷琴。先輩有典型。遺芬式至今。通家百餘年。夙昔同所欽。慇懃一樽酒。情深不可斟。愧我顓且騃。何以報好音。願君共努力。詩禮當紳簪。庶使西州士。觀感日以深。靑丹志三古。不惟謹小節。吾家二寢郞。風流同朗澈。千里輒命駕。此事眞殊絶。幷州十篇詩。遺集俱譔列。咨嗟有遺言。允爲西土傑。我讀圖書譜。奧旨闡遺訣。鳳谷官靑丹察訪。有著圖書譜。 後學尙愼旃。無謂寢歲月。</text>
<title>俊游</title>,<text>俊游回首卽前塵。小病茅齋又一旬。燕市酒闌懷舊雨。浿江花好惜餘春。子綦未必眞遺我。鄧禹如今解笑人。還却書生風味澹。筆牀茶竈自相親。</text>
<title>晩晴</title>,<text>拓戶鉤簾愛晩晴。夏天澄綠似秋生。已聞巷裏樵車入。正憶田間秧馬行。靑嶂排空回舊色。綺霞沈樹澹餘情。今宵解帶不須早。坐待星河拂滿城。</text>
<title>寺中。薦故宮人。以詩代疏。</title>,<text>風雨空山夜。鐘魚古寺門。世緣歸寂寞。人意感嬋媛。半壁香燈翳。中筵蔬果繁。綺羅遺昨夢。環佩返新魂。薦潔雛僧拜。含悽老婢言。在時無過惡。身後足煩寃。少小良家子。尋常百姓村。繫紗歸別院。窮袴鎖重閽。已斷鴛鴦約。空留蜥蜴痕。有情惟對食。無寐獨司昏。永巷秋風冷。昭陽春日暄。漸知明鏡改。無奈尺波奔。舊榭芳塵跡。新阡宿草根。敢言身世誤。猶有鬼神存。懸皷瞻圓景。森羅徹厚坤。三淸雲作駕。七寶繡爲幡。忉利花長好。摩尼水不渾。麻姑彈指甲。玉女洗頭盆。游戲仙緣好。莊嚴法力存。永離兒女願。深仗本師恩。刻漏沈將咽。淋鈴慘不喧。陳辭逾欵欵。膜禮更翻翻。偶有春明客。來棲長者園。宮詞兼恨賦。哀怨不堪論。</text>
<title>題李韋士 根洙 浿上詩卷後</title>,<text>大同江水碧於天。練光浮碧相新鮮。敎坊年少一千人。明璫翠羽疑神仙。先生白袷何爲者。江城五月來下馬。月天花地百不關。惟見江山足淸暇。此江不必木蘭舟。此山不必丹霞樓。故國故都望愾然。况我父師遺澤留。聖人之葬石一片。聖人之氓八夫甸。田間麥秀綠鋪錦。墓門楊柳花如霰。衛朱王氏亦堂堂。中間興廢不可詳。櫟翁一言斷千古。李櫟翁嘗於浿上歎曰。有箕子之德。則易以興。無箕子之德。則易以亡。 克念作聖罔念狂。先生家居赫居國。網羅舊聞發新識。上下縱橫二十代。兵餉禮樂三千策。先生喜論策。尤嫺於我東文獻。 白首無成竟蹉跎。劉蕡落第我輩何。西州刺史獨心知。折簡千里邀相過。官廚日給三升酒。酒酣縱筆爲長句。長城欲倒金狀元。綠波重添鄭留守。我亦前游浿水春。肉奮絲飛泥殺人。三日三夜無一詩。至今回首慚江神。風流瀟灑得如此。乃知詩人自有眞。吁嗟余言亦過矣。先生豈獨爲詩人。</text>
<title>寄趙怡庭 宇煕 承宣旅寓</title>,<text>肅愼古墟飛隼落。五月六月風雪虐。居人皮袴黑𩴵鬽。白晝羣行逐狐貉。大羅天上玉堂仙。星冠月佩何嬋娟。五濁惡道伊蘭臭。墮此希有妙色蓮。鳳泊鸞漂何所無。側身東望屢嗟吁。空谷幽蘭淹歲月。美人顔色尙敷愉。萬里飛鴻一疋帛。貽我瓊玖見相憶。一字不罥兒女愁。道理貫心眞鐵石。大荒不闢浸生孽。雜種小醜紛糺結。朱厓儋耳亦漢疆。况我初生土沮漆。百聞不如一見親。禁中頗牧如君眞。歸來但奏金城略。莫向宣室對鬼神。臺山鏡浦淸且姸。擧頭已覺近日邊。此行正如喫橄欖。漸回苦澀生甘鮮。京師立春細生菜。北陸凝陰從此改。寄詩祝君無多談。延英一榻久相對。</text>
<title>讀書。示仲弟保卿。建昇。○丙子。</title>,<text>臘尾春初氣漸舒。晴泥滑滑雨疎疎。柴門竟日無人到。穩讀三冬未了書。弟兄同住一書寮。宿火篝燈暮又朝。南面百城眞可樂。何論幷揷侍中貂。王者跡存周盛世。聖人權用魯衰時。我征爾邁無分別。筆削春秋本繼詩。</text>
<title>題龍槐廬 華棟 彭溪恨。傳奇爲江烈女作。</title>,<text>西京中壘博羣書。女史千秋賁永譽。一例文章關敎化。莫將纖說比虞初。彭溪秋水碧瀟瀟。月苦風凄恨未銷。除是梨園新樂府。芳魂如縷倩誰招。</text>
<title>早春會老人亭。送呂荷亭 圭亨 東歸。</title>,<text>一笑摩挲綠畫欄。東風與汝早相看。非緣景物關情甚。直爲親朋聚首難。晩飯漸消林影黑。春衣陡薄澗聲寒。眼前半刻眞堪惜。他日相思意萬端。</text>
<title>老人亭口號。用前韻。</title>,<text>羣公詩墨暎華欄。作一中書故事看。時至樓臺成亦易。古來廊廟退應難。松筠晩鎖深園碧。冰雪春生古洞寒。五六書生扶醉去。何如車馬動朝端。</text>
<title>春雪。又用前韻。</title>,<text>旋撲窻欞旋拂欄。秪應不似去年看。情多似欲依人近。力弱深愁到地難。細草蒙茸添嫩色。柔枝蓓蕾護輕寒。定知天女隨靑帝。花雨紛紛落指端。</text>
<title>謝荷亭餽木頭菜</title>,<text>木頭產於山。味乃蔌之珍。鄕人闇古學。名物不雅馴。吾兄讀本草。箋注穪功臣。如何襲土語。亦復相因循。無乃古所無。天獨餉吾人。若顚有蘖。名其實之賓。葉生雨前茶。笋拔霜後筠。抽芽鹿養茸。解蘀魚蛻鱗。疎慢更媚嫵。物性見天眞。譬如士君子。具體醇乎醇。韶風潤土膏。細菜雜生春。摻摻兒女手。採擷動紛繽。此物獨偃蹇。未肯輕其身。披荊復翦棘。致力頗艱辛。所以得之難。不比薀藻蘋。况我慕羶久。偪側居市闉。常愁負此腹。食肉涴臟神。每飯意常在。一饋三歎頻。柴衡聞剝啄。尺書來江濱。一奴背傴僂。負之多如薪。累累三百根。磊落復輪囷。應笑杜工部。小摘非情親。大如小兒拳。脆如妃女唇。窶人得千金。感愧不能申。催呼趁夕食。咄嗟不逡巡。烹湘適生熟。調和須平均。漬油取鬆軟。點鹽貴淸淳。奴婢三種韭。伯仲千里蓴。發羃嗅奇香。流匙嚥芳津。獻君雖不敢。上奉昏與晨。餘分及眷屬。且以洽其隣。一飽竟有時。博哉君之仁。作煩意自佳。求益語更諄。何當共學圃。樂以忘吾貧。蔬筍出爲詩。氣淸無凡陳。却似黃涪翁。石耳答永新。</text>
<title>餞春日雨中。得徐葆堂 丙壽 小札云。冉冉春竟去。瀟瀟雨不止。感其辭致。足成一篇。</title>,<text>冉冉春竟去。瀟瀟雨不止。自非有情人。出語那能爾。今年太𣯀𣰕。過盡愁病裏。城中酒味薄。得錢但換水。詩成亦漫與。久厭六朝綺。仲蔚居環堵。子綦坐隱几。懸溜落簷瓦。迴飈戰窻紙。老天故作劇。一掃千紅紫。眼中不見春。惜春徒爲耳。何用效兒女。惘惘殊未已。不如共君睡。直到五更起。</text>
<title>古歡老人寄示近稿。署曰聽秋閣。</title>,<text>五十霜回兩鬢星。劇憐身世似浮萍。閣成寄在詩篇裏。獨自吟秋獨自聽。</text>
<title>鎭海樓書感</title>,<text>獨上山樓俯海門。眼明今日見鄕園。不知掁觸緣何事。徙倚西風未敢言。朝廷辛苦事和親。冠盖翩翩渡甲津。犀革三千如昨日。歌鐘二八竟何人。難道吾猶未老身。眼看滄海幾成塵。縱然耕鑿安時命。不及當年裹革人。健兒身手一何愚。飽食酣眠事更無。辛苦三南州縣吏。年年輸粟向江都。</text>
<title>謹書道雲閣詩稿後</title>,<text>濟南家世舊傳經。琚瑀璜珩有典型。二十年來悲晝燭。案頭猶有讀書螢。出塞如聞萬馬嘶。游仙彷彿下雲旗。謝家兒女才終薄。只好吟成柳絮詩。女誡恂恂慕大家。幷無詞賦向人誇。尋常醬醋油鹽簿。時見優曇一兩花。風詩三百本天成。餘子區區溺病聲。十載求師香一瓣。今來稽首女先生。</text>
<title>瀛洲夢游歌</title>,<text>丙子秋。不記何日。余就直玉堂。夜二皷下。月色朗然。倚枕而臥。忽夢至一處。風景殊異。都非人間。有一峰縹緲天際。飛鳥所不能到。雲霞滃鬱。五色絢爛。其上隱隱有樓閣。余望之。了然如舊游處。盖所謂瀛州蓬萊云。忽見金綆一道。自天際垂於地上。不知其幾千丈。傍有一人。兩眼靉靆。扶綆直上。視之乃石觀 趙宅煕號 也。旣至半天中。頫首目余。狀若要余者。余念我已一游。何必復爲。俄又一人曰。石觀乃爾。我顧不能耶。亦扶綆而上。其行甚迅。不眴眼而與石觀及。此二堂也。余昂見二君。如鸞鶴之在霄漢。意甚得。因朗誦杜子美詩曰。鐵鎖高垂不可攀。致身福地何蕭爽。旣而二君。繫一玉壺於綆。下以遺余。發而視之。甘醴而色玄。試一呷。淸香透肺腑。爽然而寤。宮漏沈沈。月色猶在簾間。他日告二君而賀之。於是二君。置酒以饗。余曰。謝夢而吾黨之不與吾夢者。爲漪嵐 洪祐獻號。 景山。趙秉翊號。 漪嵐曰。吾雖不與夢。吾能饗甯齋酒。夢彼猶夢我也。乃亦饗余。景山曰。吾前不與夢。後不與饗。甯齋能障我游乎。余爲石觀，二堂。作瀛洲夢游歌一篇。因以示漪嵐，景山。盖四君者。皆他日景中人。夢不夢。不必作分別想耳。散仙如我百無用。亦能游戱駕鸞鳳。縱然不及侍帝晨。有時還作瀛洲夢。瀛洲淸景月團團。紫閣丹樓似廣寒。玉虬曉咽沈風鑰。銅鶴秋翹警露盤。銀燭燒殘彩毫倦。獨擁靑綾屢輾轉。忽覺神游杳太淸。眼前突兀何所見。云是蓬萊第一峯。半天涌出金芙蓉。削成八萬四千丈。留傳七十二帝封。白雲紅霞羃其上。五色絢爛不可狀。了然似我舊時游。朗吟福地眞蕭爽。琉璃籠眼是何人。直攀金綆上嶙峋。又有一客年頗少。美姿瀟灑出風塵。嗚呼噫嘻我知矣。諸君何以得至此。虎溪園中趙解元。會賢坊裏李進士。十年晨夕話素心。一朝同向此中尋。河上不須稱李郭。山中何必道向禽。但取金鰲背上島。三仙各住三山好。雲英千杵搗玄霜。碧桃花下醉便倒。酒酣大笑發長歌。天上人間盛事多。玉京羣侶早知此。雲幢絳節紛相過。偶贏一局橘中叟。自誇驪珠先入手。新學小生王方平。稽首麻姑陳情久。爭先較後亦何爲。都向吾儂作導師。更須日餉三百斛。聽唱瀛洲夢游詞。</text>
<title>卽事 丁丑</title>,<text>一春多病掩茅茨。孤負山紅澗碧時。懶往人家猶戀客。疎看書卷未忘詩。新菘露滴侵籬葉。老杏風搖過屋枝。睡起開門成獨笑。小鬟襁負戱嬰兒。</text>
<title>望幸</title>,<text>花柳春城簇萬人。平明大駕出東巡。瞻聆羽籥欣無疾。灑掃園陵肅有神。侍從屬車才盡俊。祝釐宣室事誰陳。樂游原上徒延頸。金爵遲回豹尾塵。</text>
<title>靑坡驛舍。奉和李二堂寢郞山齋見懷之作。寄呈以爲別。</title>,<text>日夕西風輾碧雲。相思悄悄更紛紛。山齋夜寂疎螢見。水驛秋凉遠雁聞。古道未應羞薄宦。菲才何以謝明君。此行又一行臺路。只少城隅手共分。</text>
<title>道中口占</title>,<text>秋燈束馬理晨程。兩袂蕭蕭一笠輕。攬鏡自看仍自笑。十年還我舊書生。水雲覊旅一身閒。溝壑民生萬慮關。若把行裝通算計。輕於秋葉重於山。</text>
<title>振威逆旅。滯雨紀懷。</title>,<text>北闕銜恩日。南州問俗初。江山雙驛馬。風雨一蘧廬。盤錯才終短。澄淸志亦疎。何當細斟酌。無負十年書。旅宿無多夜。離懷不自聊。晨燈雞腷腷。秋雨馬蕭蕭。漸識腰圍减。翻驚髀肉銷。身勞何敢憚。叱馭度迢遙。</text>
<title>牙山過李忠武公墓</title>,<text>元帥精忠四海知。我來重讀墓前碑。西風一夕松濤冷。猶似閒山破賊時。</text>
<title>謁外王考墓。以詩代哭。</title>,<text>旅泊江湖竟不歸。又埋雙玉此相依。二舅繼窆。 不知天道從何在。惟見年光逝若飛。瘴浦荒荒多宿霧。秋原寂寂有斜暉。外家梨栗渾如昨。一慟那堪萬事非。</text>
<title>天藏寺</title>,<text>一宿禪房四體安。轉頭方覺道途難。何緣廣設蓮花界。遍與羣生作喜歡。假饒微力濟斯民。不過些兒有漏因。究竟云何大功德。度人兼度自家身。</text>
<title>田家秋夕</title>,<text>京師富貴地。四時多佳節。鄕里貧賤人。莫如仲秋日。秋日有淸暉。秋宵有明月。風景固自佳。非爲我輩設。但見四野中。嘉糓正垂實。早禾已登場。豆菽亦採擷。中庭剝旅葵。後園摘苞栗。團團土火罏。吹扇紅榾柮。煑飯作羹湯。大家劇啗啜。一飽便意氣。散漫雜言說。去年大凶年。幾乎死不活。今年大豐年。天意固不殺。恨不腹如皷。恨不口雙裂。日食十日糧。快意償饕餮。父老在上座。呼語勿亂聒。民生實艱難。物理忌盈溢。莫以今醉飽。或忘舊飢渴。吾老頗經事。過食則生疾。南里釃白酒。北里宰黃犢。獨有西隣家。哀哀終夜哭。借問哭者誰。寡婦抱遺腹。夫君在世日。兩口守一屋。門前一席地。歲收僅糜粥。去年秋早霜。掃地無半菽。糠麩雜松皮。過冬猶不足。春來向富人。乞禾得滿匊。一粒惜不嚥。持爲種田穀。氣力日以微。腸胃日以縮。同是一般飢。妾何頑如木。却送夫君去。去埋前山麓。埋人人骨朽。種穀穀頭熟。穀頭熟何爲。閉門不忍目。卽欲决相隨。奈此兒匍匐。兒雖不識父。猶是君骨肉。抱兒向靈語。氣絶久不續。忽驚吏打門。叫呼覔稅粟。</text>
<title>定惠寺中菴秋眺</title>,<text>寺樓秋日凈絲絲。悵望雲飛葉下時。向晩靑山如潑墨。隔江疎雨過臨陂。白馬西來第幾灣。江流如帶復如環。英雄割據凄凉甚。只剩扶蘇數點山。</text>
<title>重陽。登拱北樓。</title>,<text>江南有此好樓臺。北客初隨鴻雁來。粉堞丹甍逈超忽。白沙翠壁紛縈回。關山千里一翹首。風雨重陽獨擧杯。聖主不知臣不肖。繡衣使者何爲哉。</text>
<title>靈隱寺</title>,<text>夜壑千松翠。秋江數柳黃。月明僧盡宿。誰是駱賓王。</text>
<title>洪鍾山世丈宅談次奉呈</title>,<text>嶠南太守故鄕回。湖右行人遠道來。師友十年更誰似。逢迎千里亦奇哉。秋高露冷黃花逕。夜靜燈明綠酒杯。坐久各論游宦事。屢驚殊績愧菲才。時先生方宰龍宮縣。縱殊官事亦同情。一例俱爲世務嬰。隔歲重逢驚白髮。中宵太息念蒼生。棲遲未厭淮陽薄。慷慨空懷孟博淸。何似南村晨夕日。古雲今雨續春明。先生曾與京師諸公唱酬。有春明帖。不佞亦與焉。</text>
<title>落花巖</title>,<text>深宮絲竹醉無愁。王氣那知半夜收。能使佳人同死節。縱然亡國也風流。紅粧寶靨銷春影。翠黛紅裙逐水漚。一例芳魂招不得。麗華宮井綠珠樓。</text>
<title>伐吾龍</title>,<text>伐吾龍國乃滅。吾國吾龍不可伐。龍兮龍兮神且武。長江日日大風雨。波濤汹湧不可渡。蘇大將軍從北來。阿飧角干從南來。欲渡不得空徘徊。君王宴笑自溫臺。宮女三千如花開。樂莫樂兮萬歲杯。伐吾龍國乃滅。國將滅兮龍先伐。白馬之白天下無。豐肌細毛膩且腴。一軀可作千庖廚。以此爲餌投龍側。龍兮見之攫而食。忘其身兮與其國。十八萬軍奮用力。釣出大龍如小鯽。持提擲投江之北。龍旣死兮風雨息。風雨息兮將奈何。宮女紛紛墜江波。君王面璧出山阿。南軍舞兮北軍歌。伐吾龍國乃滅。龍亦伐兮國亦滅。</text>
<title>汪津觀漁</title>,<text>漁舟如葉網如烟。橫截江南水底天。驀地移舟提網出。銀鱗閃爍夕陽邊。</text>
<title>安興</title>,<text>泰之四十里。有山入海中。潮來嚙其脇。日夕常汹汹。欲斷不肯斷。鬱起更穹窿。緣坂設城郭。袤可三十弓。登臨頫萬象。碧波涵淸空。三南貢稅路。過此方會同。雲帆與風檣。飄忽若驚鴻。况復交隣國。江南日本東。一朝有緩急。便可呼吸通。有國之大政。食哉其次戎。茲邦實兼有。雖小乃要衝。伊昔一乘障。其職徒虛充。近陞行營使。節制頗稱雄。承平少將帥。恬嬉以成風。疇肯竭心力。念始圖厥終。破艦臥長浦。孤燧隱荒叢。倉餉多雀鼠。戍卒半兒童。復聞轉運粟。屢入馮夷宮。護送一無責。重以斂鰥窮。侈名而癏實。安得有成功。不才叨恩命。白簡乘靑騘。削迹偶過此。有憂心忡忡。願將輿田誦。庶補祈父聰。三歎綴長句。雪白郵燈紅。</text>
<title>留題店舍</title>,<text>但道湖中去。誰知海上來。天空無島嶼。地窄有樓臺。戍皷侵晨動。漁歌趁夕回。眞成三宿戀。臨別更徘徊。</text>
<title>瑞山露蹤日</title>,<text>十旬簦屩困修程。一夕笙歌閙滿城。羞與兒童誇得意。願令父老樂安生。輕雷輾地春聲動。積雪籠山夜氣淸。湖海不知京國遠。階前萬里我王明。</text>
<title>次洪內翰汶園 承憲 見示韻</title>,<text>怵惕承王命。南行廿六州。攬時驚遠別。臨事愧前修。簿牒仍相積。詩篇久已休。多慚洪學士。千里寄書郵。</text>
<title>洪州官樓</title>,<text>鷺車十日滯洪州。簿牒如山事事憂。止竟君恩難報答。不成沈醉醉恩樓。</text>
<title>錄囚作</title>,<text>不知喫打苦。但道喫錢甘。汝輩亦人耳。肌膚何以堪。一鞭一箠間。常恐傷而死。縱我失之寬。我心本如此。</text>
<title>雙溪寺夜坐</title>,<text>蕭寺鐘鳴夜向晨。一龕燈火伴吟身。眼前略有詩家意。只少新梅與故人。</text>
<title>永保亭 戊寅</title>,<text>永保亭前春水渾。烏棲臺下暮雲繁。千家烟火依山郭。萬里風濤接海門。暇日登臨猶客恨。盛時歌舞亦君恩。不妨大酌姑蘇酒。忽發狂言又罪言。蘇營古稱姑蘇城。時方草保寧復議。而間之以妓樂。</text>
<title>重登拱北樓</title>,<text>高樓春日俯澄江。爛醉佳人白玉缸。記得前秋黃葉裏。一燈如豆宿禪窻。</text>
<title>公州官府後園觀燈</title>,<text>佳節偏憐樂事違。家中談笑尙依依。第三燈影明如晝。齊道行人得好歸。余家每佛日張燈戱。以第三燈爲余燈。以燈光占休咎。經年按察愧虗名。一事無由答衆情。不識有何功德大。萬家香燭送歸程。</text>
<title>書啓成自題</title>,<text>菲吾德業藐吾年。縱欲云云豈易然。惟以文章爲報國。要之心事不欺天。蒲鞭常欲視如傷。鐵斧終當不廢强。攬筆無端成一笑。如何菩薩變金剛。始余按事尙寬。湖人譏之謂菩薩御史云。珠厓未可輕捐地。鹽鐵寧宜盡屬官。纔效一言明利害。廟堂休作應文看。保寧復邑。爲大關繫。沿海蠲稅。尤目下切急。此二事竊附古人。爲明主言利害之意。但未知究竟廟議。當如何。</text>
<title>戊寅夏首。自湖西還。征塵甫息。應接稍稀。園居多暇。散步林木間。隨意口呼。令家弟。屬和幷記。</title>,<text>年光三十轉頭如。古道難期俗覺疎。謝遣胸中無限事。閒書一束閉門居。新舍初歸客館如。門庭花木總生疎。祗緣景物明人眼。却又依然似舊居。余家移此。在余南行之後。距前居地。僅數十武。而園林隱秀。花木翳然。正如人意。朝士門墻野客如。溪山深僻樹扶疎。歸來拜謝雙親語。知汝心情卜此居。處世深知百不如。秪堪邱壑養淸疎。算來定有乘除理。最倦游歸最好居。佳花惡木共紛如。莫問低昂與密疎。但着些兒分別想。便成朝市不山居。吾兄志業古人如。愧我才微學轉疎。記取蘇家兄弟約。一生風雨對牀居。保卿</text>
<title>月夜</title>,<text>風進疎簾月隱牆。解衣銷受北窻凉。此間未許閒人到。兄弟詩書共一牀。</text>
<title>六月十八日。急書上。事將不測。賦詩自慰。</title>,<text>嗟余甚藐末。憂畏乃如斯。事有難言者。人方欲殺之。眚災招逆境。直道望明時。太息屢中夜。此心非獨私。學不通時務。心惟信古書。出身思報國。經歲不遑居。旣致市三虎。又逢鬼一車。優哉聊自慰。流坎竟何如。</text>
<title>戊寅六月二十日。伏蒙恩譴。竄極西之碧潼郡。卽日出城。行至綠礬峴。述事見感。戊寅。</title>,<text>繡而斧者職何如。臣罪臣知實僭愚。按事惟能論不法。用心寧欲殺無辜。駭機暗曖方乘隙。急譴倉皇遂就途。驅馬綠礬山外去。不禁翻袂淚沾襦。</text>
<title>叔父惕士先生。送余至高陽而還。拜辭賦呈。</title>,<text>出門三十里。一步一依依。昨到高陽宿。今辭叔父歸。靑泥深沒馬。白雨亂沾衣。自愧嚴敦輩。徒然妄是非。</text>
<title>擬古</title>,<text>結髮事明主。積年十有餘。置我白玉堂。乘我使者車。光華被四體。出入有令譽。一夕遽譴怒。竄我極邊隅。獄吏驅之去。催迫不少須。無由望顔色。孰爲暴余誣。曾子豈非賢。曾母豈非慈。告者日三至。終然投杼疑。今我有遠行。天明卽登途。父母不出門。兄弟不臨衢。謂言送無益。且歸願安居。朋友重義氣。餞別意甚殊。贈我以好詩。遺我淸酒壺。詩以廣君心。酒以寧君軀。攬涕一揮手。心謝不區區。古人豈皆是。今人豈皆非。我初不違人。有時與人違。良由才不通。僅見志尙微。此情甚可惻。人卒恕我稀。覯閔雖孔多。戚戚聖所譏。朝出靑石關。暮至葱秀山。山坂一何峻。水潦何漫漫。路逢相識人。寄書報平安。念我兩老親。憂我行路艱。艱難兒自好。老親願康保。丈夫四方志。妻兒焉足說。從軍或負羽。奉使或持節。皆樹不世勳。卒令民國活。不然老田野。聊以懷家室。伊余獨何爲。東西常汩沒。娶妻已六年。宴處無數月。生兒亦週歲。提抱不幾日。靑靑者一松。獨立泰山陰。其上有雷雨。下又螻蟻侵。昂藏雖自好。礨砢終不禁。豈無桃與李。灼灼榮春林。生質不可化。又愧種者心。美人在高堂。俟我入中門。相知非一日。何用媒妁言。申禮而自進。懷誠以相干。如何事有謬。倉卒不遑安。薄怒感深眷。暫悲冀永歡。</text>
<title>崧陽道中</title>,<text>崧陽六載五經過。不見扶山與彩霞。細數一生游宦事。會心偏少役形多。</text>
<title>七夕詞</title>,<text>有情何處不相憐。天上人間萬種緣。若遣雙星常聚合。未應七夕獨流傳。銀河咫尺是紅牆。一水盈盈不漸裳。只爲神仙有身分。直須烏鵲倩成梁。嫁女人家費彩鈿。天孫却要賠天錢。算來不是恩情薄。只信無私是上天。幾家兒女綵爲樓。乞巧喃喃語不休。儘把金針都與汝。可能替我別離愁。</text>
<title>渡淸川江</title>,<text>舟渡淸川水自波。安陵城郭帆前過。長堤漲落欹黃柳。曲溆曛生靜碧荷。去國敢言知己少。窮途偏愧累人多。滿江漁笛非關恨。却爲桓郞喚奈何。</text>
<title>安陵懷古</title>,<text>六月橫江水接天。安西門外浩無邊。婆娑一葉衝流去。想見隋師百萬船。白羽玄花事有無。遼河薩水亦糢糊。乙支文德終千古。難道偏方少丈夫。征西獨數錦南功。沫血登陴又趙公。七十年來無一事。滿營紅玉自春風。</text>
<title>自朔州至昌城作</title>,<text>朔州有八陽。昌城有延平。兩嶺極高峻。餘者不可名。狄踰西北來。山與水俱行。水爲萬丈壕。山作千仞城。沿置七郡縣。割界朝鮮淸。維天設此險。實欲捍寇兵。豈知遷謫人。有此勞苦情。余初渡薩水。束馬汩晨征。自離平野濶。迭接羣巒迎。蒼翠悅心目。似可忘煩酲。迤行數十里。嶔巇屢變更。嵯峨半壁立。閃爍長劍橫。森如虎豹搏。拗若蛟螭爭。頑貌劇贔屭。猛勢歘猙獰。驟遇誠可怖。習視遂不驚。時當盛炎熱。九雨纔一晴。草樹紛蓊翳。溪湍漫縱橫。白日不能耀。怪鳥自相鳴。咫尺迷所向。崇朝至西傾。䆗窱出洞壑。石磴復回縈。俯視馬訾水。一帶綠盈盈。荒哉遼野人。詭服殊音聲。耰鋤中田入。烟燧夾岸生。茲已極邊鄙。意若無去程。及聞碧潼遠。尙有三日贏。江上不踏土。道皆斲山成。所過雖艱甚。視此乃爲亨。自非曠達懷。焉禁淚沾纓。努力登絶頂。東望我王京。</text>
<title>大關</title>,<text>匹馬西驅出大關。獨憑危堞俯江灣。殊方已隔雙汊水。客路猶餘萬點山。盡日口中含石闕。幾時天上賜金環。思量不及邊城卒。柝散秋風手釣閑。</text>
<title>過嶺作</title>,<text>不過此山險。寧知吾道非。石多行地少。木密見天稀。遠燧穿雲冷。高笳隔水飛。王陽雖叱馭。阮籍亦沾衣。</text>
<title>碧團</title>,<text>秣馬昌州曉。黃昏到碧團。峽隨江稍逈。天與野能寬。稻壟村容好。松棚客坐安。所經多險怪。飢者易爲餐。</text>
<title>次韻二堂別時見贈</title>,<text>樂浪西北馬河濱。此路年年大有因。子豈不知眞與夢。吾今聊欲意爲身。靡靡阡陌懷良友。滾滾風濤感逐臣。記得扇頭相送語。不如守舊靠明神。余蒙譴之日。二堂在恭齋直中。夢余云將西行。覺卽襥被馳入京。得與余別。又有崔啓英者。爲余占于關廟。籤曰登山知高。入水知深。不如守舊。何必沈吟。二堂爲書余扇頭以贈。</text>
<title>次韻鄭春江 升朝 見寄</title>,<text>秋鴻西過碧潼濱。鄭子書來慰遠人。如見暗窻風雨夜。病中援筆亦傷神。來詩病中風雨夜作。十旬于役一無成。臣罪臣知負聖明。莫說當年江表事。風波流落易心驚。書生作計每多疎。能否春明僦屋居。岬寺丹楓秋正好。故山吟望欲何如。時春江挈家北上。土屋荒凉積水邊。秪將一步限朝鮮。緘愁欲付江魚去。却恐西流入薊燕。</text>
<title>中秋對月</title>,<text>去年今日客平州。夜到千丈寺裏歇。今年今日謫陰潼。月向九階嶺前出。我家京南靑鶴山。此夜亦應見此月。家人見月憶行人。行人憶家更愁絶。月出迢迢天地間。四海九州皆洞徹。幾家歡笑慶團圞。幾家悲愁怨離缺。人情見月自不同。月光照人本無別。若隨人情爲月光。一刻正須千明滅。安能萬古常如此。不受纖塵涴皎潔。我亦醉倒月下眠。碧雲滿地風灑然。</text>
<title>此屋</title>,<text>此身與此屋。各在天一隅。偶然寄所寄。聊以吾愛吾。始至猶惝恍。習處良敷愉。峽氣雖不淸。雲霞有時殊。野態雖不姸。笑語無日無。旣以舒吾心。且以寧吾軀。人生百年內。倐如隙中駒。况我生褊壤。斥鷃搶枋楡。何用於其間。分別太區區。願游物之外。悠然以自娛。</text>
<title>新凉</title>,<text>老暑初收玉宇澄。關河寥栗意難勝。愁如古塞防秋卒。閒似窮山破夏僧。袖手未曾書咄咄。閉門只合醉騰騰。木蓮舘裏新凉夕。兩弟相思共一燈。</text>
<title>飮酒</title>,<text>我雖不善酒。一日能十飮。况復秋夜長。不醉何由寢。此鄕無秫田。但望薥黍稔。酒方家家有。調和雜難審。或醎如醬汁。或淡如米瀋。辣者類含椒。甜者疑食葚。酒於五味間。中和爲上品。此如褊駁人。生不好氣禀。幾思廢樽榼。且復加飧飪。父老遠見携。軟語慰孤枕。人情苦難拂。我口寧終噤。聊復强引之。笑道甘芳甚。燈火亂紅綠。霜月鬪淸凜。忽憶故園中。秋花紛碎錦。慈母手中篘。美祿當天廩。思之感我心。矢詩將來諗。</text>
<title>秋光</title>,<text>九嶺蕭騷落木多。童巾江外水增波。不須更作湘纍怨。只此秋光可奈何。</text>
<title>次東坡潁州別子由韻寄保卿</title>,<text>歐老遷夷陵。夫豈不思潁。蘇子謫惠州。亦復懷遠景。惟其早聞道。出語無凄冷。而我豈若人。但能稍習靜。長老謬期許。朋友深䂓警。不恨尺蠖屈。但愧獅子猛。何當見大方。望海知坎井。沈憂若中酒。易醉苦難醒。冉冉秋冬交。悠悠關河永。勖子念征邁。爲我慰定省。子旣有長進。我亦豈終窮。會須共琢磨。球壁列西東。莫羡紛紛者。急與名利攻。爛熳雖春華。飄忽竟秋蓬。人孰無兄弟。萬古雙蘇翁。</text>
<title>九日。感去年拱北樓題詩事。復用其韻。</title>,<text>雙樹城中漢使回。九峰亭下楚臣來。亦知寵辱皆如夢。那意關山又此杯。風雨每從佳節至。菊花偏爲異鄕開。閉門不敢登高望。屺岵三篇上愼哉。</text>
<title>月夜於池上作</title>,<text>月好不能宿。出門臨小塘。荷花寂已盡。惟我能聞香。風吹荷葉翻。水底一星出。我欲手探之。綠波寒浸骨。</text>
<title>哲仁大妃因山日。北望於邑。敬賦二篇。是日爲先忠貞忌辰。兼寓私懷。</title>,<text>纘女來京室。徽音古所稀。祁祁奉宗廟。婉婉涖宮闈。晩節惟彤管。當朝亦練衣。梧雲十年淚。終向玉欄歸。先王臨御久。大父受恩深。歲月俱冥邈。山陵自古今。竄荒違執紼。迴薄屢沾襟。欲哭不能得。含毫叙短吟。</text>
<title>次韻謝小荷尙書</title>,<text>最困靑袍百不才。行無輪翮進無媒。如何竄謫倉皇日。坐致高車駟馬來。斗酒西城達曙酣。繁星缺月影相涵。狂奴故態龍鍾甚。說與時人定不堪。春明門外閱多時。幾見楊歧與墨絲。惟有好花三百本。年年無恙入君詩。古來同說逐臣悲。不待躬經久已知。但道此間殊可樂。玉泉亭子藕花池。</text>
<title>次韻謝韋士</title>,<text>重陽把酒不同酣。離思深於百頃潭。濩落居然君已老。憂危如此我猶堪。嘶風病馬還依北。戀日孤鴻亦向南。總爲名心消未得。故山何處少烟嵐。</text>
<title>送曺衛將歸鄕</title>,<text>都門送臨賀。此心不負國。緩急人時有。風義古難得。伊君獨何爲。長與我行役。北出三韓外。南下百濟域。時余盛冠盖。君猶不寧息。及茲竟顚沛。千里竆一斥。倉皇出國門。憂思不可測。豈惟三危遠。且恐負蒭厄。親友不忍語。觀者爲戚戚。君又慨然起。幷馬同執策。昔旣許相隨。夷險不可擇。棲棲六月交。火烏夾雲赤。洪潦漲原野。鉅嶺通沙磧。褰裳涉呂梁。繭足踰巴僰。荒哉古女眞。遂與華夏隔。寥寥土屋中。雙影倚四壁。朝飡錯匕箸。夜臥交頂跖。翻成對泣囚。復似同病客。我自招眚災。君豈坐黨籍。笑我多戲語。愧君無難色。秋冬忽已交。霜露日浸積。離家二千里。念君猶衣綌。黽勉使之去。欲語心先惻。鳧雁未同翔。蚷蛩中分析。顧我習患難。惜淚不肯滴。君猶不能舍。簌簌涕垂席。却令分手地。懷緖甚初謫。今日天氣晴。僕夫已戒飭。薄言置此酒。陳詩叙胸臆。行矣勿回首。九嶺揷天碧。</text>
<title>夢至一處。云是忠州陸敬輿祠堂。感賦一絶。覺來了了。記之于此。</title>,<text>寂寞窮山積水鄕。先生祠廟有輝光。庭前藥草閑無數。不見當年集驗方。</text>
<title>述志</title>,<text>鱗沈畏垂罾。翰飛懼張羅。山居積霜雪。水宿頻風波。棲棲靡所託。戚戚將如何。名都壯八達。列屋崇四阿。前榮樹曲旃。後房貯淸歌。朝會金張游。夜宴趙李過。當年豈不盛。去日亦已多。聖者歎閱川。小人悲俟河。庶幾藐榮名。百世終不磨。</text>
<title>木癭杯</title>,<text>木有不平者。癭生如怒人。因遭椎鑿苦。始識酒醪醇。淸廟元非分。曲肱聊可親。平生雲壑志。撫汝爲嶙峋。</text>
<title>謹次仲叔父下示韻</title>,<text>五奉叔父詩。十承叔父書。豈無諸子姪。叔父甚愛余。言每若不足。意恒如有餘。懷哉我叔父。君子宜得輿。胡爲五十年。衣布出無驢。孝悌冠人倫。文章邁古初。斂厥廊廟具。鬱彼環堵居。聖朝闕徵辟。羣公閟稱譽。不知亦何病。尙無愧屋廬。昌也童子耳。學淺術空疎。而苦不自量。強欲實其虛。甫回江南舟。已駕山西車。三年走道路。千里思門閭。睽違豈不難。憂患方未渠。得爲失之門。何者非乘除。永惟我家法。樂在糲與蔬。惟先重其內。乃與時卷舒。豈必忘世者。衛篠及楚漁。煒茲業可追。庶幾無敢徐。三復叔父訓。增我屢唏噓。</text>
<title>謹次季叔父下示韻</title>,<text>雁斷荒江雪滿天。千里書來欲盡年。凍手開緘顔色好。紅桃黃菊媚新篇。羊腸詰屈幾窮哉。荊棘何年此路開。海外嶺南從古有。祗應流落愧非才。野老酣歌樂有秋。旅人飽食似無愁。蕎稭屑麵霜翻磑。玉薥燒醪露滴篘。綺語紛紛口業多。香燈繡佛悔如何。近知陶柳眞平淡。不向江潭擬九歌。人事天時取次新。聖慈容亦戀孤臣。何當盡室同歡聚。拜祝龍樓壽萬春。</text>
<title>南至日作</title>,<text>夢隨雙炬趁朝班。簇立承明劍佩間。夾仗鴻臚聲未畢。五更風雪墮關山。雙親垂老倚門閭。曷日旋歸問起居。强欲登臺憑遠望。白雲一片最難書。大家團會作良辰。想見盤中飣餖新。綠凍菘葅紅豆粥。也應停箸一傷神。</text>
<title>次韻答保卿</title>,<text>詩者本緣情。然後有律呂。區區切音韻。卑哉無足語。君看三百篇。閭巷及師旅。初豈欲工者。聲入心無阻。屈宋信奇麗。不過述其緖。吾亦昧此義。久向別處去。孰知澗溪毛。可羞王公筥。邇來學平淡。獨唱撫村醑。開緘得君詩。往往亦可與。霜鐘自發響。不關莛與杵。家雞足文采。焉用人嘴距。汝兄平生友。若李趙徐呂。愛我遂及汝。時過與之語。牽連寄書札。慰我遠覊旅。文字豈非神。山川莫能阻。愁思何綿綿。千里相引緖。不見惟面耳。一心幾來去。春菜欲登盤。蠟梅應滿筥。鶴洞風雪夜。幾復共芳醑。吾臥萬山中。村老日相與。頗似百結生。歲暮琴代杵。新羅百結先生家貧。歲暮鼓琴。代杵聲。 緘辭托鴻鴈。攬情念邛距。</text>
<title>次韻徐怡堂 光祐。改名丙祐。 見示</title>,<text>大徐孝悌人。端居讀曾思。吾嘗省其私。事必古人期。於義有微慊。寧貧斷不爲。平生數三人。聚首喜論詩。溫溫若不克。飮酒亦吾師。吾愚寡所合。微子與誰其。情好日繾綣。會合苦參差。憶君用君語。歲暮驚天涯。</text>
<title>歲暮卽事</title>,<text>流落潼關久未歸。臘殘風雪對斜暉。孤城帶水居人少。九嶺連天去鳥稀。獵戶暗通遼市酒。江冰後。犯越者多有。 戍樓寒逼漢宮衣。每年冬。內賜沿江戍卒紙衣。今以綿布製之云。 靑巖山上平安火。一夕何由到甸畿。</text>
<title>除夕</title>,<text>故國書千里。荒山屋數椽。不眠非守歲。爲客又經年。盛壯眞堪惜。窮愁未必賢。君親如在側。余豈敢悽然。</text>
<title>洪三泉 承運 寄書。勸勿吟詩。以此報之。己卯。</title>,<text>我師淵泉文。我友淵泉孫。懿茲博洽士。復出鐘鼎門。天姿去雕飾。曠懷彌淸敦。一見輒心許。不在來往煩。城西一分手。倐已驚歲翻。豈知千里外。殷勤枉書存。發緘讀其辭。上言加飯飡。下言愼言語。吟詩勿頻繁。悲愁近兒女。諷刺忌蘭蓀。不見陸司戶。古方手自繙。不見蘇團練。好句腹還呑。胡爲潔堂作。往往士友論。浮名不足噉。故舌今宜捫。子誨甚丁寧。子詈何嬋媛。伊余遭晠際。代無延齡惇。狂疎觸憲網。罪重猶見原。薄竄亦善地。未始爲覆盆。區區發文章。思以明上恩。豈若二子者。世溷憂巧言。荒山積霜雪。土屋窮朝昏。上客但牛醫。奇書惟兎園。此間若無述。笑語誰與爰。不效賦涉江。不擬書投沅。辭必大雅作。義歸柔與溫。性旣嗜菖歜。功亦當蘇蘐。他戒敢不從。此好終難諼。甞聞兩湖間。山水淸且渾。子今遠游歸。雲霞氣軒軒。何不寄新詩。令我慰夢魂。子方止我觴。我輒侑子樽。遙知子笑我。飯爲滿案噴。</text>
<title>二月十九日。恭遇恩赦。聞喜有述。</title>,<text>初聞喜語夢猶疑。纔讀恩言淚已滋。厚地高天無棄物。秋霜春露各隨時。賈生欲老方思用。蘇軾雖才僅許移。豈有如臣愚賤者。暫罹旋宥獨蒙私。</text>
<title>別潔堂</title>,<text>千里不唾井。三宿猶戀桑。况我遠謫來。寄身於此堂。半年無飢渴。四體常康强。貯以金石聲。被之翰墨香。堂雖甚狹陋。於我功難忘。我雖才德薄。於堂亦有光。我今別堂去。逝將還故鄕。堂亦歸故主。與我不相將。我猶情未已。出門屢回望。堂乎不能言。茅茨掩夕陽。</text>
<title>九堦嶺口呼。別潼關諸人。</title>,<text>勞苦潼關諸父老。騎牛騎馬步行來。借問離情誰得似。九堦九十九回回。嶺有九十九盤萬山匝匼雪雲深。一路攀援涕淚淫。三日纔行三十里。半緣天氣半人心。叢祠牛酒薦精誠。拜祝祥雲護去程。果有神明應笑我。謫居猶得買人情。</text>
<title>赦後還沁鄕</title>,<text>好在楊花渡。仙游峰可憐。叩舷堪一笑。回首已三年。水暖魚香聚。沙晴鷺夢圓。風波多苦事。洲渚莫相傳。店媼與津吏。爭來夾道看。驟驚身長大。細問氣平安。人意如加厚。余情亦甚歡。富貴容時有。榮歸似此難。稷山拜皇祖。松柏鬱蒼蒼。撫頂如聞語。降神不待香。遺淸終有賴。積毁幸無傷。感激幽明意。何由答聖王。要識鄕園好。須經宦謫來。墓門寒食節。隣舍濁醪盃。魚大衝潮入。花輕冒雨開。潼關不可說。積雪尙崔嵬。</text>
<title>賦得盤松</title>,<text>何人封此樹。蒼翠歲年深。故屈千尋勢。留爲數畝陰。雪霜無改色。風雨有空音。但恐蛟龍化。寧辭螻蟻侵。</text>
<title>古歡。携金小棠 奭準，白小香 之珩。夜過劇飮。不辭而去。</title>,<text>犖确煩君步屧勞。誰家無此一樽醪。劇憐暑夕星河凈。差喜閑庭檜柏高。解脫衣冠還大樸。飛翻筆墨盪層濤。晨燈醉眼迷紅綠。失却先生與二豪。宦跡年年我亦勞。碧山歸臥撫春醪。驟閑氣力渾成憊。久約文章不敢高。好夢迷離燕市酒。雄談歷落廣陵濤。玉壺碎地淸商戛。却是先生老更豪。</text>
<title>小荷尙書見枉。以詩代謝。是夕。小荷陪其伯氏侍郞及南社諸公。讌于老人亭。</title>,<text>午夢尋眞入杳冥。墨溪山色滿簾靑。忽驚噪鵲翻回枕。早見鳴騶簇滿庭。倉卒衣冠眞可笑。從容詩語更堪聽。五君自與山王好。未怕移文有嶽靈。山雨霏霏山月纖。知公留醉老人巖。名園翰墨遺風在。小隊壺觴樂事兼。散跡無由陪綺席。芳塵猶喜近茅簷。德星夜聚城南巷。定有明朝太史占。</text>
<title>楊花江</title>,<text>楊花江上楊花飛。上江下江春水肥。大舶載米湖南入。小船販魚沁中歸。滄波閱客自朝夕。白鳥親人無是非。我亦一帆故鄕去。滿江雲日晴暉暉。</text>
<title>小荷返虞日作 辛巳。○庚辰辛巳兩年詩。逸。</title>,<text>白馬違臨穴。靑楓見返魂。十年竟如此。雙淚欲何言。漢北溪山好。春風花木繁。相逢若平昔。何事不同樽。</text>
<title>鎭川。拜外從祖游雲先生。壬午。</title>,<text>落落千秋想。栖栖百里歸。世多欺白髮。天獨許緋衣。先生爲黃澗宰。有異政。竟以老見罷。今以壽職。陞通政大夫階。 野屋深楡柳。山盤長蕨薇。淵明如可覿。談笑定無違。</text>
<title>余覲安陰。將行。石觀，二堂，葆堂，趙見山 秉健，鄭茂亭 萬朝 諸君。携具枉餞。分韻得行字。追賦。</title>,<text>平生多遠行。屢愧故人情。此別良非久。深樽亦細傾。兩湖分嶽色。三洞滿泉聲。預識相思處。勞君爲計程。</text>
<title>光風樓。打魚晩食。</title>,<text>溪閣開樽敞。沙橋引網遲。映空翻玉尺。交手疊銀絲。景晏波初定。人喧席屢移。紛紛營一飽。重愧杜陵詩。</text>
<title>尋眞洞隱身菴</title>,<text>入山何處更尋眞。結寺當時已隱身。但蓄雲烟供老佛。盡收泉瀑謝游人。林中薝葍香初定。木末芙蓉態更新。夜宿西寮淸磬發。起看天宇滿星辰。不到靈源盡。那知凈界殊。孤峰擎佛殿。飛溜灑僧廚。解帶看雲逼。撞鐘惜夜徂。隔房人鼾宿。缺月上浮圖。</text>
<title>過桐溪鄭公某里</title>,<text>萬古三韓免夷狄。右袵蓄髮今猶昔。可憐辛苦諸老公。力斡天時立人極。南漢山城門大開。鐵騎十萬聲如雷。君王忍向穹廬拜。大明日月安在哉。金公鄭公眞爽爾。野史北人謂淸陰諸公爽爾爽爾方言快也 滿城求活獨求死。揕胸絶吭不得殊。裂帽毁服歸不仕。鄭公歸臥此山前。花開葉落送殘年。飢餐靈鷲峰上柏。渴飮金猿洞中泉。當時物色恐人得。某里如今世皆識。江河日頹砥柱鐫。世徒識公復何益。烏虖思公不見重太息。</text>
<title>愁送臺歌。寄厚卿，煕叟。厚卿。二堂字。煕叟。葆堂字。</title>,<text>君不見愁送臺下水中石。湧爲高臺三百尺。旁鑿酒槽與酒杯。一杯可與千觴敵。臺前衆流匯澄潭。沈竿續蔓古莫識。微風錦浪盪漣漪。正似春釀開重碧。若擧此杯㪺此酒。散與天下愁人喫。酒杯一到愁盡送。雖欲更愁應不得。僕本愁人業嗜酒。吾黨數子頗同癖。平生多愁酒苦少。口乾喉燥痞胸膈。安得同登此臺飮。一飮百杯窮朝夕。嶺上金猿出獻壽。洞中靑鶴來舞席。如此溪山好酒所。我勸爾酬眞莫逆。嘲笑袁絲喚小兒。呵撝犀首稱笨伯。醉蹋蒼厓百丈倒。笑搥丹山千重闢。然後放出愁去路。上下四方任所適。起看天地蕩無礙。淸風灑髮雲生腋。更入尋眞洞深處。滿山明月橫吹笛。仙人聞之爲下降。各與一甁金漿液。嗟乎不能爲此快意事。獨作愁送臺上客。擧杯送愁還復來。知君此日遠相憶。</text>
<title>滌愁臺</title>,<text>潭影雲光度幾秋。鷄林西北路悠悠。可憐愁送臺前水。纔送行人便滌愁。</text>
<title>枕流亭</title>,<text>娥林官閣枕溪斜。落日憑闌野望賒。久滯南州忘遠客。偶來旁郡似隣家。簫中碧玉迴身舞。酒半紅榴滿眼花。輸與安陰好泉石。也應風物較繁華。</text>
<title>海印寺</title>,<text>洞中花木滿天香。寺外峰巒照地光。靑鶴數聲聞玉寶。紅流一曲見文昌。居僧坐說鷄林事。過客來尋貝葉藏。山鳥自飛山葉落。世間此法亦茫茫。</text>
<title>表忠堂 四溟堂畫幀閣</title>,<text>髡而髯者彼何人。現在溟公畫裏身。寸舌雄談凌海嶽。一甁奇跡掃烟塵。時危慷慨惟忘死。世遠荒唐似有神。歎息如今更誰似。吾儕能不愧頭巾。</text>
<title>籠山亭。次孤雲韻。</title>,<text>百丈紅流萬疊巒。神仙詩句墮人間。白雲一片孤飛去。疑是先生尙在山。</text>
<title>紅流洞戲題</title>,<text>紅流洞裏萬山靑。四壁周遭削玉屛。今古游人題姓字。多於八萬大藏經。大書深刻競纍纍。石泐苔塡誰復知。一字不題崔致遠。至今人誦七言詩。</text>
<title>水南山下訪韋士</title>,<text>漢上逢君說水南。那期身到此茅菴。溪山坐識幽人趣。隣里來看遠客談。釃酒烹鷄貧亦得。束書騎馬病難堪。定知跨竈他年事。一驥昂然勝十男。</text>
<title>霞亭。次漢陰，西坰，東溟，西坡諸公板韻。</title>,<text>漢坰諸作尙縱橫。亭子依然見老成。天際山光呼欲近。江干野色望全平。久携蠟屐情殊倦。乍得漁舟眼更明。多謝水神如有意。淸風一席晩來生。</text>
<title>嶺營澄淸閣。觀妓舞。呈尹方伯丈。滋承。</title>,<text>尙書裘帶緩。置酒醼華堂。脫畧容年少。留連抵日長。檀槽玄鶴影。羅袂紫桃香。豈特娛賓旅。棠謠遍一方。</text>
<title>鄭戚 元哲 携妓夜訪</title>,<text>幕府携歌妓。郵亭慰客愁。無眠看月色。失笑得風流。酒重香腮潤。琴淸玉指柔。雕籠鸚鵡穩。頗憶隴山不。鸚鵡色藝冠諸妓本花林人</text>
<title>雲半庵。次韋士。</title>,<text>千仞岡頭試振衣。忽聞孤寺梵鐘微。石窟人行衝鬼過。雲臺鶴立喚仙歸。江山割據羣雄盡。甁鉢生涯萬慮稀。淸景未堪留俗客。起看天末曜靈飛。</text>
<title>候望臺</title>,<text>厖眉老叟引余行。復有雙童吹玉笙。落日登臺霄漢近。臨風對酒嶺湖平。包羅萬象眞齊物。俯仰千秋未遣情。快意無端更惆悵。長歌一曲白雲生。</text>
<title>寄許舫山 薰</title>,<text>大舫文章與古期。遺經不廢倚廬時。名山獨往甘枯寂。客路相逢易別離。隔水孤村人語遠。閉門蕭寺雨聲遲。朅來情緖懸懸甚。半日多於十載知。</text>
<title>金烏山石灘。酒猪肉極美。戱贈韋士芳叔。</title>,<text>十載相逢京洛中。爭如一夕此樽同。石灘煑酒燒猪肉。醉倒金烏七澤風。金烏山豕大於驢。齕盡淸香百種蔬。無礙羹中投凈肉。從前口業一懺除。</text>
<title>採薇亭 吉冶隱先生舊居</title>,<text>崧陽王氣竟蕭條。夫子南來道未消。滿眼江山非故國。終身官職是前朝。鄕隣有恥能先變。先生居鄕。有婦人名莫介者。先黷後貞。至今名其村。 草木無情亦後凋。有手種松竹 一曲採薇亭下水。傷心猶似侍中橋。</text>
<title>道中。寄漢上諸同人。</title>,<text>肩輿跟僕駄輕裝。踏遍西南幾郡疆。海印寺中千佛氣。玉靈樓畔萬花香。平生快意無公事。到處歡情似故鄕。京洛親朋携不得。題詩寄去遠相望。</text>
<title>六月二十日。聞京師兵變。卽日奔問。行至沃川楡橋店小歇。見其溪山深秀。愾然有歎。走筆題壁。</title>,<text>時危不得戀身安。六月棲棲行路難。憂國無言惟有淚。思親力疾且加餐。沃州雲鶴三間屋。錦水風烟一尺竿。此計區區猶未得。篔簹那暇念金丹。</text>
<title>九日。與從弟春世。至傳燈寺。滯雨紀懷。</title>,<text>九日登高飮。連宵滯雨眠。歸鄕因作客。觀俗且逃禪。憭慄驚時候。低回感歲年。兒時。陪從叔摩尼先生。九日登此寺有詩。在先生集中。 欲題紅葉字。旋恐墮人前。奉畿輔按廉之命而來。鄕人尙未知也。世事雖如此。君恩可奈何。風塵懷緖弱。湖海別離多。紅樹霜沾屐。靑山雨映簑。何時歸舊隱。隨意日來過。</text>
<title>天磨山。懷于霖。金滄江澤榮字。</title>,<text>嶻櫱天磨鎭。蕭條蜀莫州。江山餘故國。風雨送殘秋。古寺楓林落。空城瀑布流。故人京雒去。惆悵不同游。</text>
<title>記見</title>,<text>一帶閑山擁海潮。鮮兒凋瘵漢兒驕。極知事大由天命。斗血輪囷尙未銷。中原將帥太辛勤。萬里連兵動十旬。畢竟不知緣底事。逍遙端合賦淸人。四郊多壘此何時。弱國强隣事可悲。見慣兒童心膽大。長竿剪紙學旌旗。</text>
<title>聞二堂魁甲。志喜。</title>,<text>聖主焚香祝壯元。英雄入彀榜端門。朝廷得此眞堪賀。富貴於君詎足論。桑梓遙瞻應灑淚。妻兒團聚且成喧。平生講學從茲試。第一靈臺要靜存。未第君猶已發身。終知不得老松筠。卽今紅紙題名日。正是蒼生屬望人。前輩文章崇黼黻。近賢才智急經綸。匡時報主須斟酌。莫負寒窻二十春。</text>
<title>無忘樓感懷</title>,<text>獨上高樓俯大荒。感今懷古一茫茫。川原浩淼盈寒雪。草樹參差下夕陽。漢代靑駹愁七日。秦時黃鳥恨三良。兒童不識風塵苦。歲歲喧呼作戰場。天時人事日悠悠。漢水無情只自流。百濟繁華何處問。中原消息至今愁。歲寒雨雪長隨客。地逈江山盡入樓。且對老兵拚一醉。城隅殘照澹將收。</text>
<title>廣州糴</title>,<text>亂離恐無食。積儲太平時。太平二百年。民日逢亂離。春分作農糧。秋收給軍貲。取息僅十一。胡遽厲民爲。糶時錢半糓。糴時穀無遺。佩錢不匝腰。駄穀牛折肢。糴亦不入倉。糶亦民不知。販糶賤售直。防糴價倍之。糶米土和沙。糴米精用篩。臨糴急發令。臨糶屢退期。不忍此困逼。情願坐受欺。民錢罄吏手。官簿虗推移。將錢復作穀。作糓更如斯。苟令國廩實。民苦亦何辭。一朝有緩急。何以供王師。</text>
<title>伊川道中</title>,<text>婆娑城外路盤盤。瘦馬凌兢欲度難。水底暗流橫斷碧。樹梢殘日暈微丹。魏牟心事千般熱。范叔行裝一味寒。莫訝橋頭閑坐久。暫時猶對釣魚竿。</text>
<title>津寬寺遇荷汀葆堂。時荷亭。方以减省廳郞官。議一切事宜。葆堂新擧孝廉對策候選。癸未。</title>,<text>契濶侵尋曠起居。新年消息喜何如。才高易了三千牘。恩重難酬尺一書。小雪霏微春雁後。殘鐘依約曉鷄初。儒冠報國多迂濶。共對香燈一懺除。漢北江南取次行。禪窻重話隔年情。賢書不負周官意。淸詔眞慚漢使名。手裏杯樽忘客路。枕邊鐘漏憶王城。西曹後夜應相念。一笠婆娑太瘦生。聞二堂。以夏官郞。有直所夜會之約。</text>
<title>崧陽書院。行士相見禮。席間口呼。示諸人。</title>,<text>簿書非暇日。絃誦有遺風。五世因緣久。余家舊寓崧陽。 千秋景仰同。城譙殘雪外。林木澹暉中。杼軸今俱困。深期十室忠。是日。以府弊矯救。詢諮府中賢豪。慨許捐貲佐官者。數十人。錢至三萬餘緡。遂盡革諸弊。</text>
<title>自嘲</title>,<text>賑飢無力意空勤。第一奇謀是勸分。恰似殘僧覔財主。手中只有募緣文。</text>
<title>渡廣城津作</title>,<text>尋思二十一年來。舟渡此津凡幾回。衣繡雖榮有何好。掛冠不得眞堪咍。春波淼淼海門水。夕照遲遲烽火臺。偏愧碎巖賣飯媼。一錢不受顔常開。</text>
<title>北漢書贈釋戒涵</title>,<text>十年重到此山樓。依舊紅欄暎碧流。世路侵尋非浪跡。交朋零落謾回頭。山映樓題名中。族兄陶霞，洪漪嵐。已逝。徐秋帆旅泊。無近信。陶霞名建杓。秋帆名光始。 明時憂國心空熱。久客思家鬢欲秋。却羡涵公無個事。焚香長對一龕幽。</text>
<title>復命後五日。作覲行。陪雲齋先生。聯鑣至珍山。道中次韻。癸未。</title>,<text>又向迎華驛畔行。新荷高柳晩風淸。吟來路熟詩成易。載得人閑馬去輕。歸喜平安家國事。去思勞苦吏民情。先生片語宜三復。但不欺心且避名。郵亭飯罷作閑行。劇喜宵光分外淸。明月不嫌村屋陋。好風能使客身輕。頻年原隰終何補。是處江湖輒有情。準擬明朝携酒去。北樓看取舊題名。錦城道中。江南二十七州行。舊夢如烟記不淸。此地重尋驚歲濶。向來一發太年輕。樓臺遠望開靑眼。魚鳥相隨愜素情。便欲扁舟渺然去。車車馬馬愧浮名。第四句。憶湖右按事。崎嶇世路不曾行。爭似先生宦福淸。一鶴隨琴消息好。雙鳧化舃去來輕。官微尙展仁民術。峽靜應留太古情。枕畔靑箱書百本。付將文度策時名。先生胤子。方預外務。黽勉隨人又一行。卽今何者是澄淸。安危有數談奚易。出處關身事不輕。潘氏閑居曾發願。賈生太息屢傷情。算來只有漁農好。只怕漁農也近名。</text>
<title>荷風竹露堂書懷 堂卽安義子舍</title>,<text>竹露荷香閣裏身。一揮雙淚出風塵。眼前易閱無量劫。天下難爲自在人。宣室殊恩叨促席。都亭直節愧埋輪。歸來談笑渾如舊。碌碌猶堪慰老親。</text>
<title>秋部小吏。日來課詩。戲題其軸。</title>,<text>最喜秋房近。堪消夏景遲。溪山眞不俗。掾史總能詩。小禮須從略。深情許共知。吾文無適用。聊與爾爲師。</text>
<title>靈光裴希根。伶人也。作沈靑歌。悲壯感慨。近所罕有。</title>,<text>裴伶一齣沈娘歌。四座無端喚奈何。楚岸帆回秋色遠。漢宮簾捲月明多。皷聲驟急全疑雨。扇影低垂半欲波。休道笑啼皆幻境。百年幾向此中過。我且停盃爾且歌。良宵如此可如何。用心休恨知心少。得意偏從失意多。冉冉高雲開翠幄。亭亭華月漾金波。酒闌忽憶人間世。辛苦千山萬水過。</text>
<title>王孺人盧氏焦尾閣遺稿題詞。爲張季直 謇 作。</title>,<text>春蘭秋菊雅相宜。孺人字儷蘭。王菊人維齡妻。 慧福雙修更孝慈。門戶自持貧病日。篇章不廢亂離時。花窻瀹茗朝供佛。雨榻篝燈夜課兒。琚瑀芳型流海外。瓣香同拜女宗師。</text>
<title>題鄭寬卿詩稿後。仍送其行于咸關。</title>,<text>大卿佳弟字寬卿。詩骨珊珊欲過兄。小技亦須持品峻。英年最怕使才輕。薔薇晩架拈山石。翡翠春叢掣海鯨。積健入渾無別法。讀書眞氣自然生。吾曾萬里匝朝鮮。關北關東望若天。乘興徑思隨馬去。臥游留待紀行篇。歌傳豐沛山川古。賦就京都陸海全。好是登臨恢拓地。休將小筆染脂鉛。</text>
<title>景山宅。同二堂，荷亭，葆堂作。</title>,<text>往來隨意不煩呼。五客何能一日無。難道友朋非眷屬。故應城郭勝江湖。疎燈照壁吟相送。明月連牆醉共扶。取次秋光無限好。黃花未發倒千壺。</text>
<title>二堂兒郞生日。同作。</title>,<text>試啼如昨已能文。湯餠相邀喜十分。碧酒迴春天却雪。華燈張夕座如雲。光陰儘向閑中遣。鐘漏休敎醉裏聞。難道吾年猶最少。故人稚子漸成羣。</text>
<title>病榻遣悶。次前韻。</title>,<text>篝燈宿火數行文。賴此閑居志不分。病裏懷人多雨雪。悶來覔句少風雲。寒山𡺚崒當窻見。小市喧囂隔枕聞。索米長安緣底事。故林猿鶴怨離羣。八荒同軌又同文。鱗介冠裳竟不分。直恐橫流翻海水。爭誇一擊負天雲。旌旗慣向街頭見。笳笛偏從屋角聞。世事茫茫誰料得。卷毛高鼻日成羣。花林福地古甘文。甘文。古時小國名。 萬壑千巖路不分。半歲旅游窮水石。全家吏隱足烟雲。觴宜搜勝臺前汎。笛好尋眞洞裏聞。靑鶴翩翩遙笑我。人間刺促盡雞羣。憶花林。</text>
<title>梅花。次前韻。</title>,<text>槎枒鐵樹蛻龍文。夜吐明珠顆顆分。傲骨能堪天地雪。高情未逐海山雲。素書一束江南夢。玉笛三聲月下聞。不向銅坑玄墓去。縞衣孤立逈難羣。</text>
<title>東陵</title>,<text>九廟衣冠月出游。鬱葱佳氣此忘憂。道峰水落眞奇絶。留與朝陵畫稿收。卄載棲遲托散班。園陵有事未全閑。君恩報答纔如許。怵惕松聲爟影間。</text>
<title>戱爲鵲偸肉歌。贈內。</title>,<text>昨日喜査査。今日喜査査。日日報喜喜何事。喜鵲與人相揄揶。老郞家居悶憒憒。小叔遠來重失意。天寒作雪雨作泥。閉門對坐惟思醉。窻間𨤍醁綠生波。有酒無肴當奈何。手破慳囊囑婢語。不論錢少要物多。城南猪肉天下白。一串剛剛兌半肋。非爲心懶下手遲。美味還須兼晩食。小窻裁衣放剪刀。鵲飛繞簷聲更高。我自將錢買肉喫。此喜何待煩汝勞。出門大驚怪事發。鵲飛去兮肉已失。布羃嵌空亂啄餘。却似疏帿穿箭穴。惟殘一臠落竈邊。泥水涴汚同棄捐。擧頭望鵲鵲不見。屋低庭窄無多天。開口頓足嗔怒作。喜鵲喜鵲何其惡。老郞聞之一啞然。卿但嗔我休嗔鵲。長安甲第高入雲。廣簷修棟三重門。八珍委地食不足。老犬如馬恣囓呑。鵲到此家入不得。但聞肉臭飛且喧。鵲聲自苦主人喜。春風賀客三千士。我家自合喫黃韲。鵲來偸肉何怪爾。</text>
<title>韓狗篇 丙戌</title>,<text>季弟從西來。示我韓狗文。讀過再三歎。此事誠罕聞。史家重紀述。銘頌在詩人。二美不偏擧。吾今當復申。狗也江西產。主人韓氏貧。所蓄惟此狗。神駿乃無倫。戀主而守盜。狗性固無論。如人忠孝士。智勇貴兼全。貧家無僮指。使狗適市廛。以包掛其耳。繫之書與錢。市人見狗來。不問知爲韓。發書予販物。其價不忍瞞。狗戴累累歸。掉尾喜且歡。邑豪欺主人。道遇與惡言。肆氣勢欲歐。狗見怒而奔。吽呀直逼前。如虎將噬豚。主人曰不可。麾之狗傍蹲。自後豪斂伏。畏韓如畏官。韓狗聞一邑。遠近爭來看。債家欲得狗。急來索錢還。無錢還不得。索狗手將牽。主人抱狗語。垂淚落狗前。何意汝與我。一朝相棄捐。去貧入富家。賀汝得高遷。好去事新主。飽食以終年。別狗入屋中。思狗淚如泉。出門視狗處。狗已中途旋。銜衣方入懷。新主來復嗔。自牽與新主。附耳戒諄諄。如是四五日。狗去來何頻。新主復來語。此狗不可馴。狗還錢當出。勿爲更遷延。主人不能答。撫狗重細陳。舊主誠可念。新主義亦均。汝誠念舊主。勤心宜事新。奈何違所命。往來不憚煩。狗受主人敎。却往新主門。白日何太遲。擧首望黃昏。潛還舊主家。垂首隱籬藩。不敢見主人。但爲守其閽。相去四十里。道險多荊榛。日日無暫廢。寒暑風雨辰。兩家久乃覺。相語爲感歎。狗竟以勞死。死葬韓家村。行人爲指點。共說義狗阡。烏乎此狗義。可質於聖賢。樂毅身在趙。終身不背燕。徐庶心歸漢。居魏耻爲臣。王猛志中原。黽勉事苻秦。未若此狗事。義烈且忠純。國家五百載。養士重縉紳。社稷如太山。環海無風塵。高官與厚祿。豢飫富以安。甘心附夷虜。賣國不少難。逆賊悉竄逋。朝著方紛紜。何由得此狗。持以獻吾君。</text>
<title>題東浦同甲會帖 族祖承旨東浦公。生於萬曆辛卯。與同庚諸公。會于江亭。有甲會帖幷圖。帖存而圖佚。後孫建初。重爲圖。屬余題之。</title>,<text>小東門外春江綠。江干亭子明人目。高窻大几凈無塵。帆影低亞簾紋蹙。東浦先生玉堂仙。二十五客來華筵。貴介屬籍本龍種。名公接武皆蟬聯。藹藹衣冠盛無比。蒼蒼顔髮都相似。幷時豈惟朋盍簪。同年已自皇覽揆。繪事追踪洛社圖。定知當日喧京都。風流綿邈浸歲月。丹靑散失餘江湖。徵君邃學動人主。嗣子勵志承禰祖。手謄副墨作流傳。意寫眞景無今古。遂令後三百年人。目擊宛如身見親。豈但雲仍永爲寶。我今太息重沾巾。古者觀人重論世。定陵辛卯穆陵世。中國昭回日月光。東方未遘龍蛇歲。光岳氣全鳳麟生。鍾水豐物多且盈。何時復降此羣彥。坐令寰海看升平。</text>
<title>普門寺。同從弟閱內典。</title>,<text>平生愛空濶。海門西復西。船頭盡日望。意欲窮坤倪。落日浸殘紅。暮色自燕齊。俄頃寂無覩。但見雲水迷。境謝覺情倦。霜露浩已凄。日暮天無風。海水湛湛碧。明月自東來。晃朗天地白。一道直練光。萬波跳金色。水月兩性空。何至相盪擊。始信目爲咎。萬象本泯寂。皇祖携我來。撫頂命題詩。二十五年間。俛仰不可追。及茲雖未老。已復非童時。惟有無忝願。沒齒以爲期。靑山與古佛。庶幾鑑卑私。蕭瑟黃山裏。浩渺滄海上。石窻一函書。兄弟對欣賞。茲遊誠澹泊。旨哉不可忘。憶昔在城市。賓友迭相訪。轟飮劇談罷。所得惟惆悵。</text>
<title>峽村記事</title>,<text>峽人豈好險。野居無田宅。靑山不拒貧。赤手來謀食。烈炬燎灌莽。勁耒鑽磽𥕂。皇天均雨露。歲課收粟麥。爲農誰不苦。此穀眞堪惜。當盂不忍飽。暗喜盎中積。邇來逢穀貴。出山利販糴。前年買一犢。今歲屋墁壁。且令兒有匙。寧可婦無幘。人生稍備物。如鷇方長翮。豈敢望富厚。庶期償筋力。此山無虎豹。旁郡無盜賊白晝屋中坐。何意轟霹靂。官校直入來。未聲面先赤。皁衣肩半卸。紅縧手雙擲。撾翁與竊嫂。極口無倫脊。一辭那可鳴。生死繫拳踢。罪狀且姑舍。財物先搜斥。瓮牖無藩蔽。何由得藏匿。頃刻盡掃去。霜林風捲蘀。出門尙咆哮。餘怒猶未釋。惡鬼生搏人。隣里誰敢逼。山日翳將墜。籬落異前夕。啼兒色半死。蹲犬猶喘息。何用更點檢。空坑餘弊席。氣結不能歔。叩心復何益。所悲力田久。氣衰髮盡白。已老不重少。已失難再得。此地不可住。舍此無所適。城中多富人。破產猶得職。</text>
<title>涵虛瀑布歌</title>,<text>涵虛大士初開山。海上摩尼東南間。蒼厓翠壁立萬古。上下千丈無寸土。崱屴高過九成臺。庨豁中容五軌步。衆流奔會於其上。以石爲家石爲路。石之平鋪爲水簾。水之直瀉爲瀑布。珠璣散碎雹翻空。羅綺曬濯烟裊風。大官垂紳色不動。壯士拔劍氣自雄。不知何處神仙子。張樂空山萬松裏。琴箏筑笛合同腔。妙音隨手無宮徵。恨少高浪吼急湍。要須快雨盪驚瀾。夜聞簷溜喜不寐。朝起力疾登巑岏。是時日吐雨未斂。高林披拂落殘點。洞門晝晦寒霏霏。白雲片片爲我飛。但道雨後瀑方奇。雲中看瀑今更知。最愛峰頭瀑發源。一重一掩相吐呑。怳如排雲望霄漢。星君寶盖銀浦畔。晻藹不肯現眞面。有時微露光凌亂。我欲長歌入雲中。雲飛紛紛西復東。瀑布不知雲與我。忽分一條衝前過。</text>
<title>大谷綠陰歌</title>,<text>我家西園名大谷。歲歲春夏繁陰綠。谷人頭白綠陰中。州人耳飽來驚矚。洞門初入光氣滿。遠看殊不知草木。綠雲綠霧蒸晴空。綠浪萬頃風中蹙。山形陡立復橫鋪。粉壁匀墁平凹腹。錦障羅圍繡屛風。一時揉染藍萬斛。西迤北折鷹峰隅。綠陰更密山更紆。巖壑蔽虧互出沒。樓臺明滅疑有無。樵童採女結伴入。對面相失頻相呼。百鳥一聲聲萬千。萬聲合一遂寂然。靑藤翠蔓翳糾絡。仰首覔天天如錢。西磵石溪更奇絶。曲水天爲流觴設。盖頭不用一把茅。露坐猶足蔭風日。弟兄冠童時來游。煑飯摘蔬甘飽啜。烏乎我聞古人言。十年種之以樹。百年種之以德。樹陰雖云久。不如德陰積。我家種德復種樹。我見綠陰思我祖。</text>
<title>高靈歎 家弟讀東史。要作樂府一篇。因書此示之。</title>,<text>人生會止此。至此亦大難。恩封府院君。大匡議政官。子孫數十人。一一登朝端。賜宅第一區。賜號穪保閑。前門棨戟樹。後堂絲竹彈。步履落天上。咳唾流人間。功德被黔黎。文章耀戎蠻。一朝嬰疢疾。御醫齎御藥。承旨與內侍。奉敎來几閣。相公疾何如。能無甚癘瘧。相公疾何如。聖主爲不樂。相公默無言。仰天長歔欷。人生會止此。五十九年非。五十九年事。歷歷復依依。依依復歷歷。相公心自知。卄二魁司馬。卄三狀元爲。三十重試第。四十踐台司。憶昔三十前。際會英陵時。英陵大聖人。愛才如金玉。置我集賢殿。賜我湖堂讀。內廚饋盤饍。內府供筆札。內侍宣召入。內人宣醞出。宣醞四五行。御樂奏未闋。娟娟上林花。灧灧天池月。小臣醉如泥。月墮香沁骨。煌煌紫貂裘。驚顧此何物。聖主手自解。覆與小臣醉。小臣醉不知。小臣死無地。仁叟好經術。謹甫多文章。仲章經濟士。太初英妙郞。伯高富才思。小臣同翺翔。翺翔復何爲。戒之愼勿忘。人生會止此。誰意大不然。英陵旣棄臣。顯陵又賓天。英陵好孫子。聖人曾有言。千秋萬歲後。望卿念此孫。此孫在何處。此事不可論。淸泠浦水淸。子䂓啼明月。不聞子䂓聲。但見子䂓血。仁叟好經術。謹甫多文章。仲章經濟士。太初英妙郞。伯高富才思。此輩盡淪亡。此輩盡淪亡。小臣獨翺翔。翺翔數十年。富貴未遽央。人生會止此。日月不我與。富貴不相留。五十九年去。去去何所見。何以見先王。先王在我上。謹甫在我傍。仁叟與太初。伯高與仲章。人生會止此。此事難又難。願世爲臣者。勿復有此歎。</text>
<title>喂馬行</title>,<text>君王送汝來。汝知君王事。君今幸何處。聖體得無憊。昔在晉山邸。與汝同苦辛。馬性固戀主。女命惟仰人。况時遘艱日。骨肉恣淫虐。常恐罹禍網。與汝失所托。一朝兵圍門。倉皇震內外。吉凶判呼吸。氣色覘嚮背。武士何洸洸。列騎如雲屯。人心雖不測。馬尾皆當門。是乃匪我寇。賀君保無危。斯須大將入。拜跪前致辭。君當作君王。獻壽千萬年。君王騎馬出。出門卽登天。昔視汝爲馬。今視汝爲龍。汝馬且爲龍。爲妃何况儂。何人無夫婦。夫婦誰不憐。秀才作一郡。貧妻大使錢。巍巍一國母。嚴嚴當壼闈。椒塗新掃灑。褕翟被裳衣。何人敢誰何。何事不穪意。何意事大謬。禍與福相倚。王母種瑤桃。千年一花開。花開忽風吹。零落隨飛埃。娟娟三五夜。滄海出明月。月出不上天。墮作塵中物。父兄亂兵死。親戚悉誅夷。不知有何罪。罪者云是誰。君王亦不知。但道爲三勳。三勳彼何人。立君不畏君。殺我無罪父。謂我罪人女罪人。女當廢罪人。女當去君王。不能答但道糟糠妻。三勳告君王。大義不可携。有臣當無妻。有妻當無臣。無臣君何爲。何所無婦人。君王無奈何。含淚與我訣。生亦不同室。死亦不同穴。千秋萬歲事。與君長離別。咽咽禁城淚。慘慘宮墻月。步出建春門。門外路曲折。舊婢泣隨轎。殘燈耿欲滅。去婦亦有歸。我歸無所親。亦有遺兒女。我今獨一身。郭西數椽屋。風雨無障蔽。涔涔向壁臥。寂寂門長閉。蠨蛸罥我牖。蟋蟀織我牀。露草迷幽逕。風葉響空廊。憂思結夢寐。時與君王見。但夢晉山邸。不夢交泰殿。那將九日貴。斷此百年恩。君恩何曾斷。薄命自結寃。潭潭將相宅。對起長安道。中堂錦繡叢。霞帔映華誥。昨日書生妻。一品夫人爵。始知君王貴。不及功臣樂。今朝聞皷吹。遙知君王過。君王不忘舊。送汝來見我。摧腸數三聲。助我同惻愴。見汝肌肉豐。愛汝毛骨長。煜煜黃金覊。爛爛綠錦障。猩紅㲩𣰆罽。是君甞坐處。長歎復長歎。人生不如汝。寒廚無所有。煑糜持作粥。濕薪吹殘火。粥久不能熟。玉手奉瓦盆。低首當馬前。馬乎喂此粥。努力奉至尊。此粥雖無味。此意愼無忘。勿忘喂粥人。曾爲君作羹。</text>
<title>養泉館夜會。同荷汀，葆堂，茂亭讀凈名經。分韻。</title>,<text>摩尼海上山。碧波環孤嶼。鬱鬱萬松園。是余讀書處。讀書有何好。端坐送寒暑。閑久不知閑。冰火忘蠶鼠。西風忽飄墮。漢陽添一旅。九門駛輪蹄。萬戶聒砧杵。耳目散飛走。識念紛無緖。心境久未融。奚適非齟齬。宿世種微福。畸生多善侶。膠漆有時分。形影那可去。才高廣文鄭。學博東萊呂。偉長盛文雅。英華久含咀。烟波濯紈綺。淸歌動白紵。噩夢屢回換。暇興頻延竚。良會選重九。新醪美可醑。高閣黃金花。天空月擧擧。房櫳似主人。幽靚發鮮楚。杯行靜無譁。座定秩有序。何意一方丈。神通遽如許。嚴嚴獅子牀。粲粲雨花女。熾然說眞詮。不待相爾汝。聊復作解人。是法離我所。</text>
<title>蘭谷 四章○爲從弟春世作。美之也。</title>,<text>蘭以國香。芳于幽谷。聖人所歎。蘭非自恧。華衣采佩。升于明堂。王者攸珍。蘭不增光。在谷亦蘭。在國亦蘭。蘭性惟一。居不異觀。蘭性伊何。芬芬郁郁。自香其香。無谷無國。昔人種蘭。期汝貴榮。旣榮則悅。及我同生。惟汝用心。無急以是。貴之者人。蘭香而已。沃爾靈根。秀爾嘉苗。蕙猶斯下。况艾與蕭。春風時至。國將媚汝。視汝之德。如今谷處。</text>
<title>古德村金于霖庄留題</title>,<text>天磨西出聖居關。指點空濛杳靄間。二十二峰都送碧。不知何處是佳山。人蔘花發滿家香。瀑布聲來盡日凉。如此平生那有羡。老親佳子好文章。香閨歲暮亦堪悲。婉約風情禮自持。終是未經身到語。世間還有婦難爲。于霖有詩。以處女自况。新詩初見更誰同。四海文心賴至公。難道書生無事業。毛錐三寸重吾東。張季直見于霖詩。以爲是東來以後初見之作。</text>
<title>峽居滯雨。排悶。時獵鹿于平山。</title>,<text>匏葉翻翻荳葉稀。雞雛啄啄燕雛飛。老翁日暮驅牛入。兒在房中犢未歸。誤喜晨檐點滴稀。金烏戢翼未輕飛。東天霮䨴西天黑。倂是行雲不是歸。蒼苔白石水西東。深樹鳴蟬盡日風。坐久衣衫渾碧綠。時看飛雨灑林中。</text>
<title>獵無所得。罷歸戲題。</title>,<text>撒手歸來意豁然。機心纔歇道心全。一禽不獲三旬久。技似王良也更賢。呦呦鳴鹿競相招。月滿空林夜寂寥。我亦郵亭高枕臥。不敎淸夢墮隍蕉。</text>
<title>舟行</title>,<text>夜店雷喧枕。晨程露滿衣。扁舟眞不惡。安臥弄淸暉。數僕僵眠熟。雙驢伴立閑。笑吾頻臥起。怕失一佳山。</text>
<title>悼亡</title>,<text>在時惟拙婦。沒後乃賢媛。試聽全家哭。人人似有恩。未乾桮棬淚。仍積簟牀塵。更忍中門入。家居亦外人。鹿場驚曉夢。漁艇黯秋暉。不及如皐客。能成一笑歸。何曾望作郡。稍已識居鄕。小福難消受。門前紫稻香。兒小不知哭。哭聲似讀書。忽然啼不住。簌簌淚連珠。龍鍾半七十。那復作人夫。從此一方丈。惟應法喜俱。</text>
<title>酒醒</title>,<text>酒醒燈殘夜。風回葉墮時。魂消猶有夢。心折欲無悲。春日長筵賦。明星雜佩詩。倂將無限淚。潛遣鬢毛知。</text>
<title>中秋夜。保卿有詩云。披雲萬里來相慰。苦切冰輪此夜情。時余悼亡屬耳故云。戱爲長句。以示之。</title>,<text>月輪大於周天規。月非行天天動隨。本自無暗明何有。夜晝晦朔名奚施。世人皆以月爲目。目所開合謂圓虧。死魄生魄豈然否。上弦下弦强稱之。黑雲湛湛觸白石。去人咫尺不堪持。但能障人雙眸子。月高肯爲雲所欺。果令此雲蔽此月。月無兩手何能披。萬里誰人計程道。長空一色靑玻璃。詩家妙語例無實。更有一案眞絶癡。慶賀吊慰人間事。高士不肯屑屑爲。近日世情重修飾。月亦知禮誰不知。長子老身死不哭。月應怪我非人猗。我憊不能作回謝。煩君對月重致辭。</text>
<title>秋日野屋</title>,<text>秋日秋雲陰復晴。野人野屋陋還淸。草花滿地鼻功德。禾黍入場心太平。但有六親常對面。都無一法可當情。東家夫子何須問。沮溺雖賢也近名。</text>
<title>趙惠人 寧夏，閔杓庭 台鎬 再朞日作。</title>,<text>戚里賢聲二大夫。蒼黃君側共捐軀。平時報國談何易。沒世論人恐亦無。幕府頻煩霑祿仕。賓筵鄭重廁文儒。窮居敢預安危事。感舊循環一涕吁。</text>
<title>友竹 閔台鉉號 宅。有梅無盆。忍凍於外而不能花。靜堂叔父有詩。以咏其事。命余和之。</title>,<text>煖閣深房得氣先。終嫌局束欠天然。梅花老去添身分。自要掀房露地眠。癯龍鱗甲凍杈枒。無恙橫枝帶月斜。着地靈根應更固。未妨含蓄一年花。企脚南窻默笑看。蝸廬還比去年寬。曉來不作羅浮夢。一穗靑燈伴歲寒。十載殷勤一榻容。肯敎拋擲過三冬。不須湯沐移關內。茅土新加卽地封。隔溪晴雪鎭江村。想見橫斜樹映門。不道先生無長物。滿庭明月似金盆。</text>
<title>綠園 丁亥</title>,<text>西園千萬樹。新葉正華滋。隨意流鶯坐。應無可選枝。</text>
<title>夜凉</title>,<text>不出門庭已月餘。晩來聊復過村墟。病因懶積何須診。悶與閑宜未要除。小壑能鳴新雨後。高林如洗夜凉初。有時遙愧長安友。應謂山中有著書。攬衣如欲出門游。解帶仍成下榻休。忽地蛙聲千百合。有時螢火數三流。</text>
<title>茂亭新舍小集。時宋秋塘 榮大 督學。自湖左歸。</title>,<text>舊夢紛紛記不淸。新歡歷歷眼初明。但令公輩時相見。不枉吾人此一行。莞簟平安多吉語。輶軒勞苦有嘉聲。牆東倦客龍鍾甚。擁鼻猶堪咏洛生。</text>
<title>徐養泉 周輔 邀余。同梧西侍郞。冒雨賞菊。</title>,<text>瀟瀟寒雨使人思。老却浮生是此時。忽見書來知有酒。正聞花好可無詩。宰官戴笠疑村叟。禪客腰鎌學圃師。休道臨歸了無得。衣邊點滴手中枝。不多相見最相思。相見那堪又別時。苦被多情仍學道。怕提閑事只吟詩。籬邊黃菊能相伴。案上維摩是本師。五皷出門山雨歇。疎星的的掛南枝。</text>
<title>將還鄕。同尹念菴 秉綬。過杏洲。</title>,<text>一棹飄飄過杏洲。渚淸沙白鴈聲浮。忠臣墓畔山如揖。元帥營前石不流。得句聲高舟子怪。借書擔重僕夫愁。故人半道來相伴。歸意翻成處處留。</text>
<title>曾經</title>,<text>萬境紛紛只自齊。行雲流水日東西。分明有物終難拾。極是無情最易迷。鏡裏容顔應密證。枕邊魂夢或重提。題詩莫寫曾經字。寫到曾經已犯題。</text>
<title>六玩李尙書 豐翼 輓</title>,<text>太平光岳釀精醇。要爲文章出福人。百歲之中皆健日。三公不下更閑身。遺書庋閣齊靈座。孝子充廬隘吊賓。一事祗今終有憾。煕朝笙黻竟誰陳。</text>
<title>題永海扇</title>,<text>自從談學少情朋。千里能來見一僧。夜坐無端更怊悵。蕭蕭白衲隱靑燈。</text>
<title>孫石墳</title>,<text>孫石墳前石角欹。行人長祭舊篙師。不知身爲風波死。猶作風波記歲時。十月二十日。俗傳孫石死日。必大風。</text>
<title>送崔功曹。幷梁邑諸人。庚寅。</title>,<text>門內遂無哭。廟外徒涕洟。五日及踰月。琴歌禮然疑。吾惟攄哀懣。雖韻寧爲詩。天地老無情。此恨當愬誰。詵詵衆君子。遠自東南陲。惟梁我讎邦。坐向猶避移。奈何於其人。至愛發衷私。皇穹嫉不孝。罰絶非倫彝。獨令畏壘民。乃過朱邑兒。噭噭朝夕臨。聲撼海雲垂。哀哀汝何人。春服走京師。缾罄罍罔覺。范冠蟬代綏。心肝則尙有。刻骨能忘之。至今竟不死。隙駟無停遲。豈知千里外。復共三年時。瀛之水沄沄。鐵船劇電馳。陽侯泣精誠。萬波慘不吹。鄕遠戚友寡。世疎賓吏衰。堂宇一夕隘。四隣動驚咨。及事具有薦。篚匭將所宜。香升淚滂沱。肅如聞歎噫。嗚呼我先君。實具廊廟姿。九年五符竹。所向多薄庳。諒無文度賢。孰知懷祖治。高車一丈葢。得由敲榜資。懷仁獨不舍。永世爲人悲。卽微觀衆情。何以明有辭。感慟陳此篇。請君歸自持。人各示一通。餘勿復煩爲。留傳到後昆。或有相酬期。</text>
<title>次韻答二松見示</title>,<text>冗官謝公事。孤寄稀人問。開緘讀新詩。忽若春雷奮。迢迢海西南。相距介十郡。長安豈不好。能令遠者近。士方貧賤日。詎能無感憤。奇氣苟蟠胸。苦語必衝吻。而子獨不然。似不騖聲聞。舂容數千言。一一皆可訓。於維積德門。榮施逌慶蘊。觥觥巡邊公。手理乾坤紊。中世久不振。壠畝逾孝謹。傳薪自有火。何待隣束縕。良金耻自躍。大玉無終韞。洪匀播坱圠。亦各固有分。名利善醉人。日富不知溫。子其愼所之。吾計惟歸隱。扶搖六月風。臥看天池運。</text>
<title>濬池</title>,<text>飛鍬動鍤一村傾。疏鑿陂池不爲耕。山史自評還自悅。分無譏貶到書生。滌刮應須盡底休。水泥漉漉過人頭。斬殘惡葦根如槊。截斷驕藤棘似鉤。誰敎門巷倂除治。草色苔痕减舊時。不省朝朝勤步屧。面前常有一方池。</text>
<title>村居卽事</title>,<text>過雨靑天萬里長。西風巖壑動微凉。片雲不肯閑投歇。閃向山南作電光。野雀飛飛掠水田。茅棚人坐稻紅邊。驅來驅去慵無力。一笠婆娑植杖懸。水北人家大柳中。四圍靑綠晝濛濛。茅茨罨盡重重葉。穿漏雞聲度遠風。黃魚自擲礙筒腰。紫蟹橫爬不度橋。慙愧江神遠相餉。門前一日兩時潮。刈麥經時放地空。一犂翻墢曝陽中。拋來蘿蔔蔓菁子。三日靑靑已見功。一穗靑燈滿壁凉。秋聲喞喞撼眠床。野人籬落無藩蔽。七月莎雞直入堂。</text>
<title>題警修堂集</title>,<text>飛騰意欲掃麗羅。合喚詞場老伏波。莫以新聲例溫李。風雲原自茂先多。</text>
<title>京寓自嘲</title>,<text>不看經敎不題詩。掠酒人家日置棋。省却山中多少事。倒應閑處是京師。</text>
<title>泉香居士食貧久矣。有以重價購其梅，柳二樹者。不許。余聞之讚歎。爲二絶。泉香。卽養泉。</title>,<text>大門之外摽使者。側帽吟遶回廊下。不敢輕視萬金錢。楊柳梅花實難捨。盡日淸齋坐小龕。時聞廚婢語呢喃。絲絲楊柳裁衣好。粒粒梅花作飯甘。</text>
<title>秋事 二首</title>,<text>廣庭量穀唱籌高。爛扯黃雞煑白醪。樂歲鄕隣多意氣。科頭箕脚總人豪。屋頭堆葉積穹窿。萬壑霜痕一掃空。銷受三冬奇暖福。不將搖落怨秋風。</text>
<title>神貞王后輓章。擬作。</title>,<text>聖祖穪佳婦。名門出女堯。德容思媚日。風化代聽朝。桑海中多閱。梧雲久已遙。艱難須降任。玄縡默終昭。虎旅延軨獵。鸞司抗冕裘。泰山宗祏重。膏澤八方流。事寂慈雲斂。年深愛日留。文謨貽聖子。元祐詎堪儔。是歲嗟何歲。先庚作後庚。欄花應自好。笙鶴儼相迎。淸廟他年右。玄堂此日幷。神哉雖莫測。四德本終貞。</text>
<title>夜與鄭衡伯 寅杓 論學。因留飮甚暢。朝起。以此寄示。</title>,<text>節情亦豈易。昨夜情如何。燈落遠鐘動。月明凉露多。析微終近鑿。攄憤似工訶。起視瞳瞳日。那能心不波。</text>
<title>博山呂老園留題</title>,<text>心健人無老。年深地自治。澗泉皆識道。花果少空枝。釀久應須客。書高欲等兒。醉歸思弄筆。煩借石榴皮。</text>
<title>留客</title>,<text>綠陰如海晝關扉。首夏多凉未裌衣。雨後池高侵柳臥。林中日正耀鶯飛。雞豚散食追呼懶。僮僕酣眠役用稀。一事閑居堅約束。不敎佳客不吟歸。</text>
<title>雲齋鄭丈輓</title>,<text>風木餘生萬事違。重聞公訃淚交揮。不論古道從今輟。直痛時人愛我稀。巷哭盡傾金馬出。皐呼應向舞鸞歸。空江渺渺傷春目。默數遙程到夕暉。</text>
<title>初夏卽事</title>,<text>蒺藜花發松花落。潮减今年雨未慳。剡剡稻秧正可念。離離梅子齊堪攀。出窠乳燕領襟好。登箔大蠶頭脚頑。橋上行人有詩意。捋鬚不去看靑山。</text>
<title>題二堂哲嗣記注 範世 詩卷</title>,<text>十七年華桃李榮。春游不放馬蹄輕。登朝的的君王眄。下筆駸駸父客傾。異日全憑獅子力。淸時久待鳳皇聲。止竟文章關學術。菑川爭似廣川名。</text>
<title>恭遇東宮攝祼大報壇。禮成述事。仍賀李修堂 南珪 升資。</title>,<text>剡剡皇靈降。依依天語聞。大藩長福澤。宗子信溫文。雨立容無變。香升禮益勤。陪臣俱秉節。嘉汝亦仍雲。攝祼頻陵廟。皇壇事更嚴。風泉紆感慨。星海聳觀瞻。帳幄高松幷。笙鐘細雨兼。遙知李司諫。樽斝荷恩沾。修堂時爲執尊。</text>
<title>西江</title>,<text>大峴踰初豁。西江眺已凉。萬行楊柳綠。一色薺花香。皛皛明沙礫。峩峩出帆檣。晩來風便好。徑欲下鹽倉。</text>
<title>月夜。至朴景銘 彝陽 宅。喜其淸幽留題。</title>,<text>君家來往熟。初到月明中。嘉木交相蔭。閑庭似不空。炯明窺鳥雀。高上絶蚊蟲。合有新詩好。淸宵曳履同。</text>
<title>與宗人二松 鶴遠。同舟還鄕。次韻。</title>,<text>亦不甚思故鄕回。欲住其如非世才。多載好書好酒去。况有同姓同舟來。日雲相駁水無熱。江海欲交天自開。漢上靑山望重疊。送回船舫留樓臺。夜泊汾津江口眠。水凉人靜思悽然。濛濛四際不成雨。耿耿一燈何處船。臥起消搖可永日。去留錯莫非曾年。短篷虛白上微月。艙底潮生當復前。</text>
<title>博山呂園。同二松閔檀湖 斗鉉 讌飮。</title>,<text>葡萄架上子初垂。菡萏花開葉滿池。解帶招風林駭綠。飛觴踞石水恬漪。細思京洛應無有。未害漁農得自私。向晩紛紛衣影散。一䂓明月更相隨。</text>
<title>憶于霖</title>,<text>吟回楓葉渺愁余。夢伴梅花問索居。不向虛空騎騄駬。安能滄海掣鯨魚。長安紙貴傳佳賦。嵩少山靑貯異書。聖代不曾誇羽獵。雄文久已過相如。</text>
<title>寄贈尹小石 相翊</title>,<text>翰林承旨藹如雲。瀟灑風流獨有君。平等觀時無冷暖。逍遙游處自朝曛。銀杯灧灧花間送。玉局丁丁月下聞。不用重拈仙佛語。胸中應已掃紛紜。</text>
<title>寄贈朴景銘</title>,<text>尊公不樂二千石。長子初登中執珪。百姓攀援留未得。全家慈孝穩相携。廁牏有暇惟書卷。履屐猶稀况馬蹄。我每見君心內怍。曩時游戲日東西。</text>
<title>候蹕東郊。同荷亭，小石。過開運寺。是日。重九也。</title>,<text>霜露凄凄氣已凝。川原渺渺思難勝。寒花尙早纔堪採。野寺雖低亦可登。九日樽前多作客。千官隊外暫逢僧。憑誰共說閑心事。師魯原明是友朋。</text>
<title>次荷亭韻。自屬。時余帶漢城少尹。○辛卯。</title>,<text>偶到城中試宴居。頻將今我較吾初。略通時務情仍倦。强學官人體本疎。藥裹封題麾訟筆。梅花贈答束蠻書。商量也是消閒好。只恐君恩又負虛。</text>
<title>荷亭宅。賦水仙花。</title>,<text>琉璃百頃是君家。錯到人間喚作花。艶質自持從晼晩。貞心相輔免欹斜。誰敎遠道凌寒雪。倘憶澄江帶晩霞。一例水仙無住着。今年吾亦在京華。</text>
<title>寄題朴壺山 文鎬 楓林精舍。用原韻。</title>,<text>不是丹山定女床。嘉聲藹藹被崇岡。醉人改服尋他逕。儇子回容止近傍。進善 峿堂 風流今未遠。懷仁山水古來長。無因得借停車地。坐嗅楓林葉葉香。</text>
<title>峩冠 錢弊疏後作</title>,<text>峩冠濟濟講唐虞。何至區區辨五銖。王衍自應無俗物。賈山難道是醇儒。時人拍手嫌輕脫。聖主虛心恕妄愚。且待春醪低價賣。騎驢歸去掠靑蚨。</text>
<title>送二弟赴太學月課</title>,<text>文苑名公薦墨香。吾家兄弟得聯芳。縱然年紀多些子。也勝機雲入洛陽。異說喧豗事可驚。斯文元氣仗書生。直須報答君王意。餘外區區候選名。當時同學盡長纓。重到橋門可復情。應有先師廟前樹。春風閒笑舊諸生。十載山中征邁餘。妨君科業愧緣余。那知鼓篋游黌後。仍對河南定性書。</text>
<title>十一月十五日。大雨作。</title>,<text>小雪及大雪。氷無一片成。虛陽不自匿。澶漫游氣縈。往往數花開。羣羣百鳥鳴。司寒惰不肅。滕六奮請行。飛揚始欲下。骨癱奄消精。龍子三十萬。屭贔何崢嶸。潰師無所歸。各欲樹功名。引手弄天瓢。恣意翻四瀛。觝觸泰山石。噓噏土囊聲。風皆東南至。雨盡西北征。我年未四十。於事實少更。但聞四時信。夏澇冬霰霙。焉知堯洪水。乃値周建正。石破靑天漏。鰲折赤岸傾。森森萬銀竹。動盪修羅兵。林捎濕鬼愁。野割漂鴈驚。夜久勢益健。瀑溜下簷榮。墻壁壞田田。屋茅竪縱橫。雖無霹靂響。自作雷砰訇。朝起望前堤。高下一以平。大波軒欲舞。積水昏不淸。揭厲則已勞。舟楫利誰爭。五湖與七澤。渺然起遐情。行藏不繫時。幽人徒守貞。躑躅雪中屐。無乃東郭生。</text>
<title>贈朴鳳朝 先陽。次其水光樓韻。</title>,<text>五色水無當。而子得水光。垂首翫漣漪。愛之過紅妝。因悟文章妙。玄酒本濫觴。後來味苦爽。浮濇糅辣芳。吾儕矧生晩。衆說方如簧。聦明詎可恃。割棄斯爲剛。萬馬瘖不驕。旂旐自央央。游騎雖縱橫。未足抗楚良。伊余久懷此。欲濟川無梁。願子爲强輔。勝似邵與揚。子雲待子雲。堯夫呈堯夫。皆甚無聊之辭也。鳳朝和鳳朝。可以相視一笑。故曰勝似云。</text>
<title>宿廣城津。記船中賽神語。</title>,<text>大船擊皷皷三四。小船打皷聲無次。長竿大旗如火紅。風颭照江江水沸。船頭殺猪大如馬。船人瀝酒篷窻下。長年禿頭搗如蒜。女巫廣袖紛低亞。潮來舟動一丈高。明月滿天江無濤。金支翠羽光晻靄。靈來如雲滿江皐。旣醉旣飽何錫予。水宮之寶持與汝。延平石首七山鰣。只恐船重擡不擧。歸來計利淸本錢。緡算恰贏三萬千。便可一生不操檝。買田買宅終汝年。船人聞之謝神賜。口中又有祈請事。聖主寬仁恤農商。郡縣處處猶苦吏。去歲明詔罷水稅。今年截港覔抽計。三南特遣運漕艘。濱海捉船仍煩弊。又如神賜得錢多。買田買宅誰耐過。紅泥蹋紙字如斗。馬尾壓頂事如何。神言此事非我職。汝雖百拜請無益。往訴岸上吟詩人。採入風謠獻京國。</text>
<title>戲書。贈北靑李擎天。應柱。</title>,<text>靑海七月潮來靑。漂搖萬室聞龍腥。廣川草堂浪淘去。壁上之書化爲萍。草堂不惜惜草書。李君遠來胡爲乎。北風正喧叩門急。面凍燈暗久乃識。坐定聞君道此事。使我不能無愧色。古人文字有神力。入火不焦水不溺。陟州之碑亦退潮。至寶所在消患厄。我書綿弱如春蚓。噫乎何以宣防塞。聞君築室新墍茨。高堂素壁頫漣漪。何用更添癬疥爲。蠙獺蝦螾必笑之。雖然無以報君厚。我姑放筆爲長句。我詩或者勝我書。佳處不落古人後。君歸十襲藏篋間。自令君家安如山。風濤不驚百穀熟。楓林社皷淸且閒。請君以此爲契券。明年此日重相見。</text>
<title>吶嗒篇 同日。得朴景謨，金于霖書。喜甚有作。景謨。壺山字。</title>,<text>吶谷 景謨所居 山人本不吶。嗒臺 于霖所居 居士豈眞嗒。吶者吐辭鐘噌吰。嗒者噓氣皷鞺鞳。鞺鞳噌吰聲相應。喙鳴之徒徒噂沓。我每瀏誦二子文。退慙簏藁頻摧拉。憶昔長安好事多。花時餳糕佐蚶蛤。南巷春風媚綠蟻。西曹夕月妬紅蠟。我時結客遍三韓。亦曾遠游燕路踏。獨與二子交最驩。子亦不棄愚䢆闒。吶之於嗒尤無間。憐愛不翅鶼與鰈。吶者爲學晩更苦。脇不貼牀膝穿榻。嗒者近亦入城闉。通衢大步淸風颯。二子出處小不同。要皆炯然無塵雜。鄭玄方開馬融帷。朱雲肯掃薛宣閤。嗒臺截臬峰嶂環。訥谷窈窕楓松匝。我亦今爲蘆中人。不相聚首盈十臘。中經桑海各漂搖。幷纏風樹餘嗚唈。月化日遷老將至。計年非復前卄卅。二子怪我久不飛。豈不欲飛羽毛塌。屯骨自知仲翔虞。狂態誰恕次公蓋。蛾眉螓首各自姸。笑我摧頹長邋遢。垂綸時在碧溪舟。掃地日繞靑林塔。室中終歲無他賓。漁人綠簑僧白衲。今日欲雪天氣寒。正思向爐開茗盒。門外剝啄從何至。無乃陸犬與張鴿。兩處書來不謀同。吶乎嗒乎朋簪盍。宛如夢中眉髮森。依如畫裏溪山罨。誰家入座喚龐馬。何處浮家游苕霅。好會不讓毗耶床。誕說休怪麻姑榼。却看惆悵是紙墨。封皮分明書入納。巾衍秪可十襲藏。剞劂那由千手搨。幾時復如昔年聚。快若調飢逢歠𡄤。我况廢詩久不哦。筆鋒鈍弱爲鉛鑞。吶者嗒者余眞是。欲答不知所以答。昔聞桓公思伐莒。引領東望口不闔。我今作爲吶嗒篇。吻聲益悲唇齒合。</text>
<title>戲作長句</title>,<text>厚卿去爲直指使。行郡督稅眉雙攢。彥弼去爲二千石。迎拜上官腰膂酸。我爲京尹更辛苦。日與異類稱交驩。寧甘格鬪暴原野。口舌之爭難又難。百蟲坏蟄啓新雨。萬花蓓蕾餘春寒。春江凍釋湖信入。扁舟便可乘汗漫。海上之夫遙笑我。大魚小魚登釣竿。</text>
<title>泉香館賞梅。歸後走筆書寄。</title>,<text>君家老梅約三丈。屋低簷礙不得上。高枝總作蔓藤垂。萬蕊無次紛背向。本自倔强羞嬌嬈。苦遭春風不相放。盡情聊爲爛熳開。學得杏花梨花樣。虢國夫人淡掃蛾。見之使人心更蕩。七寶瓔珞活觀音。終是莊嚴端好相。醉歸三日不出門。闔眼便作觀梅想。朝起雪厚天更寒。折簡走僕探無恙。</text>
<title>記聞</title>,<text>五雲樓閣春晝長。金牀玉饌陳尙方。至尊黼坐當中央。東宮白事中宮傍。都御史臣狂且妄。釣譽沽直飛封章。朝野淸平聖壽康。小子監撫承天光。南山北斗甘露瀼。金鳳銀鵝集敎坊。內宴女伶遵故常。欣趍跛躃震聾盲。彼豸冠者獨何腸。謂言禁掖褻優倡。絲筦幼眇綺羅香。蕩心惑志流連荒。臣誠有此國必亡。不然彼宜伏斧斨。語已踧踖復恐惶。斂容屛氣立負墻。聖人含笑顧娘娘。珠衡悅豫玉聲琅。朝有直臣鳳鳴陽。使吾夫婦覩此祥。一言可敵千壽觴。努力加餐毋相忘。東宮仁孝順父王。回譴垂褒崇賢良。嗚呼純翼聖謨彰。何異華虞攝勛唐。後五十載閱星霜。神母詔之耳目詳。戚臣傳語及臣昌。拜稽爲詩涕淚滂。此純祖己丑翼考代理時。坦齋朴公 綺壽 上書時事也。頃在戊寅夏間。我太母。對戚臣某。叙述伊時事。盖外間所未聞者。而太母諭之如此。聖意有以也。烏乎唏矣。</text>
<title>將赴關北。留題開運寺。壬辰。</title>,<text>此生非欲老漁簑。用每違才可奈何。懶性無堪饜事久。慈心偏是嚇人多。愁如春繭添新縳。跡似疲驢認舊磨。因念畿湖之役。故云。 一夕偸閑差有味。禪房明月照吟哦。輶車重轄洛陽輪。掁觸無端二十春。自甲戌。至今十九年。四膺使命矣。 可是桑蓬酬宿志。多應驛馬値元辰。衣箱藥裹憑賢弟。酒榼詩籤荷故人。九折坂前防下淚。王尊今日但爲臣。</text>
<title>金城</title>,<text>縣齋寥寂似僧盦。怪石嵯峨二十三。本擬受人袍笏拜。徑將袍笏向前參。縣令。不在庭有怪石。</text>
<title>淮陽</title>,<text>試把郵籤細論量。東中偏是少風光。好山都入金剛去。那有空閒在路傍。旆影蕭蕭入遠林。螺聲摵摵動春禽。不須候吏探程遠。早有奔泉報峽深。</text>
<title>淮陽迎送浦</title>,<text>峽江如帶深千尺。長艚短楫來迎客。淮山矗矗淮水淸。春風吹颭旌旗色。藍輿似坐秋千上。高高下下無時息。縱然得到關東地。咫尺金剛看不得。</text>
<title>安邊</title>,<text>振策褰帷意豁然。北來風物似南天。軟莎官道無山石。深柳人家有水田。草昧千年王氣壯。花明三月客心姸。嶺頭嶺底層層雪。總入龍池漾碧漣。</text>
<title>王樂峴 咸興初境</title>,<text>恰似中州道上行。潞河西北望燕京。漫天白霧黃埃裏。五色葱蘢瑞靄生。</text>
<title>到咸興</title>,<text>浮橋三百架。特特馬蹄風。野逈江春綠。樓高海日紅。馳驅來病裏。皷譟入愁中。且置明朝事。臨風一盪胸。</text>
<title>寄李錦溟 爕膺</title>,<text>十日咸山館。停車奏讞時。學踈臨事㥘。心軟見囚悲。夜燭頻停筆。春花不入詩。故人應待我。那得一樽持。</text>
<title>月明。步出萬歲橋。登樂民樓。</title>,<text>鬱鬱興王地。泱泱表海邦。山平皆在地。橋大欲無江。帶月行侵鑰。臨風坐拓窻。何當無事飮。隨意倒千缸。</text>
<title>恭紀聖蹟</title>,<text>金盔鐵箭起邊荒。鳳蹕鑾輿返故鄕。天下英雄誰得似。沛中子弟最難忘。毬臺日出江山麗。幄殿風來草樹香。原隰周咨多曠感。微臣况復屬璿潢。</text>
<title>永興</title>,<text>桃花楊柳罨汀洲。水氣魚香滿地流。小憇正逢烟雨景。龍興江上看行舟。龍興江水映朱轓。皷角春營夾道喧。好是梨花明月夕。會心賓主似南村。知府尹黍石侍郞。方伯徐心齋尙書。用心吾豈異函人。治獄終疑近薄仁。不羡公居方面貴。羡公專欲活斯民。屬心齋</text>
<title>道中聞解官。志喜。</title>,<text>咸關纔得幹當回。漢署仍聞替代來。我比溫舒眞憒憒。解官今日始心開。</text>
<title>元山望海</title>,<text>滄海東臨萬里遙。覊愁於此儘堪消。天光似黛靑相合。水面如槃湛不搖。恨未淹留看出日。終難窮究解無潮。三韓一幅經行遍。會有幽人賦反招。</text>
<title>金坡</title>,<text>賤臣承王命。往視咸興民。咸興人荐飢。大吏庸且昏。邑豪嗾市民。謂言將訴寃。叫呼逼公堂。道又斫殺人。厥魁罪不赦。隨從如律論。聖主念元元。誨諭旣諄諄。選遣好監司。未至民已欣。比如一瘡孔。瘡合肌當新。此有千萬瘡。其患難具陳。請叙沿路見。永興金坡村。村名自古有。可知寶所存。邇來設礦司。大開財貨源。有夫擁節旄。自云酬上恩。收聚無賴子。亡命姦盜羣。日日事椎鑿。鍬鐝如雲屯。卽此金坡村。開礦已十春。金盡坡亦平。所得惟沙塵。何以樹無花。其半摧爲薪。何以井無汲。汲多泉遂堙。况聞山谷間。骨骼委荊榛。蓬顆失所庇。雨立愁靑燐。閭家好兒女。繡襦紅羅裙。衆嬲棄之去。宛轉道傍呻。嗚呼大亂事。乃在淸平辰。此亂苟不祛。咸興焉足云。聖主尙敦樸。本不貴奇珍。一民與尺土。何啻萬金銀。苑囿雖或廣。可以許貧民。陂池雖或大。决之被隰畇。獨此開礦地。害甚溺與焚。耕者無隴畝。廬者無墻垣。卽令悉還主。百年終荒陳。荒陳例蠲稅。礦地稅仍存。戶主久已逃。徵責閙切隣。寃苦復寃苦。官吏不見原。遙遙八百里。何由達至尊。大哉宣祖訓。無令鑿混沌。</text>
<title>讀安正言疏 癸巳</title>,<text>臣有韓愈佛骨表。一封朝奏九重陛。臣有秀實擊泚笏。請爲滿朝耻一洗。北廟之嫗何女子。豈足爲佛爲朱泚。臣謂所繫無大細。天地之義國之體。嫗也熒惑聦明主。嫗也瀆亂神人禮。衆盜以嫗爲淵藪。衆邪以嫗爲根柢。又聞朝廷士大夫。往往身爲嫗子弟。事嫗謹者得官去。或綰金章或樹棨。聖壽萬年民太平。郊社神祗廟祖禰。此外求福福奚有。焉用瀆祀費錢米。漢壽亭侯磊落人。豈至憑此覓酒醴。英靈憤怒不可見。臣竊爲之代流涕。使臣得逢此妖嫗。應時擊首裂其髀。臣願殿下用臣言。亟畀有司以法抵。勿令淸朝壞紀綱。勿俾明神蒙詬詆。嗚呼正氣無時無。在今日爲安孝濟。</text>
<title>靑坡口占</title>,<text>江干楊柳試霜新。驛路黃花笑逐臣。老淚卽今非曩日。不應沾灑向家人。薄譴南州罪亦榮。稻魚兼美水泉淸。不須遠說潼關險。看取同時過海行。時有南竄。六人皆海島。</text>
<title>錦江秋雁</title>,<text>大之不如天池鵬。扶搖羊角風雲乘。小之不如人家燕。雕樑繡幕呈絢練。江北江南道路長。年年去來何事忙。不是畏矰繳。不是戀稻粱。勞苦復勞苦。心知不敢傷。忽遇當年留爪處。一聲淸怨滿瀟湘。</text>
<title>黃花亭</title>,<text>黃花亭外對黃花。從此南州路更賒。半世光陰多客裏。重陽風雨又天涯。纔經漠漠無山野。已見靑靑有竹家。向晩浮雲西北合。側身那禁一長嗟。余於丁丑重陽。按廉湖右。登拱北樓。有關山千里一回首。風雨重陽空把杯之句。翌年復命。坐事竄碧潼。人謂關山千里語。本不襯於拱北樓。乃詩讖也。至潼郡過重九。因有詩云。亦知寵辱皆如夢。那意關山又此杯。風雨每從佳節至。菊花偏爲異鄕開。此事忽忽今十六七年矣。昨日過北樓。明日値重九。豈向所謂讖者。於今又合歟。循環感慨不能已。附書如此。</text>
<title>任實途中</title>,<text>秋日翳還淸。勞人歇復行。四山紅葉雨。一路碧溪明。店背孤峰出。橋因廢碓成。險途何敢憚。佳處或留情。</text>
<title>淳昌至順天界。沿路風景甚佳。</title>,<text>峽深無惡石。川永少驚瀾。晩風紅稻滑。疎雨綠筠寒。羸疾加餐飯。遷居當拜官。湖南如此好。合是一來看。</text>
<title>松廣寺</title>,<text>永夜松聲撼客眠。龍華堂外月孤懸。勞生遲作江南夢。不及舟公雨法年。虛舟爲世名宿。去年示寂。此其住持本寺者。</text>
<title>入寶城界紀見</title>,<text>稻隴魚梁宛轉通。結茅多住瀼西東。村深水帶三分竹。秋淺山銜一半楓。好景初輸詩卷裏。覊愁添着畫圖中。眼前不乏林泉勝。去向誰家作寓公。</text>
<title>借坡集讀東坡八首次韻。須便。寄保卿。</title>,<text>園中何所有。修竹賤如蒿。堂下有井泉。可省綆汲勞。食罷何所爲。嗒如枯禪逃。一月不梳頭。飛蓬誰爲膏。但恐鏡中人。憔悴換鬢毛。時時自激昂。抗志雲天高。小吏縣門去。老農田野適。牆頭小兒女。引竿撲棗栗。亦有下山僧。日暮猶行乞。而我獨何人。坐受此安逸。朝夕有兩盂。起居有一室。室固非我有。食當從何出。聊爲丈夫語。他日重報必。春來忽多病。風痰注肩背。一指遂不伸。閉戶受針艾。胡復自招患。厄與流年會。覆我者仁天。其餘聽大塊。幸此得頑健。分廿投荒外。漪漪淸漢流。鬱鬱南山薈。誰謂千里遠。長時眼中在。羊棗偶所獨。夫豈不嗜膾。借書復借書。卷帙稍可數。旣誦河南文。復閱龜山語。髯公自何至。屬我匏樽擧。何獨非我師。侑以香一縷。嘗笑褊見人。門戶相支拄。但見東邊日。不知西邊雨。君看澗溪毛。曷嘗廢筐筥。千古有好人。零落皆黃土。但恨不見我。雒蜀誰道許。少小有奇志。一擧隘八荒。中歲頗慕道。河伯旋面望。憂患互相乘。顔髮倐已蒼。藹藹同時彥。袞袞朝旣昌。進退无攸利。何殊羸角羊。惟茲好修願。懷哉不可忘。湖南盛物華。元氣恐雕斲。英俊亦時有。意輕嶺表愨。嘗觀高峰辯。暑天飛霜雹。蹉跎數百年。幾人傳此學。願言恨未從。搜訪窮海岳。明時議貢擧。羣儒徵卓犖。耕種苟及時。時雨會沾渥。勖哉此方士。牛毛見麟角。京居不如鄕。邑居不如村。村中信樸陋。茅盖黃土垣。舍下畜鷄豚。房中長子孫。但得長官好。深夜無打門。瓦盆釃濁酒。醺醺妙理存。人生貴適意。一口寧兩飡。老農偶過我。爲我仔細論。豈惟感我心。可以貽後昆。南土不知秋。暄暖窮歲年。時哉裛露菊。爛爛黃金錢。方今十月交。禾稼猶在田。能令鄭台州。不愁坐無氈。少寒憶拊背。家有諸弟賢。書此遠相慰。餘外刪萬千。</text>
<title>食鼈戱作</title>,<text>饞僧深願兩裙肥。昔有僧得道而不戒殺。常願鵝生四隻腿。鼈生兩重裙。 擧子名聞九肋稀。詩話。袁州擧人。如沅江鱉九肋者稀。 香霧滿盂初馥馥。嫩霜隨箸已霏霏。縮頭未避臨門客。動指那禁染鼎歸。堪笑老坡緣底壞。岐亭魚蛤戒全非。</text>
<title>次坡詩蒼梧寄穎濱韻。呈荷汀。時荷亭。竄金甲島。</title>,<text>藍關暮雪感韓湘。淮水風濤悲子方。此皆一去千萬里。使人聞之心茫茫。我輩亦穪遷謫苦。何殊小兒眩迷藏。平生每恨疆域隘。此來却愁道途長。况復送君過海去。海上山多那可望。憧憧之思徒爲耳。盍於大易觀悔亡。念我省愆豈復敢。知君佩戒無或荒。從今且閉二鳥口。春風接翼還故鄕。</text>
<title>夢荷亭</title>,<text>相思何處辨瓊雷。橘雨篁烟黯不開。賴是一絲淸夢好。凌波羅韈訪君回。</text>
<title>柬荷亭</title>,<text>涉江誰與採芙蓉。海隔西南重復重。金甲津邊人獨去。碧波亭外雁難逢。幽吟自合酬山鬼。宴坐惟應出洞龍。每到相思無寄處。案頭空坼舊書封。</text>
<title>黃花</title>,<text>誰道黃花澹。黃花澹更濃。怕人愁寂寞。故故發秋冬。</text>
<title>題畫蘭 主人姪子林樑材。號玉田。頗學六法。書此贈之。</title>,<text>玉露娟娟欲化霜。江潭悱惻念羣芳。畫師不是無心者。會寫靈均九畹香。想見遲遲去魯心。猗蘭千載感何深。美人香草關情性。不信風騷有古今。用筆無多占紙寬。一花一葉補應難。空諸有處皆禪境。陣陣香風湧鼻端。雨打風披只數莖。亭亭玉立最關情。縱然放作欹斜勢。難道幽芳不是貞。病思覊愁撥未開。夜深風露獨徘徊。半生歷落同心少。逐臭何妨海上來。北派南宗且莫謾。自將性格要人看。不須更問誰家法。似此應堪目以蘭。秋老風流老更顚。海天一笠記登仙。殘香剩墨堪怊悵。交臂人間五十年。此下。題金秋史侍郞畫蘭帖。帖上有像。自題曰。海天一笠。胡爲似元祐罪人。又題蘭曰。飄飄如羽化登仙。過眼烟雲意也消。琉璃廠外是中朝。可憐粉搨猩紅紙。記取當年鄭板橋。秋史畫蘭說。以鄭板橋爲第一。</text>
<title>南海僧秉演。自大乘菴來訪。能詩解書。書此贈之。且寄菴中諸上人。</title>,<text>秋冬之際最難懷。蓬藋跫然一笑開。海上初逢太顚語。山中誰道子瞻來。天涯佩玦憐吾病。法末幢竿賴爾才。寄語南菴諸老宿。他時要踏石頭回。</text>
<title>有人來誦近處諸人詩。多不契。至兩行疎柳一灣沙。拂袖亭亭野菊花。余爲擊節。知其爲黃雲卿 黃梅泉玹字。 也。</title>,<text>小異猶堪識孟嘉。休將老眼眩金沙。故知江夏黃童語。拂袖亭亭野菊花。</text>
<title>讀蘇黃詩</title>,<text>子瞻作俚語。奕奕天仙氣。魯直爲艶句。兀兀枯禪味。子瞻無不可。濁涇混淸渭。魯直逃空谷。知希則我貴。子瞻尙可慕。魯直大可畏。俱拈一瓣香。千載遙相慰。天於趙宋世。何太不惜費。</text>
<title>同宋南一 明會，李荊玉 秉瑋。拈坡韻。</title>,<text>南國英英兩少年。明珠拾得瘴江邊。早將實事開田地。南一。有意於宋四子書。 別有靈心入洞天。荊玉。詩有才思。 同社結緣從此始。異時論價定誰先。相看偶似臨皐夜。月小山高更悄然。二客從余。時則十月之望。</text>
<title>宗友靑皐 承鶴。遣其子光秀，美中來學。喜甚。拈坡韻。示之。仍寄靑皐。</title>,<text>不通名字意先殊。誰遣瓊枝入座隅。年少聲華聞已熟。故人眉目對堪圖。身如老馬寧知道。情似游魚已忘湖。竹露洗盃聊共賀。靑皐。饋竹瀝膏。 生兒如此百憂無。</text>
<title>夜聽高邦瑞 珽柱，美中讀書。有感書示。</title>,<text>一燈分照半龕餘。遙夜無眠聽古書。旅舍未曾愁鵩鳥。講堂翻欲賀鱣魚。江河日下遺經遠。草木年深舊學疎。剛爲女娘畫眉黛。自家蓬髮幾時梳。</text>
<title>次保卿重陽寄示韻</title>,<text>木蓮花下舊園廬。記取牽衣掩淚初。憶碧潼行時事也。 十六年來俱老大。別離心事較何如。黃花白雪淹時候。碧海靑山繞起居。終是弟兄非一體。將書煩寄在家余。附 保卿原韻靡靡阡陌到鄕廬。正是西風送別初。遍揷茱萸眞覺少。所嗟鴻雁不能如。荷衣易冷淸秋節。桑宿依然碧郡居。景物隨情無定相。黃花紅葉總愁余。</text>
<title>又寄諸弟</title>,<text>却愁兄不弟寒知。未信家居勝遠離。咬菜如今難做事。今年菜饉 催租從古易妨詩。保卿書云。近爲索債者所苦云。 惠連才調皆吾季。汛氏家風定孰兒。千里相思無別語。延豐書札共修持。先忠貞公謫延豐時。有寄子姪書。勉以兄弟一體之語。</text>
<title>順天大乘菴僧惠勤號擎月。又號茶𢈪。博涉三敎。尤有詩癖。佳處不减齊己貫休。訪余三宿。得詩頗多。第一首外。皆拈坡韻。</title>,<text>竹裏初驚午睡慵。鏘鏘環錫下西峰。貌癯欲過林間鶴。擔重應兼鉢底龍。妙語眞堪洗箏笛。鈍根那可鬪機鋒。他時閏集看題品。蔬筍從來淡勝濃。我亦曾年學道人。多生緣業在紅塵。明時未杜毗耶口。瘴土聊棲舜若身。緇白罄歡惟忌俗。素葷隨飽不嫌貧。涇陽也解靈雲意。好待桃花爛熳春。在昔饒奇志。如今作老夫。遠遊隨泛梗。冥坐信枯梧。濩落三英願。嵯峨五嶽圖。只如橫浦子。塵榻印雙趺。都來三日作。約莫一編餘。惠遠能同飮。彌明不自書。瘴陰山影薄。寒雨竹聲疎。怪此枯禪客。能華歲晏余。古德看無字。蒲團十二時。如今知此苦。句短覔逾遲。善是孃生後。妄從無始時。熾然成世界。佛出一何遲。鉗勒雖防囓。揚鞭自有時。但能調馬性。焉用跛驢遲。月與雲殊體。長風各一時。若求疑外覺。轉恐覺疑遲。</text>
<title>光陽許卯橋 奎，順天尹酉堂 鍾均。黃梅泉詩社中人也。贄詩來訪。俱有體裁。喜甚。同拈坡韻。</title>,<text>天涯何必恨淹遲。結客多從歲暮時。幾處寒梅春欲動。滿窻脩竹月初垂。眼前妙悟空諸境。手裏芳馨有所思。賴是江西詩社好。峨洋一曲證牙期。</text>
<title>石耳吟。次林匡隱。湧圭。</title>,<text>白木長鑱劚黃精。磵阿窈窕松蕈生。家居豈愁食單薄。老爲遠謫眞瞰名。孤山絶調千年在。古艶幽異謝雕綵。憐我憔悴遠相餉。山骨蒸菌遣誰採。調糅宜餌瀹宜湯。綠雲玄雪浮淸香。傾筐簌簌微有響。見之硬澀疑難嘗。乃知物性有如此。桑鵝楮雞徒軟美。朝窻放箸捫腹臥。頭流上頂吾腹裏。故人縱有荷深情。石丈能無嗔割榮。况聞辦命躡空語。一辦性命躡空採。來詩句。 何不便學神仙成。丹砂鍾乳雜空靑。瓊漿一醉千年醒。始無所聞無不聞。石上之耳安足聽。</text>
<title>謝荷亭送女貞實。次坡贈王仲素韻。</title>,<text>五百秦女兒。入海逐沙泥。海枯復爲田。靈性猶不迷。此土人相傳女貞實。爲徐市所遺種。 示人眞仙藥。金砂不用齎。鬱鬱冬靑枝。落實荒山畦。誰知乾鼠屎。狀似鼠屎。 使人氣如霓。跛者及奔馬。老夫思易妻。孱軀昧養生。遠愧莊與嵇。吾兄材且健。疇命畧相齊。謫舍寄遠貺。苞匭隨赫蹄。叮嚀囑勤服。感歎爲復圭。重以陸地蓮。不煩華山梯。用珍島旱蓮汁。浸酒九蒸。 太乙浸沆瀣。正勝邪自擠。禦瘴疑明珠。辟惡當靈犀。苟能病求艾。猶勝悔噬臍。湖海足唱酬。歲晏風雪凄。老大難爲情。外家記栗梨。</text>
<title>讀荷亭詩札。走筆題寄。</title>,<text>官職長低眷屬單。較僧身世不多歡。如何更墮衡湘去。苦羡山中老嬾殘。投荒萬死年將暮。羡煞山中老比丘。來詩句中語。許掾風流日杳冥。人間縑索尙縱橫。憐才竟屬吾儕事。任是無緣也有情。珍島許小痴。以書名國中。今年遊岱。荷亭有詩悼之。</text>
<title>次韻安春艇 鍾鶴</title>,<text>聚首促膝椽負楝。開口瀉心缾注甕。自我來茲得君賢。不愁放廢天脫鞚。嗜痂逐臭君性癖。木癭石暈吾病痛。學道學文本無形。捉搦不住如流汞。要須常作千仞想。狂如點也謂之鳳。足目俱到眞快事。夢作公侯終是夢。德義風節仰嶙峋。春艇先祖牛山文康公。牛溪高弟。以風節名世。 茲邦本以君家重。但將奇志勖猛進。莫對流光悼虛送。內金外瓦先分別。性之定者無靜動。不然閣置此一段。牛背樵笛閒堪弄。</text>
<title>復次湘字韻。寄荷亭。</title>,<text>五老峰筆硯三湘。兄詩使弟難爲方。廢然幾欲自厓返。旋面向若徒茫茫。帝室皇居非常寶。淸風明月無盡藏。直遣九幽沈淪極。直遣飄零墮九幽。也能瀟灑作天游。荷亭句。 其如萬丈光燄長。寥寥天壤解人少。長庚太白遙相望。豈無下士與中士。聞之或笑或若亡。臈獠心開卽佛性。頭巾氣重眞天荒。莊周自與惠施語。刺之非之無乃鄕。遠者瓊儋近灃湘。落南之客何多方。同一流年各本命。參究倚伏誠杳茫。臺官言事觸禁諱。是非要俟名山藏。試官掄才畧嫌謗。得失相補無短長。貪夫徇財亦天性。小懲大戒猶相望。笑君云何鳳皆是。鳳皆是羊俱亡。荷亭詩中語。 如我初無羊可亡。颶風浩浩捲溟渤。雪雲漠漠垂大荒。宴坐常思不如我。我居信美衣飯鄕。蘇詩善本牧與湘。施注蘇詩。宋牧仲邵子湘校本。 何意流落見殊方。和陶者蘇和蘇我。後誰和我思茫茫。道學先生太極說。淸凈衲子如來藏。有來叩我無不應。何須較短兼量長。心經千念笑鸚鵡。仙字三食羞脈望。三敎起諍竟底事。楚固未得凡非亡。頗愛蘇公得此意。暮年不悔投南荒。聊侑公靈臘旬九。蕭然放箸笋蕨鄕。肇自皇英從南湘。君子于役多四方。回文織錦連環字。傷離恨別何迷茫。兄有老嫂歸寧久。破屋瓮盎無人藏。弟有賤妾守空邸。寒衾惻惻冬夜長。玉房絃澀鳳凰怨。銀渚橋斷牛女望。往往未免有情處。燈殘月墮魂在亡。峽州丈夫夔州女。狀貌猥獕風俗荒。可憐齁齁相抱宿。百年老此溫柔鄕。濁者是涇淸者湘。塵自舒縮空非方。本無得喪與童耄。作是念己離幻茫。馬性行地不暫繫。舟軆浮水誰能藏。我姑乘之聽汝去。去日雖多來日長。眼前今夕且歡謔。書中古人空悵望。柳舒梅放百昌奮。雪消冰釋羣疑亡。春風眞見地天泰。不我遐遺能包荒。二十長甁一何富。新年利市開醉鄕。歲尾得酒二十餘甁。</text>
<title>偶題</title>,<text>貫珠山外古城斜。亭子村西野老家。惆悵澹烟殘照裏。冬靑數樹送年華。</text>
<title>遠村孤燈</title>,<text>溪西村壁點燈微。水木空濛辨四圍。耿耿不隨山月落。搖搖如學水螢飛。豈知隣舍皆成夢。應喜明朝可授衣。望遠恨無千里目。故園何處照柴扉。孤燈眞似野人微。想見妻兒聚共圍。籬外蕭蕭聞犬吠。窻間歷歷見蟲飛。須防剔燼翻燒簀。應怕添油易涴衣。銀燭西淸消息斷。隙光聊復借隣扉。</text>
<title>尹泰卿重訪。聞間失儷。甲午。</title>,<text>湖南風氣日淸新。下筆駸駸六藝塵。有友不愁千古遠。無妻纔覺半生貧。濛濛竹樹山中雪。稍稍魚香江上春。慚愧往來緣底事。隔年看我未歸人。</text>
<title>贈李士吉</title>,<text>看君意氣在人先。談屑霏霏思涌泉。少壯幾時須努力。古來此事不關天。春林雨過催花使。夜牖燈含寂照禪。儘有凌雲詞賦好。未妨山澤禮癯仙。</text>
<title>次諸生韻</title>,<text>何須高擧學餐霞。莫爲虛名問飯沙。實事但應牢着力。好人多是不離家。夜來竹牖堪邀月。春到盆池足灌花。似我龍鍾那有羡。英年須惜鬢如鴉。</text>
<title>初春雜題</title>,<text>濛濛似雨還非雨。澹澹疑烟不是烟。苦道雲山遮北望。南來原自少晴天。東風吹雨夜添池。鳥哢窻前睡起遲。莫倚晴暄减裘絮。薄寒終是未花時。終朝無語坐南榮。細數庭階新草生。記得香山老人語。暄和時節病心情。我家如此覆黃茅。秪少緣籬揷竹梢。那得故園移汝去。臥看風葉滿窻交。</text>
<title>出寓灌水亭。次韻示諸人。</title>,<text>亭子村前亭子成。趙君去後又吾行。五年文字先留兆。千里湖山狎主盟。出郭依依經歲夢。憑欄渺渺異鄕情。今宵倘慰孤臣望。野迥天長北斗橫。陂塘溝澮似天成。一道淸泉百道行。不讀農書嫻水利。能辭官職締山盟。躬勤每致傭兼力。愨厚翻令客寡情。縱我歸家應有夢。籬邊休撤小橋橫。贈灌水翁。</text>
<title>觀林翁所築灌水堰。次諸人韻。</title>,<text>綠溪十里遠相尋。峽氣幽幽晝正陰。高擁湍流陂勢壯。細穿巖壑磴痕深。豈惟耕汲同資水。合遣禽魚盡姓林。萬卷讀書無所補。此來重愧老農心。</text>
<title>喜雨</title>,<text>淡於零露膩於塵。一日無多五日頻。已識無聲能潤物。却看有意欲留人。怒芽邋遢泥難住。喜竹嬈嬌滴未匀。寄謝江南蘅杜語。相思千里好爲春。</text>
<title>聞赦</title>,<text>一紙書來照面光。孤臣感喜未曾望。歸心已似登前道。別緖猶然在異鄕。授館主人眞意厚。及門年少總才良。何由提挈同時去。匝坐吾廬說此堂。</text>
<title>走筆。贈李伯曾 沂 兼柬黃雲卿。</title>,<text>十二年前曾見君。一見已知君善文。讀君史論二三策。怒潮捲地空裊雲。是時寰宇正多故。朝廷急士士如雨。謂言見君中書堂。布衣落筆動人主。豈知漂泊尙如今。面貌惟覺皺痕深。母老家貧失靜坐。旅多歸少長苦心。子美漸厭諸侯客。元亮近買南村宅。白雲山色一時高。瘦梅 雲卿號梅泉。 老鶴 伯曾號海鶴。 眞相敵。更聞山中去讀書。世間此樂應無如。嗚呼世間此樂應無如。安得與之成三笑。縈窻蘿月對相照。聞海鶴。將與梅泉結文社。讀書于白雲山中。</text>
<title>赦歸宿松廣寺</title>,<text>僕本嶔崎者。萬事落人後。雖則落人後。主眷良獨厚。無挾長有恃。以此期不負。兒癡時見摑。摩挲竟慈母。朝廷盛英妙。四十已老醜。貴倨日軒軒。誰憐我亦久。本末與長短。知我惟我后。百謫亦何傷。孤直終見取。臣有無量願。后有無量壽。謫居無甚悲。宥歸無甚喜。餘生長如客。百慮淡爲水。迂路入山寺。明日過親忌。卽令歸得早。不過躬將祀。丁香木蓮畔。竹露荷風裏。迎門一笑面。已矣長已矣。徒慕之推隱。莫悔皐魚仕。佛說恩重經。普告爲人子。就中憶念恩。吾生尤偏被。哀哀卒無報。愧爲名敎士。昨宿鳳川上。今過牛山隅。懷歸豈不亟。我馬不能驅。藹藹賓朋列。躚躚媚學徒。館主及執役。小子隨丈夫。百里遠相從。此意良難孤。應有南榮笑。何與多人俱。鳥獸不可羣。斯人宜與吾。</text>
<title>同福赤壁望美亭</title>,<text>雲屛重疊啓葳蕤。望美亭前頫綠漪。千嶂全輸初日色。一江長似晩霞時。苔深定是仙題字。松老惟應鶴踏枝。須信高標非絶俗。游人咳笑響相隨。</text>
<title>過蘆沙奇公故宅。與其肖孫松沙寢郞 宇萬 晤言。</title>,<text>納凉卷裏傾懷久。奇公。有納凉私議。 澹對軒中寓矚新。四面高山堪起敬。一區疎竹不藏貧。精心造道無前輩。樸學承家有後人。歎息而今那易覯。及歸應復話津津。</text>
<title>俛仰亭 亭在潭陽宋判書純故居。宋公有重名。年九十。退居於此。甞出游。朴思菴，鄭松江，李靑蓮，林白湖四公。爲擔其輿。正廟時湖南道科。以擔輿俛仰亭。命題。</title>,<text>宋公名德使人思。鄕國風流盛一時。亭子依然江上在。轎夫如此世間奇。山光渺渺水千折。野影漫漫天四垂。俛仰無端一惆悵。今誰擔我我擔誰。</text>
<title>松江亭</title>,<text>兒時愛唱關東曲。猶記江湖臥竹林。今日松江亭下過。江光竹色悵人心。直置文章與氣節。國朝無此好風流。至今想見園中臥。滿面飛花不裹頭。</text>
<title>轎中睡覺。聞到湖西界。</title>,<text>晩天花氣使人憨。轎裏溫暾欲卸衫。輕換髯翁詩兩字。睡中不覺過江南。</text>
<title>送曺東谷副使 寅承 入燕</title>,<text>昔爲小行人。綠袍如草色。煜煜黃金帶。今充大宗伯。往來十載間。不已勤于役。榮塵被熟路。所過章有德。君恩旣如此。筋力焉可惜。惟應渡河日。悵然照髮白。中東本一家。已久非今時。况値世多故。義與共安危。徼惠旣云厚。服勤亦靡虧。𧬈𧬈憎多口。詎足相然疑。嘗聞柱史言。大國下爲宜。倘遇贈策人。爲誦角弓詩。曺李世同好。善書亦俱有。愧余學未暇。當世無君右。自從北游來。新意發運肘。家鷄豈或厭。外人資兼取。由來仲將碑。妙悟再觀後。及歸看奮筆。更透一重蔀。</text>
<title>歲暮述懷</title>,<text>海水羣飛砥柱鐫。此生閱歷幾桑田。銅駝京洛雖無恙。金虎宮隣轉可憐。八域烟塵悲浩刦。一窻燈火感窮年。不知忠孝終何賴。已脫儒衣未學禪。</text>
<title>李洪州 勝宇 力守孤城。屢報馘捷。有璽書之褒。因閱邸報。感歎有作。</title>,<text>亂離傾一國。初見李洪州。義激民皆勇。軍行賊不留。璽書天仗曉。皷角海城秋。焉能增十輩。棊置重靑丘。</text>
<title>鄭綺堂 元夏，洪汶園二侍郞。自鎭川。浮海入沁。初於霞峴。爲第一會。談次奉贈。</title>,<text>舊好加新敬。賢哉二大夫。捫心話京邑。執手慰窮途。地僻無烽火。天寒有酒爐。後凋吾豈敢。及此幸相扶。</text>
<title>乙未正月。次汶園志感。乙未。</title>,<text>太平何日見。舊臘已新正。窮老原多感。艱難况復情。東風隨物著。北斗爲天傾。未忍終埋沒。漁樵遣一生。</text>
<title>霞峴口占</title>,<text>開年人事與誰同。阡陌相尋兩寓公。松柏心期經歲暮。蕙蘭消息轉春風。新醅待我情何厚。廢句因君思欲工。舊日南村詩境窄。海雲亭外望無窮。綺歲參差共紱簪。豈知垂老此相尋。山雲野雪知行跡。石澗松風聽話心。世遠敢忘先故重。時危逾覺主恩深。祖宗六典今何似。下馬原頭有歎音。霞谷文康先生神道表。申宛丘撰。中引尹白下祭文。有唐虞九法。祖宗六典。先生之在。若可以遠紹近述云云。鎭江村外一驢靑。手拾松枝欵石扃。但喜頻來如舊雨。不知相聚是何星。二堂書來。有德星所聚語。 蒙莊隱几山中木。老杜移家水上萍。爲底當年二大老。太平時節謝朝廷。艮齋相公。嘗卜隣于文康宅之南。卽今睡雲軒。時人穪霞峴爲大老聚。</text>
<title>再疊寄汶園</title>,<text>我且周旋與我同。年光時事付天公。酒溫茅屋孤燈雨。詩瘦梅花一笛風。漸覺支離差勝健。不知傀儡向誰工。偏憐吏部文章手。閒艤孤舟賦送窮。蕭蕭短髮不勝簪。舊夢東華可復尋。去者宜爲居者責。近有一種議論。引雨無正不去者。責去者之義。此亦吾輩所當思。 他時方見此時心。含蘆過雁知江濶。煦沫游魚願沼深。林下山王猶未削。嵇康非是懶書音。</text>
<title>聞葆堂爲西京尹</title>,<text>國辱官何好。城殘境亦愁。江淸知俸味。土黑問風流。戰鬼三邦雜。居民幾戶留。平生讀書志。於此可分憂。</text>
<title>石癡 李龍九號 有歲時詩十首。戲書其後。</title>,<text>看君案上十篇詩。縱道知時未識時。世事都新猶舊俗。風光已老只兒嬉。俳辭饒得人開口。險韻那禁獨攢眉。今古賣癡癡不盡。石湖癡又石癡癡。</text>
<title>二月八日作</title>,<text>山堂朝起掃寒雪。東望煜煜升初日。遙知日下五雲處。春風應已滿京闕。東宮生辰今朝是。繼照堂前百官列。邇來朝儀多變省。也應難似舊時節。舊時今朝眞可誇。二十年來年年別。自從周王無憂後。轉致漢家諸福物。輔臣陳奏講典禮。泥金檢玉光輝溢。藩臣馳箋輸貢幣。十遞五置連不絶。戚臣中外辦供奉。頤指百隸趨風疾。魚龍蜿蜒鼖皷動。鳳凰翔舞筦笙發。聖代惟聞謳歌歸。昌辰未許倡優拙。宮樓賜酺人盡醉。但見揷帽千花纈。雲從街外不禁夜。兩行紅燈妬纖月。烏帽靑袍更可憐。西臺獻賦何闐咽。試官年例用宮官。便殿拆榜凌晨出。要知古來傳盛事。强半多從亂離說。我后聦勤邁三五。得無廷臣狃容悅。就中如臣罪尤著。西塞南荒頻泣玦。偏於此日奉赦歸。歸路楊柳恰堪折。當年眞得老親笑。去歲猶與亡弟訣。升沈哀樂敢言私。感恩頌德難具述。時危籌策轉謬悠。歲寒心期益蕭瑟。銅龍舊僚誰相問。賴逢二友談契濶。謂汶園綺堂。</text>
<title>申香農大將軍 正煕。來涖沁府。以詩代候。</title>,<text>九重推轂注安危。一路桐鄕獨被私。公之先威堂公。曾涖此府。 憂甚嚴公觀釣日。閑如蘄國跨驢時。仙源碑外春生笛。靜海堂中晝颭旗。幕府少年今亦老。扁舟江漢有新詩。余嘗赴公御營之辟。二十年前燕寢香。至今龍虎想輝光。嘗拜威堂公於靜海堂。 延年坐處人皆識。李愬家聲世不忘。最羡論詩推峿錦。應思草檄貯金黃。元戎兩葉容時有。魯國諸生不可當。公家得士最盛。李峿堂進善，姜古歡將作公。嘗師之。近日金于霖，黃雲卿。皆客於公。古歡一號。秋錦也。</text>
<title>同汶園，綺堂。游靑蓮寺。香農以廚傳至一宿。</title>,<text>紅藥風光媚午天。靑蓮消息杳何年。古有太白神僧。散靑蓮花於此。 當窻恰受三峰色。近郭能遮萬井烟。小隊壺觴寬禮數。芳隣筇屐補詩緣。瓣香爲謝瞿曇力。缺界那由似此圓。</text>
<title>汶園，綺堂見訪時。余有特進之命。</title>,<text>滄浪一曲敢言淸。罷釣猶堪負手行。宣室恩光徒結戀。杜陵心事久呑聲。山中與子相依住。世上何人一笑迎。已向前宵思爛熟。更逢佳話豁迷情。</text>
<title>汶園寄詩。有北山之諷。次韻見志。</title>,<text>半世紅塵走覔官。時危如此始偸安。可憐籌策都無補。豈謂身名兩得完。身名兩完來書中語 炯炯丹心空自識。悠悠靑史竟誰看。北山猿鶴勞相問。不待甌臾已止丸。</text>
<title>自衣制有礙。與汶園，綺堂過從。多卜夜。適得洪三泉書。有云。丈夫豈可爲蝙蝠。戲書如此。</title>,<text>茫茫宇宙欲何言。寂寂雲山但閉門。世似殘棊都變黑。身如秋柳未經髡。有時但與良朋話。無路堪酬聖主恩。一笑騎驢老張果。仍爲蝙蝠到黃昏。</text>
<title>香農大將軍輓。用靑蓮寺韻。</title>,<text>兩世元戎舊。三朝一老餘。將相大臣中。惟入歷事三朝。 國知司隷法。人誦疊山書。公嘗被起復之命。以死辭不膺。李丹農泰隣。爲余言。伊時公誦謝疊山却聘書曰。疊山當罔僕之日。猶以居憂。爲不可出之第一義。人謂疊山過婉。殊不知資孝爲忠。孝固當先於忠也。余聞而甚懿之。 運否籌難展。身閑謗卽虛。傷心湖上路。無復世忠驢。</text>
<title>孫石遇風</title>,<text>北風吹雨闇還明。孫石灘頭浪未平。寄語江神休見阻。此行非是負前盟。</text>
<title>石雲拜文忠公墓志感</title>,<text>寡婦孤兒宅。忠臣孝子門。烏頭漫古壁。馬鬣翳秋根。喬木隨年老。高山閱世尊。吾猶聞故事。公豈識旁孫。道廣文章累。名完謗讟喧。易令驕虜服。難與霸儒言。南館治凶具。西城待死論。臣綱如是立。國命至今存。逝水波俱息。殘棊局盡翻。邦誣猶盛際。隣嘖尙中原。感昔寒泉咽。傷時夕照昏。孤生依祖烈。苟活負君恩。鳳遠梟眞惡。銜碑濺淚痕。</text>
<title>六臣墓</title>,<text>適我下馬處。秋日鷺江浦。仰瞻江上原。離離出封樹。一拜風肅然。再拜淚如雨。古碣今可讀。氏四墓惟五。柳圮河則遷。成以子從父。茲又七臣耳。六臣奚指數。當時六臣名。習熟在聞覩。樵牧誦相傳。留爲野史補。憶昔過洪陽。故宅村名魯。云是梅竹居。藏公一斷股。人生無聖凡。死卽化爲腐。况此磔裂餘。胔骼莫相聚。豈必金悅卿。處處勤拾取。大義塞天地。人心無今古。此心一日亡。肉賤不如土。</text>
<title>果川。拜孝敏公墓。退與諸宗人語。錄爲長句。</title>,<text>天作冠山對大邦。漢水以南更無雙。中峰嶻櫱千仞强。北麓一抽三開張。威鳳增擊猶翺翔。天馬範驅弭外剛。宛頸豐腦垂乳房。輔頰頷頦均相當。左顧鬱鬱何蹌蹌。一枝勝似一枝長。正面而立前有光。帶以銅雀之淸江。江外南山平如牀。道峰三角紛靑蒼。欲呈未露纔可望。萬筆珊瑚浴新芒。樂哉此丘誰所藏。我十世祖卜幽堂。祔以元昆從爺孃。崇碑綽楔樹煒煌。靑烏之說余未詳。懷哉世德不可忘。大抵氣節與文章。孝子忠臣彌烈芳。有起不遂寧且僵。判不與人爲低昂。鄭氏之阡在右岡。十世十相過袁楊。鄭如春日麗粉墻。李如玉壺含氷凉。有僧曰智細論量。樵牧傳之流路旁。民受天地幽陰陽。有萬不齊員與方。各以善惡招慶殃。靑烏之說誠杳茫。智求力取胡可望。</text>
<title>十一月十八日。汶園，綺堂。棄家遠遯。往別于霞山。以詩代哭。</title>,<text>遂見乾坤息。陽生不可期。如吾復何說。問子欲何之。澤沍魚龍疾。山深虎豹危。他宵無此面。珍重數莖絲。已削聯名藁。仍停次韻詩。生人成死別。居者甚行悲。敢擬千秋在。惟應兩鬢知。君衣齎我淚。到處得相隨。</text>
<title>普門寺</title>,<text>滄溟浩浩水連天。萬代千秋在眼前。一路未嘗無意思。海山兜率尙餘緣。</text>
<title>次汶園舟中作。幷屬綺堂。</title>,<text>吾友二侍郞。惜髮過於頭。與爲吳太伯。寧作衛仲由。而余懷猶豫。匪行水無舟。髮亦不忍斷。命亦不能休。自從別君來。日夕增怖憂。天地方爲籠。逝亦安所投。有客爲我言。子計何謬悠。京中仕宦人。安穩了無愁。兒女飾袨服。賓客羅珍羞。我聞急塞耳。若輩復何尤。生當長相憶。死從地下游。此心則炯炯。但未决吾謀。和詩欲寄君。君今在何州。</text>
<title>聞爲經筵侍講官</title>,<text>數葉金文舊讀殘。此來仍向法筵觀。可憐富貴方希直。天子看書召講官。</text>
<title>垂卿生日。以詩叙哀。</title>,<text>獨臥昏昏雜囈呻。不知窻外定曛晨。猶將舊臘悲生日。尙有殘聲哭死人。一作九原。豈復知生日。一縷猶能哭死人。 至性眞能捐血肉。考妣疾革。皆斫指餌血。 肅容判不去冠巾。垂卿臨終。整衣冠。恬然而逝。 愚兄枉讀書千卷。天地何當了此身。</text>
<title>自聞斷髮令。避地棲遑。迫除歸家。雜題無次。</title>,<text>窮陰漠漠夜漫漫。起點孤燈獨自歎。日月幷非堯甲子。乾坤無復漢衣冠。數莖白髮拋何惜。一寸丹心轉却難。默誦新安夫子語。明年太歲是涒灘。亦知不死會當髡。無奈飛蓬戀故根。大地爲籠安所適。終朝向壁只無言。平原世閥懷雙烈。中壘家居念二恩。靑史千秋心事在。秪應難與俗人論。五雲高處日初升。雉尾龍鱗識聖曾。正憶天顔非復昔。欲留臣髮亦何能。集仙院裏回春夢。選佛場中對夕燈。睡起丁東聞鐵馬。傷心猶似近觚稜。太息如今萬事非。揮戈那得駐斜暉。支離儘覺生堪祭。荒忽難憑死可祈。醇酒婦人求未得。長齋繡佛許相依。秪應賢弟傷心久。兒女何知苦憶歸。身世飄零且莫嗟。野情淳厚儘堪誇。行窩總是堯夫宅。複壁依然劇孟家。每對歡顔防淚滴。時逢美味愧餐加。淵明乞食詩逾健。也是桑村舊俗嘉。宵行熠耀一燈分。海岸山蹊漫不分。江上豪兒知博士。林間醉尉問將軍。翻身未到魚龍窟。竄跡甘爲鳥獸羣。喪狗纍纍非我辱。祇愁堯顙遣人聞。擬具扁舟恣所如。窮來天地是蘧廬。蘭成竄跡新傳賦。梅福逃名舊上書。何必長爲紇干雀。不妨且食武昌魚。山中處處花如霰。歲晏何人正憶余。遯尾如吾信拙謀。洪厓鄭圃杳難求。乾坤正氣同提挈。山水淸音迭唱酬。初意但尋明白死。一行翻作汗漫游。可憐受怕擔驚夜。夢到嶺南何處州。刦火風輪事事驚。重泉歸臥儻無情。春風不見三年面。寒雨空聞半夜聲。人世卽今悲後死。天倫從古重同生。可憐偉節眞如虎。寂寞千秋萬世名。此首悲念垂卿。</text>
<title>歸家。見梅花盛開。書懷。</title>,<text>還家重愧近偸生。猶爲梅花未忘情。歲暮何人相慰藉。春風依舊發鮮榮。長門妃子休梳洗。吳市神仙匿姓名。只恐我頭無可白。儘催朝夕未須驚。</text>
<title>丙申元朝 丙申</title>,<text>閒將山史記陰晴。漢臘仍須用夏正。紅日東窻身老大。靑陽左介夢承平。雪知謝客飄還止。梅喜還家攢欲爭。欹枕從敎兒女戱。便加嗔喝也非情。</text>
<title>題有學集後 京中一小友。聞余疏藁。有依托僧舍語。笑曰。錢牧齋何必學。余爲瞿然有間曰。有是哉。因書所感。題有學集後。非爲錢氏吊古幷非。與夫己氏解嘲也。此義甚深。惟深於詩而通於史者知之。</title>,<text>四十年來苦學詩。何曾夢見杜陵爲。劍南廣博遺山峻。不諱錢翁是本師。豈必文章異立身。故應德藝不相倫。可憐得失千秋事。付與悠悠詠史人。大洪黨籍稚繩門。後出堂堂又稼軒。可是皇天遺此老。長敎一笑滿乾坤。文華殿裏抗烏程。宗伯園中媚士英。半壁山河王氣盡。那能不急要功名。老年絲竹似無愁。婢作夫人且莫羞。但使周侯能罵賊。鳳衰河曲儘風流。手寫降書墨未乾。一番僧服一番官。兩朝領袖猶奢闊。止竟袈裟罩得難。憍氣浮名易被謾。自知更較識人難。江河不廢虞山集。留作誰家榜樣看。</text>
<title>寄茂亭</title>,<text>瓊雷猶許弟相望。播柳何堪母在堂。圜土五旬春漠漠。峭帆千里海茫茫。卽今不死誰無罪。從古多才例有妨。他日相逢何處是。朱陳村畔杏花香。</text>
<title>將赴海州。閔默窩 在昇，友竹諸君子。會于吳蕙南 泌相 宅。有詩餞行。丙申。</title>,<text>故人窻外有將離。綦舃盈階送餞遲。萬事不如鄕里好。一樽非復少年時。孤舟浩渺長風約。遠夢悠揚皓月知。重愧水邊林下處。頻將塵跡涴淸思。</text>
<title>延平行</title>,<text>睡鴨山南龍媒西。大小延平高復低。海天萬里靑一色。便風直踔無燕齊。達川將軍眞勇者。手持一劍睨天下。謀疎事敗脫身亡。猶能使船如使馬。陽侯海若感其義。特出嘉魚爲相饋。世稱林將軍慶業。航海入明。始獲石首魚于延平。今漁人。祠祀甚虔。 將軍一去二百年。此魚至今留此地。鱗光出水金的爍。箇箇首中俱有石。鱻不可論薧更美。鮸鯔雖大珍難敵。五兩高帆舸峩艑。張網勢若雲垂天。有物驅魚魚不覺。凄風驟急輕雷闐。擧網百夫聲呼耶。拾魚如芥積如沙。舟重人歡畫皷發。皷聲漸高客還家。家中少婦春夢驚。手挽雲髻出門迎。海風黧面腥逆鼻。抱郞但道郞更媚。</text>
<title>自茅島。遇順風。一日抵海州。水路爲二百里。</title>,<text>大島如象馬。小島如鳧鴻。指顧忽相失。已復西爲東。無縫帝靑幕。上下空復空。孤舟安所托。但颭旗脚紅。只要風趕我。切忌我嚮風。雖有智與力。焉能謀天功。昨夜茅洲宿。枕驚波濤汹。鷄鳴舟子起。寂若耳無聦。風從東南來。吹我何蓬蓬。是日潮又盛。掛席海正中。高笑折若木。安臥水晶宮。飯煑延平魚。纜繫艾津楓。碧城正如畫。夕陽烟翠濛。不知行遠近。反恨太怱怱。舟子前致辭。此福歸我公。我生亦有命。何須今始通。怊悵無人會。搔首倚短篷。</text>
<title>芙蓉堂 宣祖癸巳。自龍灣還蹕。御此堂。</title>,<text>高生出游還。道我芙蓉堂。芙蓉雖未花。荷葉滿池塘。直置花與葉。佳麗故難忘。淸池三百畝。高閣水中央。綺疏漾碧漣。人行自有光。左右垂楊柳。金鯽千頭强。岸有垂綸者。望之似仙鄕。何况太平時。刺史風流長。堂前轟絲竹。池底照粉妝。我聞默不言。惻惻心內傷。昔在龍蛇歲。宗國勢阽亡。此堂駐鑾輿。官守猶我疆。濟濟羣輔盛。覊靮以從王。太平不敢羡。所羡在蒼黃。</text>
<title>季弟垂卿終祥日。在海州正覺寺。次東坡鄭州別子由韻以志哀。</title>,<text>海上首陽山嵂兀。孤菴夜寂悲風發。離家十日無多遠。別弟三年永冥漠。在家在客何須問。此形久已殊存沒。遙想家人羅酒饌。徹宵叫落西峰月。我獨欠汝一聲哭。念汝魂來亦含惻。人世與我何所戀。如客未歸長忽忽。兩手不備軆已殘。入室况又無琴瑟。外人不識此情苦。但怪掉頭辭官職。眼中奇氣長突兀。篋裏遺文那忍發。嗟我不言人不知。此人此志終寂寞。滄海橫流非一日。砥柱碣石隨波沒。周衰氣薄顔回死。曙天那得留殘月。歸寧父母定愉愉。俯睨人世應惻惻。死生之理君所諳。一明一晦原芒忽。善惡殃慶豈敢疑。鑿而求之亦膠瑟。秪將苦恨托冥薦。凈明忠孝補仙職。</text>
<title>淸聖廟</title>,<text>嶻櫱高臺頫海隅。首陽山。有兄弟巖。亦稱二子臺。 墨胎兄弟此焉徂。春山雨過薇初長。古廟風來竹不孤。地較灤河還更勝。書憑少室未全誣。李渤拾遺記。朝鮮海州首陽山。夷齊采薇處。又有箕子往來之跡。 回頭更問箕城路。白馬遺蹤果有無。</text>
<title>聞免官照律之命。待罪九日也。</title>,<text>來去怱怱夢裏如。只消明月半輪虛。閉門忘却離鄕遠。逮獄榮於拜職初。蓉閣盃樽原興漫。石潭香火奈緣疎。殷勤獨有西山色。一路淸風襲滿裾。</text>
<title>雨中。待法部人。不來。憇靑丹驛傍村舍。次離字韻寄保卿。</title>,<text>何意殘生又別離。不爭歸早與歸遲。出門已自違前約。觸境那堪溯往時。一紙音書潮信過。孤燈心事雨聲知。遙看海水粘天綠。憑仗西風寄夢思。</text>
<title>登途</title>,<text>登途囚服意怡然。春露秋霜總化權。聖主寬恩非一日。孤臣知罪已三年。老無殘夢尋柯蟻。病有深心拜杜鵑。且喜餘生能復到。長安猶在五雲邊。揮手安西十六城。身隨緹騎赴嚴程。行休在我何須問。寵辱于今不復驚。丹驛聞雞愁霧暗。碧津驅馬喜江明。沁鄕一路無多遠。獨對寒潮始悵情。屑屑如今敢憚煩。秪將來去答君恩。蓉堂已阻凝香夢。艾浦空留繫纜痕。高士閒看應一笑。愚民竊怪定多言。海州邑志。有三多。謂石多風多言多。 石潭夫子風流遠。擿埴憑誰導我昏。</text>
<title>讀延安府志。櫽括李月川守城事。用補白沙延安大捷碑之遺。府志。紀神女獻箭事。此田單守卽墨。托神巫之術也。碑文不載。</title>,<text>神女夜獻金僕姑。蠻酋朝過折蝥弧。使君奮臂千人呼。積薪厝火寧君軀。使君猶爾况吾徒。願與使君生死俱。仁涵義浹刃莫屠。彼以其暴天所誅。假吾一矢洞其顱。賊中三日哀嗚嗚。謂言梟將死更無。渡海越嶺躪兩湖。軍吏望風皆竄逋。頓兵於此曾不圖。小不可破卑難踰。匪惟人力殆神扶。朝起視之幕有烏。盡棄牛馬與糧芻。腥風滿野血糢糊。餘寇矍矍奔如鼯。豈惟延人活妻孥。於鑠王靈截海隅。閑山統制握虎符。西南對峙如門樞。郡國因之通運輸。鴨渚萬艘隆行都。麟閣崔嵬丹靑摹。豐碑螭首龜厥趺。鼇城大筆備揚揄。但不言怪恐驚愚。我徵邑志綴辭蕪。感今懷古重嗟吁。</text>
<title>碧瀾渡</title>,<text>海西不足游。驅馬碧江頭。岸倒崧山影。潮通沁水流。大魚時自擲。孤鳥遠何投。正有平生興。題詩已犯愁。</text>
<title>過崧陽</title>,<text>愛讀崧陽耆舊文。金于霖撰崧陽耆舊傳。 風流勝事慣曾聞。霽鴻 朴天游文逵字。 老死于霖貴。閒却扶山洞裏雲。</text>
<title>請室雜題</title>,<text>已識京華舊夢非。不堪身到更歔欷。衣冠一代經殘刦。宮殿千門對夕暉。籠裏囚鸚猶欲語。柱頭題鶴可當歸。君王住處知無遠。瞻望何由慰式微。側睨堂皇氣自呑。深文盤詰少情原。向來但恃君王眷。今日方知獄吏尊。繞指何論蕭傅性。摧顔堪愧夏侯言。歸來企脚圜扉臥。賴有紅醪擧一樽。赴裁判所。供辭後。仍監囚。</text>
<title>獄中謝淳昌守惠扇 淳昌守葆堂也。</title>,<text>曲尾銀環摺聚頭。紅泥鈐字記淳州。官梅驛柳俱堪贈。爭似琅玕一葉秋。</text>
<title>特旨流二年。將赴古羣山。出獄留題。</title>,<text>牘背何堪對有司。情文斟酌荷宸慈。朝舂白粲知今免。秋佩靑衫分所宜。社友盃樽猶欵欵。家人談笑暫怡怡。半千里外江南路。經歲經年亦不遲。</text>
<title>禮山。拜戚姊貞一軒。留五日。過生朝。</title>,<text>今世誰憐我。惟吾老姊存。嚴程敎歇馬。生日勸加飡。几閣圖書潤。林塘風雨昏。重聆大家訓。不作女嬃言。</text>
<title>至萬頃。鄭稷山 翰圭 邀至其家。有十里荷花。足爲平生奇絶之游。惜花早纔兩三開耳。時嵎堂鄭景賓。流落在隣郡。聞吾輩至。携酒夜訪。與韋觀同舟。攬景述懷。韋觀金閣學商悳。以洪州觀察使。引義不赴。同時同謫。</title>,<text>蘆港荷磯折復斜。中開一路到漁家。密鋪碧葉難分水。遠送香風不見花。去國孤臣原易感。同舟仙侶尙堪誇。芳馨采采知誰贈。直北雲山望正賒。</text>
<title>將渡海留贈</title>,<text>晨夕南村記舊游。廿年佳夢杳難留。烟塵澒洞能無恙。雲海蒼茫始欲愁。五斗歸來彭澤縣。四望何處仲宣樓。孺人稚子應相慰。猶勝孤帆過惠州。屬嵎堂。豈以嚴程汗漫游。主人能使旅人留。身安凈室疑輕罪。面對歡情可獨愁。荷氣暗通烟外艇。竹聲喧到雨邊樓。明朝過海雲濤隔。腸斷江南第一州。屬鄭稷山。</text>
<title>六月六日。自萬頃南浦發船過海。夜凉月明。誦陽明飛錫天風之句。頗覺浩然。書此。奉示韋觀。</title>,<text>一葦飄然萬頃凌。海天收霧碧澄澄。魚龍護舶微瀾靜。星斗垂篷灝氣凝。采石江邊雲似縷。桂花山外月成層。胸中了不分夷險。方信餘姚是上乘。</text>
<title>韋觀與余同庚。同罪同島而居。殆若有前定者。有詩見示。次韻却呈。</title>,<text>與子寬心穩食眠。悽然時復强欣然。君恩欲報知無路。友道尋思亦有天。敢擬松筠期晩節。只應箕斗幷流年。不須遠和淵明集。已締詩盟第二篇。</text>
<title>瘴颶 二首</title>,<text>古羣山何有。其中多烟瘴。非烟亦非霧。春夏尤昏漲。寧惟錯昏曉。遂不辨穹壤。居人動相失。可親不可望。淸風斷急雨。日頭紅暫放。雲陰復曀曀。似恐呈萬象。衣黴曝未乾。膚垢爬更癢。沈疴日增瞀。白晝迷魍魎。因憶家居時。窻牖長晃朗。虛擲萬金寶。汩沒隨波浪。何必瘴海中。四顧始惘惘。古羣山何有。其中多颶風。但知海上來。不辨西與東。波濤助其勢。入夜轉汹汹。天地忽相拍。誰暇問雌雄。小屋如小舟。一墮百丈洪。窻紙作龍吟。屋瓦墮飛蓬。拔屋猶自可。但愁船不通。十日纔一船。百里千里同。緬思秦漢主。力可迴蒼穹。三山不能到。相待如夢中。微生復何說。緘辭托豐隆。</text>
<title>老烏篇</title>,<text>海上山中多老烏。炭作全身鐵作咮。皷吻張翮攫羣鳥。摶裂啖飽雌與雛。羣鳥滅盡烏族大。恃强憑力增頑麄。見人咫尺不知避。食時例入人家廚。觸翻鼎器攘飯去。流賊不畏官兵誅。浦岸風腥網魚入。委鱗敗鬣塡泥塗。此又天祿取無禁。汝居此地眞良圖。但汝求食食便已。嘴何不閉長嗚嗚。朝噪晝喊夕復叫。中夜聞之尤可吁。天生萬物皆有口。非汝獨有人所無。人於語默亦有節。凶德無如昏叫呶。鳳凰何時不爲瑞。猶待朝陽鳴岡梧。春鶯秋蟬俱可喜。各分一候天機殊。汝試自思還自聽。汝聲未必爲人娛。汝貌已醜聲益惡。終身不輟寧非愚。我有秦氏蘇合彈。亦有后羿五石弧。不彈不射且諭汝。汝若復譁吾將屠。烏聞此言頗悶默。請對以臆來座隅。天生萬物良各異。鳳凰自鳴烏自呼。鳳凰不自以爲美。烏又安知其惡乎。怪君兩耳太分別。豈以好瑟因廢竽。彼巧言者聖所誡。偏聽適足生姦諛。我言雖逆君勿慍。知君遠來自京都。不見御史府中柏。烏噤無聲守枯株。不見上林苑裏樹。棲烏颺彩徒蹌趨。此烏雖好竟何益。太倉竊食米如珠。我生分福不及此。自啄自鳴當何辜。君如厭我當速去。勉佐治理回唐虞。勿如天寶亂離日。長安達官走避胡。</text>
<title>劍嘯樓 舊節制使官衙</title>,<text>十二聯峯蔽北望。登高聊復趁新凉。天連蜃閣雲多態。地近龍祠雨有香。制使不來樓寂寂。流人相顧海茫茫。隨身短鋏彈何用。萬里西風一嘯長。危樓極目旅魂驚。獵獵西風秋已生。天際雲從何郡起。樹頭蟬是故鄕聲。瘴深薏苡應無力。坐久桄榔尙有情。記取淸閑堂外樹。紅霞初噀夕陽明。百日紅初開。披襟嚮風坐。非土足淹留。竹密如遮客。潮高欲泛樓。身隨書劍老。天入海山秋。一障吾思取。猶勝作楚囚。</text>
<title>以去月初六日。渡海入島。今月初六日聞赦。將出海。是夜月明。</title>,<text>瘴雨嵐風百不宜。三旬相對總支離。獨憐海上如眉月。只照來時與去時。百日紅纔十日開。淸閑堂外數三盃。朝看一簇添如火。應是花神送客回。</text>
<title>述恩示韋觀</title>,<text>本當三年役。特遣二年流。豈知二年流。不過三旬留。斟量復斟量。聖德天地優。天地普萬物。聖德偏二囚。相顧不能言。涕泗交橫流。豈惟懷感激。所悲無路酬。惟應各歸家。闔門頌千秋。</text>
<title>別韋觀</title>,<text>銀臺初識面。金吾重聚首。罔非聖主恩。不然無此友。君爲龍圖士。英譽冠朝右。我雖策名先。歸耕十常九。邇來遭艱恤。溝壑同所守。辭官幷一時。對讞差先後。遙遙湖海間。不謀如相受。同竄復同赦。知臣亦惟后。旁觀尙歔欷。揮涕各分手。歸與朝雲道。預備纏紅酒。僕與君。俱有妾。擬生子女。相婚嫁云。</text>
<title>藍溪拜申桂田相公 應朝</title>,<text>言尋藍溪路。陂陀入澗谷。蒼山鬱以紆。沙水明如玉。微逕漫蔬畦。疎村映灌木。相公貧無田。庭宇猶淸穆。座隅石假峰。堂中古畫幅。我爲樵夫拜。公則居士服。忽覺去塵遠。靈機不待觸。公時九十三。肩背竦無曲。色笑逾可親。坐久屢恐瀆。懿戒衛叡武。德威文潞國。大年古與齊。完名今所獨。賤子乞一言。庶充惇史讀。但歸勉爲善。一鄕猶可淑。不敢更請益。知公意已足。逡巡視日起。樹陰移半綠。責沈三十年。一覿無由續。猶勝史傳中。望古挹芳躅。</text>
<title>大圓訪綺堂</title>,<text>峽江淸不淺。村路近還迷。萬木繁陰裏。孤筇到日西。高呼應識響。驟語欲禁啼。何異吾廬返。顚倒及僮奚。</text>
<title>石村訪三泉</title>,<text>滄海茫茫大界翻。何論漂泊在西原。閉門獨坐塵凝帳。無酒相看月照盆。末路歸依惟聖訓。異鄕攀別尙君恩。不須更卜重逢處。只信靈犀炯未昏。</text>
<title>携綺堂。訪汶園于虎巖。次汶園見懷韻。却呈。</title>,<text>乾坤何處不風塵。湖上靑山喜有隣。萬死歸來餘舊面。三人相對總閒身。光陰儘付殘書卷。心事何殊瘴海濱。破涕循環增感慨。夜闌燈火照欹巾。</text>
<title>七月二十五日。過畿縣道中。瞻望志懷。</title>,<text>微臣已解霈。聖主尙蒙塵。此日重回首。何時復獻身。三山不改色。一水匪無津。只益丹心苦。歸歟作老民。</text>
<title>林灌翁 愼源 輓</title>,<text>三年吾復謫荒來。一夕君能蛻濁回。縱不車過猶腹痛。幷無驂脫只心哀。長隄歲久滋蒙利。一障時危畧見才。遙想山陽風笛夜。舊軒疎竹掩蒼苔。</text>
<title>丙申十月四日。孫男生。志喜。</title>,<text>喤喤聲似鳳笙喧。兒臥房中日到門。回視渠爺猶赤子。仰惟吾祖已玄孫。餘生有樂眞天貺。遠客能歸更主恩。擬欲大開湯餠會。預拈詩句侑淸樽。</text>
<title>新婦屛風。五古。</title>,<text>八疊小屛風。彩牋紅欄絲。叔舅手裝成。舅爲書此詩。京師好屛障。蘭房接翠帷。絹本繡花鳥。光色自葳蕤。此屛何足貴。貴是舅所爲。爲此贈新婦。賞汝新生兒。汝齡纔二九。生兒曾未期。我年四十五。抱孫亦不遲。生兒與抱孫。人家恒有之。而我喜悅心。不但爲含飴。於惟我皇祖。忠孝感神祗。我父廉而仁。我母敬且慈。我妻汝先姑。無非亦無儀。言拙意常善。其後有則宜。愧我德凉薄。命途中多畸。惕惕復慄慄。如木不蕃枝。自今宗祀重。泰山而四維。積慶尙有徵。豈余所敢私。生兒豈不易。養兒尤勤斯。匪惟養兒勤。敎兒當及時。我今作家翁。但可爲聾癡。胎乳及長成。兒母不暫離。汝功良已大。汝責方自茲。吾觀有兒人。祈祝事巫尼。豈如古經訓。哲吉皆自貽。汝祈汝兒福。福自汝躬推。汝望汝兒賢。賢自汝身基。必先家法遵。然後家事治。欲知我家法。須尋汝家䂓。汝之曾大父。我祖同切偲。篤厚崇節儉。潤以禮與詩。勿謂年代遠。汝我宜共師。汝祖愛憐我。使我平生思。汝父我同隊。童丱已相隨。今汝與汝夫。琴瑟亦壎箎。汝夫雖未學。孝謹庶無虧。得汝爲良佐。可望門戶持。汝見兩家父。聲譽俱早馳。屬値世多艱。悔爲人所知。汝其識此意。安此茅屋籬。澹泊不可厭。勞苦不可辭。廟饗潔蘋藻。田饁豐藜葵。溫恭事尊長。敦睦逮功緦。汝今生兒初。羞澀低頭眉。汝心隨兒大。盤坐顧熊羆。愼旃勿驕傲。常若初結褵。卽此是種德。種德德乃滋。汝旣保令譽。畀兒以壽祺。汝當信此言。如取復如携。豈惟我喜悅。先祖實寵綏。</text>
<title>梅花。次坡韻。</title>,<text>此花原自漢東村。中間欲說傷人魂。六載始得分明見。淚眸凈洗仍愁昏。辛卯冬。泮村金姓人。贈此梅新接枝。且移盆不能開。壬辰冬。余在鄕。梅發京廬。不能見。癸巳冬。余竄貝州。甲午還鄕。亂後。悉以京廬所有搬歸。梅亦從。至是冬花雖開。余公私悲恫。無賞梅之心。乙未冬。余避薙髮之變于海島。又不得見花。至今冬。有此作。 今年亦應在海外。君恩特許歸田園。雙鬢揷花幸無恙。一弟拊背相與溫。欲曉參橫月未落。方冬剝盡陽猶暾。不堪重憶去年句。遠慕吳市悲長門。如今可復索花笑。秪應妙處存無言。我思古人不可作。松風謖謖來深樽。三十萬株香田村。聞之不見徒夢魂。東國梅花凡幾種。香譜欲數愁鈍昏。白梅千葉月沙宅。移根本自昆明園。此梅。本月沙李公自燕京移種者。 辨誣奏成筆尖凍。朝天錄就衣香溫。卽今回憶萬曆世。何異長夜思朝暾。少年亦有四方志。老去空掩蓬蒿門。感今懷古一歎息。千回繞樹花不言。但願相對葆歲晏。免敎緇涅羞淸樽。何處種梅成梅村。年年蛻骨長還魂。折枝强接桃杏樹。貴胄下與編氓昏。古人咏梅得地好。羅浮洞壑西湖園。吾曹但從屋裏看。不論韻格惟要溫。盆資土壤甁供水。生涯局促曛竟暾。佳人只許藏金屋。壯士無奈遮玉門。出門一笑水仙句。雄快却憶涪翁言。何由放汝枝百丈。幕天席地傾吾樽。</text>
<title>恭聞大駕還御慶運宮</title>,<text>莫謂離宮異正衙。我王今日始還家。欣隨野老聞丹詔。默想都人望翠華。何路愚忠輸犬馬。此堂恢業溯龍蛇。仁天似解憂勤意。融雪千林未放花。</text>
<title>有湖南客過余言。春間訪茂亭於島中。因誦其詩若干首。中有寄保卿一絶。然亦未嘗寄來也。聞之。悢悢不能已。隨筆次之。丁酉。</title>,<text>近有人從海上來。自言親見茂亭回。咽喉正苦睡眠减。文選一編猶自開。屺雲千里望猶來。腸似車輪日幾回。柳刺寥寥裴相乏。只應祈祝聖心開。陰雲漠漠怒潮來。林樹蒼蒼宿鳥回。想見此時悶更悶。竹扉已闔還復開。絶藝心憐不再來。每逢縑素爲低回。知君賴有烟雲養。許牡丹家篋笥開。許牡丹。卽許小痴也。良金要是鍊成來。苦海應須筏渡回。最失意時堪着力。此關不藉別人開。不才粗幸乞身來。過境依如小刦回。但願君歸還訪我。抱孫相對好懷開。</text>
<title>猶子錫夏冠日作</title>,<text>幅巾加首錫其名。孝敏文忠望有成。蜾嬴心情吾背負。芝蘭香氣此階生。新醪正熟邀賓友。高雁初來列弟兄。小學一書根本在。須將謹敕繼家聲。</text>
<title>次保卿迎婦絶句</title>,<text>人生萬事有前期。事與期來卽不遲。今日看君何所欠。一雙佳婦與佳兒。十載恩勤失哺兒。鄕隣宗族共稱慈。從今晩福天應報。癡叔斯言也不癡。晩節窮居有友俱。景仁君實輒相呼。多應久被天公笑。預置姻緣總不圖。牢落餘生影對雙。白眉深坐愧吾良。而今稍覺門闌旺。人道冠婚第二郞。家法相傳斥麗奢。野人門第不須誇。入門三日無蘭麝。本分油鹽醬醋茶。抱哺兒孫索酒頻。婦公只似女爺親。今朝別現尊嚴相。小婦中堂禮丈人。</text>
<title>病中。次東坡立春五排韻。戊戌。</title>,<text>新年元不分。久病更何堪。拒戶嫌人拜。將心與我談。晴泥方沼活。溫日小窻酣。野語紛祈卜。天時叶稼蠶。臥聞聊自慰。默數實多慚。家近師襄海。身非屈子潭。亦曾叨眷錄。自是曠朝參。小節窮猶勉。微安老尙貪。何由伸尺寸。暫爲絀東南。京國懷傳菜。宮廷憶賜柑。依然眞一夢。邈矣此孤菴。浩唱無人和。征鴻叫兩三。</text>
<title>深衣</title>,<text>古今器服日趍異。要從今制存古意。深衣圖說紛如訟。大抵其幅十有二。鉤邊半下苦難詳。魚腹鳥咮尤不類。豈有丈夫磊落人。手持刀尺與婦議。但稱深衣非左袵。爲屨吾知不爲簣。嗟我釋褐三十年。豈曰無衣滿篋笥。鶴氅繭袍隨凉燠。團領廣袖耀錦綺。一朝拉雜摧藏之。有時披見令人喟。宰官居士久隨緣。兩廡特豚非所冀。豈知垂老着深衣。彼已翻恐鵜梁刺。長曳幸免窸窣拜。小擧猶堪婆娑醉。不妨權借程秀才。演作優孟楚相戱。</text>
<title>金沙梅花。爲何人折枝去。友竹有詩。情見于辭。爲賦古體一篇。以廣其意。</title>,<text>樂易先生殆有道。俗事不曾掛懷抱。有時肯赴里中飮。酒酣以往春浩浩。前宵過我色惆悵。自言久被梅花惱。辛勤培植三十年。惜花幾向花神禱。門前一樹絶可憐。恨不移根就深燠。慢藏誨盜古所云。可禁村童欺我老。情知折去眞無賴。接枝已晩看花蚤。只應牛背一聲笛。揮手棄擲委榛草。獺髓療傷猶可惜。鸞膠續斷誰解造。聊將綺語托芳緣。孤吟重和篋中藁。我聽逌然洗一杯。奉勸先生休太懊。且置觀花却觀世。先生七十頭已皓。乾坤變化何事無。友朋零落幾人好。梅花縱具神仙骨。一墮塵寰也顚倒。盛衰損益諒難免。豈待堯夫揲蓍攷。試騐老幹猶無恙。暗喜香津未全槁。淸朝之氣長萌孽。剝後一陽天所保。會見梅花魂更返。句引春風滿晴昊。四隣齊賀先生福。江山古宅增文藻。</text>
<title>伏聞大院君捐逝。敬賦五律十首。以寓疇昔之感。</title>,<text>左海三韓國。長陵八葉孫。豐功綿社稷。壯志隘乾坤。隆汚隨天運。榮哀聽史論。六龍居上九。聖以亢爲言。陶濮非倫擬。王家古未曾。翊冲踰十載。隆老備千乘。影事凄丹旐。心期闇漆燈。謂宜存漢制。奉守置長承。三十年前盛。吾猶逮見聞。夏盟趍百辟。朝氣聳三軍。地涌華山寶。天晴沁水氛。雄圖無不遂。日出賀如雲。發憤振萎弱。懲前外戚餘。大均軍國賦。崇飾帝王居。宰相惟行檄。經筵但侍書。異時應想像。灑淅欲何如。公孫歸政日。家耄遜荒時。茗葉浮香鼎。蘭花拂硯池。身閑思舊獵。手老算新棋。龍虎誠難測。邦人爾豈知。春秋元諱內。竊附定哀詞。再見中宮變。長留後代疑。艱難遺一老。牽率任羣兒。落日無情急。驚風亦倒吹。禮以宗支別。名惟父子安。漢時家令善。虞日士師難。擾擾儒家議。悠悠世路看。曾聞石潭子。深斥玉堂官。太陽館中劍。鐘路閣前碑。卓犖今安在。蕭條彼一時。捫心應有憾。循髮欲無辭。豈得偏邦陋。千年再父師。弱齡辭巧宦。中歲抱奇讒。彙進原非望。殊知獨自慚。墨猶藏舊篋。書未達空函。已分成孤負。惟餘淚滿衫。隧堂啓馬鬣。松柏長龍鱗。一笑應如昨。千齡不復春。英靈收岳瀆。眉宇閟天人。尙冀斯邱樂。陰庥贊聖神。</text>
<title>病風排悶。疊用風字。</title>,<text>綠章稽首愬天公。漸老深煩造化功。耐可侵凌雙鬢雪。切須調護半身風。編摩舊業巾箱裏。領略名山杖屨中。假我數年粗可了。便甘長作入窠翁。計年吾亦已成翁。合在人生老病中。總爲恒河三渡水。不關南郭萬吹風。雞猪恣喫原知命。龍虎勤修或見功。只是從前無此况。藥鐺聲沸酒樽空。病風深臥怕聽風。喘月吳牛事略同。自是五更眠少夢。可堪三日耳爲聾。飛揚似在乾坤外。磨軋偏關戶牖中。表裏夾攻眞作劇。不知何事惱天公。</text>
<title>灣上。次南社諸君子見示韻。記懷。當在第二卷龍灣道中之下。</title>,<text>征人原有每懷情。况我丁年萬里程。專對僅能循故事。遠游眞似騖虛名。龍灣館外浮雲合。馬訾江頭晩照生。儘把邊城無限酒。中心棋局故難平。</text>
<title>水仙花 當在第二卷春正月初三日云云之下。</title>,<text>絳雪霏霏綠玉沈。仙姿生不隸華林。如聞雜佩臨江響。尙有宮袍弄月心。絶世風流那恨少。散人行止未須深。出門一笑嫌輕脫。故近淸香細細吟。</text>
<title>還朝後四日。陪耕石 上使，樗里 副使 出東郊。遇雨。宿文岩逆旅。翌日。訪華溪寺。當在第二卷宣川桂察訪云云之下。</title>,<text>漢北千峰黯有無。溪流一夕似江湖。靑郊十里歸來晩。忽憶昆明遇雨圖。余於海淀。遇雨頌閣。擬作此圖。半載何曾有暫離。風餐水宿鎭追隨。當時只道尋常事。一宿郵亭始見奇。倦游萬里欲何如。應接紛紛未定居。偶誦坡詩同感慨。一菴僧臥白頭初。</text>
<title>杏洲訪宋敬山 伯玉 丈。談次奉呈。當在第二卷題李韋士云云之下。</title>,<text>日晡天欲雪。孤櫂泊西江。古柳欹沙逕。寒梅近石窻。浮名那可噉。習氣故難降。重愧臨分語。時無國士雙。</text>
<title>駒城道中 當在第二卷謹書道雲閣云云之下。</title>,<text>光煕門外路縈迥。踏遍千蒼萬翠來。馬首忽飛雙蛺蝶。不知何處有花開。屈曲岡巒赴澗泉。纔過北陌又南阡。駒城山水偏多事。總爲人家作墓田。日炙風霾土和泥。麥根纔刈稻根移。農夫喫得三升飯。力盡年年五月時。春燒欲沒半山痕。石碓閑舂盡日喧。男婦淸晨南畝去。夕陽雞犬在柴門。誰家兒子髮鬖髿。生長鄕村也自佳。自倚凉棚貪睡足。半肩紅煞折枝花。五月黃梅雨若何。溪流處處似江波。騎驢却算乘船去。地上無多水上多。</text>
<title>呈雲齋先生 當在第二卷瀛州夢游歌下。</title>,<text>城北城南萬戶多。出門偏慣舊經過。會心燈燭團圓影。入手觥樽瀲灧波。迂學已知無用甚。閑愁其奈有情何。高音下調俱難合。不爲先生不放歌。</text>
<title>早秋書懷</title>,<text>凉雲如水霽天靑。隨例西風又入聽。金井已應疎一葉。絳河初欲近雙星。華年錦瑟元多感。淸夜芳樽易獨醒。試策疲驢出門去。重過寥寂子雲亭。</text>
<title>夜同荷亭作</title>,<text>入手東風又一年。老天情緖故依然。幽禽欵欵頻呼雨。澹月濛濛欲浸烟。且置胸中閑感慨。聊成眼底小團圓。春宵不作紛紜夢。賴有高人伴榻眠。</text>
<title>雪城歲時詞 當在第三卷歲暮卽事之下。</title>,<text>九峰寒日掛高稜。一水婆瀦兩岸冰。短楫長艚閒不用。江行雪馬氣騰騰。沿江把守幾灣回。草幕相聯一字開。戍卒不知風雪冷。朝廷新賜紙衣來。洗兵樓下簇人肩。平地來看錦纜牽。五色龍頭西向去。一時旗皷賀官前。每年終。有纜戲。以五色綵索。爲纜。兩頭紐爲龍形。數百人。相向捽之。捽而北者爲敗。官與中軍爲東西隊長。西邊勝則吏民皆賀。官亦有賞勞以爲樂。年少相逢角酒腸。但知盂鉢不論觴。城中造麯嫌無味。喚取江頭別字甞。遼酒辣者。謂之別字。氈笠村郞閙入城。官庭參閱上番兵。歸來競說風流話。眼裏分明看妓生。手巾抹額臂鷹輕。平踏江冰盡日行。隔岸胡姬相識久。半分山味作人情。社首風員手共携。銀丁巾倒醉如泥。村人曉到門前拜。單子先呈有貢鷄。袨服羣童作隊行。書堂不去謁先生。世間只有新年好。閑却星爲百萬兵。月作都元帥。星爲百萬兵。不知何人詩。此中村學堂所講。卯日逢人却閉門。亥宵持炬煑山豚。家家汲水淸晨起。戴福歸來作上元。卯日忌客。云不利主人。亥日夜燒山田。謂之煑豚。上元早起汲水。云先汲者有福。飮食徒聞不見多。餠湯藥飯味如何。年來國客頻遷謫。學習京風處處誇。朝士謫來者。謂之國客。</text>
<title>園中七咏 當在第三卷赦後還沁鄕下。</title>,<text>杉松柏人皆敬。攀援亦易爲。君看此挺特。不許出傍枝。梅早榮思獨媚。辛苦足風霜。且待春深發。韶華領衆芳。枸杞數尺昂藏甚。蒼然不可親。深根須自護。待汝壽斯民。木蓮雕飾固當去。淤泥豈必渾。熾然新說法。陸地又高原。牡丹姚魏累忠孝。紛紛亦可憐。但存眞富貴。寧博萬金錢。丁香不有心如結。那能體自香。世人推甲馥。羞作弟兄行。含桃懿茲籩豆實。鬱彼枳荊林。寢廟須他日。無忘百鳥心。</text>
<title>楊江途中。同石觀作。當在第三卷賦得盤松之下。</title>,<text>靑山繚繞小南門。碧樹參差十里村。雙驢穩駄詩人夢。僮僕相隨也不喧。橋影森森臥水門。畬痕渺渺割山村。柳深不覺沙洲近。却訝人聲競渡喧。纛島一臥蓬窻似閉門。過江無數失山村。定知入峽無多遠。艙底波聲稍稍喧。平邱蜀道纔過劍閣門。越溪只隔苧羅村。北雲解駁南風正。掛席初成一笑喧。斗尾</text>
<title>雲齋先生詩云。勒石燕然休更慕。邦畿處處遍留名。謂道中御史碑頗多也。戲作一首自嘲。當在第四卷復命後云云之下。</title>,<text>浪跡無端水上萍。邦畿處處記曾經。來時逆旅譏甘寢。歸日煬人欲忘形。姓字豈堪穪短李。官銜只好寫長亭。李紳號短李。東坡詩云。只寫東坡不着名。此身便是一長亭。 騎驢勝似乘騘路。贏得村婆笑眼靑。</text>
<title>記見</title>,<text>魄魄彭彭打麥場。黃塵如雨汗如漿。慵來倚着耞頭睡。碧樹西風滿意凉。健婦癡男簇幾羣。頭尻手脚共紛紛。秧歌儘是湖南好。勝似春香劇裏聞。</text>
<title>家弟於東川。新作一小舟。當在第四卷荷風竹露云云之下。</title>,<text>峽人頭白不知舟。一帶東川可泳游。斤斧偶成閒事業。琴樽贏取小風流。孤篷得月偏宜夜。短櫂追凉早覺秋。管領名山三萬疊。此間還有蠧翁樓。看盡頭流三萬疊。孤舟又下大江流。鄭一蠧句。光風樓。一蠧知縣時所作也。</text>
<title>鄭竹坡 景朝 歿後。擬誄未就。聞其再朞。愴然作。當在第四卷題鄭寬卿云云之下。</title>,<text>隙駟風輪自古悲。送君忽已再周朞。舊游歷歷渾如昨。人事茫茫不可知。竹館夜深驚響屧。花亭春好亂題詩。豈惟歡笑成陳跡。想見承平亦異時。玉立鸞停美少年。馬家三世殿中賢。原明未貴猶堪惜。伯道無兒更可憐。紈綺蕭然能脫俗。杯觴率爾自任天。多生修福今生短。好去逍遙作上仙。</text>
<title>衆響篇 當在第四卷養泉館夜會云云之下。</title>,<text>層城翳圓景。萬廬靑濛濛。諸有斂形色。盡墮烟霏中。何來衆響起。遍地無西東。浩浩海退潮。刁刁山鳴風。不分是歌哭。遑辨商與宮。朝晝豈無聞。境寂耳始聦。方知古律呂。審者必瞽矇。我願象此聲。被之絲與桐。濫者使其節。嗇者令其豐。呻吟與咨嗟。都化春融融。上以奏郊廟。下至閭里通。坐見九苞羽。翔集阿閣東。此意無人識。獨吟和秋蟲。</text>
<title>德源梧月亭。懷二堂御史。當在第五卷安邊下。</title>,<text>鐵嶺行人有所思。錦江歸客定何時。朅來梧月亭中見。君我元來不暫離。亭爲二堂所作。記則余文。二堂有詩板與記同揭。亭子初成作記曾。五年那意得來憑。簷欹茅捲看逾好。認是貪官不敢登。數日春寒不下帷。非關夾路有花枝。南川橋直元山港。愛看村村舊使碑。椅香榜墨未全消。文彩風流映綺寮。想見當年押蕃使。千帆明月宴賓僚。千帆明月。二堂元山署中。揭板詩語。</text>
<title>又以大暑去酷吏。淸風來故人爲韻。寄葆堂。當在第六卷謝淳昌守下。</title>,<text>三年入都門。不蹋圜扉外。吾道一何窄。寰宇一何大。故人別何處。秋日鷺江渚。忽復成一刦。豈惟閱寒暑。凡我心中事。當復與誰語。夙賞豈易覯。沈憂故難去。我蒙聖主知。可以安狴獄。瞿瞿貝錦傷。戚戚炎瘴酷。憂國諒無補。盍求身所置。我當長爲農。君姑勉作吏。信美淳化郡。久以膏腴名。可賀俸錢减。適與湖山淸。感君寄一箑。微凉入袖中。細思君可妬。此時萬竹風。靑皐君子性。梅泉天下才。相望不甚遠。曾否相見來。八域正如沸。百里獨太古。焉能秣吾馬。往問何以故。但能免粲薪。豈敢畏春循。封題久未寫。不知何處人。</text>
<title>同登五龍廟 當在第六卷韋觀與余云云之下。</title>,<text>消愁何處更消閑。隨意幽泉恠石間。相顧風流成二老。不知飄泊在羣山。低頭㪺水穿深洞。負手提魚度遠灣。歸去煑醪仍斫膾。生涯如此未全艱。</text>
<title>同拈韻。遣悶。</title>,<text>瘴霧嵐烟接混茫。海天朝晝只曛黃。南風乍轉西風意。十日初瞻一日光。攬鏡自看疑愈疾。出門相挈似還鄕。登高望遠知何益。目斷滄波萬里長。右登高作蒼顔相對感年光。掠鬢西風又一凉。老計已如將斂局。癡心猶似未銷香。落帆聲雜潮音厲。捲釣人隨雨脚忙。叢竹數竿鳴颯瑟。偶思樓瓦學黃岡。</text>
<title>虎巖三笑圖 當在第六卷携綺堂云云之下。○三笑圖者。公與洪汶園鄭綺堂相別時。汶園先唱其議。旣而追寫以分送者也。</title>,<text>不見何由有別離。細思應笑不應悲。今朝且置文通賦。提唱廬山遠法師。溪邊駐足影雙依。馬上回顔手屢揮。小異當年三笑別。兩人留送一人歸。霞山一別使人傷。松迥泉幽哭響長。爲底先咷仍後笑。年來天地等觀塲。雙脛翛翛杖過眉。侍郞心跡野人知。河淸一笑眞難得。珍重溪邊送客時。大圓山主更多情。重疊靑山送幾程。若道過溪堪一笑。也應百里盡聞聲。陶陸難分二客中。遠公要是主人公。數莖白髮終難捨。莫以驪黃訝不同。淵明夫子是吾師。歸去來兼細和詩。重喜社中開禁律。不敎來客去攢眉。靈寶餘塵到下邳。東林心事近東籬。無因得洒新亭淚。此笑猶堪紀義煕。題詩那得似傳神。忽憶髯公語絶倫。汝輩何曾堪一笑。吾曹相對復三人。地名人數又相符。曠世風流得似無。且與山中留故事。虎溪圖是虎巖圖。</text>
<title>古次雜絶 江都古號甲比古次。○當在第四卷題永海扇下。○第四卷孫石墳絶句。本在此詩中者。而旣已別刊。故今不復疊。</title>,<text>穴口靑山古甲比。潮來潮去浸羅麗。只應猿二羊三水。直到千年似舊時。羊三猿亦二。月黑復如斯。古候潮詩。檀家父子不多才。只愛登山攪石堆。鼎足峰頭望海去。塹星壇上祭天回。鼎足城。檀君子三郞所築。塹星壇。檀君祭天處。蓋蘇文去已千年。鐵壓山頭飮馬泉。奉氏兒孫俱寂寞。龍池水涸漸爲田。高麗山頂。有蓋蘇文飮馬井。倭人以鐵釘壓之。其下有奉哥龍池。天竺胡僧五色蓮。東西南北去飄然。只今梵宇多零落。何處金龕是半千。昔有胡僧登穴口山。散五色蓮花。隨其所墜。各建一刹。崔瑀建半千金龕。五部三抄簇兩班。鴻來燕去幾時閑。前朝宮闕無人問。一片殘鐘見子山。麗朝避契丹兵。甞以秋時遷江都見子山。今亭子山有麗時鐘。羽佩繽紛下九霄。神泥洞裏夜迢迢。不知靑木成黃葉。猶望三韓作震朝。麗季禱于神泥洞。有三韓作震朝語。春江氷破暗塵飛。想見年年擧玉衣。盖骨洞中黃土冷。四陵流落二陵歸。麗朝入沁。輒遷諸陵于盖骨洞。今尙有四陵。假闕離宮處處留。八關燈會不曾休。金仙寶塔興王寺。直到天竆海盡頭。燕子雙飛住幾時。江潮相送到黃驪。梯蒲宮外無消息。草沒貞州水兩岐。辛王之遷。與宮人燕雙飛至。尋徙驪州。亂離漂泊九齋生。勝事猶傳燕尾亭。亭下春江江畔草。至今還似子衿靑。燕尾亭。九齋生講會處。閣氏輧車尙宛然。至今欲入寺門前。靑天碧海休怊悵。大士西歸五百年。元時涵虛得通。東來修道于磨尼山。其妻航海至。化爲石。今稱閣氏嶼。閣氏。俗女子之稱。愛說風流李政丞。白雲遺址尙堪憑。更憐紅杏村邊叟。靜坐惟看息影僧。李相奎報家居白雲洞。李相嵒號紅杏村叟。與息影道人爲友。曾說紅頭畏白頭。窄梁何處夜焚舟。桓桓八十黃壯武。屐齒猶堪躪馬洲。崔瑩號白頭將軍。黃壯武公衡。甞言朝廷以我爲木屐。晴則棄之。想見騎驢側帽回。櫻桃坡暖小堂開。自從宮柳鶯啼後。誰向權君進一盃。櫻桃坡。權石洲寓居。鄭公開府想風流。吳帥賢名片石留。最憶松亭道傍叟。閑提一字却千舟。倭兵初泊松亨。問地名。卽引去。吳帥宗道。有去思碑。鄭松江以體府住沁。草樹連天牧馬空。鎭江山外起秋風。燕雲萬里無蹄跡。恨煞當年伐大騘。鎭江山牧馬。有伐大驄者。孝廟所名。</text>
<title>濬池 當在第四卷濬池第三首下。</title>,<text>范滂陳蕃夙所期。近知黃憲最堪師。臨風觸忤平生事。少試澄淸五尺池。涇淸渭濁不爭多。終奈人情計較何。欲倩靈均問漁父。掘泥何意又揚波。懶臨明鏡已多時。愛賞靑瑤立故遲。不甘便認觀河面。莫是春風皺水吹。池北池南盡綠陰。芰荷千葉覆池心。垂綸手掣金鱗起。預喜無端笑不禁。</text>
<title>諸弟同人會于傳燈寺。拈般若經應無所住而生其心八字。以生字見屬。時余京寓未歸。當在第四卷京寓自嘲下。</title>,<text>嘉排時節好江城。稻項黃垂柿頰頳。乍展家書如讀畫。秋痕無數字邊生。峍兀三峰氣色生。金剛寶杵築詩城。四千年後遙相望。不羡檀家舊弟兄。寺在三郞城中。已判邱壑老吾生。海岸村村足耦耕。便合共尋高士傳。只愁文采使人驚。落木空山歲幾更。廣陵八月又潮生。阮堂賓客秋琴侶。壓坐猶堪運巨觥。屬林海士承翊。三郞城外野田平。不見長風吹浪生。信有文章堅固力。韓山詩作海潮聲。樓下長風吹浪生。牧隱板上詩句。何年滄海殪長鯨。碑面蒼苔日漸生。直置征南與湛輩。不堪回首更論兵。時余方撰梁大將軍墓銘。靈璅沈沈瑞靄生。游人長是繞廊行。何當乞置湖山局。手校西京七略成。盛世叢林亦儁英。西峰甁鉢鎭東瀛。半擔粳米三升布。落得兒孫做一生。洽子 妙香山僧純洽 逢人沒面情。智公 通度寺僧智宗。 解義也聰明。年來結識多如許。四十無聞畏後生。心忘心助不多爭。無住如何也有生。蹋破芒鞋遍天下。兩家公案幾時平。</text>
<title>綠泉亭 亭舊爲某妓居。妓有詩名。亭今爲外國人居。○當在第四卷秋事下。</title>,<text>洛陽城闕尙淸時。何至梁鴻動五噫。一種頑仙情已忘。眼看桑海了無悲。南山一帶好園池。苦憶披花藉草時。善馬都歸宛母寡。佳人誰贖蔡文姬。阿誰撞破好家居。夷甫諸人責有餘。百丈金堤化平地。可憐精衛欲何如。</text>
<title>淸溪洪進士丈 晉燮 輓 當在第四卷雲齋鄭丈輓下。</title>,<text>鐙子山前日色曛。蹇驢嘶破過溪雲。一鄕四顧無先友。十日重來有短墳。刻記碑陰慙子厚。治喪廳事負希文。如今四大離塵障。客至三呼定入聞。病中耳聾。以筆談。</text>
<title>初春赴京道中 辛卯。○當在第四卷候蹕東郊云云之下。</title>,<text>出門天氣暖於家。未害輕風掠帽斜。雨滿陂塘喧放閘。泥融村彴露橫槎。羣鷗誰與報新水。老樹焉能忘一花。惟有故人知此意。春明門外是江華。二堂贈余詩云。戀主有時入洛陽。春明門外卽江鄕。</text>
<title>奉餞族祖大將軍察理耽羅</title>,<text>漢挐山色繞天閽。一夕鯨濤靜不喧。宿將何曾煩吏事。島人應已感君恩。西平久佩安危望。充國深知利害言。聞說中秋南極現。福星雙耀瘴溟昏。心似淸水跡似雲。四方宣力仗明君。家人不識何官好。邸報堪令異國聞。蜒戶月明村有語。鹿潭秋霽海無氛。南山僦屋空樽久。且喜梨花麯暫醺。</text>
<title>西江 當在第四卷寄題朴壺山云云之下。</title>,<text>龍山三浦到楊花。從古偏憐栗島家。有路何曾芳草斷。無山不向碧江斜。帆來天際遙知岸。漲落年深疊記沙。莫怪臨欄怊悵久。舊曾黃帽共生涯。偏憐栗島家。參奉君詩句。</text>
<title>西陵幸行日伏枕書懷 當在第四卷峨冠下。</title>,<text>西陵疎雨浥塵淸。幄殿風回畫皷聲。桑麥靑葱連御氣。雲天霮䨴近民情。屬車未擬呈三賦。仗馬徒思效一鳴。不及高陽老農父。田頭翹足望旗旌。時余上言事疏。未承批。不得迎鑾。白門楊柳亘沙堤。紙幕繩牀夾路齊。雨洗芙蓉千嶂外。雲飛松柏五陵西。相如定詑金莖露。武子應憐錦障泥。彩筆無由干氣象。雞毛閑向枕邊題。</text>
<title>竹林</title>,<text>竹林蕪沒不勝悲。淚濺香囊舊紫絲。他日典型誰復語。魯山惟有次山知。</text>
<title>請室雜題 當在本卷請室雜題第二首下。</title>,<text>經年金闕翠華移。天步艱難奈此時。聖主獨憂唐社稷。愚民偏憶漢威儀。深宮月隱虛鳴鑰。別館風回逈颭旗。螻蟻小臣無所苦。寒廳敢道一宵遲。滯拘警務廳。風雨鴒原有弟求。送迎離合總關愁。班荊數語怱怱別。窺管相看脉脉休。從窓隙望見保卿。 且復城中同此夜。不知獄外又何州。烏臺別有傷心事。四海如今一子由。憶保卿。紫閣峰陰對翠微。故情回首更依依。孤舟過海無消息。一篋中山又是非。出處爭禁朱紱困。別離長恐素心違。何因暫借飛仙術。回道人家爛醉歸。謂二堂茂亭荷亭。自笑癡情尙鍥舟。此來省識舊官樓。警署卽前之京兆衙門。 街頭障面非京尹。獄裏欹冠是楚囚。一枕黃昏成噩夢。兩扉風雨似殘秋。秪應有耳聦爲患。鬪蟻紛紛作吼牛。門外多喧聒虎頭高閣負淸波。今古芒芒恨幾多。魚爛不堪登儿俎。鳥飛長似避罾羅。虎頭池魚不可食。虎頭閣鳥不棲。 墻根雨裛披紅萼。檻外風翻拂翠柯。每到更衣時出戶。此間猶足費吟哦。宴坐澄心却衆魔。依然身是病維摩。悶來不作書空字。醉後猶思斫地歌。哀樂中年兒輩長。安危今日大臣多。何當逕入名山去。手撫靑靑萬髻螺。讀天下名山記驀地聲來破晝眠。賣櫻童子叫門前。人從日下愁今雨。節到天中感逝年。摺展心情如扇箑。高低身世似鞦韆。歐陽擧筆知何處。紫陌千門鎖暮烟。端午日快意延平一席風。碧天無際海無窮。眼前境界原如許。墻宇何曾夾斷空。寵辱悠悠兩已忘。困眠饑食似平常。但知三界皆牢獄。牢獄如今是道塲。直下惺惺不要謾。自家心地自家安。怪渠剛討靑梅喫。喫着如何又道酸。誰家歡笑脫風波。幾處啼呼怨網羅。試作平津侯第看。古來傳舍閱人多。數人同繫不知名。不是傖夫定老兵。蚓竅蠅鳴吾自笑。通宵羡汝鼾雷聲。</text>
<title>韋觀新置一牀。戱贈。牀借村人柩材爲之。○當在本卷補遺同拈韵云云之下。</title>,<text>斑然貍首正堪捫。登木高歌學老原。且喜今宵淸客夢。不知他日翳誰魂。模稜强復趍時好。息偃終然愧自尊。一笑前言吾戱耳。瘴鄕通夜不須溫。</text>
