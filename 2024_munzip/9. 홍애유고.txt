<title>早朝馬上</title>,<text>紫翠橫空澗水流。風煙千里似滄洲。石橋西畔南臺路。柱笏看山又一秋。</text>
<title>太白醉歸圖 三首</title>,<text>天子呼來不上船。醉吟風月幾千篇。三山鶴馭尋常事。故跨靑驢作地仙。三月楊花滿店香。金龜換酒酒盈觴。四明狂客眞相識。物我俱忘醉一場。蕩蕩乾坤是我家。醉宜卽止醉歸何。記他今夜醒時節。黃鶴樓前月似波。</text>
<title>送李東菴赴安東 二首○東菴名瑱</title>,<text>草長江南三月天。永嘉山水好風煙。文章太守謝康樂。珠翠佳人玉井蓮。映湖樓懸板萬重煙水萬重山。何限峨洋擊目間。惆悵子期天一畔。半床蛛網玉琴閑。</text>
<title>雪 二首</title>,<text>花開玉樹靜無風。頃刻春光滿海東。記得爛銀堆上月。五雲深處訪壺公。晚來江上數峯寒。片片斜飛意思閑。白髮漁翁靑蒻笠。豈知身在畫圖間。</text>
<title>席上贈白彝齋 公與彝齋會聯句。白唱云。鷗入荻花能避雨。公擊節嘆賞。卽對曰。蜂隨柳絮不禁風。又作此詩贈之。</title>,<text>炎洲翡翠莫同遊。李太白詩。遊莫逐炎洲翠。註。炎洲在南海中二千里。 金綷毛衣總是愁。言以羽毛見禍 愛殺見幾能避雨。荻花深處一沙鷗。</text>
<title>過龍興溪有感。呈李蒙庵。二首○蒙庵名混也</title>,<text>憶昔前遊二十年。舊時風物故依然。一溪流水渾無賴。只送詩斑到鬢邊。半嶺松風苦說懷。臨流遠聽久徘徊。人間富貴無情物。往歲遊人不復來。</text>
<title>呈洪睡齋 三首</title>,<text>鳳池麟閣皆陳迹。雲嶠煙波亦倦遊。點檢人間兼物外。此生何事欠心頭。門外時時鶴駕多。碧霞深處玉仙家。洞簫吹徹春光好。海上蟠桃滿樹花。紫潭秋月玉蟾蜍。一桁風簾翡翠疏。春日漸長深院靜。惠連詩思右軍書。</text>
<title>遠山</title>,<text>一抺春愁遠復長。雨雲依約覺猶香。茂陵雙碧多輕媚。堪笑文園枉斷腸。</text>
<title>諸郞卷上 二首</title>,<text>花氣濃如百和香。鸎歌燕舞侑歡場。中興盛德元無像。憑仗新詩與畫忙。天上風傳寶唾香。珠飛玉轉幾千場。家家拾得昇平瑞。怕見雷霆下取忙。</text>
<title>元日</title>,<text>白雪餘鄒谷。靑春入庾園。世皆憐薄宦。天亦念衡門。詩鬢驚鸞鏡。忠誠掛獸樽。蟄龍何日解。霖雨隔黎元。</text>
<title>諸郞席上次韻</title>,<text>江湖數載謾爲州。藍袂西垣又滯留。龍尾蛇頭安敢擇。牛溲馬渤幸容收。空濛柳色層城晚。浪籍荷花太液秋。物色惱人人不會。百年宦海苦沈浮。附熱嫌他柳柳州。乘流遇坎信行留。東方閱世身將老。賈誼傷時涕不收。野雀苦肥車下粟。小蟲空咽草間秋。沈吟坐待扶桑曉。海闊天長一色浮。</text>
<title>次韻上洪睡齋</title>,<text>山下朱扉碧澗頭。洞仙應喜羽仙留。錦囊玉軸明窓靜。鼎席槐堂往事悠。雙轂光陰塵裏轉。一萍天地水中浮。有人若學長年藥。從我華胥枕上遊。</text>
<title>呈松廣和尙</title>,<text>白雲栖返舊山堂。幽樹長松演法場。億刹想應蒙雨潤。三韓親得襲蘭芳。古今誰透窓虫紙。名利堪悲海鳥觴。慙愧東華車馬裏。軟紅塵土齒銀章。</text>
<title>上李蒙庵 二首</title>,<text>東閣權知已六年。書生賦命信迍邅。白駒駃驟那能駐。黃鶴衰遲最可憐。袁巷寂寥唯有雪。杜囊羞澁更無錢。蝶魂未省人間事。狂到西垣芍藥邊。三韓勝景說關東。仙跡依然氣像雄。茅店竹村與廢後。春風秋月畫圖中。鏡湖漁唱元非世。楓岳仙趺冷倚空。輦母之官欣得請。不須騎鶴上瀛蓬。</text>
<title>次韻李蒙庵西京懷古 西京。箕子所都。今關西平壤府也。</title>,<text>鏡裡山光菡蓞斜。古人長使後人嗟。始封箕子名空在。遠徏秦人跡轉賖。鳷鵲觀傾松櫟暗。鳳凰臺沒草萊多。時時峽雨飛成雹。歲歲江槎臥放花。觳觫拖春耕野燒。鉤輈隔葉和村笳。隱儒能說紅綾餤。桑女猶傳玉樹歌。城郭鶴身來又去。古今蝸角靜還嘩。興亡衮衮何時盡。欸乃聲中水自波。</text>
<title>送李桂赴鷄林幕 鷄林。新羅所都。今嶺南慶州也。</title>,<text>吾愛同年李翰林。秋濤瑞錦詩千首。十年宦路何遲遲。千里江山一黃綬。君不見鉛刀只一割。銳速不如鈍之久。君有靑萍之劍。龍雀環虹霓。萬丈拍牛斗。天生利用必有時。莫避盤根錯節往試之。</text>
<title>遊金幱窟 窟在通川郡東十二里</title>,<text>鳳凰一去兮丹穴空。上有瓊草千年翠。窟中沖融錦繡色。影動三萬里之弱水。鳳兮鳳兮來何遲。悵望天涯鬢生雪。周公巳遠兮仁義路荒。古木栖鴉蹲落日。</text>
<title>孤雁行</title>,<text>五侯池館春風裡。微波粼粼鴨頭水。闌干十二繡戶深。中有蓬萊三萬里。彷徨杜若 香草 紫鴛鴦。倚拍芙蓉金翡翠。雙飛雙浴復雙栖。綷羽雲衣姿遊戲。綷音倅。會五采也。 君不見十年江海有孤雁。舊侶微茫隔雲漢。顧影低昂時一呼。蘆花索漠風霜晚。似自況</text>
<title>嬾婦引</title>,<text>雲窓霧閣秋夜長。流蘇 雜五采爲同心結。下垂如流然。 寶帳芙蓉香。吳歌楚舞樂未央。玉釵半醉留金張。漢金日磾，張安世子孫皆爲貴族。此言挽留貴族以爲樂。 堂上銀缸虹萬丈。燈彩如虹 堂前畫燭淚千行。珠翠輝光不夜城。月娥羞澁低西廂。誰得知貧家懶婦無襦衣。紡績未成秋雁歸。夜深燈暗無柰何。一寸願分東壁輝。齊貧女徐吾。與隣婦李吾合燭夜績。或謂李曰。徐燭不屬。請無與績。徐曰。一室之中。去一人燭不爲益明。益一人燭不爲益暗。何愛東壁餘光。李遂復與績。○此與前詩孤雁行。同一機軸。</text>
<title>龍喉醉中聞觱篥</title>,<text>江心桃竹肥玉滑。至音中藏無處泄。珠繩耿耿銀宇凄。雕琢春氷揷怨舌。敎坊善平寶畜之。幾向花前月下吹。今朝忽聽龍喉家。始識落梅花楊柳枝。悲音幽散雜怨慕。新翻曲折何無數。引聲忽作鳳將雛。海闊天長兮三山杳杳。轉節更作孤猿呼。巴山楚水兮霜木千株。皓霜滴滴警秋鶴。夢雲悠悠啼夜烏。君不見念奴潛伴諸郞宿。天子呼來旋粧束。飛上九天歌一聲。二十五郞吹管逐。又不見趙家意外制新聲。荒臺老樹何限淸。雲行鳥沒事已往。邯鄲道上春草生。樂極悲來攪散漫。風埃蜀山路▣▣。▣▣情多感易積。使人聽此凋朱顏。何似龍喉富貴時。霧閣紗窓夏日遲。一歌一歌復一歌。欹側綸巾滿酌金屈巵。</text>
<title>金尙書珣所畜山水圖。達全師韻。</title>,<text>千峯半入靑天上。下有長江江水淸。空翠生寒幾千里。颼颼萬壑松風聲。幽人隱見向何處。馱 音陀騎也 着蹇驢江路明。崖崩澗絶望不極。一邊疏雨歸雲黑。歸雲斷處有樓臺。吹徹玉簫紅日側。君不見靑蓮居士謫仙翁。李白 一鶴肯與群鷄同。列岳結軌不點頭。言當時藩鎭聘之者接迹。而白不應也。 物外獨伴東溪公。李白詩。杜陵賢人淸且廉。東溪卜築歲將淹。</text>
<title>次韻和金鈍村四時歐公韻 四首</title>,<text>仲春嘉月長百草。龍吟虎嘯衡茅小。道遙山澤有至樂。儁永之味獨自飽。半陰半晴野花開。若煙非煙山色好。俯綸淵底之游魚。仰弋雲間之逸鳥。西隅倒景雖不住。東嶺望舒生又早。縱心域外詠三皇。不知榮辱焉知老。右春。記張平子。松江叢書不輟草。紙札相壓筐箱小。杞未棘兮菊未莎。肯羡人間擊鮮飽。十角吳牛二頃田。西山朝來一雨好。躬負畚鍤理吾稼。木決騠邊立水鳥。顧渚又復置茶園。茶譜水經推勘早。此中淸風知者誰。涪江漁父紫溪老。右夏。記天隨子。過雨颼颼濕江草。西風萬里蒲帆小。吳中蓴絲美無度。金盤羊酪空多飽。折腰欲營身後名。適意何如眼前好。蒼海深深透網鱗。雲山杳杳投林鳥。華亭鶴唳上蔡鷹。曲突徙薪知不早。可憐黃花五百年。空傳吳兒及楚老。右秋。記張季鷹。王屋山下多仙草。天壇山南雲屋小。景色不與人間同。長松淸泉是素飽。視之人間在火中。心未淸涼有何好。驢耳那得聽黃鶯。午角元能抵翠鳥。赤玉之舃遠遊冠。異境恨不歸來早。他時倘遇崑崙奴。萬水千山訪張老。右冬。記張老。</text>
<title>次鈍村金先生。卽席作。鈍村金相晅也</title>,<text>飛花落絮何草草。地上已多枝上小。雄蜂雌蝶倚輕狂。掠翠栖紅芳意飽。明日安知不風雨。風光爲爾肯長好。荷珠已散幾時。▣。頃刻千山隔飛鳥。故人意欲秉燭遊。此見嗟哉巳不早。陶陶兀兀飮無何。醉鄕淳寂吾將老。</text>
<title>送友人扈駕從軍</title>,<text>鐵騎嘶風淺草碧。陣雲蔽日驚沙白。臂弓珥筆扈君王。盤▣膽氣安邊策。疊鼓催搥劍未血。呑盡陰山一羽檄。功成他日畫麟臺。斗印金符光赫赫。</text>
<title>次韻白侍郞所寄</title>,<text>相思漫漫復漫漫。令人憔悴顏減紅。畫堂銀燭千行淚。夜夜烏啼欲曉風。金鞍駿馬帝城春。舞榭歌臺珠翠中。阿郞遊冶不歸來。歲歲年年羅帳空。</text>
<title>送秋玉蟾曬史海印寺 在星州伽倻山之西陜川郡冶爐縣之北。新羅哀莊王所創。高麗嘗藏歷代實錄于此寺中。令史官乘驛三年一曝焉。本朝移藏于星州。</title>,<text>先生詩格何淸越。霜空萬里亭亭月。氷光浩蕩瀉山河。萬象森羅坐可掇。先生直筆何森嚴。古鏡飛出雙龍奩。是是非非俱自然。懦夫有立頑夫廉。吾聞伽倻山海印寺。儒仙崔子曾遊地。崔致遠自唐東還。同年顧雲作儒仙歌以贈焉。致遠晚年。携家入此寺洞居焉。一朝。早起出戶。莫知所歸。人以謂仙去。 人間風日不能到。寶書玉檢 檢一云牒 如雲委。此中奉使必是神仙曺。三年鶴駕下雲霄。多君今年得此行。秋光遠與人爭淸。靑山落照永嘉 今安東 路。紅樹澄江晉陽城。翩翩馹騎如輕鴻。快於身馭泠然風。遙知三韓二十三代之實錄。一一掀攬雲山中。歸來馬上無一事。採風應作南征記。臥閤豈無賢刺史。汲黯爲淮陽太守。閉閤臥理。 灌園豈無隱君子。高士傳。楚陳仲子聘爲相。妻曰。結駟連騎。所安不過容膝。食方丈於前。所甘不過一肉。夫妻乃逃。爲人灌園。 潁川大姓孰豪橫。巴徼窮民誰悲硬。碧鷄金馬 漢宣聞蜀有碧雞金馬神。令王褒持節往求焉。 騁何嶺。朱草醴泉發何境。山碑海碣訪古奇。野諺州箴推隱微。大書特書不一書。袖中卷得湖南歸。南人南人好看客。皇華雖多無此客。埋輪 張綱 露冕 郭賀 盡兒戲。此客褒誅華衮雜鈇銊。</text>
<title>琠司空遊樂浪行</title>,<text>樂浪古新羅。千峯競秀湖光碧。至今山崖與水曲。髣髴神仙舊遊跡。太原公孫眞天仙。簪履合還如雲煙。車如流水馬如龍。玉勒金鞍七寶鞭。何限樓臺願暫駐。無邊花柳待一顧。香風散漫幾千里。墮珥遺簪紛可掃。翠蕤金節照海明。鳳笙龍管雜波聲。三山堂前▣步耳。爲此三千之徒不肯行。君不見舊時永郞遊此地。來往風流亦如此。永郞重來知者誰。萬古靑天明月是。</text>
<title>塞上曲</title>,<text>臂弓腰箭邊城兒。紫髥若戟形魁奇。手提金勒呼鷹出。山盡沙平天漠涯。紅旆翻風影凌亂。金鱗眩日光參差。疊鼓聲微朔雲冷。黃楡葉落胡風吹。牧羊蘇武十年恨。降虜將軍千里思。月黑煙沈古壘虛。舊鬼聲殘新鬼悲。</text>
<title>秋部金珣家。得岳字。</title>,<text>主人富貴花滿堂。春風醉札多新作。不愛紅裙愛詞客。鳳管龍絲束高閣。君不見花開風雨夕。頃刻亂紅流錯落。主人爲擲千黃金。添酒挑燈辦行樂。坐賓皆自三山來。門外轡銜天外鶴。五色仙毫千里春。飮酒賦詩殊不惡。羽觴無數眼花落。夜雨珊珊滿西岳。</text>
<title>附東萊雜詩 雪谷東萊雜詩十首中此一篇。乃憶洪崖先生而作。</title>,<text>當日洪平甫。波瀾起筆端。高才不遇世。晚歲此爲官。憔悴身仍病。吟哦興未闌。壁間無一字。豈爲和詩難。雪谷 公姓鄭名誧字仲孚。號雪谷。瑎之子也。忠惠王時。以司諫大夫裭職家居。或譖誧將走上國。夾輔太弟。遂貶蔚州。在謫中吟嘯自若。慨然有遊宦上國意。常曰。大丈夫安能鬱鬱一隅耶。後遊燕都。丞相別哥不花一見大愛之。未幾卒。</text>
<title>敬次雪谷鄭先生韻</title>,<text>經綸蘊腹裡。詞藻動毫端。落拓辭宣室。飄零滯縣官。大名垂竹帛。餘慶照門闌。感念當年事。深慙繼述難。諱侃。字平甫。洪崖其號。乃余十代祖也。用文雅顯於麗季。官至都僉議舍人。以言事左降。易簀于東萊縣。所著洪崖集行於世。雪谷鄭先生誧。於公友也。後歷東萊。作五言近體。以寓山陽之感。蓋傷公之不遇也。詩載東文選。今不肖賴祖先餘慶。往年忝竊壯元科。出守興海。興之距東萊密邇。竊擬一往以訪先世遺蹟。而恨無以獲其便。幸因簿書期會。得抵東萊。則宿願始諧。而感涕已潸然矣。仍從府伯談間。遂及先世事。且誦雪谷詩。府伯卽金士精令公也。爲余慨然曰。異哉。子之涉弊府誠非偶然。恐不可無一語以揚子先世之光者。請竝與雪谷詩揭壁間。吾亦不敢不續貂也。余旣俯仰思舊。悲感不已。而又念主人公之厚意。不量其蕪拙。謹步雪谷原韻。而略敍顚末以識云。天啓紀元之四年季夏上浣。通政大夫行興海郡守豐山洪靌。</text>
<title>次洪使君韻。</title>,<text>緬想洪崖老。當年取友端。銅章守海邑。玉陛輟仙官。雪谷曾題壁。雲孫更倚闌。鸞膠無處得。方覺續絃難。天啓甲子季夏。通政大夫行東萊府使金緻。</text>
<title>次雪谷弔洪崖。爲洪興海作。</title>,<text>芳菲傷歲晏。淪謫海雲端。郢路哀重阻。湘潭寄一官。龍蛇驚鵩舍。詞翰弔烏闌。斟酌山陽恨。應知忍淚難。天啓乙丑上春。通政大夫守慶尙道觀察使兼巡察使觀海李敏求。</text>
<title>次韻</title>,<text>同調憶前輩。長嘯倚天端。雅望洪崖老。一麾江海官。百年遺躅地。今日宦情闌。衮衮雲仍在。方知種德難。通政大夫行東萊府使洪得一。</text>
<title>用壁上韻。爲嶺伯洪景望令丈作。</title>,<text>聽說崖翁事。乾愁動百端。萊山邑宰日。麗代舍人官。舊蹟空題壁。孤吟獨凭闌應知無一字。要待子雲難。崇禎己巳孟夏上旬。宣慰使議政府舍人鄭弘溟。</text>
<title>感念先祖洪崖事蹟。仍次雪谷韻。</title>,<text>退食收封事。詩成錦繡端。高標迥拔俗。小邑謾爲官。簡冊名猶著。雲仍慶未闌。淸篇有知己。郢曲和皆難。嘉善大夫慶尙道觀察使兼巡察使洪霶。</text>
<title>次雪谷韻</title>,<text>歎息思遺直。悠悠意萬端。遠投萊作宰。曾以諫爲官。一病緣憂國。三年獨倚闌。楚魂招不得。行路古猶難。鷄林後人昌原府使朴弘美</text>
