<title>葛蘿山 十歲作</title>,<text>昔聞葛蘿山。今上葛蘿好。他山雖云高。皆在葛蘿下。癸卯春。伯兄與洞中儕友遊葛蘿山。有唱酬諸作。仍命余輩作詩。余時學綴句語。率口而成曰云云。南丈宇英見之。贊詡不容口曰遠到之器也。至今思之。歷歷若前日事。而伯兄南丈皆已下世。自顧志業無所成就。滅裂如此。無以副當日鑑賞之勤。吁可悲而可媿也。丙午閏月初五日。偶感而書之。</text>
<title>伏次外王父密菴先生見贈韻 戊申</title>,<text>余年志于學。慕古如飢渴。嘐嘐媿無成。駑鈍猶欲竭。彼哉名利子。營營復何求。吾聞求放心。敬外無他猷。聖人亦我類。只在明明德。無疑處起疑。苦心勤玩索。考亭垂炯誨。丁寧戒勿忙。欽哉提耳敎。白首毋相忘。附原韻[密菴]汝欲何所聞。從我如飢渴。適我困沈痾。未能兩端竭。學問亦無他。只在放心求。眞知與實踐。千聖同玆猷。汝今志學年。偶來誦明德。要當味無味。日夕勤玩索。內外有輕重。發軔戒太忙。臨別贈一言。歸去毋相忘。</text>
<title>己酉夏。酉谷權士安兄弟從我外王父于錦水之陽。以請益問疑難爲事。此古人之義也。近方諸年少。聞風而來會者又若而人。相與講濂洛關閩羣聖賢書。磨礱探討。究極無餘。如有一毫有晦于心。必相與討論卞駁之不遺。其別也以小冊列書姓名年甲。旣又各次王父韻。成一小卷。苟在編者咸可覩也。嗟乎。吾儕以文會。以道相切磋。其日夜之所講明。心肝之相期許。實非酒食遊戲。詡詡強笑語以恣娛者比。豈不休哉。恨余以事徑還。不得終其樂。而矯首東望。邈不可得。遂追步其韻。以寓相思之懷。</title>,<text>吾儒問學貴存心。不在玄冥與高深。聞說河南重指掌。願從主一細推尋。萬化原頭只此心。介然天高又淵深。如今得佩弦韋戒。分付靈臺好好尋。</text>
<title>我生 乙卯</title>,<text>我生一何晩。我志一何癡。世人多聰明。隨事饒才思。我質最魯莽。觸處成鈍遲。世人天資好。不學事合宜。我氣最麤粗。轉手生瘡痍。世事苦縛身。科聲且逼肌。追惟平生事。寢驚夢歎咨。往者今已矣。來者尙可追。今年入京都。隨衆觀國儀。君子與小人。射利競銖錙。顧此山野姿。骯髒不偕時。歸來日靜處。幸有一斑窺。料理古人書。庶可補前虧。行矣戒關梁。出門愼所之。春融義理妙。冰渙利欲私。求速適多害。忍飢事可爲。但恐志不立。中途或遷移。書玆聊自警。歲寒以爲期。</text>
<title>春日獨遊遁巖 用晦菴豁然亭韻○巖在一善桃開之上。長江白沙。平鋪十里。遁翁父子棲息之所。</title>,<text>深山午寂寥。打坐松下石。江湖杳煙雨。宇宙乍近窄。主人何處去。古書頹半壁。林薄日茂密。遐想在宿昔。生平外慕意。怳若一朝失。從知一遁字。非添外義得。靑山日高遠。流水日深碧。何有復何求。隴上雲白白。</text>
<title>十月到遁巖</title>,<text>乾坤欲雨雪。客子乍登臨。野闊心俱遠。江流意轉深。風埃渾世路。安樂在山林。石坳多幽竹。相期歲晩心。</text>
<title>牕外梅。二月尙未開。人多有嘲之者。余亦不能爲梅兄謀。次東坡韻。且解且諷之。要與家兄助勢。丁巳</title>,<text>山梅移來湖上村。二月春風未返魂。苦節未應隨世變。芳心只緣厭塵昏。乃令僮僕移松菊。並作風霜節友園。知君標格不尋常。肯與輿臺爭春溫。向來疎英輕鬭雪。如今等閒送燠暾。我家春來無長物。幸有一渠當山門。黃昏佳約久差池。繞樹三歎賦空言。何時花開月仍好。重攜故人傾罍樽。</text>
<title>二月二十一日。梅花盛開。復用前韻呈家兄。</title>,<text>山人病餘端居村。春風日日惱詩魂。天敎甘霈滿一犂。洗盡人間塵翳昏。枝間忽見花鳥使。月落參橫來荒園。歸來寂寞誰知己。邂逅千載一笑溫。淸豔好藏月黃昏。暗香更期朝旭暾。芳心淡泊空自持。幽光鎭日掩疎門。極知形容渠不得。多情未忍無一言。我酒方熟我詩成。故人且來傾我樽。</text>
<title>三角山 用水調歌頭體○庚申下第。在衿川鋤里。三角山來龍局勢在眼底。</title>,<text>歲暮天風寒。三角望依俙。自覺經濟無手。世路又漸非。北望天門萬重。南瞻白雲孤飛。此心已先歸。何似尹先生。悠然謝場圍。尹先生早辨內外輕重。河南門下摳衣。一善養親闈。心法一箇收斂。事業六經精微。魯者惟庶幾。是則報君親。何必素心違。</text>
<title>遊金烏山詩 幷序</title>,<text>金烏傑然。爲南國名山。又得吉先生爲之重焉。夫金剛，俗離，太白之勝。固已甲吾東而聞天下。然未必得異人而憑之以發其奇崛崒嵂夷曠幽眇之音。人與山相得。互以爲重。如玆山者。又豈非山水中之幸邪。壬戌五月。約與同志者遊。或有戶之者曰玆山於春花秋葉宜。於霽月納凉宜。今春已晩。淫雨霏微。非其時也。余應之曰吾輩觀山。非直爲景物役也。何必以花月爲哉。且也晦翁之遊雲谷也。通身霑濕。因透西銘之旨。又於上嵐之日。有適値煙雨。尤快心目之語。今日雨。卻是天公會事發也。遂決意上山。雲煙乍合。山嶽移動。眞天下之奇觀也。行到東陽。阻雨中滯。遂書名于一小冊。諸君又要余題一言。嗟乎。玆山之與天地日月相爲終始者。以其有實也。今吾輩之遊乎此者。盍相與勉力於斯。崇深如是山。特立如是山。其靜也巍然爲東南數十州之鎭。其用也屹然爲一國萬里之保障。向所謂得人以爲重者。豈非淺之爲知山。而人與山相得。又豈有古今先後之間哉。若夫湖山朝暮之景。覽者當自得之。乾坤施手處。亭毒豈無情。煙起知高閣。峯回失去程。晴臨野外水。暮入霧中城。會事天公雨。光華造次生。右登山形勝如今說善州。金烏又是最奇遊。雄盤百里撑持力。齊入孤雲氣像悠。山外忽明長短浦。牕間默數往來舟。論懷更有同心子。日暮旋登制勝樓。右東陽菴小憇仙子碁殘留不去。巖間化作白頭翁。長時揖讓緣何事。三代威儀宛此中。巖上有棊局。俗傳仙人枰也。石皆如人揖讓狀。右巖石步陟最高頂。巖上有古松。昂藏只數尺。飽喫萬里風。幾年戰霜雪。寸心金石通。春來雨露滋。萬樹鬱蔥瓏。繁華人所尙。苦淡誰意中。秋風一夕至。紛紛葉落空。餘子何足道。獨辦後凋功。右巖上松共君三日夜。寓此萬里目。塵埃隔幾許。宇宙看一局。微逕去忽迷。奇巖到處觸。長風捲氛翳。浩浩來撼木。昔人不可見。白雲但空谷。吉先生遺墟在山下。叢竹翳然。 欸乃一聲中。回頭山水綠。右將下山用古詩韻下山要覓心。上山要快目。風流日夜玆。山河古今局。平生四方志。寓此增感觸。歸來掩門臥。且長牛山木。明當分袂去。今日宿空谷。後時正何時。丹楓與嫰綠。右下山</text>
<title>仙遊亭次藥峯先生韻 亭乃淸溪金公所搆也。庭畔有老檜千尺。云是鶴老手植也。甲子八月十六日。陪家嚴二堂叔第三兄及余步從之。自松石泗濱泝洄而上。處處奇勝。仙遊亭又一山最幽勝處。權逋軒德秀，柳參議升鉉。川上老少會者三十餘人。各次板上韻。</title>,<text>誰結仙廬一壑幽。佳期來趁菊花秋。水環山外盤旋勢。巖帶風煙寂寞愁。杉檜至今猶古色。鳳凰何處只丹丘。此行擬盡江湖趣。三日追陪杖屨遊。</text>
<title>臨別。老少餞送于白雲亭。權逋軒丈口占一絶。走次。</title>,<text>入山不覺樂。出山抱離憂。得隴猶望蜀。復上白雲樓。余不能詩。而頗識詩家平淡之體。欲極意學之而終不能成。其僅得於一二言句之間者。乃適所以不平淡也。恒切病之。輒以程夫子學詩害道之語。爲自繞之計。以故朋友酬唱。幷絶不爲。近乃思得一格。與其極意於詩而求其平淡。曷若從事於心性之間。詩雖不澹。而不害其爲平淡人乎。若然則日用咳唾皆可詩也。又何暇論其工拙哉。乙丑春謾書。</text>
<title>上龜潭訪權上舍 緻。贈我以精進二字。其意蓋以我於科業等事。每占退懦一邊故也。仍思吾病不徒於科業爲然。百事皆被此一退字乖了。不可以不識。吟一絶呈權丈案下。</title>,<text>年年宿債負如山。道士一間僧半間。用朱子爲僧不成。做道不成之語。 頂上一針精進語。許公他日驗眉顔。</text>
<title>夢拜晦翁</title>,<text>生晩乾坤慷慨深。典刑長對卷中尋。偶然感發前宵夢。那得西林萬古心。</text>
<title>輓權丈 后準○代大人作</title>,<text>我識夫公弱冠初。中間貽阻五十年。幸因賢子來相過。想像典刑卻喟然。我曾有意周王遊。早晩約公同聯翩。看人看鶴又看山。何用腰貫十萬錢。如何今年運氣非。故人消息隔重泉。遲留那復覩好事。公今好作白雲仙。</text>
<title>丁卯重陽日。有故不赴大山之會。次會中韻卻寄。</title>,<text>年華向晼晩。心事付深盃。不有親朋會。那能意緖開。高山勞仰止。流水幾停回。消息係歸鴈。西風吹轉來。會於前山。望見益可恨也。故二聯云云。空山獨酌罷。遠餉羅浮盃。意態楓猶淡。精神菊半開。一年光景好。千古風流回。江月漸看巨。重攜詩酒來。九日之會。分外奇特。領讀來詩。疊成再奇。不知李白，孟嘉果如何也。異日者。或可以龍山大山伯仲稱乎。吾輩不可不重自勉也。新詩重孤辱索。敢此和呈。佇竢斤斸。</text>
<title>戊辰之正月十五日。訪趙命天 性道 於召羅山中。李平仲 重光，趙聖與 進道 四五人來會。相與講心經。未畢而罷。臨別次南軒韻以贈。</title>,<text>邂逅諸君子。讀書松桂中。溪流添好意。月白證新功。妙處無言語。存時詎寂空。慇懃相別意。歲晏此心同。</text>
<title>次李平仲韻</title>,<text>君有世外味。我帶塵中顔。仙凡從此遠。怊悵更登山。</text>
<title>庚午九月九日。冠童會于石峴設文藝。用杜牧之韻。與會中共賦。</title>,<text>秋郊雨宿葉初飛。理屐攜朋上翠微。佳節年年如約到。黃花點點滿頭歸。風流不用龍山帽。勝事何悲齊景暉。今夜不分未可去。何嫌夕露濕我衣。</text>
<title>輓金章仲 光翰○辛未</title>,<text>嗟嗟吾章仲。將以遠大期。賦質元粹美。磨光藉友師。聲利人爭豔。雋永子所知。憶昨潭湖上。幾度相追隨。一編書在手。從容辨銖錙。亹亹可觀心。藹藹且驗眉。相逢每披襟。乍別輒離思。芝蘭本難植。風雨未秋萎。落落意中人。去去日孤危。適來龜潭日。聞君入地時。追惟事已非。宛然人在玆。定知九原下。纍然孃衣持。西風和淚寫。聊塞地中悲。</text>
<title>昨冬兄弟爲紅疹所逐。寓在深峽。約共賦梅花成三疊。余先病臥。家兄繼痛。尋有瘞夭之慘。無意於詩。尋以事入關東之桃源 旌善號。累朔而返。則家兄以薄宦入京都。所謂三疊詠在舊篋。諷詠之餘。如見其人焉。遂追步以竢他日相對一粲。癸酉</title>,<text>春雨霏微百梅村。夜坐招招枝上魂。歸來不見脩竹伴。邂逅梅兄期黃昏。雪裏調羹敢辭勞。偶傍山林處士園。紛紛餘子豈足道。澤畔恨失一笑溫。芳心不用蚡蝶媒。絶豔自持迎朝暾。往者已矣來者聞。蘇仙考亭幽貞門。東坡，朱子，退陶皆有三疊詩。 家兄託契我忘年。年年輸了肝鬲言。素衣無恙風塵裏。異日共傾月中樽。</text>
<title>旌善風巖亭。揭牧隱先祖亭字韻。三復吟玩之餘。伏次其韻。以寓永慕之誠。</title>,<text>聞名在少日。垂老入空靑。流水千年邑。風巖此日亭。詩章空膾炙。草木尙香馨。俛仰古今感。心神似醉醒。</text>
<title>磵坐與家兄聯句</title>,<text>磵步弄泉幽。石憇憐樹靜 景文。洄洄澗中響。疎疎林外影 休文。窈爾幾重深。澄然一道冷 景文。水石無竆年。昏夢朅來惺 休文。涓涓石罅露。隱隱巖際打 景文。歸去波濤闊。出處愚智倂 休文。聲潺乍喧靜。影落間欹整 景文。寒如古鏡凈。赴若疾電猛 休文。果育誰能以。潔白渠自秉 景文。孟瀾觀有術。湯盤工宜省 休文。休贈自怡雲。寧惻不食井 景文。蒼厓古今立。泉流晝夜永 休文。塵思洗欲無。妙處澹已領 景文。造物經營意。吾輩寤寐耿 休文。可人意中至。一遊分外幸 景文。薖軸他時計。猿鶴與狎頸 休文。</text>
<title>自警</title>,<text>忿慾在一身。有損不可益。汙澤遠蹤跡。燎原早滅撲。斯須不能忍。禍忽天壤易。心和氣自平。性淡情隨泊。</text>
<title>步沈隱侯詩。奉呈洪表叔 箕一。</title>,<text>年華方冉冉。邂逅愜幽期。相看素髮垂。各說少年時。離別在須臾。樽酒若爲持。江湖諳歸路。魂夢慰相思。</text>
<title>宿東都</title>,<text>掇辦南遊壯。風雨重陽日。浮雲問往事。流水有故實。首夏曾經過。十未得二一。今來始遍歷。雄盤無儔匹。山川旣周闊。人物朴而質。於焉壽國脈。千年王氣郅。霸氣何時歇。遺風日以失。萬事儘紛綸。一心可恢豁。此道誰分付。空言聊自述。</text>
<title>東都道中</title>,<text>宿約今諧意。新羅古國來。雲盤天遠大。野闊月徘徊。往事憑誰問。閒花傍石臺。前江嗚咽水。日夜去無回。</text>
<title>盤龜</title>,<text>玆遊已宿計。不謂今得之。入山稍覺異。登臨殊愕眙。一水當中流。蒼厓兩岸垂。高者忽萬仞。下者如盤碁。萬仞氣像好。盤碁意思夷。中有圃翁臺。翁來正何時。玉山接壤武。杖屨數躕踟。又聞寒岡老。於玆來棲遲。山水亦多幸。賞遇三宗師。鳳凰何處去。流峙古今玆。我懷在古昔。我佩誰能持。</text>
<title>雨中暫登雙碧樓。懷權江左 萬。</title>,<text>風雨蕭蕭雙碧樓。故人於此幾番遊。波光竹色渾依舊。雙鳥何時到中州。</text>
<title>東萊府</title>,<text>經行幾十日。今焉宿萊府。東來一都會。民物頗富膴。風光勞應接。山川更媚嫵。憶昨執徐變。寢驚夢瞿瞿。宋公辦一命。百載猶髮豎。書生易爲感。俛仰增悵憮。時平慮當遠。綢繆孰敢侮。</text>
<title>釜山</title>,<text>釜山當海口。波濤與天通。絶影大洋外。沒雲杳靄中。雨露霑殊俗。耕桑奏歲功。交隣事至重。邊備莫疎空。</text>
<title>饗倭</title>,<text>聞名已可怪。見形不覺笑。笑之固不可。道理不可詔。正倭具冠襪。餘卒但腰繚。髡頭三之二。餘髮以蠟膠。聲噪自喉舌。氣峭易驚叫。居寢無溫突。人佩二長鞘。飮食極均平。分排無劫勡。我卒不如渠。指手被嘲誚。有酒釀木筒。飮多不醉趒。其才極巧妙。其心柰不肖。天於此㨾人。賦性豈偏少。願與渠大人。從容細理料。</text>
<title>靑山族叔 夏發 滯雨留數日。相與共次牧隱先祖示子孫篇。</title>,<text>先祖當年業。傳家只白淸。君親移一孝。仗之以寸誠。風花有題品。冰月尙神精。未覺功名好。惟知道義榮。鼎鼎百年晩。耿耿寸心明。浮世易爲感。撫躳惜殘生。臨履寄餘命。中和養偏情。書罷一喟爾。聊以當座銘。</text>
<title>次靑山叔韻</title>,<text>長時無語對靑山。邂逅春風一洗顔。平生最愛希文志。百世看如一氣間。范文正公日以先祖視之。吳中宗族無親疎也。先祖當年對碧山。新詩題罷輒歡顔。功名富貴渾如夢。惟有淸風滿世間。</text>
<title>臨別次三兄韻。奉贐靑山叔。</title>,<text>千里征鞍獨啓時。他年幾惹夢中思。定知歸去靑山路。回首頻題憶別詩。童習無成潦倒時。金丹已晩歲寒思。慇懃付與頂門針。他日雲間題數詩。以余有積聚之病。敎以參同修煉之法。故借用劉安雞犬事。</text>
<title>花山酒店。次沈隱侯詩奉別靑山叔。</title>,<text>一年兩度會。牢落非前期。歲月空晼晩。忽此霜露時。幽幽靑山遠。冷冷流水持。行矣好歸去。我亦從遁思。</text>
<title>甲戌九月二十三日在龜山。夢侍先人。承遠色之誨。覺來依然。抆淚以識之。</title>,<text>嚴顔一隔幾光陰。法語丁寧頂上針。忘日每多思日少。誓將身世付臨深。</text>
<title>題甘洞幽居</title>,<text>主人悅於甘。可以語夫白。甘白外物耳。忠信可禮學。主人宅於甘。可以語稼穡。學禮又學農。聖門未爲斥。我佩日以華。我土日以拓。興來每獨往。廵山理白石。於焉翫其光。卒歲聊盤薄。懷公設醴意。一言歌不告。</text>
<title>次李陽甫 元靖 三勝堂韻 愚勝於智。拙勝於巧。懶勝於勤。</title>,<text>三勝題楣莫太奇。微同老氏保嬰兒。玄玄獨守無名地。默默惟存抱一時。城市不妨華胥夢。悲懽難上邵翁眉。請君更進竿頭步。遇事當仁不讓師。</text>
<title>望閑山島有感 戊寅</title>,<text>策馬上高嶺。四望空躕躇。閑山一以眺。忠魂疑有無。長城今安在。俯仰增慨吁。</text>
<title>輓李丈 起三</title>,<text>孔子稱善人。吾不得而見。今之去聖世。澆澆幾萬變。人多離本眞。事易趨浮淺。夫公古之人。庶幾孔聖善。持身事眞率。接物以周徧。玄酒尊西淨。揚休大冬晛。中心一以罄。外貌實符現。七十有四年。表裏無可選。我生亦多幸。密邇同一縣。每登君子堂。獨拜龐公燕。舊誼已膠漆。新情更繾綣。荏苒百年內。人事幾遷轉。公胤非俗士。嘐嘐理黃卷。遊公父子間。或者化余狷。我遷山之南。公乘屋上電。長德今安在。寤寐思儀面。嗟嗟更何之。題輓哀淚濺。</text>
<title>輓梅山鄭參議 重器</title>,<text>夫子嶺之秀。身兼三達尊。淵源自湖柏。師友逮篪塤。義理由天畀。功名那足論。未施醫國手。空賦愛君言。調古寡酬唱。蘭幽貴谷園。醇醪味尙淡。陽煦氣全溫。平地神仙在。山林宰相存。意中書秩秩。吟外水源源。經禮待編錄。箚疑剔猥繁。憂時髮已短。戀學心猶敦。鶴去遼天遠。龍亡山鬼喧。南州値否運。鳴谷繼招魂。小子于何賴。薤歌淚寢門。</text>
<title>國朝松巖李公 魯 嘗除正言。未及拜旋駁遞。公有詩曰有石在路傍。行者見謂奇。將移花砌上。或言磊不宜。石本無心者。休勞歌是非。家兄適拜正言。未下而旋遞。偶思是詩。追步寄懷。他日可轉凂几下也。在龜山時</title>,<text>有石在林藪。無心光自奇。廈礎旣不要。花砌又不宜。不妨金爲友。歲寒論是非。</text>
<title>輓金仲協 載應</title>,<text>古道漂零今幾年。公尋遺緖獨超然。心期在遠貧猶樂。山水方深詩已先。歲晏空悲餘白髮。身閒卻喜養丹田。那堪石室追隨約。已矣今朝墮暮煙。</text>
<title>金直甫 宗敬，李景顔 憲愚 四五人。陪家兄講學孤雲寺有詩。余有故未參。次韻以寄懷。己卯</title>,<text>歲暮空山霜雪深。閒中且學整衣襟。回頭忽覺知非晩。四十年前枉了心。關鎖重重深復深。靈源妙處在端襟。千秋不恨吾生晩。明月寒潭證此心。</text>
<title>遊聾淵</title>,<text>一道澄江萬疊山。古人逃世此中間。客來相視無言語。午睡初醒春意聞。</text>
<title>仁智石 在聾淵下</title>,<text>講問仁智名。今來仁智石。得意已忘言。水流山更碧。</text>
<title>偶吟書懷</title>,<text>身將隱矣復奚名。料理犂鋤手又生。蒼壁幾重看益好。白鷗萬里約初成。光陰袞袞心期晩。世事悠悠霜鬢明。卻悔壯年虛擲了。便從今日下工程。</text>
<title>遊玉蓮寺。和再從弟孟休 顯靖 昆季。</title>,<text>久知厭市里。偶復入山林。客袂春風滿。僧牕夜雨深。山空留古色。泉活證人心。宿債擬酬盡。莫言世故侵。</text>
<title>輓李仁仲 萬宏</title>,<text>不接芝眉已十霜。倦遊才返又云亡。嶷然談笑無葷血。脫爾才思邁俗常。南土百年還是客。鴒原八耋忽分行。城東自此蕭條甚。衰老臨風涕自滂。</text>
<title>龜潭歸路。次柳時潤 灃 口占。</title>,<text>一山嫰葉裏。五月滄江深。啼罷黃鸝去。付與萬古心。</text>
<title>中夜無寐。拓牕翫月。</title>,<text>孤懷映月入夜明。物我全消一氣平。底事古人獨起坐。擁衾時復到三更。</text>
<title>大山下梅花盛開。三兄詠梅今如此尙無詩之句。同登小臺。用退陶先生梅花帖韻共賦。辛巳</title>,<text>寂寞掩柴關。幽懷空自淡。徘徊迷所適。梅仙肯招三。東君亦解事。不用蚡蝶探。耿耿參橫昏。依依玉貌澹。綽約倚荒園。藏豔香自濫。百花頭上綻。排寒筋骨擔。扶持正神功。一白洗塵暗。脈脈整冠佩。不敢狎窺瞰。</text>
<title>三月二十六日。與申子長 體仁 步遊玉蓮寺。</title>,<text>看水看山不厭深。一回深處一回心。此行豈憶蔬荀味。爲有幽期在藪林。山中蔬荀正肥。約共一飽故及之。</text>
<title>次子長韻</title>,<text>雲山阻隔已多年。邂逅良朋賞石泉。小雨霏霏催客至。微風浩浩借詩便。精神遠岸千株樹。意態前簷一道川。仙境不宜塵語著。強顔把筆續殘篇。荀蕨春山好。雨餘長幾芽。提攜出市里。意思已煙霞。澗底源源水。巖阿續續花。幽懷爲盡洗。山日坐忘斜。仙菴指點外。隱隱入雲深。是處多佳景。幾人能會心。庭花露下落。林影月中尋。至理源源在。於焉灑我襟。</text>
<title>夏日家兄。次外王父韻見寄。卻次呈。</title>,<text>推移到夏節。休筇門掩晝。擬遊甘甜鄕。閒臥北牕牖。千載誰會心。一回空搔首。白雲度靑天。黃鸝囀翠柳。抱膝一喟爾。聊寄菴中舊。</text>
<title>眞寶柏湖臺。存齋先生遊賞處也。內再從兄猷遠欽夫氏作亭其上。與近處士子讀書其中。仍題詩求和。</title>,<text>蕭蕭一屋枕溪頭。杖屨當年此少留。翠嶂已稽天下士。誰人解識東家丘。雲歸壠上堪怡悅。魚樂濠間肯餌鉤。風景蒼蒼書滿壁。何時獨泝剡中舟。</text>
<title>文巖 洪木齋與存齋約卜築。未就而二老皆歿。遺址尙存。</title>,<text>不孤隣有德。今日只荒臺。隔水餘村落。傍山長蘚苔。高風足俛仰。勝事尙傳來。可耐吾生晩。論文阻席隈。</text>
<title>五月十五日。與柳時潤遊龜潭共賦。</title>,<text>晩謝風埃計轉幽。攜朋物外辦奇遊。春深花影侵書幌。野外灘聲到遠樓。夕照高低兩岸樹。暮煙濃淡一沙洲。紛紛世事無多管。今日吾儕已白頭。最愛玆遊樂。春山寂寂空。衣霑梅子雨。面襲楝花風。高枕灘聲裏。開門樹影中。良朋一夜話。勝讀十年工。</text>
<title>陪兩兄步遊玉蓮寺。道中用古詩韻。</title>,<text>出門何所之。行行穿藪林。澗鳥如有待。芳草已許深。遙遙前路永。悠悠獨會心。身世兩俱忘。都付滄浪吟。</text>
<title>余以事留麻洞。送二兄歸家。又用前韻。</title>,<text>昨日同攜手。今夜獨投林。望望行袂遠。悠悠別意深。遙知今夜月。分照兩地心。明朝且歸去。一堂相和吟。</text>
<title>又作七言</title>,<text>早知世間無一事。惟有一樂在山林。當時意氣亦不淺。如今白髮已許深。古人遐哉不可見。空餘秋月一片心。片心做出許多事。莫作尋常等閒吟。</text>
<title>伏次堂叔 晟和 農隱堂韻</title>,<text>山翁康濟亦風流。何必區區鶴上州。儲罄甁罍任婦手。淺深耕耨聽奴謀。荀蔬易辦經營少。俯仰無求意思休。由儉入奢尤可怕。世人於此少回頭。朱子日俯仰於人。敗人意思。</text>
<title>孤雲寺和孟休韻</title>,<text>雲閣來登午睡餘。飄飄身世入空虛。靑山舊面元無改。流水新聲別是初。昔日少僧皆老醜。向來寸木已扶疎。若能盡洗塵寰累。歲月頭邊任自如。</text>
<title>今年恰滿五十。默計平生。尤悔山積。輒以一律。自責且自警。癸未</title>,<text>屈指光陰已五十。方知四十九年非。人心流處天機淺。偏性揉時道力微。視聽尙多閒走作。心神每患或淪飛。縱云未學今將智。一念分明善惡幾。</text>
<title>乙酉仲秋。與金退甫 樂行 諸人。遊雲洞。</title>,<text>山益深深水益幽。道根猶淺白渾頭。厭看世態雲俱變。獨愛風流客共遊。鳥語澗鳴底心性。花開葉落自春秋。靑山萬古儀刑在。媚獨何須不雨愁。</text>
<title>次丹山書院改摹牧隱先祖影幀韻</title>,<text>儀刑長對卷中尋。毛頰誰添壁上臨。眉帶希文天下志。胷藏彭澤歲寒心。孤臣故國多危涕。萬事苔磯易夕陰。更有丹靑難盡處。先生曾賦猗蘭琴。</text>
<title>乙酉十二月二十一日夜。夢拜叔程子。見其每事不放過。請曰先生年已高矣。盍亦少寬。先生曰晩而聞道。未死之前。庶幾了此大事。不得以少寬也。覺而思之。殆先生陰誘其衷而施頂針邪。追成一絶以自警。</title>,<text>聰明已自非昔時。心事猶多滯鄙卑。昨夢依俙猶在目。一生虛負媿先師。</text>
<title>別金聖文 光憲 之多仁 丙戌</title>,<text>我家山之南。君家山之北。尙嫌一岑遠。未易竆昕夕。如何老將至。自貽長離隔。平生丈夫淚。臨風爲君落。行矣子勉之。仁里智所擇。仁智交際間。萬化所機軸。爾征我日邁。無異合堂席。</text>
<title>輓金退甫 丁亥</title>,<text>夫公古人徒。適來於今時。羣陰方贔屭。陽煦忽地垂。百卉爭暄姸。寒梅標格奇。天理自體貼。淵流藉父師。質行傾齊魯。忠信可蠻夷。溫溫見心肝。藹藹驗睫眉。憶昨蒼黃日。能令吏卒咨。歸來八年餘。不承妻子嬉。波浪何時平。菽水聊悅怡。惟將好資地。獨向簡編孜。德高人自醉。身修命還畸。平生獨苦心。後人知不知。深谷歲晼晩。幽蘭空自萎。昨歲南寺會。刊補辨所疑。微言待折衷。妙旨謹差釐。玆書垂完潔。人事遽全虧。山南運氣歇。出門靡所之。錦緖誰料理。霽編誰述治。無人問慟乎。和淚綴短辭。</text>
<title>輓金扶仲 正漢</title>,<text>川流方浩渺。檣折又亡壺。約處心逾奉。喧中守若愚。文章存步武。詩禮謹錙銖。爲惡無從淚。何緣尊束芻。吾儕方倚重。斯道一何竆。脩竹山南盡。良騶冀北空。精神臨化見。心事太虛通。漠漠從誰詰。天高鬼不公。</text>
<title>同家兄與李子明 級 宿高山亭。次軸中韻。</title>,<text>近處無山占小坡。面前蒼壁意中波。秋深紅樹映山路。日暮白煙生草家。牛背夕陽何處笛。枕邊歸鴈故人歌。閉門歲晩無塵事。風滿前溪月滿沙。頹然高臥小山坡。流水回環自在波。十里泉林歸境界。一江煙月屬身家。浮雲欲起成孤望。白鳥方眠且輟歌。雪裏敢言調鼎事。斜陽緩步下平沙。風流非是效東坡。月小山高灩灩波。隴上自怡雲與友。巖間惟伴鶻爲家。幾年慳祕成埋沒。今日盤旋入嘯歌。但得年年此靜坐。不妨山外饒風沙。</text>
<title>謹步高山七曲韻</title>,<text>步出西郊事事幽。凜然橋上絶行輈。傍人儘莫催歸袂。夫子於斯歎逝流。一曲急灘才過水洄渟。十里煙霞饒晩汀。揭厲淺深元自適。巖花閒發古山亭。二曲山益高高水益深。疎疎密密短長林。溪山自是無情物。惹起幽人世外心。三曲石棧橫斜別有村。虛明一室掩柴門。林間欸乃聲初歇。俯仰鳶魚無一言。四曲山勢將竆水自溶。野天遼廓秋雲空。閒來曳杖尋花柳。要看天翁緝煕功。五曲六曲蒼厓左右屛。古人於此立孤亭。有李開谷無禁亭遺址。 玄中趣味憑誰問。寂寂巖阿一任靑。六曲靑山欲斷見平川。籬落村居朝暮煙。林木翳然濠濮想。此間自有武陵天。七曲</text>
<title>至月二十日。與金士濯 崇德，士濬 崇默 兄弟，伯平 中柱。上尾鳳寺口占。</title>,<text>來往山前四十年。尾菴指點水雲邊。人間閱盡滄桑感。來看煙霞洞裏天。</text>
<title>至寺樓又賦</title>,<text>爲赴平生約。來登雪月中。山盤雲藹遠。江割海門通。俛仰看浮世。升沈占去鴻。何時知損益。遊玩子平同。</text>
<title>輓李施伯 仁壎</title>,<text>安陵文獻舊。之子見聞深。聲利初非夢。鑽硏獨會心。全家向石壁。活計有書琴。未畢子平娶。幽明倍惻愔。</text>
<title>次近仁堂韻 李丈宜奉氏移居義城口訥村。名其堂曰近仁。</title>,<text>市城贏得語音生。擇里於焉愛訥名。衆自嘵嘵我獨默。百斤擔子荷非輕。</text>
<title>輓權上舍 緻</title>,<text>矯矯名賢後。聲華戰藝秋。風埃多末路。苦海肯回頭。隨寓味甘白。忘言媚獨幽。篇章猶在篋。彷彿見公留。公居甘洞。嘗以甘受和白受采之語題詠。</text>
<title>高山秋日。次家兄韻。</title>,<text>蒼巖忽萬仞。一水又中分。山空月在野。木落天浮雲。感慨生幽處。盤旋愜素聞。於焉歲向晩。重與入鷗羣。</text>
<title>輓金進士 墀</title>,<text>詩禮傳家業。眞醇自性全。聲名少小重。蓮桂弟兄聯。短髮心猶健。修文跡已仙。黌堂昨年話。魂夢尙依然。</text>
<title>送金雲若 翼溟 至高山亭。次古詩韻以贈。</title>,<text>攜友登山物外遊。仰看明月俯江流。如今萬事雲俱變。不樂何爲盡白頭。終日昏昏晝掩門。乍開心眼故人言。呂公故事今能繼。何日重持酒一尊。</text>
<title>西山影堂。次柳時潤韻。庚寅</title>,<text>百年留剩馥。一氣感吾生。白髮映瑤草。蒼顔對菜羹。先祖食粥詩。鉢底分明對眉目。 安危空有淚。達窒不虧名。一身自澌盡。名節終難虧。 古色依然處。時時枕上鸎。時時枕上聽黃鳥</text>
<title>秋日到甘洞。權子約 褎 要次卷中家兄韻。</title>,<text>我來正値秋雲飛。落葉空山路䵝微。爲致平生存歿感。一言聊付卷中歸。</text>
<title>輓徐丈 命樑</title>,<text>公在巷閭重。公去巷閭空。前年哭吾兄。今日哭我公。長德日以亡。吾黨日以竆。醇醇好氣像。亹亹露情衷。此生此世那復見。絮然一淚灑北風。</text>
<title>輓崔進叔 興漸</title>,<text>頎然其貌藹然心。風槩堂堂邁俗襟。古道直將身準擬。此心肯與世浮沈。一堂湛樂臺巖下。萬事蒼茫聾水深。我識後來題品地。山南美蹟古猶今。</text>
<title>高祖睡隱公晩欲藏修於興皋。有絶句山色杯中落。泉聲席下鳴。他年圖畫裏。難寫故人情云云。後孫遠在。一區遺墟。埋沒於草莽中。壬辰正月。家兄往與彼中士友。築壇種松。仍料理數間屋子。有唱酬之什。</title>,<text>眼碧千仞影。心淸漱玉鳴。先生六十化。康樂有餘情。</text>
<title>又次諸賢韻</title>,<text>悠悠水益遠。漠漠山仍高。觀象身宜隱。投閒地更遭。層臺臨古渡。落日滿平皋。萬事無如睡。試嘗千日醪。</text>
<title>聾淵亭對梅花。次王立齋韻。韻見濂洛風雅</title>,<text>病懷鬱不開。鼎鼎歲向晩。歸來孰知己。梅仙靑入眼。帶月影簁簁。隨風香遠遠。與爾俱藏豔。鬭雪莫輕淺。春風已暄姸。百卉芬芳集。君是丈人行。肯被年少激。遼鶴華表來。姑射雪中立。對之鄙吝落。何待望三益。</text>
<title>次聾淵諸詩</title>,<text>尼父當時歎逝波。呼來小子聽漁歌。面前見聞皆至理。邵子於斯起舞多。濯淸亭齋戒神明敢助忘。六塵空後見天香。黃花翠竹眞如地。從此歸來密處藏。臺下有黃花翠竹。故用禪家語。洗心臺</text>
<title>登江亭 在漆溪前大江上</title>,<text>漠漠野田點點丘。數間茅屋一孤舟。主人好客能留客。洗盡平生萬斛愁。</text>
<title>次崔士敎 興璧 見贈韻</title>,<text>故人淸晝話從容。劒發新硎學解龍。萬里驅車君地步。十年吟病我頹慵。眞源透得方知海。峻處攀來又是峯。欲和高詩還自忸。舊醅無奈釀醇醲。</text>
<title>留聾淵久矣。病餘憚於登陟。未作公山之遊。朝暮矯首。以自耿耿。二十一日決計。與崔壽玉父子，曹翰邦及甥君。扶策而上。沿路奇巖澗瀑。可濯可玩。躑躅杜鵑。爛開巖石間。踰一嶺。木葉沒人脛。入念佛寺。寺在山下最深處。奇巖疊嶂列於後。若張屛然。菴後大石屹立者二。其一刻浮屠像。其一曰一人石。世傳麗太祖與甄萱戰敗。遁逃至此。坐此石上。又其上有石窟。名訥菴。時普照國師居此窟中。與麗祖相見論兵事云。爲坐其上須臾。有古今俛仰之感。聞廣石臺最在高處。爲一山佳處。而時足力已疲。居僧競言石路危側。雨水濃滑。不可上也。遂止留後約。由念佛而下。有內院養眞浮屠三菴。皆幽深孤寂可愛。居僧皆禪敎釋也。可與之語。宿浮屠菴。翌朝觀桐華寺。寺大刹也。法堂樓閣。穹崇壯麗。願堂錫賚頻蕃云。坐少憇。又扶策而下。初欲逐處題品。倦未暇。作長詞以塞之。</title>,<text>病臥聾淵已浹旬。氣萎未辦公山遊。歸期已隔兩三朝。失今不圖後難酬。同行三子亦勸之。於山覓筇於囊餱。徐徐攜筇步步上。到處風煙坐淹留。攀藤緣崖入谷深。樹陰翳日澗瀉流。念佛最在萬疊中。一塵不到心幽幽。老僧不覺山客來。和睡打鉦聲未休。小憇來登一人石。爲說麗王坐上頭。想像英豪濟世功。只餘尺松風颼飀。巖上有尺松。僧言此麗祖手植。 欲尋廣石足已倦。冰泮路滑勢末由。逶迤下來桐華寺。內院浮屠次第搜。移步風水便換形。占此地勢果明眸。桐華巨刹更雄麗。山川寬敞而匝周。二十年前暫到此。舊題壁上猶認求。同遊諸子半已仙。存歿人間心悵惆。居僧往往舊相識。山肴野蔬情綢繆。眼前諸景難一一。筆力懶弱剡藤愁。歸到聾淵陶然臥。夢裏煙霞更悠悠。</text>
<title>輓李若天 象辰</title>,<text>淸德孤山遠。風猷四世餘。鵬程纔鴈塔。白首誦朱書。老去文猶健。竆居計尙疎。難忘最古氣。鄙吝孰敎除。</text>
<title>次兩宜堂韻</title>,<text>兩宜主人權公 紓 取朱子詩靑蔥麥飯兩相宜之語名其堂。俯索一詩。遂搆拙以備覆瓿之資。四十書成劒未成。晩來卻學老農耕。功深培植機難住。氣到氤氳吹又生。倉卒療飢勝豆粥。用西厓詩語。 來傳纖手趁朝晴。用老杜詩語。 殘年飽喫知奇事。杜詩但願殘年飽喫飯。程子曰某亦有奇事。每食必飽。 不用些兒身外名。</text>
<title>輓剛窩任表兄重徵 必大</title>,<text>傑士初無待。關門獨遡求。林泉竆歲月。經籍恣優遊。淡泊看眉睫。淸醇見話頭。東南失一士。天意異人謀。</text>
<title>輓冷泉李內兄 猷遠</title>,<text>衡岳久已摧。世道日卑鄙。滔滔覓醋梨。寥寥肯甜李。惟公獨扶持。典刑自料理。忠信可學禮。繪事由粉地。隱約成老大。髮短心靡弛。晩計柏湖成。濟濟來多士。西河疑夫子。曾子責卜氏。由今以觀之。亦足知德美。遺編重修整。箕衍可劂剞。遂令大門戶。支撐不傾委。波浪何時平。公歸又不竢。寂寞暮雲裏。和淚題短誄。</text>
<title>輓惺軒李表叔 台煥</title>,<text>猶及吾公盛壯時。豐姿偉榦合施爲。收將湖海風雲意。斂就詩書隱約思。歲月無多期步𤄃。老成雖遠典刑持。法門耆舊凋零盡。從此聲塵更屬誰。</text>
<title>與張康如 趾祖 金開仲 夢儀。自吳山乘小艇向東洛。舟中口占。</title>,<text>扁舟孤汎萬頃波。十里煙霞應接多。岸上白鷗看忽起。飛飛直向碧山坡。春水船如百尺樓。不知巖下一番遊。鳳凰已去臺猶在。不盡人間今古愁。</text>
<title>輓金士濯</title>,<text>每愛吾士濯。才調不老草。家聲寥落後。扶持詩禮好。軒昂初汎濫。駸馴歸軌道。疎處出時俗。大者立頭腦。肫肫家長物。淡淡席上寶。小成初非志。歸來齊省早。杞梓期老翠。未秋忽催夭。九原難瞑恨。八耋鶴髮老。人物方渺然。臨風搔首皓。</text>
<title>輓蕉皤權公 濂</title>,<text>周房高幾仞。中有一碩士。信善由資地。磨礲藉鑪錘。寂寞誰晤語。山水託知己。蕉葉看日展。新知玩妙理。嗟嗟吾黨士。又失指路子。遺書莫浪傳。留置此山裏。</text>
<title>題杏堂金秀才詩卷 秀才名景霖字澤世號杏堂。九歲而殀。有詩藁入殉葬。有遺落於儕友間者。父弼衡字克夫。不忍棄也。間以示余。且求一言。○丁酉</title>,<text>聞詩驚老夫。聞行是古人。荊棘芝蘭詠。三歎泣鬼神。</text>
<title>次月麓書齋韻 趙聖際運道兄弟。與洞中同志立書齋於其居之側。日以讀書肄業爲事。請記於家兄。有韻要和。○戊戌</title>,<text>民彝猶幸未全隳。至樂無如養後知。一世幾多名利誤。百年無復講硏爲。閒中日月寧虛地。靜裏工夫貴趁時。賢聖亦吾同類耳。願言諸子事箴規。巖阿茅棟一朝成。川若增淸木若榮。霧雨澤毛斑似豹。丘隅喚友止如鸎。濂翁風月依然在。邵子雲山造次呈。一棹剡溪何日到。古人高義媿餘生。</text>
<title>詠牧丹</title>,<text>庭有牧丹數叢。每當花辰。歎其穠麗深厚。絶無衰薄淺狹氣象。意者古聖王德容如是。故特以花王稱之歟。唐人詩堪笑牧丹如許大。不成一事又空枝。非善於鑑賞者。特以一絶解嘲。且自警其偏狹之性云。園中百卉摠芳繁。每歎花王尙德溫。肯與輿臺爭豔麗。嫣然一笑更無言。</text>
<title>輓李平仲</title>,<text>伊人空谷臥。魚鳥託知深。眉上煙霞氣。胷存太古心。隴雲誰把贈。流水自成吟。一士關吾黨。如何報惡音。</text>
<title>讀柳鄭二先生詩</title>,<text>西厓先生寄愚伏詩草色連堦竹影疎。閒居一味愛吾廬。惟將心字消長日。拋卻牀頭萬卷書。愚伏次曰幽情全與世情疎。門掩空山一草廬。不解覓心資玩弄。閒來遮眼聖賢書。海闊牛毛莫兩疎。主翁日日在吾廬。當年三絶韋編老。不是尋常遮眼書。</text>
<title>輓高承旨順之 裕○庚子</title>,<text>聲華少已重。地步晩更尊。貌雅類閨婦。心雄邁勇賁。利鋒無錯節。深愛到蓬門。精爽應猶在。不須賦返魂。</text>
<title>吳山主人三霜已畢。今始來問。月中到船頭。良久坐沙岸。漫吟一絶。</title>,<text>月中騎馬向吳山。十里煙波正好看。靑眼主人何處去。絮然一淚灑江干。</text>
<title>輓金參奉 綋</title>,<text>魯國多君子。遺風百載餘。躳行敦古義。素業讀家書。歌罷靈芝曲。藏深小隱居。飄然乘鶴去。悵望痛難除。</text>
<title>輓兩宜堂權進士</title>,<text>夫公家世本淸高。兄弟扶持邁俗曺。八十三年無事臥。任他時世極牢騷。菟裘粧點摠隨宜。拈取詩中二字楣。雨後園蔬看漸長。客來蔥飯未嘗虧。少慕鍾王晩虎頭。文房四友肯相求。草堂睡足閒拈筆。歷歷名區恣臥遊。生平於拙著工深。晩計猶存警戒心。壁上口箴留在否。龐公遺後古猶今。小少陪遊到白首。春花秋葉幾開懷。寢門垂淚將安適。藜杖龜潭獨往來。</text>
<title>次權信甫 必忠 高山亭韻 辛丑</title>,<text>夢裏關河到亦艱。天寒相對十年顔。初心日負身全老。壯志年非僧半間。白髮渾頭休用訝。靑燈半壁樂餘閒。慇懃好待明春節。莫遣幽期負碧山。</text>
<title>輓金欽夫 相玉○壬寅</title>,<text>昨年哭吾兄。今又哭吾公。東南運氣歇。吾徒日以空。善信由天賦。通鍊藉學功。萬事問伯始。主辦在吳中。人物方渺渺。衰淚灑西風。</text>
<title>四月十九日。獨坐巖齋。不勝感舊之懷。曳杖往靜觀臺。眼前光景。依然如前日也。徘徊久之。感涕無從。一絶記之。</title>,<text>歎息儀刑已隔年。玉音馨德語難傳。不知百歲通泉後。智水仁山不負前。</text>
<title>輓金景潤 光雨</title>,<text>與公生一洞。親誼又同庚。小少同翰墨。遊戲雜笑爭。及此同遲暮。德儀推老成。龜潭山水窟。幾度同文評。笙谷花月夕。今古雜縱橫。相逢笑莫逆。乍阻心懸旌。小成何關渠。鄕綱寔扶擎。年邁志彌健。髮白神猶淸。公來挾難弟。我至必陪兄。當時不知樂。追思淚河傾。前年喪吾兄。兀兀悲孤惸。公來問死喪。扶櫬百里行。歸來各涔涔。晨星望瑩瑩。如何一疾嬰。遽爾隔死生。環顧此身世。無復吐心情。公弟正如我。公去誰與征。爲賦斷行詞。一添虞殯聲。</text>
<title>輓都乃敬 吉謨</title>,<text>嗟嗟吾乃敬。早已遠大期。氣質已完粹。心期頗偉奇。脚住朴實地。志切友朋偲。昔兄初講學。同氣自相隨。十年兩三見。每見輒趨宜。別有用心處。相對驗睫眉。吾黨運氣惡。一夕樑摧萎。公來痛失依。涕淚空漣洏。留連四三日。告語何逶迤。努力共提撕。斯文庶扶持。歸去未數月。書道未盡思。頗得靜中趣。溫故有新知。竹泉我舊業。要余一題楣。開緘發三歎。能令起衰遲。裁書置案頭。擬付南鴈𦑡。何來傳惡音。斯人那至斯。幽蘭未秋萎。造物多猜戲。寢門哭未休。短辭和衰洟。</text>
<title>三月夜。梅花盛開。追念昔年與家兄共次外王父韻。欲再和之。而輒懷惡不成篇而罷。數日後仍吟短律。</title>,<text>年來心事太無端。落盡梅花寂一言。放杖徐行安所適。靜觀臺上暫招魂。</text>
<title>甲辰五月初三日。自陶山歸路入高山。微雨霏霏。江山依舊。而人事異昔。感涕久之。吟成一絶。</title>,<text>不到高山歲月深。絮然微雨見天心。溫溫如玉人何處。翠壁澄江自古今。</text>
<title>輓金聖文 乙巳</title>,<text>交情少已密。意寄老逾新。步屧龜潭月。聯翩五友濱。眉端看古氣。笑後見天眞。哭盡平生友。無言拭淚頻。</text>
<title>春日成龜潭小集。用退陶先生淸凉山韻共賦。丙午</title>,<text>龜潭久不到。夢魂猶形勢。平野十里遠。一水當中麗。石逕山腰斜。梵磬雲外遞。平生少年日。乘興或聯袂。風來杖屨遊。月明木道濟。歸來一室靜。古訓仰昭揭。遙遙千載人。乃獨於心契。荏苒幾日月。齒髮冠儕例。俯仰一喟爾。追賡昔賢製。</text>
<title>次柳仁伯 奉春 大人重牢慶席韻</title>,<text>塵世難逢笑口開。君修何道吉詳來。仙翁重結同牢慶。閒說滄桑去復回。諸君何事祝如岡。岡不如翁共巹觴。千二百年雲與臥。調將琴瑟度星霜。</text>
<title>元陵戊申三月日。聞賊變。先君卽馳入府中。與鄕人同志倡起義旅。時外王父密菴先生年七十二歲。亦入校會議。以先君爲南面募兵都監。從祖祖父諱碩章爲都知管糧都監。先君日與洞中父老。會于洞舍。卽柳氏舊舍。名拙修堂。 積六七日。料理軍丁。區畫糧餉。發行有日。旋聞凶渠授首而止。余時年十五。逐日陪侍。自願從軍。被長者呵之曰童子何可從軍。余應之曰昔唐太宗十六應募。今何爲不可。追思如昨日。而甲子已一周矣。後死孤存。忍見當時日月。爲之掩涕久之。謹識故事。以示兒輩。繼以一絶。</title>,<text>屈指光陰六十年。往蹟昭昭在眼前。當時不覺追陪樂。孤露如今涕絮然。</text>
<title>病中戲題 己酉</title>,<text>我與何曾同一飽。不知何苦食雞豚。坡公達理未爲盡。一飽求時事更煩。病中尤覺蔬菜利腸胃。飽尤不可。故戲書以志之。偶讀楊誠齋集。有病中屛肉茹菜羹。飯甚美。古人亦與我同病矣。</text>
<title>防川歌 幷序○庚戌</title>,<text>上之五年冬。前密直代言李公以朱衣象笏。出守于福。福大州也。會値凶荒。民且荐饑。公至則究利病謹施罷。爲政半歲。民以大蘇。旣又聞浦松兩防舊且壤。慨然歎曰是尸土者責也。於是議遠邇程土功稱畚築。役民以佚道。閱數朔功告訖。太守於是會邑子而謀之曰。斯防之築。余已焦心盡力矣。無文不可以詔後與今。願諸公之爲我賦之也。竊惟今也之防將成。而愚也預爲州民。曷敢以不文辭。夫防河之法。其來久矣。周禮著止水之訓。戴記垂防河之說。禹貢一書。大抵皆理水之法也。防之興廢。固若無與於政。而其所繫之重若此哉。又况物之成與虧數也。非人所能與。至於補弊起廢。又不可諉諸數。亦在其人而已。向使玆防。一見虧於波濤洶湧之中。而不有賢太守殫心力以新之。州之人雖欲安其生樂其業。何可得也。抑愚重有說焉。謹按防之故經紀而始之者。柏巖金公也。重築而新之者。新昌孟公也。隨而繼之者。柳公許公數人而已。然皆爲洪濤驚波所引去。至今埋沒於沙岸間而已。則此固一邑之人所共歎惜。而訖于今不得重新焉者。非時不可也。力不贍也。以主張之無其人也。何幸我侯悉意殫力。仍舊爲新。則若是而稱曰太守李公一鎭是州。吾輩基靡魚云者。豈不可也。遂爲輿誦之歌。歌曰。惟我太守。寔我父母。是養是餬。摩手而拊。有水滔滔。浦松之間。爰侵邑居。民胥及淪。公爲惕然。厥謨惟艱。䟽之滌之。塡之補之。公曰勿亟。衆曰毋遲。陾陾其捄。薨薨其聲。公坐玆防。衆樂來張。鍾鼓喈喈。河水溶溶。原隰旣平。泉流益淸。玆坊未築。民不聊生。旣濬旣導。民樂且平。人歸侯德。公曰民功。邑人有言。祝公毋遽。爰集邑子。來會沮洳。公坐玆坊。其容肅肅。豐如嶷如。如星如月。旣歌以舞。其音孔嘉。我乃作頌。匪庸爲阿。君子萬年。眉壽來加。</text>
