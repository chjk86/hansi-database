<title>老槐</title>,<text>庭前連抱樹。著地在何年。矯矯龍蛇動。蒼蒼烟雨纏。輕陰宜夏日。掀雪亂冬天。作契知深淺。一詩自有緣。</text>
<title>早發店舍</title>,<text>遠峀朝暾意。蒼茫暗轉開。蔥瓏分日域。怳惚占天臺。炊色千家霧。砧聲萬店雷。此行何慣熟。暝路信驂回。</text>
<title>挽趙載彦 三首</title>,<text>秋樹漁城烏夜棲。凄風爛雨各東西。丈人心事兒孫在。微燭虛幌寡婦啼。二十九年眞一夢。樓登巾箑已飄零。西風白露東郊路。落日蟬聲不可聽。九原松樹劇悲哀。車馬蕭蕭送葬迴。往事寒山猶的歷。玄廬倘識故人來。</text>
<title>拈韻走草 二首</title>,<text>遠客愁不愜。東風一夜雨。悠悠但歸夢。欲飛不可羽。思鄕隱隱湖上樹。渺渺城頭雨。遙見暮歸鴉。飛飛參差羽。卽景</text>
<title>挽李德老 二首</title>,<text>蒼翁松竹有餘靑。獨秀名庭尙典刑。仁壽已非今世驗。九原君路正冥冥。我始弱冠君髮蒼。瑤琴白雪許心腸。相思此夜存亡淚。忍灑西門海變桑。</text>
<title>得鄕書</title>,<text>秋來城郭盡離愁。萬緖參差不自休。歸鴈忽驚傳錦字。相思一紙又千憂。</text>
<title>詠早春紅桃</title>,<text>窻外紅桃樹。春來爾先知。東風前夜雨。花發最南枝。</text>
<title>山齋。懷辛遁翁。</title>,<text>秋風立馬獨醒東。流水寒烟一望中。寂寞山阿空閣在。人間何歲起斯翁。</text>
<title>桃開道中</title>,<text>門外秋風客路多。小橋斜日任靑騾。江山此去瀛洲勝。遊子塵緣磨不磨。</text>
<title>松堂懷古</title>,<text>秋草荒原一馬行。䕺林頹戺綠苔生。遠樹烟沉連野色。流雲波蕩盡湖聲。龍山九日秋深水。鳳寺千年月到城。怊悵一江都寂寞。獨醒魚鳥爲誰情。</text>
<title>次杏下姜幼道 世魯，剛齋李台甫 承延 金烏山詩二首。</title>,<text>不磨千古節。江山一高碑。流水同無盡。乾坤我爲詩。一蓑東郊雨。蒼茫客到時。烏山薇蕨老。下有砥柱碑。</text>
<title>七月朢日。與諸益會二香亭賦聯句。</title>,<text>官樹鴉初定。聯翩集水亭。希祖。 風淸連竹岸。香動有荷汀。志彦。 共說金蘭契。渾忘爾汝形。聖觀。 高歌須放達。壯氣不飄零。希。 驥志常千里。鵬圖欲萬溟。志。 月從今夜白。眼拭舊時靑。觀。 意氣輕翁仲。風流笑歲星。希。 江湖成浪跡。水鏡對圓靈。志。 酒態微生暈。詞鋒正發硎。觀。 片心彈古劒。幽思撫遺經。台甫。 夜色星垂水。秋聲虫語庭。台。 襟懷千古豁。喧聒一城停。觀。 天地容吾醉。樓臺屬夜冥。志。 離歌聲忽動。客子耳傾聽。觀。 此日分雲袂。何時更月扃。台。 壺乾一悵惘。明發是浮萍。應會。</text>
<title>贈別趙聖觀 鎭宅○二首</title>,<text>離別堪吾老。年年送子歸。一秋開素榻。三月奏玄徽。梧葉當秋下。荇花挾路飛。驪駒歌數闋。山日欲西暉。送子悲秋作。西風樹上歸。樽開添素月。歌闋展鳴徽。離別南州晏。山川北鳥飛。詩成題欲贐。歸馬逼晨暉。</text>
<title>挽漁軒趙丈 天經</title>,<text>漁樵不怨困泥蟠。屛洛烟霞獨掩關。世上功名欣白髮。靜中怡悅有靑山。方期病鶴經秋健。忽見風燈拂曉殘。泉路會逢迎侍子。說來家事淚應潸。</text>
<title>觀稼亭</title>,<text>鞍馬襄陽道。秋風峴首巓。郡深靑草岸。樓出白禾前。挾水明沙凈。連雲古郭懸。銅鍉齊拍手。沽酒醉花邊。</text>
<title>屛城懷古</title>,<text>沙伐千年國。春江憐物華。鳳臺豐草合。鸞浦夕陽斜。白石知宮路。靑霞隱野家。無人傳往事。城樹集歸鴉。</text>
<title>東行道中</title>,<text>驅馬鳴蟬樹。風牽草色過。十年長別語。三日獨行歌。野際荒村遠。山從客路多。遙知春峽宅。罇酒會塘荷。</text>
<title>春夜會洪敍仲 錫範 家拈韻。各賦。四首</title>,<text>夜闌星宿動虛簷。隔樹雲封亂峀尖。遊子歸來皆好事。江樓况復古人兼。新䂨松柯續短簷。簷高爭與石峯尖。滿樓風月無邊地。更有詩人佳句兼。夜色江樓月一簷。遙山無數插雲尖。何來寡鶴傳淸響。佳句芳罇與兩兼。松柯靑靑架作簷。根盤身大更頭尖。已從太古甄成軆。不怕狂濤日夜兼。右御風臺</text>
<title>贈朴君 仁壽，金君 玲○二君居明川。曾受業於黃典籍。去年冬。從師三千里來。遇我於旅次。</title>,<text>杯酒旅燈塞上歌。天涯奇會別筵何。黃雲直北三千里。遊子歸愁送雪花。</text>
<title>是夜初見月色。用朴君韻。</title>,<text>此夜方見月。霖雨苦相過。知君有佳句。軒外水聲多。</text>
<title>其翌。朴善餘 申慶 呼韻。走成。</title>,<text>時雨江臺上。坐看芳草生。千機同的歷。一理自分明。樹帶遙雲暮。風因邃壑淸。離樽皆舊契。怊悵若爲情。</text>
<title>阻水信宿。復用前韻。</title>,<text>此地非塵境。相攜有友生。谷雲深欲雨。江月澹將明。白酒能留客。黃流坐待淸。歸程今百里。門柳亦離情。</text>
<title>蘿溪。同善餘聯句。</title>,<text>爲看臺前水。坐君江上樓。志。 密雲蔭邃壑。細雨潤芳洲。善。 對酒誠吾土。吟詩渾別愁。志。 前山看向夕。爲子且淹留。善。</text>
<title>挽金公 二首</title>,<text>無盡靑山幾好人。送公那忍復荒窀。經綸已覺非吾事。琴酒猶堪濟此身。天爵勝人寧羡貴。三尊居二不爲貧。嗚呼潭上今寥落。鷗鷺盟寒又一春。容車晨出雨篁遲。零落殘歌不勝悲。世業東籬淸白在。家聲襄景汗靑垂。鄕頹耆德將誰放。門撓棟樑更莫支。最是哭公孤露後。不敢揮涕向吾私。</text>
<title>賦得玄鶴。吟呈鄭洛浦來仲。</title>,<text>洛翁江海之高士。六十讀書松桂林。世間榮辱無奈我。年來學得玄鶴琴。琴中白雪無人和。彈之我自知希音。靑山偃蹇爲之友。秋水漣漪澄其心。我欲乘興一過之。和琴爲歌談古今。</text>
<title>甘文懷古</title>,<text>甘文王氣水空流。極目雲烟翠欲浮。鴉帶夕陽啼古樹。人牽幽興上高樓。千年屋社山河在。永日樵歌寢墓遊。誰砌遺芳生野菊。開花猶自送殘秋。</text>
<title>秋日感興</title>,<text>澹然皆本分。活計又江鄕。葉盡秋聲澁。天寒暮勢長。浮名終外物。至業豈文章。無愧受中理。始能悟大方。</text>
<title>漢宮詞 四首</title>,<text>君王夜宴建章宮。銀燭千門曙色紅。笑日名花誰第一。獨看鉤弋寵恩隆。鉤弋夫人金盤高絶出浮埃。謂是仙人早晩來。五利文成皆妄耳。秋風汾水帝車回。承露盤馬乳葡萄出大宛。貳師長跪薦金盤。天顔帶喜宮娥笑。從此西戎不復安。葡萄綵仗春遊太液池。暖風珠佩響羅衣。君王倚醉嬌歌亂。紅白宮花點點飛。行樂詞</text>
<title>長信宮 二首</title>,<text>深殿花飛晝漏長。鴛鴦池上自成行。君王行樂知何處。笑語遙來也斷腸。天樂飄飄出洞房。飛燕承寵在昭陽。金壺水澀羅帷薄。愁處偏知度夜長。</text>
<title>春日。與高順之 裕 往遊天臺。聯成。三首</title>,<text>騎馬皆靑草。攜君更好遊。志。 行尋流水遠。意與白雲悠。順。 處士碑全古。江樓花自幽。志。 遂令塵世事。渾不掛心頭。順。四月元花節。扁舟亦勝遊。翠屛隨水轉。志。 白鳥近人留。杜若沙邊岸。江亭石上頭。順。 風塵成一醉。佳句動閒愁。檻外皆春水。志。 林端起夕嵐。無君應少一。與鷺卽成三。順。 花老餘殘馥。烟輕隱野杉。淸遊知物外。志。 歸路白雲南。順。</text>
<title>送舍弟景初 重定 還故山 丁卯</title>,<text>我屋華山下。送君遠行李。出門語丁寧。刺刺心不弛。遠我伯仲氏。相間二百里。榮榮紫荊樹。渺渺弦與矢。我憂無人憂。我喜誰共喜。思之不得見。耿耿方在此。書郵亦顚倒。况乃君之底。聯床魏公枕。比襟姜子被。唐棣暎芳芝。倚儺臨水涘。書肆共筆硯。出入以相竢。明月二香樓。芙蕖滿塘紫。秋風白雲廬。彈琴倒流水。時復對淸案。玩心經與史。誰無兄弟樂。最我別後揣。所以愛此會。豈爲湛樂止。昔者未見君。遠道嗟已矣。今日又送君。那堪別時悝。離亭樹葉脫。別路愁雲起。時聞渡江鴈。雙飛聯小沚。古人先我賦。慷慨歌不已。驪駒戒爾轅。前路何靡靡。念念不可忘。山川空邐迤。離情不足恤。努力須自敉。題之多感懷。惻惻臨路坻。</text>
<title>城南聯句</title>,<text>杯樽成好會。晤語見天眞。台甫。 聯榻襟期在。忘形宿昔因。志彦。 近山花似錦。平墅草如茵。順之。 懸燭遊前夜。淸歌發郡闉。志。 烟雲何曖㫸。天地此縕絪。幼安。 一鳥啼春暮。千林得夏新。▣實。 優閒殊可樂。景物未全貧。台。 祇可學投轄。敢言有負薪。志。 城隅猶靜界。夜榻遂淸晨。順。 林壑安微分。風流付令辰。志。 惜無浴沂興。誰慕樂山仁。安。 不必干塵事。唯當學古人。實。 尋丘分窈窕。閉戶頓精神。台。 舊業詩書在。新工筆硯親。志。 幽居神漸王。長道意難伸。順。 憂樂知先後。安危有搢紳。志。 吾徒今寂寞。時事付吟呻。安。 名利都無意。溪山可托身。實。 靑雲誰貴客。白雪有嘉賓。台。 乘月憑欄曲。傍花到水濱。志。 行尋芳草路。好與白鷗隣。順。 有意殘花待。無心仄壁嶙。志。 樵兒牽野犢。漁子數江鱗。安。 暮景多於畫。濃陰勝却春。實。 庭蕉展尾小。沜柳吹絲均。台。 浪迹隨吾意。居端遠世塵。志。 乾坤渾暮道。湖海一閒民。順。 魚鳥當尋約。行藏已問津。志。 烟霞隨處好。文酒可能頻。安。 更有天臺約。吾將理釣綸。實。</text>
<title>挽趙 維新○三首</title>,<text>平生獨恨五悲文。千載盧隣一病深。洛水滔滔日夜去。潮聲切切是君音。嗣宗家業久蕭條。竆道唯餘大小賢。一夜家聲凄復斷。蕭蕭林竹起寒烟。往尋蓮花到君家。班荊終日坐山坡。安知此花摧未盡。已見君墳起是阿。</text>
<title>秋日過楓井。憶李文則 命顯 仲文 丕顯。有感小吟。</title>,<text>秋風歸路最多情。我有所思文仲兄。憶昔班荊齊馬處。如今差路一牛鳴。雲山幾隔同人面。離別居然歲月更。聞子薤鹽多好玉。可能售我倚連城。</text>
<title>歲暮寥落之中。故人一面。誠非偶然。遂次其韻贐之。</title>,<text>無數天星坐夜深。琴心白雪賞希音。我從千里遊初壯。君賦三章興獨尋。燈火正懸今歲色。酒杯因問舊時襟。明朝離別堪催老。怊悵驪歌不可吟。</text>
<title>登南樓。同諸益賦之。</title>,<text>落日雲梯集勝遊。登臨豪士盡南州。微茫野色分山驛。浙瀝天風隔市樓。弘治百年諸夏暮。商顔八月紫芝秋。寒城鳥道前期在。漢水歸人奈爾愁。</text>
<title>日昨病甚時。悄然無聊。略有所得。不敢相隱而又錄進之。</title>,<text>卧病離懷惡。幾人問死生。近簷看鳥戲。永夜聞蛬鳴。老僕頻來問。稺子不甚驚。我非高擧者。何事鶴無情。</text>
<title>雲齋聯句</title>,<text>樹閣微風爽。詩筵開笑談。志彦。 無君人少一。有酒籌傳三。幼安。 傾蓋今朝會。縶駒古意含。幼道。 恨違宵話勝。欣覺午眠酣。聖觀。 雨草蟬聲合。風軒樹氣參。台甫。 時羞瓜有熟。異味橘無甘。德老。 業酒輕千斝。課詩盡百函。志。 文章儂豈數。經濟子有堪。安。 相視如兄弟。何妨共樂湛。道。 羈懷來我慰。鄕信憑君探。觀。 不足愁工部。無心學老耼。台。 故人要好會。客子駐征驂。老。 松柏元同氣。芝蘭自一馣。志。 襟期言外得。心事曲中諳。安。 賈壘曹墻對。盧前王後慙。道。 優閑吾輩事。磊落丈夫擔。觀。 文酒城之北。聲名斗以南。台。 論心開素契。無語對靑嵐。老。 書劒平生志。烟霞小草菴。志。 天光專似水。山色却如藍。安。 巷木鸎花盛。庭蕉鳳尾毿。道。 林香來酒榻。苔影上書龕。觀。 大笑看塵世。誰憐老好男。台。 豪情堂裏溢。樂意卷中耽。老。 鵠擧要矰遠。鮦潛肯餌貪。志。 幽懷論細細。深屋坐潭潭。安。 佳句酬瓊玖。奇材愧梗楠。道。 西遊多白髮。南國有黃柑。觀。 物色百昌蠢。乾坤萬象涵。台。 吾儒尊孔聖。聖敎斥瞿曇。老。 名利心還聵。風塵口欲喑。志。 何羞雙語鳥。聊學三眠蠶。安。 白雪思鐘子。靑雲憶魯郯。道。 杜門猶是隱。貪句不爲婪。觀。 晩覺優遊樂。方知至化覃。台。 難違詩令急。莫笑此翁憨。老。</text>
<title>留別景初</title>,<text>愛君奇藝出吾羣。惜君相逢遽相分。花山秋月商顔夜。把酒款款一笑欣。</text>
<title>無題</title>,<text>東風白雪亂飛花。覆盡千山與萬家。柳折梅戕何足說。最憐松竹少勁柯。八轂輪回不暫遲。繩頭含鐵鐵含孫。孤城織匹功能就。吾輩經綸莫異分。</text>
<title>與諸益登樓賦詩</title>,<text>南風四月古商州。城郭逶迤擁一樓。淑氣千家連翠陌。濃陰萬樹接芳洲。遙山漠漠形如抱。大野茫茫勢欲浮。著處村烟圍柳色。誰家池舘上簾鉤。闌干十二紅泥暎。扁牓高低粉畫流。眼界北連天柱壯。仙區南指甲長幽。一聲樽酒來黃鳥。二水烟波有白鷗。歌曲幾多前夜月。風光猶憶去年秋。邇來魂夢無時醒。此日登臨盡意遊。別後相期何處好。雲𦤎亭子北城頭。</text>
<title>次秋興八首 一首缺</title>,<text>西來風雨滿園林。寥落雲山氣轉森。黃菊正須新月醉。碧梧能得幾時陰。江湖散迹成吾事。天地生秋惹客心。牢閉竹門當夕日。不堪城郭動寒砧。衰草荒原返照斜。忽驚旅食鬢雙華。雄圖未試祈連石。壯志虛須渤海槎。天地卽今垂歲色。樓臺幾處動悲歌。故人明日西州去。應有征衫濕荇花。晩來晴日正暉暉。却望湖山帶翠微。塞鴈何心隨節遷。韝鷹新健擬雲飛。十年鞍馬光陰度。四子門墻志素違。試欲回頭提挈去。果然商也戰勝肥。感興自屬江上樓臺列似棊。故園回首轉凄悲。別來景物渾如夢。秋到庭梧正幾時。兄弟半生當面少。友朋終歲話心遲。苕溪一曲烟霞路。鷗鷺閒盟也客愁。故園秋思杜陵之下是孤山。中有幽人魚鳥閒。數曲烟霞爲窟宅。一雙鷗鷺自機關。已從流水寄閒迹。便許浮雲管俗顔。歲晏滄洲應得意。霜靴何似趁朝班。杜陵居士滄洲亭子洛江頭。我昔登臨趁暮秋。天地有時收正氣。山河無語起新愁。自開自謝餘黃菊。飛去飛來戲白鷗。爲憶不平心內事。竹窻寒日倒靑州。滄洲精舍却喜消愁酒有功。千杯要使快胷中。且看夜夜圓新月。遂向深深醉晩風。庭際决明垂露白。墻西楓葉涉霜紅。如今世事委輸盡。直欲忘機學海翁。</text>
<title>將歸春峽。同李心淵北郭聯句。六首○戊辰</title>,<text>遊子向秋草。出門思故鄕。淵。 山川開別路。風雨動歸檣。志。 落景千峯遠。寒蟺一樹長。淵。 鳴驂從此去。月出詎相望。志。坐深桐葉下。風發動衣裳。志。 南郡孤城出。春陽衆峽長。淵。 一秋方旅㤪。三月是他鄕。志。 離思復長道。題詩蟬樹傍。淵。瀟瀟驢影躡雲𦤎。一鳥東南峽勢高。淵。 暮郭離歌秋漠漠。旅燈歸思日滔滔。志。 川雲逗黑何愁雨。野水方深可運刀。淵。 白雪樓空誰復作。郢中歌曲有吾曹。志。對酒不能別。孤城落照移。志。 君歸有花樹。莫待花落時。淵。樓樹亭亭秋草肥。行人別語爲誰遲。志。 離愁一與征鞍發。來日春城聽子規。淵。高城秋日下荒荒。悵別悲歌洛水長。志。 明發歸人春峽裏。樓燈夜語不能忘。淵。</text>
<title>雨中過希夷亭。望烟村有感。</title>,<text>漠漠溪雲降。蒼蒼山雨行。野色蓬樓外。參差烟氣生。</text>
<title>劒湖</title>,<text>大野中開海。蒼蒼雲水平。蛟龍留作宅。岡阜列爲城。吸受千溪涸。噓流萬畦盈。更思天地大。何處問蓬瀛。</text>
<title>和贈絅錦堂主人安水如 明有○並序</title>,<text>水如有堂而扁之曰絅錦。取君子闇然日章之義也。水如勉之哉。古之君子。善積而自著。今之君子。一善而自揚。水如戒之哉。水如有韻而示余要和。遂以拙語凂呈。而亦非所望於今之君子也。近日莊修喜見君。肯堂况復有程文。田園栗里歸來賦。志業葩經絅錦聞。不必浮名傳世閙。須將隱處著工勤。吾家相宅從當屬。買櫝還珠莫浪云。</text>
<title>上從兄滄厓翁 重光○二首</title>,<text>深山䕺桂也淹留。歸去田園不外求。活計江齋貧亦富。白雲秋色動寒洲。白雲秋色動寒洲。溪水無心日夜流。中有幽人魚鳥樂。蘆花明月獨淹留。</text>
<title>次杏下挹淸樓韻。寄挹淸主人李 之鼎。</title>,<text>息山之下謇誰留。溪水潺潺不勝舟。蘿月烟雲宜待主。忽然高出竹聲樓。</text>
<title>薄暮汾陽歸路</title>,<text>霏霏寒雨暗平沙。十里烟霞不見家。秋水津樓明夜色。蘆花楓葉盡山涯。</text>
<title>七月旣朢。與諸益約會于蓮樓。而余以故適不赴。杏下送詩戲。余則戲謝。</title>,<text>蕭蕭楓葉月高樓。樓上佳人歌吹留。咫尺閒翁疎宴樂。滿樓風味屬君遊。</text>
<title>是夜北樓之會。無月欠景。詩以戲之。</title>,<text>七月旣望君上樓。秋風殘夜竹聲留。天工亦解人間意。好月終慳俗子遊。</text>
<title>梅湖途中 二首</title>,<text>盡日驢背宿。靑山幾里行。忽覺驚有聞。江月暮潮生。匹馬梅湖路。靑山雨後尋。境深春猶早。居僻俗非今。垂磵鳴危磴。流鸎轉夕陰。蕭灑遺塵事。歸來一洗心。</text>
<title>呈趙拙川 性道</title>,<text>門前初日咏君驪。驪在門前別語遲。荏苒離愁流水劇。未生荷葉子垂垂。</text>
<title>到梅鶴亭有感</title>,<text>十里晴沙馬蹄癡。馬頭鷗鷺自參差。無端江水深千尺。却憶吾兄惜別時。</text>
<title>江上月夜。聞北城絃歌。</title>,<text>滿城明月想登樓。寥落寒聲半是秋。一曲風歌流水到。淸音散入白鷗舟。</text>
<title>策款段登北嶺有詩</title>,<text>遠上秋山草逕危。羸驂十步九顚崎。辛勤望裏方踰嶺。快勝康莊快馬馳。</text>
<title>竹室。同杏下賦之。二首</title>,<text>漠漠川雲黑。蒼蒼林雨時。山亭兼野色。無物不吾詩。官柳凝悲角。席門風有時。同胞西江子。坐賦五言詩。</text>
<title>夕陽歸景</title>,<text>山鳥鳴幽谷。山陰已夕陽。烟霞生遠峀。前路參差長。</text>
<title>漁父</title>,<text>垂釣靑巖上。生涯鷗鷺盟。斜陽人獨去。流水起秋聲。</text>
<title>哭與物軒主人蔡公 瀅</title>,<text>渺渺黃泉下。嗟翁已窀穸。無盡人亡恨。鳥啼空日夕。</text>
<title>晩望</title>,<text>烟霧千林重。殘暉上遠峀。悠然坐晩天。醉來歌宇宙。</text>
<title>蓮堂夜遊</title>,<text>竹韻淸且警。荷花聞夕香。湖風輕有動。波月上畫堂。</text>
<title>又蓮堂拈韻同賦</title>,<text>池水芙蓉發。風來冉冉香。鳥鳴鏡裏樹。人語畫中堂。竹色磨淸韻。湖光泛早凉。冷冷秋氣至。樽酒又殘陽。</text>
<title>溪亭夜飮</title>,<text>江上先生宅。東風吹綠蘋。烟霞依舊日。花柳尙新春。石突灘鳴震。山深洞出雲。離筵今夜意。杯酒異鄕人。</text>
<title>水石亭晩景</title>,<text>不盡溪山勝。秋風更嫋嫋。境幽無俗士。江浩有奇鳥。遠勢天際白。浮光嶺外淼。登臨方得道。瀟灑出塵表。</text>
<title>夜坐</title>,<text>滿堂虛白月天東。松露泉聲萬籟空。世事從他分別外。淸緣却到指點中。爐香藹藹烟霞氣。篁韻冷冷笙鶴風。自有此時眞樂意。莫將塵慮逼神功。</text>
<title>北樓偶吟寄懷</title>,<text>千家明月夜初長。水色泉聲不勝凉。雲外寒山鍾磬度。樓中遊俠笙歌張。秋連大漠胡風早。霜落天南鴈唳忙。東海忍看諸夏恥。書生慢愧道齊襄。</text>
<title>送舍弟南還</title>,<text>病裏懷思不可常。天涯况送爾歸鄕。秋深壁孔寒虫語。歲暮江南獨鴈翔。征道北隨新月到。山河東指海雲長。平原極目行塵渺。兄弟之情參與商。</text>
<title>贈別李彝甫 秉延○二首</title>,<text>結契中心已自醻。一年萍會在南州。寒城落日西郊路。奈爾江湖送客愁。孤帆遠上蘂城秋。山雨江楓也客愁。漢水潮頭連海氣。不知何日到楊州。兄將謀舟往故及之</text>
<title>夜坐。懷台彝舟往。六言</title>,<text>雲間月色如晝。樹外風聲晩秋。今夜歸人漢水。孤帆正宿何洲。</text>
<title>懷鄕山</title>,<text>白山峛崺東峙。洛水汪洋北迴。我思悠悠日夜。鄕山鄕水何哉。</text>
<title>盧丈 斗文 留余二律。顧余廢唫已久。重違盛意。敢以一語奉答。</title>,<text>星宿動虛簷。微風高閣知。村醪留客夜。春服浴沂時。花信盈庭馥。幽懷滿腹詩。華陽應不遠。山水有前期。</text>
<title>無題</title>,<text>將軍不上受降臺。畫戟轅門晩始開。朱墨經春歸寂寞。翠微終日對崔嵬。西方有便傳消息。南舶無端報去來。可笑狂心猶未已。鏡中徒泣鬂毛皚。</text>
<title>贈安善彦 明述</title>,<text>晩來詩鼓自東隣。捲甲溪山欲退辰。題詩欲寄還怊悵。明日離樽是故人。</text>
<title>次韻得詩城語。呈閔士章。</title>,<text>詩鼓何來壯。孤城壁轉深。乘奇混鴨勢。趨利渡甖心。楚闋驚吾聞。雲箎替子琴。五言和議定。老將更看鐔。</text>
<title>次閔士章區字</title>,<text>斗南都會此名區。小榭風烟更絶殊。官柳尙餘工部去。園花其奈退之無。山川此夜萍逢地。離別他鄕影各孤。聞道天臺春事早。好將詩笛倒金壺。簡齋詩。有官柳正須工部出。園花猶爲退之留之語。</text>
<title>雨裏離懷正惡。却又寄呈。蓋同是離別人也。</title>,<text>萬落黃昏宿鳥稀。何山疎雨翠嵐微。離愁正向東雲外。塞鴈歸時獨不歸。</text>
<title>復用前韻寄謝</title>,<text>城鴉飛盡客來稀。永日詩愁正透微。風詠已看春服興。同心何處不同歸。</text>
<title>憶溪亭別筵。寄詩求和。今年出山時。諸益會餞于此。</title>,<text>怊悵江樓想去留。梨花明月水空流。一天雲樹何迷漭。盡是靑山蜀帝愁。</text>
<title>時作春峽行。歸後金幼安 潤民 來見。因聯一律以志喜。</title>,<text>客遊良不惡。把酒與君親。惜別曾三夜。相逢又一春。志。 愁從流水盡。興待亂花新。景物吾人債。相攜莫負辰。安。</text>
<title>蘇窩夜會。拈放翁韻。四首</title>,<text>老矣空添白髮微。坐敎爭款晝扃扉。商顔芝草方三秀。龜尾泥塗早一歸。少日玄都春事幻。幾人靑瑣舊交非。前宵謬托承文酒。滿掬瓊琚爛襲衣。晩風疎雨接郊墟。小閣生涯半壁書。漫浪此身須適意。江湖何處不宜居。看花自有輕侯句。罷釣能無換酒魚。分社祇今追舊誼。十年猶作未歸余。水閣人稀徑半苔。柴扉時爲藥欄開。幽懷脈脈經春卧。好雨蕭蕭共客來。詩到興時聊信筆。酒因狂處不須杯。新移短菊東籬下。肯趁秋花一醉回。江樓過雨酒初深。坐看西林暝色沉。我已騎驢竆北塞。君今得句直南金。靑春未達長楊賦。白雪誰憐太古音。夜火經歸多悵望。明朝離恨隔重岑。</text>
<title>七夕前日會南長寺。更拈杜韻。十一首</title>,<text>禪樓秋霽赴仙期。勝會名區事事奇。詩就酒傾仍向夕。鍾鳴林黑坐移時。看來意氣元相照。隨處風光到不遲。遙憶故人迷日下。燈前少一起遐思。眞率此行元不期。穿林度壑每尋奇。楓丹蘭白霜輕際。柳綠鸎啼春晩時。詩句剩從佳處得。塵愁聊向醉中遲。禪樓此夜風流事。古木蒼藤迷遠思。歷盡山蹊百轉中。蕭森秋色梵王宮。林端急瀑經新雨。天末浮雲欲晩風。呼酒山家惟大白。傳名洛社賦三紅。文章自有難輸價。亦幟鴻溝已占東。祇樹騎驢近。雲鍾出遠橋。磴危溪復急。秋霽眼初遙。倚醉林嵐夕。催詩山雨朝。驅人塵事汨。分手意蕭條。水竆環作界。林斷石爲橋。文酒靈源會。烟霞此夜遙。梧桐方七夕。牛女又明朝。回首人間路。離亭裊裊條。盡日蟬何苦。竆林卧石臺。風流吾輩至。境界佛龕開。仙鳥頗奇恠。曇雲自去來。此生難一笑。歸事詎相催。歲月去今幾。莓苔蝕古臺。詩情五言好。懷抱百年開。樓迥秋先到。溪虛風遠來。秖堪幽事悅。高興更誰催。秋色今何許。天遊此樾臺。出雲知峀聳。紆水見林開。好是風流事。還嫌俗子來。料詩酬一醉。分付典衣催。脫巾掛壁樹。朗詠臨高臺。遠壑秋風起。遙霄河漢開。如聆佛子語。怳迓神仙來。俯視人間變。來牛去馬催。生平謬計勒燕然。恥學書厨宰我眠。半世伶俜詩自娛。十年奔走病相牽。誓香惺磬恒河界。流水歸雲秋色邊。正欲消愁千古盡。走僧壚婦典餘錢。長吟梁甫意茫然。千歲黃粱破一眠。已矣三淸知自負。局於餘事被誰牽。烟霞信宿金禪界。淚雨崇朝織女邊。晩計祇今何做可。試須料理買山錢。</text>
<title>七夕。拈杜韻。揀三字作絶。七首</title>,<text>一葉梧桐織女秋。年年不盡別時愁。雲旂鸞馭分何遽。脈脈遙看此水頭。生別元來悲莫悲。年年七月苦遲遲。空懷滿腹參差緖。盡日雲梭織幾思。銀河咫尺別還遙。老去危魂倍覺消。但願年年逢閏朔。年年烏鵲再今朝。日日魂消十二時。長年一度此河期。空將恨淚添成雨。輸與人間怨別詩。逢時苦遽別時多。銀漢盈盈此恨何。秪敎隔斷牛卽路。不作延津劒會波。夜恨玄冬晝恨春。遲遲長作別離身。若敎晝夜皆從短。春去秋來歲易新。靑梧秋色雨聲微。是日人間烏鵲稀。猶勝玉關征客婦。百年生死夢中違。</text>
<title>余以故先歸。翌日李酇卿以二絶求和。卽次寄謝。</title>,<text>秣我靑騾子。從君白竹扉。千金贈寶劒。一笑意無違。古寺千年界。秋風一雨餘。慇懃文酒會。辭賦有相如。</text>
<title>溪亭十勝</title>,<text>斷壑秋山影。樵歌出林端。平沙隨處坐。向夕渡前灘。越溪樵歌盡無造化意。鋪石當江口。江流流日夕。滄浪有釣叟。磨巖釣磯玉山高不極。烟雨行霏霏。日出猶未晞。宿雲濕不飛。玉山朝雲蒼蒼多樹村。落日度山門。南畝春謳晩。家家烟霧繁。苕村暮烟深深龍澤水。雲氣更深深。龍歸雲亦散。流月照波心。靑龍潭栲根巖上老。巖倒栲亦湫。湫雲留浩劫。栲爛爲香流。沉香淵一柱連天起。方外象義章。風霜磨不盡。天地自爲疆。印石矗石臨江立。松風上有聲。蘆花明月出。漁笛箇箇橫。御風臺嫋嫋雲外磬。無住有古寺。水月管未得。烟霞滿山翠。水月菴縹渺洪公臺。噴薄灘珠灑。幽光何窈窕。嵐霧自高下。洪公臺</text>
<title>呈滄厓從兄</title>,<text>十月荒江不勝凉。蘆花楓葉識天霜。歲寒自有平生志。燥濕元非任爾戕。</text>
<title>靜虛樓夜會。拈韻共賦。四首</title>,<text>的歷玻瓈芳草洲。邀人月色上高樓。聊知此夜江東興。不讓蘇仙赤壁舟。物色皆閒界。淸光又半溪。慕人千載上。呼酒一樓西。竹韻通烟凈。鐘聲度月微。朗吟成小作。嵐霧自高低。草綠沙明泝硤船。深深春水碧於天。樓臺笙鶴如相聞。不必君山獨有仙。天半飛樓俯碧流。桐花亂落興淸幽。參差吹笛峯頭石。出沒吟龍潭上鷗。人去靑山誰種藥。春回漁子漫垂鉤。浮生此會無多得。更向前村酒所求。</text>
<title>挹淸樓八景</title>,<text>花開葉當抽。葉抽花卽老。花老不可爲。主人聊自好。東塢賞花可愛石上苔。可惡苔中穢。春雨待自潤。擧手疏且漑。恠石拭苔結屋磵西頭。磵流當軒起。涓涓戛玉聲。坐卧移吾几。隱几聽流有巖可以休。有杖可以倚。主人會意時。悠然都付此。休巖植杖菊露盈盈白。樓月上階陰。千山皆寂寞。徙倚自家心。憑欄望月對酒菊正開。露香杯中落。留連到日斜。客到方自酌。對菊飮酒最愛此君節。凍雪不爲虐。剩借三春色。都留一階著。北砌問竹凌凌窻外雪。烈烈閤中花。坐飫一龕香。所賦春意多。看梅賦詩</text>
<title>上元。與李台甫，高順之諸人賞月城南。拈韻共賦。二首</title>,<text>佳辰士女匝城頭。吾輩書燈坐更幽。翠靄隨風籠野勢。小溪經雨得新流。一天明月今宵好。萬落荒橋幾處遊。未把文章驚俗子。也知詩興定難休。星河歷歷動簷頭。况復金輪出九幽。淸景正饒吾輩興。浮生易覺歲華流。十年歌鹿歸山卧。八月騎驢出塞遊。社酒莫辭今日醉。到心安處是眞休。</text>
<title>余以事先歸。台甫，順之以詩來。次韻各寄。</title>,<text>妙年聲價擅龍頭。歸去田園卧處幽。世上浮榮皆畏道。卷中眞趣是安流。山醪野果足盤具。月色泉聲同此遊。經濟已非吾輩事。東岡魚鳥日應休。屬順之月色高樓最上頭。竹墩微路迥通幽。家風潘岳多文彩。禁臠源明出輩流。鳥外看雲阿季在。天南對酒上元遊。商顔不乏靈芝産。牢卧何妨賦四休。屬台甫</text>
<title>復呈一律求和</title>,<text>爲愛前宵月色奇。坐來河漢轉西移。方追庾亮登樓興。不許張衡愁四詩。春意最從深處晩。吟思每向倦時遲。風塵此會誠非偶。醉後何須問夜其。</text>
<title>屛居山房感時物。又値離緖裊繞。拈韻走草。聊此相贐。兼示李二丹邱子思彥。四首</title>,<text>春草山南七十州。宣城騎馬問丹丘。臙脂紫洞花傳信。風珮靈泉夢如流。匣劒星搖滄海日。題詩月滿白雲樓。寄聲欲報長庚客。幾日匡山鍊杵休。萊州莫上望鄕臺。水極天低東海開。赤日根搖三島出。靑春樹擁百蠻來。衣冠故里論交盡。魚蟹殊方問俗回。詩到丹丘增氣色。歸時應掃玉筍苔。芳樹生烟鸎亂飛。淸明細雨濕遊絲。無限東風二十四。嶺南花信待君遲。寂寞山寺啼鳥幽。麗人天氣動離愁。臙脂洞口桃花水。應待仙郞蘭葉舟。</text>
<title>與姜希祖 必恭 同步蓮堂聯句韻</title>,<text>落日天南國。秋風巷北亭。鴻飛遵荇渚。鶴唳近雲汀。意氣爲君飮。純明載我形。蓬桑受大責。蒲柳豈先零。勅勒鳴雙劒。腥塵洗八溟。姓名垂竹帛。事業照丹靑。上可作霖雨。下焉爲景星。文章元薄技。埋沒等芻靈。豈學齊門瑟。且礱胡冶硎。時來方待價。老去遂竆經。俯仰樂堯舜。經綸自戶庭。盛年苦不再。大化流無停。短闋倚中酒。狂歌半入冥。平生且極口。四座願傾聽。倏爾迫霄漢。陶然醉竹扃。問誰嶭卞者。將價試靑萍。</text>
<title>迎恩門 舊名延詔。改以迎恩。</title>,<text>迎恩門外玉嶙峋。舊日皇華拱北辰。滄海卽今無一士。百年皮幣走腥塵。</text>
<title>臨津舟中</title>,<text>臨津江上舟如梭。紅葉丹崖隔岸多。花石園林餘落日。來蘇風月幾東坡。囊書客路今千里。訪古行裝尙一騾。怊悵故人前夜別。不堪回首賦離歌。</text>
<title>吹笛橋</title>,<text>不必剖心勝採薇。死生均是義中歸。當年痛哭山河訣。好得烏川付舊畿。古橋荒垞水塡沙。艫舳潮頭舊漕衙。運訖山河無奈爾。桑田碧海大非誇。</text>
<title>槖駝橋</title>,<text>麗祖神威慴契丹。西來駝馬滿長安。萬夫橋下今塵土。獨有荒碑閱劫殘。萬夫橋上行人多。萬夫橋下夕陽斜。繁華滿目成陳迹。不忍麗王去後過。</text>
<title>開城懷古</title>,<text>寂寞山河伯氣亡。開城遺業日凄凉。靑莎白礎秋前短。深樹荒烟劫後長。氓俗尺兒趨市利。土風鹽婦學宮妝。呼童却辦壚頭事。無限新愁付醉鄕。</text>
<title>滿月臺</title>,<text>高臺百尺古山河。統合雄圖石不磨。楓陛半穿樵客路。掖庭分作野人禾。啼烏有恨來秋樹。行子牽愁訪酒婆。一死烏川扶正氣。竹橋殘日不堪過。</text>
<title>古都南門</title>,<text>王建山河五百年。故宮秋草夕陽前。槖駝橋老今人渡。滿月臺荒古礎顚。經始本爲千年計。滄桑猶見一樓傳。風烟萬壑皆餘恨。岳色泉聲更可憐。</text>
<title>善竹橋</title>,<text>先生一死未爲嗟。否者綱常萬古何。不是昧天違有德。也應盡道欲無譌。褒忠片石圭章煥。效節危橋血瀝磨。乘興客來仍弔古。夕陽歸鳥亦悲歌。</text>
<title>新舘</title>,<text>故國繁華寂寞空。開城城外路微通。山河已斬麗王澤。天地長尊魯聖宮。壇杏自經秋色老。庭槐留帶夕陽崇。卽今四海同沉陸。未喪斯文屬我東。</text>
<title>花潭</title>,<text>萬事花潭閱劫灰。逝斯亭畔獨徘徊。淸流白石先生樂。古壁蒼苔小子懷。幽徑半穿衰草轉。荒祠全向夕陽開。千年遼鶴成前夢。呼酒溪山酹一杯。</text>
<title>天磨大觀</title>,<text>驅馬出東門。落日初垂景。行行穿林薄。遠上天磨嶺。高峯一萬丈。參差聖居並。正如雙玉笏。撑插九霄梗。又如並頭蓮。明朶出水永。諸山皆白石。歷歷羅雲屛。長嘯倚天地。盪胷仙風冷。三杯正發興。流目恣遠騁。茫茫八紘內。景物都收領。秋色晩鵠嶺。悵望高麗境。繁華五百年。大業隔塵影。層臺蝕莓苔。御路欹絶阱。杜老堪淚吳。屈子空哀郢。西南海爲界。巨浪殊萬頃。累累錯島嶼。隱隱動艫艋。開襟灑靈颷。衣裳飄不整。男兒貴壯志。所事難俱逞。未可守牖下。老去當燭秉。浮生累百憂。短綆期深井。脫略自少時。此意常耿耿。今年未十餐。趣味頗淸謦。明日朴淵遊。庶幾磨遺礦。勖爾同心子。回頭樂早醒。</text>
<title>大興山城</title>,<text>保障西都此莫先。雄城百尺鳥途懸。逶迤勢壓空中出。磅礴形開特地圓。鍾磬客隨尋法苑。薜蘿僧老下雲巓。麗王盤樂今何處。石棧天梯獨句連。</text>
<title>朴淵瀑布歌</title>,<text>朴淵瀑布誠奇壯。白日䨓霆吼中冥。登高勢絶不可拚。側身咨嗟空伶俜。由來造化瘦鬼斧。洞天巉絶開雲扃。十步九折爭噴薄。咈鬱喧豗勢建瓴。上淵奫匯湊百道。石坎舂撞如釭鉶。下淵橫崖忽千尋。白練倒掛玻瓈熒。崖唇谽谺迎碎屑。亂霧飄雨隨暝暝。兩崖崒嵂高插天。中間結構羅玉屛。古有朴生來吹笛。馮夷擊鼓黔羸聽。軒轅律呂通神明。龍女抱珠欣相迎。齊諧野談固不經。天長地久宜有靈。淵中突起有盤陀。大筆龍蛇騰滄溟。拚梯一讀灑靈颷。兩腋颯颯如生翎。懸崖雜沓照紅字。古來賢達同鑱銘。歸卧泛槎亭上望。疑是碧漢揚仙舲。風塵山外已掉頭。是非不欲累吾聆。醉後放歌乘興去。誰識洞賓下洞庭。</text>
<title>自朴淵西下金川。馬上口占。</title>,<text>山勢驅來疲化兒。五冠松嶽帝王基。危峨直欲天爭出。盤據渾疑地不遺。千疊翠崖隨水轉。一蹊紅樹戛雲奇。如何統合三韓國。終作開城留守司。</text>
<title>暎水樓</title>,<text>水閣逢秋早。丹楓挾岸深。魚跳知率性。鳧沒亦何心。倦客能千里。孤亭復一吟。不堪旅思重。落日數聲砧。</text>
<title>蔥秀舘</title>,<text>此地皆仙界。騎驢少世情。水懸甘露瑞。人憶大明英。秋色來靑眼。離愁問紫荊。題詩將底奇。鴻鴈自南征。</text>
<title>晨發蔥秀。馬上與桂元涉拈韻同賦。</title>,<text>浪迹今千里。驅驢出曉星。雲光隨客路。山色隱荒亭。五噫西京遠。三秋北鴈冥。同心知有子。詩酒且忘形。</text>
<title>黔水嶺。望九月山。鳳山地</title>,<text>立馬西關道。秋風黔水流。天長阿達出。日落洞仙浮。採藥空千載。搜奇已十州。孤懷遊汗漫。一醉任閒愁。</text>
<title>洞仙嶺</title>,<text>丙子山河起劫塵。胡騎長驅失雲闉。睢陽祇合張巡捍。劒閣虛看鄧艾輪。地利不關趨利將。人和無奈主和臣。書生膽氣猶看劒。夜夜龍光斗牛新。</text>
<title>早發黃州</title>,<text>官道平如掌。微風曉角靈。迢迢經遠店。落落數沉星。大雪黃州白。深烟粉郭靑。丈夫遊一快。去夜月波亭。</text>
<title>挹灝樓 二首○卽平壤大同門</title>,<text>三姓雄都幾劫間。畫中高出大同關。雲光舟入微茫水。野勢天低錯落山。淰淰萬家烟向夕。盈盈一路汲沿灣。登臨不語機心息。物外淸緣付白鷳。故國秋殘水接天。亂帆如簇掛雲邊。蘆洲日沒棹歌發。盡是西南海客船。</text>
<title>練光亭。次柳下韻。</title>,<text>木落砧高古帝城。壯居遙壓水雲平。朱欄影襍櫓檣泛。畫閣光添錦繡行。海氣蜿蜿騰雨勢。蘋風颯颯動秋聲。山河不盡興亡事。弔舊尋幽惱客情。</text>
<title>浮碧樓 在長慶門外</title>,<text>秋水東來沒半篙。永明寺外泝輕舠。朝天麟馬何時返。採藥阿山不語高。錦繡光濃紅葉雨。綾羅影凈白鷗濤。興亡往事凭誰問。浮碧樓空風自號。</text>
<title>箕子墓 在七星門外兎山</title>,<text>千年箕子墓。畫閣隱松楸。受賜人今到。崇仁禮殷修。畫田餘古石。荒井起新愁。數畝封遺址。層壇拜九疇。</text>
<title>箕城行</title>,<text>荒城落日高江冷。客子驅馬愁千載。聖帝朝天今不返。父師空餘丘墓嵔。浮生盡是如過客。山河遞箭難相待。憶昔樂浪名天下。佳麗獨擅無比對。控江枕海四千里。六府三營羅銀鎧。隋家百萬空三擧。滻水嗚咽沙虫餒。唐宗不賴掃海內。安市失目身幾殆。邇來五千八百年。禮樂文物稱左海。那知盛衰劇逝水。舊都朝市生感慨。麒麟乙密灰劫換。龍堰鳷鵲須臾改。長林葉落空蕭瑟。銀灘月老傷年代。九街綺羅皆今人。古來英傑誰復在。文章獨數鄭知常。往事猶傳慕容廆。繁華大地竟寥落。擧酒且爲英雄酹。天長地久無終極。後來悠悠幾興廢。西巖宿霧風吹散。卧聽漁子歌欸乃。</text>
<title>百祥樓</title>,<text>百尺雄城鎭滻原。靑丘鎖鑰壯西門。隋家士卒三河咽。法海盂蘭七佛尊。大地黃雲秋漠漠。高樓白酒醉幡幡。千年往事空陳迹。獨有潮聲閱劫喧。</text>
<title>曉星嶺。口號示桂元涉。在嘉山。元涉居深川。</title>,<text>曉星嶺上曉星明。千里關河最客情。文物不全南渡土。繁華強半北來京。舊時樂浪能無敵。今日深川獨有名。擡首並鄕懷事惡。與君呼酒且相傾。</text>
<title>納淸亭</title>,<text>暮靄深深水氣凉。離奇猶見老龍蹌。人傳異事皇明帝。應有餘羞對犬羊。</text>
<title>酬安化使君鄭公 權○二首</title>,<text>佩符蓬島界。夫子學仙遊。大治移東郡。淸風灑北州。平生書萬卷。驛路客三秋。萍水承先契。離觴敢用籌。雲箋霞藤出剡州。社豪咳唾賴渠酬。旅燈得句渾㫌腹。才薄那堪五鳳樓。</text>
<title>題李元卿扇面 元卿慷慨之士。能文章。</title>,<text>西土文章士。賢豪李老聞。楚歌元白雪。洛水盡靑雲。詩就秋聲到。壺傾月色紛。明朝千里外。永夜不辭醺。</text>
<title>統軍亭</title>,<text>千里龍灣地盡頭。統軍亭上思悠悠。三杯淚下中原事。匹馬身孤絶塞遊。秋色最先關外樹。夕陽偏蘸海西樓。迢迢蠻浦天隨際。強半蘆花是旅愁。秋風憭慄酒杯殘。天外魍魑色相寒。皮幣百年今狄虜。山河一望舊周官。蒐烟落日燕林迥。薊野荒雲碣石盤。千里騎驢成一醉。故園歸夢隔重巒。</text>
<title>登仙槎亭觀海</title>,<text>匹馬西遊巨勝區。眼前滄海似盤盂。黃帆去去穿雲盡。白鳥時時傍島無。天地果能容此大。鯤鵬何事欲南圖。桼園老叟眞看破。大筆模來不是迂。</text>
<title>四松亭。次趙相國韻寄示主人。卽先君子往遊處</title>,<text>三五癯松路轉幽。登臨滄海接天浮。百年人事同灰劫。不盡山河也客愁。</text>
<title>觀都市口占</title>,<text>晩風高閣颭紅旗。腰下弓刀盡健兒。盛世封侯元不易。太平關塞老熊羆。</text>
<title>題鄭時鐸便面留別 三五七言</title>,<text>朔風來。羌笛催。白雪關山邈。黃雲遼海堆。一罇酒盡成涯角。顔色明宵月正回。</text>
<title>與宣川諸人拈韻共賦 四首</title>,<text>鴨水三韓盡。南人幾此遊。長程凌百舍。快覩穿西州。對子還鄕語。銜杯亦塞秋。明時漫倚劒。風月老帷籌。與子關西得。名區一快遊。詩狂輕海內。愁破有靑州。倚劒天東國。看星塞北秋。文章元薄技。定計愧能籌。快倒關河酒。高吟賦遠遊。繁華傳浿國。文物數通州。對榻悲先契。課詩惱客秋。歸程今間舍。羽斝莫催籌。知我天南客。山川渾夢遊。三杯欣季子。一識是荊州。聖世風同淑。名區興亦秋。高樓酒欲半。佳句襍觵籌。</text>
<title>又拈哀字 二首</title>,<text>十月邊城風氣哀。誰家玉笛夜深催。孤燈對酒天南客。送盡飛鴻却未回。此地吾將賦八哀。東來詩鼓莫相催。千篇不駄南歸馬。誰信男兒出塞回。</text>
<title>到彝甫宅。拈韻共賦。時彝甫別其兄台甫南還。彝甫出平壤地圖示之曰。余以此卧遊。故自號餘仙云云。</title>,<text>深巷逶迤坐暮年。燈前眉宇各依然。江山我馬三千里。離別君詩十數篇。秋思不堪來夜樹。卧遊應許作餘仙。明朝忽忽成長道。有酒莫辭同醉眠。</text>
<title>康衢謠 擬古樂府</title>,<text>天耶地耶。胡覆我而載我。父耶母耶。胡撫我而綏我。熙耶皡耶。粒我民者君耶。</text>
<title>擊壤歌</title>,<text>出日兮我思。出月兮我已。𩜾於是粥於是。糊余口而飮水。君之力兮吾何思。</text>
<title>南風歌三章</title>,<text>風習習。民胥緝。琴在床。歌在康。風習習民胥給。琴在御歌在助。歌在助民胥豫。風自南化思覃。風葳蕤時在治。</text>
<title>卿雲歌</title>,<text>雲之出于朝日。星之出于夕日。華而華光復光。日復日兮思未央。</text>
<title>麥穗歌二章</title>,<text>我馬之白。我冠之冔。昔我來斯。有侐其宇。今也來斯。彼黍離離。我車之洛。云何去亳。彼稷之洫。昔我宗國。我懷之過。不嘯而歌。</text>
<title>採薇歌</title>,<text>西山之薇兮。聊以禦饑。西土之君兮。與我心違。唐虞兮悠悠。非余時兮安歸。</text>
<title>白雲謠二章 穆天子傳曰。天子觴西王母于瑤池之上。王母爲天子謠。天子答之。瑤池謠意亦如此。白雲則臨別時所贈也。</title>,<text>悠悠白雲。邈邈山陵。範我八驪。前道以凭。庶有後期。再宴瑤池。逝將去女。東土之歸。白雲之遙。靑鳥之稀。三年之久。諸夏之治。于余其企。</text>
<title>瑤池謠</title>,<text>白雲兮葳蕤。山陵兮嵯峨。笙鶴兮媚舞。祥鳳兮安歌。吾與君兮齊遫。與女遊兮瑤之圃。酬女以紫霞液。羞予以碧麟脯。要渺兮不須臾。君不遐兮我心愉。</text>
<title>飯牛歌 寗戚欲干齊桓公。困窮無以自達。暮宿於郭門外。飯牛車下。擊牛角而商歌。齊桓公聞之。授以客卿。</title>,<text>出國門夜曼曼。南山之石何其班。出下國歌唐虞。爾牛之角何其吁。天生才不我用。我有我牛歌以誦。弊布縕縷誰爲縫。</text>
<title>扊扅歌 風俗通曰。百里奚爲秦相。堂上作樂。所賃澣婦自言知音。因援琴撫絃而作歌。問之。乃其故妻。還爲夫婦。</title>,<text>君五羖我扊扅。百年之盟我無負。君相國我洴澼。一貴之間君自負。語曰糟糠之妻不下堂。堂不可下矧賃且。</text>
<title>去魯歌二章 孔子相魯。齊人遺女樂。季桓子受之。三日不聽政。孔子遂作歌。桓子聞之曰。夫子罪我。以羣婢故也。</title>,<text>我車之攻。我馬之踖。舍我故居。云何以適。去父母國。豈予所欲。翳翳龜蒙。亂我心曲。悠悠遠道。駕我將適。手無斧柯。於龜何劈。翳翳之陰。被婦之益。嘅予寤歎。三顧于宅。</text>
<title>南山三章 孔懷詩</title>,<text>南山有蒼。翳翳其松。我懷同里。悠悠西東。我懷者里。不遠則逢。不逢而懷。云何其𢥞。興而賦也南山有靑。陰陰其柏。我懷同人。窅窅叔伯。我懷者人。不遠則獲。不獲而思。逖矣商客。興而賦也南山有綠。猗猗其竹。我懷同父。遙遙伯叔。我懷者親。于彼之鹿。不鹿而芝。永言思服。興而賦也</text>
<title>鴝鵒謠</title>,<text>庭前有古樹。鴝鵒棲其巓。搆拙當風路。日夕長飄然。雛生已數飛。隨風落翩翩。兒童拾取之。翁雜嚅䖥蝝。靑絲系作綏。白羽糚尾邊。冉冉馴野思。呴呴族以牽。安心不飛驚。惟意身手傳。懷母轉淸唳。慕類時長掀。翾翾坐擧翼。噪噪又回旋。親人豈素性。勢竆還乞憐。</text>
<title>山中人辭</title>,<text>山中人兮未歸。日被薜蘿兮攀桂枝。攀桂枝兮聊淹留。不以月兮歲且移。山中人兮樂在山。塵不到兮喧不知。披幽渺兮賾奧。惟孜孜兮不荒而隨。惟日夜兮安如斯。安如斯兮湛忘歸。山以外兮風與雨。夫何謝兮山之圃。我思兮悠悠。欲往從兮路無由。山中人兮徒離憂。</text>
<title>永懷伏羲氏</title>,<text>憶昔庖犧氏。首闢天人契。龍文一元妙。八卦竆根柢。重天乾以成。玄渾昭陽綴。重地坤乃立。方儀澈陰閉。奇偶成一幹。交錯干支計。中間萬化殊。次第歸相繫。六位時以成。五府相推遞。氤氳一理流。軆物無殷細。坱然太虛間。上蟠下復際。千兒與萬孫。參差一本齊。縱橫秉元化。開鑿鴻蒙啓。惟此立象意。日星斯文揭。至理諒斯寓。大道流無滯。吉凶察變占。可否從龜筮。守常民不迷。豁然蒙翳霽。恭惟千載下。廣大受其惠。歸來宇宙晩。悠悠尙誰睨。風簷一展讀。古道期相逮。吾身具太極。盍反斯其諦。</text>
<title>文王</title>,<text>亹亹周文王。則天於不已。行屯履愈貞。濟艱心猶旨。矇矇羑里下。炎炎爲我悝。圓扉不照日。肅肅星歲邐。凝胷密靚處。束心秋毫裏。羲皇夢裏逢。大道吾所倚。憂時慮民僞。開演牖至理。超然會太極。心上經綸起。鉤深斷卦義。賾微昭玄軓。精竆九疇數。斟酌天時以。委心與道俱。萬世立人紀。垂象千載臨。穆穆淸風邇。岐岡鳳一去。長揖遡西美。</text>
<title>周公</title>,<text>周公大聖人。丹心負玉扆。艱虞履九罭。狼狽逢疐尾。先王永有辭。舃几行愈韙。金縢冊猶在。風雨昭躬匪。明堂衮衣煌。吐握追亹亹。治田閾旣理。越裳浮筐篚。絃歌格神人。述禮破蒙陫。亦有太極圈。繼述何暐偉。家庭有遺訓。妙契竆玄機。爻辭及卦象。縱橫說娓娓。豈惟人文著。乾綱實崔嵬。成周宇宙間。太和何斐斐。由來八百載。繼撫勤篤棐。生公有時盡。公歸應有鬼。</text>
<title>挽詞[從兄 重光]</title>,<text>從弟志彦死於商山。得年三十一。嗚呼惜哉。志彦天資俊爽。才調英敏。甫成童。能通經史。學詩文。騁氣昂昂。若千里駒。輩行莫及。老師亦瞠視。自謂欿然。始戴冠。就食江右。志彦旣少年。且客遊于門庭。常有長者車輟。平居簾閣整几。架插千卷。優遊以自娛。性恢朗潔且和。於世間憂患毁譽是非得喪之門。渙若不思者。每遇佳賓勝友。輒攀袂投轄。談諧縱論。連日夜不厭。酒後興來。嘯咏奮筆。風致颯然有靑霞氣。方其年少氣銳。奮發慨然。謂功名可立就。卒跎。三十歲而無成。人或爲志彦惜之也。志彦不以爲意。嘗匹馬遠遊。踰鳥嶺浮漢水。達于京城。南至于海。又折而西。過麗墟。訪箕子故都。觀井田遺址。餘外名山大川樓臺勝觀。靡不登覽而賦詩。遂至靑河龍灣之上。悵望湖山而還。詩格益長。囊篋遂富。名聲大振。志彥誠過人矣。於藝亦可矣。期望之情。猶欲其益進而玉成也。嘗語之曰。吾家自有實地事業。爾何不從我於寂寞之濱。爲征邁進修之功也。士之以才名。可恥非可喜也。志彥惕若起拜曰。使我於此有數頃薄田。豈肎舍諸兄一日哉。雖然。兄有言。敢不唯命。別去未數月。志彦遇寒疾死。去家三百里。兄弟不知。妻兒弱。惟朋友日聚首救藥。各推其至誠惻怛。及不效則又相與聚首涕泣。出資經紀其襲斂無憾。於是乎益信志彦之道信於朋友。而商山急人之義。足令人嗚咽出涕者。於乎志彦乎。玆命也耶。玆命也耶。志彦臨死。歎曰。嗟乎吾卒死於此。不得與諸兄訣乎。死則埋我於春山之陽。先墓在是。兄弟在是。於乎。微爾之言。豈忍使汝作異鄕魂耶。以九月之二十日。弟兄咸集。舁喪歸春峽。又以是日。挈其孤兒寡婦而東。提攜任負。兒啼呱呱。丹旐風鳴。慘目傷心。行路涕洟。况我兄弟之心哉。嗚呼悲夫。志彦果止於斯而已耶。遂敍哀懷。以爲之詞曰。天爾之生若意之適兮。而奪之速兮何理之忒兮。彼商之山兮死不可托兮。返爾之骨兮太白之側兮。太白蒼蒼兮苕水漣漪兮。生而樂此兮死而後歸兮。有踐家室兮桑梓之鄕兮。魂兮歸來兮復我之兄兮。復我之兄兮幽明隔厚兮。於乎曷極兮天長地久兮。</text>
<title>挽詞[婦翁安洛駿]</title>,<text>魂莫留。魂歸先壠兮永依歸。魂莫招。千秋萬歲兮陪庭闈。誰知地下伯魚對。不耐人間齊右悲。文章風度摠虛事。夜月靑山照冷輝。扶杖出門哭。哭不成聲兮淚空揮。吁嗟乎奈何。遙望靈輀兮萬事非。</text>
<title>挽詞[宣城李象辰]</title>,<text>西塞城頭鴨水靑。高秋獨上統軍亭。歸來口誦詩千首。劒氣宵干箕尾星。萬曆使臣朱太史。虬松數字我家珍。摩挲自有匪風感。君豈尋常乞帖人。沈宋王楊可後先。名家又有李心淵。梧桐葉下三更話。警策明朝萬口傳。襄陽門外草如茵。笑拂鳴鞭氣槩親。風雨歸檣何處是。子規聲裏又三春。城南聯句落吾袖。幾度蹇驢枉索詩。無限延陵季子意。詞成欲掛白楊枝。</text>
<title>挽詞[咸陽朴孫慶]</title>,<text>哀壑秋風早。寒松半夜零。靑霞餘氣色。應繞統軍亭。</text>
<title>挽詞[高靈申光洙]</title>,<text>君曾西上統軍亭。直北巫閭對酒靑。今日尙州寂寞死。壯心誰識舊靑萍。志彦非今士。京師晩識之。文章從祖得。懷抱見人知。天地百年短。東南萬事悲。崢嶸湖海氣。末路似君誰。</text>
<title>挽詞[延城李承延]</title>,<text>孤城朝日動衣裳。水國蒹葭夜下霜。何處秋風歸鳥遠。望中春峽衆山長。抱得雲和朱作絃。由來此曲無人傳。冷冷彈作峨洋意。洛水東流去不還。聲價斗南並棣華。眞城族氏古名家。詩人何處埋仙骨。舊友悲歌和楚些。家聲己巳承宣疏。直氣如今更起予。有錄西歸鳥道什。君言世好博泉書。南寺詩書東塾文。十年螢燭下帳燻。可憐今日相分地。四尺銘㫌一士云。平生詩酒好風流。埋却龍州土一坏。借問滿城金紫者。文章功德竟何由。三兒幼稺有何知。一哭崩城更絶悲。秋草梨花洞裏月。九原同穴舊齊眉。全家累累隨輀車。深峽勁風落照虛。何事黃花如昨日。雲𦤎亭下數枝餘。靑熒燈火紙窻寒。樑月無心照鶡冠。却憶西堂觀化夕。依俙猶識故人顔。</text>
<title>挽詞[光山盧斗文]</title>,<text>一片紅旌飛向東。幽明此別恨無竆。秋光冷落春陽遠。南嶺蕭條北郭空。地下謾齎豪士志。人間誰述古家風。文章才德今何處。三十人生一夢中。</text>
<title>挽詞[漢陽趙普陽]</title>,<text>名祖端宜有好孫。至今文彩豹斑存。塤箎迭唱宮商逬。壁壘孤高鼓角喧。桐葉流風餘意思。山城懸雨泣精魂。元賓早世誰推賞。空望牛墟劒氣冤。</text>
<title>挽詞[高靈申光河]</title>,<text>不識李生死。春風思渺然。存亡一涕淚。日落大江前。志彦東海士。聞訃長安雨。一誦統軍亭。相悲李彝甫。</text>
<title>挽詞[漢陽趙述道]</title>,<text>羅山在太白之陽。有山川禽魚之樂。吾先王考與懶隱先生先後遊息之所也。以故兩家子弟交相厚。約爲異姓兄弟。志彥以懶隱翁之孫。大夫公之子。於倫次爲三。蚤歲出遊於大江之右。余雖不能數與之交。每想見其爲人。言語風采。坦坦委委。略無世俗畦畛。其詩與賦。體裁瀏亮。步驟遐越。余謂君以是行之今世。必能廓大乎門戶。輝光乎事業。而卒在商山屢百里之外。逖遠鄕山。兄弟不能相守以沒。嗚呼悲夫。往年秋。與余赴京師。文辭同考試。不得志於有司。志彥遂匹馬揖余西出。過松京。觀王氏古墟。到平壤登大同樓。頫鴨綠長江。探井田遺址以溯三代之法。北至龍灣。擧望中州。胷中獵獵。有飛動之象。遂與諸名流或唱而酬。或嘯而歌。逍遙馭風而還。於乎。曾謂將死之人。而其氣像風流乃如是耶。余聞其將死無幾微色。其沒而斂也。平生故舊相與隱卒庥。終無毫髮憾。又與運之中道而葬於此。益可見其人矣。志彦系出眞城。旣冠。朝廷贈先先生爵冢宰。其先君子授名字而志之。志彦有子三人。或者其詘抑於前而豐大其後耶。辭曰。於此有一木焉。昂昂落落。直而揉之。可使爲椳闑扂楔之用也。嗚呼志彦。何天之漑之根而不食其實也。莫不有命焉。徒爲志彦而悲。</text>
<title>挽詞[完山李彩]</title>,<text>龜城道上日欲暮。仲氏蒼黃抱兒行。鴻鴈離羣影已斷。脊鴒急難飛且鳴。立馬躊躇泣相看。黯然不覺心骨驚。崑岡之墟。必産琅玕玉。鄧林之野。必秀梗楠材。君生名家好資質。人言世業更能恢。志氣軒昂凌霄鶴。詞藻錯落滿篋瑰。慈良天性藹春煦。通快風襟絶塵埃。男兒奇意本不羈。豈惟內美重修能。妙年跌宕壯遊心。江山好處幾徘徊。遠躡松嶽望遼海。歷弔檀箕舊墟來。不是遊人景物役。欲學龍門騁逸才。幾年飢餐商山芝。春來每憶綺窻梅。無端天意降禍促。如何玉樹方長摧。鄕山遠阻兄及弟。霜閨但叫婦與孩。人憐君棄靑春終旅榻。我惜君抱素志入夜臺。昔年蕭寺。共吟水月曲。今春荊圍。更對翰墨塲。每歎相逢弦矢促。豈意浮生石火忙。君去應留白雪曲。恨不一向明窻諷洋洋。故山松柏暮迢遞。孤孀隨櫬㤪彼蒼。到底親朋哭相送。媿殺沉痾獨未將。爲唱楚些淚滂滂。</text>
<title>挽詞[漢陽趙宜陽]</title>,<text>主屹峨峨倚汝家。大爺文彩國之華。昂昂汗血方千里。一夕燕臺駿骨嗟。君家兄弟摠文章。拔地杞樟上拂蒼。天遣六丁應下取。一枝去作玉樓樑。詞頭筆力壓滄溟。鼓角新聲起蘂城。萬里圖南遲海運。白雲淸唳反三淸。西晉風流戒駸駸。年來相對秖論心。峨峨山下洋洋水。不盡廣陵三疊琴。玉山曉兩送丹㫌。峴峀秋雲攢故情。太白峯頭一片石。願鐫千古布衣銘。</text>
<title>挽詞[完山李命顯]</title>,<text>吾友雲𦤎子。卓犖非凡儔。燀爀名家後。復見有箕裘。少小抱奇偉。志氣干星牛。開口掃粃糠。有作鳴琅球。乍看頗跌踼。眞知藹德輶。諧笑縱云云。不道人愆尤。高步翰墨塲。文質相炳彪。翩然紫霞翮。九萬方未休。弱歲賦遠遊。羸鞭縱冥搜。西嬉析木次。北上化熊丘。題詩松京嶽。立馬箕子疇。出世男兒債。了知爾能酬。凌雲終寡和。才命不相謀。猥我與同庚。猶許爲從遊。蘿溪水月夜。風雪漢江舟。琢磨聯璧間。膠桼意綢繆。中歲忽相離。迢遞在南州。商山多芝秀。奄見歲月遒。惆悵見月思。瞻望陟岡憂。時向故鄕山。路由吾家陬。有來叩我門。有去縶君騮。慇懃多少意。札翰詩並投。皆是爾不遺。敢言同類求。每恨睽離苦。前期在滄洲。窈窕鹿門曲。乃是平泉區。庶遂吹箎樂。且和食苹呦。歸來豈虛徐。瀟灑送餘秋。匀天惜無人。催下巫陽謳。先靈上森列。肯念塵世浮。二毛年光促。倐如飄風驅。高才眞可惜。良朋更有疇。憶昔襄陽路。執手久夷猶。憐我抱沉痾。要我來醫瘳。脈脈不能離。朝陰改歧頭。誰知未日月。使我咽呑喉。他鄕旅櫬歸。扶曳道塗脩。孤孀抱兒隨。行路尙咿嚘。時當秋之殘。觸物多生愁。何處埋玉樹。落月滿屋樓。怊怊詠楚些。萬事良悠悠。</text>
<title>挽詞[永嘉權思浩]</title>,<text>翩翩才調冠倫儕。懶隱遺風故不低。妙歲聲華潢洛外。壯遊詩草浿江西。狂飈忽地瓊枝倒。何處荒山落木凄。他日君看埋玉處。冤氣應化作虹霓。</text>
<title>挽詞[潘南朴興慶]</title>,<text>空山夜夜子規愁。不盡春懷又菊秋。西塞風烟曾滿袖。江臺樽酒幾添籌。向來十丈靑霞氣。今日單㫌素幕幽。可惜文豪天奪去。玉京無乃更修樓。</text>
<title>挽詞[晉山姜必玉]</title>,<text>秋風兮淅淅。落木兮蕭蕭。美人兮姍姍。儀形漠漠兮聲音寥寥。南山有桂兮北山有杻。之子去兮路迢迢。願言思之。使我心銷。秋風兮慄慄。嚴霜下淪兮百草萎折。菊有黃華兮征鴈哀叫。日陰陰兮天欲雪。美人兮何之。佩之華兮衣之潔。玉佩兮瓊琚鳴。聲遠兮聲不絶。願言思之。使我心裂。秋風兮蕭瑟。園樹兮隕蘀。寂寞兮旅殯。汨汨兮羈魄。美人兮何之。矯首北望兮雲漠漠。緗篋兮有淚。籤軸兮歷落。蹟愈遠兮思愈邈。春花秋月兮吾誰與樂。願言思之。使我心錯。</text>
<title>挽詞[忠原朴泰源]</title>,<text>嶺外聞名久。京中識面初。淸襟眉睫上。奇氣笑談餘。始覺文章士。幸隣旅舘居。連年菊花節。共酌洛醪釃。金榜懷先契。牙籤話古書。關情分客袂。留約訪茅廬。塵世神交晩。浮生好會疎。百年何倐忽。萬事足唏噓。故土花山遠。孤魂客恨茹。秋深城北暮。人去國南虛。己巳餘淸議。鬼神妬妙譽。重泉齎素志。八字寫丹旟。詩播悲秋筆。孝傳出塞車。流年纔過立。稺子不任苴。身已歸泉戶。氣猶射斗墟。雲𦤎亭獨在。那忍更過諸。</text>
<title>挽詞[仁川蔡景淵]</title>,<text>往歲東床會。居然一夢翻。文聲江以左。家法祖而孫。氣菀豐城劒。風遲北海鯤。丹旐商嶺路。天慘日黃昏。</text>
<title>挽詞 改葬時 [伯兄]</title>,<text>嗟嗟乎。嗟余弟志彦兮。兄白頭述哀辭兮。遠招招汝魂歸。商山迢遞兮龍宮寂寥。生死未歸兮歲月何其。太白之陽。華山之下窈窕而邃兮。松梓蒼蒼兮兩世塋塚之所依。嗚呼。豈忍言豈忍言。從氏某仲季某。汝之子某若某。某年月日。骨肉俱聚於斯。吾知汝平生孝悌而慈兮。魂庶幾駕飈輪御冷風兮。朝焉夕焉而疾其歸。楚些傷悲兮難重陳難重陳。正値春三月。草萋萋兮花飛飛。賢嫂從之兮雙旐翩翩。路上何人見此不涕洟。白頭孤立兮日夕望汝魂歸來。先入我夢兮或彷彿而依俙。</text>
<title>挽詞[西原鄭易簡]</title>,<text>商顔旅櫬始今歸。埋得何山奇士奇。白鶴城殘夫婦化。黃鸝樹老故人知。誰將伯氏平生說。追慰阿郞後死悲。桃李門前前後望。想應強半惜春詞。</text>
<title>挽詞[安東權思襄]</title>,<text>懶隱先生舊有弟。文章筆法動一世。不幸無年志未成。至今聞者皆流涕。先生之孫又有公。妙年才藝擅洛東。我遊江右訪古奇。耉造言公少年時。貫穿三才驚神鬼。縱橫六籍壯文辭。掃出風雲能倚馬。二十八宿落筆下。西遊箕城俯龍灣。統軍亭上詩酒闌。目極遼塞三千里。悲歌燕薊秋風寒。玉壺片片歌激烈。黃金臺下行人絶。生得褊邦公不容。便欲騎龍雲漢抉。公家世世英華秀。未恨無才恨無壽。天帝催成白玉樓。巫陽招下甲長峀。寂寞孤墳寄江西。三十春來子規啼。三郞摧折成荒草。幼孫孝徹天爲悽。丹旐更指華山裏。華山之下公桑梓。桑梓春盡躑躅開。明月遼陽城郭是。公歸那識兒孫面。少婦髮白兄腰卷。淚徹天涯北歸鴻。腸斷簷前紅絲鷰。痛哭松聲山日寒。新阡故山魂魄安。後生此日亦何幸。攀和陽界覩衣冠。年來齷齪在竆谷。執公之紼淚汍瀾。</text>
