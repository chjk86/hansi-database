<title>敬次退溪先生鹿峯養浩樓板上韻</title>,<text>鹿峯山水古來名。精舍何年此地成。百尺樓臺開浩氣。千年絃誦有遺聲。孰非先輩栽培力。遂切吾儒景慕情。更向東臺觀物理。一春紅紫此心靈。</text>
<title>與諸友往鹿峯口占</title>,<text>濯足南湖病骨淸。鵲飛鶯語澹春情。閒聽流水扶筇立。爲見靑山緩步行。巖逕客尋淸磬去。梵樓僧掃落花迎。東臺盡日忘歸路。詩在雲林好鳥聲。</text>
<title>春日與僑窩成丈 涉 共賦</title>,<text>浩蕩春天氣欲豪。放歌時復讀離騷。江村晩雨迷高柳。山郭輕風落小桃。自笑紅花爭醉面。未將靑草換衰毛。茶床盡日留君話。詩酒風流不寂寥。</text>
<title>贈李竹齋孟呂 忠祿</title>,<text>歷落乾坤五十秋。憐君華髮已渾頭。花生辥館馮驩劒。霜薄燕山季子裘。浮世功名皆夢幻。百年詩酒好風流。高歌一曲爲君唱。歲暮襟懷白雪樓。</text>
<title>寒知堂盆梅盛開。與諸友拈韻。</title>,<text>歲暮雲林造化新。東君先返玉堂春。主人莫道專奇玩。把酒看時摠主人。</text>
<title>立春帖</title>,<text>玄籥灰飛泰運回。春心先動小階梅。開窻笑對南山翠。影入萱堂萬壽盃。</text>
<title>和朴三可軒士源 聖洙 甁梅韻</title>,<text>故人梅癖作梅甁。偸得乾坤造化靈。老榦扶踈同我瘦。孤葩淸絶共君馨。千林凍雪當殘臘。一樹新春繞半欞。月落參橫寒夜靜。知君高臥酒初醒。</text>
<title>除夕寄朴可翁</title>,<text>書劒無成髮欲華。五更鷄唱一年加。瘦容得酒紅生暈。病眼看書眩作花。老去踈慵憎野性。閒來淸寂似禪家。援琴欲奏陽春曲。卬友今宵在洛涯。</text>
<title>晩覺齋自警</title>,<text>屈指吾年餘五十。知非已過不知非。莫云晩景桑楡迫。覺後工夫亦庶幾。</text>
<title>謹次百弗庵先生贈職旌閭慶宴韻</title>,<text>尊賢樂道聖心眞。鳳詔便蕃下玉宸。門外畫楣旌孝子。日邊泥誥奬儒臣。花迎襟珮分齋席。風遞笙歌咽晩春。是日諸生同一慶。遙瞻北極感懷新。</text>
<title>上三聖庵</title>,<text>登如緣壁俯如淵。蟻附蛇行寸寸前。欲盡一山奇絶觀。明朝更上白雲巓。</text>
<title>宿三聖庵</title>,<text>亂壑層崖夕氣濛。小菴浮在白雲峯。西洋落照蒼茫外。下界淸烟指顧中。佛祖津梁分靜榻。羅朝日月認枯松。登臨怳若乘風馭。欲逐飛仙上碧空。</text>
<title>聾淵亭贈別鄭立齋士仰 宗魯○二首</title>,<text>君家自出是吾家。三歲交情一面多。山外忽分南北路。東風愁殺八公花。晴川白石舊漁磯。流水聲中送客歸。一曲峩洋千古意。龍門桐上有餘徽。</text>
<title>紅流洞</title>,<text>吼壑聾山語不通。詩留石上鶴歸空。武陵橋下年年水。惟見桃花寂寞紅。</text>
<title>崔南隱能仲  騎牛追到海印。臨別贈詩。</title>,<text>十載知音白髮新。一琴山水武陵春。林鶯啼送騎牛客。萬壑飛花摠惱人。</text>
<title>搜勝臺</title>,<text>緣溪白石削芙蓉。平作高臺聳作峯。岬酒剩添遊客興。峀雲應護老仙蹤。掃壁題詩驚睡鶴。臨流橫笛舞潛龍。天工特設徘徊地。道士玄扃不敢封。</text>
<title>某里齋</title>,<text>亂峯幽壑小齋淸。梧月空庭正氣橫。玉帛深羞餘一劒。春秋大義掛雙明。花開葉落山翁曆。地老天荒節士名。慕德彝衷猶不墜。一般薇蕨士林誠。</text>
<title>月淵</title>,<text>化翁勞意匠。水石各呈奇。平宜陶令醉。高合子陵磯。月影涵淵靜。風湍噴雪飛。沉吟看不厭。斜日却忘歸。</text>
<title>鼓淵</title>,<text>白雪瓊瑤窟。高低一色深。石磨明似鏡。湍激韻生琴。斜日難留客。歸雲不繫心。吾詩那可廢。黃鳥與同吟。</text>
<title>迦葉菴</title>,<text>石門通細逕。菴在宿雲巒。僧與蒼松老。棲分白鶴寒。晩杵鳴巖竇。孤烟出峀端。此中詩景好。怊悵夕陽殘。</text>
<title>松臺</title>,<text>幽深猿鶴洞。水石儘奇絶。溯源十里峽。曲曲瓊瑤窟。噴薄鳴風䨓。鏗鏘響琴瑟。筍巖初啓奇。內外俱怳惚。雲壁傍岹嶢。霜厓下離列。中有百丈石。其上孤松茁。因是名於世。肇錫松臺曰。全壑無片土。白石一色潔。皎皎如明鏡。皓皓如鋪雪。中貫一道溪。抱石兩派決。有嶼平而墺。爲臺十畝濶。照形形可鑑。着足足自滑。坐俯水落處。石桶一間劣。蓄黛深無底。𢥵懼若隕跌。垂足濯淸流。俯仰胷次豁。酒闌奏琴歌。山水響淸越。潛龍水底舞。老鶴山上拂。放杖一高笑。萬念皆消歇。憐彼風塵客。逐逐如蠓蠛。幽興自未已。不覺山日沒。</text>
<title>入頭流洞門</title>,<text>亂峽竆林一路回。靑山如繡水如苔。遍看三洞烟霞窟。欲上天王日月臺。攜酒仙應花下待。騎驢吾亦雨中來。龍遊積石多奇壯。暫把詩樽盡意開。</text>
<title>宿天王峯</title>,<text>白頭流脈海之東。雄據南溟聳一峯。眼力莫窮雲霧外。地形應盡水天中。乾坤向曙先看日。冰雪凝寒自作風。山袂飄然如羽化。步虛歌罷仰晴空。</text>
<title>山淸換鵝亭</title>,<text>右軍今寂寞。山水爲誰淸。因地慕先輩。好名成此亭。墨池村女澼。脩竹野人耕。感極還生興。徘徊雪月庭。</text>
<title>德山書院</title>,<text>老栢森森古廟庭。後生今日仰瞻情。志嚴斷義藏三釰。學貴存誠畫一屛。絶壁雲留千仞像。高梧月霽百年精。洗心亭下洋洋水。長和風琴滿耳泠。</text>
<title>矗石樓</title>,<text>郭外長江萬古流。碧欄干下白沙洲。晴春畫角元戎幕。落日悲歌壯士樓。極目雲烟迷遠望。滿城花柳動春愁。書生幸際昇平世。詩酒溪山得倦遊。</text>
<title>八仙洞</title>,<text>伽倻北有洞曰布川。葢以布爲名者。自修道黑石如布形。連亘百餘里。印於溪中盤石者。尤爲奇異。故以布川名。且其武陵村桃源村。窈窕幽僻。儘絶勝之地。而湮沒無名。世無知者。嘗與休庵鄭東，甁齋盧啓心，躄翁李奎運，可谷張敬穆，芝厓鄭煒，平庵鄭㷞，家兄遲庵公遊。改其名曰八仙洞。以大字刻之。其下又刻八仙之號。因修八仙契。以爲逐年會遊之計云爾。其後澹翁鄭丈聞之。願同契。故許入之。改八仙曰九老。伽倻山下武陵鄕。石白波明萬壑淸。天爲遊人開勝界。世無眞眼乏嘉名。灰寒學士燒丹竈。春鎖漁郞返棹程。平地羣仙新錫號。山光水色十分生。</text>
<title>挽李竹齋</title>,<text>山南吾道否。善人多云亡。草宿警軒墓。塵鎖鹿門堂。天地悲歌發。親朋漸凋喪。惟有竹齋翁。元氣尙健康。厖眉有壽徵。南極祝無疆。今年又哭公。吾黨益倀倀。欲說公平素。知公莫我詳。天性賦眞率。坦蕩信行藏。蕭然坐一室。書史左右張。薄俗猶貴古。聲名動四方。聰明絶等夷。發言成文章。健筆色蒼古。淸詩響鏗鏘。我以愚魯質。文墨託契嘗。雲林溪上村。三世作隣芳。年紀少差池。先我九飯强。我用兄事禮。公許平交行。以文會鹿社。同硯接泗陽。逐逐無虛日。聯翩共翺翔。論事設疑端。爭卞時激昂。顧我滅裂學。視公若望洋。謬謂有藻鑑。文成必示卬。妄陳微瑕處。掉頭曰無傷。翌日改撰來。白玉增彩煌。記我晩覺齋。奬許何過望。猥被知友感。沒世焉敢忘。謝庭有寶樹。嫋嫋雙枝長。紅蓮已結實。丹桂將發房。公何厭斯世。催歸白雲鄕。淸踈高士骨。忍埋鶴山岡。悠揚詩老魂。應返鳳樓傍。有忌違執紼。題誄淚盈眶。</text>
<title>挽崔進士 光翊</title>,<text>訒老遺餘慶。門欄六桂蓮。爲家經濟大。律己儉恭先。嶺海知名士。江山有福仙。雙蘭方欲茂。親友惜公年。</text>
<title>挽鄭警軒光遠 東璞○六首</title>,<text>倻山淑氣毓天民。吾黨南州有好人。岡老有孫能繼述。古家詩禮百年眞。精金爲質玉爲章。君子充然德有光。望重吾南山斗仰。行人爭說鄭公鄕。別界烟霞占地寬。林亭蕭灑碩人槃。高情不染紛華累。流水靑山素履安。峩洋一曲托知音。蘭室交情利斷金。詩酒湖山相與樂。暮年情比少年深。西來無處不傷情。寥落前遊一夢驚。紅樹何山新土起。未能深葬警軒名。乾坤獨立一身孤。詩社春來有幾徒。從此西門橋下路。短驢吾復爲誰驅。</text>
<title>謹次約窩李公 顯靖 韻</title>,<text>茅廬蕭灑倚雲巓。翁卧其中氣浩然。學到精微方守約。動遵繩墨自無愆。山居靜寂心常定。世路崎嶇脚不顚。未向門屛承謦欬。仰瞻秋月照寒泉。</text>
<title>贈尹萊伯 弼秉</title>,<text>明時仗節鉞。雄鎭古萊州。身作南關鑰。眉分北闕憂。威名驚異俗。淸德頌賢侯。聖上嘉成績。瓜期又麥秋。</text>
<title>次橫溪書堂韻</title>,<text>白雲爲屋石爲屛。玉磵鳴波枕下泠。昆弟知音雙處士。溪山有主一孤亭。霜侵老竹寧渝節。歲暮幽蘭自播馨。詩禮至今遺範在。百年斯道一家型。</text>
<title>挽鄭道源</title>,<text>嗟哉道源眞可惜。居家行誼吾曾詳。孝於父母乃天性。友于兄弟由慈良。耿介之資淳謹風。一生操履超凡常。對君頓覺貌如心。拍拍醺來太和湯。况如孟陽居懿親。庇庥一家巋靈光。殘春尙留康成草。白雲忽辭子眞庄。善人那無食報天。蘭玉庶幾餘休光。老年江干漁釣約。觀魚臺下月蒼蒼。嗟哉道源奈子何。只將蕪語題哀章。</text>
<title>寄李穉春 㙖</title>,<text>斯翁消息近何如。金玉其音隔歲踈。歸夢幾懸湖上月。相思時檢篋中書。江山閉戶三春晩。天地論心一釰餘。遙想龜潭幽興足。一竿斜日坐觀魚。</text>
<title>挽崔毅仲 光鎭○二首</title>,<text>通國皆知百弗翁。古庭詩禮一家中。純資近道元天賦。雅度成䂓是學工。林下盛名爭識面。法門遺範獨推公。有才未就身先死。可惜山南氣數竆。獨立乾坤白髮頹。山東消息忽悲哀。高堂歲暮親年老。驛樹天長旅櫬回。古壁圖書今寂寞。新春花木半傷摧。尊賢衛道惟吾責。近日南州士論恢。</text>
<title>贈李善述 述靖</title>,<text>茆屋依山靜。閒翁閉戶深。江湖芳草色。天地故人心。名下無虛士。琴中有古音。暮年吾輩樂。詩酒好相尋。</text>
<title>家兄遲庵公回甲日。作詩獻壽。</title>,<text>綠髮韶顔六十年。吾兄仁壽理應然。文章重價知名士。湖海高情脫俗仙。半案圖書閒日月。一筇山水好風烟。三盃拜獻無疆祝。南極祥光耀壽筵。</text>
<title>次權松溪春興詩 三十首○連押平聲。尾句押其原韻。</title>,<text>木德旁流大化中。一天和氣共融融。張生風骨千絲綠。仙女芳華萬點紅。道在詩書惟養性。分甘丘壑已成翁。閒來欲識生生意。強曳枯筇出水東。窄窄茅廬僅膝容。十分筋力已踈慵。閒中職事惟親卷。峽裏生涯但課農。滋味登盤山採蕨。衰骸暖突㵎樵松。兒童莫恠庭梅晩。帶雪花開臘月冬。沿溪一路石爲矼。鹿里幽居處士龎。水暖池塘魚潑潑。日斜簾幕鷰雙雙。微烟籠竹初疑畫。暝雪通梅欲曙窻。故友不來春寂寂。夢中時到洛西江。早逐浮名狼狽歸。晩來方覺枉奔馳。道誠在邇那求遠。學欲竆經貴致知。只願眞工收分寸。不憂殘日迫崦嵫。衛公九十猶能勉。自料衰翁不久支。地僻山村掩竹扉。明時虛老一儒衣。須從白屋甘咬菜。不向朱門羡齧肥。今日淵明方覺是。去年蘧瑗始知非。三春閉戶無餘事。且理芒鞋上翠微。踈竹高梧一草廬。殘年眞樂賦閒居。書生經濟山林在。君子文章孝悌餘。沂水春成曾氏服。樂窩花轉邵翁車。今朝穀雨生新浪。料理漁竿欲釣魚。老去筋骸酒力扶。尋花訪柳氣昭蘇。孫纔學語鶯聲澁。翁且忘機鶴夢孤。積毁消魂當閉戶。聖謨如藥可瘳愚。西郊雨澤隨時降。爭道今年免麥虞。水氣侵軒山影低。百年喬木小溪西。風驅野麥靑生浪。雨打庭花紫作泥。世事推來皆外物。此身安處是幽棲。莊園老叟人稱達。洞識乾坤物理齊。二月東風氣候乖。淸晨起坐冷生骸。花間黃鳥頻移樹。雨後靑蛙自上階。纔閱殘書因着睡。時逢好友暫開懷。蒼天廣覆無私意。春物吾家景亦佳。半臥柴扉晝不開。竆廬寂寞少人來。捲簾柳絮風吹入。近砌花枝雨壓摧。靖節無錢當止酒。草堂多病懶登臺。茶爐筆架閒無事。身外悠悠萬念灰。吾生差晩聖賢辰。胡走迷塗閱幾春。純駁莫非由氣質。修齊元自本心身。淸踈舊習憐寒士。狂簡遺風慕古人。鄒魯南州門路正。外邪焉敢亂吾眞。歲暮江湖白髮紛。吾年七十愧無聞。寒愁凍臥袁生雪。世念閒浮栗里雲。黃鳥啼時堪把酒。白鷗眠處好爲羣。竆魔若可驅將去。不獨昌黎作送文。綠竹紅桃卽我園。琴書幽寂隔塵喧。尋行數墨猶餘事。養性治心是本源。不厭溪山當戶暎。無心鳥雀近人飜。靜中識得循環理。貞後由來又復元。吾儒境界本平寬。脚下從容坦路安。晩節最憐霜後菊。幽香自播谷中蘭。心傳秋月龍門匣。樂在春風陋巷簞。近日庭梅花意悴。也應三月尙餘寒。十畝園中屋數間。翁隨桑者共閒閒。踈編蘆箔將邀月。低揷松籬爲見山。牕日照書分細細。簷花落地作斑斑。呼童欲理尋眞屐。雲水遐情老未刪。萬念消磨學定禪。晩翁身世老梅前。野人忠愛猶憂國。浮世昇沈只信天。倻峽夢懸題壁日。錦江詩憶泛舟年。讀書飭行惟吾事。或恐餘生忝厥先。積謗如山骨欲銷。閉門端坐任囂囂。稚鬟力弱慵朝杵。倦僕心頑趁暮樵。妻供時需能適性。孫知偏愛漸生驕。宜兄宜弟齊家法。古聖遺謨在蓼蕭。自笑踈才似斗筲。白頭坎坷繫如匏。威儀禮有三千節。理數圖傳八十爻。物外遐心鴻避弋。月中寒影鶴歸巢。烟葵露堇春來好。足佐時時酒友肴。閱盡風霜節益高。皋松園竹是吾曺。才非楚國懷珠卞。跡愧平原脫穎毛。拙性自知同鑿枘。險心人欲細吹毫。平生與物元無競。頹臥書床志氣豪。桃花落盡麥生波。無事衰翁惜歲華。月下成三疑太白。江中散百憶東坡。身參野叟安耕鑿。學待良朋喜琢磨。莫道池蛙聲聒聒。田家皷吹勝笙歌。淸溪一曲是吾家。地得寬閒物又華。庭種芭蕉宜夜雨。盆移䕺菊待秋花。遊魚適性吹靑葉。倦鷺無心睡白沙。老子幸生堯舜世。一區烟月樂桑麻。坐誦幽詩七月章。田村風味此中長。排懷觴似將飛羽。容膝堂如恰受航。竆谷無人懸榻久。矮簷邀燕捲簾忙。梅花不欲爭桃李。雪裏孤高獨向陽。蒼穹玄默但生成。一理流行萬物亨。魚躍鳶飛同活潑。桃紅李白各神精。詩經聖手刪來正。易見天心剝後生。女採男耕隨節候。起聽原陌下倉庚。人於天地最爲靈。參得三才踐厥形。存性書留先聖戒。收心晨喚主翁惺。柳風灑落時吹面。梧月蒼凉又滿庭。莫道牛山元濯濯。平朝雨露自生靑。屈指生平百不能。無眠咄咄坐深燈。南山霧隱成斑豹。北海風高失路鵬。當世揚名羞後進。竆村結社憶親朋。年衰尙有干霄氣。時作靑霞萬丈蒸。倚枕中宵生百愁。此心搖蕩似虛舟。光沉薜舘靑萍釰。調古滄溟白雪樓。到處留歡詩酒夜。有時歸夢海山秋。從來直道難容世。閉口關門庶寡尤。鷄鳴起坐整衣襟。嚴畏常如上帝臨。着處扶身三尺杖。有時橫膝一張琴。空潭水活能知性。半嶺雲歸不係心。山外是非都不省。此身猶恐俗塵侵。坐則看書臥則酣。起居閒寂似禪菴。治身有戒容分九。處世成醫臂折三。晉代淸談揮玉麈。聖門眞訣下金針。林泉自得優遊樂。仰祝明時化理覃。睡起開牕日上簷。懹人不見詠蒼蒹。爐烟細細凝書案。山雨微微撲畫簾。酒欲熏心閒隱几。詩將得意笑掀髯。一聲啼鳥春光暮。滿地梨花若撒鹽。欲學金人口自緘。交情世態閱酸醎。微材自阻靑雲路。長物猶存白木鑱。語燕雙棲親似友。流鸎百囀巧如讒。儒家樂地存名敎。不數淸虛晉阮咸。</text>
<title>聞李穉春蒙宥</title>,<text>天祐宗祊國是彰。吾南義理萬人章。鷄竿大霈恩深海。汗竹高名嶺有光。萬古倫綱懸日月。兩朝心法繼虞唐。殘年髭髮還猶勝。家學平生素守剛。</text>
<title>挽柳臨汝齋 </title>,<text>癯鶴之形瑞鳳資。聖朝徵士大家兒。何山草宿文章塚。今世人無道義師。月霽梧桐空氣像。春回梅竹想襟期。山頹梁折儒林痛。吾道南州運已衰。</text>
<title>挽崔喘翁山甫 興岦</title>,<text>同心同趣又同庚。蘭室相交四十齡。齋舍秋淸論聖旨。山庵夜靜講心經。君曾丈席摳衣士。我是師門淑道生。望八乘雲何足憾。不堪親友失羣情。</text>
<title>挽崔淸彦 湜</title>,<text>金鍊其精玉琢溫。愚山之婿弗翁孫。胷襟坦蕩由天性。辭氣和平値本源。早襲芝蘭情已厚。近因瓜葛契尤敦。聾淵逝水無歸日。萬事悠悠不欲言。</text>
<title>三足臺 三足堂金先生遺址</title>,<text>水作深淵石作臺。先生當日此亭開。江山剩馥今猶在。自是遊人每上來。</text>
<title>雲門洞口</title>,<text>髮短心猶壯。江山倦一騾。路因滄海遠。詩爲白雲多。澗底聞啼鳥。巖前坐落花。悠然淸興足。不覺夕陽斜。</text>
<title>萬波亭次李參判 尙度 韻 羅朝有萬波息笛故名</title>,<text>海倉亭外十洲關。眼力難竆浩渺間。空裏樓高千蜃市。笛中波息六鰲山。乘槎漢使曾經過。採藥秦童不復還。秋老鷄林黃葉落。可憐王氣一朝殘。</text>
<title>曾與鄭上舍 炅 同烏島之遊矣。今已作古人。不勝黃壚之感。賦一律。</title>,<text>山川如故復如新。白髮重來已六春。鳳去丹山空舊穴。鶯啼綠樹喚誰人。荒堦寂寞寒梅樹。冥海依俙落月輪。明日內延雲水窟。可堪筇屐獨尋眞。</text>
<title>與李剡溪公亮 鼎寅 坐洗心臺唱酬</title>,<text>玄都花落客重尋。紫玉山高綠樹陰。鏡裏形容雙髮短。燈前談笑一樽深。靑梧月霽開眞面。碧澗波鳴洗俗心。浮世人生難久合。林間黃鳥和愁吟。</text>
<title>挽棄翁三從兄 東淵○四首</title>,<text>少年書釰氣如虹。北海鵬圖萬里風。一上龍門違點額。林泉虛老白頭翁。滔滔人世處貧難。利義關頭每不安。陋巷簞瓢公自樂。山村茅屋暮烟寒。前年九月石潭秋。公與寒棲共唱酬。花樹舊遊今寂寞。滿山楓菊摠新愁。同堂兼得友朋情。詩酒從遊五十齡。夜靜天寒南浦月。忍聽孤鴈失羣聲。</text>
<title>送朴婿仲益 光錫 之任藍浦</title>,<text>五馬來竆巷。恩榮隕自天。貧堪爲祿仕。官足養親便。遙海浮雲際。平蕪一葢前。報君今有地。治政屬荒年。</text>
<title>朴仲益持憲爲其大人以侍從臣父加資設宴</title>,<text>鳳詔輝煌寵近臣。靑袍紫帶白頭新。高門種德生能子。聖世推榮顯老親。綵服翩翩迎瑞旭。豪絲咽咽弄晴春。尊年壽爵知無數。此慶吾南有幾人。</text>
<title>次李友 克培 芝巖精舍韻</title>,<text>天開勝地月川陽。蕭灑孤亭倍有光。山屹伯夷歌蕨後。巖留商皓採芝傍。循簷樹轉高低影。近砌花飄斷續香。三世遺謨今始就。百年流澤濬源長。</text>
<title>送金甥 永集 歸堤峽</title>,<text>木落天寒渭水湄。暮年懷抱別離時。吾雖在世無多日。爾亦重來杳後期。心逐浮雲歸嶺遠。路衝殘雪渡江遲。高堂鶴髮猶康健。爲報生前一見之。</text>
<title>次睦沙南景執 允中</title>,<text>君是吾兄楓嶽伴。時看四稿每興思。十年握手還如夢。千里通心只有詩。嶺樹天長雲漠漠。驛梅春斷日遲遲。生前一會應難必。莫惜便風替面資。</text>
<title>謹次盧屛庵丙子殉節韻</title>,<text>犀甲輝光射斗牛。高忠未雪漢南羞。心丹岳穆平胡誓。血碧張巡罵賊喉。天地宏綱懸白日。山河烈氣凜淸秋。可憐千古因埋沒。不盡人間志士愁。</text>
<title>次申穎老 永躋 金剛詩軸韻</title>,<text>彩服聯靑蓋。名區勝賞圓。仙山鰲戴六。官路馹馳千。踈放詩能富。紛華志不遷。觀瀾吾道在。夫子歎流川。</text>
<title>挽姜右尹 碩龜</title>,<text>南極祥光拱紫垣。明時冠冕老成存。三朝宿德登崇秩。一代高名仰達尊。身卧江湖安素履。心遊昭曠養眞源。樓成白玉催仙駕。瓜葛深情獨斷魂。</text>
<title>鄭妹回甲</title>,<text>人生百祿壽爲先。花甲重回白馬年。琴裏好音雙髮短。庭前綵舞四衣翩。固知厚德能全福。豈必遐齡但謂仙。兄弟只餘三白首。一堂和氣共欣然。</text>
<title>水回洞畫圖巖。與諸友分韻。</title>,<text>水回山又抱。曲曲畫圖多。亂壑無常路。竆林得數家。行吟幽澗鳥。坐近傍巖花。欲問先生躅。遺芬草木加。</text>
<title>次尹聖郊 東野 壬戌秋七月赤壁十詠</title>,<text>淸風江上秋。明月江上宵。今宵與誰樂。隔岸卬友招。萬籟時寂寂。嗚嗚客橫簫。客有洞簫擧網得脩鱗。美肴吾所有。夜深壺已乾。不可無紅友。細君知我興。藏待二斗酒。婦曰藏酒空洲夕烟斂。姮娥始開顔。苒苒水雲裏。皎皎斗牛間。吾遊在得月。不負好江山。少焉東山江水平如鏡。白露又新秋。有酒傾一斗。有月載片舟。怳若天上坐。擊空更溯流。放乎中流靑山有榛苓。綠水採芰荷。是夜玉宇寒。娟娟秋水多。思君君不見。遂作美人歌。望美人歌我本赤松伴。謫下人間留。自疑學羽化。直欲向玉樓。飄然步虛歸。與爾同遨遊。挾飛仙遊三國古戰場。雲水空千載。天下幾英雄。孟德名四海。星稀月又明。精靈在不在。孟德安在天地化化𧗱。至人知其妙。君身雖幻出。我眼已神照。回思昨夜夢。不覺還一笑。道士顧笑流水爲誰長。高山爲誰峩。光陰同駛馳。乾坤如蟻磨。今夜須盡樂。其如逝者何。日月幾何物盡非眞物。物理堪一哂。萬古宇宙間。不買長相引。此是造化藏。何時見其盡。造化無盡</text>
<title>李上舍幼成 塧 要余作架山遊。病不能躡塵。勸送舍弟寅甫，宋彝好 日秉，李春叔 錥，尹道源 榮國。族叔君三 台中 氏亦樂從之。實浮世勝事也。作近體一首。以寓追恨之意。</title>,<text>淸秋木落鴈初翔。筇屐飄然客興長。南國山川稱架岳。古城楓菊近重陽。芝眉宛帶烟霞氣。詩語重添錦繡光。獨臥漳濱深閉戶。未攀仙袂滌愁腸。</text>
<title>追挽李士紀 㘧</title>,<text>雲林秀氣暎芝眉。玉貌冰心一士奇。谷裏幽蘭埋遠馥。雪中黃菊托寒期。文章弊篋留玄草。詩禮高門得老師。書帶春光空寂寞。有才無命古今悲。</text>
<title>挽郭而厚 民垕</title>,<text>詩禮苞山宅。休休一士佳。希音藏古瑟。幽馥澹春花。機盡眉生泂。心寬德有華。百年書釰老。命矣奈君何。</text>
<title>挽李潭陽景珍 憲儒</title>,<text>風槩偉然德宇宏。國之良吏士林英。經邦大手輸殘局。賁世文華止小成。䆠海迷藏非素志。江湖憂樂遂初盟。如何善類無全福。子夏當年亦失明。</text>
<title>挽巴江李仲綏 經祿○二首</title>,<text>德宇沈深性氣溫。弗翁佳婿翰林孫。詩書滿案淵源正。敬義持心踐履敦。望重鄕邦登薦剡。道存林壑掩衡門。庭梅園菊空蕭瑟。深鎖巴江處士軒。暮年情比少年深。道義論交利斷金。蕭寺尋眞聯白髮。黌堂留約會靑衿。吾於禮樂從先進。君以峩洋許一心。南國衣冠今寂寞。哭兄餘淚又霑襟。</text>
<title>梅花問答 二首</title>,<text>村南高士癖於花。護爾華盆愛爾花。舍舊從新方易主。今年何似去年花。右問梅花高士無詩只愛花。數年空發寂寥花。如今幸作騷翁物。細入瓊詞喜放花。右梅花答</text>
<title>次申墨癡景晦 宅明 冬至吟</title>,<text>玄冥已退六陰開。半夜鳴䨓動律灰。天地有心潛處見。陰陽無始剝還來。簷前短日初添線。房裏踈香早放梅。聖世卽今回泰運。一天佳氣自消灾。</text>
<title>藥泉精舍八景</title>,<text>春早山齋麗景晴。林禽相和百般鳴。東風昨夜經新雨。嫩柳長堤一色靑。長林嫩綠聖代休徵屬歲和。風調雨順水聲多。莫言煕皥無形像。一氣融融滿野歌。前村農歌淅瀝秋聲生鳳岡。一林紅葉早驚霜。天孫織出雲羅幅。裁送人間錦繡裳。鳳巖楓葉坎六精神白雪堆。畫中天地玉京開。嵯峨雪嶽當牕立。疑割金剛一面來。公山雪嶽萬樹朦朧曉氣淸。林間墟落漸微生。箇中別有難圖處。山外靑烟一抹橫。大村曉烟山擁川平一路長。來牛去馬各奔忙。始知峽裏多人事。強半生涯在市場。十里行人菴在高山第一峯。鍾聲來自白雲中。同安古訓傳心法。可作幽翁日警工。孤寺暮鍾雲捲山空夜抵年。一輪明月印前川。靜中默玩先天理。太極眞機處處圓。長川印月</text>
<title>追挽柳上舍皥如 象春</title>,<text>金如精鍊玉如溫。淸介風流素賦敦。鄒魯邦中持望士。詩書庭下克家孫。名登璧沼紅蓮榜。道在寒江白屋村。古壁淸琴絃又斷。哭兄餘淚爲君捫。</text>
<title>追挽李善述</title>,<text>大小山前設講茵。四方襟珮共彬彬。學因師友淵源正。道在身心踐履眞。案積聖人千卷帙。胷藏太古一團春。林泉守拙終無命。可惜吾南氣數淪。</text>
<title>乙丑余猥忝四先生陞廡疏首。十月二十五日入京。臘月十六日罷疏。二十日宿槐山。</title>,<text>山南吾道重。臨歲客初還。日下長安遠。峽中小縣殘。遙天鴻背濶。孤店馬頭寒。風雪前程惡。雲端鳥道難。</text>
<title>挽李躄翁向之 奎運○三首</title>,<text>林泉養德世知名。道在斯文着脚精。有志豈求榮利路。閉門惟讀聖賢經。淸床玩理琴書靜。古鏡磨塵水月晴。天嗇遐齡吾黨厄。錦江斜日雨冥冥。衡門蕭灑碩人寬。高臥江湖素履安。四壁圖書閒歲月。九疇遐福好門欄。琴床日永雙頭白。蘭砌春回一桂丹。壽到稀年君豈憾。不堪親友淚斑斑。湖海相逢兩老翁。百年交契弟兄同。伽倻洞僻修仙禊。伊洛亭高講實功。浮世光陰雙髮短。盈床詩札片心通。淸琴忽斷峨洋曲。回憶前遊一夢空。</text>
<title>敬次慶流亭退溪先生韻 二首</title>,<text>寶樹春光雨露滋。天生一本散千枝。百年種德流餘慶。詩禮家聲世世追。天上奎華壁上臨。先生當日有遺吟。至今檻外方塘水。秋月輝輝照一心。</text>
<title>三友堂詩 幷序</title>,<text>昔蔣詡愛松。子猷愛竹。淵明愛菊。發之於歌詩傳記者多矣。今宣城李東里國僑兼取三君子所愛而愛之。列植於庭。因以三友名其堂。夫友者友其德也。歲寒後凋。不改其節。則愛其有君子之德而友之。中通外直。亭亭特立。則愛其有節士之風而友之。百卉皆腓。晩香獨存。則愛其有隱逸之操而友之。觀其取友。其所存可知也。靑牛冬。余有事在京。東里甫爲余道三友之意。要余發其義。遂忘拙構三絶以復之。千林葉落歲寒時。雪裏孤靑後始知。君子愛之因作友。蒼髯白髮一心期。右松亭亭拔地能爲直。嫋嫋當風不受斜。君子愛之因作友。月中寒影入簾多。右竹幽花撲撲凌霜吐。正色黃黃帶雪新。君子愛之因作友。秋來爲是晩香眞。右菊</text>
<title>蘇湖李氏女家。爲余設小酌。一村老少皆會。而拙修翁已作古人。感吟一絶。</title>,<text>寥落江山古。天寒木葉哀。何山秋草宿。今日故人來。顔色疑湖月。精神有砌梅。可憐敏齋宅。有酒獨啣盃。</text>
<title>次李永仲 堒 盆梅韻</title>,<text>歲暮穹林凍雪深。一春消息獨先尋。氷姿玉骨超塵累。詩酒風流托素襟。</text>
<title>歸自吳山。李尙彦 宗儉 留詩去。悵然次其韻。</title>,<text>偶然爲客別梅梔。到處江山倦馬遲。庭鶴不鳴花不語。故人消息得詩知。</text>
<title>臘月望日大雪</title>,<text>纖如玉屑密如沙。六出乾坤一色斜。片片飄空飛絮轉。紛紛落地撒鹽多。幻回大地瑤成窟。別起春風樹作花。最喜今年三白瑞。更占豊兆賀農家。</text>
<title>庚午元朝。與諸友會泗陽。是日又立春也。</title>,<text>元朝偶與立春幷。望八衰翁又一齡。北斗轉杓天改色。東皇布令物流形。庭梅吐萼蕭蕭白。野菜登盤細細靑。暮境寸陰尤可惜。但將餘日付殘經。</text>
<title>挽李受彦 敏謙</title>,<text>容儀冰潔性春溫。南國衣冠壽德尊。四壁圖書閒日月。一床林壑樂箎塤。文章價重盈庭玉。荷桂光生積慶門。木落天高南浦夜。可堪哀鴈失其羣。</text>
<title>挽竹北安靜瞻 仁一○幷序</title>,<text>靜瞻死吾不知其日。靜瞻葬吾不知其期。一坏靑山。墓草已宿。而尙未有進汝之一言。靜瞻有知。謂我忘情。若無知。吾自知而自悲之耳。嗟呼。遲庵死。吾與靜瞻共悲之。今靜瞻死。吾獨悲之。進汝死。孰悲之也。昔虞仲翔死。以蒼蠅爲弔客。吾亦將以蒼蠅爲弔客耶。悲夫。吾老且病。不能效素車白馬之義。作挽歌一律。使姪子陽運展布於靈几之前。喉吾喉哭吾哭。靜瞻其知耶不知耶。枝圃梅殘院竹愁。齊飛雙鳳忽悠悠。文章草宿靑山墓。天地人空白雪樓。逝水東川無返日。哀鴻南浦失羣秋。童烏收拾玄經草。揚子高名萬古留。</text>
<title>謹次淸臺集中聖學十圖韻</title>,<text>太極圖無中含有象。實理本自然。體立天地後。用在天地先。比若錢一索。又若月萬川。倘非晦翁訓。人多昧厥傳。西銘圖藐我混中處。俯仰天地廣。塞帥雖一理。等分殊萬象。不梏爲我私。不流兼愛蕩。仁體純無雜。聖訓如指掌。小學圖人道在明倫。立敎蒙養正。灑掃有至理。愛敬本彝性。培根矯幼志。養德導善行。晦翁輯古書。明訓繼往聖。大學圖宏綱立三敎。美條列八目。竆理又正心。由家及治國。工夫兼知行。事物有本末。乃爲初學門。從此入其德。白鹿洞䂓圖晦翁倡絶學。設院訓多士。明倫三代倣。揭箴五敎美。濟濟衿珮會。洋洋絃誦起。立法作禁防。吾道在於是。心統性情圖吾性具吾心。萬化從此出。體用異動靜。理氣分四七。倘非立主宰。何以致中節。退翁始闡明。遂作三圖說。仁說圖人受天地中。仁體包四德。發爲惻隱端。用爲孝悌實。周流無不通。愛情及萬物。所以孔門敎。汲汲求仁𧗱。心學圖心爲一身主。敬爲一心主。排列上下圈。工程有定矩。戒懼天理存。愼獨人欲杜。千載傳此圖。心法曒如覩。敬齋箴圖聖德敬爲本。徹下又徹上。整齊勿走作。乾惕戒三兩。表裏咸得正。動靜互有養。作箴排地頭。千載如指掌。夙興夜寐箴圖吾學兼夙夜。無時不兢戰。晨興應事物。日暮入息宴。工無動靜殊。心豈寤寐倦。信知存省功。主敬方爲善。</text>
<title>十圖後志感</title>,<text>吾東有夫子。退翁倡絶學。道統繼往聖。心法牖後覺。千載風雲起。明良一時作。鳴鶴聲聞天。丘園賁玉帛。堯舜民君志。先生豈忘國。引君欲當道。古人先我獲。宋璟進無逸。九齡獻鑑錄。敬作聖學圖。排列十條目。九重淸燕暇。聊備觀省式。一爲積德基。一爲入道的。林下願忠志。日月紙上白。富貴等浮雲。不負白鷗約。玩圖仰高山。陶岑入望碧。</text>
<title>贈別申墨癡</title>,<text>隔江三十里。不見再經春。眉髮依前好。工夫刮目新。氣收燕趙蕩。心返魯鄒眞。磁鐵元相感。斯文幸有隣。</text>
<title>百弗庵先生挽 緬禮時</title>,<text>斯文正脉漆溪潯。百弗先生世共欽。梁木一摧關嶺運。棺和再出慰儒衿。人間道德書惟在。地下儀形座若臨。少未執經今覺晩。聾淵秋月照吾心。</text>
<title>挽聾叟李進士晦伯 鼎五</title>,<text>落霞孤大江原。臨水飛簷闢一軒。聖代忠勳尊武祖。古家詩禮有賢孫。風儀月照氷壺瀅。言論春生玉麈溫。最是踈慵知遇重。暮年情比少時敦。</text>
<title>次丹山塾六老會韻</title>,<text>詩酒蘭亭契。耆英洛社風。丹山今日會。眞率又諸翁。</text>
<title>重陽後會江亭</title>,<text>風檣雨楫大江頭。人在高亭辦勝遊。何處泛花非九日。今宵得月亦中秋。城山夕燧平安報。瑟岳晴嵐隱暎浮。俛仰之間今古感。檻前流水自悠悠。</text>
<title>挽李穉春 二首</title>,<text>大小山前學舍淸。百年詩禮一家聲。靑氊繼世淵源正。白首竆經踐履精。林下嘯歌安素分。閒中語默任眞情。魯無君子斯焉取。樂有人間賢父兄。生鍾淑氣脊梁勁。天地倫綱荷一身。殿上風雲登萬士。海中䨓雨返孤臣。名垂竹帛千秋遠。望重儒紳一世均。白玉樓成仙駕促。吾南運訖德無隣。</text>
<title>呈鄭立齋</title>,<text>賢祖淵源繼述眞。古家詩禮百年新。儒門重望尊凾席。霜閣華啣寵老臣。學博天人承絶脉。道存林壑樂明辰。孱孫欲藉揚先美。願乞高銘刻墓珉。</text>
<title>謹次愚伏先生愚山二十景韻</title>,<text>萬卷書中吾道寄。讀其書後有其功。如令吾道知輕重。不羡人間富貴公。右書室龍門遺譜有淸琴。坐按竆山萬樹陰。白雪調高賢聖遠。只歎今世少知音。右懷遠臺半畝澄淸淨友池。陶山眞趣一般宜。奇觀不獨花君子。最好山牕聽雨時。右五峯塘歲暮天寒石逕危。亭亭帶雪獨淸奇。爾眞草木中君子。禀得乾坤特立姿。右五老臺沂川日暖振春衣。千仞高岡漠漠飛。天理行時人欲盡。箇中眞趣甚玄微。右翔鳳臺扶搖天半絶塵埃。列子長風脚下來。惟有丹心回首望。五雲何處是蓬萊。右御風臺步虛歌罷興無竆。怳若鸞驂上碧空。莫道飛昇皆幻妄。眞仙應在此山中。右羽化巖神鰲浮海不曾旋。背負三山首戴天。今向商岑撑柱立。山門應護採芝仙。右鰲柱石淸溪一曲翠屛圍。返照明時蘸影奇。向晩波紋纖似織。水光山色共漪漪。右山影潭風驅萬壑波濤壯。陰覆千厓日月空。歲暮始知君子節。靑靑不改雪霜中。右萬松洲白雲爲屋石爲扃。溪上幽棲有小亭。時罷讀書觀物理。一春紅紫滿空庭。右溪亭萬卷詩書藏道德。一竿風月付經綸。三千大釣傳心法。閒坐淸溪玩躍鱗。右垂綸石桂松爲楫石爲舟。蘊抱山林濟世謀。古渡無人閒自泊。梢工斂手幾時休。右船巖石面斑斑雜綠苔。織女機頭錦繡裁。帝送昌黎餘一段。先生筆下又輸來。右雲錦石石白沙明玉潊回。一春消息萬花開。落時莫向東流去。或恐漁舟逐水來。右花潊攢峯峭壁畫圖開。削立晴空絶點埃。終日倚筇看不厭。山門肯許俗人來。右雙壁壇山外乾坤萬念踈。林間小屋是幽居。身參野老時爭席。峽裏生涯計不沮。右靑山村天工畫筆運精神。描出奇巖水又隣。一幅溪山開錦繡。我今堪作畫中人。右畫圖巖溪山曾屬採芝仙。依舊烟霞萬古傳。曲曲水回山又抱。人間別有洞中天。右水回洞一朶芙蓉望若仙。雲間端拱閱千年。天應爲我山門鎭。特立乾坤獨不騫。右拱仙峯</text>
<title>鷗江書院 享圃隱晦齋兩先生</title>,<text>踈竹林中畫廟煌。吾東千古兩先生。簷迎縹渺三山色。戶納澄淸二水光。遠浦鹽烟橫一帶。晩潮商舶簇千檣。名區自作尊賢地。風月無邊碧海長。</text>
<title>愚山講會次姜淸之 世白</title>,<text>佳山勝水適翁門。白首相逢舊面溫。遷木吾今鶯出谷。覽輝君自鳳鳴村。名場價重文章手。實地工深性理源。交契何論多少齒。淸琴吾道一心存。</text>
<title>寄韓典籍夢興 錫朝</title>,<text>冰壺秋月照淸標。樽酒長安一面交。天地已酬書劒債。風雲又際聖明朝。夢懸五鼓天門曉。詩憶三冬泮舍宵。歲暮蒼葭人不見。嶺雲江樹意迢迢。</text>
<title>與趙士貞 宅奎 及都景成 必貞，都宅和 必中，舍弟寅甫，李士逸 震運。會梧谷書齋。</title>,<text>碧梧山下小溪濱。畫閣飛簷廟貌彬。一壑烟霞粧點好。百年詩禮闡揚新。香留古砌寒梅樹。影印淸潭霽月輪。好德良心天所賦。士林公議不終湮。</text>
<title>挽族姪寒棲翁 廈運○三首</title>,<text>靈芝元有種。良玉不加礱。樂善由天性。禔躬見實工。業承賢祖緖。詩在海山楓。寂寞寒棲閉。吾宗運氣窮。溫溫恭遜態。淡淡水雲襟。寶帖糚賢筆。新編會聖心。棲寒寧炙熱。好古不宜今。我是知音友。交情許一琴。吾家重宗法。去歲渡江來。地近源源會。情深欵欵開。風流蕭寺夜。花樹石潭盃。南浦秋宵月。失羣一鴈哀。</text>
<title>挽鄭澹翁 東羽</title>,<text>乾坤特立魯靈光。仙鶴癯然九十霜。暮境恩啣樞府貴。早年高步士林場。鬚眉藹藹江山氣。咳唾霏霏錦繡香。斗極祥光今忽晦。堪嗟吾道日凋傷。</text>
<title>人道吟</title>,<text>古聖傳心著壁經。一心胡異道人名。原於性命全天理。發以形私入欲情。幾在危安分善惡。覺因操舍有昏明。如從存養探其要。敬字工夫可一精。</text>
<title>四七吟</title>,<text>理發爲端氣發情。元非二物兩歧行。各從重處分開說。退老三圖大闡明。</text>
<title>次張五兼 漢信 警心韻</title>,<text>一片靈臺半畝邊。虛明眞體稟於天。休言物累時昏蔽。寶鑑重磨自湛然。</text>
<title>謹次德山翁朴慶協禮溪韻</title>,<text>愚山愚水世無傳。子厚揚之萬古喧。勝地因人精彩倍。禮溪從此美名存。</text>
<title>挽朴士源 二首</title>,<text>三可軒高洛水濱。古家詩禮一天民。胷襟灑落冰壺月。顔貌雍容玉樹春。歲暮江湖安素分。霜寒松栢保天眞。糊心眯眼囂囂世。君子遺風見此人。伊洛江頭伊洛堂。老年行樂共修藏。憑欄翠滴三山色。拓戶澄回二水光。勝日開樽君主席。良宵泛月我聯床。汀花野鳥江村路。暮笛聲中獨斷腸。</text>
<title>次安宜庵章仲 德文 三山院韻</title>,<text>師門正脉仰高山。好學深誠跋涉還。天地尊賢三廟屹。溪山訪道一筇閒。光風霽月依俙際。流水飛花隱暎間。敬讀遺書猶不足。畫圖傳寫七分顔。</text>
<title>次月澗書堂八景韻</title>,<text>雨暗天陰曉氣濃。依微萬樹鎖村容。須臾風捲山開面。月下分明露碧峯。月峯晴雲歲暮天寒雪滿柯。亭亭孤立故山阿。從知特節人難奪。縱彼狂秦奈爾何。薇峀孤松白鷺驚飛鴈落沙。風蒲獵獵雨沾簑。江天半夜人相語。點點疎星散碧波。猫巖漁火攢峯峭壁半空懸。樵子歌聲綠樹邊。爾輩豈知蒙帝力。村村無事起炊烟。鷹峯樵歌蕭條蒼玉雪中殘。閱㥘千年不改顔。若使衛公看此物。朝朝應亦報平安。佛靈古竹矗矗奇巖翠似藍。名傳兜率世難諳。最憐月落西峯後。一壑雲烟自作嵐。兜巖曉嵐靑山萬疊白雲深。細細鳴波證道心。人慾盡時天理在。龍門遺韻一張琴。龍塘細瀑川平山擁水沄沄。渚鴈沙鷗自作羣。木落霜淸深夜後。疎燈明滅摠漁軍。虎臯長淵</text>
<title>挽詞[李萬運]</title>,<text>秉燭探羣言。盈床總手畢。厚夜抱歸時。漆燈應未滅。遲庵去後恫。瞻望惟阿同。何意晨星盡。當天一塔中。</text>
<title>挽詞[鄭宗魯]</title>,<text>海內親朋若曙星。覺翁今復隔幽明。天資雪白蘭薰得。詩格珠聯璧貫成。功積朱門書類抄。行傳喬木古家聲。巖臺共賞思如昨。淚灑東流獨掩扃。</text>
<title>挽詞[崔興璧]</title>,<text>吾道駸駸日益分。誰能回轍覓中垠。恨深交臂稱私淑。志切梳頭揭晩聞。晴晝靜開眞氏卷。殘年勤綴晦翁文。吁嗟已矣今何去。無復人間挹舊薰。</text>
<title>挽詞[鄭煒]</title>,<text>精金良玉天資美。晩景工夫轉覺深。一部朱書分各類。誰能收拾得君心。兩家幾世託情深。憂樂中間見一心。未盡論琴琴已斷。無竆山水有餘音。</text>
<title>挽詞[鄭東弼]</title>,<text>髮白眸靑好讀書。晦庵書裏積功餘。固知晩覺誠由篤。堪愧終迷竟負虛。尺素時憑資警益。寸丹誰與更論攄。溪齋月夜空西望。老淚無從自滿裾。</text>
<title>挽詞[金㙆]</title>,<text>皓髮韶顔珮服鮮。風流文彩一儒仙。潭翁恕老貽謨遠。玉友金昆令譽全。晩覺齋扁惜往日。晦庵書類在衰年。南州宿德今誰是。爲寫荒詞涕泗漣。</text>
<title>挽詞[孫秉魯]</title>,<text>同堂知己二難幷。儒雅風流世厥聲。一自遲翁道山去。曙天孤照是長庚。平生身在夢關中。慚愧人間晩覺翁。晴晝熏爐無一事。周圖邵圈座西東。山南君子老堪傷。况復靑山墓若堂。牢落人間餘後死。誰憐吾道日凄凉。</text>
<title>挽詞[崔南復]</title>,<text>名門德望毅然持。林澤枯黃世態悲。肆力文章因悟學。會心經義著爲辭。遲翁已去詩無敵。愚老相從道與期。稀歲工夫如少日。孜孜探賾不知疲。</text>
<title>挽詞[李鼎基]</title>,<text>名門儒雅聳南東。七十林泉伯仲同。漆水尋源從少日。朱書分類見深功。小車俄報愚堂過。丈席飜驚鹿社空。尙記宿逋徵拙搆。謾將挽語替郵筒。</text>
