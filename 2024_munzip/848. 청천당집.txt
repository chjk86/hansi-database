<title>元朝戀闕 己丑</title>,<text>遙憶祥雲擁紫宸。羣工曉入禮新春。南州千里孤臣在。竊擬華封祝聖人。</text>
<title>聽天窩</title>,<text>不有人生命在天。竆通脩短孰非天。箇中自足安吾分。萬事如今只聽天。</text>
<title>窩中卽事</title>,<text>獨坐虛堂白日眠。忽聞庭樹谷鸎穿。年來漸與塵機斷。竹韻松風得意偏。</text>
<title>次任踈菴 叔英</title>,<text>江湖錯認靜。無日不風波。晩愛碧山好。還嫌豺虎多。</text>
<title>懷亡友李愼彥 𦁖○二首</title>,<text>花發小階春寂寂。客尋幽逕草蓁蓁。老夫踽踽餘殘喘。每向中宵暗損神。梵宮前面建危樓。謂待樓成共一遊。登臨獨我君何處。存歿傷心又暮秋。</text>
<title>送舍弟經仲 遇一 赴鐵城任所</title>,<text>臨別無端魂暗銷。此行還似入千潮。莫非王事心宜盡。况是君恩死敢料。渤海定看良吏化。武城應識古絃調。秋風須賦歸來早。對叙天倫共達宵。</text>
<title>聞小鷹敗於大鷹。戲吟二絶。</title>,<text>小鷹先攫大鷹乘。不是才踈力不能。弱肉強呑從古戒。危機須愼遠飛騰。逸翮分明雲外身。架頭覊縶解無因。山梁一雉終爲累。寄語紅塵肉食人。</text>
<title>題𨥭兒所築訢梅堂</title>,<text>貧約生涯冷似灰。庭梅枯落數枝開。看來苦淡宜寒士。不許人知獨語梅。</text>
<title>玉梅</title>,<text>階上玉梅花。鮮明眞可愛。何如人似玉。永歎今不在。</text>
<title>臘梅</title>,<text>玉色曾臘雪。翠影又早春。看花復看葉。白屋未全貧。</text>
<title>寄贈李統制 枝遠○二首</title>,<text>平生自許丈夫身。壯志摧零鬂已銀。釰癖至今猶未歇。霜磨誰寄草堂濱。三南統制大將軍。牙纛新臨碧海垠。爲問洗兵舘裏月。倘思騎省舊慇懃。</text>
<title>和贈洪木齋 汝河</title>,<text>無從兩地識平安。秋氣蕭蕭已薄寒。我髮政憐垂老白。子心應爲戀君丹。須將世事歸緘口。只向親朋合吐肝。珍重惠詩今晩報。方知郢曲和眞難。</text>
<title>遞獻納歸。道中作。</title>,<text>世變元無盡。竆途不獨今。人因言事出。春爲近南深。草色迷昏眼。花光入細吟。旅窓猶有夢。還向五雲尋。</text>
<title>始訪茅溪。仍吟一絶。</title>,<text>十里沿崖石逕斜。水源竆處兩三家。桃源何在今吾占。却恐溪流泛落花。</text>
<title>輓崔訒齋 晛</title>,<text>英才多一善。此老又斯文。末路持公議。危途荷聖君。葵忱元炳炳。蘭佩自芬芬。慟矣今無及。空山雨雪紛。</text>
<title>輓張克明堂 乃範</title>,<text>斗屋依山靜。松篁自作林。頹然坐此裏。聊爾翫其心。今日重泉隔。古人何處尋。慇懃舊擧酌。無復爲誰斟。</text>
<title>題管雲亭</title>,<text>一壑烟霞與世分。竹林梅塢盡淸芬。相看爲問閒中趣。只管無心出峀雲。</text>
<title>次南君定 錠</title>,<text>北望祥雲隔。孤臣草澤遐。有懷長抱膝。須憶暮江涯。</text>
<title>林隱吟</title>,<text>移自臨江曲。來投林隱村。江居元不異。林趣此偏存。晝永人誰訪。庭空鳥自言。行休吾已感。終老亦君恩。</text>
<title>輓金溪巖 坽</title>,<text>此老吾猶識。今人皆不知。休官非傲世。多病爲傷時。白雪操方潔。靑霞意自奇。九原悲莫及。一哭鬂如絲。</text>
<title>輓申懶齋 悅道</title>,<text>端詳溫雅卽之親。從古攸穪席上珍。遇物不曾畦畛設。行身要自墨繩遵。天寒白屋貧安分。晝掩荊扉靜養眞。門下舊徒零落盡。送君情事向誰陳。</text>
<title>輓蔡龍卿</title>,<text>靑春佳士已荒原。天理茫茫未可論。夙播詞華鳴藝苑。從敎身世阻天閽。浮生自解無千日。末俗空嘲盡一樽。先集可憐君筆在。何時開卷不銷魂。</text>
<title>吾友宋君贊玉 之瓚 有盆梅臘前盛開。余未見。旣見不禁喜意。遂吟四絶。選二</title>,<text>聞道山中白玉梅。獨催春意臘前開。只恐無何衰謝盡。淡糚誰折一枝來。未見。欽艶之辭。最愛山中白玉梅。獨催春意臘前開。造化亦知誇勝事。暗香時惹酒盃來。旣見。愛賞之辭。</text>
<title>八梅墩</title>,<text>莫說千年桃李園。請看今我八梅墩。桃紅李白徒妖艶。何似梅兄冰玉魂。</text>
<title>竹西樓</title>,<text>關東名勝竹西樓。銅虎來登去歲秋。鍊石何年留翠壁。奠川當日注澄流。憑欄快遂平生願。把酒都忘嶺海愁。從此不妨爲吏隱。携筇時復問沙鷗。</text>
<title>輓李洛村 道長</title>,<text>聰明英發美男兒。更抱才華也不覊。論議恢奇驚滿座。風神灑落冠當時。斯人定得乾坤秀。此去應關氣數衰。獨立竆途無仗友。白頭心事有誰知。</text>
<title>輓張晩悔堂 慶遇○二首</title>,<text>厚德元從上世傳。更趨函席早周旋。平生不喜言人過。晩節猶能悔往愆。有子有孫純嘏集。宜家宜族令譽全。靈辰已迫幽明別。笑語前宵尙宛然。玉山南畔是先廬。一半相分接屋居。族序何須踈近問。情親還自弟兄如。尋春每趁花紅後。擧酒頻從月白餘。萬事而今成大夢。此生能復幾居諸。</text>
<title>敬次晦齋集中觀心韻 二首</title>,<text>人間何處可開襟。未有親朋且話心。獨卧竆廬門晝掩。古人時向卷中尋。感慨中宵起整襟。默然提掇驗吾心。牛山木不初非美。其奈斧斤日日尋。</text>
<title>寄經仲</title>,<text>平原春事問何如。翠竹紅花繞小窩。病裏相思不相見。莫言塵世百年多。</text>
<title>金陵祈雨喜有應</title>,<text>雨玉何堪較旱霖。田家一夜動嘔吟。九重每軫憂勞意。定是天心感聖心。</text>
<title>金陵賦歸</title>,<text>一出非吾志。歸來賦遂初。江湖曾有約。鷗鷺不相踈。</text>
<title>退洞偶吟 二首</title>,<text>碧山環擁洞門深。一畒塘邊老樹陰。晩卜幽居眞得所。倘來軒冕本非心。明時無補早投簪。秘跡雲林恐不深。偶占山村名退谷。誅茅自幸遂初心。</text>
<title>送鍵兒赴謝</title>,<text>白首分離送汝行。汝應知我倚門情。前程萬里風波急。莫向盃樽放意傾。</text>
<title>輓趙澗松 任道</title>,<text>出入先門四十年。英豪風致有誰肩。山川秀氣生應稟。學問眞功晩益專。雅性已從三逕慣。寸心猶向五雲懸。哲人不淑斯文慟。獨立昏衢涕泗漣。</text>
<title>輓李草堂 長源</title>,<text>箕疇五福壽居先。能享人間九十年。鄕黨祗今興感處。王裒爲廢蓼莪篇。</text>
<title>野行</title>,<text>偶携扶老策。乘興出郊行。江岸風初暖。陽坡草始萌。天機元潑潑。春意自生生。俯仰同流化。忘歸日已傾。</text>
<title>園花</title>,<text>花光深淺滿園明。寒屋繁華見却驚。自是春風多好意。亂開紅白慰幽情。</text>
<title>奉別趙使君 䃏</title>,<text>莾蒼郊原別。去留俱斷魂。終南舊遊處。詩酒幾人存。應知出無適。悄悄守幽軒。幸保歲寒操。無爲疾風掀。世情苦飜雲。吾徒貴植根。征軺不可挽。悵望更何言。歸來卧茅屋。空山晝掩門。</text>
<title>訪宋贊玉</title>,<text>小溪流斷壞梁斜。匹馬來尋處士家。不知此地潯陽否。爲愛東籬菊自花。</text>
<title>爲訪李汝應 壽星。中路馬仆。</title>,<text>吾衰久不出門庭。作氣跨鞍訪友生。羸驂乍蹶君休咄。坑坎千層慣已經。</text>
<title>留大興寺有感</title>,<text>長夜漫漫苦不開。枕邊惟有澗聲來。傷心忽憶年前事。白首親朋已夜臺。</text>
<title>輓鄭無忝齋 道應</title>,<text>世德遺風衆口喧。愛君無忝父師孫。一生持守謙恭行。兩縣施爲敎化原。栗里踵門心竊記。梅湖承誨耳猶存。居然往事成陳跡。此日哀詞更斷魂。</text>
<title>示洪相文，相民兄弟</title>,<text>見似人猶喜。人情是自然。離懷今幾月。節序又凉天。須命嵇康駕。相期剡溪船。此心良已苦。休負菊花姸。</text>
<title>閒中偶吟</title>,<text>絶意風塵再抗顔。當時顚躓念猶酸。休言知己無靑眼。自信藏身有碧山。心靜但當齊得喪。口緘那復說悲歡。暮年幸得捿遲地。洛水西邊晝掩門。</text>
<title>輓申眞靜 祐德</title>,<text>似君淸福幾家存。餘慶方知世德敦。龍虎榜聯三子孝。鮐鯢壽享百齡尊。少時對榻渾閒事。晩景披襟盡日言。白首殘生今獨在。寫哀題輓暗銷魂。</text>
<title>輓張南坡 澩</title>,<text>懷才嗟命蹇。藏器奈時違。齒舌一邊閙。聲名多士推。靑霞奇意蔚。白雪古調稀。此別吾何忍。情親自佩觹。</text>
<title>輓趙東溪 亨道</title>,<text>地下千年宅。人間百戰塲。餘生今日意。存固不如亡。</text>
<title>飢歲吟 辛亥</title>,<text>歷事三朝病退身。至今猶憶舊承綸。殘年一死誠非恤。怕道明時餓老臣。</text>
<title>衰病歎</title>,<text>不運門庭三五步。都銷塵世百千思。將心早自淸如許。俯仰吾猶免累疵。</text>
<title>偶吟</title>,<text>齒豁盃傾易。頭童冠着難。居然老大歎。無復少年歡。</text>
<title>輓李稷山 善述</title>,<text>屋下淸江屋上山。琴歌樽酒十年間。靑山寂寞佳城閉。江水悠悠去不還。</text>
<title>戱贈金應沆</title>,<text>千摠功名老更憐。一區風月足蹁躚。池塘水滿魚兒戱。點伍何如把釣眠。</text>
<title>元朝 癸丑</title>,<text>元朝旭日最淸明。寒谷陰崖陽氣生。一歲休徵都在此。老臣欣作聖人氓。</text>
<title>黃溪配所偶吟</title>,<text>五嶺炎蒸廷議峻。黃溪行譴聖恩加。春回舊國風霜捲。喜報應先驛路花。</text>
<title>贈朴參奉 惟棟 沈進士 榘</title>,<text>明時得罪風霜苦。節序駸駸暑氣濃。偶値三閭投水日。爲論忠憤邀鄰翁。</text>
<title>輓鄭進士 𡒍</title>,<text>一天明月共精神。兩地襟期幾十春。凶音始承求輓日。百年無復見斯人。</text>
<title>瘞獵狗</title>,<text>隨人指示趁鷹飛。尋壑穿崖日暮歸。可惜功勞嗟已斃。春山角角恣鳴翬。</text>
<title>聞人獵得死豹。戲吟一絶。</title>,<text>怒吼千山百獸驚。爪牙毛骨任橫行。飢竆忽被樵童搏。却笑當年假虎名。</text>
<title>夢見黃子由 㦿 作</title>,<text>壁下依然見浪翁。聞聲覺得語含鍾。無端夜夢瓊琚贈。始信幽明互感通。子由號漫浪</text>
<title>築小塘</title>,<text>爲有源泉築小塘。中容一畒四隅方。他年倘遂幽廬計。應識芙蓉出水香。</text>
<title>夜吟</title>,<text>殘燈無焰不成眠。坐到天明意黯然。少日交遊零落盡。獨將衰朽尙延年。</text>
<title>輓張儉谷 乃度</title>,<text>每見呼兄弟。過從閱幾春。一源元不遠。累世亦相親。契案名猶在。人間跡已陳。草堂迎接地。滿目摠傷神。</text>
<title>輓盧進士 溥</title>,<text>昔在壬午秋。我佐湖南幕。維時先君子。方丈捿高躅。我往叩雲關。臨流屋如斗。蘭臭自不別。欣迎驚邂逅。端拱有童子。眉目秀而淸。家庭襲餘敎。門路已分明。知君穪家兒。期望不尋常。中間人事變。孑孑罹巨創。神明幸扶全。蓮榜喜題名。頃歲來見我。泣請先碣銘。幽光不忍沒。安敢蕪拙辭。每書憂身疾。吾亦慮淸羸。那知不淑報。一朝來奄忽。嗟惟居士公。天資固超越。大業嗟未卒。至今吾傷惜。今君又至此。爲善者反惑。先原樹碣計。不幸終未就。應知孝子心。泉下遺痛在。聞君有二孤。素業知不墜。天道倘有知。食報將在此。老夫未壙訣。秋山無限淚。</text>
<title>輓安獻之 櫶</title>,<text>病裏來書每苦詞。連家情好倍憂疑。秋風乍動期猶健。年數方強遽止斯。天賦不凡眞可惜。命途多舛又奚爲。休言積善今無報。餘慶分明在後兒。</text>
<title>輓李持平 惟碩</title>,<text>家世淸芬任自持。詞壇聲價妙年馳。傷心知舊今誰在。白首臨風獨涕洟。</text>
<title>禪石寺偶吟</title>,<text>爲取浮生半日閒。來尋古寺白雲間。天公有意侈佳會。一夜能敎雪滿山。</text>
<title>贈義誾老師</title>,<text>老僧心與白雲閒。踏盡三韓岳瀆間。年來一切塵緣斷。叉手觀心不出山。</text>
<title>輓裴愧齋 尙虎</title>,<text>州北相逢日。嗟君疾革時。銷魂臨遠別。握手指前期。故里歸何晩。高軒叩尙遲。豈料三夜夢。仍作九原離。宛爾平生語。依然夙昔姿。不堪看伯公。那忍撫孤兒。道屈才非短。仇謀命止斯。若人長已矣。我輩益凄其。肝膽開無處。琴書樂與誰。宦遊違執紼。契分愧磨肌。灑盡千行淚。裁成一幅詞。明春新兆上。可耐草離披。</text>
<title>醉吟</title>,<text>滿郭風烟特地開。主翁無事且深盃。從今契活吾猶足。萬慮人間已死灰。</text>
<title>輓申虎溪 適道</title>,<text>斯文先進衆推時。當日猶吾年少時。聖學眞工窺閫際。皇明孤節抗章時。百蓂齒德稀千古。三棣輝光盛一時。洛水寒波流不盡。聲聲嗚咽斷魂時。</text>
<title>題孫兒萬元草堂</title>,<text>池塘一畒一間窩。從古村名是寶砂。汝父平生來宅計。老夫今日淚翻河。</text>
<title>輓章[左議政金德遠]</title>,<text>尙憶先朝容直臣。仍知今世有完人。傳來學業原家法。醉後風流任性眞。山斗望高徵召日。丘園病隔聖明辰。宸心虛佇還無賴。不但儒林獨愴神。</text>
<title>輓章[監司李溟翼]</title>,<text>庭承詩禮早加工。學有淵源士望隆。報主一心懸白日。匡時長策瀉丹忠。身經屯否名愈重。運際昌明位亦崇。已矣斯文何所託。金烏千丈暮雲中。</text>
<title>輓章[領議政許積]</title>,<text>久識南州士望傾。完名終不負家聲。耆年未及身先退。直道方伸病已嬰。猶有一經能託業。永違三接想含情。堪嗟故杜門前路。無復春來馹召榮。</text>
<title>輓章[右議政吳始壽]</title>,<text>儒賢德業盛吾東。詩禮傳家不墜風。寧遣直辭終僇辱。更逢嘉會動昭融。耆年疾恙朝儀隔。先輩凋零士望空。玉樹淸標曾託契。悵今思古恨何竆。</text>
<title>輓章[判書兪夏益]</title>,<text>南軒家世擅賢聲。又見朝端直道鳴。詩禮早聞推博學。田園晩計任閒情。百年寵辱身先老。千載明良契未成。晉幄方開勤日接。執經誰復奏縱橫。</text>
<title>輓章[判書朴信圭]</title>,<text>哲人其逝士林悲。天意如何不憖遺。詩禮早從庭訓得。聲名晩結聖君知。東山失望民無祿。南極收精壽欠頤。却憶向來婣睦誼。豈堪題輓淚雙垂。</text>
<title>輓章[監司李耉徵]</title>,<text>一札秋間藹德音。奄承流訃最傷心。夙年文彩傾朝右。晩歲遭逢屬望深。新渥屢催登館閣。高風無奈卧園林。大賢家範今誰有。回首仁山淚滿襟。</text>
<title>輓章[判書權大載]</title>,<text>南軒家學篤。臺省盛名推。直節曾傾世。危言幾忤時。投荒多阸日。紆眷際昌期。耆德已凋喪。我悲寧爲私。</text>
<title>輓章[判書姜柏年]</title>,<text>千秋嘉樹傳。一世士林推。庭得臯比訓。身爲國子師。沉淪安素位。寵擢遇淸時。奄忽承幽聞。追思淚欲垂。</text>
<title>輓章[參判趙威明]</title>,<text>旅老先生有子賢。關閩餘緖自淵淵。過庭旣得傳詩禮。事主常懷糾謬愆。却批龍鱗仍赤手。當時走卒誦靑天。先王容直人猶憶。紫陌趨塵夢亦綿。感淚恩私寧忘世。朅來京洛未淹年。扶危陳䟽風霆犯。到老聲名日月懸。還見淸朝圖任舊。復聞宣室爲虛筵。堪嗟美疢雲霄阻。忽有凶音嶺嶠傳。隅坐追思承誨累。御君仍荷辱知偏。從遊久獲阿戎後。景慕冞尋几杖前。往事傷心都是幻。於今考德更誰邊。生蒭莫致徐生意。相紼悲吟殄瘁篇。</text>
<title>輓章[判書李袤]</title>,<text>同趣同年五十年。中間消息兩茫然。吾隨滄海盟鷗伴。君謫黃岡駕鶴仙。經席玉音緣病隔。銘㫌粉字荷恩偏。時艱未了驚先逝。留得忠言萬古傳。</text>
<title>輓章[參判鄭之虎]</title>,<text>年來耆舊盡凋零。南極遙看耀壽星。戀闕一心都是赤。同朝雙眼幾時靑。金貂可惜紆宸眷。麯糵非關養性靈。千里緘辭連大小。獨憑樑月宛儀形。</text>
<title>輓章[參判李堂揆]</title>,<text>鯉庭詩禮早承家。鵠立淸班直節姱。霜簡共稱明白日。血封寧憚謫長沙。名高玉署天書促。靈返奎躔縹氣遐。奄看四朝耆壽盡。忍聞行路亦咨嗟。</text>
<title>輓章[判書李宇鼎]</title>,<text>詩禮家庭世所欽。出天文雅冠儒林。處屯久識隨時義。奏牘猶存報國心。頻見北宸恩綍下。忽驚南極壽星沉。登筵永失明良會。空使餘生淚滿襟。</text>
<title>輓章[判書柳命天]</title>,<text>憶吾童年隅坐頻。先府於公契最親。旅老明經傳是子。長陵容直出名臣。望傾鄕黨儀形儼。召急筵官眷遇新。一疏堂堂能起懦。至今披讀淚霑巾。</text>
<title>輓章[判書睦昌明]</title>,<text>先執惟公在。承凶感涕漣。直聲留短疏。庭訓述前賢。求舊徵書急。辭榮晩節全。側聞街路誦。白日至今傳。</text>
<title>輓章[大提學權愈]</title>,<text>未會天公制命意。底時屯運底時開。頃來氣節人誰惜。病後恩綸降幾回。爭佇耆英登御席。忽驚風軌隔泉臺。偏傷嶺外難攀引。空憶城南笑語陪。</text>
<title>輓章[判書尹深]</title>,<text>南嶠聲名久。前賢詩禮存。四朝更寵辱。八耋飽亨屯。何意彌年疾。俄成異代論。宦遊曾奉袂。歎息阻攀轅。</text>
<title>輓章[大司憲李夏鎭]</title>,<text>堂堂勁氣柱天東。三十年來士望隆。馮豹奏章曾伏夜。屈平吟澤敢忘忠。班陞佇見陶斯世。理爽終難問化工。宿願永孤陪几杖。眄來眞覺嶠南空。</text>
<title>輓章[監司李德周]</title>,<text>碩德高風仰旅軒。承家節操尙能存。淸班遍歷從輿望。直道難容坐萬言。新渥纔昇卿月位。耆英奄作九原魂。縉紳相吊還相慶。舊業留看玉樹蕃。</text>
<title>輓章[任映]</title>,<text>堂堂淸議士林推。半世昇沉亦一時。二品官兼八耋壽。三男女有卅孫兒。承顔昔日知恩感。聞訃今朝倍愴悲。痛哭公私雙淚下。臨輓不忍更題詞。南來路出洛江濱。更添龍門穩對眞。䄸府薇垣新御史。蒼顔白髮舊精神。封章已盡三千禮。甲子重開十八春。不但卽今公私痛。朝家耆老有誰人。</text>
<title>輓章[承旨金海一]</title>,<text>名家傳業玉其人。直道淸標古藎臣。晩節歸田非遠俗。平生憂國豈謀身。一封忤世忠愈著。二品超班寵更新。太歲在辰天不憖。杖鳩終未造楓宸。</text>
<title>輓章[判書柳命賢]</title>,<text>記昨公車凜血辭。朝臣驚膽聖君知。人情震擊何關我。天道回環忽遇時。新渥正思經席訪。哀音遽報士林悲。仍嗟先執今無在。雙眼南雲且哭私。</text>
<title>輓章[校理金奐]</title>,<text>若藥危言動四聰。至今章奏凜貞忠。江河不廢聲名遠。宇宙無竆氣槩䧺。昭代用人先直節。暮年增秩自宸衷。官高壽考渾餘事。大丈夫身所繫隆。</text>
<title>輓章[監司李聃命]</title>,<text>趨庭曾學禮。經濟夙心期。白日輿人誦。丹忱尺疏知。典刑方屬望。殄瘁忽興悲。今朝無限淚。不獨爲吾私。</text>
<title>輓章[校理李漢命]</title>,<text>積善徵餘慶。賢門又出賢。聲華誰敢敵。風采世無肩。金榜登龍歲。瑤堦振鷺年。孤忠照白簡。輿誦指靑天。直道寧諧俗。竆途且守玄。江湖千里外。章奏九重前。一寸丹心耿。三危白髮遷。覆盆終見日。寒谷亦生烟。耆舊朝廷憶。恩榮雨露宣。壽星南極煥。卿月北辰懸。佇坐師儒席。將登法講筵。蒲輪難赴闕。楹夢遽乘仙。黼坐悲亡鑑。橫舟未濟川。士林哀不盡。行路涕皆漣。小子公私痛。通家世誼偏。拜床蒙拂拭。得御喜周旋。月谷懷高躅。佳城隔短阡。縻官違執紼。題輓淚傾泉。</text>
<title>輓章[李壽星]</title>,<text>嶷然大賢後。公正又淸眞。憂國忠言切。承恩聖眷新。諸孫文武尹。雙玉弟兄陳。后媼要金骨。丹㫌洛水濱。</text>
<title>輓章[參判李后沆]</title>,<text>平生爲釣不鉤計。遺佚猶存鐵石心。晉室新驚升舊齒。周家方賀得亡簪。蛇年未至賢人怕。辰日何拘聖主臨。淸論讜言今寂寞。重泉埋却國之琛。</text>
<title>輓章[承旨李]</title>,<text>免責諸梁卄載餘。龍門幾御李公車。君堯舜是平生志。某水邱爲晩節居。屣脫遐蹤榮辱外。㫌招異數聖明初。承家事國堂堂業。史閣行看不一書。</text>
<title>輓章[正言權震翰]</title>,<text>旅爺風猷逈。承家挺大賢。胷襟河海濶。氣像日星懸。眞積英華發。文章德業全。風雲時九五。禮樂字三千。出納銀臺日。論思柏府年。明倫期檻折。憚惡幾裾牽。孤榦下無地。羣飛高刺天。張綱降拜郡。杜密放歸田。世道風波惡。忠肝鐵石堅。老吟城郭外。病蟄洛江邊。得喪無心久。盈虛翫理專。靑驄長伏櫪。白簡爲誰編。際國角將鬣。抗章矢在弦。攢鋒羅織幻。威玦嶺湖遷。楚澤蘋盈掬。潮陽雪滿巓。竆途自分畢。泰運倐潛旋。北闕膺神聖。南山起廢捐。㫌招雖屢至。耋曳柰無緣。向日心長懸。瞻天眼欲穿。適來時順也。奪速理茫然。福祿猶無艾。門闌慶益綿。謝庭盈寶樹。王宅襲靑氊。八耋仁徵壽。三朝德罔愆。令名誰得似。大道世無傳。小子何愚陋。平生荷愛憐。不知巖上閣。來格廟前船。賸馥薰嘉訓。精華拾短篇。中緣遊洛下。久曠候床前。遽作幽明隔。空將涕泗漣。臨風無限痛。不獨爲私偏。</text>
<title>輓章[曺挺融]</title>,<text>克子于家仕盛時。忠君只是孝之推。三朝一節言能盡。畏道危行志不移。賢路益恢新化日。仙驂忽報夜臺期。若論人物商名實。今世南州更許誰。</text>
<title>輓章[掌令金廈梴]</title>,<text>庭下聞詩禮。高風擧世推。直言留白簡。淸議動明時。久卧江齋靜。終紆聖眷冞。凶音傳海外。嗟我更依誰。</text>
<title>輓章[正郞都處亨]</title>,<text>虎豹文章祥鳳儀。我公標擧百僚師。靑天白日時人仰。黃髮丹心聖主知。尙冀神明扶正直。詎料廊廟失蓍龜。傳家大訓昭昭在。餘範千秋永勿隳。</text>
<title>輓章[掌令成震丙]</title>,<text>先生之後有吾兄。學得家庭早擅名。鵠立三朝霜雪肅。鸞捿百里玉壺淸。多年館閣馳聲譽。晩歲江湖養性情。齒德俱尊鄕黨敬。金貂新擢聖恩榮。芳蘭一朶雖萎折。寶樹雙成尙俊英。遼鶴忽歸千歲柱。仙驂催上五雲城。鯫生幸托連門義。厚意常蒙倒屣迎。病蟄商顔違執紼。白頭東望淚沾纓。</text>
<title>輓章[縣令權尙任]</title>,<text>德位齒兼三達尊。由來燕翼有深根。累朝壁立羣奸伏。半世躬耕獨樂存。宣室幾虛召對席。士林今失向歸門。承顔竟負平生願。忍寫荒詞和淚痕。</text>
<title>輓章[持平柳千之]</title>,<text>木稼灾何遽。龍蛇語更眞。人將符讖日。天不憖遺辰。緬溯淵源遠。追惟閥閱因。關中恢統緖。心上蘊經綸。夫子生南紀。名賢起洛漘。承家公是胤。繼志克仍遵。醞籍風儀盛。溫恭稟賦醇。詞華名一代。筆力重千匀。早踏雲衢濶。仍攀月桂新。銀臺紆異數。玉署贊同寅。讜論曾明翼。危言亦批鱗。風稜傾冕笏。聲采動搢紳。直道嗟蕪沒。明時久廢淪。聖人新御極。賢哲更登掄。大老徵黃耉。隆恩降紫宸。奪揚悲忽軫。摧柱運還屯。士失依歸地。朝亡獻替臣。官尊宜稱德。壽享可徵仁。甔石竆猶樂。氊裘業本貧。還思推世誼。何幸忝姻親。遺痛公私切。深情骨肉均。諸郞方毓慶。錫類賀振振。</text>
<title>輓章[直長李道章]</title>,<text>直竿經雪肯摧低。詩禮家庭學有稽。海外皆知張獻納。嶺南重見鄭桐溪。孤忠病阻趨丹陛。聖主恩深降紫泥。最是公私無限痛。從今永使後人迷。</text>
<title>輓章[柳宜河]</title>,<text>詩禮傳家世趾美。前稱旅老後吾公。三朝歷敭天恩重。一代咸推地望隆。佇見邦人加手慶。那知大耋忽傳凶。七十八年吾道喪。可堪回首涕盈瞳。</text>
<title>輓章[李在雅]</title>,<text>先生在直道在。先生去直道去。直道隨先生去。吾何痛直道去。不慕先生爵之高。不慕先生壽之高。惟慕先生志行高。古今世人誰與高。</text>
<title>輓章[黃霦]</title>,<text>先朝謇諤冠廷臣。大箚危言動紫宸。較德已看名位重。徵仁豈意壽星淪。詩書禮樂承家業。生死哀榮軫聖神。莫歎南軒今寂寞。烏山一髮護千春。</text>
<title>輓章[李達意]</title>,<text>歲値龍蛇際。冬深雨雪多。朝廷失此老。天道竟如何。詩禮家庭得。哀榮聖澤加。山頹當日淚。重灑洛江波。</text>
<title>輓章[郡守鄭何]</title>,<text>終始能全寵辱身。名鄕世德可先陳。忠言不避危機觸。晩節方看直道伸。一疾江湖違赴召。三朝耆舊歎無人。靑氊宿業猶堪託。玉樹聯輝摠席珍。</text>
<title>輓章[別坐金煃]</title>,<text>旅老大名垂宇宙。靈根拔地典刑存。奉先禮法遵先訓。傳後家聲屬後昆。蘭玉盈庭餘慶遠。鄕邦薰德薄夫敦。平生景仰如山斗。此日題詞暗斷魂。</text>
<title>輓章[柳經立]</title>,<text>哭盡公私欲叫天。士林顦顇國無賢。鰲山瑞氣家偏孕。學海淵源世以傳。進退安危元自任。江湖憂樂幾多年。道之行廢皆由命。纔到時淸奪我遄。</text>
<title>輓章[察訪李昌鎭]</title>,<text>山河間氣五星精。大老門庭學得明。秉笏四朝推直節。封疏八耋效忠貞。虎皮死後方稱美。馬卒生前已誦名。佇見先師東洛廟。千年俎豆繼家聲。</text>
<title>輓章[參奉李榮世]</title>,<text>北斗之南降碩人。金精玉潤逈超倫。賈生空抱治安策。長孺誰知社稷臣。千載高名光史冊。三朝姱節動儒紳。大賢詩禮能傳受。不出家庭德有鄰。</text>
<title>輓章[蔡瀛佑]</title>,<text>一許巖廊柱石身。四朝昭代老成臣。鯉庭襲訓家聲繼。鳳闕承恩德望新。前後危言光史筆。始終雅論屬經綸。騎箕忽謝調羹責。寒月空圓滿洛濱。</text>
<title>輓章[門下宋世彬]</title>,<text>天欲扶傾廈。先生出海東。文章驚一世。符彩聳羣工。衣鉢傳家業。詩書啓後蒙。匡時三達老。憂國四朝忠。直筆扶倫紀。丹衷愛聖躬。事功垂竹帛。名字誦兒童。白髮言愈讜。黃溪道益竆。幸霑新雨露。得返舊林櫳。出處蒼生望。安危聖眷隆。奠楹何遽夢。易簀可堪恫。士失依歸地。朝無諫諍風。生平疵點少。高朗令名終。豹死皮猶在。龍亡澤忽空。辱居函丈下。時拜養閒中。雪月胷襟爽。春風德器充。追思懷不盡。感淚自潸瞳。後輩將安仰。哭私又哭公。</text>
<title>輓章[門下李達天]</title>,<text>鯉對初年已老成。一生詩禮克家聲。蓍龜重望當時仰。章奏危言百世驚。曠代恩榮遭聖主。滿庭蘭玉足人英。全歸以壽公無憾。痛哭吾私淚濕纓。</text>
<title>輓章[進士李達宇]</title>,<text>旅爺種學篤而醇。繼出先生惠我人。忠著危章嘉啓沃。志存治道闢荒蓁。灑然無累胷中月。渾是團和座上春。樑折山頹何處仰。悲風揮淚洛江濱。</text>
<title>贐章 庚辰遞歸時 [台溪河溍]</title>,<text>宇宙干戈後。長安少故人。久遊知俗態。臨別見情親。世路層層險。朝班面面新。看君用高義。歲暮更精神。</text>
<title>贐章 壬午赴完幕時 [相川李海昌]</title>,<text>無限靑山一草廬。忽驚車馬訪幽居。門前立雪違儀鳳。物外披雲見伯魚。愧我飄零雙鬢改。感君談笑寸心虛。從今不隔方壺路。蓮幕閒時數寄書。</text>
<title>贐章 乙酉持平赴謝時 [黃行源]</title>,<text>手罷烟江釣。身乘栢府驄。鸎聲初滿樹。草色政連空。不但寒炎暑。應知破談訌。寥寥西館夜。尊酒與誰同。</text>
<title>贐章 庚寅司諫遞歸時 [皆山柳碩]</title>,<text>田野初隨分。簪纓本不期。去來俱聖眷。前後亦明時。一腋千羊重。西風匹馬遲。平生卜鄰計。吾老不參差。</text>
<title>贐章[歲寒孫必大]</title>,<text>士有懷珠玉。不容今世間。三年卧洛水。一語動長安。北斗高名掛。西風匹馬還。傳家大訓在。努力保南山。</text>
<title>贐章 壬辰執義遞歸時 [南谷李時楷]</title>,<text>罷官非是黜官歸。况此時危遠駭機。君伴靑春應好去。我將衰朽更誰依。飜雲世態何須說。到老心親近漸稀。生別不宜垂涕淚。百年今日自沾衣。</text>
<title>贐章[翠竹李應蓍]</title>,<text>誰進危言補舜衣。古來遺直似君稀。貞松不受風霜急。鬼物皆驚霹靂飛。一鶚靑天看獨上。冥鴻八月已先歸。洛東江水淸無底。聞說沙邊有釣磯。</text>
<title>贐章[鶴洲金弘郁]</title>,<text>高堂飮美酒。白雪滿長安。鳥嶺連天直。憐君行路難。</text>
<title>贐章[歲寒]</title>,<text>思歸當解綬。此去肯蹉跎。精舍洛江上。明牕黃卷多。春來好花發。酒熟故人過。未許淸時卧。還期問幾何。昨夜東風起。南湖生白蘋。聊持一巵酒。自送遠行人。匹馬嘶殘雪。斜陽照侍臣。未應愁路客。來往數知津。</text>
<title>贐章[翠竹]</title>,<text>南國梅花發。田園江水濱。到來經一歲。歸去正三春。白屋少塵事。靑山如故人。圖書滿四壁。家業未全貧。</text>
<title>贐章 癸巳赴三陟時 [卧遊堂朴晉慶]</title>,<text>玆邑知名府。羣仙降竹樓。嶺從楓嶽壯。城控海門浮。來暮邦民誦。往諧聖渥優。雪山輕與重。惟在此行輈。</text>
<title>贐章[南谷]</title>,<text>秋日東門外。離樽對夕曦。蒼茫暮年別。酙酌故人思。忽忽携征袖。重重問後期。竹西樓上月。知我憶君時。</text>
<title>贐章 丙申季冬 [湖洲蔡裕後]</title>,<text>雪後寒齋見玉人。老兄消息始知眞。仍聞府主賢聲大。安得携壺共此辰。</text>
<title>贐章[于石堂黃霦]</title>,<text>老鶴囚籠奮欲飛。故山何日賦當歸。從知直道難容世。多少林鴉噪夕暉。</text>
