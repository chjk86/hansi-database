<title>挹翠軒雨後卽事</title>,<text>雨歇沙汀霽景鮮。一江風味畫圖邊。塵冠晩拂苔磯上。物外𩿨盟到底圓。</text>
<title>叢石亭</title>,<text>玉斧何年借月宮。雕鐫巖嶂矗成叢。聱牙亂勢詩難盡。詰曲奇容畫未工。高聳雲霄疑犯斗。遠連鯨海怳浮空。斜陽牽纜饒淸勝。如在蓬壺縹緲中。</text>
<title>上巳日。遊三日浦。次前賢韻。</title>,<text>一區風景接蓬瀛。雨後春山作畫屛。遣却塵緣機事靜。等閑𩿨鷺浴苔汀。海天春雨報新晴。滿目雲烟簇小亭。短艇閑遊淸鏡裡。夕陽沙際一痕明。</text>
<title>萬景臺。用柳先生仲郢韻。</title>,<text>峴山西界䢘城東。突兀危臺縹緲中。遠島霧開風竹綠。小亭春逗雨花紅。無心浴海千行鷺。得意眠沙數點鴻。回首落霞騁醉目。客邊淸興有誰同。</text>
<title>永郞湖逢雨</title>,<text>鏡面澄澄麗景肥。客邊行色一簑衣。纖歌勸盡杯中物。醉領風烟信馬歸。</text>
<title>洛山寺。步壁間韻。</title>,<text>蓮榻高懸照佛燈。蒲團閑坐入禪僧。一宵淸話還無賴。千里思親恨轉增。波光如練月如燈。靜坐禪房對老僧。靈塔曉傳淸鐸響。夢中覊思覺來增。</text>
<title>朝坐東軒。觀日出。</title>,<text>淸晨蓬首倚禪牎。滿眼烟霞鎖石矼。啁哳天鷄啼若木。瞳矓海日湧金釭。光騰瘴窟蛟螭慴。彩輾雲衢魍魎𢥠。欲寫奇觀摹萬一。題詩還愧筆非杠。</text>
<title>在衿陽。敬次家君水漲韻。</title>,<text>蟾魄初離畢。滂沱久未晴。喧豗雷轉壑。泛濫雪鋪埛。遠蘸千山碧。平呑四野靑。西南迷一目。留滯幾人行</text>
<title>對月遣懷</title>,<text>姸姸新月露雲端。一片淸光逼骨寒。獨倚小牎愁不寐。簷前蛩語夜將闌。</text>
<title>鐵原奴舍板窓上。有一絶。乃甲午歲。家君所題也。怳若過庭。卽次其韻。</title>,<text>薄雲殘雪未全晴。何事年年苦遠征。庭闈一別今踰月。膓斷南天歸鴈聲。</text>
<title>謝崔國耳見訪</title>,<text>帶酒來敲月下門。團欒談笑夜將分。明朝告別情何奈。回首城倉雪正紛。</text>
<title>敬次祖主述懷韻</title>,<text>夙歲屠龍計未成。幾將書劒費霜星。螢窓強討三餘業。雲路方期一代榮。韞玉初非求善價。懷瑾終欲相時淸。他年鴈塔題名姓。早晩應酬此日情。</text>
<title>季秋初吉。自靖陵泛舟淸潭。沿流以下。泊于東湖。</title>,<text>渺渺平湖淡淡風。葉舟搖曳鏡光中。洲邊鳥得平沙白。岸上楓迎落照紅。漠漠寒烟楮島北。蕭蕭衰草箭郊東。臨流消盡塵間念。身世飄然物外翁。澤國秋晴送晩風。湖光濃抹畫圖中。山經宿雨千峯碧。楓染新霜幾葉紅。蓼渚日斜鷗上下。蘋汀烟捲帆西東。阿誰會得滄洲趣。萬事無心一釣翁。</text>
<title>村居四詠</title>,<text>徹夜霏微雨一犂。平郊極目草萋萋。林間嘐亮鸎聲滑。簷角差池燕影低。紅霧晩蒸桃岸北。靑烟輕拂柳橋西。隣翁爲說農功急。記取前村布糓啼。春盾景躔空斗指南。前山雨歇拖烟嵐。懿筐密密蚕三睡。脩隴蘄蘄麥半酣。時納爽涼依茂樹。爲除煩溽濯寒潭。瓦盆斟了無餘事。永日蓬窓午夢甘。夏積潦初牧金氣高。田原物色轉蕭騷。帶霜山栗紅將落。擎露園芋嫰可挑。鎌割稼雲鳴栲栳。弓彈絮雪響車繅。滌塲已足西成慶。休怕村團叩石壕。秋茅齋長夜掩殘釭。夢罷蟾光半入窓。白屋烟浮輕藹藹。蒼松濤怒亂摐摐。庭堆積雪銀盈尺。泉斫寒氷玉滿缸。土塌藜羹溫飽足。不須奔走觸塵哤。冬</text>
<title>次李忠義世璉韻</title>,<text>雨歇林園潤物華。小亭春色十分多。庭前桃杏門前柳。嬴得詩翁興幾何。</text>
<title>李副正世健挽</title>,<text>七十浮生夢一塲。隙駒難縶事堪傷。高才卓犖人無敵。偉度汪洋世莫當。早歲芳名輝桂籍。晩年遺愛在桐鄕。踈星殘月荒山麓。牽紼難堪淚自滂。天賦斯人美且仁。風神雋朗冠朝紳。才高詎合官三品。德富還膺壽七旬。庭璧聯輝箕業遠。楣蘭並茁閫儀純。英魂寂寞尋無處。春雨空山一素輴。</text>
<title>春雨</title>,<text>霡霂連空夜又朝。小窓閑卧聽瀟瀟。田原潤得三農足。池舘催成百卉饒。密着園花紅欲嫰。細添門柳綠初嬌。高吟杜老知時句。春意難將一筆描。</text>
<title>凝香閣秋夜直宿</title>,<text>盡桷雕欄俯碧塘。好風時送老荷香。開簾獨坐淸無夢。星斗闌干月隱墻。</text>
<title>栽山茶花</title>,<text>芒刺人雖厭。穠華我獨憐。階邊移數朶。留待絳葩鮮。</text>
<title>春意。用演雅體。</title>,<text>龍星昨夜轉東方。野馬飄風日載陽。鴨起波頭千頃綠。鵝藏柳眼幾枝黃。花開庭院蜂衙急。雨歇林塘燕語忙。晝永蝸廬人不到。滿簷啼鳥共韶光。</text>
<title>杜鵑花</title>,<text>數叢紅影正紛紛。國色初因卯酒醺。却怕明朝風打盡。開窓相對至斜曛。</text>
<title>初見白蝶 十二韻</title>,<text>多情隨物化。有意趁春光。翅粉暈晴景。鬚金帶煖陽。翩翩尋曲檻。衮衮度危墻。淡學游絲亂。輕嫌柳絮狂。團飛方繚繞。隊舞更彷徨。歷樹心無倦。穿林影自忙。徑粘芳草露。階戀落花香。箇箇飄歌席。時時點酒觴。依烟栖翠幕。當月宿紅房。似惜年華促。如憐客興長。唐園人寂寞。金谷事凄涼。結習今猶在。年年獨愛芳。</text>
<title>集唐人詩句四絶</title>,<text>春雨廉纖晩雨不能晴。韓退之。 露滴花房怨臉明。張泌。 昨日已甞村酒熟。張南史。 無端詩思忽然生。賈島。春晴地濕沙淸雨後天。薛能。 暖風芳草竟芊綿。張泌。 誰能載酒開金盞。杜甫。 留與遊人一醉眠。鄭谷。賞花長與韶光暗有期。秦韜玉。 花開只恐看花遅。羅鄴。 林塘得爾須增價。雍陶。 爲報春風且莫吹。李涉。惜花紅白花開烟雨中。杜牧。 當蹊亂蝶許多叢。張說。 無端暗被春風誤。韓退之。 一片西飛一片東。王建。</text>
<title>東郊馬上</title>,<text>杏村香霧柳橋烟。嫰綠深紅活畫邊。滿眼春光濃似酒。任敎騷客一停鞭。</text>
<title>漢江春日</title>,<text>春江一面漲蒲萄。夾岸垂楊綠滿繅。寄語孤舟把釣客。浮沉寧不戒風濤。</text>
<title>落花十韻</title>,<text>麗景何曾惜。韶華悵莫停。褪紅風索寞。殘白雨飄零。堤上閑追絮。池邊細雜萍。紛紛塡小徑。片片舞中庭。有意粘歌扇。多情點酒甁。黃泥埋國艶。碧落散天馨。玉碎隨人步。香飄趁鳥翎。蜂臺愁漠漠。蝶幕恨冥冥。穆帝難蒙帳。寧王豈護鈴。芳魂招不得。聊作醉無醒。</text>
<title>登孤石亭</title>,<text>孤石千年勝。淸潭一帶流。靈蹤幽竇裡。奇跡斷碑頭。松老宜巢鶴。沙明可狎鷗。飄然醒俗慮。方信有丹丘。</text>
<title>與朴直長應立諸公。飮話香房。醉卧風窓。中夜以起。皓月滿庭。淸懷四飛。因成一絶。</title>,<text>杯酒團欒笑語甘。醉鄕閑味入槐南。覺來散步庭前月。宮漏丁東已滿三。</text>
<title>立秋雨後</title>,<text>大火消殘暑。輕飈送晩涼。晴光看更好。蟬噪暮天長。菊抱秋心早。梧飄雨意凉。官閑無一事。高卧興偏長。門柳迎風老。池荷得雨凉。箇中閑氣味。誰與引杯長。隔窓聽小雨。欹枕納新凉。斗覺秋懷苦。悠悠似夜長。</text>
<title>夜夢甚惡。朝記其事。</title>,<text>蘧蘧身世睡鄕中。夢裡倉皇覺是空。推枕起來心語口。吉㐫誰得問淳風。</text>
<title>用演雅。次柳叔首仁韻。</title>,<text>雕虫豈是齒朋儕。蛩蟩無人與我偕。三級龍門功幸售。一竿鮎竹計還乖。蚕抽窮憫憑詩遣。鳥弄閑愁倩酒排。何日蛇潭開數畒。比隣鷄黍樂忘骸。</text>
<title>雪中有作</title>,<text>盈尺皚皚雪正深。悠然淸賞敵山陰。擁衾不耐寒如鐵。活火爐頭酒可斟。白盡千峯與萬巖。離離寒玉掛松杉。呼童爲斫門前路。片片隨風入破衫。</text>
<title>至日雪後早朝</title>,<text>天剪瓊葩散曉風。烟生玉殿氣葱葱。臘前佳瑞今三白。故趁初陽賀屢豊。</text>
<title>送閔恕初之咸鏡</title>,<text>美績方多廷尉平。郞星還作使星行。溪橋殘雪馬蹄冷。驛路斜陽鴉背明。千里關河輸健筆。百年夷虜服高名。男兒自有桑蓬志。莫向離筵謾愴情。錦囊千首一征鞭。畫角聲高嶺外天。北路從今棠化遠。主人應喜幕賓賢。別意怱怱出玉京。東風時拂客袍輕。咸州舘內花如海。爭待靑春亞使行。</text>
<title>挽姜同知允權</title>,<text>早將華譽振明廷。白髮金章是典刑。八袠流光蛇赴壑。一床微疾雀居甁。寒烟道上飄丹旐。殘月橋邊啓素輧。積善定知餘慶遠。欒欒純孝有顔丁。</text>
<title>春曉懶起</title>,<text>世味知曾苦。春眠惱正甘。城傳銅漏五。窓報錦鷄三。曙色和烟羃。晴光共月涵。妻孥呼不起。爭讁懶朝參。</text>
<title>山人智曇。丁巳之冬讀書石泉時所甞識者。持詩軸以來求詩。仍書一絶。</title>,<text>讀書曾伴佛前燈。今日欣逢昔日僧。愧我塵冠方汩沒。無因重踏石橋層。</text>
<title>朴副正世茂挽。代人作。</title>,<text>七十浮生客枕邊。隙駒難縶正堪憐。高才卓犖人無敵。偉度汪洋世莫肩。書法尙傳東觀筆。頌聲猶咽武城絃。從知積善膺餘慶。欒棘爭稱大小連。</text>
<title>淸明道上作</title>,<text>迢遆東州路。淸明二月天。群峯初點筆。列壑正鳴絃。嫰草靑含露。纖楊翠帶烟。韶光如許好。十步九停鞭。</text>
<title>渡砌川橋</title>,<text>繞山抱野碧溶溶。誰許長橋作卧龍。疲馬倦童行色淡。半邊紅日掛西峯。</text>
<title>久旱</title>,<text>律協林鍾盾景長。難堪旱魃肆驕陽。炎炎日熾千山赤。撲撲塵浮四野黃。隴上忍見龜背坼。澤中無賴虎頭藏。誰能借得天瓢瀝。坐使滂沱遍四方。</text>
<title>兪進士綸妻氏挽</title>,<text>名家當日配高門。中饋爭稱婦德尊。勤儉旣能修織組。齋莊終得奠蘋蘩。半生孤榻伶仃影。長夜佳城寂寞魂。牽紼情親共惻惻。數聲薤露故山原。</text>
<title>送金仲老赴北京</title>,<text>行色遼河北。離情沙峴西。觀周優季札。聘魯異高傒。鄕國徒魂夢。江山幾品題。明年春正好。來待綠楊溪。</text>
<title>冬夜</title>,<text>風高雪有聲。漏長人無夢。燈開玉虫明。筆呵毛錐凍。泠泠夜氣多。慘慘寒意足。擁衾自沉吟。坐待東窓旭。</text>
<title>贐黃海任都事允臣</title>,<text>殘雪郊邊馹騎驕。海西今日得賢僚。春風好佐甘棠化。蔽芾終知入巷謠。北路漫漫接首陽。溪山處處捴韶光。日長賓幄無餘事。管盡風烟富錦囊。</text>
<title>送兪通政泓赴春川</title>,<text>野外喧闐竹馬兒。夾江爭喜迓襜帷。張堪自是勤耕種。尹鐸何曾爲繭絲。百里溪山微雨後。千家花柳夕陽時。悅親鞠幼公堂樂。須向蒼生一一推。暫虗華省試牛刀。爲養何如捧檄毛。燒後野痕靑纈眼。雨餘江色綠添篙。風飜皁綬三春晩。晝靜黃堂一枕高。佇見居民應借冦。九重他日璽書褒。</text>
<title>四季花</title>,<text>葉奪吳綾碧。葩爭蜀錦紅。凝粧朝雨裡。亂舞晩風中。菊抱凌霜操。葵存向日忠。獨愛閑窓畔。春心四節同。</text>
<title>送鄭子精護送日本使</title>,<text>厚往恩推折木鄕。使乎今得秘書郞。溪橋竹色迷朝霧。驛路槐陰漏夕陽。鶴洞奇觀輸健筆。鷄林遺蹟入奚囊。南行想化跳梁俗。坐見東溟波不揚。棄繻當日一書生。㘅命今朝晝錦行。林雨濯枝詩興促。溪風解慍客懷淸。地分竹嶺家鄕近。路入花山父老迎。壺酒比隣終夕話。五年芸閣未歸情。</text>
<title>晩春雨後</title>,<text>雨歇芳園綠漸舒。透簾狂絮雪紛如。閑門晝掩無人叩。永日窓前卧枕書。</text>
<title>雨後對月</title>,<text>頑雲散空碧。夜色轉淸冷。娟娟兎魄圓。萬里流素影。小庭立多時。露髮寒垂領。徘徊挹晴輝。悠然發深省。</text>
<title>張直長鳳禎挽</title>,<text>奇夢驚炊黍。流光逐轉丸。栢林曾血染。荊樹已花殘。未闋三年慼。還終八品官。楚些聲斷續。風雨廣陵山。</text>
<title>秋夜卽事</title>,<text>病葉迎霜滿地紅。輕寒初㥘一窓風。孤燈伴到三更漏。雲外雝雝有斷鴻。</text>
<title>感古三十韻</title>,<text>垂衣玄化協神祇。至樂終敎綵鳳儀。覽德于飛昭聖瑞。應期而出表明時。巢中鼓翼皇風暢。閣上揚音世道煕。堪恨鼎湖千載後。人間無復見來思。鳳巢阿閣寥落姑蘇謾有名。廣庭無主鹿塲平。香園濯濯隣花伏。輦路呦呦傍草行。堪惜忠言徒逆耳。却嘆妖色解傾城。空餘脂粉塘中水。流臭滔滔日夜鳴。鹿遊姑蘇階因累土屋編茅。朴略遺風尙有巢。三級永存千載仰。數重能得萬邦包。仁天覆處華封祝。化日舒時屈軼苞。耕何曾知帝力。康衢猶聞頌聲交。茅茨土階峻宇雕墻訓莫惺。只將宮室怨生靈。瓊窓繚繞千林脯。瑤檻逶迤一沼𨤍。堂上自甘長夜飮。樽前誰起獨夫醒。南巢禍作知難逭。天厭朝歌發聞腥。瑤臺瓊宮虞舜當年繼倦勤。五絃琴上撫南薰。泠泠韵暢淳風遠。嘒嘒聲遅化日昕。解慍方知群庶育。阜財還見萬邦忻。終然陶鑄無爲治。擊壤民爭戴聖君。虞舜五絃陶穴遺艱轉作荒。穆王當日事顚狂。權奇駿骨精神健。盤樂鑾輿歲月長。噴玉聲徧三島外。追風蹄閱十洲傍。脩程未半徐戎亂。海上怱怱爲底忙。周穆八駿嗷嗷四海嘆魴赬。夫子唯能志獨行。叩馬轅門明大義。採薇巖罅抱孤貞。心灰周粟飢堪忍。夢想殷墟淚自橫。千古西山名不朽。至今爭慕聖之淸。西山採薇炮烙民方怨炭塗。苔磯長日遠塵汚。垂綸手把經邦策。被褐胷藏濟世謨。望子豈宜辭後載。除殘寧不爲前駈。鷹揚竟樹蒼姬業。東海千年令譽俱。東海釣魚烟寒郢路歲將秋。却恨孤芳世共讐。被髮誰憐吟楚澤。懷沙寧許入波頭。輪囷忠膽潛蛟窟。夭矯英魂結蜃樓。此去胥山應不遠。精靈千載作同遊。懷沙楚澤一曲商歌強自寬。閑駈蠒栗放郊端。手敲觩角懷猶激。骭掩單衣體豈寒。風雨乾坤山粲粲。干戈宇宙夜漫漫。齊庭遂見桓公用。莫恨唐虞際會難。飯牛齊門師尹從來係具瞻。商君何事恣刑嚴。棄灰罰酷群情慴。徙木威張衆口箝。渭水滔滔流怨血。秦人睊睊哭窮閻。噬臍已晩嗟何及。積惡終爲禍所兼。臨渭論囚無訟由吾不在人。反求終得感頑嚚。爭田豈是懷同氣。閉閤唯當責一身。善敎諄諄非假僞。良心藹藹自仁親。質成虞芮奚專美。惠澤津津闔境春。閉閤思過愼德洋洋載聖謨。誰將版築騁雄圖。金墉嶾嶙楡林表。紫堞逶迤渤海隅。膏剝罔懲魚潰亂。脉殘終昧土崩虞。狂謀竟速蕭墻禍。豈必亡秦遠在胡。築城防患中興當日戒窮兵。奚信天驕納質誠。皮幣未能懷獷虜。桑麻聊且息疲氓。雲封鴈塞邊塵靜。烟鎖龍荒漠野淸。靑史至今稱建武。高皇何事困平城。閉關絶和並駈秦鹿未雌雄。誰識眞人起沛豊。白馬風嘶嬴祚促。赤旗雲拂漢基隆。關中民悅三章法。灞上兵成一捷功。自是寬仁能受命。沐猴何得保江東。白馬受降關洛雲昏典午天。鑾輿飄泊犬羊邊。靑衣豈憚樽罍側。黃盖何嫌鹵薄前。離恨幾纏遼海鶴。寃魂旋逐蜀山鵑。飜思成濟抽戈日。却嘆當年似昔年。靑衣行酒荒凉遺廟枕江臯。半壁森然盖世豪。壯志易摧垓下泣。雄心旋折澤中鏖。血添翠袖佳人怨。淚濕金鞿駿馬號。覇業已空王氣盡。寒烟漠漠水滔滔。烏江項王天遣周郞世間生。奇謀終使老姦驚。灰飛赤壁風猶緊。烟暗烏林月不明。火氣橫空增殺氣。波聲動地助軍聲。吳強魏弱成呼吸。一炬功多十萬兵。赤壁周郞龍且當日太驕誇。濰上戈鋋亂似麻。強弱未分一韋水。指揮能得萬囊沙。狂流漂血殲荊楚。猛氣掀雷壯漢巴。帝業固知三傑績。晩年鍾室亦堪嗟。囊沙壅水堂堂王氣在金陵。堪笑苻秦昧廢興。錯擬投鞭天塹斷。僭圖傳檄瘴氛澄。江風尙助軍容盛。山木終敎虜勢崩。不特顓臾憂季氏。蕭墻難免禍相仍。投鞭斷流炎業三傳屬太宗。徽柔能順德之恭。誰將汗血誇千里。自有鳴鑾整九容。棗脯無煩金埒寵。蒭茭終省水衡供。貳師他日兵塵起。堪惜孱孫弗克庸。却千里馬摶沙融石捴民膏。萬歲山成萬仞高。花卉䓗蘢迷罕畢。亭臺縹緲瞰城壕。宮中簫鼓酣遊宴。塞上干戈怨繹騷。五國孤魂無處問。屬猪遺躅只蓬蒿。築萬歲山舟中童女渺烟波。呂暴劉狂惑一科。自擬長生超宇宙。豈將多慾戢干戈。金莖夜冷承湛露。鏡面秋澄影素娥。五柞一朝終莫救。年年風雨茂陵坡。漢帝求仙百年中國半桑門。胡魏猶知杜禍源。搥碎不曾遺塑像。誅鋤終得盡緇髡。灰殘梵軸荒言熄。草沒祇園聖道敦。若使後王能世守。怎敎宗社便成原。魏主毁佛脫簪千載美周姜。還有班姬德可方。揣分自能辭共輦。爭姸何敢妬專房。戒存遠色貞心篤。念切尊賢懿節彰。却恨避風臺上女。秪將妖艶事君王。班姬辭輦義竹霜摧華萼空。明皇胡乃慢三風。艶姬謾荷專房寵。碩輔難輸逆耳忠。驛路同車情不忍。佛堂長別恨何窮。荒坡駐馬歸來晩。留得香囊血染紅。楊妑同車誰向新亭嘆陸沉。祖生忠膽貫精金。聞鷄半夜崢嶸氣。擊楫中流慷慨心。誓掃氊裘酬廟社。欲收凾夏慰黎黔。雄謀未攄身先死。志士千秋恨轉深。擊楫渡江歲暮崖山宋日昏。乾坤淪沒已胡元。殘兵破卒舟中血。弱主孤臣水底魂。一片精忠驚海若。千年遺憤泣河豚。興亡有數君何恨。凡楚茫茫定孰存。負帝入海高閣凌空貯禍胎。丹扆長撤錦筵開。飛觴夜賜嬌姬醉。宣勑朝呼狎客來。天塹謾誇江表限。民情莫恤榻邊猜。後庭花謝人何處。萬古雷塘草似苔。臨春狎客禁苑風輕麗日長。時傳淸蹕賞群芳。花前舞蝶承恩重。池下游魚戀餌香。屢假和顔開曲宴。旋呼法從賦新章。終然宋業基仁厚。非是橫汾效漢皇。賞花曲宴</text>
<title>落葉</title>,<text>林帶霜威肅。庭飄錦彩鮮。迎風鳴摵摵。和雨舞翩翩。趁鳥歸村外。穿簷落酒邊。晩紅堪一賞。何必對春姸。雨歇千林凈。霜嚴萬葉鮮。輕飛疑蝶戱。亂落訝花翩。影遠斜陽外。聲煩小榻邊。滿階紅狼籍。不掃愛秋姸。</text>
<title>次惕之叔戱首仁叔韻</title>,<text>高卧衡門已十年。不須空谷喜跫然。今朝更得新人好。忍見文君怨薄緣。</text>
<title>送尹卓然典籍赴燕韻。用前年別余之詩。</title>,<text>曾充質正赴燕京。珍重淸詩贐遠行。寒角繞樓孤夢斷。飛霞映袖彩牋輕。三冬風雪經年客。萬里關河此日程。鷰社鴻秋來又去。別君情勝別吾情。</text>
<title>試院。次大仲韻。兼示志尹。</title>,<text>竟夜蕭蕭雨。秋窓客未眠。聲饒孤枕畔。凉逗小燈前。懶拙慙吾獨。詞華羡子偏。相逢談宿昔。還幸有深緣。</text>
<title>甫川正挽</title>,<text>軒軒風度冠宗英。未肯紛華浪擅名。七袠流光蛇赴壑。一床微疾雀居甁。旌飄野樹烟還暗。魂鎖泉臺月不明。積善欲知餘慶遠。欒欒純孝是顔丁。</text>
<title>瀟湘八景圖</title>,<text>洞庭秋月雲凈長空一葉秋。銀蟾吐影蘸寒流。扁舟夜泊君山下。鐵笛何人攪客愁。瀟湘夜雨湘水茫茫湘岸昏。終宵聽得雨聲繁。篷窓謾結騷人恨。難洗皇英竹上痕。平沙落鴈寒沙如雪白鋪磯。鴈影參差帶夕暉。憑君莫向荒田宿。色擧應須早見機。遠浦歸帆江風吹送晩帆還。歸思迢迢不暫閑。多少汀洲容易過。回頭已覺失前山。烟寺暮鍾琳宮高聳碧峯巓。石路縈回鎖暮烟。踈鍾隱隱楓林外。時逐微風逗客邊。山市晴嵐輕嵐一抹暗重重。繞壑籠林淡又濃。樵子不嫌衣屨濕。強尋苔逕度危峯。漁村落照柳陰蘆際兩三家。曬網磯頭日欲斜。欸乃聲中波更綠。數行歸鴈拖殘霞。江天暮雪黯淡江天萬木風。瀌瀌瓊屑任漫空。箇中淸趣知誰會。簑笠孤舟獨釣翁。</text>
<title>送鄭佐郞煕績赴京</title>,<text>西郊斜日促征驂。臨別茫茫思不堪。最愛無情溪畔柳。謾垂寒影弄毿毿。綠漲晴波鴨水春。平明歌吹塞官津。燕山萬里思家客。幾問荒村作主人。城號遼東往事悠。居民猶解說高勾。門扃懷遠閑晴晝。庭草階花客自愁。巫閭一髮鎭幽燕。山下逶迤路幾千。異域韶光供客思。詩肩高聳兩河邊。籠山控海設雄關。想見秦民怨血殷。城角丁東宵柝亂。旅窓頻破夢三韓。嚲鞭吟度祿山橋。處處斜陽酒旆搖。紅杏綠楊春十里。幾將興廢問漁樵。</text>
<title>送江原金都事瓘</title>,<text>送子關東去。春風驛路長。人穿垂柳影。馬踏落花香。薄霧迷溪竹。濃烟醉海棠。咨詢知有暇。多少吐詩膓。賓幄韶華晩。公堂麗景長。詩人今杜牧。神女後蘭香。芳思綿庭草。嬌姿壓野棠。東風歌舞地。任敎廣平膓。</text>
<title>書典祀廳壁上</title>,<text>山雨浪浪響夜窓。靑光一點欲殘釭。短簑疲馬明朝路。嵐翠霏微鎖石矼。</text>
<title>挽張正郞佑</title>,<text>早將華譽展鵬程。卄載還嗟宦未成。季子高名留上國。神君遺愛洽邊氓。浮生草草一塲夢。旅魄飄飄三尺㫌。郭外秋風蒿里咽。空敎僚友淚沾纓。</text>
<title>次積城客舘韻</title>,<text>古舘依山靜。秋階菊有花。閑庭多鳥迹。晴日亂蜂衙。園密兒收栗。溪淸客煎茶。不須滕閣上。把筆詠飛霞。</text>
<title>題法俊詩軸</title>,<text>琳宮自愛遠輪蹄。蘿月藤烟任挽携。一水繞軒珠珮靜。四山環屋錦屛齊。禪心已許投蓮榻。世慮何煩過虎溪。方丈十年長閉戶。待看肩上有鴉栖。</text>
<title>題懷信詩軸</title>,<text>心虗澄水月。迹散逐萍蓬。禪窓半日話。渾覺湔塵胷。</text>
<title>登菩提菴</title>,<text>石路縈紆響瘦筇。來登紺岳最高峯。遊人屨滑溪邊草。釋子衣飄嶺上松。曠野烟迷揩病眼。長天鳥盡暢煩胷。悠悠坐愛秋光晩。不覺西岑日下舂。</text>
<title>過兜率廢寺</title>,<text>行訪雙兜率。秋山錦幾層。小堂空有佛。虗院更無僧。寒雀懸巖樹。飢鼯竄野藤。逍遙客忘返。淸思十分增。</text>
<title>雪馬洞中偶吟</title>,<text>山帶秋光晩。林橫返照明。岸楓飜絳葉。溪菊攢黃英。勝境堪遊目。淸流可濯纓。親庭行漸近。鞭馬入重城。</text>
<title>絶句</title>,<text>面面奇巖列畫屛。方知造化勝丹靑。溪橋立馬窮淸賞。忘却前林暮色冥。</text>
<title>還京途上作</title>,<text>雨歇山城秋日凄。馬蹄泥滑路高低。千尋飛瀑懸靑嶂。一抹斜陽蘸碧溪。病葉飄零迎客舞。寒禽嘐戛隔林啼。吟鞭嚲處頻回首。思入親庭望眼迷。</text>
<title>挽兪察訪寅佐</title>,<text>曾將得失擬泡漚。晩卜城西任日休。偃息衡門期卒歲。飄零琪樹奈先秋。英名只載㫌三尺。壯志空沉土一抔。牽紼不堪親舊慟。况從賢嗣久交遊。</text>
<title>楊州道中</title>,<text>晩出東門外。長郊雪未乾。嶺昏鴉影沒。橋滑馬蹄寒。黯淡山村靜。縈回石路難。沉吟思正苦。斜日駐征鞍。</text>
<title>除夕</title>,<text>儺鼓聲中換歲華。盤堆辛菜嫰金芽。年年漸後屠蘇酒。鬂雪如今幾分加。</text>
<title>題禧陵典祀廳</title>,<text>城西十里路高低。欵段行衝滑滑泥。日暮寢園松檜暗。隔林何處亂鴉啼。林帶斜紅影漸低。繞階殘雪半成泥。憑君欲識春多少。須向前簷聽鳥啼。</text>
<title>次景昭韻</title>,<text>衰病人誰問。閑門絶往來。半庭朝雨細。孤枕午眠回。自恨家無酒。還慚我不才。心中多少事。今日爲君開。</text>
<title>詠盆中剪綵三色桃花</title>,<text>小盆花一叢。繁萼淺深紅。不假栽培力。全偸造化功。多情烘暖日。無意趁狂風。長對晴窓畔。韶華莫怕怱。</text>
<title>哭子</title>,<text>嗟我命何奇。今焉嬰禍酷。哀哀七歲兒。天胡奪之速。相離僅數日。豈謂見不復。聞疾亟馳還。已矣命難贖。音容杳莫尋。慘慘潛一木。笑語想平素。森然在兩目。婉戀膝上戱。寂寞荒山麓。縱欲勉喪明。不堪傷舐犢。古人亦有此。我謂唯我獨。哀膓激如裂。嗚咽不敢哭。豈無他兒存。誰慰我心曲。曩余鍾愛渠。情慈日彌篤。對食卽同器。當寢常共宿。門前日迎候。庭畔亘隨逐。英妙悵莫保。短景暗中促。臨死不得面。使我增慟毒。夢裡得見汝。覺來無所矚。居閑輒思爾。零零淚散菽。茫茫隔重泉。脩夜何時旭。難將一毫端。寫盡愁萬斛。</text>
<title>檜巖寺。次信覺軸上韻。</title>,<text>偶然逢覺老。半日化人居。蹤跡萍蓬轉。心懷水月虗。山門禪味足。塵路世緣踈。靑眼他年事。須看軸後書。</text>
<title>贈惠玉</title>,<text>客行今夜寄禪宮。淸夢悠悠一檻風。十年苦被塵纓縛。對汝能無面發紅。</text>
<title>偶吟</title>,<text>東華悲汩沒。偸假作淸遊。寶刹今靈隱。高僧後貫休。閣鍾宵響遠。庭樹午陰稠。再到知何日。丹楓九月秋。</text>
<title>冒雨向神菴。用宮字韻。</title>,<text>紺岳來尋釋子宮。短簑淸襲半溪風。多情山雨沾衣屨。故使遊人濯軟紅。</text>
<title>月夜登浮碧樓</title>,<text>雨歇綾羅島。烟開錦綉峯。江樓朝繫纜。山寺夜聞鍾。妙曲風傳韵。嬌姬月妬容。憑欄邀桂魄。豪氣壓元龍。</text>
<title>贈別書狀官朴景進</title>,<text>同隣同業又同僚。把酒江樓思正搖。惆悵別懷何處最。滿天風雪暗河橋。</text>
<title>月夜與諸君泛舟。將向浮碧樓。以酒薄徑還。</title>,<text>滿船簫鼓半途還。非是山陰興已闌。多情獨有中天月。應笑靑州從事酸。</text>
<title>登降仙樓有感</title>,<text>少年蹤迹夢分明。此日重遊百感幷。列峀揷雲螺䯻整。危樓倒水鏡光淸。江山歷歷無今古。人物依依半死生。獨倚雕欄眠不得。灘聲月色共三更。</text>
<title>與朴評事雄楫同舟下鴨綠江。將別書船窓。</title>,<text>贊化棠陰吾未敢。佐戎蓮幕子偏長。秋風江上同舟話。明日依依夢一塲。</text>
<title>降仙樓。書贈安慶昌。</title>,<text>勝地滕王閣。詩仙呂洞賓。相逢還作別。膓斷落花春。</text>
<title>送朴同知民獻赴京</title>,<text>一杯江上酒。離恨若爲消。馬足緣溪遠。鶯聲入柳嬌。淸風孤竹國。明月玉河橋。戀闕身千里。猶能夢渡遼。</text>
<title>對雨有作</title>,<text>山城門晝掩。風雨任凄凄。濕怕床頭冊。淸憐屋後溪。熹微峯遠近。黯淡樹高低。孤寂無人問。難堪客思迷。</text>
<title>挽李伯玉</title>,<text>羊胛怱怱五十春。可堪飛鵩上承塵。精靈此日歸長夜。談笑何時共比隣。漠漠曉烟荒野外。蕭蕭秋雨古江濱。泫然忍見千行血。濕盡萊衣與縞巾。</text>
<title>在衿陽。次首仁叔韻。</title>,<text>衿陽山下數椽廬。垂柳陰陰十畒餘。肯向塵間甘役役。寧從物外任居居。西畦雨足行携杖。北牖風高卧枕書。一醉一醒無一事。門前漸見故交踈。晩歲行藏一草廬。紛紛榮辱黑甜餘。良田且有先人業。盤谷宜爲隱者居。靜裡每蒭缸底酒。閑中時點案頭書。窓前風荻秋聲早。簷角還怜月影踈。</text>
<title>又次用鄭學士捴韻</title>,<text>半生孤陋愧顔瓢。誰向窮廬慰寂寥。門外癡厖迎月吠。庭前輕雪得風驕。愁深漸覺衰容减。病久難知藥力饒。爲把寒毫酬傑句。莫嫌詩律犯蜂腰。</text>
<title>次樂安堂韻。寄平壤金進士乃潤。</title>,<text>小堂春靜樹交陰。雨歇江臯晝景深。已把樂安輸逸趣。寧將名利誤初心。詩懸壁上要人和。酒熟床頭喚客斟。何日更尋鷄黍約。夜簷相對月華侵。</text>
<title>挽金奉事希舜</title>,<text>五十年華盡。怱怱一夢餘。桁遺沾酒服。床亂壓塵書。永夜封新域。芳春鎖故居。斯人不可見。雙淚自交如。</text>
<title>平丘道中</title>,<text>沿江處處野棠花。渡口風輕帆欲斜。擧目偶成山水趣。征鞭時嚲白鷗沙。</text>
<title>宿龍津</title>,<text>柳陰深處掩柴扉。屋後寒江正沒磯。竟夜沙禽喧客枕。坐看波面月流輝。</text>
<title>遊碧峯庵</title>,<text>蹋石穿林上翠微。木蓮花下有禪扉。呼僧凈掃前堂坐。不覺西岑已夕暉。</text>
<title>龍門寺洞口有作</title>,<text>一溪深處樹陰濃。古刹巋然山半峯。立馬橋邊天又夕。隔林時聽數聲鍾。</text>
<title>渡驪江。望淸心樓有感。</title>,<text>風颭寒波日暮時。朱樓岌嶪枕江湄。飜思三十年前事。獨立沙頭無限悲。</text>
<title>散中偶成</title>,<text>投閑自分坐慵踈。門掩城西故弊廬。細雨空庭行有屐。終年窮巷出無驢。優游未學高人事。剝啄誰勞長者車。十載慣讐芸閣字。三年曾食浿江魚。眠紬舊夢醒猶怕。懸闕孤忱老未除。役役升沉聊自哂。紛紛得失且安居。三梁已脫朝參服。四壁那無甔石儲。憔悴形容渾失舊。崢嶸志氣尙如初。交情到處無知己。好事何時可起予。調病更煩資藥餌。謀生還拙事耕鋤。愁來尙㥘杯中酒。睡起時開案上書。養節幾移隣舍竹。充飢堪摘小園蔬。陰濃午樹消朱夏。凉透宵窓影素舒。種果只期收棗栗。敎兒猶欲別龍猪。流行坎止寧關我。五十知非愧衛蘧。</text>
<title>李進士誨見和踈韻。又次之。</title>,<text>逢人處處笑迂踈。容膝方知有舊廬。肯竊榮名同衛鶴。謾無才技類黔驢。居官幸仄淸朝士。出郭何煩下澤車。日暮荊巖悲璞玉。秋回吳渚憶鱸魚。靑編堆架時宜檢。白髮盈梳且莫除。破帽短衫趍末路。幽花嫰草伴閑居。半生尙拙資身策。數畒難期卒歲儲。階竹猗猗風靜後。池蛙閣閣雨晴初。交游末契誰憐我。珍重新詩不負予。意馬橫奔難縶御。心蓬埋沒孰誅鋤。親垂鶴髮無兼味。弟在魚川有尺書。通籍已令尋故笏。荒園不復長新蔬。歸田未效陶元亮。志學多慚董仲舒。昭代方勤收冀馬。愚生還欲獻遼猪。十年郞署知吾分。出處休嫌異寗蘧。</text>
<title>苦熱</title>,<text>火雲燒空盾日熾。炎威赫赫橫天宇。山枯川渴海欲沸。金流大地烟生土。絺衣紈扇兩無功。渾身煩欝如甑釜。年來貧病作我祟。窮巷蕭條長閉戶。支離自與故交踈。唯有炎蒸偏爲苦。神昏精倦體亦疲。透衫難堪汗如雨。趍陰就凉席不定。坐西移東日四五。人間無處避炎暑。啗囓坐受蚊蠅聚。驕陽困人百事廢。塵滿床頭書一部。皇天何日迎素商。坐使新凉遍村塢。不須借我羅生一幻𧗱。將身如入淸虗府。</text>
<title>苦雨</title>,<text>螘戰初酣燕飛忙。頑雲黯黮迷玉宇。一雨連旬尙浸淫。路上輪蹄困泥土。床帷潤濕炊烟絶。魚生渠竇菌生釜。奔流幾見捲川陸。亂聲猶聞打窓戶。禾沉穗沒捴爲災。屋頹墻崩亦云苦。哀號無路徹蒼蒼。枯旱未幾還久雨。我生潦倒衆所棄。歇後人爭譏鄭五。一杜蓬門不肯開。交遊休羡蘭臺聚。任敎陰霖度長夏。聒耳寧嫌蛙兩部。腐儒生業半已壞。郭外荒田溪畔塢。何時快覩黃綿襖。強歌一曲傳樂府。</text>
<title>到胎峯下。卽事。</title>,<text>西日遙橫海上山。數聲征鴈水雲間。秋空雨歇明如鏡。爽氣泠泠逼骨寒。</text>
<title>挽李而擇</title>,<text>半百年華盡。堪嗟大夢驚。碧桃方結恨。丹旐已題名。塵壓書堆案。風凄服掛楹。家聲傳子遠。世事逐雲輕。少歲曾追伴。中年又弟兄。蓬麻吾有益。膠㓒子多情。幾日違談笑。今朝隔死生。莫招魂盖棺。難禁淚沾纓。庭院秋將晩。泉臺夜不明。雉帷辭故宅。薤曲咽佳城。風雨荒山麓。蕭蕭木葉聲。</text>
<title>題南江抱月亭</title>,<text>雨歇春江𤄃。危亭枕水湄。潮生孤嶼沒。風靜片帆遅。照岸花粧錦。迷汀柳拂絲。主人心鄭重。臨別更呼巵。</text>
<title>挽兪老泉女</title>,<text>有窈窕兮閨房秀。杞溪女兮綾城婦。天旣賦美質與淑德。胡爲乎獨嗇其壽。芳蘭易摧兮玉易碎。浮生二十兮蟪蛄朝夕。遺衣在架兮鏡在床。壓塵垢兮春晝寂。丹㫌竪兮堂之中。素帷披兮風泠泠。爺孃慟兮魂夢。舅姑想兮儀形。郞獨處兮踽踽。兒無托兮呱呱。靈轜倐其啓路。慘幽明兮殊途。親黨執紼兮惻愴。婢僕擁門兮攀擗。寒烟蔓草兮廣陵山。一抔土兮萬古宅。</text>
<title>竹西樓下泛舟。書呈崔太守禧，崔正字天健。</title>,<text>十里淸川百尺巖。畫船風迅不須帆。霏霏山雨亦何事。謾濕佳人白苧衫。</text>
<title>竹西樓。書呈黃內翰汝一。</title>,<text>郭外溪山共欝藍。樓中賓主盡東南。朱欄乍倚詩將就。玉斝初傳酒半酣。壁掛銀釭光似晝。座圍紅妓態如憨。淸秋簫鼓中宵咽。應有魚龍舞碧潭。</text>
<title>重陽。到高城三日浦。</title>,<text>一別仙區三十春。重遊正値菊花辰。風前莫怕烏紗落。欲向淸流濯軟塵。</text>
<title>江陵蓮堂。送崔主簿雲遇赴京城。</title>,<text>鹿鳴歌罷三杯酒。水檻風多夜未央。千里臨瀛人白髮。寸心長掛五雲鄕。</text>
<title>安岳客舘遇雪</title>,<text>縣舍蕭然景已曛。滿天風雪正紛紛。龍灣路遠君臣隔。馬峙波寒父子分。廟筭當時勤武畧。神戈何日蕩妭氛。迂儒自愧無奇策。麟閣誰題第一勳。</text>
<title>聞天兵破箕城賊</title>,<text>神兵百萬向東韓。群賊纔聞膽已寒。一捷奇功如破竹。殘骸腥血滿江干。</text>
<title>嘉山村舍偶成</title>,<text>下馬荒村日欲斜。前林多少有啼鴉。舊京埋沒干戈亂。雪滿關山路正賖。</text>
<title>旅舍春夜聽雪</title>,<text>春宵獨坐對殘釭。輕雪絲絲打紙窓。自恨龍鍾逢世亂。破衫沾盡淚雙雙。</text>
<title>聞倭賊焚蕩京城。殺戮殆盡。</title>,<text>鑾駕西廵歲已周。不堪腥穢染神州。烟煤尙沒康寧殿。氷雪誰分慶會樓。滿壑塡溝皆怨血。聯街接巷只荒丘。掃除妖孽知何日。抱膝悲吟涕自流。</text>
<title>樹下避暑</title>,<text>庭邊嘉樹綠成陰。葉底淸飈爽客襟。戈甲未休歸路遠。坐消長夏獨傷心。</text>
<title>雨中有感</title>,<text>瑣尾何時返故栖。客懷無日不悽悽。漢陽城闕唯灰燼。嶺表山川尙皷𥀷。烝庶可堪爲血肉。荒原誰復事耕犂。崇朝一雨空多感。吟罷新詩還自題。</text>
<title>月夜登安岳二樂樓</title>,<text>雲捲層空宿雨晴。荷香月色逼人淸。倚樓正抱鄕關思。長笛誰家又一聲。獨憑朱檻到深更。亂後方多客裡情。月滿荷塘香滿袖。不堪魂骨十分淸。</text>
<title>亂後到白川金谷驛</title>,<text>下馬江邊驛。蕭條兵火餘。一村皆失業。百室半爲墟。折柳圍頹壁。編蓬葺破廬。辛艱朝與夕。無計樂樵漁。</text>
<title>用前韻記所見</title>,<text>波𤄃晩潮後。山昏宿雨餘。孤帆移別浦。群鳥閙荒墟。霧暗汀邊樹。烟籠岸上廬。憑誰求隙地。結屋作耕漁。</text>
<title>到京見城闕室屋。殘毁無幾。</title>,<text>盤石宏基二百年。誰知今日染腥膻。萬家無主烟猶羃。九廟爲墟草自芊。嶺外未聞兵告捷。關西爭望駕言旋。五噫歌罷悲難歇。暮雨蕭蕭淚眼邊。</text>
<title>喬桐寅火石津</title>,<text>乘舟待晩潮。繫纜汀邊石。斜日蘸波心。萬頃漾金碧。東望漢陽城。群峯雲裡隔。美人在何許。西方天一壁。妖氛尙未廓。幾時休兵革。龍鍾一腐儒。慷慨情猶激。乾坤整無策。擊楫慙祖逖。搔首倚蓬窓。那堪雙淚滴。</text>
<title>宿海州西村民家</title>,<text>暮蟬吟處一村幽。繞屋良田綠正稠。却恨萍蹤無所着。二年虗負故園秋。</text>
<title>到信川。舘宇頹毁。階庭蕪沒。仍成演雅體。</title>,<text>玄燕雙雙舞一庭。滿塘蛙鼓不堪聽。窓前蛛網絲絲密。壁上蝸書字字腥。日掛遙岑鴉背赤。苔侵曲砌鳥拳靑。東溟未報鯨鯢戮。凈掃何時鰈域寧。</text>
<title>渡龍崗赤浦。坐津頭待人馬。</title>,<text>獨坐苔磯久。潮聲兩耳喧。西風催急雨。山路欲黃昏。</text>
<title>江西寓舍。抱病夜吟。</title>,<text>客夜難成夢。虫喧四壁秋。亂離纏久病。孤寂抱深愁。妻子飢寒劇。家鄕道里脩。小窓明似晝。知是月光流。</text>
<title>見家書</title>,<text>跋涉關河再見秋。兵塵無地作菟裘。孤蹤留滯江西縣。闔室飄零海上州。朝雨過時天黯黯。暮雲歸處路悠悠。誰人傳我平安報。一札慇懃捴是愁。</text>
<title>傷懷</title>,<text>形如枯木鬂如絲。歲月駸駸不我遅。奔走風塵徒自苦。掃淸關海亦難期。家殘遺業身無托。國保偏方勢正危。猶幸天心尙在漢。有時應見舊威儀。乾沒人間六十春。謾將名字寄朝紳。時平每愧才何用。世亂還嗟運不辰。西塞飄飄空隕淚。南天杳杳尙飛塵。九重今日思頗牧。擧國那無一虎臣。戈戟重重亂未平。白頭何處付餘生。西關北塞愁難寫。夕露晨風疾易成。妻子幾煩連夜夢。弟兄空攪兩鄕情。憑高一望秋天廓。無數靑山隔漢城。</text>
<title>病中偶吟</title>,<text>治疾爭稱肘後方。何時得見辨溫凉。雲昏南國兵塵暗。日薄西州客路長。草草行裝雙葛屨。紛紛愁緖一藜床。手中唯有馮生鋏。誰許珍膏換菜膓。</text>
<title>唐將雖與倭奴講和。而侵掠不戢。甚可慨也。</title>,<text>縱賊求和策已踈。生靈塗炭尙如初。誰敎良將淸塵穢。不見荷戈見荷鋤。</text>
<title>病中四絶。每篇各用一病字。</title>,<text>多少東民染賊鋒。微軀猶幸保踈慵。經年勞悴飜成病。活火爐中藥一封。西風策策雨蕭蕭。矮屋依山轉寂寥。客裡無人來問病。千般覊恨若爲消。年老那堪病日添。逢秋還覺旅愁兼。神京佇見回鑾輅。便掛朝衣也不嫌。醫不兪扁病未除。將非頗牧難何紓。時淸他日身猶健。歌舞昇平樂只且。</text>
<title>山村暮景</title>,<text>山村寥寂暝烟飛。林際縈廻一徑微。散步小庭天漸黑。流螢數點照人衣。</text>
<title>八月初九日。憶前年此日。</title>,<text>去年今日明鏡山。竄伏林莾同妻孥。霜鋒雪鍔數步餘。百口此地將捐軀。間關僅得脫虎口。攀巖越壑相携扶。筋酸足蠒不知止。渴誰飮之飢誰哺。山中三日宿風露。藉草爲席藤爲幮。里人來言賊已退。出山始欲尋前途。跋涉遙指卒本城。不覺馬瘏而僕痡。麻鞋破笠拜春宮。草草朝儀良可吁。卧榻之外盡賊壘。忍見居民長執殳。偏方無地寄宗社。國勢云何日危孤。東西蹙蹙靡所騁。風日那堪寒裂膚。邦家再造實天佑。神兵一夕淸箕都。鑾輿還自鴨江邊。到處爭望民其蘇。白首陳力敢言勞。奔走隨行朝復晡。經年尙未奠厥居。上下栖栖天一隅。唐將胡不蕩餘冦。竟使醜類逋天誅。破竹雄功半途廢。謾把和議爲良圖。旣不能杖鉞登壇捴戎旅。大雪國耻殲兇徒。又不能臨機制變運奇謀。遠播王靈慴倭奴。任敎踪跡逐轉蓬。漂泊乾坤一懦夫。秋深客窓抱病吟。人生到此堪嗚呼。</text>
<title>扈駕到海州</title>,<text>竹符銅印平時宰。白髮蒼顔亂後人。十載歸來多感慨。萍蹤無處避風塵。</text>
<title>贈別大明李提督如松</title>,<text>氣槩堂堂盖世雄。東溟萬里瘴烟空。㫌麾影亂軍容壯。鼓角聲高虜勢窮。楡塞輕塵行役裡。玉階淸漏夢魂中。渠渠華宇峩峩石。再造箕封第一功。高牙大纛快登壇。卉服聞聲膽已寒。談麈揮時傾窟穴。征車駐處集壺簞。兵塵永息川原靜。殺氣潛消海宇寬。秋晩燕山歸思决。剩留名迹在東韓。</text>
<title>扈駕還京</title>,<text>玉輦東還日。秋風落葉時。山河新氣像。㫌盖舊威儀。加額軍民悅。呑聲父老悲。那堪兵火慘。滿目有荒基。</text>
<title>借寓人家</title>,<text>故國干戈後。遺墟荊棘中。頹垣明夕照。病樹泣秋風。何地堪容膝。無人可托躬。還爲隣舍客。心事異鄕同。</text>
<title>自嘆 公宰南陽時所製</title>,<text>運否猶戈戟。心勞更簿書。自慚馴野雉。誰解嘆河魚。盤錯材何用。循良術亦踈。龍鍾今已矣。雙鬂白紛如。</text>
<title>安養道上</title>,<text>年老那堪病轉增。形枯還覺骨稜稜。渾家溫飽雖云幸。闔境追呼亦可矜。鴉背亂翻林際雪。馬蹄寒蹙澗邊氷。乾坤蕭索川原閴。海上妖氛尙未澄。</text>
<title>甲午元日</title>,<text>歲甲方廻六。春元正始三。風塵猶未定。簿牒亦何堪。每夜心懸北。多時眼掛南。無緣解皁綬。結屋傍蛇潭。甲午。乃公生年。故首句云云。</text>
<title>風雪</title>,<text>庭前輕雪逐風回。鈴閣無人門不開。却怕餘寒侵瘦骨。苦吟終夜擁爐灰。</text>
<title>宿衿川廢縣人家</title>,<text>古縣猶灰燼。停驂獨自愁。郊春溪汩汩。林暝鳥啾啾。室窄堪容膝。簷低任打頭。時危身亦老。無術取封侯。</text>
<title>馬上卽事</title>,<text>郊邊積雪澗邊氷。馬足凌兢涉未能。寒律尙嚴春氣弱。可堪衰病逐年增。</text>
<title>渡露梁</title>,<text>花滿江臯柳拂磯。橫流一葉漾晴暉。頹垣毁壁人烟絶。玄燕雙雙掠氷飛。</text>
<title>果川道中</title>,<text>長路悠悠不見人。征驂隨處足傷神。殘墻破壁皆無主。細柳嬌花獨自春。溝壑只看塡朽骨。關河未報蕩妖塵。白頭奔走成何事。却恨銅章繫此身。</text>
<title>還渡露梁</title>,<text>風緊波翻白。雲踈日漏紅。沙邊橫短艇。客思正無窮。</text>
<title>罷官還京</title>,<text>解印歸來分索居。荊榛埋沒舊時廬。甖無儲粟吾何恨。門可張羅客自踈。南國未聞休劒戟。東疇誰得保耕鋤。悠然一憶磻溪叟。八十猶能載後車。官居不必勝閑居。爲向隣人任弊廬。世態莫容材懶拙。年光難禁鬂蕭踈。馮生對案徒鳴鋏。陶令歸田且荷鋤。貧病自知天所與。肯將踪跡逐繅車。</text>
<title>雨中偶成</title>,<text>僦得城西屋數椽。蕭條窮巷少人烟。紙窓亂透終宵雨。輾轉難成一夢圓。</text>
<title>久雨書懷</title>,<text>長夏門常掩。連旬雨未晴。簷頭雙燕語。草際亂蛙鳴。閭巷唯灰燼。邊陲尙甲兵。匡時無一策。抱膝獨傷情。</text>
<title>集杜陵詩句記事</title>,<text>亂後嗟吾在。何時見息兵。艱難歸故里。寂寞養殘生。社稷堪流涕。朝廷誰請纓。白頭搔更短。長嘯一含情。</text>
<title>秋夜書懷</title>,<text>百年文物帝王城。滿目荊榛夕照明。怊悵池臺無覓處。禁林蕭瑟嫰凉生。凉生蝸室夜凄凄。一雨初收月影低。獨抱幽愁眠不得。莎鷄聲裡又荒鷄。荒鷄咿喔使人愁。千載空思祖豫州。帳裡𨆩躚寧偶爾。壯心應不負江流。</text>
<title>月夜偶吟</title>,<text>衰替秋多病。良宵睡未牢。月光方皎皎。風色更騷騷。白髮搔猶短。靑雲望正高。腥氛迷海曲。何日息驚濤。</text>
<title>秋懷</title>,<text>多少幽懷秋正苦。眼前無物不沾巾。隨風落葉隨陽鴈。漂泊還如亂後人。</text>
<title>聞鴈</title>,<text>夜霜如雪月如釭。無限淸光亂入窓。何處鴈聲驚客夢。不堪愁緖更塡腔。</text>
<title>傷春</title>,<text>殘雪成泥暖景遅。和風入柳綠初絲。光陰代謝那容惜。身世飄零亦可悲。擧目幾揮周顗淚。搔頭空咏杜陵詩。寧嫌衰病春來劇。秪恨兵戈久未夷。</text>
<title>大明陳遊擊雲鴻。祭戰亡將士于西郊。</title>,<text>萬里鄕關身未歸。旅魂漂泊竟何依。愍忠壇上三杯酒。風動爐烟片片飛。</text>
<title>西郊有感</title>,<text>策馬西郊春正寒。曈曨朝日照神壇。眼前景物何蕭索。雙袖風飄淚不乾。</text>
<title>春日漫成</title>,<text>曾將榮辱任安排。到老何嫌事事乖。春色氤氳人易惱。可堪無處寫幽懷。暖日遅遅掛短簷。緣階芳草綠初纖。啼禽喚起窓前夢。世味爭如睡味甜。</text>
<title>亂離之餘。衰朽日甚。家業蕩破。心事兩違。深可慨也。</title>,<text>骨漸崢嶸肉漸消。數莖踈髮白蕭蕭。倚筇幾恨腰常折。把筯還嫌齒更搖。故宅有基唯草沒。孤蹤無定尙萍漂。親朋零落交遊絶。送盡春光正寂寥。</text>
<title>光陵齋室</title>,<text>寢園無主久荒凉。蕭瑟空山松檜蒼。窓外子䂓啼盡夜。不堪雙淚自沾裳。</text>
<title>禁中直宿有感</title>,<text>公子當年宅。君王此日居。借堂開御座。繞柵夾民廬。環衛兵何弱。傳呼漏正踈。威儀猶未復。喪亂亦難紓。國事方無奈。邊情旣亟且。前簷掛短月。推枕獨欷歔。</text>
<title>季夏雨後</title>,<text>積雨消殘暑。新蟬葉底聲。蘧然成客夢。西日掛簷明。</text>
<title>天安蓮亭</title>,<text>綠沼環如璧。華堂聳似飛。荷香侵几席。月色滿窓幃。踈影移楊柳。繁聲閙絡緯。終宵眠不得。淸露濕征衣</text>
<title>登公州錦江樓</title>,<text>山下長江江上樓。客邊風色又新秋。白頭正値艱危日。歧路奔忙尙未休。</text>
<title>恩津縣曉發</title>,<text>聽鷄促晨裝。策馬尋前道。東望啓明星。秋空凈如掃。月色照人凉。蛩聲喧露草。行役不憚勞。憑誰展懷抱。</text>
<title>宿雲峯縣民家</title>,<text>寥落山前邑。蕭條溪上村。天秋鴻影遠。林暝鳥聲喧。衰骨寒應㥘。長程愁正繁。小窓人獨坐。淸月湧金樽。</text>
<title>安陰縣。晩發行山谷中。</title>,<text>千林染盡夜來霜。楓剪紅羅菊綻黃。秋色滿山看不足。一分佳景又斜陽。西日將沉客思忙。促鞭還恨馬玄黃。攀林蹋石十餘里。袖拂寒花分外香。</text>
<title>夜行山谷。路甚危險。</title>,<text>亂石槎牙西復東。山腰一線路纔通。夜深何處居昌縣。滿耳寒溪滿面風。</text>
<title>密陽府有感</title>,<text>雄府曾聞古密城。客來今日獨傷情。千村寥落人烟絶。四野荒凉草樹平。繞堞斜陽林外影。通橋殘澗竹邊聲。干戈一掃繁華盡。歌舞樓臺但有名。</text>
<title>獨坐新繁縣 新繁。宜寧屬縣也。</title>,<text>溪上秋山錦綉紋。風鳴庭樹葉紛紛。白頭自恨身千里。目送雲邊鴈一群。</text>
<title>向三嘉馬上卽事</title>,<text>落葉泛淸溪。紅光襯馬蹄。擧鞭尋去路。林際暝烟迷。</text>
<title>次山陰換鵝亭韻</title>,<text>奇勝從知罕有雙。雕甍畫桷蘸淸江。階篁庭樹渾多事。共作秋聲攪客窓。風吹紅葉舞雙雙。暮雨蕭踈滿一江。爽氣正憐淸客思。不嫌深夜獨開窓。</text>
<title>過雲峯大捷碑</title>,<text>㢢院荒山麓。豊碑大道邊。邦家能永賴。黎庶竟安眠。涿野功猶並。磨崖頌可傳。腥氛今正擾。憶古思悠然。</text>
<title>水原曉發。還向京師。</title>,<text>霜風掠面苦凄凄。曉色微茫路正迷。咫尺漢京何處是。強鞭征馬渡前溪。</text>
<title>冬夜直宿</title>,<text>寒㥘風穿牖。淸憐月透簾。那堪愁與病。倚枕筭更籤。</text>
<title>春思</title>,<text>日煖風和景漸佳。簷間啼鳥謾喈喈。午窓一夢蘧然罷。多少春光惱客懷。</text>
<title>春夜禁直</title>,<text>禁裏春宵靜。衾寒夢易回。窓迎月色皎。枕逗漏聲催。身世飄無定。襟懷欝未開。河淸何日是。衰替正堪哀。</text>
<title>春日雨中</title>,<text>春陰和雨晝冥冥。窓納輕寒一夢醒。亂後烟光猶寂寞。病餘心事更伶仃。逢人難寫悠悠恨。到處誰憐累累形。迂拙已知爲棄物。閉門非是草玄經。</text>
<title>春懷</title>,<text>一旬強半雨霏霏。愁緖紛如亂絮飛。兵火謾敎花柳盡。可堪無處賞芳菲。</text>
<title>次許景昭用李弘載韻</title>,<text>多病那堪伴藥籠。任將藏蟄羡冥鴻。芳園正愛廉纖雨。羸骨還嫌料峭風。門掩小庭宜處獨。燈懸破壁謾書空。匡時自愧無奇策。漂泊乾坤一老翁。</text>
<title>又次前人詠弘載池邊小築</title>,<text>卜得幽深一畒餘。方塘影落數椽廬。䂓模正合閑人宅。景致何殊處士居。時對佳賓開美酒。還從隙地種芳蔬。朝烟夜月悠然興。塵事應知日日踈。</text>
<title>惜春</title>,<text>獨抱沉痾晝掩門。索居非是厭塵喧。光陰倐忽終難駐。志氣消磨半不存。身似林花風裏轉。愁如芳草雨中繁。席無佳客樽無酒。辜負韶華更斷魂。</text>
<title>天使逃還。邊情甚急。偶成一絶。</title>,<text>王靈未振陸生說。國勢方危鄭伯逃。幄裡何人陳善策。快看南土滌腥臊。</text>
<title>平山道中</title>,<text>平原極目草萋萋。馬踏脩程日欲西。多少客懷誰會得。林禽嘐戛向人啼。</text>
<title>平壤寓舍漫成</title>,<text>箕子祠前草接天。長江一帶故城邊。練光浮碧今何處。唯有湖山似昔年。二十年前舊使君。郵驂來駐浿江濆。滿城風物皆蕭索。坐對遺民共夕曛。</text>
<title>海州鵲川院前。下馬少憇。</title>,<text>藉草磯邊坐。縈林澗水鳴。半空霞影亂。徹底鏡光淸。潑剌游魚樂。間關好鳥聲。莫敎征馬促。便欲濯塵纓。</text>
<title>端午道中卽事</title>,<text>白首長途爲底忙。客邊佳節又端陽。江村處處鞦韆戱。想得昇平欲斷膓。</text>
<title>詠月</title>,<text>長空寥廓亂雲收。寒氣泠泠欲喘牛。玉斧秪能傳異說。銀橋誰復作仙遊。平鋪川澤蟾光凈。遠徹林巒桂影稠。謾向中宵明似晝。還敎盛暑爽如秋。和來殘角飜添恨。蘸得淸樽足解愁。絶塞懷鄕膓幾斷。深閨怨恨淚應流。悲歡可嘆人多感。圓缺堪憐月自由。坐對小庭眞一快。更無纖累擾心頭。</text>
<title>偶成</title>,<text>踈慵自分卧衡茅。謾把功名擬幻泡。搔首可堪今日事。知心誰是舊時交。苔侵破壁緣蝸殼。泥落窮簷結燕巢。愁病年來成潦倒。不嫌隨處被人嘲。世味曾知苦與醎。羞將華髮映靑衫。腥氛迷海無人掃。亂草盈庭幾日芟。身寄數椽應是拙。心懸五斗豈非饞。季鷹正起秋風思。千里吳洲一片帆。</text>
<title>紙</title>,<text>竹帛功誰繼。精思自伯倫。奪眸光似雪。入手凈無塵。輕重能容物。卷舒豈在人。交遊今已絶。何幸爾相親。</text>
<title>筆</title>,<text>兎穎名猶古。猩毛制亦優。世皆憐直節。人孰笑尖頭。遺跡渠能述。陳編爾得修。如何班定遠。唯意作封侯。</text>
<title>硯</title>,<text>禀得堅方質。成因雕琢勞。馬肝猶可賞。龍尾亦云高。正愛姿如玉。誰稱姓是陶。床前三益友。期與子同袍。</text>
<title>墨</title>,<text>隱隱千聲杵。刀圭誰所分。燃松光正黝。添麝氣猶馧。點素飜成㓒。凝毫轉似雲。從知張氏子。不惜汚衣裙。</text>
<title>秋日書懷</title>,<text>滿天秋氣雨餘凉。窓外蛩音細更長。多少幽懷誰會得。苦吟非是惜年光。</text>
<title>曉起偶吟</title>,<text>倚壁終宵夢不成。寒風時送曉鍾聲。庭邊落葉還多事。謾向西窓攪客情。</text>
<title>携杖散步</title>,<text>携杖步前庭。暝林喧宿鳥。柴門宜早掩。地僻人來少。</text>
<title>晩秋書懷</title>,<text>風霜栗烈轉成痾。天步艱危奈若何。亂後形容方困瘁。老來心志已消磨。擇栖幾羡投林鳥。昧禍堪憐赴燭蛾。獨向小窓吟正苦。考槃誰是碩人薖。</text>
<title>同許景昭，李大仲。次尹伯昇韻。</title>,<text>一抱風痾月再輪。幾時開笑幾時嚬。多君與我爲知己。素志應須分外伸。環堵何須羡奐輪。愁來難禁兩眉嚬。龍鍾到底渾無用。莫向傍人較屈伸。</text>
<title>感懷 二首</title>,<text>已矣吾生晩。如何世運難。腥氛誰汛掃。籌策只偸安。壯士空鳴劒。將軍未據鞍。方知三寸舌。多愧兩階干。蓬梗身何托。兵戈亂未夷。謾搔頭似雪。空拭淚如絲。歲月三冬盡。邦家一髮危。廟堂方濟濟。幾箇是男兒。</text>
<title>聞路上有哭而行者。唱歌者亦在其後。有感而作。</title>,<text>歌因何興哭因誰。一路悲歡兩不知。入耳秪能添客恨。燈前難禁淚交頤。</text>
<title>冬夜苦寒</title>,<text>寒律稜稜欲折膠。燈前獨坐費推敲。轟騰正恨風威緊。捲盡幽人屋上茅。月斜簷角聽膠膠。殘漏丁東第五敲。雪積小庭寒透骨。不嫌龜縮卧衡茅。</text>
<title>元日</title>,<text>一年光景爲誰催。今夜應知斗柄廻。寒律尙餘庭畔雪。微陽猶動管中灰。門懸欝壘題新板。缸溢屠蘇擧後杯。佇見東君均造化。盡將民物入春臺。</text>
<title>宿德津村家</title>,<text>郊頭殘雪暖成泥。江路縈紆滑馬蹄。寂寞孤村天欲暮。炊烟飛處已鷄栖。</text>
<title>鳳山古郡</title>,<text>古邑干戈後。遺民血肉餘。玲瓏氷底澗。寂寞水邊廬。野逈韶光弱。林昏暮影踈。風塵何日靜。搔首獨欷歔。</text>
<title>過棘城。向黃州。</title>,<text>征馬悠悠不暫閑。可堪風色㥘衰顔。溪邊殘雪春猶早。樹外斜陽景已闌。長路誰憐人獨去。故林猶羡鳥知還。無因問得前朝事。戰伐曾經幾觸蠻。</text>
<title>新溪馬上</title>,<text>迢遆林前路。輕風入面寒。尙嫌春氣薄。難得客愁寬。川𤄃氷初冸。山昏日欲殘。年年成底事。辛苦跨征鞍。</text>
<title>晩到牛峯縣</title>,<text>犖确緣山路。荒凉傍水村。斜陽林外影。殘雪岸邊痕。一犬迎人吠。群鴉集樹喧。漢京何日到。猶隔再朝昏。</text>
<title>自牛峯向長湍。長川大嶺。艱苦終日。</title>,<text>幾陟高岡幾涉川。客邊風日正凄然。擧鞭更欲催歸路。沒膝春泥馬不前。</text>
<title>苦熱</title>,<text>衰病堪嗟逐歲增。炎威何事更侵凌。將身正苦千爐火。開口還思一點氷。幽抱未能降屼峍。欹巾空自露鬅鬙。輕紈細葛渾無用。繞耳蚊雷滿面蠅。</text>
<title>宿興義驛卒家</title>,<text>古驛餘兵燹。居民只兩三。追呼人不絶。奔走爾何堪。村暝林猶暗。身勞睡正甘。行年六十四。辛苦事征驂。</text>
<title>風月樓荒廢爲墟。獨有荷花盛開。悵然有作。</title>,<text>腥塵一漲浿江邊。故國文物隨飛烟。歌樓舞舘捴如掃。里舍太半爲荒阡。繁華今日爾獨存。紅粧翠盖爭芳姸。淸香時逗晩風遠。嫰色正逐朝陽鮮。亭亭實合君子節。的的難禁隣兒折。誰向池邊唱採蓮。兩部蛙鳴喧不絶。二十年前舊使君。亂後重來頭似雪。依依莫道子無知。脉脉不覺心凄切。生靈未得免芟夷。植物猶能保容姿。相對風前不忍舍。飜將此日思舊時。征衫任敎馨氣襲。一江暮雨還絲絲。感物更下傷時淚。吟罷新詩無限悲。</text>
<title>秋夜病中聽雨</title>,<text>一病秋來苦。千愁夜正紛。多情窓外雨。凄切不堪聞。</text>
<title>月夜直宿</title>,<text>霜落晴空鴈一聲。滿窓明月夜三更。無人會得心中事。寒柝丁東夢不成。</text>
<title>宿兎山村舍</title>,<text>馬足山前路。鴉聲樹下村。北風催晩景。西日倒殘痕。炊粟膓猶飽。燃松堗亦溫。君恩隨處在。行役敢辭煩。</text>
<title>瑞興社倉人家夜占</title>,<text>風滿西窓月滿庭。數聲歸鴈不堪聽。征鞍役役何時歇。路入龍灣正杳冥。</text>
<title>黃州馬上偶成</title>,<text>擧國遑遑未息肩。誰人無事作閑眠。一年三踏關西路。跋涉應非我獨賢。</text>
<title>以雨仍留</title>,<text>愁倚烏皮睡復醒。隔籬何處午鷄聲。瀟瀟風雨連空暗。遅我西州一日程。</text>
<title>博川客舘。夜吟。</title>,<text>孤燈明滅夜迢迢。風捲寒帷思正搖。京國雲迷家累隔。關山雪滿客程遙。神兵東指威猶赫。妖冦南奔膽已銷。汛掃腥塵應計日。元功誰是霍嫖姚。</text>
<title>鐵山道上</title>,<text>寒風掠面日將西。氷雪溪頭馬促蹄。歧路年年長作客。羡他林鳥擇枝棲。</text>
<title>道邊有兩松。盤結如盖。甚可觀也。</title>,<text>道傍誰種兩株松。雲幕高張翠色濃。密葉離披疑舞鳳。脩柯屈曲似蟠龍。衆芳萎絶能持節。百卉凋零不改容。炎冷肯關人世事。泰山堪哂受秦封。</text>
<title>留義州</title>,<text>關山千里路漫漫。多少鄕愁底處寬。蓬梗自憐身若寄。風塵堪恨世方難。龍泉芳草日初暖。鴨水層氷天正寒。一歲光陰今已盡。如何不得解征鞍。前春以黃州餞慰。往來龍泉。故及之。</text>
<title>大風且雪</title>,<text>寂寞旅窓畔。支離一病翁。喧豗風捲野。顚倒雪漫空。日下家山隔。天涯歲律窮。怕寒吟正苦。叵耐百憂叢。</text>
<title>客中夜占</title>,<text>孤蹤飄泊鴨江邊。客裡光陰屬暮年。兵甲未休鄕國遠。滿窓風雪獨無眠。</text>
<title>苦寒</title>,<text>江風塞雪勢方嚴。客久那堪病日添。寒透羊裘肌欲裂。冷侵氊帽口如箝。厨烟乍起霜盈堗。屋霤纔懸玉掛簷。煖體未知將底術。坐迎朝旭亦無嫌。</text>
<title>覽王昭君事蹟偶成</title>,<text>朝別昭陽夕玉門。祈連風雨泣孤魂。塚邊尙有靑靑草。何似湘江竹上痕。</text>
<title>龍灣客懷</title>,<text>白雪關河白髮翁。遠遊非是志桑蓬。時危未得安身策。征馬年年西復東。乾坤無處托萍蹤。歲晏天涯思萬重。南服誰除蛇豕窟。孑遺終得保耕農。雪滿郊墟水滿江。含愁終日掩寒窓。夕陽籬畔村舂急。隔岸時時聽吠。繁華曾見大平時。豈料如今有亂離。客恨紛如風裡雪。白頭搔了更支頤。旅泊江城久未歸。故鄕雲物夢依依。驅馳捴是公家事。莫向燈前賦式微。三旬飽食鴨江魚。骨肉他鄕訊問踈。東道何時回馬首。乞身歸卧水邊廬。前簷雀噪日將晡。絶塞寒威足裂膚。苦恨風痾除未得。一甌誰與乞參蘇。六載南陲尙鼓鼙。臨歧幾日嘆栖栖。故居埋沒身無寄。處世何殊一醢鷄。終朝端坐正如齋。到老堪嗟事事乖。雪擁柴門人不叩。客中無處寫幽懷。天邊光景客邊催。歲律將回人未回。龜縮小窓寒正緊。苦吟終夜擁爐灰。孤蹤一滯暮江濱。賦命何嫌病與貧。驛路奔忙成底事。自慚無策靜妖塵。志學當年討典墳。擬將功業效明君。空踈今日知無用。雙鬂蕭蕭雪正紛。旅舍無人日欲昏。長松雪落見鴉翻。就眠欲作還家夢。布被寒多體未溫。抱膝長嗟世運艱。伸眉安得暫時歡。南天渺渺川原逈。一抹斜陽掛客鞍。東韓封界極龍灣。燕塞胡山指點間。三尺征鞭千里道。遅留不覺歲將闌。城頭斜日嘯寒鳶。野色微茫老眼邊。栗烈已知添客恨。莫言懷土獨悽然。路遠如何夜更遙。殘燈掛壁影搖搖。鄕愁正似庭前雪。不遇東風亦不消。風戰寒窓盡夜敲。擁衾難禁嘆嘐嘐。新詩吟罷無人和。格律何妨近島郊。東溟猶未息驚濤。撥亂誰爲盖世豪。堪笑龍鍾一病客。謾呵枯硯弄尖毫。時危身困命如何。獨立風前恨轉多。此日江潭甘老洫。少年心志盡消磨。一年強半苦思家。客路漫漫望裏賖。行遍湖南與塞北。從今應免井中蛙。闔室飄零各一方。弟兄今日又參商。誰能傳我平安字。念到寒飢欲斷膓。坐倚孤屛夜五更。沉吟空自筭歸程。擡眸却訝東窓白。一片蟾光兩地情。潦倒堪憐影與形。人間何處不居停。舊遊寂寞憑誰問。風景依然城上亭。欹枕寒宵任曲肱。手摩衰骨正稜稜。秪將家累煩心曲。却悔從前不作僧。蒙茸弊盡一羊裘。千里關山歲月遒。匣裡空鳴三尺劒。何緣取得郅支頭。鰈域山河便陸沉。會稽方苦越王心。應知天意從民望。早晩南邊報捷音。懷柔當日失東漸。鯨海揚波尙未恬。誰挽天戈煩一討。芟夷不費踢靴尖。客在西邊眼掛南。天心空見月圓三。出門自恨身無適。一室寧嫌窄似龕。草草行裝木柄鑱。一彈誰噵爲魚饞。江天日暮重城掩。雙淚涓涓濕破衫。</text>
<title>偶成</title>,<text>如癡如醉復如眠。獨倚南窓思黯然。擧眼幾多愁落日。搔頭空自惜流年。生靈六載干戈裡。關塞三冬雨雪邊。竣事何時還故國。東風長路軃吟鞭。</text>
<title>病中偶吟</title>,<text>寒威離恨苦相侵。羸悴那堪病轉深。坐擁破衾愁夜永。一燈空對藥爐吟。</text>
<title>旅舍卽事</title>,<text>村舍烟初起。江城雪欲飛。寒威病裏劇。暮景望中微。客恨消難盡。鄕書見亦稀。終年歸未得。還自待春暉。</text>
<title>除夕立春</title>,<text>殘臘方知此夜除。東君何事更催車。庭邊積雪寒猶苦。門外纖楊暖未舒。消盡窮陰長作客。迎回新律正愁予。添年轉覺衰遅甚。骨漸稜稜鬂漸踈。</text>
<title>早春偶占十二韻</title>,<text>臘盡寒猶酷。春回澤未腴。江風穿破幌。郊雪覆長途。旅恨經年積。沉痾幾日蘇。家山千里隔。關塞一身孤。遠路書郵斷。他鄕風氣殊。淹留愁櫪馬。棲息羡林烏。未肯開書卷。還宜對藥爐。把毫成短律。彈鋏作長吁。永夜燈爲伴。閑庭杖或扶。誠微寧報主。世亂敢專𨈬。堪笑謀生拙。多慚處事迂。空將衰朽質。寂寞在江湖。</text>
<title>上元對月</title>,<text>團團蟾魄輾層空。一片淸光萬國同。瞻仰家家喧笑語。爭將豊歉驗田功。天涯誰與共良宵。獨對蟾光恨轉饒。客裡屢經圓又缺。玄冬送盡更春韶。</text>
<title>梳髮戱成</title>,<text>向時玄髮㓒難如。垂地堪誇數尺餘。雪色年來存者少。不知何處更容梳。</text>
<title>病裏書懷</title>,<text>須臾忍死豈徒然。庶見東民解倒懸。戈戟未休衰病極。長繩誰得繫流年。</text>
<title>雪後</title>,<text>昨夜連空雪。今朝滿地泥。輕黃催弱柳。新綠咽寒溪。漸覺年光好。還嗟客思迷。南窓坐終日。簷雀向人啼。</text>
<title>次李平卿次白香山不出門韻</title>,<text>客裏頻經朔與旬。小窓誰共我相親。氤氳野市三春景。迢遆江城一旅人。故國烟光煩夢想。異鄕風氣損精神。龍鍾正値紛紛日。謾把萍蓬擬此身。一繫孤蹤九閱旬。相逢何幸舊情親。交遊京洛平時事。流落關河亂後人。佳句不妨呼兎穎。芳醪還可責餞神。白頭且忍須臾死。待見休兵便乞身。</text>
<title>大風連日</title>,<text>春回塞上苦多風。捲屋揚塵勢正雄。暖景未舒寒氣重。客窓愁殺白頭翁。</text>
<title>春陰</title>,<text>荊扉晝掩景陰陰。春氣偏傷久客心。啼鳥一聲驚午夢。支頤空作不平吟。</text>
<title>春夕獨坐庭中</title>,<text>坐久閑庭日欲曛。病餘還幸景氤氳。垂楊拂地黃初嫰。細菜盈筐綠正薰。沙際睡牢𩿨作隊。林間巢穩鳥呼群。懷鄕戀闕愁多少。目斷南天一片雲。</text>
<title>雨後</title>,<text>雨歇江城晩。晴光分外添。殘雲歸遠峀。斜日掛前簷。野潤痕猶嫰。階暄草正纖。芳辰能作惱。何况客愁兼。</text>
<title>次二衙山亭韻</title>,<text>荒田斷隴不知年。得地誰成屋數椽。未許塵埃侵座上。秪輸光景滿窓邊。詩題素壁皆佳句。酒溢淸尊又勝筵。登眺那堪思擾擾。開懷應有主人賢。</text>
<title>雨後大風。因記所見。</title>,<text>雨意崇朝歇。風威竟夕喧。謾能添冷烈。焉得壓姸暄。波蹙紋猶纈。柳搖絲更繁。還憐衰病客。不肯暫開門。</text>
<title>春日漫成</title>,<text>淡蕩風猶暖。冲融日正遅。江山渾得氣。魚鳥亦知時。稼穡雖云急。瘡痍竟莫醫。傷春無限思。一一上雙眉。野外烟初捲。城頭日更高。山光濃欲滴。土脉潤如膏。嫰草溪邊席。纖楊陌上繅。韶華猶可賞。誰使我心勞。</text>
<title>寄兪新甫</title>,<text>撩亂鄕愁午夢餘。誰人爲我報瓊琚。吟來忽覺風生頰。如對仙宮玉笈書。落魄風塵六十餘。誰知短褐抱瓊琚。腐儒今日將安用。悔不從前讀七書。客裏光陰一歲餘。故鄕消息抵瓊琚。思歸欲作還家夢。更向晴窓卧枕書。</text>
<title>傷春</title>,<text>吟苦非因病。吁長豈爲貧。自然悲景物。都是怨風塵。落日投林鳥。芳春去國人。謾將雙眼淚。幾灑暮江濱。馮唐寧恨老。原憲且安貧。秪自傷時運。誰能掃戰塵。一朝辭聖主。千里作遊人。正惱春光好。行吟寂寞濱。</text>
<title>夜坐聽雨</title>,<text>蕭瑟窓邊雨。聞來欲斷魂。終宵愁耿耿。難得夢鄕園。</text>
<title>卽事</title>,<text>雨歇春郊景漸濃。緣溪芳草綠茸茸。雙眸正眩游絲亂。坐對茅簷日下舂。</text>
<title>宿龍川城內人家</title>,<text>古郡春將晩。孤城日欲斜。風光看正好。鄕國望還賖。搔鬂飄如雪。揩眸眩作花。暮烟迷遠樹。啼亂欲棲鴉。</text>
<title>寒食日。定州道上作。</title>,<text>禁烟時節好風光。芳草溪邊日載陽。思繞松楸歸未得。却從歧路苦奔忙。</text>
<title>李平卿，兪新甫。再和曛添兩韻。更用其韻復之。</title>,<text>霡霂初收景欲曛。滿天風氣更氤氳。馬行草際四蹄碧。人過花前雙袖薰。眼掛遙岑孤鴈影。膓廻暝樹亂鴉群。中情斗覺春來苦。還羡無心出岫雲。正喜春光晩。方知客興添。看山開紙牖。聽鳥坐茅簷。野蕨烹猶滑。江魚膾更纖。對花還對酒。無乃太幷兼。</text>
<title>寓舍庭邊。栽花數叢。仍成近體。</title>,<text>移得山花三兩叢。客窓南畔小庭東。繁枝縱賴栽培力。艶色應因造化功。寧羡太眞能解語。可憐飛燕不堪風。世情飜覆渾忘却。獨對龍鍾一病翁。</text>
<title>客中述懷二十韻。寄平卿新甫。</title>,<text>跋涉關河遠。淹留歲月賖。微誠懸日角。浪迹泊天涯。故國逢新雪。他鄕對落花。感時魂幾斷。觸物淚還斜。草色連平野。林光發舊槎。天心滋雨露。民事亟桑麻。岸柳黃舒眼。畦蔬碧吐芽。牛羊眠斷隴。𩿨鷺曝晴沙。燕訪經年壘。蜂喧逐日衙。柔條宜宿鳥。密樹可藏鴉。漁艇朝收網。樵蹊夕咽笳。山川隣大漠。風氣近中華。邑據西藩重。星環北極遐。奔馳徒自苦。潦倒不須嗟。客久常懷土。時和倍憶家。雨添心屼峍。風散鬂鬖髿。誰放籠中鶴。爭譏井底蛙。消愁時索酒。解渴更呼茶。恨極猶彈鋏。歸遅只待瓜。何時彤陛下。淸佩韻衝牙。</text>
<title>再用前韻</title>,<text>塞上春光晩。天邊客路賖。夢魂螭陛側。行色鴨江涯。愁惹緣溪草。情迷繞岸花。病嫌風力緊。閑愛月光斜。屬路周師陣。連津漢使槎。南邊修甲冑。東作廢桑麻。芳樹喧禽語。晴畦長麥芽。遠遊非太史。濕地異長沙。蝶使探春信。蜂王放晩衙。嘶風愁櫪馬。帶日閙林鴉。膓斷那因劒。淚零不待笳。遅留傷節序。容易負芳華。胡土看猶近。神京望正遐。思歸遊客恨。憶遠室人嗟。謾把題詩筆。還尋賣酒家。一身方汩沒。雙髩更鬖髿。誰信懷荊璞。難期軾越蛙。千金治腫藥。五味潤喉茶。栗里長思菊。東陵孰種瓜。鯨鯢誅未盡。壯士尙磨牙。</text>
<title>春日旅思十韻</title>,<text>三冬龜縮患風痰。客裏春愁亦不堪。征馬迢迢投塞北。歸鴻杳杳度天南。烟銷陌上花粧錦。雨歇溪頭水漲藍。暮岫幾多愁落日。朝窓時復對輕嵐。間關好鳥尋芳樹。潑剌游魚泳碧潭。觸物此時添旅恨。逢人何處作情談。數行未寄鄕書遠。一枕難成客睡甘。寫景自嫌詩句拙。寬懷還幸酒杯酣。衰年飄泊知誰恤。半世奔忙更可慚。竣事回程何日是。故山歸結一茅庵。</text>
<title>又用演雅體</title>,<text>江城下馬雪初飛。節届鸎花尙未歸。鴨水鏡開朝雨歇。鶻山屛擁暮烟微。溪邊玄燕㘅泥滑。隴上黃牛齕草肥。蝶夢謾能增懊惱。故園堪恨鴈書稀。</text>
<title>次金著作汝純寄兪新甫韻</title>,<text>乾沒人間六十春。白頭今日尙風塵。萍蓬幾恨家鄕隔。花柳堪憐景物新。借筋未聞陳武略。舞干難待格文身。煩襟欝抑憑誰遣。猶幸詩翁在比隣。細草嬌花三月春。雨餘江路不飛塵。漢陽物色愁中遠。遼左烟光望裏新。關塞今朝猶作客。乾坤無處可容身。知心未必曾相識。詩酒何妨共作隣。</text>
<title>次李平卿三用曛添兩韻</title>,<text>獨抱鄕愁對夕曛。雨餘風色正氤氳。門前垂柳思元亮。墻畔長松憶鄭薰。懶拙自嘆難免俗。淸眞還羡並超群。兩君佳句將何比。紙上珠璣筆底雲。揩眼花方亂。搔頭雪更添。羸驂愁遠道。幽鳥語窮簷。正愛詞華豔。還憐墨妙纖。熊魚俱絶味。何幸我能兼。</text>
<title>陰雨連日。愁病交劇。仍成一律。</title>,<text>塞上春光轉似秋。遊人猶未脫重裘。凄風冷雨飜成病。嫰草嬌花更作愁。倚枕夢回膓幾斷。憑窓吟苦淚還流。客中誰與消長日。床畔唯看藥一甌。</text>
<title>梨花</title>,<text>氷肌玉骨禀天然。桃杏焉能與比肩。豔色未分明月下。穠華堪愛小庭前。淡粧已勝梅花冷。亂舞還嫌柳絮顚。爲向東君煩一語。莫敎風伯妬嬋娟。</text>
<title>首夏書事</title>,<text>春盡關河人未還。長年行役幾時閑。歸心正繞城邊路。望眼空穿天際山。芳草雨餘眠蠒栗。垂楊風裏語綿蠻。烟光觸處魂堪斷。客久無緣一解顔。</text>
<title>讀岳武穆精忠錄</title>,<text>趙氏乾坤指日恢。庸君胡乃信奸回。半途功廢堪爲恨。盖世名高竟被猜。釋怨已忘宗社辱。扶顚誰惜棟樑摧。遺編歷歷當年事。留與精忠勸後來。</text>
<title>對月偶成</title>,<text>客坐胡床夜未央。滿天蟾彩照人凉。鄕心撩亂無由寫。吟罷新詩更斷膓。</text>
<title>夏日書懷</title>,<text>惜春未久還迎夏。客裏光陰似逝川。風掠野棠香陣陣。日烘原草綠芊芊。差池燕舞當簷亂。宛轉鸎歌隔葉圓。午睡覺來懷正苦。支頤空詠式微篇。</text>
<title>旅寓記所見</title>,<text>籬落依山靜。田園負郭多。庭閑留犬睡。樹密送鸎歌。野蕨猶堪擷。村醪不厭酡。驕陽今已極。爭望雨滂沱。覊懷迷塞路。浪迹寄山家。嫋嫋門前柳。油油屋後麻。濃陰隨日轉。飛絮得風斜。却恨鄕關夢。翻驚兩部蛙。</text>
<title>晴景</title>,<text>林間鵓鳩喚新晴。隴上漸漸麥浪平。遠峀烟開天欲暮。歸鴉猶帶夕陽明。</text>
<title>村舍晩景</title>,<text>散步中庭倚短筇。幾家聲隱隔溪舂。山村路黑行人絶。暝色蒼茫遠近峯。</text>
<title>次兪新甫寄李判書好閔詠花三十韻</title>,<text>廟筭憂南紀。鄕懷賦北征。困隨郵馬足。遙迓使臣旌。幾日山前路。經年海畔城。病常思枕席。愁獨倚簷楹。流落同王粲。行吟異屈平。傷心關月冷。拭目虜氛淸。雨麥連天浪。風槐隔葉笙。麻衣身上穩。蒲扇手中輕。節序當炎燠。謀猷愧俊英。未能酬素志。祇自抱微誠。筋力隨年减。艱虞逐日嬴。奔忙非爲祿。乾沒肯求榮。謾閱春還夏。空消陰復晴。孤村人踽踽。幽谷鳥嚶嚶。彈鋏將安適。學書奈不成。䆠情荼正苦。客恨酒猶酲。無藥留衰景。將身過半生。憂深㓒室女。交絶孔方兄。蓬榻時投筆。滄浪會濯纓。故園踈問訊。良友喜逢迎。邂逅天將夕。團圞僕幾更。開襟纔衮衮。告別更盈盈。聚散雲無定。升沉夢亦驚。題詩要作贐。把酒不堪情。爲客嗟吾滯。登仙羡子行。長程輕霧暗。遠峀斷霞橫。任逐天邊鴈。時聞樹底鸎。桑麻尋故里。𩿨鷺結新盟。獨恨材駑劣。多慚際聖明。悲來搔短髮。蕭颯雪千莖。</text>
<title>見燕子成巢有感</title>,<text>㘅泥終日不知勞。梁上新巢築正牢。微物尙能安所止。民居何事盡蓬蒿。</text>
<title>聽鵲鳴偶吟</title>,<text>曈曨朝日上窓楣。獨抱幽懷誰得知。墻角槎槎非偶爾。應從久客報歸期。</text>
<title>彌串海邊人家。風雨終日。</title>,<text>蕭條籬落近滄溟。桑柘林中晝掩扃。蹙浪風聲猶隱隱。漫天雨意正冥冥。𩿨驚轉覺機難靜。蜃怒飜嫌氣更腥。海曲飄零緣底事。自憐蹤跡似浮萍。</text>
<title>見家書</title>,<text>千里鄕書隔月來。開緘不覺思難裁。平安字外無他語。只恨遊人久未回。</text>
<title>食瓜</title>,<text>誰引龍鬚上樹枝。葉閒方見子離離。憑渠蠲盡心中熱。日午窓邊睡起時。</text>
<title>風雨連日。仍述客懷。</title>,<text>捲地風連夜。漫空雨浹旬。奔流迷澤藪。飄灑濕衣巾。病極詩全廢。愁多酒可親。喃喃梁上燕。如慰遠遊人。</text>
<title>嘲蒼蠅</title>,<text>禀得幺麽質。胡爲人所憎。種繁猶戢戢。聲亂更薨薨。點汚終難禁。驅除亦未能。藏蹤應有日。秋氣待稜稜。</text>
<title>雨晴偶成</title>,<text>雨脚初收未夕暉。蜻蜓欵欵向人飛。擡眸坐愛晴光好。更喚蒼頭晒故衣。</text>
<title>還向龍川。渡古津江。</title>,<text>雨歇淸江正潑油。風輕波面棹扁舟。磯邊𩿨鷺如相語。應笑征驂不暫休。</text>
<title>田家夏日卽事</title>,<text>山家開數畒。柴戶掩雙扉。晴日蜻蜓舞。黃昏熠燿飛。麥成宜作飯。麻細足爲衣。只恨追呼極。釋鋤又廢機。</text>
<title>病暑</title>,<text>炎威赫赫屬三庚。蒸欝那堪疾已成。日永客窓吟正苦。却從何地結凉棚。</text>
<title>曉吟</title>,<text>半窓殘月數聲鷄。孤夢初回思轉迷。一別鄕關今幾日。白頭漂泊海天西。</text>
<title>送尹僉知應聘還京</title>,<text>萍水迢迢鴨水濱。幾將靑眼怨風塵。離懷共苦家千里。交義方多月再輪。旅榻斜陽長病客。驛程芳草獨歸人。誰知今日依然恨。回首飜驚迹已陳。</text>
<title>天朝兵船。來泊彌串。</title>,<text>海色蒼茫浪接天。𤜻㹯百萬擁樓船。皇威佇振文身俗。坐使東民按堵眠。</text>
<title>夜深還郡</title>,<text>滿天星斗夜將闌。馬足衝泥路正艱。川陸茫茫迷遠近。不堪風露逼衰顔。</text>
<title>立秋日書懷</title>,<text>積雨消殘暑。微凉動早秋。蟬聲喧樹底。蛩語閙床頭。露滴光猶㓗。河橫影自流。一年江上客。鄕思正悠悠。</text>
<title>鳳仙花</title>,<text>翠葉䙰褷裁鳳尾。紅英爛熳染猩唇。休將品格論高下。客裡堪憐獨與親。</text>
<title>七夕</title>,<text>庭梧一夕葉辭柯。天上今停機上梭。佳會幸逢牛飮渚。神功猶賴鵲塡河。暫時歡樂情難盡。隔歲分離恨亦多。誰倡無稽傳萬古。剩敎詞客費吟哦。</text>
<title>秋夜聞蟋蜶</title>,<text>淸宵客無眠。窓邊虫語咽。喓喓似訴人。聞來更愁絶。誰知物無情。謾增心欝結。撫枕一長吁。空搔兩鬂雪。</text>
<title>村舍雨後</title>,<text>一村禾黍雨餘秋。葉裏蟬吟樹影幽。日暮林亭人獨坐。歸心猶掛驛邊樓。</text>
<title>火</title>,<text>閑庭夜已靜。散步逐流螢。林際疑飛火。天邊訝散星。隨風猶欵欵。經雨更熒熒。衣屨寧嫌濕。瀼瀼露自零。</text>
<title>偶書</title>,<text>流落乾坤一腐儒。悲歌空自憶唐虞。新亭席上涓涓淚。今日誰知正在吾。</text>
<title>樹下獨卧</title>,<text>嘉樹掩西日。頹然一枕高。新凉遍四野。客思轉蕭騷。</text>
<title>秋晴客思</title>,<text>數聲歸鴈點雲街。秋入開河氣正佳。大野烟光晴後景。異鄕風色病中懷。干戈滿地堪搔首。歲月催人未乞骸。蓬梗不知何日定。謾携藜杖步前階。</text>
<title>待狀啓回下</title>,<text>抱病天涯歲已周。敢將微懇徹宸旒。郵驂倘許尋歸路。魚稻江鄕樂自由。</text>
<title>秋懷</title>,<text>少年心志在經邦。晩把孤蹤寄瘴江。故國雲迷稀鴈札。空庭草沒絶人跫。病餘無意尋詩卷。愁極猶知對酒缸。一陣西風吹素髮。離懷湮欝幾時降。</text>
<title>村行記事</title>,<text>策馬郊原秋日凉。盈疇禾黍亂雲黃。農人已足西成望。社酒家家味正香。</text>
<title>夜雨</title>,<text>山窓夜靜雨凄凄。壁上靑燈影轉迷。倚枕不堪鄕思亂。莎鷄多事向人啼。</text>
<title>觀三國志偶書</title>,<text>重恢遺業在維城。結義桃園弟與兄。躍馬肯憚身屢窘。拊髀難禁涕交橫。草廬契合勤三顧。劒閣邦新足一成。庸主若存堂構念。怎敎鍾鄧用奇兵。劉漢四百炎劉業已衰。堪嗟老猾又乘時。兇如董卓人爭憤。德比周文世共嗤。漢殿旣能移寶鼎。鄴都還擬建洪基。誰知成濟抽戈日。天理昭昭不可欺。曹魏堂堂壯氣振東吳。巨塹天成限一隅。帳裡蓍龜推魯肅。陣前頗牧倚周瑜。開心秪欲收群策。蓄力要當展遠圖。却恨樓船風得便。孱孫還向晉庭趍。孫吳</text>
<title>雨中客懷</title>,<text>秋氣偏傷遠客心。那堪一雨更淋淋。飄窓灑壁聲猶亂。輾轉中宵作越吟。</text>
<title>寓舍幽寂。仍記所見。</title>,<text>地僻山圍屋。林深樹掩扉。傍籬鷄犬靜。聯陌稻粱肥。禽閙枝猶密。人稀逕亦微。自憐投寂寞。倚杖立斜暉。</text>
<title>秋日思歸</title>,<text>風吹衰鬂白蕭蕭。客裡逢秋恨更饒。家在漢南身在北。雙鳧何日借王喬。滿空風氣正泠泠。鴈拖殘紅落遠汀。雙眼幾穿東返路。暮雲飛處亂山靑。</text>
<title>坐圓通寺法堂</title>,<text>策馬尋山徑。呼僧掃佛堂。天高橫鴈陣。海近集烏檣。逈野迷秋色。遙岑帶暮光。煩襟今可暢。忘却在他鄕。</text>
<title>山庭對月</title>,<text>晴空寥廓四無雲。月滿禪堂夜欲分。大地盡成銀色界。千林交影正紛紛。</text>
<title>僧房月夜</title>,<text>夜深方丈對胡僧。坐穩蒲團睡未能。山月入窓明似晝。壁間何必掛油燈。</text>
<title>古寺頹落。塵埃滿室。居僧鮮少。皆畜妻子。仍記其事。</title>,<text>荒凉古刹架巉巖。亂草盈階僧未芟。日射毁垣綿薜荔。風鳴幽壑舞松杉。檀香久絶蓮花榻。梵宇誰開貝葉凾。妻子豈能離俗垢。着身曾莫愧緇衫。</text>
<title>山寺夜景</title>,<text>禪房夜已靜。秋氣逼人淸。螢火林前影。蛩吟草際聲。往來潮有信。圓缺月無情。觸物還多感。如何睡得成。</text>
<title>向鐵山</title>,<text>西風吹客袂。歸興上眉黃。望望家山遠。行行道路長。鴻聲雲外咽。馬足驛邊忙。轉覺消沉痼。令人喜欲狂。</text>
<title>龜城道上。行甚幽險。</title>,<text>穿林踏石路綿綿。苔滑蒼崖馬欲顚。日暮山中人不見。一行歸鴈叫雲邊。</text>
<title>寧邊寓舍夜占</title>,<text>抱病秋窓畔。愁多夜更脩。明朝懷別恨。歸路正悠悠。</text>
<title>過价川無盡臺</title>,<text>下馬荒臺日欲曛。西風吹水綠生紋。昔年遺迹今埋沒。巖畔寒花獨自芬。</text>
<title>詠鷹</title>,<text>正趁秋風別故林。雄姿自是異凡禽。雲羅一繫凌霄翮。三尺絛頭萬里心。</text>
<title>三登客舘偶成</title>,<text>關河秋晩客還鄕。滿路烟光欲斷膓。楓帶夜霜迷岸赤。菊含晨露滿枝黃。身隨郵馬家千里。目送雲鴻字一行。門掩縣齋人獨坐。寂寥何異在僧房。</text>
<title>渡載寧栗串津</title>,<text>江烟捲盡早潮生。日蘸寒波徹底明。一葉舟中人白髮。奔忙都是未休兵。</text>
<title>朝發延安府</title>,<text>宿霧細如雨。霏微不肯收。家山行漸近。安得暫時留。</text>
<title>乘舟碧瀾渡。順潮而下。到豊德境上。</title>,<text>潮下寒江未有風。岸頭霜葉映波紅。輕舟晩泊汀邊石。籬落蕭條草樹中。</text>
<title>通津旅舍晩起</title>,<text>霜風策策月姸姸。紙戶寒多客未眠。關塞一年今得返。戴星還自促征鞭。</text>
<title>衿村冬夜</title>,<text>風戰寒林葉盡零。淸光還愛月盈庭。布衾斗覺霜威重。輾轉終宵倚短屛。</text>
<title>新成草屋</title>,<text>屋構三椽小。身容兩膝安。正憐朝日旭。寧怕朔風寒。嘆息時方亂。棲遅歲欲闌。漁樵今作伴。休羡碩人寬。</text>
<title>大雪終日</title>,<text>天風吹急雪。終日落紛紛。冷烈威難逼。縱橫勢莫分。輕盈看似玉。揮霍望如雲。寒緊茅簷壓。聲煩紙戶聞。未嫌侵几席。還許點衣裙。麥喜連畦潤。梅憐滿砌芬。乾坤凝積素。原隰絶纖氛。野兔猶迷穴。汀𩿨謾失群。橋危荒澗外。簑重暮江濆。三白知爲瑞。村醪足一醺。</text>
<title>村家四畜</title>,<text>牛騁詐休誇隨五丁。運機堪許復齊城。中宵叩角非吾意。會向春田帶雨耕。馬權奇知是渥洼精。賦與猶存愛主誠。留待五更殘漏後。鳴珂闕下到天明。鷄茅齋夜寂夢難成。淡月凄風分外淸。唯有司晨知客思。隔窓時送兩三聲。犬辛勤獨自守柴荊。夜夜山村人不驚。逐獸尙能隨指嗾。韓盧安敢得專名。</text>
<title>雪後陽川道上</title>,<text>長程雪積馬蹄忙。林際歸鴉帶夕陽。寒氣逼人行正苦。白頭多愧佩銅章。</text>
<title>衙閣曉吟</title>,<text>春回海郭雪初晴。夜靜鈴齋夢不成。布被正嫌寒氣重。紙窓還覺曉生明。老來多病難爲藥。亂後居官豈是榮。撫字自慚無一效。獨憑孤寢聽鷄鳴。</text>
<title>對鏡偶成</title>,<text>窓前相對一靑銅。羸瘁堪憐白髮翁。縱使淸光能照膽。應無纖滓在胷中。</text>
<title>春日。開窓遠望。</title>,<text>山窓終日坐支頤。春滿郊原景漸遅。烟罩陌頭迷草色。風搖溪畔裊楊枝。閑中物象猶堪賞。亂後生涯亦可悲。民事已知今正急。家家其奈有瘡痍。</text>
<title>晩春偶成</title>,<text>地僻閑情足。天晴淑氣多。嬌花紅滿樹。纖草綠連坡。燕子方成壘。蜂王更作窠。蓬門明夕照。倚杖聽樵歌。</text>
<title>日直川邊</title>,<text>綠楊陰下碧溪頭。幾片殘花泛水流。鳥咽林間成暖響。魚登盤上當珍羞。東君已自難爲別。西日如何不肯留。壺酒已傾人欲散。村蹊十里暝烟浮。</text>
<title>次唐吳融卽事韻</title>,<text>茅屋蕭然樹下扉。短簷長日語烏衣。郊頭草沒行人度。林際烟迷宿鳥歸。白首未嫌身老病。靑雲何敢志輕肥。終朝一雨還多事。水溢前溪失釣磯。</text>
<title>對月</title>,<text>不寐中宵坐。開窓對桂輪。淸光侵几席。凉氣襲衣巾。只有吟詩客。那無把酒人。窮村安淡泊。誰復戀紅塵。</text>
<title>聞鶯有作</title>,<text>新築茅廬得地深。逢人何處是知音。杖間賴有綿蠻鳥。百囀猶能慰我心。</text>
<title>謾成</title>,<text>容膝何嫌室似蝸。園蔬畦麥是生涯。小窓睡足身無事。門掩垂楊晝影斜。</text>
<title>秋夜</title>,<text>一夢初回夜欲闌。霜華月色滿窓寒。庭前落葉雲邊鴈。挑盡幽愁欝未寬。</text>
<title>秋晩偶書</title>,<text>滿天風氣正崢嶸。衰骨嬰寒疾易成。到處誰憐辛苦態。逢人難寫亂離情。樹林脫盡千山瘦。禾黍收來四野淸。村巷寥寥無一事。少年奔走是浮名。</text>
<title>歲暮</title>,<text>雪積村蹊日欲沉。茅齋獨坐度窮陰。優遊縱得居閑趣。衰朽那堪病轉深。</text>
<title>題新曆</title>,<text>看曆今經六十餘。方知人事有乘除。龍鍾到此將安用。寂寞山村一草廬。</text>
<title>春晩卽事</title>,<text>節候淸明後。生涯瑣尾餘。病難辭枕席。愁極望郊墟。柳嚲風猶暖。花烘日正舒。東君方惱我。不肯暫停車。</text>
<title>前山花開爛熳可愛。數日以來。飄零殆盡。</title>,<text>南窓坐對滿山紅。零落那堪一夜風。草草榮華留不得。蝶愁蜂恨正無窮。</text>
<title>秋思</title>,<text>秋光淡淡遍郊墟。門柳風多影漸踈。耳病自嫌聞蟋蜶。心淸還愛對蟾蜍。脫冠解組身無事。燒栗烹瓠味有餘。歲律謾從人共老。不須辛苦惜居諸。</text>
<title>夜坐偶成</title>,<text>殘燈獨對一搔頭。風雨終宵不肯休。六十八年人世事。幾分歡樂幾分愁。</text>
<title>謾成</title>,<text>抱病長年不出門。空將一枕度寒溫。凋零堪恨交遊盡。矍鑠誰知志氣存。時課蒭薪呵倦僕。旋投梨栗戱兒孫。倉陳幸得供饘粥。毫髮無非聖主恩。</text>
<title>春晴</title>,<text>南陌晴光滿。西岑暮景低。嬌花紅罩岸。纖柳綠迷堤。水𤄃知魚樂。林喧聽鳥啼。陽和還作惱。愁病苦相携。</text>
<title>詠蝶</title>,<text>色奪梨花潔。行疑柳絮輕。姸增唐殿女。夢誕柒園生。庭院風初靜。林丘雨乍晴。尋芳猶戀戀。都是惜春情。</text>
<title>雨後記事</title>,<text>園林雨歇綠成陰。葉底黃鸎處處音。睡起午窓無一事。坐看空翠鎖遙岑。</text>
<title>書懷</title>,<text>哭向鴒原膓已斷。叩盆今日又傷情。白頭誰復憐衰病。黃壤那堪隔死生。雲外孤鴻秋九月。庭前落葉夜三更。聲聲謾自煩心曲。獨倚寒窓夢不成。</text>
<title>冬夜</title>,<text>風捲茅簷雪正紛。可堪寒氣透衣裙。年光冉冉催殘臘。坐擁爐灰到夜分。</text>
<title>聽鸎</title>,<text>風嚲垂楊綠萬絲。南窓睡足日斜時。多情葉裡綿蠻語。應恨東君去不遅。</text>
<title>雨晴卽事</title>,<text>雨裡春光盡。晴來夏景長。樹顚鸎語滑。簷角燕飛忙。翠浪飜畦麥。紅英綻野棠。山齋無一事。獨坐對斜陽。</text>
<title>衿舍偶成</title>,<text>幽居誰與作知心。七十年來百病侵。衰鬂謾携明鏡照。新詩時向▦窓吟。門前楊柳日移影。林際鵓鳩風送音。丘壑已成終老約。東華無意逐纓簪。</text>
<title>謾成</title>,<text>一窓秋氣逼人凉。墻畔莎鷄語更長。坐對短簷搔白髮。夕陽衰草正堪傷。</text>
<title>秋夜風雨</title>,<text>蕭索黃花節。衰遅白髮翁。有生堪恨晩。無語謾書空。庭咽崇朝雨。窓鳴竟夜風。倚床眠復覺。殘漏尙丁東。</text>
<title>趙僉正應祿。約以明日踏靑。以詩贈之。仍次其韻。</title>,<text>屋角啼禽驚午夢。方知佳節雨中催。沉痾未解三冬苦。幽抱難期一日開。原草似茵堪曳杖。林花如錦可傾杯。多君寄我瓊琚什。坐對南窓詠百回。</text>
<title>再和前韻</title>,<text>幽居無處寫幽懷。苦恨年光暗裡催。塵壓蠧書空自掩。日斜柴戶爲誰開。愁來得句時携筆。病後看花未擧杯。咫尺芳原千里隔。笙歌多少醉人回。</text>
<title>栽菊</title>,<text>閑庭長日雨絲絲。隣舍移來菊數枝。試向籬邊開一徑。孤芳留待暮秋時。</text>
<title>李通政天一挽</title>,<text>芳蘭委絶劒埋光。七十三年夢一塲。雙璧已知家慶遠。兩楣爭說婦儀臧。風悲古道飄丹旐。月滿荒臺繞白楊。昔日交遊今日記。不堪淸淚落些章。</text>
<title>早秋月夜</title>,<text>明星耿耿月流輝。幾處園林響絡緯。凉氣正憐蘇病骨。中宵獨坐倚窓扉。</text>
<title>秋日黃昏卽事</title>,<text>秋來風色正凄其。門掩黃昏月一眉。床畔莎鷄啼不歇。空敎客思亂如絲。</text>
<title>到衿舍。見荒弊有感。</title>,<text>破屋踈籬數畒餘。離離秋草滿庭除。淹留京洛歸來晩。坐對茅簷獨自歔。</text>
<title>村家秋晩</title>,<text>秋晩山窓欲夕陽。輕飈陣陣滿襟凉。鴉飜絳葉楓初艶。雀啅黃英菊正香。寥廓可堪憐景物。衰遅其奈惜年光。白頭猶未辭紅腐。空使田園日就荒。</text>
<title>孟夏初吉。在衿舍作。</title>,<text>惆悵春光去莫尋。園林隨處綠成陰。㘅泥燕子庭前影。喚友鸎兒葉底音。乾沒風塵悲末路。優遊丘壑負初心。支頤獨對茅簷坐。隔岸誰家響夕砧。</text>
<title>將出衿陽。大雨連日。</title>,<text>一雨滂沱將半月。幾多阡陌損禾苗。橫流捲野行人絶。眼底衿山萬里遙。</text>
<title>苦雨</title>,<text>蕭然一室似僧庵。積雨經旬尙不堪。草際亂蛙猶閣閣。簷頭雙燕正喃喃。杜門誰解閑愁緊。倚枕還成午夢甘。身上衣冠沾濕盡。束薪無計燎書凾。</text>
<title>秋夜偶成</title>,<text>床畔虫聲咽。窓前月影低。新凉侵几席。客思轉悽悽。</text>
<title>夜吟</title>,<text>一天秋氣滿窓凉。獨對孤燈夜正長。蟋蜶近人啼不歇。聲聲空使我心傷。</text>
<title>新居</title>,<text>雙扉開白板。一屋盖黃茅。落魄怜衰景。凋零惜舊交。自知安淡泊。寧患被譏嘲。想得人間事。悠悠捴幻泡。</text>
<title>衿舍偶成</title>,<text>故舍經年別。歸來夏景深。庭空多鳥跡。樹密有鶯音。破壁塵誰拂。窮簷雨更侵。京華成底事。雙鬢白蕭森。</text>
