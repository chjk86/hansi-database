<title>擬靑海伯行 甲午</title>,<text>將軍效鷹揚。猛爲海東靑。少少附鳳翼。攻伐如驅霆。烏號一鳴無全獸。叔孫駭矚由基驚。頎然七尺猉麟閣。雲霄萬古飄霜翎。一卧北關天下名。</text>
<title>途送再從兄 行進 遊南漢 乙未</title>,<text>行宮芳草路。孤客馬遅遅。薄醉三田酒。悲歌五節祠。丙丁天運否。子午地形危。落日徒慷慨。泣聽望海詞。</text>
<title>宿江村 丙申</title>,<text>斜照滿歸帆。柴門有古木。江童撑小艇。學唱漁郞曲。</text>
<title>楮江</title>,<text>白鷺洲連楮島斜。靑籬紅樹盡漁家。偏憐小艇湖邊繫。爲報梢工煖酒賖。</text>
<title>謁石室書院</title>,<text>微公一着盡爲夷。左海高風竹帛垂。烈士每多燕市獄。行人猶拜疊山祠。千秋合傳惟吾祖。諸夏無君奈此時。醉後高歌江欲咽。斜陽繫纜石湖湄。</text>
<title>望南漢 丁酉</title>,<text>風雨孤城丙子年。誰敎頑石立三田。和戎似宋多秦檜。抗義非齊有魯連。</text>
<title>和送金妹兄文瑞 載龜○戊戌</title>,<text>斜陽輕遠別。征馬小如。木落龍門舘。天空斗尾江。風霜衝絶峽。鴻鴈聽寒釭。怊悵鵝山客。秋花掩一窓。</text>
<title>塗中</title>,<text>木落鴻歸江水鳴。客愁偏向此中生。高齋月出東江逈。一帆天長北斗橫。莫道遠離還寂寂。定逢奇會復盈盈。可憐多少沙邊鳥。送我遅遅亦有情。</text>
<title>次農翁韻送韓幼安 己亥</title>,<text>蕭蕭征馬鳴相看。一送都門大酒闌。行路不堪雲峽遠。天時况復孟冬寒。是非滚處尋常夢。歌曲評來一半殘。東出若逢吾友問。明春舟檝溯鳴灘。</text>
<title>書感 庚子</title>,<text>百年深怨在金胡。浩氣歌聲擊玉壺。左海男兒堪寂莫。中州禮樂已虗無。鴨江滚滚何時盡。薊樹陰陰落日孤。夢蹴穹廬詩欲就。秋風一劒起長吁。</text>
<title>舟游金烏江</title>,<text>冶隱祠前春鳥鳴。隔林閃出酒旗明。聽潮馬亦孤舟夢。滯雨人應故國情。空外烟雲供野邑。南中氣勢藉山城。岸回樹轉漁郞立。物色依然漢水迎。</text>
<title>拜尤庵先生墓</title>,<text>宰樹暎春服。依如警咳親。華陽空日月。天下尙風塵。魯史先正朔。朱書後一人。蜉蝣莫枉力。公議卽今伸。</text>
<title>中夜 辛丑</title>,<text>山閣踈凉出翠微。溪虛木落又松扉。熒熒燭照菊花靜。肅肅天垂星斗稀。</text>
<title>家伯氏遊金剛而還。口占。壬寅</title>,<text>壯遊吾請說蓬瀛。楓嶽森森鬱島靑。萬有二千開玉窟。十常八九犯瑤京。蒼驢秣曉花江縣。白首放歌叢石亭。親友問之皆發興。爭言東出漢東城。</text>
<title>內苑燕射日。御製賦東字。命諸臣從位次拈韻。賤臣得歡字恭賦。癸卯。</title>,<text>春塘和氣却輕寒。法樂齊鳴御射壇。風動畫翿時響鵠。天回玉輦晩凝鸞。羽林十二排仙仗。儀禮三千引從官。黃帕香薰朋酒煖。微官長奉萬年歡。</text>
<title>賦雨中畊白水 應製</title>,<text>一雨三農喜。千塍幾尺盈。飼牛須趁曙。聞鳸更占晴。遠樹迷村饁。靑山隱耦耕。帶簑歸去晩。蟲響在瓜棚。</text>
<title>賦雲外斸靑山 應製</title>,<text>翩翩衣袂映螺鬟。雲逕平臨夕鳥還。縹緲不知猶木末。空濛渾與隔人間。千峰黛濕鍬鋤潤。一壑烟迷井臼閒。寄語樵靑勤護惜。未應蒼翠减前山。</text>
<title>浴沂行 應製</title>,<text>狂簡不曾門墻揮。培得元氣盡精微。夫子敎人如化工。而余得聞先天機。賜也言志由也喭。春風巷瑟聲正希。終日如愚顔氏子。聖人詡以其庶幾。吾亦活潑知所止。詩云千里邦之畿。座上風來衫袂吹。魚躍于淵鳶天飛。農岑雨歇花垂影。雩祠春深草生馡。是時起我沖虛想。七尺而長何頎頎。睠彼流水淸且漣。東蒙古國名以沂。冠童六七從我者。絺綌初成縫掖衣。冠者先行童子後。杏樹壇邊艶陽暉。巾服蹁躚臨淸漪。杖屨逍遙翫芳菲。小子振衣塵襟滌。老夫彈冠華髮晞。盎然淡醉罷新沐。隨意孫元請進禨。可但滄浪濯吾纓。安用泌水療其饑。淵淵之淵心與謀。胷海虗明不可磯。觀瀾有術智者樂。干祿無心義而肥。靈襟澹蕩韶光裏。渾與萬物無是非。風乎詠而春一團。其行其止天不違。有時浮雲過太虗。氣像姚華與伊祈。嘉奬殊異諸子撰。竗契斯文爛同歸。雲霄萬古爭先覩。千仞嵬嵬鳳德輝。</text>
<title>太廟臘享日賡韻</title>,<text>淸齋朝駐蹕。朱瑟曉將禋。周廟儀如舊。堯墻慕更新。天寒時届臘。廷籲享非春。親戒方祈穀。壇宮禮又伸。</text>
<title>夜對觀物軒。恭覩壁上畫大巖石。書之以民巖。甚盛德也。退與僚友李內翰順汝 祖承，李星瑞 崑秀 共賦。</title>,<text>不恃形而立。君王殿壁來。民力築爲基。神斧斲成堆。雨露固根柢。閭閻有酒杯。置諸安後安。否則撼九垓。天下固多畏。玆石其危哉。畵圖亮非偶。萬化肇靈臺。巖乎爾何幸。獲峙仁山隈。</text>
<title>沈直提學 念祖 輓 以海西觀察使卒于營</title>,<text>巾服眉須不世情。奎華仙籍早編名。遐圖取必耆英日。那識人間有碧城。其二碧城車騎盛光華。刺史新聲士女歌。有去無還嗟已矣。空梁月色奈疑何。其三閣僚高會共聯裾。東壁居然一席虗。忍看三淸捿壁筆。金泥強半令公書。其四夜對從容漏刻移。金蓮燭下講聲遅。偏憐宋史新凡例。朱墨痕餘藉手時。</text>
<title>大殿延祥帖 甲辰</title>,<text>微臣有頌語。聖德遇新春。壽域煕民物。靈臺玩羽鱗。歸仁星拱極。毓慶日重輪。帝堯難名化。今年又甲辰。</text>
<title>陪駕高陽郡賡韻</title>,<text>曙皷三鳴列陣通。羃紗銀燭爛撓紅。恩綸减稅凝鑾地。和氣春生萬堵中。</text>
<title>陪駕祗謁永祐園賡韻</title>,<text>寢園佳氣欝紆迤。邦籙無疆此地基。舜慕見墻堯問野。鑾輿駐處午暉遅。</text>
<title>有懷</title>,<text>城西一路走城東。間有明靈犀氣通。快似金駵恢地步。綽如山鶴矯天風。依依黯黯眉鬚際。念念存存寤寐中。獨愛庭前連理樹。百年樛結不曾窮。</text>
<title>翩翩</title>,<text>翩翩駱下士。亭立海東天。大隱金門裏。偏依玉樹前。劒花春似夢。詩草日如年。使我長相憶。三時水火煎。其二鳳挺九苞瑞。徒然立鳥羣。知君天下士。爲我意中人。癡獃誰容我。淸眞獨見君。寥寥東海上。忽此鍾牙倫。</text>
<title>燈市行 應製</title>,<text>上元佳麗最廣陵。廣陵子弟繁華矜。金篆千樹香似霧。花繡九枝春如綾。太平萬歲結字巧。拜獻龍樓之九層。龍樓九層張曲宴。轆轤畫欄靑絲繩。翡翠貼裡夫人虢。蛺蝶障子親王滕。鳴鸞一遭鵓鴿旋。星橋十二繅繭氷。民言是夜天人現。馳驛以聞長史憕。霓裳一曲播人間。拍板龜年聞已曾。且置廣陵繁華事。試觀吳門俳諧稱。吳門正月燈爲市。燈於廣陵如杞鄫。九陌輕毬霞錦裝。二十六種蓮花燈。篔簹門巷菡萏城。連棚結綵晴霄騰。午夜瑤躔聯絲絡。環繞赤道天宇澄。紅畫鴨子賖蘭膏。琉璃小盞斟爲升。吳人賣燈如賣花。前者呼來後者譍。須看橫騎出渥洼。却愛飛輪來奇肱。蕉靑着柯疑摩詰。牧丹抽萼驚于兢。動時牛渚荷舟泛。轉處鵲橋香車憑。卧如偃蹇林下鹿。翔如遒邁鞲上鷹。遠看熒如眞珠綴。諦視爛如紅雲蒸。高士錦囊宵探熒。美人羅幕秋眼𧕄。或如龍門靈鷲寺。長明點火起高僧。或如六鰲戴神山。蒼蒼不騫而不崩。丹靑更模前人觀。弔詭古事依俙徵。箇箇省識春風面。花墨淋漓鋪四稜。洞賓霞帶飄旖旎。壺老藥囊垂剩㬺。杏袂女兒貌嬋娟。鳳笙蠻童髮鬅鬙。瑤池黃竹王母降。數枚蟠桃當繡膺。靑袍搊幅帽簷短。那個聽漏知禹儞。吹萬不同逍遙遊。蒙叟坐說圖南鵬。形形色色空外幻。非假伊眞如是應。金吾不問通三夜。傳宣黃敕走市丞。七寶盛粧家家催。香塵匝沓繚鞟鞃。翠鬟皆簪糯米花。聯裙蹋歌春城登。招邀上陌看火伴。提携北閈闘草朋。鶴焰輕着鵝毛英。蠟炬斜罨蟬翼繒。市門一開人成海。浙江曉色微微昇。旗亭玉爐先疊皷。武昌新酒波盈澠。牙床擲瓊紅𣰽毺。醵買相呼擔畫㽅。寶糖烏膩劇詭美。共趁佳節紛舂烝。官曹名扁黃金榜。村田樂意靑篛簦。况値斗野豊年屢。癡獃跛躃皆宵興。誰家甘與子同夢。但聽蟲飛聲薨薨。嘈管急絃玻瓈境。空明一道磨靑菱。晃晃玉壺魚兒隱。錯認三星光在罾。近水倒揷時搖蘯。隔林橫抹渾依凭。五陵年少打旋鑼。七尺寶騎聯馮馮。可憐子瞻桄榔床。回頭閶闔如天陞。更喜楊家粉字占。丹筆硏朱八卦謄。呵呵小女齊手拍。醉人欵段行倰僜。兒郞倦種來城市。荷鋤不向春燒塍。疊玉連金金絲。汲綆上下張高緪。高緪火樹高入雲。小旗拍拍風不勝。阿娘祝風風欲靜。紅酥小手開黃縢。一羣夜蛾迎春物。金葩碧葉開𣰅㲪。淸空飛散玉毫光。弓影皎月如對堋。綺羅水竹十萬戶。美哉玆都信凾弘。獅子汶漪上燈峰。一時放下鳴砯砯。撲地虗白微布練。滿天空靑不受矰。茶舖藥肆迷如星。種種繞廊架紫藤。蘓小門前雲縐暖。耆卿宅畔香烟凝。楚巫筳篿爭志恠。莫道戱劇何癲𤻴。但願民氣若春酣。但願君壽如月恒。更願此夜長如此。繽然雜俎登肴𦞪。楚塞波晏金陵靖。四郊無壘抑釋弸。杭湖十里灌膏腴。穜稑蟠結如蛇螣。燈價不高米價低。平田豆熟占多蠅。簇市彩竿爭誇長。剪羅萬眼捄陾陾。漢家露盤凡幾丈。竿竿長較仙掌承。百朶明光成色相。去年行樂來年仍。十字街頭象假山。火龍曝鱗拱崚嶒。蘭橈亦掛羊角粧。門臨錢塘靑於淩。簫笳夜夜天好晴。不怕雨妬兼風憎。章華不待流鶯囀。敎坊樂譜新翻增。列肆傍邊梅花落。大絃小絃絃不揯。聲聲飛動不夜城。磔磔老鶻驚高橧。何處八月十五夜。撾皷枉呼張安凌。梵家亦設無遮會。刻像啚形湛佛乘。龕火萬炷放瑞氣。空門禍福爲勸懲。我且掎摭成俳軆。吳俗何須問至能。</text>
<title>觴玉流泉賡韻</title>,<text>紫蘌初經瑞雨姸。朝隨彩仗到玉泉。苑禽慣識蘭臺吏。隔樹淸音故近筵。其二碧樹蔭紅繖。蒼崖爛墨飛。高樓方夕照。扶醉掖垣歸。其三紅亭依樹見。花逕入池西。內廐新調馬。雲鬃一擺齊。其四太液東西畔。明花取次開。閣監花事帖。朝日石渠來。</text>
<title>鄭直提學 志儉 輓</title>,<text>紫薇紅燭淚闌干。顔色然疑入夢還。每以眞情憐我厚。更於今日覔公難。元知海鶴游塵表。未信瑤仙住世間。多少平生商量事。嗚呼到此劇無端。</text>
<title>錦江聞角</title>,<text>一帆烟雨錦江開。雙樹城高畫角來。向我烏烏鳴不已。美人歌曲和落梅。</text>
<title>寒碧堂。與湖南伯拈韻。</title>,<text>輒因名勝少停車。山水由來一部書。澗抱曲城虹飮宛。堂懸走壁鷰巢如。春風澹宕生花際。游子登臨倚酒初。未答君恩成晼晩。不然吾不戀金魚。</text>
<title>大殿延祥帖 乙巳</title>,<text>冠佩迎祥拜玉除。恭瞻東殿請安初。年年紫禁宜春帖。日月重光不一書。其二壽考徵周樸。文明詠魯芹。無疆編寶曆。長樂泛椒樽。</text>
<title>大殿端午帖</title>,<text>秘閣淸嚴職事稀。紫微宮帖彩毫揮。恭聞御服猶三澣。不敢新裁內賜衣。</text>
<title>有事眞殿。駕臨內閣。賡韻。</title>,<text>豹仗雲開曙色靑。一天星月肅齋庭。三更漏刻呼仍出。仙蹕遅遅禁樹聽。</text>
<title>御重煕堂親政日賡韻</title>,<text>登賢䟽滯此臨堂。注措東西儼序行。春意先隨硃批遍。會敎銓筆替延祥。</text>
<title>賦聽蟬懷高風 應製</title>,<text>蒼葭方遠溯。高樹忽淸蟬。境會神逾𨓏。心隨響共懸。秋聲深處在。遙思靜中偏。更向寒泉夜。月明弄玉絃。</text>
<title>大殿延祥帖 丙午</title>,<text>金盤擎進萬年盃。梧掖詞臣聽賀迴。是日三元頒月令。五雲深處紫宸開。</text>
<title>大殿春帖</title>,<text>天香寶押下金除。紅帕床高贊拜初。鹵簿分行淸蹕出。明朝祈穀戒鑾輿。</text>
<title>大殿端午帖</title>,<text>不用菖樽與艾人。內頒珍劑壽斯民。爭知育物參天造。殿角薰風八域均。</text>
<title>西日</title>,<text>西日渾歸鳥。東風自落花。緬思千載曠。寥落一悲歌。</text>
<title>曉登蟪吟嶺</title>,<text>抵曉躡雲徑。前臨百里郊。放溪爲曲折。鋪石得含包。行炬方天末。流星忽樹杪。鷄聲霧中出。微見數檐茅。</text>
<title>臨津次邵靑門</title>,<text>漠漠流雲度。江城曙色寒。簫歌長路聽。關防一樓看。霜氣偏紅樹。風聲㝡碧灘。暫逢津吏語。於此界坡湍。</text>
<title>宿坡平舘戀闕</title>,<text>夢魂長繞玉墀邊。一日離朝已似年。遙想協陽門外燭。儀鸞引入右承宣。</text>
<title>朴淵</title>,<text>蒼茫麗氏國。風雨朴生淵。高鳥那能度。潛龍不敢眠。石瀧驚百里。崖刻見千年。倚劒一長嘯。萬山皆肅然。</text>
<title>甘露寺 一名竹林。有觀音古窟。</title>,<text>帆過鳥啼芳草昏。竹林寺下大江奔。觀音坐化先天窟。日夜荒臺起黝雲。</text>
<title>松京途中</title>,<text>女兒靑蒻紅纓笠。連袂蹋歌楊柳詞。試向槖駝橋上望。斜陽一半古宮池。</text>
<title>靑丹驛</title>,<text>朝乘玄黃馬。暮抵靑丹驛。僕夫生怪甚。頭揷秋花白。</text>
<title>控海臺次黃江漢 景源</title>,<text>百尺飛樓積氣中。邊門無警老英䧺。粘天海到延坪濶。拔地山開碧野空。宅近羲都宜餞日。職稱周史更觀風。悠悠二十三州事。莫以昇平曠詰戎。延坪，碧野皆地名。</text>
<title>淸聖祠次板上韻</title>,<text>崇蘭秀菊此經過。客子秋風可奈何。左海聲明留廟宇。中原沿革見山河。三仁幷世吾無間。十亂垂名孰與多。有宋紫陽眞筆力。一書穹石不曾磨。</text>
<title>秋夜坐芙蓉堂</title>,<text>蓮房如斗水如油。碧漾紋漪蘸畫樓。雙導紅紗官燭出。採蓮聲在木蘭舟。</text>
<title>薄晩登濯熱亭。至夜乃罷。</title>,<text>除非此地勝。多愧碧城名。晩鳥當樽靜。秋花近袖明。江湖紆聖渥。軒陛繞神情。直到三更夜。遙看北斗橫。</text>
<title>登靜海樓</title>,<text>過客南樓倚劒豪。天風一陣酒生濤。層暝日暈龍吟壯。曠野秋晴鴈影高。聖世不須熊乕士。神州奈有犬羊曹。朝宗古道知何許。從我無人理長篙。</text>
<title>謁紹賢書院。次九曲韻。</title>,<text>一曲冠巖始放船。桃花新雨漲前川。洞門別有窮源客。隔樹遙看數點烟。二曲淸潭漾玉峯。淡風嘉木靚春容。知應一路渾如此。却愛花巖又萬重。三曲初停上瀨船。沼洄隨處日如年。山前多少迷津子。不辨眞源正可憐。四曲蒼然削立巖。倒松欹柏碧𣰦毶。前程知有奇觀在。弩力躋攀到石潭。五曲隱屛境更深。夕風蕭散振靑林。先生講道知何歲。明月千秋印水心。六曲紆回十里灣。一途流水戶常關。釣絲不動蘆花凈。誰識吾人自在閒。七曲川成數曲灘。楓巖倒影畫中看。涵遊學海知非遠。十曝何曾一日寒。八曲秀明眼漸開。灘聲一道小溪洄。瑤琴三尺無人解。時有淸風隔水來。九曲文山勢峭然。發源從此放晴川。化工未許遊人到。遮得深山却有天。</text>
<title>過延安府</title>,<text>長程出廣野。飛傘繞空靑。有力蓮城酒。風吹十里醒。</text>
<title>碧城雜詠</title>,<text>栢林觀德夕陽紅一簾。高閣蔭松栢。帿腹滿如弓。离中當半幅。北臺翫月滄溟萬斛波。捧出一輪月。莫道天涯遙。知應照北闕。瀛海觀獵刺史靑龍舫。縱觀滄海獵。彎弓射巨鯨。滄海爲之赤。東亭釣魚垂絲魚不出。魚亦避機歟。古有濠梁客。忘我又忘魚。</text>
<title>訪杜門洞</title>,<text>里門開盛繁華。里門閉奈天何。愼莫過滿月臺下路。靑蒻紅粧猶怨歌。</text>
<title>練光亭。步三淵板上韻。要鄭監司 一祥 俯和。</title>,<text>遂以西湖勝。仍成鴈宕遊。酒聲留遠客。江氣出孤樓。攬古文章盛。嗟今歲月流。朝天從此路。麟馬向仙舟。</text>
<title>陪駕高嶺里祈稔閣賡韻 丁未</title>,<text>園寢禮成際有年。小庭觀稼亦追前。村翁及見先王日。爭道今朝却宛然。</text>
<title>侍射高陽郡賡韻</title>,<text>佳氣灞陵北。和鑾渭水東。列旌連野翠。法座捧雲紅。魯圃聊觀德。堯衢可採風。百工皆慰滿。爭頌聖功豊。</text>
<title>陪謁明陵賡韻</title>,<text>甘露盈盈曉降園。肅將躬祀自初元。惠同民邑天同大。山衛仙鄕地亦尊。神人胥感齋誠日。父老欣迎聽詔村。榮耀較多今夜月。臨軒唱第亦殊恩。</text>
<title>右議政荷棲趙公 璥 輓</title>,<text>眞元日以索。正音何寂寞。寂寞嗟今世。我公不可覿。大東箕之次。晦精公㱕夕。迢迢白雲鄕。看花玉欄側。地下多忠臣。人間有遺賊。懇懇討復義。疇復肝血瀝。四荒曠無垠。我涕紛盈幘。</text>
<title>江漢黃公輓</title>,<text>翼老芝翁此典刑。黃家三世降奎星。長安着處啚書肆。搨本多藏夫子銘。其二江漢東流自帝鄕。濯來雲錦爲公裳。陽秋一部南明史。讀到陪臣淚滿床。其三魯國靈光任獨尊。及門諸子亦詞垣。大陵古宅淸如水。耐看梅花月欲昏。</text>
<title>大殿延祥帖 戊申</title>,<text>重曜門開瑞色齊。勸農新勑照金泥。宸心或恐朝儀晏。燕寢東頭養報鷄。</text>
<title>大殿春帖</title>,<text>詞臣晩步自花甎。手爇芸香撿綉編。爲是春來頻講御。恐敎魚蠧化神仙。</text>
<title>賞花釣魚日賡韻</title>,<text>侍臣衣袖弄輕花。花氣成醺較酒多。會意潛鱗頻上釣。放生池畔月如霞。</text>
<title>涉銅津</title>,<text>賤臣。丙午以翰林曠館直。編配稷山縣。今歲以原任起居注。不克管束隷徒。俾橫恣軍門。編配成歡驛。驛在稷山縣。三年再謫是邑。亦异事也。到銅津。行潦大漲。舟失前步。挐而上漢水。放下十餘里始泊。日且昏黑。回首北望終南。渺如天上。感玉成之恩言。訟玦行之釁尤。神係九閽。不禁涕零。遂信筆題此。倉黃去國涕。臨水欲汍瀾。星或垂舟白。心應戀闕丹。憑依元有謫。榮辱劇無端。此路三年再。然猶漢法寬。</text>
<title>踰狐嶺</title>,<text>峽湍衝石欲晴雷。曲水柔膓較幾回。僧坊店保多生恠。底事于今謫又來。</text>
<title>憇眞樹村煖酌</title>,<text>飄然一騎渺川原。蘭佩行歌客意繁。寒逼曉天憑酒力。身投善地感君恩。馬蹄互答橫流磧。鷄語時生隔樹村。長路相隨半輪月。知應先自照金門。</text>
<title>弘慶寺碑</title>,<text>寺創於高麗。翰林崔冲製其碑。字畫尙今可讀。碑趺四方刻龍鱗。向西出龍首。鬐角眼鼻颯爽活動。凜然有不可犯之勢。人若侮弄。雷雨輒大作。湖西觀察使赴藩。若從此路。輒遭罷。故輒避之云。詩以記之。高麗古石碧嶙峋。桑海茫茫宿軟塵。直恐顚風飄雨夕。老龍掀動半天鱗。</text>
<title>題行遣圖屛。和直學李公 秉模 韻。</title>,<text>賤臣罪重罰輕。薄投善地。聖上猶加憫念。命畫師就畫臣行遣之狀以覽之。下秘閣。榮感華耀。殆曠千載。大宗伯靜修李公以檢校學士直秘閣。詩以鋪張。有靑驢白雨南征路。猶得君王畫裏看之句。謹次題以寓耿結之忱。累蹤依舊近威顔。謫裏身先畫裏還。自有丹靑難狀處。臣心如結更誰看。</text>
<title>慰禮城</title>,<text>溫祚故都慰禮城。在稷山縣東二十里。尙有城池。溫祚之興。卽漢鴻嘉三年。想像舊蹟。宛如隔晨。但城中隘窄。非出治之所。宗廟百官。無以位置。荒夷簡卛。亦可類推。井甃碑趺。與今制略似。我聞百濟初。盖有賢人作。蒼皇淹淲水。魚龞爲橋勺。漢南肇王跡。名山多包絡。戈甲競維武。桀然䧺穢貊。江上石立頑。寂寞春花落。過客一徘徊。荒城自今昔。</text>
<title>別兩傔</title>,<text>爾曹頗筋力。今夜動離酌。馬痛人且倦。幾日可京洛。莫將晨光出。素沙水初積。村鷄鳴不已。明月照讀易。</text>
<title>花立</title>,<text>農民短褌赤脚。戴蒻笠。日出田耘苗夕罷。擇壯者立衆中。一人以足拄壯者肩。放手而軒立。又一人以足拄於拄壯者肩者之肩。又放手而軒立。爲三層。衆人擁之。聯袂蹋歌而行至農家。謂之花立。二層人手挾三層人。從左肩由右掖。從右肩由左掖。出其背而立于肩。如擾猿如馴鳥如摩蝨如擦丸如團泥。因級而下。一人擊扇唱偈。衆人衫其首作此比狀。偈一聲。輒齊聲拜應曰南無阿彌陁佛。傴僂進退。蹲蹲踏踏。如是者三四回。偈者前導而出。衆人乃鱗跽。頭低尻高。偈者回身。以前武置後武。鳧行而唱偈。跽者據地應。一人乘跽者背。纔歷背。跽者便趍以前跽。周以復始。謂之曰瓦踏。農家記其功。至七月七日。作酒食以饗之。曰洗鋤會。春水盈洑苗如針。荷鋤之子爭花立。花立三丈花不病。黃昏隔溪農家入。老翁扶杖坐柴門。老嫗笑迎槐樹下。顧語少婦機中出。麥酒幾餘木槽瀉。中男花立勝上男。酒巡宜加一壺子。上男踽踽向老嫗。筋力不如去年似。去年花立誰第一。阿孃疊酌以許我。不知吾形已不逮。但云中男於汝過。</text>
<title>聞鳥</title>,<text>嬋娟爾何鳥。向我鳴烏烏。烏烏若不平。有誰爲汝虞。爾腋生兩翰。無處不爾徂。底事來人間。烏烏淚欲枯。</text>
<title>碁</title>,<text>尹錫運與余棋。每輸十子。黑白相圍。殺活判於頃刻。余輒指示生道曰。從某而至某可生也。錫運便領悟。世之當局者。迷予奪出於一枰之中。而眼障昧昧。雖有指生之人。多未能領悟。卒取覆枰者有之。錫運爾其識之。碁局不盈尺。慘憺藏殺活。相對好顔色。其心如楚越。局勢近如何。爭奪起所忽。</text>
<title>記夢</title>,<text>前夜夢入脩門。秉彤管侍玉。奉警咳承顧眄。不知罪籍名編。身在二百里外。及覺。然疑在心。淸涕斑枕。乃有詩以記。莊蝶太生憐。翩然繞紫鳳。歸來悵幻眞。却理前宵夢。</text>
<title>愁</title>,<text>愁人何事滯愁城。人與愁隣却有情。世上非愁寧我有。只此愁外任他爭。</text>
<title>次杜詩恨別</title>,<text>紫閣峯陰話別日。纔經旬夜欲如年。黃花立靜雙鵞外。白雨霑踈一鴈邊。偶會詩情成獨酌。未堪秋思入高眠。關河逖矣人何在。朔氣侵凌近北燕。</text>
<title>懷南元平 公轍</title>,<text>一切塵喧都不聞。平生羞與俗人羣。昧於涉世誰憐我。托以知心獨許君。千里相思聽落木。百年多別悵停雲。滄洲更覺佳期遠。滿院黃花對夕曛。</text>
<title>大殿延祥帖 己酉</title>,<text>迎春仗下珮聲移。疊銀花綵耀新枝。朱欄曲曲宜春字。強半奎華學士詩。其二宮娥解刺繡。幅幅周瓜綿。燕寢爭先貼。元朝替柱聯。</text>
<title>大殿春帖</title>,<text>紫閣峯南翠樹交。先春靈鵲結新巢。風謠已入邦人什。應在黃离第二爻。</text>
<title>吊高麗將軍崔公 瑩 墓</title>,<text>擊劒和歌吊望諸。春迷杜宇盡啼餘。墓無碧草寃何極。嶺有靑松事已虗。拚命非難生死際。相機猶自亂離初。山靈亦解將軍意。疊疊重遮滿月墟。</text>
<title>和成學士直哉 種仁</title>,<text>官閣晝如海。斑鳩喚雨期。川原遞明晦。草樹欲離披。笑我看花約。從他折簡欺。簷鈴響未已。別意共春滋。</text>
<title>北漢</title>,<text>捍禦城高掛。雲磴犯星辰。山積鴻濛氣。僧憑木石神。洞霏無白日。林馥有殘春。百道鳴泉去。衣冠凈軟塵。</text>
<title>持被玉署。聽雨懷南元平。</title>,<text>登瀛樓敞玉燈紅。細雨薔薇酒氣通。獨夜西淸依病鶴。暮春南國聽歸鴻。襟期書劒風雲外。題品鸎花水竹中。解惜流光非我有。何時把酒駱山東。元平時宰南郡</text>
<title>以古人詩人生待足何時足未老得閒方是閒。書付壁上。仍分韻賦詩。</title>,<text>欝欝百年志。囂囂三古人。軒羲雖已遠。詩書猶可親。莫言羊舌貪。寧辭仲由貧。誰附靑雲士。枉道乘朱輪。西湖有漁舟。一問桃花津。其二肅肅天宇高。平林月又生。羣動欲嚮宴。遂曠朝市爭。籬花自在香。村鷄不已聲。錯落先天畫。絪縕太始情。我聞鄒孟氏。夜氣有淸明。淸明以在躬。孶孶何所營。其三河水未肯淸。歲月不相待。胡運抵百年。腥氛迷四海。攙搶竟長天。天色何時改。伯夷歌西山。薇蕨綠堪採。永曆尙餘統。王春十七載。史筆諒如此。崕山書帝在。其四大䟽謂小䟽。知止又知足。田園屛是非。鐘鼎媒榮辱。行行漢東門。雲端送黃鵠。一日散千金。村家漾春醁。親戚滿中堂。鄰里來相續。翳翳山日昏。湛樂仍秉燭。寄語迷津客。從古等蠻觸。其五惺惺主人翁。翁意問如何。且置功利說。結廬在山阿。山阿列松桂。陂陰種芰荷。鷗鷺紛盈眼。春江我且歌。其六雅意在林樊。一出懷良時。知遇曠千古。陶甄垂聖慈。肅肅蓬萊殿。深深鳳凰池。龍光生願眄。珮服何陸離。涓塵倘有酬。湯火安足辭。所以乞退章。低徊未忍爲。其七吉人日爲善。日日維不足。猶怠禹鼎讒。丕新湯盤浴。耿耿存天理。淸心與寡慾。鐘音發深警。逝水攀徽躅。春意藹盈襟。萬樹披絳綠。其八水火互上下。曳輪分旣未。龍蠖有詘信。陰陽自經緯。西南利來碩。消長認征暈。知進能知退。其惟聖人謂。至理亮可悅。請君更玩味。其九昔有安期生。朱顔曾不老。翩翩六銖袂。燁燁三秀草。凮塵秦漢間。笙鶴蓬瀛島。笑他糓城黃。恠底商山皓。孰如方外游。性靈獨自葆。其十惠風從東來。萬物欣自得。禽鳥競好音。花木紛佳色。芳草日以蕪。川原渺何極。午饁荒橋畔。晩笛幽澗側。吾土信美哉。悠然故山憶。其十一紅塵有餘忙。白雲無盡閒。攝衣望白雲。迢迢不可攀。只管風吹去。漫與鳥飛還。飛鳥矯雲際。雲際杳秋山。山氣一澹沱。緬思廬阜間。其十二美人隔秋水。涓涓天一方。的歷玉井花。裊娜金爐香。九幅雲錦帷。五色成文章。上頭刺鸞鳳。中間繡䲶鴦。下有連理樹。柯葉生輝光。兩端鎭玉蟾。四角垂紫囊。流蘓重重結。同心何可忘。其十三歲晏且延佇。凝想何處是。叢臺賣漿村。易水論劒市。秋色薄層雲。夕陽無限紫。登高望四海。廣招悲歌士。中原近如何。莫惜要離死。霜鍾竟不應。慷慨殊未已。其十四乞身康健時。所以爲養閒。願我策名早。二十登朝班。于今十六年。未透名利關。縱博兒童憐。奈貽猿鶴訕。泉聲旣適性。山色自怡顔。我髮漸蒼然。塵心亦已刪。睠言桑梓里。窈窕靑水灣。</text>
<title>習日又書萬事不由人計較。一生都是命安排之詩。付之門楣。分韻依右例。</title>,<text>君子以自強。盖取天行健。漸鴻戒冥升。晉馬思兼艮。黃裳自承乾。朱紱方來困。七日陽之復。三庚利于巽。季札守苦節。子陵庸嘉遯。顯微固無間。積一以爲萬。其二太極根動靜。乾坤本簡易。剛柔日相摩。大抵陰陽二。揚䧺割爲三。邵子分以四。箋註太浩瀚。紛紛不可記。箕範只演數。羲圖自觸類。物物賦洪匀。神功若無事。其三櫟社有高樹。老幹日蒼欝。矯蹇獨自持。寒威不敢屈。崢嶸誰與抗。君子覿彷彿。妖冶羞媚嫵。扶踈強披拂。儻非擁腫姿。斧斤幾何不。其四北山有草廬。南山有高樓。高樓三十尺。絲管日悠悠。樓上紅雲錦。樓下紫霜騮。秪可繁華矜。詎知終身謀。矯首望草廬。林間淸且幽。我欲往從之。搖搖不自由。其五屋畔布穀啼。山杏花欲新。老翁坐柴門。野色靑無垠。樹陰迷盤陀。鷄犬散四鄰。兒童繞籬喧。隨手鳥雀馴。溝塍聽水聲。知是荷蓧人。其六自我得姓來。遙遙三十世。世世樹名聲。爀爀吾宗系。巍巍竹柏烈。翼翼山河誓。嘉蔭垂王槐。隆渥還魏第。典型諒在玆。遺風及苗裔。義理春秋傳。進退消長際。顧語諸兒曺。忠孝爲家計。其七昔余泝驪江。遂共漁父棹。漁父坐舟尾。皓髮兼癯䫉。中流顧謂余。常奉君子敎。如作上竿鮎。寧爲隱山豹。渺渺秋水長。夷曠息塵閙。余乃喟然歎。翁欲莊周効。天定不可奪。莫將人事較。其八石上生碧梧。斲斲爲琴瑟。緪以扶桑繭。塗以梁山㓒。餙以藍田玉。協以黃鐘律。始彈高鳥降。再彈游魚出。三彈爲峩洋。知己情何密。密密復申申。百年均如一。其九夜讀曺檜詩。寤言念周京。落木連鴻嘶。秋江動朔聲。四封爲區脫。銕衣思遠征。黝雲狼子山。荒日安市城。光恠倐成氣。寶刀腰間橫。東海有魯連。帝秦豈苟生。其十覣侯贈惠子。空空五石瓠。小難適禾箱。大豈當酒壺。惠子靡所用。投之在江湖。江湖脩且冥。泛泛如輕鳧。我亦不器者。胡爲帝王都。其十一蕭何創宮室。蜀山輸梗梓。棟樑及楹桷。繩削由匠氏。朽劣擲泥塗。竦直被金紫。用捨雖係人。姸媸盖在己。富貴那可求。自昔而如是。其十二倥倥樗櫟質。辣辣薑桂性。方圓固鮮合。得遇堯舜聖。不閑趨走恭。惟思夙夜敬。戇愚縱見容。曷補治化盛。然余恩義重。未敢言謝病。綠野留前期。樂天與知命。其十三千古烈男子。吾可許燕丹。秪取意氣云。豈以成敗看。尾生空抱柱。子路不脫冠。如識名義重。灧澦若泰磐。可憐康王志。一隅懷臨安。其十四人可一聽天。吾已曠襟懷。人謀縱云臧。天運難興諧。范增投玉玦。岳王迎金牌。積善有餘慶。其理自不乖。四序遞相代。寒暑好分排。</text>
<title>邦慶志喜 庚戌</title>,<text>臣與右承宣李祖承伴直銀臺。是日卽我慈宮晬辰。積雨新霽。天宇昭朗。酉時命臣等登對于集福軒。敎以元子誕生。臣等歡欣。起拜稱賀。上出御誠正閣。命臣書元子定號之敎。維天維祖宗。眷佑我宗祊。以尼邱降聖之歲。沙麓膺祥之日。克誕聖子。奠國勢於泰山盤石之安。萬億年无彊維休。實基于玆。臣等猥忝邇列。幸際嘉會。退而志慶。以示來後。君王十四年庚戌。六月初旬之八日。寶㜈星光長樂宮。康爵灧灧薰風溢。萱砌駐景當亭午。椒塗衍祥符前乙。彩虹一道流華渚。黃龍下臨宣平室。天文晃耀明堂位。明堂之前前星出。王言如綸元子號。播脩中外微臣筆。是夜長霖忽放晴。金門十二開瑞霱。歡聲匝沓通遐裔。賀語繽紛呈邇密。萬八千年宗社慶。四重新譜被琴瑟。君王聖德克享天。天心悅豫垂冥隲。太史之占占維何。奇徵善事書不一。周文郁郁秉禮樂。漢典恢恢寬法律。昧爽丕顯而求治。九曲寢屛圖無逸。城府洞肰如靑天。太陽遍照無私昵。天人性命純王道。典學孜孜崇儒術。海涵地負極浩瀚。有宋朱氏書一帙。濬哲文明光四表。舜華其重堯其匹。慈殿曉候承婉容。閟宮月覲紆淸蹕。丙夜肅穆銅漏徹。享攝太廟陳香苾。繡絲補衮登諫諍。玉鉉聯華徠丞弼。丹墄從容學士步。廣諮治忽兼得失。一藝一能皆搜剔。忠臣孝子蒙優卹。科制煥肰躁競息。吏選峻矣贓汙黜。年年月正元日朝。金泥字字申平秩。村村詔諭官府宣。堦前萬里民情悉。左餐右粥偕婦子。水缶草管生圭蓽。御服三澣宮數椽。昭儉一國躬以率。饌非水陸衣絲紵。殿不金碧器髹㓒。臘爲省封麋養茸。歲輒禁宰牛長粟。園圃雨頻夏蠲苽。瀛海歲荒秋减橘。仙厨供免雉登俎。內院進停蜂課蜜。方社祈年歲爲常。上林秋稻親觀銍。文化巍煥欲聞鳥。仁聲普洽如傳馹。羣工獻納或無稽。山藪恢恢以藏疾。舟車霜露大一統。不貳從容民德壹。星曆推演如龜背。戎陣點綴自龍膝。女餙一洗髢䯻撑。戎裝不復紋綉紩。聲樂未聞登軒陛。羽獵何曾張罕罼。春臺時御矍圃射。獲如大衍數七七。鞭箠準量新有則。氓之蚩蚩無苦㤕。熇炎猶判諸州案。欽哉秋官維刑恤。米散潦戶漂頹完。綿分窮閭婚嫁畢。市丐亦有庇身所。挾纊頓忘寒威怵。遠者皆懷近者樂。河淸海晏寰宇謐。有孚盈缶咸顒若。事天格神誠而實。猗歟聖德如此盛。所以元良天挺質。况昔夫子生此歲。歲之良矣辰之吉。燕翼貼謨始自今。恭將歌頌蘄善述。</text>
<title>題畫扇 辛亥</title>,<text>幽香苦未放。竹醉無醒時。未可着淸月。恐敎人影隨。</text>
<title>別徐學士慶世 榮輔</title>,<text>矯矯谷中蘭。窈窕心無競。脩竹峙其傍。歲寒逾蒼勁。芳韻日以合。肯與凡卉倂。裵褱且竟夕。感此時物盛。其二攝衣坐中堂。寒星垂庭木。之子書不罕。一日馳三牘。珍重意如何。不輟中夜讀。其三有美澗之曲。棟宇感宿昔。僕夫響空林。煙火村舂夕。山菊耿數蘂。猶自照床席。消搖愛幽靜。坐忘金門客。其四剝子園中栗。粲粲盈一筐。忽焉聽爐爆。未忍遽獨甞。村燈數顆粒。厥包山葉黃。走人城市間。寄我石泉莊。査棠與柚柑。香味不可當。其五峽風吹朝雨。漭蒼過楊州。楊州客未發。倦馬空夷猶。葭水渾一色。秋思在中洲。伊人定何似。搖搖不自由。其六渺渺關樹末。山氣澹客與。不見長安道。但逢長安旅。騎吹上鐵嶺。積水呑平楚。俯覽三百郡。點點如浮嶼。蠻觸有倚伏。我行何齟齬。臨岐一歎息。秋雲亂無緖。</text>
<title>陪駕詣思陵賡韻</title>,<text>𨓏事難詳石火寒。那料炎祚又涒灘。馨香上格天仍兩。松栢新封寢孔安。可耐殘春聞蜀魄。却忘當日起堯壇。一時大酹諸臣遍。曠世恩光漾露漙。</text>
<title>洗心臺賡韻 壬子</title>,<text>時哉芳讌敞。白日靜無喧。鍾皷有餘暇。烟花最此園。神嵩如許大。法座與之尊。祝聖環仙列。齊斟北斗樽。</text>
<title>登對夜退。馬上口占。</title>,<text>天街如水月如霜。第五橋頭聽漏長。不怕深宵風力大。黃封霑醉尙餘香。</text>
<title>感吟</title>,<text>十年金馬玉堂人。天定無那有屈伸。俗薄可能容我拙。宦遊偏自荷君仁。莊生誕矣猶齊物。墨子徒然不愛身。雨露雪霜都是化。控搏虫鼠任洪匀。</text>
<title>賀元平對策魁元及第。仍入內閣。用䨓淵翁韻。</title>,<text>靑春花鳥與周旋。藻思南州欝未宣。角丱著書能樹立。奎華編籍定因緣。軒策士三千字。館閣須君二十年。一第豈徒吾黨喜。淸朝須仗濟時賢。元平從門廕典南邑。年三十二登第。而自十二三歲。人皆許以舘閣鴻匠。</text>
<title>洗心臺賡韵 癸丑</title>,<text>窈窕北城麓。三淸境不喧。晩春陪御仗。遅日在名園。地與明時遇。山當竦處尊。簪花多吉士。恩露漾衢樽。其二滿城花木媚春姸。却認神功在埴埏。禮數猶寬行酒地。淸明才過賣餳天。柔風欲泛雙帿靜。霽景初開寶帳懸。鴈塔題名凡幾子。年年華祝共玆筵。</text>
<title>石渠揭板韻</title>,<text>上御春塘臺。親射小的十廵。連獲四十九矢。臣從閣學士後。恭覩盛擧。不任歡忭慶祝之沈。以漢人陛下壽萬年之句分韻。賦五言小詩。仍贈石渠諸君。俾書古風宣賜帖。金門宣紫泥。玉佩侍丹陛。秘閣圖書藏。新編燕射禮。其二錦侯迷柳邊。雲仗簇花下。文武分西東。騂弓一字把。其三恭陪北極尊。爭獻南山壽。化日舒而長。陽和濃似酒。其四鹿鳴歌拜三。鳳曆頌騰萬。恩液以沾歡。衆生齊發願。其五大衍紀元日。神堯問野年。疊雙知契合。留一仰心專。</text>
<title>李提督 如松 侑祭日賡韻</title>,<text>殷空鐃鼓祭公時。擊劒歌長六月詩。天下男兒今寂寞。英風惟寄海東祠。</text>
<title>送副使徐汝中 龍輔</title>,<text>少年專對似君稀。象笏緋袍儼有思。不向正陽書肆去。自家三百富於詩。</text>
<title>送書狀金士源 祖淳</title>,<text>瀋陽城外雪紛紛。石室先生天下聞。不待行臺申號令。灣商燕儈揔相云。</text>
<title>拈杜韻示元平</title>,<text>高歌入夜夜何長。竹外梅花落滿裳。自笑盜名天下士。不妨呼我酒中狂。人猶古矣軒羲世。地是蒼然廣莫鄕。欝欝靑霞安所放。百年車馬漢之陽。</text>
<title>車詩</title>,<text>輪人將斲輪。三才共其職。輻有三十箭。箭箭湊一轂。進退旣無睽。方圓俱有適。張盖爲塵屛。參衡爲人式。行行任所之。象餙明金玉。一遇羊腸險。匹夫猶懷璧。匹夫固非罪。懷璧不免謫。潛藏以永懷。坦途應循躅。</text>
<title>以唐詩二句分韻賦梅</title>,<text>天氣一以肅。春信問餘幾。偏憐澗上梅。靚妝殊凡卉。其二一枝靑如玉。芳魂此夜回。太極圖中圈。潛陽地底雷。其三秪應天上有。驚得雪中看。相對澹忘言。明河瀉曲欄。其四楚南有新騷。一觴而一讀。何須怨屈子。自不爲人速。其五欲洩復停滀。爛熳知無幾。采采欲誰貽。終朝不盈篚。其六一片乾凈土。春王正月回。風塵暗中州。歲暮起徘徊。其七吳門方可隱。羗篴不須愁。美人知何處。怊悵獨登樓。其八待月西廂立。春思滿空江。結盟猶結髮。携到枕邊釭。其九我聞不遇士。悲歌在燕南。燕南非樂土。相與棲花龕。其十自在一團春。不怕千丈雪。我欲編史傳。夷齊伯仲列。其十一一本生三柯。蟠屈爲上梢。至理諒誰契。請君玩羲爻。其十二豈徒今世可。自許來生又。來生不可期。悵望黃昏候。其十三李白把酒語。與爾同死生。吾於君亦云。爭此淺深情。其十四山門有佳事。今夜占燈花。多情故人來。異香生頰牙。</text>
<title>閉戶聽雨。走筆書贈元平。</title>,<text>昨夜雪被途。今朝雨連邨。鞍馬衝雪宿誰家。朝雨紛紛空閉門。之子有書書滿床。床外梅花花外樽。倚樽高歌對梅花。涓涓隔水愁黃昏。江南驛使幾時迴。虗謝春光又一番。高歌欲闋撥床書。薄雲緬懷桃花園。</text>
<title>鷺湖精舍懷元平</title>,<text>宦游能得買山錢。薄出西湖酒滿船。怊悵思君君不見。獨將春色倚江天。</text>
<title>奉贈東隣</title>,<text>所懷有伊人。伊人溫如玉。韞櫝以自珍。肯爲和氏璧。平生矢不諼。精誠透頑石。其二我心動天地。爾音毋金玉。爾有遺我書。抱持如拱璧。獨葆幽人貞。終日个于石。其三梅花耿三出。箇箇明於玉。芳姿逈不塵。堪着仙人躅。終然生意動。會須陽春復。其四誰要走通津。束帛如雙璧。不如從吾好。相對澹忘夕。披襟爲一團。異香生枕席。其五樽酒論襟日。肝膓化爲石。剛風亦不磨。劫火猶不泐。褰裳坐中堂。搖落一歎息。</text>
<title>內苑賞花賡韻 甲寅</title>,<text>欲識昇平事。先看禁苑春。朝紳叨式讌。邦籙屬維新。花漏傳臚唱。天香奉御眞。朝儀兼燕禮。鳥翼與車輪。其二 是夜月明。上謂諸臣曰。原韵有宮林待月輪之句。卿等泛舟太液可乎。重臣李文源應聲升舟。從之者十九人。乃給玉笛壺酒。沿洄于亭嶼之間。紗籠三十。對列樹池邊。與花光月色上下輝暎。上御芙蓉亭小樓以觀之。列侍者閣臣六。史官一。其餘坐池岸。樓上人與舟中人相語。臣行恁曰。舟中有酒否。文源曰。樽空矣。不敢請。上命以小艇載酒以繼之。樓上舟中岸邊。呼韵分軸。應口相和。須臾篇旣圓。鐫揭芙蓉亭眉。花似粉紅水似油。濯龍亭出鏡中浮。錦颿月上瑤琴語。文酒仍成汗漫遊。太液池小舟設茅亭。扁以濯龍。</text>
<title>洗心臺賡韻</title>,<text>中天赫日繞山龍。花木欣迎瑞靄中。爭喜朋尊春似海。釀來和氣萬方同。</text>
<title>悶旱日得喜雨。拈韵銀臺。示南元平要和。</title>,<text>傾城士女賀如雲。此雨應先寶座聞。天以老炎當夏半。地能全力抵秋分。林霏纔動庭荷色。簷滴還驚夕鳥群。爭喜九重堯彩展。漢南斗米直三文。</text>
<title>夢遇星瑞</title>,<text>春星三四轉峯陰。讀畫看詩坐漏深。偶爾虗樓迷蝶夢。忽然高樹聽蟬吟。佳人重證三生約。獨夜難爲萬古心。騶導君歸何處是。蘆陵松檜欲森森。</text>
<title>偕閔判書 鍾顯，李判書 得臣，徐判書 鼎修 自鐘巖吳氏亭。登後麓訪混混亭。</title>,<text>多愧松間喝導來。秋聲回顧洞天開。欲窮翠澗仍聯袂。且看黃花一把盃。浮世何曾閑日月。吾生虗負美樓臺。歷盡東林猶餘興。也識靑綾夢屢迴。</text>
<title>後雲行</title>,<text>後雲者。洪公錫箕之自號也。其父曰頤中。昭敬朝進士。當崇禎甲申之後。隱居不仕。洪公常以中原之陷於淸胡。慷慨欲死。入檢丹山中。築屋崔致遠舊墟。每中夜。誦諸葛侯出師表。因慟哭。製移檄中州文。諭以大義。而竟不得傳。與尤菴宋先生相友善云爾。撿丹之山高入雲。其上盖多靈異云。夜月欲墜魯連海。春草空鎖要離墳。星光岳色參幽座。下視九州迷腥氛。軒羲逖矣我頭白。鳳鳥肯與羊豕羣。中夜悲歌漢出師。香秫新醅微成醺。陶輪天地玉立如。烈火不敢崑岡焚。憶昔大明皇帝聖。穆穆五絃歌南薰。屬國枉罹蠻人噬。赫然一怒疲三軍。鯨浪纔帖蠙珠貢。浩蕩皇恩深無垠。皇恩浩蕩可奈何。周末斜陽已黃曛。</text>
<title>以政曹籌司有難兼綰。恩解銓任。</title>,<text>籌司提擧佐平章。吏部重叨右侍郞。偏得君王恩遇盛。暫辭銓席詑龍光。</text>
<title>敬題元子宮寶墨 乙卯</title>,<text>是歲立春。臣侍筵迎春軒。元子宮以大筆親書九五福八千歲六字以賜臣。一字大如盤。筆畫遒健。如龍挐虎騰。臣雙擎頓首。退而裝簇。以作傳世之寶。迎春鳴珮簇。朝日尺衣前。殿閣濃花墨。風雲動玉牋。箕疇宣五福。楚樹積千年。康色勤敷錫。恭拖耿光傳。</text>
<title>慈宮臨華城行宮。進饌日賡韵。</title>,<text>堂成長樂樂維新。寶婺星周六十春。秩秩初筵天近尺。遅遅化國日當旬。雙校遍揷花君子。七爵連斟酒聖人。發願年年叨此讌。恒沙應不記從巡。</text>
<title>華城將臺。親閱城操時賡韵。</title>,<text>雉樓新氣色。鳳詔叙年勞。炬逐星芒轉。旗爭地勢高。戎威當一面。宸策屈羣豪。將士皆蒙力。春寒掛錦袍。</text>
<title>華城洛南軒。養老宴賡韻。</title>,<text>始知壽域此階前。養老仍兼獻壽筵。巧曆渠能推數否。三呼羣老各千年。</text>
<title>慈宮周甲誕辰賡韻</title>,<text>整理諸臣列。菲才愧濫觴。縟儀欣際會。慈德幸揄張。閭巷推恩詔。杯尊識喜章。六旬回又萬。長得駐年方。</text>
<title>恭和華城行宮進饌時御製樂章</title>,<text>臣以整理使陪慈駕。自鷺梁晝停至回鑾。供帳盤羞。一皆躬撿。各站輒蒙內賜錦綺。玆於結句。敢寓頌恩之忱。壽星臨濯龍。瑞日開提象。廣樂雲門盈。芳筵天宇朗。宮 蟠桃詞曲八千春。上處容與簪花人。商 南有山北有斗。爭頌神孫與文母。角 寶座如天巍。物采爛生輝。徵 恭陪六飛如今。恩渥爭似河海斟。羽右壽星五章。一章四句。四章章二句。猗我聖德。民無能名。壽母愉愉。洽此昇平。宮 翼翼花城。瀰瀰柳川。八鑾戾止。爲是今年。商 睠彼海屋。積籌以高。載歌載謠。鮐背髧毛。角 慶我前乙。福我後甲。銀幡綵勝。暎彼烏匼。徵 如火之然。如水之增。維萬維億。如日之升。羽右昇平五章。章四句。</text>
<title>洗心臺賡韻</title>,<text>緩節嘉魚山有㙜。每春花鳥一樽開。河淸寶甲重回歲。挽得星瓠替壽杯。</text>
<title>內苑賞花賡韻</title>,<text>簪花觀釣遍陪㙜。仗外祥光一道開。齊向天章修故事。蟠桃千歲核爲杯。</text>
<title>芙蓉亭賡韻</title>,<text>玉槽春酒瀉。花際出帿竿。似此難逢會。如何不盡歡。燈光圍嶼柳。魚氣上舟欄。夜久遅回仗。銅龍且候安。</text>
<title>和洗心㙜領相洪公 樂性 次前乙卯靈城君弼雲志慶韻</title>,<text>滿城桃李耀輿㙜。六十一回年又開。元老厖眉添吉事。襴袍重把五呈杯。洪公是年爲司馬回榜。結及之。</text>
<title>弼雲㙜。與徐汝中，李成中 晩秀，南元平共賦。</title>,<text>芳園延眺廣。高處坐來深。遂續雲㙜軸。仍傳學士林。春風迷澗戶。花氣動杯心。共詑君恩重。昇平萬歲今。</text>
<title>敬和李台丈 敏輔，志成公 虎章 㫌閭韻</title>,<text>欲狀公家節義聲。能詩奈愧鄭康成。莫言冬笋惟專美。且看霜苽自薦誠。蜀魄歸來勞北望。蠻船消息寄南明。榮褒一下民知勸。薄俗居然邃古情。</text>
<title>李判敦寧 澧 輓 五首</title>,<text>適適相承大院君。到公風義世皆云。平生宦業空如許。提擧他司是別恩。其二積善之家慶有餘。豈因鍾鼎廢詩書。就中孫胄非凡骨。可愛神姿玉立如。其三東出維揚五十程。滿山松韻不勝淸。試聽稷下人爭道。賢宰相今入九京。其四朱門珂馬趁朝參。盛服齊明問夜三。公退蕭然無一事。水流花落息機庵。公家後小園有庵。曰息機。其五憶昔心㙜扈駕時。預筵羣老獻賡詩。年年白髮俱無恙。公與吳公奈止斯。判中樞吳公載純與公同庚。後先而逝。末句及之。</text>
<title>顯隆園親審局內賡韻 丙辰○臣乘廐馬前導而行</title>,<text>舊甲流虹日月依。吾王省拜寢園歸。澗多曲折頻停蹕。雨爲徊徨欲滿衣。天近沛豊移漢社。地回伊洛奠周畿。古西門路遅遅發。尙憶溫泉駕鶴飛。</text>
<title>遲遅㙜。恭和御製。㙜在彌勒峴。望見華城。故駕還至此輒遅遅。乃名㙜。</title>,<text>遅遅延眺久。松檜拱如城。却愛無聲雨。還添惜發情。御眞將月覲。新邑况天成。雲漢靈槐帖。恩光感後生。景慕宮溫泉幸行時。先君守本郡。承睿敎植三槐於射㙜。今上御製碑銘。號曰靈槐。結句及之。</text>
<title>中和節頒尺。有御詩命賡。</title>,<text>天不違顔地。微臣下拜重。創規因秬管。諧義屬林鍾。推步三光靚。縱橫四海容。若干衣漸長。歌頌繞銅龍。</text>
<title>和南元平寒食韻</title>,<text>索居驚節換。携酒倚春天。洞雨仍三夜。溪花又一年。秪應來白髮。不必問丹煙。晼晩江湖約。時猶夢釣船。</text>
<title>元平寄詩要和</title>,<text>窓草盆花漸看肥。一簾春思在林霏。情緘到手仍忘語。竹裏琴聲月上扉。</text>
<title>皇壇親享日。恭和宸章。三首。</title>,<text>珪幣恭將享事親。苑花猶有大明春。葵壇怳若天威近。蒲席還如海貢陳。風自東來仍滿幄。人皆北望一霑巾。微臣也是忠臣裔。大義傳家魯史遵。其二國羞休說覔和親。賴有皇壇享以春。北極朝廷悲緬浙。南船消息記黃陳。王風寂寞來荒服。邊事蒼茫謝角巾。松漠舊聞偏感慨。後承無奈愧洪遵。其三異音何事北方親。大統分餘二百春。莫道麟經無地讀。須看牲幣有司陳。連霄壯氣頻看劒。蹈海餘羞且裂巾。永曆紀元猶帝朔。史家書法更誰遵。</text>
<title>又拈春字示元平</title>,<text>苧藶山河漲虜塵。一元升降奈陶輪。滄桑劫幻猶今夜。杜宇聲殘欲暮春。壇木陰森風有響。隰苓歌曲涕無因。重重黃帕天將曙。更見何時玉輅巡。</text>
<title>又與諸僚共坐朝宗門外。論萬曆出師時事。以江漢朝宗海分韵。與閣僚共賦。余得宗字。</title>,<text>滄海東流去。盖昔殷師封。星紀析木次。球戎分岱宗。冠裳事中國。侯度信嚴恭。石楛與文皮。努力王府供。穆穆顯皇帝。千載曠遭逢。憶昔島夷難。大化勤鑄鎔。東南盡精銳。蒭輓勞司農。旄倪及肖蝡。獲免昆吾鋒。丘墟復桑麻。蠻舶輸歲賨。悲歌坐中夜。昊蒼已不傭。翠華想緬甸。狼火迷居庸。楚以昭王祭。杞猶夏禮從。壇響儀掃地。秩祀象勾龍。黃幔邃如海。晨風肅磬鍾。玉珮響空谷。衆星垂高松。玄端薦䟽勺。束幣而加琮。宸感動天文。雪花排春容。雲𨍍渺何極。焄蒿一孚顒。</text>
<title>拈䨓淵南先生送外舅兪司冦入燕韻。呈元平詞案以要和。</title>,<text>幾回棋着幾回收。局外東溟地盡頭。北漠馳驅曾一許。南城日月已三周。蕭蕭風雨鷄鳴夜。寂寂男兒羽化秋。天下讀書人欲老。中原消息不勝愁。</text>
<title>李學士景深 始源 虗枉有詩。走筆以謝。</title>,<text>攝衣步庭除。春物紛盈矚。小雨欲放晴。軒楹延輝旭。溪水漾漪漪。雜花披綘綠。玆境亮可悅。睠言東城曲。東城有故人。燁如鍾山玉。雅意在林樊。淸姿耿不俗。疇昔枉車騎。荊蓽留芳躅。時我理行簿。盤桓秘書局。於焉失將迎。雲際送黃鵠。珍重問如何。新詩以相屬。</text>
<title>敬賡內賜薑詩</title>,<text>挺五笋而若指兮。遠堯廷之佞人。調五味而若梅兮。徠傅巖之賢臣。收陽春而歸之肺兮。將以養夫心神。</text>
<title>駕臨摛文院淸齋。將以明日奉咸興，永興兩本宮衣幣也。閣僚拈唐韵共賦。余與元平得一首。</title>,<text>齊明一念入精微。問夜何其漏正稀。卽地皎誠承燕翼。滿天佳氣想龍飛。僾如曲阜攀遺履。粤若長陵像舊衣。恭識心香遙格處。化成春雨院中歸。</text>
<title>公退路上口占。效劒南用陽關要元平和。</title>,<text>黃鸝鳴處駐靑騾。一面官墻返照斜。遅徊正竢君恩答。鷗鷺春江我且歌。</text>
<title>族祖博士公受贈日。和知中樞韻。</title>,<text>公諱衡志。年二十一魁司馬。以氣節自許。天啓丁卯。建州胡僭號。東掠本國。將劫盟也。仁廟播越于江都。公徒步詣行在。抗䟽斥和議。請斬胡使。及主和人崔鳴吉不報。後一百七十年丙辰。今上以其䟽不下胡銓。特贈弘文館副提學。廷中無不動容。知中樞謐。公之從曾孫也。有詩志感。玆和之。以寓平素愾慕之忱云爾。周京渺不極。吾欲廢曺風。東海寧無士。中州遂化戎。天時遅往復。身計驗窮通。馬骨徵華誥。佇聞涓市空。</text>
<title>馬齒嶺 行先君緬禮。往加平郡時途作。</title>,<text>迢迢馬齒嶺。灌木被黝石。我行適其上。往往得虎跡。暗泉多滀渟。藤蔓故不釋。歎息臨歧路。駐車想阮籍。家中有酒樽。愼勿爲形役。時物動幽感。披襟當春夕。弱柳黯欲雨。孤村生草篴。</text>
<title>贈元平</title>,<text>有推數者見元平及余四柱。而謂元平步履金門。遂書此戱贈。元平四柱。庚辰戊子丙辰戊子。余之四柱。壬午壬寅壬戌丙午。吾人自是玉堂仙。星斗淸嚴曳履邊。賣卜先生君莫問。彭祖還應愧少年。</text>
<title>迎春軒賡韻</title>,<text>慈宮誕辰進饌。臣以整理堂上勾撿。承繡枕紗囊之賜。而恭覩元子陪聖上行禮。拜跪如儀。不勝歡欣慶忭。首句及之。尺衣恭侍八鑾前。萬目欣瞻拜舞筵。上壽洛南春酒暖。四重新曲漢元年。</text>
<title>致仕金相公 鍾秀 作楓嶽之行。恭和御製。</title>,<text>着處春風動麴塵。行厨千里具常珍。寺連楊子仍探水。舟泛桃花一問津。此去名山將踐歷。向來要路却逡廵。定知海月蓬萊夜。獨上危樓望北辰。</text>
<title>景深以御史慰諭灣上。元平有詩。遂和贈。</title>,<text>秘閣紅泥十襲薰。大明高拱聖人君。三江暮入蘆邊雨。一島秋空稻上雲。客水東來因地勢。使星西出動天文。遙知學士宣諭日。薄海仁聲柵外聞。時遼水汎濫。三江並入。一島俱沒。故三四云。</text>
<title>中秋夜。步元平寄示。</title>,<text>有美若耶山。高風鍾子嶸。音塵渺天末。奈此良辰征。采采谷中蘭。月出以爲期。於焉散淸光。芬香着䟽眉。追逐無盡顧。睽離不停思。定知神仙氣。而余幸同時。聲界一有現。妙湛常如如。新詩破幽寂。金石紆以徐。烟翠澹盈眺。聊爾結隣居。</text>
<title>翼夜懷元平</title>,<text>殘星耿秋色。繁露忽林端。天籟動虗明。客夢懷高寒。攬衣步庭中。有竹棲孤鸞。的歷五彩文。映我靑琅玕。</text>
<title>重陽夜。用䨓淵翁韵。乞元平頫和。</title>,<text>悄悄海琴響。浮生亦一奇。黃花住遠客。獨夜有新詩。強取陶潛酒。聊寬宋玉悲。雪樓違笑語。秋思倚山巵。其二欝欝靑萍劒。幽光日吐奇。秋風鴻鴈夜。游子菊花詩。短髮猶騷韻。柔絲奈墨悲。故人知有夢。微月枕空巵。</text>
<title>和農巖韻。又贈元平。</title>,<text>一樓渾酒氣。碁響又林間。身較盆花瘦。心爭櫪馬閒。尋常發幽興。強半在秋山。到底田園意。前簷倦鳥還。</text>
<title>尹錫運遊道峯</title>,<text>道峯之山靑萬丈。高撑晴霄仙人掌。十里鳴泉九里石。松風畟畟笙簫響。雲磴曲折衝玄冥。嵐岢歷落棲淸爽。孤磬晨動半天來。招提突兀山之顙。佛座莊嚴金芙蓉。上淸巢鶴窺蘿幌。老僧頭觸秋星立。俯臨列郡皆莾蒼。如是我聞三十年。紫陌鍾漏違鞋杖。况余不耐公事撓。黃花小樽凝遙想。此日送君遊此山。翩然鞍馬悄意象。憑君一覽歸吾聞。非吾喩吾同鑑賞。</text>
<title>錫也將宿望月庵。是夜月色甚佳。時又是月之望。</title>,<text>望月庵前望月出。金波蕩漾來溟渤。正是深秋十五夜。一道天風吹毛髮。酒旗橫閃前邨樹。不堪遊子騷興發。月到中霄皆可望。萬山何處非望月。</text>
<title>摛文院。恭和御製。</title>,<text>是歲九月二十二日。貴主發痘漸。聖上曁元子宮移御于摛文院。十月初四日還內。御詩志喜。賤臣隨閣學士後。不任歡欣之忱。第五及之。五雲迴玉輦。梧竹掖垣幽。地分由來近。天香許久留。穠桃方氣色。佳菊且賡酬。樂事宮中有。年年奉豫遊。</text>
<title>恭和御製遅遅㙜望見華城韻 丁巳</title>,<text>風旂獵獵響。春日轉峰陰。遂展黃圖壯。仍成紫籞深。六丁驅海石。元帥築壇金。路入迎華慣。長陪六轡琴。</text>
<title>訪花隨柳亭賡韻</title>,<text>羽影差池鵠影斜。龍亭捧出五雲佳。歌賡御射仍扁額。畵檻東頭耀墨花。</text>
<title>陪駕至遅遅㙜。仰瞻天顔。回顧仙寢。掩抑難勝。恭賦一詩。以寓欽誦感泣之忱。</title>,<text>歷盡花山與柳川。羹墻宸慕箇中偏。回鑾步步紆英曯。及到遅㙜更黯然。</text>
<title>華城長安門南角。有鵲營巢。馬上呼韻。要元平俯和。</title>,<text>蹕路靑繩直。高樓鎭北城。正南鴟尾出。其上鵲巢成。禽鳥能知候。山川盖聚精。更看春社近。乳燕賀新呈。</text>
<title>成直哉挽</title>,<text>迢迢幽思向誰開。浮世榮枯一夢回。紅藥講聲分御燭。碧蹄詩色動官梅。十年以往都休爾。三品於今了直哉。此去楊山春雨夜。可堪文藻落泉㙜。以抄啓同選。每共講製之役。余宰高陽時。直哉在碧蹄村。以詩相和。並十年前事。</text>
<title>南元平爲壬辰忠臣權公士敏。賦詩以傳之。遂和其韻。</title>,<text>夜火滯蠻雨。霜笳動浿城。山人猶意氣。島冦敢橫行。不愛兵前死。空憐海外生。欲知親上義。先肅里門㫌。</text>
<title>尹右相 蓍東 輓 二首</title>,<text>尙記初筵欵欵辭。獨將名義答鴻私。遭逢盖在無官日。施措元從未第時。遇事方便餘地有。持心恢蕩上天知。龍顚虎逝嗟何及。泣誦重宸賜祭詩。其二得君專處易爲辭。一語何曾及燕私。謚照岳翁題墓字。齡符梧老夢楹時。藍田條例鄕人飮。涑水聲名走卒知。內苑春風偏聖感。今年遂廢賞花詩。岳翁卽兪文翼公拓碁。梧老卽公祖。梧陰公之得謚與享年。與兩公同云。</text>
<title>上謁章陵。仍詣顯隆園展拜。沿路皆有御製。遂敢賡和。庸寓微悃。</title>,<text>百尺江樓倚斗南。碧空遼濶露華涵。帆燈綴影撓星絡。旗升爭高犯曉嵐。北顧風雲千里色。西來楓菊十分酣。朝眞怳似羣仙會。一道長虹駕玉驂。右龍驤鳳翥亭韻江出楊花御路橫。羽林千騎錦袍輕。連空萬幕秋烟直。知是三營夜犒兵。右陽川韻盛德基隆業。於戱萬世聆。禮尊興獻議。祥占會稽銘。儀物推三重。園陵護百靈。羹墻聖有慕。肅肅寢門扃。右章陵齋室韻水城刁斗警豼貅。兵氣侵陵鴈陣悠。畵檻登臨連野月。錦帆牽動滿江秋。齊民祝願長今夜。薄邑聲名此一樓。倘使村容粧點好。知應風物勝蘇州。右金陵館韻曉天笳皷大江來。禾稼秋登錦繡堆。可笑當時漕轉策。秪看烟浦蟹燈迴。右金陵掘浦橋韻山光如水水光姸。三等漁塩一等田。父老亦能知聖德。星雲互答舜琴絃。右富平府治韻海門煙樹晩潮迴。官道秋花盡意開。散騎常從雲漢影。和賡多媿柏梁才。右仁川路中韻昔種江南十丈蓮。池塘無處不稱錢。流來勝跡伊今見。自我君王駐蹕年。昔姜希孟奉使南京。取錢塘蓮子種于本郡。其後種子廣布。邑號蓮城以此。一二云。右安山郡閣韻輦路南陽出。翻思蜀得龍。地名仍海外。廟貌自山中。魯史尊正朔。周詩感大東。微臣偏有淚。華衮及先忠。右南陽路中韻羽葆遵浦澨。蒼然千里色。天宇日以凈。浩渺秋水積。塩烟當蒲港。漁笛生蘆陌。驛路漭逶迤。脩樾寒花白。峻坂劣容軌。怳如龍門鑿。遂軫民力罷。迂回海之曲。綉幕欝高張。飛繖蔭老柏。仙餐枉隆恩。劒珮環咫尺。蒼梧杳盈睇。宸感最今夕。右鷗浦少駐韻蟠桃千歲駐龍顔。千歲重重侍燕閒。恭覩宸章同典訓。如臣鹵劣敢窺斑。右老來堂韻迴崗疊嶂鎭崇墉。灌木幽花擁萬重。顯節祠前靑一抹。就中高出拄天峰。右凝鸞軒望南漢韻安陽橋畔翠華迎。爭看飛龍按轡行。尺五如綸秋稅减。千村歌舞樂羣生。右安陽撥舍韻去京三十里。臨幸有天莊。鼓角乘秋氣。溪山帶御香。民生須努力。邑運自繁昌。鄕飮霑新化。村村選日良。右始興縣韻坐來高處壯圖誇。不遣纖塵一點遮。半夜天光渾白露。中秋地氣已黃華。上壇㫌纛干雲屹。九陌樓㙜得月佳。名府居然嘉節會。滿城絲管五千家。右東將㙜翫月韻勞酒林間熟。公田打稻聲。君王重稼穡。園邑禾秔。省斂耕耘野。覽征氓。千秋傳勝事。恭擬畫圖呈。右萬年堤觀稼韻排鋪掌上運。突兀眼前來。畫野分州法。經天緯地才。聖心何日弛。仙蹕每年迴。豊樂知誰賜。家家泛菊醅。其二飛樓直上萬層梯。黃道紆回白日低。遠樹迷烟凡幾郡。漢南秋色入雲齊。右八達門樓韻</text>
<title>贈領相尹公 得敏 遷葬輓</title>,<text>平生期遠大。畢竟葬魁元。博士堂前贊。先人榜上尊。遺孤爲輔相。華贈及邱原。秋日梧陰凈。新封占地溫。公於庚申。與先君子同選進士。景慕宮入學時。公爲將命云。</text>
<title>和安君子圓 枰 重陽見寄</title>,<text>十載風塵笑百忙。春明餘夢浣花堂。未衰脚力還頒杖。向减顔華輒引觴。秪遣歸鴻酬令節。更栽佳菊護殘陽。結鄰便欲投官去。滿院圖書一炷香。</text>
<title>健陵輓詞 庚申</title>,<text>下從無路羡秦良。敷袵敶詞涕泗滂。奚但受恩從古罕。應無覿德似臣詳。程翁嶽降年生世。晦父山頹歲陟方。無賴臣民天不吊。如今仁壽理何茫。治平未半哀斯世。志業難終籲彼蒼。地卜萬年曾有意。亭成未老若爲忙。廟稱君子大居正。陵取天行以自強。睿學夙彰春邸錄。冲齡先解孝經章。天人性命承三統。禮樂詩書制一王。斂却虗雲歸造化。陳于時夏樹倫常。嚴工每夜常朝極。䟽節深更獨侍湯。血泣金縢誠已格。天香銀籕寵仍煌。東城草樹皆含涕。昔日謳歌秪斷膓。衮鉞昭森登日記。風雲蓊欝引春坊。精微義要垂來世。恭黜言猶示大防。自是漢祠追建武。從來濮議絀歐陽。閟宮詩奏情文盡。洛邑啚成志事彰。月覲衣冠隨步輦。春廵車駕結飛航。遅遅夕蹕雲俱逗。優優旬齋漏爲長。寸草愛深三問寢。蟠花喜動七廵觴。星周寶甲攀瑤冊。日繞斑衣拜翟裳。行殿罘罳渾瑞靄。陪京花柳自韶光。君師合一天將聖。品物登三世亦昌。左戚右賢端本領。參今酌古擧宏綱。太平有象孚鱗介。大樂無聲下鳳凰。直溯淵源于孔孟。難名功化則羲黃。高明向上猶循級。幽獨無人儼奉璋。至道何甞離費隱。天機隨處見潛翔。帝懷明德先登岸。后以財成戒復隍。不若敢逃神禹鼎。無將莫齒太阿鋩。一篇洪範元平蕩。兩部甘陵孰頡頏。赫日中天消滓翳。凝鑾方軌轉康莊。眞詮宋史千秋鏡。正學朱門一瓣香。祖述典謨心法在。泝洄風雅頌聲洋。乾文一耀圖書府。地望三淸學士堂。鈴語頻繁雙日直。芸香浮動二山藏。靑綾顧問回蓮燭。紫籞賡聯擬栢梁。玉磬雅琴分內院。錦帆花釣侍春塘。家人禮遇稀千古。帝所淸嚴闢八荒。窮海篝燈頒漢策。恩盃春酒試周庠。稗官諸子皆焚筆。翰苑新聲始擅塲。表正士趍三代盛。力回文軆百川障。易之敎也藏其用。詩可觀焉起者商。摛藻山川凝灝噩。揮毫星宿避光芒。大風爲建騷壇幟。神律如聞嶰谷篁。會稡經箋兼史策。發揮要眇更張皇。瀜心時有三編續。盥手尊爲十襲裝。靜裡淸明全夜氣。幾餘程課軆乾剛。怡愉侍側勤佔𠌫。眞率登盤雜餌餭。童禮則然王所貴。慈顔一解受而康。兵農不啻同輪翼。文武由來一弛張。新闢中權天策府。盡通章句羽林郞。深秋組練明魚貫。白日雷霆夾鳥槍。捴攬三營臨細柳。飛騰萬騎蹴長楊。先王利建彎繁弱。聖者多能耦矍相。每發參連盈五十。齊呼千歲貫中央。塗山芾舃嗟何地。魯國陽秋詎可忘。茅屋一間人祭楚。冬靑數樹姓留唐。黃驪石屹題詩古。白馬祠高薦酒芳。漢水無津朝玉帛。冽泉終古浸苞稂。丹靑落落來天將。簫皷悽悽吊國殤。永世風聲扶物則。所南心史寓尊攘。尋常寶扆知無樂。豊大徽稱豈未遑。太社祈豊辛戒駕。黃門祓蜡亥頒囊。元春沛澤方千里。首歲溫綸下十行。藹藹棠陰詢牧伯。輝輝玉燭序巖廊。深知百姓農爲本。爭誦曾孫稼不痒。路敬稀年皆賜帛。村憐嫠婦特開倉。氾書豳畫裒成袠。雨器風竿列在傍。灣府水聲馳繡斧。瀛洲菜色泛烏檣。喜看擧趾緣南畒。哀掩枯骸編北邙。律例秋官輕榎楚。犴牢春草洗鋃鐺。蠅頭字細詳曹讞。鴈足燈殘判尉當。雪積山蹊除獵鹿。潮通海澨化沈蝗。始知湯網眞寬獸。却哂齊鍾蹔易羊。映帶湖山民得得。相聞歌皷歲穰穰。漁人不識滄溟稅。馹騎初停橘柚筐。長遣烟煤籠殿閣。何曾珠翠繞氊床。麤繒大內留菲制。高䯻春閨變巧粧。未見異珍來薊瀋。秪聞遺籍自泉漳。立賢議罷循資格。置辟寧饒枉法贓。燕寢從容親玉彦。後庭涓掃遠貂璫。胥匡以正偕之道。羣飮于河未易量。且向月川看太極。都將淸濁付滄浪。謏才詎擬摸天日。大誥追惟凜雪霜。已信靈㙜明似鑑。莫勞讒舌巧如簧。握符政爾洪休迓。憑几胡然末命揚。鷺渚舟橋疑宿昔。華陽城闕入悽凉。眞容定省曾齋殿。象設瞻依又寢岡。弓墜釰遺攀祖道。經三書四奉便房。㷀㷀何忍瞻深墨。恤恤靡堪遭巨創。衣尺若干臨有儼。祈天永命履无彊。垂簾典禮循羣請。宣綍悽傷庀大喪。獨奈殿宮違咫尺。知應陟降也徊徨。可憐末品偏恩澤。遂許淸銜早歷敭。虔奉賜書新揷架。泣看宸札舊盈箱。翠甖蔘朮詢兄疾。紅帕銀椒記母祥。魂夢三年迷弱水。嗚呼萬事忽滄桑。攀髯望絶陪仙馭。蓐蟻何因衛黻墻。苟遂餘生塵刹報。翩然歸侍白雲鄕。</text>
