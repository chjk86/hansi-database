<title>次昌黎南山詩述懷</title>,<text>少小持觚墨。從事於文囿。蘊奧雖未窺。糟粕頗能究。首尾二十載。屈首業受授。咿唔一榻上。矻矻夜窮漏。卷中賢聖人。瞭然若親覯。專精勉講習。方策心念湊。庶免學滅裂。敢擬腸錦繡。歲月久消磨。脈絡纔通透。高丘冀騁力。年紀方峻茂。初隨計吏貢。足歷華山峀。籬棘欝危峨。鳴皷催篇就。抽管扣所學。呫囁呻吟噣。喙也 同時應擧人。卓犖皆俊秀。玉殿呼金榜。彤墀醉醞酎。拜手出閤門。渥恩同天覆。主上懋德業。綜理念堂搆。望治心如渴。憂民軆殊瘦。制度狹漢唐。器量恢宇宙。黎元載煕洽。惠澤咸銘鏤。萬彙參化育。一邦奠延袤。封疆閉刁斗。雨暘順氣候。嘉祥已潛周。邪沴無間簉。微臣忝記馬。時維歲丁戊。樗散顧何用。愚分宜圭竇。兩載滯冷官。拘攣心攪漱。嶺嶠寒凜烈。雨雪相騰糅。獰風日夕起。陰曀少晴晝。門外水淸冷。麻菅可用漚。林深産楩楠。谷邃呼猿狖。淸凉與小白。搜剔間顚仆。名藍聳絶巘。快爽洗塵陋。遇興輒吟哦。轉覺奇觀富。棲棲一郵丞。掣務恒奔走。吏卒傲官長。罪戾難容宥。偵候舞奸黠。百計期欲售。狡猾宜屛斥。尩瘁當扶祐。低顔奉上官。有時逢呵詬。羈懷欝未紓。有如魚在甃。酸寒已次骨。靜思心怐愗。適會移近郵。關外少知舊。此地好山水。周覽忭可又。林間隱虎豹。泓底潛螭嘼。音嗅蛟也 前年穀不熟。丁壯半爲冦。犂童與白首。號呼望賙救。晨夕滿郵庭。仰哺同雛鷇。生靈困如此。作圖誰能奏。甁甖欠粒粟。所賴惟轉貿。時乘馹騎出。餓羸頻邂逅。傷心更慘目。悶默回頸脰。鄕關隔千里。望眼常昏瞀。南山有桂樹。樛枝雨滴溜。旅泊久蹭蹬。初服何當復。誠願罷官去。琴棊娛左右。一朝謝簪紱。怳若脫介冑。藜羹等甘蔗。肉食猶穢臭。田園樂事多。宿願今始副。臨水斫魴鯉。入山伴鼯鼬。優游迫晩景。對鏡面已皺。庭中客稀到。鷄鴨相刺闘。時聞溪路側。磔磔雉朝雊。景物動幽興。雜沓來相輳。跌宕少拘束。嘯咏多步驟。百軆保無恙。造物若相佑。三冬氣凝沍。燠室如爇灸。閉門讀書史。潛心究篆籀。此樂詎幾何。朅來京城逗。桎梏苦相掣。不得躬耘耨。羈旅泊西河。馳騖羞自購。朱門曳裾人。欲言還讘譳。只自媒進取。寧復知賤幼。平生解守靜。所學嗟已謬。一官太冷淡。苜蓿堆飣餖。夏日儘可畏。矮屋小如柩。朔望入太廟。齋祓薦橙梪。塊然學坐癡。擁爐燻炭獸。長安怙勢兒。氣岸凌隼鷲。騎從若浮雲。嚧喝爭先後。歡樂競及時。斗酒相宿留。郡邑簇賂遺。援引皆婚媾。綺筵錯珍羞。畫閣飜舞袖。揚鞭出上東。獵騎圍且狩。伊我守無津。觸途迷嚮首。居然成濩落。愁思若饙餾。寒牕五更雨。燈燭爛不收。悠悠戀土心。日夜如張彀。鐘街一尺雪。匹絹當束槱。鄕音動閱月。平否憑爻繇。高吟白雪曲。和者難更姤。羸形久阽阨。飜愁虐癘遘。天涯骨肉親。落落如星宿。羸馬跼四蹄。颯沓鳴寒廐。朝朝入謁班。環佩雜瑩琇。歸來卧冷氊。氷柱承屋霤。飄零竟何益。苦海心已狃。干榮計恒拙。勵操志益懋。荏苒經歲月。黽勉勞筋腠。親朋解我意。強來相勉侑。薄廩有斷續。仰屋潛悲疚。主翁眼常白。主嫗口頻呪。故山一間庵。易安不須僦。池荷凈堪愛。籬菊香可嗅。逝將拂衣去。壺榼競報酭。</text>
<title>月夜詠壁上畫竹</title>,<text>竹葉蕭蕭滿紙生。最宜山月入牕明。十分淸意誰能料。獨起摩挲覔酒甖。</text>
<title>春日郊行</title>,<text>乘閒驅馬出汶川。最好芳菲二月天。野鳥喚春溪柳綠。東風十里漲和煙。</text>
<title>雨中睡起有喜</title>,<text>雨打山牕午夢驚。黃鷄頻唱兩三聲。起携藜杖還多喜。隴上初看輟耦耕。</text>
<title>次西岳洞主李上舍 德標 韻</title>,<text>細雨空濛似雪花。先春生意上梅柯。仙桃洞裏閒吟客。隔岸還應望着蓑。</text>
<title>晴後向岳院更吟</title>,<text>至月湖山不見花。朝來風動響林柯。剡溪雪後猶餘興。趁約何須着晩蓑。</text>
<title>寒食差翼陵祭官。途中口占。</title>,<text>喬山落日雨濛濛。佳氣葱籠映半空。洞裏祥風吹御幄。林端瑞霧罨玄宮。川原曠邈看逾逈。形勢周遭路更通。立馬松間矯首望。長安隱約五雲中。</text>
<title>春日書懷。奉呈館中諸益。二首</title>,<text>早識浮榮爲外物。得何拱喜失何歎。煙波夢繞嚴公瀨。山野情牽李子盤。始爲養親求寸祿。盖非隨俗慕高官。待吾有事西疇日。君亦南湖把釣竿。三年國子轉辛酸。烏帽荷衫足可歎。柂上巾褌非適軆。厨中滋味罕登盤。各陵差祭兼監察。文廟焚香做獻官。睡起虛堂身潑冷。不知開戶日高竿。次 洪濟兼 道達一官年來轉覺酸。看君詩思倍興歎。慣知陵廟趨蹌禮。愁對朝曛冷淡盤。癡僕每言無好况。老妻頻問徙何官。不如携手同歸去。時向滄波把釣竿。次 二首○金粹彦 重濂廉頗老將遺三矢。賈傅少年爲六歎。駿蹄誰識汗流血。鮫淚自憐珠滿盤。山南靑眼揔寒士。洛下朱門多達官。爭棊索句亦堪樂。休道功名鮎上竿。計較平生足自寬。莫須憑案發長歎。花垂紫禁黃金牓。菜詠靑絲白玉盤。家慶百年全享樂。主恩三月有休官。呑舟釣具知應辦。東海波心蘸一竿。</text>
<title>又步前韻。贈金國子粹彦。二</title>,<text>已識吾生如寄耳。靜思中夜可堪歎。一春煙月心搖漾。三載風塵氣欝盤。長恨北堂供薄味。只求南服做微官。田園計活差怡悅。松有千章竹萬竿。爲愛君詩道情素。一回朗吟一回歎。驪宮瀉出珠千顆。蜃窟排陳貝一盤。嶺外詩豪推濶武。洛中紈貴哂微官。春來夜夜家山夢。應向江樓理釣竿。次 金粹彦旅味京華一切酸。悄然無語廢書歎。家人費却三刀夢。世路難於九折盤。剛被流光欺志士。肯將閒事惱心官。平生習氣今猶在。白戰詞塲且揭竿。黯黯離懷借酒寬。新詩一唱復三歎。春回舊觀桃花樹。日照先生苜蓿盤。吾病堪憐三折臂。君才宜寵九遷官。歸歟試檢閒居伴。梅長數叢竹萬竿。</text>
<title>送崔督郵敬重重赴獒樹任所 敬重丈曾在數年前督此郵。坐事罷歸。今又再赴故云云。</title>,<text>君今更向湖中去。二月春風馹騎飛。院裏行看新種柳。溪頭時認舊遊磯。吏人爭道儀容是。妓女應羞齒髮非。休歎功名同臘兎。南歸猶得舞斑衣。</text>
<title>伏賡御屛八疊唐詩韻 五疊逸</title>,<text>第六疊月落烏啼霜滿天春寒惻惻似冬天。愁裏支頤耿不眠。獨起挑燈心自語。明朝誓發漢江船。第七疊遠上寒山石逕斜鏡裏霜毛短復斜。此身端合臥田家。歸來計活猶堪詫。水有銀鱗山有花。第八疊西原驛路掛城頭黃埃撲面雪盈頭。破帽荷衫迄可休。筍蕨正肥鱸膾美。歸來何必季鷹秋。</text>
<title>三月初一日。呈辭出崇禮門南行。</title>,<text>陌上紅塵沒膝深。奔馳日夕不知已。忽然大笑出門去。南望家山八百里。</text>
<title>崇善途中</title>,<text>雨意漫空晴不晴。蹇驢行客獨傷情。停鞭暗數南歸路。自此鄕關五日程。</text>
<title>贈李奉事伯生</title>,<text>家山南望幾時還。那個酸寒足萬般。鄕夢繽紛逢友穩。客愁撩亂入詩班。眼前鬚髮千莖雪。身上功名五品官。安得飄然塵臼外。快登江閣把漁竿。</text>
<title>伏讀御製親祀大報壇詩。恭書所懷。</title>,<text>壇墠初成報祀親。漏聲催曉禁林春。天心未定何須問。世事多酸不欲陳。盛德念來深似海。宸章吟過淚盈巾。微臣幸覩休明運。前聖貽謨後聖遵。</text>
<title>挽權參奉 得輿</title>,<text>南州高士在松川。艶仰淸芬二十年。海上未張天外翼。人間猶作地行仙。芝蘭郁郁餘香遠。簪笏重重積慶綿。翹首丹山今寂寞。觀魚臺逈月凄然。</text>
<title>挽任夫軒李以直 敬中○三首</title>,<text>百歲三分僅一分。倐然人世等朝曛。淸文雅範今何處。回首南天有白雲。十月寒風霜滿天。蕭蕭短旐玉山巓。北堂眠食今何似。冥裏惟應涕泫然。交侶平生誼最深。相逢談笑許知心。山陽篴裏人何在。自此牙絃已斷音。</text>
<title>赴州尹壽親宴</title>,<text>高堂鶴髮儼如仙。五色斑衣戲舞筵。肴饌滿前簫皷咽。諸賓醉飽祝龜年。</text>
<title>除夜書懷</title>,<text>甲申年是今宵盡。三十還添一箇年。脫略人間多少事。且須斟酒任驩然。</text>
<title>挽李丈 墰</title>,<text>南極朝看霣壽星。塔溪雲物更傷情。謙恭州里人誰忤。閒適林泉志亦貞。眷誨昔年曾欵曲。涕洟今日自縱橫。從來積善應餘慶。庭下槐陰已半成。</text>
<title>題新羅王陵</title>,<text>昔日羅王起始林。君臨南土號尼今。一時豪貴終安在。翁仲遺墟草樹深。</text>
<title>題松間石佛</title>,<text>松間彌勒石爲廬。自是羅王佞佛初。畢竟敗亡無力救。福田之說果何如。</text>
<title>佛國寺。次寓庵南丈箕瑞 九明 韻。</title>,<text>春晩山中草色藍。諸天花雨濕靈龕。居僧澹泊忘機事。坐對西峯看寶曇。</text>
<title>挽孫擎伯 是柱</title>,<text>雞林有逸士。皦若崑山玉。良工巧相琢。溫潤成圭璧。又如嶺上松。頎然立癯鶴。秋空正寥廓。向風振六翮。夫人叶兩美。特立人中傑。千尋直榦聳。百鍊銛鋒發。家聲自詩禮。餘力又翰墨。才調冠一代。聲名動南國。溟鵬未遠擧。崇蘭先秋折。伊我少相識。交侶意最密。得隼容鷃披。倚麻期蓬直。分張戀思切。盍簪談笑劇。晩歲隣舍約。于彼汶水曲。遊懽詎幾何。轉頭已電滅。寒霜十月天。送君戒靈轄。題詞更悒悒。悲風響林樾。</text>
<title>除夕</title>,<text>歲月梭飛去不回。年年此日遞相催。西山臘盡猶殘雪。南國風暄已放梅。栢酒還兼辛菜進。春光暗逐曉雞來。半生潦倒成何事。白髮明朝正數枚。</text>
<title>挽崔戚任大</title>,<text>短旐向何之。寂寞荒山陰。音容日以遠。泉臺夜已深。親朋攀靷哭。涕淚灑衣襟。薄劣忝瓜葛。愴惻尤不任。緬惟月城胄。逖矣繼纓簪。公能世其家。標致人所欽。才豊竟淪沒。終古理難諶。丘園養性命。庠塾領佩衿。俛仰六旬間。歲月何侵尋。枯楂幸櫱。兩朶抽瓊林。睠彼牛峴上。鶺鴒孤飛吟。題詞更悒悒。悲風生遠岑。</text>
<title>挽朱 道成</title>,<text>陰風捲盡平原雪。揮灑丹㫌凍不飜。志氣雲霄終滅沒。聲名鄕邑謾騰喧。老親憑柩肝腸裂。弱子攀輀血淚繁。庠塾儒羣今索寞。半輪寒月月明村。</text>
<title>路上逢受糶飢民</title>,<text>去歲西疇穀未登。齊民無食餒如蠅。一年辛苦終何賴。惟向公庭覔斗升。</text>
<title>春日閒行</title>,<text>東風吹發海山花。綠柳陰中野鳥歌。十里暖煙芳草逕。春光駘蕩入吟哦。</text>
<title>山庄春晩</title>,<text>三春看已晩。物色正芳華。隱几聞啼鳥。開牕見落花。當朝嵐氣翠。亭午柳陰斜。對景添詩興。前村酒可賖。</text>
<title>暮春大雪</title>,<text>三春白雪滿山阿。凋盡江南萬樹花。爲問東君何處住。乾坤渾是玉仙家。</text>
<title>春日登東山絶頂</title>,<text>長年局束惱塵機。拊景今朝思正依。馬島雲煙來醉眼。月城花柳媚淸暉。邊山簇簇粧春色。海靄沉沉散夕霏。逸興暗催江上雨。芳筵頻遣羽觴飛。</text>
<title>哭小娘 二首</title>,<text>一病經旬日。旋從厚夜歸。惟當屛藥物。那忍見斑衣。酸痛懷難遣。縱橫涕易揮。凄凉夢寐裏。眉目尙依俙。沉綿一夕便長辭。何處空山喚父魂。汝父心腸頑似石。從他笑語至今存。</text>
<title>與南寓庵叙舊甚款。仍書所懷求和。</title>,<text>流水聲中意更悠。相逢氣槩爲淹留。十年淪落同鄕井。半世交遊幾唱酬。夜雨寒塘聯酒席。春風客路並行輈。冥冥蘿月雲山外。莫把隋珠惜暗投。</text>
<title>鶴城途中。次南寓庵韻。</title>,<text>行行到鶴城。馬首鯨濤湧。停鞭且覔句。莫道奚囊重。</text>
<title>萬里城</title>,<text>長城何代築。秦帝後羅王。屈曲山岡上。逶迤道路傍。天低雲漠漠。地盡海茫茫。聖化東漸遠。址傾草半荒。</text>
<title>挽南殿中任重 國翰</title>,<text>送君歸。縱靶靑冥更何日。三十年來窮益固。耿耿之心戢一木。送君歸。人間何處更披襟。翹首乾坤何踽踽。床頭雅琴不成音。</text>
<title>重悼小娘</title>,<text>窮愁中夜不成眠。緬爾儀形一悵然。應對笑歡能順意。言辭動止揔堪憐。三年恩愛幽冥裏。半世悲情涕淚邊。病我餘魂存幾日。異時相見及黃泉。</text>
<title>挽崔戚百源</title>,<text>塵世懽遊事。回頭二十春。文才元警拔。詩句或淸新。一疾嬰何久。千秋志未伸。交情兼戚誼。此別最傷神。</text>
<title>挽李戚叔行道</title>,<text>誰報公長逝。臨風淚未裁。芝蘭雙朶茁。蓂莢八旬開。憂樂都休矣。窮通亦已哉。荒山飛旐路。雲物助凄哀。</text>
<title>呈金粹彦，洪濟兼兩國子。二首</title>,<text>簪紱渾閒事。故山花正紅。羈情添白髮。歸夢逐孤蓬。破憫詩無力。攻愁酒有功。洛城春已半。天末見飛鴻。君不來時吾且去。非君無處可開顔。日日相看靑一㨾。秖君雙眼與南山。次 洪濟兼客髮渾成白。朝衣懶着紅。淸閒官似水。漂轉迹如蓬。且可安常分。何須棄半功。師儒長國子。聖渥亦云鴻。同是羈人同戀土。月城君住我商顔。還憐木覔平安火。日夕來從嶺外山。次 金粹彦漢水連天碧。車塵夾道紅。別愁催折柳。衰鬢奈添蓬。酒席酬前債。詩壇策上功。自憐濡滯久。家信待歸鴻。十載狂歌都市裏。羞將白髮映紅顔。離亭一酌新豊酒。心到江南次第山。</text>
<title>又步前韻示粹彦 二首</title>,<text>我髮添新白。君顔减舊紅。心肝雙古劒。身世兩飄蓬。已决投簪笏。寧希做事功。請看郭處士。對使指冥鴻。君我俱爲羈旅客。客愁容易减朱顔。明朝試問南歸路。處處春風有好山。次 粹彦二月秦山雨。林花欲綻紅。離情懸渭樹。歸路近瀛蓬。綵服祈春壽。巾車課歲功。迢迢暮雲色。回首失羣鴻。秦城二月花未發。陌上相逢塵滿顔。我寄離心與歸夢。憑君欲報紫芝山。</text>
<title>次濟兼贈文子夏 成龜 同字韻</title>,<text>齒爵雖然有不同。斷金心事二人同。相看眽眽銷魂事。嶺外家山又是同。濟兼之於吾。以齒則長一紀。以爵則下一級。戲語之間。常以此相抗而不相下。故有齒爵之語。可笑也已。元韻趣異言同是豈同。同其同後卽爲同。天知君我同心事。故遣僑居此又同。</text>
<title>次濟兼譏白鷺韻</title>,<text>濟兼適到江上見白鷺。爲此相嘲之語。切中乾沒人之病。漂泊如吾者。不覺赧然。聊此錄和。來往滄波不定居。漂流身世正吾如。空江暖日浮還沒。應愧悠然得所魚。</text>
<title>次白鷺譏人</title>,<text>淸江明纈客來稀。隨意煙波止又飛。盡日斜風閒不去。世人誰似我忘機。元韻淸沙白石以爲居。皎㓗儀容鶴不如。猶有一端羞耻事。暮汀寒雨俯窺魚。煙波無限網羅稀。隨處閒閒自在飛。堪笑最靈三二德。到頭多觸弋人僟。</text>
<title>玉院偶吟</title>,<text>萬壑楓林政染紅。短筇閒擲夕陽風。當年杖屨逍遙地。前後溪山物色同。</text>
<title>挽裴 斗壽○二首</title>,<text>昨夜乾文晦壽星。秋山薤露更凄情。人生到此傷心處。爲是哀孫揭短㫌。昨歲仁卿有是非。棲棲行李此爲歸。阿咸尙在天南極。孤累炎方涕幾揮。</text>
<title>挽李章之 德言</title>,<text>我有哀淚如泉瀉。灑君丹㫌濕不枯。鳳穴悲鳴雙翅弱。鶺原寒叫一聲孤。仁人夭歿天何問。華胄替零事可吁。款密半生相厚意。對床安得更烏烏。</text>
<title>贈竹溪安太輔</title>,<text>爲謝從前駕遠臨。殷勤情話許知心。相逢萍水他鄕客。共和峩洋古調琴。好酒留連開勝席。淸歌激越散愁襟。分携明發西歸後。莫遣江鱗久斷沉。</text>
<title>贈別張夢與 二首</title>,<text>風塵如海沒人乾。世事悠悠蜀道難。借問遼陽華柱鶴。一飛東去幾時還。眽眽相看摻子裾。洛城春夜漏鐘初。回瞻漢水西流去。應住歸心繞玉除。</text>
<title>挽陳生 宖</title>,<text>繄公愿謹行州里。內實寬平外似輭。六十九年如過隙。暮雲慘澹舍羅峴。兒郞晨夕奉祭奠。孑立筵前哀淚泫。我是平生承款者。誼乖執紼面還靦。</text>
<title>盤龜亭。次孫素軒玄叟丈 德升 韻。</title>,<text>沿溪步步路。牽興晩登亭。石上含盃去。千峯滿意靑。</text>
<title>送府尹呂公 必容 還京</title>,<text>皁盖飄飄出古城。翩飛烏鵲擁歸程。民歌襦袴村閻晏。吏絶侵漁政化平。公府務閒頻下榻。野亭春好幾傾觥。桐鄕父老爭傳誦。繼世東都美績成。公曾王父佑吉。爲東都尹善治。州人立石頌德。</text>
<title>乙酉孟夏。哭小娘于狼山寓中。越四箇月而始得還家。路過其埋處。悲懷感念者久之。用前韻更寫一律。</title>,<text>塋封掩翳草芊綿。落日停驂涕泫然。老去心腸還易斷。夢來形影幾回憐。音容寂寞靑山裏。魂氣飄揚逝水邊。到此偏增情懊惱。盪胸安得酒如泉。</text>
<title>撤寓還家有感</title>,<text>自我離家已半年。今朝來憇草堂前。黃塵入室埋廳壁。蛛網當牕掩棟椽。谷裏鸎歌微雨後。簷端松影夕陽邊。庭中爲有棗榴樹。更喜留花待主還。</text>
<title>挽陳斯文 翰龍</title>,<text>爺孃相對涕漣洏。天理茫茫不可知。命薄孤孀長掩泣。交深朋舊謾齎咨。泉塗應有懷親淚。膝下終無繼世兒。萬事如今成一夢。蕭蕭短旐向山陂。</text>
<title>挽李直長時會丈 誠中</title>,<text>磊落襟期衆所親。前賢遺澤在斯人。十年旅榻京華裏。千里歸輇嶺海濱。才望寡倫官不滿。芝蘭盈室慶還新。平生情好今安托。欲寫哀章倍悵神。</text>
<title>次徐四佳 居正，魚文靖 世謙 雞林十二詠。幷序</title>,<text>余於乙酉歲。來寓狼山之南。卽古赫居世之遺墟。而徐羅形勝之地也。月城在其北。鮑亭在其西。山有金鼇。水有蚊川。俛仰今古。感慨係之。仍想昔日繁華之盛。不啻若目前之眩矅。而今其破瓦頹垣。無復存者。荒薺野草。遍生朝市之道。谷鳥巖花。猶有舊時之態。遊人墨客之過此者。只是吊古一掬之淚而已。疾病呻吟之暇。謹次前賢之詠。以寓曠古之懷。雞林靈異雞林當日鬱蒼蒼。半月城空落葉黃。三姓傳來開盛業。千年綿遠有孱王。英䧺已去山河在。陵寢猶存草樹荒。惹得騷人無限恨。水雲深處又斜陽。鼇山奇勝風煙物色更相宜。立馬鼇峯憶舊時。行客謾尋幽勝跡。都人猶唱黍離詩。巖巒聳秀山容壯。寺刹荒凉塔影危。日夕登臨多感慨。晩風將雨十分吹。鮑亭感懷此地酣歌問幾時。千年花柳尙依依。流連已自循亡轍。沉湎何曾悟昨非。臺榭荒凉埋草逕。鮑魚散落長苔衣。摩挲盡日頻回首。遠樹玲瓏挂夕暉。蚊川騁望人民蕭索僅成村。花柳爭春物色繁。城郭千年餘市道。山河百戰認軍門。至今騷客添新恨。終古英魂鎖舊寃。落日停驂愁欲老。晩風寒雨倒深尊。半月古城少時遊歷遍東西。來吊荒城意更凄。陵谷變遷寒雨鎖。臺亭零落暮雲迷。蜀鵑夜夜千般㤪。春草年年一㨾萋。萬古鼇山靑未了。幾多豪傑混塗泥。瞻星老臺崇臺突兀號瞻星。軼漢凌霄傍古城。長對鼇岑千載立。不隨王業一時傾。遊人幾度傷心事。野鳥多般喚友聲。百里江山看已遍。登臨半日若爲情。芬皇廢寺月城東畔金鼇北。羅代琳宮結搆新。八萬庵墟依古木。一千年業屬何人。苔碑剝落無全字。寶殿玲瓏有佛身。豈獨浸淫崇異敎。興戎黷武效狂秦。靈妙舊刹樹林陰翳晩蒼蒼。一陣狂風送夕凉。十里雲煙呈暮態。半山猿鶴叫斜陽。秖煩鬼物嚴呵禁。長使僧尼奉覺皇。終古廢興無定理。月城宮闕已榛荒。五陵悲吊葉落雞林覇氣銷。孱孫陵替老西朝。遠郊芳草催遲暮。近樹流鸎慰寂寥。丘壠有基神物護。江山無主日華搖。晩來立馬蚊川道。半餉沉吟思正勞。南亭淸賞千年城郭一朝非。牧竪驅牛日夕歸。脫解江邊春寂寂。月精橋上柳依依。好風惟遣山鸎囀。時雨還添野蕨肥。醉裏提毫仍感慨。不堪登眺更斜暉。聞玉笛聲制作瑰奇宛若新。從來神物豈成塵。千山影裏荒城月。一曲聲中故國春。薄暮雲霄愁鬼母。夕陽風雨惱行人。尋思往事無窮恨。三唱哀音淚滿巾。過角干墓天生勇智爲時危。寶劒神書事已奇。壯烈特垂前史映。英風猶起後人思。幾遭艱險輸忠義。百戰河山定亂離。漠漠寒煙秋草裏。一番傴僂淚相隨。</text>
<title>登鳳凰臺。次別洪南宮濟兼。</title>,<text>病來筋力不堪馳。忽謾相逢此會奇。半日提携猶未洽。臨分征旆故遲遲。元韻啣綸千里任驅馳。我輩玆遊亦足奇。故國風煙供晩賞。鳳凰臺上下來遲。</text>
<title>迎春軒贈濟兼</title>,<text>欣然一笑喚盃觴。握手相看兩鬢霜。爲報靑娥停按曲。已敎流水入篇章。</text>
<title>與濟兼別後三日。重過鳳凰臺。追憶前遊。悵然寄題。</title>,<text>西風落日鳳凰臺。羸馬迍邅此又來。忽憶故人天際去。計程今日到蓬萊。</text>
<title>挽表從叔崔 國楨</title>,<text>公行何所適。使我心煩寃。寂寞嬋嫣後。蕭條淸白門。芬華歸夢寐。窮約守林園。天道直如此。茫然寧足論。</text>
<title>挽金戚 希天</title>,<text>寒風十月啓丹㫌。欝欝佳城夜不明。長道未成千里志。平生虛占一科名。堂前慘慘孤萱瘁。雲際哀哀獨鴈鳴。到此人情偏懊惱。謾敎親戚哭呑聲。</text>
<title>挽徐戚 成叔</title>,<text>使我忉忉心不定。聞君靈旐向佳城。爲將親戚殷勤誼。更托交遊繾綣情。呼癸一生窮益固。劬書十載志難成。由來積善徵身後。槐影參差已滿庭。</text>
<title>佛國寺。次諸公韻。</title>,<text>歷盡崎嶇入亂松。夕陽雲外數聲鐘。蒲團軟語君休薄。萍梗多年此一逢。元韻 寓庵南箕瑞黃昏策馬度深松。遙聽藤蘿影外鐘。一隻殘僧携草炬。石橋南畔乍迎逢。次 孝友堂李士行 敏中爽籟初生一壑松。深林更聽上堂鐘。翩翩雲衲爭先後。靑白橋邊拭眼逢。</text>
<title>遠願寺滯雨次韻 二首</title>,<text>煙雨霏霏罨寺樓。夕陽歸旆少淹留。鶴城此去無多路。海靄迷茫地盡頭。探奇來上梵王樓。雲衲應嗔俗客留。喚起僕夫催戒轄。空濛餘雨在山頭。元韻 李士行肩輿催上鳳棲樓。山雨今朝暫滯留。酒興不嫌雲霧濕。征鞭更向海天頭。次 南箕瑞踏盡雲梯上石樓。山禽款曲勸淹留。脫巾急取蒲團臥。一陣淸風灑白頭。</text>
<title>冬日城南旅舍。次寓庵安國寺韻。</title>,<text>霽色還將月色回。城南氷室雪成堆。夜來偶坐談詩久。不覺當爐炭已灰。握手城南暮雪凄。奇遊更說自招提。相逢秖合傾深斝。回首風塵意轉迷。</text>
<title>春日遣興 余自淪落以後。長卧漳濱。宛轉床褥。卽今三春已暮。花事爛熳。無由起身而啽哢於水石之間。翹首遐想。只自欝悒而已。</title>,<text>近宅靑山足未過。邇來春事問如何。花間粉蝶晴應舞。柳上黃鸝暖正歌。選勝恰穿雙蠟屐。擊鮮宜着一漁蓑。料量景物堪怡悅。斗覺今年負債多。</text>
<title>是庵 有記在下卷</title>,<text>是翁非是逃名者。自是無名棄寘翁。除是外間名利事。是身長卧是庵中。</text>
<title>憑虛樓。次靑軒柳相公 命天 韻。二首</title>,<text>東都奇勝擅鼇山。先子當年始破慳。瓊什詠來欣受采。蕪辭和得愧窺斑。光同海月那邊照。心共溪雲自在閒。目極湘潭春草綠。高風吹灑悵難攀。故國城南一片山。別區林壑幾天慳。風吹波鳥飛飛去。雨霽巖花色色斑。景物得時眞所餉。幽懷隨處任其閒。能令此地增光彩。逸韻驚人不可攀。</text>
<title>謁鼎山書院。仍次李聖瑞 楨，韓汝宅 宗揆，李舜卿 華翊，朴履仲 安道，朴聖稱 希閔，權明仲 晟，丁勉叟 惟愼，金禮以 鍾萬 同遊韻。</title>,<text>九月高風葉落秋。湖山佳處滯行輈。十年幽夢飛靑嶂。千里羈愁任白頭。尊道祠前虔禮展。詠歸亭上晩筇投。征鞭明日淸凉下。物外奇觀片隙偸。</text>
<title>鼎山書院唱酬 聯句</title>,<text>提携嘉客笑談淸。雨打山牕燭淚橫。聖瑞。 盃酒剩添三夜興。樹雲曾惱十年情。聖稱。 各言離抱頭渾白。欲寫歡情僕屢更。舜卿。 千里逢迎萍水會。一塲酬酢肺肝傾。禮以。 蒲團款款心如水。蠟炬煌煌夜繼明。明仲。 幾向名區孤夢費。今同勝賞俗緣輕。宅汝。 書齋詩興殘燈席。鄕里羈愁半月城。實兮。 牕外菊花知令節。門前溪水有新聲。勉叟。 須從蕭寺尋前約。休訪凉山問去程。履仲。 來日扁舟湓浦月。好隨漁父濯吾纓。聖瑞。</text>
<title>挽府使朴 身之 丈</title>,<text>八十年光逝水流。堪嗟往蹟已悠悠。南鄕遺愛傳氓戶。北極恩綸阻海陬。風味可能敦薄俗。文章端合賁皇猷。平生得與荊州識。欲寫哀詞淚未收。</text>
<title>挽權 赫承</title>,<text>靑蓮社裏月朦朧。對榻披襟一夜中。聚散之間如短夢。浮休於世等飄蓬。急難無耐鴒原痛。福履惟看寶樹叢。我是平生情款者。謾將哀淚寄西風。</text>
<title>陵村酒席。聞金聖和，朱雲長弄一枝梅。戲吟二絶以嘲。</title>,<text>手撫瑤琴一座春。滿牕梅影照精神。貞心久作泥中絮。讓與風情屬別人。臘月梅嬌不勝情。朱唇端合嗅香英。莫嫌口過揮長袖。恐得靑樓薄倖名。</text>
<title>再從弟君直。値慈闈晬日。設小酌速親朋。余有故未赴。以一絶遙賀。</title>,<text>吾君新着老萊衣。舞影婆娑映晩暉。庭下春陰看漸密。無疆此日壽觴飛。</text>
<title>次黃山督郵金士行韻</title>,<text>密雪行㫌濕。郵人擁後先。地遙濱瘴海。官冷似藍田。聚散元無定。升沉只在天。吾將謝簪笏。歸去臥南躔。一作廛</text>
<title>挽崔戚善建 鎭基</title>,<text>高秋八月送丹㫌。其奈幽明永訣情。寂寞泉臺埋志氣。喧騰鄕邑有聲名。神交自是同膠漆。戚誼仍兼忝弟兄。突兀孤亭湖上在。西門重過淚沾纓。</text>
<title>挽陳圖南 世搏○二首</title>,<text>文彩風流孰抗衡。少年當日有聲名。詞鋒敏捷羣英屈。談屑飛揚滿座驚。沒世雲林心自泰。頹齡床席病還嬰。鄕隣舊侶凋零盡。使我忉忉不勝情。雞林秀士入重泉。鄕黨相看氣索然。老來托契更何地。到處逢人皆少年。</text>
<title>挽崔戚渭叟 昌佐</title>,<text>二年奔逬違顔面。剩敎離思相熬煎。此日春風百花節。前路丹㫌不忍見。夫人誰昔壽而康。七旬蓂葉五未展。亦有芝蘭三四莖。庭前柯葉何蕃衍。我是平生早蒙款。因之戚誼尤眷眷。春草萋萋鴈池邊。對榻何由接英眄。</text>
<title>壬辰五月。洛中路上。正月授直講。三月以省親受由。而五月復上京供職。</title>,<text>三月歸庭五月還。去來勞攘足千般。鄕夢有時逢骨肉。客愁無限入詩斑。</text>
<title>戲題</title>,<text>睍睆流鸎在柳陰。還將巧舌弄春心。花枝露重蘭燈暗。飛入靑樓錦帳深。</text>
<title>挽崔戚道由 履基○二首</title>,<text>寶樹成陰貞武家。晩來香艶更交加。終敎直榦千尋聳。肯作逶迤險路車。我於貞武是彌甥。胤子於吾又妹兄。姻誼從來太重複。送公今日倍沾纓。</text>
<title>定慧寺。贈別成天祥 起寅。</title>,<text>京洛曾相遇。溪山此有期。多情頻把酒。餘興更探奇。危鬢悲蕭瑟。衰年惜別離。臨歧無限意。携手勸遲遲。</text>
<title>挽崔先達 德基○二首</title>,<text>空山薤露轉凄情。十月棃川揭短㫌。畢竟浮生如是耳。向來科第亦虛名。雞林名閥漸蕭條。忠義高風久寂寥。壯志平生都謬誤。任他猿臂老漁樵。</text>
<title>挽寓庵南公 二首</title>,<text>游刃南方得暫施。鸞凰棲棘不嫌卑。昇平父老傳遺愛。海島疲癃起後思。睿眷便蕃繞頂玉。繡衣猜刻謾騰疵。君看八馬碑前路。霧鬣閒嘶事益奇。行過西門更一歎。高山流水爲誰彈。郡齋秋夜同邀月。驛路春風並卸鞍。半世結懽遊學舍。三年聯袂在長安。此身無那增寥落。矯首乾坤淚未乾。</text>
<title>挽九峯李 道謙</title>,<text>是歲一之日。閉塞而凜烈。陰風西北來。騰騰雜雨雪。此夕送君行。君行何日還。靈輀儼星駕。催紼歸荒山。親朋悔多情。涕淚沾衣巾。夫君是仁者。子男有四人。從來積善家。食報不必身。人間五十年。駒隙如流電。如君豈弟人。已矣不復見。舊要日蕭索。向風尤眷戀。</text>
<title>兵馬使行 二首</title>,<text>劒戟橫天郵吏呼。桓桓氣槩海東隅。塵生十里行人辟。架上鞱靲知也無。節制兵權委爾身。高牙大纛夾途塵。坐令東海淸如鏡。休負當朝聖眷頻。</text>
<title>挽孫營將 汝義○二首</title>,<text>八尺長身氣正豪。詩書舊業屬弓櫜。潢池剩得梟奸宄。閫外終違擁節旄。壯志窮泉都斂戢。䧺風武帳謾騰騷。周旋鄕井蒙知久。爲向寒阡更一號。煥赫嬋嫣後。綿聯大樹風。胷襟元卓犖。氣度更恢洪。秦洛名聲藉。邊陲節制䧺。龍驤今已遠。拋却舊彫弓。</text>
<title>挽李汝明</title>,<text>迺公在堂上。仰天椎心哭。吾今已大耋。汝亦年七十。期頤一室內。父子俱相樂。汝今捨我去。我心由汝割。柂上五色衣。爛斑誰更着。欒欒一哀孫。見之尤可惻。我病已危惙。餘生亦幾日。冥然願長逝。泉下相見速。千哀與萬怨。轇轕摧心曲。哭罷氣悽斷。倐若風燈滅。我亦早蒙款。聞此長於悒。夫人有美質。內瑩外示樸。恂恂州里間。疵謗誰能及。棲棲𤱶畒中。優游遣歲月。幽閒亦足樂。窮約終何戚。居然成永訣。容音已寂寞。蕭蕭白楊丘。萬歲營幽宅。題詞痛未已。向風淚頻拭。</text>
<title>挽權戚常甫 二首</title>,<text>使我長於悒。聞君閉夜臺。音容今已邈。親誼向誰開。身外除閒事。罇前吸大盃。空山飛旐入。雲物有餘哀。悲風颯颯動寒㫌。其奈幽明永訣情。萬事人間都已矣。暮雲回首淚沾纓。</text>
<title>竹嶺途中示諸友</title>,<text>駸駸長途且行吟。竹嶺嵯峨隔古林。短褐偏愁風迅絶。羸驂還㥘路崎𡼲。身生浮粟寒容瘦。髯結層氷雪意侵。幸賴主人靑眼視。一罇聊慰遠遊心。</text>
<title>挽李命之 德褒</title>,<text>驪江名閥襲簪纓。伯仲詞塲獨主盟。飛雨昔年摧兩桂。狂飈今日撲雙㫌。誰知積善釁殃及。未信行仁福履成。萬事人間都夢幻。只將哀淚灑新塋。</text>
<title>挽鄭台彦 相文</title>,<text>送君歸。短旐翩翩俑者先。薤歌臨風斷復續。車前弱子堪可憐。送君歸。耿耿志氣埋荒原。矯首乾坤諸友盡。蒼茫暮道心煩寃。</text>
<title>挽素軒孫公</title>,<text>獻賦長揚萬口哦。一時名譽倚天摩。孤吟郢市音誰和。九折羊腸足不蹉。日下懸忱瞻北極。臺端通籍夢南柯。周旋鄕塾蒙知久。缺 閱遺篇淚自波。</text>
<title>挽徐啓叔</title>,<text>塵世懽遊事。尋思耳過風。襟期元卓犖。器宇更恢洪。健筆鳴詞苑。香名阻月宮。北堂聞掩泣。行路亦酸恫。</text>
<title>送府尹李甁窩仲玉丈 衡祥 歸金陵</title>,<text>大惠吾州幸暫施。遽歸今日不遲遲。乘軒幾被溫顔賜。臥轍還慚至願虧。北闕應須新渥渙。東都其奈舊民思。綠楊芳草晴江上。春色依然遠別時。次平生不願學 缺 施。處世方知見事遲。臨發豈憚行路遠。解携惟恐信音虧。書池興入年年色。洛水魂歸夜夜思。大笑金陵村裏去。好期君到九秋時。</text>
<title>次胤卿。求和四館諸益韻。</title>,<text>搢笏垂紳趁末班。堪嗟世路太艱關。半生魂夢雲山外。卄載功名講籍間。肥馬輕裘慚匪分。荷衫破帽任低顔。雞林恰當江東勝。鱸膾蓴羹處處閒。</text>
<title>挽[洗馬李光庭 訥隱]</title>,<text>東都士夫之冀北。近世見得任郞中。郞中早年擅科甲。不向俗子誇身通。郞中晩歲仕轗軻。不同俗子嗟身窮。平生來往性分裏。咫尺塵埃迷西東。嶺南人士誦郞中。不負嶺南先達風。如今郞中那復得。愁殺山中頭白翁。</text>
<title>挽[權榘 屛谷]</title>,<text>南州奇士子非誰。堪歎今人識者稀。雅㓗襟懷無俗氣。淸閒儀度有風姿。手攀仙桂聲名早。身臥丘園際會遲。莫恨雲衢飛不盡。于門餘慶屬三兒。</text>
<title>挽[李萬敷 息山]</title>,<text>薄遊當日習池來。一別流光卅許廻。西閥亦稱遺範在。南宮偏爲遠臣開。歸成有占庭三玉。游變無窮駕八垓。老去連年哭後輩。臨風更望劇多哀。</text>
<title>挽[參奉鄭葵陽 箎叟]</title>,<text>南國名流數載間。帶方先逝次臺端。郞中胡復風猷寂。吾輩如今運氣殘。却愴世交渾故蹟。且將餘好付諸難。題詞忍說叫鴻怨。割軆心情我一般。</text>
<title>挽[校理金聖鐸 霽山]</title>,<text>東都號冀北。英妙獨稱公。名旣明經著。官應拾芥同。郞潛身已老。志屈道還窮。玉樹埋何處。靑山四尺崇。</text>
<title>挽[參議鄭重器 梅山]</title>,<text>蓮塘風露灑門闌。君擷餘芳紉作冠。名藉少年高第日。跡潛儀部上郞官。貳身縱有三珠美。五紀飜如一夢殘。徐伐他年東去路。忍聽斜日笛聲寒。</text>
<title>挽[府使柳敬時 涵碧堂]</title>,<text>箕瑞姨兄曾我云。東都人物少如君。决科早歲身名顯。立脚初頭躁靜分。誰惜宦塗仍潦倒。堪嗟末路競紛紜。姨兄先歿君今逝。回首東都鎖暮雲。</text>
<title>挽[府使柳升鉉 慵窩]</title>,<text>自恨平生一面遲。何來尺幅覔哀詞。風流南國今蕭索。過客東都亦涕洟。妙歲科名何煥赫。中年宦路苦差池。郞啣題罷丹紗面。可惜斯人竟至斯。</text>
<title>挽[鄭梯 南牕]</title>,<text>經術靑年士。功名白首郞。淸時非不遇。賢路却靡長。蓮桂家聲在。芝蘭世德昌。阿連愛我厚。緘誄倍悲傷。</text>
<title>挽[佐郞金景泌 鶴陰]</title>,<text>靑春釋褐氣昂然。白首潛郞名位顚。如許上林難借樹。誰憐野渡自橫船。地從大嶺長爲限。天向窮途不與年。身後書香應未歇。參差蘭玉滿庭前。</text>
<title>挽[承旨鄭權 鳴臯]</title>,<text>潦倒郞聯只六旬。憶曾攀桂在靑春。試看白面多金玉。重向淸朝歎積薪。閒臥山南一草堂。有蓮無數滿池塘。每當花發風輕處。暗襲菲菲昔日香。</text>
<title>挽[府尹金始炯]</title>,<text>却憶龍門點額初。聲名已擅斗南墟。詩書舊業傳家守。友睦諸宗接屋居。梅鶴鄕園歸計早。風塵世路宦情踈。榮塗未半長年促。謝氏庭蘭積慶餘。</text>
<title>挽[進士李德祿 東臯]</title>,<text>弱冠丹桂影娑娑。前路靑雲步可賖。捿屑一官空應宿。世情元是薄於紗。南塘淸活一庵寬。朱紱那能換碧山。晩歲優游嗟謬了。鹿門應付子孫安。記得調床問疾回。言君不久我當來。風燈易轉爐煙輟。可復低眉勸藥盃。前冬三日宿公亭。落月懸簷曉枕醒。快論是非今古事。共忘罇酒爾吾形。潛懷往跡疑晨隔。獨撫孤骸但涕零。滿沼芰荷兼水凈。倘看來去舊精靈。</text>
<title>挽[縣監李時沆 八懷堂]</title>,<text>二十名高三十三。風流文彩動山南。池亭自可知心事。林壑何曾帶愧慚。五品郞啣仍粉字。百年家慶又奇男。東都物色秋蕭瑟。題寄悽詞慟不堪。</text>
<title>挽[郡守張后相]</title>,<text>坐看蘭蕙暮。吾嶺日荒凉。千里雞林國。一官漢署郞。升沉何足道。存沒最堪傷。目送南飛鴈。哀歌涕數章。</text>
<title>挽[縣監成世頊]</title>,<text>論交不必舊情親。一見知君是可人。別後音容秋夜月。夢中談笑海山春。誰知雲樹相思日。遽作幽明永訣辰。浮世卽今多恠事。不如泉路好歸眞。</text>
<title>挽[進士金聖欽 臥溪]</title>,<text>遠聞任正郞。九月葬先塋。告夢悲元伯。攀輀愧巨卿。何爲三品屈。猶得六旬亨。他日兄江上。阿誰共醉醒。</text>
<title>挽[縣監權大䂓]</title>,<text>東都人物說吾君。弱冠之年已發身。可惜潛郞非稱器。更憐中壽未徵仁。洛城尙記論襟日。江閣追思把酒辰。人事卽今成往蹟。不堪回首淚沾巾。</text>
<title>挽[進士李時中 省軒]</title>,<text>愧作朱門客。甘爲白首郞。一罇賢聖酒。千古夢羲皇。</text>
<title>挽[孫孟杰]</title>,<text>心貌氷兼玉。聲名桂襲蓮。一區閒養地。半世太平天。羞向紅塵走。醉看碧海遷。荷塘今寂寞。鄕里更蕭然。</text>
<title>挽[金鍾萬]</title>,<text>郵館逢迎卄載前。知君標致世無肩。隨時進退文言得。遇事剛方素性然。方恨暮雲江樹隔。忽驚寒月屋樑懸。緘辭千里將何慰。謝室三蘭足繼氊。</text>
<title>挽[進士李廷藎]</title>,<text>人間潦倒舊郞官。催向修文地下班。科第摘髭聲價蔚。經綸縮手世途艱。深雲谷裏菟裘好。審雨堂前昔夢寒。斲堊風斤今斷響。大招題送涕汍瀾。</text>
<title>挽[參奉金景溫 丹砂]</title>,<text>憶昔丁亥年間事。馹騎翩翩過弊廬。踈髯紅頰更秀眉。雙眸炯炯明星如。靑蛇之歲我西遊。瓊樹重攀洛陽春。凄凉冷官苜蓿盤。蕭瑟秋鬢霜雪新。萬事悲歡已涕淚。百年天地長嗚呼。坎止流逝聽洪爐。衆絺我裘趨向殊。君不見鐘鳴漏盡行不息。方識此老是丈夫。</text>
<title>挽[縣監張緯恒]</title>,<text>自昔東都多俊賢。看君逸藝早翩翩。經明賈董垂髫日。名動機雲入洛年。官罷坐看滄海變。居閒猶得素封專。浮生竟失登龍計。哭向南雲寫短牋。</text>
<title>挽[縣監朴泰斗]</title>,<text>驥北東都勝。龍門早歲人。朝廷踈記憶。雲路絶攀夤。養靜歸田日。修文入地辰。位卑年又嗇。身世足悲辛。</text>
<title>挽[進士蔡九章]</title>,<text>仙花早歲自蟾宮。佇見長衢步武通。喜檄廬江初似義。潛郞漢署反猶馮。池亭好友無心月。宦海囂機過耳風。遙想南山山色慘。田園今失主人翁。</text>
<title>挽[權萬斗]</title>,<text>積薪名位惜卑微。少小聲華似子誰。頭白南鄕看月夕。眼靑東洛踏塵時。沉淹一疾催長逝。存沒百年作大悲。寂寞堂封何處是。素㫌披拂菊花垂。</text>
<title>挽[學諭朴時泰]</title>,<text>不說今朝哭是翁。是翁於我甲庚同。靑年擢桂期猶遠。白首潛郞命奈窮。隔歲音容還入夢。滿潭風月便成空。恨余衰病違臨穴。謾向南雲涕灑瞳。</text>
<title>挽[進士李秀泰 石圃]</title>,<text>東床當日桂枝香。早達終窮理莫詳。善頌長留昌樂館。冷官惟止禮曹郞。三喪餘痛醫無效。五紀流光壽不將。秋水荷塘違約恨。新交願托白眉良。</text>
<title>挽[生員金瑞鼎]</title>,<text>任公大釣古今同。二十西遊便化龍。逸駕始通雲路外。虗舟久退急流中。完名叔世君何恨。高義當年我實蒙。秋晩玉川霜月冷。可堪回首舊遊空。</text>
<title>挽[朴潚]</title>,<text>誼密通家後。情孚識面初。神姿看穎栗。文藝覺紆餘。旣喜人英在。翻嗟物論踈。歸田終老計。寥落轉成虗。</text>
<title>挽[權緻 土軒]</title>,<text>余豈知公者。歆馨自幼年。行休惟在我。窮達不關天。一曲鼇山下。半生鷗夢邊。名塲多擾擾。夫子亦云賢。</text>
<title>挽[李憲翼]</title>,<text>月殿當年折桂還。竗齡聲價聳長安。榮華盡向奔趨客。草草銘㫌給事官。屋下淸池屋後山。好將身世任盤桓。昔年暫作紅塵客。名利關頭行路難。</text>
<title>挽[判校都永夏]</title>,<text>洛邸聯鑣問幾年。中間離合似雲煙。才宜世用官嫌薄。善可神扶壽未延。食報方看餘慶遠。傳家更賀後昆賢。如今已抱幽明恨。悵望東天涕泗漣。</text>
<title>挽[南國憲]</title>,<text>南士頻興殄瘁吟。東都復見德星沉。風培鵬翼三千路。雲臥鼇頭八萬岑。通塞有時公豈疚。行藏無苟我偏欽。生年望六猶非夭。不用區區淚滿襟。</text>
<title>挽[孫汝濟 雷臯]</title>,<text>靑山我臥世無知。紫陌君登遠可期。邦失股肱鄕失首。哭之公也哭之私。</text>
<title>挽[參奉柳宜健 花溪]</title>,<text>嗚呼夢羲翁。新作夢羲堂。松篁擁左右。荷花滿前塘。高臥做幽夢。物外超徜徉。纔聞燕雀賀。忽見蝴蝶翔。鼇山冷寂寞。物色含凄凉。爾來十餘年。吾鄕運不昌。風悲影湖樹。月弔沙里坊。梅湖人不見。山蒼水泱泱。碩果猶不食。惟公保天香。天胡不憗遺。今也則又亡。後生將安倣。浩歌空望洋。</text>
<title>附感懷韻 丁巳 [府使權相一 淸臺]</title>,<text>信馬雞林踏草廻。南山一曲小堂開。夜牕松月懷中得。午枕羲皇夢裏來。獨聽隣篴傷心曲。強把元方勸酒盃。良友平生增悵憶。臨行更上釣魚臺。</text>
