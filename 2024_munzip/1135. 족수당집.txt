<title>曉坐次屛上韻 十四歲作○戊子</title>,<text>鷄聲處處起。曉色分遠樹。片月半銜城。春雲忽欲雨。</text>
<title>登鎭西門樓。與伯氏共次王右丞韻。己丑</title>,<text>向晩登臨碧。樓名 斜暉照片城。樽邊衆山出。樓外一江平。繫馬移花影。吟詩緩鳥聲。最憐田野色。處處麥初生。</text>
<title>遊淸潭二十韻共賦 庚寅</title>,<text>吾家幽勝地。結屋俯澄潭。名與金剛並。境將玄圃參。眞源尋郭北。華岳屹亭南。蒼鼠緣危壁。丹楓雜翠柟。泉聲醒俗客。雲氣護仙菴。錦葉侵衣亂。霜花入酒馣。凉風高閣晩。落日遠峰含。枕漱塵腸洗。盤旋靜性涵。枕漱，盤旋皆臺名。 臨溪坐白石。步壑踏靑嵐。端合鍊丹汞。誰堪事穡蠶。游魚爭餌集。恠鳥對人喃。囊滿新詩積。屐穿佳景探。寺墟留古砌。佛骨冷空龕。仁智各殊適。歡娛俱不堪。三嘆題壁句。千古散經談。靈界看逾好。盤蔬咬亦甘。悠然忘世久。不覺枕壺酣。佳節維重九。親朋况四三。良駒皆在冀。美玉必求藍。此地莊畿內。世人多未諳。</text>
<title>柳大哉 埅 自金浦試所來訪。口號以贈。</title>,<text>嗟君來自金陵試。射策公門不得志。蹉跎世事復何愁。我酒消憂今可醉。</text>
<title>閒中次唐詩韻 二首</title>,<text>春報雪中梅。月驚枝上鳥。欲知夜如何。請看星多少。西城酒客來。南谷詩朋去。昨夜送人盃。又酌逢人處。</text>
<title>失題 辛卯</title>,<text>循環天理是。自取莫尤人。寒雪隨風盡。長條得雨新。繁華夢裏事。寂寞山中身。翻覆如碁局。孤舟汎海津。</text>
<title>晴日</title>,<text>烟磯或垂釣。雨田或播穀。江村兼野色。高樓漢水北。</text>
<title>詠懷</title>,<text>問余心安在。榮名非所欲。名利是機穽。軒冕猶桎梏。富貴君莫道。吾知多憂辱。可憐彼人者。奔走何促促。患得又患失。何日盡其慾。今日纔得隴。明朝又望蜀。我性多疎迂。豈忍爲碌碌。願學泥塗龜。不作籠中鵠。苔臥桐江磯。草沒潁水曲。羡彼二君子。高節超塵俗。此道知者稀。嗟哉誰能續。駑駘皆金勒。駿駒還踡跼。珠羞渾魚目。只自櫝美玉。園花一春紅。山竹百年綠。榮寵豈能久。飜覆在一局。吾道不得行。獨立心躑躅。從此無所求。聊知自勉勖。</text>
<title>留別閤梅 時將適全州</title>,<text>貞貞閤中梅。我所平生愛。宛全幽閑風。兼得嬋娟態。鶴鳴琴聲和。日夕笑相對。疎影倚明月。春容笑白雪。惟君眞吾友。花淡香亦潔。凌寒獨自開。元非凡卉倫。超然志操高。不着一點塵。百年結深契。一室與相親。三日若不見。我心如調饑。風雪三百里。不得與爾歸。回首路漫漫。憑枕夢依依。百花南州春。紅紫眼外視。吾君思我情。遙知亦如此。惜別萬重懷。聊寄數字裏。</text>
<title>凝淸堂 在全州。次壁上韻。壬辰</title>,<text>綠竹颼鳴雪葉尖。碧梧疎老月枝纖。南州暖日如春節。歌妓當窓笑捲簾。</text>
<title>入道岬寺。樂淳禪室主人訪我向大芚去。</title>,<text>客倚禪窓聽夜鐘。風聲來自梵園松。主人不見多怊悵。月色空明月出峰。</text>
<title>次權生景裕 容 四時韻以贈 四首○癸巳</title>,<text>一年麗景此辰多。步上西園草逕斜。坐點羣芳春不盡。梨花落處又桃花。炎日紅塵昏不晴。吾廬可愛獨幽淸。池蓮剩得錢塘色。風送淸香雨送聲。羲皇夢繞太和樽。塵事紛紛不到門。昨夜秋風霜後急。黃花消息問西園。閤裏新梅數朶稀。寒風白雪撲窓飛。人自不來吾不出。村南日日掩柴扉。</text>
<title>走筆次金保卿 宗喆 韻</title>,<text>籠裏飛禽泥底龜。人生苦樂有誰知。憐他跼促世皆醉。享我淸閑天亦私。情厭機權推局子。心憎殺活捲竿絲。欲將名姓逃塵臼。不願銘彝與記旗。</text>
<title>莫出路 甲午</title>,<text>行行無所息。日暮雲陰蔽。恐懼當道險。下上皆莫逮。豺虎從背吼。蛇豕向前噬。虞人撤機穽。獵者藏利銳。所以無畏戢。橫行益肆厲。陰風動萬壑。烈烈助其勢。蒼蒼亦有憾。云何毒物嬖。回憶大禹功。遠放四海裔。邈矣難復見。望望將安逝。吁嗟莫出路。愼重千金衛。</text>
<title>中秋夜。與李叔仲存氏 在誠 及諸人拈杜老韻。</title>,<text>玉宇初高銀漢深。天公爲月蕩雲陰。誰乘萬里羅公杖。欲問千年太白吟。圓影隨風散方沼。淸光落酒入疎襟。與君幾度同玆景。勝事難於得萬金。</text>
<title>月溪舟中</title>,<text>八月秋風早。蘆花兩岸飛。衆山流不住。孤帆渺何歸。江水隨雲盡。村扉隔樹稀。泠泠一聲笛。使我却忘機。</text>
<title>蓬萊閣</title>,<text>方橋不有涉溟愁。驅石秦皇笑失籌。靑鳥疑傳王母字。翠蛾應逐徐君舟。水中怳惚虛樓影。林末繽紛落葉秋。莫說蓬萊眞假在。玄蟬蛻殼自須求。</text>
<title>泛波亭</title>,<text>小邑靑山裏。孤亭夕照邊。臨欄多古意。流水更茫然。</text>
<title>洛山寺</title>,<text>千里關東作壯遊。乾坤寥廓海山秋。滄溟直到天垂際。佛殿高開地盡頭。鯨鰐尋常當檻鬬。蟾烏咫尺近窓浮。洞簫曲裏仙風起。吹却塵寰一片愁。</text>
<title>五臺山中臺</title>,<text>環臺皆壯峀。地勢此高寬。木落山容瘦。堂空佛骨寒。寶花埋色界。秋雨繞龍壇。石逕隨僧去。靑藜興不闌。</text>
<title>雜咏</title>,<text>我尙古人友。古人知我不。寸心元有定。難與世沉浮。</text>
<title>次朴蔓詠雪韻</title>,<text>半日紛飛滿天雪。隨風相合更相離。草廬誰復尋賢士。丈席人無侍老師。皎潔不須勞濯曝。平鋪豈是費營爲。欲淸十丈紅塵暗。却恨天公散下遲。</text>
<title>拈賦詠懷 乙未</title>,<text>癯骨仙家不劃灰。淸緣何處捉深杯。溪山卜宅眞靈界。金紫纏身是鬼胎。許子獨醒掛瓢去。陶翁晩覺蕩舟廻。春來風雪猶寒虐。花柳長安幾日開。</text>
<title>夜會一架亭。別金仲則 彝行 還鄕。</title>,<text>池靜亭深秋意滿。相携佳客入松間。月明天上光生地。人語樓中響發山。心似白雲相會合。跡隨玄鳥共來還。燈前杯酒須爲樂。明日離懷且莫關。</text>
<title>漁火</title>,<text>日暮滄江黑。疎燈點小舲。湖山但孤影。天地獨分明。映浦河星白。懸空鬼火靑。遙知老漁子。對此一心淸。</text>
<title>中秋夜作。呈遠心軒 卽李叔 求和。三首</title>,<text>看月人幾處。天上月惟一。思君不相見。擧杯勸吳質。高士多淸興。此宵同幾年。月來人不至。翹首望靑天。中秋明月夜。浮雲亦每多。此理君應識。歎息復奈何。</text>
<title>送金仲則</title>,<text>庭樹秋風起。蕭蕭客意催。主人留未得。但問幾時回。</text>
<title>敬次御製墨龍圖韻</title>,<text>雲天萬里不回首。神德百年潛養厚。睡罷雷車一起來。甘霖均洽齊州九。</text>
<title>詠梅 二首</title>,<text>看得梅花幾箇人。梅花自發雪中春。紛紛庾嶺空傳夢。寂寂安窩好識眞。遠俗豈堪埋翠壑。近人應不染紅塵。傾樽欲酹靈根老。皎皎窓間月色新。雪宵坐作看花人。天地無春此獨春。萬樹瓊葩都是假。千園綵勝卽非眞。黃鍾催發含元氣。白玉雕成洗點塵。香國無雙高士汝。寧從桃李也爭新。</text>
<title>兪景集 成煥 輓</title>,<text>老槐庭畔折孫枝。蕭瑟寒陰客爲悲。萬事人寰雲影幻。六年交契夢塲疑。溪風幾誦潘郞句。樑月難禁子美思。一息相離猶灑淚。荒詞豈忍送靈輀。</text>
<title>蓮樓夜作。呈茄圃。卽李叔○丙申</title>,<text>枕席新凉動。星河漸看傾。樓高人語靜。庭曠樹陰生。明月中秋近。方塘半夜淸。有懷難獨坐。憑檻望西城。</text>
<title>次坡詩韻</title>,<text>蟾奔兎走任虧圓。流照人間幾萬年。光陰難駐乾坤老。誰攪瑤皇醉後眠。</text>
<title>次保卿韻 丁酉</title>,<text>駿馬輕裘意氣驕。紅塵十丈暗城橋。嬌鶯笙管聲隨節。老蜃樓臺影散潮。俗子幾遭狂籍眼。隣兒未折醉陶腰。我疎人棄無相問。始識桃源路不遙。</text>
<title>南漢西將臺。謹次壁上諸公韻。</title>,<text>萬丈西臺迥。秋風帶酒來。終軍徒抱志。諸葛暫施才。峻嶺千重極。長江百曲廻。難禁陸沉淚。倚堞獨徘徊。</text>
<title>顯節祠</title>,<text>南漢城中照日星。忠臣祠宇耀丹靑。秋山霜氣稜稜至。古樹風聲肅肅聽。節義千秋三學士。綱常萬世二先生。擎天隻手終無力。遙望胡塵感涕零。</text>
<title>夙夢亭呼韻</title>,<text>燈光點點釣魚舟。月色凄凄宿鷺洲。村翁里少爭來集。笑說田家早晩秋。</text>
<title>避暑淸風溪 時移寓隣舍。湫隘不堪。故作避暑之行。○戊戌</title>,<text>蝸屋爲逃暑。騎驢冒雨行。淸風六月洞。太古百年亭。犬吠山雲白。鸎啼夏木淸。境中無主客。臥聽澗流聲。</text>
<title>次李白韻</title>,<text>傲雪愛松樹。任風憎柳枝。龍寧呑馬餌。蟲自掛蛛絲。天下無奇觀。古來誰大知。行行須自到。莫道上山遲。</text>
<title>夜登挹淸樓</title>,<text>坐挹淸風滌暑煩。佳名始識古今尊。遠洲帆火疎星落。靜夜灘聲急雨喧。百尺樓虛憑羽化。九分湖闊入胷呑。冥冥萬象森羅外。欲喚氷輪出海門。</text>
<title>送金僉正宗仁赴瀋陽</title>,<text>落日胡風禹服吹。衣冠文物盡陵夷。可憐君學中原語。爲誦吾詩弔漢兒。</text>
<title>南湖別意。追寄一律。</title>,<text>今日同來馬。明朝獨去輪。頻年應慣別。隨地倍傷神。颯颯龍湖雨。迢迢鴨塞塵。欲將樓揷漢。萬里見征人。</text>
<title>初秋</title>,<text>一夜蟲聲秋意生。荷香馥馥使人淸。高閣眠醒凉雨後。滿天星斗五更明。</text>
<title>舟中</title>,<text>意氣翩翩物外遊。連天漢水泛孤舟。寒聲雨落蒼龍窟。遠景烟生白鷺洲。十里澄波窺璧鏡。九層危檻望仙樓。欲令擁篲陰雲掃。好看今宵月色秋。</text>
<title>游淸風溪 己亥</title>,<text>依依雲物繞三池。太古亭中二月時。山日欲斜丞相廟。王春不盡谷花枝。悲歌對酒情何極。幽興緣溪坐更移。百囀林禽飛故近。悠悠客思似相知。</text>
<title>出石郊。拜別止庵金公 亮行 還山之行。</title>,<text>杳杳秋雲去。昂昂野鶴飛。高風欣出世。落日悵征騑。鳳闕非無戀。驪江可樂饑。尺書爭日月。誰挽浩然歸。</text>
<title>秋思</title>,<text>黃菊丹楓九月秋。西園物色轉淸幽。庭虛木落山爭出。雲薄風高月急流。塵世已醒莊叟夢。丈夫寧作楚儒愁。驚霜鴈陣衝霄去。時送寒聲入曉樓。</text>
<title>閤梅 二首</title>,<text>百花斯在下。自愛最先開。神物元相護。寒威不敢猜。漢盤珠露轉。梵柱玉龍廻。滿室橫斜影。春光泛夜盃。世間那可此花無。一脉微陽一樹扶。不入玄冥羣物閉。先迎靑帝衆生蘇。愛如嘉客來周鎬。望若仙人隱藐姑。半綻全開皆妙象。活看還勝伏羲圖。</text>
<title>詠柳 庚子</title>,<text>爲看春容媚。辛勤浦柳栽。欲秋先變色。始識非良材。</text>
<title>敬次伯氏韻</title>,<text>機斡流不停。天翁亦好新。嬌囀得意鳥。豪躍久潛鱗。對境渾悠悠。誰知觀物人。眼向花柳迷。朝夕空紛繽。</text>
<title>雨中入楓溪。次金興之 蓍根 軸中韻。</title>,<text>悠然憑太古。山木雨聲繁。賓主忘池閣。仙塵限洞門。羣禽啼未了。雙壁屹無言。春意在溪壑。莫尋桃李園。</text>
<title>南行路中 辛丑</title>,<text>策外聞啼鳥。春光在道中。杜鵑紅映谷。野馬霽浮空。雲捲天無際。山回路不窮。家園知漸遠。懷緖任東風。</text>
<title>宿利川。曉枕偶題。</title>,<text>海月出東岡。羇窓夢不長。非關春夜短。迢遞憶家鄕。</text>
<title>山村</title>,<text>兩三茅屋淡生涯。門外蒼陰一樹槐。谷裏忽聽樵唱起。村童十歲慣挑柴。</text>
<title>禪飛花</title>,<text>君不見浮石寺中禪飛花。太白靈山鍾精華。託根百級石砌上。上有長簷下枯沙。寶樹元非凡草木。不枯不長千年楂。我曾聞之爲驚心。我今見之爲拭目。諸天佛靈暗中護。遠過旃檀與薝葍。靈氣暗通如來蓮。瑞色遙接觀音柳。樹傍高揭退陶詩。曹溪活水枝頭有。白衲尙說義相師。植杖寶刹初建時。無生無滅金粟身。此樹榮枯云可知。荒唐之說杳冥理。千古誰能解人疑。</text>
<title>入淸凉山</title>,<text>斜陽入山好。蒼翠起東西。石亂羸駒㥘。林深恠鳥啼。白雲繞層壁。丹䕽映幽蹊。六六峰如畫。金蓮影倒溪。</text>
<title>感興</title>,<text>明河橫遠天。凉風動西林。散步中庭月。淸輝滿我襟。一輪無終始。悠悠照古今。中有神仙侶。俯視塵沉沉。靑岱如蟻封。重溟似蹄涔。三代瞬目過。五季轉頭尋。關山凄凉色。曾照鳴鳳岑。滄桑不足笑。應爲嗟憐深。太白問何事。把酒徒淸吟。無語更無聞。相對此夜心。生憎一片雲。空然蔽作陰。</text>
<title>潭夜敬次板上韻</title>,<text>一洞廬山眞面同。思携千古謫仙翁。夜樓始信虛生白。秋水方知色本空。簫笛低揚蟲語外。雲烟舒卷鹿眠中。請看碧澗流無盡。正有深源發不窮。</text>
<title>詠十月菊</title>,<text>萬朶初開昨夜霜。深黃淺白映書床。幽人愛爾非香色。十月能存一線陽。</text>
<title>雜詠次老杜秋興八首 壬寅</title>,<text>寒風獵獵動西林。瑤斗銀河正肅森。素鶴一雙閑月影。黃花數朶傲霜陰。枕頭幾作靑山夢。醉後還長白髮心。羣物沉沉皆入靜。滿城惟聽五更砧。千林葉落暮風斜。霜氣初淸變露華。羣浴池鵝還泛泛。雙棲簷鵲故槎槎。南山每見平安火。北塞知無撩亂笳。客不扣門吾不出。床頭古易有生花。朝日初升射赤暉。雲陰天末漸看微。賓鴻晩帶寒霜去。幽鳥時挐落葉飛。一室琴書隨坐臥。百年身世任行違。胷中淨却無塵累。卜子何爲歎瘦肥。對局每圍坡老碁。逢秋不作宋生悲。悠然捲箔看山處。寂若焚香讀易時。曉郭星河寒欲動。霜天楓菊冷偏遲。渾忘家在紅塵裏。長嘯高歌出世思。蕭蕭雨響自南山。一炷疎燈照壁間。淨几圖書眠共和。小軒琴鶴樂相關。筆端興到成佳句。鏡裏塵空對好顔。快適莫如吾自在。玉京多事笑仙班。落木聲中倚檻頭。鳴濤遙憶漢江秋。無邊皓月來如意。不盡淸波逝莫愁。寒夢依依隨陣鴈。孤舟泛泛伴眠鷗。名區遯跡神仙近。何必桃源漏帝州。靜看乾坤造化功。還如邵老百源中。淸光梧帶千年月。爽籟松含太古風。望遠峰嵐濃夕翠。夢醒窓日射朝紅。平生誰與論同調。只有神交無極翁。眼前大道正逶迤。不踏人間路險陂。風動堦蕉飛鳳葉。雲棲園柏老龍枝。三秋佳興宵光永。一枕閑眠午景移。我屋蕭然如畫裏。終南滴翠入簾垂。</text>
<title>又次杜秋興韻 二十一首</title>,<text>雲歸古壑鳥投林。東麓斜陽萬態森。園蝶翻兼寒葉影。池魚躍入小樓陰。濟川素乏商巖手。採菊惟存栗里心。野服篋中藏妙製。荷衫蘿帶不須砧。城西書屋倚深林。入戶終南碧峀森。早晩秋光看草色。短長春晷記花陰。琴通元亮無絃曲。雲住希夷一片心。已笑鴟蹲嚇鼠腐。還憐猫走繞魚砧。靑梅疎影半簾斜。八十琴師兩鬢華。聲遏行雲閑繞峀。曲牽飄葉急歸槎。宛如驚世君山客。不讓通神董子笳。餘興明春期再會。新飜留待賞園花。此一首聽琴難掩龍光北斗斜。人間復恐有張華。蘭抽谷裏霜侵葉。松偃池邊水潤槎。思斷藝垣鳴鼓角。夢長燕塞奏鐃笳。靑霞欝欝乾坤窄。還向東籬種菊花。綠池風靜水紋斜。樓上衣裳濕月華。瑤島思將求藥草。星津望欲泛靈槎。蟲聲入夜如繁笛。鴈叫流空似遠笳。閒墜庭前紅葉影。龍堂彷彿散天花。晴空午日有祥暉。掃却人間螢爝微。出谷振林千樣響。搶楡徙海一般飛。天機滚滚閒中在。塵事紛紛靜裏違。歲晩物華多變態。靑山欲瘦白雲肥。大地山河一局碁。癡人浪作劫灰悲。千年水逝瞿塘處。萬事雲過碧落時。意靜蓬萊知不遠。心忙騏驥去還遲。秋深小院塵緣少。獨有金丹九轉思。境隨人靜似深山。渾忘我家城市間。睡比孔明秋亦足。門如元亮晝常關。座中有客皆靑眼。酒外何時不醉顔。坐看夕陽無限好。暝林歸鳥自成班。夸娥神力笑移山。忽見羅浮在此間。錯認雪花侵曲几。翻驚月浪透重關。塵中誰有堯夫眼。畫外猶傳君復顔。肯與羣芳爭上下。藐姑仙子弟兄班。此一首詠梅初日如鉦上駱山。此行今十三年間。敢言遯跡塵中混。不是浮名度內關。舊伴數來多赤芾。新交逢處摠朱顔。槐庭爭利眞開市。乘馬前時意馬班。桃花春色武陵山。長在茅廬几案間。謾道星郞留漢闕。誰從柱史出秦關。棲心書卷刪塵慮。映睫烟霞駐麗顔。萬事任眞皆自得。始知吾拙勝倕班。秋風欲響少文山。坐我依俙泰華間。偸果玄猿攀石磴。含芝白鹿入松關。晴嵐靄靄如沾袂。碧澗泠泠欲洗顔。且向此中仍大隱。鄭翁神妙虎頭班。寸雲平繞出蠶頭。行雨霏霏洗素秋。齊物莊生還苦癖。耽詩杜老謾深愁。櫪駒時看愚公犢。簷鵲相親海客鷗。塵下兒曹多妄想。空求乘鶴上揚州。黃花滿揷小兒頭。戲事閑居得意秋。入室每爲開口笑。出門寧作皺眉愁。凌空氣似蹁躚鶴。遠害心如浩蕩鷗。臨水登山思壯觀。神遊將遍禹分州。已戒雌黃掛舌頭。莫敎皮裏有春秋。蘧蘧枕上將無夢。磊磊胷中不着愁。學拙始知如刻鵠。化人誰謂似馴鷗。千年欲訪宣尼跡。岱岳浮天小九州。醉鄕之樂問無功。何似睡鄕仙界中。石室丹成千日枕。羲皇世返北窓風。庭前槐影迷離翠。物外桃花莽蒼紅。滋味此間誰解識。三分窺着漆園翁。歲暮螢窓欲考功。羲文一部卷舒中。絳霄斗轉沉寒水。紫陌鐘鳴度遠風。鳥夢疎枝斜月白。鷄聲半夜小燈紅。尋常得失何須問。達觀人間有塞翁。詩成三上課程功。淸晝良宵遣興中。軒檻先迎池水月。衣冠不灑陌塵風。香烟爐茗初凝碧。珠顆盤榴半綻紅。門外已無題鳳客。隣居將卜祝鷄翁。蔀屋鳴梭野女功。能令客馬駐聲中。已無趙市娉婷俗。更見豳郊煕皥風。杵響遠隨氷澗轉。炊烟橫映夕陽紅。酒盃知有東隣會。半醉扶還白髮翁。十里靑郊路邐迤。茅廬瀟灑占南陂。松杉落落新開徑。楡柳依依舊種枝。果馬衝泥乘曉至。籃輿臨水向暄移。調疴兼得看書好。翠幌深深竟日垂。星河秋影望中迤。蘋末寒風鴈鶩陂。階下鳥馴緱嶺翮。庭前樹種武陵枝。光陰難住水空逝。意氣未逢山可移。睡睫轉淸懷轉曠。虛明夜色五更垂。</text>
<title>人日。拈王右丞韻。癸卯</title>,<text>七日人爲號。相傳古俗長。天休承泰運。國瑞卜晴光。大塊宣昭朗。羣生得品章。傾盃柏酒淡。調鼎菜羹香。元氣春浮樹。佳辰客滿堂。綵花新作勝。金縷巧成妝。紙局經綸志。床書蒔種方。靑陽布仁化。聖德繼三王。</text>
<title>偶吟 時直思陵齋所</title>,<text>蒼蒼松柏夕陽斜。蛺蝶雙雙弄草花。鷄啄荒庭爭得食。馬嘶殘櫪亦思家。三時作夢高堂近。五日居官兩鬢華。懶性難爲塵下吏。莫將袍帽此身加。</text>
<title>七夕。疊用人日韻。</title>,<text>此宵牛女會。浪說古今長。細雨尋常響。明河莽蒼光。阮褌欺錦繡。郝腹曬文章。桐葉知秋氣。蓮花帶夏香。貼桃漢皇殿。擲米蔡君堂。宮女穿鍼戲。閨娥乞巧妝。蜘蛛網自結。烏鵲去何方。景貺傳奇遇。千秋想郭王。</text>
<title>蟬聲</title>,<text>蟬語破千籟。聲聲空外浮。爲因飮凉露。却自喚淸秋。偏向斜陽樹。時過驟雨樓。羣蟲空亂叫。夜暗愧啾啾。</text>
<title>立秋。疊用人日韻。</title>,<text>少昊初行令。西看斗柄長。金風流颯響。玉宇迥晶光。鍾律鳴夷則。皇居啓總章。池荷成碧實。野稻孕新香。細雨晴遙郭。寒聲動小堂。征夫已驚夢。懶婦亦催妝。天屆消長會。人迷損益方。從玆霜雪至。聊欲獻箴王。</text>
<title>善竹橋</title>,<text>善竹同孤竹。千年有石橋。綱常扶後世。忠烈在前朝。斑血今猶濕。英靈此不消。彷徨無限感。落木響蕭蕭。</text>
<title>贈安州妓佳姬。妓能卽席賦詩。</title>,<text>娃館詩燈伴鶴寒。人逢知己古今難。可笑癡男皆重色。多情誰解愛才看。伴鶴。卽佳姬樓名。</text>
<title>嘉山道中。次老族主簿 圭輔 韻。</title>,<text>淸川江外卽邊城。西塞天寒雪不晴。聊喜戎裝兼彩服。何妨勝觀且嚴程。送客笳傳落梅唱。停驂嶺記曉星名。鞭頭未了還家夢。勸馬聲聲起倦情。</text>
<title>定州道中</title>,<text>㺚川橋下起寒波。短堠長亭細數過。征馬意驕嘶廣陌。盤鵰翮勁下荒坡。黑雲漠漠胡山近。白雪紛紛朔氣多。日暮邊城風撲面。橫鞘壯志聽鐃歌。</text>
<title>宣川道中</title>,<text>至月如春暖。關西雪作泥。羇窓眠未足。征路夢猶迷。山入雲光轉。村依樹影齊。遙城動寒角。落日馬長嘶。</text>
<title>倚劒亭壁上。有曾王考曁王考詩。敬次其韻。</title>,<text>曾聞倚劒名。素志欲觀兵。今日空戎馬。行裝愧請纓。</text>
<title>向義州</title>,<text>男兒意氣此時豪。行盡西州箭嶺高。朔雪巑岏寒似鐵。胡風厭獵猛如刀。相隨玉節來龍塞。空負篝燈讀虎韜。金石山光初入眼。馬前笳角響牢騷。</text>
<title>寄贈吉兒 奭周小名甲吉○五首</title>,<text>撫頂門前別。居然到塞窮。每憶南窓下。琅琅誦國風。山川幾萬重。途道三千里。回首家鄕遠。那堪戀稚子。夜夜羇窓夢。迢迢到故鄕。炯如秋水眼。看書在母傍。努力每加餐。深居莫犯寒。重重遙寄語。侍側得平安。孜孜勤讀業。洞洞敬持身。春日候門處。靑眸更刮新。</text>
<title>渡江</title>,<text>戎衣過鴨綠。出塞似從軍。莫作思鄕語。男兒氣薄雲。</text>
<title>九連路中</title>,<text>一渡三江水。風光我土殊。凝蹄攢白雪。滿目亂黃蘆。孤日龍灣盡。寒雲鶻峀紆。茫茫荒野外。立馬問前途。</text>
<title>向連山關</title>,<text>斜陽漠漠向連山。白草嚴風古塞關。積雪偏凝溪水冷。孤烟直上野村閒。倚門漢女簪花立。走馬胡兒罷獵還。聞道前林多虎豹。始知行路劇辛艱。</text>
<title>大明村</title>,<text>民家窮峽裏。傳說大明村。三戶能同楚。百年又過元。居人情暗慰。行客涕潛捫。落木斜陽外。徊徨不敢言。</text>
<title>發十三山。路中遇風多塵沙。</title>,<text>風聲獵獵動遼燕。十丈塵埃蔽遠天。捲地縱能欺雨雪。飄空竟不作雲烟。山川迷入鴻濛界。車馬冥行混沌年。昔日凌河征戰處。胡沙滿目客悽然。</text>
<title>松山堡懷古</title>,<text>蕭瑟松山堡。蒼茫駐客鞭。黃沙猶未盡。靑海更無邊。古壘空啼鳥。荒塋但暮烟。那堪問往事。搔首仰寒天。</text>
<title>寧遠路中感懷</title>,<text>不恨吾生左海潯。中州憂辱犬羊深。衣冠華士皆胡制。言語胡兒亦華音。禮樂無徵長夜近。山河失色夕陽沉。燕南寂寞荊卿死。誰和詩中擊筑心。</text>
<title>路中</title>,<text>星軺西轉歲窮陰。遼水燕山次第尋。店裏晩飧兼五味。車中午睡抵千金。風吹曠漠殊方氣。日出扶桑故國心。北地天寒歸鴈盡。三旬不得接鄕音。</text>
<title>山海關</title>,<text>秦皇雄畧長城築。右駕滄溟左截山。飛狖莫攀千尺上。捷禽愁度八重還。人間有罪吳三桂。天下無聊第一關。古堞夕陽何限意。東來客子駐車看。</text>
<title>姜女廟</title>,<text>悲風吹古廟。落日遠山舂。巖穿留怨跡。峰老帶愁容。長城那可望。片石尙堪封。東海波如淺。姜娥恨亦瀜。</text>
<title>拜文丞相廟</title>,<text>古廟丹靑剝落多。神心今日恨如何。荒天偏愛驕胡種。奇渥纔亡又覺羅。</text>
<title>又次杜陵武侯廟韻</title>,<text>荒祠柴市最先尋。肅穆衣冠正氣森。簷桷雪愁侵北氣。庭柯風愛送南音。一生未了殲胡志。萬死猶存報國心。忍看腥塵汚丹雘。蒼天獨不照靈襟。</text>
<title>贈盧藥林 烜 字愛堂 浙江人○甲辰</title>,<text>忽逢南國士。意氣欲相傾。月照氷壺潔。風吹玉樹淸。襟懷纔半日。談笑若平生。後會惟憑夢。那堪此別情。</text>
<title>藕堂 方維翰字南屛 座上。主人出示小帖。卽春山欲雨圖。求題一詩。乃走筆書贈。</title>,<text>濃雲一片鎖千岑。春樹依微晝欲陰。應有神龍潭底臥。飛來早晩作祥霖。</text>
<title>通州。別金僉正宗仁。</title>,<text>潞陽館外柳初新。歸客情催識早春。何事臨歧遲不去。他鄕又別故鄕人。</text>
<title>榛子店。憶季文蘭村壁題詩事。</title>,<text>江南佳女嫩心腸。珠翠空留毳幕香。詩中怨恨深如許。何惜當時一死芳。</text>
<title>暮行</title>,<text>日落盧龍縣。烟生飮馬河。古時征戰處。今日人烟多。我是還鄕客。詩非出塞歌。春風千里路。一半夢中過。</text>
<title>金生宗建傳誦李僉正鎭復咏塵詩及所次韻。聞卽步韻口號。</title>,<text>暗飄從馬足。偏向撲人顔。散去能迷世。堆來可作山。空空看有色。細細入無間。鴨水淸宜濯。衣巾莫染還。</text>
<title>雙陽店。夜見新月。</title>,<text>碧天如水桂花香。不老姮娥半面妝。淸光遍照同心曲。却忘雙陽隔漢陽。</text>
<title>廣寧歸路口占</title>,<text>星軺珍重奉親回。晨夕殊方免客懷。戎服儒冠能倂用。龍韜鳳藻未全材。寒風酹酒荊卿市。落日吟詩樂毅臺。欝欝雄圖無處展。中州輸入錦囊裁。</text>
<title>宿白旗堡</title>,<text>塞天二月北風寒。坐到三更意不寬。忽憶故園春色早。空挑旅館燭花殘。野虛月浪茫茫海。村曠林烟點點巒。秖着歸心眠未穩。東方欲曙戒征鞍。</text>
<title>前驅歌。戲贈主簿老族。</title>,<text>君不見漢家將軍矍鑠翁。披甲據鞍生英風。又不見蜀將七十挽强弓。定軍山下樹奇功。白髮蕭蕭一書生。七尺寶刀腰間橫。騷壇虛老六十年。一朝換着戎衣輕。匹馬橫行三千里。飛渡燕山復遼水。執殳傑風老益壯。誰識人間奇男子。櫛風沐雨靡所憚。巧讒只恐三遺矢。時患泄症故及之。 軍令獨嚴催鳴角。胡女聞角出村屋。左顧右眄示可用。東施嫫母俱送目。且言兩杯乾燒酒。絶勝斗飯與斤肉。天生壯士終不棄。今日前驅成大志。莫恨無人勒燕然。一詩勝於杜碑二。</text>
<title>十里河。夜雪後作行。</title>,<text>瀋陽河外雪餘輝。窮塞春寒逼客衣。百里山圍雲杳杳。千重樹合靄依依。但聞荒野蒼鴉噪。不見殘城白鶴歸。故國行行知漸近。羸駒亦自踏泥飛。</text>
<title>詠燈花 五首</title>,<text>夜夜新春入燭條。花開蘂結艶嬌嬈。化工不借和風力。妙象寧愁冷雪飄。那有凡芳紅百日。卽看瑞萼爛千宵。神占勝似觀梅訣。每驗明朝喜事招。別有春光出衆芳。花權炎帝借東皇。蠟油灌似曹溪水。火焰噓同太極陽。灼灼暈紅開石竹。團團剪紫吐秋棠。中宵不寐勤培漑。和氣氤氳滿我堂。日暮雲沉月未生。萬花皆暗獨分明。團圓疊出神靈意。點綴凝妝窈窕情。匣裏劒靑羞失色。風前浪白笑虛名。奇祥異彩眞無上。却勝仙芝產九莖。炷碧灺紅香暗牽。夜光書壁蘂珠聯。蒔栽培達非人力。蓓蕾英華摠化權。呼米呼錢方語俚。占晴占雨道書玄。葩經卉譜何須攷。肇錫嘉名瑞火蓮。香炷詩樽五夜通。風流自古號芙蓉。氣蒸畫壁雲搖紫。光纈紗籠靄映紅。異卉何須求海外。韶華不必訪城東。千秋結子應丹棗。可與安期上碧空。</text>
<title>次保卿詠梅花各體韻 六首</title>,<text>萬斛明珠綴。新頒海府儲。臨風香自淡。照雪色全虛。几席從君密。襟期不我疎。五更相對處。便欲忘塵居。一窓雪月香魂冷。扶疎不作婆娑影。春風那肯開塵陌。芳根端合種仙境。淸趣謾說處士湖。醉夢空傳神女嶺。綽約如見藐姑仙。使我胷中百慮省。不許蜂蝶紛窺掠。蘭閨妙娥守幽靜。一陽獨存羣陰天。四時花權與君秉。桂殿仙娥降世蹔。月華衣上凝寒淡。含來一點太和陽。掃却人間風雪暗。隔帷不見疎影。入室先聞淡香。閤裏一株獨暖。園中萬木皆霜。和心樽酒同醉。瑞色燈花共芳。已笑墻桃太艶。還嫌溪竹偏凉。月照梅花梅照月。空庭雪映交輝發。揭帷寒曉聽鳴鷄。初動潛陽一細髮。回文斗轉北而日南兮。嗟木落而草荒。顧玄冥之按節兮。塞山河以氷霜。猗梅樹之開花於此時兮。非發天地之閉房。護線陽而獨存兮。招靈仰於帝鄕。紛旣有此桃李之艶姿兮。又重之以松竹之剛腸。映玉壺而瑩澈兮。積內蘊而篤光。雪凝槎而輝增兮。月掛枝而影長。託深契於畫閤兮。作好伴於吟床。莫惜芳華之遲暮兮。披予襟而懷香。瞻谷駒之皎皎兮。咏露葭之蒼蒼。憐雨蘭之披靡兮。憎風絮之低昂。獨不隨時而變遷兮。羣陰莫浼其春妝。若高士之貞操兮。跡愈遯而名彰。咍韶光之隙駟兮。永百世之流芳。澹弗忮而弗求兮。焉用之而弗臧。仰昔賢之調羹兮。朕且待夫實黃。</text>
<title>仲父卜居石郊。新搆玉壺精舍。名其軒曰八淸。敬呈。三首</title>,<text>誅茅在空谷。高擧絶塵紛。疎牖留明月。虛簷宿白雲。溪山供几案。楡柳替藩垣。一室蕭然意。秋來自十分。右茅廬淸芒鞋白雲際。藜杖碧溪隈。植久悠悠意。行遲杳杳懷。寧尋要路去。好向遠山廻。幸作先生物。知非爾自佳。右杖屨淸庭除連曠野。軒檻對空山。雲出蒼蒼遠。烟生渺渺閑。朝紅鴈拖去。夕翠鶴挐還。變態無時盡。虛明在戶間。右山光野色淸</text>
<title>更呈七絶八首</title>,<text>東岡小屋暮年成。蓽戶茅簷世外情。惟許松風溪月入。玉壺精舍玉壺淸。右茅廬淸案有遺經盡日橫。一團天理卷中明。從來洙洛淵源遠。養得方塘半畝淸。右詩書淸不鼓長含太古聲。珠淵月出水雲生。泠泠時約泉流瀉。素軫朱絃一樣淸。右琴瑟淸扶來山夕聽蟬鳴。躡去溪宵步月明。牙笏霜靴眞可累。先生杖屨百年淸。右杖屨淸山居契活少經營。脫粟澄泉樂此生。始信簞瓢甘五鼎。箇中滋味別般淸。右飯疏飮水淸霏霏朝雨遠山晴。十里桑麻四野平。翠合蒼連浮上下。斜陽一抹入簾淸。右山光野色淸亹亹每從黃卷生。蘧蘧長逐白雲行。萬事悠然皆自得。弗諼眞樂澗槃淸。右笑語寤寐淸林泉樂事固難名。物物無塵養性情。不覺舞斯蹈斯在。一軒爭得八端淸。右手舞足蹈不勝淸</text>
<title>出石郊。拜仲父。</title>,<text>衆山環草屋。曠野掩柴扉。淸淨知仙近。林泉卜遯肥。羣鴉下田啄。孤鶴向雲飛。秋晩靑門路。蕭蕭匹馬歸。</text>
<title>拜呈藕堂足下浙江仙府 乙巳</title>,<text>杭州自古號仙官。詩酒江山兩得歡。鷲嶺高秋開墨壘。馬潮寒日鬬文瀾。心隨海月神交在。魂阻關雲夢會難。一扇都將千緖去。幾時能得故人看。</text>
<title>純甥 金履祜字仲純 示春風詩。次韻。</title>,<text>寒後吹消雪。亂餘如解兵。花心潛鼓動。草色暗噓生。振蟄蟲乘氣。和鳴鳥學聲。無爲自起息。南郭漫多評。</text>
<title>携權景好 襈，黃述翁 鍾五。出潭上。馬上口占。</title>,<text>東郭有餘興。西庄又共遊。殘花人眼着。芳草馬蹄留。溪雨生春水。峰雲指月樓。渾忘行近遠。相語屢回頭。</text>
<title>直廬雨餘偶題 時直桂坊</title>,<text>五月瓊林麗景饒。深深畫省坐宮僚。魚聽小雨衝荷葉。鶯喚新晴選柳條。惟有一書消永晝。徒然五斗負淸朝。胷中不許留塵事。赫日炎雲莫敢驕。</text>
<title>建除體。歎中原。</title>,<text>建虜正猖獗。中原久淪亡。除殘無眞主。胡運百年長。滿種皆鶱騰。華胄盡凄凉。平胡我有策。何由獻君王。定志方寸間。揚威萬里疆。執弓望旄頭。何日滅光芒。破若迎刃竹。掃如照日霜。危亡在頃刻。根基異漢唐。成籌無處試。欝欝老海鄕。收袗難復見。北望意蒼茫。開樽欲盪胷。還將酹神鋩。閉戶成一夢。上天訴瑤皇。</text>
<title>述懷。作數字體。</title>,<text>一生無所求。身安而心適。二疏臥蘭陵。暮年方知足。三更坐不寐。睠言懷古昔。四望絶塵喧。星河垂枕席。五帝不可攀。玄風今已邈。六經雖究討。所得惟糟粕。七字時謾吟。正聲人不識。八代文起衰。吏部頭空白。九折非畏途。惡浪作平陸。十載請息交。閉戶南山側。百花爛靑紫。衆鳥迭絲竹。千卷架上書。臥聽兒子讀。萬事皆不知。此中存眞樂。</text>
<title>倣谿谷體 二十二首</title>,<text>闔闢乾坤掌握中。四溟一吸小盃空。手挽八方登壽域。裁仁作被萬邦蒙。右大語鍼孔山河蝸角國。僬僥風擊蟻雷鳴。芥舟浮沒蹄涔海。市利毫絲性命爭。右小語魚游碧海鳥巢枝。善馬蒲輪造父馳。良妻孝子奉身處。聖主賢臣定治時。右安語春山夜夜子䂓鳴。長信秋風曉月明。岳飛身逐金牌入。賈誼恩疎玉玦行。右恨語蒼氷坂上轉銅輪。白玉盤中走水銀。垂垂兩脚琉璃瓦。一盒凝酥不着唇。右滑語劒鋩如鉅又苔封。生綠纖鍼大布縫。凍毫毛紙細楷寫。睡眼强開曉燭紅。右澀語無梯平步上晴旻。坐摘雲間井柳辰。陰消陽長無更變。富貴神仙兼一身。右難語天地洪爐點雪消。茸茸靑草長春朝。離婁洗眼看山岳。賁育同心打病樵。右易語翻波涇水混淤泥。趍走朱門白首低。麥醪帶粕村夫飮。塵漲東華大道迷。右濁語中秋天上玉輪圓。鶴唳瓊都桂樹前。太守歸程酌水餞。淵明啜菊北窓眠。右淸語混珍魚目亂苗莠。檜主和謀儀散從。偸眼嬌嚬妖女態。脅肩諂笑小人容。右憎語淸泉白石鏡中深。小閣梅開弄玉琴。端士誦詩無俗態。稚男學語欲成音。右愛語夏至之宵冬至日。風塵五季歷年圖。庸夫自運謀身策。禿尾蟹兼拳脛鳧。右短語江漢流波滚滚逝。赤黃日道橫天際。少年壯志計前程。積善餘慶傳萬世。右長語秋樹鳴蟬搏翼飛。冷風霜夜逼紗衣。命道昭君嫁胡去。宦情張翰憶鱸歸。右薄語父子之情兄弟愛。三千大地天高配。人間福力郭汾陽。九萬培風鵬翼載。右厚語天門車馬聽鐘鳴。燭盡三丁詩不成。錯了一生名利界。烏飛兎走兩相爭。右忙語老妻相對弄孫兒。竹枕蒲團坐臥宜。子陵垂釣圖南睡。臨水看山詠古詩。右閒語龍蟄盆池鶴繫籠。漢王燒棧入蠶叢。娼家少婦重閨鎖。志士英雄老巷窮。右欝語池魚一躍變神龍。騁望乾坤上岱宗。掃蕩胡塵旋唱凱。一朝天理豁然通。右快語雪後隋園萬樹花。西天佛國與仙家。勢利交情甘似蜜。氷山春日失嵳峨。右假語男耕女織各勤工。困睡飢餐自適中。靜坐讀書兼敎子。事親以孝事君忠。右眞語</text>
<title>庭鶴 丙午</title>,<text>碧海曾孤淚。朱門已鎩翎。謀粱入羅網。得食在階庭。凡鳥元同性。仙禽浪得名。飛鴻難作伴。高擧上靑冥。</text>
<title>雨後與兒子呼韻</title>,<text>南洲朝雨歇。北岸暮烟晴。波靜魚應樂。沙明鳥亦淸。村村漁火影。處處櫂歌聲。杳杳憑欄夢。傍人不識情。</text>
<title>大風夜作</title>,<text>狂風二月撼山川。驚浪翻江勢接天。寒逼晶宮氷欲合。老龍今夜不成眠。</text>
<title>呈伯氏</title>,<text>城南水北積離憂。十里官程也不脩。紫陌嘶雲天廐馬。白沙眠月漢洲鷗。榮光如此非初志。浪跡從今就宿謀。分付傍人休攪睡。夢中能得侍淸遊。</text>
<title>宜嬪輓章 六首○代家親作</title>,<text>芳質初承聖主恩。榮名懿德後庭尊。慶祥甲觀徵無地。萬事人間一夢翻。端陽哀淚白鬚滋。痛哭銅闈國勢危。耿耿須臾無死願。眞祥重覩日南時。天公荒老理乖常。纔半年間又降殃。玉碎香摧悲不暇。那堪酷禍說胎殤。至誠惓惓仰坤宮。淑德稀聞列女中。華衮宸章昭日月。忠言又復在臨終。妝臺寂寞掩寒帷。漏滴銀壺曉響悲。惟有上林殘月在。宮娥應廢小星詩。靈輀又逐鶴驂廻。雲引丹旌栗洞隈。千載相依冥漠裏。猶堪慰處最堪哀。</text>
<title>江曉 庚戌</title>,<text>偸閒百忙裏。輕棹逐流西。月逈秋波白。雲橫遠樹迷。欲隨汀鷺睡。嫌聽屋鷄啼。不覺江天冷。重衣謝瘦妻。</text>
<title>出南郊 辛亥</title>,<text>野色連靑草。峰陰半白雲。不知何處去。驢背夕陽分。</text>
<title>夜坐</title>,<text>到處隨緣也定棲。床頭小燭照靈犀。無風林鳥安心睡。早暖雲鴻得意啼。烟抹南山看一半。夜深更皷聽高低。此時正喜塵喧息。數卷殘書坐到鷄。</text>
<title>園幸後以特敎分揀罪名。感惶交極。偶成一律。</title>,<text>淺誠未格穹。帝不許南風。尺寸皆民力。絲毫豈我功。龍車欣穩度。鴻渥感偏蒙。敢藉華封語。瞻天祝聖躬。</text>
<title>次韻送金美中 絅行○壬子</title>,<text>十丈靑霞老不低。高歌白髮漢城西。滄溟曉氣通鷄唱。碧落霜風送鴈啼。寂寞酒盃今夜別。蕭條書笈幾年携。知君一去回頭苦。使我三時望眼迷。</text>
<title>先王考延諡日。特命賜樂宣醞。又使閣臣賷傳御製。敬賡。二首</title>,<text>奎章裁出鳳樓霞。滿紙龍光遍一家。化天雨露霑丹誥。仙樂聲中墨吐花。昔日兒孫當是時。恩榮感極淚從之。法樽拜挹南山色。玉殿銅闈萬壽宜。</text>
<title>次韻 二首</title>,<text>松桂叢深歲暮天。蕭蕭白髮有誰憐。靈芝古洞應三秀。明月今年已十圓。燈下老妻裁野服。床頭穉子課書編。優游此世多眞樂。名姓寧求俗口傳。板扉深掩少人過。滿院松陰夕照多。老鶴愛眠依恠石。羣鴉爭食啄寒沙。身遊紫陌紅塵否。夢入靑山綠水何。吏隱虛名眞可笑。白頭羞唱採芝歌。</text>
<title>次韻古木</title>,<text>枝頭日月楚靈同。一片春光笑洛東。託地蟠根應化石。橫空老榦自號風。能超不盡斤燒劫。偏受無邊雨露功。特立乾坤元氣積。猶看歲歲吐新叢。</text>
<title>用人名體。要金平仲 紹行 屬和。</title>,<text>李白桃紅片夢中。蕭蕭何處送秋鴻。山蘇秦谷永遊夜。霜杜周江淹客篷。鵬翼開張飛北海。龍鱗蟠屈到蒼穹。淸談王謝安邦否。誰是當年江左雄。</text>
<title>家親與松峴判書公 秀輔氏，泥峴判書公 良浩氏。俱入耆社。以一門三耆堂。世所罕有。三家輪日設宴。獻壽相慶。敬步席上韻。二首○癸丑</title>,<text>極南星彩爛盈門。靈閣聯題達德尊。三壽相酬情倂禮。九如同祝子仍孫。方知盛會承先廕。况復明時荷聖恩。願挹蓬壺千頃水。年年添作慶筵樽。次第三家設喜筵。台星卿月仰高年。勝遊洛社風流在。佳節蘭亭歲月傳。和氣盈樽斟玉液。歡聲竟日奏瑤絃。彩衣齊獻无疆壽。當戶南山舞袖邊。</text>
<title>癸丑三月癸丑。上御禁苑玉流川之曲水。朝臣參會者。符蘭亭修禊人之數。蓋識其年若月也。上集禊詩。締成二篇。仍命參會者隨所長各賦之。</title>,<text>聖上十七年。癸丑春之暮。鑾輿臨北苑。盛會千載遇。天心亦欣悅。是日降甘澍。膏澤浹萬物。喜氣籠千樹。悳風知時節。豐兆歡相喩。緬憶蘭亭會。右軍才獨步。淸談非王佐。風流安足數。休明幸今辰。聖化唐虞鑄。宸心重一遊。昭垂百世度。淸讌飾太平。羣彥集如霧。金閨多鉅工。詞垣紛高騖。妙選皆俊英。少長一席聚。愧乏授簡才。徒霑恩波注。猥隨六七列。怳惚登玄圃。地勢拱北極。松韻奏韶頀。蓬壺引曲水。衢樽溢淸酤。玉飯兼綺饌。恩分御厨具。呦呦蒼鹿音。翯翯白鳥羽。宛若靈臺下。物物得其趣。渢渢大雅篇。詞臣應解賦。旣醉而且飽。化天均雨露。鴻渥偏微軀。匪分良慚懼。拜手祝萬壽。蕪詞寸忱寓。</text>
<title>夜坐</title>,<text>密雲多雨意。入夜正漫漫。燭暗蟲飛亂。林深鳥夢安。隨緣知事少。任物覺懷寬。金馬非塵內。何須語棄官。</text>
<title>曉行</title>,<text>江上蒼茫曉色生。南郊十里雨新晴。洞深柳露團團滴。風靜溪星兀兀明。白髮靑袍忙底事。浮雲流水澹無情。此行全勝看花好。麥穗初黃萬畝平。</text>
<title>草花</title>,<text>野草無名花自開。紅黃交映客徘徊。不入山人詩句裏。空然埋沒一春回。</text>
<title>敬次淸潭壁上韻 二首</title>,<text>溪山眞面十年同。自媿居然白髮翁。㶁㶁灘聲奔石轉。蒼蒼霞影照潭空。塵喧斷絶重峰外。韻語分明細雨中。更向丹樓留素約。臥雲弄月樂無窮。石磴緣溪轉。盤廻九曲腸。筇鞋任來去。雲水各閒忙。林靜禽聲緩。山深夏日凉。悠然無俗物。坐石更呼觴。</text>
<title>樓中</title>,<text>一別雲樓今十載。偸閒共逐少年來。潭心雨落明珠轉。壁面花垂彩畫開。觸石飛泉空自怒。投林習鳥莫相猜。鹿門歸隱芳盟早。老婦知心野服裁。</text>
<title>潭遊</title>,<text>一出謝塵紛。三朝遊澗谷。雲濕危磴鞋。雨灑虛樓燭。早起相笑語。西峰射晴旭。瀑懸噴白雪。潭空涵碧玉。素石橫盤陀。蒼崖立森束。元氣何磅礴。玲瓏鬼斧斸。盡日無所思。流水忘榮辱。魚游窮妙玩。鳥翔聘遐矚。已憎張羅密。莫敎垂釣曲。山僧空色相。悠悠情相屬。少年三四人。狂奔探勝足。獨坐心自醉。不復斟酒綠。</text>
<title>明妃曲 二首</title>,<text>古來守正士。不與世媚嫵。八九騰簧舌。終身棄草莽。對鏡恨嬌艶。嬌艶禍自取。畫工猶不怨。况復聖明主。藐藐女子身。萬里作長城。中原休息久。邊庭氛祲淸。寧愁魚海辱。足當麟閣榮。孌彼漢宮女。幾人傳芳名。</text>
<title>禁苑賡韻 甲寅</title>,<text>壽域昇平象。昭回禁苑春。百花天上爛。羣品化中新。簪笏霑恩重。禽魚得性眞。千年叨此會。宮月頌重輪。</text>
<title>月夜納凉</title>,<text>鶴抱雲霄夢。魚忘湖海心。迎風依柳影。對月坐槐陰。窅窅天逾迥。蒼蒼夜正深。已成鹿門隱。不復求知音。</text>
<title>偶思次杜</title>,<text>永日平分在夢中。覺來長嘯望遙空。方塘端印三淸月。晩樹深含太古風。習靜每觀虛室白。厭煩常避軟塵紅。老妻頻問潭居約。巖桂樓前長幾叢。</text>
<title>解官</title>,<text>水閣淸香露濕荷。凉風皓月對高歌。無官始覺閒官苦。此夜吾身快活多。</text>
<title>小雨後</title>,<text>霏霏過雨洗炎塵。夜色池臺一倍新。星渡銀河寧用楫。雲推明月不停輪。蒼凉槐影偏宜夢。淡郁荷香最可人。涉海跨鸞還滚滚。神仙始覺在吾身。</text>
<title>西郊</title>,<text>西郊春過盡。朝日麥風凉。宿雨澄田水。新晴淨野芳。一身還信馬。萬事已亡羊。託跡宜隨處。何須物外藏。</text>
<title>雨夜</title>,<text>孤燈耿耿碧蹄村。風雨紛紛戶外喧。中天安得氷輪月。照破泥塗夜色昏。</text>
<title>還家夜作</title>,<text>更漏丁東百念生。窓間月色報新晴。曉來山帶雲痕濕。雨後星含水氣明。心逐西風過嶺樹。身依北斗到京城。一還一去情無限。惟有靑天照此誠。</text>
<title>禁苑賡韻 乙卯</title>,<text>融風化日映池臺。花氣成雲五色開。此席恩深春雨露。萬年斟上祝岡杯。</text>
<title>暮春吟。用金菱溪 洪運 帖中。次杜韻以寄。</title>,<text>羲馭駸駸不蹔住。雙鬢如霜眼如霧。池北小樓春又晩。花發墻角丁香樹。聞道東城及北陌。遊人雜遝來朝暮。携朋忙逐蜂蝶影。乘醉爭穿桃李路。人事年年客來新。春光歲歲花如故。幽居十載絶塵想。天心向我眞象露。白日欲暮倦睡餘。淸風吹月到前除。菱溪老人獨晩交。殷勤遠遺一卷書。文章高古詩語新。白首蹉跎意何如。</text>
<title>慈宮周甲誕辰賡韻</title>,<text>寶籌回瑞甲。瑤斗引金觴。和煦珠簾捲。祥雲錦幕張。初逢千古慶。齊唱萬年章。聖孝承天貺。歡聲遍四方。</text>
<title>送景陽丞族叔 樂安氏</title>,<text>咫尺朱門牘。羣邪膽欲寒。寸毫扶正氣。隻手障狂瀾。方感殊恩重。寧嫌小驛殘。天衢知不遠。翹首望歸鞍。</text>
<title>嚴僉知 瑢 輓 五首</title>,<text>八溪道士有仙風。蹤跡塵寰久混同。三十五年賓主好。那知今日倏成空。自我童年踰四十。與君同處五分三。襟懷坦率無纖芥。兩忘情形劇笑談。知君善飮飮長昏。到處逢迎酒一樽。月窟天根來往外。醉中別有一乾坤。看君胷海浩無潯。此世誰能測淺深。論交不復分淸濁。謔笑人間摠許心。平生不喜交權貴。每向公卿作傲容。燭龜先見人皆服。幾處朱門早絶蹤。</text>
<title>上親享大報壇後賡韻 代家親作○丙辰</title>,<text>齊明祼鬯我王親。圭帛惟將正朔春。百世壇高星斗拱。三皇恩重醴牲陳。風泉下國悲蕭黍。禮樂中州歎屨巾。浩唱榛苓如復見。六龍仙馭海東遵。</text>
<title>慈宮誕日。侍宴迎春軒。敬賡御製韻。</title>,<text>聖主稱觥壽母前。靑編從古罕斯筵。虹流慶倂重光日。齊祝天皇萬八年。</text>
<title>夏夜納凉</title>,<text>北窓淸罷睡。月到天中央。市陌塵喧息。園林爽氣長。皆知三晝熱。誰見五更凉。坐久轉佳境。新荷風送香。</text>
<title>聞蛙聲</title>,<text>蛙聲喧聒耳。達夜竟何爲。唉哉華林問。猶知有公私。嗟彼今世人。知一二未知。慾波蕩滔天。殺湍在幾時。獨立意茫茫。安得神禹治。</text>
<title>感懷 二首</title>,<text>秋風凉欲霜。秋天淨如拭。幽人夜未眠。彷徨復嘆息。緬憶康衢叟。井飮而田食。巢由苦其節。夔龍憂其職。如何烟月裏。含哺樂無極。我有數頃田。在彼漢水側。胡不歸去來。低垂籠中翼。少年不識務。一心在唐虞。事業懷稷契。文章擬詩書。筆下賓興說。紙上井田圖。日夜費揣摩。不嫌俗子迂。荏苒過半生。事事意不如。癡想猶不已。上書達玉除。歸來空自歎。白首方覺愚。從玆杜吾舌。守分任慵疎。怡顔上高堂。昕夕奉起居。紫荊春光好。湛和以友于。且不衣食憂。優游樂妻孥。憐彼嗷嗷氓。艱難切肌膚。耕夫皆餒色。織婦偏寒呼。何時解倒懸。溫飽同九區。</text>
<title>奉寄盧藥林 二首</title>,<text>我本東海客。君是中州彥。邂逅相逢地。燕趙千里甸。山川盡遼薊。于子窮殊眄。淸風灑玉樹。皎與月輪轉。從容方子宅。文酒憺淸讌。溫溫笑語親。犖犖肝膽見。西風吹鴻鵠。羽翮差後先。奈何碣石水。一逝如激箭。怱怱臨歧別。歲月倏已變。人生旣同時。何不共鄕縣。迢迢長路外。不知重會面。凉風西北至。天寒萬木霜。惻惻何所思。所思在遠方。手折黃花枝。欲贈無人將。引領不可見。蒼然熱中腸。茫茫隔山河。落落分參商。恨無摩雲翮。一擧度遼陽。</text>
<title>次兒輩詠雪韻</title>,<text>瀟灑光陰已暮年。西風吹雪泬㵳天。斜飛巧入疎簾裏。亂舞偏凝老石邊。虛映樓開琪樹圃。危憑身作玉京仙。雲收星出淸無限。猶待來宵皓月圓。</text>
<title>族叔 樂定氏 窮居驪湖。自號擺落戶。誦示所作詩。求和甚勤。謹次其韻以呈。</title>,<text>一樽不使一身孤。肯問簞瓢供早晡。誰除空庭袁子雪。但催窮戶董生租。達人豈有皺眉事。志士應無仰屋吁。醉後論心燕趙市。彈冠佗日見于于。</text>
<title>閤梅近臘不開</title>,<text>南陸陽旋近臘時。梅花處處報春奇。誰家煖閤開偏早。老樹寒窓發最遲。催來人力元無用。留待天機任自爲。寄與東皇頭點譜。會看瓊蘂滿芳枝。</text>
<title>述翁示詩軸。次韻以寄。丁巳</title>,<text>湖山淑氣筆端存。隔歲離情竟夕言。唯子半生空白髮。何人今日不朱門。詞林聲價非關勢。塵世榮枯摠沒痕。遙想梅溪棲息處。松扉重掩對芳樽。</text>
<title>丁巳元朝。家親年躋八耋。上特賜几杖及宴樂。國朝優老之盛典也。四月二十四日。祇受恩命。是日上親御集福外軒宣賜。前三日。元子亦於此軒。見師傅開講。公私之吉祥善事。並集於此堂矣。上遣翰苑之臣。頒降宸章。以寵侈宴席。而題及詩中並及之。拜手敬賡。以伸頌恩識慶之忱。</title>,<text>迎師優老一堂筵。錫福詒謨聖化宣。家國太平三五世。君親齊祝萬千年。需雲影重扶筇上。仙樂聲凝隱几邊。遙挹南山兒拜獻。瑤桃春色壽樽連。</text>
<title>陪家大人出鷗湖。是時受几杖解元輔。而聖諭有往來於鏡湖綠野之敎。伯氏次亭壁韻。以示欣幸之意。敬次。</title>,<text>此行非漫興。日月不虛徂。平地移三島。淸流接五湖。香山翁有宅。綠野酒餘壺。筇几江山靜。君恩幸不孤。</text>
<title>僑居南巷</title>,<text>細雨坊南掩板扉。黃梅新熟石榴肥。詩書正好過眸見。棋局何妨信手圍。世事紛紜時到定。主人病懶客來稀。老妻惟識卿卿意。尙厭閒官勸賦歸。</text>
<title>鷗湖高秋。次杜陵秋興韻。二首</title>,<text>八月霜風響四林。江天秋色正蕭森。平沙歷歷宣陵北。高閣峩峩漢水陰。鷗鷺逢迎舊遊面。魚龍解識主人心。可憐洲渚障瀾石。空作尋常浣女砧。漢水東來勢演迤。吾家亭子壓南陂。岸頭鳥護丹楓葉。潭面龍猜碧檜枝。水色山光今古在。雲容霞態暮朝移。一絲不斷桐江釣。何必三千六百垂。</text>
<title>次仲兒閤梅韻</title>,<text>子夜潛陽動。春回一樹妝。寒葩雪侵戶。疎影月橫床。色相時通夢。衣巾半濕香。相看孤燭外。虛室自生光。</text>
<title>夙夢亭漫吟 二首○戊午</title>,<text>江中泛泛一扁舟。江上峩峩百尺樓。歸來莫惜庭花落。滿地芳陰十里洲。蒲帆一幅掛西風。擊汰歌聲漢水東。雨足浦田新麥綠。春殘林薄晩花紅。人生好向滄洲老。世事全歸造化空。窅窅詩情何處極。廣陵山在夕陽中。</text>
<title>秋夜偶成</title>,<text>草閣深深池上開。朝霞夕月共徘徊。詩篇碁局風流在。蟲語蟬聲歲月催。萬事皆從捱過去。一生都任方便來。園中櫟木千年老。始識神仙亦不材。</text>
<title>拈杜韻 三首</title>,<text>風逈纖雲淨。天高列宿張。淸歌迷漢艇。幽夢繞溪堂。鴈唳知秋早。蟲聲到曉長。故人思不見。此夜更難忘。古人今不見。誰復得長生。白象元無迹。靑牛已斷聲。儀容三禮備。心法六經明。天地洋洋在。儒林卽五城。淡靄依依合。晴烟冉冉生。深林交鳥道。高閣集蟬聲。目力隨雲遠。顚毛照水明。坐久斜陽盡。因看月上城。</text>
<title>九日和陶</title>,<text>西風吹落木。寒意日以生。重陽今朝至。自古令節名。堦螿吟霜苦。籬菊照眼明。萬籟發虛空。颯颯皆秋聲。書齋罕塵事。對此感暮齡。無詩那遣興。有酒不願傾。白頭無所求。辭辱因辭榮。詩書在案上。空懷千古情。借問有志士。何時事竟成。</text>
<title>秋夜</title>,<text>獨立秋天意氣豪。鴈橫雲際鶴鳴臯。樓臺虛白霜華重。星斗搖明月浪高。多少閒談聽老婦。縱橫惡臥見兒曹。已知野服曾裁孟。更有新詩欲和陶。</text>
<title>家親在江亭日。上特遣近侍之臣賜詩。因問起居。恩榮曠絶今古。謹賡。</title>,<text>紫鳳飛來淸漢頭。丹綸重敍洛龜疇。江山輝映榮光夜。魚鳥歡欣化囿秋。千頃滄波添壽酒。萬年雲漢倬高樓。天長地久無窮願。北望呼嵩綵服遊。</text>
<title>金菱溪錫汝示詠物近體三十首。要余和之。而韻用自東至咸。每首句押本韻。又不用題字以爲令。遂於久廢之餘。强步以塞勤索之意。</title>,<text>春光莫惜過城東。霜落千林一夜紅。肯伴綠楊爭裊娜。晩隣黃菊作玲瓏。勝花佳色誇靑女。剪綵神功擅化翁。妝得山容無限好。幽人偏愛九秋風。右楓蒼然正色度玄冬。特立偏依萬仞峰。好傲嚴霜懷晩節。寧隨蟠木露先容。烟霞自護來棲鶴。雷雨時疑化作龍。下有靈苓千歲伏。誰能採得上丹供。右松子美再逢淹錦江。淵明獨愛泛甆缸。霜天高節元無上。春樹穠華不敢雙。餐似靈丹仙骨換。對如良友我心降。偏憐佳色宜明月。風動淸香滿八窓。右菊一歲爲農一歲支。收功南畝正今時。民誠惟在供調稅。王政先從制產資。順雨和風承聖澤。養親哺子樂吾私。千夫齊力鎌歌發。宛似周郊挃挃詩。右觀穫遠聽樵歌出翠微。秋陽落木露初晞。松根月斧丁丁響。草葉霜鎌閃閃飛。憩坐樹陰筇拄擔。負來巖逕汗沾衣。還憐爾屋寒如銕。盡爇重房煖室歸。右觀柴農家獵取澤中魚。釣笱罛叉術又餘。挈盡汪汪隨仰俯。驅來潑潑困泥淤。漢陰翁獨忘機耳。江上人誰取適歟。一擧無遺非得計。民生鮮食日看疎。右桔槹打魚澤國秋高備不虞。橫行介士猛容殊。無腸異號仙書載。撥棹嘉名越俗呼。庭上燒來烟集鼠。草頭走處影疑蛛。霜芒輸盡成佳味。黃滿團臍酒滿壺。右蟹名高七絶更誰齊。萬顆玲瓏日照西。火棗絳桃光欲奪。雪梨黃橘品還低。嫩枝不許羣禽宿。肥葉堪供小筆題。香液最能喉渴解。回憐未種茂陵蹊。右柿山果無如燕覆佳。攀藤手摘到巓涯。霜皮縫坼懸危樹。露蔓絲垂繞古崖。爽口還同林邑貢。醒脾甘勝陸郞懷。淸凉莫笑偏吾嗜。芰棗何曾五味諧。右木通實髮白童心猶未灰。毛毬初坼拾枚枚。髫孩爭食朝朝剝。翁媼無眠夜夜煨。責子柴桑癡覓苦。憐貧錦里晩收催。咸山皮荻甘如蜜。何用白鵶谷口栽。右栗滿地黃金佛力眞。廢興還賴住持人。尼珠浩劫含靈氣。慧日浮圖護法身。不二門中徵後果。大雄殿上問前塵。空山夜靜鐘聲遠。忽憶同安怳悟晨。右寺不載神農嘗百文。味香性烈氣氤氳。金筒萊府銀花鏤。楮帒箕城縠縐紋。爇處政宜消日了。吸來端合破痰云。新方異種傳何自。二百年間四海聞。右烟茶快呑百斛太和元。不遣紅潮着面痕。方朔好偸千日釀。莊生善用大瓠樽。獻酬相接成嘉禮。酣酗羣爭出禍言。我有性靈還可養。何須酩酊綠帘村。右酒扶桑曉色一聲寒。喚起塵寰枕夢安。學士聽忙趨劒佩。行人聞促理鞭鞍。鬬時怒攫蒼鷹距。鳴處高昂赤鳳冠。金鼎丹成啄餘粒。千年腷膊白雲摶。右鷄千篇百幅筆還刪。雅頌歌謠古道關。好與遣懷吟月下。羞將誇興鬧花間。揮毫珠轉聲依律。點墨星連圈似環。持贈世人難悅目。主翁時自卷舒閒。右詩軸萬樹花開六出先。催春不待赭鞭鞭。騷人授簡吟新賦。寒士無燈映古編。月黑單于逃塞野。夜深元帥入淮天。同雲一色農夫慶。厥占豐年在昔然。右雪羽毛憔悴氣蕭蕭。混跡雞鵝共作擾。幽夢應圓三島月。長鳴自放九臯宵。天緣前定箭留蜀。人事今非柱立遼。知爾終非籠裏物。何時高擧上雲霄。右鶴良宵有酒豈無肴。且得雲間露桂梢。金餠老仙捧盤出。銀鉤素女捲簾拋。蟾輪九萬長天轉。兎圈三千大地包。時共淸風參席上。相看莫逆會心交。右月四友之間爾最豪。中書權勢莫相高。文垣聲價歐公荻。相府勳名沛吏刀。神力時能扛大鼎。細心還自析纖毫。右軍手裏縱橫狀。怳若蒼龍弄海濤。右筆東坡之說簡齋歌。佳品爭推李氏多。良質煤經千杵搗。淸輝石吐百年磨。丹靑神妙還無賴。金碧煒煌不敢過。萬古圖書眞跡在。燭天光焰竟如何。右墨竹簡寥寥代楮麻。題詩獨數薛濤花。六經載道垂千古。諸子傳心達百家。造幣能通衣食利。燒錢足感鬼神遐。堂堂寫出胡銓疏。市價臨安十倍如。右紙良工賞石採端陽。鵒眼團圓金線方。陰鑑潛噓玄霧氣。玉靈新潑紫雲光。萬毫弊盡神機用。一片留傳靜體藏。更有千年銅雀瓦。黃金價重璧爲房。右硯九鍊丹砂按震庚。火煎文武學長生。爇檀華屋烏銅古。燒榾村家赭土成。月下撥廻烹苦茗。梅前擁坐聽寒更。蒸炎拋棄塵泥滿。時去時來見世情。右爐蘭膏金釭一炷靑。瑞花丹暈照窓欞。挑來客館誇錢陌。篝上都門說劒經。書舍親時凉氣入。梵宮明處慧心醒。孤光耿耿疎籬透。林外行人錯認星。右燈石頭松下滌煩蒸。七寶遊仙不足憑。圓以警慵懷涑水。長於篤友憶姜肱。醉來天地空山夜。春逼芙蓉守歲燈。支臥北窓魂夢靜。三更穩睡到晨興。右枕天自炎凉莫怨尤。用於長夏捨於秋。五明古制傳便面。一握淸風喚聚頭。白羽功高開虎帳。靑羅力薄撲螢流。蘇州佳句庭堅筆。底事奇珍水府留。右扇寒風十月壁帷侵。枕畔床前圍繞深。諫疏列題唐帝德。抑詩書警衛公心。歌筵掩翠芙蓉繡。內屋生輝孔雀金。空使嬴兒超八尺。可憐壯士不知音。右屛暘谷幽都帝化覃。羲和分職敬推參。鴻來燕至均宵晝。兎走烏飛極北南。日至分明世致百。王正寂寞甲回三。軒堯舊法人時重。星値神臨摠曲談。右曆老仙負局拭晶鹽。鑑盡媸姸兼巨纖。心膽照來能洞見。衣冠整得自尊瞻。窺紅少女千嬌詫。歎白英雄百感添。楊子盤龍神物有。終看雲霧起宮簾。右鏡鷄鳴掃布盥梳咸。請向床頭舞彩衫。邦禮春官辨五用。學儀西序列三函。虛前竟負洛陽策。割後獨浮遼海帆。一半華山不許借。人分其奈逈仙凡。右席</text>
<title>旣次金菱溪見寄詠物詩自東至咸韻三十首。而廢餘强吟。實多艱澀。訖成遂作長篇一首。韻用順押東咸體。還寄以求和。亦古禮酬酢之遺意也。</title>,<text>漢陽城西菱溪翁。白首文章當世雄。九經百家胷裏貯。詞源滚滚老不窮。大筆如椽心手從。少年已許騷壇宗。渾渾奔流千頃河。嶄嶄特立百尺峰。神力雄健九鼎扛。古聲舂容大呂撞。男兒富貴詩千首。騷人風流酒一缸。獨立不求時人知。左馬右韓相追隨。上窺鮑謝下蘇陸。紛紛啓禎皺雙眉。詩道漸衰文氣微。浮靡輕噍半世非。露草百蟲聒促促。野逕雜花亂依依。鴻儒寂寥空石渠。兒曹顚倒走公車。可憐齷齪渾沌死。誰復窮廬誦詩書。從此風氣日下趍。民生困苦眞堪吁。灝噩綺麗問厥世。文體治道知相須。聖主思欲三五躋。天放瑞彩繞壁奎。陽德咸若遂庶物。堯化時雍被羣黎。日看淳風吹泰階。文敎大布放淫哇。太陽高出羣邪伏。範圍一世大道偕。是時翁獨抱瓊瑰。沈屈下僚久低徊。宏詞鉅文無人識。誰能達之九天開。杜門草玄六十春。久與世違不緇磷。已喜卷帙箱篋富。不憂衣食家室貧。十載相親情慇懃。幸得忘年定交分。我本冗散如樗櫟。重之多病而寡聞。讀書未達性命源。講易不入乾坤門。迂志闊談被人笑。唐虞二字寤寐存。紙上方井畫三韓。癡想自擬壽民丹。澆俗一掃回殷質。古禮三物復周官。更抱麟經感筆刪。玉帛書劒泣燕山。中州衣冠盡左衽。紅帽彌盈天地間。萬事凄凉餘百年。不忍經過煤山前。皇極文華開穹廬。腥穢掩鼻怨荒天。憶在少壯厭塵囂。湖海溪山多逍遙。山頂雲動月出石。海頭地盡南塘潮。頭流寶刹排巖嶅。高僧濟師方外交。湖南千里筇屐遍。仰攀虎豹俯鯨蛟。弱冠壯觀蓬海濤。萬二千峰霄漢高。削玉堆雪開別天。萬樹丹楓映靑袍。三日浦頭仙筆摩。六稜石面鬼斧劘。直望扶桑紅日出。海雲萬道騰赤波。一旬遵海踏鳴沙。觀音古窟空谽谺。回舟鏡浦登五臺。石室秘書擁紫霞。歸來僊僊興未央。更向淸風入丹陽。三仙巖瀑天下奇。玉筍峰高峽江長。故鄕豐山尙傳名。千年遺躅多感情。浮石淸凉盡歷覽。曉趍退溪拜先生。西看松嶽只麽靑。滿月臺前樵歌聽。殷師舊國問遺俗。古田井字餘典型。直渡鴨綠一鞭憑。遼風薊雪空馳騰。瓌觀壯遊二十年。子長筆力還不能。丈夫心期無處酬。兩鬢蕭蕭忽驚秋。閉戶自放南山下。更於此世何所求。有詩時時還自吟。獨坐不復懷知音。此翁靑眼忽晩遇。與我論文復論心。薄酒三杯倚半酣。下上千古縱豪談。相對不覺日色窮。乍別已知吝萌慚。罷官閒居老興添。三十新詩律令嚴。珍重示我復索和。荒詞拙語翁不嫌。我詩出口愧三緘。走筆長歌情思凡。投瓜深望瓊琚報。願翁莫嗔詩中饞。</text>
<title>有感 辛酉</title>,<text>六月蒸炎莫敢侵。北窓高臥夜沈沈。浮雲何意來天地。明月無情照古今。童穉迷藏看亦厭。漁樵浪跡夢頻尋。不須更作歸來賦。好向江湖訪素心。</text>
<title>無事</title>,<text>高軒無事淡襟期。但許平生我自知。稚女有時啼索果。老妻終日笑圍棋。白頭忘暑仍忘世。靑眼看雲又看詩。從此優游諧宿願。文章宦業付羣兒。</text>
<title>憶故人</title>,<text>故人何處在。苦憶不能休。明月容光照。白雲途道脩。誰知當日喜。翻作此時愁。杳杳三千里。君心似我不。</text>
<title>天上</title>,<text>天上有明月。照我中心曲。百年託深契。良以慰幽獨。矯首觀宇內。耳目不足屬。蟲聲聒階庭。狗吠狺衢谷。匠園森枳棘。珠市耀魚目。出門何所適。晝掩終南屋。不唱接輿歌。寧作楊朱哭。胷中本坦蕩。俯仰無慚恧。一飯復一眠。門巷絶塵俗。營營誰復求。萬事已自足。</text>
<title>感懷 次屛上六先生畵像贊韻</title>,<text>捷逕千歧。正路荒湮。飄然獨立。睠言昔人。嚴釣遺風。點瑟餘意。百世寥寥。園松晩翠。室中春意。牕外風聲。無思無爲。無毁無成。履不汚泥。衣不霑雨。敢慕夫子。轍環率普。惡風不作。方塘水平。無求者全。有志者成。閒中妙趣。靜裏至味。知止知足。迺富迺貴。上有千載。下有百世。人生其間。瞬吸之際。維昔聖賢。濬源培根。身去道在。參彼乾坤。俄然少壯。倏焉衰老。恐負初心。竚見古道。巷無車馬。案有詩書。風月自在。優游以居。松不變色。竹不改節。無悶無懼。風雪烈烈。特立獨行。惟義之趍。三者不能。是謂丈夫。</text>
<title>夙夢亭感懷 二首○壬戌</title>,<text>長洲朝日一帆開。好逐東風上釣臺。獨有江聲如舊在。忍看春色又新回。滄桑劫淚紅紗濕。風樹悲情白髮來。眠鷺泛鷗皆素識。機心相忘莫相猜。宸章金字尙煌煌。萬事滄桑已五霜。殘生不盡君親淚。添作江波滚滚長。</text>
<title>潭路口號。誦示兒輩。</title>,<text>山行春欲晩。天氣正晴佳。古木圍村屋。殘花覆石崖。三峰先入眼。半路已開懷。漸望泉聲近。高吟百慮排。</text>
<title>潭上示兒輩 拈韋蘇州韻</title>,<text>洞府幽且邃。石門中自闢。日月非城市。烟霞自朝夕。歸來悲白髮。還同遠遊客。逝水爭危石。新花綴古壁。事事絶塵雜。悠悠復寂寂。故人惟孱顔。相對兩脉脉。坐石憐空白。臨泉愛寒碧。回首多怊悵。不復爲形役。</text>
<title>樓夜</title>,<text>待月山樓月上遲。三更孤燭坐論詩。星河皎潔峰頭見。風雨奔騰枕畔疑。俗子如羊及日睡。家僮畏虎隔窓窺。澄潭夜氣天機靜。事事林居合性宜。</text>
<title>潭樓雜咏 十三首</title>,<text>朝日照仁壽。幽人初罷睡。上樓復下樓。悠悠多古意。花開翠壁間。花落淸溪上。開落皆自然。端合幽人賞。欲試病脚力。登山窮水源。杖策窺石窟。時復憩松根。纖鱗游淺瀨。恠鳥啼古木。倚杖蒼崖前。嗒然忘耳目。白日不可繫。流水底事忙。蓮峰獨無語。華髮徒自傷。紫陌花已謝。靑山春正好。盡日無所事。陶然不知老。春山有杜鵑。鳥啼花欲燃。今來兩不厭。石枕未成眠。新春不虛度。山中有今日。一遊重千金。世人那能必。羣山相拱合。爭趍勢翼如。南峰儼作主。屹立整襟裾。照水笑白髮。忽憶童穉年。舊物獨盤石。人事盡變遷。泉響夜逾喧。山容曉仍靜。喧靜歸空色。幽人發深省。峰靄暮雨如。花氣朝雲似。頃刻百變態。影落樓前水。淸遊異荒樂。莫言無已太。雲水空是非。花石絶塵壒。</text>
<title>有懷</title>,<text>千峰回轉掩仙扉。遙隔紅塵客到稀。翠壁籠花開錦繡。丹泉飛沫散珠璣。須令澗石鳴藜杖。已許山雲濕布衣。弄月高樓留後約。秋風共挽鹿車歸。</text>
<title>歸路入憩津寬寺</title>,<text>深深三角下。古寺有津寬。澗道殘花亂。松橋細雨寒。遠公何處在。佛力至今看。白髮猶餘興。諸天暫卸鞍。</text>
<title>入華藏寺</title>,<text>下鞍仍杖策。遠訪梵王宮。危磴千層石。空山萬樹風。悠悠行雨裏。杳杳入雲中。坐憩蒼巖上。逢僧問楚公。</text>
<title>朴淵</title>,<text>三千匹練掛長虹。削壁懸泉勢倂雄。撼岳轟霆殷地底。翻盆急雨倒天中。噴飛玉屑亭迷霧。衝起銀濤壑滿風。向使廬山專擅勝。文章爲遇謫仙翁。</text>
<title>水部直中</title>,<text>水曹自古號閒官。獨坐公堂吏罕看。雞啄庭苔秋日淨。鳥啼門柳晩風寒。封來朱盝殘書靜。脫却烏紗小枕安。莫以詩人云例作。白頭吟興也全闌。</text>
<title>潭行馬上 癸亥</title>,<text>雨餘春意晩。日出岸容開。流水爭鞭逝。飛花拂面廻。時聽禽語緩。不覺馬行催。寧復迷前路。浩吟歸去來。</text>
<title>拈次右丞韻</title>,<text>白石盤陀不起塵。淸溪一道水漣淪。巖花晩發猶餘畫。山鳥羣啼莫避人。蓬島無津通畧勺。桃源有路接芳隣。綠陰晝永遲遲轉。倚杖臨潭數細鱗。</text>
<title>一種小魚。出於小麥黃熟之時。刈盡則魚亦不出。故俗號小麥魚。而此魚只在狎鷗亭前。味甚佳美。</title>,<text>四月初肥小麥魚。甘香不讓季鷹鱸。西湖早泛鴟夷櫂。何必功名是丈夫。</text>
<title>沈兄叔退氏 能進，靑城尉 能建氏 貰漁船。同往雙湖。觀打魚而歸。舟中遇急雨。</title>,<text>携手江樓下翠微。三船齊泛出烟磯。綠憐淸水分雙帶。白惜明沙合一圍。急雨前村沽酒去。斜陽北浦打魚歸。滿盤羹鱠皆佳味。肯羡朱門刺齒肥。</text>
<title>余癸卯赴燕時到龍灣。作五絶五首。贈寄奭兒。時奭年十歲。卽步其韻以作別語。今送奭入燕。復用其韻以贈。</title>,<text>南北五千里。志期猶不窮。星軺復趣駕。直向薊門風。莫道燕京遠。高陽卽萬里。秋風日漸高。中夜懷游子。壯觀今猶古。山河卽帝鄕。百載如過夢。遺風問路傍。送處芙蓉暖。歸期白雪寒。加餐復穩睡。日夕報平安。敬愼承王事。淸嚴律爾身。式遄回四牡。共賞閤梅新。</text>
<title>聞使行趁旣望抵黃州。作月波之遊。遙寄。</title>,<text>佳辰州號好相符。玉節聯翩興不孤。永夜樓臺留去馬。遠城簫管起栖烏。會應明月同今古。何必長江較有無。大筆華筵酬唱地。文章誰得似長蘇。</text>
<title>八月十一日夜。月色甚明。不禁離懷。而是夜兒行當宿連山關。口號。</title>,<text>翁昔連山宿。有夢猶不忘。今夜連山客。亦應夢故鄕。</text>
<title>次兒輩韻。別金美中。</title>,<text>峽水通京洛。西風起遠波。我猶吟未已。君欲醉無何。白髮愁中足。靑山話裏多。秋宵臨別短。曙色發庭柯。</text>
<title>淸潭雜詠 二十首</title>,<text>高樓何所有。澹澹白雲多。幽人臥其上。石瀨鳴巖阿。右臥雲樓白雲來無盡。綠水流不竭。共策鹿車還。閒弄山中月。右弄月樓白石平如席。先生坐儼然。天葩古經散。餘馥襲巖泉。右散經臺層疊堆瓊玉。下臺幽更幽。抱琴待山月。約瀉石泉流。右抱琴臺巖壁中開峽。奔泉觸石怒。砰訇作吼雷。飛沫灑寒雨。右噴雷峽急湍隨石盡。渟匯自成潭。紺碧深無底。閒雲影半涵。右白雲潭層岡開錦繡。蒼翠映朝暾。山光與水色。千歲染雲根。右積翠岡下有百尺潭。上有千仞壁。春雨長碧蘿。幽人衣可作。右搴蘿壁無數潭中魚。黃碧鱗鬣細。隨波或浮沈。掉尾忽驚逝。右觀鯈巖盤陀搴蘿側。橫鋪漾花北。徘徊咏國風。石上生月色。右盤旋臺臺畔一層石。平圓無偪側。垂釣俯淸波。餌寒魚不食。右垂綸石看月復看雲。酌泉兼酌酒。相對坐悠然。還忘杯在手。右停杯石蒼巖巨如屋。直當澗橋邊。借問荊榛裏。潛藏幾百年。右竢巖長川緣白石。奇絶自天成。宜枕復宜漱。使人神骨淸。右枕漱臺一派發天嶺。小潭澄似鏡。無人照顔髮。惟有山光映。右明鏡潭前溪與後溪。奔瀉還相合。寒風飛沫吹。月落淸光濕。右素月潭渡澗尋巖逕。獨登百尺臺。徘徊古松下。時有白雲來。右靈臺疊石若天梯。靈源發其上。層轉復直射。飛下三百丈。右三層瀑亭亭玉蓮朶。特立到天中。開窓儼相對。朝暮挹淸風。右仁壽峰瓊泉貫白玉。奔流作銀瀑。沈碧生風雷。下有神物伏。右淸潭</text>
<title>鷗湖十六詠</title>,<text>萬樹靈風肅肅聞。葱蘢佳氣漢南分。春秋八百珠邱護。蒼翠浮空作瑞雲。右二陵松柏淸江一曲抱樓臺。鏡裏風光畫裏開。千甍半是公卿宅。鎖戶虛簷夕照廻。右雙浦樓臺鷗鷺成羣集淺灣。底心飛去底心還。隨處相忘還自在。眠沙浴浪摠閒閒。右前沙鷗鷺東風昨夜吹年芳。嫩柳新花繞短墻。影落波心紅映綠。魚龍應亦賞春光。右北岸花柳簇簇帆檣向上游。遲遲牽纜倦行舟。晩來自信西風力。驅上灘頭不費愁。右梨灘風帆江天漠漠欲三更。點點漁燈隔浦明。波心錯雜疎星照。弄影魚兒也不驚。右龍淵漁火北望南山夕霧晴。松間火氣燭雲明。始知夜夜平安信。賴得江湖樂此生。右終南夕烽白雲何處掩禪扉。子夜鳴鐘響正希。風便喚醒漁子夢。桃源仙路恨依微。右恩寺晨鐘三角崚嶒竦不羣。曉天雲氣白紛紛。無心散合隨風勢。時作甘霖灑八垠。右三角曉雲矗立中天萬丈峰。斜陽一抹彩霞濃。下有先生祠屋在。高山大道兩相宗。右道峰晩霞峨嵳遠勢欝嵳峩。日暖東風吹雨過。霏霏漸入滄江曲。水色山光變態多。右峩嵳微雨浮雲千片赤鱗鱗。影倒滄波轉火輪。依山日脚崢嶸下。一髮文殊西海津。右文殊落照兼天赤浪勢奔騰。孤島平沈岸涘崩。不讓南溟三萬里。將看六月化鯤鵬。右纛島新漲江風淅瀝動寒聲。大雪紛飛萬逕平。長郊十里開瓊圃。玉樹琪花眼霧晴。右箭郊大雪西舍東家起夕烟。斜浮直上轉茫然。籠盡長洲渾一色。暮雲相接遠連天。右新村暮烟霧罷雲收天宇淨。一輪明月圓如鏡。湧出龍門山上來。金波百道相輝映。右龍門霽月</text>
<title>夜坐</title>,<text>平生知笑未知嚬。樂意渾忘鬢似銀。枕席夢淸燈影遠。池臺夜靜雨聲頻。題詩不欲求新語。開卷還如見故人。但使胷中無所有。一眠直到唱鷄晨。</text>
<title>書狀還數日。李叔夜至。是時閤梅正開。合席共賞。仍成一律要和。</title>,<text>暖閤深深護老梅。不勞培灌最先開。枝頭交映還疑雪。根底冲融已動雷。好伴新陽遊子至。爲看寒萼故人來。浮生難得如今夜。分付靈蟾走莫催。</text>
<title>和李叔咏梅韻 二首</title>,<text>軟塵不敢汚。狂風不敢動。桃李片時春。幾人歎倥傯。一樹春消息。新陽甲子月。不作穠姸色。偏宜照白髮。</text>
<title>次張雲擧 猷煥 咏火石韻 甲子</title>,<text>漆叟空言大旱流。媧爐餘片世間留。化工自作金公配。妙用相生木德侔。虞殿樂官胡爲擊。秦營勇士等閑投。仙家煑食今來盡。請向他山好採求。</text>
<title>閑中吟成。示兒輩。</title>,<text>閨房春日起居安。正値佳辰近食寒。細雨催花高閣聽。微風舒柳遠城看。沉吟老婦桑麻計。喧笑羣兒棗栗歡。不許胷中留俗事。襟懷自得十分寬。</text>
<title>與仲兒及金美中兄弟。拈杜韻共賦。二首</title>,<text>紅桃碧柳映高墻。物色園林正晩芳。客子淹留春雨大。主人衰懶午眠長。禽聲雜奏千般曲。花氣蒸成萬戶香。談笑詩筵多悵望。繡衣東出月溪傍。時奭周承命慰諭關東。白髮城塵未拂衣。送人空逐峽雲歸。漫吟與我知音少。劇笑如君同調稀。燕子輕衝疎雨去。鶯兒巧蹴落花飛。平生不作營爲計。心事何曾八九違。</text>
<title>詠鶴雛</title>,<text>矯矯雙鶴雛。離鷇纔周歲。長頸與高脚。凡鳥莫可逮。羽毛漸成就。翯翯脫黃毳。仰天時欲鳴。聲澀未成唳。擧翅數飛舞。已具凌雲勢。欝欝庭除間。邈邈湖海際。憐爾失其性。雞鵝混一例。帶錢寧上揚。乘軒不願衛。丹頂守藥爐。共此長生計。</text>
<title>店壁塗牧隱集。偶次其韻。</title>,<text>秋氣滄凉初日光。羣飛鳧鴈下池塘。前宵霜信收禾黍。樂事村村剩酒漿。</text>
<title>華城西將臺呼韻</title>,<text>臺高百尺四望通。八達西山地勢雄。大野蒼茫秋色外。長城窈窕夕陽中。暮雲陵樹悲含碧。寶墨籠紗淚濕紅。獨立彷徨不忍去。蕭蕭白髮意無窮。</text>
<title>金錫汝來訪官齋。夜話共賦。二首</title>,<text>故人明朝去。冬夜苦不永。白髮兩蕭蕭。相對官燭靜。吟詩聞天籟。傳盃呑月影。何時賦歸來。追隨娛晩景。留君君不留。悵望我懷永。寒雲宿前山。寥闃千林靜。仰看天中月。歸鴈催玄影。明朝送君後。空負華州景。</text>
<title>過果川有感</title>,<text>驅車南泰嶺。嶺路半天橫。剗却巉巖石。坦然鑾蹕程。恩言已踰衮。感淚尙沾纓。舊宰靑春好。今行白髮驚。庚戌宰是邑。治嶺路後承恩敎。</text>
<title>發華城 乙丑</title>,<text>春朝宿雨報新晴。溪柳初黃野麥靑。樹裏深看行殿古。天邊疊出遠山明。鳥憐永日啼相和。馬熟歸程去不停。佳氣自生通御氣。華城纔發便王城。</text>
<title>舟中</title>,<text>銅江水闊靜波瀾。三月佳辰食正寒。汀柳風催輕鷁去。岸花春許老龍看。有詩出口渾忘倦。無酒開胷更覺寬。七度長亭纔半日。長安門外是長安。長安門。卽華城北門。</text>
<title>將還衙。取路漢江。入鷗湖。</title>,<text>公門百事莫相催。爲訪田園漢上來。江樹偏留春色在。官舟滿載夕陽廻。百年亭榭花間出。三月湖山畫裏開。笑看兒曹追逐地。回憐內閣謾遲徊。</text>
<title>朝起</title>,<text>江閣無公事。慵眠到晩朝。春深花半落。日出霧全消。水色增佳麗。禽聲破寂寥。終南隔南北。塘草夢魂遙。</text>
<title>江上得內書 三首</title>,<text>輕舸初歸漢上廬。老妻强病遠投書。書中滿說江湖樂。爲報留期共鹿車。靑春證約已成翁。野服多年在篋中。湖上烟花三月暮。竹符還愧漢梁鴻。憑軒遙憶屋中妻。幾日歸田好共携。寄來尺素如相語。始信神交照點犀。</text>
<title>夕發華城</title>,<text>落日初騎馬。行人爲納凉。月高生樹影。風淨送荷香。過雨猶餘爽。蒸炎可頓忘。時聞田水響。夜久不知忙。</text>
<title>曉發果川</title>,<text>曉發南充縣。陰雲宿不晴。林深疑虎跡。村近聽鷄聲。漠漠千山暗。搖搖一炬明。欲將三伏熱。洗盡大江淸。</text>
<title>潭上</title>,<text>獨倚高樓世慮空。飄飄衣袂灑仙風。雲開古洞千峰碧。霜落寒潭萬樹紅。盡日起居巖色裏。淸秋談笑水聲中。徘徊自歎歸來晩。雙鬢蕭蕭已作翁。</text>
<title>待伯氏</title>,<text>潭上淸秋有好期。西來車馬杳何遲。峰頭落日看看下。獨坐高樓遠望時。</text>
<title>樓坐 二首</title>,<text>洞深水縈合。中闢仙人居。林僻多奇鳥。潭淸有小魚。雲歸羣壑暝。月隱一樓虛。又看今秋去。何時賦遂初。興到高秋一策輕。淸風勝似憶鱸行。潭靈不作溪花笑。信得吾兼吏隱名。</text>
<title>潭樓贈內</title>,<text>獨行君莫嗔。佳約在明春。澗萼迎人近。林禽喚侶親。羣兒走巖頂。兩老坐溪濱。須製伯鸞服。將脂桓氏輪。</text>
<title>出洞</title>,<text>一宿雲樓夜。秋風吹澗樹。欲別意無窮。綠水流不住。</text>
<title>禿城眺望</title>,<text>孤城斜日倦徘徊。山上何年築將臺。雲接海門秋色冷。風連陵樹晩吹哀。天涯眼逐飛鴻去。林末身隨返鳥來。大野茫茫通四望。好敎胷次一般開。</text>
<title>上將軍 金公祖淳。時爲訓帥。 次杜老韻。書揭鎭樓。次成一律。</title>,<text>禿城天作險。粉堞繞靑峰。風雨傳軍令。杉松列陣容。筆端調繡虎。匣裏吼神龍。天地書生老。空餘磈磊胷。</text>
<title>靑好韓氏山訟審决歸路</title>,<text>雨歇北風吹客衣。疎林倦鳥一羣飛。村邊野闊孤烟直。天畔山低落日依。驅馬騎牛望店去。包魚荷米罷虛歸。自憐心苦無閒趣。或恐丘原訟有違。</text>
<title>因傳敎犒饋役軍後口占</title>,<text>擔土荷薪如樂赴。築山塡谷不知勞。歡聲雷動千斤肉。恩意春生百斛醪。恭聽絲綸均醉飽。爭趍崖壑倍麤豪。先王遺澤民情見。瞻望喬陵淚濕袍。</text>
<title>官齋夜吟</title>,<text>官樓逈獨立。北斗半城橫。雨過天逾淨。林疎月益明。歸思隨處急。夜氣與人淸。街鼓寒無賴。遲遲報五更。</text>
<title>夜見兒輩詩軸。有懷仍次。</title>,<text>歲闌旅舘意無涯。久滯長安雪色賖。鄕夢不成殘夜枕。官燈頻結四更花。簷籠映月啼寒雀。城角吟霜起早鴉。園裏老梅應待臘。輕車準擬好還家。</text>
<title>大雪</title>,<text>大雪隋南一丈多。朝暉相映漾寒華。千山玉立虛明界。萬樹珠開頃刻花。獨出丹樓增突兀。平埋粉堞失杈枒。凌兢還覺官齋冷。何日春回百姓家。</text>
<title>朴襄陽 趾源 輓</title>,<text>坡公以後世無才。六百餘年雀館開。陳語諸家刪盡去。新聲一代倡將來。高名士誦燕南市。勝跡書留古北隈。從此文垣空寂寞。巫陽今日下招哀。</text>
<title>延安 丙寅</title>,<text>海闊新春水。城殘古戰塲。民生皆蔀屋。地勝獨蓮堂。簿牒憐堆案。音書歎阻鄕。池禽啼夜靜。遠聽興還長。</text>
<title>雨中海州道上望海</title>,<text>細雨平明出海州。此行誰識作淸遊。雲連海色迷天色。風捲潮頭拍岸頭。驚浪欲沉歸鶴島。孤帆不動打魚舟。騁眸更覺鄕思切。一道遙應接漢洲。</text>
<title>寒食夜漫成</title>,<text>寒食佳辰旅舘回。樓頭東望久徘徊。新春偏向海西晩。明月先從漢上來。別恨草生前夜雨。歸思夢繞故園梅。五更笳角催寒曉。獨對官燈尺素裁。</text>
<title>口號</title>,<text>鹽州地僻海西邊。寂寞春光野草憐。却憶華城千樹柳。東風二月綠如烟。</text>
<title>因看審庚戌海溢處。作遵海之行。路中漫成。</title>,<text>逶迤村路一鞭輕。鳧鴈羣飛布穀鳴。西浦晩潮疎雨急。南湖春水澹烟生。七坊遍踏滄桑地。十載深憐畎畝氓。登岸涉橋來復去。亭亭落日下孤城。</text>
<title>君子亭。與兒輩呼韻共賦。</title>,<text>南湖多綠水。中沚有紅亭。浪急花生白。洲長草接靑。機隨閒鷺忘。詩許老龍聽。嘉會欣鳧藻。斜陽滿遠汀。</text>
<title>南池聯句</title>,<text>南池名勝冠西州。翁。 鏡面晴波澹不流。十里靑連芳草岸。奭周。 中洲紅暎夕陽樓。蒼茫海色遙空盡。吉周。 撩亂禽聲遠樹浮。輕棹更期秋月夜。顯周。 荷花菱葉滿塘幽。翁。</text>
<title>長兒直閣歸路。寄詩其仲季。以道離懷。見卽步韻以寄。</title>,<text>私情且莫駐征輪。催上金華侍講親。致君堯舜方爲孝。肯把離愁更惱人。</text>
<title>向夕</title>,<text>向夕凉秋氣。深憐麥熟風。槐陰濃晩翠。藥萼艶新紅。待月從東至。看雲到遠窮。官齋時闃寂。不妨坐衰翁。</text>
<title>賞南大池荷花。漫成一律。</title>,<text>紅花翠葉大池浮。平滿東西十里洲。八萬羽仙朝玉闕。三千妝女舞瓊樓。醺人香氣渾如霧。濯熱淸風爽欲秋。此賞人間能幾處。今來自幸守玆州。</text>
<title>七月旣望夜。登君子亭。二首</title>,<text>乘興上湖亭。秋荷極望平。殘香猶萬斛。滿月正三更。露下華筵冷。風來病骨淸。今宵爲我有。造物解高情。南湖佳賞喜新秋。荷月無邊夜轉幽。極浦風來羅袂擧。長天雲捲玉輪浮。香能浹骨寧謀酒。樓似憑虛勝泛舟。時日偶然同赤壁。傍人錯比老蘇遊。</text>
<title>衙中雜詠 四首</title>,<text>雨歇星河淨。流螢度樹梢。滿園秋色至。獨立意蕭蕭。雜卉多佳品。秋開色色花。芳春問何處。老圃足繁華。無名野草花。爛爛還堪賞。緬懷隱淪者。復有誰知奬。海上多風雨。古城晴日稀。歸鴈一聲裏。紛紛落葉飛。</text>
<title>庭前枳樹結實向熟。黃碧可愛。二首</title>,<text>憐渠何日渡淮南。異馥猶餘好樹參。綵毱團圓枝上轉。金丸灼爍葉間含。叢荊難得棲鸞鳳。嘉實還堪亞柚柑。更有奇功胷膈豁。寧須品別味辛甘。秋入西庭枳樹靑。葉心團實似金鈴。紅茱交映相增色。皁莢齊垂各賦形。童子拋承成劇戲。衰翁把撫愛新馨。轉丸却憶堯夫弄。滚滚玄機不暫停。</text>
<title>秋懷</title>,<text>延州秋色轉蕭疎。月淨河明海氣虛。歸鴈橫空雲作字。流螢繞樹葉成書。浦城夜永懷兄夢。官閣燈懸望子閭。白髮多慚塵下吏。浩然何日臥吾廬。</text>
<title>與齋儒初設講會於校宮。賦得一律。</title>,<text>黌堂秋日淸。玆會喜初成。風定波濤晏。雲開洞壑明。薄醪猶有禮。古卷最多情。徒讀知無益。諸君願力行。</text>
<title>伯氏到松營日。將爲拜謁。晩發渡津。宿村舍。</title>,<text>孤篷百尺坐悠然。潮滿長洲月滿船。萬頃空明通白日。四邊寥廓接蒼天。起聽鳧鴈驚人叫。俯瞰魚龍抱影眠。帆外松岑靑漸近。秋宵浦屋度如年。</text>
<title>次兒輩登園韻 二首</title>,<text>雲兼滄海浪。雨洗碧山埃。閑影輕鷗下。寒聲暮鴈來。荒城懷古遠。落木賦歸催。莫恨三餘別。春光瞥眼回。坐深寒夜靜。鈴閣息囂埃。古郭疎星出。遙空片月來。離情風葉亂。歸夢曉笳催。松嶽佳期在。相看說屢回。</text>
<title>次兒輩南池韻</title>,<text>霜落南湖白。迢迢兩岸明。魚龍波窟晏。鵝鴈浪栖輕。中沚如將溯。伊人宛有聲。空亭懷渺渺。佇立月東生。</text>
<title>敎塲。聚點團束軍口占。</title>,<text>延州城外敎塲平。撫劒遙懷一范名。雲擁旌旗龍虎閃。風喧鼓角鸛鵝驚。一朝組練難爲將。百載昇平不用兵。奇正自存談笑裏。傍人莫道老書生。</text>
<title>雪後發松京</title>,<text>客發西京鷄唱晨。夜來風雪少行人。樓臺森肅添寒氣。條劇虛明壓軟塵。忽變白頭山亦老。遍開素萼樹還春。鄕園却憶梅花事。應待翁歸一色新。</text>
<title>平壤東敎塲。點送赴操軍。歸路登練光亭。是日晴佳。渾眷團集。丁卯</title>,<text>百尺樓船浿上浮。鐃歌雜遝和帆謳。旌旗影動魚龍窟。皷角聲喧鴈鶩洲。朔氣江城開陣勢。西風野幕起邊愁。斜陽更作名亭會。自古繁華第一州。</text>
<title>閱波亭。次壁上梧陰相國韻。</title>,<text>風急春江岸柳斜。濕雲晴靄雨新過。寂寞樓頭人盡去。樓前幾閱淺深波。</text>
<title>發江東縣。向成川。朝有大雪。馬上漫吟。</title>,<text>琪花瓊蘂滿天來。妝得江山別界開。知是羣仙辭玉闕。樓頭留待老夫回。</text>
<title>降仙樓雪中</title>,<text>峽裏淸江起楚波。仙峰十二玉嵳峩。昔爲雲雨今爲雪。神女餘情變態多。</text>
<title>降仙樓</title>,<text>西來匹馬似狂奔。此地平生結夢魂。峰逈仙驂祥鳳下。江淸樓影老龍呑。千年水逝東明國。三峽雲迷宋玉村。秀色晴光看不厭。獨憑危檻到黃昏。</text>
<title>宿留仙觀</title>,<text>欲尋往跡水雲空。江上樓臺似楚宮。一片長懸巫峽月。三更不斷沸流風。流丹靜綠歸吟裏。沓翠霏紅入夢中。此夜留仙仙分重。天邊笙鶴可相逢。</text>
<title>與成川使君元令 在明 泛舟</title>,<text>蒼峰當戶出。綠水繞欄廻。曾說仙人降。復聞神女來。高筵揮彩筆。纖手送瓊盃。不作陽臺夢。塵心已宿灰。</text>
<title>發箕城</title>,<text>箕城四十七日遊。適似淵明彭澤留。縱然未作歸來賦。輕舸搖搖浿上洲。</text>
<title>路中</title>,<text>倦游五馬歸來兮。幾日城南到舊棲。關樹蒼茫駒峴北。嶺雲迢遞鳳山西。朝烟含翠孤村遠。夕照浮紅疊峀低。好作西州饞太守。巫岑浿水盡探携。</text>
<title>平山店。夕聞仲兒進士榜聲。五首</title>,<text>禮闈消息杳無傳。東望來人眼欲穿。翁婆相對羇窓夕。圓夢推爻不敢眠。郞君進士一聲忙。老母如癡老父狂。兩妹歡呼阿季躍。矯情新婦若端莊。荊闈四黜每嗟憐。大捷今朝尙妙年。秋毫不用營爲計。愛爾衷情獨信天。三歲襁中多識字。四齡能誦古詩文。洪匀賦予洵淸淑。今日小成何足云。莫以小成得意誇。前程萬里駕輕車。靑紫縱然如拾芥。詩書終是可傳家。</text>
<title>聞鄭甥 世翼 榜聲。喜感交幷。漫吟以寄示。</title>,<text>憐爾孤兒自篤工。深期不墜大家風。歡榮今日供無地。感淚難禁報喜中。</text>
<title>與李戚丈季亮氏 采 登七松亭觀燈。邂逅洪沔川聲伯 大應。呼韻得燈字。</title>,<text>四月八日夕張燈。無數楡花天半增。遠近千門明點點。高低萬竹直層層。繁華殊俗談燕市。怳惚仙遊問廣陵。壯觀隨人南麓上。少年能事老還能。</text>
<title>豐德途中</title>,<text>鳩鳴鶯囀麥芃芃。四望平蕪起遠風。谷口雲橫疎樹合。沙頭水淺斷橋空。臥牛寂寞孤村外。征馬蒼茫細雨中。前路十年迷不記。芝山蓮野問田翁。</text>
<title>紫霞洞 在松京</title>,<text>危磴度雲林。崎嶇入洞深。壁苔多古色。硤磵有淸音。亂石猶堪坐。幽蹊更好尋。暮禽催送客。羣壑轉蒼陰。</text>
<title>閑居</title>,<text>卜宅三年今始還。悠然終日對南山。松陰草色無塵事。床上殘書午睡閑。</text>
<title>逝斯亭 以下二首。皆松京作。</title>,<text>先生名滿世人間。古宅猶存疊峀環。杖屨遺踪苔護石。弦歌餘韻水鳴山。林端雨歇晴嵐濕。亭上風來暑氣刪。盡日淸閑諧夙願。坐看飛鳥暮雲還。</text>
<title>花谷書院。敬次慕堂先生壁上韻。</title>,<text>到處名山佛宇參。玆區幸不屬伽藍。壁色泉聲弦誦地。眞源一派自花潭。</text>
<title>瑞興赴任後。簿牒頗閑。漫吟記實。</title>,<text>霏霏秋雨下車初。五日公堂寂寂居。蟬語滄凉殷几案。樹陰濃綠滿庭除。手中一卷書長在。枕畔三時睡有餘。更上東樓吟望久。淸風拂袂若憑虛。</text>
<title>七夕</title>,<text>隴山舘裏欲新秋。銀漢三更澹澹流。巧女誰家誇筮蟢。佳期此夕望牽牛。月明樹影橫官道。雨歇川聲響夜樓。獨在異鄕鄕思切。心隨雲片去悠悠。</text>
<title>雨後</title>,<text>一雨催凉意。天淸月色新。蟲聲依草切。螢影度簷頻。虛舘星分夜。孤燈角報晨。兩京何渺渺。東望欲傷神。</text>
<title>峽村記見</title>,<text>村秋物色足堪看。終日行行在峽間。曲折一蹊頻渡水。蕭條數屋盡依山。兒童草岸追奔健。翁媼匏籬對坐閑。眠食煕煕無外事。應憐車馬走間關。</text>
<title>夜聽驟雨口號</title>,<text>風引鳴笳嫋嫋。雨兼落葉蕭蕭。陰雲掃盡淸夜。明月呼來碧霄。</text>
<title>次杜韻 二首</title>,<text>雲影徘徊月影斜。樓臺夜色淨霜華。羇愁門柳飄寒葉。鄕信窓梅護古槎。殘曉依微千里夢。遠天寥亮五更笳。呼童更戒爐頭藥。坐占官燈報喜花。子瞻一局着高碁。勝固欣然敗不悲。齊物曾無皺眉事。隨分長得破顔時。江湖歸計秋期晩。朱墨餘閑午睡遲。飮啄平生知有定。悠悠白首更何思。</text>
<title>次兒輩韻還示</title>,<text>中宵時靜坐。不愧對明燈。身喜今猶古。胷空火與氷。此關有誰透。彼岸無人登。進學同升塔。終須到上層。</text>
<title>送金行臺惟一 魯應 赴燕</title>,<text>忽謾相逢更相別。客中送客最堪傷。却憐驛路明朝遠。可惜官樓此夜忙。隴樹關雲猶故國。薊烟遼雪卽殊方。百廻持贈平安字。白首臨歧意渺茫。</text>
<title>次兒輩韻</title>,<text>欝欝胷中事。秋風不敢言。謫仙歎白日。屈子怨黃昏。燭影搖寒壁。雞聲出遠村。誰能此心慰。無用酒盈罇。</text>
<title>次季兒韻</title>,<text>水疊山重三百里。片時魂夢到賢西。旅燈明滅天涯遠。鄕樹依微雪裏低。淸月逐人照深院。寒風送客吹長堤。老妻遙指歸棲處。漢渚華岑路不迷。</text>
<title>夜話</title>,<text>斗轉河橫夜似年。羇窓寂寂悄無眠。燈前說盡心中事。白首相看不愧天。</text>
<title>次韻</title>,<text>淸琴奏正聲。風雨不敢喧。人生貴適性。幽靜愛自偏。知笑不知嚬。用之得長年。心和似陽春。身安如南山。神仙在房闥。三山徒渺然。</text>
<title>官齋雪後</title>,<text>殊鄕驚歲暮。吏隱卽虛名。遠樹浮烟暗。空庭積雪明。殘燈吟外冷。疎磬夢中淸。却恨春無脚。但慙詩有聲。</text>
<title>用兒輩聯句韻</title>,<text>仲冬多風雪。西州日嚴寒。頓覺重房冷。不敢憑危欄。酒肉還無賴。氷珠結鬚端。念彼蔀屋下。生涯正辛酸。所幸絲穀豐。傴僂保命殘。徵租更索錢。誰復憐艱難。安得陽春澤。均被萬姓歡。素餐良自慚。髮短歲又闌。麟鳳夢裏聞。唐虞卷中看。不如早歸來。高臥弄月團。</text>
<title>次兒輩排律韻</title>,<text>深深都護府。夜靜鼓聲嚴。明月初窺戶。疎星更透簾。山容分遠近。樹影露斜尖。興減揮朱墨。憂深課米鹽。眼花丌上墜。鬢雪鏡中添。功業違文武。襟期失巨纖。空遲鍊龍虎。誰復縶烏蟾。籠鳥愁飛啄。湖魚喜躍潛。百年歌彈指。萬事笑掀髯。鈴閣堪逃世。符章混跡兼。</text>
<title>小至夜。次杜韻。</title>,<text>北陸窮陰歲色催。初陽喜得雪同來。正憐天改依廻斗。還惜更殘坐撥灰。今夜曲中愁折柳。先春閤裏靜觀梅。殊方寂寂書雲物。共對官燈勸一盃。</text>
<title>冬至。疊用杜韻。</title>,<text>羲輪南轉六龍催。地底潛雷子夜來。玉磬希音新中律。金爐煖氣復燃灰。雪飄彭澤門前柳。春入揚州閣裏梅。取醉誰知玄酒味。白頭吟咏暫停盃。</text>
<title>戲贈金剛僧</title>,<text>風雪隴西都護府。蓬萊老僧來相訪。手持勸善文一卷。口誦南無仍合掌。梵字錯落天花飛。中有巨鐘福田廣。憶昔二十東入山。踏盡一萬二千嶂。白雲臺前曾相見。紅塵陌頭不相憶。紫綬銅章西南走。兩地茫茫無消息。慇懃不辭千里遠。隨身一杖復一鉢。東指指端海雲生。雲中羅列諸菩薩。黃金照耀太守前。滿庭觀者肅而拱。我有靑錢二千文。何以贈之歸珍重。來時已歷松嶽雲。歸路遙望金城月。長歌送汝情芒芒。錦堂落日空拄笏。</text>
<title>夕坐見烽</title>,<text>亭亭落日遠山含。吏散空庭鳥雀參。安得身隨烽火去。飛過松嶽到終南。</text>
<title>憶故園梅</title>,<text>可憐吟雪夜。却憶看梅時。疎影琴書靜。淸香笑語宜。百花失顔色。一片照心期。夢逐新陽去。慇懃着老枝。</text>
<title>見奭兒書。呼韻共賦。</title>,<text>雪裏書傳信。燈前墨潑輝。多時持直被。幾日解朝衣。秦隴寒雲重。周廬凍漏稀。莫驚新曆早。待爾伴春歸。</text>
<title>次仲兒韻</title>,<text>嚴風積雪㥘深冬。煖帽重裘作病慵。鼻裏那堪三斗吸。胷中誰許九雲容。殊方冉冉催窮沍。官閣寥寥坐下舂。自愧不才沾厚祿。生平幸得太平逢。</text>
<title>偶有所感。疊用前韻。</title>,<text>噓處成春吸處冬。鰌跳雀躍老龍慵。霜前竹葉欣添色。雪裏梅花强作容。大海無風平似鏡。小渠衝石怒如舂。神仙不在吾身外。何必安期天上逢。</text>
<title>次杜韻</title>,<text>隴夜三更月正中。星河耿耿滿瑤空。茫茫曠野迷寒雪。寂寂長林宿遠風。煖閤夢尋梅綻白。深屛坐對燭搖紅。無聊却憶靑春事。百感羇窓集似叢。</text>
<title>咏雪 二首</title>,<text>乘月飄空逈。隨風落地遲。龍歸銀海轉。鶴下玉田移。門柳麻姑髮。簷茅綺里眉。翩翩如有意。巧入竹簾垂。疎飛仍密下。皎皎覆千門。羣鷺渾俱往。孤鴉自獨翻。人歸庭有跡。月照樹無痕。洞徹塵氛絶。幽襟此可論。</text>
<title>隴山雜詠 八首</title>,<text>釋氏身爲幻。莊生物已齊。月光通上下。雲影各東西。枳棘愁栖鳳。弦歌愧割鷄。坐嘆書劒老。對燭白頭低。暝色生羣壑。蒼蒼隴日曛。浮烟平野合。返照遠村分。感序行吟雪。思鄕坐看雲。磬聲寒自語。偏向靜中聞。蓬轉非飄泊。優游在暮年。白雲來復往。明月缺仍圓。多病空憐老。輕身欲問仙。金丹消息遠。浩歎意無邊。隨月峰還轉。逐風烟自斜。簷氷兒惜玉。林雪鳥疑花。忽憶剡溪士。誰憐袁子家。邊愁百年靜。村笛襍官笳。夜深人語歇。旅舘一燈靑。戶入蒼蒼峀。簷垂爛爛星。澹輝凝遠眺。虛籟滿淸聽。雪樹含春意。天機不自停。兩舃明將擧。崧岑入語靑。妻兒圍夜燭。僕御告晨星。惜別新詩和。催行短角聽。車輪恨無翼。忍復蹔時停。羣物開新象。乾坤夜氣澄。虛靈吾道在。空色佛觀憑。紅粉元團土。圭簪卽鏤氷。浮生堪笑遣。誰復白雲乘。迎春無別味。生菜憶辛甘。日轉潛移北。風吹漸自南。入門皆吉事。題柱摠佳談。遍布東皇令。千林淑氣含。立春日作</text>
<title>道中憶奭兒 戊辰</title>,<text>昨夜崧南營。明朝隴西府。舊歲復新年。兩地迭團聚。漢陽三百里。迢迢爾獨阻。淸切奎章閣。橫經侍聖主。特立瑤陛上。煌煌衮職補。久別忽經歲。眷戀若穉乳。更憶退食地。爾應懷老父。官厨飽君恩。暮境無所苦。願爾勿勞思。留作明廷輔。</text>
<title>拈韻共賦</title>,<text>隴頭春入樹。席上酒盈壺。明月來如友。靑山繞作圖。樓臺瞻浿水。禽鳥憶延湖。隨處欣爲樂。神游倂有無。</text>
<title>上元</title>,<text>元宵隴西月。渡海上靑天。桂魄三千劫。氷輪第一圓。盈盈明不夜。皎皎浩無邊。我欲停盃問。吳生未罷眠。</text>
<title>拈韻共賦</title>,<text>臘後無殘雪。春來有好風。野光含靄漾。樹影帶烟空。欣託看羣鳥。冥飛聽早鴻。浮生已過半。談笑坐閒中。</text>
<title>延安李生瑞一，劉生安吉來訪。皆是講會諸生也。</title>,<text>二士延州至。淸儀宛舊筵。吟軒湖月上。講樹海雲連。揖遜應餘俗。弦歌未了緣。辛勤多愧謝。治化已無傳。</text>
<title>呼韻共賦 三首</title>,<text>素食官厨侈。鷄魚日滿盤。佳蔬玉菘嫩。香果金梨團。復有衣裘煖。不愁風雪寒。艱辛思蔀屋。難得此心安。雪後羣峰一抹齊。輕雲片片逐風西。長堤日暮行人度。古木天寒倦鳥啼。獨立樓頭春望遠。淺斟帳裏醉歌低。空將老興云誰訪。只有淸川似剡溪。白首深深坐嘯軒。春陰接地晝常昏。閑庭吏退簾垂靜。落日人歸市罷喧。解語鸚哥何處樹。成蹊桃李不知村。殊方物色多寥寂。鄕思天涯漸覺繁。</text>
<title>擬唐人隋宮懷古</title>,<text>一代豪華冷夕霞。荒墟誰識帝王家。古臺落日靑山外。殘柳悲風碧水涯。寂寞衣冠驚走鹿。凄凉歌舞亂飛鴉。惟餘野草傳春色。咍爾徒勞剪綵花。</text>
<title>擬唐人長安秋夜</title>,<text>天邊歸鴈一聲秋。昨夜新凉入小樓。萬葉霜華秦苑落。三更月浪漢城流。空閨蟲語催紅淚。旅舘螢飛驚白頭。剪燭厭聽宮漏永。蓴羹鱸鱠動鄕愁。</text>
<title>擬唐人經麻姑山</title>,<text>蓬洲三淺鍊成丹。山色千年碧不殘。寶鼎冷灰埋古土。香烟餘氣浥新蘭。神鞭聲斷林風靜。長爪痕留澗月寒。白日鸞驂如可遇。僊僊獨上步虛壇。</text>
<title>次杜晝夢韻</title>,<text>春氣醺人正懵然。纔聞午漏已成眠。花光凝睫依依合。柳色迷魂裊裊牽。斷續奇文書卷裏。朦朧異事鳥聲邊。優游盡日華胥國。絶勝揚州跨鶴錢。</text>
<title>仍用其韻。擬杜作。</title>,<text>無事無人臥寂然。晝長風暖但慵眠。魂隨歸鴈千山過。夢入游絲百丈牽。弟妹妻兒春蝶裏。衣冠宮闕霧花邊。破愁不借雲安酒。下峽寧謀雇直錢。</text>
<title>擬杜堂成</title>,<text>城南江北此誅茅。乳燕鳴鳩春滿郊。雲捲短簷通月浪。花圍曲檻傍烟梢。看山莫道玄暉宅。依樹還同太古巢。門外不禁長者轍。幽居恐被野翁嘲。</text>
<title>擬杜曲江對雨</title>,<text>朝雨霏霏過苑墻。汀洲春晩濕芬芳。鸎牽柳色飛來近。鳧引波文泛去長。菱葉輕搖樓盪影。花枝細潤酒添香。衣沾不惜饒淸興。盡日忘歸坐水傍。</text>
<title>次杜花底韻</title>,<text>藉草芳陰坐。垂垂頭上花。烏巾侵紫霧。皓鬢濕紅霞。弄影頻移席。攀枝更駐車。落來香不歇。蝴蝶滿晴沙。</text>
<title>次杜柳邊韻</title>,<text>蘸黃經雨嫩。含翠拂烟新。獨擅燕鶯地。先爲桃李春。輕搖無定態。飄蕩不勝身。縱悅遨遊子。偏愁遠別人。</text>
<title>伯氏晬辰書懷</title>,<text>登樓東望欲翩翩。獨立今朝倍黯然。豈但尋常佳節比。難爲惆悵遠魂牽。崧陽春暮蒼蒼樹。隴外雲迷杳杳天。三節傳聞楸下宿。殊方滯臥感懷偏。</text>
<title>隴西寒食呼韻</title>,<text>久客隴西逢暮春。淸明好雨洗花塵。欣欣草木光華潤。欝欝山川氣色新。松餠强嘗同俗食。柳條偏感異鄕人。東樓獨立疎簾捲。漢北崧南擧目頻。</text>
<title>次杜早花韻</title>,<text>隴上淸明節。春光逐雨來。草餘瀜雪濕。花有向陽開。欲綻仙人杏。新肥處士梅。年芳殊早晩。荏苒莫須催。</text>
<title>葱秀雨中</title>,<text>崧陽東望暮春歸。山鳥𠴨𠴨野燕飛。紅杏尋常臨水岸。綠楊三四暎村扉。微風自信吹人面。細雨無情濕客衣。此路來還今幾度。澄川翠壁也依依。</text>
<title>西京路中</title>,<text>西京楊柳晩風斜。十里靑烟暎紫霞。一路春光看不盡。山前水上摠桃花。</text>
<title>歸眞寺。次仲兒韻。</title>,<text>聞說歸眞寺。名區冠隴西。千巖奇勢兢。萬木老陰低。僧去看花落。山空聽鳥啼。夕陽多惜別。餘興向前溪。</text>
<title>次杜牛頭寺韻 二首</title>,<text>北尋羅代寺。寺在亂山中。古殿空花雨。虛樓滿霅風。經殘三乘絶。鐘巨十方通。劫外留嚴相。金蓮碧萬叢。行入靑山裏。逍遙碧澗頭。欲尋蓮社約。已伴遠公遊。鳥去薝林靜。僧來石徑幽。諸佛多慚愧。微官亦未休。</text>
<title>聯句</title>,<text>霽餘新月照。睡堂。 流影上疎簾。遠客偏多興。壽閤。 淸光兩不嫌。虛明天宇闊。奭周。 滴瀝露華霑。樓閣憑空逈。吉周。 峰巒入鏡尖。雲歸林外靜。星出樹間添。催夜深燈翳。顯周。 吟風短角嚴。相看歡笑足。睡堂。 團坐醉醒兼。揮筆騁詞苑。壽閤。 傾壺報漏籤。繞階羅寶樹。奭周。 供膳和晶鹽。茶熟詩腸潤。吉周。 琴淸玉手纖。怡怡眞可樂。去去不辭淹。起視銀河轉。顯周。 佳懷問老蟾。睡堂。</text>
<title>拈右丞韻</title>,<text>隴上行人細雨。林間歸鳥疎烟。樓笳寂寂晨響。門卒閒閒晝眠。</text>
<title>三五七言</title>,<text>隴山高。隴水淸。閒閒十三坊。犬吠連鷄鳴。獨憐東閣老太守。長嘯高臥非世情。</text>
<title>雜詠</title>,<text>有風自南。吹彼北林。我欲濯熱。愛此芳陰。草有佳色。鳥有好音。雲開朝夕。山同古今。一唱羣酬。興長情深。永以爲好。樂以中心。</text>
<title>自松營還。路上賦得。</title>,<text>欲雨還晴日。西風吹客愁。深田行白鷺。芳草立黃牛。嶺峻馬逾健。路平車似流。崧岑知漸遠。惆悵幾回頭。</text>
<title>次季兒路中韻</title>,<text>離筵日欲午。車馬去何忙。東閣愁中寂。南堤望裏長依依山舘樹。裊裊御爐香。從此三更夢。隨風入渺茫。</text>
<title>季兒寄示詠堂前松詩。遂和韻以贈。</title>,<text>愛爾殊凡木。蒼翠四時連。挺榦赤龍騰。散柯靑鳳翩。厚培更勿翦。千歲全其天。淸風發遠籟。六合灑泠然。寧比桃李春。繁華片時傳。</text>
<title>重陽。登以觀亭。獨坐無聊。短律寫懷。</title>,<text>九日殊方秋色催。不勝鄕思强登臺。佳辰憑檻人南望。昨夜驚霜鴈北來。倍憶丹楓潭上暎。再逢紅菊隴頭開。高筵落帽風流遠。對景無人更勸盃。</text>
<title>沈西原景晦氏 公著 輓</title>,<text>疎襟雅操世無求。不作人間潦倒愁。七郡弦歌遺愛在。千篇皷角正聲留。高談雪落華城夜。佳興春歸漢水舟。詩社後期何處問。荒詞隴外淚空流。</text>
<title>李叔投示次杜韻。時適有所感。因次其韻。二首</title>,<text>鳳凰千載遠。鷄鴨自成羣。月白官樓雪。塵昏驛路雲。淳風何處見。佞俗不堪聞。安得臯陶篲。揮來掃世紛。隴西非我土。潦倒久離羣。底事埋朱墨。無人領白雲。親朋愁外望。江漢夢中聞。歲暮多風雪。徒令客思紛。</text>
<title>取臘雪水。烹蔘稏茶。</title>,<text>烹稏思靈水。雪飄知臘時。承來金椀淨。瀜處石爐遲。細沸珠如粟。浮香霧若絲。扶衰兼散熱。幽趣共深巵。</text>
<title>新年吟 己巳</title>,<text>白髮添年自不禁。官齋那惜送窮陰。春寒殘雪栖空壑。日暮閑雲傍遠林。佳色樓頭頻見柳。和聲簷角已聽禽。鄕書初得生孫報。翁媼相看喜氣深。</text>
<title>上元夜。往兪定山 漢純氏 謫舍賞月。歸賦書呈要和。二首</title>,<text>佳節他鄕月。欣逢故國人。光輝晴欲濕。談笑老逾眞。知是同羇旅。何須辨主賓。煖茶還勝酒。對酌更情親。白首憐窮謫。佳辰獨作愁。卜隣元故土。兪宅在大平舘。與木橋第接隣故云。 佩玦又玆州。有月還添恨。無人更拭眸。今宵慚地主。薄酒未銷憂。</text>
<title>十七日卽望也。月輪正滿可玩。</title>,<text>如輪素月十分團。天上今宵卽上元。玉女菱花開夜半。仙人桂樹種雲端。光籠萬木風吹動。影落千山露濕寒。照處却羞添髮白。欲從靈兎問神丹。</text>
<title>曉月</title>,<text>曉月橫天半。寥寥已五更。簷鳩雙影照。園鶴並棲明。啜茗時頻勸。吟詩更細評。氛埃空一席。孤角和鷄鳴。</text>
<title>初月</title>,<text>娟娟初月細如眉。已自中含萬里輝。直到滿輪三五夜。淸光四海共瞻時。</text>
<title>次韻</title>,<text>雨過雲俱罷。山光綠染新。村烟淡將夕。堤柳暗催春。鄕俗經三載。天和在一身。願言同百里。作得葛懷人。</text>
<title>寒食日拈韻</title>,<text>春雨濛濛後。春風習習初。古風空禁火。鄕思獨裁書。野墓人歸盡。空庭鳥下虛。西州花柳遠。早信憶江廬。</text>
<title>登以觀亭。次重過何氏庄韻。</title>,<text>白日登高處。靑天望遠時。山川渾似畫。花柳自然詩。滿地纖纖草。遊空靄靄絲。春光無限好。浩蕩見襟期。</text>
<title>春日憶鷗湖。拈杜韻共賦。</title>,<text>春日添鄕思。東湖憶舊居。百花依檻密。千樹繞墻疎。沙靜烟眠鷺。波閒雨躍魚。生涯衰晩足。連屋有藏書。</text>
<title>有懷拈韻 二首</title>,<text>春廻潘子縣。秋遠季鷹江。望野時扶杖。看山晩倚窓。落霞自片片。歸鳥亦雙雙。坐愛虛生白。官齋不點釭。春眠遲不覺。午漏滴銅壺。佳色黃侵柳。淸陰碧轉梧。庭留鶴飛舞。門斷客傳呼。安得龍眠手。摸成吏隱圖。</text>
<title>次杜詠柳</title>,<text>萬樹兩行直。千條一色齊。烟籠渭城北。日照章臺西。紫鷰宜輕蹴。黃鸝合緩啼。風流凝百態。旖旎使人迷。</text>
<title>疊用和夢上高樓</title>,<text>樓高三萬丈。高與廣寒齊。瑤斗藏簾北。銀河帶檻西。平臨玉兎舞。俯聽火烏啼。白日提携上。神仙眼欲迷。</text>
<title>呼韻 三首</title>,<text>南堤行客路。北岸望鄕臺。柳慣離亭折。花知合席開。鴈何朔方去。春自故山來。獨立斜陽外。歸心鳥喚催。碧水古今流。靑山朝暮對。已爲放浪遊。誰復安危佩。元亮漫歸田。季鷹空憶菜。還能太上忘。不妨西州在。隴山吏隱兼。吟弄春光對。花惜鬢邊絲。鳥疑腰後佩。盤登浿水魚。食釀延城菜。隨處得閒情。川雲同自在。</text>
<title>與兪定山登北麓 二首</title>,<text>十里烟堤柳。芳菲尙早春。依依愁謫客。裊裊惱佳人。花色初開嫩。禽聲百囀新。林亭相送罷。落日望行塵。重看隴西柳。何似漢陽春。愁醉殊方酒。欣逢故國人。邨容花鳥麗。山色畫圖新。獨慚雙鬢雪。奔走在風塵。</text>
<title>草閣</title>,<text>春日官樓上。悠然坐到曛。新花沾細雨。疊峀隱微雲。多少行人出。縱橫野徑分。前溪紅翠影。返照自生文。</text>
<title>朝出柳堤外卽返</title>,<text>朝烟一抹帶長林。澹蕩春光映客襟。老㹀時嘶芳草岸。征驂頻駐綠楊陰。初因漫興悠悠出。更有新詩衮衮吟。歸視官庭花影亞。枝間何意喚幽禽。</text>
<title>共登以觀亭。次杜韻。</title>,<text>太守多閒暇。重門晝亦關。尋花憑畫閣。看鳥到靑山。淑氣穿簾入。微風卷幔還。淡沲烟景裏。怡悅對衰顔。</text>
<title>雨中呼韻共賦</title>,<text>野雨知時好。蒲軒晝臥高。黃鸝依欅柳。粉蝶隱櫻桃。岸幘憑南戶。投筇上北臯。太和先自醉。不借一樽醪。</text>
<title>拈韻憶仲兒西遊</title>,<text>洞天三十六。聞在浿東頭。黃鶴千年去。蒼鼇萬里浮。愧吾拘俗累。愛汝作淸遊。更喜歸期近。今應宿月樓。</text>
<title>拈韻</title>,<text>峰壑陰初夕。宿雲餘雨含。宦遊滯西北。鄕夢入東南。詩席飛花亂。訟庭啼鳥參。村氓時有至。隱几聽農談。</text>
<title>將發京行。夜坐呼韻共賦。</title>,<text>行客催車馬。離筵欲曙天。身猶隴山裏。心已漢城邊。別意如流水。歸情似走烟。始知浮世事。難得一般圓。</text>
<title>玉溜泉</title>,<text>奇巖峭壁帶長流。一面淸泠特地幽。羣燕含泥紛上下。雙鳧浴浪或沉浮。危橋似線行堪渡。疊石如床坐可留。惟有玉泉依舊在。皇華遺跡使人愁。</text>
<title>族祖尙書公 明浩氏 三月行回巹宴。余時在隴西。未參宴席。四月因事入城。胤叔侍郞 羲臣氏 出示志喜詩軸。固要和韻。謹步族祖咸興公 彝浩氏 韻以呈。</title>,<text>白髮紅顔儼若仙。重逢今夕是何年。煌煌鸞誥夫人貴。翼翼鵷班宰相賢。南斗壽盃仍舊巹。東床賀讌勝新緣。乘龍因占維熊吉。卿月揚輝舞彩筵。</text>
<title>晨發餠隅 二首</title>,<text>靑石關前一路通。蒼蒼曉月萬山中。散盡林雲晴不雨。麥田生浪足凉風。從古峽中多虎豹。行人相戒出門遲。晨光月色朦朧裏。深樹奇巖處處疑。</text>
<title>擬杜甫嚴鄭公宅詠竹</title>,<text>階前新種竹。蒼翠滿庭墻。孤節千尋直。淸陰五月凉。天寒伴松色。歲暮襲梅香。颯颯凌雲勢。低看棨戟長。</text>
<title>擬唐人櫻園春讌</title>,<text>露濕瓊筵月滿蹊。佳人勸酒唱歌低。無數黃鸝驚復定。櫻桃花裏作雙棲。</text>
<title>次季兒別詩韻以贈 二首</title>,<text>炎程車馬關心多。意思搖搖風作波。問渠何以翁情慰。文史收神莫浪過。食厭膏粱衣縠羅。光陰荏苒似奔波。終看禽獸同歸處。慚負皇天賦予何。</text>
<title>擬唐人訪隱者不遇</title>,<text>花落猿啼人影稀。白雲峰下掩荊扉。西谷東厓空悵望。不知何處掛蘿衣。</text>
<title>擬唐人華淸宮 二首</title>,<text>金屋當年貯玉人。春風歌舞曲江濱。一曲霓裳猶未了。樓前胡騎暗驚塵。傾墻側壁歎行人。不見旌旗繞水濱。六更宮漏何時盡。已報麻姑碧海塵。</text>
<title>擬杜鋤斫果林枝蔓移床</title>,<text>亂枝揮斧盡。好樹拂雲齊。果熟憐沾露。魚游喜决泥。開荒通杖屐。養拙謝輪蹄。對酒秋陰淨。林邊日欲低。</text>
<title>次唐人閑吟韻</title>,<text>客裏光陰催客老。前山雨歇迷芳草。啼鶯乳燕共來還。綠樹畫樑知古道。</text>
<title>次陶靖節歸園田居韻</title>,<text>明月照綠水。白雲在靑山。隴西非吾土。銅符已三年。城角夜嗚嗚。樓鼓曉淵淵。東閣中夜思。悠悠漢南田。晩境諧夙願。混跡漁樵間。鷗鷺飛在後。鸛鶴鳴向前。優游送日月。瀟灑臥雲烟。荊釵橫雪鬢。葛巾岸霜顚。吟詩復對局。歡娛事事閑。人生貴愜意。歸來共欣然。</text>
<title>次居接諸老儒韻</title>,<text>英才多少老窮閭。雙鬢空皤白戰餘。素食未行三物敎。誤人詞賦愧鳶魚。</text>
<title>擬李白夏日山中</title>,<text>不巾又不襪。獨坐靑山中。莫敎搖大扇。萬壑生長風。</text>
<title>擬唐秋思</title>,<text>輕霜昨夜撲征衣。銀漢分明星欲稀。忽聽寒聲空裏急。蕭蕭鴈陣向南飛。</text>
<title>擬王右丞渭川田家</title>,<text>日出將牛去。日入隨鳥歸。孤烟生遠村。翠竹遶深扉。煕煕對妻孥。地僻客到稀。半酣唱耘歌。桑麻正依依。不向川上釣。或恐照少微。</text>
<title>擬唐人過楚宮</title>,<text>風流巫峽築仙宮。神女來時雨灑楓。獨有子䂓啼血苦。君王夢斷武關中。</text>
<title>隴西雜詠。得高字。</title>,<text>隴西自古多賢豪。漢家飛將才氣高。猿臂怒射中林虎。老石訇開鳴烏號。胡兒聞之哭且愁。陰山月黑爭遁逃。文章鉅工開元世。玉京謫下仙人曹。前身自稱金粟佛。須臾吸盡百斛醪。天子呼來醉眼迷。倒着接㒿揮彩毫。我今西來感邑名。下車問俗求才髦。古人不在山川空。悵望靑天白頭搔。桃李蹊荒文虹死。于今滿地生蓬蒿。秖幸昇平無警急。居民不作征戍勞。况復年豐村閭閒。城笳樓鼓作遊遨。且歎鸚鵡不可見。唯有黃鳥空銜桃。</text>
<title>得臥字</title>,<text>知府官不小。百里憂責大。光輝皁蓋建。恩榮銅符拖。前呵而後擁。高車五馬馱。陽春發呼吸。震霆生咳唾。朝夕厭粱肉。筆端湧百貨。萬事俱自足。誰念窮民餓。哀哀蔀屋下。痛苦如磨剉。鞭撻肌膚虧。徵求產業破。不敎且不養。溝壑其爾奈。緬憶古良吏。令譽百世播。庠塾日以勸。農桑日以課。坐堂或彈琴。閉閤或思過。倉箱旣富足。弦歌相切磋。民生共安樂。謠頌四境和。自慚空衰病。徒學長孺臥。隴水淸如氷。但恐貪泉涴。才乏牛刀利。割鷄刃亦挫。願追曹侯治。欲設蓋公座。未效弘農嘯。恨無汝南佐。蘇殘心謾勞。鉏强性苦愞。兢惕分憂眷。夙夜不敢惰。誰道長吏好。白髮添幾箇。淸漢流浩浩。日詠歸來些。</text>
<title>送兒後次陶韻</title>,<text>夜雨百花滋。灼灼吐新英。濕雲掩朝暉。稍慰送行情。笳角引前道。風吹翠蓋傾。鶯爲惜別啼。馬能戀顧鳴。去路詢疾苦。持告濟蒼生。</text>
<title>擬古詩。仍次其韻。七首</title>,<text>佳人年二八。花顔眉如柳。晨起理新妝。明鏡照蘭牖。羅裙繫細腰。珠箏弄纖手。朝迎西家郞。暮作東家婦。玉貌賤於土。何如空閨守。滚滚黃河水。巖巖泰山石。羲和爭走馬。倏忽如過客。百年鳥飛疾。千金蟬翼薄。人生貴行樂。繁華多京洛。不作塵世憂。日醉斗酒索。掉頭靑雲路。揮手朱門宅。喬松可招邀。蓬瀛在咫尺。肆志樂自在。寧爲物所迫。造化本無爲。萬物難自齊。我欲問蒼穹。蒼穹不可階。達士知天命。不喜復不悲。世人重哲婦。誰復思良妻。白首抱貞潔。空閨獨徘徊。抱琴不敢彈。或恐音聲哀。儔匹慚自求。良媒古來稀。鰌鱔嗟莫舞。泥龍會有飛。靑雲繞紫陌。丹霞棲蒼壁。松柏獨不改。靑靑霜雪歷。鍊我一粒丹。不願千金易。浮沈不相求。東西各自適。林間矜高飛。焉念垂天翼。睠彼朱門路。縱橫夜行跡。良驥羞自衒。從古困鹽軛。或恐浼我潔。永歎非我益。谷風吹習習。白雲覆崇阿。上有千丈松。下垂百尺蘿。妾身如白玉。沽衒非所宜。或恐霜飈早。芙蓉老澤陂。光陰迅如流。君來獨何遲。羡彼雙䲶鴦。羽毛生光輝。願君作雨露。莫使芳華萎。佳期會有時。欝欝竟何爲。中夜聞歎息。問是誰家女。寒機照落月。低頭頻停杼。欲從山川闊。重之多風雨。機絲紉不絶。縷縷寸心許。牛女悲隔河。可望不可語。奔流不再回。長川爭百道。春秋若朝暮。華葉忽衰草。昨日朱顔少。今朝白首老。世路多崎嶇。不如回頭早。滄桑亦倏忽。神仙非壽考。長與天地齊。道德爲至寶。</text>
<title>季兒寄示東嘉十詠。次韻以贈。東嘉。卽齋洞別稱。季兒所名也。</title>,<text>枝枝承月色。盤欝覆閒庭。淸吟坐其下。昭曠勝紅亭。右松間明月弱篠含貞操。羣芳不敢齊。自可風吹動。寧爲雪壓低。右竹裏淸風瀟灑名園裏。徘徊鶴一雙。莫爲稻粱足。能忘舊淸江。右林中雙鶴千年餘禹貢。積水落堯封。崚嶒三秀影。淸玩坐高舂。右庭畔三石東籬昨夜霜。萬朶發新黃。百花俱凄落。人間獨爾香。右東籬黃菊疎響雨灑檻。淸影月窺簾。香葉鳳棲老。宛如靑尾纖。右北園碧梧古槐覆石井。風動晩飛花。孫枝他日老。滿地綠陰多。右石井落槐一聲催秋氣。凉意生淸編。高吟夕陽樹。曳過疎雨天。右遠樹晩蟬玉簫時度曲。瓊液復盈樽。芳香勝美酒。莫作世沉昏。右曲欄獨酌習靜書樓上。芬華莫置懷。讀罷焚香坐。門無俗客來。右小樓焚香</text>
<title>擬唐人堤上行</title>,<text>斜風細雨綠江頭。多少行人下酒樓。日暮百帆爭渡外。菱歌淸唱響中流。</text>
<title>擬右丞奉和聖製春明樓望右相園林</title>,<text>平明玉輦出。行春上林路。宸心異逸樂。游豫爲侯度。萬物皆欣欣。龍光生眷顧。灼灼上陽花。蒼蒼五陵樹。沼魚游鱗紫。囿鶴舞羽素。契合感風雲。園林沾雨露。俯臨龍顔喜。秖爲良弼故。幸叨授簡列。微才愧七步。</text>
<title>擬唐人陌上暮春</title>,<text>六幅羅裙繡紫絲。鳴環曳履上樓遲。柳烟花雨城南陌。白馬郞君悵望時。</text>
<title>鷗湖十六詠呼韻</title>,<text>佳氣珠邱萬樹靑。暮雲愁色更冥冥。枝頭夜夜悲風起。半雜波聲入遠聽。右二陵松柏層岸平沙二水開。飛簷畫棟列樓臺。弄影魚龍還解笑。何曾一見主人來。右雙浦樓臺三峰迢遞吐祥雲。片片浮空曙色分。初似無心還出峀。翻成甘雨灑紛紛。右三角曉雲孤霞逈帶夕陽飛。向晩依山作翠微。影落波宮呈彩瑞。老龍游躍弄珠歸。右道峰晩霞山頂松間火照紅。平安一夕北南通。每夜浮烟靑不散。遙連祥靄到天中。右終南夕烽寂寂江樓曉月明。東風忽送遠鐘聲。鏜鏜喚罷幽人夢。遙想諸天禮佛情。右恩寺晨鐘春光北岸柳交花。紫霧靑烟十里斜。微風暗引夕陽照。影滿澄波香滿沙。右北岸花柳白露空江一夜秋。月明鷗鷺滿沙洲。漁舟十載相忘久。飛去飛來與共遊。右前沙鷗鷺前船後舫唱帆歌。帆腹西風飽得多。飛上灘頭爭道快。何如扁艇臥恬波。右梨灘風帆疎燈明滅照江間。罷釣漁翁睡正閒。寒笱烟洲星斗亂。老魚窺影撥波還。右龍淵漁火屋上樹頭奔赤濤。洶洶怒勢蹴天高。扁舟穩濟三千戶。副手梢工意氣豪。右纛島新漲家家烟起夕炊時。裊裊隨風水上移。西舍東庄渾莫辨。凝成輕霧散還遲。右新村暮烟峩嵳山色霧中迷。細雨隨風遠勢低。野麥渚花沾潤足。雙虹報道已隮西。右峩嵳微雨淅瀝北風星斗闌。千羣牧馬曉嘶寒。一夜雪埋江野闊。瑤田種玉喚龍看。右箭郊大雪六龍承日下西岑。海氣成雲疊作陰。紅暉不減朝暾射。映帶飛霞照水心。右文殊落照山罷微雲水散烟。一輪明月上東天。若解幽人湖上趣。淸光先到此樓邊。右龍門霽月</text>
<title>擬唐人中書寓直詠雨</title>,<text>春雲覆苑樹。宮殿雨中開。催下省畊詔。傳呼宰相來。</text>
<title>七夕拈韻</title>,<text>鵲翎烏羽濕僊香。橋渡雙星雨灑凉。籠鎖六龍東海底。千年不放此宵長。</text>
<title>官齋夜坐</title>,<text>待月開簾坐寂寥。夜來秋意動林臯。露寒眠鶴猶能穩。風急飛螢不敢高。樓角徒添雙鬢改。庭花未解寸心勞。共斟香茗開煩欝。何妨官厨禁釀醪。</text>
<title>次杜晴韻</title>,<text>風高秋雨捲。餘靄淨千林。野闊含新霽。峰明破宿陰。蝶憐花細潤。魚喜水添深。幸不妨初穫。寬吾畎畝心。</text>
<title>秋夜次右丞韻 三首</title>,<text>天半銀河一道長。流雲漂月濕淸光。隴山佳菊知秋早。素蘂丹英不待霜。露草蟲聲夜共長。風高天淨澹烟光。此身忘却官樓坐。萬峀千峰月似霜。月上東墻樹影微。空庭獨立露沾衣。遙望鄕山千里遠。蕭蕭寒響早鴻歸。</text>
<title>擬劉楨雜詩</title>,<text>日出官樓東。庭樹啼鳥散。淸靜少簿牒。老吏睡起晏。風動早秋菊。錦繡光凌亂。杖策登北園。翹首騁遐觀。寒聲感鄕思。翩翩一行鴈。願寄尺書去。直渡漢津瀾。</text>
<title>拈韻</title>,<text>公門寂寂似山居。自識衰翁政術疎。王道平生多枉學。還慚未讀管商書。</text>
<title>呼韻</title>,<text>蕭蕭秋響急。木落晩庭空。翻入東籬下。弄蘂作春風。</text>
<title>王昭君</title>,<text>纖腰佩安危。漢國鼎呂重。蛾眉出玉關。胡山失翠聳。紅粉照沙漠。烟塵淨塞隴。絶勝上將功。肯數後宮寵。未聞麟閣上。圖畫珠翠擁。君王眞薄恩。白磧留靑塚。唯有弔魂月。每從漢天湧。</text>
<title>九日登高。驛使過期不回。因次杜韻。</title>,<text>重陽添客思。扶杖上高臺。木落羣山出。烟收大野開。偏憐南鴈去。不見北書來。楓菊雖云好。風霜逼歲催。</text>
<title>擬謝靈運齋中讀書</title>,<text>珪組非我志。膏肓在泉壑。簿書來頻仍。襟期還寂寞。吏退日向夕。庭樹集栖雀。悠然坐拄笏。前山暮雲作。官酒未盪胷。誰與共懽謔。還讀床頭書。孤燭照虛閣。古人慰我情。莊生有至樂。君子貴達命。晩契江湖託。</text>
<title>次老杜秋興八首</title>,<text>霜落川原風滿林。寒光疎影共蕭森。微雲捲送千山色。淡靄晴收萬壑陰。老鶴空驚故園夢。歸鴻難慰此宵心。昇平四海無征戍。底事家家亂搗砧。右隴西卽事粉堞逶迤臨水斜。關西自古劇繁華。平田石老分箕井。暮渚烟愁繫漢槎。樓上春風留妙舞。城頭曉月響悲笳。登高無處開心目。遙憶江山鏡裏花。右憶平壤澄江朝日吐新暉。十里烟波澹欲微。鏡裏高樓臨水聳。灘頭輕帆帶風飛。魚龍自得如相識。鷗鷺無猜不與違。回首滄洲秋已晩。范公鰕菜幾時肥。右憶鷗湖華構麗譙散似棋。黃塵荒草不勝悲。北渠貯水田千頃。東郭訪花春幾時。山護珠邱愁簇簇。臺臨鑾路恨遲遲。綠袍猶濕西辭淚。殿角祥雲入夢思。右憶華城淸溪一道貫千山。中有仙居積翠間。明月凉風心不競。閑雲流水意相關。如棲巖屋能忘世。不借金丹可駐顔。堪憐麋鹿離羣久。空對庭前鴈鶩班。右憶淸潭浮香遍滿大池頭。十里芙蓉七月秋。老石苔留神女蹟。荒城雲散戰塵愁。吟風百種湖中鳥。眠月千羣海上鷗。蓮舫舊游那可忘。至今疑在古杭州。右憶延安崧嶽巖巖一統功。凄凉王氣暮烟中。橋頭玉笛吹寒月。陌上羅裙拂遠風。雷鬬瀑流千丈白。霜殘楓葉萬重紅。回看老石含寃血。六百年間有一翁。右憶松京山圍水繞勢逶迤。大道中橫平不陂。天朗極星增瑞彩。春深喬木長孫枝。衣冠城闕靑雲起。鍾鼎樓臺白日移。遙望吾家依尺五。霜顚空滯海西垂。右憶漢城</text>
<title>呼韻 三首</title>,<text>星月秋天一色澄。分明勝似水晶燈。老兎寒蟾如有意。遠來偏照玉壺氷。寂寂秋齋夜氣澄。相參秖有壁間燈。老妻稚女渾深睡。自起開門月似氷。深更相對兩心澄。稚女看書獨點燈。三年空飽官厨食。白首襟期愧蘖氷。</text>
<title>用唐人韻。詠歸鴈。四首</title>,<text>一陣蕭蕭鴈。春來又秋去。萬里瀟湘北。蘆花月明處。花開有意來。霜落無情去。寒雨蕭蕭夜。莫嘶孤客處。羣飛嶺上過。急叫雲邊去。俯視大江南。烟沙知幾處。我在已三年。今秋爾獨去。憑寄還鄕夢。直到看雲處。</text>
<title>次東坡詠雪</title>,<text>漏壺凍滴響纖纖。向曉東風吹雪嚴。初似白楡飄素蕊。更如靑海散明鹽。玉鱗閃爍龍蟠樹。錦翼翩翻鳳舞簷。萬象渾森高閣望。平崗疊嶂失圓尖。</text>
<title>次秋山韻</title>,<text>前村佳色爛秋風。赤是霜楓碧是松。捲罷雲烟晴若掃。千峰眞面露重重。</text>
<title>以紅入桃花嫩靑歸柳葉新爲韻。命題賦各體。</title>,<text>浩蕩春光四望同。千條柳拂百花叢。連天城闕靑烟裏。撲地樓臺紫霧中。學士詩樽留淑景。游人絲管競香風。林間倦步隨棲鳥。歸路添生返照紅。右賞春金粟下人間。高名滿都邑。詩酒凌一世。神龍脫覊馽。百編驪珠吐。千斛鯨川吸。萬乘是何官。白眼欲長揖。擧觴問靑天。神思如雲集。廬瀑雷霆鬬。鳳臺神鬼入。日醉襄陽池。豪興追山習。揮毫鮑庾僵。傾罍阮劉泣。騎月朝玉京。采石風濤急。餘唾留塵世。瓊琚藏十襲。讀之爽心口。如服金丹粒。僊僊欲輕擧。聞風懦者立。伊人不可見。百代誰能及。右李謫仙春入城東萬樹桃。紅霞紫霧擁林臯。始識仙源眞境在。回憐漁子夢徒勞。右詠桃霜後已無靑草。人間獨有黃花。寧同潘岳新縣。恰似淵明故家。右詠菊東風吹雨過。芳草吐新嫩。極目望平郊。靑烟迷近遠。右詠草積水連天闊。滄洲一小亭。風來秋浪白。日落晩潮靑。草樹迷孤島。雲烟隔遠汀。廻檣眠鷺避。弄笛老龍聽。斷岸初憑檻。輕波更泛舲。野光侵帆迥。山影戛舷冥。菡萏香猶剩。蒹葭露欲零。鴈飛掠斜月。魚躍亂疎星。眺望平沙盡。沿洄極浦停。歌朋扣短枻。醉客倒雙甁。將伴賀監老。寧隨屈子醒。蓬萊如可到。直欲渡東溟。右江游隨陽來有信。南北不忘歸。排陣縱橫上。成行次第飛。嘶雲淸渭影。眠月洞庭輝。憐爾儀霄羽。冥翔早見幾。右詠鴈我欲千古求尙友。柴桑處士超俗臼。荒田秫自耕數畝。小縣米不戀五斗。高情與世相違久。先生一生逃於酒。東籬黃菊門前柳。山中春秋此看取。唯有漉酒巾戴首。唯有無絃琴在手。晝眠淸風吹北牖。夜醉明月照虛卣。獨往深林登崇阜。閉門不向風塵走。託身羲皇無憂咎。素心只許南村叟。志操遠追夷齊後。文章高出鮑謝右。一飮一詠更何有。閒雲倦鳥不相負。漢上田園不蕪否。獨慚白頭隴西守。右陶徵君亭亭者荷。于彼古涉。娟娟其華。靑靑其葉。其香維何。郁郁可浥。其色維何。孔陽燁燁。旣貞且潔。汚泥不帖。不曲而通。厥德載協。朝舒暮斂。陰陽之燮。正色可望。溫容可接。特立不撓。高風誰躡。君子德儀。中存外浹。其誰之愛。濂水渫渫。可玩可親。我心是愜。右詠蓮天氣氤氳物色新。如雲游女曲江濱。香車寶馬含朝日。紅頰靑蛾照暮春。頭上釵搖金翡翠。腰間帶壓玉麒麟。輕盈繡袂沾花露。嫋娜羅裙拂柳塵。神女行迷雲出楚。仙娥夢斷月橫秦。含情捎蝶搖珠扇。喚侶調鸚坐錦茵。燕舞時廻翻紫袖。鸎歌初和啓丹唇。桃腮臨水窺紅晩。蓮步穿林拾翠頻。鶴立凌波想東洛。魚沈解佩接西津。晴烟香陌鬬纖草。細霧芳洲採白蘋。十院繁華回首地。五陵多少斷腸人。漢南古化喬陰盡。深處中閨莫玷身。右游女</text>
<title>次李白韻</title>,<text>倦夢昏昏倒枕間。須臾遍踏十洲還。靈芝仙酒猶餘醉。不覺吾身在隴山。</text>
<title>次唐人韻</title>,<text>深閤帷屛煖。渾忘十月天。遙憐巖屋裏。寒士不堪眠。</text>
<title>示兩女</title>,<text>大女如溫玉。小女如明鏡。美質固有自。流潔知源淨。</text>
<title>夜坐呼韻 二首</title>,<text>畫屛銀燭擁茶爐。不識寒風戶外呼。却恨蒼生愁凍餓。何時遍得飽溫無。裊裊香烟上小爐。深更獨坐絶喧呼。神游若夢還非夢。萬象依依入有無。</text>
<title>口號</title>,<text>北園纔發花。南麓已飛雪。隴頭何所見。三十上弦月。</text>
<title>次杜</title>,<text>指北璇杓正。轉西銀漢斜。鶴來雪滿樹。鴈去月虛沙。茶啜纖纖稏。燈看疊疊花。寒笳動歸意。驛路夢中賖。</text>
<title>和右丞望藍田山韻</title>,<text>別路樽前長。雲霧倏明晦。落日諸天上。山光千里外。蕭蕭西征客。驅馬向古塞。行塵日以遠。秋風吹車蓋。</text>
<title>呼韻詠鶴 二首</title>,<text>隴山無鸚鵡。隴山有白鶴。俛首啄蟲蟻。一擧九天薄。丹頂復玄裳。滔滔摠名鶴。野鶴汙泥浴。仙鶴雲霄薄。</text>
<title>次唐人王校書山齋</title>,<text>羣峰寂寂繞柴扉。雲鎖松陰剝啄稀。客子山房今夜宿。主人天祿幾時歸。孤燈冷戶茶烟歇。積雪空庭鶴影微。唯有一輪溪上月。多情來照舊游磯。</text>
<title>偶吟</title>,<text>長嘯望南山。官樓映朝日。行人斷橋過。飛鳥疎林出。</text>
<title>次季兒雪夜韻 二首</title>,<text>有志空成老。無才可救焚。身淹隴西日。目斷漢南雲。候月凭欄曲。吟詩到夜分。歸來猶未賦。羇跡愧徵君。歲暮離懷切。迢迢不在傍。存心宜坐靜。損志恐奔忙。錦繡元羞辱。詩書有寵光。歸遲猶莫恨。但願好修藏。</text>
<title>夜坐呼韻</title>,<text>萬壑千林積雪明。寒鴉冷雀噤無聲。隴頭日落行人絶。天末流雲凍不輕。</text>
<title>次季兒寄示韻。用仄平體。</title>,<text>歲色隴外暮。斜陽過西岑。旅舘苦積雪。官齋嘆窮陰。去馬度曠野。棲禽投疎林。杳杳倚斗夢。悠悠看雲心。秉燭興已足。烹茶情還深。暇日合坐嘯。良宵宜行吟。曉近咽畫角。風高催寒砧。篋貯德耀服。床橫淵明琴。吏隱謾有號。塵擾空相侵。抱樸獨自樂。何須求知音。</text>
<title>次王右丞韻</title>,<text>扶杖入園逕。不用策肥馬。振衣淸溪上。掩門翠山下。籬菊淸可湌。谷蘭香堪把。過從多好伴。樵叟與漁者。江村無俗事。託跡鷗鷺社。</text>
<title>李上舍士宗 正儒，金生平仲適來會。拈韻共賦。</title>,<text>歲暮羇懷對客寬。燈前談笑舊時歡。良宵自惜星移樹。短髮空羞雪滿冠。情缺爐頭三斗醉。愁深戶外萬家寒。相逢一席仍相別。他日難忘此夜看。</text>
<title>留李士宗夜話。拈韻共賦。</title>,<text>樓高寒有月。天闊淨無雲。開口皆情話。披胷摠古文。十年今始合。三日又將分。別意孤燈照。相看歎白紛。</text>
<title>聞伯氏東藩之命。不勝悵慕之懷。遂成絶句以呈。六首</title>,<text>東藩新命出殊恩。玉節金章刺史尊。手擎尺牘交欣感。欲說先朝淚已捫。隴洛迢迢三百里。暮年離別不勝愁。猶將驛騎來朝夕。相報平安慰白頭。東出雉岑遙更遙。天涯相望覺魂銷。魚來鴈去遲遲恨。寒夢那堪度十宵。弟兄各在海東西。杳隔山川夢欲迷。刺史尊榮都護貴。不如湖舍兩相携。千里關東照福星。山氓不病海丁寧。仁似陽春淸似蘗。承流惠澤注滄溟。蓬萊閣上春風轉。籠水亭前秋月明。好是從容陪笑地。離憂銷盡作歡情。</text>
<title>擬滕王閣宴。禁用王勃序詩中字。</title>,<text>巴峽前頭楚岸邊。危樓縹緲坐飄然。澄波開鏡紋窓倒。碧峀圍屛錦纜牽。鷺倚柳磯窺綺席。魚吹楓浪聽瑤絃。毫端才藻愁神鬼。箇箇驪珠映剡牋。其二。全用序詩中字。畫閣南臨帝子洲。江湖萬里水雲秋。層巒霜落寒光暮。極浦烟生翠影流。海鶴孤飛廻桂宇。汀鴻晩響唱蘭舟。華筵歌舞今來再。暇日高賓作勝遊。</text>
<title>次季兒寄示韻</title>,<text>客到西樓月上岑。庭松階竹影相侵。靈光自射酆城劒。古調愁彈陋巷琴。香撲玄氷梅發閤。聲盤碧落鶴鳴陰。天涯吟望對孤燭。搖落殘年旅舘心。</text>
<title>次右丞韻</title>,<text>高閣夜光虛。空林寂無響。窓間人不眠。月出寒山上。</text>
<title>詠鴻</title>,<text>南天已有早飛鴻。七澤三江一半空。憐爾禽中先得氣。隨陽不怕朔方風。</text>
<title>呼韻共賦</title>,<text>野外艱虞重。慵眠未到朝。春陽猶稚弱。風雪劇狂驕。鄙念都憐肉。寒愁不在貂。窮閭森眼底。燭影共心搖。</text>
<title>待鶯 庚午</title>,<text>春陽氷雪盡。綠葉囀黃鶯。頻看舊棲處。却喜有新聲。</text>
<title>用元微之早春韻。自詠。</title>,<text>百斛胷中釀太和。有時還發楚狂歌。漸聞枝上禽聲緩。猶見山頭雪色多。草意潛萌黃蝶圃。氷心暗動白鷗波。虛樓獨遡東風立。雉嶽蒼茫路幾何。</text>
<title>次孟浩妾有盤龍鏡</title>,<text>紅妝久不理。芳愁對鏡發。欲拋雲霄上。化作一輪月。聊將妾形影。流照君顔髮。更願照兩心。相見不相別。</text>
<title>詠春江</title>,<text>春水新生碧滿江。桃花浪靜倚篷窓。烟空沙白淸無限。天上波間月影雙。</text>
<title>次唐人山館</title>,<text>閉門空山裏。時有明月來。滿地花影散。饑鶴啄靑苔。</text>
<title>次杜桃樹</title>,<text>五樹短桃階下斜。柴門不閉好重遮。隣童學竊千年實。村女空歎二月花。不見枝邊棲老鶴。惟聞葉裏聒昏鴉。要將浩蕩陽春意。四海噓生亂後家。</text>
<title>次右丞竹裏館</title>,<text>抱膝對靑山。望雲更舒嘯。疎竹生晩陰。蒼蒼坐返照。</text>
<title>次右丞輞川別業</title>,<text>松竹西莊卜晩年。幽居生理足山田。梵書床上舒還捲。丹火爐中宿復然。野花政自交紅碧。社酒何須別聖賢。更喜隱淪多好伴。相隨水北到村前。</text>
<title>次杜江上</title>,<text>霜落江波冷。魚龍已覺秋。風流携美醞。老病戀重裘。遙望天低水。高憑月入樓。白頭垂釣者。扁艇任行休。</text>
<title>次孟夕陽度西嶺</title>,<text>遠樹收返照。蒼蒼寒烟暝。皎月落楓潭。金波揚不定。援琴彈古調。山鬼潛來聽。寂寂掩荊扉。白雲鎖林徑。</text>
<title>次唐採蓮</title>,<text>花深人不見。歌曲在中流。滿江香霧裏。盡是採蓮舟。</text>
<title>戚從叔李參奉仲存氏輓 三首</title>,<text>眉宇玉壺淨。胷襟秋水淸。詩書身上穩。名利夢中驚。賦茗爭奇謔。看梅倒淺觥。兩心披露盡。靑眼共平生。嚴風摧玉樹。蕭瑟響凄哀。已別塵寰去。應從閬苑回。暗流千里淚。永阻百年懷。落月驚殘夢。相迎戶欲開。久厭玆塵濁。如公此世稀。文章餘事是。富貴素心非。論調誰能和。開懷兩不違。悠悠今已矣。悵望淚盈衣。</text>
<title>次唐春題龍門香山寺</title>,<text>一筇春晩到琳宮。俯視塵寰大界空。玉塔亭亭承佛日。薝林寂寂灑天風。無邊花雨三藏外。不壞金身百劫中。矗矗蓮峰環法象。恒河何處妙源窮。</text>
<title>呼韻</title>,<text>隴西柳初舒。漢南梅應發。夜夜上高樓。爲望東天月。</text>
<title>憶鄕梅</title>,<text>墻南池北兩株梅。素蘂紅英相暎開。春光自惜三年別。疎影依依入夢來。</text>
<title>次杜</title>,<text>西州如故土。三見柳條靑。經雨詢南畝。尋春上北亭。林禽啼客慣。簷磬喚愁醒。返景添佳氣。籠山作畫屛。</text>
<title>春</title>,<text>三月龍泉尙早春。柳絲新暗拂輕塵。聊知種黍西疇者。爭勝看花北陌人。</text>
<title>次右丞送人</title>,<text>相送秋日晩。離樽酒已空。摻手不忍分。忽聽雲際鴻。駐馬折贈柳。別鶴啼孤桐。迢遞望行塵。獨立歎衰翁。月出驛樹外。分照路西東。</text>
<title>次杜夜</title>,<text>寒霧依林薄。明星照水稀。鳥棲疎葉墜。犬吠遠人歸。對月琴聲緩。臨風酒力微。蕭蕭霜信早。劒外鴈南飛。</text>
<title>朝發</title>,<text>橋頭畫角響朝暾。橋下淸波帶雨痕。着岸雜花靑草合。連堤新柳綠烟繁。叱牛聲緩心應靜。驅馬行忙意自煩。一犬寥寥驚吠客。深林知有兩三村。</text>
<title>石潭瑤琴亭</title>,<text>九曲淸溪上。瑤琴有古亭。川魚游潑潑。林鳥喚惺惺。弦誦松傳響。詩書地護靈。巖花春欲薦。征袂浥芳馨。</text>
<title>祇拜紹賢書院。仍登聽溪堂。堂是栗谷先生舊堂址也。</title>,<text>隱屛一曲畫屛如。溪上祠堂比古廬。湍駛潭渟皆智水。樓高亭曠摠仁居。花含細雨春依舊。松帶淸風籟出虛。最恨未酬當日志。床頭寂寂有全書。</text>
<title>族叔參判公 羲臣氏 按節海西。族祖尙書公以板輿就養于營中。余時在瑞興。與仲男吉周往拜。遂設宴於芙蓉堂。尙書公之從孫敬謨，觀察公之子淳謨在營。族叔 羲韺氏 適來幕府。有致浩羲民。同姓會者凡九人。</title>,<text>澹蕩春光暎碧城。芙蓉別舘勝筵成。板輿高坐耆英貴。彩服歡趍刺史榮。瑤果盈盤呈妙舞。蘭舟泛席唱嬌聲。異鄕花樹眞佳會。情重何妨禮數輕。</text>
<title>途中</title>,<text>細雨山前駐小車。杏花多處有人家。日暮東風啼鳥歇。野溪烟起斷橋斜。</text>
<title>徐令表民 有望 來省其姊。遂與登北園有賦。</title>,<text>滿園芳草綠。首夏正淸和。落日留高閣。携筇上北坡。故人勞遠駕。佳會脫沈痾。君髮今云白。吾衰復奈何。</text>
<title>敬次伯氏寄示金剛路中韻 二首</title>,<text>白日朝朝來自東。飛烏不學鴈書通。千里鴒原相憶意。都憑山色水聲中。棣萼迢迢西隔東。蓬萊一路夢魂通。玉節行春消息遠。綵雲遙望洞天中。</text>
<title>次仲兒韻</title>,<text>四月西州萬木靑。蒲軒無事掩深扃。流鶯喚曉花間見。布穀啼晴野外聽。鏡對朝牕空暎雪。劒藏塵匣自衝星。隴山爽氣來相襲。分付官僮卷幔屛。</text>
<title>次杜</title>,<text>村容烟裏靜。山色雨中迷。樹密黃鸝囀。園深白鶴棲。飛花空遠近。鳴磬自高低。漫興渾無賴。時還禿筆携。</text>
<title>呼韻共賦</title>,<text>草暗烟生處。山明雨歇時。薔薇垂石井。芍藥暎盆池。歌曲依鶯轉。鞦韆競鳥隨。登樓催捲箔。坐待月來窺。</text>
<title>敬次伯氏雪嶽韻</title>,<text>梅老淵翁一揆淸。崢嶸雪嶽與齊名。茅菴誰復攀高躅。台閣雲臺莫敢爭。</text>
<title>敬次伯氏巡路寄示韻</title>,<text>玉節行巡大海濱。風微雨細不生塵。魚龍溟渤澄淸日。花鳥蓬萊浩蕩春。女悅男欣知浹惠。山畊浦採豈憂貧。隴西坐失追遊壯。吏隱虛名愧此身。</text>
<title>次兒輩詠月韻</title>,<text>團團出東海。老兎夜騎龍。天地通虛影。山河合幻容。明驚藏葉鳥。暗照宿花蜂。欲問姮娥處。瓊樓十二重。</text>
<title>次杜</title>,<text>細雨過南畝。耘歌處處閒。欣欣開野色。肅肅洗林顔。漫詠陶潛賦。遙看謝朓山。村烟生遠近。更逐白雲還。</text>
<title>秋江泛舟。得浮字。</title>,<text>前宵霜落漢南洲。蘆荻蕭蕭十里秋。明月淸風來極浦。短琴長笛載扁舟。擧帆驚起眠沙鴈。牽纜爭還浴浪鷗。樓磬響隨疎葉墜。漁燈影倂遠星浮。洞庭酒市雲邊在。赤壁簫聲水上留。仙女相逢非可願。伊人底處更爲求。躍回撥剌魚知樂。溯去空明客忘愁。一葦凌波如有助。江神應亦識淸游。</text>
<title>訪名山。得岱字。</title>,<text>許由隱於箕。仲尼登彼岱。我亦欲訪山。名山列海內。選勝將何向。金剛屹無對。玉立萬二千。峰峰仙佛配。萬瀑貫其中。吼雷或鳴佩。毗盧出東極。蓬海眼底在。烟霞隨處明。日月無時晦。不見熊豹嘷。但聞鸞鳳吠。弱冠早領畧。倏忽四十載。巖壑勞夢魂。雲嵐鎖肝肺。東望撚白鬚。筇屐料理再。嶽靈欣宿緣。路熟行不礙。知應信息大。瓊瑤洗蒼黛。如來掃寶榻。安期調丹鼐。膏車秋爲期。淸風吹大塊。</text>
<title>賞花得靑字</title>,<text>千樹桃紅李白。萬重雲紫烟靑。春入河陽古縣。人歸洛水名亭。</text>
<title>冬夜讀書。得徐字。</title>,<text>銀壺凍不滴。寒夜五更徐。座上無纖壒。床頭有古書。梅橫短琴靜。雪暎小牕虛。儼若臨羣聖。時回太古初。</text>
<title>天河</title>,<text>天半橫流一道河。瓊樓秋夜水聲多。萬歲瑤皇臨上聖。詞仙日日頌淸波。</text>
<title>扶桑</title>,<text>東海東頭誰種桑。靈根瑞榦欝蒼光。天孫採葉仙蠶飽。織得機絲萬丈長。</text>
<title>詠菊</title>,<text>幽人性愛花。最愛九月菊。紅荷敗曲池。碧蘭委空谷。百卉俱凋落。爾獨吐芳馥。華共秋霜潔。色將正氣肅。採以淵明手。充於靈均腹。歲晩誰復賞。英英繞我屋。相對兩不厭。香風長穆穆。</text>
<title>次杜</title>,<text>疎雨聽樓外。凉風灑樹間。橋崩仍漲水。野闊更殘山。村媼芟蒿去。官僮采藥還。斜陽爛佳色。滿岸草花斑。</text>
<title>新秋夜凉。次杜。</title>,<text>岸頭高閣太虛凌。滿目雲霞爛蔚蒸。山雨霏微和霧下。野烟孤直向天升。古來賢者皆藏玉。今世何人可語氷。獨臥隴西吟白髮。華車駟馬任他乘。</text>
<title>雨後登北亭</title>,<text>避暑登高臺。秋期轉覺催。林風微欲斷。山雨細仍開。烟濕遲遲上。溪深滚滚來。不禁鄕思動。惆悵望蓬萊。</text>
<title>哀崔座首景祚 二首</title>,<text>心公識達百夫良。扶弱由來肯吐剛。千秋不愧岑公孝。賴得梅堂坐嘯長。才能奚但一鄕賢。善事都由不愛錢。寡婦孤兒無賴活。悲風秋夜咽龍泉。</text>
<title>秋日偶吟要和</title>,<text>新凉入官閣。頓覺琴書淸。盤果仙香爛。庭花異色明。螢殘猶剩照。蟬老有餘聲。四見秋光晩。歸心日夜生。</text>
<title>次杜 三首</title>,<text>獨立山樓逈。淸秋興不羣。泉聲過白雨。野色遍黃雲。憑檻孤峰出。開簾遠樹分。千家朝日淨。鳴鳥可堪聞。菊蕊垂傾砌。匏花覆短墻。坐高蟬語近。望遠鳥飛長。畫椀僮斟茗。金爐妓爇香。他鄕秋又至。搔首惜年光。隴樹秋風夜欲寒。官齋燒燭坐更殘。蟲聲切切空中聽。螢火輝輝暗裏看。久客殊方身自慣。思歸故國夢猶難。養來老病慚溫飽。但願謳歌百堵安。</text>
<title>九月初一日。次杜。二首</title>,<text>天碧纖雲點綴微。山高露冷早鴻飛。風來官閣琴書淨。晝掩公門簿牒稀。殘夜思家推旅枕。淸晨望闕整朝衣。吾廬遙憶東湖處。煙月滄波待我歸。月輪初現一絲微。露脚橫斜草上飛。煙鎖溪橋人影散。暝生園樹鳥聲稀。壯心此夜催鳴角。纖手誰家亂搗衣。野逕寥寥遙見火。村翁摘黍叱牛歸。</text>
<title>次杜</title>,<text>露白重陽近。秋光滿隴西。天長孤鴈去。木落衆禽啼。望野愁禾黍。臨盤愧藿藜。懷歸搔首坐。官道暮煙迷。</text>
<title>向善積路中</title>,<text>盡日輕車峽路長。蕭蕭征袂曬秋陽。奇巖苔老千年雪。絶壁楓明九月霜。村犬驚人羣吠走。溪禽逐侶共鳴翔。回看蔀屋多艱苦。况復荒田使我傷。</text>
<title>善積鎭</title>,<text>峽裏旋平陸。奇峰左右廻。恠禽巢壁罅。矮屋繞溪隈。禾黍黃雲合。楓松彩畫開。關防無所用。端合避塵來。</text>
<title>迎巡相 卽族叔 夜話後口占</title>,<text>玉節銅符兩笑看。秋宵客舍盡情歡。說盡蒼生燒盡燭。官娥簾外不勝寒。</text>
<title>虜敗嶺以北。巖壁溪流可愛。</title>,<text>南北坊分一嶺危。蕭蕭車馬路逶迤。巨流穿峽川聲壯。疊石撑空壁色奇。黃菊紅楓交暎纈。蒼鳩粉蝶共啼窺。名區行色俱堪畫。不識龍泉太守誰。</text>
<title>次杜韻。憶淸潭。</title>,<text>我屋華山下。閒雲鎖洞門。空潭秋水落。虛壁夕陽翻。峰惜主人去。林慚太守尊。明年歸臥處。春滿碧蘿園。</text>
<title>次杜</title>,<text>急飈吹萬木。淅瀝怒號晨。倍憶蓬壺客。深憐蔀屋人。衰翁憑枕穩。老婦問衣頻。相對孤燈照。披襟兩見眞。</text>
<title>點兵犒賞。呼韻共賦。二首</title>,<text>莫笑腐儒老。少時曾讀兵。胷中韜畧壯。掌上陣圖明。願切胡塵掃。心違鬢雪生。今朝空饗士。彈劒不勝情。井井先王制。村農本是兵。陣容時組練。軍令在嚴明。疎畧愁非古。昇平幸此生。始知湯火易。一飽見羣情。</text>
<title>晴後。和杜晴韻。</title>,<text>西風吹雨去。疎響滿空林。山日揚新旭。溪雲罷宿陰。葉殘能復潤。水落更還深。化跡難摸狀。無心勝有心。</text>
<title>次杜 二首</title>,<text>雨歇斜陽晴遠樹。行人歷歷柳邊橋。林端風急禽聲亂。隴外天長鴈影遙。頻問二男歸幾日。偏懷稚子値生朝。徘徊忽看西峰月。丹桂婆娑露一條。十月初七日。卽顯周生日故第六云。畫屛銀燭忽生寒。月落河傾夜向殘。鶴唳風聲高閣聽。鴈橫秋色遠天看。疎慵倚枕眠還足。老病扶筇步亦難。不辨他鄕非故土。虛心隨處一身安。</text>
<title>大雪。次杜對雪韻。</title>,<text>大雪淸晨下。瓌觀起病翁。擁山藏出日。繞樹逐旋風。壓盡疎林綠。埋餘晩菊紅。乾坤通一色。洞徹若虛空。</text>
<title>奭兒因事違行期。次杜寄示以戒。</title>,<text>寥寥歲云暮。不復問行期。古鏡塵蒙日。神鋩繡澀時。聖人猶有速。君子豈徒遲。欺侮非人咎。滄浪亦在玆。</text>
<title>次杜 三首</title>,<text>塵中搔鬢白。物外拭眸靑。芳草開幽徑。閒雲繞古亭。無求還自得。不醉更何醒。相對心如水。深更臥掩屛。雨過沙逾白。煙來草失靑。高樓坐寂寂。落日下亭亭。晩計談偕隱。浮生笑獨醒。鄕山杳難望。隴峀似圍屛。白髮慚明鏡。行裝道遠迷。隴西淹旅宦。華北阻幽棲。櫪驥寒嘶迥。林禽倦翅低。來春芳草路。笑共鹿車携。</text>
<title>和唐詩湘中送人韻</title>,<text>寒波如鏡淨無煙。一色空明上下天。竹葉哀音風動瑟。梅花別恨月移船。淸猿啼盡離樽倒。孤鴈飛過去帆懸。忽聽踏歌愁白雪。他鄕送客又殘年。</text>
<title>夜見兒輩書。次杜以記。時長兒直內閣。仲兒從楓嶽還。季兒有詩篇。</title>,<text>向夜兒書至。燈花正爛開。久淹奎閣直。歷覽海山來。拭眼看詩句。寬懷勝酒杯。人情苦無厭。更待驛騎回。</text>
<title>次放翁韻</title>,<text>長空雲翳散。明月破羣昏。淸鏡天邊掛。陽春雪後存。鳥宿梧桐樹。人歌杞菊園。登高心目豁。萬象正堪論。</text>
<title>宮怨</title>,<text>金屋寂無人。春來花自發。空床伴夢誰。惟有梧桐月。</text>
<title>和放翁雙柏韻</title>,<text>雙柏交盤欝。扶持不借人。風霜凌暮歲。雨露浥淸晨。老榦經仙劫。孫枝長艶春。神功由正直。對立勝金身。</text>
<title>和右丞六言 七首</title>,<text>採藥超然獨往。種桃誰與爲隣。今日龍泉老吏。來時鷗浦閒人。衰病百年相對。疎狂一世無雙。興闌何遜東閣。夢懶陶潛北窓。羅帳山前雨歇。龍泉舘外烟斜。日出雲開萬樹。鷄鳴犬吠千家。山川搖落秋盡。星斗闌干夜寒。莫嫌肘後銅印。已着頭邊野冠。黃牛驅去深村。白鶴飛下芳原。寒日欲斜遠樹。幽人獨掩柴門。映日游絲似霧。連天細草如烟。活畫更添鳥語。神功却勝龍眠。避世何慚沮溺。長年欲學喬松。爐中丹火誰煉。月裏玄霜幾舂。</text>
<title>粉圖山水</title>,<text>大川名山眼前聚。靑繚白縈彌寰宇。高爲崑崙低邱垤。大是滄溟小渚浦。水波淼闊接天地。山氣蒼茫成霧雨。洶洶滚滚流莫測。矗矗點點環無數。我有舟檝兼筇屐。千里萬里無辛苦。奇踪百年隱此中。世人咫尺那得覩。更向千古招好伴。少文洞賓與老杜。</text>
<title>春日田家</title>,<text>東風吹四野。春日正晴暄。雨遍公私畝。林深沮溺村。谷鳩催種喚。社燕訪巢飜。理耜晨耕水。荷鋤晩灌園。門無車馬跡。巷有犬鷄喧。釀黍招羣叟。持花弄稚孫。意眞傳古俗。地僻絶塵煩。擊壤歌烟月。桑麻亦忘言。</text>
<title>海上求仙 擬作</title>,<text>赤縣彌虜塵。百年冠屨倒。無地蹈吾足。何處開我抱。東望眼暫豁。渺渺蓬海島。中有羣仙子。摠是英雄老。九轉煉雄圖。長生合大道。羽化足騰鶱。蟬蛻除煩惱。服食且可樂。霞衫與瑤草。此身託有所。從君事幽討。欝欝胷中氣。百劫善養浩。此氣長不壞。特立齊蒼昊。</text>
<title>對酒 三五七言</title>,<text>梨花醲。柏葉薄。春風杯上浮。秋月罇中落。劉伶在左李白右。靈均中立何澹泊。</text>
<title>冬至子夜聯句</title>,<text>璇杓回子夜。晨鼓動新聲。睡翁。 漸覺靑陽逼。那堪白髮生。鄕山憑夢遠。河漢近人明。壽閤。 玄陸天心啓。黃鍾地籟鳴。梅寒橫月白。葭煖動灰輕。吉周。 改火蒼槐鑽。供餐赤豆烹。曆時催轉換。雲物喜澄淸。對詠酬佳節。還忘老客情。睡翁。</text>
<title>次杜</title>,<text>天末西風起。寒雲萬里開。梅憐高士別。鶴想故人來。已足元和釀。寧須小麴杯。山川蕭瑟裏。坐驗一陽廻。</text>
<title>次唐人江村</title>,<text>霜落秋江月滿船。魚龍寂寂五更眠。夢入桃花源裏去。却忘身在白鷗邊。</text>
<title>次唐絶韻</title>,<text>菊花潭水綠。茅屋似仙家。寂寂重門掩。空庭花影斜。</text>
<title>次陸訪客</title>,<text>騎牛林下路。瀟灑到柴門。魚戲溪風細。鸎啼野日暄。子眞歸谷口。元亮卜南村。相笑催鷄黍。慇懃供夜飧。</text>
<title>次陸夕雨</title>,<text>山雲迷日暮。寒雨入荊扉。逐霧林間駐。隨風野外歸。鶴凉愁皓袂。鸎濕惜金衣。高臥疎聲裏。幽情故不違。</text>
<title>次韻</title>,<text>坐看返照入林間。倦鳥愁寒已早還。天涯歲暮多歸思。風滿高樓月滿山。</text>
<title>次唐人夜飮</title>,<text>金樽瀲灧一宵歡。紅葉靑霜戶外寒。天邊有月隨人至。猶帶吳江舊影看。</text>
<title>次陸夜意</title>,<text>夜坐喧囂息。心神靜自凝。徒然餘志氣。其奈乏才能。鼎裏交龍虎。胷中絶火氷。悠悠忽成夢。冉冉泰階升。</text>
<title>次陸盆池</title>,<text>拳石橫山影。浮萍點錦紋。細吹魚引隊。淺浴鳥呼羣。妙在觀波浪。鉅寧求夢雲。綠荷更堪把。芳馥濕衣巾。</text>
<title>次杜 二首</title>,<text>天冷月添色。雪晴雲散陰。空庭人影絶。小院鶴眠深。燭暈寒仍結。笳聲凍欲沉。羇窓驚歲暮。倦夢度長林。歲晩多衰疾。三旬不上亭。千峰兼雪白。萬樹獨松靑。邑僻無更皷。宵分占斗星。客愁難自遣。全付夢中經。</text>
<title>次杜韻。送徐僉使有用往楊州衙中。辛未</title>,<text>相看還不語。旅舘又離筵。水落龍飛後。橋長鶴影邊。官僮猶惜別。更鼓莫催傳。聚散非人力。難容借半年。</text>
<title>呼韻共賦</title>,<text>隴山冬不雪。淸絶愧梁園。庭鶴關心舞。林禽得意喧。始知春入室。復有月臨門。吏退歌娥去。寒笳已報昏。</text>
<title>拈唐韻</title>,<text>天上元宵月色多。銀河澹澹欲生波。胷裏輪囷千古事。搔頭欲問老嫦娥。</text>
<title>呼韻 十六首</title>,<text>遣夜憑詩卷。扶衰付藥籠。寒聲來遠磬。淸響出孤桐。偏愛天邊月。深憎戶外風。寥寥春意晩。幾日問農功。不敎風動箔。只許月窺窓。林靜安棲鳥。村閒寂吠狵。客眠如薄霧。歸意似長江。脉脉還相忘。寥寥對壁釭。壯氣隨年減。胷中尙有奇。醉醒憐薄酒。勝敗笑枯棋。古道迷靑草。空山長紫芝。閉門深臥處。與世兩忘之。疎狂寡相合。老去絶招呼。欣看寒梅淨。和吟老鶴癯。愁多頭上帽。靜劇手中珠。好伴終難忘。時尋鏡裏吾。久失林泉路。埋頭十丈埃。功名非我計。狂簡更誰裁。壁劒憐無用。園樗愛不才。鄕山催歲月。何事此遲徊。山徑緣溪轉。何時到水源。波平方覺闊。峰拔自爲尊。微雪牛蹄沒。孤雲鶴背捫。躊躇看物色。春氣漸晴溫。雲集西風歇。開簾倚曲欄。仰看飛白雪。回顧失靑巒。南畝憂方釋。東軒意暫寬。眼前橫大道。行路不知難。膳羞列甘毳。羅綺競嬋娟。縱似淸齋衲。難同却食蟬。居官經歲五。歸橐得詩千。弦誦無新化。饑荒愧俸錢。園亭高十丈。雲氣宿簷茅。月上笳初動。風來磬自敲。租錢愁蔀屋。粱肉愧官庖。空望江湖路。任敎鷗鷺嘲。越女傾天下。風流獨擅嘉。香腮蓮吐粉。纖指玉抽芽。雙扇三生重。千金一笑誇。誰知百媚者。卽是鳩盤茶。二月猶搖落。寒氷積疊崗。峰雲生皛皛。林日下荒荒。吏退行如鶩。僮閒睡似羊。懷人歌一曲。悵望水中央。新泉月波淨。弱草露華凝。盤果傳山客。床經借野僧。倦棲歸鳥好。亂啄噤烏憎。獨立觀羣物。欣欣氣自乘。耶溪多綵女。芳思在流眸。穠臉調花粉。纖眉畫月鉤。見人廻桂棹。隔水發蓮謳。或恐嫣娟裏。猶餘覇越謀。隨柳過橋畔。看雲到水潯。三春廻百里。一雨抵千金。芳草偏宜坐。淸泉亦可斟。長歌仍大笑。狂態自難禁。客游年已五。新歲月將三。澹水開明鏡。晴烟蘸淺藍。愛閒仍睡渴。戒得更詩貪。從此渾無累。始知身作男。獨坐高樓上。悠然永日淹。月光明似素。雲氣薄如縑。籠藥憐多病。盤飧愧不廉。羅山靑萬丈。屹立兩相瞻。</text>
<title>次農巖先生韻</title>,<text>高樓百尺帶淸溪。雨過明沙洗草泥。座逐䲶鴦臨柳潊。筇隨蛺蝶入花蹊。風來平野連天闊。雲出羣巒繞郭齊。晝漏如年簾閣靜。一廻棊罷更琴携。</text>
<title>次右丞終南山韻</title>,<text>磅礴崑崙脉。逶迤渤海隅。神仙在處在。雲霧無時無。林壑千重合。巖巒萬狀殊。秖憎藏捷徑。顚倒走貪夫。</text>
<title>楊牧送人求鶴。送鶴兼寄一絶。徐令表民。時牧楊州。</title>,<text>楊州刺史帶腰錢。又向隴西求鶴還。春風起送園中翮。何似開籠放白鷳。</text>
<title>擬唐人樂遊原晴望</title>,<text>木落天高老眼淸。西風吹袂一筇輕。黃花漢苑秋霜重。紅葉秦陵返照明。雙闕樓臺通御氣。萬家砧杵送寒聲。狂歌獨酌金樽酒。渭水終南月影生。</text>
<title>擬右丞送人遊蜀</title>,<text>離筵秋夜短。酒盡曉星稀。馬向城西路。鷄鳴水北扉。秦雲懸客夢。巴雪拂征衣。老去親朋少。含盃待子歸。</text>
<title>次農巖韻</title>,<text>遲遲春日坐山亭。南郭神遊入窅冥。我有所思心似旆。人無可語口如甁。千家返照紅連樹。百草新芽綠滿庭。衰病不禁歸意切。何來風笛動愁聽。</text>
<title>三日拈唐韻</title>,<text>賞春幾處奏笙歌。佳節寥寥隴外過。峽雨知時花信近。溪烟生色柳條多。關關幽鳥啼深樹。潑潑纖魚戲暖波。遙憶故園風月老。霜顚潦倒不歸何。</text>
<title>次簡易漢江</title>,<text>隴西作得小巾車。驅向東湖意遂初。樓外伴眠沙上鷺。磯頭坐看浪中魚。桐江誰學嚴陵釣。鏡水人傳賀老居。地僻百年相顧樂。優游好過此生餘。</text>
<title>次東坡紅梅</title>,<text>桃李寥寥花信遲。芳華獨擅早春時。嬋娟色剩風流態。孤潔香存淡泊姿。西子新妝均玉面。楊妃微醉露氷肌。紅雲絳雪飛千片。擎出瓊林第一枝。</text>
<title>三月九日。伯氏生朝也。曉枕不勝悵慕。聊吟。</title>,<text>雉嶽龍泉路半千。玆辰離阻已三年。談笑依依終夜夢。朝來東望坐茫然。</text>
<title>次牧隱晨行望海</title>,<text>扶桑初喚老鷄聲。海氣蒼茫混太淸。鳧鶴汀洲無近遠。魚龍窟宅未分明。波鳴斷岸秋風急。潮落平沙曉霧晴。立馬佇看紅日出。蓬壺東望不勝情。</text>
<title>次杜</title>,<text>一氣如烟霧。空濛擁樹林。柳黃猶帶淺。溪碧已添深。卷幔羣巒出。登樓遠客吟。幽禽啼不歇。似解惜春心。</text>
<title>竹枝詞。效晩唐體。</title>,<text>江南三月雨霏霏。江北行人歸不歸。爭唱竹枝歌未了。東風花落鷓鴣飛。</text>
<title>自東至咸。各命題共賦。三十首</title>,<text>衰草荒垣舊麗宮。崧山佳氣掃秋空。樓臺寂寞鳴寒雨。禾黍凄凉起晩風。王業三千水流外。年光五百鳥聲中。石燈金狗渾無賴。落照空餘一抹紅。右滿月臺懷古長川一道劈蒼峰。飛過千尋壁上松。倏看素霓淸漢飮。翻驚白雨怒濤舂。懸流直下雲相逐。轟響深蟠壑幾重。濕盡衣巾臨瀨坐。時聞潭底有吟龍。右朴淵觀瀑淸流壁下繞淸江。上有高樓闢八窓。島樹風微帆掛半。汀花日暖鳥飛雙。麒麟古窟留神跡。錦繡佳山鎭舊邦。形勝千年歌舞地。烟波不盡酒盈缸。右浮碧樓隴柳淸明綠欲遲。淡黃生色夕陽時。行成短郭緣溪繞。陰護征人擁路垂。雨細何枝不繫馬。烟深幾日可藏鸝。更憐萬種風流態。都入琴娥曲裏移。右長林柳色江風引雨入柴扉。獨坐書樓客到稀。暗濕柳堤還澹蕩。細添桃浪正霏微。魚貪新水衝波上。燕愛輕泥蹴沫飛。一色空濛人不見。靑簑緩棹獨舟歸。右漢津對雨春光先得雪殘初。素萼靑枝日漸舒。皎皎寧嫌少嬌艶。亭亭最愛劇淸疎。不禁東閣幽人興。還似西湖處士廬。喬木園中同作伴。天香遠襲百年餘。右南庭春梅 在賢西宅獸炭噓紅小土爐。手煎香茗境虛無。輕寒夜夜仍閒啜。滿酌卿卿更笑呼。新稏功如鼇島草。細烟升作蜃樓圖。秖敎明月來相照。桂露頻添臘雪壺。右靜夜烹茶自古梨花數隴西。洛陽桃李與名齊。白雲攢繞千家徑。素雪飛連十里堤。風送濃香心欲醉。月添佳色眠還迷。舞筵莫惜瓊葩落。端合金蓮踏作泥。右隴西梨花長川一道劈雙崖。急瀑平流萬籟佳。澎湃鳴過紅樹峽。淙琤響出白雲涯。峩洋渾忘霜侵袂。風雨翻驚月滿階。洗耳更聽聲不盡。空臺靜夜瀉幽懷。右琴臺聽泉 淸潭有抱琴臺靈根移得自瑤臺。三色玲瓏一樹開。深淺臙脂均半面。分明氷雪映雙腮。丹砂白玉爭輝散。素女紅姬並袂來。王母千年同片夢。春風何事九旬催。右華城桃花東風吹入漢南濱。樓外江山天氣新。野馬萬絲烟水午。杜鵑千朶粉墻春。紅蒸遠浦頻過雨。綠映明沙不染塵。北陌看花如夢裏。枝間啼鳥賀歸人。右夙夢賞春轅門秋闢點官軍。殺氣驚飛隴鴈羣。翻去弓刀泣神鬼。揮來旌旆動風雲。堂堂陣勢連營見。咽咽笳聲出塞聞。恨未長驅燕薊路。白頭空佩竹符分。右秋日點兵殘城一帶繞官園。白日晴收海氣昬。淡靄依依天際樹。孤煙歷歷野中村。潮歸東浦千帆過。秋入南池百鳥翻。望遠開襟芳草坐。老年爲吏避塵喧。右延州北園晩望木落草枯庭宇寬。黃花獨保歲華闌。傲姿晩帶金風淨。佳色偏凌玉露寒。仙酒釀成年壽飮。幽居採作暮朝餐。淸香孤節雙全美。秖有陶潛解趣看。右東籬秋菊避暑輕籃到碧山。凉風颯颯在林間。尋花小蝶羣飛亂。隔葉幽禽百囀閑。老子吟詩依石壁。佳人舞劒照溪灣。氷盤茗椀炎塵淨。晩引妻兒帶月還。右佛洞避暑 在瑞興綵索迢迢入半天。翠裙飄拂似飛煙。輕軀佳妓新妝妬。妙戲游仙舊俗傳。驚鳥蹴過靑柳上。癡魂引去白雲邊。羣娥扶下嬌無力。平地歸來立竦然。右端陽鞦韆草閣秋生欲永宵。殘螢無數向空飄。坐時孤燭臨黃卷。流處疎星度絳霄。帶月入簾光耿耿。隨風過水影搖搖。紗囊且莫床頭掛。羞照朱顔强半凋。右以觀亭觀螢四月長林綠滿郊。黃鸎來去選煙梢。啼過草色山光際。流入花陰柳影交。但使聲聞翻出谷。不敎身露暗藏巢。白頭吏隱人饒笑。百囀多情似解嘲。右北園聽鶯西山地勢鳥飛豪。客上層臺落木號。四顧蒼茫天際濶。千尋突兀野中高。當時玉帳陪淸蹕。是日銅符泣綠袍。極目風雲空寂寞。悲歌秋晩撫腰刀。右華城西將臺南池六月賞新荷。碧葉紅葩十里波。冉冉偏疑呈妙舞。亭亭似欲發纖歌。含風艶質羞脂粉。照日芳華妬綺羅。醉臥空濛香霧裏。西湖佳麗讓無多。右南池賞蓮亭外橋頭駐小車。前川春晩爛芳華。綠饒渭北煙絲柳。紅重河陽錦繡花。繞郭陰垂朱栱逈。臨溪香擁畫欄斜。靑龍噴水聲悲壯。舊事蒼茫散夕霞。右訪花隨柳亭 在華城豪竹轟絲響滿堂。羅衣綺席映春光。歌聲嫋嫋靑雲合。舞袖翩翩白日長。幽鳥嬌啼和妙譜。穠花競發妬新妝。曲終復聽吟佳句。客醉氤氳口氣香。右東閣聽樂春溪魚樂問莊生。日暖風微石瀨淸。吹浪自來仍自去。逐花相戲忽相驚。不貪芳餌潭心伏。也慣閑顔水面行。靜看同歸氣化裏。鯈鯤到此摠忘名。右枕漱觀魚 淸潭。有枕漱臺。城頭高出練光亭。佳麗江山一色靑。淡靄朦朧春水岸。晴烟窈窕夕陽汀。提籠浣女沙邊見。橫笛漁人檻外聽。看弄澄波開玉鏡。還羞鬢髮映星星。右練光亭萬片寒雲一色凝。荒郊積雪正侵凌。彌天散落崐山玉。滿地平鋪渤海氷。游子愁尋林徑合。飛禽迷失樹栖層。願將遍飮名塲客。熱戰心胷盡洗澄。右平野對雪盈盈春水浿江洲。二月風輕放畫舟。怳惚境移壺裏闢。分明身在鏡中遊。牙檣永日浮丹嶼。錦纜斜陽向碧樓。往事蒼茫爭指點。朝天老石臥寒流。右大同江泛舟洞府寥寥月滿林。澄潭夜氣四更深。蕭森霧罷千峰色。虛曠烟開萬壑陰。淸影長隨雲出境。寒光不競水流心。泠然頓覺衣巾冷。更約灘聲奏素琴。右雲樓看月 淸潭。有臥雲樓。寒霜昨夜落澄潭。千樹新紅積翠南。雲護枝枝丹鳳舞。風翻葉葉火龍含。繚縈壁面還添繡。映帶翁顔已半酣。凭檻却疑楓嶽裏。蓬萊秋色入淸談。積翠岡名。右潭樓觀楓佳人抱瑟傍朱簾。慢攏輕撚十指尖。花霧濛濛紅頰映。香烟嫋嫋素絃沾。彈時流眼秋波淨。停處低眉春柳纖。日暮曲終歌亦歇。新詩更有錦心添。右歌妓彈瑟下上乘流不掛帆。一聲漁笛響蒼巖。獨歸柳渚輕搖櫓。更向花洲遠拂衫。鷗鷺欣迎新契社。魚龍好忘舊官銜。沿洄晩泊高亭下。墻外陰陰列檜杉。右鷗湖舟遊</text>
<title>臨津舟中次兒輩韻 二首</title>,<text>輕舟初放午潮多。白髮歸人扣枻歌。一帆欲借西風力。直到東湖弄碧波。江上相逢喜色多。歸來一曲和漁歌。蒼杉翠壁空依舊。花石亭前不盡波。</text>
<title>余解瑞興纔浹旬。奭周除成川。賦送赴任之行。三首</title>,<text>我纔隴右解符回。汝又成都佩印來。雨露偏多如擇地。此行何以答涓埃。成都雄府屬分憂。形勝關西第一州。江山樓閣那堪問。聞道蒼生困旱愁。迢迢千里漲炎塵。惆悵西風送畫輪。願瀉沸流江上水。隨車作雨慰斯民。</text>
<title>閒居偶成 用竹裏行廚律</title>,<text>老夫多病晝關扉。馬走車奔客到稀。當戶獨松含偃蹇。盈庭雜卉妬芳菲。百變浮雲無定態。半輪明月有常輝。蓬山巫峽添勞想。一片心隨兩地飛。</text>
<title>雨後齋洞小憩信筆</title>,<text>芬華那足供幽歡。每到高軒意百端。隴菊穠花雲錦剪。石榴朱實火毬團。雨過棊局留佳客。風入琴窓對遠巒。壁上圖書生細霧。昏眸頻拭强爲看。</text>
<title>拜渼湖先生墓</title>,<text>渼上摳衣四十春。春風坐了宛如晨。蒼蒼松柏重攀地。已作靑龍百丈身。</text>
<title>斗峽舟中</title>,<text>斜日輕舟上瀨時。西風無力纜牽遲。長江穿峽波聲壯。斷岸經霖石勢危。遠樹似烟天際出。孤村如畫鏡中移。此行恨未携吾友。悄倚高檣漫賦詩。</text>
<title>拜外舅墓</title>,<text>日暮空山裏。鳥啼聲自悲。秋風吹客淚。那得九原知。</text>
<title>舟入觀風閣 以下三首。原州作。</title>,<text>水中樓閣鏡中開。琪樹秋光鼇背催。採藥塢前牽纜去。昇仙橋畔棹舟廻。玉簫宛轉玄蟬過。羽袂蹁躚白鶴來。海嶽淸風觀不盡。金丹消息接蓬萊。</text>
<title>口號呈伯氏 二首</title>,<text>三年離阻九宵同。團樂融融自不窮。今朝又作分張計。窓外蕭蕭雨打風。含情不語下堂來。足幾躊躇首幾回。降仙樓上明春約。願使羲和日馭催。</text>
<title>出峽到渼湖</title>,<text>峽盡江平兩岸孤。雲烟渺闊似荊吳。林端指點先生宅。萬頃澄波是渼湖。</text>
<title>記見 二首</title>,<text>秋日晶晶秋氣淸。臥聽江上櫂歌聲。水碧山靑三十里。孤飛白鷺自分明。旗脚橫江十里連。西風鼓角響遙天。篷窓隱映官人坐。云是湖西載稅船。</text>
<title>記懷</title>,<text>身臥篷窓淸漢隈。蓬萊閣上夢魂廻。三日離懷堪不得。寒波羡自鶴城來。</text>
<title>呼韻共賦</title>,<text>江湖歸計一樽深。百感蕭蕭歲暮心。鬢邊短髮千莖白。不復城南梁甫吟。</text>
<title>雜詠 押韻外。禁用一韻二字。又禁用入聲字。</title>,<text>山氣終南擁暝烟。鐘催人散坐蕭然。夜歸虛檻翻蟾影。雲覆層甍穩鳥眠。時取煖茶吟老病。久無佳句送殘年。停觴緬想幽棲地。江外高帆望裏懸。</text>
<title>效康節首尾吟 壬申</title>,<text>睡翁非是愛吟詩。詩是睡翁啜茗時。窓外餘寒殘雪在。枕邊酣夢早春知。爐烟裊裊雲生細。燈影依依月轉遲。解渴三更襟欲豁。睡翁非是愛吟詩。</text>
<title>漁父詞 四首</title>,<text>桃花細浪一竿淸。眠鷺游魚共忘情。畫裏坐鏡中行。無事長年樂此生。淺水澄波小棹輕。朦朧睡裏釣竿橫。風颯颯月盈盈。一船風月不勝淸。坐睡磯頭老釣翁。蘆花如雪蓼花紅。醉明月灑長風。心胷雲水一般空。綠水靑山醉夢間。鵁鶄鷗鷺俱歡顔。蘆花裏楓岸邊。小舟同載老妻還。</text>
<title>閒居集陶 六首</title>,<text>吾亦愛吾廬。讀山海經。 守拙歸園田。歸園田居。 春秋多佳日。移居第二。 虛室有餘閒。歸園田居。 窮巷寡輪鞅。歸園田居第二。 飛鳥相與還。飮酒第五。 登高賦新詩。移居第二。 悠然見南山。飮酒第五。故人賞我趣。飮酒第十四。 林園無俗情。辛丑歲七月。赴假還江陵。 日入相與歸。癸卯歲始春。懷古田舍第二。 夜景湛虛明。辛丑歲七月。赴假還江陵。 揮觴道平素。詠二疏。 淸歌散新聲。諸人共游周家墓柏下。 但使願無違。歸園田居第三。 聊復得此生。飮酒第七。日月擲人去。雜詩第二。 盛衰不可量。雜詩第三。 遙遙望白雲。和郭主簿。 平原獨茫茫。擬古第四。 欲言無予和。雜詩第二。 且當從綺黃。飮酒第六。 紫芝誰復採。贈羊長史。 食之壽命長。讀山海經第四。 日夕歡相持。飮酒。 萬歲如平常。讀山海經第八。 何以稱我情。己酉歲九月九日。 且爲陶一觴。雜詩第八。息交游閒業。和郭主簿。 正賴古人書。贈羊長史。 晨夕看山川。乙巳歲三月。經錢溪。 挈杖還西廬。和劉柴桑。 起晩眠常早。雜詩第四。 過此奚所須。和劉柴桑。 隣曲時時來。移居。 爲我少躊躇。贈羊長史。 相見無雜言。歸園田居第二。 君情定何如。擬古第三。野外罕人事。歸園田居第二。 良日登遠遊。酬劉柴桑。 朝霞開宿霧。詠貧士。 閒谷矯鳴鷗。游斜川。 靜念園林好。庚子歲五月阻風第二。 迢迢百尺樓。擬古第四。 行止千萬端。飮酒第六。 終懷在歸舟。乙巳歲三月經錢溪。 欣然方彈琴。詠貧士第三。 班坐依遠流。游斜川。 放意樂餘年。詠二疏。 忘彼千載憂。游斜川。遙遙春夜長。雜詩第十一。 昭昭天宇闊。辛丑歲七月。赴假還江陵。 亭亭月將圓。戊申歲六月中遇火。 在目皓已潔。癸卯十二月。與從弟敬遠。 長吟掩柴門。癸卯歲始春。懷古田舍第二。 邈與世相絶。癸卯十二月。與從弟敬遠。 日月依辰至。九日閑居。 天地長不沒。形贈影。 白髮一已繁。歲暮。和張常侍。 我無騰化術。形贈影。 臥起弄書琴。和郭主簿。 衛生每若拙。影答形。 歡言酌春酒。讀山海經。 汎此忘憂物。飮酒第七。 方與三辰游。讀山海經第八。 千載撫爾訣。和郭主簿第二。</text>
<title>書齋夏日共賦</title>,<text>綠槐紅藥滿庭臺。五月芳菲照眼開。何處孤鶯花底語。有時雙蝶草頭來。棋情自見紛紛局。酒氣猶存淺淺杯。落日捲簾蒼翠入。南山晩色政佳哉。</text>
<title>聯句</title>,<text>立秋苦熱尙三庚。却憶潭樓分外淸。睡堂。 細雨和烟看不辨。輕風入箔聽無聲。壽閤。 投壺病裏猶高興。棋局閑中更忘情。睡堂。 終日床頭相對坐。秖將白髮話平生。壽閤。</text>
<title>偶吟</title>,<text>新秋宜病客。兀兀坐高堂。明漢橫天淨。孤雲傍月凉。桂漿香噴椀。竹瀝澹盈觴。相對慵眠好。良宵不厭長。</text>
<title>自遣</title>,<text>地僻隣南郭。門深掩翠屛。主人苦多病。貴客不曾經。白髮江湖話。丹書草木形。三官還摠廢。花鳥許看聽。</text>
<title>曉坐 二首</title>,<text>蛩語秋期近。蟬聲暑氣空。城中晴少雨。木末晩多風。頻作江湖夢。苦吟衰病翁。雲樓勞悵望。巖桂長新叢。相守書齋裏。疎燈照不空。碧江百年約。白髮兩心通。淸操懷梁婦。狂歌笑楚翁。遙看三徑晩。留待菊花叢。</text>
<title>次仲兒韻</title>,<text>病骨先知爽。秋聲早入聞。昏眸惜雲鴈。聾耳厭雷蚊。耿耿燈相對。寥寥夜正分。坐忘機已息。不復問昭文。</text>
<title>次表民寄示軸中韻 三首</title>,<text>心憂不可除。身病寧難醫。寂寂採芝草。迢迢攀桂枝。吟詩孤月處。調藥五更時。秋露能霑物。庭松晩翠滋。一雨蘇羣品。神功却勝醫。枯苗抽晩穗。腐草吐新枝。瑞色濛濛處。欣聲颯颯時。東湖懷掛颿。秋水亦應滋。百年塵事不相侵。經濟慇懃在澗林。啼鳥游魚吾忘爾。停雲流水古猶今。一官莫道堪容隱。三徑秖應好去尋。病骨秋風頻攪睡。新湖淸月待歸吟。</text>
<title>疊文字</title>,<text>窮居雙鬢白。俗事不堪聞。萬戶爭腥狗。千林吮血蚊。彷徨無處去。奔走幾歧分。終復歸吾室。唐虞有古文。</text>
<title>次仲兒韻 三首</title>,<text>欲訪東湖約。蘆花已報秋。散愁得平野。蘇病有淸流。卜築隣漁戶。呼僮理釣鉤。滄江歌不竟。千載憶前脩。風高南郭夜。露冷北園秋。孤鴈衝珠斗。寒蟾吐玉鉤。臥看燈影在。坐聽漏聲流。白首塵緣重。滄洲路阻脩。秋天晴不雨。雲氣出南峰。未作蕭蕭響。徒爲漠漠容。穿林忙小蝶。栖草濕寒蛩。睡起窓光白。還將好月逢。</text>
<title>次韻</title>,<text>靑春如夢寐。頹臥一衰翁。見道寧嫌兀。忘形不害聾。童心難盡化。壯志未全空。何處開襟抱。褰帷欲灑風。</text>
<title>次歸去來辭 瑞興臨歸作</title>,<text>歸去來兮。五載淹留胡不歸。徒縻厚祿以溫飽。瞻蔀屋而心悲。聆武絃而已邈。拊單琴而莫追。庭有訟而撻人。恨初心之日非。鑑鬢星而忽驚。夙言駕而拂衣。辭隴水之㶁㶁。望南山之翠微。一鞭東指。車輕馬奔。家住鳳城。身隱鹿門。地僻事罕。我樂所存。晝永琴窓。宵靜茶樽。兒孫趍而羣笑。翁媼對而歡顔。酌石泉而神淸。枕江流而夢安。秋鶴唳而寥亮。春鸎啼而間關。欣松桂之幽賞。悅圖書之游觀。况淸風與明月。朝復夕而往還。望靑天而長嘯。共雲影而盤桓。歸去來兮。侶漁樵而遨遊。旣知足而知止。且不忮而不求。願與世而相忘。樂莫樂乎何憂。託此晩契以永好。捨魚鳥而其疇。潭上有廬。漢濱有舟。謝浮名於城市。寄浪跡於林邱。日如年於靜裏。駐光陰之迅流。山蒼蒼而不改。川混混而莫休。已矣乎。神農虞夏曾幾時。古來萬事皆如此。胡爲乎獨立歎息之。往者不可追。來者不可期。不敢度乎轍環。甘沮溺之躬耔。被薜蘿之舊服。咏蒹葭之遺詩。信自知之昭昭。焉用龜蓍以决疑。</text>
