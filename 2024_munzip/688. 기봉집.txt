<title>天行健</title>,<text>猗玄渾之冲漠。竗運用之不竆。寔主宰者在中。貫一理乎始終。靡少頃之或息。偉厥行之至健。玩羲經而竆象。嗒潛在夫微顯。幹二儀之玄機。叙四德之竗變。兆生生於復元。彰化化於泰亨。肅收實於用利。默反固於幹貞。貞終元而合動。元始貞而發靜。枯榮開落之互代。晝夜晦明之迭更。初未有夫竆極。豈或舍於暫頃。藹化育之盡道。懿歲功之得成。玆於穆而不已。諒不外乎其誠。顧吾人之性衷。盍用功之體天。美君子之惟一。恒夕惕而乾乾。操此心而不失。要力行而極到。收放鷄於人關。馭奔馬於中道。入宴息於嚮晦。靜以存夫一本。出不梏於朝書。動以察夫萬散。雖閔道之莫及。儼戒懼之若臨。體三德而時克。順舒陽而慘陰。充四端而善擴。驗五行之變通。期悠久而無疆。詎作輟之敢容。吻體立而用行。致位育之玄功。斯誠誠之極效。與天地乎同大。然力行之有本。敬作所以直內。仰前聖之篤恭。咸軆此而自強。欽允執於授受。美咸一於訓王。文純亦而丕顯。武敬承而允迪。玆皆則天之行健。徹上下而合德。歎逝者於川上。不知老之將至。敎爲仁於門弟。必顚沛而造次。信爲學之先務。敢小子之罔勖。庶夙夜而服膺。期循循而有得。</text>
<title>令名德之輿</title>,<text>廓圓高而方厚。有景行之旁通。猗歟一輿之由是。藹自西而自東。制非借於軏輗。行不資於膏脂。而君子之所依。亦小人之所腓。行旣速於置郵。誕無遠而不届。所過化而是式。諒厥用之至大。究其中之所載。偉不器之惟德。總萬善而輻輳。亦有三而有六。紛旣充積之極盛。固爾輿之任重。邇可遠而在玆。自無碍於運動。問執輿者爲誰。實有斐之在亶。務修身而誠善。莫己知焉不患。常兢兢於倚衡。積和順而外暢。寔其車之旣載。無不利於攸往。聞于家兮達于邦。輿也不疾而速。近者來兮遠者悅。德也無爲而格。昭哉洋溢。中夏大矣。施及蠻貊。是有德而有名。美乃輿之能勝。遡芳轍於往烈。卓嵬蕩之難稱。嘉三王之允迪。員于輻而屢顧。皷一世之欣欣。煕無竆之鴻號。奈何平轍之旣東。吁嗟乎不承權輿。德不逮而臭載。孰將伯而助予。窘陳隋之陰雨。僅小行於漢宋。胥背實而務名。將大車兮塵廱。顧玆輿之誰憎。德不德之在人。我思古兮鄭之僑。號斯言之有倫。膏吾車兮反初服。冀允蹈而深造。朝優遊於廣居。夕翺翔於大道。指聖域而爲期。終無輸乎我載。然可耻乎過情。庶遵養而時晦。</text>
<title>德法御民之具</title>,<text>揣民心之好惡。覽元后之治體。孰非德而用懷。孰非法而可制。猗二者之傡用。實御民之良具。故誼辟之宅師。必於是乎先懋。臨卛普之元元。撫萬機之庶務。念羣生之仰賴。顧民嵒之難保。勖在己之當修。揆制彼之有道。施仁慈而澤下。守常典而立政。布乃德之是博。陳時臬之克敬。制必事以禮義。動必遵乎成憲。期終始之惟一。日邁種以敬典。廓恩信而旁達。儼準則之昭揭。亶施用之各當。敬罔愆而罔厲。曰是彜以是訓。要會極以歸極。固德盛而法明。疇觀德而不卛。紛畏服以敬懷。翕衆志之有定。擧自我之善敎。敢越厥而干政。無遠邇之咸化。藹風動乎四境。玆德法之實效。孰捨是而能御。然本末之有分。豈先後之無序。倘外德而徒法。嗟政紊而民擾。當善導以禮義。又制之而立敎。昔二帝之執中。謂克明以咸煕。懿於變以時雍。自不犯乎有司。美三代之善御。亦軆德而用法。民胥懷而胥畏。罄從人以迪吉。德四海之咸仰。法萬古而作式。喟明堂之旣毁。紛世道之日替。德漸衰以漸㐫。法愈滋以愈弊。痛衡石之嚴刻。慨靑苗之變亂。肆滅德而作威。詎治道之足筭。幸河淸乎千一。偉當宁之明良。旣允協于成德。亦率由乎舊章。藹聲敎之洽著。儼典刑之昭垂。民蹈舞於德化。孰淫用乎匪彜。然德法之永休。在有司之善釐。苟在官之非人。奚設施之得宜。願聖上之念玆。簡贒正以命宅。象秋威而斷法。體春和以宣德。耆唐虞於海東。永民生之允殖。重曰民生有欲。惟后統莅。以德感心。以法定志。德當爲體。法當爲用。或廢其一。莫能御衆。敬哉有土。在當兼盡。以德行法。惟明克允。</text>
<title>五穀種之美</title>,<text>伊造化之多端。藹庶種之繁殖。紛以苗而以實。咸有賴於民食。然精糲之有殊。莫五穀之種美。俶嘉種之誕降。鍾成生之和氣。旣方苞於樹藝。實函活於耘耔。資雨澤而滋穟。洽霜露而登穗。民是刈而是穫。羌或舂而或揄。美氣色之溫潔。而厥味之香腴。適饔飧於民腹。固養生之大寶。又吉蠲而爲糦。供孝享於祖考。玆糓中之至寶。孰他種之與比。噫五者之爲寶。諒實栗之所致。倘人力之未至。俾荒穢而靡熟。雖美種以何用。反荑稗之不若。寔厥味之難得。在治功之何如。潛斯理以默諭。反吾身以求諸。惟仁道之至大。亦丹田之美穀。植此仁之善根。暢悠然之美孽。培信土之博厚。灌智水之沃潑。博一元之生養。幹萬善之條達。竟事親以爲實。用已及於長物。斯衆善之根荄。偉一心之全德。然格致之有由。諒純熟以自得。苟厥本之不立。又底害於助揠。慨無實之不祥。雖信美而何益。肆爲仁之極功。賴善養以有成。懿君子之務本。純其藝以篤行。躳力穡而有秋。富仁德之潤身。何彼哉之惰農。舍其田而不耘。喟善萌之牿亡。矧成實之可冀。玆乃穀之不熟。與稂莠而不異。曰余質之好仁。愛美穀於方寸。滋夜氣之淸潤。日涵養其根本。冀華實之茂密。庶日至乎將用。初開端於孝悌。又博施而濟衆。然少頃之或忽。致我田之蕪穢。恐美種之不實。聊作箴而自戒。箴曰百種之華。五糓之美。衆善之長。惟仁最貴。穀之不熟。美者不美。仁之不熟。貴者不貴。精粗雖間。理無不同。式遵前訓。曷不篤恭。</text>
<title>富貴在天</title>,<text>赫帝監之孔昭。誕敷命於下土。隨秉爲之臧否。異降殃與神佑。悟富貴之在天。感前修之格說。諒不可乎容爲。豈人謀之苟得。猗二者之輝世。固衆情之咸利。大四海與侯國。小萬鍾及千駟。儼名位之尊顯。而爵土之重厚。聳觀瞻於衆朢。華聞譽於宇宙。事無求而不就。誠綽綽乎有裕。斯旣富而且貴。孰不志乎致此。然分命之已定。詎倖得而冐取。但在己之克修。信彼與之自至。或前貧而後富。有昔賤而今貴。羌不知其使然。亮在上之攸致。被袗衣而皷琴。自飯糗而茹草。三湯聘於莘耕。位垂師之師保。此豈有心圖爲。莫之致而自然。懿聖哲之知命。惟終始乎聽天。無汲汲於謀利。不戚戚於守貧。孔言命於衛卿。孟譬羞於齊人。不可求於執鞭。寧鑽穴乎趙孟。何彼哉之惑惑。每售智而徼倖。紛蠅營而狗苟。罔居易而俟命。慕季子之金多。勞馮生之彈鋏。是自昧夫在天。哀利心之充塞。若有人兮天涯。處江湖其幾年。順自然而晏如。仰高躅於前贒。樂不改乎屢空。肯操瑟乎齊門。彼不義之富貴。其於我乎浮雲。係曰富不可求。吾又何求。貴不可謀。吾又何謀。不求不謀。順天所爲。貧不足憂。賤不足悲。澹然虛室。風光月霽。吾誰恃乎。有皇上帝。</text>
<title>孝悌</title>,<text>惟人生受天地之中。莫不有本然之善。性亦四德五常。猗歟惇叙乎百行。伊良知良能之發見。曰孝曰悌之最切。根性中之固有。暢悠然之合則。用各原於天心。罔不自厥初生。肇彼孩提而及長。咸知愛親與敬長。識其端之不遠。在日用之昭明。養致樂兮病致憂。實自發於中誠。兄之臂兮不可紾。固人人之常情。夫豈勉強而爲之。可見天理之自然。斯萬善之根柢。諒人道之所先。美君子之務本。恒出入乎在玆。反諸身而皆誠。盡職分之當爲。心不失其赤子。永言典夫愛敬。大而繼志述事。小而溫凊定省。徐其行兮後長。服其勞於有事。無不竭力而極誠。肩一心於終始。老吾老而及人之老。仁之道由是而擴充。長彼長而自我長之。義之用豈越乎此中。斯本立而道生。懿民德之歸厚。事豈止於修身。誕厥用之是富。家齊國治天下平。大哉推化之極功。偉孝悌之懿德。是衆善之攸宗。建中建極位天育物。孰不本於斯道。若稽古之聖賢。咸迪此而洪造。大堯之允恭克讓。協和而於變時雍。重華之濬哲文明。愼徽而五典克從。蕩蕩巍巍。厥德難名。原其道也。孝悌而已。勑五典而敦哉。式肇修其人紀。立愛惟親立敬惟長。商訓之所以進誡。永言孝思孝思惟則。周詩之所以稱譽。玆皆率性而立敎。亦越上行而下效。民咸興孝而興悌。奔走事厥長厥考。奈何世衰而敎墜。哀斯民喪厥性矣。謂斯道高遠難行。昧在易而在邇。或父子至於相夷。矧桑梓之敬止。大不克恭乎厥兄。曰折枝之不能。慨民彜之泯亂兮。宜君子職怳斯弘。恩斯勤斯。道性善言必稱乎孝悌。入則孝兮出則悌。夫子之敎其門弟。親其親兮長其長。孟氏之訓於當世。絶墨者之薄喪。叩原壤之不遜。縱厥敎未能化俗。作萬民之成憲。顧我人之秉彜。盍慥慥乎立本。宜誠身而悅親。又恭己而事長。然民典必待文王。自躳行之在上。奉思孝兮接思恭。旣允德之協下。彼固有乎是心。擧咸慕而率化。孰此道之能盡。樂我聖之孝治。無敎逸欲有邦。敷五典而丕示。若有臣兮斷斷。敎已成於在家。忠移君兮順移長。王若曰惟汝予嘉。惟爾令德孝恭。克施有政底可績。斯可以俾民觀化。往哉南國是式。歌采蘩兮澗之中。行者讓路於四野。書生之山海布衣。愼厥身修。庶幾夙夜。孝吾親兮竭吾誠。悌吾長兮盡吾敬。操此心而深造。期不懈於俄頃。樂斯二者惡可已。其爲人也君子。敎民順兮敎民睦。庶幾無負於化理。</text>
<title>會朝淸明</title>,<text>原世道之淸濁。係君德之馨穢。苟聖人之革亂。昔雖曀而今霽。想會朝之淸明。嘉武功之耆定。當玄鳥之運訖。慨獨夫之昏政。日酗酒而冐德。誕惟縱其淫逸。民衋傷於虐焰。帝不蠲夫穢德。時周王之靈承。任誅殘之丕責。愍四海之毒痡。憝貫盈之罪惡。不敢閉乎天威。况民徯之方極。誓桓桓之虎士。甲之朝于征商。白旄一揮於牧野。懿我武之攸揚。彼商旅之不億。縱矢野之如林。然離心而離德。孰我師之肎敵。矧仁人不可爲。衆亂倒戈而相逐。兵旣制於不血。奄大定于一戎。赫宇宙之淸明。尙一朝之未崇。幾日不開夫天麗。荒殷郊而昏瞀。今大滌乎一擧。注洗兵之神雨。肅掃氛之烈風。廓晴天之白日。偉爕伐之神武。耿光灼于四域。噫上帝之赫臨。覽民德而順迪。世苟底於昏濁。假有命而撥亂。昔夏桀之昏德。陷生靈於塗炭。眷成湯之日新。俾爽師而革上。撫遠邦而輯寧。天下爲之一淸。故厥孫之肆暴。致寰宇之晦冥。美寧王之一掃。實于湯之有光。寔天顧之克謀。光顯丕乎無疆。仰聖德而載歌。續大明於舊章。歌曰牧野洋洋。駟騵彭彭。奉天討罪。威風震颺。昔時殷天。毒霧重爍。今日朝明。靈雨新沐。舊染汚俗。咸與惟新。四海一秋。萬里無塵。自西自東。附大邑周。於萬斯年。受天之休。</text>
<title>冬至 嘉靖壬子登科。其年十一月。上命嶺湖文臣。較藝于泮宮。公以此賦居魁。御賜選詩十卷。</title>,<text>惟乾坤定位乎上下。二氣往來而槖鑰。玆有消而必長。亦旣剝而乃復。竆四時之錯行。窃獨感此冬至。際衆陰之斯極。會一陽之兆始。律黃鍾之應節。星斗柄之建子。日行極於南斗。月御貞於黑道。葭六管之飛灰。景一線兮添度。稍玄冥之弛威。始氷師之讓事。端乾心之發仁。漸坤軸之升氣。默一元之動氣。彙衆萌之生意。芸始芽兮荔將挺。首萬卉而迓候。柳思舒兮梅欲綻。咸就新而替舊。雷皷夜動於圜丘。奏雲和之遠響。玉佩朝趨於紫殿。賀君道之益長。斯一歲之歷元。日三百之是初。噫天地之交泰。兩儀互其升降。陰始孽於夏至。十月之交極壯。互上下之固閉。陽和幾乎剝喪。然碩果之不食。眹一脉於一夜。噓微焰於寒爐。起羣伏於陰罅。二之日兮漸陽。越春三之和煦。芸發生而長養。藹元氣之流布。諟諸陽之著散。原權輿之自是。偉天心之於穆。信行健而不已。感消長之有數。悟義理之無竆。惟人具此健順。配乾元於性中。嗟物累之交蔽。鮮不至於牿亡。竆陰凝閉於心天。慾波氷沍於方塘。然虛靈之本然。尙一端之不滅。乘夜氣而善萌。見八井而怵惕。玆心上之至日。盍反身而省飭。苟因此而善保。豈牛山之濯如。竟條暢而四達。先天下而有餘。觸一理而長之。亦可驗於邦國。當世道之極否。汩淹昧而昏塞。紛陰類之用事。慨北風之其凉。時有人其挺起。禀正氣之純綱。開一曝於十寒。庶陽和之可回。致國步於明昌。絶陰沴之爲災。是則君子之類進兮。固陽生之一始。諒天人之一揆。盍審幾於彼此。肆先王之謹始。每閉關於是日。敬順時而撫事。成歲功而不忒。願聖上之軆元。玆乾乾而夕惕。察進退於羲易。法欽若於帝典。念一心之操存。明峻德乎勉勉。微臣亦除昌辰。欣陽德之昭融。嘉履長而納慶。頌康衢之祥風。</text>
<title>蓬萊山辭</title>,<text>若有人兮▣▣▣。美要渺兮好修。帶長鋏兮陸離。冠切雲兮佩琳璆。超塵埃兮高擧。涉蓬萊兮仙丘。命雷師余先道兮。風伯翩翩其馭輈路。余崎嶇兮百轉。深林杳兮草木稠。攀蒼崖兮拾瓊英。漱冷泉兮飛流。思夫君兮不來。謇獨留兮山之幽。山中兮▣▣。琅玕▣▣白石。團團▣中洲。白露忽兮夜下。余思兮悠悠。薄言兮採芝。芳菲菲兮未休。沐余髮兮▣▣。捐余佩兮夷猶。▣▣兮徹重霄。朢佳期兮天一頭。引雲鶴兮海嶠。泣潛虬兮靈湫。鳳凰翼其來下。雝雝一聞兮遙▣。酌流霞兮泛靈液。喚羽人兮與之相酬。王喬爲余而起舞兮。子安爲余而長歌。吾令靑鳥兮飛騰。邀王母兮雲之阿。衣芙蓉兮披披。委蛇兮雲車。載笑兮瑳然。芳與澤其方華。白雲兮山陵。曲未終兮爲余一。嗟人世兮若浮。滔滔兮江波。昭顔與素髮。▣▣心傷如何。萬古兮悠悠。塊獨處兮久視。欲與親兮不可以。▣驕傲兮保厥美。倐爾來兮忽爾逝。朢不及兮雲溶㵝。匪▣▣▣▣▣▣▣▣▣歲晥晩兮天寒。采瓊華兮誰遺。吾將往遊兮瑤之圃。拜重華兮漱余衷。世洪荒兮旣古。民好惡兮不同。山有榛兮濕有苓▣▣▣遑遑。重華聞余歔欷。操南薰兮奏簫韶。▣▣▣▣▣▣▣朢蒼梧兮朢不見。表獨立兮心煩勞。秋風▣兮懔慄。魂怔怔兮難招。故鄕渺兮擁隔川。路長兮不可由。涉岵兮南朢。白雲兮浮浮。日曖曖兮▣▣。惜隙駟之▣▣。吾將上訴乎天漢。軼雷雨兮浮游。麾蛟龍而梁津。命帝閽而開關。及余餙之方壯。時亦猶其未闌。忽奔走而先後兮。白玉樓兮珠欄干。令羲和而勿迫。謂星辰而肅班。滴秋桂之淸露。飛玉兎之霜毫。剖忠肝余盡白。達下土之嗷嗷。注銀潢之餘波。洗濁世之紛囂。慶雲興兮甘露零。祥鱗瑞羽兮王之郊。歸來兮山中烟霞。無恙兮依依。集女蘿兮爲帶。製芰荷兮爲衣。采中阿兮芳杜若。及英華之未衰。夫人兮不可忘。聊以遺兮長思。滄海浩渺而無津。朢極浦兮愁人。▣▣▣▣▣▣▣▣▣▣援北斗兮浥沆瀣。▣焉彷徉以舒懷。山中兮可樂。君胡爲兮不來。</text>
<title>思金河西 名麟厚</title>,<text>野日明沙嶺。溪雲沉板津。君歸問無恙。有異玉川人。</text>
<title>宿小蘇來 在扶安</title>,<text>藤蘿籠古逕。麋鹿出堂壇。入定僧無語。虛窓海月寒。</text>
<title>落日臺 在小蘇來西林下</title>,<text>海國通黃道。崑崙入白波。羲輪去無及。獨立意如何。</text>
<title>扶寧舘。次志和韻。贈文伯章。二首。志和松川字。</title>,<text>蓬萊一秋朢。南海白雲邊。見子聊相慰。離懷已半年。松川今卽吉。無恙菊花村。知我歸鄕樂。淸詩又細論。</text>
<title>百祥樓。呈主人牧伯李先生。</title>,<text>大醉先生酒。春風上百祥。三叉江色逈。八朢雲峯長。</text>
<title>酬四美見寄 金永貞。字正叔。號四美堂。</title>,<text>病中時撫劒。幽意自難禁。玉韻漸虛牝。其如久廢唫。</text>
<title>送韓士烱之安州</title>,<text>香嶽峯頭瀑。晴川江上樓。悠悠一千里。抱病送君遊。</text>
<title>宿伐登浦映碧亭</title>,<text>書生倚長劒。一馬遍竆荒。感慨皇陵古。秦隋未可詳。</text>
<title>題缺</title>,<text>二更山吐月。來掛石門峯。非鏡亦非汞。千秋西復東。</text>
<title>鳳山舘夜詠</title>,<text>久客還征遠。今春亦未歸。重岡雲漠漠。古驛柳依依。兄弟分離苦。妻兒寄托微。驅馳何事業。空憶故山薇。</text>
<title>鐵瓮城。贈朴御史君沃。名啓賢</title>,<text>千里黃金塞。重關白雪城。佳人勸美酒。御史滯嚴程。玉笛梅花弄。瑤琴綠水停。寒窓病書記。空讀養生經。</text>
<title>决勝亭。別洪壯元還洛。次韻。名溥。己酉同蓮榜。</title>,<text>野日明江水。千層䕽花。分携應未夕。去路却忘賖。客久春將盡。愁深髮欲華。鄕關何處是。一笛晩風斜。</text>
<title>昌城舘。次方伯韻。</title>,<text>西塞關防壯。胡塵久不驚。將軍碁賭墅。幕客醉還醒。晩棹春波綠。靑樓午夢成。江湖如古國。白鳥雨邊輕。</text>
<title>病卧義州淸心堂。書懷。</title>,<text>離家三千里。卧病倍思親。胡地風聲異。邊氓面目新。愁多難作夢。淚逬欲沾身。何事西江雨。浪浪夜達晨。</text>
<title>寄奉高應任赴燕 名景軫。己酉同蓮榜。二首。</title>,<text>近古觀周者。吾兄最少年。皇都關百二。故國路三千。文物歸昭代。山河入短鞭。傳訛皆可質。豈獨語音然。西關綿日月。南國又兵戈。笑我微官縛。如君此別何。燕雲迷客夢。遼鶴雜胡笳。未遂晴川餞。新愁倍舊痾。</text>
<title>肅寧舘聞喜呈主人先生</title>,<text>聞道征南將。張皇十萬軍。㫌旗騰海甸。皷角動胡雲。盜賊全歸馘。乾坤暫雪氛。邊臣宜創戒。聖慮重勞勤。</text>
<title>題渭原東軒</title>,<text>白雪黃金塞。驅馳歲已殘。胡笳驚半夜。鄕夢幾重山。水近琵琶曲。峯尖國寺寒。何時從事罷。南海舞萊斑。</text>
<title>酬四美見寄</title>,<text>早忝論文地。依歸亦解方。不違聞亞聖。於輯慕前王。漂泊風塵久。駈馳關塞長。自從愁病集。百事摠相妨。思親猶萬里。况復病沉綿。積雨蛙生竈。空床綠上氊。雲天愁狄眼。歲月易馮顚。近古閒居子。時傳伐木篇。</text>
<title>病得浣溪。枉過談舊有感。仍步所袖寄四美韻。二首。兼別四美南行。</title>,<text>多謝盆城子。頻來慰病唫。憶曾三事 詩山有三事堂。 榻。時聽一齋琴。忽忽悲歡轉。悠悠歲月深。惜無藏斗釀。消欝伴君斟。消一作悄。羡君南嶺去。興在白華唫。秋色明霜稻。溪聲雜玉琴。客遊憐病久。鄕夢覺愁深。莫道詩山舘。心盃夜共斟。</text>
<title>用前韻。寄四美。</title>,<text>獨憐四美老。時淸猶苦唫。湘江八疊畫。陋巷一張琴。銅雀風烟晩。峩嵯樹木深。病沉還枉絶。愁思未能斟。</text>
<title>思松潭</title>,<text>我聞松潭人。一室繞雲石。詩拾頭流奇。釀汲鶉江碧。不見三黃梅。人事倍悰戚。因君寄長懷。澗渚搴芳若。</text>
<title>連珠亭晩酌。次士密韻。亭在綾城。</title>,<text>江亭晩色凈。江樹雜脩篁。野逈雲鋪白。欄虛雨納凉。薰馨同蕙茝。萋菶見鸞鳳。大醉還分手。秋山更渺茫。</text>
<title>朢月明菴</title>,<text>絶磴超虛界。危欄出碧霄。風雷常俯聽。雲雨半空消。逈夜月娥舞。淸秋王子簫。何時駕白鳳。捐珮掛林梢。</text>
<title>用石川韻。贈李君信。</title>,<text>秋風吹去袂。客路自扶餘。白馬寒波綠。雲臺古木踈。無家尋舊國。有興訪君廬。柿栗原頭酌。山陰亦未如。</text>
<title>贈別仲章</title>,<text>西溪氷雪凈。三夜好同襟。蕙畮薰薰臭。梧岡噦噦音。風期知在昔。來往可從今。凝睇茅山路。靑靑萬竹林。</text>
<title>兵部橋</title>,<text>舊國山河在。傷心客路中。池臺荒草合。歌管斷烟空。大醉千盃酒。孤唫一篴風。鄕關已迢遞。消息問燕鴻。</text>
<title>次正叔韻</title>,<text>長唫無不可。天地一書生。喜逐新逢面。懽從舊識情。風流梅 缺。▣▣酒尊馨。到醉心還醒。君詩箇箇瓊。</text>
<title>敬次石川先生梅竹堂韻</title>,<text>西墻百十竿。箇箇碧玉凉。風標連雙梅。蘸影淸池傍。中有喜古子。一堂靜焚香。雪月瀉高懷。綠醑開舊藏。一觴亦可醉。醉入無何鄕。大呼竹林徒。共卧西湖庄。更調嶧陽桐。盈耳乎洋洋。還當三千春。奏我薰風堂。原韻金子本寡合。踽踽而凉凉。獨伴物外侶。羅列堂之傍。竹君取其直。梅兄發其香。歲暮疾風起。萬木皆搉藏。共携無言子。逍遙氷雪鄕。我亦寓陳峯。其下爲別庄。大嘯摩天壑。縱觀西大洋。乘月訪君廬。預掃梅竹堂。</text>
<title>代君沃題可愛袖 名銀玉</title>,<text>昔日鐵瓮城。今爲太華井。芙蓉生其中。銀絲綠玉柄。皎潔蝶難尋。層崖烟雪暝。願爲花御史。去去竆絶頂。可愛不可捨。千年鍊丹鼎。㓗。一作質。</text>
<title>次金夢彦韻</title>,<text>丁丁久不歌。習習傷爾雅。悠悠隔千載。志士惟嘆吒。久敬與不挾。誰能學晏軻。追遊喜輿馬。氣義繁醆斝。金君不俗者。托懷云我可。相逢海雲西。泛瑟秋菊下。遠追揖讓風。君子其爭也。高歌老龍起。舞席輕雲墮。男兒貴事業。巨幹期扶廈。大醉欲分手。山月上淸榭。跋馬城東堤。鳧鴈閙江野。山公大可笑。拍手攔道左。有意結重遊。東舍蹇驢借。</text>
<title>松京醉詠</title>,<text>滿月臺邊把一盃。半千基業笛聲哀。誰人認聽當時事。宮殿荒凉但草萊。</text>
<title>紫霞洞</title>,<text>宮城落日但荒烟。鱉眼繁華五百年。慷慨誰從拚一醉。興亡欲問紫霞仙。</text>
<title>過花潭</title>,<text>松岳山前駐客驂。一樽相對摠悲談。花潭人去空流水。宇宙悠悠孰指南。</text>
<title>浮碧樓</title>,<text>晩向綾羅泊畫船。醉尋浮碧好風烟。玆遊奇絶從來少。更有蓬萊降一仙。</text>
<title>詠懷</title>,<text>故鄕花事一春違。盤薦櫻桃尙未歸。忽憶小園新竹長。一簾微雨錦䙀肥。</text>
<title>送金亨彦再赴燕京</title>,<text>昔別晴川江上舟。綠楊芳草意悠悠。秖今風物渾依舊。誰勸深盃慰客愁。</text>
<title>松京道中遇金精仲 名希鍊。二首。</title>,<text>故國春深客未歸。夕陽離恨倍依依。憑君莫問前朝事。樹老荒臺已百圍。俱是天涯客裏愁。北闈消息已前秋。從今又作關河別。滿目荒臺淚欲流。</text>
<title>天水門</title>,<text>天水門前春日斜。客程回首亂峯多。英雄從古傷心地。幾向金陵喚酒賖。</text>
<title>䓗秀山 二首</title>,<text>䓗秀山前醉裏過。溪聲激激夢中多。郵人解道雙碑在。卸馬登看日已斜。雲岡章貢中朝傑。海外留名只短碑。萬里靑油幕下士。夕陽孤舘亦題詩。</text>
<title>生陽舘。逢彥喜。醉話。夜半聞篴。二首</title>,<text>短笛三更愁出塞。孤燈遠客獨吟詩。令人却羡東軒月。醉弄梅花第一枝。俱是關河萬里身。生陽舘裏又逢春。誰將㤪笛驚三夜。落盡梅花未見人。</text>
<title>臨鏡臺</title>,<text>東西漂泊我支離。塞外同遊此一時。臨鏡臺前還惜別。春風二月柳如絲。</text>
<title>餞赴京之行于安州</title>,<text>晴川江上綠楊枝。政是東風惱客時。可笑綾羅鸎語巧。斜陽裊裊不勝垂。</text>
<title>代可愛寄君沃</title>,<text>藥山從古風流地。御史嚴程亦滯行。一渡晴川消息斷。當時不道太無情。</text>
<title>調子修</title>,<text>鐵瓮城中揔客遊。尋山暫欲慰羈愁。憐君先醉禪房酒。未共行吟白石洲。</text>
<title>出山向煕川途中口號</title>,<text>西來無日不思鄕。南國江湖夢裏長。辜負一春花月約。何時歸卧綠陰凉。</text>
<title>題煕川南軒 朴啓賢居</title>,<text>崎嶇江路入煕川。風擺梨花客枕邊。坐對香爐眞面目。似應嘲我未竆顚。</text>
<title>見四仙立馬</title>,<text>昨下蓬萊第一峯。輕鬟猶帶綠雲容。雙雙立馬梨花下。雪醮紅紗亂玉𩦲。</text>
<title>鎭西樓。贈趙君玉。</title>,<text>一上高樓病眼明。晩山飛雨隔林鳴。懶看紅袖雙雙舞。半世羈懷鐵瓮城。</text>
<title>浿江舟中別金彦喜鄭魯卿</title>,<text>靑山如畫水連天。醉把離盃思黯然。更約仲秋明月夜。鍊光亭下泛樓船。</text>
<title>岐陽送崔嘉運覲北幕 名慶昌。號孤竹。</title>,<text>君行將北我將西。千里秋風別恨迷。會續江南三夜夢。香爐伴鶴白雲棲。</text>
<title>獨夜</title>,<text>鐵瓮城高山日昏。思親病客重傷魂。天風吹斷羌兒笛。落木蕭蕭滿塞門。</text>
<title>臨鏡臺晩晴。贈金直卿趙君玉。</title>,<text>山雲乍捲露危岑。樓日新晴爽夕陰。把酒異鄕須盡醉。南音不到鐵關深。</text>
<title>醉贈李子雲</title>,<text>一年病客黃金塞。半夜愁懷白玉盃。明日携君尋雪興。鐵城山月滿東臺。</text>
<title>宿伐登浦映碧亭 三首</title>,<text>一別悠悠塞外天。黃碑白草古城邊。英雄事去俱塵土。莫笑秦人謾學仙。黃當作荒。將軍威朢動胡天。納欵聲騰玉帳邊。時有部落輟去者。 醉卧受降亭上月。傍人喚作老詩仙。平生喜作四方遊。此日飜懷井底羞。一到湖山回馬首。長纓未係左贒頭。</text>
<title>朔州途中</title>,<text>八嶺關頭兄弟灘。夕陽羸馬朔風寒。醉顔生鐵重裘凍。堪笑書生官味酸。</text>
<title>延坪門</title>,<text>戎裝晨發朔州城。旗纛飜風劒戟明。更上延坪成晩朢。胡山無數眼前平。</text>
<title>次權公憶鄕山韻</title>,<text>一年將盡惜風烟。况又家書斷未連。安得携君香嶽去。愁懷聊遣蔚藍天。</text>
<title>病次趙先生景陽韻</title>,<text>先生書贈聖賢言。字字皆爲入道門。年迫無聞胡亂者。從今庶得定前跟。</text>
<title>次子修見寄</title>,<text>竆邊抱病卧終朝。少日雄心漸减豪。皇曆初頒驚歲改。况思千里鶴添毛。原韻門外靑山暮復朝。此間虛老幾人豪。來求曆日君無用。且取靑銅點二毛。</text>
<title>送朴一初質正赴京 名好元。壬子文科同榜。</title>,<text>雙嶺西邊八渡河。缺 泛星槎。莫言去國三千里。四海車書秖一家。與君交契弟兄間。病卧難堪遠別顔。何處異鄕驚客夢。夜寒遼塞月臨關。</text>
<title>扶餘懷古</title>,<text>落花巖畔臯蘭寺。云是千年故國墟。往事日隨流水去。興亡惟有笛聲餘。</text>
<title>宿古城村。夢人中秋十五夜。</title>,<text>秋風匹馬下江南。千里關河思不堪。政是一年明月夜。客牕殘夢語喃喃。</text>
<title>鳳捿樓。贈靈應北行。</title>,<text>前年四月下南湖。迦智雙峯但一盂。又向高秋楓岳去。洋洋北海看鵬圖。</text>
<title>夜酌。次正叔韻。</title>,<text>一斗論詩須百篇。半墻踈竹月娟娟。湖山南北相逢晩。擬到尊前爛熳顚。</text>
<title>酬四美見寄</title>,<text>九陌紅塵車馬闐。鳳城宮闕綵雲邊。如何四美亭中老。銅雀江波一釣船。</text>
<title>偶題</title>,<text>回首邊山四十里。淸泉白石稱幽居。薄田數頃桑麻足。歲晩同君一把鋤。</text>
<title>元曉房 在扶安</title>,<text>曾是懸崖海鶴巢。千秋玉井碧苔饒。坤靈迷我尋眞路。應惜玆行未伐毛。</text>
<title>慈氏菴 在扶安</title>,<text>搴蘿緣壁下欹危。杖破鞋穿不覺疲。慈氏堂中問前路。靑林去此里三奇。</text>
<title>靑林寺 在扶安</title>,<text>脫盡垂堂下洞天。松杉失路轉茫然。荒凉古寺殘僧在。任許詩裝次次傳。</text>
<title>將還。題古靑林。</title>,<text>白石滄洲紅葉迷。輕藜拂盡暮雲低。攀援蒼桂欲誰贈。渺渺相思天水西。</text>
<title>養眞堂。贈金善卿伯仲。</title>,<text>坐久淸軒景已移。凉生偏逐雨過時。殘紅萬片浮澄鏡。一抹秋光鎖小池。</text>
<title>九日</title>,<text>何事重陽不在家。澗西䕺菊已黃花。白衣竟日無人到。空憶龍山醉孟嘉。</text>
<title>千葉梅</title>,<text>臘盡江南雪意奢。淡粧寒月影橫斜。怕却詩翁嫌太瘦。故添千葉學繁華。</text>
<title>蘭畦曉露</title>,<text>蕭瑟秋庭風露微。幽蘭歲暮尙菲菲。問渠政是無情物。騷客如何㤪有違。</text>
<title>西墻紫竹</title>,<text>百箇湘竿紫玉莖。好爲詩老歲寒盟。滿庭霜月蕭蕭夜。佇向枝頭聽鳳鳴。</text>
<title>傲霜黃菊</title>,<text>不是渠花肎傲霜。霜威亦自護孤芳。堪從楚澤餐秋夕。合得東籬泛醉觸。</text>
<title>漁村小艇</title>,<text>日暮東津烟水迷。數聲柔櫓逐鳧鷖。江商政賣紅鱗鱠。急報家人漉白醍。</text>
<title>題魏上舍軒 名鯤。同蓮榜。在古邑傍村。</title>,<text>古城殘堞半藤蘿。烏次餘民有幾家。山岳不崩江海濶。長生我欲問仙娥。溪南一路入松蘿。趁召高軒似到家。盡醉不辭留夜宿。小梅香裏候嫦娥。次韻玉峯</text>
<title>題滿樹院 在長興</title>,<text>獅山之下虎溪傍。滿樹高樓午夢長。西塞有思消息斷。却忘南國是吾鄕。</text>
<title>有懷 二首</title>,<text>月沈人散但空臺。一酌梨花是別盃。若非他日恩情薄。千里須頻入夢來。去年別楓葉秋江波。今年別落花春山阿。秋波杳杳春山空。楓葉落花知奈何。</text>
<title>題崔孤竹扇 公爲評事時。眷安州妓。以病遞還。路逢交承。孤竹題此詩於扇。孤竹以贈扇妓。妓慘然而已訃至。</title>,<text>關西名勝大江三。處處花亭駐客驂。君到百祥樓下問。碧牕應有夢江南。</text>
<title>湖堂直中醉吟</title>,<text>讀書堂畔月如弓。醉脫烏紗倚岸風。十里江山輸一笛。怳然身在畫圖中。</text>
<title>觀獵</title>,<text>皷角三更動鐵關。將軍出獵朔風寒。登山斬木羣巒赭。逐獸圍林萬口讙。觀藝正宜時耀武。張師端爲試征蠻。廷評事業惟馳馬。堪笑當年學孔顔。</text>
<title>秋漲</title>,<text>久▣▣▣水漲天。朢中滄海浩無邊。人烟杳靄連蓬島。城闕參差接玉田。淸淺看來浮世遠。盈虛索得靜心玄。蒼生但㤪傷禾稼。日祝調元大有年。</text>
<title>香爐普贒寺。次彥喜韻。</title>,<text>長劒歸來遍北郵。香爐一岳最雄奇。淸溪碧玉看看興。細草瑤花箇箇詩。山客引尊飛雨過。江娥弄瑟夕陽遅。風流堪笑君先起。醉後令人獨盡巵。</text>
<title>又次彥喜</title>,<text>小雨前霄一陣晴。朝來江水十分淸。倚巖低樹緣雲綠。繞渚幽花照鏡明。勝地朋遊塵事少。異鄕鸎語旅魂驚。扶藜直上香爐岳。玉井源頭更濯纓。</text>
<title>滿浦受降亭次韻</title>,<text>受降亭下塞江流。叫月胡笳動客愁。霜拂倚天工部劒。風高憑檻仲宣樓。十年鉛槧眞兒戱。萬里旗麾是壯遊。會勒燕然山上石。歸耕五畒復何求。</text>
<title>淸源題李先生草亭</title>,<text>西塞雲山道路賖。孤臣此地意如何。草亭臨水纔容膝。板屋依城小若蝸。峽擁午天初見日。庭寒四月未生花。驅馳我亦離家者。萬里風沙鬂欲華。</text>
<title>送洪壯元記室嶺北</title>,<text>鴨綠西流豆滿東。白頭峯上發源同。區分箕斗星文逈。眼隔華夷地勢雄。我已乘槎竆玉塞。君今躍馬渡雲中。邇來邊圉宸憂重。須向天山早掛弓。</text>
<title>題開平四絶亭</title>,<text>亭近仙人藥竈烟。香爐積翠半檐前。雲林縹緲靑溪路。笙鶴依俙玉洞天。遠客關河驚歲夢。小陲罇酒慰離筵。岐陽未遂歸耕計。鬂髮蕭踈已可憐。檐當作楹。</text>
<title>送金亨彦再赴燕京</title>,<text>年前質正今書狀。重向燕雲四壯騑。文物風謠曾歷歷。山河院驛故依依。周詳不獨中朝制。領略應兼萬國儀。多病未能郊外送。衷情惟在好來歸。</text>
<title>送朴一初質正赴京</title>,<text>龍灣曾上統軍亭。松鶻山西指帝京。憐我病孤鴻鵠志。送君行過鳳凰城。千秋鶴柱風烟古。萬國鵷班日月明。別後莫令稀信使。綠江春寂白鷗盟。</text>
<title>戊申夏。舍弟而粹。避南州之癘。遊于楞迦。將還。又拜靈川於詩山。因去留之思。詩以贈別。時七月之初也。</title>,<text>兄弟相從久遠遊。白雲南徼夢悠悠。松杉寧縣楞枷夏。烟雨詩山菡萏秋。爾近北堂催去意。吾留客舘抱離憂。高樓明發而無寐。惟願炎途戒僕騶。</text>
<title>次贈金昌齡</title>,<text>新秋風景又今年。竟日憑闌思渺然。竹影滿庭淸似水。蓮花出藕大如拳。喧簷亂雀晴虫啄。度野輕雲晩雨牽。贈句論棋憐爾在。更留歸屐夕陽前。花或作葩</text>
<title>次前賢韻。示正叔士順。</title>,<text>凉生畏日竹簷虛。入朢平堤十里餘。閣筆廢詩眞病客。駈牛荷鎛盡農夫。已知事業隨通否。從古明贒有卷舒。歲晩倘然行幼志。西江鷗路一來漁。</text>
<title>尋三友堂。不見主人。書懷。</title>,<text>遠客幽尋三友堂。主人初出靜書床。荷塘雨洗秋陰凈。竹塢風高午景凉。忽憶昔年歡意極。不堪今日別懷長。猶聽白髮琴姑唱。曾擅梨園第一芳。有老妓自京漂到湖南者卄載。彈琴發唱。飄然尙起芳年之興。余聞而慰寂。</text>
<title>登亥嶺 在扶安</title>,<text>歲暮江城愁殺人。遠登西嶺暫娛神。風雲滿朢通天極。烟火連村撲海滣。稼疊靑黃堆四野。船來一兩入東津。將歸更折蒼松樹。擬向蓬丘遺所親。</text>
<title>題實相白雲閣</title>,<text>四嶂攙天簇簇靑。長川曲曲繞朱楹。巖雲去盡風生樹。洞雨鳴初葉下庭。此日虎溪竆勝賞。何時安石起林埛。山僧荼罷方濃睡。笑我思詩亦苦生。</text>
<title>立春雪 二十韻○排律</title>,<text>甲子寅賓是立春。小牕看雪起凌晨。連空恣散銀花鈿。滿院方鋪白玉茵。落樹堆堆輕避旭。穿簾故故巧尋人。兎催藥杵繁香屑。龍闘珠宮剝素鱗。下界一朝疑失地。淸都萬里忽迷津。皚皚淮甸堆塩徧。漫漫溪楊放絮均。壓竹猶思堪折節。堆松已欲不勝身。深江凍合琉瑀逈。列岳稜尖劒戟陳。籬落千家鷄犬斷。川原一朢道途陻。圓靈少欲初遺寶。垕媼多才謾市珍。表瑞豐年先霡霂。祈寒黎庶莫嗟嚬。江梅有信南枝亞。海客饒懷北首頻。灞上孤驢詩欲就。山陰小艇興方新。淸寒好取煎茶水。涷澁將呵漉酒巾。香爇鷓鴣薰篆筆。暖斟鸚鵡凍唫唇。晴尋梅逕憐苔瘦。白映琴樽訝鶴親。縹緲山河誇粉繪。參差城闕耀珠銀。羣生不復爭妖態。萬象終歸混一眞。自是玄冥除舊穢。從觀太昊布新仁。夷猶獨詠幽蘭曲。奈爾嗷嗷白屋貧。</text>
<title>仲秋念六。聘慈生辰。有感書贈正叔。</title>,<text>羡君今日獻壽觴。高堂二人方康強。姊妹具爾坐成行。一家和氣生洋洋。園中芋栗盤羞香。蟹臍新劈飛秋霜。樽深酒冽樂未央。席上白日欣方長。妖姬左右調瑟簧。淸歌妙舞爭韶光。功名富貴何足當。君心此日應無疆。而我同歡忝潘揚。醉餘感懷弸中膓。凱風吹去秋山荒。又離偏親在遠鄕。臨觴未御淚欲滂。爲君再賀抽詩章。坐中亦有倍我傷。落日烟雨邊山蒼。</text>
<title>紫玉桃贈金正叔</title>,<text>童男不返東海遙。桃花萬樹開仙源。仙人采食碧實香。千春可留朱顔存。誰將遺種落人間。一株樹得君家園。初凉七月早早熟。萬顆紫玉輝山村。丫鬟童子進中盤。團團新摘靑枝繁。劈來細嚼齒牙寒。珍味豈與梨棗論。兼之玉液數杯瀉。十年可雪心煩寃。三山何處喚羽客。玉洞眞源飛夢魂。</text>
<title>采薇歌</title>,<text>歸來乎歸來乎。歸來首陽山峩峩。山有薇。薇亦強采之。還復歌。我心不改商家天。我心豈可周之禾。采采有我薇。采薇一曲殷山阿。回首唐虞揖遜世。不聞以干戈。成湯放桀于南巢。嗚呼其如何。</text>
<title>讀佛骨表</title>,<text>皇天降衷在下民。精一大道無時虧。周流磅礴萬萬古。炳如靑天白日垂。千載誰料有瞿曇。倡起瞽說紛多歧。大唐中葉有憲宗。再拜穢骨迎金墀。昌黎大伩韓尙書。六經學問師仲尼。精忠耿耿感神鬼。慷慨作表陳危辭。刳肝爲筆瀝血書。文字欝嵂蟠蛟螭。上恐斯文日墜地。君臣父子無倫彜。下恐天王萬乘尊。捨其中國從於夷。淸晨陳疏拜丹闕。道統一脉期扶持。誰知天高白日遠。陰雨慘慘雷霆隨。南荒謫去八千路。潮州遠在天一涯。宣室竟無前席問。馬鬣寂莫荒山陲。光陰忽忽驚一騖。忠魂義魄今何之。泰山北斗知己無。至今惟有瓊琚詞。文如堯典舜典字。聱牙詰曲無葳蕤。元功不下鄒孟氏。大張吾道期無隳。風欞盥手薔薇露。焚香一讀聲唔咿。公之大名若元氣。應與吾道垂兩儀。泚毫願寫黼座傍。擬諸湯盤朝暮規。</text>
<title>浴乎沂</title>,<text>我思四子侍夫子。杏壇日和春風微。善誘之餘且問志。爲邦學禮皆我違。悠然獨有點也狂。膝上皷瑟聲且希。胷懷灑落夙自得。眞與造化同其機。遐思超度事物外。渙渙去水流于沂。冠童六七與之同。城南花草久芳菲。載欲淸波潔我身。風乎詠而吾將歸。査滓凈盡天理明。靜觀萬物皆範圍。隱微涵泳道妙中。淵魚于躍鳶于飛。氣象自與聖人合。浩浩其天斯庶幾。喟然餘音尙起余。景仰千載欣歸依。至樂初無古今異。將向春流拂我衣。</text>
<title>屋漏</title>,<text>人鬼關頭聖狂分。一心戒忽由所守。閒居苟或一念邪。紛然衆欲來輻輳。謹獨要在毋自欺。內省須無愧屋漏。屋漏雖幽亦孔昭。君子所以期不疚。隱微莫道己獨知。十手十目紛指覯。何况爾室莫顯處。亦有鬼神臨左右。慥慥到處能踐形。俯仰終無愧宇宙。敬信不待言與動。闇然天德能自就。爲己之功轉自密。內省外察無差謬。堯舜之道不外是。精一從此相傳授。堪嗟的然日亡輩。厭然表德終難救。忸怩豈獨屋漏已。罔之生也同禽獸。余亦千載誠之者。屋漏庶求無聲臭。</text>
<title>詩酒戰</title>,<text>麴君雄居糟丘臺。放浪長年事遊衍。春花秋月醉醒中。珠宮貝席羅珍膳。一自將軍破愁城。志驕氣滿尤酣醼。自誇贒聖皆我用。壺中天地堪專擅。聞有詩王宅藝苑。繡繪章句勤雕篆。讐勘是非說初去。刺口嘲我恒沉湎。悠然齎怒期雪耻。發兵新豐嚴揀選。歡伯將軍首承命。靑州從事亦英彥。君曰嗟汝聽無譁。布乃甲帳具乃饌。蕞爾詩王浮薄兒。嘲風弄月素輕賤。况今侮余罪不赦。瀦其邑居俾漂輾。庶將遏寇奏膚功。啓乃沃朕竆歡宴。簞食壺漿犒將士。和風大野吹組練。彘肩巵酒安足辭。舞干擊筑相呼抃。銀船鼉皷儼前行。兵塵澒洞酒泉縣。詩壇不浸但三版。淪胥以鋪在一轉。詩王方奏賓之筵。以洽百禮籩豆踐。尖頭忽報有寇至。我境庶盡爲呑嚥。王于興言集髦士。誓告左右咸精鍊。中山公子銳爾鋒。烏城墨客爲我先。律乃舒卷會稽生。礪乃頑鈍宣州硯。蠢玆麴君縱厥逸。敗度敗禮昏心面。不徒浸潤亂天君。亡家喪國皆玆譴。又今匪茹侵我疆。厥罪貫盈宜赤典。民若水火徯我蘇。舊染咸新在此戰。堂堂筆陣連靑雲。飛檄飄飄忽如箭。兵交鋒接在馳騁。一塲往復千百變。乾旋坤轉風雨走。龍挐虎躍驚雷電。山河盡蕩日月昏。洪纖動植咸貫穿。長風劒舌草木偃。醉鄕百里期席卷。斗筲之器誰敢當。酒兵十千皆疲倦。前徒倒戈血漂鹵。聽讋視亂胥睊睊。將軍猛氣變㥘弱。悲歌慷慨誰來援。麴君出降若崩角。頓首接罹冠初免。詩王乘興氣肆橫。麾雲吐霓欣顧眄。呼來麴君數其罪。汝惡從前溢經傳。惟天降命祀玆酒。孝養父母自洗腆。如何使人大亂德。俾晝作夜紛迷眩。麴君靦然若不聞。四體無骨堪頹輭。詩玉班師歌大風。縹緲獻凱蓬萊殿。登壇大赦策勳勞。桃林日月春光遍。石卿俟班墨客卿。歸老管城毛公餞。蕭然文物舊戰塲。惟餘樽爵生苔蘚。古來斯戰孰主張。一斗百篇君不見。</text>
<title>奉送石川按節關東</title>,<text>吾聞秘志傳中州。三山東海浮鰲頭。茫茫弱水不可渡。悵朢幾許勞心眸。誰知靑丘學仙者。飄然一杖竆探遊。瀛壺西峙是妙香。方丈南紀稱頭流。况玆楓岳名關東。雲烟杳靄蓬萊宮。仙標不與衆峯倫。八萬四千銀芙蓉。嗟余未躡子喬舃。半生夢想徒忡忡。瓊崖玉洞雪月明。此時石川先生行。先生風骨脫烟火。前身誤寫黃庭經。胷呑二十八星宿。眼空萬古人中英。文章自許屈宋壇。風流肎後王謝班。早年飛采鳳凰池。珃珃玉珮鳴金鑾。三朝光寵舊詞臣。有約幾許山中人。今秋海邑大無禾。王命汝往蘇饑民。秖緣才可敵皇華。千里其奈三年遐。當將暫借山水窟。詩峯玉藻光增磨。銅符不成向南湖。繡斧飜作遊東都。彤庭曉奉紫泥詔。往哉汝諧天顔敷。都門出祖幾兩駟。煌煌玉節輝前途。雲霞衣裳明月珮。仙山八朢欣相待。騑騑四牡盡原隰。且命鶴馭騰空外。鸞簫鳳吹迭先後。靑童皓叟爭奔走。冷風飄袂上絶巓。羣仙競勸龍巵酒。華胥醉夢夜何其。天鷄咿喔搏桑枝。俯視海日騰滄溟。飈輪碾上靑琉璃。仍抽鐵筆長如椽。大書南華大鵬篇。孫登長嘯時一發。遺響下撼蒼龍淵。玆遊肅爽不可極。訪古又駕長風鷁。元帥臺前草自春。永郞湖上寒月明。千秋䕺石但孤亭。四仙一去無消息。襄陽花發峴山路。螺鬟十二愁雲雨。臨瀛絶勝稱第一。寒松影落臺前浦。明沙處處海棠紅。仙娥箇箇春粧濃。風簾閑弄玉參差。紫霞且進玻瓈鍾。鮫綃灑出錦繡肝。精光上射牛斗間。東人爭誦鳳凰吟。庾信從古喧江關。歸來滿袖采風詩。紫玉案前披琅玕。三生贏得美人愛。韶顔綠髮千年歡。丈夫行樂但如此。豈必局束風塵裏。安得東絹一萬疋。寄與蓮花幕下士。畫出金剛白玉貌。逈暎溟東蔚陵島。碧桃花下春不老。</text>
<title>讀史略</title>,<text>混沌一殼何茫茫。天開地闢肇三皇。無爲之治逮燧巢。伏羲炎帝而軒黃。龍圖一自造書契。日用制作煥有章。陽始陰終定律呂。上乾下坤垂衣裳。金天顓頊歷高辛。有虞大聖嗣陶唐。茅茨不剪階三等。南風解慍琴一張。春歸蓂葉不復開。秋高九疑空蒼蒼。下車泣辜感大禹。解網改祝嘉成湯。豐功茂德天亦佑。八百六十綿祚長。肉山銅柱淫虐甚。吁嗟桀受不肯堂。竄走鳴條滅有夏。焚死牧野亡大商。岐周王跡肇古公。祚隆文武成康王。楚澤膠舟溺不返。驪山烽火寒無光。平轍東遷王室衰。離離彼黍西周疆。匡靈景悼迄威烈。政敎陵弛頹紀綱。已矣將聖道莫容。畏匡厄蔡陳絶粮。縱橫擾攘七暴國。天地澒洞爲戰塲。九鼎一朝入虎口。八荒幷括嬴家囊。木石搖煩民㤪極。焚坑禍慘吾道殃。轀輬鮑臭沙丘臺。素車繫頸軹道傍。天與人歸沛上龍。楚山沐猴徒強剛。鴻門劒舞璧一雙。垓下悲歌淚數行。興劉功績誰最多。韓信蕭何張子房。美哉文景善守成。海內富庶民胥匡。如何武帝惑妖誕。長生迂𧗱求遑遑。栢樑仙掌露華冷。茂陵荒草風凄凉。江南一夕黃霧塞。漢鼎已爲新盜藏。舂陵日角帝室胄。恢復大志恒膳嘗。綠林新市起自附。兵鋒所向誰敢當。昆陽城下虎豹殲。漸臺碎骨宜其亡。馬上遺緖續旣絶。思漢已蘇民霓朢。唉唉繼者闇不君。外戚閹䆠恣互相。黨銅諸贒生不辰。對卷不覺我涕滂。人之云亡邦國瘁。黃巾蕫賊紛陸梁。鄴中老瞞奸猾極。淫圖天命恣豺狼。英英大耳起涿郡。伏龍鳳雛從飛驤。燒船赤壁破操兵。仗鉞成都伐劉璋。假令帝壽延數年。鼎足可一臣萬方。堪嗟永安日已況。寥落五丈寒星芒。瞻烏爰止司馬屋。杜預王濬俱才良。羊車竹葉忘遠謀。盡去武備踈邊防。長嘯東門志跋扈。淸談滿朝崇老莊。銅駞荊棘已發歎。靑衣行酒增慨傷。定鼎江表歎元帝。委鹿賊藪悲安康。南北兵塵纔欲息。隋煬一心復淫荒。桃李皇后走楊州。龍姿日表興晉陽。金戈大揮掃八紘。九功舞袖風飄揚。玄齡如晦摠王佐。凌烟功烈垂煌煌。遠在房州六尺孤。咄咄武后蓮花郞。誅奸反正倡大義。平王忠凜橫淸霜。中宗睿宗及玄宗。佚遊自忘戒苞桑。羽衣霓裳樂未罷。漁陽鼙皷來未央。路長西蜀翠華迫。花落馬嵬空斷膓。奉册靈武仗李郭。安史亂賊還掃襄。終南王氣已蕭條。屹干凍雀何不翔。五季腥塵厭河洛。甲馬營中生異香。黃袍一着點檢身。塵靖復見邦之臧。五星聚奎文章盛。庶與三伐齊其韁。濂洛源通洙泗派。紫陽峯接泰山崗。奈何金陵誤正學。竟致國步之頹僵。痛矣皇天不佑宋。姦徒輩出成痛瘡。完顔猾夏孰招禍。蔡京童貫張邦昌。北天雙盖不復返。南京幾日胡虜強。慷慨大理忠魂飛。流離社稷爰誰將。當時有斬秦檜者。我欲與之秋霜鋩。兩日之瑞已烟滅。龍舟大海沉洋洋。羣臣奔竄孰忠義。惟見秀夫與天祥。胡元天地久淪沒。大明日月還昭彰。有德而得無德失。嗚呼天命信靡常。爲善紀善惡紀惡。永永萬古流臭芳。歷覽七八卷未畢。瞭然十九代興亡。余雖未能筆且削。皮衷褒誅槩可詳。紛紛末俗日偸薄。常思聖代終不忘。</text>
<title>海蜃圖</title>,<text>我昔扁舟泛溟渤。蒼茫烟霧隨輕鳧。洪濤連天杳無際。勢傾百粤呑東吳。是時新晴玉宇高。長風颯爽生秋菰。中流有氣忽昇霏。半空紫赤形狀殊。有如樓臺出層霄。晶光散射臨平鋪。曲闌橫檻見明迷。怳然閣道超有無。豐城劒氣豈堪比。南山朝躋眞區區。我謂仙人好樓居。瓊宮貝闕開蓬壺。丹靑百丈耀日月。海天縹緲連淸都。擬欲因之謝此世。攀緣神侶相招呼。驂雲駕風入無倪。簾櫳俯挽羲和烏。俄然是氣忽崩頹。隨波散盡看須臾。茫如怳如甚驚恠。同舟試問蒿船夫。船夫告我是海蜃。潛波吐氣頗雄麤。蚌雖水居乃螭精。陰陽交恠騰縈紆。海中奇變豈但爾。君曾不見眞嗚呼。鵬騫九萬翼蔽天。鰲負三山立東隅。鯨鯢吸海海波渴。驪龍曝背雄牙鬚。我聞此語重歎驚。瞿然寒粟生肌膚。回船來卧山中廬。大觀壯懷誰肩吾。時時魂夢海天頭。眼中樓閣依依乎。人間萬事苦拘攣。不得再往興長吁。誰知畫工知我意。卷送萬里風濤圖。披來蜃樓宛舊見。形模纖悉明錙銖。長年掛壁靜相對。不須范蠡浮五湖。三山十洲在何處。傲倪人世紛榮枯。</text>
<title>樓船下益州 曾三下</title>,<text>大晉方膺渾一機。吳王暴虐浮癸夏。征討規模在任將。王公神略孫吳亞。受命一笑朢吳都。壯氣直向牛斗射。長江不是限南北。順流行師天所借。樓船萬軸壓江流。吹便剩得長風駕。叱吒陽侯使爲殿。驅馭馮夷更前迓。益州千艘未解纜。金陵殘月愁寒夜。泛江徐進誰敢遏。亂聲柔櫓從流下。恃江爲固信愚料。連江筏鎖皆無藉。一朝征皷滿吳都。錯疑飛渡爭相訝。可笑全吳百萬師。奔竄蒼黃不自暇。百年王業一朝空。道傍啣壁效喑啞。一下樓船百勝俱。籌得規模良致覇。談笑平吳歸故都。晉廐戰馬鞍猶御。騷人千載目遺事。想像未免心膳怕。誰澆筆舌賦短章。更使雄威振聲價。吳家一敗何足哀。晉室一盛何足詫。畢竟吳晉一覆轍。萬古長江恨難瀉。</text>
<title>甲辰四月。奉送靈川。申潛。字元亮。時先生爲詩山守。過冠山舊居。</title>,<text>一鄕父老知我申。昔在冠山今泰仁。冠山在時何蓼落。竹院梅牕捿一身。泰仁監來開斗印。令行奔趍一境民。隨時唁賀無不可。倒屣爭迎酒醴新。祇知公心超衆見。昔則可賀今則唁。冠山在時安所處。竢罪長沙天不㤪。手撫桐絲草堂寂。松鶴欲眠山月白。今在泰仁困箠楚。塵埃恐黦風姿古。枳棘元非鸞鳳捿。西朢萬里長安杳。人間得喪紛屈伸。達人憂喜超鄕人。佁儗客夢據征鞍。布糓處處催耕春。江南弟子韋帶者。薄採蘭芷春江濱。欣逢翰林舊顔色。城南梅竹催吟呻。馬首來自海南路。三匝橘亭悽霜露。倦遊孤懷湘水頭。杜若萋萋依古渡。明光宮中招可還。於泰不久民遮道。弟子從今復何心。願聞賡載南風琴。缺。汭陽江水深復深。</text>
<title>又呈七律</title>,<text>南中何處最淸凉。鳴鳳高亭擅一鄕。楹立汭江魚鱉背。甍連獅嶽桂杉香。嵐粧石色前峯白。鷺拂楊花遠浦蒼。爲送靈川還北路。王孫原草斷離膓。</text>
<title>甲辰六月十四日。夜陪靈川先生。翫月于菡萏亭。用佔𠌫齋鳳捿樓韻。</title>,<text>靑靑荷葉大如盤。池上高亭夏夜寒。已撒紛囂公事退。更將踈澹古詩看。搴芳遠朢風雲隔。拂檻長吟宇宙寬。最是靜中淸澈底。梧桐霽月白團團。風雲先生敎作雲烟。原韻 登綾城鳳捿樓。倥偬中月上。始悟今日爲仲秋。與李都事承福，崔同年哲錫小飮。連珠山上月如盤。草樹無風露氣寒。千陣絮雲渾欲盡。一堆鈴牒不須看。年華更覺仲秋勝。客况誰知此夜寬。征旆又遵西海訪。指尖將擘蟹臍團。佔𠌫</text>
<title>次李廣文君芳韻 時旱甚將祈雨。</title>,<text>來訪詩山日再寅。浩吟池閣月升輪。孤雲舊迹觴流水。單父淸琴挹古塵。露藕憑風飜碧盖。烟楊拂地嚲靑緡。莫言亢旱民憂劇。賴有仁侯德感神。原韻天意明明最畏寅。南樓無暇翫氷輪。願回造物鞭龍手。凈洗關河沒馬塵。沛澤大能蘇萬姓。歲功終得朽千緡。鱣堂此日分猷念。一脉精誠解感神。</text>
<title>公與胤讀書西軒。侍僮持花一枝來。雨葉新沃。金英又鮮。熟視則菊也。噫菊之花。必於秋霜。而夏月乃開。信可恠也。先生之寄。豈無意焉。各述長篇古風。幷二絶。</title>,<text>濂溪愛蓮陶愛菊。亭亭粲粲皆不俗。先生一卧峩嵯山。東籬幾日採盈掬。今來詩山移所愛。貪賞夜夜蓮池月。西階一䕺亦多情。所以夏雨金英綴。冥冥天意信難究。回首一歎調元手。空使先生欲歸去。秋風已入山中酒。前冬京洛樹皆華。今夏邊城菊又葩。無乃調元有遺策。衷情欲達九重遐。昔日重陽泛玉盃。今何六月又孤開。天憐彭澤炎塵苦。故遣秋風別院來。爾之開不獨厭夏日。爾之開不獨愛秋風。夏日瘴霧蒸。恐凂凌霜容。况乃庭前榴花若矜誇。遊蜂戱蝶紛相從。秋風一披拂。葉脫千山空。金英璀璨滿東籬。采采泛泛酒興濃。所以殿羣花。見詠潯陽翁。如何違節序。開此暑雨中。孤芳亦可愛。奈爾見折于官僮。峩嵯居士卽三嗅。香露流津滴秋䕺。寄此西軒 一作書▦。 豈無意。欲與博物推異同。愚儒無知守章句。論說早晩夫何竆。但言呼童更洗盞。好憑水檻看芙蓉。金南溪 名胤。字纘仲。又號月堂，海陽。彭澤先生官酒濃。開花何必待秋風。爲憐水檻蓮香動。遠彼墻西白日紅。曾聞不及重陽摘。豈意今當夏日開。造物爾來多好事。妬香蓮閣玉人盃。</text>
<title>訪流觴臺。有孤雲故迹。 因飮于金元之溪軒。越三日。元之以五言絶句四首寄來。遂步之以酧。</title>,<text>暝色生江樹。臨分客意難。淸詩重入手。猶襲一堂蘭。故人在靑山。山深相見難。閒園自無事。培盡幾莖蘭。君今向雲水。我自爲情難。秋風吹漢水。相贈一叢蘭。但見古山水。相逢古人難。我思在何所。芳洲搴杜蘭。原韻生死心期友。相逢固亦難。還慚將樗櫟。時復挹芝蘭。談笑多新舊。忘形道契難。自從君子後。如托一叢蘭。欲識丈夫志。須看在急難。歲寒知老栢。深谷見幽蘭。雲飜變態易。金斷劇情難。欲助同聲氣。園畦種杜蘭。</text>
<title>四美 安君晦亭號。 主人。寄一絶於克齋。金慶老盆城。 克齋步其韻以酬之。余亦錄懷。演爲四絶寄四美。</title>,<text>君家小閣對終南。雪夜相尋興不堪。記得神仙鑪畔飮。蕭然疑入白雲庵。去冬。與滄洲子訪四美。爲設小酌。夜深乃散。兩地襟期隔北南。海雲江樹思何堪。遙知四美亭中客。靜養工夫慕晦庵。半年孤卧海天南。洛路迢迢意可堪。最是吾儕愁朢處。燕雲萬里送圭庵。宋麟壽。以相公將有燕京之行。先生琴鶴又湖南。負笈從遊樂未堪。更有講論磋切處。盆城來自地藏庵。庵在頭流之靑鶴洞。慶老四月遊此。</text>
<title>蓮塘暴雨</title>,<text>雷撼天瓢雨脚橫。圓荷萬葉一時聲。轟騰鐵騎衝雲陣。噴薄鯨濤盪海城。暑氣又隨公事退。秋凉旋逐晩風生。晴來更喜看池面。碧玉盤中白玉盈。</text>
<title>敬次靈川縣齋夜唫韻</title>,<text>早佩九畹蘭。遠作三湘客。歲晩返故居。峩嵯足水石。今胡簿領間。劬勞至日夕。孤雲誠可尙。缺 迹。</text>
<title>蓮池月夜。聽琴。三首</title>,<text>月照荷池夕。孤懷有短琴。師所自持 休論人世事。且使酒頻斟。衙退常携靖節琴。故山松鶴思何禁。江南弟子傷懷處。北朢雲烟九闕深。閴寂三更夜。蒼茫萬里天。池擎荷盖偃。月送桂香傳。舊壑懷方苦。新詩意更圓。冥機應默會。彭澤本無絃。</text>
<title>敬次靈川韻 訪一齋于西村</title>,<text>碧樹踈篁擁小齋。高談竟日醉心盃。聯鑣又訪南村老。喜我荒磎帶月來。</text>
<title>三友堂月夜小酌。十四夜 七絶，五絶幷二首。</title>,<text>三入蓮亭又是秋。月明今夜更遅留。半空笙管天香落。擬訪仙娥上玉樓。荷風熏醉客。桂月留詩人。最覺中宵興。秋天玉露新。</text>
<title>十五曉。先生行望闕禮。</title>,<text>受命南來自玉墀。一心寧有暫忘時。庭中四拜煌煌燎。海上羲輪已欲飛。</text>
<title>七月之朢。奉次洪高山 名安世 第醼集韻。二首</title>,<text>晩山雲盡月明時。玉笛淸笳次第吹。來日各分千萬里。高樓此會倘相思。野外羣山襯碧天。暮烟秋樹遠相連。琴歌興爛忘歸去。月湧滄溟入檻前。</text>
<title>七月旣朢。與諸君子會于菡萏亭。設小酌奏琴歌話舊。四首</title>,<text>晩山飛雨度池塘。數曲瑤琴月入堂。放筆長唫仍大醉。更看胷海浩汪洋。風雨前塘欲起波。數䕺疎竹奈渠何。賴有靈川移醉墨。贈君歸去意偏多。此夕相逢若十年。好懷開處又茶煎。知君明日東歸路。白水靑山興杳然。一曲纖歌綠綺琴。白雲遙遏月邊岑。華堂此會俱詞客。筆勢高爭壁萬尋。</text>
<title>菡萏亭。逢中倫。叙舊。仍賦短絶二首。</title>,<text>心懷千古後。詩酒百年前。一氣同天地。相看各粲然。疎篁小池畔。衰柳晩風前。把酒相逢處。開懷却坦然。</text>
<title>用三情字。贈慶老。</title>,<text>曾向西村問性情。訪一齋。有所聞。 逢君此夕寫詩情。把酒莫說人間事。二十年前最愴情。</text>
<title>又占短律。贈中倫。</title>,<text>一見山齋暮。依然別後情。林泉雲住寺。烟樹浪州程。中倫下雲住。遂歸扶寧。 半月思方苦。斯亭喜更迎。相期他日話。溪上送盆城。將歸嶺南。</text>
<title>次靈川韻。送石川。二首</title>,<text>承命西歸玉堂客。翩翩馹騎短長亭。相逢卽別傷懷處。檻外秋山漸减靑。十年始見荊州面。踈柳殘荷欲半秋。聖主政須前席對。願言行路莫淹留。</text>
<title>敬次靈川長韻</title>,<text>我來詩山夏之半。庭梧忽此秋風節。客牕情思最不堪。又與石川先生別。先生行色不可挽。吟詩欲贈徒悲咽。盤中葡萄摘新蔓。著下秋魚出丙穴。池荷落盡苦竹踈。山城古木千章列。談論欣副十年思。繾綣又道懷中說。當今前席幾其人。爾有嘉謨惟直舌。須回我世雍煕風。須導我后皇王轍。幼而學之壯欲行。先生此日當施設。男兒祿位是虛物。蒼松可見千山雪。江南後學亦鵬摶。將向金門我駒紲。</text>
<title>念七。賞外蓮池。席上口號。</title>,<text>秋懷不可寫。晩步蓮堤上。銀鱗斫細膾。更促傾新釀。落日下西坡。蒼茫平野朢。鄕思最苦處。白雲南邊嶂。</text>
<title>次先生病未赴會寄律求和</title>,<text>暝色沉村樹。烟迷遠野文。新秔香自好。殘藕氣猶芬。詩興催官酒。鄕情對落曛。無心應羡爾。沙渚白鷗羣。</text>
<title>念八。訪一齋于西村。次一齋韻。</title>,<text>回琴點瑟杏壇上。萬古餘音滌我私。况▣一齋申警語。從今佩服念玆玆。</text>
<title>酒半口號。用慕齋韻。</title>,<text>大野前頭渡小溪。一齋重訪古村西。稌秔實栗田家▣。竹樹蕭森處士捿。金老呼來琴篴奏。全公 仁範 邀得酒壺携。相期更餞盆城去。載向東郊共杖藜。</text>
<title>七律贈慶老行</title>,<text>載酒南郊送君去。晩風江笛不堪秋。雲橫猿嶺歸應促。日永萱堂樂更優。紅蓼翠莎迷曲渚。澹烟斜照帶長洲。怱怱未盡心中語。握手重期漢水頭。</text>
<title>仲秋初六。贈別重任先之京。</title>,<text>昔年楚山路。風雪各分散。聯鞭祇三日。不盡心中欵。爾來幾相思。一氣惟通貫。今日復邂逅。詩山秋欲晩。北學悅周公。陳良是楚產。寒燈半夜話。心事兩無間。薰薰一室蘭。切切金可斷。男兒有大節。白雪蒼松榦。竹階翠猗猗。橘亭香爛爛。小子襲餘芳。有餘寧假舘。別君更相期。回舟同上漢。</text>
<title>中秋念九。會于南峯。聞汝佩彈琴。安璲。號滄浪。二首。</title>,<text>暝色沉松石。幽琴空自聽。前溪醉歸路。扶杖踏冷冷。日落谷先暗。風來松可聽。樽前詩盡會。誰羡御冷冷。</text>
<title>贈洪蓮峯</title>,<text>君居連岳下。我在岐山麓。邇來多乖張。欝欝念我獨。今夕是何夕。一室忻伴宿。同傾燈下醪。共煮山間䔩。危辭駕班馬。壯氣壓頗牧。確然放高歌。璆𤨿鳴珮玉。展懷到盡夜。飽聞芝蘭馥。偲偲扶若得。信如車有軸。况當春雨後。物色生兩目。江湖增綠波。巖巒攢相矗。光景可共樂。須君勿鞭促。姑遅數日留。東溪曾有卜。褰衣踏澗石。松間采赤茯。歸來且掇茗。細流燒綿竹。飮罷浴溪水。引風倚高木。俛仰發長嘯。欵欵情益熟。終始願勿虧。高山仰高躅。行止聽天爲。毋爲事局束。勖余別後思。淸篇日三復。右東溪</text>
<title>關西別曲 乙卯。公爲平安評事。閱歷關防。采摭謠俗。作關西曲。以紓愛君慮邊之忠。</title>,<text>關西名勝地예。王命으로보실。行裝을다사리니。칼이로다。延詔門달아。모화고너머드니。歸心이르거니。故鄕을思念랴。碧蹄에말가라。臨津에건너。天水院도라드니。松京은故國이라。滿月臺도보기슬타。黃岡은戰塲이라。荊棘이지엇도다。山日이半斜컨을。歸鞭을다시와。九硯을너머드니。生陽舘기슭에。버들죠차프르럿다。感松亭도라드러。大同江보니。十里波光과。萬重烟柳。上下의어릐엿다。春風이헌야。畫船을빗기보니。綠衣紅裳빗기안자。纖纖玉手로。綠綺琴니며。皓齒丹唇으로。采蓮曲브니。太乙眞人이蓮葉舟고。玉河水로리。셜라王事靡盬。風景에어이리。練光亭도라드러。浮碧樓에올나가니。綾羅島芳草와。錦繡山烟花는。봄비슬쟈랑다。千年箕壤의。太平文物은。어제론닷다。風月樓에여。七星門도라드니。細馬駄紅衣예。客興이엇더뇨。樓臺도만고。山水도하건마。百祥樓에올나안。晴川江라보니。三叉形勢난。壯홈도가이업다。믈여决勝亭려와。鐵瓮城도라드니。連雲粉堞은。百里에버려잇고。天設重崗은。四面에빗겻도다。四方巨陣과。一國雄觀이。八道爲頭로다。梨園의피고。杜鵑花못다진제。營中이無事커늘。山水를보랴야。藥山東臺에。술을실고올나가니。眼底雲天이。一朢에無際로다。白頭山린물이。香爐峯감도라。千里를빗기흘너。臺압프로지가니。盤回屈曲야。老龍이리치고。海門으로드난。形勝도이업다。風景인달안니보랴。綽約仙娥와。嬋姸玉鬂이。雲錦端粧고。左右의버려이셔。거믄고，伽倻皷，鳳笙，龍管을부거니。니애거니양은。周穆王瑤臺上의。西王母만나。白雲曲브난。西山에지고。東嶺의달올아고。綠鬂雲鬟이。半含嬌態고。盞밧드양은。洛浦仙女陽臺에려와。楚王을놀닷이。景도됴커니와。遠慮이즐쇼냐。甘棠召伯과。細柳將軍이。一時에同行야。江邊으로巡下니。煌煌玉節과。偃蹇龍旗。長天을빗기지나。碧山을쳐간다。都南을너머드러。고올나안자。雪寒뒤에두고。長白山구버보니。重岡複關은。갈쇼록어렵도다。百二重關과。千里劒閣도。이럿텃하던도。八萬𤜻㹯。啓道前行고。三千鐵騎는。擁後奔騰니。胡人部落이。朢風投降야。白頭山나린물의。一陣도업도다。長江이天塹인달。地利로혼쟈며。士馬精强들。人和업시올쇼냐。時平無事홈도。聖人之化로다。韶華도슈이가고。山水도閒暇제。아니놀고어이리。受降亭의여。鴨綠江리져어。連江列鎭은。창긔버믓엿거늘。胡地山川을。歷歷히지보니。皇城은언제여。皇帝墓뉘무덤고。感古興懷야。盞고쳐부어라。琵琶串리어。坡渚江건너가니。層巖絶壁보기도죠토다。九龍쇼의를고。統軍亭의올나가니。臺隍은壯麗야。枕夷夏之交로다。帝鄕이어듸오。鳳凰城갓갑도다。西歸리이시면。好音이보고져。千盃에大醉야。舞袖를치니。簿暮寒天의。皷笛聲이지지괸다。天高地逈고。興盡悲來니。이히어듸오。思親客淚。졀로흘너모로라。西邊을다보고。返旆還營니。丈夫胷襟이저그리로다。셜라華表柱千年鶴인들。날가타니보안난다。어늬제形勝을記錄야。九重天의로료。未久上達天門리라。</text>
<title>初進學詩山時。一齋先生贈四韻詩。詩山。泰仁古號。 [李恒]</title>,<text>天挺英才應有意。勸君重立大規模。仲尼稱水淵源永。曾點唫春活步趍。博學硏思須自得。篤行隨處賸工夫。一朝洞會胷中豁。湊合消融渾萬殊。</text>
<title>關西評事時。一齋答書。乙卯八月。念八日。 [李恒]</title>,<text>寂寞山村。芳緘遽到。蘇慰。又受好弓。庶可破寂。尤喜。但未得從容叙別。追恨曷極曷極。惟照。所索贈言。居敬竆理而已。居敬則明睿自照。竆理則萬理自通。作聖之道。都在這箇四字。願須顚沛造次。常必於是可也。行者告忙。未能悉。阻抱之懷悠悠。只此謹復。</text>
<title>贈白正字[金河西]</title>,<text>春山百花落。幸有一枝紅。寂寞茅簷下。飜愁酒盞空。春光留草屋。醉面欲爭紅。見子忘沉疾。其如雪鬂蓬。採蘭幽念起。好去奉親盤。蓼蓼嗟無及。經營萬事難。畏景當天不可行。征驂且待夕凉生。今來不盡心中語。東閣黃花再結盟。甲寅五月。公時過雪山。向詩山。東院西風此送君。玉川破屋數間雲。南山野聲何事。客酒盈觴我已醺。訪我炎天卧病時。問君今向漢江湄。悠悠歲月添霜鬂。少壯歡娛子自知。翠竹江村映白沙。故人來到故人家。相逢痛飮東城酒。一醉忘情字畫斜。落葉西風正字過。黃花柚盞夕陽斜。龍鍾未赴金華召。獨卧茅簷醉作家。</text>
<title>贈別白評事赴關西幕 並序。乙卯仲春。 [金弘度]</title>,<text>寧邊古之雲南郡。統隷西方郡縣。爲侯伯官。上慮此州密邇戎界。每遣重臣。以爲節度使。又命贒士夫。以佐幕下。其名威典禮。悉與平壤等。乙卯春。吾友白公大裕出幕是府。余爲之說贈行曰。西方之民。囿吾文德中馴擾且久。然獷俗頑嚚。猜嫌斫及。輒出㤪言。若撫御乖方。必見其辱矣。吾東方多福。民不知戰。幾二百年矣。近來邊塞有警。桴皷未息。南北之民。溝壑是虞。而邊將玩兵。良可歎已。爲吾子計者。我武時晦。以直爲壯。雖有小寇。無行無名。不然。子路可與三軍。何必好謀而成者乎。武德之行。深有朢於吾子。吾於子有一言。朝廷擇其人爲是任者。所以重邊鎭也。而或誤其人。則不體朝廷所以重。見鄙守令者有之。豈非可耻之甚者乎。吾子吾友也。吾嘗平日觀其人金相玉膓。乏一毫塵滓。以其去知其來。前輩之耻。非吾子雪之誰也。西方有眼。必有改觀者矣。第念往在旅舘。時物屢變。朢雲之念。應倍疇昔。况關西多古戰塲。春夏之際。羣芳競艶。秋冬之交。風物凄勁。吾恐此時傷吾子也。惟君念之愼之。意外郊外之別。遽乘事故。未遂初心。呑恨何極。秖以一律示情。好是承恩杖劒行。諸藩到處喜相迎。氣如暘谷十分盎。心似氷壺一樣淸。柳暗藥山春欲老。花明朔野雨初晴。太平疆理應無外。肯耍邊頭石堡城。</text>
<title>沿途古蹟五詠[金弘度]</title>,<text>國破山河草木愁。半千王業漠然收。祇今惟有天磨月。曾照當時歌舞樓。松都平沙漠漠浩無垠。鬼哭天陰晝亦聞。駐馬應啣多少恨。昔人曾此沒三軍。棘城浿水茫茫鎭遠方。城池從古壯金湯。八條風俗餘箕訓。一代繁華但草荒。平壤嘆息何人主此城。彈丸能拒大唐兵。英雄天子回龍馭。塞外空留駐蹕名。安市城坐對香山引羽觴。傷心千里塞江長。夕陽樓畔東風暮。碧草殘花似故鄕。百祥樓南崖 金弘度。字重遠。湖堂。</text>
<title>次南崖韻。奉送岐峯先生赴關西幕。[崔慶昌]</title>,<text>二月關西壯士行。東風劒戟六藩迎。香爐峯朢千重掩。鴨綠江流一帶淸。長笛曉吹華閣逈。紅粧春醉錦筵晴。幕中婉畫金湯敵。何用防胡萬里城。淸河後學崔慶昌</text>
<title>[次南崖韻。奉送岐峯先生赴關西幕。]</title>,<text>明發關西萬里行。驛亭花柳故爭迎。㫌旗遠拂香山杳。劒戟平臨鴨水淸。皇帝墓邊春草綠。令威柱下暮烟晴。從知樽酒交遊少。莫遣佳人唱渭城。名號失傳</text>
<title>醉次南崖韻。寄岐峯先生行帷。[安四美]</title>,<text>松川征北子西行。懶向交微折屐迎。謾把琴書休萬事。獨將身世保雙淸。閒忙異路心無異。詩酒晴牕夜更睛。悵別傷離徒爾爾。官家方擬屹長城。交微。一作交遊。衣錦應須衣褧衣。願言持此送君歸。單衫數幅無竆思。魂夢那堪夜夜飛。今日非不欲遠送于野。因母氏失攝。醫藥未遑。悠悠之抱。益復無已。伏願行候安裕安裕。慘惔傷麟日。還添別恨長。依歸嗟已遠。相戒幸無荒。念昔塵埃裏。聯裾君子堂。雪庭承警效。蘭室襲芬芳。座上春初動。唫邊夜未央。講論周禮樂。餘事漢文章。共汲千尋綆。同遊數仞墻。齊竽忝韶夏。燕石愧琳琅。氣味知無間。衿期置兩忘。貧交惟信義。螢榻一虞唐。把臂披肝膽。連床照肺膓。道腴甘澹泊。文會討皇王。桂棹回芳渚。江蘺結佩纕。光風吹玉宇。霽月印方塘。體物期相勉。虛懷要胥匡。珠潛聊自寶。金躍豈爲祥。蚊負崇山重。恩添解雨滂。來燕叨近密。去魯歎捿遑。翠欝松方茂。槁枯栢未傷。生蒭人似玉。丹穴鳳鳴岡。榮進聲名赫。簪纓雅朢彰。淵泉將素養。勳業際時昌。凾丈當年蘊。王庭此日揚。延平曾有屬。元晦更增光。位育皆吾分。經綸貴自強。君臣明大義。夷險揔天常。俎豆雖嘗學。戎兵亦未恇。超遷紆異數。仁聞鎭西羌。筆下三軍掃。胷中萬甲藏。干城須壯略。分閫振天綱。寬猛宜相濟。恩威各有當。雄才兼將相。關塞做巖廊。武穆邊籌密。韓公廟筭臧。鏖兵徒戰伐。柔遠自梯航。烽熄休征馬。氛消遍野桑。來王兩階舞。歸順一壺漿。風動靑油帳。詩成錦繡囊。論譏驚落落。珠玉燦煌煌。泛綠依紅重。登車婉畫良。贊宣偸暇日。泉石任膏肓。箕廟烟深鎖。檀君事杳茫。虛簷承左右。玉座奠蕉黃。方丈尋仙侶。金華起石羊。伴春留舊塔。隨意宿僧房。靡鹽思無斁。勤王戒太康。千金須自愛。兩斧肯相戕。北斗頻回首。南天幾朢鄕。詔旋知不久。重重奏峩洋。排律五十韻。旬月之間。親舊星散。老夫之懷。益復無所籍。在述舊傷離。不覺言之支離至此。惟足下取其意而已可也。敢朢仰塵具眼耶。安四美</text>
<title>贈別白評事[張彥厚]</title>,<text>離合人間不可期。才兼文武是男兒。銓曹超薦名歸重。幕府參評計出奇。劒戟鳴時閒起舞。㫌旗拂處醉唫詩。春風回首關西遠。雲樹茫茫兩地思。一見心常慕。中間信久踈。官同三載幸。契合兩情攄。書閣梅將綻。離亭柳已舒。歸輈催日暮。惜別更躕躇。張彥厚</text>
<title>贈別白評事之關西幕。作詩以代馬檛。[林石川]</title>,<text>大國無中策。狂胡屢觴藩。斯人兩文武。豪氣盖乾坤。斬虜春江赤。揮旗海日昏。橫行吾老矣。干羽舞堯軒。林石川</text>
<title>贐送白同年赴關西幕下[柳永吉]</title>,<text>已喜同蓮榜。還聯槐院寮。如何邊徼阻。遽作別離遙。京洛春將半。關河雪未消。應知油幕下。芳草恨難銷。月蓬 柳永吉</text>
<title>贐送白同年赴關西幕下[龍門山人]</title>,<text>白也才無敵。凌霄健翮橫。西邊須壯士。幕府戒嚴程。雄劒腰間躍。長風筆下生。遙知緩帶處。小范更留名。龍門山人</text>
<title>謹寫二絶。敢奉白先生西赴平安幕左。[朴東立]</title>,<text>威鳳文明瑞。朝陽正噦噦。如何去岐下。五羽驚關外。南溟有大鳥。其羽三千丈。翼擊屬何時。風雲漢上放。梅圃 上絶則贊公。下絶則自途。</text>
<title>奉贈岐峯重赴關西戎幕 乙卯八月日。 [金麟厚]</title>,<text>曾聞天下白。記室塞雲端。幾歲淸塵隔。中秋皓氣闌。君忙馳驛路。我病卧湖干。吹帽臨佳節。余冠爲子彈。河西</text>
<title>送白評事還西幕[梁應鼎]</title>,<text>西方婉畫急中權。壽節纔過驛騎翩。鐵瓮城高嚴鎖鑰。朱樓雨晴集神仙。壯年樂事無妨健。早日心工更着鞭。多病自憐辭北幕。鬂邊霜線照銅鮮。松川</text>
<title>奉贈歧峯足下重赴關西戎幕[安四美]</title>,<text>西關暫借綢繆假。南國趨庭兵燹餘。卧護向來須勝筭。歸鞭再着肯虛徐。安四美</text>
<title>奉送歧峯還赴西幕[橘塢子]</title>,<text>客遊千里兩悽然。京洛相逢是別筵。欲說悲懽忙未得。不堪秋思更纏綿。客裏無緣好抱開。相思今夜意悠哉。黃雲古戍唫應惱。明月靑樓夢幾迴。別恨已隨遼水遠。好音難見塞鴻來。何時更得晴川會。醉倚盃樽極笑諧。燕途夜月。懷兄有作今更記書。兼寓所思。橘塢子</text>
<title>送白節度歸朝[林悌]</title>,<text>鐵瓮城中萬里城。元戎才量稱時名。奇圖未試龍泉老。勁氣遙臨鳳水淸。肝膽百年天日照。㫌旗一去雪山輕。嫩金臺畔千條柳。別後芳樽誰爲傾。林白湖</text>
<title>挽詞[梁應鼎]</title>,<text>天地無竆極。山高更水深。悠悠此生裏。獨見伯牙心。松川梁應鼎</text>
<title>挽詞[李後白]</title>,<text>茂材應重朢。長策指亨衢。可忍關西別。空驚洛下癯。風霜時忽改。宇宙我還孤。汭水他年恨。村壺獨自酤。靑蓮李後白</text>
<title>挽詞[崔慶昌]</title>,<text>錦繡烟花依舊色。綾羅芳草至今春。仙郞去後無消息。一曲關西淚滿巾。烟一作輕孤竹崔慶昌</text>
<title>挽詞[奇大升]</title>,<text>竆村枉轡惘餘薰。一去關西隔暮雲。險釁屛軀心已死。嚴程騰翰信相聞。論才每喜斯文在。嬰疾那知此路分。揮涕北風頭欲白。春來空擬撫孤墳。高峯奇大升 壬子文科同榜。</text>
<title>挽詞[洪縝]</title>,<text>子承綸音兮。出佐戎幕。扶疾入京兮。未解其服。臺評曠任兮。病以辭職。秋風南覲兮。中道不復。子焉如兮。還歸兮曷日。奚子之逝兮。不告乎朋執。淹速之期。其語孰兮。寄妻兒於千里兮。胡不就別。誰啓手足。予季兮在南。思親之淚映睫。視不可含。旅幌寒燈。葉韻蛩聲。子何忍瞻聆兮。尤不可生。絶而復甦者非一。若將有所屬兮。氣微不能言。不能言兮罔極。長夜從玆不再。暾候纊兮無人。孰招其魂。偃息兮旣久。形不可開乎。返輿馬于故居。神隨其來。夫出告以彩舞兮。反面乎夢寐。𩭔像庭趨兮。其容不改。辭歸兮局促。飄乎焉泊。遊不有方兮。莫知之東與之北。子有道義兮。淸修雅操。子之文章。千古遺寶。其秉心和平則人無㤪惡。其植性公直則士有表儀。今不復有子兮。吾安從之。人爲子哭兮。我哭斯時。子來兮下土。豈無其期。懷棟隆之具兮。任蒼生之倚。知世之不可以去兮。全其素履。自子之在根荄兮。余知其品矣。昔升外舍。首序長幼兮。立赤幟於正論。善者倚以爲重兮。讋伏不逞之囂喧。丁艱持服兮。躳給樵菜。悲號兮不得終養兮。執禮罔廢。本旣立矣。緖餘乎事業。曾未施設兮。斯人之不淑。茫茫者難知兮。惟命之故。懷靡遑而驅馳峻阻兮。安得不蕩搖其心腑。承迎婉畫之末己不自得兮。况不審備乎風土。人多異說以病君兮。殊不知其命。辱我之同年生兮。又聯萼之有幸。斂袵聽君兮。愧賞識之不似。感荷提携以勉勵兮。義不忝子音容。永隔其溫溫。羌不堪其慘毒。子焉如兮。使我臨風而嗚咽。洪縝 己酉同蓮榜。又同庚號蓮峯。</text>
<title>次亡友白評事韻[朴啓贒]</title>,<text>長恨浮生若逝川。看君遺句在竆邊。香爐面目何曾見。終日懷哉白盡顚。灌圃朴啓贒</text>
<title>寶林寺。次徐上舍訥。因懷與伯氏讀書此寺時事以寓懷。[玉峯]</title>,<text>一盃難喚九原人。草沒孤墳已幾春。風雨匡山餘物色。對君今日更沾巾。玉峯</text>
<title>夢中見岐峯作[松川]</title>,<text>大裕之亡巨筆摧。小難留築碧巖苔。衷情擧世何人識。喚取滄波太守來。松川</text>
<title>敬次松川韻[李濡]</title>,<text>岐峯千丈半空摧。烟雨松川鎖綠苔。淸詩一曲招仙魄。可惜王孫去不來。李濡 字子雨。號鹿川。爲本道監司時。</text>
<title>逢岐峯五代孫。因次松川韻。名溟羽。字九萬。 [徐鳳翎]</title>,<text>西塞嚴霜玉樹搉。寃氛何處劒生苔。今逢趾美聞詩禮。如見歧山彩鳳來。徐鳳翎 號龍邱</text>
<title>悲岐峯早沒。寄懷九萬。如昌黎之於王含。[徐鳳翎]</title>,<text>岐峯悲甚醉鄕悲。九萬王含較孰奇。▣▣▣▣韓子記。奈君論世又論詩。徐鳳翎</text>
<title>次徐洗馬韻[李濡]</title>,<text>西塞仙蹤去莫悲。南溟九萬彩毛奇。麟趾家聲應不失。白頭聊賦大人詩。李濡</text>
<title>八君子引[李濡]</title>,<text>長興名勝多。壯如廬陵縣。一時八文章。古今眞罕見。父子與兄弟。師友羅三面。觸目皆琳琅。何獨寶謝練。所貴松栢心。不逐風霜變。至今湖海間。聲如大雷電。寶林幾勝踐。汭江想仙宴。秋江釣臺月。更使奸諛戰。鹿川</text>
<title>八君子引[奇復齋]</title>,<text>有山嵒嵒。冠邑所瞻。詩云彼岨。名亦不僭。昂然若崑山老鳳。戴花冠而峙。儼乎如釋迦大佛。垂金粟而拱。塹截四壁。直聳萬丈。靈淑之氣。磅礴之容。不與衆山等。宜乎諸賢踵出其間也。雖然不有斯人。只止於竆鄕下邑。一塊山而已。孰復知玆山之爲何名哉。然則人之云出。亦山之幸也夫。奇復齋</text>
<title>八君子引[徐鳳翎]</title>,<text>蘇家父子兼兄弟。節義文章筆法奇。一世三家生八俊。才難自古盛於斯。雙雙白璧價連城。幷耀南金擲地聲。更有桂林璀粲色。岐山靈傑果誰爭。岐山明媚汭江淸。宜得同時八俊生。合倣高陽聚星畫。陳荀名跡幷流聲。晉筆唐詩宋人物。一時安壤八文章。誰能合記秋江事。師友淵源大發揚。龍邱</text>
<title>八君子引[魏聽禽]</title>,<text>歧峯大師古詩仙。烏次遺篇響入天。有濶滄溟三萬里。不崩山岳幾千年。秦民鷄犬桃花裏。剡崖人家荻雪邊。君記長春臺上事。一時圖畫共流傳。魏聽禽 名廷勳進士。公之旁裔啓龍。印後來言此詩。故載後。</text>
