<title>順陵齋室偶吟</title>,<text>已負平生計。誰爲此日謀。沉吟猶未决。難去亦難留。</text>
<title>露梁船上</title>,<text>落日下長湖。西風吹古木。中流一葉舟。滿載靑山色。</text>
<title>彭澤縣齋遣懷</title>,<text>五載彭城客。今春看又過。羈愁千萬緖。孰與落花多。</text>
<title>閑居漫吟</title>,<text>小屋晴池上。幽蹊長碧苔。門前無俗客。月與白雲來。</text>
<title>詠月</title>,<text>最愛靑天月。淸光霽後新。娟娟盈又缺。萬古一精神。</text>
<title>病起</title>,<text>病起山窓曉。呼兒問物華。孤村昨夜雨。落盡海棠花。</text>
<title>杖枕</title>,<text>行而木上佐。卧則竹夫人。二者若無一。于何托此身。</text>
<title>新月</title>,<text>獨坐捲簾看。虛簷明月來。慇懃如有意。催我小詩裁。</text>
<title>燕含虫</title>,<text>乳燕含靑虫。羣雛開口受。爾雖愛爾雛。虫亦有其母。</text>
<title>戒得</title>,<text>有得寧無失。無憂必有災。以玆常凜凜。貧亦莫貪財。</text>
<title>春雨</title>,<text>月額微微雨。潛滋細草芽。春風無冷熱。先到野人家。</text>
<title>老僧</title>,<text>曳杖石間路。穿雲下翠微。夕陽踈雨後。秋露濕霜髭。</text>
<title>歎老</title>,<text>眼暗耳聾後。唯餘一息存。默然長閉口。從此又忘言。</text>
<title>樵叟</title>,<text>白頭背負薪。僂行顚復蹶。及暮到柴門。猧兒搖尾出。</text>
<title>示兒</title>,<text>父子食君食。俱非適用才。國恩吾未報。惟汝勉乎哉。</text>
<title>枯池</title>,<text>池水出於泉。泉枯池亦涸。涸中大小魚。尙且相啖食。</text>
<title>四翫</title>,<text>坐對窓前竹。行尋嶺上松。又於垂柳下。灼灼見芙蓉。</text>
<title>看鏡</title>,<text>何來白髮翁。宛在靑銅裏。熟視始知吾。胡爲今若是。</text>
<title>悔</title>,<text>欲養我無親。願忠身已老。當年不及時。到此傷懷抱。</text>
<title>雨後</title>,<text>一夜山溪雨。陽坡細草生。幽禽先得氣。啼送弄春聲。</text>
<title>西巖夜吟</title>,<text>月來照綠水。吾坐對靑山。月動吾常靜。吾閑月未閑。</text>
<title>雨中卽事。回文詩。</title>,<text>暮天春雨細。歸雲濕遠山。露含花滴滴。眠鷺伴人閑。</text>
<title>秋夜</title>,<text>風高庭樹夜如水。村杵寒聲月下悲。山近碧窓人獨宿。一簾秋氣夢先知。</text>
<title>鳳凰巖餞席。代印武贈別垂楊妓。</title>,<text>天下傷心此路歧。歌殘舞罷夕陽時。鳳凰巖畔無窮樹。惟有垂楊管別離。</text>
<title>順陵齋閣。示東溪李士常 恒。</title>,<text>西峯暝色漸依微。古寺寒燈禮佛時。紅葉下山松逕暗。洞門僧與白雲歸。附次夜久虛窓月色微。寂寥孤客未眠時。書灰多少關心事。家在終南幾日歸。</text>
<title>思家 以下三絶。宰河八時漫詠。</title>,<text>愁雲不動海天長。閃閃寒鴉過夕陽。衙罷片時閑事業。暫憑烏几夢家鄕。</text>
<title>春寒</title>,<text>陰雲漠漠雨霏霏。官樹棲鴉濕不飛。病㥘風寒長閉戶。暮春猶着去冬衣。</text>
<title>漁翁</title>,<text>罷釣歸來何太遲。乘潮遡上半帆攲。月明睡熟無人喚。船到柴門自不知。</text>
<title>田家</title>,<text>瓜花瓠葉覆田家。深巷無人亂暮鴉。翁抱小孫眠樹下。不知山外夕陽斜。</text>
<title>西巖瀑布</title>,<text>石本無聲水亦靜。偶然相値激成雷。卽今人事亦如此。白日驚波平地來。</text>
<title>爲見兒小入洛。人或疑我干祿而來。吟此以示。</title>,<text>問余何事向何之。兒在長安久別離。此日此行君莫訝。我頭今已白如絲。</text>
<title>贈丹丘翁金元瑞 世珍</title>,<text>重疊春山晴碧烟。丹靑畫出太平年。雲川野老閑無事。坐對孤松盡日眠。</text>
<title>林居漫興</title>,<text>垂柳門前一逕荒。瓜花瓠葉掩山庄。林塘寂寞閑雲晩。松下炊烟起夕陽。</text>
<title>贈人</title>,<text>十九年來避世翁。白頭歸卧艮岑東。相逢莫問人間事。君已忘言我亦聾。</text>
<title>春睡</title>,<text>春來專以睡爲鄕。終日頹然不下床。直到黃昏方始覺。月林脩竹送微凉。</text>
<title>戒口</title>,<text>玄牝門前白石城。吉凶榮辱所由生。卽今人世多喧聒。須戒三緘莫出聲。</text>
<title>戒家兒</title>,<text>冥行不必問西東。前路奚論塞與通。只汝一生眞事業。在家爲孝國爲忠。</text>
<title>醉吟</title>,<text>三盃卯酒山翁醉。醉後寧知白首心。掀出昔年豪爽氣。鍊成長句一高吟。</text>
<title>睡起</title>,<text>細雨茅簷春睡美。隔窓嬌鳥夢中聞。覺來紅日已三丈。謝眺靑山弘景雲。</text>
<title>詠春</title>,<text>春來無日不唔咿。有作盈箱謾自奇。琢句欲成仍倚枕。夢中虛囈亦吟詩。</text>
<title>俠客 二首</title>,<text>司隷羊眠禁漏殘。五陵年少簇金鞍。屠間會飮分曹去。探得囊中赤黑丸。八尺長身三尺劒。蓬頭突鬂虎而冠。咸陽不逐荊卿去。閑弄宜僚十二丸。</text>
<title>出塞曲</title>,<text>層氷千尺閣河源。雪撲紅旗凍不飜。萬里橫戈經百戰。黃金臺上感君恩。</text>
<title>塞下曲</title>,<text>海上單于秋色來。淸笳聲入塞雲哀。遙看一點黃塵起。候騎平原躍馬廻。</text>
<title>春雨</title>,<text>微微春雨過前山。柳綠桃紅數日間。認是化工神筆下。丹靑畫出太平顔。</text>
<title>監戒</title>,<text>富貴榮華一夢催。天時人事劇環回。朱門自古多賓客。吊者飜隨賀者來。</text>
<title>夢遊城西</title>,<text>追思往事水東流。五十年間一轉頭。癡夢不知身已老。白門猶作舊時遊。</text>
<title>贈庶宗姪 潠 歸永平</title>,<text>湖雲秦樹路漫漫。此後重逢難又難。爲把靑山明月色。贈君歸作夢中看。</text>
<title>撫劒</title>,<text>休將長鋏彈無輿。欲斬呑舟大海魚。磨汝十年終不試。夜來光射斗牛墟。</text>
<title>夢覺</title>,<text>吾昏曾不爲身謀。誤向長安陌上遊。一夢十年今始覺。世間無地可埋愁。</text>
<title>兒捕鳴蟬</title>,<text>西園雨後夕陽時。綠樹陰濃第幾枝。淸切一聲猶未了。閃來何處薄情兒。</text>
<title>兒捕蜻蜓</title>,<text>裸體扶扶被髮兒。僂行持箒繞踈籬。勞心盡日終何得。生捕蜻蜓雀躍歸。</text>
<title>逢春有感</title>,<text>衰病沉年且莫悲。生初卽與死爲期。會將乘化悠然去。不向西山怨落暉。</text>
<title>微雨乍過。新月在山。</title>,<text>窓前細響暗蕭蕭。側耳聞來更寂寥。微雨乍過凉籟動。一眉晴月在山腰。</text>
<title>朝日</title>,<text>凉凉朝日輾晴天。六合淸新萬象鮮。安得騰身跨汗漫。往敎羲馭莫催鞭。</text>
<title>新月</title>,<text>亭亭新月出東林。千古精神半片金。無限世間今夜望。一時憂樂幾人心。</text>
<title>白華山 以下五絶。留泰衙時漫詠。</title>,<text>白帝金精聳太淸。攢巒叢崿玉崢嶸。蹲蹲拍拍皆生動。仰首靑天奮欲行。</text>
<title>淸朝卽事</title>,<text>睡罷開窓坐聳肩。滿襟淸思自悠然。朝來白華山眞面。爲乞新詩立我前。</text>
<title>無辨</title>,<text>不言非我不能言。笑罵從他衆口喧。彼以呶呶吾默默。本來無怨又無恩。</text>
<title>東城外人家桃花。抽出城上。</title>,<text>緋桃一樹曉粧新。閃出城頭露半身。却訝東家墻內女。乍牽春意暗窺人。</text>
<title>晝眠</title>,<text>拋却羣書散不收。吟魂長向睡鄕遊。脫冠終日頹然卧。簾外靑山笑白頭。</text>
<title>樵童折花</title>,<text>樵兒頭揷杜鵑花。歸路逢人輒自誇。羣童競問折來處。笑指西巖溪水涯。附次 舍季元素滿郊芳草滿山花。爛熳韶光媚欲誇。何處一聲風外滑。夕陽鸎囀水西涯。</text>
<title>春雨</title>,<text>微微小雨細沾簑。滿地蔞蒿已吐芽。欲問春耕時早晩。杖藜來訪老農家。</text>
<title>追悼舊游諸公</title>,<text>貴介風流碧落仙。沁園春日昔開筵。依然往事渾如夢。回首存亡十五年。右悼靑平沈都尉 益顯歷事三朝肺腑親。衮衣猶似布衣人。世間多少驚心事。應到雲鄕一泣陳。右悼張尙書靜之 善澂木蘭寺裏昔相隨。甚矣當時我不知。晩節方看黃菊蘂。獨將馨德傲霜威。右悼南尙書雲卿 龍翼氣岸軒然亶宇寬。深如河海重如山。世間飜覆尋常事。一下台階更不還。右悼晩休趙相國 師錫枚卜當年鬂未斑。三朝盡瘁尙韶顔。匀天亦有無人歎。不遣文星久世間。右悼文谷金相國 壽恒持身恭儉似寒儒。一段淸氷在玉壺。不見世間他日事。太平時節返黃壚。右悼鄭相國 致和唾棄人間軒冕榮。獨專淸福過平生。溪堂一掩笙歌散。唯有寒泉日夜鳴。右悼李尙州大而 恢神凝秋水氣凌雲。詩似靑蓮筆右軍。却向豐城埋寶劒。獨留花竹帶淸芬。右悼金沔川廷叟 壽賓系出延平府院君。身爲白面大將軍。秪今陳迹西湖上。唯有江東日暮雲。右悼李參判仲習 慣斯文不幸哲人萎。大道難行叔季時。回首廣灘絃誦地。獨留寒月映緇帷。右悼玄石朴相國 世采誠深愛日色怡愉。白首斑衣手弄雛。完取令名乘化去。世間從此好人無。右悼黃承旨君玉 玧</text>
<title>春日卽事</title>,<text>桃花初發杏花飛。細雨溪村半掩扉。耕罷野翁攲篛笠。蔞蒿田畔叱牛歸。</text>
<title>田家</title>,<text>黃猧搖尾出柴扉。向夕村婆乞火歸。更有癡兒經索飯。却來厨下泣牽衣。</text>
<title>栗園羣童</title>,<text>童騎竹馬走相呼。栗熟西園可疾趨。直待回風吹落地。仰看高樹立踟躕。</text>
<title>新凉</title>,<text>淸晨起向小窓開。雨後西山爽氣來。露泣凉梧庭綠歇。石階新長錦紋苔。</text>
<title>晝寢</title>,<text>坐則看書卧則睡。睡初醒後復看書。看書未了還思睡。睡欲來時膝已舒。</text>
<title>次雙溪亭藥泉南相國韻 二首</title>,<text>雙澗相叉夾一丘。翼然飛閣半空浮。滿窓波月淸虛枕。碧玉寒聲入夢流。美政君如陳太丘。歸來心與白雲浮。相隨獨有雙溪月。盡夜溪流月不流。原韻兩水灣廻一小丘。茅簷瀟灑鏡中浮。終宵客夢愁寒雨。曉起開窓是玉流。</text>
<title>春曉睡起</title>,<text>春曉虛窓襯眼霞。起看西塢月猶斜。白頭短髮千梳罷。催喚兒孫背癢爬。</text>
<title>移種牧丹躑躅</title>,<text>移來躑躅牧丹株。辛苦栽培不亦迂。直待明年初夏節。此翁留見此花無。</text>
<title>西巖竹林寺八詠</title>,<text>玉立尖峯聳欲飛。初霞餘影閃斜暉。千年一色猶依舊。華盖仙君去不歸。右艮岑淸輝矗立巉巖若虎蹲。頹墻破堞至今存。前朝往事憑誰問。荒戍遺墟月一痕。右餘城石色西嶽崚𡾓入太淸。扶桑初日最先明。生憎五色丹山鳥。不向岐陽試一鳴。右隱鳳朝陽前郊暝色漸依然。來自巫山細和烟。知有靈湫神物助。孰云懷寶但耽眠。右宿龍暮雨云是秦時避世村。千春流水隔眞源。沿溪恐有漁舟入。莫遣桃花出洞門。右武陵晴波舂容初似動春雷。寥亮還隨暝靄催。遙自白雲紅樹裏。數聲搖月出山來。右文寺晩鐘逆節縈廻鳴玦環。五層蒼石玉爲顔。山陰引灌非天作。爭似流觴自往還。右盤巖曲水霽後烟消日照時。忽看巖觜瀉琉璃。誰將一派銀河水。界破靑山白練垂。右聖洞懸瀑</text>
<title>鳴蟬</title>,<text>處勢淸高兩翼飛。螗螂何事暗相窺。從來逸韻媒奇禍。爾若無聲彼豈知。</text>
<title>覽壺谷集有感 幷小序</title>,<text>昔在丙戌歲。余與故李參判仲習，南尙書雲卿李別坐汝章及李尙州士常。同棲于水落山之隱仙庵。戲語相謔時。雲卿卒然問曰。吾儕器量各有大小。我何器也。余答以汝是白玉鍾子。器之貴者。雲卿忿然曰。汝輩何器也。余答以吾輩皆是濩落匏樽。雲卿色甚不悅。一座大𠽁而止矣。今皆爲千古人。獨余與士常在世矣。昨有投示壺谷集者。壺谷卽雲卿號也。其集中有擢拜銓長兼典文衡後所作。當時玉鍾之應讖。可謂侈矣。因感而追步其韻。負笈仙庵昔共勞。一時談士數吾曹。誰知白玉雕鎪器。獨泛虛舟學海濤。</text>
<title>沇兒逸樂窩四詠</title>,<text>鼕鼕遙自釋王宮。響動蒲牢轉碧空。想見上房齋罷後。石門斜日滿窓櫳。右東寺晩鍾海外山含日半邊。暮潮初上水連天。遙看一葉中流泛。不是商船定釣船。右西浦遠帆初從東嶺照西林。輾出中天湧活金。淸影不隨流水去。一輪長印碧潭心。右南溪新月羃似微雲暗似塵。峯頭忽失石嶙峋。應嫌俗眼窺眞境。故鎖孱顔不示人。右北峀初霞</text>
<title>幽居卽事</title>,<text>細雨淸潭水不波。滿堤紅蓼映靑荷。其間白首西巖老。孤倚南窓盡日哦。</text>
<title>詠秋</title>,<text>旅鴈高飛叫一聲。銀河寒淡白雲輕。幽人夢罷山窓下。露泣凉梧月五更。</text>
<title>次永平白鷺洲韻</title>,<text>沙明影滅洲邊鷺。山碧光增嶺上雲。我以白頭添一白。嶺雲洲鷺與爲羣。</text>
<title>冬暖</title>,<text>溪村微雨細如塵。冬日和風暖欲春。燠室老人開戶坐。禿頭猶岸白綸巾。</text>
<title>記實 幷小序</title>,<text>頃年余嘗有詩曰。客來松逕苔黏屐。僧汲巖泉月滿甌。今見白香山詩云逕滑苔黏屐。余述懷詩曰。翰墨新工獺祭魚。詩書舊業戈舂黍。今見香山詩。全無一字加减。余悼亡友詩曰。惠已先歸莊舌寢。元今長逝白詩亡。又曰從丹丘歿斷襟期。自杜陵亡廢作詩。今見香山詩云惠死莊杜口。鍾亡牙廢琴。又云從哭李來傷道氣。自亡元後减詩情。余詠月詩曰。溪月不隨流水去。曉來猶印石潭心。今見趙汝愚詩云江月不隨流水去。天風常送海濤來。余悼亡室詩曰。枕上謾滋今夜淚。篋中猶貯去年書。今見香山詩云衣上今宵淚。篋中前月書。古今人不相及。有如天壤。而如是暗合者。甚可恠也。余自少只見香山詩之出於古文前集者而已。今始印得其全帙。間間披覽。方知詩人意思無論高下。或有偶爲一般處也。至於戈舂黍一句。少無差異。自不能無疑。旣已刪改其句。仍以反覆深思而解之曰。余自少時。懶不讀書。但於與人論文時。聞一警語。或於披覽書籍時。見一新話。則常時雖已忘置。至於操筆吟哦之際。忽然自來爲詩料。則此無乃曾於昔年聽人吟誦此句。而今乃閃出於搆思之際耶。祭魚舂黍之文字。曾見於堯山堂記而悅之。仍成此句。今乃爲恠訝事。故書以識之耳。李文純有言曰剽竊人文字。終未免捕逐四出。今余此事。亦將與此同歸則寃矣。玆以一絶記實。衆竅齊呼一㨾風。調刀幷出自然中。自然中有聲相合。瓦釜洪鍾大抵同。近又閱芝峯類說。以戈舂黍全句。爲佔畢齋詩。而不言初出於白香山。豈芝峯未嘗慣見香山集耶。佔畢非剽竊古詩之人。必與香山暗合如吾者。固宜自服爲剽竊也。</text>
<title>自慨</title>,<text>白戰嘗登上將壇。晩歸空谷伴幽蘭。文塲大敵如相遇。吾老猶堪一據鞍。</text>
<title>聞朝家方築壇建門。以伸千古君臣之大義。</title>,<text>天階九級聳寒空。北極祥雲一朶紅。陟降聖靈如有在。更加冥佑眷吾東。</text>
<title>贈李尙州叔謙 益著</title>,<text>琢句何嘗用意爲。偶然吟得輒書之。煩君大眼休高論。先數吾年後看詩。</text>
<title>遣懷</title>,<text>朝來白粥一盂多。酸綠冬葅味更嘉。喫罷頹然捫腹卧。滿窓晴日竹陰斜。</text>
<title>雪夜寓興</title>,<text>虛窓相對臘前梅。雪裏吟魂喚不廻。詩在灞橋驢背上。若爲追拾取將來。</text>
<title>寓懷</title>,<text>申椒誰道不爲芳。戀闕何嘗一飯忘。白首微臣芹曝悃。願將吾壽獻吾王。</text>
<title>雞將衆雛。亂趨庭粟。爲過鴟所攫。</title>,<text>低飛鴟目正離婁。其下雌雞引衆雛。未悟利爪將一攫。只貪庭粟競奔趨。太玄經云。離如婁如。赤肉鴟鴞。</text>
<title>夢見桃花盛開</title>,<text>倚枕咿唔句未裁。詩魂却喚睡魔來。無端午夢依俙裏。窓外桃花帶雨開。</text>
<title>蜻蜓</title>,<text>綃翼金眸品質微。暖風晴日作團飛。蜘蛛結網童持箒。莫向其間觸禍機。</text>
<title>樵叟</title>,<text>背負枯薪白髮翁。摘來山果滿懷中。入門分與諸孫食。紛集庭前竹馬童。</text>
<title>見躑躅已衰。芍藥方開。</title>,<text>淺深俱是渥然丹。芍藥方開躑躅殘。只以盛衰先後異。一時分作兩般看。</text>
<title>聞安東府伯六松李季泉 善溥 除湖西伯。俄以觴政論遞。</title>,<text>福星飜作酒星廻。笑把虛名付一盃。憂國細傾元不惡。半途誰送赤丸來。</text>
<title>閑居春夜</title>,<text>千竿脩竹兩株梅。我與淸風明月來。風定月斜人亦睡。竹陰梅影滿靑苔。</text>
<title>詠芍藥</title>,<text>拿下炎官赤火傘。脫來王母紫羅裳。照吾白鬂成丹渥。似爲衰人戲一塲。</text>
<title>誡賤孫幼鵕</title>,<text>薄其衣食鄙其身。使自知爲素賤人。然後習成恭謹質。家之賢子國忠臣。</text>
<title>悼亡弟</title>,<text>長夜漫漫不肎明。此翁無寐獨呑聲。朝來過雨寒窓入。知爾精靈泣別兄。</text>
<title>亡弟遠日已迫。心事甚惡。夜不能寐。自然吟得。</title>,<text>百劫毫端集一塵。不知何物是吾身。西巖夜夜寒溪月。虛照靑山影裏人。</text>
<title>詠竹</title>,<text>啼風瘦竹萬竿脩。碧玉寒聲月下流。流入繡膓藏不得。吐成瓊什更颼飀。</text>
<title>病中寄六松</title>,<text>我病應難復見君。以言留贈豈空文。須將宦海升沉事。看作秋空一片雲。</text>
<title>次壺谷見贈韻</title>,<text>壺谷南觀察。今朝辱贈詩。已經多歲月。猶記少年時。白雪君能唱。靑雲我未期。東籬霜菊晩。一醉但相宜。原韻 兼寄任度卿量濩落任公釣。淸新李白詩。相逢菊花節。共說布衣時。聚散渾如夢。升沉本不期。惟當各努力。大器晩成宜。</text>
<title>秋夜吟</title>,<text>西風起木末。凉露滴空林。水國霜前鴈。溪村月下砧。沖虛淸夜氣。感愴暮年心。默坐渾無寐。詩成獨自吟。</text>
<title>壬子秋赴河八縣 以下三律。宰河八時漫詠。</title>,<text>四面平如掌。官居獨負堣。孤村八九聚。小吏二三趨。蔀屋民皆散。荒田苗則枯。只憑虛簿裏。又索去年租。</text>
<title>寄再從兄李督郵 尙悌</title>,<text>晩出紅塵路。中材涉末流。兄今不記馬。弟亦困呼牛。漏盡將奚適。途窮訖可休。歸期吾已卜。木落艮岑秋。</text>
<title>偶吟</title>,<text>獨立人間世。傍看一逕斜。不知牛有角。誰謂雀無牙。擿埴將安適。臨歧謾自嗟。鐘鳴漏已盡。上策是歸家。</text>
<title>夜吟</title>,<text>世事君休說。人言我欲聾。湖山今夜月。天地已秋風。一曲長歌放。三盃大道通。㗳然無語坐。白首是何翁。</text>
<title>歲暮</title>,<text>十二月將盡。嗟乎歲去忙。凍雲凝不散。殘日冷無陽。熨背黏溫堗。緩愁用急觴。新春看又近。衰鬂已添霜。</text>
<title>秋夜書懷</title>,<text>客斷柴門掩。林塘寂寞中。山寒秋有月。松靜夜無風。柔翰徒頻染。單瓢任屢空。咿唔終不輟。詩豈使人窮。</text>
<title>雨餘</title>,<text>昨夜春塘雨。朝來霽景鮮。鷺飛烟縷破。魚躍浪痕圓。紅杏阿初日。靑山似少年。西疇方有事。荷鍤步川川。</text>
<title>己未秋。送澤兒赴西塞邊任。</title>,<text>父曰嗟余子。懷哉曷月還。登樓望漢日。立馬視胡山。旣有飛騰志。寧爲離別顔。功名倘來物。在汝亦無難。</text>
<title>夜卧不寐。憶亡友金元瑞，辛龍卿，黃君玉。</title>,<text>老翁耿不寐。秋夜一何長。舊事依俙憶。親朋次第亡。靑無三友眼。白有四郊楊。衰謝徒吾在。潸然泣數行。</text>
<title>次前川李叔固 垈 韻</title>,<text>雨後靑山面。朝來麗景新。自然忘俗累。聊以養吾眞。遇興開樽數。哦詩染翰頻。回看浮世狹。宜屈不宜伸。原韻渚柳迎風亞。野花得雨新。耽看植物性。相對愛天眞。排悶題詩急。瀉情喚酒頻。生憎走俗子。謂曲以爲伸。</text>
<title>漫詠</title>,<text>盡日塊然坐。沖虛萬慮休。孰知吾喪我。未覺蝶爲周。俯仰乾坤大。優游歲月流。身閑心自適。無樂亦無憂。</text>
<title>夏雲</title>,<text>大火流雲氣。凝成萬疊山。浮來蒼遠外。聳出渺茫間。搖漾金鰲背。參差玉女鬟。蘇耽乘白鶴。應向此中還。</text>
<title>歎老</title>,<text>逝歲催人老。前期似水傾。衰齡垂七甲。殘暑過三庚。霧眼揩還暗。霜髯鑷復生。謾將悲苦意。輸入五言城。</text>
<title>閑居漫吟</title>,<text>世棄曾無慍。家貧亦不憂。年來忘俗累。老去得天遊。月當千金子。詩輕萬戶侯。終身爲至樂。此外復何求。康節詩云。風花雪月千金子。又云。千首詩輕萬戶侯。</text>
<title>登白華山 以下三律。留泰衙時漫詠。</title>,<text>迥立層巖上。高歌宇宙間。九秋紅錦葉。千古白華山。落日孤雲外。長天獨鳥還。故園飜入望。遙識艮岑顔。</text>
<title>逢秋思歸</title>,<text>白首蘇州客。思歸久未歸。孤雲猶北去。旅鴈又南飛。山面逢秋瘦。溪聲得雨肥。風光與節物。感我涕沾衣。</text>
<title>登安興將臺。與城將因泛前洋。</title>,<text>晩艤黃龍舳。相迎白髮翁。山圍雲母障。蜃闢水晶宮。日月空明裏。乾坤黯淡中。夕陽扶醉返。天借一帆風。</text>
<title>寄六松</title>,<text>脫去脊梁擔。歸來守故庵。烏枝難借一。蚕箔過眠三。窮阨吾無媿。榮名子莫貪。天長秋色遠。何必眺東南。</text>
<title>歎老</title>,<text>已誤平生計。誰憐近死心。無愁猶欝悒。不病亦呻吟。漸覺容顔改。偏驚歲月深。敢云連抱木。虛老此空林。</text>
<title>西巖急漲</title>,<text>雨後西巖水。晴雷轉石門。初從深洞出。直向遠郊奔。怒蹴山根動。驚掀地軸飜。滔滔萬里去。幾日到河源。</text>
<title>夜坐漫吟</title>,<text>靜夜沖虛氣。混如太古時。天長雲去懶。山峻月昇遲。獨坐無誰語。孤吟有所思。擧頭瞻北極。何處是京師。</text>
<title>登高</title>,<text>醉倚峯頭石。大觀天地中。胷呑雲夢濶。詩較洞庭雄。世路何其狹。君門不可通。塵歧日已暮。且莫問西東。</text>
<title>林亭獨坐</title>,<text>獨坐靑林下。長歌浩浩歌。功名何有我。富貴亦任他。地僻逢人少。天空得月多。關心無一事。遇興輒吟哦。</text>
<title>偶吟</title>,<text>衰旺元無定。循環若轉輪。福兮禍所倚。名者實之賓。昨日非今日。新人豈舊人。前宵風雨後。又看一番春。</text>
<title>詠懷</title>,<text>昔到長安陌。朱門暫曳裾。浮名看白蟻。拙技媿黔驢。失迹還蓬累。終身卧草廬。逢人無別語。農事問何如。</text>
<title>竹</title>,<text>我有千竿竹。何如萬戶侯。森羅甚正直。簇立自淸脩。嫰葉迎風亞。新芽得雨抽。山空日已暮。翠袖玉人愁。</text>
<title>霽後</title>,<text>霽後淸新景。依依入望來。鷺穿山影去。鴉帶夕陽廻。以爾閑中物。爲吾筆下財。模移眞態度。輸與小詩裁。</text>
<title>靜居</title>,<text>七十年將滿。餘生朝暮人。藥難添氣力。詩亦費精神。斂迹湖山外。游心寂寞濱。閉門仍省事。聊以養吾眞。</text>
<title>擇勝亭 幷小序</title>,<text>昔余故友丹丘翁。嘗寓雲川農舍。舍湫陋。客來無偶坐處。遂造此亭。狀如簑笠。塗以厚紙。漆以桐油。又架一屋於其上而包之。名曰擇勝亭。盖以擇其勝地而隨意移置也。邀余寢卧于其中而相樂也。過數歲。此翁捐舍。而此亭留在雲川。雲川之距本家隔一坪。諸孤在苫塊中。姑不暇肎堂。恐爲風雨所破。遂以歸之我。邇來十數年。移置竹林間。每於烟朝月夕。入其室。如見其人。以詩志感亦多矣。乃今余小子沇。性喜水石。卜居於伽倻山之逸樂洞。洞有小溪。溪上得隙地。纍石築土。先造重屋。一如丹丘翁昔日之爲。亭前鑿雙池。池上雜植花木。溪亭形勝。可謂具體而微。余聞而喜甚。思欲一往。先賦五言一律。仍叙其始終。以示兩家子弟云爾。樂洞小溪潯。窩移自艮岑。排巖仍作砌。栽竹已成林。重屋簷長短。雙塘水淺深。丹丘相望地。回首却傷心。</text>
<title>詠懷</title>,<text>夙有飛騰志。今爲寂寞身。靑緺曾誤我。白髮且欺人。歡意年年謝。窮愁日日新。悄然無與語。默坐對松筠。</text>
<title>傷秋</title>,<text>歲事駸駸去。重陽看又過。風林驚夕鳥。露草濕秋蛾。白髮從衰得。丹心奈老何。幽懷無以瀉。獨坐費吟哦。</text>
<title>覽壺谷集有感 幷小序</title>,<text>南壺谷爲畿伯時。贈我一詩。使其妹壻愼生傳致。迫令和送。余不得已搆拙以應。壺谷大加稱贊。延譽諸公曰。吾不能及。此後若有皇華使大明時事。則此友當着白衣云矣。今見其文集錄贈我詩。不覺感愴。又此追步其韻。壺谷遺篇裏。今看贈我詩。傳筒酬唱日。對菊討論時。一夢催先逝。重泉指後期。追思平昔奬。名實媿非宜。</text>
<title>贈六松</title>,<text>今代文章印。誰傳岳老風。詩無白也敵。文有退之雄。我喪堯天下。君游羿彀中。頹波如可激。努力着新工。附次周季詩亡後。誰回正國風。雕虫爭闘技。搏虎謾誇雄。公莫言三上。吾寧醉一中。無爲廣漠野。不用代天工。</text>
<title>感懷</title>,<text>天地幾朝暮。流年秋復春。盈虧弦望月。生死古今人。理外元無物。寰中暫有身。會當乘化去。羲馭莫催輪。</text>
<title>悼庶宗姪潠</title>,<text>有美吾宗姪。僑居白鷺洲。窮猶爲至樂。貧亦不深愁。舊業田三畒。新阡土一抔。維楊先隴側。歸葬恨無由。</text>
<title>自多</title>,<text>八十六回春。依然似隔晨。田園有至樂。衣食不全貧。兩子三孫孝。一家四婦仁。近聞鄕黨語。稱余是福人。</text>
<title>秋夜漫吟</title>,<text>雨歇烟消河漢明。洞天空闊白雲生。寒砧搗月秋聲急。瘦竹啼風夜韻淸。倚枕苦吟詩未就。擁衾欹卧夢難成。窓櫳冷落晨光淡。默聽隣鷄次第鳴。</text>
<title>詠雪</title>,<text>糝似吳塩鋪大地。忽看南嶽白嵯峨。輕隨細靄絲絲下。亂逐回風點點斜。銀海夜明無影月。玉田朝散不香花。覊人亦有悠然興。欲向山陰訪戴家。</text>
<title>枕上漫成</title>,<text>郊墟遠近寂收聲。長夜漫漫不肎明。病似秋梧霜後脫。愁如春草雨中生。出門擿埴身奚適。入峽求田計未成。一掩笆籬經歲暮。卽今天地貴無名。原峽有田。久欲往居而未就。故頷聯及之。</text>
<title>送黃君玉 玧 赴洪川</title>,<text>花城小邑嶺之陲。太守將行覔我詩。風景已聞傳者語。江山何待見而知。地緣人勝寧嫌僻。官爲親求不憚卑。好去泛波亭上月。倚欄回首幸相思。</text>
<title>次尹承旨子文 彬 韻</title>,<text>何事人間最得忙。邇來泥土汚衣裳。君才正合絲綸掌。我老誰稱錦繡膓。世路浮沈俱是夢。暮途窮阨亦無傷。三淸一會前期在。留待花時幸勿忘。</text>
<title>次黃君玉韻</title>,<text>秦城遙望隔花城。兩地相思不盡情。世莫知公眞吏隱。人皆謂我是狂生。琴軒伴鶴氷心淨。傳舍歌魚雪鬂明。何處有樓兼有酒。與君同上與君傾。</text>
<title>過全義峽村</title>,<text>水面桃花點點浮。忽看籬落傍溪頭。朝畦壠麥嬌黃眩。春渚新蒲嫰綠抽。洞府深藏閑世界。山家亦有好風流。禿衿小袖憑欄曲。門外垂楊繫紫騮。</text>
<title>偶吟 以下五律。宰河八時漫詠。</title>,<text>兩眼昏花兩耳聾。邇來仍作白頭翁。不聞不見塵喧絶。無是無非俗慮空。往日最爲朝士困。行年今與暮途窮。歸期莫待九秋後。澤國天寒多北風。</text>
<title>詠懷</title>,<text>南州作吏愧循良。白首鮎竿病見妨。短景漸隨人事促。寒更偏爲客愁長。故園茅屋三重捲。今歲湖田一半荒。飯豆芋魁猶可辦。黃花時節定還鄕。</text>
<title>次東里李尙書長卿 殷相 成歡滌愁樓韻</title>,<text>登臨暫賭片時歡。長路覊愁到此寬。十里芳郊三月暮。五更荷雨一燈殘。客留淸製題華板。燕賀新成舞畫欄。回首北宸看漸近。玉樓高處想平安。東里題此投示。求次甚迫。辭不獲已走酬。原韻歡城路轉又成歡。歡不能成強自寬。千里旅遊雙鬂白。一春消息百花殘。池荷過雨抽新蔕。堤柳迎風拂曲欄。默筭驛程知不遠。也應明日入長安。</text>
<title>雨後途中卽事</title>,<text>羣鴉閃閃向南飛。霽後湖天欲暮時。殘日漏雲紅萬縷。晩風梳柳碧千絲。高低壠麥經朝雨。遠近村烟報夕炊。收拾眼前無限興。呼兒覔紙寫新詩。</text>
<title>次張鎭川文通 善淹 韻</title>,<text>小雨簾纖濕帽紗。晩來淸景媚韶華。鳥誇軟綠啼芳樹。蝶惜殘紅抱落花。栗里有田誰作主。錦城雖樂不如家。覊懷耿耿身將老。坐撫流年謾自嗟。</text>
<title>登石門峯</title>,<text>山上奇巖巖上楓。一絲猿路細盤空。登臨落日孤雲外。起舞長天大地中。俯視八垓多感慨。緬懷千古幾英雄。欲呼燕趙悲歌士。寄和滄溟萬里風。</text>
<title>贈趙水伯公擧</title>,<text>元戎小隊出城東。𨇾蹀官騶搖綠騣。黃馬歲當南至日。黑貂寒透北來風。威行嶺海三持節。任重關防一委公。餘事文章橫槊賦。倘仍歸使寄郵筒。</text>
<title>客有勸余求名。吟此示意。</title>,<text>看吾鬂髮白如絲。默筭前程已自知。未死身餘蓬藋掩。平生痛結蓼莪詩。恒飢不恨腰圍减。每食徒令臉淚垂。奉檄安陽難再得。世間回首復奚爲。</text>
<title>贈尹方伯子由 以道</title>,<text>自從衰病久離羣。白首端居西海濆。萬事如今皆喪我。一年於此再逢君。天藏日萼弸陰氣。雪淬風刀剪朔雲。手挽使華三夜飮。不妨樽酒細論文。</text>
<title>題忠烈錄金將軍倚柳射胡圖</title>,<text>想像將軍運氣機。大弓長劒奮神威。獰龍劈海驚濤立。怒虎爬山碎石飛。萬古聲名懸日月。三韓天地揭光輝。分明毅魄重泉下。應與張廵許遠歸。</text>
<title>贈丹丘翁</title>,<text>不遇於時蓬累行。永辭簪笏一身輕。歡悰漸覺年年謝。華髮偏驚日日生。林下此翁無外事。世間何處有前程。今人所棄吾能取。雲白山靑霽月明。</text>
<title>復贈丹丘</title>,<text>揮翰飛揚綺繡紋。騷壇君是大將軍。丹丘古壁雙松合。綠野晴沙二水分。在昔品題前輩咏。至今傳誦後人聞。多公有意追先志。朋酒高亭會以文。此翁之先世。曾築丹丘臺。又欲築堤於其下而未果。今始築堤作塘。故第七句云。倚市何如刺繡紋。數奇無奈李將軍。西巖舊壑吾將隱。東壁餘光孰肎分。林下栖遅差可樂。世間飜覆莫須聞。題詩爲謝雲川老。欲和陽春媿不文。呼僧折竹掃苔紋。列坐詞塲白戰軍。黃紙紅旗雙印幷。靑蛾皓齒兩行分。斯丘只合山公醉。此樂休令俗士聞。聞道訥翁今欲返。請君先製北山文。</text>
<title>復疊</title>,<text>晴波漾綠動靴紋。詩社相邀戰藝軍。歎我十年漳水疾。要君一半華山分。雲蹤自古無人識。世道如今不願聞。却笑渭川多事老。獨何垂白待周文。郊原錯似繡回紋。列嶽奔如赴敵軍。此境久知爲子有。斯丘何惜與吾分。身輕物外雲無跡。耳重人間事不聞。箇裏一般淸意味。更兼賓主各能文。波涵山影醮成紋。魚出芳洲聚作軍。松下樽前半日會。舟中石上兩曹分。郞當舞影水底倒。淸切歌聲雲外聞。勝事風流堪可記。請君援筆叙爲文。吳紗蜀錦一般紋。楚劒燕弓兩隊軍。色有淺深俱可翫。勢無強弱孰能分。詩家習氣君猶健。藝苑高名我亦聞。退讓且須相贊美。鑽心寧效沈休文。</text>
<title>復疊</title>,<text>微茫水織萬頃紋。擺列松排百隊軍。晩樹新凉生夕籟。晴天佳月屬秋分。丹丘勝會從今始。赤壁淸遊在昔聞。前後一般人意思。蘇仙爲賦我爲文。錦繡膓裁五色紋。詩城復整鸛鵝軍。雄雌不必終無別。勝負如何久未分。俚語莫敎平子見。大音要使遠人聞。鄧林一葉秋先隕。誰是王充所着文。玉露凋成楓葉紋。夜來秋令似行軍。官醪不待王弘饋。社肉何須孺子分。趁此佳辰誰後至。約爲期日我先聞。生憎素慢花山老。謾把空言只尙文。丹葉黃花斐亹紋。龍山曾惱孟參軍。其人已去今誰繼。此景長留與我分。歌咏壺觴斯亦足。管絃絲竹不須聞。詩成寄贈同心子。莫笑山林草野文。附次天末纖雲巧作紋。野中烟樹若屯軍。蘭舟唱晩月初上。玉篴吹殘宵向分。漁火灘邊千點燦。林鐘風外數聲聞。此間景物要模寫。須倩明公不朽文。世事紛紛木蘯紋。風波抵處各張軍。是非自有雌黃別。論議都忘白黑分。阿好世情言亦醜。黨同風習欲無聞。實關時運何誅汝。靑史千秋有鉞文。</text>
<title>示沇兒</title>,<text>舊事微茫夢一塲。依然六十六年光。休論詩絶兼癡絶。自笑醒狂過醉狂。交道卽今無管鮑。世情從古有炎凉。吾身不做何須恨。榮慶他時佇二郞。</text>
<title>贈再任湖西伯尹子由</title>,<text>西湖形勝說公州。綠水江城拱北樓。靑眼故人重握手。黑頭方伯再分憂。亨衢子遇風雲會。暮境吾傷歲月流。詩賣明時終未售。幸逢知已倘相酬。</text>
<title>贈前川翁</title>,<text>往事眞如夢一塲。追思百感在中膓。君爲昔日靑郵客。我是先朝白髮郞。共向西疇尋舊業。耻從東壁借餘光。相携莫出人間路。烟月江湖舍則藏。</text>
<title>詠懷</title>,<text>結髮曾遊翰墨塲。晩將盃水直文章。終孤筆下三千字。虗送人間六十霜。紅勒此年無永叔。紫薇他日覔君房。若將勞逸分優劣。吾得其閑彼得忙。</text>
<title>除夕</title>,<text>兩眼昏花齒亦搖。曾經六十七正朝。傷心急節靑春近。回首長安白日遙。來歲不爲無此夕。舊年其奈只今宵。須臾毋死猶云幸。含哺康衢願戴堯。</text>
<title>春曉</title>,<text>曉起開窓望眼烘。一年春色亂靑紅。桃花暗綻微微雨。楊柳輕搖淡淡風。草樹盡籠吟詠裏。溪山宛在畫圖中。誰能更倩龍眠手。添寫其間白髮翁。</text>
<title>曲水堂</title>,<text>艮岑東麓小溪傍。架壑初成背郭堂。鋪地盤巖宜列坐。循除曲水可流觴。初從吾祖傳三世。留與兒孫守一庄。澗草山花當護惜。莫敎樵牧近林塘。</text>
<title>西巖閑詠</title>,<text>丘園晦迹十三載。掩耳人間事不聞。曲水新齋來作主。西山老釋與爲羣。淸心靜對垂巖瀑。矯首遐觀出峀雲。高枕北窓無一念。等閑時日自朝曛。</text>
<title>寓懷</title>,<text>禍福無非自己求。阨窮何可向人尤。棲遑莫恨時難遇。榮悴須知命不猶。萬馬騰驤凌老驥。千帆飄拂過沉舟。傍看苦海風波急。寄語長年爲汝愁。</text>
<title>弧辰口占</title>,<text>人間花甲劇飛梭。六十九齡看又過。末契逢迎靑眼少。舊遊磨㓕白楊多。年年此日雖無盡。忽忽吾生奈有涯。兄弟子孫同一席。老鱞行樂尙堪誇。</text>
<title>輓李尙州大而 恢</title>,<text>謝眺靑山弘景雲。桃花流水武陵源。天寒袖薄深藏手。日暮林喧早閉門。淸福忽慳龜鶴壽。至情遙隔鶺鴒原。四松亭下泠泠水。猶作琴聲繞石根。</text>
<title>臨鏡堂</title>,<text>追成先志效平泉。善繼無如此子賢。梅返床頭三世後。李題堂額十年前。荷香暗襲盃中月。欄影斜臨水底天。登眺不堪存沒感。鳳坡西日涕潸然。故友金白峯廷叟之胤子盛益。繼其先志。新構臨鏡堂。得其先祖時盆梅。且其先人曾托李沔川山賚。寫臨鏡堂三字而藏之。金生年幼不及知。今始偶得於舊篋中。請以此添入詩中。故頭聯及之。</text>
<title>西巖夜吟</title>,<text>雲白山靑積雨收。洞天如水亂螢流。客來松逕苔黏屐。僧汲巖泉月滿甌。荷露暗傾珠眩轉。竹風微動玉颼飀。衿靈爽豁塵緣斷。何羡人間萬戶侯。</text>
<title>次東溪韻</title>,<text>世路羊膓九曲如。藏身宜密不宜踈。吾知南陌難孤往。子謂西巖可隱居。日未陰寒先閉戶。天方風雪晩歸廬。俱成老洫皆無用。堪笑當年十上書。原韻寂寥誰問病相如。苔巷無人塵事踈。西嶽君今開靜社。東溪我亦卜幽居。烟霞地僻俱忘世。風雪天寒且掩廬。斗覺箇中增意味。有時吟就覔牋書。</text>
<title>次金靑松用九 鼎夏 求新蓂韻</title>,<text>往事奚須仔細陳。我曹曾是大明民。人心自古皆思漢。鶉首如今已錫秦。每歲忍看新統曆。元朝非復舊王春。興亡百變無窮恨。北望神州淚濕巾。</text>
<title>次東溪韻</title>,<text>艮岑東麓小溪隈。我與淸風明月來。開槖每拈描景筆。岸巾時把侑詩盃。窓前瘦玉千竿竹。雪裏寒瓊一樹梅。對此自然忘俗累。昔年形役捴堪咍。原韻卜築東溪溪水隈。閉門苔巷斷人來。官街不着澹㙜迹。里席惟酣社酒盃。霜後落英憐晩菊。雪中踈影愛新梅。優游隨處皆佳致。世事如今付一咍。</text>
<title>詠春</title>,<text>春服初成單袷衣。晩携藜杖出柴扉。鸎追黃蝶穿花去。燕獲靑虫掠草歸。醞釀山河和暖氣。發揚天地艶陽輝。化工神筆丹靑妙。晴碧烟中畫翠微。</text>
<title>金仲玉 瑋 以高靈守。就吏三朔而歸。詩以叙懷。</title>,<text>握手相看雪滿巓。此生那得更長延。我從今日無多日。君在當年最少年。情外是非喧白地。世間榮辱任蒼天。且將緘口終餘歲。莫向塵歧復着鞭。</text>
<title>寡鶴</title>,<text>籠來玄鶴到茅茨。聞道前年喪一雌。巖洞碧雲陰畔睡。海天凉月夢中思。不爲華表仙人去。長與孤山處士隨。白首老鱞吾似汝。此間相對可無詩。</text>
<title>次東溪韻</title>,<text>讙呼皷舞滿前途。悒悒何須獨向隅。物外江山余樂也。閑中水月客知夫。殆同張叟趍傭役。不效毛公隱博徒。稍喜一區栖息地。白梅玄鶴又西湖。原韻久覺亨衢是畏途。楊朱何用泣歧隅。寧從物外爲閑者。誰數人間此丈夫。種柳本非追逸士。負薪惟合混樵徒。悠悠浪迹元無定。半在山門半在湖。</text>
<title>聞壺谷南台屛居江上。方患茂陵渴。擬送一壺未果。</title>,<text>少時吾與相公懽。未悟前程企及難。忽見飛黃騰踏去。自憐虗白布衣寒。當時偶識雲卿面。晩歲羞彈貢禹冠。聞道雀羅門久閉。一壺聊慰舊天官。</text>
<title>次金靑松韻</title>,<text>世路何須問險夷。不才無用聖明時。中年我已塵冠掛。上壽君今福履綏。病眼依俙猶辨字。柴聲斷續亦吟詩。天敎兩老相酬唱。白首俱存此亦奇。</text>
<title>寒宵凍吟</title>,<text>疾風如矢射窓紗。獨坐凌兢手屢呵。月塢寒聲松淅瀝。雪林踈影竹婆娑。塼壚夜半頻添炭。氷粉空中孰打羅。耿耿通宵魂骨冷。強伸長句費吟哦。</text>
<title>次沇兒詠西巖韻</title>,<text>年來衰病謝塵緣。傍此烟霞喜自專。衆醉人皆頭蹋地。獨醒吾不口流涎。溪聲撼枕凉生夢。松影流巖月在天。彈罷猗蘭操一曲。莫敎荷蕢過山前。</text>
<title>漫成</title>,<text>萬事于今貴括囊。不容於世亦何傷。殊珍在璞誰知玉。衆草埋蘭莫辨香。已見單張俱滅性。更聞臧穀各亡羊。爭如無是無非我。高枕松間背郭堂。</text>
<title>贈尙州牧伯東溪翁</title>,<text>尙之爲邑嶺之隈。杜曲詩人製錦才。一枕夜間安范睡。千門月下見曾開。弟兄岑子留名地。大小馮君繼踵來。聞說此州公賦稅。比年元不用民財。</text>
<title>白華山登眺</title>,<text>挑取山雲荷滿肩。飄然獨立白華巓。平看西海三竿日。遙望齊州九點烟。有信去來朝夕水。無聲回斡古今天。雲霞極目蒼茫裏。一片靑丘小似錢。</text>
<title>偶吟</title>,<text>開闢之初品物生。孰居無事按摩成。鰲頭壯力三山戴。媧手神功一柱擎。日月晦明包裏影。風雷歘吸槖中聲。卽今天地腥塵暗。千古黃河幾歲淸。</text>
<title>次東溪韻</title>,<text>艮嶽東邊我弊廬。斫來松籜揷籬踈。人間俯仰心無媿。林下棲遅興有餘。時把長鑱行覔藥。日憑高枕卧看書。榮枯哀樂悠悠事。付與浮雲過太虗。</text>
<title>寄東溪</title>,<text>天地爲囊包萬類。其間亦有一人吾。平生大眼今雖暗。將死剛膓尙未渝。翰苑當年欽李白。路歧他日泣楊朱。知音賴遇東溪老。歌詠相酬興不孤。附次虗拋書劍歲空徂。拓落窮途熟數吾。志在桑楡嗟已晩。盟深鷗鷺莫相渝。生憎俗眼偏多白。坐歎衰顔便失朱。惟有西巖居士在。時時贈語慰畸孤。</text>
<title>次東溪韻</title>,<text>髮未星星官已休。樂夫天命復奚求。君今閉戶深藏手。我豈當筵大拍頭。湖上有廬堪寄傲。世間無地可埋愁。題詩寄與同心子。明月元非以暗投。</text>
<title>再疊</title>,<text>性癖耽詩死未休。似君須向古人求。寧從博士誇三體。要使歐公放一頭。惡歲誰云無好興。淸詩本自出窮愁。騷壇勝負何須决。我欲分功子大投。</text>
<title>輓李參判仲習 慣</title>,<text>扶顚從此永蕭條。公去誰爲故國喬。作吏幾携車下鹿。捴戎曾揷侍中貂。一家勳業傳三世。七袠光陰歷四朝。有是佳兒承節操。積仁餘慶未全消。</text>
<title>聞鴈</title>,<text>行行接翼戛然鳴。㢠與殘星數點橫。故國霜前今夜聽。新秋月下去年聲。征人淚落黃龍塞。思婦砧催白帝城。最是老鱞遅暮感。獨吟詩句坐寒更。</text>
<title>寄東溪</title>,<text>浮榮已與歲俱徂。憶昨初從下大夫。去去前蛇兼後虎。行行西抹又東塗。吹沙孰辨虗爲實。抱玉吾甞有若無。一卧漳濱常閉戶。長安不見使人吁。</text>
<title>開元寺六老會唱酬 幷序</title>,<text>余昔宰河八時。親在高堂。欲設壽酌。供具已訖。遽遭季父喪。服闋。又遭叔母喪。繼有國哀。仍以前後六年之間。朞功洊疊。竟未遂意。此余平生遺恨。乃今家督。忝爲此路兵馬使。將爲余大辦壽席。而余惟所未甞獻之於吾親者。有不忍受之於吾兒。峻辭呵禁矣。適於此際。家有疑疾。余卽出避於開元寺。前川李叔固，東溪李士常，德川李德優，栗里任儀叔，龜村李得秋皆來訪。家兒輩固請略設小酌。諸老皆以爲可。余不敢強止。於是乎六老便服袒跣。或坐或卧。屛去絲竹。代以筆硯。單床精饌。遆進新味。一觴一詠。晝夜懽謔者。五日而罷。是會也。德川李德優以八十一歲。首其席。東溪李士常以七十二歲。爲最少。厖眉鮐背。莞爾相對。飮不泥醉。喫不過飽。從容諧笑。樂而忘歸。咸以爲此不可無識。遂爲六老會契帖。施以繪素。盖亦浮生百年間。難再得之勝事也。家兒沇首記其事。而請于前川，東溪尾而識之。余亦爲之略記其槩。而且錄伊日酬唱之詩于左焉。歲己卯陽月下浣。實維其時云爾。</text>
<title>贈東溪</title>,<text>靑猪秋八月初旬。此寺曾遊迹已陳。一夢悲歡身外事。百年存沒眼中人。憐君晩歲詩無敵。歎我平生志不伸。欲向壁間尋舊墨。更敎紅袖拂輕塵。乙亥秋。余與東溪及其胤子持平來會此寺。今持平已亡。不覺悲疚故云。附次筭老俱臻七八旬。論交况復似雷陳。半醒半醉遊三日。同志同聲我六人。剪燭便敎淸話穩。揮毫不覺雅懷伸。誰知履道諸英會。却許龍鍾忝後塵。</text>
<title>次東溪韻</title>,<text>蹐跼何須引領望。世間名利已相忘。黃金誰是持粱蔡。白首吾非執戟楊。栗里田蕪松菊在。平陵門掩草萊荒。升沉榮悴無關念。鳧鶴從他脛短長。原韻顯揚當世已無望。遺訓龍門俾可忘。任此畸形同槁木。居然左肘見垂楊。光陰易邁身如寄。書劒何成業自荒。獨立蒼茫迷處所。暮天飛雪郢歌長。</text>
<title>聯句</title>,<text>最少年爲七十二。開元寺裏六人來。西巖。 相看衰髮渾成雪。更覺初心已作灰。東溪。 遇興遣懷長短詠。傾情倒意淺深盃。西巖。 他時此會知難再。椽燭高花任爾摧。東溪。</text>
<title>次尹台子由韻</title>,<text>周南留滯卧江湖。轉覺親朋一字無。少日畸孤貧賤共。暮年窮達號名殊。雲泥已隔平生友。老病唯餘未死吾。忽有驪珠驚入眼。夜來光燭艮岑隅。</text>
<title>再疊</title>,<text>或畊於野釣於湖。年老身閑外事無。物態看他朝夕變。人情任汝愛憎殊。遐心久已全忘世。浩氣終能善養吾。却悔從前形役苦。謾從蠻部詠娵隅。原韻謝公詩與賀公湖。平地神仙也不無。筋力未應今日减。風流肎與少年殊。誰憐白髮猶居世。惟有靑山不負吾。遙想霜前秋鴈至。尺書頻寄石村隅。</text>
<title>雨後春景</title>,<text>雨歇風微花欲綻。隔林晴晝鳥𠴨𠴨。門前已碧陶潛柳。屋後初靑謝眺山。天地噓來暄暖氣。園林粧出艶陽顔。西巖野老還多事。日役吟魂不暫閑。</text>
<title>次東溪韻</title>,<text>獨夜愀然坐正襟。羣鴉何事噪空林。君從昨日方知足。我自中年已洗心。涉世才踈仍命薄。與人交淺敢言深。天寒歲暮門常掩。閑擁塼壚對雪岑。元韻窮途何處共論襟。歸老于今守舊林。山月入簾如有意。孤雲出峀自無心。東溪晩築寧嫌僻。西嶽幽栖不猒深。藜杖葛巾來又去。却看斜日掛烏岑。</text>
<title>寄尹台子由</title>,<text>長安花柳昔同遊。白首相知有子由。北闕承宣新雨露。東山携妓舊風流。衰年馳驟君猶健。晩景淸閑我亦優。欲識相思相望處。一輪孤月在吳州。</text>
<title>寄東溪</title>,<text>西湖物色獨專久。今與東溪野老分。明月此中猶伴我。白雲何處不隨君。寧將美璞徒勞獻。肎使芳蘭謾自焚。爲把郢人漫鼻堊。試敎匠石運風斤。附次放浪溪翁與巖叟。華山一半許相分。窮途拓落誰憐我。晩景追隨獨有君。殘燭小齋留客話。名香禪榻對僧焚。優游自覺塵機息。樗櫟何曾怕斧斤。</text>
<title>逢秋歎老</title>,<text>七十遐齡又九齡。此身非復舊儀形。禿頭無髮何憂白。病眼難開不見靑。向日葵忱猶自保。望秋蒲質已先零。孤懷悄悄淸宵永。風滿踈簾月滿庭。</text>
<title>寄東溪</title>,<text>終年所得幾篇詩。漫興渾非用意爲。或在鳥啼花落日。每當人靜月明時。舂容古調誰知者。俗眼今人見陋之。獨有東溪風格老。唱來酬去不爲疲。附次杜翁堪笑謾耽詩。閉戶孤吟謝百爲。衰鬂虗消多日月。壯心非復少年時。盤桓有地宜休矣。倚伏由天但任之。賴與西巖居士好。嘯歌相和便忘疲。</text>
<title>次東溪韻</title>,<text>憶昨從遊伯仲間。動經旬日不知還。吾今老作窮途阮。君亦貧如陋巷顔。一世朋交皆指盡。百年湖海獨偸閑。幽居寂寞無人問。雪滿虗簷月滿山。原韻臨溪瀟洒屋三間。落日愁看倦鳥還。久覺窮途多白眼。終嗟薄相已蒼顔。向來哀樂無非妄。老去優游好是閑。料得箇中何所事。捲簾朝暮對靑山。</text>
<title>淸風明月</title>,<text>淸風明月須閑者。風自淸凉月自明。我不與人人豈奪。人無求我我何爭。松間隱映黃金色。竹裏鏗鏘碧玉聲。到底相隨長入手。取爲詩料過平生。</text>
<title>次宗姪和淸牧韻</title>,<text>淸是湖西名勝州。今之太守古諸侯。何人獨下陳蕃榻。有客同登庾亮樓。遅暮宦情身外薄。江山詩料眼前優。中和樂職君應作。須待歐公放一頭。</text>
<title>東溪長逝後。無與唱酬。遂廢吟哦。秋夜獨坐。感念詠懷。</title>,<text>休將詞翰復升堂。從此騷壇舊業荒。惠已先歸莊舌寢。元今長逝白詩亡。凉飈一陣生庭樹。落月三更滿屋樑。泉路九重消息斷。獨吟遺句立蒼茫。</text>
<title>壬午元日。枕上口占。</title>,<text>八十年加又一年。却從平地作神仙。已將榮辱投身外。只有兒孫滿眼前。無盡藏中風與月。不空樽裏聖兼賢。還嫌俗眼來窺我。故遣山雲鎖洞天。</text>
<title>歎老</title>,<text>閉戶常如入定僧。等閑時月自環絙。耳無所樂淸商發。眼有何悲冷淚凝。開卷試看看不辨。對人相語語難譍。昔年豪氣今消盡。終日昏昏枕曲肱。</text>
<title>秋夜聞鴈。憶亡友東溪。</title>,<text>東溪吾友絶音塵。白首悲吟淚滿巾。一陣鴈來秋有月。百年人去夜無晨。同遊寺憶燈前話。相和詩藏篋裏珍。撫枕不眠開戶視。冷雲凉雨倍傷神。</text>
<title>次任監司文仲雙溪亭韻 二首</title>,<text>龍潭一面少喧哤。絶景湖中孰敢雙。南澗暗隨西澗合。前山欲向後山降。新添子美垂綸檻。閑倚淵明寄傲窓。不就耒陽淹驥足。主翁全勝鳳雛龎。境僻稀聞俗語哤。潭深恰受小溪雙。宜爲綠野名園敵。肎向平泉別墅降。日晩波光紋畫壁。月明雲影鏤虗窓。幽居終歲無相訪。床下何人拜老龎。拜老。作獨拜。原韻一區淸境絶塵哤。湖右求之定不雙。二水合流如有約。千山競秀莫相降。龍藏古壑雲生石。人倚危欄月滿窓。顯晦待時能卜築。隱淪奚啻鹿門龎。</text>
<title>奉贈藥泉南相國</title>,<text>枌鄕却喜鶴歸遼。故國誰云木有喬。公議是非俟百歲。宦途夷險歷三朝。事惟王事寧回避。心自吾心不動搖。聞道德容猶似舊。只應遐福未全消。附次自笑身名豕在遼。那能學業鳥遷喬。才踈任重羞高位。罪大誅輕感聖朝。更被鴻恩多借貸。許歸蝸屋免漂搖。西隣舊友休相慰。殘喘枯骸渾欲消。</text>
<title>與藥泉相國。會于逸樂窩。仍同賞峽洞。</title>,<text>白首重來病獨存。更陪蟬冕入桃源。溪花似笑吾人老。山鳥何知宰相尊。坐久却疑柯已爛。興闌惟恐日將昏。淹留且莫催歸去。帶月要須夜到門。附次疇昔親知一老存。今行不但爲尋源。華堂新占神仙窟。峻秩還兼齒德尊。相對碧溪心失疾。同遊玉洞眼開昏。歸時更囑山雲道。他日重來莫鎖門。</text>
<title>次龍淵酬唱</title>,<text>一爲淵水一爲溪。各有新詩遇興題。屛處丘園寧戚戚。古來賢哲亦棲棲。九雲夢入胷中闊。五老峯隨眼下低。雙鳥同鳴喧宇宙。隔隣酬唱日相携。</text>
<title>影</title>,<text>推之不去步無跡。對面何甞共笑談。晝避樹陰行乍止。夜隈燈火坐相參。湖邊散作東坡百。月下分爲李白三。恰似世間徵逐地。各隨時景走西南。</text>
<title>烏竹</title>,<text>琉璃枝節玉肌膚。裊裊猗猗色是烏。泣露新梢松外聳。舞風踈影檻前鋪。垂爲渭叟三千釣。立作坡翁十萬夫。盡日吟哦看不厭。此間何可此君無。</text>
<title>秋月</title>,<text>皎皎娟娟缺又盈。一輪偏向艮岑明。銀河淨洗千秋色。玉斧新修七寶精。兔翳廣寒微有影。桂飄靈隱落無聲。滿天風露三更夜。惟恐纖雲穢太淸。</text>
<title>戀舊詠懷。贈李尙州叔謙 益著。</title>,<text>撫枕咿唔達五更。不眠何又泣無聲。排愁酒借三盃醉。搆拙詩難一字成。默數舊交餘後死。追思往事似前生。溪翁已逝阿咸在。遙寄新篇道此情。附次江城一別歲遷更。驚喜新詩寄遠聲。世事不須論得失。昭琴終亦有虧成。舊遊何處尋遺迹。晩契無端托後生。先執秪今公已老。可堪春日此離情。</text>
<title>復疊李叔謙次送韻</title>,<text>秉燭中宵僕屢更。讀來牙頰起風聲。殘蟬自媿秋猶噪。良驥方知老始成。今世獨君追舊誼。舊游唯我至今生。尙餘白首吟哦癖。傾瀉當年不盡情。附次獨保幽貞志不更。暮年江國動詩聲。已知霧豹文初變。莫恨溟鯤羽未成。倦鳥閑雲同出處。素琴玄鶴共平生。顧慚蕪拙蒙推奬。床下何時謝此情。</text>
<title>池蓮</title>,<text>皎如靜女靘晨粧。簇立亭亭滿小塘。瓊作脩莖金作蘂。靑爲高盖粉爲房。波中露瀉團團玉。月下風傳冉冉香。堂上老人看不厭。白頭終日坐胡床。</text>
<title>漫吟</title>,<text>天運循環若轉輪。遞傳先後去來人。名爲身外無情物。灾是門前不速賓。蠻觸有勝還有敗。獜驢誰假復誰眞。北窓高卧吾何事。猶惜殘年護谷神。</text>
<title>秋夜</title>,<text>一夜嚴霜撒似塩。滿庭黃葉撲踈簾。蒼蒼松月燈虗室。白白山雲帳矮簷。多取騷壇成卒富。獨專詩料不傷廉。秪緣多病身全老。椽筆如今亦懶拈。</text>
<title>戒示兒輩 幷小序</title>,<text>功名富貴。自是無主公物。何可弋而取之耶。要當坐待其來。來則受之而已。至於科塲得失。尤當盡吾人事。謹避嫌疑也。向來名家子弟。皆罹科獄之禍。此誠端人正士終身監戒處也。玆賦一律。以遺兒輩云爾。窮通只在彼蒼天。萬事要須任自然。富貴有時難獨擅。功名無主遞相傳。終當遠到宜徐步。初若先登恐疾顚。九陌黃塵前去路。且隨人後莫加鞭。</text>
<title>春日幽居</title>,<text>朝來月額雨新晴。綠樹啼鸎遠近聲。芳草園林三逕暮。桃花籬落一村明。山河醞釀陽和氣。天地氤氳發育情。高枕北窓春睡足。等閑詩句夢中成。</text>
<title>閑居漫吟</title>,<text>蕭然暴露在山阿。巖老貧家所有何。竹塢此中明月滿。草堂其上白雲多。詩書舊業休時習。翰黑新工廢日哦。掃盡世間無限事。仰天聊復一長歌。</text>
<title>朝夕垂盡之日。不廢吟哦。</title>,<text>八十三齡老病叟。頭童齒豁語猶遅。心官縱已全忘事。口業終難永廢詩。一炷寒燈欹枕夜。五更霜月滿窓時。自然啽囈仍成句。贏得傍人大笑之。</text>
<title>中夜吟</title>,<text>此生於世復何求。富貴難容智力謀。去歲眼昏頭已白。今年牙缺舌爲柔。魂離舊宅生無益。癖在新詩死不休。中夜撫膺常有淚。每思王室自然流。</text>
<title>自嘲</title>,<text>八十年加又四年。非人非鬼亦非仙。脚無筋力行常蹶。眼乏精神坐輒眠。思慮語言皆妄耳。悲哀懽樂捴茫然。猶將一縷綿綿氣。時閱黃庭內景篇。</text>
<title>悼亡弟</title>,<text>宛爾相逢昨夜夢。暫時歡會卽成空。筇音怳惚來門外。顔色依俙在眼中。膓已火銷情不盡。淚如泉湧泣無窮。更憐苫塊攀號處。頭白螟兒亦老翁。</text>
<title>病革 屬纊前一日。口呼。</title>,<text>大歸胡乃姑徐徐。萬事如今捴是虗。吳下未揩三日目。窓前浪讀十年書。依微明滅風中燭。搖漾浮沉水上苴。妙劑神方皆妄耳。氣宜無吸亦無噓。</text>
<title>霽後夜吟。回文詩。</title>,<text>斑苔碧草亂鳴蛙。客斷門前村路斜。山雨過來風動竹。澤魚跳濺水翻荷。閑吟朗月松窓滿。淡抹靑烟柳巷遮。鱞老一宵淸景飽。顔朱換却鬂皤皤。</text>
<title>傍隨窩。回文詩。</title>,<text>三槐古樹綠依依。永日消惟閑局碁。嵐翠織紗粧遠峀。水湍流玉瀉淸池。南窓小柳靑絲嫰。北塢新梅白雪肌。談又詠而隨又傍。探搜苦鍊百篇詩。</text>
<title>次東溪韻</title>,<text>溪老文華誰與儔。如吾蕪拙足堪羞。徽音淡弄小垂手。高調新飜大拍頭。寫出許渾千首濕。吟來工部一生愁。聞鵑達識追康節。歌鳳顚狂笑孔丘。白首永辭今世溷。靑門誰識舊時候。踈慵孤陋雖無似。疇昔相親亦有由。薰德輔仁磋又切。策駑追驥效而尤。憑依正似鶼隨蟨。巧拙還同鵲與鳩。水落九秋棲岳寺。氷湖六月會江樓。同趨世路終何得。幷騖詞塲訖可休。已覺浮名如夢幻。欲收營魄學天遊。來從彭澤壺觴境。歸卜林塘水石幽。貧不取人人豈厭。兒能養我我何憂。誰將携手聯閑步。君亦抽身退急流。懷寶秪應藏豹霧。探珠寧復入龍湫。繡膓騷客元無累。玉貌先生豈有求。十載梅軒相阻隔。三宵禪閣共淹留。喧呼歌詠酬還唱。狼籍杯盤散不收。未死幸逢今夜月。餘生能得幾春秋。題封爲和驚人語。遙向東溪案下投。</text>
<title>再疊</title>,<text>樵童牧叟與爲儔。掩面那堪謝豹羞。京洛往時塵眯眼。江湖今日雪盈頭。詩篇老去吾無興。花鳥春來爾莫愁。竹杖訪梅仍問柳。芒鞋尋壑又經丘。一盂飯笑千鍾祿。百首詩輕萬戶侯。末路同歸猶有友。暮途相遇豈無由。行藏進退爲先後。困厄畸窮不怨尤。駑步卽今先驥馬。鵬圖從古媿蜩鳩。吾居盧子數間屋。君卧元龍百尺樓。此世此身無繫絆。其生其死若浮休。諸天淨界傳籌飮。十月淸宵秉燭遊。往事想來興感慨。幾人先逝隔明幽。偏驚舊伴餘三老。强做新歡失百憂。哀樂是非身外去。升沉得失水東流。春深麋鹿游豐草。歲暮蛟龍蟄大湫。閱了世情猶可怕。樂夫天命復何求。歸鞭爾莫先吾着。來日吾須爲爾留。深酌淺斟燈下醉。長歌短詠筆端收。衰人後會將無日。病葉先零豈待秋。欲趁明春重約束。木瓜遙向杜陵投。原韻自嗟孤賤寡朋儔。州縣徒勞久覺羞。好是弊廬猶展膝。任他矮屋未擡頭。馬卿賦獻難逢意。虞氏書成謾著愁。題柱壯心成白首。尋眞雅志負丹丘。甘爲南郭閑人老。誰數東陵舊日侯。任我槁形窮有命。嗟君健步騁無由。不能者止曾何慽。隨遇而安自絶尤。行斷獨憐嘶侶鴈。巢傾只悼墮雛鳩。蒼松亭古埋三逕。白月山空掩一樓。往事凄凉那忍說。暮途牢落便宜休。逢迎着處皆新面。磨滅如今孰舊遊。西嶽孤棲眞喜僻。東溪小築更耽幽。還嗟白老終無庇。却羡徐卿百不憂。晩景孤懷誰與討。長時老淚不禁流。村深自覺無喧閙。巷僻誰曾訪隘湫。賴有故人頻遠問。乃知同氣信相求。竹溪六逸俱遲暮。蕭寺三宵共宿留。歡會不常還易散。離愁欲寫浩難收。後期綿邈知何日。衰喘支離復幾秋。杯酒速宜謀一醉。聊煩白足以書投。</text>
<title>次東溪韻</title>,<text>自從君自南歸後。見贈瓊琚篋笥盈。歘已經年休往訪。近將逾月斷來伻。赫蹄忽入三過讀。白足憑傳百里程。兩手薔薇花露盥。一吟牙頰口風生。八叉君已先成壘。五字吾何更築城。光焰燭天騰瑞氣。鋒鋩擲地動金聲。策駑縱欲窺藩閾。雕朽終難作棟楹。短翮未搏莊海濶。妄憂猶慮杞天傾。窮愁悄悄無人問。長夜漫漫不肎明。元亮向時朱紱解。相如何日赤車迎。江湖漫浪隨時運。川洛風波閱世情。喪耦已忘居室樂。有兒猶享逮親榮。幾多天末遙懷李。小少秦中早識荊。爾佩組緺三郡遠。我抽羈絆一身輕。閑忙路左聚還散。歲月頭邊崢又嶸。龍墅瓊潭愁裏碧。鳥城巖瀑夢中淸。凄凉往迹尋無處。錯莫孤懷欝不平。使我枯腸常慘愴。念君哀涕自縱橫。荊摧蘭折將何托。葉縣桐鄕謾有名。出峀閑雲尋故侶。滿窓松日愛新晴。百盃酒力緣愁淺。三疊琴心覺道成。偶向梵宮爲勝集。昨携藜杖作閑行。終敎老釋忙三日。便與詩朋達五更。謾詠離愁援筆寫。幾投佳句使人驚。寧隨末契論前事。只喚新愁混舊惸。鳧脛豈曾羞鶴脛。短檠元不羡長檠。玆余獨占閑中趣。雖老何慚世上英。窮亦快心寧屈己。飢非枵腹莫呼庚。醉而嬉處傍人笑。老更狂時莫我京。杜甫飯山身太瘦。劉楨漳水疾常嬰。神交幸托今元白。薄俗誰憐此獨煢。欲問品題高下等。汝南須訪月朝評。原韻有客有客東溪叟。冥棲便欲學茅盈。吟成白雪誰同調。交絶靑雲自斷伻。老去轉頭成槁木。愁來屈指筭前程。殘骸自料今垂死。畸迹堪嗟尙寄生。憂病不關開酒席。遣懷猶自有詩城。飢烏落日驚棲噪。獨鴈春天叫侶聲。龍洞濕雲迷舊墅。鳥城寒月照虛楹。如今事往人誰在。撫古悲來淚自傾。風燭百年嗟易滅。殘燈獨夜冷難明。悠悠哀樂相飜覆。忽忽炎凉迭送迎。嘯傲賴君娛晩景。詩篇使我豁哀情。老休王谷眞宜分。伺候公門却匪榮。陶令柴桑尋逕菊。杜陵花竹掩扉荊。靑袍久困荷衣換。黃帽今歸竹杖輕。敢恨窮途身坎壈。回看宦海浪崢嶸。眼隨冷暖靑仍白。纓濯滄浪濁便淸。蝸角浮榮渾覺幻。羊膓畏道若爲平。閑憐倦犢尋坡卧。靜愛孤雲出峀橫。且可眼前惟快意。何須身後浪求名。窓臨碧澗飛流迅。檻對靑巒晩黛晴。收攬風煙囊已富。唱酬歌詠軸仍成。瓦樽乍可劉伶醉。蠟屐還宜謝眺行。南陌雪消時漸暖。西疇春及序飜更。憐吾感物吟逾苦。喜子揮毫語可驚。會晤豈宜孤令節。阻懷端合暢幽惸。岸巾淸晝同尋塢。飛斝良宵共對檠。拂水堤楊初帶嫰。滿庭山杏已含英。興因幽賞終何已。愁任長貧莫訴庚。取醉但須長兀兀。浪憂何用謾京京。便思形外塵緣擺。莫遣胷中俗慮嬰。疲薾有誰憐伎倆。悲凉無復記孤煢。題封寄與西巖老。樽酒他時可與評。</text>
<title>輓東溪李士常 幷小序</title>,<text>歲辛巳。東溪翁別世。余方病阿睹。幾於失明。不得往哭。聞訃呼痛之餘。卒遇奇疾。沉綿數十日。奄聞葬期已迫。病裏懷事。益增疚感。强令兒孫操筆。伏枕口占輓詩五十四句。全不用意雕琢。略叙終始而已。然且含悽思索之際。不覺勞傷。因以精神虛幻。似夢非夢間。自爾不輟咿唔。有似啽囈之語。症勢日。朝夕待盡者九十四日。幸而復甦。天地一旅亭。適去夫子順。長辭名利枷。永拋文章印。余以後死者。悲君天不憗。哭盡淚不盡。淚盡情不極。寫此不盡情。含悽詠在昔。昔在甲申春。始與君相識。伯氏弟畜我。仲氏年相若。磨肌又戛骨。交情皆莫逆。隱仙庵文會。烱烱聯雙璧。冬之夜齋舍。夏之日江閣。共磨十年劒。幾刮三日目。德好命不好。終傷卞和足。高爵尙可求。君家有世祿。聯翩四鴈行。腰金復頂玉。我亦縻寸廩。泥塗困拍拍。前無一綆引。上有千薪積。固知行必蹶。經還艮岑麓。閑忙路雖殊。幽期亦不隔。白眉早閉門。溪堂享淸福。君乘五馬歸。我必相聚樂。夏簟淸琅玕。春盃紅琥珀。手弄碧玉流。共卧靑山石。悲歡夢中事。歲月人間促。大化疾驅去。次第荊花落。兩家一獜兒。又何天奪速。德門洊此禍。天者誠難測。南州解綬後。白首君何托。杜曲晩耆舊。徒吾兩人在。尙有耽詩癖。舊習猶未廢。一觴復一詠。何處欣相對。去冬于開元。今春於靜海。幸因分外榮。一宴生光彩。席上使君來。床下將軍拜。又有四友至。仍成六老會。只爲文字飮。不用喧歌吹。君詩多態度。我詞慚鄙俚。兒輩拾取歸。謀爲不朽事。仍將憔悴容。寫入丹靑裏。裝䌙爲六貼。可笑亦可媿。將於任老席。取出向君示。適會君遠行。新渥敦寧府。一往肅恩命。擬卽尋歸路。殘齡盡瘁身。與病難爲敵。扶舁返舊廬。再三寄書尺。丁寧指後期。墨迹了不錯。佇待勿藥喜。復踐當時約。我時病阿睹。三月不視物。欲往不可得。日夜心如結。誰知轉眄間。脩夜奄不暘。六歲少於我。先歸何太忙。迹隨雲共滅。詩與人俱亡。位旣不爲少。壽亦可謂長。惟公身後事。誰主三年喪。君有昔日言。吾嘗聞之詳。九原不可作。萬事何須說。新兆傍先壠。靈車曉將發。平生范張交。寧忘臨壙別。初聞哀訃日。叫倒氣欲絶。俄而遇奇疾。殆將相繼死。沉綿三十日。至今猶未起。伏枕綴哀辭。辭不達其意。爲我試吟味。歸語伯仲季。倘於泉壤下。亦有重逢地。余是朝暮人。相隨當在邇。</text>
<title>輓白峯金廷叟</title>,<text>我友金廷叟。身與心皆玉。生不遇於時。死何命之薄。平生志行高。我以其友識。試拈傳中事。請言其大略。淸風洞壑裏。忠孝三門闢。其家有此人。蘭玉叢中特。若論其氣像。元龍樓百尺。詩律邁盛唐。草書又神速。片言萬口膾。一字百金直。吾儕所期待。黑頭取方伯。德好命不好。居然成濩落。徒傷卞和足。晩奉毛義檄。纔旋葉縣鳧。崦嵫日已迫。三年泣血餘。鬂髮爲之白。復拜三曹郞。仍分兩邑竹。悲乎公叔病。久爲人所惜。光陰過隙忙。造化驅人急。宣城官罷日。遽聞疾已革。去年秋八月。我來見顔色。一息凜欲絶。精神猶不錯。臨分更握手。出門淚橫臆。誰知轉頭頃。大歸乎窀穸。人間五十年。蘧廬纔一宿。嫡庶八子女。次第皆稚弱。淺土已經年。新阡今始卜。媿不於我殯。他時何面目。魂驚謝安雞。影斷令威鶴。宇宙百年間。浮生元是客。無身子何憂。有生吾方辱。牙絃自此斷。郢鼻誰爲斲。仁者亦不壽。此理誠難測。由來禍福原。問天天漠漠。郊居舊園林。蕪沒千株菊。堂空月荒凉。客散山寂寞。歲暮北風多。天地陰雲黑。靑山一抔土。何處萬世宅。月先亭風煙。白雲洞泉石。魂兮歸來噫。江湖舊所樂。嗚呼長已矣。一往不可復。緘辭寓一慟。獨立摧肝膈。</text>
<title>輓林兎山用廈 可材</title>,<text>宇宙百年間。浮生元是客。造化疾驅去。蘧廬纔一宿。居然解天弢。大歸乎窀穸。死亦不須悲。我且隨而哭。慟哭復慟哭。悲君命之薄。爲善竟何報。有才終無祿。拈君傳中事。請言其大略。平生出天孝。國人所矜式。事聞㫌其閭。恩榮耀鄕曲。踈財且好義。宋公曾題壁。功名晩爲累。十年遊京國。前無一綆引。上有千薪積。月城暫佩符。西河復監牧。海甸瘴毒聚。桑楡晩景迫。此邦異風土。胡爲君遠適。吾嘗戒以書。不嫌朋友數。俄聞返京輦。復僦城南屋。悲乎公叔病。久爲人所惜。沉痾幸少愈。去年十二月。辛勤遠相訪。値我歸庭日。終孤一會期。悵望心如結。之子去須臾。遽傳疾已革。初寄數行書。攲斜不成畫。手札適復至。自言已勿藥。書中多少辭。歷歷如平昔。一驚又一喜。所恃天降福。誰知轉眄間。大命終難續。此人亦如此。彼天何奪速。哀哀杞婦慟。慘慘皋魚索。四男嫡居一。七旬壽欠六。吾兒娶令愛。孝敬遵家則。長號別嚴親。忍看罹茶毒。宅相尙在乳。何知君面目。知音永相隔。牢落吾安托。郢鼻質已亡。運斤將誰斲。理者不可推。神者誠難測。輀車出舊巷。行路亦悽惻。顧我有所縻。欲往不可得。幽明負此友。有恨堆胷臆。白日掩徂暉。古峽陰雲黑。回頭望槐州。今夕是何夕。長江萬古水。日夜流無極。南柯片時夢。俛仰成陳迹。存亡不盡恨。淚灑山陽篴。</text>
<title>輓梁水使 侙</title>,<text>宇宙一蘧廬。人爲當去客。造化之所驅。駃如蛇赴壑。公乃大歸乎。我且隨而哭。慟哭復慟哭。哭盡情不極。拭淚寫肝肺。操觚詠在昔。試拈傳中事。請言其大略。吾東有此人。大姓又巨族。世襲唯忠孝。家傳但淸白。晩投班生筆。肉可飛而食。常慕古人義。於財無所惜。臧獲擇老羸。田園取磽瘠。只佩陰慶印。幾分君魚祿。領邑不爲少。舊宅空四壁。每當出守還。夕炊貸隣粟。僮仍罷官賣。田爲還家鬻。往在庚申歲。公分靜海竹。是年大凶札。民皆有饑色。吹呴摩手撫。搰搰推恩澤。威寒黠吏膽。血汚妖僧魄。純剛至正氣。一解愚民惑。氷壺映皎潔。水鏡涵空碧。洋洋滿人耳。赫赫照人目。我時泣風雨。荒扉掩蓬藋。特憐民有喪。救恤勤匍匐。二郞服庭訓。身與心皆玉。嘗從兒子游。於我乎信宿。每恐瓜限促。奄忽歸期迫。誰知海西糴。遽速洛陽獄。邑人泣相送。牛車擁烏鵲。官儲積滿倉。路資垂空橐。及歸乏一錢。將何供饘粥。只一所騎馬。又鬻時興驛。文網太䍚䍚。惆悵長沙謫。俄蒙放赦迴。擢拜榮右職。嶺徼擁樓船。官尊左水伯。扶桑萬里外。荊門雄所搤。前年驛使來。問我荒山谷。緘封寄寶箑。視余猶骨肉。徒以嚮慕誠。祝公享壽福。由來嶺海外。土不幷以北。悲乎公叔病。沉綿非一夕。王命謂汝來。別恩超常格。扶舁首歸路。淹滯踰旬朔。誰知轉眄間。甲子光陰促。俯地地冥冥。問天天漠漠。世間此等人。復從何處得。殊方一旅櫬。在道誰相托。觀察爲經紀。節度盡心力。是者豈有他。徒以欽淸德。人苟有人心。豈忍於公薄。淸雖畏人知。死不掩陳迹。乃有復於王。聖情爲深惻。加階贈崇秩。致賻頒殊渥。哀榮耀一時。身後聲輝赫。于公舊門閭。餘慶在嗣續。自有兩兒郞。文華映雙璧。新兆卜牛眠。寂寞萬世宅。音容永相隔。鼻墁誰爲斲。白首漳水濱。沉痾卧床席。蒿里負一餞。有恨堆胷臆。操吾不阿筆。叙公無瑕蹟。氷淸玉潔操。欲令人皆識。誰能寫此辭。刻之墓前石。</text>
<title>齒牙盡落。不能咀嚼。寓言自寬。</title>,<text>稽首問天公。我有何罪惡。生而性甚拙。老矣心轉弱。在世固無害。天宜莫余毒。如何臨死日。使我齒皆落。人以食而生。食以齒而食。齒今脫去盡。遇食不能嚼。兩目亦何暗。兩耳又何塞。三要無一完。不死有何益。毋寧乘化盡。萬事都不識。高高九萬里。此意誰反覆。凝心怳惚間。擡頭望天極。如聆訓戒辭。豁開我心曲。若曰汝過矣。何其不知足。由來造化理。有盈必有縮。羣生一氣中。無知者草木。當春始向榮。到夏方蕃息。逢秋漸衰歇。俄無舊顔色。綠葉變爲黃。隨風鳴摵摵。時至輒先隕。與齒眞相若。日月有顯晦。何况人耳目。汝年八十三。汝齒三十六。脫落亦已晩。動搖何足惜。含飴可入喉。飮漿猶充腹。細字尙能寫。索途免擿埴。大聲尙能聞。與人相酬酢。眼前兩孝子。其一縻好爵。膝下五曾孫。箇箇皆珠玉。所以鄕黨間。皆稱爲五福。此猶不自滿。汝心誠多慾。惟當退而思。努力綿一息。余聞而釋然。始迷今乃覺。仍成五言詩。强進一椀粥。稽首謝天公。充然如有得。</text>
<title>聾警</title>,<text>耳聞者人語。口出者我語。耳旣不聞語。口何不忘語。我欲聞人語。人厭與我語。我欲向人語。人苦答我語。欲與兒子語。兒子柔聲語。欲與僮僕語。僮僕低聲語。使之高聲語。十語聞一語。唯將一聞語。作詩代口語。凡吾詩上語。渾不擇其語。憂國憂家語。傷時傷世語。閭巷鄙俚語。道路傳播語。或爲慷慨語。公語非私語。或爲慘愴語。鬼語非人語。自是啽囈語。豈有驚人語。盡日無誰語。永夜悲自語。詩亦不成語。莫如都無語。人不聞我語。我不聞人語。飢以食爲語。渴以飮爲語。唯玆兩句語。有不可不語。此外世間語。終身不欲語。</text>
<title>示兒</title>,<text>莫效龍伯高。儉約禮之嗇。莫效杜季良。豪俠義之賊。儉約與豪俠。皆吾到不得。彼虎誠難畫。此鵠豈易刻。畫刻俱不成。何論狗與。不如兩皆棄。別有所可學。曰忠曰孝友。於家復於國。愛之以爲仁。忍之以爲德。口不言人過。目不視邪色。見利而不趨。遇事而不惑。苟能此道矣。可以行蠻貊。吾年八十四。今乃晩始覺。唯願子若孫。以此銘心曲。</text>
<title>窮且益堅</title>,<text>我雖有千金。人何敢奪我。我雖無一錢。人未嘗與我。人旣不與我。我當默默坐。寧爲寒乞語。向人區區那。我雖餓而死。不必言其餓。人或愍其餓。嗟來延入座。苟有丈夫心。此食猶可唾。况無餓死事。姑宜高枕卧。所以古之人。與取無一箇。言若爽其實。人必以爲過。然則如之何。好義莫好貨。且挹活活水。滅此胷中火。</text>
<title>可歎</title>,<text>不知君子心。好惡一何乖。雖有惡行人。狠若狼與豺。苟不逆于汝。油油然與偕。握手吐心肝。如兄弟孔懷。雖有善行人。衆論以爲佳。苟不順于汝。推墮千丈崖。吹毛覔其疵。搰搰常力排。銅臭詎易消。劒氣終難埋。曰賢曰可殺。自有國人皆。吾知君子心。喜怒終風䨪。</text>
<title>述懷自叙</title>,<text>我讀離騷經。屈平詞賦懸日月。我讀哀江南。庾信平生最蕭瑟。其言悽切有深意。讀之令人堪下淚。丈夫何爲其然也。此特不幸之徒耳。若余躬逢聖明世。韻格當與斯人異。和聲固可大其鳴。自叙吾人傳中事。潘文陸詞亦太煩。世德家風姑舍是。生於天啓壬戌年。系出完山大姓氏。學語之初綴文辭。人言此兒非常兒。六歲抱在王父膝。已誦周南召南詩。己巳春日曲水巖。繡衣詩呈金度支。甲戌冬夜伴月樓。白雪吟驚崔督郵。能令二公見而奇。謂余終必文章爲。寧知虛奬竟訛誤。未悟眞工在刻苦。於書讀不過三遍。有作詩能成七步。髧髦忽作總角丱。舞象之年聞鼙皷。三韓千古禮義邦。北來腥塵暗東土。江南果無一寸鐵。童子猶知勃然怒。亂後羣書束高閣。人皆說劒操弓弩。童心便隨習俗移。我亦麁豪乘馬馳。居然蹉過好時節。不覺舊業荒于嬉。碧落仙家接鄕隣。時維戊寅年仲春。靑松右族是淸門。所以自附爲婚姻。爲省先壠謁先祠。吾年十八來京師。城西始遇尹海寧。宇下仍蒙親愛之。轉眄之間五六載。其人已逝夫人在。夫人是我從叔母。孝敬婣睦閨房秀。咸稱女中之君子。膝下螟蛉有賢嗣。憐渠孤露影相吊。是以令吾負笈至。舊客還歸舊堂住。其年甲申春之季。擬待扶搖羊角風。背負長天九萬里。鄕賓入城不數日。戰藝南黌爲第一。虛名忽瞞翰墨塲。一時賓客塡門墻。相迎前後左右人。不分東西南北方。誰知白面黑鬍子。內攢休文心腹矢。乘間陰礪笑中刀。嫉余蛾眉暗相刺。從玆心喪骨亦驚。猛虎長蛇朝夕避。長安陌上沒膝泥。擿埴冥行路轉迷。徒勞抱玉入于楚。未能操瑟工於齊。年齡遲暮志轉拙。運命蹉跎顔遂低。秋圍一捷亦過望。老去纔登司馬榜。丹桂枝高不可折。靑雲路隔誠難往。蓬累低垂世莫識。風塵牢落吾安放。神交晩托白峯叟。一曲陽春爲君唱。雲箋偶與四美俱。拙句因被名公賞。窮儒亦能遇知己。君子何嘗不欲仕。五歲園陵鎖直郞。三年厨院晨趨吏。中間人事足悲咤。別來山妻病不起。小兒呱呱在我側。大兒欒欒在苫塊。人情到此萬念灰。薄宦全無貪戀志。盤桓尙且不能去。只爲他時奉檄喜。悲歡人事互相虧。越明年春好爵縻。東班華秩義禁府。水部閑曹山澤司。靑門監賑數月後。職事船艦三江陲。仙遊峯下掛帆夕。月波亭前吹篴時。天晴水綠白露濃。月小山高秋夜遲。朅來遊衍以爲恒。吾儕四五人相隨。淸歌哀瑟聽已倦。皓齒靑蛾看亦疲。三刀一夢遽催人。彭澤歸程湖水湄。地近庭闈適我願。於良足矣官無卑。門前小吏二三過。墻外孤村八九家。事少常調單父琴。年饑不催陽城科。時當甲寅事一變。擧目人皆非舊面。孤危蹤跡動輒蹶。擧世同冥吾獨見。儃佪妄欲表獨立。此日仍停擧子業。氣節元從我輩出。科名付與兒曹拾。行行且避載鬼車。去去將拋名利枷。歸期尙以數月遲。瓜限誰令一年加。東鄰惡子暗吹毛。虱附權門陰嗾獒。霜臺白筆謹受敎。却彎强弧射魯縞。荒田數畒屋三椽。此亦從吾先祖考。物外烟霞是廣占。空中樓閣爲營造。彈文所論豈謂此。六年但飮吳江水。吹沙射影遽如許。我方爲魚彼刀俎。蒼蠅本自止于棘。白雪何曾負於汝。跨吾匹馬着吾鞭。出門大笑飄然去。朝離河八夕歸次。白屋依舊松陰裏。雙親堂下弟無故。三樂人間我有二。柴門一掩艮岑麓。夢魂不到銅駞陌。羞從東郭墦間乞。忍向光範門前伏。追懷疇曩體生粟。世道人心晩始覺。穿墉誰謂鼠無牙。飮泉方知牛有角。深懲今日九折臂。却悔當年三刖足。生涯晩付兎園農。力耕不食嗟來食。惟將朝暮懔懔意。默愁崦嵫殘日迫。終身擬負子路米。泣風遽𠷢𦤎魚索。穹壤茫茫日月邁。餘生不死頭全白。白頭如今復奚爲。逢人未見眞顔色。朝曛相對兩不厭。獨有西巖舊面目。擧頭遙瞻霄漢上。乾坤日月重開朗。羣賢夾輔贊至治。六卿三公問是誰。皆言向時在野賢。勵翼虞庭來羽儀。其間一二上大夫。昔者非吾故人乎。劉楨漳疾幾時瘳。杜甫親朋一字無。冥鴻今已色斯擧。引領何曾久延佇。暮途求名鴷啄蠧。衰齡講業戈舂黍。誰云可以出而仕。路隘吾無投足處。何物今人所棄物。取之無禁用不竭。陶潛遺我北窓風。李白遺我靑天月。無心又有雲出峀。閑者吾儂便是主。窓明几靜草堂幽。抱膝長吟古梁甫。西江斗水更誰激。峻坂塩車悲失路。從來此目閱世多。幾看平地生風波。蝸蠻百戰莫我知。獨撫孤松但日哦。懷瑾虛老不須恨。從古詩人常坎軻。江濆自有恠物焉。天下其無良馬耶。何嗟及矣墓木拱。天實爲之可奈何。行年六十六歲窮。作此皤皤田舍翁。媿無一事可傳後。後來誰識吾賢否。追思少日尙志氣。事無難决言無諱。中年始慕舌爲柔。懦似涓蜀常多畏。仁慈惻隱心于內。慷慨豪爽形於外。見人之善若在己。必欲延譽揚其美。見人之惡若將凂。必欲跳身去不止。居官曾不染脂膏。在家亦能踈財利。名編金榜衆所待。屢擧摧翎獨不槪。求恩干祿衆所趨。一跌歸來終不再。願忠吾身已將死。欲養吾親已不逮。父子兄弟與宗人。接屋同居一步地。晨昏相聚樂忘憂。更有兒孫左右侍。詞塲舊習尙未除。老眼猶寫蠅頭字。嗟乎人豈不自知。一生俯仰心無媿。寧私一字以自欺。始終如此而已矣。人皆有眼亦有口。溢美浮辭吾不取。竊觀近來諸公墓道文。皆從大人先生手。爭將諛墓寶珠惠。以虛爲實無爲有。凡人邪正與善惡。百世終難掩其跡。爲語吾家賢子孫。乃翁無才又無德。他年墓前一片石。姓名官稱斯亦足。殘碑須短不須長。只可容排書數行。其餘多少等閑事。寫吾此詩爲家藏。時維丁卯十二月。艮岑老人。書于樂吾堂。</text>
<title>贈白峯金廷叟</title>,<text>往者大明天啓越明年。壬戌之冬吾以降。人生墮地貴是男。貧賤何羞在陋巷。自從童騃無所知。已誦周南召南詩。七齡能爲五言城。皆云此兒其才奇。弱冠西入洛陽陌。當時尙恨功名遲。邸舍三霜忍羈旅。吾衣大布而縫之。朅來交游不得意。人間行路無平地。多少靑雲貴公子。相逢捴非吾知己。始覺樓君唇舌谷子筆。不如祝鮀之佞宋朝美。顚狂蹤跡轉崎嶔。謾作悲歌慷慨士。朝過薛公賣漿家。暮入荊卿屠狗市。空吟白雪陽春曲。不逢高山流水耳。百歲中間一邂逅。金君我之金蘭友。沖和恬靜秀骨淸。胤胄蟬聯大賢後。美質宜爲廊廟器。文章自是君家事。詞源深造李杜閾。筆陣早傳鍾王法。夙昔同遊槐市中。一見見子眞顔色。風斤幸斲郢鼻堊。死生相期心莫逆。傾情吐意永相許。是者徒深知我也。看君欝屈負此才。未應虛老耕於野。如何徒勞十上書。落魄風雨靈臺夜。其材非不枵然大。世上今無具眼者。嗚呼去年窮阨不須說。至今追思猶夢怕。庸蜀之南雪何罪。烏山往事應無悔。從他毁罵但自修。衆謗何關解不解。况余行身能直不能曲。所以泥塗蒙汚辱。誰將毒喙嚌之深。南村羣童欺我老無力。中情尙可質諸神。外貌何以憎於人。分明頭上彼白日。照此平生無垢身。萬事要須付一𠽁。初心轉覺堅如石。十載空磨匣中劒。何時始掣圖南翮。城市風塵衆口黃。江湖日月吾頭白。吾頭已白可奈何。三十九年看又過。欲向前途試一步。着處山高水有波。宇宙蒼茫日欲落。羣鴉亂哭頑雲黑。獨立倀倀不敢出。拔劒斫地歌激烈。前無所依後無憑。擿埴而行蹉又跌。樊然淆亂是非塗。一語忤人千弩發。吾今固合束高閣。子亦胡爲在空谷。伽倻山麓鳳坡隈。一區林塘千樹梅。亭臨大野莾空濶。童子開門明月來。有時邀我此登臨。相留一醉論胷襟。贈以新詩發舂容。一字價重千黃金。淸高韻格戛寒玉。樂府風騷傳正音。想得其人錦繡膓。箇中寧有蓬之心。榮達須從勤苦得。男兒不困惡能激。可笑吾形已不逮。入楚猶抱荊山璞。張儀寸舌尙在否。蔡澤前期四十足。持粱刺齒豈無日。富貴元非有主物。靑蠅今又附驥尾。萬里方看共超越。淸溝何幸映汚渠。井蛙寧誇吾樂歟。老去詩篇語不奇。春來長鋏歌無魚。徒將丈夫八尺身。獨卧乾坤一草廬。案上惟看古人書。門前不見長者車。直欲脫却儒冠奮袂起。飄然去去春風裏。焉能坐對妻孥愁絶倒。一任貧病催人老。昨夜山干一犂雨。黃梅花綻春光早。政宜相就細論文。陳蕃舊榻君應掃。邇來世故絆人願莫遂。一日不見如三暑。會待月先亭前花欲燃。擔簦躡屩君家去。</text>
<title>近聞事有大可驚駭者。取爲監戒。留示後昆。</title>,<text>徐樂嚴安上書日。皆拜郞中偶然耳。千載流來效嚬多。搖唇皷舌爭言事。事非人人所可言。言非事事當於理。莫如忘事又忘言。寂若秋蟬口容止。操毫且莫善屬文。識字常爲憂患始。畸窮孰能不怨天。名敎誰知有樂地。功名何可弋而取。富貴難容智力致。靑山只在自我得。白雲何待他人賜。生涯一盂飯亦足。事業千首詩而已。高人時不遇則隱。君子行當素其位。交游必擇直諒友。過從須避傾危士。休將名姓乞與人。莫隨時世參橫議。深思明哲保身道。愼勿經過沽名肆。只願吾家賢子孫。世世常爲寗武子。</text>
<title>最可畏</title>,<text>君不見尸陀林中月未出日已落。天陰雨濕羣鴉哭。怒雷轟轟驚電飜。悲風獵獵愁雲屯。黑貙黃熊眼似炬。蠻君鬼伯頭如黿。令人髮竦體生霜。到此誰非涓蜀梁。然而鐵漢大膽者。不動於心晏如也。苟使精神氣魄可以伏天魔。雖有夜叉羅刹於吾何。別有人間最可畏。只在其身不在他。中藏赤龍白石城。玄牝門前千丈坑。是非長短所自出。吉凶存亡所由生。或以亡身喪其家。或以立身揚其名。范雎，蔡澤所以繼踵取卿相。蘇秦，張儀所以抵掌談縱橫。龍逄，比干所以死。食其，韓生所以烹。毒藥雖云利於病。皇穹竊恐不照余之忠誠。是以金人從古戒三緘。仗馬如今難一鳴。嘗聞人皆有百骸與九竅。九竅之邪在三要。三要之中此最要。但可使饑則食渴則飮。樂則歌而憂則嘯。遮莫呫囁吐心腸。且莫排擊含風霜。毫忽之間倘不戒。大則有椹斧刀鉅小拲械。此所謂別有人間最可畏。</text>
<title>俠客行</title>,<text>長安大道平如砥。白馬按轡誰家子。晩出長楊羽林中。歸來細雨春風裏。探丸結客少年塲。擊劒悲歌大都市。開樽痛飮十千斗。取心生啖八百里。聲如巨雷眼如電。氣蹴山岳掀天地。千金卽爲等閑物。一死自是尋常事。白晝抽刀國門外。殺人何人敢忤視。却來夷門訪知己。持觴爲勸侯嬴醉。</text>
<title>人各有所愛</title>,<text>人各有所愛。愛各有所得。周濂溪愛蓮。王子猷愛竹。弘景松風謝眺山。謫仙明月陶潛菊。此皆淸高閑淡物。寒不爲衣飢不食。不可留與子孫傳。不可持獻王公前。叔季歸來俗尙變。今人但愛靑銅錢。卽排金門入紫闥。却從平地登靑天。處處司徒百萬臭。人人大堤諸兒憐。可笑蘇州癡太守。爾今胡爲獨不然。徒將愛君愛親心。苦愛弊箒輕千金。直待晩稻初香紫蠏肥。兩袖收取淸風歸。</text>
<title>輓丹丘金元瑞</title>,<text>我與丹丘老。一年曾無數月離。邇來四十日。不見而死吁其悲。白首呑聲滿面淚。追思少日相逢地。公年十七我十六。古島波知始附驥。意氣元從吾輩出。文章自是君家事。己卯年間始赴擧。共向尼山數百里。唐城邑屋罷吟詩。錦水春風乘馬馳。落魄歸來君別我。龍蛇之歲還京師。中間離合不須論。往事驚心那忍言。梁山風雨泣三年。石橋西頭仍掩門。有玉何嘗待善價。終身永擬耕於野。廬江奉檄晩爲親。倘來功名曹是馬。風塵城市豈久留。烟月江湖余樂也。龍鍾於世亦無意。一時同返衡門下。方知世路難輕出。不覺靑山映黃髮。高歌白雪陽春曲。欲揮風斤輸郢質。長松之下碧潭水。水邊杖屨相遊戱。那無冠者五六人。亦有同心二三子。夜雨挑燈傍隨窩。秋風詠月開元寺。去歲陂塘泛蘭舟。今年華屋羅珍羞。哀絲豪竹雜笑語。秉燭懽呼坐達曙。樽前俄有告別人。訥老揮袂長安去。唯餘疲病兩衰翁。五月相離八月逢。臨分摻手向余說。後會禪房留十日。誰知昨夕數行札。奄成今朝千古別。塵寰六十六年夢。却解天弢寢巨室。傳家詩禮四男存。滿庭蘭玉諸孫蕃。舊居纔成燕賀屋。新阡已向龍游卜。我來呼君君不聞。我來哭君君何識。我有斗酒與誰醉。我有新詩向誰寄。萬事如今長已矣。浮生本來如斯耳。丹丘臺古夕陽殘。擇勝亭空松月寒。溪山猶是舊日顔。故人一去何時還。不須臨穴浪沾巾。我亦人間朝暮人。</text>
<title>白鷺辭</title>,<text>白鷺飛春雨。翅濕飛不高。烟濛濛雨微微。靑郊遠近長蔞蒿。農人處處把犂鋤。或在西疇或東𦤎。白鷺飛飛不肎下。恐敎淤泥汚霜毛。却來窺魚綠蒲間。爾亦胡爲口腹勞。頗似彭城老太守。白首塵岐隨所遭。只緣飢渴累此身。飮其醨而醊其醩。醊其醩。腹雖果然心忉忉。吁嗟乎。腹雖果然心忉忉。</text>
<title>浩浩歌</title>,<text>萬物三光影裏形。九州一點毫端塵。陰陽五行所化生。曰蜾曰羽曰毛鱗。試看飛走蠢動中。最是何物含精神。蠃母偸虫作子孫。蜂王坐衙爲君臣。之其二虫又何知。似解三綱與五倫。矧伊稱爲最靈者。國有其君家有親。公侯伯子列五等。士農工商分四民。榮枯窮達孰非命。貴賤賢愚均是人。壽者何壽夭何夭。富者何富貧何貧。丁龎大小一戊子。裵庾雌雄雙甲辰。是知人生百年內。天運循環如轉輪。福兮常爲禍所倚。名者元來實之賓。修身俟命有古訓。此語吾已書諸紳。行年八十有五歲。飽更酸醎甘苦辛。人間千變萬化事。亦皆親見於吾身。東西南北孰長短。老少淸濁何紛繽。我今天地中間表獨立。拍手一笑三千春。</text>
<title>消魂橋</title>,<text>朝上洛陽橋。暮上河陽橋。平生丈夫心。不折橋邊楊柳條。如何今日灞水上。使我悽然顔色憔。長安已遠水滔滔。夕陽在山風蕭蕭。橫江縹緲不霽虹。名是消魂魂自消。我見此去都門十餘里。秦川大道何迢迢。日日千人萬人出。金堤翠幰行搖搖。風塵天地別離多。柳色年年愁裏嬌。或有翩翩西適楚。或有行行東戍遼。北者使乎燕。南者流於潮。乃有臨歧摻手遠相送。一曲離歌愁不驕。又有牽衣頓足走相送。哭聲直上干雲霄。又有懸心北闕不忍去。一髮終南望漸遙。又有手挽羅裙不忍別。脉脉無言低翠翹。消盡人間萬古魂。長波咽咽風刀刀。最是西風殘照欲暮天。客散猿啼山寂寥。男兒一寸鐵。似向鑪中銷。嗚呼此名之設豈無以。至今令人愁緖挑。秦簫聲咽碧桃月。楚雲情暗陽㙜朝。聊將羊志異日淚。灑向風前歌且謠。</text>
<title>何得愁中却盡生</title>,<text>我不悲楚鄕千古竹枝曲。又不悲江城五月梅花聲。最悲一陣霜風殺柳條。篴裏春光愁裏生。伶倫律呂創制後。曲以楊柳爲其名。霜難黃落雨難潤。秋不焦枯春不榮。無根無葉又無枝。長短高低隨指成。政當芸芸庶物復歸根。解使騷人心暗驚。飜思故園手種樹。望秋先零霜葉鳴。如何今夜百憂中。婀娜贏得春風情。不是章㙜裊裊曉霧濕。不是客舍靑靑朝雨晴。依依初自月下來。嫋嫋還隨風外輕。是時宵分五更中。萬竅無聲關月明。吹之者誰聽者誰。窅渺三疊陽關縈。其聲偏感望鄕人。側耳聞來雙涕橫。周南留滯歲云暮。景迫桑楡蓬累行。膓摧淚盡恨未盡。此曲哀怨何時平。聽終調絶北風起。夜色凄凉荒戍城。</text>
<title>立券買華山</title>,<text>寸地莫非王之土。西山亦是周天下。藏身倘不早爲地。異日于何吾稅駕。雄圖輸入立券中。却向樽前先買華。華嶽之精挺異人。柴氏乾坤風雨夜。經營大志付閑適。江路斜陽驢背跨。綠樹橋邊杏花村。塵埃天子來相迓。井底還慚子陽蛙。花間却掃丹丘舍。潛龍已成五彩文。一見令人駭汗瀉。干戈天地子當取。雲水山林吾欲借。一朶芙蓉倘相許。淸風明月寧論價。神農交易自有制。筆之於書君莫訝。持此何憂我無居。冥鴻可免虞人射。男兒志業已歸虛。得華誰知勝得夏。縱不風塵爭帝業。終難箕穎沾王化。唯將一幅數行書。百年巖壑偸閑暇。雲爲疆界月爲限。竹作柴門松作榭。歸山晩計得其所。經世初心從此謝。休將爝火幷日月。知有其眞何以假。環山一區是吾地。四海爲家此其亞。爭似忘形睡鄕裏。不向塵世干王覇。一語煩君君且聽。烟霞此地須寬赦。塵淸他日莫歸馬。壠上恐害吾桑柘。</text>
<title>屬鏤無眼不識人</title>,<text>目擊春秋鈇鉞嚴。夫差於汝吾何誅。惟憎爾國尙方中。八尺秋蓮生冶鑪。胡爲鑄刃不鑄眼。枉殺當年賢大夫。解劒曾酬舟子恩。東來善保千金軀。私讐纔復國讐大。舊王已去新王孤。繕甲治兵問幾年。稽山一夕風霆驅。大事還隨太宰金。君王眼迷西家姝。危言竟忤彼狡童。按劒相看明月珠。鼎鐺從來尙有耳。霜鋩不聞忠臣乎。松摧竹折爾莫恤。伍子平生何罪辜。天生凶器本無眼。豈識孤臣忠義俱。隙月飜飛義魄散。萇弘碧血光糢糊。如今若論殺賢者。劒罪千秋烏得無。七竅丹心昔旣剖。一箇孤忠今又屠。人情自不察薰蕕。雪鍔曾未知賢愚。魂隨怒濤激壯氣。目懸東門看滅吳。白馬秋風浙江頭。荒原宿草胥山隅。斯人一去太阿倒。越膽已懸吳薪枯。劒兮何爲害忠良。劒兮何不誅奸諛。堪笑三更鐵馬聲。有人幎冐臺姑蘇。</text>
<title>萬古乾坤如此水</title>,<text>自其變者而觀之。浮雲往事今何似。荒城古木雨聲中。月榭風㙜秋色裏。乾坤萬古水一痕。逝者如斯流不已。地坼天開灌巨浸。其東有國方千里。龍蟠虎踞太伯墟。額額高城大都市。喬家春色忽召戎。魏師南來事急矣。紫髥將軍一攘臂。黃郞大呼東風起。赤壁磯頭老瞞走。荊門落日烟光紫。飛天烈焰萬艘灰。北軍頓足南軍喜。功勳一時仗周郞。事迹千秋傳漢史。繁華盛麗豈長保。天府金湯不足恃。相奪相傳幾人手。稱王稱帝皆於是。吳成魏敗兩醯鷄。謾有長江波瀰瀰。興亡百代不盡愁。宇宙茫茫同此水。一碧鴻濛太古色。冲瀜窈窕流南紀。滔滔晝夜滚滚流。尾閭泄之何時止。春秋代謝尙依舊。此間誰能與終始。後水前水水朝暮。新人古人人生死。詩家割據問是誰。壬戌秋風蘇氏子。胷中雲夢筆下詞。特地天遣文章士。我亦操觚從此去。一歎洋洋河水美。</text>
<title>輓章[徐宗泰]</title>,<text>聲噪文塲竟蹇連。休官衡泌趣超然。家榮列戟看名帥。壽秩橫金似地仙。氣葆沖和膺逸樂。福延綿遠盛曾玄。奄聞乘化風流盡。先契追惟感自偏。判中樞府事徐宗泰</text>
<title>輓章[金昌集]</title>,<text>莫恠天慳桂一枝。却將春筭餉期頤。中年便覺榮名幻。暮景仍膺福履綏。樞府腰金偏聖渥。將軍舞彩卽佳兒。試看七十孫曾盛。餘慶綿綿更可知。左議政金昌集</text>
<title>輓章[崔錫鼎]</title>,<text>時當否塞廢公車。欝欝靑霞氣未舒。中歲政聲聞酌水。暮年恩秩識充閭。江湖滿地襟期在。雲月縈懷咳唾餘。耆舊風流今寂寞。曉鸎千里獨沾裾。判中樞府事崔錫鼎</text>
<title>輓章[尹以道]</title>,<text>翰墨從游自布衣。一時聲價似君稀。雄圖濩落違題柱。薄宦棲遅解息機。每歎晨星貽久濶。豈知朝露報先晞。追思五十年間事。衰涕南雲不盡揮。知事尹以道</text>
<title>輓章[趙相愚]</title>,<text>繡虎文章世孰京。百年詞壘擅高名。扶搖竟失溟鵬運。漁釣還深海鳥盟。壽以沽恩超峻秩。兒能仗鉞養專城。居然大耋歸眞化。夜看奎躔减舊晶。判書趙相愚</text>
<title>輓章[權是經]</title>,<text>少時聲譽世爭傳。投紱閑居謝俗緣。鬂玉殊恩因貴子。腰金峻秩耀高年。依俙舊迹餘三逕。寂寞音容閟九泉。老病未伸臨壙慟。爲題哀輓淚漣漣。判書權是經</text>
<title>輓章[任弘亮]</title>,<text>湖海風流第一人。竗齡聲價動城闉。題名鴈塔同丁酉。對酒雌堂記甲寅。養受再藩家有慶。年踰八袠壽徵仁。平生故舊皆歸盡。贅世偏憐後死身。牧使任弘亮</text>
<title>輓章[任弘望]</title>,<text>早聯科目晩聯婚。誼分還同骨肉恩。膝下金貂三節度。眼前蘭玉卅曾孫。妙年塲屋英聲振。叔世田園至樂存。齒迫九旬爵崇秩。於公一德較誰尊。參判任弘望</text>
<title>輓章[崔錫恒]</title>,<text>襟韻恢䟽笑語眞。幾從甥舘侍芳茵。風塵薄宦初非志。湖海多年自在身。有子推恩頒誥煥。專城便養獻觴頻。全歸八袠公何憾。思舊篇成倍愴神。參判崔錫恒</text>
<title>輓章[兪命弘]</title>,<text>磊落風姿迥出常。妙年高價擅騷塲。談河沛决羣言服。詩藻流傳萬口香。奇氣定知當世少。通才宜與古人方。孤吟郢雪誰能和。獨抱荊珍謾自傷。樽酒暫淹陶令邑。雲林閑卧鄭公鄕。宜家美譽歸三女。肎搆佳聲有二郞。武闡韜鈐頻仗鉞。文鏗金玉又登庠。專城幾享三牲養。八袠仍看六歲強。自媿踈慵叨近戚。曾從翰墨沫餘光。浮沉末路悲星散。限隔淸儀歎道長。尙憶前秋來素札。誰知此夕夢黃粱。題詞欲輓平生事。回首西天淚萬行。參議兪命弘</text>
<title>輓章[李寅爀]</title>,<text>嶷嶷風儀振振英。交親早歲托深情。陶潛墨綬元非願。謝眺淸詩獨有名。卿月西樞方鏟彩。壽星南極忽淪精。兒能仗鉞諸孫盛。地下人間捴是榮。牧使李寅爀</text>
<title>輓章[李國芳]</title>,<text>伊昔交懽夢窅然。金貂白髮儼如仙。鵬圖未展靑天遠。蠖屈猶操素節堅。壽似莊春期可望。福兼箕範五能全。家庭閫績看餘慶。回首湖雲涕自漣。承旨李國芳</text>
<title>輓章[李善溥]</title>,<text>灰心萬事病文園。床下時時拜鹿門。太華曾蒙分與我。半山何用換名墩。多生習氣吟哦癖。數歲詩箋七百番。佳句忽隨獜筆去。白頭無復洗眵昏。參議李善溥</text>
<title>輓章[尹星駿]</title>,<text>美爵高官猶可致。人生遐壽似公無。芳名早見登蓮榜。漫仕曾經綰竹符。幾歲掌珠分外閫。暮年頭玉陟中樞。延津劒合期旋促。瞻望佳城涕淚濡。承旨尹星駿</text>
<title>輓章[趙泰老]</title>,<text>水部詩兼彭澤辭。休官林下似公誰。遐齡自致橫金秩。積慶終歸仗鉞兒。完福世間那易得。高風湖外邈難追。保亭年少今頭白。欲寫哀詞感淚滋。參議趙泰老</text>
<title>輓章[李㙫]</title>,<text>當隅往事記齠齡。長德平生敬慕誠。雅志早輕彭澤粟。淸詩舊播玉溪名。趍庭節度三牲備。增秩同樞八袠贏。無復元龍湖海氣。雲霄忽失老星晶。應敎李㙫</text>
