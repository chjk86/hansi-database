<title>春日雨後卽事</title>,<text>深巷寥寥春晝永。無人來到此山家。柳眉待曉濃如畫。雨脚因風亂似麻。庭際印沙分鳥篆。睡餘推戶岸烏紗。閒中省事休詩酒。自酌淸泉足當茶。</text>
<title>自歎</title>,<text>道學之傳必聖贒。凡人仰望若登天。道非在外難行者。學在存心力造焉。老境工程如日暮。當時昏惰是誰愆。武公年耄猶箴警。看取詩中抑戒篇。</text>
<title>感吟 丙子亂後</title>,<text>三十過來已作翁。鬢毛渾白亂離中。空揮危涕瞻天北。欲挽明河洗海東。三月春光供美景。一年花信怕狂風。無人送酒寬愁絶。獨倚層欄思不竆。</text>
<title>次金泰叔 克亨 韻 時。金君自京避兵岐山下。</title>,<text>歷代戰爭地。豈曾今日如。鯨奔欲呑海。缺 反爲魚。忍見周正革。誰能晉甲書。遍寰腥穢氣。無處寄吾廬。</text>
<title>金淸陰 尙憲 以斥和北行。述懷奉呈。辛巳。</title>,<text>忠義堂堂是秉常。此行何必淚霑裳。遙知大窖留餘雪。更入三韓烈士腸。</text>
<title>月夜聞杜鵑</title>,<text>殘月依依在樹頭。五更啼血不曾休。平生不作沈憂色。今夜聞渠半是愁。</text>
<title>有感</title>,<text>十九代後吾生晩。數萬年光等白駒。風雨乾坤幾戰伐。治平時世有規模。汙樽抔飮此何俗。象箸玉杯其亦愚。莫道唐虞仁化遠。吾心遊處是唐虞。</text>
<title>謝金子仁 燾 惠曆</title>,<text>紀元誰復奉周正。書甲猶存向晉誠。多謝故人持贈地。並題佳句勖深情。</text>
<title>族姪春燧。遠惠毛冠。</title>,<text>忽見唐毛帽。追思漢日儀。童頭着自暖。破笠脫如遺。好是梅邊亞。從他醉後欹。懷人因物感。不待勖相思。</text>
<title>伯夷叔齊</title>,<text>遜國而逃大義明。兄難於弟弟難兄。當年叩馬綱常手。萬古高名日月爭。</text>
<title>蘇秦</title>,<text>之燕之趙膝爭前。季子腰間六印纏。若使當年從信義。張儀何敢事橫連。</text>
<title>從約</title>,<text>虎據函關欲倂呑。六王冠蓋會盟洹。如何從約排秦日。不爲東周發一言。</text>
<title>無題</title>,<text>觚之爲器有觚耳。然後方知用適宜。季葉如何觚失制。觚非觚也取時譏。</text>
<title>移居道洞</title>,<text>東西賃屋十年間。北洞初占別墅閒。雖非好畤善田地。自多剡曲一溪山。盡爲吾有無人競。莫謂家貧賴此安。惟是庭闈稍似隔。晨昏違處惱心肝。</text>
<title>百拙庵</title>,<text>百拙庵中百拙翁。形如枯木鬢如蓬。種梅竹菊爲閒友。詠月雲山滿小筒。九耋北堂憂喜切。一村南阮窶貧同。安吾粥飯隨吾分。何恨平生命也竆。附次韻[金啓光]蹤跡吳門避世翁。生涯仲蔚掩蒿蓬。僧歸嶽色雲侵屐。兒汲泉聲月滿筒。慈孝至今天獨識。文章終古命難同。局殘會乞山陰墅。陪賞階庭興不竆。門人金啓光追次[李惟樟]狂簡今成白髮翁。西河離索愧心蓬。更無托道前衣鉢。但有藏詩舊竹筒。正氣昔年擎柱在。頹波今日潰川同。世歸長夜名賢遠。拙賦追賡意不竆。門人李惟樟</text>
<title>百拙庵八景</title>,<text>廣峯春花錦爛霞蒸滿眼迷。東君有意侈吾栖。如何杜宇還多事。却在花枝夜夜啼。周峴夏雲纔看一片繞山巓。幻出奇峯在眼前。莫向晴天空起滅。有時興雨澤民田。岐山秋月秋空如洗露華寒。飛出雲間白玉盤。閒坐小庵淸賞足。不須天柱上峯觀。家岸冬松黛色凌雲萬箇餘。亭亭鬱鬱蔭村居。丁寧爲向蒼官道。使我宗支盛似渠。前灘夜雨風力三更氣甚豪。灘聲半雜雨聲高。明朝有意垂綸釣。直恐漁磯沒半篙。黃寺曉鐘隱隱遙傳古寺鐘。東方曉色尙䑃朧。睡餘不覺姑蘇遠。却訝寒山在此中。遠坡歸僧雲衲飄然出翠微。來時還帶夕陽歸。騷人作箇奴星久。今日憑渠得一詩。海路行商去馬來牛暮又晨。沿途絡繹漲飛塵。此間豈有藏豪傑。盡是東西逐利人。</text>
<title>唇瘡</title>,<text>唇瘡僵臥伴兒孫。忍餓時時廢飮飱。惟幸閉門兼閉口。逢人不作世間言。</text>
<title>偶題</title>,<text>身爲儒緩愧非夫。衰至居然病與俱。門絶往來如隱類。食無魚肉似僧厨。唐虞日月時難見。堯舜君民計已迂。惟有固竆心不易。萬鐘千駟揔區區。</text>
<title>蠅</title>,<text>物理無如白黑明。憎渠變亂日營營。世間最是傷心事。玉上無端一點生。</text>
<title>送眞安倅李君 守諴 罷官歸京</title>,<text>戇直朱槐里。風流白社人。鳳栖嗟已屈。䲭嚇又何頻。行色秋光淡。淸樽別恨新。養眞堂正好。遊賞更無因。</text>
<title>謝申奎瑞 命儒 來訪</title>,<text>忽忽經年別。迢迢兩地音。相逢新月夜。披豁故人襟。秖信心如玉。何論口鑠金。城東還摻別。矯首謾沈吟。</text>
<title>哭愚伏鄭先生</title>,<text>左袒斯文道已通。相傳衣鉢自厓翁。師宗一代聲名重。出入三朝寵眷隆。章甫齊來隨紼後。恩榮沓至賁冥中。當年幸忝春風座。臨穴如今倍一恫。</text>
<title>省墓有感</title>,<text>霜露凄凄百感來。丘原省拜淚盈顋。人間地下應非遠。未遣衣冠得暫陪。</text>
<title>鄭弟用晦 烆 送怪石</title>,<text>三山漂海碎巑岏。支節誰傳落世間。應恨六鰲收不得。遂令蓬島損眞顔。</text>
<title>買近思錄</title>,<text>近思錄書曾遠索。偶然今夕自禪林。目常對越神明敬。手自摩挲星日森。總是發揮前聖旨。便看開示後人深。惟玆一帙修身足。愛護無爲蟲蠧侵。</text>
<title>舍弟格，從弟榰慶宴。次李壽翁 爾松 韻。</title>,<text>衰門此日動榮光。叨奉先生慶北堂。一紙瓊琚前後句。壁間爭挹姓名芳。</text>
<title>叔父周甲宴。成近體一首。示檊弟。</title>,<text>二弟開筵壽兩親。一堂良會叙天倫。前冬病裏憂交切。此日樽前喜並臻。初度六旬重甲換。暮春三月百花新。蓮龜祝嘏翻成感。風樹餘悲我五人。</text>
<title>次鄭仲則 侙 愚川韻</title>,<text>聞君小築極淸幽。泉石依俙認某丘。壺裏獨全千日樂。世間他自一生憂。前瞻鶴駕千尋聳。俯壓龍川一帶流。傾傃數年猶未到。幾回魂夢繞芳洲。</text>
<title>伴鶴亭。次朴晦叔 烶 韻。亭在廬江上流。叔父僑寓其傍。築小臺。</title>,<text>臺枕寒江曲。江邊又絶巖。天慳應有意。客至敢題凡。秀色山圍畫。澄光水挼藍。騷人眞好事。描取入毫纖。</text>
<title>廬江。次洞主金終卿 時忱 韻。</title>,<text>滯雨崇朝歇。羣陰向晩開。碧連湖外草。黃入檻前梅。對月詩宜詠。登樓興不裁。相攜永今夕。珍重故人杯。</text>
<title>三三滿地皆雪</title>,<text>終日紛紛颺玉塵。三三休道屬佳辰。未曾堤外看靑草。反見橋頭踏雪人。</text>
<title>關雨效顰諸文士。次昌黎秋雨聯句詩。奉呈金徵士以承 是榲 求和。徵君時住黃寺。</title>,<text>節届夏秋交。時當壬丙會。炎風日搜攪。毒霧恒晻藹。羣陰互用事。二氣不交泰。霏霏晦遠山。隱隱鳴前瀨。連宵聲淅瀝。跨旬勢張大。風伯肆顚狂。雨師休懲艾。亂脚注如麻。隻手無可奈。咎徵在極備。和吉難望兌。狂奔溪澗溢。怒齧崖岸汰。白渾四野中。靑分孤嶂外。蛙沸喧法部。蟬噤寂淸噦。稼穡敗塗地。芝蘭沫歇馤。終爲陰沴苦。不是時雨霈。懷襄洪水災。彭鍧陰壑籟。乾心示災異。人事怙奢忲。爕理職久曠。愁怨民皆帶。誰知十日雨。能爲萬姓害。東西失田疇。上下迷畎澮。沈痾空有悶。鞭石亦無賴。愁雨劇魏晉。大雪甚淮蔡。懼災想减膳。祈晴頻薦酹。沈沈五更黑。依依萬樹薈。纔看懸溜收。旋見湧湍磕。蟻穴壞舊封。蛟室遺寶貝。蕩析朝野虞。壁立公私廥。傷心隔幷荐。行道流離丐。架漏坐不安。衝泥出無軚。下旣罹墊溺。高亦絶翔翽。崑崙屹砥柱。滄溟沒鰲蓋。天崩謾憂杞。地偏還似鄶。騷人解墊巾。轅門難豎旆。少昊行新秋。胡不收陰靄。門關絶往來。庭空浥埃壒。安得掛風帆。一飽鯨魚膾。去君咫尺地。離愁此時最。擡頭阻溪漲。病脚怯顚伂。荒澀強掇拾。詞意欠霶霈。何當調玉燭。共覩治平太。</text>
<title>黃山。次裴德彦 潤全 韻。</title>,<text>衰老偏憐疾病尋。索居終歲謾悲吟。黃山勝日開靑眼。白首竆途見素心。金地夜寒僧入定。玉峯朝聳雪來深。沈淪世上君休怪。魚在江湖獸在林。</text>
<title>姪挺輝家屛風。奉玩宣廟御筆及蘭竹畫。</title>,<text>縱橫宸筆走蛟龍。翠竹靑蘭雨露中。草野得此稀世寶。主人須護此屛風。</text>
<title>挽金洗馬 潗 夫人</title>,<text>柔順三從著。春秋九耋過。子孫多莫辨。科第慶堪誇。㜈女星淪彩。延平劒躍波。存亡無所憾。加壽鬱峩峩。</text>
<title>次猿溪宗丈德栽 仁培 長篇</title>,<text>郢客當時吟白雪。遺響飛天人寡和。下至魏晉等蟬噪。寥寥大雅無作者。唐有甫白能文章。筆力變化風雲假。退之酬唱籍湜輩。睥睨諸子無頷可。吟魂寂寞今何處。千秋宇宙聲名大。我生生晩一布衣。貧賤無心富裘馬。聖門猶嫌子夏儒。君子肯學樊遲稼。謀身齟齬時與乖。發言愚妄人爭訝。竆山塊坐心自傷。柴門草沒誰相迓。屠龍未得破千金。一名區區稱上舍。孤忠每悲孔北海。俚言不取齊東野。季葉歸來世道非。日月誰復開長夜。吾黨柳公有道士。系我完山餘烈藉。少年作詩誇富麗。蘭在谷中香自播。孝友爭稱董生行。有篠還追丈人荷。時命其奈不相謀。世路崎嶇吁可怕。早謝擧業不混俗。霞想飄然學雲臥。猿溪水淸楸嶺高。卜築爰從去年夏。丹丘再見赤松遊。紫氣復隨靑牛駕。顔如渥丹春不凋。手中道書行常把。蘿月松風托幽契。溪友山翁相狎坐。七十氣豪耽麴糱。盈缸酒熟頻壓蔗。興來時爲月下吟。客至幾飛花前斝。憶昨尋公過溪隈。維時月魄憐半破。適値仙侯困二豎。呻吟偃臥小窻下。危辭苦語感我多。侍坐周旋半日過。俄然忽見昔疾愈。披出諸詩傾鮑謝。往往且觀嘲戱作。令人絶倒言不頗。別詩果留再來約。此言出情誠非詐。未幾又投四韻詩。喜公快復深用賀。伊我食言咎實深。公怒唾面寧拭唾。駑頻荷剪拂恩。豈啻伯樂三倍價。同宗外戚比蓏葛。相識初非一日雅。辱贈今雖不知報。斷非兩間情義捨。反覆來詩警責深。俾我瞿然流汗赭。沿溪幾欲再扣門。百憂叢中竟未果。百拙庵前秋色晩。庭草團團淸露瀉。屋上重茅猶未完。雨脚床床愁漏架。栩栩時入黑甜鄕。蝴蝶莊周相變化。尋幽未到大小茅。鍊丹誰傳文武火。羡公於詩老不輟。日夕吟哦如有課。得輒投我索次韻。碔砆豈敵連城貨。安得巨筆如長杠。擺弄風月無休暇。世間萬事付膜外。向來工拙且莫詑。吾心雖拙拙自好。公非我也焉知我。昨夕深感枉陋巷。聚散翻驚掣電乍。聊綴荒詞追謝之。呼燈近床呼兒寫。緘辭再拜意萬重。臨風咄咄還㰤㰤。</text>
<title>送金甥啓祥遊德城 淸河縣別號。時家姪爲宰。</title>,<text>半世塵蹤汩沒間。至今猶阻內迎山。山中雪瀑尤奇絶。收拾詩囊領略還。</text>
<title>送堂弟榰還官</title>,<text>梅雨霏霏下。熊㫌去去遲。已成烏哺願。休恨鳳棲卑。爲政須從簡。臨民若保兒。當時循吏績。俱不出於斯。</text>
<title>傷老</title>,<text>年光曾不貸。衰謝漸悲傷。欲起先須杖。纔行已索漿。眼昏文字眩。客至姓名忘。任是尋常理。惟宜把酒觴。</text>
<title>挽金戚丈 是樞 十六韻</title>,<text>夫子南州傑。天資粹且溫。前朝光祿裔。先正鶴峯孫。繼世忠貞襲。傳家詩禮存。登壇追屈宋。力學泝淵源。老賊曾當國。危言唱叫閽。論材推地望。奉檄感天恩。逸步雲程遠。仁聲驛路喧。彩衣方愛日。奇𥚁却無門。未得仁人壽。嗟成孝子寃。鄕邦增歎惜。親黨競來奔。道義歸湮沒。皇王孰討論。典刑猶未沫。蘭玉寔多繁。末路襟期忝。先人契好敦。廬江頻奉袂。申谷幾回轅。已隔生平面。難招厚夜魂。蕪辭何敢盡。稱述待能言。</text>
<title>送堂弟榰之京</title>,<text>送君千里赴京師。病裏相攜勸一巵。親老家貧誠所愍。官卑祿薄不須辭。池塘草色迷春夢。江漢風光惱客思。歸見殿中傳此語。共將忠義勉孜孜。</text>
<title>次鄭石門 榮邦 芝圃八景韻 巫山一段雲體</title>,<text>龍淵夜雨薄暮頑雲黑。凄風一氣寒。已聞江雨暗前灘。沈沈遠近巒。應感驪龍睡。休摧燕尾蘭。田家莫歎暵其乾。簷溜曉方殘。煙寺暮鐘古寺疎煙起。羣山亂不齊。暮鐘來自殿廊西。殘僧問幾棲。隱隱聲何遠。蒼蒼月欲低。幽人欲往路還迷。明日策當提。山店朝嵐孤店居人少。深深入翠微。靑嵐曉向屋東飛。日出未分暉。藹藹千峯暗。遲遲九土晞。此時誰有扣松扉。遙望路依依。江天暮雪騰騰飛六出。閃閃見羣鴉。開盡江邊樹樹花。大地凈無瑕。絮颺爭輕艶。鹽堆可等差。麻姑鶴背綵雲斜。應過玉女家。長郊牧篴谷風吹軟草。山雨過江村。蘆管三聲十里原。牛臥夕陽痕。行尋朝牧近。歸趁暮鴉飜。投宿田家不閉門。樵友更源源。曲浦漁燈浦溆黃昏後。淸愁雨露時。漁翁瞑踏暮江湄。燈火共相隨。魚鱉應驚怪。蛟龍定欲移。生涯如此自無期。閒趣有誰知。平沙落鴈少昊三秋節。關河八月霜翩翩。南鴈幾千行。爭就稻粱場。沙曠飛無定。洲寒叫更長。世間得喪等黃粱。雲水好翺翔。廣津維舟夜來風雨惡。高浪拍天流。驅馬行人客路悠。掣斷渡頭舟。纜拋靑草岸。帆逗白鷗洲。舟子牢眠臥柁樓。失涉任他愁。</text>
<title>挽鄭石門</title>,<text>汝南高士聲名重。水北山人隱迹同。瑚璉合登廊廟上。棟樑虛棄野山中。池臺風月無邊趣。聖贒言謨這裏功。孤露卽今何所仰。百年情義倍增恫。</text>
<title>挽李大方 榘</title>,<text>萍流十載布衣貧。南士相將義氣親。世道漸隨浮議變。正論曾賴血書陳。竆途共作知心友。盛際同爲被錮人。長夜茫茫齎恨沒。朔風西望淚沾巾。</text>
<title>次仙刹太淸樓韻</title>,<text>隱隱遙聞瀑下淵。名區曾是遇騷仙。危樓制度驚今日。古寺風光勝昔年。肯讓南朝臺八十。直通西竺界三千。贒孫善繼前人志。寶墨輝輝映寶天。</text>
<title>阻漲題憫</title>,<text>滔滔溪漲杳無涯。數日萱闈定省違。還慚咫尺思親地。未得微誠感雨師。</text>
<title>次裴德彥韻 三首</title>,<text>多病交遊隔。幽居草樹深。故人衣上雨。今日峽中尋。共對靑眸豁。相驚白髮侵。休嗟世路險。俱保歲寒心。道義曾相許。交情老益深。不緣離思苦。安得遠來尋。亹亹淸談轉。霏霏爽氣侵。留題詩一首。令我洗昏心。正路嗟陻塞。時人蔽錮深。議論纔不合。訾毁已相尋。孤鳳從鴟嚇。神龍困蟻侵。平生一古劒。肝膽兩人心。</text>
<title>四弟㰒所藏兵衛森帖中。有先人訓誡詩一首。迺㰒弟冠日作也。詩曰。爾年今已到成人。吉日三加禮服新。夙夜勉修君子業。及時爲孝慰雙親。謹次以寓終天之感。</title>,<text>遺篇益切慕先人。故紙猶看墨迹新。深愧訓辭無以副。負吾身又負吾親。</text>
<title>次落淵閒居韻</title>,<text>海內名區莫此奇。瓢翁好占此江湄。水三面阻難通迹。山四屛圍不設籬。慣聽波聲並林籟。不煩豪竹與哀絲。尋眞未隔仙源路。會待桃花春暮時。</text>
<title>挽趙鳴卿 廷珩</title>,<text>美質端醇異俗曹。淸詩絶唱合風騷。如何麴糱還成病。不覺神精似鑠膏。大命有終歸造化。至情寧欲負劬勞。存亡到此增悲痛。白日佳城鎖寂寥。</text>
<title>移菊</title>,<text>色禀中央節傲霜。賴渠高品侈吾堂。相期共作探芳契。自信無爲出谷香。移居正當時雨過。伴來忘却世情忙。山居處處皆堪種。齊壤相宜豈獨桑。</text>
<title>次金受而 㶵 野庵韻</title>,<text>滔滔天地盡橫流。勝槩閒占一壑幽。浮世向來皆夢幻。小庵高臥得眞休。開窻好對靑山面。曳杖時臨碧水頭。便識主人全二樂。莫歎才命不相謀。</text>
<title>因山日。悲慕有題。己亥。</title>,<text>憶昔昏朝紊紀綱。人心天命屬吾王。英資上聖齊虞舜。赫業中興似漢光。文物盛斯開壽域。仙遊乘彼返眞鄕。周庠久被菁莪化。瞻望喬山涕淚滂。</text>
<title>終天日。省墓有感。</title>,<text>奄忽終天日。哀哀永慕心。音容杳莫接。陟降庶來臨。荒墓松三尺。孤兒血一襟。泉途雖咫尺。長閉奈沈沈。</text>
<title>次猿溪韻</title>,<text>岐麓通猿谷。分爲上下村。高人新卜築。幽事舊煙雲。壑邃丹崖近。春深紅藥翻。幸堅棲遁志。毋使勒移文。</text>
<title>贈別玉淡上人 時上人。住淸凉山。</title>,<text>願見仙山十載餘。秖今魂夢繞匡廬。憑師爲向山靈道。粧點螺鬟好待余。</text>
<title>玉淡上人送酒</title>,<text>無端白酒與靑芹。深感吾師此意勤。獨坐小軒成一醉。岐山雲影落杯樽。</text>
<title>次猿溪至日韻</title>,<text>冬至初陽動。天心見此時。自憐嬰舊病。每喜得新詩。才是工爲速。吟嫌拙者遲。高山與流水。音賞有鍾期。</text>
<title>次李提督 馥 題李君朝成草堂韻</title>,<text>君愛鵝湖遂卜居。柳汀沙岸路紆餘。水成巴字環丹洞。山聳蓮鋩入紫虛。高士端宜棲息所。中堂且可冠昏於。廣文詩盡滄洲趣。強綴荒詞媿殺余。</text>
<title>次金德而 薰 小雲庵韻 二首</title>,<text>夢想淸凉太白山。羡君居住此中間。松風澗水渾醒耳。蘿月溪雲揔解顔。白首已深泉石契。素心寧到利名關。投詩莫責經年債。多病年來苦未閑。聞道幽棲在澗阿。佩垂明月衣靑荷。閑迎野老傾深斝。時聽山僧弄法螺。庵似白雲雙並美。居占淸景入爲多。如何一到風軒下。覩子新詩袪我痾。</text>
<title>除夜吟</title>,<text>蓂葉凋零節。椒盤頌祝時。新年何自至。舊歲忽焉辭。街上兒童集。燈前伴侶稀。無眠待鷄曉。風雪打松扉。</text>
<title>李白</title>,<text>太白謫仙人。錦衣采石月。秋空何崢嶸。崑丘戱鸞鶴。興酣運神思。風雲入仙筆。塵寰眼已空。曠垠宇宙豁。玉皇有秘寶。黃庭三十六。一朝命追還。跳身飛白日。白雲彩鳳遙。紫河靑龍躍。相隨赤松子。千年視一瞥。文章落方外。元氣何磅礡。爰有洗心者。高尙仰仙逸。</text>
<title>夏日。憶鳳凰山樓。</title>,<text>當軒日杲杲。繞舍雀啾啾。閉戶時緘口。看山獨擧頭。詩吟僧去處。爽憶雨餘樓。病脚期痊可。行尋雲水丘。</text>
<title>次金希靜 光逸 韻 二首</title>,<text>每得新詩贈。吟來句句佳。後生眞可畏。前輩實思齊。宛覩朝陽質。還如夜玉攜。花開倘重訪。吾在小岐西。年光催易老。物色謾增佳。飮酒何嫌魯。聞韶却忘齊。獨看新月好。爭似故人攜。珍重情難盡。沈吟到日西。</text>
<title>挽柳連山 元履</title>,<text>一自歸來病久縻。惜君終未享期頤。情親人世復誰在。牢落餘生空自悲。公著家庭遵懿訓。連山乳穴頌仁治。淸門福祥愈綿遠。袞袞諸郞摠白眉。</text>
<title>挽南丈 隆達</title>,<text>五福兼全古所稀。筭來今世似公誰。仙翁紫誥超三品。才子靑雲聳一時。郭頷更看多不辨。萊雛重覩戱如兒。嗟嗟大耋風流盡。鄕社寥寥古木悲。</text>
<title>送姪挺輝之京</title>,<text>衰年多病斷逢迎。今日持杯送爾行。雲路飛騰男子事。旅遊安穩父兄情。向來忠孝元無異。此去聲名莫自輕。丹葉滿山秋色好。前途直待錦還榮。</text>
<title>次李丈 敬遵 石南韻</title>,<text>一罇辦勝遊。三杯通大道。流光奈䒣䒣。浮生良草草。座中謫仙翁。韶顔春不老。醉後作新詩。語帶時雨好。山僧趣亦同。相對鬚眉皓。神仙在平地。不必蓬瀛到。出門一大笑。春江波浪浩。</text>
<title>次猿溪八景韻</title>,<text>東岑霽月雨洗新秋色。天增此夜奇。忽看銀闕聳。徐轉碧空時。影入平羌水。誰題采石詩。一塵曾不到。淸趣少人知。北嶺淸風家居湫隘甚。何處是凉臺。陰壑蕭蕭動。晴窻颯颯來。煩襟朝覺爽。幽抱夕偏開。高臥羲皇上。悠然塵慮灰。西峯落照暮景蒼然至。崦嵫已落輝。投林羣鳥集。尋寺獨僧歸。遠峀如生畫。殘花似出機。長繩未能繫。寂寂掩山扉。南岳晴嵐維南山萬丈。巾子弄嬋娟。淡淡初籠樹。輕輕欲化煙。崖沈從遠鎖。簾濕未高褰。向晩風吹去。依然翠帶牽。春雨新芳春夜三更雨。韶光處處加。橋邊芳草色。岸上杜鵑花。天地生生意。園林物物誇。閑人無所事。散步傍溪涯。夏日濃陰爍玉盾威苦。凝空火日遲。綠陰垂地密。碧樹向風披。倦客開襟處。行人駐馬時。草堂成一睡。濃翠逼人肥。秋霜亂紅海國霜初落。江湖鴈又來。回頭楓爛葉。入眼錦成堆。描取丹靑筆。工施造化才。逍遙紅樹下。佳景可㘅杯。冬雪孤靑宇宙蕭條後。園林萬物空。靈根纏地脉。直節證天公。凜凜三冬雪。蓬蓬十里風。山中有一客。志操暗相同。</text>
<title>次權子修 鋌 慵眠齋韻 二首</title>,<text>心似磻溪與傅巖。草堂高臥伴筠杉。春山遠似脩眉畫。秋月寒開寶鏡函。野服黃冠安素履。何人白首困靑衫。慵眠齋裏慵眠客。襟韻誰知異俗凡。小築臨溪且傍巖。數䕺幽菊數株杉。空悲楚國卞和玉。誰掘豐城神劒函。交道向來堅似鐵。世情休怪薄如衫。竆途所信惟天命。何有存亡楚與凡。</text>
<title>次金終卿一慵齋韻</title>,<text>搆齋號一慵。一慵意何逈。勞生世爭奔。求逸心可訂。峩峩鶴山高。額類風骨挺。徵辟於我何。紅塵俗念冷。遣興步月獨。展榻攜客並。形骸似土木。身世付酩酊。廬阜洞席閒。時上香爐頂。屐理袖中蠟。茶烹松下鼎。偶乘灞橋興。來泛山陰艇。倜儻慕魯連。歇後笑鄭綮。爲報一慵齋。春風惠然肯。</text>
<title>挽權丈 寏</title>,<text>文章才行振家聲。前輩當年莫與幷。通籍淸班馳妙譽。爲郞白首屈英名。昇沈始覺由時命。悲喜誰知異送迎。雅相仁風難更接。高山流水若爲情。</text>
<title>紀行 六首</title>,<text>觀海萬水滔滔盡會同。杳茫南北與西東。惟看日月從中出。始覺乾坤到此竆。俯挹黃河衣帶小。直通銀漢尾閭雄。何人謾道桑田變。一嘯登臨大界空。登月松亭關東形勝月松亭。駐馬鳴沙試一登。三島杳橫煙一抹。十洲遙隔浪千層。虬枝直挹扶乘聳。兔影徐從若木昇。却數九州奇絶地。岳陽滕閣定難勝。箕城次人韻箕城十月客來尋。海上風煙爽滿襟。萬象森羅供遠眺。千奇收攬入孤吟。先春海曲梅花發。得月樽前竹葉斟。自幸旅遊愁絶處。一燈終夜合雙簪。丹陽書贈李君顯花無奇艶鳥沈歌。此日遊觀未足誇。節序已驚冬至近。別懷偏向酒醒多。天低暗色雲迷海。日暮寒聲鴈下沙。惆悵與君分袂後。明朝泣嶺意如何。留別鄭亨遠海上逶迤十日間。與君同作數宵歡。逢迎已是前期在。忽漫還嗟後會難。離恨較來東海淺。曉程愁殺北風寒。自憐阻却仙臺勝。方丈蓬萊不盡觀。贈權直長 宜喆爲訪觀魚冒雨來。梅花已落小桃開。莫歎咫尺躋攀阻。幸得仙翁共把杯。</text>
<title>挽李汝廓 弘祚</title>,<text>才合經綸學有資。名家宅相衆皆推。書生倡義胷藏甲。太守臨民口是碑。計活無那錐卓地。旅魂還促劒津期。異時天意應昌大。佳子佳孫揔白眉。</text>
<title>送姪挺輝之京</title>,<text>歸覲庭闈病亦痊。還朝政屬暮春天。芻糧南客行裝薄。桃李東風雨露偏。鮎上竿頭終不易。薪居積後古猶然。竆通信命無嗟怨。頻寄鄕書慰暮年。</text>
<title>賀李厦卿 惟樟</title>,<text>最愛君兄弟。頎然秀骨淸。一時推妙藝。三榜擅香名。喜溢萱闈慶。光聯棣萼榮。相逢情袞袞。梅雨故留行。</text>
<title>挽金葛峯 得硏</title>,<text>龍洞斯文碩士稱。吾先分義最相能。三千禮樂名還屈。八十春秋善可徵。蓬海鶴仙嗟已遠。草堂鳩杖更難承。三霜病喘違臨穴。哭向寒山淚眼凝。</text>
<title>次金受而韻</title>,<text>淸和時節雨䦨干。追憶山房數日歡。新歲過來添一病。故人歸去隔重巒。寧嗟頭白身名困。只願年豐海內安。期會玄沙今又失。可堪春盡百花殘。</text>
<title>紀行 十一首</title>,<text>望嶺南樓山勢圍平野。樓甍入半空。岳陽知孰勝。滕閣定爭雄。煙樹微茫外。笙歌縹緲中。寄言州刺史。此樂與民同。憶四弟庭直同行十日又分飛。別後難堪客裏思。倦僕羸驂何處宿。月明孤店夢依依。固城途中東望逾千里。南行浹一旬。地如荊土沃。俗似蜀民淳。翠竹家家有。晴沙處處新。衰年爲遠客。一笑大江濱。昌原漁店二絶行客朝炊海上村。竹間曾不設籬藩。兒童已與風波慣。振壑濤聲不怕聞。海上漁家似等閒。聽渠生理亦多艱。公門日夕侵漁苦。巨口脩鱗盡入官。見海水風前隱隱聽濤聲。隔岸平看大海橫。萬疊銀山供壯眺。沙邊立馬故遲行。海山倭城島醜當年敢射天。憑依巖阻小城連。山前海水深千尺。擧國深羞尙未湔。昌原戰船樓櫓風檣駕海堧。舟師環立列戈鋋。何當直擣扶桑底。縛取關酋載此船。東望家鄕有感無端忽作有方遊。半月光陰已見遒。回首岐山千萬疊。客中恒切望雲愁。觀潮汐進退有限。感吟。潮來汐退限汀涯。朝暮爲常不失期。何事人生無定所。東西南北路多迷。與固城倅泛海使君携客暮休衙。醉上蘭舟逗海涯。列炬揷流金柱爛。層波捲海雪山峩。駕風不隔三山路。泛漢何須八月槎。旅泊歸來如夢寐。袖間猶襲島中霞。</text>
<title>西行過彈琴臺</title>,<text>兵家捨險未曾聞。縱賊藩籬勝負分。背水陣成何所事。當時韓信誤將軍。</text>
<title>月課代人作</title>,<text>浩浩千層浪。茫茫一葉舟。擬竆吳會勝。欲截洞庭流。換步湖山異。憑虛宇宙悠。荊門忽已遠。擊櫂故夷猶。右荊門浮舟卧壑千株列。凌雲百丈高。蓬蓬掀大野。隱隱作洪濤。禹績嗟無效。堯天勢欲滔。仙山知不遠。直欲泛輕舠。右松濤東風何事解傷神。最是逢春又送春。芳草千年空惱賞。殘花幾片已成塵。湖邊且可聯遊騎。堤外誰知有別人。莫道韶光明歲至。好探餘景醉佳辰。右惜餘春驅馬悠悠訪古城。城門落日少人行。十年奔走一身遠。千古興亡雙涕橫。桂海腥風朝浪屹。蘆場戰地暮雲平。亡羊往事憑誰問。惟有江流日夜聲。右冶城訪古跡白首歸來臥碧山。此心禪靜喜淸閒。誰知世路難行脚。自笑風塵久抗顔。幽興淺深泉石裏。別懷多少水雲間。華山一半吾無惜。蘿月松風許共攀。右還山留別萬里羈臣又玉堂。靑綾話舊意何長。雄藩南紀稱吳會。勝地西山擅武昌。澗道行時頻捨馬。酒仙遊處幾相羊。松風颯颯猶盈耳。幽討今宵齒頰凉。右玉堂話西山舊事寥落行宮輦路荒。誰敎遷客過溫陽。長懷耿耿新秋月。獨倚翛翛故砌篁。宇宙英雄如過鳥。塵寰得失等亡羊。當時元亮歸來日。興在田家把酒觴。右長懷倚脩竹</text>
<title>雨後大雪。偶吟。</title>,<text>凍雨支離數日過。病身寒縮似枯槎。夜來騰六供奇玩。山作瓊瑤樹作花。</text>
<title>挽金伯起 希振○二首</title>,<text>相將異氣等天倫。童稚情親四十春。雲巘忍飢同討籍。雪舟呼酒共怡神。泉臺倘記生平友。塵世空多反側人。存歿此恫言不盡。三龜亭下謾沾巾。好是儀容好是心。豫樟千尺秀瓊林。三遷學舍成才早。一造師門見許深。溟海擬看鵬遠擊。泥沙誰料玉還沈。英魂應作風雷起。長吼寒空掃太陰。</text>
<title>次權同知 慶生 壽慶錄韻</title>,<text>以壽傳家世受恩。佳臯煙月太平痕。不緣積有神明佑。安得兼全齒德尊。紫府丹丘開壽域。碧桃彤棗映深樽。行看不老長春色。留與詩人詠不諼。</text>
<title>次猿溪雜詠</title>,<text>斗起自成臺。不勞經始築。騷翁坐其中。雲山日騁目。右巖臺有石天琢成。依然一小島。溪泓淨且深。白髮閑垂釣。右石島無事居山中。山中植以栗。陰成合作亭。惡少且勿伐。右栗亭秀色三冬裏。淸陰六月中。騷人罷午睡。流水韻寒風。右松林築壇種數株。供我詩中債。多情伴逋贒。無意調商鼐。右梅壇亭亭入雲姿。落落凌霜節。共保歲寒心。風霜期不易。右竹塢碧藕種淤泥。方塘引水遠。秋來數丈開。還恐風霜損。右蓮花細逕近東籬。幽人日相對。三杯大醉來。此趣吾偏愛。右菊逕曼卿核投。花發迷山裏。不待泛仙源。桃源卽此地。右桃源近屋種數株。滿枝垂絳實。仙翁日日醉。白鬚映紅頰。右杮圃嫋嫋綠煙中。依依春雨後。先生何許人。閑興追五柳。右柳堤</text>
<title>次猿溪樂郊韻</title>,<text>花時長醉不須禁。時向前溪弄碧潯。今日始知棲遁好。當年恨不入山深。一春已晩韶華减。半世居多疾病侵。萬事較來皆幻耳。不如朋酒共招尋。</text>
<title>次金以承韻 以承時在靑杞</title>,<text>遙想高棲暗計程。靑山斷處細溪鳴。壺公縮地嗟無術。空對銀缸夜夜靑。</text>
<title>過子婦全氏墓</title>,<text>一片靑山掩玉姿。精魂應托墓邊枝。半生誠孝閨中行。宿草荒原一灑衣。</text>
<title>挽辛務安 弘立</title>,<text>白髮蒼顔望似仙。世間淸福孰居前。八叉擅技謄千紙。五馬臨湖頌二天。杖屨久爲鄕黨敬。詩書剩付子孫傳。耆年宿德今難覯。瞻望星江涕自漣。</text>
<title>光川感懷</title>,<text>光川何事淚沾衣。芳草東風似舊時。悼死哀生終古恨。靑山無語水聲悲。</text>
<title>寄淨水庵宗信玉淡僧</title>,<text>遠客怱怱帶暝還。仙庵咫尺阻躋攀。夜來應有尋師夢。月下松扉且莫關。</text>
<title>送再從弟仲實 杙 還家</title>,<text>情義生平骨肉親。迢迢一別十經春。存亡語及同垂淚。聚散由來幾愴神。憐爾長髯猶似舊。歎吾衰鬢又逢新。生前未卜重相見。悽斷今朝送遠人。</text>
<title>次金以承韻</title>,<text>交遊海內孰心親。擧世皆爲按劒人。老去行違憂與樂。春來契活病兼貧。一床談笑雙開眼。三月風光滿四隣。爲把淸詩還起感。昔年陳迹倍傷神。</text>
<title>次金希靜韻</title>,<text>日出寒籬鳥雀喧。故人新翰舊情存。風儀自是如元禮。詩格還多壓巨源。何幸暮年攜勝友。可堪明日屬離尊。却將交道深相勖。問學須從孝悌敦。</text>
<title>次裴德彥韻</title>,<text>老去灰殘一寸心。半年頭疾苦岑岑。羡君身健才遒緊。白雪陽春奏妙音。</text>
<title>挽金申之 命休</title>,<text>一善家聲累葉傳。愛君儒業繼靑氊。曾將管鮑論交道。晩托潘楊結好緣。沈痼十年同一病。別離三載遽重泉。秋天漠漠秋山暮。衰淚空揮落木邊。</text>
<title>次猿溪韻</title>,<text>世人爭愛屋渠渠。茅棟三間足我居。動識天機隨處活。靜看方寸澹然虛。三更月夜談勝讀。數種春盤菜當魚。枉駕惠詩俱感激。向來逋慢反慚余。</text>
<title>金天休 學培 以廬江請額疏頭赴京</title>,<text>俎豆當年廟貌成。至今昭揭欠徽名。諸生共切披肝叫。大字將期賜額榮。江漢遠遊三月暮。菁莪相別一杯情。待君竣事南還日。廬阜山高水益淸。</text>
<title>感懷</title>,<text>陽和遍盡散竆陰。雙鬢蕭然雪滿簪。老去自多新歲感。病來無復少年心。孤村朝暮寥寥過。三月煙花處處深。世事欲言堪涕淚。幾人傷古又傷今。</text>
<title>挽金直孺 黯</title>,<text>雙揮哀涕到秋村。寒日無光晝欲昏。宜使善流徵壽福。如何殃𥚁荐高門。吾將此理尤眞宰。誰爲斯人叫帝閽。一片荒原雙馬鬣。秋虹萬丈結深寃。</text>
<title>僧惠眞移送牧丹</title>,<text>花王移自梵王家。尙帶諸天露氣多。來伴騷翁非失所。看渠對酒日吟哦。</text>
<title>挽裴君爾胄</title>,<text>春府堂前棣萼齊。如何長逝使人悽。可憐失子林間鳥。獨伴寒棲夜夜啼。</text>
<title>病中書憫</title>,<text>二豎沈沈困。支離臥在床。病皆緣舊症。醫各說新方。食進心先厭。兒扶坐稍強。秋風倘蘇快。跨馬逐年芳。</text>
<title>挽金戚丈 是權</title>,<text>厚德仁風可起頑。科名燀赫耀門闌。無妨嗜飮嵆中散。何恨居卑柳下官。鷄夢遽驚萊舞日。鴒原偏惱棣花殘。名家佇見流餘慶。閨裏孤凰抱二鸞。</text>
<title>挽李丈 義遵</title>,<text>罷宦閑居遠俗塵。惠連詩酒共怡神。高風幾日周旋奉。先子平生分義親。東壁魁星榮不世。南天老宿筭長春。九原漠漠今難作。衰草荒原淚滿巾。</text>
<title>己亥五月四日。大水懷襄。是日聖后賓天。今年是日。天又雨。望哭悲感。爲書數句。</title>,<text>去年今日雨。天崩痛罔極。今年今日雨。感時悲塡臆。去年雨今年雨。雨意亦難測。得非聖主心。終始爲民澤。雨師亦知我后冥中意。泛溢無如去年酷。</text>
<title>送金甥啓光入洛 四首</title>,<text>龍門奮翼倏通波。誰遣神鱗困在沙。休道出身方釋褐。自憐及第尙無家。棲遑白首干微祿。潦倒靑衫似敗荷。千里臘寒行鄭重。北堂榮覲趁春花。新來今作免新行。遙想公門戱一成。璧水仙曹應久待。蓬山髦譽幾相迎。松篁歲暮心無變。桃李春風態莫爭。家姪殿中方在洛。淸朝出入並芳名。吾甥南國早馳譽。今日西遊近玉除。君子仕爲行道始。人臣節見事君初。身心點檢無如學。朝著寅恭載在書。我欲贈言言止此。試觀時勢政何如。江湖丈雪雪風寒。病裏分攜意萬端。塵土謫來吾已老。雲霄上去爾何難。功名須是黑頭取。世路誰爲靑眼看。道若不行人不識。不如歸臥隴雲間。</text>
<title>挽權丈 宏</title>,<text>淸襟稱醞藉。玉質見春溫。儒雅天倫並。家庭禮法存。薦書違大用。耆德共推尊。安順夫何憾。振振裕後昆。</text>
<title>挽柳丈 義男</title>,<text>居家醇德衆咸稱。七耋人間五福膺。桑柘境閑專一壑。軒車念絶謝三徵。經年旅寓身猶健。厭世遊魂化已乘。茅洞卽今遺韻在。龍山無語但崚嶒。</text>
<title>挽金謙可 烋</title>,<text>東南異氣橫斗魁。名門毓德生英才。金莖精爽挹沆瀣。驪穴彩騰珠躔開。七齡開口詠鳳凰。十歲作賦凌鸚鵡。弱冠出入翰墨場。奪標諸科推獨步。劬書閱盡二酉逸。述作欲吐西京轍。雲間之陸日下杜。翕爀聲名動京國。亦復可憐嗜麯糱。一斗百篇追李白。剛腸鐵石嫉惡甚。削名姦諛聞者凜。旅軒門庭登衆妙。一見許以人倫表。識其大者斯有得。歸而求之心自樂。菟溪溪上築草堂。前脩不遠常心目。阿兒下筆能丹靑。移山移水掛四壁。明窻闢帷討墳典。九仞工程期閫域。可惜聦明還薄命。其如造物偏猜劇。三霜哀毁二豎嬰。皇天不佑純孝誠。悲哉仁壽止於此。天若奪之天胡生。儒林失色藝苑空。行路聞之皆涕零。朝聞一錄殉而歸。聖訓千年君庶幾。紅蓮晩馨豈得意。丹桂成寃嗟數奇。聲聞九臯非自求。病裏天恩君倘知。男婚女嫁竟未畢。袖手經綸終莫施。慵踈最以外黨親。十載忝作知音人。暮年傷心隔雲樹。寧知一別成千古。龜洞新阡風雪深。翩翩丹旐烏川路。交親先後來執紼。而我病違臨穴訣。風儀從此底處覔。援筆作詩悲塡臆。</text>
<title>三月二日大雪</title>,<text>六出一宵深數尺。陽春暖節變寒威。何人指爲豐年瑞。爲瑞爲妖我不知。</text>
<title>次李先憂 煥 韻述懷</title>,<text>靑史功名試一監。髫齡作相孰如甘。榮枯異態衆皆爾。昏夜乞哀吾豈堪。方信魯連眞義士。誰知師德是跛男。何如落魄酒中肆。大醉乾坤爲大談。</text>
<title>竺岑上人。以猿溪韻求詩。次贈。</title>,<text>水性雲情閒去來。一生辛苦任長齋。主張西竺慈悲說。等視南華內外骸。峽裏風霜驚歲晏。病中愁悶賴渠排。分攜和贈猿溪韻。他日重逢討逸懷。</text>
<title>石峯帖集字四時吟 幷序</title>,<text>石峯帖。爲近來時尙。第帖字煩多。學者病之。余就其字體之尤奇妙者。集而將模出。以便觀覽。非爲作詩也。花雨千溪浪。東風幾樹煙。郊林成錦繡。巖洞挹神仙。卽景無如醉。閑居且就眠。從今棲物外。雲臥日爲年。右春長日高三丈。南風捲遠林。倚松聽晩籟。看竹引淸陰。自適幽居勝。常思紫洞深。臨池行且坐。舒嘯腥塵心。右夏八月淸霜節。冥鴻載北翔。如何悲落木。實是感流光。溪樹藏幽籟。巖花抱晩香。無如醉贒聖。高臥夢羲皇。右秋月上林塘澹。風顚樹木呼。苦心幽竹秀。淸節紫蘭孤。年老心知少。吟遲意思枯。無聊時自想。身靜卽良圖。右冬吾東石峯子。筆力鍾王追。鳳翥孤秋月。龍盤一墨池。聲名從此蔚。草額幾家輝。病眼楷餘卷。懷君爲詠詩。右詠石峯</text>
<title>挽金濟萬 學達</title>,<text>籍甚聞韶代有人。白眉之子最風神。德門可惜曾無壽。天意如何又殀仁。病裏謾驚新歲月。世間誰是舊心親。臨川遺跡渾如夢。咽咽江聲鯉洞濱。</text>
<title>挽彌甥金世安</title>,<text>老我還題送爾詞。世間人事歎如斯。才何能賦命何薄。死者已焉生者悲。素耀舊居魂杳杳。竹溪僑寓夢依依。忍將白璧埋黃壤。寃氣橫秋無歇時。</text>
<title>飢民行</title>,<text>己亥紀年年不登。大雨數月水襄陵。嶺南皆然福爲尤。所見慘酷難比侔。秋成不能什居一。朝廷蠲租蠲不得。棲畞餘糧盡輸官。民生嗷嗷民食艱。囊空甁竭計已極。三旬九遇度朝夕。庚子之春遂大饑。餓殍載路亦孔悲。鵠頭龜腸纍纍然。菜色滿面行且顚。典宅賣田亦不給。蒼頭赤脚直數斛。森森萬松無完皮。朝䂨暮採力已疲。厭飫粱肉者何人。恝視民瘠肥其身。枯魚誰借斗水活。涸轍不待西江决。北闕方看軫民瘁。南風麥秋今將至。嗟我飢民幸無須臾死。</text>
<title>黃山。次裴德彥韻。</title>,<text>君意知如蟨。吾情却似鶼。一年嗟久別。三日辦閒談。老衲宵鳴鐸。西峯月似鎌。驚看故人句。綺麗似江淹。</text>
<title>寓中遣悶</title>,<text>夜眠土室難舒足。朝出蓬門每打頭。百拙草堂長入夢。小桃窻外已開不。</text>
<title>挽鄭康侯 維藩</title>,<text>安奇舘裏月黃昏。打話三更酒一樽。慷慨無非憂世意。殷勤相贈勖行言。歸來擬接春風面。仙去難招羽客魂。臨別短章猶在袖。筆翰精爽宛如存。</text>
<title>次猿溪韻</title>,<text>韶光二月尾。物色最今時。只隔前山近。猶嫌後會遲。淸詩驚六絶。拙句費千思。倘得梨花月。高軒一拜之。</text>
<title>猿溪續惠淸什。且責以不相訪。謹次二首謝之。</title>,<text>西日靑山外。東風暮水涯。欲知離恨極。看取落花多。自是交遊懶。非關道路遐。來詩深警誨。慚負實無他。草色迷高。下花枝有淺。深欲同佳節。醉聞被小兒。侵盡日披陳。簡終宵聽蜀。禽韶光已云。暮日夕待跫音。</text>
<title>山居雜詠</title>,<text>築室小築似浣花。制度異樹屋。脩簷引夏風。前楹納冬日。僧來可開顔。客至時促膝。山外奔走人。望望空送目。吟詩莫怪吟成癖。都緣興不支。春山花發日。秋夜月明時。觸物仍宜詠。持杯肯廢詩。古來玆勝趣。惟有謫仙知。飮酒一杯又一杯。三斗兼十斗。此時若不飮。頭上巾空負。何事陶淵明。不飮杯中酒。大酌成一醉。天地無何有。修稧洛中眞率會。蘭亭暮春稧。少長集後先。籩豆開次第。此誠相好意。爲樂不可計。從今永勿替。年年又歲歲。耕田犖确通竆峽。汚邪豈美田。側耕山雨裏。危穫壠雲邊。大命皆爲本。生民是所天。豚蹄持自狹。只願大登年。治圃未成項籍書。遂學樊遲圃。誰言役智力。自分貧賤素。植以數十種。根蔓各有趣。客來問主人。蓏田時冒雨。對客寥寥犬吠籬。門前知有客。殺鷄且爲黍。對榻相與樂。亹亹至日斜。亦足遣懷惡。留宿勿遽歸。前溪風色黑。釣魚千重排束峽。一帶繞淸渠。取適時臨水。垂綸豈爲魚。午來閒睡罷。日暮獨歸徐。自信生涯足。耕漁計不虛。泛菊峽裏天早寒。秋風幾枝菊。聊將籬下黃。泛此杯中綠。㶑灧入古胷。此身何等物。可哀輸租兒。車轂陷泥澤。育鷄結爲巖下架。仍作壁間棲。勤我三春育。憐渠五德齊。朝昏能識候。風雨不愆啼。他日淮南術。雲間犬與鷄。牧犢角者吾知牛。功貴地用物。不忍觳觫死。胡罹丙丁疫。服穡實賴渠。田家乃有穫。殷勤語牧兒。無從林下失。借書鄴架稱多有。籝金不願餘。莫如今日學。誰借古人書。送返恒無定。貧寒愁殺余。傳言萬卷子。鴟促幸今徐。餐松延齡由辟穀。仙術在餐松。煙花膏粱屛。刀圭日夕供。靈枝自無數。香葉豈終竆。期以千年後。驂鸞飛跨空。尋僧岐山高幾疊。蘭若路千層。偶逐林雲興。閒尋野寺僧。經傳貝葉遠。戒得慧珠澄。忽作東林別。春風更杖藤。</text>
<title>次猿溪五言長篇</title>,<text>嘗愛莊南華。一指齊萬物。物我固無間。彼此焉所擇。趣苟與我同。在物亦何屑。所以物爲友。不啻麗澤益。嗟我生也晩。擧世知己乏。自期蘭蕙性。不與桃李列。平泉富花石。誇勝吾不學。終爲人所有。反顧寧無怍。此輩何足數。貽譏於有識。獨立無與友。遯世在空谷。宇宙豈不寬。雲林可相托。北風雨雪雱。惠好手誰執。姚黃與魏紫。徒有紛華色。落落完山老。磊磊志士節。平生不得意。考槃澗之澳。與人不妄交。於物亦不絶。心閑似逸民。性豪耽歡伯。物外結五友。襟期映蘭雪。無心古鬚鬣。亭亭臥壑逸。黛色干雲霄。四時色如一。梅是吾所兄。鐵査數尺直。開花臘雪天。知時曾不失。此君豈可無。無此令人俗。菊有隱逸趣。蓮亦不雕飾。試問此五友。今古幾人歷。羞爲秦帝封。豈不林放若。滔滔世莫知。謾費騷人舌。節凌御史霜。自與凡卉別。淸風日夕吹。對之顔幾悅。孤高最爲貴。馨香是其德。邂逅麻姑仙。婆娑羽衣客。淸霜九月天。開不資雨澤。蘭亦不可恃。餘外何足說。莫謂托淤泥。栽培得其術。翠蓋浥微雨。明珠斗量足。來伴處士家。貞心霜雪挾。俯視春風面。爭艶何碌碌。牧丹封爲王。僭擬誰所冊。豈若此五友。幽趣通今昔。今者爲吾友。交道誰彷彿。風流王子猷。愛之多詠述。竊比君子心。中虛而外實。聖人取後凋。冬嶺秀鬱鬱。豈歎螻蟻侵。恒聞風雨咽。淵明節義人。不忘在溝壑。獨伴律外黃。心地水玉白。孤山遇知己。虛白幽人室。何人冒雪訪。宛在西湖曲。濂溪周先生。五百贒者作。酷愛天然姿。誰敢嘲杞菊。歸來一千載。時日多如髮。屈指物外友。非四亦非六。人踈亦不近。人愛亦不逆。公能幷有之。托契眞切切。悠然白雲裏。笑彼朱門熱。遨遊五友間。談笑無厚薄。各有起予趣。日去荊棘惡。題品寓吟詠。幽盟歲寒勖。朝暮不厭看。騈列侈我屋。五友不待招。宴居常促膝。誰賓復誰主。風期知己宿。堂前奇事饒。數十餘景雜。時時入紫洞。往往騎白鹿。作詩投庵中。索和非一日。效嚬曾有約。此言豈敢食。半年憂病中。不暇詩句覔。盛意雖久負。賤情幸斟酌。爲報六友堂。新春期會合。松菊開舊逕。梅竹留新月。蓮池共逍遙。萬事焉有慼。拜謝主人翁。此樂無變易。</text>
<title>水村楸木摧拔。感而有題。</title>,<text>亭亭楸木在家前。蔭憇逍遙自我先。今日便爲摧折盡。百年榮悴一凄然。</text>
<title>次金子仁韻</title>,<text>溪齋端坐整幽裾。時閱來詩錦不如。遙想巢湖春色至。問君何日更要余。</text>
<title>挽朴光彥 熞</title>,<text>永訣平生友。依俙舊日容。人間難再見。地下倘重逢。汀草傷心碧。山花帶雨濃。夕陽隣笛起。雙淚謾沾胷。</text>
<title>挽詞[金應祖]</title>,<text>人物由來數福州。多君標格出凡流。三千禮樂乖時樣。數百儒林讓一頭。浮世是非何日了。別區煙月賞心優。卽今萬事渾如夢。白首吟詩淚不收。</text>
<title>挽詞[李徽逸]</title>,<text>炯似氷壺表裏淸。才何奇也識何明。朝鳴一鎭三韓噪。雲翼因垂萬里程。滄海壯遊曾接武。水村高宴偶聯觥。世間人事那堪說。爲賦蒿詞涕自傾。</text>
<title>挽詞[曺挺融]</title>,<text>天道曾聞變十年。乃今天亦不能天。身雖可錮名難錮。正論千秋宜鐵絃。</text>
<title>挽詞[金是榲]</title>,<text>風流文雅嗣前脩。太學生中已寡儔。閶闔萬言扶聖道。瞿塘一葦抗狂流。世人欲殺眞堪笑。國士云亡是可憂。至孝縱成泉隧樂。竆途此老淚難收。</text>
<title>挽詞[鄭侙]</title>,<text>走慰苫塊恨已遲。那知遽作寢門悲。明時貧賤非吾恥。正氣東南賴子持。斂跡丘園忘外慕。遊神簡冊暢幽思。靑山萬古埋英魄。此地誰刋第二碑。</text>
<title>挽詞[洪汝河]</title>,<text>人傷大方逝。天奪起夫年。吾道誠孤矣。斯人又溘然。埋龍氛斗宿。如障止奔川。嗇壽雖因毁。風流永久傳。</text>
<title>挽詞[李惟樟]</title>,<text>文彩堪華國。楷模可範人。行藏已前定。聞達不求伸。甘旨承顔日。丘園養病辰。囂囂忘世味。衎衎任天眞。四壁琴書靜。三椽契活貧。聞風求識面。覿德願爲隣。名重菁莪會。身閑寂寞濱。後生時問業。末學幾趨塵。不以顓蒙棄。猶加奬誘頻。至論聞去歲。哀挽卽今春。毁滅神無賴。孤危道漸淪。岐山他日過。承誨更無因。</text>
<title>挽詞[金學培]</title>,<text>美質溫溫琢玉成。早齡南國擅芳名。閑中半世詩書樂。林下平生道義榮。去歲菁莪三月別。今宵鷄酒百年情。草堂惟有盆梅樹。依舊精神雪月淸。</text>
