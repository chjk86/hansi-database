<title>送別 大學士李公明漢家藏親筆</title>,<text>飛將威名動北垂。君今佐幕亦相宜。好歸關塞運籌策。莫遣沙場匹馬遺。</text>
<title>松竹雪月圖 盧掌令峻命家藏親筆</title>,<text>紛紛象卉競芳辰。誰向窮陰風雪親。植物無知猶爾許。西山獨有採薇人。</text>
<title>扈從淸州。次醴泉懸板韻。時先生爲集賢殿副校理正統九年甲子春。世宗幸椒井。時河公演，李公塏，申公叔舟，崔公恒，黃公守身，李公思哲及安平大君等並扈駕。皆聯和。○嶺安君崔公山立。以先生親筆歸之。今藏于家。</title>,<text>聖代誰看愛道天。靈源衮衮似河懸。導宣沛澤須均惠。遍使三韓醉舜泉。聖德巍巍上合天。吾民不見衣鶉懸。當時景瑞無過此。不獨漚蘿山下泉。十年身在禁中天。只有丹心魏闕懸。西望白雲生眼底。不堪歸興遶林泉。雙親在全義故云</text>
<title>送成御史赴京</title>,<text>少年游上國。六合一家時。鴨水波瀾靜。燕山日月煕。乘驄威可畏。鞭馹興無涯。景物從來勝。囊中幾首詩。</text>
<title>題剛中家梅竹蓮海棠四詠 見東文選及大東詩林</title>,<text>剛中吾執友。嗜好異尋常。竹愛霜餘靜。梅唫臈底香。水明搖淨植。風嫋泛崇光。揮洒閑中興。黃庭一兩章。</text>
<title>春風 見大東詩林</title>,<text>靑陽弄神筆。圖畫付春風。香引尋花蝶。聲傳向北鴻。驅煙還聚散。吹絮任西東。歸路時方好。誰能點也同。</text>
<title>贈權秀才足下 見大東詩林</title>,<text>箕裘傳世業。才氣冠群英。剛厭塵凡陋。偏憐山水淸。雪螢窮聖學。風月養詩情。愛得山人號。羞稱擧子名。雕蟲辭俗習。吐鳳擅雄聲。學海波瀾闊。詞鋒劍戟明。慙余拘鷁路。羨子展鵬程。拙句如燕石。那能得報瓊。</text>
<title>奉送侍講倪先生使還 皇明景泰元年閏正月日。翰林侍講錢塘倪謙與刑科給事中司馬恂。奉詔來宣。一國臣民。無小大罔不瞻望。慶忭浹旬。而星軺言旋。內翰公。天資粹美。餙以詩書搢紳之士咸惜其去。於是。高靈申公叔舟爲之序。昌寧成公三問作跋。晉陽河公演，河東奠公麟趾，河陽許公詡，坡平尹公炯，昌寧成公念祖，光山李公先齊，晉陽鄭公陟，圓山高公得宗，驪江李公審，完山李公思哲，韓山李公季甸，東萊鄭公昌孫，月城金公鉤，鷲山辛公碩祖，㠉梁崔公恒，咸從魚公孝聸，延山李公石亨，晉山姜公孟卿，丹溪河公緯地，韓山李公塏，陽城李公芮，魯山李公永瑞，陽城李公承召，達城徐公居正，西原韓公經禧及先生。各賦詩以贐。其後有人購書燕肆。得一書。名遼海編。乃倪學士在本國時。與諸公酬唱之什也。其流布於中國如此。</title>,<text>朝鮮永世服王家。帝遣詞臣降紫麻。蓮獨暫辭鑾殿夜。蘭舟試泛鴨江波。廣平作賦心如鐵。太白題詩筆放花。願採民謠獻天子。煩君擬續二南歌。</text>
<title>奉送給事中司馬先生使還 公乃溫國先師之後也。學有淵源。才兼經濟。藹然有先世風。與翰林倪公。受命來布詔條。竣事而還。昌寧成公三問爲之序。晉陽河公演，西原韓公繼禧等二十八人及先生。亦各賦詩以贈之。</title>,<text>龍頭聲譽冠朝簪。萬里傳宣捧德音。驛騎似飛煙野闊。貂裘昜薄雪山深。前驅喜見相如弩。垂橐曾無陸賈金。使罷星軺還壯上。淸詩高價滿鷄林。</text>
<title>題倪內翰司馬右史兩天使贈匪懈堂詩帖 皇明景泰元年。倪內翰謙，司馬右史恂。奉詔在館。申公叔舟，成公三問。承命問韻。內翰見匪懈堂戲書泛翁策三字。驚駭看玩。問是誰筆。今人乎。古人乎。中原之人乎。對以同僚。取姜希顏書以示之。內翰搖首曰。非所及也。具以上聞。英廟命以實對。內翰顧右史曰。曩見第三王子。儀表極偉。又能翰墨如是哉。仍請二三幅快覩。上喜。命書以贈。兩使歎賞不容口。翌日。因宴面請匪懈。願得妙跡。播之中國。匪懈一夜間。揮眞行草數百紙以送。兩使大喜過望。又神其速。各賦詩以謝。仍邀匪懈。論敍繾綣。乃以玉杯交相酬酢。極致殷勤之意。上命匪懈。可傳此詩。令不湮其跡。匪懈喜。將徵文士聯和。未幾。上賓天。不暇及。是年秋。太監尹鳳。奉使而來。兩使皆以書問安否。且饋文房寶物。尹鳳又以縑素請書。蓋將應中朝人士之需也。其後。匪懈以兩使詩。求和士林。於是。高靈申公叔舟，㠉梁崔公恒作序。河東鄭公麟趾，鷲山辛公碩祖，昌寧成公三問，韓山李公塏，達城徐公居正，節齋金公宗瑞，晉山河公演，耽津安公止及先生同和之。聯作帖。皆手筆。爲絶世奇觀。○王子義昌君。以先生親筆歸之。今藏于家。</title>,<text>好書王子喜臨池。松雪風流又一時。美質揷花無盡態。神光射日更多奇。久欽妙手人間少。果見高名天下知。我有鵝溪一匹絹。濡毫莫惜掃淋漓。剡溪玉版雪膚寒。飮盡松腴栗尾頑。驟雨驚風隨意去。跳龍臥虎任身閒。好開鐵限濡頭醉。要把銀鉤洗眼看。每有華人勤買購。也知名譽滿朝端。翰林豪氣出群倫。自倚中朝第一人。鸞鵠翻雲應駭目。龍蛇入手己驚神。數杯酬酢殷勤久。萬里丁寧問訊頻。莫怪瓌村生海外。曾靑丹矸有餘珍。</text>
<title>哭尹大提學淮 見東文選及大東詩林</title>,<text>孫桐祖栗繼箕裘。華國文章第一流。楊子夢中成吐鳳。庖丁眼底欠全牛。人間未畢抽金櫃。天上誰催記玉樓。惆悵九原難可作。遺書應傍茂陵求。</text>
<title>議政府席上作 見秋江記事</title>,<text>廟堂深處動哀絲。萬事如今摠不知。柳綠東風吹細細。花明春日正遲遲。先王大業抽金櫃。聖主鴻恩倒玉巵。不樂何爲長不樂。賡歌醉飽太平時。</text>
<title>雞林旅館。錄呈大先生。</title>,<text>花姸柳嫩暮春時。逢大先生興不違。旅館叨分靑玉案。晴窓細讀紫薇詩。煙朝月夕宜談笑。酒席歌臺肯別離。一自睽携南與北。幾回相憶幾回悲。</text>
<title>院中無事。幸吟一詩。錄呈都令公前。兼示右副大人。見大東詩林</title>,<text>英雄氣槩更丰姿。兩相功名蓋一時。身際風雲遊禁掖。手扶天日上咸池。丹書鐵契山河誓。白璧黃金雨露私。想得齋居無事甚。夢中春草得新詩。</text>
<title>次武溪酬唱詩韻 五首</title>,<text>境幽四面環靑山。廻躱紛囂塵土間。流水桃花迷晉客。紫芝白石眞商顏。更無世事留感夢。惟有閑雲來鎖關。試向此中終作主。鬼神安得能相慳。春風淡蕩開松扉。盡日往來輪鞅稀。雨歇花臺晴藹藹。煙深蘭畹風猗猗。高遊雲水䴢鹿友。下視塵土蠛蠓飛。淸懽自是樂幽討。倘許他年分隱芝。山深草樹掩蒙籠。隱約雲嵐時見宮。擾擾人間困炎熱。泠泠天上多淸風。流軒脩竹凝碧翠。隔葉幽花時白紅。高臥北窓有餘興。夢魂無復塵埃鬆。秋來落葉滿山深。惻惻郍禁徂歲心。露冷階梧摧碧玉。霜繁野菊開黃金。樽前獨舞衝星釰。月下長彈流水琴。早識漢陰機事息。只應猿鶴來相尋。靈仙窟宅謝紛喧。蘭若隔雲爲我隣。竹葉醲薰窓外雪。梅花漏洩山中春。也知詩藻多閑趣。寧有笑談沾俗塵。我獨一身在泥滓。浮名只足勞心神。附元韻幷序余於丁卯四月。有桃源之夢。去年九月。偶乘遊覽。見菊花之泛流。遂攀挽藤石。始得此地。於是。校其夢覩。則草樹參差之狀。川原窈窕之態。稍可髣髴。乃至今年。結構數間。取武溪之意。扁其戶曰武溪精舍。實怡神樓隱之地也。仍成雜詠五章。以備來訪之所問。他年夜夢歷春山。訪入桃源莽蒼間。投紱有懷常在臆。誅茅今日始怡顏。地偏爲樂饒休暇。路阻無人肯扣關。應是前生我泉石。時人莫笑盜天慳。偸閑無事掩柴扉。塵世親朋到者稀。細逐春敷紅灼灼。不隨霜謝綠猗猗。黃鸝上樹間關語。玄烏巡簷慣習飛。誰說市朝金帛貴。靑山亦有紫莖芝。兩山松櫟鬱蔥龍。中有軒楹似梵宮。濯足坐從斜水石。披襟臥受度溪風。垂門楊柳嚬眉翠。滿沼荷花靦面紅。頗覺年來機事息。樹陰深處鬢髼鬆。幽居勝事在秋深。滿眼寒光適我心。霜染丹楓林燒火。露團黃菊月翻金。懸厓有軸長生畫。流水無聲太古琴。溪北溪南梨栗熟。閑隨猿狖也相尋。閉門終日斥囂喧。兀坐蒲團儘絶隣。滿地雪花爭入句。上階梅影已傳春。逃禪縱有招人謗。養拙還同避世塵。永夜寥寥何事足。一爐香火長精神。景泰二年辛未秋七月二十有一日。泉主人琅玕居士淸之。書。</text>
<title>慶會樓侍宴</title>,<text>瑤池浮碧玉樓淸。昵侍華筵寵渥傾。花色姸姸侵斝色。歌聲䙚䙚雜絃聲。蔥蘢佳氣雲煙藹。咫尺重瞳日月明。千載應傳千古事。詞臣點筆賀昇平。</text>
<title>辭職後作</title>,<text>竊祿朝廷面有紅。況無居諫補天工。愚公妄作移山計。夸父難成逐日功。俗子終能隳國政。微誠安得徹宸聰。如今始決歸田策。悔不從前學老農。</text>
<title>與弟引年，耆年，大年別。</title>,<text>吾宗積德世無倫。愧我虛名早歲新。鍊業當時有三弟。立身何日慰雙親。紫荊相對高低影。丹桂芬開次第春。臨別贈言深意在。諸郞也合更書紳。</text>
<title>登錦江樓 見大東詩林及輿地勝覽</title>,<text>洞庭奚獨擅江南。錦水奇觀世共談。送客江頭浮彩鷁。濯纓洲上掛靑衫。波含萬古孤輪月。山帶千秋一片嵐。此是海東佳麗地。征人游賞幾停驂。</text>
<title>題匪懈堂瀟湘八景詩卷 判書尹公暉家藏親筆匪懈堂得宋寧宗入景詩於東書堂古帖。寶其宸翰。因今搨其詩畫其圖。名其卷曰八景詩。取麗代詩人李仁老，陳澕之作。係焉。又請當世之善於詩者。賦五六七言以歌之。集賢殿副修撰魯山李公永瑞爲之序。都承旨錄川趙公瑞康，右承旨姜公碩德，右副承旨柳公義孫，鈴平君尹公季童，藝文提學耽津安公止，直集賢殿鐵城南公秀文，釋千峯，成均注簿永陽李公甫欽，直集賢殿鷲山辛公碩祖，承文院副校理昌寧成公三問，校書校勘盆城金公孟，集賢殿副校理㠉梁崔公恒，知中樞院事河東鄭公麟趾，刑曹判書竹溪安公崇善，集賢修撰高靈申公叔舟，左贊成晉陽河公演，節齋金公宗瑞及先生。咸作詩。皆親筆。中朝人翁正春。以八分書其首曰海宇奇觀云。○時先生爲集賢殿修撰。正統七年壬戌八月也。</title>,<text>吾生渺渺天之東。足踏舊跡磨驢同。瀟湘勝槩空耳聞。縮地無路堪相通。王子袖中携洞庭。照我雙眼還能靑。景入詩篇描寫盡。筆跡仍知爲宋寧。乘興遣畫用意新。雨氣淋漓泣鬼神。煙嵐霏霏返照紅。雪月炯炯寒江濱。吳檣楚柂倏聯翩。銜蘆影接衡陽天。八景爭長各偃蹇。一時收拾森在前。新詩如畫畫如詩。終日展玩不知疲。恍然身在岳陽樓。借問今我知爲誰。</text>
<title>次別知賦送李古阜賦</title>,<text>凜秋風之動容。擥騑轡兮道周。悵幽懷之鞿羈兮。亦何憂與何求。伊故人之遠別。杳川陸之阻脩。維宸鑑之孔昭。悉蒼生之艱愁。錦豈試於學製。宜妙手焉是收。雞暫用乎牛刀。地何嫌其卑陬。崇余觴之蘭生。折瓊枝以爲羞。班五馬之蕭蕭。時自副以百憂。聞南方之赤地。鮮稻芽之靑抽。爲父母兮斯民。忍煢獨之亡流。紆印綬之若若。誰敢挽其行輈。秋雨紛其冥冥。陰涼颯其稠樛。嗟瀛洲之安在。停雲靄兮長浮。世與我而鋤鋙。望葛洪其末由。情沈菀而不解。空歲晏以淹留。</text>
