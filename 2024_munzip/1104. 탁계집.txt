<title>南漢感懷 丙子</title>,<text>秋風擊劒漢南樓。落木蕭蕭不盡愁。不是書生無壯氣。何時痛飮月氏頭。</text>
<title>惰病自警</title>,<text>三春峽裏紅花落。萬事人間白髮催。戒爾莫耽中夜夢。滔滔日月去無來。</text>
<title>山中卽事</title>,<text>鳩鳴春洞靜。花木競年華。時有野人來。農談日已斜。</text>
<title>上元前三日。與舍弟鸞孫讀書于石泉庵。中夜適有新鴈北徂。響嘎雲天。有感口吟。丁丑</title>,<text>世路窄如斗。中宵百感纏。忽瞻雲外鴈。天地任翩翩。</text>
<title>再到石泉庵。次宋而見 龍鎭 韻。二</title>,<text>地僻看松露。山深遠俗紛。幽人多意思。無語聽溪濆。草茂疑無地。洞深別有天。此間難寫趣。明月碧松前。</text>
<title>濯谷。謹次大谷集中幽居韻。示鸞孫。</title>,<text>空堂白日靜。節届祝融初。邃谷抽新蕨。淸江躍大魚。野看童僕鎛。牀閱古人書。世味無多少。林居懶盥梳。</text>
<title>追次石泉菴韻。呈誠窩李丈 馨最。</title>,<text>結習山林我亦先。石泉菴裏步蹁蹮。巖枯老竹風鳴玉。門壓層巒劒觸天。心逐烟霞遊世外。日哦經傳坐窓前。追思宿昔幽棲樂。只恨書帷少一賢。</text>
<title>偶陟東岡</title>,<text>灘響分高下。山光異北南。無人會此意。童子在傍三。</text>
<title>見蠶</title>,<text>爲溫白髮翁。每飽靑桑叢。莫以微蟲棄。經綸滿腹中。</text>
<title>病懷鬱幽。聊吟一絶。</title>,<text>病深方見效。陰極始生陽。三字屛山訓。沈吟久不忘。</text>
<title>三角山白雲㙜</title>,<text>飄然獨上白雲㙜。無限山河眼底開。千載岐岑卽此地。爲聞鳴鳥久徘徊。</text>
<title>次洪進士伯承壽席韻 庚辰</title>,<text>保愼窩中歲重庚。斑爛彩服自西京。百䄵勝會賓盈座。一室休徵醴溢觥。却老豈緣偸異術。頤生祗爲適眞情。終知種德非虛事。佇見高門福祿迎。</text>
<title>敬次渼湖，櫟泉二先生俗離遊山韻。甲申</title>,<text>兩賢同德又同遊。穩踏離山上上頭。義理太虗天一圈。胷襟寒水月千秋。蕭蕭落木隨行屐。靄靄浮嵐護講樓。小子顓蒙求問道。杏壇歸路定何由。</text>
<title>愼窩洪先生移居永同時。次隱侯詩拜呈。</title>,<text>秋風吹落葉。聚散無有期。飛飛去何處。颯颯會何時。世事無定住。人情難自持。努力加餐飯。願言慰相思。</text>
<title>敬次愼窩韻再呈</title>,<text>我髦髧髧始陪遊。保愼窩中問幾秋。魯質自慚雕朽木。神方多感服烏頭。深情隱塾書燈耿。別意稽山曉月浮。一曲悲歌歌正烈。好將忠信寄南州。</text>
<title>臘月十九日。聞宋先生削逸之報。馳往時。金仁之 愛，房汝良 錫弼 及潭陽，淳昌，南原諸友皆來會夜話。拈唐詩韻均賦。</title>,<text>此日吾黨會。非偸半日閒。心宜塵鑑刮。書豈櫃珠還。世事欺皇極。斯文付碧山。怱怱歲又暮。從此欲牢關。</text>
<title>登金積溪堂。謹次大谷，南冥韻。乙酉</title>,<text>處士高風邈。山空水自流。地逢人傑勝。樓入暮雲愁。不見鞭羊石。難尋架壑舟。呼兒更酌酒。斜日意悠悠。</text>
<title>四月二十三日。奉別金先生於懷仁邑。因往楸谷。見路傍蒼松。有感口號。</title>,<text>松蟲食松葉。不能食松心。滿山濃綠裏。瘦影更蕭森。</text>
<title>送金童子億齡歸庭</title>,<text>春歸君又去。幽憂正難裁。小學如看味。慇懃可更來。</text>
<title>暮春下浣。游寒泉書院。院享尤庵 院直適出。未得瞻拜。遂吟一絶。以示同行。丙戌</title>,<text>院宇無人鎖不開。滿庭春草獨徘徊。未瞻七分何須嘆。溪上蒼巖萬丈嵬。</text>
<title>六月侍宋先生于甁泉。先生作四韻以示之。仍奉次其韻。</title>,<text>吾生三十一年間。前去光陰悔莫攀。獨處正愁楊浪惡。書中幾嘆櫝珠還。功由實積牢關戶。理自虛來默見山。孱脚長程何所恃。春風座上仰韶顔。</text>
<title>敬次先生奇字韻</title>,<text>甁泉泉石儘淸奇。幸備宮墻某在斯。偏感提撕恩莫極。自憐菲薄化無期。山濃道氣光如滴。雲拕離愁意更遅。點檢此行何所得。舞雩餘興咏而詩。</text>
<title>神龍吟。上宋先生。</title>,<text>龍游洞靖窈窕。山峩峩水淙淙。雲浩浩霧窅窅。下有千丈萬丈不測之深淵。云有神龍自古於此焉委屈盤旋。純陽鱗鍾九九數。一起可作萬物雨。如何有潛而無躍。空守此崒嵂而岑谽谺而壑。古木蒼藤掩絶谿。空林白日山鬼啼。今年五月天不雨。大地生靈乾且呻。于嗟龍兮起何日。令人長憶淚滿巾。</text>
<title>與成汝良 最烈，敬叟 兢烈 拈龜峯韻共賦。</title>,<text>夜深風露小楹西。影裏靑山月欲低。記得曉來窓下夢。身爲鷗鷺浴淸溪。</text>
<title>甁泉別章 三</title>,<text>三十三朝坐水聲。胸中一理漸看明。寒泉舊篋承靈誨。更覺前程萬里橫。上先生三十三朝坐水聲。幾多疑晦講而明。古書愼莫麤心覔。說到竪時更有橫。別諸友三十三朝坐水聲。別區雲物服中明。吾歸必有重來日。好在廻瀾一道橫。別甁泉</text>
<title>孟冬在石室書院讀書。臨歸謹次農巖先生板上韻。贈別諸益。</title>,<text>月在滄江影裏天。千秋心法此澄然。臨分一語聊相贈。努力工夫趁壯年。</text>
<title>又以心字韻相勉</title>,<text>擧世諸儒喜說心。說心多處失眞心。請君且掃閒爭競。歸養家庭孝悌心。</text>
<title>稽山館舍。次鄭南爲 東翼，李明叟 敏哲 韻。送歸南州。庚寅</title>,<text>烟生江柳細依微。共坐春風一月輝。萬疊伽倻雲水白。也應樽酒待吾歸。</text>
<title>前冬與韓仲章 思休 會于靑山之求止齋。余讀孟子。仲章讀論語。越正月旣望。韓生海趾，黃生仁約，金生涉至。皆讀大學。斗村金韓柳諸秀。又前後繼至。數月共守。甚相樂也。講討之暇。拈唐詩韻輪次。以爲他日山中故事。二○辛卯</title>,<text>此道由來聞者稀。鳥無雙翼不能飛。如何一派江西學。却向伊蒲別逕歸。三月山居俗慮稀。夢爲鴻鵠萬仞飛。天地有窮山河窄。翩然收翮白雲歸。</text>
<title>次贈金汝宗 光岳</title>,<text>朱子十九歲。把酒歌遠游。與君同發軔。前路正悠悠。</text>
<title>夜聞蛙聲。感賦三章。贈別諸友。</title>,<text>山中聽蛙鳴。逐侶聲相親。有聲必有應。有德還有隣。山中聽蛙鳴。爾鳴鳴以春。一般生意足。微蟲亦孔仁。山中聽蛙鳴。達宵如相催。萬物有天職。自棄正堪哀。</text>
<title>九月二十八日。偕李進士鳴九 晦根，李仲楫 昌濟 作金剛之游。十月十二日。會于洪伯承歙谷衙中。夜話共飮。壬寅</title>,<text>湖海相逢此會奇。風淸月朗興無涯。地臨徐福樓船岸。夜得蘓仙赤壁時。萬事人間皆有定。一樽今日豈曾知。楓溪白雪前期在。不必明朝㤪別離。</text>
<title>贈歙谷使君洪伯承 癸卯</title>,<text>霜落湖山羣物秋。靑楓葉赤映山頭。故人千里平安否。却憶前年叢石游。</text>
<title>次李鳴九韻 甲辰</title>,<text>萬事人間老可休。垂垂霜髮鏡中秋。殘年未必全無樂。蠧簡塵編溢架頭。</text>
<title>商山成丈 爾潗 過余於鼓巖書堂。歸以詩見寄。次其韻以呈。丁未</title>,<text>小屋搆成小澗臨。飄然杖屨遠相尋。別來幾日淸儀阻。嶺月如弦照我心。</text>
<title>題書架 戊申</title>,<text>一架書如一朶花。賸馥殘芬半壁斜。此花結實何年歲。可飽蒼生億萬家。</text>
<title>次朴永叔韻。仍往送別。二</title>,<text>遠客從離嶽。秋風訪弊廬。溪楓受日艶。籬菊得霜舒。一席淸談足。平生夢想餘。相看俱白髮。無負古人書。西風淅淅起。吾子歸京廬。落葉散還合。浮雲卷復舒。相思十載裏。作別數言餘。漢北非無鴈。時傳尺素書。</text>
<title>韓生尙起來讀小學。迫歲而歸。書贈一絶。</title>,<text>雪滿千山去路遲。男兒相別不須悲。老夫只有無窮願。要見君成敬義時。</text>
<title>四月十三夜夢作二句。覺足二句成一絶。己酉</title>,<text>浮雲輕富貴。杯酒淺唐虞。晝永渾無事。卧看結網蛛。</text>
<title>八月十七日。入扶穌洞省墓。歸路歷釜谷。拜大谷先生墓。口占。</title>,<text>大谷先生棲碧巒。至今留塚白雲間。高風隔世人誰識。惟見靈芝舊採山。</text>
<title>韓秀才慶泰過余濯溪精舍。夢中作別語而一句忘未記得。遂以書與夢中語塡之。</title>,<text>讀書須日課。學問有工程。書與夢中語。銘心不可忘。</text>
<title>韓慶泰又過余信宿而歸。臨別書贈。</title>,<text>玉賴他山石。蒹宜白露霜。送君兼送臘。幾日見春陽。</text>
<title>輓崔汝一 致萬○庚戌</title>,<text>子行何日返。不忍見紅旌。黃蘗通身苦。寒氷徹底淸。家貧如有樂。性拙與誰爭。從此漁巖路。無人勸酒觥。</text>
<title>八月十六日夜夢作</title>,<text>桂籍通名客。烏㙜秉筆臣。莫嘆時節晩。秋菊耿霜晨。</text>
<title>輓李上舍性之 辛亥</title>,<text>步出古城曲。遙望郭北里。喪車轔轔動。四角流蘓橤。問是誰家葬。瓦坪順受子。朝耕上平田。夜讀古人書。不義富且貴。視若浮雲虗。世間齷齪人。遍身綺與羅。賢者未穫福。天道竟如何。生別已惻惻。死別當垂淚。捐世不待老。舍我如相棄。昔我問病日。子憂我腹飢。黃泉無故舊。子飢當誰知。人生非寒松。安得永長壽。棄捐勿復道。且進杯中酒。</text>
<title>輓朴孝童彭齡</title>,<text>陟岡採蘼蕪。側徑逢幽蘭。嫩葉方抽莖。婀娜正可觀。美人在西方。聞香興咨嗟。朝壅崑丘土。暮灌紫沂波。俟時願將採。遺彼西方人。獰飊一夕至。摧折萎荊榛。萎折亦何傷。無以遺所思。芳馨奄銷歇。三嘆復奚爲。</text>
<title>寒食越明日。與李德會 潤載 會飮龍泉山。謹次退溪先生韻。壬子</title>,<text>寒食登高宇宙空。白鬢何妨對花紅。梨坪一壑桑麻足。吾輩同隣可此中。</text>
<title>二月二十四日。病中口占。癸丑</title>,<text>六十衰翁毒癘侵。精神如在霧烟林。今朝始聽茅簷雀。天地眞聲爽我心。</text>
<title>病中呈羅景素乞梅 甲寅</title>,<text>可使居無梅。萬花孰與香。百梅園頗少。將築萬梅莊。</text>
<title>次金進士伯謙韻 乙卯</title>,<text>子所未詳我未詳。中庸難讀鬼神章。須知卽氣而看理。眞訣千秋有紫陽。</text>
<title>上元日。和李鳴九三白 月白雪白頭白 詩。丁巳</title>,<text>物色有五焉。靑黃赤黑白。乾坤判闢初。首出太皡白。春秋始昏黑。魯聖不曰白。翟子淚染絲。本質諒在白。重裘尙狐白。綺饌取熊白。鷹有漁陽白。女有越女白。良馬照夜白。又有騰霜白。詩壇登甫白。辯家鳴堅白。嗣宗有高致。能爲眼靑白。世尊雖異敎。鼻端見烟白。何喜以何惡。夜黑而晝白。山玄與水蒼。未若昆岡白。將以廟朝言。爲官貴淸白。又以巖穴觀。操履在潔白。心術嘉貞白。顔色美晳白。䵝黯豈云好。事事要明白。天地間萬物。何物不取白。如何子之詩。深惡頭髮白。豈其所惡者。空山白骨白。雖然此頭髮。安得以不白。流光不相待。汨㶁驚湍白。人間六十秋。幾見飛霜白。在昔彤龍歲。吾降沐水白。三日百日過。初度湯餠白。爺孃豈不愛。肥膚玉雪白。隣兒奪梨栗。哭向祖父白。五歲不截乳。過飽時吐白。朝朝展梳帖。其蟲黑不白。髧髧走風雨。人事何癡白。或見老翁至。意認生來白。雙紒合一紒。何曾一毫白。每於鄕黨會。疾趨拜鬢白。出入喜交遊。夜話到晨白。無端送日月。例事西窓白。三十四十餘。始見蒼艾白。非不惕然驚。他人尙宣白。所恃氣猶盛。何傷毛欲白。凌晨戒行役。不畏霜霰白。稍稍見明鏡。一莖二莖白。閨中無少妾。誰人爲鑷白。穉孫繞膝前。挽鬚時落白。年徂病轉嬰。强進朝粥白。春來欲看花。杖頭坐鳩白。如立霧露中。何以辨紅白。平生所癖書。滿架牙籤白。抽來有考校。移案當牖白。黝抹藹成行。惟見行間白。公然叱兒童。急索靉靆白。嚮來一二莖。今見千莖白。未餐甘露羹。曷以烏其白。童心猶未已。怱忘吾頭白。時有故人來。相對兩衰白。子顚乃爾華。吾頭那不白。咄咄起長嘆。仰視浮雲白。今夕是何夕。天寒我屋白。丁巳上元月。突兀山頭白。始覺吾生浮。大海一泡白。爲兒昔何年。靜念了了白。橫蔥跨竹馬。蹴踏前溪白。年年歲改時。紙鳶雲霄白。洪荒宇宙間。不知郤駒白。男兒萬千事。何事有建白。家國無所補。可愧喫飯白。未隨稷契後。奉將玉帛白。未携子陵手。垂釣滄波白。瞬目失平生。頭戴星星白。空山破屋下。漫逐蠧魚白。輪囷此腷臆。何處可暴白。沈吟終永夕。坐數臘雪白。六甲一回周。又見前冬白。蔓草被廣野。當年成枯白。蟪蛄一秋聲。槿花一日白。端居感物化。天運昭昭白。人性豈不堅。六秩非早白。二萬二千日。許多林間白。榮衛久已勞。宜得金天白。生來死而去。此路信坦白。英雄漢武帝。茂陵秋雨白。豪富信陵墳。猿啼寒月白。烏有赤松子。亡是羊石白。驂鸞駕鶴說。一塲脫空白。彼哉服食徒。徒費鉛汞白。不見先天圖。根窟上下白。陰陽進退間。人髮玄又白。至而伸爲玄。反而歸爲白。一氣更變易。皎若燭照白。無可奈何兮。敢怨公道白。况復閻羅使。未必來揀白。長平四十萬。何曾一一白。邇來聆物故。錯雜黧與白。多見烏鴉死。未見死鶴白。且聞古之人。老聃生而白。靑牛隨紫烟。去入流沙白。生者不全黑。死者非純白。子愁白便死。當浮一觥白。吾命固有懸。願子無罪白。子讀東坡詩。請以東坡白。殤兒死襁褓。何以見髮白。人皆白髮悲。我獨喜髮白。此評儘曠達。照映千秋白。惟願未死前。或見虗室白。</text>
<title>輓李鳴九 四○戊午</title>,<text>公生多少望。身後最堪傷。架軸塵三尺。孤孀淚萬行。六旬非壽考。上舍豈功名。阿震又同日。胡寧忍彼蒼。騷壇公執耳。閨行莫知乎。三世多孤寡。五家共一厨。藜羹不獨糝。半菽與分餔。欲借龍眠手。爲人作畫圖。同丙又同學。一生不蹔離。鉛槧幾處會。筇屐暮年隨。忍聽山陽笛。未號元伯輀。吾衰從此逝。泉路以爲期。楓叟今何在。天涯海水湄。生離猶可說。死別永無期。離寺燈懸壁。東橋酒滿巵。空餘白髮翁。曷不淚長垂。</text>
<title>輓李大圭 燁○二</title>,<text>人多任性氣。子獨有工夫。堪處寒兼餓。能乾人唾吾。服水棲巖穴。餐松度曉晡。肯居烟火久。今日上淸都。憶昔佩觽日。同遊愼老庭。烟霞分一洞。筇屐慰殘齡。爲愁吾早邁。豈料子先零。惜矣人誰識。荒山掩寶瓊。</text>
<title>輓韓重文 思愈○己未</title>,<text>渼門同業友。蓬谷故家孫。五葉論膠漆。丱覊託弟昆。工夫餘斷帙。聲名哭孤猿。他日雲山路。忍登宿草原。</text>
<title>輓羅景素</title>,<text>新築幽齋砌未治。鸞驂何去繐帷垂。多情燕子來新社。底事桃花發故枝。天地與才還嗇命。英雄抱策奈無時。可憐寂寞漁巖裏。埋骨千秋世孰知。</text>
<title>輓李鳴九室內</title>,<text>梨坪李上舍。文章掩湖右。兩世四寡孤。中饋一賢婦。春糶啓官倉。赤脚戴糙廻。斗俵又升分。一室無㤪猜。晨窓櫛諸幼。及時備婚媾。寒餓逢百罹。晩年成疾痼。雖然白屋下春風滿庭闈。和氣致祥瑞。無乃天翁知。家有二乳狗。二狗相與乳。苟非至順德。安得冥頑孚。江州陳氏家。百犬共一牢。每讀紫陽編。千載發嘆嘵。末俗多澆薄。此事奇且異。吾君倘聞之。不有㫌閭賁。霜飊動哀壑。靷車西澗隈。平生贈佩客。題輓淚霑顋。</text>
<title>輓李汝通 敏秀○庚申</title>,<text>秋山霜落鴈飛斜。忍送君歸碧草坡。丱角愼窩同受業。暮年龍洞與分霞。莫嘆舊業無餘地。可喜賢郞克守家。醞藉風儀難更覿。衰懷易感淚傾河。</text>
<title>輓宋士元 泰源</title>,<text>始喜芳隣接。那堪哭旅魂。凄凉草浦塚。惻愴龍郊園。無賴壽仁理。難徵福善言。病衰違執紼。伏枕淚翻盆。</text>
<title>病中感懷 壬戌</title>,<text>平生爲學慕程朱。擬向家邦效寸銖。萬事如今都未做。空生空死一迂儒。</text>
