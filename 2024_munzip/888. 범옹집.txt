<title>送人作南郡。用李季眞 稹 韻。</title>,<text>小吏發長安。風光行正好。寒梅開未落。春早江南道。</text>
<title>送春日。季眞自湖外至。醉後口號。</title>,<text>三春今日盡。千里故人來。迎送揔堪醉。頻呼花下杯。</text>
<title>一架亭。逢鼎卿堂兄 柱三。○一架卽長公永安都尉池亭。</title>,<text>風雨一番過。西林黃鳥來。聊因惠連至。又把沁園杯。</text>
<title>雪夜。金水部建中 震標 第賞梅。</title>,<text>詩人元水部。物色卽西湖。更下山陰雪。今宵興不孤。</text>
<title>歲除日生女。戱題。</title>,<text>四女今添一。明朝節届元。堪誇新歲慶。盜不過吾門。</text>
<title>自連原乘舟向洛</title>,<text>欲向秦城去。春江正穩流。休言官是馬。行色一漁舟。</text>
<title>統軍亭。望見獵騎。</title>,<text>八月胡天黑。陰山欲雪時。遙看數騎獵。莫是射鵰兒。</text>
<title>鍾城道中</title>,<text>關號纔聞鬼。州名又喚愁。俱非吾世界。合作醉鄕侯。</text>
<title>六鎭歸路。望行營城。</title>,<text>閱盡邊州役。初歸節度營。人情還可笑。如見洛陽城。</text>
<title>春日。次東岳思歸曲。</title>,<text>傍海孤城逈。回風捲磧沙。春來白山雪。工作鬢邊華。溟海與天平。風雲連北庭。邊州春到晩。三月柳微靑。</text>
<title>水中臺。次車五山韻。</title>,<text>萬古水中臺。誰傳傑句來。五山東岳老。先我此徘徊。</text>
<title>飛鴻湖</title>,<text>十里渟湖黑。人言深莫窮。吾知龍所宅。錯遣號飛鴻。</text>
<title>自北幕承召。秋七之望。行到端州。有懷李節度 晩榮 令丈。</title>,<text>悄坐端州舘。新秋月滿宵。南樓不淺興。能憶舊參僚。</text>
<title>人日。賦示兒輩。</title>,<text>今日是人日。人當與日新。人能新日日。方始得爲人。</text>
<title>金子公 得臣 丈來訪。無酒不得共飮。錄奉一絶。</title>,<text>不意老詞伯。來尋花發時。嗟無一杯酒。追寄五言詩。</text>
<title>寄梧灘沈仲美 攸</title>,<text>江漢西風起。相思意轉孤。今秋强半過。又負季鷹鱸。</text>
<title>聞隣友欲賣京第。捲歸江上。走寄。</title>,<text>莫賣道南宅。休歸江上村。春來新酒熟。誰與對淸樽。</text>
<title>謫居杏洲。聞李諫議次山 嵇 言事被譴。出住廣陵。</title>,<text>獨鳥東南下。長江西北流。明時同放逐。相憶倚高樓。</text>
<title>隣客夜歸偶記</title>,<text>村犬吠如豹。江樓有歸客。依然輞川庄。夜語同裵迪。</text>
<title>次李仲羽 䎘，季羽 翊 寄示韻。</title>,<text>野墅閑懸榻。湖亭懶廢書。不妨君學稼。宜許我知魚。</text>
<title>次奉梧灘</title>,<text>凉意集江臯。梧桐葉上雨。懷君費獨吟。夜久燈添炷。</text>
<title>江樓月夜。次贈沈甥沖。</title>,<text>不向城中路。頻成郭外期。滿江明月色。偏照對君時。</text>
<title>寄仲美廣陵謫居。兼示次山。</title>,<text>一曲廣陵散。送君離恨多。應逢同病客。憔悴近如何。</text>
<title>見杆城倅尹養一 敬敎 書。走錄簡尾。</title>,<text>傲吏公餘興。登臨淸澗亭。時逢瀛客否。相憶杳東溟。弼卿。時宰臨瀛。</text>
<title>醉奉許兄仲玉 珽。兼示朴仲八 世柱。</title>,<text>昨過潘南宅。仍逢丁卯翁。歸來餘興在。呼酒杏花風。</text>
<title>次東岳韻。寄李大來 以泰。</title>,<text>宿醉不知曉。開窓春雪深。悠然子猷興。忽起訪君心。</text>
<title>謝李甥瀅餉雉酒</title>,<text>杜老長飢渴。巴東憶李甥。華蟲帶綠蟻。知汝渭陽情。</text>
<title>鼎卿兄宅夜飮。憶許兄仲玉。抽韻共賦。</title>,<text>酒盡山頹玉。更深燭墜花。長懷許玄度。一唱浪淘沙。</text>
<title>大殿端午帖 丙午</title>,<text>諷蔑歐陽帖。恩慚杜甫衣。何須獻寶鏡。聖德自光輝。</text>
<title>江樓卽事</title>,<text>隔岸篙師曉語。江樓喚起春眠。約束乘潮早發。夜來知泊商船。西巖夜宿漁叟。濕霧朝來滿衣。一抹炊烟乍歇。持竿又向苔磯。細雨斜風蓑笠。廻灣曲渚帆檣。不是關渠風致。端宜輸我篇章。霽旭黃催楊柳。春江綠漲葡萄。暖回游鯉躍水。浴罷眠鳧曬毛。風吹一聲欸乃。斷續十里江天。驚飛幾羣旅鴈。散落蘆渚那邊。</text>
<title>次李兄汝言 綸 韻</title>,<text>老去江山有約。窮來田野無秋。自擬三公不換。那將百畒爲憂。</text>
<title>松溪。與姪輩約會不至。</title>,<text>繁霜落木夜來寒。客意蕭條强自寬。立馬小橋人不見。二陵秋色滿歸鞍。</text>
<title>冬日。看書記事。</title>,<text>窓前朝旭映書籤。茶鼎灰寒火更添。終日閉門無客到。晩風吹雪落松簷。</text>
<title>送春日。會一架亭。</title>,<text>乳鴨浮沉水滿池。隔簾垂柳長新枝。經年藥物憐吾病。斷送三春不把巵。</text>
<title>宮中進宴詞</title>,<text>蓬島朝元使者旋。麻姑消息曉來傳。瑤階跪進金光草。文母遐齡萬萬年。新殿崔嵬彩仗東。平明閶闔逈呼嵩。祥雲尙覆春暉閣。麗旭初昇萬壽宮。蟬衫鴉䯻簇如花。十二緗簾捲日華。粧㨾共稱新貴主。今年釐降相公家。象服頎頎命婦來。大家傳語內班催。華筵不許昭容進。聖子親行萬壽杯。吳歌楚舞妓分曹。仙樂風飄晩更高。絲絡八珍渾不管。玉盤新摘萬年桃。</text>
<title>立春日。遇李季眞。</title>,<text>春菜登盤蟻泛杯。忽逢湖外故人來。問君東閣題詩處。一樹寒梅開未開。</text>
<title>殤兒新塚未完。風雨終夜。</title>,<text>烏鳶螻蟻與何偏。此語曾看莊叟篇。尙有慈情終未斷。一作戀汝。 夜深風雨憶重泉。</text>
<title>亡兒晬日</title>,<text>亡兒生日恰周朞。正是踉蹌學步時。玉雪丰姿空在眼。膝前誰作晬盤嬉。</text>
<title>題芭蕉葉</title>,<text>吏部如何題啓事。橫渠於此起新知。病夫別有催詩興。攲枕高秋雨過時。</text>
<title>詠竹夫人</title>,<text>淚斑湘渚萬竿篁。夢熟邯鄲一枕粱。秋後却從團扇棄。世間隨處有炎凉。</text>
<title>出僧伽洞門</title>,<text>步下丹梯滿袖嵐。高僧笑別石臺南。回看一抹靑烟起。認是巖頭昨宿庵。</text>
<title>梨園月夜。贈伶工李蘭孫。</title>,<text>新翻偸得李龜年。絶代希聲爾獨傳。試聽落梅花一曲。夜凉虛閣月孤懸。</text>
<title>豆浦別席。次內兄李靑湖 一相 韻。贈內弟幼能 端相 之任淸風。</title>,<text>夾岸樓臺面面同。夕陽離思滿帆風。廣陵明日孤舟泊。回望靑山是洛中。</text>
<title>曉發驪江</title>,<text>鷄號漁店一燈殘。二月驪江水氣寒。自笑微官仍遠役。曉天霜露發征鞍。</text>
<title>自中原向陰城</title>,<text>陰陵峽路草芊芊。寒食東風雨滿天。來往異鄕俱是客。中原回首更依然。</text>
<title>新結魚網</title>,<text>波暖前江欲暮春。上灘魚隊政磨唇。催敎童子粧新網。擬試中旬穀雨辰。</text>
<title>乘舟向島潭。次季眞韻。</title>,<text>浪泛桃花引小舟。洞天何處挹浮丘。三春旅舘思歸客。除却玆遊揔是愁。</text>
<title>自中原乘舟向洛</title>,<text>孤舟萬轉下江干。歷幾深淵度幾灘。不待還家先有喜。終南一點帆前看。</text>
<title>答寄東州使君</title>,<text>應因地勝每題詩。且爲官閑間把巵。至後梅窓晴旭暖。知君方是讀書時。</text>
<title>哭李聖瑞 伯麟</title>,<text>童稚交情到白頭。對時傾倒阻時愁。黃壚隔若山河邈。淚盡中宵憶舊遊。年何短折信哀哉。草草浮名御史臺。獨有故情偏痛惜。未應人盡識君才。西關八月我車催。行過分司轉覺哀。報道靈輀前夜發。不敎留待巨卿來。冰塞長河雪滿山。北程迢遞度重關。吾行早晩猶當返。君向冥途幾日還。</text>
<title>吉州道中。誦奇服齋詩有感。</title>,<text>信馬雄城客路遲。服齋遷謫事堪悲。夕陽秋草依俙是。忍誦當年記夢詩。雄城。卽吉州號。</text>
<title>過富寧兄弟巖。有懷伯氏。</title>,<text>塞外重看病裏書。長公將攝近何如。誰敎地號添離恨。兄弟巖邊倍濕裾。</text>
<title>行營城外。有虎夜吼。戱奉李節度。</title>,<text>城頭昨夜吼山君。聲裂蒼崖處處聞。試向草間看射石。北門今有李將軍。</text>
<title>撫夷堡。次東岳韻。</title>,<text>戎衣歷遍豆江關。絶塞春還客未還。獨倚撫夷城上望。八池如鏡繞胡山。</text>
<title>和東岳擬古從軍五更轉</title>,<text>一更廵柝警重關。雪滿龍堆候騎還。向夜漸聞刁斗起。半輪寒月吐陰山。二更寒角殷危譙。壯士悲歌慘不驕。爭道邇來軍令肅。漢家新送霍嫖姚。三更邏騎掣鈴行。河漢初回月轉明。戰士不眠披鐵甲。將軍時復夜翻營。四更軍令問如何。浪報單于夜渡河。火照雲中知是獵。始敎陴卒枕金戈。五更無事旋開門。宿霧蒼茫滿塞垣。日出元戎臨玉帳。偏裨麾下拜櫜鞬。軍中每更。必報無事。</text>
<title>自玉連堡。轉向輸城。水石頗佳。略似漢京三淸洞。馬上口號。</title>,<text>白石離離澗水鳴。長松夾路草芽生。經年鞍馬邊州客。疑入三淸洞裏行。</text>
<title>輸城道中。次東岳韻。</title>,<text>斜陽稍稍馬前低。野色平連海氣迷。詩意不隨形役倦。短篇占得小橋西。</text>
<title>森森堡。次林錦湖韻。</title>,<text>束束喬林矗矗巒。緣厓細路劇虬盤。陰山古堡春猶到。滿地梨花自作團。</text>
<title>咸興七寶亭。雨中次板上韻。</title>,<text>芙蕖千柄整還斜。翻盖明珠瀉碧波。一㨾海山隨處雨。雨聲偏向此中多。</text>
<title>寄申接慰寅伯 晸。兼示萊伯鄭白也 晳。</title>,<text>蠻城秋雨早凉催。西掖詞臣幾日回。想得海雲臺上詠。一樽應共使君開。</text>
<title>移御日。走次申元瑞 命圭 韻。</title>,<text>春隨御氣閣輕寒。仙蹕徐回匝從官。報道龍輿移法殿。殿頭朝日正三竿。</text>
<title>贈金子公年丈</title>,<text>客自南來號栢洲。有詩千首傲公侯。天敎東野窮如許。吟作秋蟲到白頭。</text>
<title>太僕卿沈仲美自江居入城。走寄二絶。</title>,<text>君居春事近如何。江漢垂綸興轉多。只爲官曹似是馬。時時騎向禁城過。桃花春浪浸前扉。穀雨來時魚正肥。待得永嘉休浣日。可能携手共漁磯。</text>
<title>挹淸樓。醉次金尙書起之 壽興 韻。</title>,<text>晩來淸眺水西頭。落照歸帆漾碧流。明日禁中還儤直。秪應魂夢繞滄洲。</text>
<title>謝兪萬初寄餉苜蓿</title>,<text>多謝先生苜蓿盤。寄來風味佐朝餐。盈筐野採非無興。歸計今春又已闌。</text>
<title>江上。寒威斗緊。曉枕書懷。</title>,<text>霜凄江閣楚臣棲。睡覺前村第一鷄。玉宇瓊樓寒幾許。夜來歸夢掖門西。</text>
<title>飯後卽事</title>,<text>披書飯後午窓明。新茗催敎活水烹。一枕邯鄲成小睡。忽驚塲圃打租聲。</text>
<title>次寄次山</title>,<text>條風暄日媚江天。春色先催岸柳邊。疑有子猷乘興訪。櫓聲伊軋近窓前。</text>
<title>仲美兄弟。掉舟而至。示舟中所賦二絶。走次以謝。</title>,<text>閑趣深春日涉園。可人今雨又敲門。不須催返山陰棹。且待芳醪買別村。陸家兄弟是機雲。久別驚看白髮紛。二水洲邊他日約。桃花開後且尋君。</text>
<title>自杏洲將移竹里。書贈社中諸君。</title>,<text>扁舟强挈渾家移。棲息猶難保一枝。等是窮途何所戀。只愁孤負葦魚時。杏洲。卽葦魚漁所。</text>
<title>舟中示沈甥</title>,<text>竹里移家別杏洲。喜君多意共扁舟。江湖到底皆爲主。迎送吾行是白鷗。</text>
<title>金尙書 光煜 莊名曰栗里。具綾豐 仁墍 舘名曰竹里。以其地號適符於陶徵君，王右丞別業而名之也。余自栗里移居竹里。聞二亭主人。未嘗來住。戱題壁上。</title>,<text>栗里僑棲竹里移。徵君風致右丞詩。江山管領唯閑者。兩處樓臺主客誰。</text>
<title>次酬內弟李弼卿 翊相。兼示柳起之 之發。</title>,<text>南湖春水夜來肥。波沒漁翁昨上磯。向晩腥風吹入座。商帆知是販鮮歸。</text>
<title>伯姪萬容。來會江樓。臨還示一絶走次。</title>,<text>高樓淸讌不知休。一雨微凉過麥秋。落景漸低君欲起。滿江烟浪使人愁。</text>
<title>次寄洪九言 受疇</title>,<text>落景亭亭翳遠林。談間相照玉壺心。高樓客散樽仍在。悵望歸舟轉樹陰。</text>
<title>再疊酬九言</title>,<text>暗飛螢火巧穿林。凉雨高樓獨夜心。蕭瑟白頭江漢客。不堪時序又秋陰。</text>
<title>灘樓。次仲玉兄韻。</title>,<text>孤雲落景共依依。水檻傳杯爽滿衣。投紱歸來老刺史。可能同我上苔磯。</text>
<title>自灘樓夜歸。舟中口號。用灘翁韻。</title>,<text>扁舟容與夜深歸。缺月臨江星斗稀。八詠高樓回望失。玄亭竹舘見依微。</text>
<title>醉次仲玉兄韻</title>,<text>孤燈相對百年心。檻外滄波萬里深。少日歡娛渾似昨。白頭江海到如今。</text>
<title>洪九言來訪。醉後索紙畫梅。詩以報之。</title>,<text>醉墨摹成冷蘂開。鄭虔三絶自奇才。從今竹里王丞舘。添得孤山處士梅。</text>
<title>見鷄林尹權至叔 尙矩 書。走錄簡尾。</title>,<text>西湖凉雨倚高樓。嶺外書回碧樹秋。何日一樽重把臂。二年相憶雪渾頭。</text>
<title>保晩亭志感 保晩。卽外王考江榭。方爲隣生僑寓。</title>,<text>溪水潺湲野菊斑。偶尋隣友扣柴關。那堪人代蕭條感。保晩亭荒落照間。</text>
<title>八月十八日志感。用仲美韻。</title>,<text>天崩餘痛又玆辰。忍憶含香侍紫宸。八月頻傷工部詠。千秋相感有孤臣。</text>
<title>將向松楸。適醉社酒。灘翁訪余留詩。醒後走次。</title>,<text>離懷連夜醉昏昏。剡曲誰留雪棹痕。明日松楸還獨去。亂峯深處卧孤村。</text>
<title>再疊酬灘翁</title>,<text>室生虛白未曾昏。雲過長空不見痕。靜者自能知此趣。梧灘居士卧江村。</text>
<title>送春日。弼卿書報仲美蒙宥。仍示一絶。次韻却寄。</title>,<text>東村居士寄詩來。報道長沙賈傅回。老子喜心翻倒極。不妨兼把餞春杯。</text>
<title>灘樓。別弼卿，文仲。翌日次仲美示韻。</title>,<text>尋君輒至醉歸來。半是潯陽送客杯。別意閉門終日雨。小園鸎語夢初回。</text>
<title>次山替余移寓竹里舘。往訪口號。</title>,<text>竹舘重尋跡已陳。江心孤島看還新。飛來白鳥偏多意。故故相親舊主人。</text>
<title>贈豐德柳使君 以升</title>,<text>吳興三昧筆傳神。姿媚橫生妙逼眞。想有公餘揮洒興。待吾屛障一時新。</text>
<title>贈孟京兆休徵 胄瑞 出宰黃驪</title>,<text>牽江百丈溯蘭舟。穩向淸心縹緲樓。京尹老嫌金帶重。却 一作去 携琴鶴亦風流。</text>
<title>次酬灘翁</title>,<text>劈柳條風細細吹。仲春江畔雨如絲。花開酒熟佳辰約。一曲瑤琴待子期。</text>
<title>憶灘上春興。寄仲美。</title>,<text>蒲芽抽短杏花殘。三月河豚已上灘。細雨斜風蓑笠興。幾時同把釣魚竿。</text>
<title>秋七旣望夜。次迪兒韻。</title>,<text>雨洗長安暑氣收。高梧凉韻入書樓。此翁才退無佳句。稚子詩成旣望秋。</text>
<title>寄灘翁</title>,<text>新秋凉雨滿高樓。蘋蓼花交二水洲。颯颯亂帆欄外過。爲誰瞻竚上簾鉤。</text>
<title>將訪灘樓。歷權至叔舊宅。志感示仲美。</title>,<text>江樓興引菊花杯。秋日尋君已再回。依舊郭南聯騎地。若爲携得永嘉來。</text>
<title>走次李允迪 柙 寄示韻 允迪時在臺山別業。</title>,<text>浮榮朝列謝緋銀。高枕看書味最眞。仍想垂綸江漢興。釣臺烟雨白蘋春。</text>
<title>武擧族姪携酒至。醉後賦贈。</title>,<text>風欞午睡味偏長。覺後燒添小篆香。載酒何來投筆客。不知人世有炎凉。</text>
<title>雨中悄坐。痛念玉兄。錄奉鼎卿堂兄。</title>,<text>端居獨卧念人亡。落木寒聲助我傷。孤抱又逢終日雨。任他佳菊滿階荒。</text>
<title>再疊</title>,<text>浮生次第揔淪亡。畢竟同歸莫浪傷。最是酒杯難到處。伯倫墳上草萊荒。</text>
<title>仲玉兄靷日。次鼎兄韻。</title>,<text>薤歌凄斷露先晞。沙峴南頭痛哭歸。自此西城那忍過。小齋依舊主人非。</text>
<title>春帖</title>,<text>春盤細菜已知時。谷鳥喈喈淑景遲。但願今年三百日。鎭敎身健把深巵。</text>
<title>元日。自松楸還。望見三角。</title>,<text>來往松楸五十年。馬前三角故依然。幾經世事吾成老。羡爾靑蒼不白顚。</text>
<title>戲贈楊州牧任文仲 奎○文仲新卜小妾</title>,<text>古稱騎鶴上楊州。君有佳人字莫愁。東閣官梅渾不管。如花嬌艶坐壚頭。</text>
<title>贈兪水部晦伯 櫶 出宰春川</title>,<text>何遜詩情水部名。澄江又屬謝宣城。江流一帶連淸漢。雙鯉來時倘寄聲。</text>
<title>次奉鼎卿兄</title>,<text>有酒相邀無亦賖。散人頻醉惠連家。巴陵入地還今日。逝者如斯不飮何。</text>
<title>竹林七賢</title>,<text>傲世高情托竹林。七賢相照百年心。延之詠後仍成五。除却山王趣更深。</text>
<title>戲次次山留贈凝川妓韻</title>,<text>春滿高樓送客時。靈犀一點兩心知。裁成舞袖將安用。空唱新翻白紵辭。</text>
<title>大殿春帖字 丁未。居首。</title>,<text>天開閶闔繞祥雲。環珮珊珊仗外聞。寒退邇英宮漏永。法筵新講古今文。時進講書傳。</text>
<title>大殿迎祥詩 辛亥。居首。</title>,<text>寒排雙闕敞龍樓。杳浥金爐細細浮。寬大漢朝新詔降。問誰簪筆演詞頭。</text>
<title>踏靑日</title>,<text>好是踏靑節。春光知爲誰。經旬人卧病。終日雨催詩。次第花傳信。飛來燕似期。芳華空晼晩。攬鏡一回悲。</text>
<title>對菊獨坐。隣生携酒至。詩以謝之。</title>,<text>深巷閉門裏。佳辰吹帽餘。綠苔封逕合。黃葉點階踈。獨對無錢菊。閑披滿架書。勞君載酒至。似是子雲居。</text>
<title>送秋日書懷</title>,<text>一雨將秋去。殘樽意悄然。踈林懸落景。枯葉墮凉天。旅鴈今應盡。寒花亦可憐。長卿未獻賦。壯志惜流年。</text>
<title>伯氏渡江日有作</title>,<text>指屈東歸路。心懸北赴㫌。今朝渡鴨水。幾日抵燕京。消息憑來札。艱難想去程。慈闈幸無恙。遊子倘寬情。</text>
<title>與隣友遊中興洞</title>,<text>洞僻疑無地。溪回別有山。客尋紅葉晩。僧與白雲閑。峭壁烟蘿逈。重巖露菊斑。淸談忘夜永。缺月照禪關。</text>
<title>秋夕。宿高峯。</title>,<text>策馬晩投寺。紺園秋寂寥。樓迎天柱月。江送廣陵潮。霜露丘原感。風烟草樹凋。農談留野客。佛燭照丹寮。</text>
<title>夜坐。令姪輩擊鉢呼韻。響絶卽成。</title>,<text>桂影隱林莽。秋聲依樹枝。二更人不寐。八月夜偏遲。世事看看異。年光鼎鼎移。寒蛩啼作意。孤抱爾應知。</text>
<title>免制後書懷</title>,<text>歲序催人代。音容痛莫追。此身何怙恃。餘日但壎箎。萬計從今冷。孤懷到底悲。生前溫凊地。只在故山陲。</text>
<title>夜枕悼仲氏</title>,<text>獨卧無眠處。長懷泉下人。他生期可卜。斯世見何因。命已關脩短。吾猶怨鬼神。中宵撫枕泣。時有夢相親。人事俄千古。天時又一秋。百年懷未已。何日淚方收。志業銷沉盡。身名寂寞休。平生滿樽酒。無復弟兄酬。</text>
<title>元日。宿追遠堂。敬次伯氏壁上韻。</title>,<text>逝水催人代。流光換歲時。餘生偏易感。佳節益添悲。瘦影燈花吊。孤懷衲子知。元方同此慟。看取壁間詩。</text>
<title>寒食。自松楸還。路上口占。</title>,<text>野鴨羣飛去。春郊水蘸堤。馬蹄黏落絮。衣袖點晴泥。病數沿途憇。詩多對景題。呼兒尋別墅。花下路高低。</text>
<title>讀庸學</title>,<text>乍覺提要領。還驚失戶門。小儒難强智。大道詎窮原。散作千歧去。歸爲一理存。紛如白首歎。方信勉齋言。一貫傳心學。羣蒙入德門。智愚皆可曉。誠正卽爲原。節目彰明著。一作見 工夫次第存。世無推絜矩。千載作陳言。</text>
<title>除夜</title>,<text>爆竹通宵響。桃符幾處懸。年從殘燭盡。春逐曉鐘傳。早卧緣多病。孤吟爲少眠。松楸違省掃。佳節秪潛然。</text>
<title>自嘉興醉歸</title>,<text>醉卧江邊石。醒來已夕陽。晴沙看不厭。眠鷺坐相忘。跡散仍成懶。心閑未要忙。從今還往熟。吾道在滄浪。</text>
<title>驛亭漫賦</title>,<text>江接中原勝。山圍古驛平。春禽烟外語。早麥雨中耕。灌水添池面。栽花愜野情。可堪爲客地。佳節近淸明。野勢臨江盡。溪流遶驛澄。新春挑菜女。斜日返林僧。短律閑仍就。深杯病不勝。丹丘花事近。一棹興堪乘。</text>
<title>西原途中</title>,<text>薄宦催形役。羇愁助鬢斑。東風吹大野。西日下前山。佳節天涯度。新詩馬上刪。臨溪聊獨酌。忙裏暫偸閑。</text>
<title>夜坐。令禹生呼韻。</title>,<text>暝靄村邊合。踈星水面沉。新霜驚旅鬢。芳草杳歸心。江勢回巴字。鄕愁動越吟。趁花三島約。孤棹共君尋。</text>
<title>春日。驛亭書事。</title>,<text>亂絮侵書幌。微風動客袍。勾牽春睡重。纏縛旅愁牢。雨意催詩句。年華入鬢毛。大江流日夜。歸思共滔滔。</text>
<title>島潭途中。示同行。</title>,<text>峽束藤崖轉。村依柳岸回。人從三島去。江自五臺來。燕子參差度。梨花爛熳開。何由逢羽客。共把紫霞杯。</text>
<title>乘舟向洛</title>,<text>早發驪江渚。催橈到日昏。沙晴鷺曬翅。湍减石留痕。販舶齊懸席。漁村半掩門。京城欣漸近。何似客中原。</text>
<title>宿月溪村。淸曉登舟。</title>,<text>水店呼燈起。侵晨步上船。灘危寧變色。潭靜且安眠。孤嶼䨪沙出。羣帆帶雨懸。歸橈不須促。佳境每題篇。</text>
<title>中秋。夜坐呼韻。</title>,<text>池面荷珠散。庭心桂影移。客中仍令節。病後強深巵。遠札傳無使。新詩詠爲誰。觀濤枚叟作。異代不同時。</text>
<title>姪輩與隣友往賞蕩春臺。病未赴會。賦寄。</title>,<text>春服初成日。諸君出郭行。流觴拚勝會。理屐愜幽情。谷邃林鸎囀。山空紙杵鳴。新詩應滿軸。歸與病夫評。</text>
<title>次酬弼卿</title>,<text>悄坐思君夜。燈前見在身。雨凉生簟席。秋籟集叢筠。忍斷杯中物。猶尋卷裏人。傳筒休恠晩。懶慢是吾眞。</text>
<title>統軍亭</title>,<text>絶漠連遼塞。雄關睨渤溟。行窮箕子國。望遠統軍亭。江匯龍淵黑。山排鶻峀靑。邊愁與客恨。嗚咽暮笳聽。</text>
<title>龍灣</title>,<text>月暗臨關柝。霜淸出塞笳。邊人胡語慣。上妓楚腰誇。客舘秋將晩。王程鬢欲華。佳辰近重九。歸及泛黃花。</text>
<title>玉溜泉</title>,<text>玄牝千年竇。靈泉決決鳴。排成疊壁秀。瀉作一溪淸。地欲誇仙境。天敎傍客程。皇華留傑筆。問禮愧吾行。岩刻詔使朱公之蕃筆。卽今問禮之行。異於昔時。故感而及之。</text>
<title>抱川縣齋。與主人李季玄 知白 同賦。</title>,<text>歲暮遠爲客。故人相別難。心隨孤劒壯。愁賴急觴寬。夜燭宜頻剪。冬當一餐。前期又此地。花事未應闌。盤中味甚佳。第六及之。</text>
<title>冒雪踰鐵嶺。宿高山驛。</title>,<text>早發交州舘。行行鐵嶺登。藍關擁馬雪。楚驛伴人燈。客睡宵難着。鄕愁日轉增。防身有一劒。壯志尙飛騰。</text>
<title>宿定平。與主人洪國寶 錫龜 夜話。</title>,<text>塞路二千里。窮陰歲暮天。北關書記冷。南道主人賢。細話仍殘夜。相逢亦勝緣。幷州回望處。明日意茫然。</text>
<title>至日。踰咸關嶺。</title>,<text>節日政南至。羇人猶北歸。寒從塞外重。陽復地中微。雪嶺千盤度。滄溟一望圍。思鄕無限意。書信近來稀。</text>
<title>至日到洪原。次東岳韻。</title>,<text>七日新陽復。三冬積雪多。使君樽似海。書記劒生花。鯨浪兼天湧。郵程度嶺賖。未尋穿島勝。身倦任蹉跎。縣有穿島。</text>
<title>北靑府。敬次圃隱先生韻。</title>,<text>玉塞嫖姚幕。平臨海上開。文忠留傑句。襄烈奮雄材。暮燧依峯隱。陰雲度漠來。邊城多壯士。落日射鵰回。襄烈公李之蘭。起自本府。</text>
<title>城津堡</title>,<text>傍海城津堡。登臨亦快哉。鵶輪當曉浴。蜃市有時開。蕃將行軍禮。胡姬勸客杯。伊吾鳴劒志。更倚斬鯨臺。</text>
<title>臘日偶題</title>,<text>好是嘉平節。羇懷轉寂寥。窮陰連大漠。急景下危譙。歲律三邊暮。鄕書萬里遙。仍思洛城裏。梅動臘前條。</text>
<title>贈會寧諸生</title>,<text>苟有志于學。何嫌遐遠濱。陳良元楚産。趙德是潮人。化被遷鸎日。名彰附驥辰。嗟哉二三子。亦可勉諸身。</text>
<title>立春</title>,<text>斗柄移靑陸。疆封界黑河。春盤傳菜細。夜笛落梅多。節物思銀勝。朝班想玉珂。邊城逢此日。愁絶意如何。</text>
<title>除夕。與節度飮。曉枕口號。</title>,<text>爛醉愁州客。愁從醒後知。三韓地盡處。五夜歲除時。蠟燭憐殘跋。屠蘇憶舊巵。故鄕千里句。聊詠達夫詩。</text>
<title>戊申元日。夜坐書懷。</title>,<text>歲換未申曆。人留戊巳營。異鄕添一齒。孤舘坐三更。省掃違丘墓。團圓隔弟兄。羔兒數盞酒。斟酌此時情。</text>
<title>次節度犒士韻</title>,<text>雷動靈鼉皷。風翻赤羽旗。均分酒與胾。極樂士如貔。豫養知非偶。奇勳樹豈遲。休言書記拙。會待勒銘期。</text>
<title>從軍行。次東岳韻。</title>,<text>班超漢校尉。孫楚晉參軍。飮馬長城窟。提兵古塞雲。雕弓五石勁。寶劒七星文。絶勝尋章句。男兒要建勳。白羽騂弓客。經年出塞遊。驚沙迷虎帳。飛雪漲氊裘。獵罷陰山北。兵臨瀚海頭。何須語王朔。吾相且當侯。赤羽千夫膳。金鱗七札袍。塵隨鐵騅暗。箭逐皁鵰高。不斬名王首。寧知介子豪。書生膽如斗。誰贈呂虔刀。</text>
<title>自高嶺鎭向會寧</title>,<text>邊州寒食過。江水始流澌。鞍馬客將老。關山春較遲。夷村隔岸北。鄕國杳天涯。政想秦川柳。應垂裊娜絲。</text>
<title>發會寧。暮抵豐山堡。金生聲震。遠來同宿。曉起書贈。</title>,<text>疊嶂圍孤堡。殘笳報五更。歎吾長作客。憐爾遠隨行。夜雪疎疎下。風杉淅淅鳴。前期又何地。春晩鏡州城。</text>
<title>自富寧向玉連堡。馬上口號。</title>,<text>五里重踰嶺。千盤幾渡川。喬林多礙日。邃谷少看天。架木通厓逕。燒峯作粟田。夢魂難到處。玆役定前緣。</text>
<title>踏靑日。和東岳客裏逢佳節。四首</title>,<text>客裏逢佳節。天涯憶舍兄。沉痾幾分减。遠別一年更。入夢形偏瘦。開緘眼倍明。何當風雨夜。話盡陟岡情。客裏逢佳節。天涯憶兩感。謝庭聯玉樹。鑾掖共氷銜。戀結經年別。書傳隔月緘。團圓何日是。弊盡幕中衫。客裏逢佳節。天涯憶阿兒。詞華亦餘事。經訓是爲基。分寸陰當惜。嬉遊悔莫追。無聞四五十。端戒乃翁宜。客裏逢佳節。天涯憶小菟。久違文度膝。曾挽杜陵鬚。句已知新誦。書能免舊塗。平安肥字報。時慰旅情孤。</text>
<title>自吉城發。向七寶。李生 以晉 來待門巖嶺。仍與入山。馬上次東岳韻。</title>,<text>坐嶺三杯酒。肩籃百丈崖。山容經雨活。鳥語占晴喈。宿約簪俱盍。冥搜境漸佳。半年關塞客。今日始開懷。</text>
<title>承召赴洛道中。次柳亭聯句韻。寄節度。</title>,<text>蟬噪長亭柳。陽關唱闋初。欲辭元帥去。曾別老兄如。脉脉詩題扇。依依醉摻裾。那堪驅傳馬。十步九躊躇。</text>
<title>登北靑鎭南樓避暑</title>,<text>十日炎程落。南樓避欝蒸。風飄紅袖颺。天近綠窓憑。楊柳濃陰午。醍醐凍椀冰。黃昏更移席。池閣月初昇。</text>
<title>鐵原三釜淵</title>,<text>倦向豐田驛。迤尋三釜淵。喧雷語難辨。飛雪暑能蠲。測綆深千尺。垂紳掛半天。俗人那到此。神物定蜿然。</text>
<title>贈朴仲八之任義興</title>,<text>嶺嶠通南極。之官路政脩。遽違同閈面。偏惱各天愁。親舊中年別。山河八月秋。淸光輪未缺。何處獨登樓。</text>
<title>玉堂。酬禁直諸益。</title>,<text>凉雨直廬夜。高梧韻入詩。吟安一字澁。坐到二更疲。吹帽佳辰過。持螯漫興宜。殷勤隣省友。好約在湖湄。</text>
<title>寓直春坊。次權悅卿 說 韻。</title>,<text>風緖高軒豁。鸎聲上苑深。緩籌傳午漏。小砌改朝陰。隣省逢靑眼。田廬負素心。病來詩意懶。偶爾對君吟。</text>
<title>次金建中寄示韻</title>,<text>歸田計已熟。供世病何能。擬結淵明社。非無惠遠僧。悠悠十年事。悄悄五更燈。此意君應會。詩來當百朋。趨朝妨疾病。報國蔑才能。齒迫知非歲。身同入定僧。樽空臘前釀。詩就夜分燈。簪盍期南巷。芳隣喜得朋。</text>
<title>金判書 佐明 挽</title>,<text>己卯儒賢後。先朝名相兒。早將文雅進。兼以事功推。望屬韋平拜。恩無馬鄧私。誰言天奪速。終未踐台司。兄弟尊榮並。巍班接武趨。周官大司馬。漢代執金吾。身際千年會。才爲一世需。云亡關國運。誰復濟艱虞。</text>
<title>次伯氏韻。奉送士元堂兄赴靑山。</title>,<text>城南一杯酒。相勸不須辭。爲 一作最 是分離地。俱非少壯時。官閑從縣薄。歲歉奈民飢。珍重詩篇贈。唯應慰夢思。</text>
<title>贈沈道明 轍 庚契之任盈德</title>,<text>沈氏好兄弟。銅符三處分。南臨滄海郡。北望太行雲。衰齒憐同我。孤懷悵別君。淸心樓在否。八詠待休文。</text>
<title>寧陵遷葬挽詞</title>,<text>聖以殷憂啓。河淸運在東。十年臨紫極。三代挽玄風。造化天同大。危微道執中。傳承文武業。方策照無窮。孝友因心得。斯爲大聖人。尊符一字謚。功叙九疇倫。久識陶民化。先推錫類仁。休哉曾閔行。創見帝王身。側席誠如渴。于于俊乂來。商巖起霖雨。漢閣接蓬萊。惕厲遺憂責。登崇識務才。中途未半業。攬涕有金臺。天豈虛生聖。民將丕變雍。乾坤猶莽蒼。江漢自朝宗。此義千秋炳。當時衆望顒。悲歌中夜泣。志士恨塡胷。不盡攀髯慟。仙遊歲月遙。魯塋須備患。灤水復臨朝。廞衛新儀儼。遷封舊典昭。怳疑天日表。疇昔御臣僚。葬聖黃驪讖。曾於世廟徵。神孫此配極。盛烈本同稱。復土遷儀似。因山儉制承。堂堂弘濟志。洞號協園陵。</text>
<title>閔進士 鎭夏 挽</title>,<text>玉雪容儀秀。森然在眼中。云胡奪佳士。嗟莫問高穹。較齒同吾子。無言慰若翁。追思撫頂日。衰淚酒悲風。</text>
<title>金判官 仁文 挽</title>,<text>令胤重攀桂。淸朝法從臣。不緣能訓子。何以得榮親。晩仕凋雙鬢。頹齡望七旬。最憐臨絶語。猶待綵衣人。</text>
<title>雨夜病卧書事</title>,<text>伏枕興居倦。朝昏熱似潮。三秋人卧病。十月雨終宵。沈約身全瘦。潘郞鬢易凋。孤懷政愁絶。詩句爲誰謠。</text>
<title>僑寓杏洲歸來亭。禹功甫 弘成 來訪。抽杜集韻共賦 亭卽竹所金尙書光煜江榭。</title>,<text>屬我賦騷日。荷君携酒過。滄波帆外遠。白鳥席邊多。未必前期數。其如此樂何。優閑亦聖渥。漁父不須歌。</text>
<title>自余遭譴以來。棲泊無所。生事益落。仍想主人竹所公有此江山亭榭之勝。田園舊業。亦足以了過平生。則雖被顚沛。如余所遭。而自無憂矣。顧余計拙。不曾問舍求田。致有今日之悔。還覺一笑。遂次主人題板韻。聊以自嘲。</title>,<text>謫裏僑居勝。全敎世念休。鷗飛掠朱檻。帆影漾淸流。風月元無價。田園亦有秋。途窮知計拙。小築不曾求。</text>
<title>內兄東里李尙書 殷相 新刊季舅玄洲文集。印寄一部。志感錄奉。</title>,<text>異代三蘇盛。泉坡二稿行。新刊潁濱集。重感渭陽情。忍說無年痛。猶傳不朽名。內兄題跋美。文苑繼家聲。</text>
<title>謝隣丈崔文義 櫓 携酒來訪</title>,<text>勸稼亭中老。年今七十餘。能携兩宅相。頻訪此僑居。杏萼催春晩。松醪醱釀初。不辭成酩酊。情味更誰如。</text>
<title>移棲竹里。寄李伸羽昆季。</title>,<text>竹里境雖勝。杏洲忘獨難。還嫌近郭閙。每憶並隣驩。白鳥新盟在。黃粱一夢闌。元龍淮海氣。到老未全殘。</text>
<title>走次灘翁偶閱道德經。仍有所感。賦示之作。</title>,<text>學祖黃轅術。根綿玄牝門。世誰傳至道。經亦載空言。變化龍無跡。周流月沒痕。從來子雲草。猶不易高軒。</text>
<title>弼卿還梅澗寄一律。次酬。</title>,<text>借舘吾依竹。還家爾傍梅。人休城郭過。詩寄水村來。爽氣西山度。淸樽北海開。剡溪前夜興。能記小舟回。</text>
<title>茂朱倅趙嶷望 世煥 過辭。仲美，起之亦會。醉賦爲別。</title>,<text>供世已華髮。之官仍赤城。聊成遷客會。却送卧仙行。風閣披襟爽。榴花照眼明。親朋湖外少。且盡此離觥。茂有寒風樓。世號茂倅爲卧仙。篇內及之。</text>
<title>廣興守朴仲五 世相 伻至。走寄索草芚。</title>,<text>江爽雖宜夏。亭虛易透炎。偏愁夕照返。更耐午烘添。大庇歡難辦。淸陰惠願霑。誰敎太倉令。爲我蔭茅簷。</text>
<title>次酬起之</title>,<text>雨色連朝暗。霏微不散陰。江湖十日飮。我輩百年心。醉帽須人整。歸舟任夜深。那堪送爾後。漫續楚騷吟。起之將赴御營幕府。</text>
<title>次仲美示韻</title>,<text>幽棲非俗狀。痛飮是吾師。細和陶潛賦。長吟謝眺詩。江從萬里遠。日似少年遲。已作忘機客。相期白鳥隨。</text>
<title>七夕。凉意已生。旱乾轉甚。錄示灘翁。</title>,<text>銀漢雙星會。靑梧一葉凋。天時空晼晩。田畒轉蕭條。漫詠懷良友。端憂爲聖朝。絺衣初換裌。凉意在芭蕉。</text>
<title>走酬次山和選兒韻。寄示之作。</title>,<text>獨卧滄洲畔。誰傳白雪聲。和來忙點筆。吟罷促飛觥。不乏扁舟興。其如數舍程。差池隔歲別。相憶但含情。</text>
<title>夜坐。聞秋蟲有感。錄寄灘翁。</title>,<text>蟲聲竟夜閙。爾自爲鳴秋。不是關人事。如何喚我愁。衰年眠豈穩。徂序感還稠。此境君應解。詩傳八詠樓。</text>
<title>灘樓別起之。用主人韻。</title>,<text>幾度灘樓會。吟觚俾爾操。離懷還錯莫。秋鬢各蕭騷。野逕聯鑣穩。江天捲箔高。那堪分手後。寂寞舊南曹。</text>
<title>權悅卿在韓山寄一律。次錄簡尾。</title>,<text>不意永嘉札。遠傳湘浦村。舊隣嗟已失。新詠荷相存。燕自違鴻去。江唯向海奔。知君夔後作。一一似開元。悅卿舊第。與竹里隣近。篇內云。</text>
<title>次酬仲美</title>,<text>綠淨空江水。蒼茫暮景天。病懷疎筆硯。秋色老風烟。不意傳筒作。還驚隱几眠。終乖濠上約。強和郢中篇。湖海閑人卧。林園倦鳥歸。幽期竹舘在。佳節菊觴飛。晩境從疎放。端居忘是非。同尋遂初賦。莫遣化緇衣。</text>
<title>迪兒冠日。邀江隣數人會話。使灘翁仍相三加禮。席上醉賦。</title>,<text>郭外幽期數。樽前老興新。朋簪盍勝地。兒弁突良辰。疎略三加禮。薰濃四座春。向平婚嫁願。憐爾始成人。</text>
<title>次酬文仲，仲美，弼卿。</title>,<text>抱疾淹漳水。燈前憶舊遊。高懸徐孺榻。久閣剡溪舟。宿鷺常棲檻。歸帆半亞樓。傳筒猶不隔。江海有吾儔。</text>
<title>十月之望。會飮鄭令丈 采和 江樓。許兄仲玉及沈仲美有約不來。率賦以寄。</title>,<text>次第江樓會。新傳鄭老觴。終違許丁卯。又阻沈東陽。漫自懷同調。猶能醉一塲。佳辰後赤壁。明月更輝光。</text>
<title>至日與伯姪賞梅聯句。梅澗伻適至。疊其韻却寄。</title>,<text>雪裏藏春塢。花從至日催。羅浮魂已動。太簇氣全回。不可無君語。還宜壽我杯。憐渠消息早。絶勝漢濱梅。</text>
<title>朝起拓窓。始覺夜雪大下。糢糊檜頂。最是奇賞。賦示家姪。</title>,<text>未覺前宵雪。朝來看輒奇。偏宜老檜頂。絶勝早梅枝。四望淸人境。孤吟強我詩。誰家煖帳裏。滿酌醉羔兒。</text>
<title>仲玉兄。將赴赤城。會飮伯氏池亭。醉次家姪韻。以志感懷。兼贈玉兄。</title>,<text>別緖詩難道。春陰雨未禁。驛梅他日信。池草昔年吟。去住初分手。存亡更愴心。何當投郡紱。卽此復同臨。</text>
<title>贈鴻山朴使君 銑</title>,<text>每過西門路。羊曇醉後悲。飛鴻知縣吏。雛鳳稱家兒。儒雅治應飾。廉平訓是遺。臨民斯亦足。秪合養偏慈。</text>
<title>黃澗尹使君 坪 過辭。余適中酒。不能叙別。朝起走寄。</title>,<text>客到子雲宅。腰纏湖縣章。吾先取醉熟。君亦告行忙。倐爾分雙舃。依然勸一觴。朝來梅雨暗。應滯郭西裝。</text>
<title>贈朴殿中 長建 出宰奉化</title>,<text>蒼磴黃茅句。樓題卽四佳。味詩知縣僻。環境想山皆。淳古居民俗。優閑隱吏懷。全勝殿中喝。曉踏軟紅街。縣有徐四佳題板詩日。蒼磴攢空樹木交。兩三村屋覆黃茅。</text>
<title>中秋夜。有懷灘翁。</title>,<text>此夜惜虛度。佳辰那易遭。獨看天柱月。誰賦廣陵濤。蟲語床頭近。秋聲樹杪高。相期桑落飮。何事勝持螯。</text>
<title>贈沔川崔使君 碩英</title>,<text>治行君居最。移官璽秩褒。洛中纔下榻。湖外又征袍。老大別懷惡。山河秋氣高。憑傳滄海客。飮興幾持螯。時李樂甫。寓居境下。</text>
<title>選兒家。同道明賞梅。醉賦寄灘翁。</title>,<text>何處難忘酒。春藏雪裏梅。兒曹先已覺。老興亦相催。香動黃昏月。花攲㶑灧杯。西湖悵望恨。差慰卯君來。</text>
<title>贈堂弟春卿 柱震 赴文義</title>,<text>未獻長楊賦。憐君鬢欲蒼。出爲山縣宰。移自水曹郞。歲序梧桐落。民憂稼穡荒。須從簿牒暇。一戰勉槐黃。</text>
<title>中秋夜雨。獨坐松楸齋舍。有懷灘翁。</title>,<text>各向松楸去。俱吟叢桂篇。雨霾端正月。雲羃泬㵳天。良晤知何日。淸光負一年。山齋見螢火。衰暮感時偏。</text>
<title>灘樓醉後。抽韻共賦。</title>,<text>玉露下庭綠。灘樓秋序闌。樽中桑落酒。澤畔楚臣顔。山瘦晴嵐捲。江空宿莽寒。行休從可卜。倦鳥亦知還。</text>
<title>次酬灘翁</title>,<text>端居機漸息。君似漢陰翁。雪曲知音寡。風斤斲鼻工。葭灰至候動。梅信臘前通。萬事俱衰境。相憐爲病同。</text>
<title>李允迪寄贈東岳續集。次仲美韻謝之。</title>,<text>寶唾留全藁。飈輪返列仙。大家推李杜。宗匠盛開天。獨步東槎上。高名北斗邊。江河不廢業。何待拾遺傳。辛丑東槎。揔是宗匠。而東岳詩大被皇華之賞。故第四五及之。</text>
<title>次奉仲美。兼示允迪。</title>,<text>白髮滄浪客。時時問索居。殘年病妨飮。遲日懶拋書。炊軟長腰米。漁腥巨口魚。會須同此興。休歎綠樽虛。近來衰甚。欲效靖節止酒。篇內云。</text>
<title>走酬允迪疊前韻寄示之作</title>,<text>久負雲林想。長懷水竹居。衰無鴻寶術。閑閱小乘書。楚士狂歌鳳。任公大釣魚。何如㓒園叟。靜室白生虛。曩哲元同趣。今人漫與居。閑徵行處酒。窮有著來書。睍睆穿花鳥。參差動鏡 一作優游在藻。 魚。聯鑣灘上約。空谷慰逃虛。</text>
<title>寄灘翁。用聯句韻。</title>,<text>江漢日蕭瑟。相思空復情。蟲聲雨後咽。螢影夜深淸。衰意同秋淡。浮名似葉輕。前期端正月。新酒酌蒲城。</text>
<title>贈趙公擧 師錫 忠淸水使之行</title>,<text>聖代調文武。需才用不偏。畢諴辭禁闥。楊僕讓樓船。光彩戎麾變。恩榮晝錦鮮。海氓爭拭目。分閫自承宣。飛閣臨滄海。胡床興若何。湖山今可賀。疇昔等閑過。地更因人勝。天還餉子多。籠紗有傑句。一和翠翁哦。</text>
<title>灘樓。次伯姪韻。</title>,<text>水榭高秋霽。蘋風滿箔凉。君收新物色。吾閱舊篇章。白鳥尋盟狎。寒花作意香。聊將小阮酒。要醉沈東陽。伯姪先賦。余時閱主人酬唱錄。故上聯云。季姪携酒。落句及之。</text>
<title>酬灘翁</title>,<text>小塢梅魂返。新醅臘味淸。終違剡溪訪。漫詠渼陂行。短鬢驚年事。高談阻月評。佳辰立春近。屋角聽禽聲。</text>
<title>次伯姪韻。寄李季周 端夏。兼示仲周 紳夏。</title>,<text>屛蟄同時並。睽違六載長。險途今慣閱。平世早宜藏。白簡經年歲。蒼松耐雪霜。多君好兄弟。分占水雲鄕。季周叙命還收之啓。經歲不止。第五云。</text>
<title>淸明日。寄灘翁。</title>,<text>佳節閉門裏。小齋凝素塵。閑眠人送日。亂聒鳥鳴春。綠酒宜斟冷。輕衫欲試新。相關揔幽事。又及種花辰。</text>
<title>接樹</title>,<text>強合他枝幹。殊非木性眞。猶憑寓公地。得占寄生春。妙勝栽培力。功資發育辰。來年應結實。老子恰甞新。</text>
<title>伯姪送騎。要與功甫賞花。病未赴。詩以復之。</title>,<text>許馬勤邀迓。其如病未扶。人方愁伏枕。鳥自勸提壺。藥物那全廢。花時亦易徂。相携廣文老。肯訪此翁無。</text>
<title>宿北倉村舍</title>,<text>燭跋鷄仍唱。荒村月掛簷。寒威雪後緊。風力曉來嚴。遠信秦中阻。孤懷海曲淹。元知五斗粟。終不絆陶潛。</text>
<title>貝葉寺</title>,<text>貝葉知名寺。鐘鳴客到時。水舂雲碓粟。松亞鶴巢枝。幽壑聽泉爽。尖峯眺雪奇。明朝出洞路。擬看大師碑。</text>
<title>宿貝葉寺。終夜大雪。</title>,<text>先曉窓生白。窓開雪滿峯。汲泉僧斫路。刷羽鶴翻松。晶氣通禪榻。寒聲助梵鐘。厖眉一老衲。趺坐說南宗。</text>
<title>除夜。與一家數人小飮。庶從汝勳歌聲依舊。率賦以贈。</title>,<text>海曲靑陽逼。燈前白髮明。他鄕親戚會。此夜歲時更。衰相添新齒。狂歌有舊聲。空懷少年事。君與我同庚。</text>
<title>立春</title>,<text>春入官梅動。陽隨臘雪融。葵忱星拱北。葭律斗移東。盤菜他鄕味。門符故國風。憂民老太守。只自願年豐。</text>
<title>人日。與文城李使君 廷龍 同行。</title>,<text>秉燭官齋夜。聯鑣古峽春。一麾俱作吏。七日又逢人。晤語行忘倦。襟懷露見眞。明朝碧城舘。多是會心親。</text>
<title>哭次山</title>,<text>夙昔姻親好。憐君玉雪姿。悲歡四閱紀。流坎各隨時。視草同登省。分符遞送麾。郭西聯枕晤。誰道死生離。謂有遼燕別。黃岡擬摻裾。沉痾淹藥裹。遠役輟輶車。耿耿臨歧約。悽悽伏枕書。須臾千古慟。安得不漣如。此人不五十。痛哭止於斯。獨對平生酒。遙緘千里詞。彦昇遺嗣稚。元伯死交誰。名父尙書澤。門闌愴日衰。</text>
<title>黃岡津舟上</title>,<text>津濶黃岡渡。懸帆一息程。潮回石稜出。風起浪花生。海樹皆春色。沙禽已暖聲。却忘形役苦。淸料引詩情。</text>
<title>大殿春帖字 丁未。居首。</title>,<text>御柳迎春早。祥禽得氣先。正當元始日。新數太平年。香浥辛盤薦。恩沾法酒宣。爭看寬大詔。又下九重天。</text>
<title>大殿迎祥詩 代人製</title>,<text>紫闕寒威退。靑臺日影遲。序隨堯莢改。功惜禹陰移。積雪殘鳷觀。輕冰泮鳳池。吾王庶無疾。新報闢經帷。</text>
<title>餐雪 以下月課○甲辰冬</title>,<text>大窖窮冬雪。天敎烈士餐。還隨氊入口。元是鐵爲肝。正氣何曾餒。貞標不受寒。充飢賴羶肉。可忍少卿看。</text>
<title>非復別離時 丁未冬。居首。</title>,<text>少日輕離別。人情老易悲。等閑分手地。渾是斷魂時。忽忽對樽酒。茫茫臨路歧。東山懷作惡。亦到暮年知。</text>
<title>江草日日喚愁生 戊申春</title>,<text>日日緣江草。和烟暖更抽。綠應隨爾意。暗已喚人愁。撩亂排難得。芊綿引不休。何由銷萬斛。合作醉鄕侯。</text>
<title>次姚合遊春 二首○庚戌春</title>,<text>官散身無事。春郊眺望遙。鳩鳴烟外樹。溪漲雨餘橋。日暖蜂黏絮。風微燕掠苗。芳菲正愜賞。莫待晩紅飄。偶然乘野興。斜日澹忘歸。草色侵行屨。花香上客衣。閑官宜浪跡。幽鳥不驚飛。還往從今熟。塵中識者稀。</text>
<title>次酬起之十韻</title>,<text>晩計同耕釣。交情保笠車。相期綴蘭佩。肯許摻塵裾。已狎無猜鳥。兼觀取適魚。心隨湖水淡。跡共野雲舒。戀闕誠徒切。匡時術亦疎。幽潛懶中散。寂寞病相如。趣在花園涉。功添藥畒鋤。優游俱得所。身世兩忘諸。竹里王丞舘。玄亭楊子居。過從曾不厭。誰遣辟軍書。</text>
<title>關山月六韻 以下月課○甲辰秋</title>,<text>何處愁看月。愁看月上關。三年羗笛裏。五夜戍樓間。鏡似明妃掛。弓疑壯士彎。應同照秦地。空自對燕山。桂魄休敎滿。刀頭苦憶還。願隨西去影。閨恨轉難刪。</text>
<title>隴頭水六韻</title>,<text>莫作關中客。休爲隴上游。有泉鳴咽咽。奔海去悠悠。解道膓堪斷。誰能淚不流。九回縈坂勢。四注別源頭。水訴分歧恨。人添戀土愁。仍翻古樂府。哀怨幾時休。</text>
<title>夜坐得詩字</title>,<text>緣籬瓜蔓欲離披。高樹西風索索吹。九月秋聲人易感。一年霜信鴈先知。醅初醱瓮還嫌病。菊未開花已到詩。絡緯近床啼作意。夜闌吾睡爲誰遲。</text>
<title>春日郊行</title>,<text>出郭渾如與世違。獨尋樵路見人稀。山陂麥嫰夜來雨。野店花開春掩扉。傍水客停羸馬坐。隔林僧伴暮禽歸。前江極目添詩料。無數風帆去若飛。</text>
<title>奉送伯氏赴燕</title>,<text>八月黃楡落塞城。使車迢遞出幽幷。身衰豈恃曾行熟。親在難敎此別輕。朝旭欲昇方整駕。晩霖雖霽莫兼程。思量萬事關心地。雙鬢新添雪幾莖。</text>
<title>贈別金建中淸風之行</title>,<text>淮海平生氣不除。一麾君去意何如。樓高自作神仙界。郡僻眞同隱者居。籠曬峽民春採藥。盤腥灘吏夜叉魚。誰言太守身無事。嶽寺尋僧日跨驢。夾岸垂楊人語聞。使君輕盖已江門。村家大抵依靑嶂。官閣尋常掃白雲。山逕草香知麝過。石 一作蜜 崖花暖聽蜂喧。籠紗試覓冲庵句。風穴千秋剩帶芬。桃花初綻鳥喃喃。病起無端把別衫。襟抱百年唯爾我。江山千里便仙凡。離筵上已春停盖。征棹中原雨滿帆。小築試尋潭畔宅。竹林應憶阮家咸。仲父舊宅。在島潭。</text>
<title>舟泊鳳翔</title>,<text>前村暝色逗歸橈。水鳥飛鳴響泬㵳。樵艇始疑來却去。漁燈初似近還遙。衣從篷濕知生霧。枕逐船搖覺進潮。聽得篙人淸曉語。鰲巖約到未終朝。</text>
<title>秋夕松楸。示鄕人。</title>,<text>野人顔色太敷腴。生事秋來揔可娛。䆉稏雲鋪黃萬頃。棗梨霜染赤千株。溪魚入網朝携伴。澤蠏橫戈夜課奴。結社他年存晩計。倘能分我瀼西無。</text>
<title>雨夜書事</title>,<text>閑披經籍讀唔咿。坐到深更不下帷。窓罅暗風燈易暈。樹間疎雨葉先知。酒杯斷後治痾穩。詩字安來着睡遲。雕篆本爲楊子耻。卷中謨訓有餘師。</text>
<title>至後大雪。夜坐看書。賖酒酌數杯。</title>,<text>天地窮陰遍八荒。抱痾深室學龜藏。臘前大雪餘三白。至後輕雷復一陽。市酒排寒微有力。書燈含凍淡無光。新梅想報春消息。欲問西湖處士莊。</text>
<title>大隱巖 曾爲南衮所居。後歸辛白麓。</title>,<text>逃暑何由快御風。幽居却喜在城中。林慙昔爲名巖子。地勝還因號麓翁。一派泉源通戶井。四邊松韻滿簾櫳。前秋暫賞猶餘債。此日重來好會同。</text>
<title>奉送姊兄李行臺 俊耉 赴燕</title>,<text>蕭條人代秪沾纓。一病支離半死生。伏枕更堪成遠別。臨歧曾慣送玆行。秦城漢塞經過地。易水金臺感慨情。此去試尋簾肆客。欲將身計問君平。</text>
<title>春日偶賦</title>,<text>遲遲簷旭弄淸和。步上東園獨自哦。當晝閉門機便少。趁春移卉事還多。病來筋力知全减。愁裏光陰看易過。屈指韶華餘幾日。先拚一飮醉無何。</text>
<title>獨酌</title>,<text>懶慢相成簡出門。興來春日獨開樽。題詩不必驚人語。把酒那能聽婦言。學是聖賢容放達。居仍城市憶田園。初心已矣顚毛改。一醉陶然笑倚軒。</text>
<title>齋舍志感</title>,<text>人代悠悠痛莫追。百年孤露欲依誰。身離堊室俄經歲。草宿鴒原又閱朞。一死亦知泉下樂。餘生猶抱世間悲。松楸節物淸明過。獨卧山齋淚滿頤。</text>
<title>齋舍卽事</title>,<text>花發辛夷間杜鵑。營巢乳燕舞簷前。傾筐挑菜村村女。種麥驅牛處處田。雨意乍慳寒食節。風光政媚賣餳天。今年氣候隣翁識。已卜三農大有年。</text>
<title>雨後。散步山園。</title>,<text>晩上山園獨杖藜。數村烟樹望中迷。春栽雜卉宜三逕。雨滿新菑恰一犂。欵欵幽禽聲遠近。娟娟戱蝶舞高低。農人欲理西疇事。報道前宵布穀啼。</text>
<title>李聖瑞內挽</title>,<text>人事參差未易圓。那將此理問蒼天。兒纔成長迎佳婦。郞已飛騰近御筵。共道門闌多喜氣。忽驚泉壤隔芳緣。西風床簟安仁感。秋夜漫漫想不眠。</text>
<title>失子志痛</title>,<text>情欲寬時淚已滂。此身非醉又非狂。嬉遊宛爾前宵夢。啼笑森然幾日忘。勉我裁排那入耳。見人孩抱亦摧膓。猶將束縛歸先壠。差勝安仁坎路傍。</text>
<title>有懷殤子</title>,<text>對人言笑強爲娛。存沒居然數月徂。至慟猶藏膓裏劒。丰姿長憶掌中珠。殘魂不逐陽春返。淺土何堪雨露濡。莫道忘憂唯有酒。醉來時復失聲呼。</text>
<title>踏靑日。偶題。</title>,<text>孤懷寂寂左書空。極目韶光四望同。千日閑情醒又醉。一年佳節雨兼風。姸花盡意開愁裏。新燕如期到病中。欲和麗人詩上語。退才還愧杜陵翁。</text>
<title>暮春。獨坐書事。</title>,<text>風細晴窓散篆烟。藥階雙蝶舞蹁躚。落來花蘂傷春暮。飛去鸎聲破午眠。多病已將茶代酒。看書且喜日如年。元知懶慢仍成癖。閉戶非關草太玄。</text>
<title>早秋雨中</title>,<text>庭前高樹歇鳴蜩。節過梧桐一葉飄。凉意入秋生簟席。雨聲終日在芭蕉。醇醪養性開涓滴。書卷隨身伴寂寥。閑裏預占吹帽興。手栽叢菊長新條。</text>
<title>僧伽道中作</title>,<text>閉門城市少追隨。幽事還從郭外期。驢背憑成片時夢。橋頭占得一聯詩。樵行 一作藏 邃谷尋烟語。寺在層巒聽磬知。飛錫忽逢雲衲至。爲言楓葉未全衰。</text>
<title>上寺</title>,<text>都門咫尺訪禪關。捨馬扶筇石逕艱。淸磬落誰詩句裏。孤僧引我畫圖間。飛雲忽羃來時磴。返照初舂座右山。筋力邇來慚濟勝。欲窮高頂倦躋攀。</text>
<title>下第偶吟</title>,<text>書劒風塵計謬悠。滿城凉雨獨登樓。年華荏苒驚黃葉。世故差池欲白頭。敢道天生應有用。試看吾相不當侯。何人爲掘豐城土。夜夜龍光射斗牛。</text>
<title>臘日山齋漫賦</title>,<text>山齋燕坐擁薰爐。朝旭看書已到晡。靜對雪峯如好客。閑招雲衲代奚奴。荒年縣有催科帖。臘日隣無會社娛。寂寞郊居人事少。可堪今歲又將徂。</text>
<title>贈別金水部建中出宰靑松</title>,<text>連朝雨色遞陰晴。別意凄迷黯自驚。秀句舊稱何水部。名區今屬謝宣城。分携祖席攀新柳。歸卧宮樓聽晩鸎。鳥道接天來鴈少。可堪回首隔春明。</text>
<title>送鼎卿兄赴醴泉</title>,<text>幾年經幄任論思。烏鳥情深乞一麾。聖代卽今新孝理。近臣從古最恩私。中原別業停橈處。小白淸秋拄笏時。孤露此生偏起感。臨歧不獨惜分離。</text>
<title>連原驛亭。漫吟。</title>,<text>琴臺落日喚孤舟。獨倚江邊古驛樓。山割愁膓遮北望。水牽歸思解西流。他鄕節物添新感。故里杯樽隔舊遊。斟酌旅情知不淺。邇來雙鬢便驚秋。</text>
<title>得伯氏書。賦呈。</title>,<text>京華消息近何如。獨卧中原歎索居。池草喚醒孤枕夢。驛梅傳到一函書。歸期稍待春殘後。旅思偏添月上初。想得秦樓樽酒會。小桃如雪柳微舒。</text>
<title>驛亭書懷</title>,<text>慢世長卿故倦遊。行裝獨倚驛南樓。觀魚欲學㓒園叟。記馬非關王子猷。通籍太遲還自笑。歸田尙早未能休。比來濁酒開涓滴。合向平原作督郵。默筭平生素計違。倦游湖左宦情微。孤村小雨仍寒食。虛舘深春尙弊衣。京口遠書鴻欲盡。客中相識燕初飛。身閑也喜功名拙。時向江頭坐釣磯。</text>
<title>禹生來訪呼韻</title>,<text>江抱中原走勢雄。驛亭歸思杳東風。人從別墅到如約。酒滿芳樽淸若空。閑欲狎鷗同海客。醉能騎馬類山公。陽春一曲誰相和。千載寥寥俗耳聾。絮亂郵亭欲暮春。異鄕爲客少逢人。身如孤鳥偏思越。心逐長江每向秦。羇緖難忘酒賢聖。病懷頻檢藥君臣。年來素計空牢落。谷口耕田愧子眞。</text>
<title>春日書事</title>,<text>忽忽佳辰度客中。閑愁終日左書空。人情自是他鄕苦。春色唯應故國同。詩就小塘寒食雨。酒醒虛舘杏花風。歸心杳杳連芳草。欲寄家書已斷鴻。</text>
<title>自中原乘舟向洛</title>,<text>盡日身從鏡裏遊。輕舟穩下大江流。山如走馬灘邊過。樹似連旗野外浮。夜雨落帆神勒寺。春風倚棹廣陵洲。詩成篷底憑誰道。故故相親有白鷗。三日挐舟未覺疲。江山曲曲盡搜奇。洲名每向篙師問。亭主多憑釣叟知。早發却嫌朝霧晦。晩行偏礙夕風吹。沿灣篛笠看如畫。小艇漁回落照時。</text>
<title>端午日。書懷。</title>,<text>節届天中客未歸。驛亭微雨晝關扉。愁來誰共嘗蒲酒。病起猶妨試葛衣。習俗鞦韆隨處是。佳辰香火故山違。仍思此日亡琴痛。悽斷孤懷對夕暉。是日。卽仲氏忌辰。</text>
<title>驛亭漫賦</title>,<text>高亭岸幘獨徘徊。睥睨中原晩望開。忽有雲陰生劒嶽。何來雨色滿琴臺。登樓王粲頻題賦。去國虞翻尙擧杯。作此寂寥堪一笑。壯心空惜二毛催。</text>
<title>雨夜書懷</title>,<text>雨暗燈前夜榻虛。蕭然官况一僧如。乾愁禁得杯中物。殘睡勾回枕上書。鄕信少逢衡岳鴈。客餐剛厭武昌魚。秪今素計成牢落。深負興公賦遂初。</text>
<title>閱晉史</title>,<text>靑編偶閱晉西東。名下都無實用功。蠅拂本來王謝物。竹林爭尙阮嵇風。籧篨禮法淸譚裏。蠻觸山河醉眼中。誰倚平乘樓上望。百年華夏盡爲戍。</text>
<title>西原道中遇雨</title>,<text>久客中原節序遷。藍橋征邁又炎天。差差乳燕𠷢泥滓。閤閤鳴蛙閙水田。一點漏雲山日睨。半邊驅雨野風顚。披蓑厭就前途遠。忙裏羇愁集短篇。</text>
<title>次寄鼎卿堂兄</title>,<text>羇愁無賴聽吳歌。秦地歸心獨夜多。秋入旅亭蛩語咽。夢回孤枕鴈聲過。殘荷露浥團團盖。高柳凉生颯颯柯。却喜使君灘墅近。郵筒時遞短長哦。</text>
<title>疊前韻。奉鼎兄。</title>,<text>明時敢效楚狂歌。一卧江干歲月多。衰似安仁驚鬢髮。懶同中散廢經過。攻文薄技慚窺管。聞道初心昧執柯。堪恨邇來良晤阻。夜窓詩句爲誰哦。</text>
<title>鼎兄遭喪慘。余亦抱病。島潭之行。劒巖之遊。初度之會。旣望之約。皆未免差池。客懷殊覺無聊。錄呈一律。</title>,<text>三島風烟阻共遊。閉門孤舘長離憂。纔經屈子庚寅日。又負蘇仙壬戌秋。楓落劒巖空理屐。月明灘渚久拋舟。杯樽寂寞身淹病。庭畔寒花揔是愁。</text>
<title>次奉鼎卿兄</title>,<text>扁舟無恙繫淸灣。莫恠三旬斷往還。江客尙淹前月病。天公應妬向時閑。飛霜淅瀝寒侵壁。落木蕭森響滿山。强把一杯仍獨詠。近人黃菊照衰顔。</text>
<title>病餘。約會琴亭。關雨未諧。聊寓悵然之懷。錄寄鼎兄。</title>,<text>涔涔伏枕浹三旬。病起寒天覺損神。旅况已經秋作客。好期還被雨關人。杯樽久隔過從地。書卷惟親見在身。萬事本來難入意。向時何幸盍簪頻。</text>
<title>雨中。錄寄鼎卿兄。</title>,<text>寒雨冥冥入檻多。灘居淸景問如何。幾羣正濕依蘆鴈。數尺新添羃岸波。風急渡頭停賈舶。烟微沙步辨漁蓑。知君此夕登樓意。應待山陰一棹過。</text>
<title>奉鼎兄</title>,<text>歲晏中原鬢欲明。舊遊迢遞隔秦城。官同逆旅都無况。詩得江山倍有聲。雪後寒威催小至。燈前歸思坐深更。知君定就閑居賦。擬赴灘亭共細評。</text>
<title>李持平 光稷 挽</title>,<text>風裁精華藹自持。妙年身到鳳凰池。才優良史波濤筆。望蔚淸朝諫諍姿。泉壤忽埋名下士。典刑唯待腹中兒。飛騰不盡雲霄翰。可惜韶光爛熳時。</text>
<title>安承旨 後說 挽</title>,<text>自是明光起草姿。瓊琚玉佩騁文辭。論思經幄趨三晝。儲養詞垣簡一時。北斗司喉年尙妙。西州投紱病仍隨。韶華爛熳浮生促。臨絶遺篇字字悲。</text>
<title>扈駕溫泉。次靑湖志喜韻。</title>,<text>一脉眞源沸作泉。聖朝臨幸聿追先。銘盤德並殷湯浴。扶杖歡均漢詔宣。祥効百靈爭護蹕。禮羅羣彦迭開筵。神方絶勝金篦力。更祝康寧億萬年。時上以眼患。浴溫得効。</text>
<title>贈別金丈子固 紐 之任麟蹄</title>,<text>看君襟韻自恢踈。年事俱忘托契初。却喜雙鳧飛葉縣。每憐三策滯公車。稚川仙想營砂後。彭澤閑情釀秫餘。秪是新秋饒別恨。閉門凉雨病相如。</text>
<title>贈別北評事呂希天 聖齊</title>,<text>書記今從選部除。明時政注果何如。應敎幕府因人重。不是朝廷待子踈。千里白雲瞻嶺郡。五更淸漏夢宸居。懸知尺一催恩召。鳳閣鑾坡席並虛。十月黃楡落塞垣。獨携孤劒向轅門。雲天絶棧凌重嶺。靺鞨遺墟按六蕃。健騎雪山朝獵罷。元戎玉帳夜營翻。書生膽氣還堪詑。痛飮蒲萄酒滿樽。</text>
<title>贈別濟州牧李野叟 𡐔</title>,<text>飛廉護鷁駕滄溟。蜃市鯨濤破杳冥。地用素稱良馬窟。天文偏照老人星。神山一點浮瀛島。香橘千林割洞庭。自是壯觀酬宿債。休將遠役歎衰齡。</text>
<title>百祥樓。次李東岳韻。</title>,<text>忙裏偸閑乍倚樓。爲因王事辦玆遊。天邊靑染香山色。樹外澄廻薩水流。萬里關河何處盡。百年人世此生浮。乙支戰伐垂名大。看取鴻沙往跡留。</text>
<title>松都懷古。次權石洲韻。</title>,<text>極目蒹葭漾遠河。古都興廢恨如何。神嵩覇氣秋空淡。滿月荒墟夕照多。灰冷胡僧前劫話。花殘商女後庭歌。繁華往跡尋無所。謾有橋名記槖駞。</text>
<title>高山舘。次板上韻。</title>,<text>長途百慮集征鞍。世味甞來齒已酸。危棧接天關嶺險。小蹊埋雪驛亭寒。丘園素履違初志。幕府靑衫任苦顔。明日鶴城催傳去。敢將王事暫求安。</text>
<title>端川舘。次東岳韻。</title>,<text>曾聞岳老領玆州。陳跡于今歲幾周。永叔一麾滁作守。宗元千里柳爲侯。詩傳爽韻山留雪。文湧洪流海捲秋。嶺外燕公悽惋語。只堪吟誦未堪酬。</text>
<title>磨天嶺</title>,<text>地盡南關又北陲。塞門行役太支離。陰山一望渾愁色。磨嶺重踰已鬢絲。書寄鴈邊回幾日。詩從馬上覓多時。自憐千里看雲恨。孤夢前宵到謝池。</text>
<title>城津。次鄭東溟題屛韻。</title>,<text>特地城津保障哉。危譙斗入大溟開。鵶輪浴出三竿日。鯨浪奔成萬里雷。宗愨乘風追壯志。燕然勒石愧雄才。微茫蓬島知何處。騁望琅瑘卽此臺。巨浸漫空一望平。興來轟飮似長鯨。佳人玉珮燈前響。壯士金杯馬上傾。雪意政催胡地獵。月華偏照漢家營。書生未解籌邊策。但學窮途醉步兵。磨天嶺入暮雲端。悵望長吟蜀道難。北塞山川何處盡。東溟風浪幾時安。凍䨪古戍烽烟淡。水拍孤城候角寒。仍憶德陽詩記夢。楚臣當日詠湘蘭。諸公詩律敵長城。模寫風烟句裏淸。板上紗籠李東岳。屛間琬琰鄭君平。文瀾倒捲扶桑海。筆陣森開細柳營。自笑關山老書記。攻愁唯賴酒爲兵。關月蒼茫轉九霄。羇愁政似去來潮。天連漢將屯兵塞。海接秦皇駕石橋。白首晩從班定遠。紅顔虛對董嬌嬈。濤聲曉撼還家夢。覺後長安一倍遙。斬鯨臺下海漫漫。蜃氣噓成貝闕寒。欲覓長生三島藥。嗟無大釣六鰲竿。悲笳自語當宵逈。孤燭多情抵曉殘。却望秦京如隔世。遠書何日報平安。天塹周遭粉堞齊。海雲無際鳥飛低。書生學術踈軍旅。戍客歸心厭皷鼙。身度塞門衣盡弊。夢尋京國路猶迷。玆行擬伴靑春返。馬首花香政滿泥。崔嵬亭障玉門開。嗚咽寒笳日暮哀。目極魯連東蹈海。心馳漢武比登臺。龍鳴雙劒思傳檄。鰲戴三山欲渡杯。歸夢不知身作客。夜尋淸禁繞蓬萊。</text>
<title>吉城舘</title>,<text>吉城孤舘酒微酣。地主相迎半日談。此府始居關鎭九。舊疆曾割海洋三。陰山帶雪無冬夏。大嶺磨天限北南。尹瓘武功林彦記。我東千載是奇男。</text>
<title>鬼門關</title>,<text>隴阪迢迢接塞垣。中開大壑晝常昏。人情已厭趨戎幕。地號誰敎喚鬼門。陰谷深沉䨪雪色。冰湍幽咽激河源。行行世界還昭朗。蕭瑟炊烟起驛村。</text>
<title>鏡城途中</title>,<text>倚劒長吟出塞歌。北臨幽朔意如何。黃沙盡日恒迷磧。靑海無風亦起波。宇宙百年豪傑少。穹廬萬里祲氛多。開邊壯烈思文肅。寂寞荒祠信馬過。府有麗朝尹文肅瓘廟宇。</text>
<title>鏡城府</title>,<text>孤城突兀玉門關。畫角寒聲落海灣。沙漠胡氛憑劒外。塞天兵氣把杯間。侍中武烈先春嶺。岳老詩名長白山。勳業文章俱未就。自憐戎幕鬢催斑。尹文肅開拓北邊。深入胡地五百里。勒石先春嶺而還。李東岳爲評事時。有長白山前九關路。大明天下一書生之句。至今膾炙人口。頸聯及之。</text>
<title>鏡城東軒。次韓柳川韻。</title>,<text>龍庭愁望莽蒼蒼。山作尖鋩巧割膓。萬里波濤東海壯。一邦風氣北方强。人間窮處唯荒服。客裏歡悰是醉鄕。爲和新詩題幕府。隴頭明月入傾觴。</text>
<title>行營書懷</title>,<text>關月蒼茫隴水哀。故鄕迢遞客心催。陰山萬古長留雪。羗笛三更盡落梅。孤劒吼龍何處試。遠書無鴈幾時回。邊城薄酒猶堪飮。入幕羇愁賴爾開。</text>
<title>行營錄。奉李節度。</title>,<text>營開細柳戟門高。元帥臨邊此擁旄。粉黛三行環玉帳。貔貅千隊舞霜刀。嘶風駿馬靑絲絡。整翮胡鷹白錦毛。堪笑腐儒何事業。百篇詩律入揮毫。</text>
<title>行營有感</title>,<text>黃雲漠漠戍樓高。渤海無風靜怒濤。宛馬任敎肥苜蓿。漢宮誰遣出蒲萄。空存一帶長江限。虛老三邊六郡豪。未斬月支年晼晩。壯心時撫匣中刀。</text>
<title>次李節度見寄韻</title>,<text>幕府含杯散客愁。揔戎多暇引參謀。翻營古塞霜侵戟。校獵平原雪滿裘。冦準威名開北鎭。元䂓豪興在南樓。迂儒謬被軍書辟。千里羇遊鬢已秋。</text>
<title>次奉李節度</title>,<text>北斗司喉荷寵榮。簡膺專閫作長城。三邊豪傑皆增氣。九姓羗渾已識名。兵甲希文胷自運。春秋元凱癖還成。輕裘緩帶臨戎地。佇樹奇勳報聖明。誰敎戎幕廁儒冠。羇宦天涯鬢欲斑。馳檄自慚才倚馬。題詩堪笑語成蠻。囊書未贊韜猷秘。樽酒叨陪簿領閑。擬待嫖姚旋凱日。尙將班筆勒燕山。</text>
<title>宿西水羅堡 堡是六鎭地盡頭。三面濱海。</title>,<text>征鞍遵彼豆江濆。靺鞨人烟隔岸屯。地盡六蕃三面海。城圍孤堡數家村。憑軒晩眺魚龍戱。近郭宵聞虎兕喧。窮處世間寧有此。曉窓奇賞浴桑暾。</text>
<title>慶興府。次東岳韻。</title>,<text>暮角嗚嗚隱堞吹。驚沙漠漠隔江飛。桔槹峰上狼烟沒。苜蓿郊頭獵騎肥。邊候入春䨪積雪。鄕愁向夕掛斜暉。秦城花事行應近。司馬從軍幾日歸。</text>
<title>訓戎鎭。次東岳韻。</title>,<text>地交夷夏枕城隍。隴上新春白草荒。夕日照連沙漠濶。陰風吹度玉關長。樓頭作賦同王粲。幕裏含杯是葛强。自笑廵邊何事業。詩篇贏得滿奚囊。</text>
<title>三月初吉。在穩城府。次東岳韻。</title>,<text>一面城池黑水涯。封疆最近女眞夷。風沙捲磧春來暗。鐃皷臨關日暮悲。久客貯多京裏札。邊州和遍壁間詩。仍思紫禁烟花繞。冠冕千官拜玉墀。</text>
<title>鍾城受降樓。次板上韻。</title>,<text>黑水逶迤走渤溟。華夷地錯犬牙形。㫌旗晩色飜風絢。烽燧寒烟帶雪靑。故國一春書鴈斷。愁州三日客驂停。簫笳薄暮吹何急。知是城門報夜扃。直北山來自白頭。封疆天限豆江流。樹浮關隴春猶凍。雲羃沙塲晩不收。故國歸心愁對月。邊城羇緖類防秋。沉吟强覔詩排悶。誰遣悲笳咽暮樓。</text>
<title>觀大操。錄呈節度。</title>,<text>邊籌安亦不忘危。校戰當如對壘時。十里郊坰開組練。六州兵甲列熊羆。春凝霜雪森彫戟。日耀龍蛇颺彩旗。士氣從今增百倍。先聲已懾北蕃夷。</text>
<title>踏靑日書懷</title>,<text>佳辰爲客滯邊陲。寒勒春光太較遲。笛裏小梅虛落蘂。營頭細柳未舒絲。永和盛事蘭亭飮。溱洧遺風芍藥詩。着處繁華矜是日。遠懷京國獨凄其。</text>
<title>次東岳春日書感韻</title>,<text>彎彎邊月掛如弓。傍海孤城望不窮。春鴈影連楡塞雪。暮笳聲斷柳營風。羇愁强撥含杯裏。壯志頻驚攬鏡中。何日休官謝簪紱。却爲江漢釣魚翁。</text>
<title>次東岳幕府書懷韻</title>,<text>公舘寥寥散古書。自憐消渴病相如。半年戎幕成何事。平日儒冠誤了余。京國音塵梅信少。塞城春色柳條踈。流光荏苒身將老。痛飮黃龍計墮虛。</text>
<title>元帥臺</title>,<text>長白山前渤海隈。何年元帥此爲臺。鯨濤吹沫沾衣袖。蜃氣成霏落酒杯。地勢曠然連靺鞨。帆風直可到蓬萊。玄珠罔象微茫外。摹寫詩篇媿不才。</text>
<title>次李錫余 三錫 韻</title>,<text>踈散襟懷酒獨知。病拋書卷網蟲絲。蓬蒿仲蔚容高卧。風雨蘇端憶好期。花已殿春無女艶。日初行夏似年遲。尋君自覺回驂懶。笑殺山翁醉後騎。</text>
<title>贈南雲卿 龍翼 赴燕</title>,<text>扶桑碣石馬牛風。歷覽人稀海以 一作如君罕海。 東。雲夢胸襟從此大。江河文字較來雄。方知再作星槎役。端爲全輸翰墨功。堪恨賞音今寂寞。濟南回首雪樓空。</text>
<title>次李彜仲 敏叙 南漢志感之作</title>,<text>千雉雄城繚作屛。危譙直欲跨穹靑。朝廷但恃金湯固。天運其如禍亂丁。萬折水憐淸漢勢。餘羞山似會稽形。知君感慨題詩處。手撫龍泉望北庭。</text>
<title>贈趙薇垣 嘉錫 赴扶餘</title>,<text>纔承馹召拜丹墀。喜色俄看捧檄時。百里地連春府近。一麾天借諫臣私。登盤魚蠏秋來足。拄笏江山畫裏疑。只恐揶揄應我笑。祖筵空賦送人詩。西風倚棹濟王墟。花落龍亡恨有餘。蠻觸閱來名境在。劫灰飛盡覇圖虛。高蘭寺逈晨鐘轉。白馬江寒古木踈。好向此間爲吏隱。全勝東洛曳塵裾。</text>
<title>次金姪盛後四友堂韻 琴，棋，詩，酒</title>,<text>紛紛友道鮮能全。一室相從有四焉。萬事輸贏觀理局。百年山水賞音絃。胸澆磊磈閑愁了。吟費推敲雅性然。欲識扁堂餘外趣。枕書高卧北窓眠。</text>
<title>送金晦之 炫文 赴寧越</title>,<text>頭白潛郞宦意踈。一麾東郡興何如。山多藥草堪醫病。境僻松林可讀書。貊國雪埋關嶺路。魯陵寒映峽人居。春來客恨難聊處。蜀魄聲中淚滿裾。</text>
<title>李進士 萬慶 內挽</title>,<text>尙記承宣把酒時。常誇徽範在門楣。貧居契濶炊扅苦。美對才華擢桂遲。未遂少君偕老約。先題潘岳悼亡詩。他年餘慶猶堪慰。掌上雙珠捴好兒。</text>
<title>召對罷後。賦示館僚金斯百 錫胄。</title>,<text>珊珊晝漏緩銅壺。日侍經帷每到晡。功在緝煕勤聖學。運當亨泰集鴻儒。千秋信史關時政。一部心經味道腴。自愧面墻叨顧問。擬將何術贊工夫。時儒賢造朝。進講綱目心經。故篇內及之。</text>
<title>李節度寄示一律。詩中有覽物懷人之感。次韻以謝。</title>,<text>冰盤朱李間靑瓜。把酒懷人鬢欲華。塞外元戎猶滯節。幕中書記舊栽花。一年春到南枝晩。千里詩從北海賖。內弟纔還空舘寂。滿庭濃綠想交加。</text>
<title>贈萊伯鄭白也 白也。曾以接慰官赴萊。</title>,<text>星臨朱鳥界靑羗。地盡東南天一方。鯨海火輪桑吐旭。馬州風舶橘聞香。賓筵卉服非新面。官壁紗籠續舊章。只是寸心懸北極。夢登前席近淸光。</text>
<title>挽李判書 慶徽</title>,<text>名父之兒難弟兄。淸朝接武秉銓衡。門方熱處猶寒素。位未高時已老成。鑒別精明山吏部。風流篤厚漢西京。台垣咫尺文昌晦。秋日 一作直裏 緘詞獨愴情。</text>
<title>贈扶安康使君 邃學</title>,<text>玄晏沉痾尙在床。忽驚鳧舃告行忙。經秋我對無錢菊。作吏君占 一作歸 有蠏鄕。傍海一麾穿橘柚。臨江三逕歷柴桑。深知再枉推先分。强綴孤吟替遠將。使君將由上游舊業。轉赴任所。故第六及之。</text>
<title>挽李濟州 𡐔</title>,<text>迢迢旅櫬漢挐陲。萬里風濤片舸危。兒訃忍傳垂死日。主恩深軫返骸時。需才幾處身先瘁。好直平生謗輒隨。別語贈行渾似昨。楚招誰料續哀詞。</text>
<title>贈申學士寅伯接慰之行</title>,<text>天地東南海渺茫。萊山獨峙於其傍。樓臺蜃氣卷舒倐。𦪑舶馬夷來往常。朱雀星臨鎭炎徼。金烏日浴昇扶桑。銜綸學士大觀了。然後見爾爲文章。</text>
<title>挽權掌令 斗樞</title>,<text>日聽諸孤哭且號。居常惻愴我懷勞。虛開園裏曾尋逕。忍憶墻頭每過醪。榮宦夢還何草草。短期川逝劇滔滔。憑君淚爲亡咸逬。寄灑隣墳四尺高。權之葬地。與仲姪新塋相近。故落句及之。</text>
<title>贈張晦而 世明 之任南平</title>,<text>童丱從遊到老偕。一麾南去杳天涯。休文少日輕分手。安石中年易感懷。人與鶴琴行李共。地宜梅竹夾村皆。憐吾久厭承明直。倘借隣符訪縣齋。</text>
<title>病滯松楸。寄別李樂甫 藼 還朝。</title>,<text>松楸小築瀼西頭。陳跡依然某水丘。霜早野秔仍儉歲。雨催籬菊已深秋。同承恩暇君先返。久抱沉痾我獨留。蕭寺與誰重賞月。別懷孤寂不禁愁。</text>
<title>見申寅伯，鄭白也詩札。錄寄簡尾。</title>,<text>詞臣初夏別金鑾。刺史前秋赴海關。詩帶素書隨驛使。夢回靑瑣點朝班。逢迎客舘新醪熟。節序蠻城細菊斑。揔是玉皇香案吏。分憂銜命亦蓬山。</text>
<title>贈江都留後金起之 壽興</title>,<text>追思世變閱滄桑。相國名爭日月光。東閤衣冠何處閟。南樓灰燼秪今傷。民彝不墜風聲遠。天塹無憑感慨長。一瓣香燒忠烈廟。從孫危涕剩沾裳。</text>
<title>曺參判 漢英 挽</title>,<text>顯仕淸朝三十年。家居寒儉轉蕭然。志同患難陰翁許。文有淵源澤老傳。骯髒豈曾隨世態。孤畸猶不受人憐。絲綸侑語纔承命。才蔑鋪張愧九泉。</text>
<title>吳判書 挺一 挽</title>,<text>文雅風流藹似春。大家餘韻自超倫。坐來荀令香留席。行處裴君玉照人。再第飛騰華顯遍。列卿遷擢渥恩新。福門厚報天難恃。忍說慈闈夜哭頻。</text>
<title>趙判書 復陽 挽</title>,<text>得御龍門今幾年。間從杯酒亦周旋。風流自是西京篤。人物居然慶曆賢。泉壤忽埋公輔器。淸忠漫入史臣編。春深僑舍輪蹄斷。獨對諸孤灑涕偏。</text>
<title>趙鎭川 相抃 挽</title>,<text>記得向時君哭兒。所鍾情處已先知。那將昔斷猿腸痛。可 一作更 忍今貽鶴髮悲。墨綬暫留南邑惠。斑衣永失北堂期。前秋告別元春訊。撫跡何堪寫此詞。</text>
<title>洪相國 重普 挽</title>,<text>八葉科名古有無。益城冠冕接亨衢。家庭節義劉資政。叔姪經綸呂坦夫。容衆厚風專覆盖。當朝大事不糊塗。民虞溢目台躔晦。弘濟時艱望轉孤。</text>
<title>權判書 大運 大夫人挽</title>,<text>曾因赴幕歷咸營。聽說慈闈八袠寧。養以北門觀察使。祥徵南極老人星。官厨甘旨三牲鼎。壽席笙歌七寶亭。盛事忍言今日變。尙書血泣又衰齡。</text>
<title>李參判 廷夔 挽</title>,<text>巍科發軔早揚名。歷踐天曹到亞卿。氣度紆餘推國器。門闌淸素繼家聲。當朝望蔚猶謙退。憶昨官卑已老成。寂寞廣陵空舊宅。忍看飛旐過江城。</text>
<title>哭再從弟李天安 緻</title>,<text>平居行誼古文辭。郞署分符遽止斯。可惜一名終未第。最憐三娶亦無兒。獨留鳧舃歸何處。相對鴒原說此悲。呼我爲兄先我逝。情深中表忍題詞。</text>
<title>白軒李相國 景奭 挽</title>,<text>三朝名德是元臣。輿誦兒童走卒均。盛典但聞頒几杖。閑居誰使屈經綸。誠忠每著尋常地。志節曾看患難辰。臨絶諄諄如夢語。寸心終始在君民。</text>
<title>朴判書 長遠 挽</title>,<text>素翣丹㫌引柳車。緘辭遙哭朴尙書。空留血䟽傳楓陛。誰奉慈顔御板輿。人鑑遽亡嗟已矣。士林相吊慟何如。關山別語今猶在。點檢詩牋淚滿裾。</text>
<title>鄭書狀 樍 挽 還到遼東。遇病不起。</title>,<text>假令君在京師病。不汗經時亦莫醫。等是天年那地免。爲因王事擧朝悲。槎回博望淹中道。鶴化遼陽杳後期。想得歸魂長拱北。哀綸恩贈揔殊私。</text>
<title>奉送李參判 晩榮 令丈出按關西</title>,<text>遼燕孔道走平安。使价相望物力殫。藩服視他稱最重。按臣從古選尤難。淸名久已標冰蘗。利器還須試錯盤。故遣老成膺簡寄。佇看西顧主憂寬。箕封形勝甲吾東。亭觀繁華市肆雄。官酒江添鴨頭綠。妓裙花染石榴紅。胡床興引高樓月。燕寢香傳小閣風。只是邇來凋弊甚。一方宣化屬明公。幕府趨陪記昔年。客中多荷主人賢。深源興致元䂓識。工部踈狂僕射憐。醉後談諧寬禮數。吟餘評品忝周旋。重逢京洛渾如夢。更耐陽關唱別筵。</text>
<title>江界鄭使君子文。固要贈言。率賦以勉之。</title>,<text>都護關防黑水濆。受降城壓大荒雲。貂蔘利窟行商輳。夷夏封疆限界分。廉操酌泉吳太守。威名射石李將軍。千秋兩美知誰繼。今日朝廷也得君。</text>
<title>贈淮陽尹使君 飛卿</title>,<text>北幕從戎記昔年。淮陽府裏駐征鞭。山多桂樹堪招隱。地近蓬萊可問仙。眞訣定敎丹滿竈。殘齡休歎雪盈顚。煩君官壁籠紗護。王父遺篇萬古傳。</text>
<title>贈淸風李使君 東老</title>,<text>七月長安大火流。街塵撲帽正堪愁。知君自有神仙骨。作吏猶居寒碧樓。勾漏金丹尋秘訣。樂天琴鶴載扁舟。憐吾漫結名區想。禁直經年計謬悠。</text>
<title>贈申學士 厚載 接慰萊府</title>,<text>相門酷似何無忌。文雅盛之白玉堂。廷議事關蠻市重。使才班輟鳳池忙。靑看鰲背山浮海。紅指鵶輪日湧桑。應和宗人詩滿壁。銜綸學士又東陽。申寅。伯纔經接慰。</text>
<title>金都事 秋萬 挽</title>,<text>西河老叟雪盈顚。話及存亡已泫然。冥漠君應未瞑目。嗚呼人不可無年。官纔一命施何嗇。兒是雙珠慶必綿。夙昔姻親情自篤。春風哭望上江船。</text>
<title>李都憲惠仲 敏迪 挽</title>,<text>相國家庭好弟兄。淸朝標望冠羣英。奇珍儒席光先照。美玉豐年價孰爭。顯秩倘來都御史。素心終是一書生。金華疇昔同陪講。文學方知實副名。每憶南州受玦忙。直廬相送阻河梁。歸來京洛投閑地。棲息郊坰倚季方。言出愛君胡大罪。飮因無事不瑕傷。原城一別成千古。痛哭公私淚滿裳。</text>
<title>關東鄭按使 錀 臨行見訪。仍言五世連按東節。曾祖八溪君。退居原州。尙有舊宅。累代先塋。亦在境內。願以此爲別語。走賦以贐。</title>,<text>卿班按節自尋常。此去東藩最寵光。五世相承無往牒。八溪恬退卜玆鄕。先藏更近甘棠舍。舊業重新晝錦堂。管領蓬山渾漫興。名家盛事合鋪張。</text>
<title>仁宣大妃挽詞</title>,<text>宗藩震極贊亨屯。坤德慈儀協聖神。化洽二南周太姒。功光元祐宋宣仁。兆移灤水纔前歲。精返軒星奄此辰。天上眞遊如有待。賞花催趁玉欄春。羽衛遵江引寢園。波恬鷁路百靈奔。當時鳳輦祗陪駕。今日龍輴哭挽轅。行殿記霑分膳渥。賀班叨拜賜囊恩。追惟往事渾如昨。欲獻哀詞淚已翻。</text>
<title>柳掌令延叔 㝚 挽</title>,<text>屈指交驩三十春。巷連南北盍簪頻。浮名通籍靑雲晩。舊意開樽白髮新。玉樹森羅四男子。綵衣輝映八旬親。如何謝此人間樂。不待銀緋進秩辰。柳以都監勞。將陞通政階。未行賞而先奄忽。</text>
<title>權執義正叔 格 挽</title>,<text>識面芹宮記戊寅。君先釋褐我沉淪。少陵衰晩纔通籍。長孺風稜尙積薪。戇樸何曾隨俗態。恢踈直是任天眞。蕭條浮世良朋逝。唱斷哀歌白髮新。</text>
<title>杏洲歸來亭。次主人金尙書題板韻。</title>,<text>壽貴先朝少似公。暮途閑趣托漁翁。洛中社會耆英是。潯曲莊名處士同。不改淸陰篁滿地。要看晩節菊成叢。江山依舊風流盡。欲和陽春愧未工。村名栗里。故第四云。</text>
<title>余與趙尙書 珩，金侍郞 益炅 坐議禮獲譴。同時赴配。別來歲已暮矣。殊不任悵戀。錄寄趙台。兼示金令。趙台時住雙樹驛村。</title>,<text>郵村何似水村寒。各賦離騷歲已闌。禮訟豈因吾輩設。罪名猶荷聖朝寬。夢懸淸禁心常拱。哭望喬陵淚不乾。記得分歧三處別。散爲秋葉幾時團。</text>
<title>次寄雞林尹權至叔</title>,<text>仙方未學紫河車。病眼春來亦廢書。暮境自憐遷客冷。窮途敢恨故人踈。滄波鷺渚身無絆。黃葉雞林政有譽。醉態秪今依舊否。二年離別十年如。</text>
<title>江樓漫詠</title>,<text>徙倚高樓晩眺新。縠紋波暖一江春。圍村遠樹依依岸。點水輕鷗淺淺濱。風忽送帆如好客。月仍窺戶覓幽人。鉤簾夜久猶憑檻。却訝吾爲畫裏身。</text>
<title>栗里主人金台老。解尙州紱。將欲挈家歸農。俾余移棲近村。率錄簡尾。要以限暮春姑留。</title>,<text>栗里莊園借一丘。主人彭澤紱還投。移家却羡安巢鳥。去國眞如不繫舟。春渚可能容我釣。夏疇猶及理君耰。村閻僦屋非無意。奈失元龍百尺樓。</text>
<title>簡沈仲美。要借龍山隣舍。</title>,<text>一帶龍江接杏洲。明時同抱楚臣愁。主人賦就陶彭澤。僑舍隣宜沈隱侯。湖海優游隨我分。鷦鷯棲息待君謀。衰年杖屨相從樂。絶勝山陰掉小舟。</text>
<title>再疊酬仲美</title>,<text>八詠樓臨二水洲。主人高枕散千愁。江山不換三公貴。詩什能輕萬戶侯。勝地芳隣吾且卜。貧家新釀婦還謀。朋簪尙恨前期遠。莫惜先催下瀨舟。</text>
<title>三疊</title>,<text>石尤風色滿長洲。佳約差池別有愁。天地尙能容我輩。江湖何幸得君侯。一枝未保安棲計。萬事無如熟醉謀。穀雨漲時行且溯。預須料理釣魚舟。</text>
<title>雨霽江樓。悄然孤坐。一甥二姪。少年從孫。武科族姪揔五人。携酒而至。喜甚賦贈。</title>,<text>雨歇春江花意濃。諸君乘興問衰慵。一杯先屬何無忌。二姪誰爲阮仲容。童子浴沂多爾趣。書生投筆亦吾宗。居然湖海成門會。此事人間未易逢。一杯先屬記實。</text>
<title>西湖漁塲。杏洲爲最。三江漁子。亦皆爭隈。於此時或買喫。且可供眺。稍慰臨淵之羡。戱賦。</title>,<text>鱍鱍春鱗暖躍波。西湖網集此偏多。病夫漫有臨淵羡。僑舍頻成彈鋏歌。換以濁醪時得雋。切爲銀膾興如何。漁回落照還堪畫。曲渚斜風滿綠蓑。</text>
<title>首夏之望。往訪灘樓。翌日仲美寄一律。走次酬之。</title>,<text>我往尋君花已闌。不妨三五月同看。仍回小艇猶餘興。却望高樓豈盡驩。夾島晴沙供眺遠。滿江烟浪入懷寬。秪今萬事灰心久。詩酒相忘到底 一作覺最 難。</text>
<title>雨中起之掉舟而至。次酬日昨示韻。</title>,<text>榮落都輸命矣哉。百年豪氣倚層臺。好風穩送尋幽舫。佳雨宜傳志喜杯。只隔山溪歸莫促。且爭棋奕興方催。自憐暮境才全退。追和新詩亦懶裁。</text>
<title>睡起漫賦。錄寄起之促會。</title>,<text>湖上淸和午景遲。柳風輕颺麴塵絲。倚樓逸興知君旺。攲枕酣眠笑我衰。想遣家僮頻擧網。應呼隣友更敲棋。詩腸皷吹流鸎在。似促閉人一會期。</text>
<title>次弼卿韻示起之</title>,<text>酒賦衰年興未殘。尙堪風雨過蘇端。門關白日眠烏几。簾捲靑山岸鶡冠。且任繁花經爛熳。獨憐幽竹報平安。江湖一病緣憂國。消瘦東陽帶漸寬。</text>
<title>次酬弼卿，起之。</title>,<text>睡起唯聞黃栗留。世人誰識水西幽。披襟岳色常褰箔。照眼花枝故近樓。且任江湖隨處住。本來天地此生浮。猶餘宿習耽佳句。况有同聲和輒求。</text>
<title>寄仲美</title>,<text>一讀君詩一散愁。正聲千載未全休。光增鄴水朱華筆。氣壓滄溟白雪樓。自顧汗宜流籍湜。應知目已短曹劉。小巫便覺心先沮。河伯寧追海若遊。</text>
<title>爲別趙嶷望。會石村。翌日。次起之示韻。</title>,<text>江深五月爽疑秋。送客兼宜避暑遊。瞑後順流回小艇。醒來隨意倚高樓。身名潦倒從吾分。酒賦留連有底愁。幸賴同聲二三子。相過百遍不知休。</text>
<title>起之來訪。示舟中所賦。走次。</title>,<text>敲棋把酒句仍聯。連日佳遊豈偶然。看處江山堪可畫。買來風月不須錢。披襟快閣微凉度。騁望平蕪落景懸。一棹沿洄相訪地。剡溪乘興較誰偏。</text>
<title>起之又與弼卿來訪。疊前韻共賦。</title>,<text>眞長安石枉車聯。揮麈淸譚覺爽然。共振直聲風憲席。俱辭榮祿水衡錢。身如落葉江干聚。心逐傾葵日下懸。同病同隣湘岸客。窮途披寫對君偏。起之，弼卿。是姻兄弟。俱以憲職言事屛逐。故起句及上聯及之。</text>
<title>三疊。酬起之，弼卿。</title>,<text>佳作重投拱璧聯。喚吾當午睡頹然。懶休楊子譚玄草。貧乏嚴君賣卜錢。風榻客歸江籟滿。夜樓詩就月輪懸。東屯西瀼元相近。團會還因內弟偏。</text>
<title>四疊</title>,<text>袁楊世胄共蟬聯。劉謝姻親更爛然。美彩價同雙白璧。瓌材選自萬靑錢。江湖豪氣樓臺逈。詞賦牢騷日月懸。榮辱試看都御史。向來爭道寵光偏。</text>
<title>走次弼卿，起之喜雨一律。</title>,<text>一雨良由祐自天。三農相與抃於田。誠宜有格休徵速。聖不爲功巽旨宣。志喜可無詩迭和。蘇枯渾似病兼痊。端居杜老年豐願。村社深杯賀共傳。</text>
<title>再疊</title>,<text>槐柳陰濃雨後天。芳洲極目荇田田。習池對酒唯山簡。御史休官是鮑宣。鬢雪已緣憂國滿。頭風多賴枉詩痊。江湖十日高樓會。誰倩龍眠畫裏傳。</text>
<title>次雨聲亭題板韻。以副李君 彦紀 之索。</title>,<text>百年榮落揔浮雲。晩計將追學稼樊。笑我平居無別墅。羡君先業有華軒。雨聲秋後凉侵寺。江色春來綠映村。宿昔登臨餘興在。會須乘月更敲門。</text>
<title>贈綾州牧尹仲麟 趾善</title>,<text>蕭條吏部宦情踈。湖外還乘刺史車。綠幕黃簾少公事。白梅蒼竹繞官居。新秋別緖蟬吟樹。故國歸心鴈帶書。此是內兄曾莅地。向來存沒更沾裾。</text>
<title>江樓月夜。次贈沈甥。</title>,<text>滿樽新釀酌蒲城。醉倚高樓月轉明。年事雪添雙鬢換。世緣秋共一毫輕。蛩音亂向吟邊集。江籟偏從話裏淸。己分此生成漫浪。莫將身計問君平。</text>
<title>挽李承旨 夏</title>,<text>二十登科四十殂。銀臺玉署揔須臾。可憐名早何終嗇。堪惜才多亦暫需。兒是典刑俱秀發。親如宿昔重嗚呼。泉途埋却精明士。江漢秋風淚滿鬚。</text>
<title>對使走次梧灘示韻</title>,<text>多君妙語發天慳。忙展詩牋爲解顔。遵渚鴈飛㵳𣲽外。倚樓人在畫圖間。秋來水色添杯綠。老去霜毛滿鏡斑。惆悵仲宣纔赴幕。與誰乘興溯灘還。一作玄亭空憶夜舟還。</text>
<title>再疊</title>,<text>病來詩酒興偏慳。枯槁相驚楚地顔。碧樹凉颸生檻外。白雲秋色滿江間。新棲奈乏田三畒。舊學慚窺豹一斑。少壯幾時頭已雪。仙方無計鍊丹還。</text>
<title>會石村翌朝。適得一壺。且約漁者覔魚。邀起之，仲翊不至。走賦一律促之。</title>,<text>我往君來只小舟。何妨連日作遨遊。江潮初上雨迷渚。海燕齊飛風滿樓。約束釣徒魚或覔。招呼從事酒還謀。閑居興味俱堪詑。佳會差池最是愁。</text>
<title>臘月十七。終夜大雪。江樓朝起。四望一色。有一漁翁披蓑垂釣。宛是柳州詩上語也。口號記所見。</title>,<text>臘前初雪忽紛繽。曉起江干一望新。髭變滄浪山亦老。花開爛熳樹先春。閑情坐想尋梅處。豐兆行看有麥辰。堪笑耐寒蓑笠叟。晩來多事試垂綸。</text>
<title>贈別長興金使君 世鼎</title>,<text>君騎紫馬佩靑緺。告別江南路正賖。稗海魚鰕饒物產。橘林籬落遍人家。炎鄕將攝身須健。暮景分離鬢各華。何遜春來詩興足。幾回東閣賦梅花。</text>
<title>題竹里舘。示主人具同樞 鎰。</title>,<text>君居幽勝離塵紛。竹里爲名古亦聞。中允輞川重闢舘。將軍何氏早能文。欒家瀨畔人烟似。華子岡前物色分。休道角巾歸第晩。佇酬恩渥立奇勳。</text>
<title>與仲美，起之對酌聯句。翌朝用其韻錄寄。</title>,<text>相携勝友俯滄洲。杯酒何須共五侯。白日遲遲棋上了。淸江衮衮席邊流。嵇公懶慢仍成習。蒙叟逍遙已辦遊。醉後送君渾不省。依俙沙岸記停舟。</text>
<title>對使。走酬起之示韻。</title>,<text>竹樓晴景映書巢。歎息殘年志業拋。美價君同和氏璧。散材吾似魏王匏。沙沉對榻經新雨。路熟緣江俯晩郊。乍阻却敎詩替面。不然何以慰窮交。</text>
<title>述日昨玄江之會。示金廣文仲翊 萬翼。</title>,<text>昨過玄亭幽興長。野梅結子山榴香。浮瓜沉李揔時物。行酒賦詩仍夕陽。官冷鄭虔益踈放。途窮阮籍猶淸狂。醉來忽憶少年事。衰白秪今神內傷。</text>
<title>次起之韻</title>,<text>雲出無心鳥倦歸。二年棲息一枝依。分甘江海餘生足。資乏田園十口饑。老子每扶桃竹杖。故人同着芰荷衣。平居佩服前修訓。歲暮襟期兩不違。</text>
<title>次酬弼卿</title>,<text>江上高樓每共登。沙頭小艇迭相乘。兒童或道是狂客。我輩卽知非俗朋。飮興何妨尋酒店。歸時正合伴漁燈。敲棋覓句揔閑事。夢斷南柯尋莫憑。</text>
<title>起之，仲翊來訪。示舟中聯句。走次。</title>,<text>西樓佳約二君同。幾度扁舟自瀼東。談屑正霏犀麈外。心期相照玉壺中。片雲欲落催詩雨。高柳微吹醒酒風。幽興未闌先酩酊。憐吾衰態已成翁。</text>
<title>又次起之韻</title>,<text>暮途棲止此相依。微爾吾今誰與歸。郭外澄江元占勝。村中好客莫言稀。徐移坐榻靑槐蔭。閑送吟眸白鷺飛。取醉不愁樽易罄。散臣端合典朝衣。</text>
<title>申寅伯解西藩。來住江榭。約與仲美起之同訪。先寄一律。</title>,<text>賜環吾尙卧滄洲。納節君仍隨白鷗。且待雪堂携二客。差遲剡曲掉孤舟。紛紛浮世無窮事。衮衮長江不盡流。悄坐懷人良晤阻。獨留明月滿高樓。</text>
<title>次弼卿寄贈寅伯韻</title>,<text>枉詩佳絶逼高岑。欲和陽春我豈任。按使遐情鴻的的。散人幽致竹深深。湖邊舊會應追憶。峯頂新棲可共尋。石瀨梧灘閑繫艇。待君乘興引朋簪。</text>
<title>次酬仲美</title>,<text>簾捲西山爽入樽。新秋晴景媚高軒。霜前落鴈遵沙渚。月下鳴榔溯海門。晩境素心終不改。窮途靑眼更誰存。凉宵稍可親燈火。案上南華討寓言。</text>
<title>臨書賦寄權至叔</title>,<text>秋色江臯暮景斜。叫霜賓鴈下平沙。含杯政屬重陽近。吹帽還嫌兩鬢華。每憶故人淹嶺外。何來遠札到湘涯。王弘好事誰能會。惆悵無錢對菊花。</text>
<title>重陽前二日。任文仲，沈仲美會龍山。寄示席上所賦。次韻却寄。</title>,<text>漳濱衰病日侵尋。蕭瑟詩騷亦楚音。吹帽龍山聞勝會。探珠驪穴想豪吟。淸新沈約高樓句。磊落任公大釣心。悵望秋天懷二妙。夕陽無限下遙岑。</text>
<title>重陽日。與隣社數人會話。醉次唐律韻。</title>,<text>不用登高素滻源。偶携隣友好開樽。江干木落秋涵影。磯畔潮回石露痕。揷菊揔非衰境事。賜萸追憶邇班恩。玄亭舊侶還乘興。幕府餘閑遠叩門。起之亦自城中來會。</text>
<title>重陽後一日。會灘醉賦。</title>,<text>灘樓竹舘近相望。分日遨遊老興長。後約更留三五月。佳辰可作兩重陽。驚秋華髮羞吹帽。向客寒花勸泛觴。已覺浮名都是幻。唯將痛飮信行藏。</text>
<title>酬弼卿。兼示仲美。</title>,<text>憶會龍山醉帽斜。滿籬佳菊有黃華。放來南浦乘流鷁。歸趁東城返照鴉。遶渚瘦岑秋似畫。蔭磯踈柳老成査。主人健筆凌陶謝。題品偏宜詠鶩霞。</text>
<title>次文仲韻。寄仲美。</title>,<text>急景窮陰歲暮天。病夫終日閉窓眠。酒樽久卧荒年後。梅萼先開臘月前。幾向稽山尋賀老。重遊赤壁負蘇仙。江湖舊跡成追憶。唯待他時畫裏傳。</text>
<title>次弼卿韻。寄仲美。</title>,<text>江干棲息與心違。城郭經過識者稀。潘令早衰驚鬢換。隱侯多病减腰圍。田園晩計何當就。酒賦歡悰亦漸微。悵望滄洲懷舊侶。春來佳約在漁磯。</text>
<title>酬仲美再疊</title>,<text>何妨世與我相違。郭外僑棲勝槩稀。繞閣竹林淸作韻。倚江柟樹老成圍。輞川居士塵緣少。錦里先生活計微。愧殺滄洲容易別。幾回歸夢水西磯。</text>
<title>走次文仲韻</title>,<text>千船 一作酸醎 世味飽曾 一作閱來 皆。牢落殘年素志乖。任性不妨踈禮法。爲文自笑類俳諧。擁書萬卷家逾窘。通道三杯境便佳。卧穩弊廬朝懶起。簪裾夢斷曉鐘街。</text>
<title>客歲重陽。與文仲，弼卿，起之會于灘樓。酒賦而罷。今又與三君訪灘。適是上元日也。灘弟道明自南縣來。起之將赴端州。兼識其事。屬座上求和。</title>,<text>重陽之會上元期。令節灘樓訪輒宜。四座誰非前度客。百篇爭續舊題詩。不知錦石秋花艶。何似冰江夜月奇。秪惜歡悰兼別緖。使君南北送迎時。</text>
<title>酬灘翁再疊。兼示道明。</title>,<text>灘頭聯榻幾相期。城裏關門百不宜。出郭偶成佳節會。臨江同賦早春詩。園梅殿臘開猶澁。渚雪迎暄皺亦奇。堪恨卯君逢却別。未敎鳧舃駐多時。</text>
<title>贈柳起之出宰端川</title>,<text>矗矗雲天二嶺橫。嶺中間是福州城。吾多已閱關心役。爾亦今非得意行。道合展禽三黜直。官宜伯起四知淸。獨憐南北頻成別。撫跡西湖一倍情。</text>
<title>爲別起之。會灘樓。走次主人韻。</title>,<text>麴塵垂柳颺江村。魚躍春漪閃閃翻。良晤每從佳境辦。幽懷難與俗人論。平臨極浦樽罍逈。近集圓沙鴈鶩喧。末至喜逢驚座客。還嗟關塞攪離魂。弼卿追至。</text>
<title>奉寄文谷金相公 壽恒。用淸陰集中韻。</title>,<text>晩卜西湖作散人。向來東閤隔芳塵。萊公受玦雷州日。賈傅投書楚水春。髭髮涪南應復勝。文章夔後轉能神。誠忠不道要荒遠。夢入延英奏事頻。</text>
<title>仲玉兄赴赤城。翌日大雨終夕。率賦却寄。</title>,<text>千絲烟柳綰離愁。一闋驪駒雜棹謳。病劇擬分城外袂。情深追及渡頭舟。臨江別席今朝隔。滯雨行㫌底處留。從此閉門窮巷裏。有誰來訪與誰遊。</text>
<title>灘翁寄一律。要成初度之會。走次以酬。</title>,<text>桃華敷臉柳舒眉。惆悵芳辰病起遲。君健促成初度會。吾衰懶和再投詩。春疑染峀濃爲畫。雨足沾沙細若絲。添箇江居風味好。河豚政屬上灘時。</text>
<title>走次弼卿韻。寄仲美配所。</title>,<text>乍輟玄亭舊草經。江蘺新扈綠千莖。朝端下惠曾三黜。澤畔靈均又獨行。瞻望白雲遊子戀。別離淸漢故人情。何當更續灘樓會。秀句樽前得細評。</text>
<title>暮春書懷寄仲美。兼示弼卿。</title>,<text>謝事風塵卧舊棲。天時又屬亂鸎啼。詩因爾謫評無伴。飮爲吾衰諫有妻。長日抵年身漸懶。殘春如夢意都迷。書懷與報東屯客。惆悵佳期阻水西。</text>
<title>送春日。寄梧灘。</title>,<text>閑愁黯黯聽流鸎。爲餞東皇強一觥。樂事老來隨日减。芳辰此去隔年迎。依微雨柳渾如夢。輕薄風花太不情。自有靑蓮先獲感。惜餘春賦待君評。</text>
<title>灘翁居謫一旬。蒙宥還灘。詩以賀之。</title>,<text>孝理殊恩特賜環。湘潭逐客一旬還。山陰倚棹催吾興。濠上觀魚保子閑。白首江湖歌聖德。斑衣晨夕慰慈顔。暫時憂樂猶如許。何事曾非造化關。</text>
<title>贈弼卿出宰江陵</title>,<text>二刀益部夢初回。千里江陵別緖催。歷職已曾都御史。貶官猶是小蓬萊。行程遍踏鳴沙渚。到日先登鏡浦臺。莫道淮陽徒得重。吏因儒飾試君才。梧灘遷客賜環時。壺老同君領一麾。造物本來多戱劇。浮生何處少分離。西湖並馬今能否。東郭傳筒孰和之。獨有端居張仲蔚。閉門長夏病相隨。</text>
<title>贈任文仲出宰月城</title>,<text>分飛一鴈杳東瀛。又送雙鳧向月城。暮景駸駸俱已老。晨星落落自難幷。征途節序黃梅雨。祖席風光綠樹鸎。獨有休文同抱病。與誰聯騎訪灘行。</text>
<title>挽李季玄 知白</title>,<text>枚臯荀鶴以文稱。何地無才驗已曾。久識相門餘訓襲。先鳴詞苑特恩承。貂冠進秩元來早。鳧舃治民到底能。酒賦秦樓渾似夢。那堪又失一詩朋。</text>
<title>次李甥瀅四友堂韻 松，梅，桂，竹。</title>,<text>根移泰華氣干雲。魂返羅浮艶絶羣。摩詰問來方識爾。子猷看處可無君。幽期四友交皆淡。大道三杯對輒醺。好是月明人不寐。寒香淸籟揔堪聞。</text>
<title>贈孟休徵出宰安東</title>,<text>山蟠小太白相望。淸洛江光接淼茫。羅界一方玆最勝。漢朝千石卽惟良。永嘉地號同今昔。康樂風流較短長。應訪歸來亭上躅。可能容易解腰章。新秋凉雨滴高梧。蟬噪都亭別意孤。從此盍簪乖北巷。與誰聯騎會西湖。朋親漸覺晨星散。年事俱憐暮景徂。自是衡陽飛鴈到。素書頻寄索居無。</text>
<title>贈文化李使君 廷龍</title>,<text>久識陳家有季方。摶鵬壯志滯潛郞。之官鳧引王喬舃。爲政琴橫宓子堂。靜對松林書可讀。閑收秫畒釀堪嘗。山名九月多秋色。拄笏詩成滿錦囊。</text>
<title>劈蠏佐酒</title>,<text>盤中劈蠏紫盈匡。恰佐霜寒卯酒觴。應鮮俗人知有味。故輕公子號無膓。侯鯖飫似屠門嚼。禁臠珍非野客嘗。左手秪宜持此飮。蓴鱸淸興較誰長。</text>
<title>重陽日。得弼卿二律。臨書走次。</title>,<text>閉門重九到西暉。孤負携壺上翠微。度嶺鴈書今夕至。朝天鳧舃幾時飛。凄淸節物三秋盡。牢落心期萬事非。且待投簪彭澤日。與君同返遂初衣。灘樓纔訪沈休文。白雪新聲醉後聞。捲箔共看湖上月。停杯却望海東雲。道州遠札來何自。夔府淸詩思不羣。獨對重陽籬下菊。敬亭秋葉奈相分。</text>
<title>權悅卿來訪。抽簡齋韻共賦。</title>,<text>秋日荒荒秋序闌。繁霜落木近初寒。推敲屬我孤吟就。剝啄迎君一笑看。幾訪戴逵曾溯剡。還從李愿欲歸盤。呼杯共對東籬菊。忘却閑愁集萬端。</text>
<title>贈金夏卿 禹錫 赴燕</title>,<text>名祖家聲玉雪姿。訓傳忠信使乎宜。王程節序催新臘。帝里山河異昔時。禹貢包茅人事變。殷墟詠麥客懷悲。天翻三十餘年感。揔入烏蠻舘裏詩。</text>
<title>贈江界柳使君 尙運</title>,<text>陰山三丈雪崢嶸。都護豐貂可詑榮。塞外范韓新按鎭。禁中頗牧早知名。沙驚絶漠邊風迅。鵰沒寒空落照明。試向受降亭上望。男兒耻作一書生。</text>
<title>除夜。賦寄仲美。</title>,<text>雙鬢蕭騷百感生。獨憐燈火向人明。衰翁愧後屠蘇飮。舊歲驚除爆竹聲。行樂可能追少日。無眠亦自到深更。知君兄弟團圓處。春滿高堂上壽觥。</text>
<title>贈兪晦伯出宰茂朱</title>,<text>病妨仙漏午門朝。强折南州傲吏腰。葛令藥成丹竈術。興公霞賦赤城標。篁梅勝境誰相對。琴鶴閑情獨自謠。客歲內兄飛舃地。別魂重爲送君銷。</text>
<title>送族叔柳蒼老 松齊 督郵魚川</title>,<text>西陬宿債幾時終。四拜除書十載中。此去官曹重似馬。向來臺閣暫乘騘。移舟浿岸陳蹤遍。理屐香山勝賞窮。眷屬摶沙傷別恨。况今衰謝各成翁。柳叔四拜外任。皆是西關。而再爲督郵。</text>
<title>次奉仲美。兼寄弼卿使君。</title>,<text>灘頭烟柳已依依。雨漲春波近竹扉。夢裏陳徐聯榻數。病來元白遞筒稀。書從謝眺宣城府。詩自嚴陵七里磯。簪盍且期花發後。朝天鳧舃幾時歸。</text>
<title>灘樓慶壽宴賀章</title>,<text>良辰勝集水西頭。檻外春波泯泯流。南極老星明喜席。曲江仙舫近高樓。笙歌響徹驪龍宅。綵舞光翻白鷺洲。知是謝庭餘慶遠。賀章相屬座中酬。</text>
<title>酬灘翁再疊</title>,<text>西湖人倚曲欄頭。泛泛輕鷗逐水流。幾處柳風吹酒幔。一番梅雨潤書樓。傳筒仲蔚蓬蒿宅。散策靈均杜若洲。知我邇來憂病狀。枉留佳句久稽酬。</text>
<title>夏日述懷</title>,<text>梅子初肥榴吐姸。黃鸝紫燕共翩翩。此翁睡足無餘事。仲夏日長如少年。到老漸敎拋 一作除 宿習。投閑轉覺省諸緣。病來酒賦今還廢。坐讀南華第一篇。</text>
<title>挽沈靈光久玉 玖</title>,<text>螢榻同吾二仲兄。憶從童丱慣逢迎。亡琴子敬天倫痛。聞笛山陽日暮情。把酒每思西郭會。緘詞又送北印行。前秋贈別湖州作。點檢今朝淚滿纓。</text>
<title>次酬灘翁</title>,<text>芳隣良友昔相從。乖闕緣吾近放慵。緩酌也應成酩酊。大篇能復詑 一作騁 舂容。西湖爽籟開簾引。北巷蒼苔滿逕封。白雪樓題誰和得。令人却憶李攀龍。</text>
<title>贈順天安使君 後泰</title>,<text>昇平府號小江南。官况吾能未到諳。好是秋來持紫蠏。偏宜霜後劈黃柑。富村自昔繁華盛。荒歲須君政惠覃。燕寢蘇州吟嘯興。全勝臺省倦朝參。</text>
<title>秋夕前一日。出往松楸。行過二陵。馬上口占。</title>,<text>二陵秋色白雲生。逕路深幽信馬行。雜果垂林多細瑣。恠禽穿樹遞飛鳴。閑情每喜逢泉石。晩計何當返釣耕。入望松楸知不遠。微聞蕭寺暮鐘聲。</text>
<title>暮得灘翁述興促會之作。走次附回使。</title>,<text>擬叩中秋月下門。幾回佳約在湖村。輞川莊上邀裵迪。丁卯橋頭憶許渾。良晤漸驚時晼晩。新詩又到日黃昏。蘋風倚棹沿洄興。我病猶堪醉綠樽。</text>
<title>次弼卿示韻</title>,<text>遠別關心恰一朞。憶從江檻共憑危。坡翁赤壁曾題賦。謝眺宣城卽寄詩。處世漫存叢桂想。懷人又屬菊花時。秪今晩計思量熟。除却歸田百不宜。</text>
<title>贈趙勉卿 遠期 乞養洪陽之行</title>,<text>記昔春州爲養榮。大家隨子賦東征。板輿又送安仁喜。楓陛纔陳令伯情。揔荷聖朝新孝理。非關禁直厭承明。詩篇想得江山助。行見宣城一集成。</text>
<title>次酬灘翁</title>,<text>鬢絲垂白眼花漫。衰相從他俗冷看。宿習尙於詩律細。浮名早已宦情闌。含杯興在秋籬菊。高枕眠宜夏簟玕。此道非君誰更會。琴中山水賞音難。</text>
<title>贈趙嶷望之任固城</title>,<text>江村酒賦送君行。記昔雙鳧向赤城。湖左歸來猶隔面。天涯離別又關情。樓船海濶隨楊僕。棨戟門高近柳營。傲吏不妨時束帶。肯將榮落較身名。</text>
<title>贈李仲羽出宰仁同</title>,<text>曾持玉節按南維。潦倒玆行困一麾。素位不關榮落處。暮途非復別離時。召公棠化留餘頌。何遜梅開賦幾詩。西瀼耦耕兄弟樂。春來歸思子䂓知。</text>
<title>贈別尹泰升 堦 出宰晉陽</title>,<text>重溟出守大荒遷。慣送君行遠別筵。離緖秪今偏作惡。險途難盡轉堪憐。炎州豈是淸凉地。衰相都非少壯年。一壑臨湍棲息計。嶠南千里夢依然。泰升曾牧濟州。又謫鏡城。故起句云。</text>
<title>東里兄病後。弼卿自臨瀛來壽。走次席上韻。</title>,<text>霏微好雨政知時。春滿華筵晝刻遲。秦地早花迎遠客。謝池芳草照深巵。歡娛恰慰年來別。筋力休言病後衰。志會已聯坡潁作。退才還愧續題詩。</text>
<title>次東里餞弼卿韻</title>,<text>花動秦城雨送寒。一樽那盡對君歡。吳歌轉助離懷苦。郢曲元知和語難。壽席纔開荊樹下。行㫌又指海雲端。春殘鏡水波如練。歸泛蘭舟興未闌。</text>
<title>花事滿城。有懷灘翁。</title>,<text>花時把酒輒思人。江閣知君曉嚔頻。穀雨侵磯新漲浪。河豚上瀨已磨唇。逢春亦少歡娛興。垂老唯餘見在身。稍待桃華方爛熳。擬將蓑笠伴玄眞。</text>
<title>三春已盡。花事全衰。只桃花未及開。偶閱坡集。有且看桃花好面皮之句。仍演惜春之意。錄寄灘翁。</title>,<text>浪道春光太較遲。梨花欲謝杏全衰。但將美酒澆胷次。猶待夭桃看面皮。人閱少年成老叟。天敎餘閏借芳時。直須火急催行樂。世事紛紛揔不知。是歲有閏三月。</text>
<title>走酬灘翁再疊</title>,<text>午枕尋常睡起遲。閉門春盡歎吾衰。休爲靑白嗣宗眼。尙有陽秋季野皮。布穀政當催種日。河豚已過上灘時。濠梁谷口漫相待。耿耿此懷君獨知。曾欲歸耕江上。近又有觀魚之約。而俱未得諧。故下聯及落句及之。</text>
<title>與灘翁有花時觀魚之約。約未成而花已謝。漫憶江山之勝。錄奉一律。</title>,<text>擧網西湖計墮空。韶芳一瞥亦怱怱。江流不改千年碧。花事元無十日紅。夜笛細搖漁市月。春衫輕颺酒旗風。秦城把臂懷疇昔。惆悵樽前共禿翁。</text>
<title>仲玉兄宅。醉贈琶師白周生。</title>,<text>明妃遺響在胡琴。哀怨千秋曲裏深。古調酌今知國手。商聲變羽感人心。鵾絃鐵撥坡翁句。鸎語泉流白傳吟。憐爾不曾逢二老。世間誰復賞希音。</text>
<title>苦熱</title>,<text>庚熱兼歊旱焰張。矮簷那得一分凉。慢膚可耐韓多汗。大叫幾成杜發狂。河朔巨觥排酷吏。潯陽高枕到羲皇。除非二策難逃暑。醉睡無妨迭作鄕。</text>
<title>秋夜聽雨。有懷梧灘。</title>,<text>梧桐葉上雨聲高。秋夜懷君詠楚騷。老去此身同縶驥。世間何事勝持螯。陶潛且採重陽菊。枚乘應觀八月濤。一笑樽前期不遠。天敎閑興屬吾曹。</text>
<title>重陽前一日。示隣友。約登高之會。</title>,<text>忽驚明日是佳辰。强欲登高老興新。好雨先催重九菊。芳隣恰有兩三人。華顚不必羞吹帽。小戶何妨醉吐茵。解道難逢開口笑。直須沽酒撥家貧。</text>
<title>重陽日。與社中三人登北麓。醉賦屬座上。兼寄灘翁。</title>,<text>九日登高學少年。四人乘興揔華顚。酣霜赤葉偏宜賞。冒雨寒花亦可憐。落帽孟嘉傳故事。携壺杜牧有新篇。樽前獨恨休文阻。江閣佳期待月圓。</text>
<title>重陽日。余及灘翁。各成隣會。翌朝得灘詩。次韻却寄。</title>,<text>重陽北麓榻頻移。惆悵西湖未赴期。屬我盍簪隣社夕。知君爭席野亭時。茱萸揷遍還嫌老。叢菊開遲政待誰。忽得新詩能會意。一回披讀一回思。余於社中。三處移席。起句記實。</text>
<title>贈李擇之 選 之任沃川</title>,<text>人皆欲買沃州山。君佩魚符向此間。久識升沉都是幻。卽看行止轉多艱。北堂萱映稱觴壽。東閣梅供覓句閑。搖落別懷當暮景。雪深淸臘掩柴關。</text>
<title>贈襄陽柳使君 椐</title>,<text>正月靑門柳已絲。銅鞮一曲送君詞。峴亭水綠沙如雲。洛寺雲紅海浴曦。逸躅試尋龐姓老。豪風應醉習家池。流芳不必羊公石。要使襄民口有碑。</text>
<title>霽月甚佳。病餘寓興。錄示伯姪。</title>,<text>東山月滿雨晴餘。北麓人閑病起初。身到暮年那復健。興因佳境未全踈。春醅斟冷憐浮蟻。時物嘗新愛淨蔬。阮宅韶芳應漸促。小桃消息問何如。</text>
<title>春眠晏起</title>,<text>瞢騰曉睡味偏眞。雷鼾從敎撼四隣。老態幾回愁永夜。昏魔今却惱殘春。三竿日影升簾幕。百囀鸎聲喚 一作繞 枕茵。鞴馬何如舒膝穩。閑情不博早朝人。</text>
<title>將赴堂姊初度會。墜馬呻卧。望夜花月甚佳。戱述病懷。</title>,<text>次公醒赴一樽期。墜馬先因欵段疲。快處杜陵曾暫蹶。醉來山簡亦能騎。兩翁豪健俱堪詑。此老摧殘最可嗤。猶幸持杯手無恙。忍孤花發月明時。</text>
<title>贈尹甥世紀佐幕關東</title>,<text>不見金剛鬢已絲。送人雙屐每題詩。蓬山屬我何無忌。蓮幕須君庾杲之。暘谷近臨滄海濶。晉城遙望白雲遲。奚囊千首歸應詑。也是衰翁刮目時。乃翁。時宰晉陽。</text>
<title>贈吳元徵 斗寅 赴燕</title>,<text>坡翁卷裏記朝天。季札觀周閱幾年。犯斗仙槎曾渤碣。承家使節又遼燕。傷心萬事渾非舊。刮目千篇可繼先。驛路新凉征邁穩。輶車好趁臘前旋。元徵先考天坡公。曾在皇明泛海朝天。</text>
<title>贈稷山李使君 寅熽</title>,<text>謝庭闌玉早知名。壯志圖南欝未成。仕或爲貧聊爾屈。養能伸孝亦云榮。小封自可鳴琴理。孔道休嫌束帶迎。先相觀風曾此地。官卑猶足繼芳聲。</text>
<title>宿草郊村舍</title>,<text>茅茨孤燭翳還明。卧聽村鷄第一鳴。歲歉憂民眠未穩。年衰作吏意難平。含杯漫憶閑居興。覓句唯舒遠客情。明日郡齋愁絶處。案頭依舊簿書盈。</text>
<title>九月山濟衆庵。口號。</title>,<text>絶頂肩籃日已斜。險途方盡是恒沙。祖師龕下燈如月。薝蔔林中雪作花。老守憂民詢穡事。高僧留客說蓮華。恠來何物棲雙樹。靑鴿飛歸趁暝霞。</text>
<title>走次李甥觀周示韻</title>,<text>眉顰鴈鶩抱文書。忽接君詩意豁如。千里遐心同海鶴。一春羇思似池魚。民憂漫切饑荒後。吏役何堪病懶餘。彭澤秫醪須興盡。片帆歸計未應踈。</text>
<title>次灘翁寄示韻</title>,<text>君患多才似陸機。暮途優逸世緣微。輞川別墅新春望。彭澤扁舟幾日歸。千里吏情良獨苦。百年吾道已全非。前期更約滄洲伴。從此風塵可拂衣。</text>
<title>大殿春帖字 癸卯。居首。</title>,<text>淑氣葱蘢禁苑東。春光先入大明宮。仙班乍定天方曙。法酒初宣日正中。禽語似知歌聖德。柳條如欲扇仁風。均涵衆象陽和遍。八域歡聲處處同。</text>
<title>大殿迎祥詩 癸卯。居首。</title>,<text>千官曉趁禁城鐘。佳氣葱蘢擁九重。歲律已從葭琯改。春光偏向栢樽濃。陶匀萬物涵新化。和婉三朝想御容。寒退講筵宮漏永。邇英昕夕引夔龍。</text>
<title>大殿春帖字 甲辰。居首。</title>,<text>陽和藹藹殿嚴冬。獻賀千官趁曉鐘。禁裏韶光春入柳。仗前佳氣雪消峯。參差細菜傳初嫰。㶑灧香醪薦更濃。莫詑漢文寬大詔。聖朝新下紫泥封。</text>
<title>大殿春帖字 丙午</title>,<text>雪邊鄒律暗勾回。明歲春先一日催。嫰色漸從宮柳着。新聲已逐苑禽來。盤中細菜傳絲送。勝裏金花剪綵開。講罷邇英淸漏永。君王時復在靈臺。是歲立春。適在除夕。第二云。</text>
<title>大殿端午帖 丙午</title>,<text>鸞輿還自水晶宮。玉體康和喜氣融。湯野霈均千里雨。舜琴熏入五絃風。銘盤乍輟推新化。經幄重開進聖功。却把吾王無疾頌。更逢佳節賀天中。時纔返溫泉之幸。</text>
<title>王大妃殿迎祥詩 丁未</title>,<text>三元佳節協昌期。春滿東朝淑景遲。螭陛競呼千歲筭。獸樽低壓萬年枝。歡融文子承顔日。慶待神孫册命時。自是徽音光古昔。擬將嘉頌續周詩。時將行世子册禮。故第六云。</text>
<title>世子宮端午帖 庚戌</title>,<text>冲年盛禮已勝冠。重潤歌傳八域歡。令節獸樽蒲酒嫰。炎天金椀蔗漿寒。宮中樂事承顔侍。卷裏新功拭目看。講罷胄筵知有喜。邇來周竪報平安。</text>
<title>騎省見二毛 以下月課○此二首。壬寅秋居首。</title>,<text>自笑微官似馬曹。故園歸思集朝袍。新秋鏡裏偏增感。壯歲頭邊已換毛。覓句助斑那用鑷。緣愁添箇不禁搔。功名太拙吾衰早。直舍孤吟強染毫。</text>
<title>南昌赴宴</title>,<text>文星一點照孤篷。磯畔何來白髮翁。擬使馬卿催賦雪。故敎宗愨乍乘風。江山盡入千匀筆。聲價爭推五尺童。霞鶩至今留勝槩。世間誰復品題工。</text>
<title>瀟湘八景 壬寅冬</title>,<text>春回漁店柳陰繁。夕照依微映板門。烘暈曳紅渾射岸。炊烟噴白忽迷村。携竿別浦分歸影。曬網踈籬見濕痕。薄暮商帆何處泊。販鮮人語隔江喧。右漁村夕照雨歇春山晩放晴。濕嵐迎旭翳還明。粧成濃抹疑西子。標建輕霞怳赤城。小市戎戎廛不辨。高岑點點䯻微橫。丹靑最是難工處。變態朝昏各有情。右山市晴嵐林端暮靄引踈鐘。寺在依微第幾峯。行子正喧爭渡艇。歸僧忙擲上山筇。聲飄十里江雲杳。鳴趁三竿嶺日舂。却憶姑蘇城外夜。到船淸韻助詩鋒。右烟寺晩鐘極浦烟波漾落暉。倚欄淸眺送依微。曠如好客孤帆出。快得長風萬里歸。樹外乍迷高嶼轉。天邊閃掠遠鴉飛。秋江穩掛渾無恙。應趁鱸魚膾正肥。右遠浦歸帆蒼然楚望淼長洲。半映君山月上樓。圓魄涵虛一倍色。澄湖徹底十分秋。影侵沙際鷺疑雪。印在波心魚怕鉤。買酒白雲無限興。淸光都載謫仙舟。右洞庭秋月秋陰拖雨滿三湘。亂灑蘋洲入夜凉。圓汞散跳千點浪。明珠滴碎萬竿篁。凄迷暗鎖虞妃恨。斷續頻回楚客膓。幾箇孤篷愁淅瀝。也應來日滯歸檣。右瀟湘夜雨水國蘋風散晩霞。鴈拖殘照下平沙。寒空印處冥冥遠。暖渚遵時故故斜。秋半虜絃愁塞外。月中靈瑟聽湘涯。驚人不作高飛去。意在汀蘆萬點花。右平沙落鴈向夕寒嚴雪意牽。玉龍鱗甲翳江天。溪頭訪友人回棹。驢背吟詩客聳肩。飛絮撒塩評各妙。擁爐垂釣興誰偏。都輸一白乾坤了。只有歸鴉點暮烟。右江天暮雪</text>
<title>新燕識舊巢 此二首。癸卯春居首。</title>,<text>遊絲落絮媚芳辰。社燕飛回定幾廵。任是自來還自去。似曾相識故相親。巢從每歲尋仍慣。語到今春聽更新。休道𠷢泥附炎熱。田家依舊主人貧。</text>
<title>惟有東風不世情</title>,<text>煽得陽和百草萌。東風於世大公平。蓬蒿宅裏皆交翠。桃李門前等向榮。物性豈曾隨俗態。天機都不類人情。菒言沙磧無春色。猶遣昭君塚上生。</text>
<title>梅雨 此二首。癸卯夏居首。</title>,<text>江南物色近黃梅。梅子黃時好雨來。密葉灑凉排早暑。老査經潤長新苔。霑宜道暍絲絲遍。熟爲塩羹陣陣催。最是一番迎送處。幾回淸景入詩裁。</text>
<title>麥秋</title>,<text>高低麥浪漾西疇。四月田家已報收。書識魯經徵歲熟。薦登周廟作時羞。天中赤日初行夏。野外黃雲別有秋。自是上塲先百穀。故敎詩雅頌來牟。</text>
<title>搖落深知宋玉悲 此三首。癸卯秋居首。</title>,<text>落木風吹短鬢絲。客懷憀慄楚江涯。山河正屬商金節。詞賦長留宋玉悲。景物四時秋易感。襟期百代我偏知。人情自是思先獲。今古蕭條一詠詩。</text>
<title>秋光都似宦情薄</title>,<text>幕府西風日夜淸。故園千里客懷驚。天敎冷淡爲秋色。人閱酸寒比宦情。老覺浮名同葉薄。病拋微祿等毫輕。朝來拄笏歸心决。官長何須罵步兵。</text>
<title>中夜悲歌泣孝宗</title>,<text>喬山松檜欝嵳峩。十載遷臣兩鬢皤。螻命幸全恩似海。龍髯莫逮淚傾河。深仁沒世均霑化。私慟中宵獨放歌。今日對君同感舊。貞元供奉已無多。</text>
<title>坐春風 甲辰春。居首。</title>,<text>映座光輝德潤身。一團和氣繞芳茵。叨陪門下纔經月。始識人間別有春。元化運行全體妙。暖風吹煽滿腔仁。金聲玉色薰陶地。心醉歸來若飮醇。</text>
<title>晝錦堂 甲辰夏</title>,<text>淸朝名德冠巖廊。建纛歸來卽故鄕。不逐人情誇晝錦。唯將相業侈華堂。神功雨慰三農望。雅志花憐晩節香。紀實更留歐老筆。百年瞻仰並輝光。</text>
<title>秋風老將心 甲辰秋</title>,<text>苔沒長槍卧綠沉。隴西豪氣到如今。每從秋謝唯危鬢。不逐年衰是壯心。程計黑山胷裏了。陣思雲鳥眼中森。逢人漫說三邊事。迢遞關河夢獨尋。</text>
<title>次錢起扈駕幸溫泉宮韻 乙巳夏。居首。</title>,<text>輦路塵淸報禁鐘。羽旄晨拂瑞雲重。離宮縹緲開雙鳳。御水逶迤駐六龍。春滿法樽寒退仗。暖熏湯井雪消峯。朝來特賜長纓浴。曠世榮光雨露濃。</text>
<title>危樓望北辰 此三首。乙巳秋。</title>,<text>危檻踈簾夜上鉤。獨依南斗望神州。長懸日下孤臣戀。極送天涯萬里眸。象緯列星元北拱。朝宗衆水必東流。三更風露侵衣袖。多少寒威想玉樓。</text>
<title>每逢佳節倍思親</title>,<text>强欲登高百感新。異鄕千里隔昏晨。風吹孟帽當佳節。淚濕萊衣憶老親。菊蘂不須開九日。草心難得報三春。茱萸應揷連枝會。夢趁庭闈上壽辰。</text>
<title>長貧任婦愁</title>,<text>詩富千篇不救貧。百年愁殺室中人。恒饑一任凄凉色。熟醉長爲酩酊身。計拙謀生吾自笑。憂深主饋婦宜嗔。秋來芧栗收還足。契濶休言太苦辛。</text>
<title>斬蛇劒 乙巳冬</title>,<text>劒名天子說南華。不是尋常等鏌鎁。故借眞人追逸鹿。賴將神物斬長蛇。澤邊心逐今宵壯。海內威從異日加。可惜桓靈還倒柄。竟輸三尺屬誰家。</text>
<title>次早朝大明宮韻 丙午春。居首。</title>,<text>曙雲平覆掖垣長。花底千官韻水蒼。法殿乍開瞻肅穆。黼衣高拱煥文章。風傳玉漏頻移箭。烟散金爐細浥香。起草明光人共羡。誰將傑筆擬盧王。右賈至韻春城曙色動微寒。上苑鸎花節序闌。燭映暗磚催學士。仗移文陛唱臚官。徐回扇影香初散。忙演詞頭墨未乾。解道聖朝佳氣象。掌綸家世似君難。右岑參韻曉旭欲昇溫室樹。露華猶濕未央桃。千官影逐班心整。萬歲聲傳仗外高。花雜酒香來撲帽。鸎添詩料入濡毫。躬逢盛際同歌頌。騎省何人歎二毛。右杜甫韻九陌鳧趨逐漏籌。午門風露襲衣裘。三竿麗日昇金牓。一朶祥雲捧玉旒。擎出獸樽殊渥遍。散來螭陛御香浮。流鸎弱柳歸題品。春滿詞臣彩筆頭。右王維韻</text>
<title>每看兒戱憶靑春 丙午夏。居首。</title>,<text>殘年閑弄所嬌兒。記得衰翁幼稚時。手抹墨鴉看爾戱。身騎竹馬憶吾嬉。千回上樹渾如昨。同隊吹葱更有誰。相對幾多開口笑。老難重少却生悲。</text>
<title>筑中鉛 此二首。丁未夏。居首。</title>,<text>劒化爲鉛入筑中。彼庸非是效伶工。操音不改燕南曲。尙節猶傳易水風。俠氣已輕捐七尺。壯心何害矐雙瞳。從來寸鐵銷難得。更費浪沙誤擊功。</text>
<title>杖頭錢</title>,<text>招呼從事到靑州。酒債尋常在杖頭。行處便傾鸚鵡勺。沽來不用鷫鸘裘。當壚自足隨身辦。入室何須與婦謀。但賴孔方兄日飮。全勝吏部甕間偸。</text>
<title>林下何曾見一人 丁未冬。居首。</title>,<text>城市相逢名利人。無人不道厭趨塵。身當遯野誰能勇。語到休官却未眞。朱紱自多覊處力。靑山空是夢中春。高情獨有陶彭澤。一棹歸來岸葛巾。</text>
<title>扇 此三首。庚戌夏。</title>,<text>剡竹裁紈制最工。團團明月訝偏同。不須便去張公面。可是揚來謝傳風。酷吏敢專行暑力。化翁先讓煽凉功。人情觸處恩終薄。零落高秋棄篋中。</text>
<title>簟</title>,<text>琉璃八尺爛輝光。織取瀟湘染淚篁。工部酒醒偏憶爽。法曹膚慢恰宜凉。炎排鄭谷堪留客。感惹潘郞爲悼亡。誰道平生無長物。憐渠風韻獨難忘。</text>
<title>冰</title>,<text>履霜終至爾功完。能占人間六月寒。分得宮恩宜暑暍。飮因王事想艱難。豳詩詠鑿徵民頌。魯史書無戒後觀。寘在玉壺淸更徹。不妨相對照心肝。</text>
<title>明年太歲在涒灘 此二首。辛亥春。</title>,<text>江南王業尙今偏。聖祖龍飛運更旋。一統庚申爲太歲。三周甲子在明年。乾坤再造期應滿。否泰相乘理亦然。記得先人當日語。白頭和淚寫新篇。</text>
<title>舊雨來人不到門</title>,<text>蓬門雖設未嘗開。舊雨人今斷不來。酒有新醅誰對酌。燕如曾識故飛回。浮雲俗態俄蒼狗。委巷陳蹤但綠苔。試看雀羅廷尉宅。何須徑路歎無媒。</text>
<title>次曹組寒食輦下詩 此二首。代人製。</title>,<text>草暖秦川午景明。萬家風物屬新晴。空齋禁火思鄕句。御柳飛花絶代聲。野外紙錢尋墓去。陌頭金絡踏春行。佳辰忘却身爲客。且醉衢樽頌太平。</text>
<title>次韋莊長安淸明詩</title>,<text>綺陌春芳媚午天。故園歸思草芊芊。烟生禁裏新更燧。酒乏囊中舊換錢。街暗流塵馳蹴踘。柳迷飛絮送鞦韆。昇平往事憑誰道。空把遨遊付少年。</text>
<title>憶昔四十韻</title>,<text>葱欝神京氣自佳。百年豐豫運無差。蕭何法律垂宏制。陸賈詩書接泰階。日月高天收爝火。陽春幽谷起陳荄。春陵客引三千士。田竇門臨十二街。得意虞卿輸白璧。逢時范叔結靑緺。盤開承露金莖直。池闢昆明畫戟叉。玄草子雲誇羽獵。玉桃方朔任詼諧。茂陵書上封梁父。天馬歌成詠渥洼。跨魏文風驅正始。觀周雅樂黜淫哇。秦川草暖香車散。漢苑花明錦障排。衛霍勳功馳羽檄。金張豪貴列鸞釵。論交燕市靑萍劒。結伴章臺白鼻騧。潁水淸來橫大猾。邯鄲曲罷醉嬌娃。時亨國泰知難極。人事天機看或乖。北拱心懸燕闕下。西來兵起鴨江涯。銅駞顚倒悲都邑。鐵騎憑陵捲虎豺。趙祖渡江泥作馬。晉陽沉竈水生鼃。作車武制殊軒后。鍊石神功失女媧。雲鎖園陵連莽蒼。草生郊墠絶燔祡。潼關潰卒寧論險。仙鎭班師不待牌。萬里陰風吹月色。三方積雪照人骸。㫌旗僅保唐巴蜀。舸艦誰防宋海崖。泣路王孫悲寶玦。趨朝工部着麻鞋。計存宗社羞天共。事有經權易地皆。誰遣魯連扶節義。久知元禮作模楷。楷是仄韻。而先輩集中。有以平聲用者。今從之。 崆峒雨雪初回駕。蠻觸風塵暫息蝸。燕質歸期天雨粟。宋臣寃血市名柴。衣冠文物渾如夢。城郭人民只愴懷。王謝堂前舊時燕。汾陽門外夕陽槐。時移事變看灰劫。物阜民安想土堦。商嶺紫芝誰避世。小山叢桂欲尋淮。泥塗半世身將老。關塞何時眼可揩。玩易閑情思蜀肆。還丹秘術憶洪厓。燕臺豈乏黃金築。豐獄空敎紫氣埋。跌宕江山誰主客。逢迎塵世少朋儕。淸談肯許王夷甫。妙藝休誇蔡伯喈。四海知心唯簡册。一丘容膝有茅齋。蔬畦雨過栽葵韭。茶鼎灰寒撥豆稭。隨柳傍花從自得。浴沂風舞與誰偕。題詩欲叙中年事。語豈驚人殆類俳。</text>
<title>一體君臣祭祀同二十韻</title>,<text>天眷眞人運際隆。應須羣策屈英雄。商家聘幣迎莘摯。周室經綸獲匪熊。炎火正衰皇漢末。風雲欻感草廬中。方當再造寰中會。獨任三分海內功。三顧以來期報答。一言之契動昭融。金甌舊物千年復。玉壘新封萬里通。擬剪江東如破竹。將收鄴下若旋蓬。人謀豈乏良圖展。天意終敎伯業窮。雲晩九疑仙馭遠。風悲五丈將星空。興隆可待還齎志。成敗何論只鞠躬。漫有末音存付託。長留兩表見精忠。扶顚長策思光武。遺愛甘棠憶召公。古壘猶傳渭水曲。遺祠特立錦城東。三川民俗憑欽祀。一體君臣配閟宮。應有精靈九地會。故將香火四時同。丹靑窈窕衣冠肅。黍稷馨香俎豆豐。幾處淸酤供蜀婦。每年寒食走村翁。功留沒世寧無感。報切遺氓不墜風。千載遭逢想魚水。一方瞻仰並蠶叢。當年竟失呑吳計。江水滔滔恨未終。</text>
<title>贈濟州牧崔而栗 寬 六韻 進退格</title>,<text>曾向蓬萊按節行。一麾仙賞又炎溟。馬騰千里多生冀。鰲戴三山此號瀛。秋實后皇嘉樹橘。天文南極老人星。見聞應叶齊諧恠。忠信能敎海道平。世外須君尋大藥。塵中分我制頹齡。憑傳白首湘潭客。詩札纔回眼倍明。</text>
<title>磨天嶺行</title>,<text>惟天有設險。險莫如玆嶺。矗矗上磨天。名與實相傡。吾觀輿地志。厥初此路梗。有人尋牛蹤。開鑿通人境。雄蟠鎭坤軸。高聳揷斗柄。逕似虬蛇曲。縈紆一何永。鳥道與羊腸。於此論一倂。冰棧倚鐵壁。石角尖且硬。我僕告疲憊。我馬失强倞。深沉瞰大壑。難測千尋綆。肩籃歷阻折。性命在俄頃。退之咋指戒。令人發深省。谷藏魑魅妖。林伏虎豹猛。畏途儘崎嶇。到底增憂怲。叢薄纏藤蘿。樛木雜柟杏。蕭索盡萎枯。風霜逼晩景。挺然嶺上松。歲寒方知勁。譬彼正直士。摧折猶骨鯁。陰崖有巢鶻。獨立毛羽整。高飛萬里志。一瞬可以逞。嶺限南北關。盛夏尙凜冷。况我辭京國。政屬冬之孟。衝寒度塞門。幕府遙指鏡。至月始踰嶺。玄冥氣轉盛。徒旅相攀牽。凌兢涕橫逬。遂登最高頂。曠然四望騁。屹起長白山。雪色寒相映。巉巖與嶺齊。對峙如爭競。俯視鬼門關。滅沒雲霞影。高低隴樹遠。眇若參差荇。巨浸莽空濶。洋洋何處竟。倒景蘸半溟。疑開金璞礦。三島知不遠。使我空引領。北眺靺鞨墟。杳杳流沙敻。狂飈捲大漠。怒號如威令。壯心撫一劒。蕞爾彼夷憬。累朝軫備禦。憂不弛乙丙。于今刁斗絶。敵情猶難偵。綢繆倘失宜。有難誰能靖。麗代有文肅。驕虜不敢橫。先春嶺上碣。千載留名姓。本朝金元帥。盛業何輝炳。經營六鎭設。風烈起人敬。男兒生世間。誓當繫胡頸。此志成濩落。荏苒時難更。瞑投傍海堡。初月懸金餠。蕃將負弩迎。胡姬列姈娉。錦瑟間淸樽。豔冶新粧靚。鯨濤撼客枕。不寐聊中聖。念我素懶拙。端居守淸淨。閉門息交游。書史以涵泳。榮宦是倘來。通籍倚華省。志不爭名利。姿又乏諫諍。斯役乃分宜。自甘蠻貊屛。飄颻關嶺間。世味識槩梗。然吾視宦海。風浪無時靜。苟不戒冥行。一跌墮坑穽。彼此孰險夷。較來翻然惺。驅馳肯憚勞。壯觀亦一幸。嘗慕子長遊。夢想恒耿耿。今始償宿願。庶免蛙埳井。矧伊評事官。機務元無秉。身依節度營。如木之贅癭。不比二千石。分憂察民政。靑油談笑地。鎭日唯觴詠。司馬自方外。官卑尙何病。但當隨所遇。安之皆若命。叱馭九折坂。如赴周逵正。天必玉我成。增益先忍性。人宜於我行。匪唁而伊慶。題作紀行篇。排悶信毛穎。</text>
<title>走賦謝金仲翊，柳起之同舟來訪。兼寄沈仲美。</title>,<text>端居日以閴。了無車馬跡。羣蜩噪高柳。嘒嘒東西陌。好鳥求其友。和鳴集灌木。覽物懷伊人。我思勞日夕。豈無丘中伴。相過慰幽獨。求羊二仲至。歡緖一何足。把臂指竹林。敷腴色可掬。隣墻過濁醪。我蔬園中摘。湛湛江水流。臨江送遠目。晩色淨芳洲。霽景浮深酌。㗳然南郭綦。轉作玄談劇。可笑山季倫。接䍦還倒着。萬事髮已白。且覆杯中淥。驟雨一霎歸。頓覺驕暑滌。露頂迎爽氣。諷詠雜諧謔。捨馬客登舟。下樓我移席。欲起更挽衣。幽興不可極。只恨沈休文。邇來阻良覿。</text>
<title>走次灘翁韻</title>,<text>凉颸逗古槐。病葉已隕柯。狙序政晼晩。我思在伊何。白髮灘上翁。林壑閑婆娑。朗詠招隱詩。桂樹山之阿。悵望終永夕。夜久轉星河。良辰可乘興。端正月舒波。八月秋氣高。佳菊綻籬東。覽物懷我友。突兀倚窓櫳。何當命巾車。把臂竹林中。文章竟安用。鏤冰徒費功。賢達揔湮滅。陳跡但泥鴻。平生滿樽酒。獨對梧灘翁。</text>
<title>迪兒冠後。灘翁賦寄長句。次韻示兒。用申祝戒。</title>,<text>汝年長而成。汝質端且良。我友相汝冠。殷禮亦不遑。三加撫汝頂。一擧醮汝觴。勉汝行誼敦。祝汝壽祺昌。羽儀若祥鳳。挺特如高岡。九萬期汝程。圭組耀軒裳。繼我祖先業。翊我聖明王。汝惟敬恭聽。再拜訓辭將。孝悌有餘力。旁通文墨塲。無若乃翁懶。令名宜遠揚。</text>
<title>寄別晉州牧李季羽</title>,<text>秋氣日凄淸。覽物傷我情。况此搖落時。又送君遠行。齋居阻行塵。望望淸漢津。去矣莫踟躕。嶺海寧死人。</text>
<title>哭權至叔</title>,<text>昔君方弱冠。我是丱角時。行年校五歲。許我肩隨之。並榻我仲氏。夜讀匡山燈。文辭君已博。盖不專一能。至若有韻作。君嘗讓我仲。聚散迭悲歡。鴻沙跡如夢。我亡子敬琴。君愴山陽笛。逢塲輒懷舊。淚向杯心落。我伯鑒賞多。每期君遠到。年位止於斯。明徵久顚倒。脫屣水部名。翩然去遊岱。應逢我伯仲。道我蕭條在。大夢孰非幻。下壽不是嗇。達人無怛化。何爲浪沾臆。三號秦佚悲。所悲失良友。我畸罕交游。懶慢相成久。出門何所之。馬首輒南郭。驩然道平素。衮衮呼大白。淸言雜善謔。絶倒王平子。傲兀萬物表。那解皺眉事。冰壺一片心。白首以爲期。客歲我送客。共君菊花巵。此會僅閱月。遽報君長逝。痛哭寢門外。獨立人間世。荷鍤伯倫埋。輟絃子期殞。黃壚視雖近。邈若山河遠。侵晨祖馬嘶。廣陵雪嵯峨。大招君莫留。咽不成輓歌。休文寄君作。君病筒未遞。追成歎逝吟。和罷又一涕。想君知不知。哀哉脩夜閴。能憶八詠樓。春來新酒熟。</text>
<title>走次仲美秋景長句。兼示允迪。</title>,<text>節物日搖落。荏苒佳期晩。故人在灘上。幽棲聊息偃。練色淨鋪江。秋光濃染巘。風烟困驅使。筆底何曾遁。郢曲和固難。強策才駑蹇。遇我幾投轄。杯行從衮衮。同好德水子。風流是南阮。相携俯滄洲。白鷗何宛宛。朗撫中散琴。目送飛鴻遠。何當續舊會。斜日澹忘返。</text>
<title>次李白紫極宮感秋詩 以下月課○壬寅秋。居首。</title>,<text>客行似轉蓬。秋懷倚踈竹。覽物自多感。淸淚盈我掬。稅駕紫極宮。寒宵塊處獨。世味飽酸醎。身計無歸宿。漫賦屈子騷。未就君平卜。知非自今日。尙可不遠復。潯江爽氣來。引滿杯且覆。浩歌仍醉眠。一枕黃粱熟。</text>
<title>石皷 此二首。乙巳冬。</title>,<text>世代閱萬變。古物獨石皷。周宣昔蒐岐。功烈紀神武。其文何灝噩。可並典謨數。詰曲篆籀法。軒頡以爲祖。不隨陵谷遷。長賁後人覩。雖云久已訛。殘缺尤奇古。傑筆歌者誰。後軾而前愈。才薄奈吾何。續詩吟漫苦。</text>
<title>禹鼎</title>,<text>器有靈莫測。異哉神禹鼎。形包百物備。足象三德並。衆魅罔不慴。人鬼遂遼逈。乃使上帝格。玄理誰能詗。自夏歷商周。古金光逾烱。吁嗟王道衰。至治世降等。楚強問豈敢。秦垢汚不肯。終然淪泗水。暴君何由拯。</text>
<title>與鼎卿兄。泛月琴臺。醉賦。</title>,<text>自我辭洛來中原。索居抱病常掩門。客裏逢人眼不靑。幽懷欝欝誰與論。吾家惠連宰嶺南。近者作賦歸田園。隔水盈盈地相望。還往喜甚吹箎壎。欲待中秋同賞月。月色不放秋陰繁。莫嗟好會易差池。且遲數日開淸樽。朴氏亭子擅上游。相與盍簪來憑軒。不須滿酌先酩酊。興在放舟期黃昏。酒半俄看月東出。雲間灧灧黃金盆。催移坐席泛中流。四望頓滌胷襟煩。月岳嵬峩倚天起。衆山拱揖如兒孫。巨靈何時劈兩峽。水勢咆哮中坼坤。流爲北津抱州府。或淵或灘千里奔。于勒臺高但疊石。金生庵廢空毁垣。庵中落筆臺上琴。秪今往事鴻沙痕。百丈渟泓深莫測。疑藏老龍之蜿蜿。㺚水逶迤古戰塲。先朝將士爲蟲猿。惜哉不講用兵術。身殞未報明主恩。倚棹懷古一長歌。爲吊國殤傷心魂。露冷蘆葦宿沙鷗。夜深風浪吹江豚。微微遠鐘來底寺。點點踈燈知別村。隔岸漁人撑小艇。擧網得雋聞語喧。沿洄鏡裏隨所之。樂極轟飮如鯨呑。三更灝氣襲篷窓。怳見孤鶴橫江鶱。衣袂飄飄欲輕擧。如登閬風躡崑崙。坡翁逸氣凌赤壁。子長壯觀浮湘沅。玆遊跌宕追二子。况乃座上俱弟昆。江山流峙閱萬古。賢達登臨經幾番。俛仰古今增一嘅。逝者湮滅皆無存。請君試吟將進酒。紛紛世事何足言。</text>
<title>行營。次東岳出塞曲。</title>,<text>歲晏北門天苦寒。冰滿交河邊土裂。嫖姚自領二千兵。出塞戈鋋映朔雪。桔槹峯上暮烟滅。夜靜黃沙候騎絶。漢家神將不可當。單于遠遁乘月黑。明朝擬戰桑乾源。秣馬龍堆待曙色。</text>
<title>次東岳入塞曲</title>,<text>日沒雲中千騎還。壯士洗劒交河水。履胡之膓蹀胡血。奏凱歡聲騰壁壘。元戎意氣臨瀚海。滿酌葡萄玉帳裏。襁褓兒爲萬戶侯。歸來甲第長安起。可憐數奇李將軍。寂寞屛居藍田里。</text>
<title>鏡城評事衙後。栽花漫賦。</title>,<text>北邊節候春苦晩。地瘦且不蕃花木。暮春將晦首夏届。嫰色始着山躑躅。書記官閑無一事。縱欲賞花花豈得。朝來好雨正霏微。趁此爲移芳叢植。先培躑躅又杜鵑。排列庭除兩行直。危根新帶客土淺。况復陰鄕陽煦薄。未信今年開未開。留待明春詎更卜。只是殊方對佳卉。若在京國情何極。京國韶華應爛熳。胡爲尙作關山客。坡翁惠院詠棠篇。退之南州賦杏作。追思二公三歎息。詩意寓感同今昔。寄語後來同志人。要須繼我加護惜。</text>
<title>走酬仲美。兼示起之。</title>,<text>故人贈我以瓊瑤。我欲報之慙木桃。憶爾少遊翰墨塲。氣奪東方左史袍。落筆中書觀者聳。睥睨俗物誰爭豪。曩者官以諫爲名。直辭橫截岷峨高。士師三黜道不屈。澤畔遇我同吟騷。有美柳侯淸且婉。詩如謝眺賦枚臯。抗章一鳴輒見逐。世人視之若弁髦。傲骨不受流俗憐。安能下首而高尻。意氣窮途隣不孤。天敎漫浪須吾曹。興到頻成汗漫遊。揚帆直欲跨金鰲。跌宕樽前千首詩。長吟渺若奏雲璈。白雪陽春振絶響。回風大海生層濤。掀髯一笑俯滄洲。驅使雲烟歸彩毫。山翁倚醉能騎馬。吏部適意唯持螯。鼎坐三人迭倡酬。同鳴雙鳥爭翔翺。澄江練色赤城霞。詠罷爽韻炎可鏖。浮生不樂奈老何。且須秉燭停歸舠。</text>
<title>次仲美雙韻長句</title>,<text>臘後大雪增沍威。春澁早梅凝烟霏。想君湖上獨掩扉。恰似漢陰翁息機。襟期不與古人違。肯數衣馬誇輕肥。笑我仙緣老轉微。浴髮未向咸池晞。世間良友似君稀。蘭麝綴佩多芳徽。鵬方展翼不盡飛。鳳豈啄粟無嫌饑。伯玉行年已知非。我輩晩悟猶庶幾。且待春江遲日暉。聽君郢中遺音希。或棹于渚漁于磯。可飮可賦碁可圍。共辭榮祿遂初衣。微斯人也吾誰歸。秉燭前夜記依俙。詩媿珷玞聯貝璣。玄譚颺屑玉麈揮。許我東壁分餘輝。別來孤月漫窺幃。再枉傑句天葩馡。雕虫但有楊子譏。仲尼羲編三絶韋。勖君須念前修譬葑菲。</text>
<title>次酬灘翁月下觀濤短歌</title>,<text>七月濤聲廣陵來。灘叟笑倚江作罍。文章枚乘不足誇。君有傑句驪珠堆。莊篇秋水謝賦月。入窓直到深更開。獨恨淸賞未同歡。遲我命駕君應咍。中秋佳約可觴詠。爭奈病夫今退才。</text>
<title>允迪在臺山。和示仲美短行。次韻却寄。</title>,<text>眼中之人各星散。相望落落如箕斗。舊雨來人今不來。誰復繫馬門前柳。獨有灘老與臺翁。歲暮交情俱耐久。佳篇轉向晩節工。轟飮能追少日否。梧灘之渚臺山麓。除却白雲何所有。處處隨君多白雲。共對白雲傾綠酒。</text>
<title>灘翁和睡聽江聲。錯認爲雨。覺後賦得短篇。要余次韻。</title>,<text>永夏知君睡足處。高枕北窓方最妙。蝶也周也便難分。江聲雨聲元同調。我亦近學希夷翁。千日眠回谷鳥叫。不踏槐安與邯鄲。覺後香添一炷燒。有時淸夢落滄洲。篛笠携君穩把釣。</text>
<title>次灘翁題金山寺圖長句</title>,<text>金山寺形何所似。圓嶠浮空撑巨鰲。琉璃世界移西笁。有佛放光眉白毫。九點齊州萬劫塵。天又限以重溟濤。好事躋攀半帆風。李東陽詩曰。金山寺裏半帆風。 幾多品題留詩騷。絶響唯傳張處士。鐘聲樹影分兩臯。想其揮筆浪吟時。海若出沒魚龍號。屬而和者誰彷彿。世稱介甫陽明豪。君憑繪事凌古作。詩長一格風韻高。顧我駑步強策蹇。追影上駟無乃勞。若爲携君訪此境。蛙埳百年空首搔。恨無列子御風行。快登玄圃崑崙尻。卧遊須君有聲畫。君才眞如切玉刀。</text>
<title>走次灘翁江上淸風短行</title>,<text>八詠樓閣垂楊裏。三面逶迤淸漢水。主翁睡起何所迎。江上風來故人似。曾從赤壁吹不盡。更逐靑蘋起於是。灑我衣巾爽我襟。韻我床頭琴綠綺。况此朱炎爾可濯。露頂盡日憑烏几。蘭臺賦客太多事。不須强辨雄雌理。樽前亦有目寓興。擧杯靑天一輪指。百年高卧伴雙淸。應笑熱門褦襶子。</text>
<title>走次灘翁山間明月短行</title>,<text>西湖明月好誰看。徘徊斗牛昇東山。八詠樓前印湖心。分外淸光君獨攀。嫦娥自有玉兎藥。萬古春住如花顔。銀橋直跨廣寒殿。擲杖秘術疇能𡢃。天香桂子入朗吟。願遊吳質羣仙間。何人呼作白玉盤。去來盈缺長回環。奇觀不用一錢買。主人但少如君閑。興來時披宮錦袍。弄影采石淸江灣。</text>
<title>次東坡四時詞韻 以下月課○丙午春。居首。</title>,<text>織柳烟絲颺院落。料峭東風侵繡幕。佳人睡起淡掃眉。恰似當階小梅萼。春愁如病减香肌。脉脉相思人是誰。却把床前金粟尺。爲君裁作舞羅衣。右春槐陰漲綠晝漏永。玉椀盛冰赤櫻冷。簾前梅榴色妬裙。繡罷文機洞房靜。嬌沾粉汗乍含顰。鏡裏新粧慵不匀。手弄鈿箏彈一曲。幽情多少道何人。右夏玉露團團凋蕙綠。珍簟凄凄冷湘竹。寒衣擣盡夜何長。月轉高梧霜滿屋。蘭燈無焰繡窓扃。絡緯多情啼小庭。千里蕭關片時夢。乍回金井轆轤聲。右秋微霰隨風撲簷角。一夜流蘇寶帳薄。晨粧手澁幾回呵。冷襯膚肌香珮落。雙鬟斜整色拖鴉。半醉羔兒生臉霞。休道芳心易消歇。開箱爲撿錦鈿花。右冬</text>
<title>題胡澹庵封事後 丙午秋</title>,<text>我聞純剛至正氣。彌亘萬世塞天地。是氣磅礡鍾於人。有時發而爲文字。尙論古人誰得之。堂堂澹庵留封事。滿紙危言一斗血。烈日秋霜凜忠義。大節能扶九鼎重。北使氣奪三奸悸。帝秦之耻蹈海憤。直與魯連心無異。募以千金虜亦服。主而不悟寧無愧。嗚呼。主而不悟寧無愧。</text>
<title>次弼卿建除體</title>,<text>建功與立德。所成固磊落。除此兩段業。績文斯亦足。滿架典墳書。古人無不讀。平居志常慕。蹊徑闖潘陸。定限自難過。步似壽陵學。執管愧鈍澁。臨卷歎茅塞。破硯不可食。攻苦竟何益。危鬢已蕭然。衰老才轉薄。成章有內弟。鉛槧大肆力。收拾邇來作。衆體俱合則。開豁我蒙蔽。恰慰阻良覿。閉門長蓬蒿。須訪仲蔚宅。</text>
<title>次石村八音體。兼奉梧灘。</title>,<text>金門舊侶此爲隣。江海相逢逸興新。石友襟期如水淡。灘翁意氣徹皮眞。絲成短髮憐吾老。蒿倚長松與爾倫。竹下敲棋風入座。湖邊覓句雨留人。匏宜引滿那辭醉。樽輒嫌空亦撥貧。土銼晩烟烹雀舌。葦簾晴景岸烏巾。革除冗事無如靜。藉在窮途轉覺親。木道重尋期勝日。且須勤買洞庭春。</text>
<title>玉連環體</title>,<text>微分無營晝掩扉。非關窮巷客來稀。希賢雅性終成癖。辟世初心本少機。幾日田園身計畢。十年湖海夢魂歸。巾車野興知難盡。一雨春山長蕨薇。</text>
<title>回文</title>,<text>烟雲起遠山。睡罷仍寥寂。賢聖列樽罍。亂治看史籍。蓮盆對矮松。柳院連深閣。懸榻坐空堂。閉門常少客。</text>
<title>有懷梧灘回文</title>,<text>愁多倍覺久離違。遠眺孤雲宿鳥歸。舟泊晩洲烟羃樹。樓西返照落依依。</text>
<title>和起之集句</title>,<text>滄洲獨往意何堅。獨孤及。 舊事思量在眼前。白居易。 落日澄江烏榜外。韓翃。 將船買酒白雲邊。李白。 故人問訊緣同病。韋應物。 野老歡娛爲有年。包何。 飛閣捲簾圖畫裏。杜甫。 詩成不見謝臨川。王表。</text>
<title>和起之集杜</title>,<text>抱病起登江上臺。渚淸沙白鳥飛回。郊扉俗遠長幽寂。樽酒家貧只舊醅。竟日淹留佳客坐。殘花悵望近人開。細推物理須行樂。且盡生前有限杯。</text>
<title>江閣雨後集句。有懷洛中親舊。</title>,<text>蒼苔滿徑竹齋秋。劉滄。 風物凄凄宿雨收。韓翃。 遷客此時徒極目。李白。 烟波江上使人愁。崔顥。蕭踈楊柳隔沙洲。劉滄。 潮落空江網罟收。李郢。 楚客病來鄕思苦。盧綸。 不知何計寫離憂。許渾。</text>
<title>集句寄梧灘</title>,<text>海燕飛時獨倚樓。戴叔倫。 靑靑草色滿江洲。劉長卿。 相思相見知何日。李太白。 須向山陰上小舟。杜子美。</text>
<title>和梧灘集杜</title>,<text>衮職曾無一字補。將詩不必萬人傳。習池未覺風流盡。頭白昏昏只醉眠。</text>
<title>灘樓會飮。和灘翁集杜。</title>,<text>醉酒楊雄宅。狂遺白接䍦。熟知江路近。還往亦無期。</text>
<title>中秋賞月集杜</title>,<text>中夜江山靜。樓高月逈明。羇棲愁裏見。那得易爲情。</text>
<title>江南春三五七言。效冦平仲體。</title>,<text>南浦晩。白蘋春。平蕪烟外遠。垂柳雨中新。蘭舟搖蕩歸何處。千里芳洲愁殺人。</text>
<title>淸明日。灘翁寄詩。自一言至十言。次韻效顰。</title>,<text>淸。明。日暖。一作風暖。 天晴。春衫換。爟火呈。桐華節物。穀雨江城。且覓新醅醴。仍和冷粥餳。暮境芳辰寂寞。閑愁離恨交幷。幾處兒曹闘草戱。三條街路賣花聲。一作幾處淸泉淘井俗。三竿紅旭賣花聲。 東欄梨雪子瞻寓感。南陌鞦韆介甫寫情。流鸎獨聽人憶杜陵會。酒家何在客指杏村行。春及柴桑將有事乎數畒。吾當與沮溺相耦而躬耕。石洲淸明詩中。用闘草語。註曰。國俗才兒有闘草戱。與中國所云者不同。今亦依此使用。</text>
<title>强和灘翁四言</title>,<text>我思故人。在彼湖湄。日夕相望。晼晩佳期。托交方外。曩卜芳隣。芰荷爲衣。江漢垂綸。竹裏幽舘。灘上高樓。掉舟還往。聊以寫憂。有醑有賦。其樂只且。忘情得失。與道卷舒。靜想虛白。妙論太玄。聚散不常。同好逖然。手絃目鴻。緬爾曠懷。間或命駕。叙此睽乖。首夏届暮。嘉木敷陰。好鳥求友。綿蠻其音。覽物增溯。羗不可忘。早晩莊惠。期以濠梁。</text>
