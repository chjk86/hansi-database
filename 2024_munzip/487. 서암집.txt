<title>東門樓賦 幷序</title>,<text>乙亥杪秋。家君告休沐。仍往省先塋。僕以童丱從焉。道南漢。歷訪長慶寺。寺僧有追說僕高祖忠翼公守東城故事者。歷歷如前日事。因過所謂東城者。訪其遺跡。樓櫓尙在。遺堞至今。吾先祖義勇風烈。森然在目。徘徊樵蹊牧逕之間。而不覺西日之將頹。竊念先祖爲國爪牙。得人死力。闘百萬之豺狼。免一城之魚肉。行宮侈解衣之褒。虜庭有眞將之稱。以之交盟帶礪。勒名鍾鼎。其功烈可謂嵬然盛矣。今僕年幾弱冠。學未聞道。不能文章以致身。徒愧志業於澤民。長恐脩名之不立。卒忝先祖之遺德。故爰命楮翰。慨然賦之如此云。粤以旃蒙之歲建亥之月。余有事乎先塋。駕東路以遄邁兮。歷南漢之故城。緣廻磴之曼迤兮。陟峭崿之崢嶸。撫山河之壯勢兮。歎往事於白登。忽余來此東門兮。跂先祖之遺芬。飛樓嶪其磨天兮。危堞巍以連雲。想當日之敵愾兮。任爪牙於王國。念臣憂於主辱兮。壯志存乎革。冐白刃與矢石兮。躬左右於帳殿。紛雪涕以誓衆兮。保圍城於三版。然醜虜之多詐兮。敢無人以視我。謂潛師以可取兮。欲乘虗於半夜。梯衝舞兮賊若雲。砲聲震兮天欲裂。變忽生於不虞兮。勢將危於一髮。公先得其陰謀兮。氣已呑夫賊奴。方軍中之夜囂兮。作堅卧之亞夫。曰余士其毋動兮。請待勞其以逸。俄風霆之號令兮。蓄勇銳而俱發。闢轅門以相嚮兮。提短兵而接戰。麾旌旗以蔽空兮。耀戈矛以閃電。薶陣雲於半嶺兮。壯軍聲於一面。於是公乃加雪兜被犀甲。援枹拊鼓。登陣赴敵。揮金戈以指天兮。與衆士而協力。羣情激於義烈兮。共沫血而飮泣。風雲慘以變色兮。天地爲之震動。奪胡鍪兮斷胡頭。懸余旄兮賈余勇。狀枯摧而朽拉兮。勢江翻而海覆。始蟻附以薄埤兮。卒獸竄以倒戟。積屍兮如坒。沸血兮成川。消潛毒於一擧兮。霽妖氛於宵天。功媲美於卽墨兮。績埒奇乎昆陽。然天墜之不可爲兮。計將失於和戎。忽事迫於銅盤兮。公無奈乎天之命。唯當日之偉烈兮。鬱並高於蜂嶺。居僧談以歎息兮。行子聞而激昂。况藐余之末孫兮。撫疇昔而增傷。倚華譙而發長歗兮。想風聲之如昨。披蓬藋以弔古兮。涕山河之滿目。餘沉沙之短鐵兮。手摩挲於往迹。顧今日之何時兮。已無望乎河淸。懷英烈於異代兮。愧鉛槧於半生。慜輾轉而無成兮。恐墜落乎家聲。傾金罍以斟酌兮。成問畣於田父。愴余懷而踟躕兮。白日忽其將暮。飈風薄以振樾兮。石泉瀏其凄音。窮林悄其無人兮。木魅嘯兮山鬼吟。僕夫怪余之久立兮。催余駕兮啓余行。攬騑轡而太息兮。懷鬱悒其難平。</text>
<title>遊古宮</title>,<text>曲城城下草萋萋。流水靑山日欲西。年年春色無人見。只有幽禽盡意啼。</text>
<title>雨後憶湖亭</title>,<text>不到湖亭十載多。幾驚歸夢落漁簑。每聽京洛空齋雨。却憶湖前秋水波。</text>
<title>題畵</title>,<text>扶杖一老翁。淸秋古松前。携來小銅甁。自汲石中泉。</text>
<title>古體詩頌家伯</title>,<text>杜子憇息地。必種一竿竹。今君偃卧處。亦栽數叢菊。草堂矯俗翁。和菴避世士。偶與千載下。氣味乃相似。</text>
<title>七月旣望夜。與許丈 𤊟 家兄舟泛楊花渡。</title>,<text>山上洩雲高未去。湖光日色共澄鮮。煙依官府燒鹽井。檣泊東南賣米船。</text>
<title>又得一律</title>,<text>伏枕船頭曉。朝曛篷隙明。沙平夜潮落。霜急早鴻鳴。山月高仍在。江風細欲生。湖天興如昨。隨意放舟行。</text>
<title>八月</title>,<text>八月今年好。黃花在眼前。秋庭山果落。草屋暗燈懸。悄悄因愁寂。昏昏只醉眠。朝來視霜露。摧折半池蓮。</text>
<title>洛河渡</title>,<text>斷嶺平林爭後先。逗湖雲影亂帆前。千里秋風洒衣袖。一行鳴鴈下江田。</text>
<title>來蘇亭</title>,<text>鐵笛胡琴黃菊酒。來蘇亭下載秋歸。繫舟滿岸丹楓裏。一曲終時一葉飛。</text>
<title>放舟將近赤壁</title>,<text>吾行猶在半塗中。未敢輕篷放惡風。落日叫鴻過赤壁。孤舟飯客折靑楓。晩天雲色時時異。近渚漁歌處處同。此路見聞非一事。定應憂樂並成空。</text>
<title>舟到洛河登岸</title>,<text>三杯酒醒聞孤鴈。百里潮生進晩牽。林風淅淅吹歸袂。江月娟娟照下船。</text>
<title>登萬景臺</title>,<text>鞍馬從幽澗。籃輿到上山。鳥飛浩蕩裏。人語縹緲間。</text>
<title>蓮塘絶句</title>,<text>流鶯百段啼淸晝。墻角深深花色晴。移來一榻西窓下。卧聽荷葉雨過聲。</text>
<title>送人</title>,<text>病愁吾髮落。衰惜子顔移。秋入孤帆老。風連畵角悲。官無看厚薄。迹有歎棲遲。去矣英雄地。時危各淚垂。其二士今棄吾道。天豈困多才。輾轉飢寒迫。飄零老病催。斯人有如此。世事儘堪哀。明歲孤帆色。遙隨春鴈來。</text>
<title>舟泊楊花渡呼韻</title>,<text>江山復吾輩。秋色得平分。十里風吹浪。三更月脫雲。孤舟唯所止。獨鴈更堪聞。可是今宵句。能侵朴李羣。又疊收棹覺來遠。聽詩忘夜分。一杯應屬月。萬事更看雲。舟重風猶怒。村深雞不聞。江山未寂寞。千載得吾羣。</text>
<title>又占韻</title>,<text>江山在我眼。日月老楓根。此地猶重過。吾詩可更存。雲歸林欲雨。潮落岸留痕。篷底擁衾宿。濤聲近海門。</text>
<title>聯句</title>,<text>十里迂廻上下牢 敬所。終朝舟子漫多勞。江風凜凜猶吹髮 正甫。晴月晶晶可數毛。斷續村雞秋岸曉 敬所。蒼茫漁火雨窓濤。夜深醉藉孤衾卧 正甫。湖海平生也是豪 敬所。櫓響忽侵雞犬曉 正甫。村扉不閉豆花田。草亭待我猶殘月 敬所。江笛臨風更遠天。頹卧幾人成對宿 正甫。賞遊連日數吟篇。應知洛下諸君子 敬所。此夜西湖夢亦牽 正甫。孤棹斷崖下秋風。又一年翠翁魂在否 正甫。吾輩興超然 明遠。露氣蒹葭冷。潮聲鴈連 敬所。東山看月出。千載憶蘇僊 明遠。</text>
<title>以翠軒雨罷月如晝鴈聲江已秋句。占韻各賦。</title>,<text>孤舟力棹未能渡。篷底洒面風吹雨。稍稍鯨濤息噴怒。凄凄雲日迫昏暮。夜深明月脫重霧。海門靑山忽無數。寄語天公煩相謝。有月無風天所借。數聲雞犬麻浦夜。七人巾屨蠶嶺下。醉劇未用歸眠罷。忽然亂語相交罵。一身輕如頭上髮。萬事且對杯中月。雨過篷窓落聲歇。酒盡欲眠思不竭。滿空星斗光恍惚。驚飛鳥烏何倉卒。百年相就未用疎。此日相看聊自如。已悲憂患滿室廬。且將蹤跡混樵漁。遙看海門風色虗。落日孤舟曳黃蘆。翠僊文章奇且富。隻眼已能空宇宙。當時幸脫塵事走。一樂相與終朝晝。仰看蠶嶺千尺瘦。繫舟依然對親舊。塵世悠悠劇憂患。今古怱怱都夢幻。短棹輕舟乘亦慣。心隨一點海門鴈。睨日未能分早晏。疾雷一聲蒼雲綻。空江欲曉霧氣淸。急灘過雨新添聲。鳴笛嗚嗚竟不平。此時心猶與酒爭。千丈紅日柂樓明。一陣亂鴉古渡鳴。雨餘朝日出半杠。近村人語雜吠狵。縹緲靑山映篷窓。飄颻亂帆爭淸江。忽見沙頭白鳥雙。哦詩盡力破愁腔。楓石錯落縈江沚。日色繚繞分漁市。歌聲忽雜櫓聲起。急風驅鴈霧雨裏。紛紛僮僕睡未已。此時枕藉肩相倚。半日江湖能免愁。三杯意興方未收。如今冐雨亦相求。此樂能長可再謀。蠶嶺勝絶記今秋。鐵笛胡琴一輕舟。</text>
<title>夜題</title>,<text>徂歲又如許。吾生那禁愁。遙空數鴈過。深室一燈留。霜菊淸無語。單衾冷覺秋。高吟曉未已。風外亂更籌。</text>
<title>歎息</title>,<text>歎息誰憐寂寞宵。斷鴻叫月數聲遙。新詩在眼那辭讀。佳客能來不待招。雨壓黃花枝半折。風高病木葉初凋。此身秪合元無事。唯有床頭琴自調。</text>
<title>行次新川</title>,<text>雲起月沉浦。鳥飛星滿空。覊愁連曉夕。客路繞西東。喬木晨霜外。扁舟亂水中。更逢歸棹穩。江日靜無風。</text>
<title>冬夜讀書至雞唱。書懷。</title>,<text>入簷飛雪逶迤散。掛壁書燈瀾漫紅。忽聞細語齋南起。不睡應渠與我同。是夜遠姪讀書南齋。</text>
<title>爲做公車業於毛橋借室。許明仲 星 先至。夜久蠟韻飮酒。醉後牽興。走筆各賦。</title>,<text>微吟深室一燈靑。鵝鴨心淸睡滿庭。比屋簷高遲得月。前溝氷破冷涵星。尊邊獨夢依微覺。簾外新霜淅 瀝聽。犬吠猪鳴匝沓處。風扉終夜自開扃。</text>
<title>二月一日。招愼兄敬所 無逸 明仲。次韻放翁。</title>,<text>鬢髮蕭蕭倚短欞。一軒風物半陰晴。墻頭語鵲三聲立。天際閑雲一片行。市近酒能容易辦。君來詩或偶然成。窓間對坐無餘事。竹裏幽禽盡日鳴。</text>
<title>十七日夜。敬兄明仲過此。爲余所挽留宿。仍有杯盤。會者六人。酒闌。以唐六絶桃花源裏人家分韻。余得家字。</title>,<text>拄杖穿鶯陌。肩輿過酒家。春風已滿地。小樹亦能花。露坐杯頻轉。微吟月欲華。題詩共分韻。醉墨半傾斜。</text>
<title>贈車生亮徵起夫</title>,<text>歸心已瀾漫。別意正徘徊。久阻猶詩札。相逢亦酒杯。鳥聲穿竹過。花氣襲人來。憐君抱才學。末路困風埃。</text>
<title>三田渡</title>,<text>生卽船中活。路從沙際通。桑麻半已老。風俗古應同。耕壠須年少。看家用病翁。翠僊詩尙在。吾敢與爭雄。</text>
<title>登松坡亭</title>,<text>幾多沙際魚鰕屋。無數江邊楊柳堤。獨立時看片帆過。歸來唯聽亂鶯啼。悠悠世事江聲老。渺渺春光草色萋。狂興偶同村老席。雜花開處醉如泥。</text>
<title>別營</title>,<text>營從特地起。粟積舊年陳。亭納三江水。山浮萬木春。登臨自我輩。詩板復前人。獨立華譙望。天風墮角巾。</text>
<title>曹溪寺聯句</title>,<text>暮到曹溪刹 伯溫。初聞鍾磬音。入門逢老釋 正甫。開戶見孤岑。溪蔌存眞味 伯溫。曇花證本心 成甫。夜深分席卧 明仲。爽氣發疎襟 起夫。星斗垂僧梵 伯溫。風泉和客吟 正甫。心隨禪共寂。夜與境俱深 成甫。但喜經行近 明仲。猶能一再尋 正甫。翛然仍不寐。佳句雜談林 起夫。</text>
<title>絶句</title>,<text>露滴溪崖濕。花深佛殿明。淸晨看瀑去。黃鳥隔林聽。</text>
<title>春盡日遊道峰。與家兄約於途中。久尋不見。</title>,<text>破扇尙堪驅早熱。輕衫政可試新晴。忙中興發吾能出。路上詩成誰與評。花簇遠知停馬處。林深獨自聽禽聲。玆山與我顔應舊。病眼如今已再明。</text>
<title>自國淸天柱登西將臺</title>,<text>尙憶吾先戰伐功。腐儒今夕意何雄。眼中樵牧千村靜。脚底煙霞入寺同。歎息事空餘老木。登臨足已躡飛鴻。叢祠日落烏鳶下。城上愁旌獵獵風。</text>
<title>島坪</title>,<text>欲落千重石。交流百道川。人煙半疎木。耕種盡平田。跡是諸賢後。風猶太古傳。全家欲隱此。麋鹿送閑年。</text>
<title>月波亭。與諸友暢飮三十韻。</title>,<text>華構舞磴孤。衆奇供目贍。欄楯一着我。塵土已省念。楊湖拖練帶。華岳攢石劒。列靑圍匼匝。深碧滀㶑灧。戶櫛蝸比角。丘突馬脫韂。堤平卧帆檣。倉古積聚斂。棲危氣欲顚。飮景心已饜。風鶯語爭巧。雨花句敵艶。佳蔬薦紫蕨。香麴製白釅。糲飯飢猶飽。鱠鮮細不厭。笑頰波紋動。爛目電光閃。急唱手已縮。緩揮毫半染。羣嬉雜少長。險談設坑塹。華腸裂錦繡。俗耳施針砭。夔石淸戛曲。和璞瑩絶玷。伸腰枕甁罍。屈首就鉛槧。梁苑抗枚鄒。雪樓驅滄弇。佳招敢後至。勝觀爭先占。幽尋步履接。徐行衣領襜。籠翅客來放。村稚室遣覘。翁奇捷若猿。嫗怒視類獫。舊築多年記。野顔一粲驗。短篷輕受客。長鬣倦秣店。出礎螭騰彩。卧水虹吐燄。刮眼箆愈膜。𢥠魂體失痁。交遊氣已合。角逐迹屢忝。賀日十分晴。歎客一箇欠。町畦旣不設。品題詎避僭。嘯吟斯已盛。志氣略無歉。從今區內客。馬牛任呼俺。</text>
<title>敬兄平生。力治問學文章。至於功名將相。視爲餘事。而屢失於科第。今雖小成。未可謂得。近以病憂。久且不見。階前紅藥。經雨欲謝。而不得共一杯。感歎之餘。遂成此詩。</title>,<text>明廷雖俊傑。巖谷尙多才。得失同今古。悲歡有往來。杯應朝暮把。花或商量開。寂寞鳴禽夕。懷君意未裁。</text>
<title>南壇寺夜步</title>,<text>六人巾屨南壇下。雲定天空月初破。聞有高僧住此間。中宵負杖閒相過。深蹊間聽豹鳴雄。缺林時占星光大。行行漸覺足力微。手揮素汗體仍裸。山人領我遠來意。合掌磬折恭訊我。幽深板閣列蒲團。共赴明燈雜坐卧。喬松愛護百尺長。舍利深藏十襲。欲將浮世妄中身。今朝拜佛參正果。了知生死蟣集縫。且看歲月螘旋磨。長吟不寐仍達曉。輝輝日色巾袂墮。</text>
<title>公谷往訪敬兄。得交字同賦。</title>,<text>十日吟哦少新功。百年往來無新交。稍覺心懷有不平。上馬思君忽鳴鞘。見君憂患不安居。有似驚禽各離巢。詩書滿壁猶自如。舊時頭骨淸磽磽。坐來天氣忽欲雨。片雲飛繞屋上茅。淸風習習墮巾帽。鳥語紛紛亂林梢。瓮中餘瀝且自酌。世間萬事須盡拋。高談一出不復疑。肯畏區區俗子嘲。愁來更歌烈士曲。櫪上老馬空騰跑。</text>
<title>寄呈敬兄求和</title>,<text>午日遲遲轉。閒雲稍稍歸。蟬聲柳陰夕。鳥語竹風微。室罄琴書在。門深造請稀。還憐郭南客。談笑近多違。</text>
<title>贈別金弟士修 時敏 遊永保亭</title>,<text>澤國無時行白雨。雲開往往見靑山。孤城地得盤飛勢。一水亭浮浩蕩間。此去君應饒傑句。今來吾獨愧塵顔。秋風渺渺烏棲外。回首淸遊一夢還。其二永保亭前初繫艇。寒山寺裏獨題名。江湖納納同今古。日月蕭蕭互遞更。一笑去尋吾輩迹。百篇要與翠僊爭。雖知此別饒淸興。可禁離愁自繞縈。</text>
<title>雨後出郊觀漲。題所經村家。</title>,<text>小市常連水。風波任往來。柴扉卧船舫。土銼上莓苔。生理漂浮盡。原田蕩滌纔。霖天晴始幸。何事更奔雷。</text>
<title>鑑湖堂卽事聯句</title>,<text>鳥度輕煙郭。帆生垂柳汀 正甫。江湖容我輩。今古閱斯亭 敬所。世味頭渾白。風光眼獨靑 成甫。挽人有美酒。久坐却忘形 子受。</text>
<title>十四日。家兄約諸君及余遊壯義門外水石。其日雨作。諸君皆不至。余亦敗興。獨家兄因官事出往。歸時坐深山水石之間。得四絶句以示。音調逸宕。俱爲近來之絶作。可見其得意之最。遂乃援筆攀和以呈。</title>,<text>高懷未受一官縛。短褐眞同四海客。不辭頭上惡風雨。去看山南好水石。其二曩日靑衫氷閣官。今朝蠟屐雲門客。淸流深處與無心。坐看雲生千丈石。</text>
<title>七月十五夜。與伯氏往訪三淸洞。從之者八人。酒闌有吟。</title>,<text>一出亦奇興。欲行世間獨。杖屨衝雞犬。尊罍卧山麓。東嶺忽新月。了了辨林屋。其二谷暗馬蹄亂。山空水聲集。明星出雲大。長松間人立。紛紛進酒杯。各自詠佳什。</text>
<title>西郊歸路歷三川。無月夜深。書觸目。</title>,<text>葉底覊禽鳴暗谷。衣邊螢火集黃昏。耳外水聲與人語。片時將我入西門。</text>
<title>華陽亭觀國馬</title>,<text>國之初興設馬政。此間調養無虗歲。亭名本自周王起。苑制仍復唐家繼。環堤樹柵數十里。白水靑草看無際。是中騋牝數千匹。羣遊各自成偶媲。橫行山足與水澨。疾若兎興更雲逝。我來秋日正蕭瑟。天晴曠野岡巒細。山前散蹄在朝陽。遠望點點如羔羊。養奴爲我請牽來。一加覊馽少失亡。長鳴跑足響滿野。總是騕褭與飛黃。雄姿逸態各特立。神氣不自相低昂。輦前騎射一萬卒。賞格皆從此中出。如今數處海外郡。道路送獻無時闕。軍中所須此甚大。守官小心何敢忽。年來惠養致其順。所以寸步俱神俊。嗚呼我王率土濱。何限英雄磊落人。如何未見翦拂恩。直爲坎壈愁其身。</text>
<title>華陽亭。再觀大捉馬。</title>,<text>華陽亭上角聲哀。太僕捉馬淸秋來。日出閃閃旗旌翻。草死澹澹川谷開。已令軍威動四山。亦許此翁來一看。此馬如今壯步趾。覊馽那能致造次。依林始作兎罝施。列士翻疑斥候置。已聞入水竄蛟鰐。復見登危聚麋鹿。前有點奴後養卒。谷中千匹萬匹出。蕭蕭白日錯霜蹄。矯首羣鳴意超忽。點綴仍如鴻鴈來。奔駭忽若波濤沒。遠望纔辨蕩塵土。末勢已欲翻林樾。試看誘引入弇中。畢竟人謀戰陣同。定如舸艑接首尾。看來頭頂相拄撑。或經傷病皮肉裂。身同轉石墜深谷。或離同羣憂進退。背與林木受桎梏。風悲葉脫物皆驚。山精亦愁藏其形。共道今歲給分養。此馬名在州案上。當軒次第受纓絆。有似悲鳴求其伴。筋力各從肥瘦見。馴良半隨毛色判。其餘百匹亦可喜。齕草飮水隨心意。吾徒何幸各淸時。不見此物兵塵馳。偶然一笑破愁顔。壯觀已覺無今年。君不見峩嵯山色自神秀。天馬厥種古來有。</text>
<title>李伯溫 瑋 第絶句</title>,<text>深秋木葉已知霜。陶器單衾閉戶長。詩道未容他物在。如今黃菊獨升堂。其二門前枯柳早飛霜。茅屋明燈夜色長。未敢引衾無事卧。讀聲猶在隔隣堂。</text>
<title>晨起</title>,<text>日出村扉闢。潮生帆幅廻。水氣空濛合。山光窈窕開。野航排荇度。沙鳥拂花來。悠然發淸嘯。倚杖立高臺。</text>
<title>船中</title>,<text>弄水頻離座。折花將滿船。春風移小棹。隨意向江天。</text>
<title>六言</title>,<text>睡起空齋日西。攤書亂似雞棲。忽看風散楊柳。時聽關關鳥啼。</text>
<title>南軒</title>,<text>疎疎雨侵竹。瑟瑟風泛松。悄悄坐南軒。靡靡向夕終。古文誰與析。美酒誰與同。片月落西林。餘輝在池東。華星忽已繁。暗螢亦流空。感歎仍不寐。殷憂至宵中。</text>
<title>題董其昌眞人降魔圖</title>,<text>紫服飄然鶴髮翁。何時離得上淸宮。手把降魔神劒在。眼前驅使卽雷風。</text>
<title>題牧牛圖</title>,<text>村家頑子百無當。朝出騎牛飮遠川。草軟日長牛飽卧。一生常着半生眠。</text>
<title>謝李僉知彈琴</title>,<text>凉秋天氣佳。微白月初吐。華榱蔭高樹。曖曖輕雲布。列宿散繁彩。密林垂淸露。微吟坐自久。爐煙鬱如霧。幽懷悄無樂。輾轉誰與訴。此心君能識。輕琴許相赴。呼兒秉明燭。入室芳茵鋪。團圝數杯酒。各自展情素。泠泠發幽彈。古曲令人慕。錯落拂絃柱。徘徊咽宮羽。蘭池激淸波。暗葉鳴蟬度。頹音繞棟宇。虗寂衆籟聚。今朝識正聲。怳若聆韶頀。區區領謝意。不足盡章句。邇來悟至妙。稍空戶外屨。如君多道氣。往還曾無惡。唯願愼末契。永保金石固。</text>
<title>久雨歎</title>,<text>皇天豈欲民無食。十日未曾收雨脚。八荒雲霧常澒洞。四海魚龍亦寂寞。鴻鵠之飛飛冲天。此日翅濕飛不得。竄身荊棘間。嗚呼稼穡不可救。悵望白日何由看。</text>
<title>夜坐次贈車君</title>,<text>南鴈連飛霜菊香。稍多床簟透新凉。廊空雨發秋砧響。樓逈晴懸落月光。病起杯尊違興久。吟淸蟋蟀和愁長。却憐車馬徘徊地。舊日交遊各老蒼。</text>
<title>林塘</title>,<text>虫鳴鳥吟細。秋日隱林塘。野意黃雲晩。山光白雨長。暫從閒處歇。多見世人忙。近報蟾巖子。機心久已忘。其二草露東園上。牛羊日暮歸。逕吐黃花數。林逢朱果稀。亭臺朝士貴。衣食野人微。秪恨田園計。年年此裏違。</text>
<title>贈普師</title>,<text>蕭然一室萬緣灰。隱几秋情黃菊開。邇來漸覺身心淨。獨有山僧與往來。</text>
<title>贈別金兄禎甫 相寧 隨其尊府定山之行</title>,<text>靑驢隨皁盖。官路去翩翩。夜雨桐山樹。春風瘴海天。三冬憐卧病。一別恨經年。他日林塘過。花開獨悵然。</text>
<title>同伯溫登瞻星臺得天字 時明仲適自廣州來</title>,<text>晩眺憑遐陟。天晴日影臺。千家抱郭靜。雙闕拂雲開。禁苑新鶯至。他鄕故友來。新詩句未穩。欲下更徘徊。其二家家知節意。處處縛鞦韆。細草含春苑。新晴薄暮天。臺因看月上。步爲聽鶯遷。歸去靑驢晩。笙歌九陌前。</text>
<title>賦綠槐檻</title>,<text>草堂之右一靑盖。杜昔高柟我老槐。恰好乘凉排几席。幾多分蔭與庭階。吟風故着蟬終日。聽雨常留客滿齋。賴爾多年借顔色。吾詩無日不淸佳。</text>
<title>從鶴谷歸。小坐金上舍 昌業 夕凉亭。有吟示車生。</title>,<text>荷閣追君處。荷香滿袖淸。小池含雨色。高柳帶蟬聲。未易尋歸路。還能遺世情。悠然成久坐。山際看雲生。</text>
<title>家姪明遠 昉 語及余鼻塞。詩以答之。</title>,<text>有生具六鑿。眼耳各有職。鼻也象中岳。所司在齅物。相須旣要 缺。廢爾誠爲疚。胡爲闕其職。有臭都不嗅。對餐腥臊失。哦詩語音濁。曰此不足病。寧知非子福。蘭蓀罕所種。所在皆糞壤。但恐聞香少。不比齅穢壯。况復生有涯。樂少可憂多。苟不覺憂樂。我心安且和。願子心無識。亦如鼻中痾。</text>
<title>寄問栗川倅兪元之 崇</title>,<text>我昔才短年且童。弱羽未敢思飛翀。如君年學俱加我。許以周旋洗我蒙。我伯守拙志素定。立卿氣更高華嵩。吾輩得此豈細事。信知天力非人功。出比轍跡坐聯席。論交入骨傾心衷。時時共駕山水窟。相將秀句鬬玲瓏。功名富貴乃餘事。自謂到手如發豵。誰知事業難入手。半世相看鷁退風。如我區區不足論。知君反坐才自窮。方將賀免孫山外。忽歎事與楊楳同。朝失紅紙暮泥塗。失得元來塞上翁。譬如一夢廣漢宮。覺來僊桂俱墮空。皇天殆若抑君子。秪今識者猶心恫。歲晩作吏非其樂。靑衫困倒簿書叢。居官未欲食無事。更聽袴襦歌年豐。比來嘉政聞一二。怪君吏術頗精通。惜將函牛試烹雞。此事豈出天心公。漢水日夜秋風起。江湖木落鳴悲鴻。我憶君時君憶我。離愁忽忽悲年終。何時彭澤賦歸來。一尊同醉江樓中。</text>
<title>伯溫久不相聞。昨日忽見訪留宿有一詩。旣去。復以此作追示。盖欲記昨日所言也。</title>,<text>窮通本天意。科擧未可必。婚嫁與仕宦。世緣何時畢。紛紜得喪間。憂樂迭相出。君今思歸宿。視道如家室。我猶苦愛詩。吟作秋蟲喞。從君乞鍼砭。更欲焚紙筆。其二君家斗川上。有田歸太遲。我屋月溪湄。躬耕尙未期。言歸苦未歸。歲月如風馳。相對道此事。兩情輒相悲。我願將此語。說口常不離。但使終有心。要有當歸時。</text>
<title>靑楓溪與諸子遊。次韻鄭來僑潤卿。</title>,<text>小屋何年置。煙霞老一岑。岸楓留日色。池水卧亭陰。地僻人稀到。詩淸鳥伴吟。秪應歸去後。人事浩如林。</text>
<title>飮酒示車起夫</title>,<text>始飮有似風吹雪。着來苦覺常融頹。再飮眞同魚呷水。强盡數勺旋吐來。今朝復飮忽自喜。傾來一斗如淋灰。駸駸已覺熟路蹊。稍稍未免親尊罍。問君飮酒有何好。此物端使胸崔嵬。籬外黃花半欲稀。一醉那容遲典衣。新詩不停如脫丸。醉語憑凌時决圍。天公作事不無心。應憐詩人與酒違。故將平生淺狹量。變作今朝河海廣。欲使車君聞此語。此語應見神膽喪。</text>
<title>明遠復作飮酒詩。頗帶得陶家風氣。絶可愛。輒復次韻。</title>,<text>我生寡朋儔。唯酒可論襟。每許麴生陪。猶勝俗物侵。豈唯識味佳。頗自得趣深。皇天生此物。以配至人德。着人如春風。物物皆可樂。最好汰愁去。復工催詩發。令我近自然。詎非酒之玄。願釋機裏事。長保酒中天。不醉亦不醒。一以遺心靈。一笑盜瓮卓。遠過荷鍤伶。南山几案間。籬菊亦好顔。我杯還得持。我心長自閒。</text>
<title>十九夜。舍兄置酒作會。各次唐絶。</title>,<text>只合吾身置竹林。麴生唯爾是知心。自從一識無窮趣。到手行杯恐不深。詩似春花錯繡林。酒如明漢洗塵心。夜闌不放客歸去。墻外飛霜一寸深。</text>
<title>偶次案上少陵義山韻。仍效其體。</title>,<text>喬木經寒日。高齋近夕陰。消愁元酒力。遇物或詩心。細水通籬遠。寒花隱葉深。病懷知夜永。不寐數蟲吟。右少陵長吟韻深壁流雲氣。寒江轉日華。老楊難着葉。枯荻易飄花。寺暗通鍾晩。樓高送鴈斜。世塵消未去。一宿便思家。右義山春宵自遣韻</text>
<title>至月七日。反觀菴成。與明遠携書遷入。</title>,<text>成來小屋遠塵氛。幸得新功絶斧斤。過客知門猶稍稍。閒書上架忽紛紛。高松好借西隣看。夜火憐從隔壁分。且可吟哦送歲月。一生懷抱自歡欣。</text>
<title>次車君</title>,<text>寂寞郊原獨坐時。數君壺酒許相隨。憑凌壯語元因醉。磊落新詩不病飢。世故休將到耳目。交情全用去毛皮。從今萬事同雲衲。尋水尋山任我爲。</text>
<title>隱几堂</title>,<text>前身南郭子。隱几每終年。冠盖迹難到。漁樵心自堅。遙峰寒上日。積水遠生煙。歲暮逍遙志。狂歌一壑前。</text>
<title>林塘雜詠</title>,<text>園後登高意未已。日夕見南山。浮雲映孤郭。目斷飛鳥還。林裏林裏會樵者。壺尊各有挈。相逢未卽別。惜此山頭月。絶句桔槹過東崗。空林人跡絶。寂寞漢陰子。機心久已滅。旣夕漁樵稍歸盡。林鳥欲棲宿。日暮靑山郭。陰嵐厚如積。晨興晨興不自由。散策東園上。草間有寒蟲。達曙鳴相向。蘆村昔日千村蘆。今成萬株柳。古人無復存。村名但傳舊。東崗西村傍園後。東家隔寸麓。地近頻來往。雞犬亦相識。禎甫兄家遙山入戶內。疎柳帶淸渠。故人湖外遠。寂寂鎖空廬。望江日日坡頭去。扶藜馳遠眺。逶迤西江水。隱映高林杪。出遊柴扉夕未掩。出遊歸每遲。吟詩磵鳴處。倚杖雲歸時。</text>
<title>同家兄夜坐。次元遺山。</title>,<text>閉戶十年事。知君心地牢。詩多言外得。景少眼前逃。有子書聲好。無官馬骨高。卷中陶謝手。千載共風騷。其二一讀未見集。欣如得友新。世方輕駿骨。吾欲泣麒麟。爐撥殘宵火。梅廻暖屋春。憂時仍不寐。默坐似癡人。</text>
<title>冐雪過洪生世泰道長</title>,<text>柴門停暮騎。遙雪一望迷。凍杵收聲晩。歸鴉斂翮齊。齋將高樹暝。天向衆峰低。獨愛哦詩處。淸音答小溪。</text>
<title>南塘園後登望。次暉字韻。投滄浪子。</title>,<text>輝輝林薄已殘暉。倚杖巖雲欲襯衣。世事不堪隨日出。此生將判與山依。入冬霰雪無時下。旣夕雞豚各自歸。居近村翁盡相識。閒來杯酒未曾違。</text>
<title>南塘夕望。次袁海叟。</title>,<text>家在終南衆壑前。興來藜杖去飄然。淸風鴉起高原樹。落日人爭野渡船。山路四望唯積雪。村籬幾處有炊煙。如今此地眞堪老。但欠平生負郭田。</text>
<title>林塘連日大雪。適有以壺酒來餉者。興到。與家兄次湖陰韻。時車生敬徵將別去。仍及別意。</title>,<text>已喜相逢兩眼明。更敎佳約郭南成。山齋客到雪雲暗。村郭寒生砧杵鳴。照去明燈爭夜色。沽來濁酒見村情。地爐布被仍無寐。入曉氷霜淅瀝聲。入室紅爐照雪明。燈前佳句八叉成。孤村火起寒狵吠。夜屋風來凍竹鳴。惜別何妨仍痛飮。窮途未免一傷情。西湖見月應相憶。須向雲林數寄聲。澗路山蹊坼凍痕。悄然離思坐山村。孤燈點後人聲寂。臘雪來時野氣昏。此夜乾坤悲白首。十年湖海憶淸尊。林塘別後無人問。歲晩蕭條獨閉門。</text>
<title>甲申守歲 在林塘</title>,<text>星斗微明鍾漏殘。城南守歲夜衾單。伴人燈火蕭條影。滿眼氷霜突兀寒。野哭行歌仍曉響。天時世事劇憂端。年來俗故兼多病。有易床頭久不看。其二博塞摴蒱同此夕。椒花栢酒兩嬋姸。孤吟我似知晨鶴。暮境君乘下瀨船。錯莫星河猶凍色。依俙笑語入新年。病眸守歲吾何敢。愁劇今宵自廢眠。</text>
<title>人日得人字</title>,<text>今夕知何夕。風光忽撩人。梅遲如避雪。柳弱暗隨春。薄酒同村俗。新年祝老親。將身田野近。日覺語言眞。</text>
<title>林塘東村。有金時挺者。園有竹數百本。兼有小堂瀟洒。絶可人意。一夕伯溫見訪。携過其家。會者五人。以看竹到貧家爲韻。余得到字。</title>,<text>山扉雪後掩。空林聞雀噪。忽報可人來。喜意欲傾倒。相邀步山足。杖藜身自導。敲門問野老。冷煙依夕竈。君園有何好。密竹保晩操。老葉響簫笙。脩竿舞旗纛。朝暉淡更着。夜雪寒猶冐。庭宇自瀟洒。一塵亦不到。平生塵俗念。對此一除掃。主人美風流。與竹成雙好。餉我酒淳眞。令我氣兀傲。高談隔世紛。意興已深造。小詩亦何有。厚意聊相報。他時過君屋。別欲起新號。</text>
<title>早春</title>,<text>村居翳水木。地僻避喧卑。檣楫依山晩。鶯花入谷遲。蕭條存老計。寂寞向淸時。所喜隣舍近。百過更不辭。</text>
<title>東臯</title>,<text>天長望眼盡。獨立更憂端。日月東西嶺。帆檣上下灘。巖花迎几席。野老致杯盤。向晩尋歸路。飛禽拂馬鞍。</text>
<title>遣懷</title>,<text>兀自耽田舍。還能隔世氛。小村家帶井。遙郭樹連雲。菜美從隣乞。茶甘共客分。閒來隨意讀。手有老蘇文。</text>
<title>題坐壁</title>,<text>雪消立春日。雲薄養花天。禿筆回人簡。條楊代馬鞭。身應老詩酒。興自繞林泉。世外幽閒樂。猶堪號地僊。</text>
<title>春日往水東村晩歸</title>,<text>白酒田中席。靑驢郭外橋。林鳩喚春雨。山井應江潮。病去身仍徤。歌長興自遙。閒來數村老。亦得與招邀。</text>
<title>鄭生來僑以二詩寄來次之</title>,<text>憶昨西林會。冐雪看新竹。今朝車馬散。遺我以寂寞。君詩忽見枉。讀來如面覿。淸音水嗚咽。妙草雲點滴。其二今朝天氣晴。起行繞茅茨。杖藜追落日。飢鴉噪雪陂。知君病在床。未赴今夕期。良辰與勝流。惜哉苦參差。</text>
<title>林塘書事五十韻。示同志車君起夫。</title>,<text>幽獨林塘坐。窮愁乙酉年。田園存晩計。名勝藉前賢。松菊分蹊逕。峰巒列後先。閒猶種肥栗。手自决淸泉。綠藉幽園草。紅看野沼蓮。絶知心有得。頗喜景無邊。曉日經河市。斜暉醉廟堧。幸存枯竹杖。兼買小漁船。浪跡元如此。高情任自然。閒遊窮月半。一飮費錢千。昨雨春寒减。深林花事傳。陽崖蜂隊出。陰谷鳥聲遷。水亂侵莎逕。雲輕覆麥田。佳朋不待速。勝賞幸能全。度險千層壑。臨深萬丈淵。相看非俗物。一笑儘奇緣。世事嗟非矣。交期乃有焉。著文嘲尙白。隱几愛談玄。但喜孤襟照。那愁百慮牽。朝遊雙屐遠。晩卧一床便。聚首茅齋裏。論懷夜榻前。迂疎難可化。窮獨易生憐。樵牧悲君老。農耕歎我捐。顔容看病木。歲月劇奔川。興發因歌曲。情親在簡編。時時傾白墮。往往聽新篇。落瀑淸生語。屯雲字滿箋。天公深有謝。此樂使之專。鎭日閒相對。終宵或不眠。風泉和琴奏。星月替燈懸。鶴放常朝旭。驢歸必夕天。詩兼郊島瘦。書雜米張顚。友道看偲切。詞源極泝沿。蔬香剪春韭。鱠細切江鮮。岫樹柴門入。隣翁坐席聯。穿花仍繞柳。躍馬更揚鞭。稍已親魚鳥。何曾近市鄽。形言日疎放。事業遂迍邅。白屋愁煙斷。蒼生歎壑塡。鳳城閒鼓吹。麟閣卧塵煙。葵藿光誰向。文章語自姸。瑟竽殊好惡。鑿枘異方圓。薄俗難爲仕。深山可息肩。閒中觀物化。平地號神僊。永憶東林勝。兼懷水榭筵。飄浮蹤泛梗。淡泊味同禪。安得身長往。于今夢結連。思將新褐着。仍補舊鞋穿。波暖淸明日。舟應早晩旋。吾言君莫笑。此約鷺鷗堅。</text>
<title>四月四日。出遊記路中所見。</title>,<text>忽地風來聞吠犬。林開獻出好庄園。淸泉近汲枯籬下。細逕斜通卧柳根。居僻自應塵事少。門深疑有好人存。平生謾說幽棲樂。見此踟躕到夕昏。</text>
<title>題雲林子少年遊獵圖 雲林庶叔瑩之號</title>,<text>八月秋氣高。嚴霜殺百草。少年兩角弓。獵向平原道。衣裘異結束。駿馬色不同。車中坐美女。笑顔如花紅。行行入林麓。手裏鳴金鞭。前徒已發馬。後徒颺旗旃。弓彎若滿月。箭疾如流星。谷振應遠呼。草動有潛聽。仰落雙飛鵠。俯取兩白狼。據鞍笑相顧。意氣自揚揚。喧呼不覺晩。落日側已西。酣來躍馬歸。輕雲逐飛蹄。終年來往樂有餘。不信人間有讀書。</text>
<title>題雲林漁樂圖</title>,<text>際天湖波三百頃。夾岸桃柳數行樹。小洲風暖魚作隊。蘆笋蒲葉經新雨。舟人漁罷欲會飯。落日林中聞伐鼓。不知相聚說何事。應誇今朝捉魚數。</text>
<title>題洪虞瑞 鳳祚 所藏山水障</title>,<text>王生筆下佳山水。我有湖亭實似之。小艇輕搖溪水闊。危橋側過樹林奇。幾日欲去政難得。今朝借看猶有詩。不如把畵還畵主。歸及秋風蓴鱸時。</text>
<title>方谷着熱無聊。聞隔巷高太中家睡春堂。有石山小池。携同榻五客。衝夜相過。瀟洒絶佳。以生涯一片靑山爲韻。余得靑字。</title>,<text>恐無逃暑地。還有睡春亭。石色含煙雨。池光浸月星。琴應靜處弄。客或夜深經。應俗年來眼。因君一爲靑。</text>
<title>留題睡春亭</title>,<text>春歸還亦有遺芳。庭戶無人落海棠。小杖脚輕行賣藥。半簾心靜坐焚香。一菴送老君應足。兩日看花客自忙。酒醒午風林外得。鶯歌燕舞一時長。</text>
<title>臨津花石亭。次韻栗谷先生。</title>,<text>歎息仁人遠。終然吾道窮。臺荒餘疊石。花敗墮危紅。好鳥疑絃誦。虗簾有雨風。留賓賢裔在。氣象看詩中。</text>
<title>林塘園後。與伯溫虞瑞輩同登。</title>,<text>霏霏嵐氣侵人袂。隱隱泉聲出石間。扶杖不知行遠近。秋林盡處坐看山。</text>
<title>伯溫昨與余遊林塘歸來。次余山字詩。其意若以卧方谷對終南。自足于懷者。余以謂此未必不然。但未知伯溫能終日高卧無外事。而飽看終南。以此而處城市乎。果爾則眞奇事。何苦而求林塘也。聊復次之。</title>,<text>不論城市與林泉。唯在吾心靜躁間。若令高卧仍無事。城裏還看城外山。</text>
<title>送兪元之以公事之淸平山</title>,<text>今朝微雨過。前路已秋光。匹馬隨鴻遠。靑山映帽長。奇遊應自得。小別更何傷。只是重陽夕。無人共一觴。其二玆山昔傳勝。幾度入詩來。雲月高人住。金銀佛寺開。尙殘吾夢寐。今送子徘徊。待了公家事。新篇瀾漫裁。</text>
<title>九日東山登高</title>,<text>風前不惜落烏巾。九日東山發興新。此夕吾能逃世故。數詩聊復答佳辰。黃花縱弱猶堪折。濁酒隨傾不計廵。看取北邙多少塚。當年俱是酒詩人。</text>
<title>次陶徵士九日閒居詩</title>,<text>昨日東山飮。持杯看月生。君何醉兀然。愛此重九名。登高矚遠野。薄雲漏斜明。凉飈卷夕霽。哀壑集寒聲。微吟倚筇枝。歎息恨流齡。隣家送菊至。濁酒不虗傾。緬彼金門客。但知媒時榮。不識蓬廬士。有此世外情。且得終年閒。誰能問虧成。</text>
<title>同遠姪次簡齋夙興詩韻</title>,<text>快哉昨日東山飮。醉甚昏昏倒巾幘。歸來困卧藉蒲團。睡美不能看月色。一聲鼾睡到天明。起看東牖射朝日。小奴爲我作朝餐。磵底持斧束荊棘。欣然一飽體自樂。且復呼牛乘下澤。山居地僻少車馬。暮朝叩門有村客。約我西疇起舊畬。勸我南塘新築石。吾生如此將安歸。聊復於焉寄偃息。</text>
<title>題東山堂壁</title>,<text>稍稍疎煙方布野。看看新月已離山。宿雀尋棲皆斂翼。此時吾亦放歌還。</text>
<title>余逐日爲堂后之役。不入反觀者。盖月餘矣。今日偶偸隙入此。與明遠對坐終日。心忽有感。遂以詩留壁。</title>,<text>幾時羸馬傍塵間。暫脫朝衣未當閒。却恐梅花看作客。尊前一笑驗吾顔。</text>
<title>反觀菴。與明遠對坐。</title>,<text>寒梅花發映朝陽。歲暮關心有草堂。欲雪啼鴉依凍木。受風眠犬傍暄墻。塵編靜話殘年業。茅屋深留一炷香。却笑吾生閒未得。又承公召倒衣裳。</text>
<title>乙酉十月廿九日。自上下敎于內局。以憂勤生疾。示就閒養精之意。翌日。又下令禮官擧行之命。大臣率百僚伏閤。乞寢是命。以至前銜朝士太學生醫譯冗散。各營武士五部坊民。亦皆守闕拜疏。第三日夜。大臣卿宰求對申懇。二鼓。自上始有允命。命下之日。守闕都民。歡聲若雷。至有感激揮涕者。十一月初五日。余適出郊。見二三老農荷鋤于田間以相語。一老人曰。官家年未晩暮。奈何欲釋位也。一老人曰。自古愛民。誰如官家者。官家雖欲捨我輩。我輩自捨官家不得。一人又曰。聞此命已寢。有告廟頒赦之擧。來歲必大有年。吾輩願須臾無死。身見太平也。嗚呼。此足見上之功德入人深也。遂於馬上。率爾口占。爲四十句。聊寓贊襄之忱云。</title>,<text>吾王三十載。聖德日躋新。政令無疵癘。風俗自厖醇。奈何望治日。遽有榮衛失。乙酉孟冬月。有旨下天闕。曰予自君臨。三十載于今。夙宵唯寅畏。未敢荒厥心。今者疾乃作。難御萬機繁。誓將謝至尊。靜以頤心神。所以重社稷。非爲便吾身。吾王固結下。仰王如其親。一朝下此命。衆心欲痛哭。公卿聞此言。入謁促裝束。父老聞此言。號闕相隨續。合辭以同請。其言多感激。謳歌縱啓賢。倦勤非堯年。王胡罔念此。相遺若恝然。王雖棄斯民。天不棄斯民。俾王勞細務。以臣不職故。王今體不寧。臣自知其咎。願王勿過憂。淸心自無事。大臣旣力爭。小臣亦苦諫。碎首玉墀下。涕血俱被面。誠至無不動。此理固所然。翻然上心悟。垂涕以爲言。旣軫諸卿懇。復感父老義。願戴未忍捨。予恩不至此。不久命當寢。卿且復其位。諸臣得聞命。下殿蹈且舞。王言幸及此。宗社福無彊。詰朝陳賀儀。車馬集大庭。南山祝萬歲。呼聲徹九重。告廟復頒赦。歡意與民同。大夫慶於朝。農夫忭于野。相率樂太平。瀾漫歸至化。三日國無君。擧朝皆遑遑。及玆不遠復。頌聲已洋洋。王心一得失。係國存與亡。小臣啓王言。王乎勉終始。人心旣難保。天命亦不易。言罷復再拜。此心亶由衷。擧頭出朝門。白日方天中。</text>
<title>題許明仲新居</title>,<text>故人起茅屋。求我有新詩。灌圃分深澗。栽花護短籬。濁醪隨野酌。香蕨救春飢。况有隣翁在。相過亦不遲。其二許氏新居好。伯溫先有詩。秋瓜延板屋。夜火接松籬。無事元稀出。長貧不畏飢。談間有美酒。使我得歸遲。</text>
<title>牛川記行。作三十六韻。示從者。</title>,<text>高人一生無住着。百年蹤迹沙門釋。孤雲野鶴付心事。經卷藥爐當甁錫。季冬之月日庚申。行李曉發長安陌。同遊者誰朴李從。羸驂病馬愁僮僕。高林靄收日射眼。野渡寒重雪侵足。遙看桑梓有煙起。午炊何幸得村屋。主嫗向我顔色好。對客唯知勸酒食。信馬回回轉林梢。垂鞭稍稍入山谷。林開遠見百尺江。馬驚暗落千重石。獵草時翻徤鶻飛。走雪或留飢虎跡。所經辛苦不可言。魂悸魄動相隨續。黃昏立馬石門前。遙看一燈透林木。隱隱人語自山腰。翼翼危亭露脩桷。犬走透籬雞上屋。柴門半夜驚剝啄。良久父老四五人。强扶兒童來拜客。見我驚定慰我言。客行胡乃犯昏黑。向來非因競南風。山深但是憂盜賊。相携入室費掃除。坐我茆茨布床席。談間切下銀鱗細。坐久仍報香飯熟。夜深天空霜露墜。樓高列宿明可摘。熟睡不聞雞已晨。忽驚朝暉入破壁。吾行自此得棲息。相與十日爲笑樂。向來身如入籠鳥。今朝意似奔林鹿。有時沙渚逐漁者。往往持火蘆中宿。有時山上逢樵子。放歌危崖散輕策。朝出每共出岫雲。暮歸仍隨歸棲翼。朴生風味良不俗。一笑相從心莫逆。相邀藉草坐塲圃。談農不知山日夕。細榛初隨病栗至。濁酒更兼香醪酌。各忘盥櫛眞幽事。或醉連朝亦不惡。人生本來非木石。塵土何堪受跼促。千秋誰云名寂寞。百年猶得行胸臆。今來何幸辦此事。壯遊一世知無敵。但願淸福得如此。無論坐受千鍾祿。意得已覺語絶勝。江山觸目皆新作。明春有意倘再來。更及山頭紅躑躅。</text>
<title>自柳所至野橋</title>,<text>季冬氣候異。風日凄復淸。客居少所爲。無日不閒情。同來五六人。各自忘冠巾。遲步出林杪。聯翩下石門。石門斂餘暉。蒼然野色昏。長歌入柳所。扶杖尋泉源。水冷沙魚蟄。林枯野雉翻。景奇皆新作。力微方屢息。細字時畫沙。詭語更評石。入舟復奇趣。緣岸暫沿泝。天寒波色明。日入洲光素。回風時一至。石灘聲更怒。江鳧故相近。㥘波時散聚。歸逕得蘆邊。携手競後前。山樓已昏黑。隔樹燈光延。追逐或竟夕。同遊履皆穿。所幸慰寂寞。不用憂筋力。歸家相枕藉。且復寄信宿。</text>
<title>夜樓望沙際漁燈口號</title>,<text>夜凉星宿入高樓。雪後氷灘殺急流。沙際一燈喧笑語。隔江知有打魚舟。</text>
<title>次韻示鄭生</title>,<text>朝日暉暉吐亂山。江乾沙石露全顔。舟遊遠水蒼茫內。人在高亭縹緲間。小疾不妨長夜讀。僑居猶得半年閒。多謝前村同社老。沽酒得魚每往還。</text>
<title>別業</title>,<text>百畆園中何所有。森森桑葉待春蠶。身閒便覺農情樂。病去方知飯味甘。歌共野人行鼓腹。書從故友手開函。數升紅栗收園北。三寸銀鱗來市南。</text>
<title>修葺舊亭</title>,<text>亂山深處小柴門。草樹依然井臼存。種柳客能言栗里。栽花吾欲學桃源。已新湖上三間屋。更買山前百頃園。高卧靜看浮世事。傷心雨覆更雲翻。</text>
<title>觸目</title>,<text>興到山前自扶杖。朝暾入谷不知寒。危橋獨木輕身度。絶壁歸雲仰面看。漁艇悠悠刺水去。樵歌歷歷落風端。世間好事誰如我。奔走塵埃謾苦酸。</text>
<title>古詩</title>,<text>▣鴨暮歸家。牛羊各安牢。小奴伐柴至。樹柵終夜勞。西巖有猛虎。或恐意外遭。窮居多料理。觸事細如毛。</text>
<title>烏江</title>,<text>黔山之北漢之陽。隱几其間幽興長。濁酒但常無事飮。狂歌非獨爲時傷。頻驚白水起風色。時看玄雲漏日光。寂寞蛟龍深自閟。烏江萬里正蒼茫。</text>
<title>峽裏</title>,<text>峽裏深冬氣候改。朝來雲物一望淸。林開萬里見湖色。樓逈三更聞雪聲。寂寂繫舟江漢日。悠悠回首弟兄情。可憐濁酒禁愁得。能不沽來滿意傾。</text>
<title>閣夜</title>,<text>山寒水氣襲衣裳。中夜危樓北斗傍。江上風煙伏枕晩。天邊日月繫舟長。吾生自此轉漂泊。世事卽今多感傷。未忘此身憂物意。長歌回首聖明王。</text>
<title>故山</title>,<text>枕崖跨壑有樓臺。隱几風煙萬里開。身卧故山猶疾病。眼昏京洛且塵埃。冬陰谷口雲常出。地坼天邊江自來。愁極每憑詩遣興。微吟穩坐意悠哉。</text>
<title>將夕</title>,<text>稍稍村扉掩。微微山日斜。正思憑木几。已復聞樵歌。深谷饒昏霧。寒江多白波。此生無外事。終日伴吟哦。</text>
<title>中夜</title>,<text>中夜危樓逈。寒江北斗邊。繁憂正獨立。一室未甘眠。宿鷺灘頭起。歸舟霧裏牽。螢囊與琴匣。此日任翻遷。</text>
<title>漢上亭</title>,<text>臺上輕陰柳拂舟。臺前漢水漾淸流。落花鶯語春深處。盡日幽人不下樓。</text>
<title>南磵</title>,<text>風柯水響遠逶迤。林外携筇日落時。獨往獨來南磵內。微吟自和柳州詩。</text>
<title>沙嶼</title>,<text>十里汀洲繞白蘋。寒沙水綠淨無塵。小船夜向蘆叢泊。暗識風前呷浪鱗。</text>
<title>朝日西澗。斬木引泉。</title>,<text>晨朝入西園。引泉山澗曲。園中饒草木。夜露侵行跡。斧鍤田父至。白柄長數尺。風崖曝熱衣。繞山行揮斫。俯除伏石頑。仰寬垂蘿弱。决决近耳響。水從鋤根落。疏之被巖嘴。引之達籬脚。杖屨數步間。取飮常自足。山居稍已久。幽事日相續。江蛟遙有望。今宵降雨澤。</text>
<title>得窓字</title>,<text>天抱無窮野。雲垂不測江。高樓已暮雪。夜色落燈窓。</text>
<title>湖亭路中</title>,<text>倦騎輕裝晩出城。郊原一雨洗塵淸。平丘驛裏殘花落。王宿灘頭春水生。處處鶯聲喧暖日。家家麥穗弄新晴。眼看春物十分暮。却恨玆遊早未成。</text>
<title>又得一絶</title>,<text>村家幾處掩柴荊。一逕花飛春日晴。靑草堤邊逢卧犢。綠楊渡口聽啼鶯。</text>
<title>夜坐</title>,<text>孤村暝煙合。夜色落鷗邊。窓白吐新月。樓虗聞暗泉。村翁能對局。溪女解撑船。忽復漁歌起。令人興自顚。</text>
<title>李一源 秉淵 舟過大灘。寄示舟中所得二長律。極言所歷之妙。要余和寄。余卽步其韻。略說弊庄景物以答之。庶一源歸時不負登覽之勝焉。</title>,<text>寂歷荒村但鳥聲。西林日午且閒行。山中霧雨回頭合。樹外帆檣瞥眼生。已起小樓臨遠水。急排佳句寫新晴。來時數友同留約。早晩春遊發漢城。其二飄然獨立岸紗巾。地淨兼無一點塵。潤去山光簾外雨。聽來鶯語樹頭春。田家白酒邀村老。野渡香花賽水神。忽有兒童來報喜。上鉤新得細銀鱗。</text>
<title>睡起偶吟</title>,<text>琴書終日掩柴荊。秋入湖庄過雨晴。谷靜幽泉來有響。林深爛果墮無聲。好山說處心長往。村叟逢時眼更明。濁酒數杯淸興足。新詩不費苦吟成。</text>
<title>雨夜絶句</title>,<text>中宵風雨繞山樓。檻外長江響急流。破艇人歸遙浦樹。小燈門掩亂蛩秋。</text>
<title>八月二日出遊至漁村</title>,<text>朝來有新興。騎馬繞沙塲。江流照影過。俯看魚遊洋。行行不知遠。忽至一村庄。所經籬落間。黍稷如人長。東家旣小憇。西隣亦不妨。吾行還可笑。閒處不無忙。經過至日夕。歸路傍垂楊。秋陽薄未熱。水風淸多凉。遙知車起夫。相待樓前望。垂鞭倚鞍歸。袖已富詩章。</text>
<title>廿七日夜。與漁村居者李英立，趙九先者。約作打魚之會。黃昏。同車，朴兩君。步自漢上。得小舟於江干。刺至藍島。李，趙兩漁父已以十餘隻漁艇相待。仍觀漁南北江。夜深而歸。</title>,<text>熠熠螢流草。淅淅風吹袂。山蹊雨後荒。下步多齟齬。同來五六人。携手下江渚。舟人已相待。短篷橫孤嶼。相扶同入舟。擊楫向中流。搖戛過前浦。沿洄至中洲。稍稍失所在。岸草隨處改。小舟如鳧鷖。秋水如漲海。是時月未升。露繁星初澄。高吟坐促膝。逸興正難勝。中流忽有逢。被江千漁燈。定知觀漁伴。此地相待曾。遙遙立船頭。互以漁歌譍。三三與兩兩。隨波共下上。乍失旋又合。到處不相放。黃頭間烏巾。醉吟和菱唱。相隨至北江。淺處仍擧網。岸沙明似雪。汀草細如髮。廉利水中石。其狀或劒拔。魚遊過其底。鱗鬣迷儵忽。俄然曳網出。觀者皆驚呼。金鯽與銀鱸。潑潑張鬐鬚。大可餉嘉客。小猶供山廚。豈獨助遊戱。生理亦可喜。小火蘆中飯。亂酌沙上醉。有時遇勝處。累過方愜意。險處亦難忘。事過猶神傷。坐久斗柄欹。風露凄以凉。依迷曉霧起。曙色天連水。江流響忽厲。村雞鳴不已。歸來卧虗樓。夢境皆波濤。淸遊已信宿。餘興尙滔滔。人生在世間。百年如燈泡。何用絆俗故。苦以愁自熬。幸各免此事。勝處同遊遨。無風亦不雨。天公餉我曹。今來十日遊。樂事頗相遭。詩情與酒興。遇境日以豪。唯須保此樂。勿令塵世覺。塵世覺不妨。恐事來相縛。</text>
<title>觀魚亭</title>,<text>高柳蟬聲帶夕暉。雨餘江色動柴扉。亭中把酒自閒意。渡口乘船多急歸。</text>
<title>偶過東村朴老。談間仍及疇昔。悵然有作。</title>,<text>江樓睡初起。雨餘日色靘。忽憶東村友。騎馬踏荒逕。隨行兩弱弟。十里衝泥濘。行行露草披。兩手揮蛛絲。故人家不遠。隔林起晨炊。桑麻數畆園。短籬護茅茨。兒童喜客至。入室爭報知。俄然曳履聲。出自打稻塲。相邀藉草坐。繫馬樹陰凉。見客謝來意。呼兒促杯觴。傾尊半淸濁。登盤薦豆菽。來拜盡兒孫。豐盈見犀角。看君用意厚。令我忘來久。譚間仍及舊。感涕如懸霤。念我先王父。小築成玆土。四顧無相親。君家隔一浦。許以物外交。共作漁釣徒。風晨與月夕。有興輒相呼。淋灕酒肉隨。不以筋力辭。村翁及野客。亦得同其席。村風此時好。遊樂此時極。今來數十年。世故忽推遷。此事豈復見。遺亭但巋然。故友無復存。飄零獨有君。逈淸龜鶴標。鬚眉白紛紛。餘生感舊懷。對君增愴哀。湖亭日修葺。花木亦手栽。君今杖屨閒。可以日往來。如能舊遊繼。此事良非細。情言更及此。且以慰心裏。談終忽起視。暮色蒼然至。羊牛歸村落。拂面生谷吹。騎馬酩酊歸。醉語多慚愧。</text>
<title>舟中。次韻長公山村絶句。記江行所見。而未及湖庄興象。</title>,<text>湖上秋雲日欲斜。村籬疎竹隱秋花。輕舟峽口頻來往。太半漁樵相識家。其二終朝逆浪打船聲。鷗鷺中流沒復生。隔樹炊煙當午起。村家處處餉秋耕。</text>
<title>題斗月亭舊墟新開酒家壁</title>,<text>秋田稻熟蟹如流。生事江鄕百不憂。上水女商爭操筏。近湖童穉盡能游。其二筆床茶竈許相隨。山雨江風捴有詩。已從林內開茅屋。且欲花前掛酒旗。</text>
<title>向石湖東城途上。次韻伯溫。</title>,<text>馬上春光弄薄霞。東門垂柳恰藏鴉。瓦甍過雨魚鱗動。陌道無塵帛疋斜。遊女勸沽盈榼酒。路人偸折出墻花。未離城市猶新句。到得江間興更賖。</text>
<title>入船</title>,<text>聒耳籬間笑語聲。到來村墅記曾行。平蕪遠浪交翻綠。午日微風更弄晴。見杏開時知酒熟。放驢歸處有船迎。何來數點盤風鷺。忽有新詩眼底生。</text>
<title>鄭龍川時凝故宅</title>,<text>昔年知止窩前過。三月春光深掩扉。雪色見君頭皓皓。花間迎我語依依。空悲海上騎鯨去。無復山南射虎歸。江路草深行斷處。幾雙鷗鷺占漁磯。</text>
<title>舟過楮島</title>,<text>村中穉子盡漁樵。生理春來每自饒。野艇僅如浮鴨大。江花恰作美人招。灘聲聒耳眠頻醒。霧氣侵顔酒易消。此去上江多淺閘。吾行應復犯今宵。</text>
<title>湖亭用穎濱韻</title>,<text>散坐高樓夕。蒼茫隔岸流。林明行獵火。浦暗入柴舟。倚杖看收鴨。呼兒戒飮牛。山中夜來雨。花氣半簾浮。</text>
<title>又次前韻。贈朴士亨 泰亨。</title>,<text>朴友眞心性。如今少此流。東西隔一水。來往用扁舟。秋寺嘗同屐。春耕每借牛。幾年江海上。蹤跡共沉浮。</text>
<title>次韻滄浪別詩</title>,<text>浮沉魚鳥捴堪憐。林裏危亭更翼然。村客勸敎漁作業。路人誤喚我爲僊。穿花矮馬行尋寺。拂柳輕舟卧上川。晩醉仍從田舍過。野翁言笑占豐年。其二吾生不解世人愁。醉去花間日日遊。舊揷籬根寬似柵。新成屋子小於舟。騎驢暮雨經村彴。携客春風上寺樓。滄老此時遙念汝。無朋不出卧床頭。</text>
<title>得閒字</title>,<text>三尺枯藜數甁酒。不來幽壑卽淸灣。幅巾着得巖間好。小艇行於花裏閒。境絶秪應容我老。春殘始可放君還。此時憫甚同村者。帽風塵去做官。</text>
<title>示伯溫</title>,<text>醉去詩心未遽休。狂吟散髮卧高樓。風檻雨來斜點面。山田人去倒騎牛。數客助成開酒店。百錢借得買漁舟。雖未便爲長久計。也應隨興一春留。</text>
<title>書同遊樂事</title>,<text>葛巾淥酒烏藤杖。木几蒲團白竹扉。僧因汲水晨猶往。客爲看花暮不歸。飮弱尙能誇量大。詩荒也道賞音稀。頗知我輩疎狂甚。恐被傍人惹是非。</text>
<title>自士亨家歸。歷過漁舍。</title>,<text>曠野風吹巾幅斜。醉來騎馬到漁家。籬落晝閒人盡出。陰陰殘日照桑麻。</text>
<title>題亭上</title>,<text>百斛村醪似密甜。杏花林外出靑帘。稍知春後遊人盛。亭壁新題日日添。</text>
<title>歸路舟中次伯溫</title>,<text>出峽放船好。中流風自生。花深帶霧重。江滿與尊平。沙鷺時窺席。汀魚屢入羹。江行得自在。舟子莫貪程。</text>
<title>平丘驛留別伯溫</title>,<text>江岸離離草際天。驚飛羣鷺掠蒼煙。驛邊雨急歸山騎。旗尾風多下水船。十日同遊雖跌宕。中間離別亦茫然。秪應他日歸家後。各數行箱得意篇。</text>
<title>舟次三田渡。上馬有吟。</title>,<text>去時遊興屬春深。歸路還逢首夏臨。風暖沙鷗眠白日。花飛幽樹作新陰。舟中送客仍淸睡。馬上看山更獨吟。恰得好詩携滿軸。應同家姪細看尋。</text>
<title>余湖亭登覽者。絶稱其勝而乃以無食根爲欠。其甚者以無食根而幷棄其景物之勝者。余雖甚鄙之而無以答之。偶於坡集。見信美那能久應先學忍飢之句。甚爲佳謔。乃用其一句。爲五言詩五首。留題亭壁。以示登覽者云爾。</title>,<text>山水與田宅。處世無兩能。昔人楊州鶴。欲兼知未應。其二雖有好江山。終欠數頃田。爲眼不計口。蘇子獲已先。其三樊遲請學稼。昔受聖門斥。當年仲長統。惜哉未始學。其四衣食分有定。風月藏無盡。長飢縱云苦。不似詩難忍。其五閒來臨水處。獨坐看山時。吾詩有秀色。一讀可療飢。</text>
<title>絶句</title>,<text>霜淸秋色四山同。睡起林鴉啼晩風。扶出小酣亭角去。又隨斜日看丹楓。</text>
<title>夜坐</title>,<text>山月圓還缺。江風斷復生。村欹連石嶮。木老耐霜淸。野水浮天遠。扁舟與鴈輕。夜深漁者返。松火照柴荊。</text>
<title>效謝康樂</title>,<text>鳥棲旣云夕。木落更知秋。寒月初映浦。輕帆已轉洲。寂寂人閒坐。泠泠風入樓。</text>
<title>將夕</title>,<text>閒遊無遠近。意到脚還輕。落葉鳥俱下。斜陽川共明。樵歌將夕動。漁艇信風行。默默扶筇立。吾詩還欲成。</text>
<title>雲林於舍南五步許。得一石。石半入園底。乃呼役夫。去其土。露其全面。宛然一盤石也。其面平闊。可容四五十人。最於長夏。傳杯對局爲宜。喜甚作是詩。</title>,<text>園南有一石。其根揷地中。攀緣困藤葛。磨洗卧雨風。從來幾箇人。見此不知惜。雲林好事者。愛石如不及。呼來衆役徒。畚鍤以從事。拂來苔所蝕。刮去土所被。人謀奪鬼神。一朝發天秘。俄然露全面。盤據在庭內。氣與雲霞會。勢與山岳對。玲瓏骨體奇。高闊四面當。最宜長夏時。傳杯坐其上。亦合無事日。着棊對僊翁。下有淸水池。上有靑林楓。淸風左右至。鳥語亦間弄。縱有有力人。千牛亦難動。自我得此石。勝事冠一壑。君看不遇士。終或爲人識。由來顯晦理。豈獨在此石。</text>
<title>歸自息屨亭</title>,<text>飄香榭裏盈尊酒。息屨亭前待月輝。醉卧林中呼不起。夜深風露透巾衣。其二數樹溪邊卧老槐。風前落葉沒芒鞋。宵深藜杖穿籬返。燈火微明小舫齋。</text>
<title>題觀魚亭</title>,<text>小屋因何有。謀生在水涯。半庭陶氏柳。滿壁放翁詩。沙淨鷗來數。林深馬轉遲。歸舟目送盡。兀坐更移時。</text>
<title>山樓旣夕</title>,<text>山樓夕後望。獨坐送斜暉。孤鴈水上浮。遠帆天際歸。昏鴉度闌干。斜雨落餘霏。漁人遵暝渚。刺船近相依。燈火連村落。笑語生荊扉。多謝同村者。終年跡不違。</text>
<title>書息屨亭壁</title>,<text>吾愛吾居勝。亭池逐歲新。高低皆置屋。僧俗共爲隣。林日明鴉背。洲霜淨鷺身。幽棲少還往。日覺懶冠巾。</text>
<title>湖亭遇立春日題</title>,<text>思家立春日。寂寞坐江樓。鴻鴈攙人去。帆檣滯雪留。村醪難作醉。佳節易生愁。定識林梅動。無朋勸出遊。</text>
<title>湖亭留兩日。因李生澐聖源來。得韻成詩。</title>,<text>江樓日晩猶高卧。歲暮愁吟伏枕中。釣罷虗船登雪岸。客歸羸馬掠沙鴻。地幽盥櫛心長懶。居近漁樵路自通。却欲同尋水鍾去。病夫今日怯頭風。</text>
<title>臘月十九日。余往牛川。歷拜農巖金先生 昌協 於三洲。伯溫亦在座。先生見余喜甚。言曰。前夕忽夢。君與伯溫過我。與之步出江岸擧頭。恰是二月天氣。放杖而行。不覺至一處。從者曰是石湖亭也。遂微吟一句曰。澄江引幽步。白日靜悠悠。顧謂君與伯溫使續之。已而夢覺。再昨偶得伯溫來此。今日又與君相見。疇昔之夢。殆非妄也。仍令足成。以實夢事。余與伯溫遂應命各成一聯。而李聖源適自柳灣至。故以末句屬之。</title>,<text>澄江引幽步。白日靜悠悠 農巖。沙柳深留杖。湍禽近逐舟 靖夏。荒亭經歲久。澹靄得春浮 瑋。蘋末風來遠。漁歌十里洲 澐。</text>
<title>將向湖亭。午飯崔氏家。</title>,<text>遊騎翩翩掠柳林。崔君屋子稱幽心。晝長門巷雞鳴寂。桑柘陰中春意深。</text>
<title>湖亭路中。次鄭生後僑惠卿。</title>,<text>匹騎遊春去。隨身有酒尊。幽花明古塚。獨樹表新村。耕種稀閒土。樵蘇競斷原。行行不覺遠。拂袖午風暄。</text>
<title>會景亭朝起</title>,<text>卧聞簷鳥語新晴。忽有佳詩枕上生。茅屋春寒深坐好。扁舟花發出遊輕。淸明節裏家家會。布糓聲中岸岸耕。幽意一生從自在。不辭蹤迹雜村氓。</text>
<title>題觀魚亭</title>,<text>暮春天氣日淸和。睡罷閒遊每水涯。遠岸低田種麥遍。近湖垂柳繫船多。賽神簫鼓漁人社。邀客杯尊野老家。興甚不禁佳句出。吟成長唱作菱歌。</text>
<title>書樓獨坐</title>,<text>山居無事合稱僊。日午庭扉轉閴然。垂柳樓深人倚柱。采菱歌近客廻船。能無美酒供微醉。恰有幽花作晩姸。佳句一來成一集。他時留與野翁編。</text>
<title>次遠姪</title>,<text>居野不知官者在。山深還似古之初。醉同村客看花會。閒讀隣翁種樹書。山月三更生杖影。溪芳數里襲人裾。夜來湖雨添新水。小艇明朝定賣魚。</text>
<title>睡後踏江岸過東隣</title>,<text>閒來睡起岸巾紗。永日携朋下淺沙。問柳野橋騎欵段。題詩酒壁落棲鴉。拂壺輕燕雙飛遠。映帽澄江一道斜。恰値村翁南陌返。柴門小立話桑麻。</text>
<title>連日有雨。待客不至。獨坐成詩。</title>,<text>日午江樓未啓扉。良辰獨坐雨霏霏。收魚翁撥簑衣去。騎犢兒吹柳管歸。佳客已違前日約。孤亭空惜百花稀。舟人來報三竿水。已失山前舊釣磯。</text>
<title>次遠姪</title>,<text>三月平湖楊柳新。枝枝低拂卧船人。折來盡作穿魚去。春去那能解惜春。其二春江雨後欲侵籬。沙岸扶筇日午時。野屋桃花纔短短。水田蒲葉已離離。其三拂面淸風正快哉。綠楊堤下岸巾來。新晴草樹連遙望。一片斜陽水北開。</text>
<title>明仲至</title>,<text>勝日兼親友。春遊忘病身。曲池藏竹密。奇石戴花新。聽鳥移筇晩。傾杯墮帽頻。君能卜此地。相許作比隣。</text>
<title>江樓候月。五人散坐。令惠卿呼韻立成。</title>,<text>徙倚窓欞夜色遙。雲間明月入相招。微風客醉重樓酒。小火人歸獨木橋。近岸船行聞犬吠。遙山寺在有鍾飄。詩成興發仍長唱。鷗鷺驚飛江水搖。</text>
<title>家兄寄詩。次韻以呈。</title>,<text>柳外酒旗風處飛。桃花春浪雨餘肥。日爲湖上舟遊去。直到林中花盡歸。</text>
<title>觀魚亭夕坐</title>,<text>深晝冥冥啼子規。黃昏獨坐雨飛時。酒家旗尾春風起。賈客船中夜火吹。衾枕各分亭子宿。琴棊唯許野童隨。潤卿已俗車君老。不見人來有寄詩。</text>
<title>題觀魚亭壁</title>,<text>羣飛野鴨滿晴沙。低着柴扉向水斜。壁暗故人新有畵。籬明村子舊栽花。汲飮共分南北澗。作隣唯喜兩三家。有時乘興携筇出。直到荒林橫暮鴉。</text>
<title>伯溫至</title>,<text>伯溫求我小橋東。暫近相看一笑同。沙柳拂驂行岸上。江花迎客入舟中。遊人衣上坐雙蝶。野老身邊兼短童。取樂喧呼不覺暮。歸時滿面受和風。</text>
<title>十八日。與伯溫諸客。乘舟慶安川。至石林。</title>,<text>杖外風微禽語姸。長洲三月草綿綿。高林日射看花騎。遙浦春停載酒船。爛醉不嫌村客共。微吟一任葛巾偏。秪應蹤迹長如此。生作閒人死作僊。</text>
<title>自湖亭乘舟至藍島。仍上水鍾寺。</title>,<text>翠幕靑旗拂遠空。長洲晴日草丰茸。一雙船舫遊藍島。十里笙歌上水鍾。宛宛白鷗行近浦。翩翩黃鳥度疎松。午來官酒添高興。題罷新詩醉墨濃。</text>
<title>又得五律</title>,<text>送酒官船至。能詩兩鄭從。偶成尋寺去。時有與花逢。巒疊林留雪。僧寒貌並松。啼鶯在深樹。久不放歸筇。</text>
<title>水鍾寺</title>,<text>捫蘿試一登。極目細湖澄。癭木皆千歲。雲階有百層。峰高風雨發。㙮老鬼神憑。一笑焚香意。臨歸愧老僧。其二閒來過古寺。深樹晩鶯吟。勝處幾留約。春歸方一尋。江明兩郡水。磬發九天音。坐久淸塵慮。翛然雨滿林。</text>
<title>又得七律</title>,<text>路廻樓閣中峰出。眼放江流千里奔。石㙮看來談世祖。山僧指點見楊根。高松霹靂何年有。深殿金身自古尊。寺壁中宵持火照。故人顔面好詩存。</text>
<title>雲林石酒醒。聞觀魚亭諸客笑語。詩以問之。</title>,<text>綠樹陰濃夏日遲。飛來黃鳥語移時。風巖我正初醒酒。水榭君應未罷棊。</text>
<title>士相 弼夏 族兄 亦爲姨從 宅賞牡丹。次羅鄴韻。</title>,<text>姨兄宅裏牡丹花。每到春歸獨擅奢。幽砌種來元國色。新詩題品盡名家。輕風有意翻雕珮。小雨無端濕絳霞。堪笑欄頭叢芍藥。後時應亦避繁華。</text>
<title>桔槹歌次遠姪</title>,<text>午來一雨翻山谷。隨風入戶驚幽眠。暗聞室中簑笠動。喜事村翁相語傳。高田低圃一時去。短鋤長鑱名各異。閒來我且共爾往。請與農家助歡意。農家有器名桔槹。一生俯仰惟人視。輸機鑿巧縱云勞。變旱爲水功則至。共道此物不暫閒。暵乾每歲爲其累。知君官貴食太倉。詎識田家曾有此。請君爲我試此器。我欲看此且少立。脩綆短柄數推挽。搰搰終朝無倦色。移來深澗若神鬼。百區滿載皆匀適。聖人創物其意深。爲憂民田有焦坼。今朝片雨幸及望。渴作未能休暫刻。富人之稼不用此。自有田中好水脉。貧家無此不得活。未免年年借其力。桔槹桔槹功亦大。賴此沙田不全涸。吾生至願在一飽。此欲從來元易盈。蒼天何意數降災。使我生涯苦未成。莫道豐歲爲民樂。豐歲還復有飢腸。縱餘儋石盡秋稅。畢竟婦女歎空場。我謝老翁勿復道。未畢君言已心傷。勞心勞力有聖訓。此道如今吾敢忽。他年若使展吾學。庶不吾民患無食。</text>
<title>外舅兪公 得一 次家大人五律。示余要和。</title>,<text>自從歸將印。遂喚作田翁。地僻門疑寺。神淸貌似童。端知居靜好。仍厭與人通。盡日携書卧。翛然一榻風。</text>
<title>外舅書有困多口之示。故復有所呈。</title>,<text>吾舅歸田日。蕭然獨閉關。縱存心似水。不救謗如山。聽鳥無陳舌。逢僧盡好顔。隨身有藜杖。時自看耕還。</text>
<title>家大人乘雨往東山。有詩寄下。敬次。</title>,<text>翛然乘雨出。行野問農情。流遠穿林水。吟長揀柳鶯。高低陂路細。咿軋竹輿鳴。來往皆新興。詩成箇箇淸。其二一罷邯鄲夢。林泉遂晩情。築塘新放鴨。栽木已留鶯。日永靑山靜。草深黃犢鳴。從今堅卧地。身世共高淸。</text>
<title>看瀑山後</title>,<text>雲陰樹影洞門淸。絶壁懸流一鳥橫。冐雨杯尊猶復挈。無詩泉石易相輕。凝看力斷吟中眼。歸卧寒留枕上聲。秪欠山間好事者。西崖高處小菴成。</text>
<title>朴富平 泰遠 內子遷葬挽</title>,<text>長兒日有譽。季女時當笄。死者不見此。生者空含悽。其二塵鏡久沉光。故衣遂歇香。若望生來歸。遽復卽深藏。</text>
<title>晩翠軒秋夜呼韻</title>,<text>小閣臨池水。新凉逼布衾。書聲茅屋靜。蟲語夜燈深。共說曾遊事。俱悲晩歲心。愁來不成寐。欹枕獨長吟。</text>
<title>贈李加平 涑 入楓岳</title>,<text>舞風馬首雙皁盖。我逢丈人華山路。不見丈人今半歲。不期於焉忽相遇。下馬班荊暫交語。爲問丈人自何處。答云彭澤八十日。浩然歸思今難遏。復有金剛入夢想。平生宿債思一償。頭上烏帽從今擲。脚底靑鞋行當着。言終拄笏坐超然。逸興已繞毗盧前。嗟吾與山苦緣薄。半世空悲風埃迹。看公氣貌聽公說。復疑公身有僊骨。不見名山見奇士。吾生得此斯可矣。一擧黃鵠杳難攀。題詩送公徒自嘆。</text>
<title>晩翠軒晩步</title>,<text>晩步籬邊野老逢。談農坐到月窺峰。空山水闘槎牙石。危壑風生寂歷松。未信唐虞猶有望。豈無田畆與相容。溪西欲置茅菴久。苦此難成笑我慵。</text>
<title>道長海西之役。余旣爲文以贐之。昨日槐檻之會。亦各有詩以叙別矣。今者潤卿之來。道長又寄以一律。以示其戀戀不舍之意。何其愛我之厚也。顧余自幼偶有癖好於文字。其交遊當世文士如不及。如滄浪者。實孔北海所謂詩文之雄。而又其困於憂患。殆甚於孝章。則余安得以一日忘道長也。以故道長雖不見容於世。於余獨能忘形。痛飮以吐其氣。却不知天下事常難恰好。今者余旣掛名朝籍。不復得爲閒人。道長又以白首之年。爲屯海西。各爲名利口腹奔走。詩塲酒席之樂。不能如向所云者。疇昔之夜。相對說此。感歎不已。則道長之別我。其懷抱之不樂可知。而詩中戀戀之意。亦無足怪也。然以余之疏於進取。每爲朋友之憂。雖以道長之以詩人自高。而亦嘗以此勸之。今我之不能爲舊我。道長不但獨咎之我也。來詩感歎之餘。仍復和就以示道長。道長其謂何。</title>,<text>滄老得佳句。常求病我看。命緣窮鬼誤。名保布衣難。白髮西征遠。靑綾禁直寒。如今一爲別。離思杳天端。</text>
<title>東岡歸路。馬上次兪元之。</title>,<text>佩酒兪員外。風流入飮中。詩成欲相語。立馬柳橋東。疊一杯成晩醉。騎馬月明中。數三村子語。煙起水西東。</text>
<title>進宴日。陪駕出仁政殿口號。</title>,<text>樓頭初日照彤雲。鳳扇龍旂次第分。無數侍臣隨輦出。一聲天樂廣庭聞。</text>
<title>贈李內翰光仲 澤 太白藏史之行</title>,<text>李內翰光仲僚長將有太白藏史之行。以不佞忝在館僚。瀕行。以別語命余。顧余平生聞太白有靈怪之觀。欲一往遊而坐乏濟勝具未果。今者又爲諸公所誤。致身於此地。平生宿債。無由一償。今聞其行。自不禁池魚籠鳥之思。感歎成詠。遂不覺至累十語。我本一迂儒。了不通世情。自分守丘壑。未敢懷簪纓。銀臺與玉局。望若隔天上。自通金閨籍。復辱諸公奬。翺翔藝苑內。並遊英俊間。華省十日直。晼晩秋風寒。平生好山水。未去徒夢想。今朝聞子行。正是搔我癢。太白元靈境。柱史亦僊郞。金箱耀白日。烏帽截秋光。飛騎日千里。風流動列邑。朝辭鳳凰池。夕宿金銀闕。山中諸羽客。彷彿來相迎。幢盖紛隨風。空中聞異香。旣窺石室藏。且結名山緣。榮途及奇觀。到底君恩偏。嗟吾欠淸福。讓君鞭先着。自悲籠中鳥。坐羡楊州鶴。淸宵坐念此。憂思爭來縈。感歎遂成詠。淸漏下五更。</text>
<title>贈同僚李內翰 眞儉 藏史五臺之行</title>,<text>五臺奇勝處。山水舊聞名。太史金箱去。僊人玉笛迎。吟篇增氣意。馹騎耀光榮。久矣悲籠鳥。風流羡子行。</text>
<title>省中連日文書如麻。今日以日食齋戒。寂無一事。余與諸堂后皆頹睡一塲。醒來初聞午鼓。自余入此來。未有此閒。意到不覺有吟。</title>,<text>深深院壁彩圖明。欹枕頻聞晝漏鳴。偶値客稀供睡穩。更因事少覺官淸。案頭日昃黃花影。樓外秋晴畵鼓聲。舊習如今猶未忘。暫閒還復有詩情。</text>
<title>寄伯溫</title>,<text>凉宵禁直坐蕭然。湖上淸遊憶去年。秋後歸心同繫馬。病中癯貌欲通僊。文書職重深嚴地。雨露恩承咫尺天。未有絲毫能報答。隨人不敢問園田。</text>
<title>銀臺冬夜</title>,<text>綾衾無寐月華淸。宮木蕭蕭脫有聲。室中爐宿通宵火。樓外軍呼徹曉更。向人面目終難好。過眼文書轉覺生。功名已識非吾分。秪合田園早返耕。</text>
<title>直夜値無眠憶湖亭</title>,<text>風淸更鼓暗相傳。月上千門夜渺然。未信今來遊禁闥。何嘗不憶卧牛川。應無客到看棊局。任被鷗欺占釣船。唯有故人知此意。作書頻與問歸年。是日得朴士亨書。</text>
<title>有作示申學士翼仲 鐔 同宗</title>,<text>烏紗懶整午眠餘。卧看爐煙繞袖裾。頗覺高談不宜俗。還憐病目最妨書。銀臺務急留燈寢。玉署人淸帶雪居。己分微誠勤報答。未歸難使聖恩虗。</text>
<title>以事歸家。乘晩返直。是夕適拜賜橘。感而有吟。</title>,<text>文書盈案苦難揮。一出怱怱限夕暉。別久妻兒看作客。恩深禁闥以爲歸。踏來橋雪憐成破。數盡棲鴉惜到稀。天上夜來頒橘柚。輕香暗逐侍臣衣。</text>
<title>冬至</title>,<text>天門曉旭鼓成雷。拜賀恭瞻九闕開。諸道箋文同日至。濟州柑橘二番來。線添才女宮中繡。春動詞臣雪裏杯。早識君心方體道。至治應共一陽廻。</text>
<title>直中次明詩韻</title>,<text>禁直三看宮月圓。幾多回首斗湄邊。久被榮名誤此物。不成歸計在梅前。</text>
<title>觀嚴堂后作朔書</title>,<text>銀臺風日晴。深晝靜鈴索。堂后少所爲。淸興到翰墨。簷溜洗古硯。弄筆當窓旭。雍容作大字。揮灑意自得。淋灕屋漏痕。縱橫古釵脚。奇正互相雜。肥瘦各匀適。須臾掃千紙。高處頗自惜。前聖昔有取。列此藝之六。觀人亦多術。推考在點畫。奈何今之書。轉看不如昔。豪者失於麁。姸者傷於弱。古體日以壞。羲獻遂不作。國制意誠美。選士習書學。楷草字限百。勤怠課以朔。君今得妙解。不似我拙惡。旣自慚無才。且喜君能力。願君莫放疎。從今更加勖。我有好亭榭。新枕淸湖曲。會待投簪日。煩君寫板額。</text>
<title>因公侵曉出郊。馬上有吟。</title>,<text>久被朝衣誤上身。此來山色未相親。前村雪裏茅廬好。誰是今朝晏卧人。</text>
<title>昉姪以絶句寄示。却次。</title>,<text>此身終歲與山違。觸目朝中盡駭機。今夜茅齋氷磵響。從君詩裏聽依俙。</text>
<title>直中除夕。次文衡山韻。</title>,<text>往歲玆辰歡不眠。尊間萊服舞蹁躚。畵眉幼女踉蹡步。白髮偏親喜懼年。不道身遊西掖內。從敎夢繞北堂前。榮名却笑成何事。秪恐初心未必然。</text>
<title>丁亥歲時</title>,<text>共道正朝有故事。年年歲歲看逾新。大庭賜醉喧邏卒。八路朝天拜吏人。其二裂下雲綃織女機。衮龍裁出尙方衣。五品春官來叩首。玉函盛進九重歸。其三涓吉新年命日官。五更淸廟動和鑾。聖上方深霜露感。都人爭喜羽旄看。</text>
<title>立春</title>,<text>起看和氣泛璇霄。樹杪靑旛靜不搖。詩入新年多好語。柳從今日盡輕條。菜盤風俗傳應舊。春鴈江湖暖不遙。日午佩聲樓外轉。君王初放紫宸朝。</text>
<title>余以上番洪士能 致中 爲人之近姸。時呼爲女。翰林堂后輩泄之。上番聞此。用館中古風困之。令余設饌以贖過。余以杯盤餉之。寄示二絶。</title>,<text>小餉慙非嗟咄辦。薄郵應在話頭顚。任被人呼饞太史。不妨眞作飮中僊。其二秪有靑燈伴箇愁。靜聞談笑出西樓。未許尊前着此物。也知高會减風流。上番飮啜。不許下番同席。卽館規也。</text>
<title>家兄直宿惠局。邀金禎甫，車起夫諸人夜飮。有書見報。以一律走呈。</title>,<text>倦枕微吟睡未成。銀臺風燭照三更。書多不脫朝衣讀。詩已編成禁集行。畵省宵虗雲半入。觚稜春早雪猶平。聞君今夜城南會。題寄新篇不待明。</text>
<title>余每品題上番以女翰林。上番忽寄一律來。自以貌類婦人。謂有留侯之風。却次韻以報。</title>,<text>鍾鼎山林失主賓。烏紗日覺損天眞。銀臺睡美書爲枕。僊館吟淸雪作隣。君似子房難取貌。我如端木喜方人。不緣戚誼兼僚義。那得高風日夕親。</text>
<title>贈別洪內翰仲熊 禹瑞 赤裳曝晒之行</title>,<text>絶頂人聲帝座通。名山秘藏入雲中。憑君試去求前事。筆削靑編幾箇公。其二怳惚僊靈夢裏通。赤裳千疊落吟中。前身定是洪厓子。奇矚還同太史公。</text>
<title>元戎李韓城君 基夏 延其曾祖韓川君，先公韓興君忠壯貞翼兩謚。以席間原韻寄示。要余續次。謹用二絶奉副。</title>,<text>試看榮耀溢吾東。坐使爲臣盡願忠。盛典祖孫同日擧。迓來花誥趁春風。其二未說山西說海東。一門爲將有貞忠。誰言三世歸時忌。且看元戎謹厚風。</text>
<title>南隣柳逸宗者。爲余於石林李氏亭。作觀漁會。仍速對岸數客。余自湖亭携許明仲及亨夏，英夏弟。聯騎往赴。歸川韓生挺之 挺元 率其弟君實 挺確 及族弟太古 弘迪。挐舟由慶安川來會。歸時。余又辭騎。上韓生船。順流而下。甚屬奇興。明仲占明人韻成詠。遂屬余與諸客次之。</title>,<text>舟自歸歟里。驢從漢上臺。偸閒白日永。引興綠尊開。撫樹年三改。觀漁客再來。悠然遂忘返。隨意坐莓苔。</text>
<title>鄭生來僑有書寄詩。却次以謝。</title>,<text>且莫書來問我歸。江湖終老未須非。漁樵爭罷林中席。復有沙禽拂帽飛。</text>
<title>寄韓大雅挺之仁里</title>,<text>屨及多鶯磵。尊移且釣臺。看碁宵閣靜。聽雨水窓開。社酒欣朝熟。除書訝昨來。經時遲訪戴。舟楫欲生苔。其二已識占居好。何年更築臺。桑麻無語雜。圖籍有心開。林密鳴蟬集。谿深浴鳥來。知應過從少。容我破庭苔。曾勸韓生作亭築㙜。以供遊客。故首句及之。</text>
<title>湖亭故人朴士亨逝今二年矣。今來留此。旣操文過哭。而江樓日夕。每對其舊居。不禁山陽之感。復用前韻紓悲。</title>,<text>歎息人何許。傷心隔夜臺。今朝雞絮至。前月篋書開。聽笛高樓卧。騎牛他客來。幾時兒上學。齋牖掩春苔。士亨曾以其兒請學於余。故及之。</text>
<title>雨後有吟</title>,<text>小閣元同泛宅居。經宵枕席更何如。鷗來似欲淸愁問。蚊去眞成苦病除。賣餠人歸時喚艇。觀漁約在且須書。已多浪跡從疎放。不憶金門往曳裾。</text>
<title>絶句</title>,<text>來往江間小舴艋。身輕元不羡鳧兒。無錢買汝繫門柳。朝暮空令頻入詩。</text>
<title>乙酉冬。歷拜農巖先生於三洲。先生命留詩。卽於席上。次先生集中詩。先生爲之歡然。及今纔五改歲。而人事之變。有不可言。卽者舟經先生舊居。見其堂宇撤去。意殊愴然。復用前韻。</title>,<text>荒墟觸目但風煙。此恨那緣得問天。昔過曾無辭枉路。今來未作繫歸船。九原可惜埋師表。萬事終傷斷匣絃。細認庭除鷗鳥迹。依然立雪在前年。</text>
<title>次鄭潤卿韻。贈全進士致龍。</title>,<text>天與詩文縱有餘。詩文終不救窮居。懲羹兒已思持耒。燒爨妻知但咎書。杜老寒暄元泛愛。陳平車轍亦全疎。簞瓢須信貧中樂。富貴浮雲等是虗。</text>
<title>睡起</title>,<text>江樓雨過簟生寒。睡罷欹巾坐水欄。白鳥每來參隱几。紅塵渾不到垂竿。經時鄰曲稀相見。長日芸編好獨看。聽說原田麥事好。今年食慮可能寬。</text>
<title>季夏八日偶書</title>,<text>日日含泥雙燕入。時時逆浪小舟過。柳長到地牽風久。槐暗當簷貯雨多。朝睡纔醒仍午睡。農歌欲斷起漁歌。且看兀坐欹巾角。客至猶然不輟哦。</text>
<title>韓上舍兄弟拏舟夜過。甚屬奇興。以一律謝之。</title>,<text>慰我今宵攀桂愁。知君擊楫在中流。已聞互唱歌迎月。復有雙飛鷺導舟。夜裏相過元鄭重。水居無事不淸幽。年來自歎爲文懶。未敢揮毫記此遊。</text>
<title>畏日</title>,<text>畏日江間盡。凉飈樹杪浮。稍聞漁艇動。已復暝蟬收。漠漠帆歸浦。蒼蒼月映洲。高樓誦雪賦。音斷轉淸愁。</text>
<title>觸目書事</title>,<text>漠漠初成圍野至。絲絲復作入樓斜。漸看雲沉保安樹。已有水到漁人家。獨笠侵煙收放犢。羣船鳴櫓競漂槎。新詩對景誰禁得。急起揮毫興可誇。</text>
<title>六月十一夜。着熱無聊。登小舟追凉至慶安川。夜深始歸。</title>,<text>明月照巾角。微凉生我衣。船中人互詠。灘上鷺雙飛。濯熱能無喜。侵宵始有歸。隣舟應爛睡。入耳榜歌稀。</text>
<title>十三夜。會數三隣曲。避暑至江間。戱爲二首。</title>,<text>天時六月十三夜。息屨亭前追小凉。却錢送鮮柳約正。不招自來李書房。手弄月明坐隣舫。行聽魚跳窺野塘。更無人賞詩成後。一吟一笑興淸狂。其二已看雨斷雲收盡。頗喜天淸氣似秋。今夜難眠李白月。多時發興庾公樓。杯行水鳥憐相近。卧穩虗船聽自流。禁直深知無此勝。玆來得不少遲留。</text>
<title>閒夜挈村童。刺舟過問北岸禹氏家。</title>,<text>入舟迎好月。下岸散羣童。巾影魚龍水。歌聲鸛鶴風。淸遊在世外。幽事問林中。暗識君相待。靑燈照屋東。</text>
<title>雨未快晴而新水方生。遊興轉新。急借漁子小船。棹過漁村。仍往問興福寺。</title>,<text>數行曳雨中洲柳。千疊生雲兩岸山。小艇行隨鳧鴨去。孤亭回望畵圖間。不妨幽事連朝有。且擬僧房一宿還。自是淸虗來日日。諸君莫作訝癯顔。時有言余頗瘦者。</text>
<title>興福寺</title>,<text>深木蟬聲晩。遙樓歲月奔。水流少戀意。僧定絶煩言。往事成幽歎。塵題認僅存。今來已多感。後至不須論。</text>
<title>漫成一絶</title>,<text>對岸東村少年子。林中賭射每晴時。雨來三日不聞鼓。應坐茅亭看奕碁。</text>
<title>水檻長句。寄愼李兩子。</title>,<text>啞啞咿咿柔櫓響。樓前舟過樓中聞。貫柳包荷濈濈魚。淸晨喜有漁舟分。半晴猶飛楊根雨。入夜不歸龍門雲。何來白鷺橫江去。我不如君獨離羣。</text>
<title>新晴喜吟</title>,<text>已聞晴鳥喚西園。復有流雲過北軒。摘來荷葉包魚子。揷得楊枝記水痕。客久約臨那可必。詩雖不妙亦當存。眼中絶好蘇公句。小艇人歸鶴踏翻。</text>
<title>共道長泛舟上慶安川。宵歸得船字。</title>,<text>瀟灑輕鷗外。同君泛小船。袖凉來草嶼。歌遠入風川。行處萍隨棹。歸時星滿天。還家猶笑語。直廢五更眠。</text>
<title>北署雨中。赴李一源招。有詩次奉。</title>,<text>縱是怱怱過。猶勝見面稀。端知作句妙。不厭做官微。繫馬樹陰合。開軒山雨飛。沉吟坐覺久。暝色到朝衣。</text>
<title>長厚院道上</title>,<text>能事董狐筆。輕裝陸子詩。馬前羣鴈起。笏外一峰隨。白日憑鞍送。秋懷聞角悲。壯遊雖自好。筋力亦云疲。</text>
<title>㺚川感吟 卽五代祖廵邊公殉節處</title>,<text>先祖當年殉節處。孱孫此日拊心過。荒原遺鏃今猶得。老樹悲風暮更多。名並河流應不廢。人私稗說好傳訛。未將劒術荊卿貶。已有公評屬大家。荊卿云云。卽尤菴所述碑文語。</text>
<title>兎遷</title>,<text>兎遷聞險久。今見竟如何。暗谷穿雲入。危崖共鳥過。疑行蜀劒閣。忽歎魏山河。正有臨深懼。難容半步蹉。</text>
<title>聞慶途中</title>,<text>寒雨霏霏苦不開。秋深未遣菊花催。兎遷石老行人少。鳥嶺天長鴻鴈哀。官道背吹雙角送。吟鞍歷遍八州來。垂鞭白日看將盡。馬首新詩且自裁。</text>
<title>暎湖樓次板上韻</title>,<text>不怪前人詩板多。須知景比所聞加。樵蘇歸競波中楫。鳧鴨飛通岸上家。絶愛繞軒山似畵。更憐圍席妓如花。登臨却恨僊緣少。明發怱怱返客槎。</text>
<title>陶山四詠</title>,<text>書堂小屋一畆半。小墻三尺餘。問孰所盤桓。先先昔此居。我來不敢入。再拜啓虗牖。想見臨古經。焚香坐淸晝。靑衿講奧義。溪叟許同聽。今來一百載。空看宵飛螢。璿璣運來心機妙。縱橫經緯錯。惜哉今已廢。僅餘見制作。從前讀遺書。每恨所得淺。今來見此物。邂逅至理顯。硯匣平生慕賢意。靡適不用極。况此几格間。有物留手澤。秪恨匣中石。却隨人南北。俗士本齷齪。詎知一翫足。匣中曾有石。近爲過客偸去云故有云。三栢矯矯三株栢。列立如高人。當時所手種。一一成龍鱗。疎影落戶庭。寒聲洒軒帷。于今幾歲月。棲鳥不敢窺。</text>
<title>太白山</title>,<text>無人解識胡僧住。幾箇能窺石室編。百里山長盤太古。千章木老刺高天。樵歸多說林逢虎。汲處唯聞峒泄泉。自怪塵蹤得到此。秪應前世有奇緣。</text>
<title>到覺華寺</title>,<text>寺在太白之高處。仰看危崖千尺强。高僧難老自歲月。蒼栢飽經唯風霜。新詩三叫秪恨惡。絶境百年無由忘。曳杖沉吟不歸去。少立林中看夕陽。</text>
<title>曝史</title>,<text>雲梯躡丹壑。高處通帝座。陰森見寶閣。楓杉羅右左。瑤函霱雲封。玉版僊靈衛。至治成仁際。文物明宣世。昭昭列聖編。深藏向此中。我來啣丹詔。馹騎橫秋風。再拜手啓鑰。曝之蓮臺畔。金箱三十六。白日當天半。過風時與披。度鳥忽遺影。時於簡編中。是非獨自領。而我忝史職。自顧慙彤筆。秉心豈不公。請看往者失。</text>
<title>金僊菴</title>,<text>數里沿溪水。藤蘿不見天。幽尋窮虎迹。孤處見人煙。帶葉收殘果。因風識暗泉。還思謝袍笏。伴爾做枯禪。</text>
<title>史庫參奉李敬栽臨別。求詩甚勤。爲一絶以贈。</title>,<text>絶境淸秋與子同。三宵衾枕白雲中。歸來風葉僧廊下。更愛孤燈掛壁紅。</text>
<title>又應宏勒上人求詩</title>,<text>崖深雨冷木皮屋。歲暮僧淸松葉身。猶喜相逢乞詩處。免敎看我作官人。</text>
<title>入淸凉山有吟</title>,<text>靈山雨過草生香。鐘磬來遙識上方。峰自削成如拱揖。樹多開合似迎將。繞樓不放白雲出。走石時看蒼鼠長。却恨籃輿明發去。可能心地久淸凉。</text>
<title>蓮臺寺早起絶句。示全進士。</title>,<text>雨斷危崖晴景來。籃輿扶我上崔嵬。雲歸樓閣參差見。日照巖巒匼沓開。</text>
<title>自御風臺。步入羅漢殿北崖壁。</title>,<text>坐石朋尊雲影動。停林雙盖日光移。地因汾水先生勝。詩得宣城太守奇。夜語庵僧持燭侍。山行官妓挾書隨。此間誰記吾深入。唯遣筇音巖鳥知。</text>
<title>風穴</title>,<text>緣崖一逕轉楓根。老石垂藤隨處存。空穴泄風無晝夜。金身溜雨自朝昏。入深漸少題名處。鑿巧難尋弄斧痕。且與山僧成穩坐。蕭然禽鳥不聞喧。</text>
<title>羅漢殿北壁絶句</title>,<text>行處唯存雙笛隨。徘徊數曲出林遲。莫敎吹作穿雲響。頭上危峰欲墮時。</text>
<title>滿月臺得風字</title>,<text>秪堪楓嶽與爭雄。俯指人煙六梵宮。興劇不知斜白日。行輕直欲御泠風。足垂飛閣懸崖外。詩在遙空鳴鴈中。但得乞身强徤日。未愁無處着吾躬。</text>
<title>發龍壽寺</title>,<text>行役殊非病骨堪。此來愁興與相參。每因休馬頻交驛。不爲無僧廢訪庵。已有詩篇記龍寺。先敎魂夢繞龜潭。眼明何處呼官酒。霜後林楓屬半酣。</text>
<title>雲巖次農巖先生韻</title>,<text>木老多禽鳥。山深絶人煙。松風爲我起。石瀨盡泠然。</text>
<title>自舍人雲巖至三僊巖</title>,<text>能有行廚到處供。舍人巖下更從容。看看不放題名石。一一行攀倒水松。烏帽自應林鳥怪。淸溪幾與好詩逢。不知谷口何庵在。坐處微聞風外鍾。雲巖有農巖題名處。</text>
<title>上僊巖 三首</title>,<text>淸溪三百曲。雲松十里行。蕭然散輕策。遂成塵外情。白雲深難出。啼鳥淸不歇。幽邃罕窮討。獨往信奇絶。昔人杖屨地。偶然遺此勝。留與賞後人。高歌自淸興。其二廻溪遇疊石。噴薄少遜流。偶玆成潭奇。深處可方舟。中流雙鴨兒。了不受人驚。隱隱東庵裏。坐久雲鍾聲。兀然首未回。歸路不成催。非無後期在。幽深難再來。其三雲溪自逶迤。風杉自寂歷。矯首白雲裏。獨坐淸磬夕。向來等閒地。容易費新詩。及此所見大。但覺叫絶奇。惜哉無愼李。得與同玆辰。昔人不可作。相思在所親。昔人指農巖</text>
<title>島潭次農巖先生韻</title>,<text>望裏三峰次第生。島潭與我眼能明。名題危石誇先至。語絶農巖難後成。應有僊禽掠船過。惜無長笛倚舷鳴。舟回穩逐輕鳧下。隱几風灘聽遠聲。</text>
<title>龜潭又次前韻</title>,<text>急瀨響牽秋雨生。危崖日射晩楓明。水過丹峽多淸駛。詩得龜潭更老成。壁拆垂雲看倒影。天開遠鴈聽孤鳴。三洲往事無由問。心斷船頭暮笛聲。</text>
<title>寒碧樓次農巖先生郡齋秋懷</title>,<text>灘響搖官燭。鳧飛集郡庭。江橫一匹練。山疊幾重屛。衙報聞吟角。賓歸有卧甁。須知吏隱好。不必羡鴻冥。其二黃綬羡爲吏。彤毫慚近君。披襟丹峽月。繞座錦屛雲。暫過因公事。遙吟借酒醺。高樓橫暮笛。迢遰起鴻羣。</text>
<title>自寒碧樓解舟循江而下。過問南岸李生天㘽家。出農巖詩。次贈。</title>,<text>筍輿行處穩扶身。小雨初淸江路塵。尙有碧樓紆遠望。更持官酒問詩人。其二照眼澄江杖外斜。沙禽引步到君家。不妨微雨淹行李。共醉尊前九日花。是日適九日。</text>
<title>舟下黃江</title>,<text>一別僊山似夢中。歸來江岸已凋楓。孤舟遠帶黃江雨。客路初聞九日鴻。鄕信不堪連月阻。淸遊却失與人同。佳辰尙惜蕭條過。自酌寒醪傍菊叢。</text>
<title>朱溪琴閣吟。奉趙明府 龜祥。</title>,<text>誰言吏役鮮歡悰。僊福還看似我公。亭喚圖南千日睡。樓乘御寇一旬風。長腰應爲赤裳折。官榻時留白鳥同。未覺安排乞郡計。淸遊擬繼十年中。州有喚睡，寒風兩樓。</text>
<title>喚睡亭留題</title>,<text>能從枕几弄紋漪。絶覺欄窓朱夏宜。白鳥入簾窺把酒。靑娥圍席看題詩。非無美睡淸難着。縱有寒風客不知。更與他宵聽雨好。夢中錯認畵船移。寒風。樓名。</text>
<title>赤裳洞口。示張進士厚載。</title>,<text>谷口籃輿咿軋聲。前瞻赤岳眼中明。雲開石室千秋史。雨送山門十里行。烏帽多於寒士愧。紅粧難似老僧淸。東南遊勝俱恩賜。先後休將入互評。</text>
<title>窮玄堂。與尹鳴叔 鳳朝 次梅聖兪韻。</title>,<text>古殿香煙裊。深房星月微。寒溪挾雨響。暝蝠入簷飛。史事吾初至。山遊客不違。明朝更高興。一振按廉衣。</text>
<title>管城客舘。贈李仲謙 顯益。○李先余遊德裕，俗離，華陽諸勝。有詩示余。</title>,<text>十月管城逢李子。雙開靑眼促明燈。深寮古殿談皆到。玉洞甁泉見已曾。妙句全如讀康樂。疎眉半欲化寒僧。烏紗已受高人薄。携手同遊苦未能。</text>
<title>宿俗離方丈</title>,<text>纔成入山宿。已懷出山愁。長廊懸雨脚。燈火照幽幽。溪流與客子。俱逝不成留。高僧一何澹。鬚眉色映秋。爲我發妙偈。使我千念休。從今欲歸依。會待烏帽投。</text>
<title>華陽洞</title>,<text>笑揮蒼石墨。先記我來初。日月崇禎內。山林大老餘。僧看多義色。瀑與洗塵裾。終古潭雲吐。神龍護御書。其二溪深與世隔。水石自淸輝。寶墨燕都至。遺祠楚俗依。諸公此甚力。斯義正難微。感激林僧共。高歌落日歸。</text>
<title>華陽洞。拜尤齋先生畵像。</title>,<text>出處須將諸葛言。平生欲老晦翁門。畵圖識面吾何晩。山水含情道自存。衰俗春秋無日講。當時禮論幾人尊。更嗟遺集遲開板。苦未看來警惰昏。</text>
<title>至夕。同李季通 潗，敬兄，伯溫，家姪會李子雨 聖龍 第。共次老杜小至韻。</title>,<text>不辭急雪漫空催。至夕騎驢南巷來。深閣談懷仍跋燭。寒爐畫字共分灰。細評得意在新集。相守不眠有冷梅。坐久渾忘淸夜落。搖搖河影近深杯。時君山集新出。其二罷官那有事相催。隱几蕭然無客來。誓墓一心如皦日。閉門千念着寒灰。夜中赴酒同諸子。雪裏開花數小梅。正好留連聽晨鼓。人生終古少閒杯。</text>
<title>贈別義城使君李光仲</title>,<text>歲暮長安雪滿城。寒天五馬送君行。玉堂何似聞韶卧。良史眞兼循吏名。一疏作州還有力。僊山着屐不爲生。也知此去存深羡。未怪今朝別恨輕。</text>
<title>吾友李伯溫有驥子。曰徵遠。有秀骨慧識。疑可以昌其家者。伯溫絶憐之。自其摩頂試啼。已託受書於余。忽於今年得疾化。盖八齒矣。伯溫悲甚。旣又作祭文數千言。比過伯溫適至夕。招諸名勝。飮酒作看梅詩。伯溫獨欲限服盡不作詩。余無以强之。日昨伯溫服除。始追次其韻。而全用感懷之意。仍屬余和次。音旨哀惻。不忍讀。昔唐顧况痛失其兒非熊。作詩多苦辭。能使非熊盡聞於冥司而再起爲人。若使此語不妄。則今伯溫詩之哀惻。亦足使徵遠再起矣。余旣悲其意。且欲以少慰伯溫。乃次成一律以遺之。</title>,<text>八歲光陰駒隙催。儀形略似夢中來。雪庭久斷篠驂跡。書屋猶殘荻字灰。已悟無緣託貴李。尙疑分魄與孤梅。勸君小駐傾河淚。此理難容惜覆杯。</text>
<title>大殿延祥詩</title>,<text>破臘條風一夜吹。千門麗景正遲遲。且存不折看生意。宮柳新年長幾枝。</text>
<title>大殿春帖子</title>,<text>龍樓纔報日三安。八域雷聲父老歡。宮女手中傳彩勝。詞臣筆下頌辛盤。人情已轉憂爲喜。天意還敎春破寒。錫福自膺千歲壽。何須更進九華丹。</text>
<title>元日病眼獨坐。次老杜臘日韻。</title>,<text>隱几終南望未遙。柴門三尺雪初消。流年易覺隨椒葉。病眼難將辨柳條。自笑酣眠送除夕。更憐無客坐元朝。桃枝杏萼何時放。稍聽禽聲出暖霄。</text>
<title>賦李子雨家養鶴。次敬所兄韻。</title>,<text>飮啄元難適。飛騰未易高。月明時引唳。風冷與梳毛。塵土憐棲宿。禽烏厭叫號。從君一夜睡。怳惚夢臨臯。</text>
<title>病眼 四首</title>,<text>嗟我阿堵病。已從兒時有。增减縱有時。積以十年久。尋常眼力眯。幾如六十叟。自從入春來。轉於視物苟。昏花與白翳。迭攻無先後。終朝一榻間。兀坐但垂首。細究致疾由。我本不喜酒。苦學疑少時。文字爲人咎。因病得虗美。秪益爲愧忸。其二患手痛止手。患膝痛止膝。有病雖百種。其痛每止一。豈如目眚苦。百痛兼一疾。旣使心無着。那得不狂發。平生古聖書。至好無與匹。如今縱在側。一似秦與越。撫此坐歎息。流塵日滿室。其三以眼看人物。罕於淑慝亂。以眼看文章。亦易辨眞贗。有眼幸如此。方信吾有眼。天豈故憎此。令我視爲短。顧彼庸衆人。有眼方電爛。在汝旣無益。在我空羡歎。其四唯恨盲不早。昔賢曾有言。心明較眼暗。失得果何存。我無古人學。錯用憂思煩。醫師持鍼藥。伺候日在門。從今謝醫師。且醫吾心昏。</text>
<title>過士修弟</title>,<text>不厭過從數。敢辭鞍馬勞。春泥衝似粥。世故撥如毛。官合低頭急。詩須着眼高。淸談間戱劇。相與破牢騷。</text>
<title>李富平 賀朝 遷葬挽 代述</title>,<text>我友金農巖。以若長者爲。肅肅詩禮門。溫溫愷悌姿。有文富千首。亦不公車隨。衆中雖自韜。高處人乃知。介然一布衣。名聲爀日馳。作人得如此。無愧靜觀兒。晩懷圻邑綬。匪爲妻子私。爲官無大小。隨處見設施。嗚呼見暴折。積我十年悲。伊昔嚶鳴樂。塵埋篋中詩。每與白眉對。談君涕輒垂。水有舊壠嚙。柩將故山移。尙喜螟蛉子。擧緬持麻緦。卽此慰後死。不食報在玆。寄語爲善者。莫將天理疑。</text>
<title>觀魚亭題壁</title>,<text>荒寒眞似野人居。手取春泥補破廬。野鴨飛輕避移棹。小桃開近照看書。尙憐及醉淸明酒。預約同收糓雨魚。慚愧隣翁來問我。此行猶未賦歸歟。</text>
<title>湖亭舊乏同鄰。近有移居者相續。儼成一村。喜而有吟。</title>,<text>野老妻兒與狗雞。身邊各自有提携。始來散占如鳧藻。逐日新添似燕泥。報客多於名姓略。栽花半是歲年迷。迂儒縱自慚仁里。敢阻相從乞醋醯。</text>
<title>閒來次壁上宋人詩韻</title>,<text>有玆居處勝。莫怪宦情微。隱几桃枝近。開門野鴨飛。呼兒理釣艇。留客坐書闈。日作佳辰醉。誰能惜典衣。右宛陵韻閒居每獨坐。忽忽易春陰。池暖魚游得。花開蝶舞深。逕危如欲斷。藤走似相尋。隱几鳴泉近。蕭然有靜音。右半山韻東船昨夜至。春水下興元。花柳淸明節。人煙高下村。行隨川鷺引。歸帶谷鴉翻。淸唱漁樵返。江樓已夕昏。右東坡韻漸看斜照斂。猶覺遠沙明。夜笱燈流影。春洲鸛有聲。酒應須客醉。詩不要人驚。已作江居久。叉魚手未生。右后山韻野客平凉笠。長郊受日斜。鷺飛時挾子。桃卧自開花。决决流沙水。靑靑吐麥芽。遙識靑帘色。林中指酒家。右簡齋韻飮量嫌猶弱。微醺在合升。春遊頻醵酒。夜博共圍燈。新水鷗還怯。輕寒柳未勝。心知朝食淡。帶雨去收罾。右放翁韻村少冬前蓄。常多春後飢。收魚入浦遠。射雉出林遲。生事煩人問。門庭畏客知。西崖每獨往。登頓不言疲。右石湖韻幸無花事晩。及此罷官初。林黑鳩呼雨。川渾兒漉魚。貧猶厭求食。病亦未忘書。莫以謀生拙。仍言我闊疎。右後村韻</text>
<title>又次壁上宋明人韻</title>,<text>佳節誰相問。空齋坐兀然。鳥聲爭暖日。梅萼映春天。社熟迎神酒。村留賭博錢。今來猶是客。幾日可歸田。右六一韻已攤山飯白。旋斫野蔬香。細水斜通圃。高花不礙墻。旗深知酒美。橋卧似船長。欹枕成閒睡。時聞風外榔。右山谷韻有屋皆通逕。無花不倚臺。船從遠水至。僧自近庵來。佳句偏題石。流鶯故傍罍。須知罷官樂。頻得此徘徊。右穎濱韻山扉閉向夕。幽獨正堪憐。稍稍鵲翻柳。疎疎星出天。攤書殘燭裏。倦枕小湖邊。漁老知魚信。移船糓雨前。右大復韻</text>
<title>春日遊慶安川</title>,<text>短舟如鳧輕。日日小洲上。小洲有何好。大江多風浪。草生綿綿被岸長。桃李開深花有香。雙飛水鳥毛羽白。近人不去常咫尺。見此令人歸每遲。收棹或在村燈夕。</text>
<title>遊柳林</title>,<text>喬木百餘株。淸流貫其中。當年摩詰語。摸寫此景工。小橋之南千柳樹。倚風待我新詩句。復有黃鸝三兩聲。引我春日雙芒屨。水流無聲嚙枯根。葉厚有蔭垂淸尊。自憐長得十年好。枝上多見棲鴉老。野老斧斤少出入。水岸煙雨迷昏曉。千秋更笑陶潛拙。秪種門前五株少。</text>
<title>觀叉魚</title>,<text>前山一夜雨。春江三尺水。魚迎糓雨上。磨腮石灘駛。挺叉漁子出。釣船箇箇輕。船頭一明燈。船尾雙榔鳴。上灘旣無滯。下灘則箭疾。眼明手勢快。見魚少所失。妙哉一叉力。船中見跳擲。叉魚若得多。一船亦不足。就中巨口鱖。食魚常最多。今朝歸烹煮。臨死將如何。歎此歸家遲。詩成和漁歌。</text>
<title>二十四日。出遊記所見。</title>,<text>睡起跨蹇驢。行繞麥壠靑。春風吹我服。遂至李氏亭。李氏昔有亭。歲久今頹廢。亭前兩老槐。偃蹇經百歲。長夏四五月。綠暗雲葉稠。高枝着鳴蟬。卑枝蔭漁舟。昨者州人至。爲官求大木。持斧伐其一。流之淸江曲。空餘根撥在。狼藉卧枝柯。主人惜不得。過客久歎嗟。縱有人問基。已减百金直。豈思往昔日。恐兒來繫犢。</text>
<title>再遊慶安川</title>,<text>小洲三月草芊芊。雙飛野鴨導我船。兩岸浦柳卧無數。隨風飛絮白於綿。憶昔車君與李子。同我一船入川裏。賦詩旣多飮酒甚。酒酣歌發眠鷗起。秪今空指繫舟汀。二子相望如晨星。追隨野老亦不惡。秪恐詩成無與聽。</text>
<title>寄李伯溫</title>,<text>鳴鳩喚雨燕隨人。歸及湖鄕三月春。柳絮飛時魚信好。杏花開處酒香新。漁樵放跡休官日。時物娛懷獨往辰。頗憶同遊李夫子。至今猶未免儒巾。</text>
<title>絶句</title>,<text>買船兼買綠簑衣。小屋門深白竹扉。猶有未全野人似。時騎馹馬日邊歸。</text>
<title>古詩 五首</title>,<text>湖亭有何好。春至每一歸。鳥哢如喚人。花開已繞扉。眼前時物態。常見常依俙。秪恨村老死。居然鄰曲非。又杜鵑花已飛。山杏欲垂歇。梨花與躑躅。次第相間發。暮春三十日。花開無虗時。相看到花盡。預不置歸期。又客至縱談笑。客去恒悠悠。試看此意熊。匪於世有求。時復隱几裏。問答花間舟。昨日是糓雨。舟中有魚不。又東村種櫻桃。北村種栗木。歲收錢百千。生理頗自足。吾廬獨無營。心閒亦自樂。花至一繁華。花去復寂寞。又樓高柳陰外。窓深百花裏。開窓俯樓下。日見騎馬子。擧頭馬上看。風吹巾帽落。欲語不得語。一似僊凡隔。</text>
<title>同洪良臣 錫輔，李美伯 邦彥，洪惠伯 啓迪 遊湖舍路中。占韻各賦。</title>,<text>高人絶境本相須。幸得今來數子俱。逸興肯敎因雨敗。淸遊久欲使官無。溪深水帶羣鷗淨。逕斷橋支一木孤。已覺牛川眼中是。金臺影赴馬前壺。疊今朝幽事長年須。入浦輕舟白鳥俱。野渡新添秋水闊。遙山半入淡雲無。荒郊帶雨牛鳴壯。白屋留煙漁戶孤。乍與村翁成揖讓。船頭班坐勸深壺。</text>
<title>次鄭惠卿</title>,<text>林香漸見棗梨繁。地僻人疑是寺門。數點村燈行樹外。三竿秋水到籬根。興長枕席皆詩草。醉甚衣巾半酒痕。夜久高樓萬籟靜。卧來泉響近壺尊。</text>
<title>得秋字示良臣</title>,<text>蕭瑟江湖一片秋。山樓淸逈酒旗幽。他時定續裴王句。卽事眞同李郭舟。迹比沙鳧憐共集。心如漁老絶相求。登盤細鱠隨紅露。一洗人間萬斛愁。</text>
<title>禁直詠懷。次農巖先生韻。示美伯僚兄。</title>,<text>華館肅淸敞。棟宇耀粉雘。持被十日來。寢處心焉戄。自愧非時俊。虗蒙貯書幄。豈足承顧問。而多紆眷渥。良辰忽娛懷。發興還在昨。靑林下紫鴿。白日度紅藥。玄思間長諷。竹素散高閣。周旋得英僚。契密金蘭託。開襟照氷壺。朱夏暑氣薄。高情抗塵表。仕宦遺榮落。何當脫身去。共踐中林約。</text>
<title>贈別花江倅李一源</title>,<text>郊寒島瘦太多愁。斷盡吟髭未肯休。此去郡齋幽事足。也應新得似蘇州。</text>
<title>敬次伯氏</title>,<text>長時養拙拙生閒。到老緣深作冷官。好遣江山供妙句。尙因袍帽有羞顔。晝淸官樹聞鶯語。日落扁舟見釣竿。未免看詩生遠想。此心先在石湖灣。</text>
<title>同洪良臣，尹季亨 陽來 聯馬遊淸潭。呼韻共賦。</title>,<text>幸有同君入華山。得知今夕罷官閒。坐深自隱垂藤內。詩就爭題亂石間。赤日遠逃三伏暑。蒼峰重識十年顔。晩來臺下頻移席。更被啼鶯久未還。</text>
<title>東山堂。用老杜韻。</title>,<text>漠漠煙生郭。翩翩鳥返巢。霜匏屋上蔓。風柳水邊梢。稻熟新嘗飯。魚佳且佐庖。無官閒始得。蹤迹及秋郊。</text>
<title>東山大池。次金三淵 昌翕 韻。</title>,<text>百頃風潭上。壺尊興每牽。人歸柳掃岸。釣罷鷺窺船。渺瀰朝煙受。空濛夕雨連。灌來仍厚利。秋熟幾家田。</text>
<title>寄洪學士仲熊謫所</title>,<text>別後音書去鴈遲。相思此夕渺天涯。扶持士論非無益。開悟宸聰也有時。深坐方抄陸氏藥。閒愁吟續柳州詩。素知鐵石心腸在。他日歸應見黑髭。</text>
<title>九日。共家兄車起夫。次老杜九日韻。</title>,<text>西風落木晩鴻哀。九日歸心漢上臺。佳節空多秋士感。淸尊偶値故人開。染成楓葉知霜重。老盡菊花聞雨來。且可相將作爛醉。莫敎長受百憂催。</text>
<title>吾兄弟不作重陽飮久矣。今年家兄遊華陽歸。饒吟興。余亦休官居閒。而明遠有秋士之感。俱欲有詩。十一夜。邀車起夫及鄭生惠卿於竹西齋。對月酌酒賞佳菊。次東坡九日韻。</title>,<text>西齋微月露華凉。秋晩園林菊有香。九日雲霄聞鴈度。三更庭宇見池光。甘將白酒就籬下。肯作烏紗趨路傍。兩夜新詩到十幅。醉來餘興較誰長。其二霜華月影冷相侵。此夜西齋坐自深。黃菊花留詩士賦。弊衣袍有酒人尋。自知樗櫟終逃斧。未信丹砂可化金。且喜幽閒今夕少。明朝歸去事如林。其三休說吾今官欲休。猶餘一念作閒州。浮生窮達非無命。末路行藏好熟籌。寒杵千家爭落月。秋聲一鴈過西樓。今年幸早黃花信。似慰東籬獨酌愁。</text>
<title>十三夜。復飮集杜詩。</title>,<text>幽棲地僻經過少。嫰蘂濃花滿目斑。多病獨愁常閴寂。興來今日盡君歡。其二一談一笑俗相看。百遍相過意未闌。明年此會知誰健。憶昨逍遙供奉班。</text>
<title>十四夜。復飮廻文詩。</title>,<text>衣冷覺時侵露草。杖藜行沼小松靑。依依落影疎枝菊。歷歷浮光明漢星。其二來俱月夕待朋良。飮快先敎莫淺觴。開酒小園秋菊晩。回飛獨鴈夜天霜。</text>
<title>二十日。復用空同韻呈伯氏。</title>,<text>靑燈照隱几。歲暮且孤襟。稍見菊楓盡。遂令風雨深。身應老詩酒。夢已繞山林。也識前宵會。猶橫戶外琴。</text>
<title>自重陽至廿一日。爲十三日。無日不命酒。無日不作詩。前後諸人作。幾滿數百篇。盖前所未有者。夜舍兄以花事之欲衰詩事之將了。又出一詩以殿軸後。尤覺淋灕有興。讀來不覺感歎。遂敢率爾攀次。兼以示起夫。</title>,<text>十日千篇已覺奇。今宵一語更淋灕。秋將遠客憐同逝。酒與寒花惜到衰。堪使後人傳故事。應輕落帽重吟詩。從今勤就靑燈讀。鴈叫蟲鳴且莫思。</text>
<title>外弟兪極天 峻基 挽</title>,<text>維昔嬉遊事。吾家全盛時。怡怡吾祖側。婉婉五孫兒。就中君與我。兩歲以參差。羣遊若馬戱。怒或相踶而。奈何廿年來。人事令心悲。其二吾榮不足道。君復困低垂。頗聞去年來。發憤在書詩。一擧中解榜。仍將大鳴期。下以慰所親。上以榮母慈。忽然見暴折。天理安可知。其三淸商九月中。靈車發南城。孀母號于室。寡妻哭倚桁。幼兒不知悲。謂父將遠行。遠行遂未返。兒當日長成。吾欲竟此曲。流淚已先傾。</text>
<title>岳翁自東崗寄詩要和。奉次。</title>,<text>東臯缺月照寒襟。秋盡行裝返故林。縱有求田問舍計。尙存憂國愛君吟。雨中看穫來西崦。月裏聞鍾度北岑。靜處新工仍日進。長宵不愧獨眠衾。</text>
<title>婦翁以短古五篇寄示。要有續次。謹塞命。</title>,<text>孤村霜露深。秋晩農功輟。樵歌薄暮起。野鳥飛寒月。歸來掩柴扉。草蟲聲不絶。右歸窩度鳥風鍾外。寒山夕梵中。於焉寄信宿。世念空復空。此時東華道。塵漲馬蹄紅。右齋菴晨起自廵園。杖藜隨所之。幽芳憐孤立。惡木恨多枝。來往日成趣。還少讀書時。右日涉門高葉日夜下。迎霜無暫停。淸留雨中響。靜入燈前聽。何處最多聞。墻西古槐亭。右落葉沙村遠當畵。繚以一川平。獨倚秋樹望。遙辨野人行。幽棲問幾日。日覺長高情。右望前村</text>
<title>趙進士 文命 內子挽</title>,<text>自少釵裙氣。恨非男子身。濟窮常手闊。處窘不眉嚬。共就門爲賀。多言婦得人。未先農老死。徽美替他陳。其二配玉成雙美。家居志不違。今聞箴警語。多在燕私時。爲婦一心苦。思夫萬善歸。須將告君子。勿以已亡欺。其三顔面家人聚。箱奩手物開。勸收夫子泣。呼取長兒廻。死卽從容甚。言多訣別哀。安知氷玉骨。去不化蘭梅。</text>
<title>題家藏李𤦮臨寫仇十洲桃源圖屛子</title>,<text>桃花流水自千春。萬疊靑岑隔世塵。枉使當年子騏死。至今猶訝事非眞。其二幾人持欲作家園。從古鋪張語太繁。爭把有心求別界。孰知無事是桃源。其三始向淵明詩上見。終於胡氏夢中亡。須知筆下存灰刦。可道山間獨久長。其四摩詰之詩仇子筆。收來雙絶一屛新。誰人敢笑圖中餠。欲着莊生夢裏身。</text>
<title>奉贐冬至副价朴公 權 之行</title>,<text>解官猶不許歸田。原隰還多歎獨賢。今歲又馳冬至使。幾人能戴大明天。久拋先子修城策。虗作農巖審敵篇。未免因行有深感。規模只似十年前。朴公曾於甲戌。以書狀爲此行。</text>
<title>贈別保安柳督郵 諫</title>,<text>春來嶽翠滿庭流。鴈歸時朱墨休。好與郵官讀書去。絶勝堂后寫蠅頭。</text>
<title>默守柳公 成運 挽</title>,<text>燈帳他年業。非徒一第期。聲名雖藉甚。仕宦苦低垂。迹欲离筵宿。言多白簡危。至今人共恨。論議限經帷。其二命敎磨蝎守。身任鼠蟲爲。金石長聞諷。風花或吐詩。窮猶留氣在。老未向書衰。八字山公啓。終嗟在後時。公之被劾於人也。申公銋在銓地。上疏救之。有曰柳某博於前事。善於居喪云云。故結句及之。其三晩許知音託。多蒙長者憐。談文常竟日。於我欲忘年。道有心相契。書無意不傳。秪今傷寂寞。久已斷牙絃。其四前輩凋亡盡。如公更足嗟。深知時命惡。其奈彼蒼何。路逕人間狹。文章地下多。挽詩沉痛在。悽斷不成歌。</text>
<title>與宋內翰聖集 成明 同尋妙寂。過宿李澐湛華軒。次壁上三淵韻。</title>,<text>深雪林中逕。疎煙谷口堂。來時緣鹿迹。宿處借溪光。興與山僧熟。詩難農老忘。隣家餉夜粥。廚火漏微茫。</text>
<title>妙寂翠微寺。用李澐韻。</title>,<text>壓深摧老木。凍急失懸泉。地改前宵雪。林留晩飯煙。僧空如避客。㙮古不知年。坐久風鍾息。塵心與寂然。</text>
<title>蒼澗亭。用三淵韻。示聖集。</title>,<text>繞岸漁村八九廬。此來閒興復何如。圓沙釣艇寒江落。殘雪啼鴉古木疎。迹與時乖須問舍。心於道契欲忘書。人生但得休官早。何處林泉不可居。</text>
<title>宿湖亭。敬次壁上先君子韻。</title>,<text>木老皮堅不受年。巖棲眞若鳥棲然。乍寒漁子歸常早。欲雪林鴉啼每先。壺榼恐違鄕射日。言談深見野人天。數來漸喜親農事。不獨如今會使船。</text>
<title>家兄以壺榼就飮蕉窓金叔 盛後 家。翌日。次士修長篇寄示韻。奉呈蕉窓叔。</title>,<text>世間何物可忘老。萬事無如酒詩好。世人看作不急務。有能好者爲高抱。吾叔平生詩格奇。語雖暫老氣無疲。亦有酒戶高於人。飮似傾河不少衰。浩蕩昨日靑門醉。韶光欲弄園中枝。我兄麟閣玉壺春。座中烏巾五六人。長吟短詠相唱酬。時有談笑達澗濱。好續堂中昔年遊。一洗春來萬斛愁。且看墻外咫尺地。車馬紛紛晩未休。</text>
<title>翌日。士修又次長篇韻寄示。却奉謝。</title>,<text>君謂我詩風格老。我謂君詩自然好。唱酬連日走女奴。兒啼室中無人抱。君如孫子之三駟。後出比於前出奇。我似磨驢之踐迹。不離故處力已疲。新詞醉墨看滿案。一飮三日興未衰。我言此事澹可樂。世人謾憎辭多枝。不知無詩過一春。反爲見笑吾輩人。前日君幸置後期。共指具家荷池濱。從今無日不作遊。遊必爲詩散窮愁。造物於我付與苦吟癖。譬如宵蛙晨鵲不鳴不肯休。</text>
<title>贈朴公瑞 鳳齡 赴北幕</title>,<text>休道書生佐幕榮。遠遊多使壯心驚。自經關外人煙少。已近邊頭劒槊鳴。碑老先春誰復問。江餘飮馬至今淸。由來皮幣存深耻。莫向兵民說太平。</text>
<title>二月十八日淸明。與愼兄敬所，洪友夏瑞 龜祚 出東山堂限韻。</title>,<text>此來花果已成林。歲月回頭易愴心。多病今朝始鞍馬。入春兩月半晴陰。高田鴉逐犁聲下。暖水魚依菖葉深。早晩歸農應有日。烹雞炊黍待君尋。</text>
<title>湖亭路中</title>,<text>藉草三丁谷裏坐。聽禽李氏亭前行。病身鞍馬有今日。江郭風花非世情。遠水帆輕何郡舫。晴蕪春放一村耕。洛中諸子遙相憶。應復淸遊早晩成。</text>
<title>舟行甚急。不得問黃安城 釗。</title>,<text>殷勤年老黃安城。去年分我千樹櫻。今日舟過不相見。樹陰多處聞黃鶯。</text>
<title>舟中限韻</title>,<text>扁舟輕載一綸巾。浩蕩眞同白鷺身。鳧鴈悠悠沙際日。耕漁歷歷水鄕春。鄰船答語非生客。岸㙮遙迎似故人。已有山樓來入望。棹歌閒處隔風塵。</text>
<title>湖亭信筆示諸君</title>,<text>我有湖亭高且絶。遙於山半寄欄檐。游航每以春秋至。勝客仍敎李鄭兼。魚買鄰舟元不乏。詩題亭壁漸看添。忘形不用分賓主。盡興唯須十日淹。</text>
<title>絶句</title>,<text>幽樹花光明寂寂。靑田鷺子立纖纖。酒尊開處蜂穿戶。柳絮飛時風滿簾。</text>
<title>贈趙子章 尙絅</title>,<text>來無費招喚。遊得與婆娑。細斫牛江鱠。同看內谷花。意多親白鳥。氣自遠烏紗。棗栗秋應好。重能問我家。</text>
<title>旣夕</title>,<text>啼鶯語燕收聲處。內谷先生初罷眠。山火先於漁火出。村歌淸與水歌連。無心作事仍成趣。得意爲詩儘可傳。堪笑塵中洪與愼。今朝以我視神僊。</text>
<title>同遊者七人。以江花未落會江樓爲韻。余得未字。</title>,<text>不見湖亭未免俗。旣見無詩亦無味。所以朝遊暮復出。不辭長唱短詠費。新晴幽樹弄輕陰。暖日平原生麥氣。處處黃鳥喚遊筇。綿綿細草隨輕扉。潤卿高歌明遠飮。傲兀詩腸與酒胃。野席仍敎漁老爭。衣冠不識朝士貴。偶然發興多淸狂。不覺重犯時人諱。歸來顧語同遊者。他日此遊能再未。</text>
<title>遲伯溫 旣至湖舍。伯溫以事往廣州。翌日當還。故有此作。</title>,<text>冥冥一雨夜朝連。衾枕湖樓睡思牽。新水亂生靑草逕。殘花半落釣魚船。故人顔面期何晩。黃鳥飛來語可憐。未必論君三度至。只應長結百年緣。</text>
<title>與諸子遊慶安川</title>,<text>慶安川上朝雨收。慶安川裏弄篙遊。川行兩兩舟銜尾。沙立雙雙鷺並頭。晩風晴日還相得。岸草汀花看自幽。一笑中流得李子。此間無地着塵愁。時遇伯溫廻船。</text>
<title>用杜韻</title>,<text>江風江霧淰淰寒。坐我船頭竹皮冠。幸有杯尊將夕日。且同鷗鷺泛風湍。行時見花遠相趁。泊來折柳閒自看。新詩遇境不輕發。吟成一字猶未安。</text>
<title>悼士亨</title>,<text>騎牛不見渡溪來。懷抱無緣得再開。共載久拋漁子艇。相酬强把野人杯。攀梅弄柳他時事。雨笛風燈此夜哀。可惜平生兎園業。秪今埋沒已蒿萊。其二不見東村朴士亨。春來重過獨傷情。喬公墳下言猶記。羊子西州恨更生。把釣船空看鷺占。栽花園廢入鄰耕。如今欲與君銘墓。只爲文荒久未成。</text>
<title>鄭掌令宗之 必東 所藏師任堂草蟲圖歌</title>,<text>一幅瓜蔓緣斷塍。下有蝦蟆來攀登。二幅甜瓜欲滿圃。聞香蒼螂方出土。三幅西瓜逗寒雨。莎雞索索初振羽。四幅霜萱葉變靑。葉底促織吟不停。五幅六幅筆益工。渥丹瀾漫雞冠紅。七幅紅蓼更草草。花重莖弱垂嫋嫋。復有山蜂與野蝶。縈花穿葉來相繞。春風暗入筆下吹。點綴眞奪天功奇。畵者石潭母夫人。得者萊山鄭宗之。我敬先生及夫人。摩挲不覺興歎噫。想得從容落筆時。用意不在丹靑爲。當年葛覃卷耳詠。彷彿寫出無聲詩。至今流傳二百載。墨色欲落神不移。我謂鄭公善藏此。莫作尋常繪事視。衛夫人管夫人。古來書畵名其身。嗟爾本自無所挾。縱有絶藝難並立。</text>
<title>贈別李文學美伯奉使日本</title>,<text>聖代交鄰有介鱗。今朝專對屬吾人。都門把酒千官送。萊府開筵十日因。娛客絃歌到海盡。啓程鐃吹上船新。僊槎此去應無恙。知子丹心可質神。其二爭看卉服共趨風。極目層濤地盡東。古屋茶煙連海市。光山寶墨射蛟宮。千羣鷗鳥波頭白。半夜雲霞日處紅。也識君身僊骨在。河源誰道有難窮。其三利爭毫末性傾邪。快意平生有鏌鎁。隣好終難道唇齒。兵端猶記在龍蛇。文書格外求卑謹。貨道中間半截遮。喩越今朝待陸賈。須知爲責視前加。</text>
<title>贈別趙吏部大年 泰億 東槎之行</title>,<text>帆入鵬雲濕。尊過蜑雨腥。神京瞻北斗。王事泛重溟。出日扶桑赤。孤煙馬島靑。經行有徐廟。彷彿識精靈。其二闢國鯨波裏。尋常卵育繁。邦書思抗禮。黃屋敢稱尊。專對今君去。懷綏有舌存。言深多勉勖。未暇別離論。</text>
<title>偶臨東坡書豐樂亭記帖。喜其字體。因集其字爲古詩六首。摹以揭壁。帖上下。有宋廬陵歐陽脩撰眉山蘇軾書十二字。並用之。</title>,<text>無欲則近道。無事因成閒。用此自可老。俯仰圖書間。旣休得失爭。幸遂將息安。門關無來客。盡日見南山。其二高亭得地勝。喬木受風淸。愛此夏日暉。萬物自生成。書中嘗得師。道外不求名。與問俗間人。此樂有孰爭。其三鑿石而疏泉。幽事自此始。四時樂自在。俯仰一天地。淸高與安閒。漠然遺俗事。時命高陽徒。日飮又可喜。其四不見俗可求。徒知道是樂。幸就淸閒地。送此生年百。時往聽淸泉。日來蔭幽木。自幸有天分。不然安可得。其五物外就深藏。畎畆得閒休。幽廬在山谷。日飮淸泉流。閒時按圖史。遊日命車舟。所以於時人。自然無所求。其六深廬窈生明。愛見日出東。久無門外步。日有簡書功。至人遺其外。聖者用其中。顧今無所事。閒自樂時豐。</text>
<title>又集東坡超然臺記帖字爲六首 帖下。有煕寧五年八月十又三日。東坡居士書于綠筠窩十九字。並用之。</title>,<text>人生於外物。未可求意足。苟思充吾欲。從此有禍福。草服與蔬食。美惡吾安擇。我聞至人風。內自無憂樂。其二常怪有窮物。從吾無盡欲。去取生彼我。悲喜相反覆。寧爲君子禍。無爲小人福。庶幾守此志。行之至髮白。其三小車行丘園。破舟臨池塘。遊觀多適意。計日以爲常。雨時遠山黑。風處高木凉。蔬囿近齋廚。擷取時自嘗。其四木美豈辭伐。車覆終無完。俗子喜膠守。高人哀隙觀。書以去余蔽。酒以適余安。無求是吾樂。時憂大如山。其五果蔬足自飽。筠菊方其潔。由然自無欲。可以樂年日。園中木疑盖。庭內草如髮。齋居稍無客。相求有風月。其六觀書有至樂。遺俗多勝情。深知守拙安。出處不求名。高齋風日美。庭木凉陰生。啜醨食脫粟。無往不吾寧。</text>
<title>贈別嶺伯李德哉 宜顯</title>,<text>嶺海秋淸攬轡前。到來鐃吹列城延。斑衣玉節榮親日。問俗觀風報主年。</text>
<title>寄伯溫</title>,<text>問君幾時返。九日菊花香。已隔笑談遠。猶牽魂夢長。離懷元易惡。羸病亦難忘。莫使歸途緩。前宵白露凉。</text>
<title>贈別兪通判 命健 之任海州</title>,<text>暫時難把餞筵觴。三日空聞坐處香。烏帽功名歸半刺。黃花離思屬重陽。撫摩政切飢民望。潦倒多爲故舊傷。珍重別來應有贈。松煤新用古人方。</text>
<title>夜中吟。寄伯氏麟閣直次。</title>,<text>麟臺儤直問何如。無事殊勝在禁廬。深閣燈移吏去後。高槐月上鳥棲初。好吟佳句成閒趣。時有香茶喚睡餘。未害風流紅粉少。吾兄元自拙名居。麟閣郞素號風流。每當直時。以醫女自隨。遂成近例。伯氏一命屛去故有云。</text>
<title>解職無事。陪伯氏出東山堂姨弟金士修家。姪昉亦與俱。用范至能韻共賦。</title>,<text>幾時言地强低徊。坐失東山九日杯。赤葉政憐吟處落。黃花猶喜到時開。村深煙火多相接。日暮牛羊已下來。夜月敲門有野老。腰鎌新自刈田廻。</text>
<title>又用譁字韻</title>,<text>地僻唯聞雞犬譁。村籬揷短僅成遮。月生夜半柴門影。露滿風前山菊花。浮世功名一炊夢。百年心事老農家。已思賣却朝天騎。換取南隣下澤車。疊前韻茅堂終日絶塵譁。好借雲巒四面遮。溪明數里丹楓葉。路暗一村蕎麥花。天寒杵動空山響。夜靜燈淸隔水家。向來辛苦汚邪祝。已見朝歸載滿車。又疊旣夕柴門林鳥譁。人歸籉笠晩陽遮。閒從野老評禾稼。偶逐溪童入荻花。恰與雲山成好面。了無機事到田家。素心兼有南鄰客。興至時時命犢車。</text>
<title>十五夜。牽興出東山。馬上有得。</title>,<text>樵牧歸歌盡。煙霜晩色昏。山行忘路險。月出到柴門。</text>
<title>次老稼金丈大有寄示韻 老稼金昌業號</title>,<text>此來相見未爲稀。臨去猶然數挽衣。柳下杯尊大池醉。頭邊星月五更歸。自欣烏帽今朝擲。深恐黃花後日非。已擬從君老稼圃。百年心事不相違。</text>
<title>奉次稼丈</title>,<text>溪屋成時吾且廻。園林新感歲年頹。無村不與崗巒接。有逕皆因蒲柳開。見月每思收犢去。臨池頻爲釣魚來。隣翁多切懸車祝。知我元非巧宦才。</text>
<title>稼丈用三淵持字韻寄意。却奉次。</title>,<text>碁常携客看。鋤或帶星持。身世歸田穩。園林似畵奇。巾車行目息。酒榼動相隨。獨往無心處。時能出澹詩。又籬菊自能採。村醪還得持。居仍老農命。迹被俗人奇。占月孤亭在。行田一犬隨。西林時過我。三賦大池詩。</text>
<title>閒日命駕訪稼丈。小話洗鋤臺。主人有詩。却次答。</title>,<text>步入菊楓隱。懷從田里開。談頻及稼事。坐不放鋤臺。掠馬嘶鴻去。橫園返照來。詩成覺興逸。未學宋生哀。</text>
<title>稼丈乘月過溪堂。對談至夜深。翌朝有詩相示。却次答。</title>,<text>歲晩農功畢。霜飛庭宇邊。來尋草荒逕。留語夜深天。秋後皆晴月。山中有靜年。蕭然淸坐好。城市自昏眠。其二歸遲月滿屨。醉語菊花邊。杵碓鳴空澗。星河靜一天。客同溪舍飮。秋入社倉年。自笑牽淸興。連宵不着眠。</text>
<title>哭姨叔蕉窓金公</title>,<text>少日才名鴈㙮間。中年辦得斷科難。紛紛白首儒巾客。畢竟輸公一箇閒。其二小墻三尺與成遮。不道飛塵巷外斜。貧裏能謀長日醉。閒中不斷四時花。其三小疾何妨深掩扉。佳辰亦未出遊稀。晝碁每約三淸去。晩醉多從廢苑歸。其四多生天與好詩情。手熟機圓發最輕。脫口爭歸兩兒錄。示人先要百淵評。三淵一號百淵。其五自從盡室泛牛江。久息公家吠客狵。閣裏梅花床上燭。幾回談笑夢蕉窓。其六索居方恨久離羣。誰遣凶音病裏聞。欲寫哀辭付歸使。春風吹淚入江雲。其七往事嗚呼不復陳。遺篇在篋已生塵。餘生易失羊曇涕。花樹西門又一春。</text>
<title>臘日。次放翁臘月十九日午睡韻。</title>,<text>人間萬事付亡羊。高卧身心驗靜忙。稚子篠驂方走雪。病夫黃卷且焚香。杯尊邀客村風好。獐鹿登盤野味長。漁艇釣竿俱在眼。不妨從此老江鄕。</text>
<title>次放翁冬日排悶韻</title>,<text>窓間獨坐擁爐灰。時有床書得眼開。日出茅簷聞鳥語。雪埋巖逕斷人來。病妻自力供家釀。稚子多情報閤梅。正好隨緣一春過。何須苦憶洛中廻。</text>
<title>次放翁立春後三日韻</title>,<text>江柳今朝已着黃。家家新瓮暗聞香。自憐食比齋僧淡。稍覺眠隨窓日長。留得寒梅伴孤枕。寫成春帖與鄰房。遙思三殿騰歡祝。幾箇詞臣搦管忙。</text>
<title>春帖</title>,<text>忽見汀洲新鴈浮。也知春到石湖樓。今朝有喜君知否。買得湖前一小舟。縱隨漁釣老江干。猶是淸朝舊史官。區區畎畆今朝祝。藥院終年罷問安。時上有未寧候。朝來臘雪已消殘。稍聽園林鳥語𠴨。好得朱書緣不淺。一春無病又無官。自見春來興轉豪。每從鄰社覓新醪。誰人誤喚爲名士。但解長酣諷楚騷。漢上臺前花意動。石林亭下鳥聲幽。且須春服初成日。直泝輕舟兩水頭。兩水頭。上流村名。雪消舟楫四鄰同。雨過桃花一水紅。記得新春第一醉。狂歌先在柳林東。滿院蜂聲覺暖天。柳枝梅萼鬬輕姸。也知土脉迎春解。新竹林中有走鞭。踏氷湖裏去收罾。帶雪山前看放鷹。屛處不妨今絶祿。敲門慙愧乞齋僧。已看藥料收梅子。復喜羹材足鱖魚。釣鉤碁局還妻子。恰得生涯杜老如。湖閣新功斷手纔。亭臺隨處足徘徊。最憐小檻花枝近。且待初春賀燕來。今朝無處着憂端。喜事須從帖語看。稚子身如黃犢健。病夫心共白鷗閒。幾家燈火映江流。半夜東風入酒樓。次第春來遊事足。纔收雪馬又漁舟。雨餘江淥日看深。睡起高樓岸幘臨。已有山花當酒筭。更聞山鳥答歌吟。川漁每共同隣老。巖刻多煩好事僧。坐覺心閒無一事。尙存餘願在麰登。蓑衣元不羡腰金。醉去山前曳杖吟。應識前身是陸子。况兼風物似山陰。陸子指放翁。一時菱唱與漁謳。嫋嫋隨風落近洲。旋曳舟船離雪岸。忙持罾網擬春流。出門隨處曳筇枝。臘後江天暖不遅。野客新留賭碁約。隣朋來問煮花期。</text>
<title>次放翁壬寅新春韻</title>,<text>二年不作洛中人。高卧仍成自在身。雪閣梅花孤燭夜。氷洲鴻鴈大江春。蒲團穩可眠千日。几案淸無雜一塵。且喜心閒災病退。連朝稍得簡編親。</text>
<title>拜賜柑。次放翁野饋韻。</title>,<text>鳳閣鑾坡迹欲陳。江湖流落作漁人。誰知海外霜苞貢。猶帶天門雨露新。恩感履簪還易涕。嘗從村野更驚珍。此生何以爲圖報。賤疾唯將日溷塵。時方上章引疾故云。</text>
<title>槐院殿最。以在外居下。遞職將有日矣。次放翁新春書懷韻。</title>,<text>已作陽城下下人。不妨仍籍廣州民。稍存義理能安命。未有文章可逐貧。閉戶唯留兒伴讀。出門猶許杖隨身。慇懃且向村翁勸。農事須令趁早春。園禽聲裏卧眠長。酷愛明窓與暖房。每恨釀酸尋別法。爲憐梅弱護多方。病猶力學求朱子。懶未將身着玉堂。也有恩光誇野老。袖襟新帶賜柑香。</text>
<title>得醴衙伯氏書。次放翁得所親廣州書韻。奉寄。</title>,<text>消息春來始得聞。別離今夕易傷魂。終年藥餌無身健。往事悲歡有夢繁。寂寞詩書千嶂在。霏微雲雪一江昏。何時兄弟連床話。共醉寒梅花下尊。</text>
<title>病卧石湖久矣。朱溪使君洪士益 重衍 有書相訊。授簡求詩。意甚慇懃。不可孤其請。謹以二絶爲贈。</title>,<text>歲晩江湖鴻鴈飛。虗樓病卧有相思。那知書札春俱到。此意山川莫間之。好向僊山作使君。烏紗不隔羽衣羣。別來應有憐同病。丹竈何時許見分。</text>
<title>得舍伯書。以居中欲遞見報。次放翁得京書有感韻。奉寄。</title>,<text>誰識吾兄守拙翁。居官元與在家同。信知直道爲三黜。無奈隨身有五窮。池閣詩成草夢後。江樓書到鴈聲中。春來且莫思投紱。荒歲流氓盡澤鴻。</text>
<title>漢上亭。晩步候韓上舍兄弟赴約。</title>,<text>遠來川外雙藜杖。閒步林間一幅巾。我正遙疑沙上鷺。君應看作畵中人。也知江路經行慣。更覺杯尊笑語親。且好從今過訪數。直看婢熟與狵馴。</text>
<title>同諸君次放翁野飮韻</title>,<text>未能於酒敢爭雄。尙癖詩文號箇窮。塵世成虧碁局外。江湖歲月釣船中。梅花照雪數枝白。燈火留人半盞紅。已覺流年除夕近。摴蒱鄰舍閙兒童。</text>
<title>又次放翁江樓醉中韻</title>,<text>徹夜淸吟在水樓。光陰一任鬢邊遒。幸猶略識酒中趣。愧未能先天下憂。已喜全家入漁釣。難將一句博公侯。休言此地因緣薄。病子今爲盡歲留。</text>
<title>又次放翁野外劇飮韻</title>,<text>醉歌玆夕與君聽。多覺窮年感慨生。老去今猶慚學力。後生稍復有詩名。龍門雪盡樵聲動。牛峽春回鴈陣平。快得江樓兩日飮。風流眞似吸川鯨。</text>
<title>又次放翁簡鄰里韻。贈韓上舍兄弟。</title>,<text>窮居懷抱聽君知。力學還憐志不衰。未免衾包隨寺刹。常多糶糴喫官司。酒樓談處梅花落。野岸歸時笠影欹。好把文章都說與。深心微爾復期誰。</text>
<title>韓君有詩求和次贈</title>,<text>禍福人間筭了明。不妨漁釣與藏名。頗憐食淡攻逾苦。却爲身窮貌得淸。看我開尊滿酌意。答君徒步遠來情。梅花詩卷殘年興。雨雪湖樓春已生。</text>
<title>韓君兄弟以余將歸京。携酒取別。却以一詩爲謝。</title>,<text>好意多蒙此遠將。今朝聊復緩歸裝。深尊容我斟來數。醉筆從君拾取忙。雪逕連宵有牛迹。江樓三日坐梅香。世間此會無人覺。應有神僊笑我狂。</text>
<title>又次放翁十二月二十七日韻</title>,<text>旣夕柴扉不遣關。杯尊幾處得追攀。祭神船鼓黃昏後。守歲村燈水鳥間。醉擲摴蒱消永夜。寒聽雨雪滿前山。洛中親舊多書札。問我開春幾日還。</text>
<title>新年試筆。次放翁縱筆韻。</title>,<text>湖上經春本不期。此間淸福恐人知。出門何處非堪友。獨學元來未有師。頭重猶然帶宿酒。客歸尙未掃殘碁。問余那得心無事。憂樂年來一任之。</text>
<title>元日雨勢終日。夜坐無聊。次放翁夜雨韻。</title>,<text>蕭疎一雨暗春天。節意今朝更索然。未有畵僊呵舊鬼。尙餘湯餠作新年。酒乖他釀應須繼。梅老餘香久不遷。入夜寒威仍作雪。直愁埋却釣魚船。</text>
<title>次兪侍直立卿 岦 寄示韻</title>,<text>興來那惜百回過。詩好還看鎭日哦。欲遣牛川比雲峽。且將漁唱和樵歌。休言侍直官銜小。見說离筵講義多。巷裏聞跫應早晩。莫令辜負酒如河。立卿庄在白雲山下。</text>
<title>哭李美伯</title>,<text>玉貌淸詩李謫僊。銜綸曾泛日南船。不悟今朝跨鯨去。向來虗恐落蛟涎。其二泥金屛子琉璃瓮。舌巧人人道得圓。何曾說及嬰痾日。抵死終無買藥錢。其三齮齕固知於我薄。嗟憐未必是知言。玉樓金馬君何擇。人棄終須用在天。</text>
<title>哭沈思仲 齊賢 兄</title>,<text>自我聞君訃。三日淚未收。以君生質美。兼以有飭修。况存黼黻手。宜爲王國需。爲卿復爲相。立揚在須臾。上不負所學。且以榮門楣。此志竟蕭條。爲恨死難移。區區數郡治。未足見設施。無兒又無孫。千窮萃一身。不知誰爲此。造物亦不仁。平生好詩文。零落委塵笥。唯有中郞女。一讀涕一字。其二常恨本朝制。取人專科目。持此待豪俊。規模何其窄。君從少年日。聲名動場屋。尋常美製作。亦旣多高中。落筆似風雨。圍觀萬人同。左右有應副。琢句與命意。靑雲正在望。館閣方虗位。惜哉不得意。老就爲貧仕。高名反爲累。妙技無與傳。遂令妄男子。奮臂出君先。窮通命則然。此寃千古酷。至今草榜處。雨泣城門石。其三壙中不埋誌。塚上不立碑。庶令吾死後。無復有吾知。嗚呼臨沒音。讀之一何悲。覽君平生寃。無怪有此辭。雖然一名存。到老輒相隨。生時已窮君。死去不埋君。遍在人間口。依舊生劉蕡。常懼有此物。不從君所欲。我言還及此。我懷如刃觸。</text>
<title>用李士復 喜之 韻。奉贐扶餘使君趙叔 正緖。</title>,<text>每聞人說縣居淸。不比連尼與石城。書葉秋林千柿密。放鵝春水一江明。酒詩未必妨公事。朱墨何曾損道情。病我年來乞郡意。却因公去又萌生。</text>
<title>東山堂有吟</title>,<text>田園此日覺歸遅。恰値休官養疾時。扶杖遠尋村子讀。携壺閒共野人碁。開窓月色孤琴到。隱几泉聲獨夜知。可似隆中諸葛嘯。已成池上樂天詩。</text>
<title>次宗人申措大 協 韻。寄題其庄居。</title>,<text>隱映桑麻野外家。柴門一與俗塵遐。春來鳥語千般舌。雨後溪香萬片花。魚自池供堪作鱠。醪存室釀不須賖。浮榮未必遙相羡。宦海風濤杳莫涯。</text>
<title>兪立卿有詩要和。輒次寄。</title>,<text>翛然終日閉門深。移榻淸風在北林。醉興自留新壁墨。閒書時就老藤陰。鳥驚碁局花初落。魚出盆池雨乍侵。喚做蔭官殊不可。知君元有隱居心。</text>
<title>立卿又疊前韻見示。却次答。</title>,<text>拳石盆松得趣深。蕭然何異卧丘林。酒醒雨散靑荷響。碁罷軒移白岳陰。手有道書常自讀。身無塵事與相侵。工夫他日須憑驗。忙處應存靜處心。</text>
<title>余以病久不作詩。而韓愼甫 永徽 之新得成都也。謂余不可無一語。且以余將出城。以所乘肩輿借之。不可無報。遂以兩絶謝之。兼以爲別。</title>,<text>春來未有一詩成。自笑今朝贐子行。難道塵緣都淨盡。還從巫峽作人情。其二君欲休官猶乞郡。我今忘宅未忘輿。深知好作樓僊笑。高處應須讓與渠。</text>
<title>贈別海西伯李德哉</title>,<text>離思蟬鳴夕。秋郊獨掩關。君才宜理劇。吾病欲謀閒。一別難摻袂。新詩與替顔。須知負荷責。今去大如山。</text>
<title>新秋因辭職出東山溪堂有吟</title>,<text>深谷風來動草花。柴門倚杖一婆娑。摧藏正坐無官鬼。懶惰常因有睡魔。喫着誰云於道礙。文章不必用書多。無因去問東村老。應有眞詩見客誇。其二好敎歸計不參差。溪閣池亭動覺宜。秋意蟬鳴雨過夕。村饑麥盡稻靑時。樵童飯逐泉聲去。野客床隨樹影移。未有衣冠受拘束。此來應復長狂癡。</text>
<title>過水西村記所見</title>,<text>細路緣溪曲折行。筠輿竹杖總閒情。野人遠取靑禾返。林雀低隨黃犢鳴。斜脚飛來何處雨。餘暉橫放半川晴。不期一出多新句。應賴同遊得鄭生。</text>
<title>又七絶</title>,<text>依然籬落畵圖中。雞犬蕭蕭帶夕風。耞響收時杵響發。早禾消息一村同。</text>
<title>雨後伯氏來臨。陪話溪堂。疊前韻奉呈。</title>,<text>蕭然琴几澗聲中。雨後淸眠一榻風。無限桑麻較量好。百年丘壑弟兄同。</text>
<title>試院考校稍暇。與兩參試對酌成小話。用放翁韻。時承命掌試于湖西。</title>,<text>黃花欲並客襟淸。朱草難令病眼明。日入飯監休請鑰。月生門角自知更。秋圍久熟靑衿面。湖曲初寒白鳥盟。試院何時了職事。深尊好對膝琴橫。試券例雜朱墨謄書。謂之朱草。朱衣寒覺夜霜淸。爭覩三星院裏明。每恐誤謄頻檢幅。幾多停筆惜書更。還將氣銳爲吾戒。不獨心公有子盟。直到宵殘猶未睡。角聲初罷見參橫。落券例書更字。食葉春蠶響細淸。盈庭處處爇松明。雄文迭擲紛千軸。皮鼓相寬到五更。未必干戈遽從事。須知誠信可無盟。還愁踏驗侵晨去。敗穗殘萁擁路橫。是行兼災傷敬差官。</text>
<title>試院又用放翁韻。示參試金明仲 啓煥。</title>,<text>瀾漫相酬到百篇。移尊共就菊花前。枕衾思淺還忘夜。文酒交深不道年。賑策憐君無麵飥。詩工笑我逆灘船。看他細酌微吟處。一任官童垂首眠。劇讀床頭得意篇。連宵談笑一尊前。試場考校纔排日。田事豐凶又比年。歌舞新留管城妓。鐃笳將放碧樓船。何時了却公家事。歸卧牛川得穩眠。</text>
<title>試役旣了。主倅爲罷場之會。卽席示兩參試。</title>,<text>經旬考試筆朱忙。絲竹淸歡又一場。幸有官尊緩客路。旋收白戰對紅粧。歌聲繞座紛紛落。舞袖留人裊裊長。爲有今朝同慶意。連斟不敢負深觴。</text>
<title>夜坐有得</title>,<text>空舘寥寥夜抵年。客愁孤燭伴無眠。籬花九日詩成後。官角三更鴈度前。朱墨頭埋那免俗。紛華念斷似參禪。朝廷擧措眞堪笑。謬遣迂儒作檢田。</text>
<title>自沃川向淸州。過荊江沿江棧路。宛與斗湄相似。感而有吟。</title>,<text>幾里縈廻石棧連。馬頭初見釣魚船。一笑悠然得佳想。眼前風物似牛川。</text>
<title>過黃江驛</title>,<text>新晴江路散餘霞。無數鳧鷖點白沙。已換冬衣猶是客。暫休賓舘當還家。逢人不改靑山色。一路相隨黃菊花。勸馬聲中殘夢罷。又看秋日驛邊斜。</text>
<title>凝淸閣夜坐</title>,<text>上馬黃江欲夕陽。登樓暝色已蒼蒼。水冷沙鴻頻警月。宵深城角暗吹霜。杯酌親來知病去。綺羅隨處與緣長。最覺多情錦屛是。隔林遙放佛燈光。</text>
<title>書歎</title>,<text>流民曾歎浪僊詩。豈謂如今甚昔時。陳起比年無欠縮。災傷分等有參差。自憐田政生疎極。猶欲民情採訪知。試看玆行辛苦處。鬢毛今已半成絲。</text>
<title>義原客舘。有先祖文僖公永樂丙申按道時所留題。摩挲之餘。敬次志感。</title>,<text>隻字紗籠護幾重。摩挲遺蹟丙申中。觀風可獨淸湖路。相業須知冠我東。</text>
<title>永春李使君 必相 新治彩舫。設窓欄於其上。以爲遊勝具。牓曰駕葉亭。用一絶賀其新成。</title>,<text>瀟洒欄窓絶可誇。使君供客有浮家。從敎白鳥猜烏帽。且遣紅粧照綠波。</text>
<title>雙溪祝堯堂。贈鄭副學丈 澔。</title>,<text>寵辱心頭了未驚。歸來端做老書生。請看到底容剛介。唯有雙溪不世情。</text>
<title>贈鄭丈</title>,<text>麋鹿是公有。緇衲是公徒。一丘一壑雙溪中。古貌古心今世無。昨日金門今土室。一笑歸來了窮通。是亦公非亦公。我來見公溪上石。共對潭心片月明。誰將尊周二字欲打破。放杖大罵傍人驚。</text>
<title>次鄭丈感懷韻</title>,<text>一體須看蜀帝臣。從來魚水契稱神。苦心本不論成敗。末俗何能辨假眞。寢見人於大義晦。不徒憂在聖言堙。雙溪葩洞淸凉地。安得隨公着此身。</text>
<title>次贈金生翊夏</title>,<text>苦癖存流峙。周遊迹遍箕。年光弊道路。山色上鬚眉。官燭吟中跋。溪觴雪裏期。欣然傾盖處。何必舊相知。</text>
<title>偶吟奉槐州金使君 相勛</title>,<text>此來猶得兩旬淹。最愛鈴齋合養恬。客到有時行竹葉。官閒無事葺松簷。入秋禁肉唇長淡。終歲看山眼亦饜。也識鳴琴化已洽。錯疑魚鳥是黎黔。</text>
<title>東山襆被之夕。借讀三淵稼齋兩丈詩篇。愛其詞淸而致深。輒次其一二。</title>,<text>一病難蒙聖主憐。歸田猶被職官牽。堂名已自慚盛玉。帽角兼仍懶學蟬。分義中心非敢忽。撕捱今歲又如前。釣名要譽君休笑。不滓終應見皭然。自從病後夜無眠。况復衰毛不待年。藥物易親多占地。文工難進若登天。溪宵癯影靑燈裏。湖臘歸心雪馬前。不恨荒村少還往。開懷新得稼翁篇。平生難忘石湖淸。畵出猶令雙眼明。林杏開時社酒氣。罾船過處水禽聲。鱠魚婢慣絲能細。唱棹兒傳曲欲成。不有春來起居問。應連今歲過柴荊。時以上候未寧。玉堂有起居之問。故捲室入城。境淸偏覺化工全。臨水還開小洞天。巖有舊名皆刻字。池緣新鑿未栽蓮。尙餘繞壁羣書在。每憶前春盡室遷。深恨秋來原隰役。今年虗負菊楓阡。</text>
<title>送趙綾州 正萬 之官</title>,<text>五馬春風遠。離家雪路新。難成乞郡計。長羡作州人。句比連珠好。官今與竹親。幾時相問訊。書札到湖濱。</text>
<title>湖亭次趙別將晩期韻</title>,<text>雪盡林中鳥哢初。閒看太極到通書。湖園風味看看別。塵世情緣稍稍除。多覺腰今倦束帶。休言年未及懸車。當階移得寒梅近。喜有花香入袖裾。</text>
<title>翌朝又疊前韻寄之</title>,<text>年來章句悔吾初。至味新尋性理書。年少自知尊位忝。才疎不合諫官除。江湖着眼唯孤艇。世路驚心有覆車。多覺閒居簡禮法。客來猶不整衣裾。趙君貽書請入洞契。而又聞有獻納除命故云。○尊位契中任名。</text>
<title>荻衾</title>,<text>荻衾溫暖紙屛高。盡日深房卧睡牢。靜向梅邊看太極。閒於酒後讀離騷。林煙起處歸樵唱。江雪消時散釣舠。絶覺風光鏡湖似。詩情猶欠放翁豪。</text>
<title>哭趙扶餘叔</title>,<text>可惜明時滯俊髦。百年身世翳蓬蒿。學傳思索工夫密。吟到風花句語豪。對客言談易傾倒。閉門聲讀互低高。得公未敢嘆生晩。氣像依然拙老遭。其二敗竹殘丸共起居。老來宿習未全除。元無登善須精筆。難道羲之是俗書。揮洒頗能用自適。夸張亦不近求譽。春來忍過終南宅。洗墨池淸有戱魚。</text>
<title>哭尹大諫 世綏 丈</title>,<text>規模已見大家推。風采皆言諫省時。白簡難容丞相誤。丹衷獨結聖君知。生前續命無三稏。身後持門有五兒。都覺當年虗指擬。僅將盤錯試藩維。其二交深輒屈輩行尊。尙憶頻承笑語溫。事到手頭元不避。心於貌外未嘗存。公私此日堪長涕。人物他時數一番。想得魂歸躑躅處。重泉今夜阻晨昏。</text>
<title>次老稼金丈韻。贈田弁成一。成一之先。卽中朝廣平府人。曾祖應楊。官兵部尙書。父好謙。少習擧業。丁丑椵島之亂。投我東生四子。成一其第四也。隷迹軍門。甞隨節使入燕。與廣平諸族會面玉河舘。圖取其所居。又得其曾在萬曆中所被誥命文以來。後又數通書間。一時諸公皆有感懷之作。實自金丈倡之。因成一來懇次贈。</title>,<text>歷歷移來舊井閭。圖中指點意何如。情馳故國寒暄字。淚濕天朝誥命書。未免黑衣爲世賤。幸存玄石述君初。于今難作奔波恨。皇極還曾失帝居。玄石先生爲作好謙墓文故云。</text>
<title>三月六日。爲趁湖亭花事。冐雨騎行至湖口。有一船受風流下。舟上無一人。疑有篷下熟睡者而不可問。夜宿湖亭。夢李士復論文甚洽。次早舟便。得士復書。言自楊根舟行。路聞余當舟歸湖舍。戒船人遇船卽告。而竟無來船。獨南岸有騎馬行者。遠莫辨爲何人。夜抵德湖。始聞余陸行。知南岸騎馬客爲余。甚以爲悵云。且書中有閉篷少睡之語。余得書。亦知篷下熟睡者士復。而夜夢是得書兆也。不覺悵然久之。士復於其夜舟中。乞火作此書。又見謂此事不可無詩以記。令余倡之。余謂士復此書。字字皆詩。何必更作詩。而至於前夜之所夢見者。卽是宛然一士復。亦何嘗不爲眞會。而今乃區區追悵其相失乎。仍請以書代詩。以夢會爲眞會。然猶心久怦怦不能已。爲作長句以寫此懷。兼以示士復。盖士復前書書是詩。而僕之今詩詩是書也。未知士復以爲如何。</title>,<text>雨意不能阻我行。風色不能愁我行。我今何事走風雨。開落正與花時爭。忽逢湖口有船過。雨中篷屋受風斜。脫巾篷底熟眠人。不敢高聲問誰何。馬行舟動忽相失。沙鴈汀鳧共滅沒。歸卧湖樓雨聲絶。照壁燈火情怳惚。夜夢見君朝得書。云在東淮舟中歇。沿江石棧騎馬子。不以君看作畵視。書多紙長犯深更。繞村乞火雞犬驚。我得君書一悵然。恨不飛去歡相迎。平生山水與友朋。苦癖濃情難重輕。誰知造物故相猜。此樂終難一處幷。尋常峽口遇過舶。太半鹽商與米客。有詩無和空自吟。有酒無酬還獨酌。江花亦已一半飛。江月欲减三五輝。此時戀君意正多。獨立湖樓發浩歌。我欲作詩寫此懷。恐比君書無以加。只付思心逐西流。日夜滔滔達漢洲。</text>
<title>此生</title>,<text>此生判不做三公。隨分生涯野老同。食飽朝遊一川上。身香宵卧百花中。自慚名姓猶朝籍。且喜江湖繼祖風。聞說故人遙見訪。石門先遣立家僮。</text>
<title>十六日朝偶題</title>,<text>日長唯有藉書眠。幽獨元來意已堅。雨作絲絲還不止。花開續續更堪憐。水禽叫急銜魚子。野鶴飛低報酒船。景物今朝如此好。病夫吟興不禁顚。</text>
<title>次袁海叟韻。示張文仲 震煥。</title>,<text>綠尊芳醑聖兼賢。湖上看花子獨先。興逸麟臺還野次。身輕鶴氅到樓前。風流須說張都事。勝會應傳乙未年。作鱠煮花俱可意。且休明日動歸船。</text>
<title>翌朝送文仲歸船於湖口。醉次其韻。</title>,<text>別酒看纔醉。歸船聞已裝。汀洲相送罷。沙鳥更孤翔。</text>
<title>伯溫近有題壁三絶句。自誇其喫菜之美。又盛稱腹中文章。見而次之。</title>,<text>笑他牙軸動盈車。半部唯消類合書。誰識先生錦繡口。一生元嚼斗川蔬。伯溫之論以爲文章不必多讀古書。取法作者。但識得類合中字。亦可用吾意見而爲文。故余詩如此。斗川。卽其鄕居也。又橫木門深斷馬車。隔墻不去拜尙書。莫詫盤飧安淡泊。簞瓢本自不須蔬。又不出吾今欲拄車。病眸兼亦罷看書。差覺身尋簡便法。到唇都不擇魚蔬。僕自居湖舍以來。始學食菜。此事可爲一賀。</text>
<title>次李載大 夏坤 寄示韻</title>,<text>漢上亭臺久未過。渴思風榻蔭高柯。證歸唯有湖波淥。不仕那須官誥多。小屋全然似舫子。新詩太半是菱歌。絶知難更淹秋盡。奈彼楓酣菊紫何。</text>
<title>朔射罷後。示黃聖文 奎河，金取斯 取魯 諸人。</title>,<text>武備與文事。元來無重輕。東西分射伴。旗鼓試新晴。數見雕弓撥。空敎粉的橫。如今投筆意。吾欲學班生。</text>
<title>夏盡日。集吳明仲 晉周 宅。用放翁韻。</title>,<text>官閒吳洗馬。留客興何長。嶽畵秋先入。尊醪夏始香。新詩醉墨活。歸騎晩衫凉。來日還佳約。看荷到北塘。主人置過夏酒。又出李虗舟萬壑爭流圖大軸。故頷聯及之。</text>
<title>追寄雞林尹鄭宗之行軒。時余亦將有北塞之行。</title>,<text>試劇官非屈。推恩事亦榮。六僊纔北闕。五馬又東京。別酌臨分滿。秋蟬歸卧淸。仍思出塞日。無客餞吾行。</text>
<title>賦得瓜田草幕</title>,<text>入夜蟲聲在破蓑。秋來野宿未歸家。惟患田瓜入口少。不知草露濕身多。</text>
<title>湖樓示兩鄭</title>,<text>野老相扶下釣舟。明燈鋪席坐東樓。窓扉近水多聽雨。槐柳生凉早得秋。地主杯盤承遠餞。門生詩筆有閒酬。眼前楓菊應多恨。每到重陽賦遠遊。</text>
<title>湖樓別席 時廣尹李光仲來餞</title>,<text>江樓秋氣早。雨餘日色薄。晨起念遠遊。路繞雪山北。使君遠臨餞。馬頭鳴鼓角。鄰里亦有送。傾壺各淸濁。平生一釣舟。瀟洒輕鷗側。此去轅門下。千騎列霜戟。軍中縱云樂。故里亦難忘。如何今歲秋。又負籬菊黃。</text>
<title>自松楸還湖舍。路中有得。</title>,<text>原埜生秋早。新凉在葛衣。草間尋路入。沙際喚船歸。野老蕪菁圃。漁家白板扉。此時思兩鄭。佳句未應稀。</text>
<title>賦得雲林石。用袁海叟韻。</title>,<text>幾番於此醉眠深。綴以靑楓老樹陰。碁欲看時留好客。席將移處惜啼禽。尊前暑氣無三伏。杖外江光俯百尋。他日玆巖收入畵。更須煩我倪雲林。</text>
<title>樓夜得螢字</title>,<text>處暑前宵是。新凉動水亭。秋衾近蟋蟀。風榭落流螢。野火開簾見。漁歌隱几聽。明知雨去遠。樹杪有繁星。</text>
<title>古詩</title>,<text>日入桑麻暗。蟲聲在草根。牛羊各已返。樵歌近石門。稍稍羣動息。林蟬亦收喧。</text>
<title>舟過三山閣舊墟有感</title>,<text>昨日敬讀先生集。今朝舟過三山閣。先生之去今幾年。使我徘徊淚沾臆。先生有學本程張。先生有文類歐陽。早年抱負已如此。立身致君期虞唐。惜哉命不與時謀。世變家禍人交傷。斂其經綸惠後學。丘壑多年道愈光。英才雋流水赴淵。絃誦洋洋石室傍。我初聞名未見時。晝誦其文夜夢之。每從其徒聞緖言。亦能頗得開蒙昏。晩年始拜老稼齋。目擊之間道自存。喜我文章能志古。出入漢唐多深論。高文不惜警俗眼。手墨曾多及翰苑。深心至道與相期。末後三書益繾綣。嗚呼此樂不復有。薄俗誰知重師友。同門愼子與李子。至今未脫科宦誘。就中如我更堪憐。失脚名韁今十年。寒江滿目杳西注。落日鳴蟬罷高樹。依俙當日立雪處。唯見滿庭來鷗鷺。</text>
<title>贈李汝五 秉常 之官龍岡 時余將赴北道評事</title>,<text>蹤迹今俱限玉堂。僊鳧猶覺勝戎裝。離懷未免中年惡。塞北關西萬里長。其二惜別新詩爲屢題。出城班馬後先嘶。遙知叱馭磨天日。正是黃堂醉似泥。</text>
<title>洪學士良臣違牌就吏。戱有此寄。</title>,<text>林泉難與鼎鍾謀。出處須敎好熟籌。淸潭樓閣眞虗設。不在鸞坡卽虎頭。良臣別墅在淸潭。虎頭閣在金吾。</text>
<title>族弟士仰 宗夏 以別詩寄來。要余留別之作。輒次其韻以贈。</title>,<text>林居但學相牛經。佐幕誰令去講兵。莫惜千金頻寄札。遙知兩地各看星。鄕園夢斷踰雲嶺。鼓角秋殘到鏡城。我去留君讀書處。石湖楓菊掩深扃。士仰欲於今冬。借我湖舍讀書故云。</text>
<title>農巖先生之爲北幕。年爲三十五。余爲評事。年適如之。人有作文以美之者。路中憶此有作。</title>,<text>不唯年似似官銜。此去從人有美談。未識金剛與七寶。可能看我作農巖。</text>
<title>白鷺洲</title>,<text>掃石苔銘識前輩。依松閒唾聚游鯈。題詩且可須楓嶽。洗眼先應借鷺洲。</text>
<title>金水亭得伯溫</title>,<text>客路日孤征。寥寥無興情。乍看金水喜。旋得伯溫驚。朋友平生癖。溪山一笑淸。相逢亦勝地。何必是香城。</text>
<title>昌道驛。留寄金城守徐平甫 命均。</title>,<text>一路多聞政績循。勤官皆說檢田親。明春準擬爲君代。只恐民情不願新。又已失君爲東道主。誰能挽我北歸驂。燈前歷歷山遊事。卧聽郵亭小吏談。驛有舊吏李順文者。能談楓嶽故云。</text>
<title>宿斷髮嶺下新院村家</title>,<text>蕭然牛馬圈牢連。破屋疎窓坐見天。橡實充飢秋後拾。松明看秣雨中燃。桑麻繞屋無閒土。父子傳居且百年。咫尺金剛猶未見。頑然笑我入山鞭。</text>
<title>長安洞口</title>,<text>不辭秋雨入山頻。洗得行裝未有塵。流水長安六七里。籃輿白足兩三人。已聞啼鳥淸詩思。更有丹楓照幅巾。直踏飛虹橋上去。怳疑眞是畵圖身。</text>
<title>普德窟</title>,<text>鐵繩銅柱護欹傾。半出虗空寄彩楹。霜後峰巒一磬靜。夜深風雨七潭生。金身漠漠塵棲座。石窟迢迢鳥斷聲。孤絶更無僧耐久。幽尋時有客題名。</text>
<title>萬瀑洞遇雨</title>,<text>翩翩釋子後先携。散步危崖且杖藜。閒讀題名臨卧石。緩聽啼鳥渡回溪。潭光霮䨴窺龍窟。臺頂欹傾見鶴棲。不省歸時巾角墊。斜飛雨脚衆香西。</text>
<title>正陽寺</title>,<text>浮圖角殿鬬玲瓏。畵壁沉沉神鬼雄。古寺談經山色裏。籃輿有客雨聲中。爐煙每化香城霧。臺栢常傳穴望風。莫怪憑欄苦吟久。古人曾此句難工。</text>
<title>七日。自表訓冐雨上籃輿。訪眞佛，須彌，船庵。日斜止萬灰庵。周行幾四十里。所歷險絶不可記。</title>,<text>只有沙門作前導。未容塵客躡遊蹤。籃輿有雨常持傘。巖寺無僧但卧鍾。深入藤蘿攀絶壁。遠穿松檜度千峰。芒鞋明日新溪寺。直擬飛身下九龍。</text>
<title>摩訶衍夜坐</title>,<text>永郞笙鶴杳千年。法喜荒言亦僅傳。鍾動香盤煙縷盡。雨歸杉葉月星穿。出山衾枕先楡岾。尋瀑筇鞋且鉢淵。寄語滄浪老詩子。今來句語欲侵僊。</text>
<title>九龍淵</title>,<text>我聞金剛山。奇觀在九龍。九龍如不見。不見金剛同。及我入山來。遊歷亦難名。幽深百川洞。妙絶衆香城。所見豈不奇。未足驚吾目。却來走山外。意在窮龍瀑。洗心新溪寺。濯胃玉流泉。翩然一巾袂。白足導我前。懸緪度絶壁。巖罅寄半足。未至先聞聲。數里驚霹靂。及到一大叫。信知天下獨。會同百谷水。飛下千仞壁。噴薄長四時。煙雪濺一壑。深沉萬丈湫。下爲蛟龍伏。出入挾風雨。爪痕留巨石。偉哉造化功。設此何雄特。寒溪與朴淵。視此眞奴僕。稔聞廿載久。今朝始目擊。沉吟自忘返。不受同遊促。歸來就寺燈。夜半記所歷。</text>
<title>叢石亭</title>,<text>巨斧何年擘。奇巖六面開。團團類束柱。矗矗自成臺。盤頂松枝古。舂根浪雪頹。蓬壺望不極。笙鶴月中來。</text>
<title>眉山客舘。敬次先君子所次板上韻。</title>,<text>旅枕終宵睫未交。起看斜月已庭梢。愁爲塞北經冬客。慚負湖邊一把茅。裘馬連年長在道。詩書何日可安巢。猶能自誓燕然勒。椽筆隨身未敢拋。</text>
<title>宿定平舘夜。値先慈諱日。感泣不成寐。適誦放翁客蜀時寒食感懷詩守墓萬家猶有日及親三釜永無期之句。心事有相符者。遂次其韻。</title>,<text>深悲欲吐尙憑誰。淚濺三更撫枕時。夫日那堪過客裏。遠遊常怪與秋期。縱敎病婦粢盛潔。猶未稚兒拜跪知。詎識今宵定平舘。甚於痛哭有歌詩。</text>
<title>咸興妓晩香。卽黃友聖文所憐者。聞其十五年守節。爲次聖文贐余行詩以贈。</title>,<text>粉骨油頭少此流。何年學士得陪遊。久從粧閣拋蓬鬢。不向賓筵把酒籌。矢死一心如曒日。守紅殘蘂耐淸秋。何緣寄與情人說。狄隗今存就木愁。</text>
<title>逾咸關嶺。向洪原。</title>,<text>久失漁樵侶。新從驃騎營。音書逾嶺少。裘馬出關輕。絶塞鴻飛盡。孤城海色明。心知州舘近。笳吹替新聲。</text>
<title>北靑</title>,<text>長路纔逾半。今來靑海灣。寬心是歌舞。合眼卽鄕關。千里從軍苦。經年作客難。明宵何舘宿。愁絶馬前山。</text>
<title>宿北靑夜。憶尹季亨出疆之行。</title>,<text>落木啼鴉古堞間。邊州愁絶但寒山。依俙半夜秦京夢。弘濟橋頭送客還。</text>
<title>磨雲嶺</title>,<text>從來聞險絶。未至已先驚。射日鯨濤立。參雲鳥道橫。心應畏途折。身爲遠遊輕。縱復勞西望。浮雲隔漢城。</text>
<title>雄城途中</title>,<text>邊日蕭蕭旌旆寒。吉州東北走楡關。殊方節物多乖候。絶塞風沙易上顔。客裏相隨有雄劒。鄕愁着處是胡山。書生意氣難輕看。直擬燕然勒石還。</text>
<title>過鬼門關</title>,<text>獵獵風旗動。征鞍見日斜。泉悲隴頭響。馬怯鬼門過。客路稀逢鴈。鄕愁亂聽笳。轅門今已近。不敢事吟哦。</text>
<title>自朱村向鏡城</title>,<text>沙塞風煙萬里昏。白山斜日易消魂。故人書札稀東洛。上將旌旗近北門。自笑戎裝非本色。縱誇勒石是空言。軍中讀易猶堪樂。農老當年故事存。農巖先生爲北幕時。與弟書曰。軍中讀易。太不着題。</text>
<title>從軍行</title>,<text>我本山澤之癯儒。一生浪迹漁樵行。讀書萬卷何用多。古人白面猶談兵。少年策名亦偶然。誤被君王玉堂盛。辭榮心切計未遂。書記從軍新有名。鏡城去京二千里。鼓角中開驃騎營。十二金釵粉黛盛。三千鐵騎刀鎗鳴。北門鎖鑰此爲重。籌畫必藉參謀成。我來轅門無所事。檄草未敢售時平。幕裏長日酒如澠。雅歌聲兼投壺淸。日飮無何蔡評事。軍中讀易金先生。前輩風流同不同。得失今朝未易評。獨有夢斫單于營。夜半血洒戰袍明。澤堂送蔡湖州北幕序。有日飮無何眞評事之語。</text>
<title>富寧途中。奉寄伯氏。</title>,<text>會合從來苦覺難。空留宿約在東山。頻年遠別鱗鴻闊。千里相思鼓角殘。休歎頭埋米塵久。猶勝身老馬鞍間。不堪斜日孤吟處。兄弟巖奇獨自看。富寧有兄弟巖頗奇。</text>
<title>會寧途中</title>,<text>望裏胡山鬱莽蒼。據鞍頗試少年狂。鄕書十月聞鴻少。關路三千躍馬長。出匣劒光橫紫塞。倚風旗脚弄斜陽。遠遊未敢嘆愁苦。弧矢當年志四方。</text>
<title>鍾城受降樓閱武。次府伯柳令公 憲章 韻。</title>,<text>高樓鼓角夕陽遲。鵰外胡天大漠垂。尊酒忘形是絶塞。弓旗閱士且平時。</text>
<title>疊前韻贈府伯</title>,<text>睡裏笳聲淸裊裊。愁中雲片黑垂垂。深憐白首邊頭卧。尙夢靑綾禁直時。</text>
<title>試搴旗</title>,<text>朝日轅門雙角鳴。受降樓下集官兵。馬知人意翻蹄疾。旗爲材精上手輕。傍塞威聲行萬里。據鞍豪氣倒千觥。惜哉未値亡胡歲。酒肉終身飫太平。</text>
<title>潼關鎭</title>,<text>弓馬三千總健兒。沿江列鎭置如碁。野中雲黑鵰盤處。城上旗懸客到時。古壘停鞭悲戰鬼。暮天橫槊有新詩。如聞甌脫多新徙。正要邊情數報知。北路例於使客來時。懸旗城上。</text>
<title>行過穩城。懷先祖廵邊公古蹟。不勝歎欷。謹以一絶志感。</title>,<text>當時喋血此山河。往事傷心攬涕多。欲問戰功遺老盡。古城西北莽風沙。</text>
<title>觀獵行</title>,<text>我有平生兩石弧。恨不射殺白馬胡。此來有氣無處泄。時時獵向陰山雪。慶源十月河氷雄。天寒草枯狐兎窮。六鎭年少皆被徵。三千砲射身手能。將軍坐下汗血駒。壯士臂頭綠絛鷹。投轅關輻困長圍。雨血風毛洒平圻。見禽馬皆向空跑。得獸狗能識主歸。獵罷廻軍日欲落。憑陵殺氣收川陸。玉觴行酒和鹿血。素手鳴絃引羌笛。此時豪氣倚半酣。壯志直欲呑漠南。翻思疇昔落江浦。草草罾網隨漁父。當時閒趣頗自誇。視此壯觀知如何。丈夫快意有如斯。誰能一生辛苦守書帷。</text>
<title>西水羅</title>,<text>沙塞山川極騁眸。壯遊天實與吾謀。神京西指雲浮外。滄海東臨地盡頭。征馬嘶風萬里遠。孤城聞角五更愁。平生慷慨今何似。欲斬樓蘭雪國羞。</text>
<title>西水羅遇雪</title>,<text>今朝窮六鎭。行邁儘悠悠。絶塞初逢雪。征途欲弊裘。鄕書何久斷。塞俗總堪愁。草檄今無用。爲詩詫壯遊。</text>
<title>自西水羅還鏡城</title>,<text>表裏關河領略親。歸來楡塞雪飛辰。八池煙火牛羊夕。六鎭山川戰伐塵。縱袖憑鞍草檄手。猶爲橫槊賦詩人。終無寸策摧驕虜。飽食眞慚置幕賓。</text>
<title>次載筆堂板上李畏齋朴西溪韻</title>,<text>午夜尊前蠟燭光。愁中日月去堂堂。遠遊不覺官身樂。平世何須檄草長。嶺路定從今雪阻。鄕園應自入秋荒。靑油猶是君恩假。未敢持看敵夜郞。座中有言厭避評事者。甚於謫遷故云。其二杜老詩篇夔蜀府。放翁身世劒南州。戍樓吹角蒼山合。沙磧傳烽暮火流。手擬橫戈探虎穴。夢猶簪筆上螭頭。故園松菊今何似。正憶深林倦鳥投。</text>
<title>夜吟</title>,<text>忽覺天涯歲色窮。一身書劒倦遊中。鴻邊十月陰山雪。樓外三更渤海風。鹿血和來官酒碧。榴花繡出妓裙紅。讀書飮酒俱無礙。前輩風流可復同。</text>
<title>此來有談先祖廵邊公事者。二百年間而赫赫如前日事。感而有吟。</title>,<text>鎖鑰當年壯北門。衆中推轂荷殊恩。聞名每止吳兒哭。見面還敎虜騎奔。戰地曾看傳繪事。去思方議斲雲根。自知投筆今非晩。庶免人稱不肖孫。公守穩城時有威聲。虜每犯邊。見公來救。輒駭散曰穩城令公來也。村兒有夜啼者。其父母必以公名呵止之。永興及咸興。有戰勝圖作屛障。穩城人近又議刻石書功詩。皆記實語也。</text>
<title>新作書丌題背</title>,<text>截木成丌整不偏。咿唔還在戟門邊。堪咍幕裏新從事。不講孫吳對聖賢。</text>
<title>申明叔 思喆 於北路海物。最嗜江瑤柱。品題爲第一。然余素不喜此物。登案未嘗下箸。故戱有此作。</title>,<text>山珍海錯總盤羞。唯有江生不入求。可笑坡翁虗作傳。終敎雍齒未封侯。東坡有江瑤柱傳。</text>
<title>書軍中樂事</title>,<text>今來那敢恨戎衣。未遣軍中樂事稀。二八佳人工獻笑。千鍾淥酒不勝揮。華燈玉帳雙行博。暮角陰山大打圍。歸去湖庄應念此。他時夢想亦依依。</text>
<title>櫜鞬</title>,<text>櫜鞬千里遠從戎。孤負三冬簡策功。河岸獵歸寒燒壯。塞天鵰沒暮雲空。深宵每看刀頭月。靜晝猶聞旗脚風。贏得覊懷添白髮。預愁歸日對靑銅。</text>
<title>次贈朱生杓定叟</title>,<text>好將憂樂任皇天。莫更偸生枉學僊。理盡須知由物格。道存元不假言傳。工夫喜爾三冬足。問質慚吾一飯先。剩得相從勤講討。咿唔終日戟門邊。朱常持養生法。</text>
<title>伏聞玉候彌留。久未平復。焦憂書此。</title>,<text>久無神效奏湯丸。美疢今猶進退間。縱許藥房休並直。尙遲內竪報三安。證情逐月憑朝紙。蹤迹終年阻候班。也識神天應默佑。明春拭目賀儀看。</text>
<title>自考</title>,<text>迂儒本不解談兵。那免戎機觸處生。共怪看書成苦癖。還慚愛士有虗名。留時幕府無長筭。歸日佳人笑下行。唯有堪誇意氣處。土門一獵振威聲。北俗喜品題前後評事。以多得美姬病歸者爲上行。反此者爲下行。</text>
<title>人日</title>,<text>歸夢長飛斗峽天。覊愁忽値丙申年。山城積雪孤鴻到。玉塞春風夜月懸。已覺遠遊諳馬上。定敎歸日在花前。稍尋帽笏還戎服。爭識今朝有內遷。</text>
<title>伯氏有寄詩。奉次仰寄。</title>,<text>誰憐裘馬客窮邊。縱有鄕書隔歲傳。春色梅花引塞笛。離心棣萼阻雲天。北鴻來日人猶滯。旅枕愁時月正懸。且喜歸期近有卜。夢魂先到竹齋前。</text>
<title>將歸。寄鍾城柳令公。</title>,<text>經冬幕府滯癯儒。漁釣春來夢石湖。自笑歸裝太草草。還公妓伴與投壺。</text>
<title>東山溪堂。用唐人韻。</title>,<text>雨過山花一半飛。只應林下宿無歸。詩淸峽客靑驢子。春晩田翁襏襫衣。垂柳陰中開野逕。一溪聲裏掩柴扉。莫辭對月成沉醉。塵事如今種種違。</text>
<title>又用唐人韻</title>,<text>不嫌樵牧對門居。食飽心閒樂有餘。後圃草深宜放馬。前溪雨數足收魚。多方引水池常滿。作意栽花樹不疎。身世付君聊點檢。比看仲統更何如。</text>
<title>夢窩金相公 昌集 有感舊寄示之什。敬次。</title>,<text>先人昔斯築。揭名以賭墅。自從釋負來。甘與樵牧處。穿池且種花。便作終焉計。風樹十年痛。往事竹林翳。小子懶做官。輒用春秋往。粧點縱得好。何由告泉壤。徘徊墟里經。惻愴時物覽。孤生有何樂。俯仰空百感。多荷相公厚。許我晩契尋。詩來不敢讀。恐復觸悲心。</text>
<title>士仰有寄詩。以未赴東山之會爲恨。却次以謝。</title>,<text>終知好惡與時乖。歸意田園浩未裁。花圃春深皆藥品。蓴池秋後足羹材。觀漁事樂溪翁請。鬬草心閒村子來。倘許今朝一相過。瓦尊那惜爲君開。</text>
<title>兪元之追至有詩。却次。</title>,<text>筇屐緣溪轉。風光出郭新。相携坐水次。稍得遠車塵。鶯喚應求友。魚游不避人。諸君能起我。幸免負佳辰。</text>
<title>次兪立卿路中口占韻</title>,<text>經時伏枕負佳春。幸辦今朝出郭身。每數開花臨水杏。多逢荷鍤立田人。聯吟政好傾壺瀝。散坐何妨藉草茵。便有悠然濠濮想。小塘魚鳥自來親。</text>
<title>與士修兄弟會士重 鎭夏 弟宅。賞桃花。用唐人韻。</title>,<text>那惜花時爲一過。徑須劇飮到無何。不因病後詩情减。自入春來好事多。簷日漸聞禽語滑。軒風微覺硯池波。天倫樂會還今夕。拙弟浮杯圃弟歌。</text>
<title>又用唐人韻</title>,<text>簾影旖旎簷日斜。高齋睡罷岸巾紗。晩春吟學唐人句。閏月桃開淺色花。勝日招邀文酒事。閒時談笑弟兄家。迫曛未許催歸去。秉燭相看醉面華。</text>
<title>聞三淵遊北關將還。追次前寄北靑兩律韻。却寄。</title>,<text>八池風淡水如油。得見蓮花萬柄不。五嶽方酬向生債。十年不爲越姬留。知公樂處能忘老。顧我忙中未始遊。早晩新詩應見及。摩挲雙眼石湖樓。又雪消山色尙蒼寒。無數奇峰與秀巒。神鹿引筇經澗壑。天風吹袂立巑岏。不知詩定誰僧得。應有身將僊子看。垂老壯遊能獨辦。金剛七入未爲難。</text>
<title>金莘老 相履 第小集。用唐人韻。</title>,<text>翛然坐終日。欲去惜啼禽。小榻評山話。淸尊送客心。殘紅半委地。新綠稍歸林。有句誰先唱。知君發興深。疊義理曾誰講。斯人半獸禽。高談且竟夕。數過爲知心。花影漸垂地。鳥聲初滿林。欲歸仍被挽。一爲引杯深。</text>
<title>李一源問七寶勝。疊前韻答之。</title>,<text>雪裏逢遊鹿。花時聽怪禽。巖奇仍佛體。僧韻或詩心。恨未成遊記。堪傳入畵林。憐君借我舌。猶自注情深。</text>
<title>投兪立卿</title>,<text>自從管鮑亡。交道日就梏。紛紛世中人。雲雨多翻覆。我與兪立卿。異身一肝肺。相從二十年。到老不甘壞。伊時遭家難。盡室雲峽遷。思之苦不見。雲樹眼欲穿。時一得其書。手忙視爲顚。近幸得相近。追隨無曠夕。高談每傾倒。令我氣鼓作。日昨槐軒夜。池臺晴有月。雜花開近戶。吹香滿幽室。喜君此時來。履聲忽及砌。高吟領物態。倚枕看時世。淸言間細酌。竟夕未云洽。仍思湖閣去。請我理輕楫。渺然獨帆興。遂有乘桴想。如今惠好志。未必非長往。</text>
