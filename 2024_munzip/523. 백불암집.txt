<title>讀書寶齋寺 庚子</title>,<text>高臥禪窓夜。幽情得月濃。山含溪水碧。門映岸花紅。雲氣生巖底。松聲滿谷中。停盃談古事。却憶謫仙風。</text>
<title>山中卽事</title>,<text>八公山下一菴雄。畫閣巋然上碧穹。落葉盡堆峰似瘠。懸流爭瀉壑如聾。從敎物外新盟定。却要塵間舊染空。最是靈區無限意。數聲鳴鶴九天通。</text>
<title>示諸弟</title>,<text>壬子春。爲忌疾所逐。昆弟三人。奉病親奔竄東西。無暇讀書。往往以詩爲忘憂資。人非上聖無欲。欲處要須先寡欲。寡又寡來可至無。是心何患汨於欲。</text>
<title>次慶山守嚴公 慶遐 荒政韻</title>,<text>休言天下吏材難。難處加心便不難。克己奉公惟急務。蘇民報國可先難。常年蓄積元無備。飢歲賙竆也有難。今世爲治渾若此。堪嗟南地濟人難。</text>
<title>次仲弟進叔 興漸 韻</title>,<text>客窓山月照如燭。風送鍾音報四更。萬象乾坤渾寂寂。北溪終夜有灘聲。</text>
<title>兄弟欲爲寬默而亦自不易。吟三非字以相戒。</title>,<text>過寬不可不寬非。不默奚宜過默非。寬默欲無過不及。惟將此理辨是非。</text>
<title>次仲弟韻</title>,<text>休從耳目好。親辱又身危。富貴惟天命。須聽造物爲。</text>
<title>次仲弟三難字韻</title>,<text>行世如今底事難。友無勝己爲仁難。可憐責善人誰有。損益中間擇甚難。</text>
<title>詠花</title>,<text>堂下花叢在。半開半未開。可憐彼戲蝶。好趁已開來。</text>
<title>和仲弟古風言志</title>,<text>身從父母受。命由天地得。孝悌具然後。仰不媿太極。自恨魯且病。使爾無所則。卒爲衆人歸。昭昭也無惑。然而爾能恭。我獨友未克。我能友於弟。爾能恭其伯。若此乃怡怡。何必相䂓責。</text>
<title>送叔弟立夫 興建 智妙會做時文</title>,<text>人言爾向日。投入仁義林。仁義果可學。別恨不足深。須勿工於詞。程氏戒喪心。</text>
<title>松栢吟</title>,<text>二氣中間那可測。看來暑往卽寒臻。可憐衆卉俱腓處。翠柏蒼松獨也春。</text>
<title>謹次忘窩族大父 慶濟 韻 己未</title>,<text>道不外乎日用間。古人所以學無難。事親處族猶多誤。賢聖地頭詎可攀。</text>
<title>寓中心村</title>,<text>我愛中心好。中心便是忠。世上忠者少。村名獨爲忠。居是講是久。我亦庶幾忠。</text>
<title>詠梅有感</title>,<text>二氣消長正覺奇。梅花歲歲發如期。如何人事殊花事。獨向寒叢涕滿頤。</text>
<title>贈別李蔚山 光湜 還朝 庚申</title>,<text>指點松林寺。登臨萬歲樓。佛燈仍夜話。禪榻共淸遊。遽爾相逢別。黯然此去留。愼行惟所願。肯說少多愁。</text>
<title>偶吟自嘲</title>,<text>萬計歸虗形獨存。反同彌勒道邊存。眞僧聽法終年少。麁漢欺凌日夕存。</text>
<title>登矗石樓。次三壯士韻。</title>,<text>我縱龍鍾猶志士。來登矗石臨淸水。江樓勝賞何須論。只憶三賢共誓死。</text>
<title>見過客有感</title>,<text>仁者愛人不愛金。愛金未必保仁心。堪嗟世上人情薄。無告人來便疾深。</text>
<title>默字吟 壬戌</title>,<text>出言易起羞。所以欲默默。默默何所爲。猶勝謾受辱。</text>
<title>偶吟</title>,<text>此心元自活無停。一或放之走四溟。喚起惺惺看古語。卷中如對聖人形。</text>
<title>謹次忘窩大父韻</title>,<text>漸覺治生事。自多累一身。何時居靜域。謀道不憂貧。</text>
<title>輓呂孝子 大翊</title>,<text>終身埽墓事。惟有白楊知。孝子今云歿。東隣復與誰。</text>
<title>次具君則 萬憲 韻 癸亥</title>,<text>峽裏巖泉本自奇。時逢勝友講文宜。慙吾晩志難如古。多爾平生善學詩。周比辨時心事見。賢愚分處體行知。要從這裏長相勉。何恨湖山蹔別離。</text>
<title>贈別郭君若 正朝 還鄕 甲子</title>,<text>智有水。其流淸。君子居。思慮孔明。智有水。其流非昔。君子歸。行旆歷歷。洛之隈。君子舊居。爰止于斯。述先志業古書。智有水三章。章四句。</text>
<title>李佑之 天慶○後改字命吉 德符豐厚。志氣佳好。而早忽喪偶。似有戚容。爲吟一絶。付兒以示。乙丑</title>,<text>古今英傑士。亦有哭妻悲。過戚丈夫愧。爲言李佑之。</text>
<title>示諸弟 丙寅</title>,<text>工夫只合務治躳。何望文詞一代雄。安分謝榮宜白屋。澄心慕道信蒼穹。成狂自是無思量。作聖由來有格竆。間把極圖相講討。依然灑落襲光風。</text>
<title>讀大學</title>,<text>夢覺關頭得一覺。鬼人關上乃爲人。用心自此却須正。何患不能修是身。</text>
<title>諸弟分居。有感而吟。丁卯</title>,<text>一氣由來有此生。端宜膝下共輸誠。弟兄各自遵仁義。妻子安能動性情。往歲立夫嗟析産。今年載叔又分閎。同居素志言何益。恨未庭前植紫荊。又形氣從來意易危。如非精一喪民彛。旣分門戶私妻子。深恐由玆孝益衰。</text>
<title>立夫有和。少失本意。更疊以戒。兼示兒曹。</title>,<text>人心易自己私生。知未至時意未誠。若使早專妻子事。誰能晩保弟兄情。今人亦可行三代。前輩曾多共一閎。爾語如何甘雜覇。吁嗟吾道漸榛荊。又世事紛紜日覺危。幾人危處保天彛。各私妻子兼私貨。私意起時恐孝衰。</text>
<title>與任重徵 必大 諸人共講四七書</title>,<text>良友二三共一筵。仍將四七覔單傳。陶山正印明留鑑。閩水眞源淨似淵。若不細尋竆底地。恐難眞見本然天。顧吾多病無思得。只信先生信古賢。</text>
<title>次宋丈 光裕 韻</title>,<text>八公山南麓。有人不世羣。結茅遮雨露。乘興詠詩文。出漱淸潭水。歸棲碧峀雲。是非寧欲問。打酒日謀醺。㓒園惟敝宅。柏岸是仙廬。只隔三峰近。便同萬里餘。胡爲頻不見。還致久無書。病懶簡人事。莫言情漸踈。</text>
<title>自咎吟</title>,<text>人皆孝我不孝。人皆友我不友。人皆賢我獨愚。人皆樂我獨愁。以其孝也友也賢也而猶或有失兮。顧玆不孝不友愚且愁而胡不誅。四十年誤己又誤人兮。心事蹉跎曷不憂。又夜來風不吹。紫荊應葆英。何事庭前樹。枯槁不欲榮。自愧心力薄。培養未以誠。</text>
<title>次康節安分吟 戊辰</title>,<text>向來一事得。便自心身閒。誰識箇中樂。亦如出世間。</text>
<title>旣朢後夜花潭舟中</title>,<text>山高而靜水空明。風月千秋所爭。赤壁花潭良夜興。不須分別古今情。</text>
<title>又用前韻。戒趙一初 復慶 責人。</title>,<text>本然心軆未曾明。是是非非不爭。願爾須加忠恕學。彼人情似此人情。</text>
<title>聞宋戚 顯翼 哀奉几筵。移接星山。</title>,<text>此戚情同同氣。數月不見則思。今年春在寓中。聞其遭風樹之痛。奔逬蟄伏。未卽致問。旋聞竆不能自存。奉几筵糊口於星州地。終不見我而行者。甚是意外。得非以吾之未趁奉唁。有憾而然耶。可恠。亦可戚也。玆吟一絶。自慙言行不相副。親戚分離未敢挽。君在憂中遲一唁。盖緣僑僻聽音晩。</text>
<title>思粉巖水石 己巳</title>,<text>身世徒然一草廬。意中惟有古琴書。何時出此塵窠外。走入公山水石居。</text>
<title>有感</title>,<text>簞瓢亦足作生涯。衣貉寧爲養性命。多少勞心還可憐。不如就靜獨修正。</text>
<title>北溪次族叔 鵬錫 韻</title>,<text>東海哲人逝。公山獨有溪。休言騷客興。尙惹後孫悽。堂構宜南。茅誅始北堤。箇中無限意。山鳥向人啼。</text>
<title>又次族叔憶北溪韻</title>,<text>遙憶巖溪勝。森森滿眼春。山紅和氣象。潭碧淨精神。柳自迎風嫰。薇應得雨新。倘能重會否。三五卽其辰。</text>
<title>次叔弟北溪韻</title>,<text>先祖幽居地。草廬起數間。悠然成晩趣。世念百無關。依舊巖泉色。森然照我罇。岳靈能識否。吾是主人孫。溪山風物好。春鳥度斜暉。恐有倚閭望。呼僮策馬歸。</text>
<title>寄呈族叔 鵬錫○庚午</title>,<text>泥淖澄來還是水。垢塵去後鏡無痕。淸明此理聊相勉。友道兼將族誼論。</text>
<title>宿北溪 甲戌</title>,<text>無主山爲有主山。居然構得屋三間。今來不勝追先感。風月多年幾任閒。</text>
<title>思北溪會講諸君 丙子</title>,<text>魂夢遙飛會講臺。怳如邀月各懷開。這中誰肯同心者。啜菽飮泉久去來。</text>
<title>伽倻路上。聞郭君天擎 日柱 所言。有劉姓士人居此好讀書。逢人輒問之。皆答不知。余乃默吟。丁丑</title>,<text>尋入好山水。逢人問好人。好人何處在。信馬夕陽春。</text>
<title>海印寺</title>,<text>東入紅流洞。西登學士臺。徘徊想像處。得月故鄕來。</text>
<title>次漢陰相公韻</title>,<text>吾行轉轉遠尋奇。幸値東風二月時。莫謂花嫌春太早。壁間堪愛未開枝。</text>
<title>次孤雲韻謝天擎</title>,<text>馬殘人病路高巒。西望牛頭出霧間。不有吾君勤導我。何能深入萬重山。</text>
<title>寄示溪齋諸君 己卯</title>,<text>未尋溪榭已彌年。秪幸諸君講古賢。心與歸雲飛翠壁。夢從眠鷺傍晴川。箇中學子思應切。合下斯翁病柰纏。有客或時來問我。爲言獨樂㓒溪天。</text>
<title>避忌疾入溪房 辛巳</title>,<text>村邊忌疾忽驚人。走入溪房足衛身。岳色泉聲渾不管。守窓終夜但思親。成屋十年未一居。今來靜坐好看書。遊人莫笑開窓懶。卷裏飛鳶又躍魚。</text>
<title>看花</title>,<text>看花開後先。知氣至遅速。速發還先凋。氣來不欲促。</text>
<title>示病兒寬懷 壬午</title>,<text>霜後溪山秋興足。吾兒何事獨含愁。從今靜坐勝奔走。况復閒調自有瘳。花黃月白水迢迢。病坐愁懷益可料。蹇厄由天何足恨。須將琴韻靜時調。又山窓秋月白。病思應無聊。誰有知音者。撫桐奏古謠。</text>
<title>答或人</title>,<text>吾有別㨾味。君胡勉肉食。味人所不味。樂人所不樂。</text>
<title>輓克齋申公 益愰 緬禮時</title>,<text>曾看四七辨。恨未拜先生。苟不軆於己。安能見得精。斯文餘緖業。吾道屬休明。其柰岐山土。重封千古塋。人皆有好德。興不待文王。早慕陶翁學。終升錦老堂。瑤絃久已絶。寶匣竟誰張。聞說移塋域。題詩倍黯傷。</text>
<title>敬次陶山先生韻</title>,<text>林雨初收已暮春。泉聲岳色一時新。戎車經過緣乘興。秪恐田間少擾民。時在溪堂鎭令金泰淵來訪故下句及之</text>
<title>和裵乃誠 遠明○戊戌</title>,<text>長而無述只高年。愧越人稱地上仙。那意虗名濡薦筆。至令登聞又欺天。</text>
