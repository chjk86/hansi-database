<title>寄徐上舍精甫</title>,<text>長夜耿不寐。寒燈愁照人。回頭語孤影。微爾更誰親。</text>
<title>留別友人</title>,<text>薄酒我如魯。高才君長滕。猶供文字飮。淸興亦堪乘。</text>
<title>登觀魚臺</title>,<text>十載塵寰夢。常嫌落地偏。平生雄偉氣。遙倚海東天。</text>
<title>與李評事新之 濯。相別符仁寺。</title>,<text>君歸三省中。我向八公下。依然傷別心。厭聽蕭蕭馬。</text>
<title>甑灘舟上。次溫卿韻。贈李從事季徽 如璜 宗契。</title>,<text>舟上有閒地。壺中多別天。何妨碧江外。吹面晩風顚。</text>
<title>歲除前一日</title>,<text>庭梅輕歲月。臘盡不開花。鬢與誰爭白。先春卻自華。</text>
<title>十二月二十日大雪 是時。合境六年被停諸生。有徵銀民間。納官解免之議。故作此以譏之。</title>,<text>一夜新安境。家家滿地銀。儒停當自解。不必斂竆民。</text>
<title>戲人乞詩</title>,<text>寂寞柴門外。阿誰剝啄頻。不禁衰病裏。日有乞詩人。</text>
<title>自家移處統勝廬。因移菊於石塢上。物我相類。故感而賦之。</title>,<text>叢菊在籬陰。愁渠鬱屈心。移栽石塢上。共我出幽吟。又正似淸標士。愁吟季世間。年光更促暮。黃髮被衰顔。</text>
<title>元日。呈地主朴大瓠 𥶇。</title>,<text>萬福自叢身。人間第一人。惟祈君子德。更與歲俱新。</text>
<title>次金正字方叔 榘 韻 時冲海法師來見。</title>,<text>今夜書囱下。看花太喜燈。朝來竹扉外。忽有作詩僧。</text>
<title>遊桐華寺。歸路題徐立之 時立 溪亭。</title>,<text>二日遊蕭寺。吟成幾首詩。歸來有餘興。還似在山時。</text>
<title>河陽客舍。次朴宣傳韻。</title>,<text>薊外金城險。奴酋。自稱後金可汗。 遼陽玉壘深。河南殘酒席。看劒兩人心。</text>
<title>塞下曲 百家衣體</title>,<text>漢月恒持滿。賓王。 頻年不解兵。嘉運。 戎衣何日定。賓王。 征戰是平生。盧象。</text>
<title>夜坐書懷。寄金上舍萬古。</title>,<text>破囱無紙曉風多。半壁寒燈未著花。勤苦讀書成底事。且將詩句答年華。</text>
<title>孤村對酒賞梅。呈地主金退軒。中淸。</title>,<text>春將晴色嫩梅魂。吟筆餘香動酒罇。東閣此時應更好。夢和殘月過琴軒。</text>
<title>曉聞杜鵑</title>,<text>星落天空月已傾。向人何苦盡情鳴。西山老樹陰濃處。不忍年年聽爾聲。</text>
<title>與李新之同入符仁寺。途中作。</title>,<text>羅朝古寺符仁路。聖代閒遊半畝翁。竹杖芒鞋綿布襪。綠陰千樹亂山中。</text>
<title>新之帶李時馦等。步往三省。余以年老難於攀躋。遂獨作東行。書此寄孟堅。蓋與新之同入符仁。有共訪孟堅之約。故專用子猷事。</title>,<text>乘興而來乘興返。昔年曾笑剡溪舟。誰知三省菴前路。今日翻成一子猷。</text>
<title>泗濱。留別睦督運使溫卿 大欽。勸酒辭。</title>,<text>樂莫樂兮新相知。悲莫悲兮遠別離。明朝相憶各千里。此日此杯君勿辭。</text>
<title>次金正字方叔韻</title>,<text>黃花作意爲誰黃。白骨沙塲蔓草長。王事年年供客淚。不知佳節是重陽。其二愁霜侵鬢髮渾黃。尙有蛇矛丈八長。惆悵無人憐矍鑠。漫勞魂夢踏遼陽。其三秋風解使人多感。縱有新詩遣興難。紅日半山鳴落葉。不宜揩眼重回看。</text>
<title>慶山途中値雪</title>,<text>片片黃雲向海飄。漫天飛雪挾風驕。新詩今在孤山 書院名 道。不屬灞陵原上橋。</text>
<title>時習齋卽事</title>,<text>獵客呼鷹原上走。商僧懷寶市中歸。吾儕事業君知否。時習齋中看鳥飛。</text>
<title>留別友人</title>,<text>還家莫恨半旬遲。講道餘閒好說詩。明日兩三人各散。重逢猶是隔年期。</text>
<title>寄徐精甫</title>,<text>梅未開花意已香。夢中疎影最難忘。何時月落參橫夜。重對松林淡淡粧。</text>
<title>書琴腹</title>,<text>嶧陽誰採老孫枝。爨下餘殘短更奇。莫道世無山水耳。白頭詞客是鍾期。</text>
<title>詠梅 在精甫家作</title>,<text>春信潛從雪裏回。暗香先動小村梅。江西老子看無厭。莫遣羌兒短笛催。</text>
<title>題尹正平 調元 草堂</title>,<text>詔書何苦太遲遲。節迫花開驛路時。孤店閉門人迹斷。棘籬春雨細絲絲。</text>
<title>河陽客舍聞鵑。次板上韻。贈金著作方叔。</title>,<text>竹外池風晩更凄。荷香散入玉東西。興酣說與思歸樂。客已忘歸爾莫啼。</text>
<title>春思</title>,<text>簾外雙雙燕子飛。斜穿老樹半低枝。美人日暮依脩竹。獨立東風有所思。</text>
<title>病中茂伯以詩見問。作此以謝之。</title>,<text>衰年苦被病常嬰。十日空吟偪側行。風雨竹扉斜掩處。一詩珍重故人情。</text>
<title>次寄金萬灰子靜符 必壽 宗契</title>,<text>邇來衰病苦相牽。千里追遊未有緣。一夢去年重九月。共排幽話小池邊。</text>
<title>九月十四日。同茂伯，新之，李士厚 墑 及茂甫，叔吉，誠伯遊鹿峯。夜吟一絶。</title>,<text>霜落高林秋夜淸。西風吹作捲雲聲。碧天寥闊無纖碍。萬壑千峯一月明。</text>
<title>漫成</title>,<text>看竹看梅秋復春。歲寒松柏更撩人。莫言此老身無事。無事身爲有事身。</text>
<title>新安東門外。遇慧天禪師。</title>,<text>客路相逢一衲衣。依然鶖眼是天師。欲留飛錫談淸凈。笑指靑松東向枝。</text>
<title>蔡吉仲小有亭酒席。以花落家僮不掃鳥啼山客猶眠爲韻。作十二絶句。</title>,<text>春來隨處醉爲家。狂興何妨一笑譁。政是江村三月暮。亂風吹老小桃花。花影重重動春酌。舊時惡客今不惡。金陵兒女來相謔。笑殺山翁鐵冠落。細草平分兩岸沙。好隨晴雨綠情多。惜春無柰春將盡。花落江村幾許家。漁村新釀色翁翁。入髓無聲面已紅。痛飮不愁江路滑。政應扶醉有雙僮。主人迎客非俗物。靑山片石手自拂。綠楊三月酒一杯。我雖不飮不得不。琴灘渡口多芳草。岸上桃花春意老。欲搜奇句慰飛紅。爲報東風且莫掃。高高亭子春江曉。隔樹澄潭漁艇小。波聲濊濊捲網時。綠楊驚起雙黃鳥。東風狂興戲分題。柳綠桃紅眼欲迷。酒盡沙頭雙老瓦。隔松茅屋午雞啼。春興何妨醉據鞍。詩城新築大江灣。此身合是風騷將。胷次先收五郡山。春陰鎖日養花魄。影亂杯中紅琥珀。新詩滿眼不能裁。休喚衰翁作詞客。春風不負覓詩眸。軟綠殘紅罨小洲。數日留連看未足。歸鞍將發更夷猶。四座詩談天下士。一罇春醉飮中仙。抱琴明日重來未。客欲歸時主欲眠。</text>
<title>孤村雨後</title>,<text>昨夜山中細雨過。滿園新綠鳥聲多。東風不惜黃金色。吹盡薔薇一樹花。</text>
<title>東川夜聞鶯書感</title>,<text>小橋芳草夕陽時。楊柳含煙綠萬絲。此地傷心何日了。杜鵑啼處又黃鸝。</text>
<title>與諸益遊桐華寺。途中作。</title>,<text>正是淸和四月時。雨餘新綠更多姿。丈夫六十那稱老。步屣登山且不疲。</text>
<title>重午。懷李相公白沙 恒福。</title>,<text>眼看民俗取蒲罇。處處歌呼盡醉昏。回首楚江天萬里。一杯誰慰獨醒魂。</text>
<title>竹迷日書感 五月十三日稱竹迷。或云竹醉日。</title>,<text>白日催年已竹迷。此身安得不衰黧。漸知豪氣銷磨盡。無復城東舊鬪雞。</text>
<title>歲暮。用金方叔韻。</title>,<text>霜毛鑷盡鬢全疎。又是靑陽逼歲除。笑我不知軒冕樂。一生惟欲老樵漁。</text>
<title>茂伯以四月。旅寓小有亭。三閱月未一訪。還家之後。始相見焉。因書此以贈之。</title>,<text>江渭迢迢隔暮雲。兩鄕三月久離羣。相逢始在還家後。羞對吾君道憶君。</text>
<title>人日</title>,<text>冬暖春寒理甚乖。况堪今日更陰䨪。天時自古膺人事。憂國難堪老子懷。</text>
<title>糓日夜對梅</title>,<text>雪中初動早梅花。佩酒何人肯夜過。仍憶去年今日事。一罇同醉石翁家。</text>
<title>夢後</title>,<text>男子當封定遠侯。那堪白髮臥林丘。無端一夜書囱夢。手把長槍踏建州。</text>
<title>漫興寄茂伯</title>,<text>林深幽鳥傍囱鳴。池淺新荷上砌生。輪鞅不來誰見賞。獨扶藜杖繞堦行。</text>
<title>海棠</title>,<text>嫣紅如火砌西偏。數朶垂垂看欲燃。山下小方塘水畔。秖疑燒卻錦苔錢。</text>
<title>石潭臺上。次茂伯韻。</title>,<text>山勢東廻逈作臺。老松陰裏錦莓苔。只今聖主求賢急。不放潭翁此去來。</text>
<title>贈李新之</title>,<text>太白山中度歲華。浦田不辦作生涯。可憐二十年評事。遇此明時尙在家。</text>
<title>九月。登星州城北皋卽事。</title>,<text>水落沙平兩岸高。爲牽詩興獨登皋。四郊雲斂秋光晩。一鴈斜穿返照號。</text>
<title>山原雪白。朝旭光鮮。令人思想倍佳。卻嫌此心被物累。殊失澄澈。有感而詠。</title>,<text>雪滿山原霽色鮮。晴空初旭映偏全。此心恨未同淸瑩。物累縱橫難洗湔。</text>
<title>在統勝廬吟</title>,<text>茅簷銀著短長垂。侈事還輕石氏爲。渾是化工盈損意。故成詩句記天時。</text>
<title>冰獵得魚。分送衙厨。</title>,<text>囱外江流瀦作池。天公好事屬吾私。年來最喜魚鰕足。風味還嫌獨飽知。</text>
<title>感時吟</title>,<text>牢落山房淹十日。一天風景已殘年。春生積雪層冰裏。梅動方塘曲砌邊。</text>
<title>贈別茂伯之大同任</title>,<text>五年關北斷離膓。詩酒相從僅六霜。歡會一生能幾日。白頭今復作參商。</text>
<title>勸酒 百家衣體。</title>,<text>花鳥催詩歲不留。簡齋。 遊絲飛蝶兩悠悠。放翁。 勸君更進一杯酒。王維。 昨日少年今白頭。用晦。</text>
<title>正月十六日夜感懷</title>,<text>正月十六夜明月。簡齋。 莫惜床頭沽酒錢。蘇頲。 人生百年幾緉屐。放翁。 老境增年是减年。至能。</text>
<title>二月江行</title>,<text>二月二日江上行。義山。 東風吹雨小寒生。簡齋。 漁人歸後汀沙晩。鄭谷。 竹杖芒鞋稱野情。無則。</text>
<title>三月春遊</title>,<text>三月三日天氣新。杜甫。 綠楊垂線草鋪茵。丁謂。 伊川洛浦尋芳遍。永叔。 半醉半醒無事人。簡夫。</text>
<title>四月六日對酒</title>,<text>四月淸和雨乍晴。溫公。 小荷新竹夕陽明。放翁。 但將酩酊酬佳節。牧之。 莫向罇前唱渭城。▣▣。</text>
<title>五月書感</title>,<text>五月榴花照眼明。韓愈。 坐驚時節又崢嶸。永叔。 開眼且酌罇中酒。樂天。 白髮欺人故故生。▣▣。</text>
<title>六月山齋</title>,<text>六月山齋當暑令。簡齋。 淸凉是藥別無方。橫渠。 松陰轉處琴書潤。應求。 醉臥石樓雲滿床。牧之。</text>
<title>七月於葛田別座。贈李新之。</title>,<text>七月六日苦炎熱。杜甫。 開戶暗蟲猶打囱。義山。 笑接郞中評事飮。杜甫。 瓷甖無謝玉爲缸。杜甫。</text>
<title>八月八日詠閒</title>,<text>八月江南風日美。簡齋。 荷翻翠葢水堂虛。義山。 一盂飯罷無餘事。放翁。 病眼欲盲猶愛書。放翁。</text>
<title>九月九日登高</title>,<text>九月九日登高處。▣▣。 散髮淸光未足非。簡齋。 莫向罇前惜沈醉。韋莊。 菊花須揷滿頭歸。牧之。</text>
<title>十月得恠石</title>,<text>十月北風催歲闌。簡齋。 鴻驚淸鏡失朱顔。惠洪。 餘齡有幾仍多幸。遂初。 老去莊身小玉山。簡齋。</text>
<title>十一月十三日往別業。有卽還之計。乘醉留宿。曉吟一絶。</title>,<text>仲冬風日始凄凄。子美。 愛酒山翁醉似泥。永叔。 歸計未成留亦好。放翁。 令人憎殺五更雞。放翁。</text>
<title>十二月二十日喚酒</title>,<text>閒人以飮爲忙事。牧之。 但願長醉不願醒。李白。 酒盞酌來須滿滿。樂天。 甘從妻喚作劉伶。樂天。</text>
<title>姊翁家宴席。追昔日之艱難。喜今日之歡讌作。</title>,<text>冬十二月歲辛丑。東坡。 艱難顚沛不忘君。山谷。 不知今夕是何夕。杜甫。 席上榴花皆舞裙。山谷。</text>
<title>戲題贈妓</title>,<text>靑裙玉面初相識。簡齋。 花謝留顔夜漏分。▣▣。 神女生涯元是夢。義山。 夢來何處更爲雲。義山。</text>
<title>贈別茂伯之大同任</title>,<text>幾年曾北塞。今日又西關。地接完顔國。江通渤海灣。離亭秋九月。征馬路千山。嗟爾遠行役。回回如玉環。</text>
<title>自金勤甫 廷稷 家。向黑水李時馨家。途中作。</title>,<text>誰道覊遊苦。詩情到處多。初醒故人酒。更訪外甥家。僕倦疑擔重。驂羸任路賖。閒吟仍委轡。山日半西斜。</text>
<title>除夜贈友</title>,<text>忽忽天時改。回回斗轉杓。流光那可挽。去日莫能招。無價年頻換。非讒骨自銷。煩君休就睡。殘歲只今宵。</text>
<title>新卜劬勞村</title>,<text>依巖卜新地。小築點鴻龐。西接龍興洞。東鄰豹隱谾。土饒宜稼穡。村逈絶紛哤。道德山爲伴。誰言莒陋邦。又移家非離土。亦一莒東陲。林壑惟新卜。賓朋盡素知。輸租仍舊廩。逾嶺卽西枝。時復歡親戚。相尋任意爲。</text>
<title>奉謝李蒼石 埈 見寄</title>,<text>世無寒士友。誰記此心弘。古道惟君是。新詩寄我曾。調高銀字管。淸比玉壺水。定識鹽車下。從今價倍增。</text>
<title>晩登霞堂</title>,<text>落日危欄上。秋風霽景鮮。天高詩眼外。江闊酒罇前。暝色煙郊樹。喧聲野渡船。方輿已沒海。此地可延年。</text>
<title>次金東籬 允安 屛山文集後韻</title>,<text>東國文明際。山河秀氣全。心從隆古遠。業自大賢傳。碩望安危日。高名進退年。微言恐在逸。搜緝喜成編。</text>
<title>詠雪</title>,<text>乾坤呈戲劇。奇態一時同。樹樹銀花綴。村村玉屑融。瑤臺非桀築。茅屋失堯宮。斗覺浮華事。難容浪話中。</text>
<title>在統勝廬。詠山水雪裏之勝倍於他地。</title>,<text>夜雲奔未覺。朝雪亂開庵。巖飾千層璧。河添一帶藍。桑田銀作海。松嶺玉成嵐。何地非奇態。仙區最足談。</text>
<title>次李員外澤堂汝固 植 安奇驛板上韻 末聯。時員外留府。裁候書表戀忱。走奚於雨後至沙川。川漲未濟而還。旋覺員外朝濟於此川未漲之前。不得相遇。故及之。</title>,<text>余觀員外詩。以郵卒愛公之深。歸美於先大夫。莅驛之仁。在公孝思合自云云。以余思焉。員外實賢子弟也。其諄諄。在幼少已著於人人。故思之不已。見而有喜。有若先大夫曾施惠者然。此豈但賢父兄之及哉。遂感而賦之。箕裘元世守。堂構是公思。博雅登華袞。眞淳蘊布衣。郵人愛舊惠。邑子誦新辭。尺牘還遲報。川橋恨巧違。</text>
<title>次李澤堂苦寒之作</title>,<text>積雪肥山野。乾坤器不寬。沒橋竆孟浩。無逕閉袁安。蜀纊寧生暖。炎犀亦怕寒。何妨鄒衍律。爲子按高彈。又路入羊膓險。胷呑夢澤寬。愁侵寧攪亂。度曠自頤安。虐雪排春近。竆陰釀臘寒。知音有北海。歸鋏莫輕彈。</text>
<title>挽金雲川道源 涌</title>,<text>難竆恨彼昊。如寄惜浮生。淑慝均歸盡。亨屯孰使令。淸修空炳世。文雅謾流聲。病負綿茅奠。長懷涕在纓。</text>
<title>挽申參奉季器</title>,<text>兄爲再從戚。弟視一生親。幾永罇中夕。相攜畫裏春。風儀非後輩。情事在先民。忽報終辭世。那禁淚滿巾。</text>
<title>詠春回雪深</title>,<text>春到還多雪。漫空勢太豪。山頭殘老樹。沙渚沒新蒿。色壓黃浮岸。光添綠漲皋。吟邊休好景。愁至酌淸醪。</text>
<title>客散</title>,<text>逕寂煙霞重。亭虛翰墨幽。興餘閒處勝。人罷片時遊。散鳥還低樹。驚鱗復淺流。深關斜日牖。獨自夢丹丘。</text>
<title>謝贈桃</title>,<text>洽取蟠桃露。均圓一圃秋。初從蒼玉借。晩向紫霞偸。懸减風中蔕。影虧月下丘。媿無瓊玖報。卻把短詞酬。</text>
<title>聽灘鳴</title>,<text>力疾登亭晩。貪聆石瀨聲。長搖仙佩亂。圓轉瑟絃淸。雨後松微韻。風前竹忽驚。周公今夜夢。還怕不能成。</text>
<title>暮興</title>,<text>暑薄風光軟。天淸雲意閒。灘聲多別界。林影小淸灣。待月秋嫌葉。貪山暮倚關。幽禽得這意。佳處亦遲還。</text>
<title>橋憐再渡時</title>,<text>一路無新舊。重遊訪碧岑。曾疑經雨節。方喜引筇臨。世道隨時變。禪橋閱客深。翻思三渡日。恐爾不如今。</text>
<title>曉吟</title>,<text>漸脫輕雲裏。淸晨氣像奇。遠含秋意肅。高出霽光危。露濕芙蓉靜。霞蒸繪畫滋。更承紅日上。蒼影落寒漪。</text>
<title>故林歸未得</title>,<text>長吟歸去好。路遠恨如何。北地居人寡。西州旅食多。春應無主麗。鳳且爲誰歌。秋氣時猶壯。湘湖秖夢過。</text>
<title>寒食柳園村</title>,<text>柳盡三春綠。他鄕寒食村。客心千里感。物色一年蕃。葉帶輕煙舞。條垂裊縷翻。悠然堪獨對。盡日耐愁呑。</text>
<title>鳳聲忽故園</title>,<text>嫌人長作旅。鳴獨似鄕園。千里山河路。三春風日暄。同前客裏耳。疑舊郊中村。有夢應歸去。從渠近我軒。</text>
<title>吟恨滿淸罇</title>,<text>酒是忘憂物。如何恨一罇。無端客裏笛。欲斷月中魂。折柳驚新歲。落梅憶故園。吟生多緖意。浮蟻可堪呑。</text>
<title>十三夜。無月。</title>,<text>織女藏金鏡。明星秘玉盆。誰開雲裏影。不見暮江痕。嵐峀當囱遠。煙林隔岸昏。幾時來夜月。幽賞對空罇。</text>
<title>奉謝宗丈松澗翁 庭檜 來訪</title>,<text>多少平生不盡心。慇懃今日最知深。雪風西嶺遙相訪。煙月東溟爲共斟。笛徹雲中仙鳳舞。琴喧海上老龍吟。幾年江渭迢迢別。何幸殘城呂駕尋。</text>
<title>奉次李蒼石見寄</title>,<text>釣翁臺上釣翁遊。人去臺空有舊洲。此地偶然逢一笑。當時聊爾寫千愁。別來消息無黃耳。老去離懷各白頭。忽見新詩如見面。今秋差勝八年秋。附原韻二水煙花憶舊遊。至今魂夢繞汀洲。久無鴈足傳書信。剩有猿聲惹客愁。漫喜新詩稱國手。常嗟竆鬼壓人頭。干戈不復重逢日。東洛風光又一秋。</text>
<title>奉餞舍伯歸鄕</title>,<text>病裏鄕心入杳然。朔風山路望中綿。西峯樹老當冬雪。東海雲深正暮天。鶴髮堂前歸夢急。鶺鴒原上友情全。欲攀征袂還難得。只願魚鴻別後連。</text>
<title>奉贈尹正平</title>,<text>扶搖曾上五雲衢。憔瘁今行楚澤隅。萬里星河雙闕㢠。三年涕淚一身孤。崩沙斷岸迷魚穴。落日長天闊鴈途。夢裏舊遊誰與說。強爲村語對村夫。</text>
<title>踏靑和茂甫韻</title>,<text>長汀淡蕩春三月。當代風流李萬回。十分淸罇須快飮。一年今日不重來。飣盤鯽膾絲絲細。向我山花樹樹開。席地衾天殊不惡。醉中聊復盡餘杯。又一歲淸明惟一度。敢辭攜手踏靑回。花連水水山山發。人並三三五五來。紅杏村中詞客倒。綠楊陰裏酒罇開。此間吾亦有新作。不怕季倫金谷杯。茂甫徑醉杏村釀。臥而不來。作詩寄之。遂有此四句。</text>
<title>自縣齋行到甑灘。大風翻江。且無篙師。未得放船。遂取路岸上。沿江而下。渡東安津。乘夜還家。是日銓郞朴 宗胄 還京。歷宿君顯家云。</title>,<text>江沙漠漠大風揚。檣上危帆未可張。天入亂波還不定。山如逐鹿更成狂。遠林西日鴉飛急。芳草東郊客興長。晩渡下流歸半畝。野塘明月政蒼蒼。</text>
<title>病中書懷。寄進士宗君巨卿 擘。</title>,<text>流光飄忽劇徂川。夢裏同經五十年。食爲養生雖暫節。病於臨老柰常纏。家貧藥物元無計。身賤親鄰亦不憐。盡日閉門誰剝啄。臥聽秋雨落池蓮。</text>
<title>李新之赴李孟堅三省庵遊賞之約。余於此時。亦向永州。遂與之同行。至美代村前將分路。馬上口呼寄孟堅。</title>,<text>偶隨閒伴出幽扉。芳樹溪橋試袷衣。新綠正嬌初夏色。殘紅猶逗暮春輝。人分野店疎砧晩。馬渡汀沙夕照微。三省古菴遙入望。不堪回首恨依依。</text>
<title>小有亭。次朴方伯慶新韻。</title>,<text>江上風流好事家。一時賢俊共相過。數村桑柘夕陽盡。兩岸蒹葭秋意多。逝水西通今汶泗。亂山東際古徐羅。就中容我題新句。揀得明珠不去沙。</text>
<title>新卜莒東野。將移居還已。遂吟此寓懷。</title>,<text>朝廷無策可平戎。坐使邊烽照漢宮。初恠天兵敗河上。豈知胡馬踏遼東。方當殉國忘家日。媿作求田問舍翁。歎息歸來臥茅屋。匣中空有劒雌雄。</text>
<title>元日老懷</title>,<text>已把竆愁許鬢知。逢春况耐歲星移。腰肢漸懶興居處。筋力空思少壯時。隙過白駒應不柰。健如黃犢更無期。細推物理須寬抱。一笑高吟喜老詩。樂天有喜老詩</text>
<title>冬至後七日。金從兄大澤，李從兄心慜，李判官潤雨，李秀才文雨，李評事濯，李生員時榦，金秀才楶，宲，栔，李秀才道昌，道瀜，道長及余十三人。將勘禮說于鹿峯。余以精舍之任。當稟勘校之規。兼運書籍。遂趨泗濱。途中有此詩。</title>,<text>今日泗濱辭丈席。明朝精舍萃金蘭。老夫壯者並童子。評事生員與判官。勘定五先生禮說。兼全三益友交顔。百年那得長如許。頗覺人間此會難。</text>
<title>四月二十日。遊桐華寺。是日昏示諸益。</title>,<text>蓬萊左股此逶迤。松桂濃陰夾路垂。幽賞仙區眞夙願。共遊佳節是前期。諸生甁貯半秋露。古寺山光初夏時。萬象森羅皆可掇。老夫還有錦囊資。</text>
<title>追記前夕之歡。仍念後日之虞。感而賦之。寄茂伯。糓日晩。子行兄攜酒賞梅于茂伯家。仍邀諸族及朴元仲。講歡終日。夜深而罷。此乃十一日作也。時凶奴陷遼東。連我義州，龍川，宣川，鐵山等郡。</title>,<text>百年光景又新正。一笑相迎話弟兄。竹葉於人眞有分。梅花向我亦多情。玉蟲亂綴釵頭色。海鶴長呼月下聲。那得此生長此日。民今疲病更聞兵。</text>
<title>劬勞村卽事</title>,<text>編茅爲屋竹爲門。手劚荒田開小園。高下林巒專一壑。兩三僮僕又孤村。山名道德追師意。店號劬勞戀母恩。回首雲庵猶未遠。可能隨意省丘原。</text>
<title>諸宗族來會小亭。茂甫有詩書癖。且有先歸之意。次韻以贈之。</title>,<text>來遲端復去須遲。對酒醒歸最不宜。幸我不曾流異地。與君同此遇明時。堦花入夏紅棲葉。山木經春綠滿枝。共樂太平今日意。秖應乘興醉題詩。</text>
<title>翌日曉醉起。復用前韻。寄茂甫。</title>,<text>雨餘風軟落花遲。池上微凉吹面宜。門掩小亭人去後。夢圓孤店月明時。疊靑新展龜巢葉。浮翠低垂鶴踏枝。安得更逢梅隱老。盡驅淸景入淸詩。</text>
<title>六月晦。在鹿峯。次許若虛回文韻。贈茂伯之京。</title>,<text>征南怨鴈叫酸聲。永夜愁秋幾夢驚。明燭小囱書帙散。晩林幽壑澗泉晴。城連驛路歸東洛。嶺隔天雲望北京。榮悴由來分貴賤。名低我笑我平生。</text>
<title>挽盧牧使弘仲 景任</title>,<text>早抽金馬玉堂身。萊服重斑洛水濱。先見宜爲元老歎。懶朝從受小兒嗔。取蟾五日還無用。刻狙三年只自珍。可惜平生經濟志。一塲殘夢落花春。</text>
<title>解命吟</title>,<text>筭卻生平隙駟遒。寧招鬼笑苦銜羞。寬胷但可隨天數。役智胡爲費人謀。彭祖永年知未慮。石崇雄富豈緣求。自然至者眞吾命。不必勞勞罄百憂。</text>
<title>次三龜亭板上韻</title>,<text>此亭營構肇何時。遠想閒人解翫嬉。占勝正當山一鶴。假靈傍列洛三龜。樹擎翠蓋銜濃蔭。溪奏玄琴下亂漪。幾許登臨挑逸興。仙風千古颯然吹。</text>
<title>次地主朴大瓠次三龜亭韻</title>,<text>謝宰春遊喜及時。閒多游刃本非嬉。藏身吏豈紛華吏。化石龜嫌釁沐龜。勝趣自多竆勝狀。澄心孰與溢澄漪。名亭此日逢詩伯。筆下長風向我吹。</text>
<title>又次朴大瓠遊西寺韻</title>,<text>城西梵殿易躋攀。臥閤淸治一任閒。几席正臨南逝水。杯罇好對北來山。詩情軼蕩風雲外。豪氣衝凌宇宙間。康樂後身今再見。寧同俗吏抗塵顔。</text>
<title>又次朴大瓠次襄陽壁上韻</title>,<text>郡舍依微老樹陰。歸休過客古斯今。寒聲東走川橫帶。凉氣西來柳擁林。眼豁危樓神易暢。身閒幽闥睡還深。名軒勝事知多少。幾和前詩費浪吟。</text>
<title>又次朴大瓠次臨河壁上吾宗秀才 瑛 韻</title>,<text>山影參差落曠庭。川聲嗚咽透重欞。詩留古壁塵全暗。人臥竆閭雪亂零。梅閣閒情思一見。藜床孤夢報初醒。居然被卻荊州識。從此柴扉不欲扃。又皁蓋遙臨小縣庭。陰風吹雪打疎欞。樓頭殘照光全冷。牆角脩松葉半零。白屋黃堂休禮數。銀章韋帶共酣醒。多年鎩翮逢風勢。會見春生野外扃。又宗文詩學早趨庭。命不身謀老蓽欞。更欲松篁須晩翠。寧論蒲柳自先零。神遊宇宙方飄蕩。夢入邯鄲未肯醒。賴有宣城吟嘯宰。翩翩華蓋扣幽扃。</text>
<title>觀漲吟</title>,<text>長河千里漲黃流。曠蕩堪疑大地浮。樹入驚濤愁沒杪。山當怒氣欲摧頭。舟藏遠壑難容櫂。人失歸津未辨洲。安得御風竆兩岸。快湔多少我心憂。</text>
<title>詠憫旱</title>,<text>年來側耳理陽陰。旱魃還驚最虐今。正是耕耘當夏日。如何枯槁似秋林。祝天聖意雖云至。埋璧虔誠更孰深。明府一祈神必應。甘霖早晩慰愁吟。</text>
<title>詠喜雨</title>,<text>雲連主屹惹輕陰。昔禱旋看雨下今。溢喜民謳騰四野。含滋物意暢羣林。誰言穹昊臨吾遠。秖在誠心感彼深。欲識登山當日事。請看明府性情吟。</text>
<title>垂釣吟</title>,<text>半世虛名鮎上竿。邯鄲從此夢長寒。沙頭健步寧須履。磯畔孤眠懶整冠。銅鏡瑤岑吟裏見。銀刀玉尺掌中看。滄浪歌罷晴嵐晩。好趁仙風上石壇。</text>
<title>聞蝗作。向天訴憫之吟。</title>,<text>半年枯槁無蘇意。一雨方希萬稼秋。聞道喫禾還有物。不堪搔首更含愁。乾坤自是生成主。蝗旱如何賊害稠。歲饉民殘天可怍。當須悔禍息羣憂。</text>
<title>次鼓吹部李山甫寓懷韻</title>,<text>十年憔悴入囂塵。捐棄還多釋苦身。疎懶但知從宿樣。機關難自學今人。耕漁適意愁全卻。得喪歸時思每匀。地上仙翁何處在。欲得天放慣修眞。</text>
<title>辛酉元月朢立春。聞天朝將士殲賊之報。喜而賦之。</title>,<text>陽生茆屋景光姸。衰病偏多入煦天。枯艾溪邊抽葉嫩。幽禽囱外弄聲傳。三春正好花如錦。千日須敎酒似泉。佳節兼聞淸北塞。閒居淸興此時專。</text>
<title>江上偶吟</title>,<text>春風失力春天煦。芒竹晩尋某水頭。江潑蒲萄綠色漲。雲驅車蓋彩光稠。冠童六七身邊擁。鷗𪆽兩三巖際留。正是畫工開好興。不須長抱世間愁。</text>
<title>竢李汝固山水亭來遊之約</title>,<text>江湖如解主人情。洗出菱奩十分淸。天與己看開地秘。客來應見助詩鳴。正當柳渚新秋爽。更値松巒宿雨晴。爲報沙邊雙白鳥。好呈幽趣莫須驚。</text>
<title>記興</title>,<text>曠野高低抹樹煙。爲憑巖畔意悠然。秋山入暮無千峀。霽水成虛有半天。放浪人寰何處泊。遨遊仙境我懷全。佳緣十分探奇勝。一日淸閒到百年。</text>
<title>曉上山水亭</title>,<text>十分幽襟更賞幽。水光山色畫中秋。輕雲稍稍開高嶂。初日暉暉湧半流。躍馬非心離紫陌。邀仙有路望丹丘。臨風一笑乾坤隘。駕羽何時上玉樓。</text>
<title>寄直淸兄弟讀書山寺</title>,<text>凈水晴巒別後秋。思君對景意悠悠。魂歸寺路雲陰重。夢入書囱月影流。榻上何時聽夜雨。舍南多日伴幽鷗。爲分勝賞期余美。莫向空山送歲遒。</text>
<title>遣意</title>,<text>靑山與我長爲伴。江水西流太小情。一笑臨風心已廣。孤吟待月趣仍淸。曉天遠樹依依靜。霽浦凝煙冉冉輕。力疾登亭塵事寡。卷舒書帙過平明。</text>
<title>賞月</title>,<text>收拾淸秋十分華。好關幽意勝如何。孤舟若泛稽山雪。醉手猶探采石波。遠峀蒼巒看影薄。寒沙白水占輝多。袖裏直藏今夕月。三光凋後對姮娥。</text>
<title>聞直淸兄弟歸期在近。喜得看字。</title>,<text>虛亭一夜雨聲寒。秋動江鄕暑氣殘。月鍊明華流玉洞。風驅爽意繞霞冠。雙淸正値名區勝。兩美胡分此地歡。聞道歸期將在近。湖山應欲使人看。</text>
<title>淸江</title>,<text>日晏江湖游氣褰。登臨十里鏡中天。涵亭底曳拂簷鳥。隔樹傍含浮野煙。風靜雨痕留灩處。石寒秋色動蒼邊。一區淸意多關水。况此朝晴對淼然。</text>
<title>連筒灌小園</title>,<text>昨夜江湖春漲浪。餘波可灌小園中。斫來舊竹梢雲玉。連得長筒飮水虹。腹吸凈羅千尺遠。尾噴輕霧萬堆空。漸看融雪生寒地。抱甕何須羡漢翁。</text>
<title>萬里正含情</title>,<text>天敎兄弟不相將。鴈散驚風各異方。對月通宵長愴目。逢秋隨日幾摧膓。山河劒戟交遮斷。魂夢音書共杳茫。萬里含情情萬斛。化成淸淚溢瀟湘。</text>
<title>初秋晦</title>,<text>露促郊原萬寶成。疇人歌溢喜豐情。湖山秖有閒遊勝。風月仍隨特地淸。景滿幽亭還有飽。秋多佳句可無營。三旬欲暮重何事。占取江楓稍稍明。</text>
<title>仲秋朔</title>,<text>欲霜秋氣日蕭颯。八月南天鴻鴈多。洞澈江流奩盡坼。嫩紅楓葉臉微酡。良時無恙湖山眼。閒地成功硯墨哦。預報雲師休作惡。望舒寒影恐婆娑。</text>
<title>天長鴻鴈哀</title>,<text>客路厭看鴻鴈來。倦飛何事叫風哀。關遙沙漠雪霜後。地闊瀟湘雲水隈。繞月摩星意未已。愴山愁野首頻擡。丁寧南北元渠所。莫自多情好往哉。</text>
<title>藜杖去尋詩</title>,<text>吟筇苦恨句非奇。聞道八關去覓詩。春到柳林初雨葉。煙開池水更風漪。一區作府騷人詠。三尺成功墨客資。謝屐莫言尋已盡。杖藜隨處有餘詞。</text>
<title>詠春回雪深</title>,<text>衰年偏苦春陰雪。詩思還除孟浩豪。南峀曾驚摧挺檜。東郊更怕滯抽蒿。梅腮色老囱前馥。柳眼光殘江岸高。造物解猜佳節事。畸人端合醉松醪。</text>
<title>秋蠅</title>,<text>爲報營營逐氣蠅。秋天霽後洗炎蒸。殘翎且莫依樊棘。眇質其如畏雪冰。白露滋寒圭欲售。彤霞收熱賦休憎。明年愼爾無生育。好過西風柰未能。</text>
<title>養眞衡茅下</title>,<text>紫陌多年失趣眞。人間風雨正酸辛。歸來得意三間屋。自在灰心十丈塵。夜月蝕殘重色象。秋江潦盡更精神。誰知五斗閒官祿。不直衡門五柳春。</text>
<title>怡老堂晩興</title>,<text>十里平蕪日已沈。蒼茫暮色滿雲林。秋江長鏡依依暗。霽壁高屛稍稍陰。雨歇輕沙遲去鴈。風開茂樹易歸禽。悠然占得淵明趣。更倚枯筇盡意吟。</text>
<title>人世信少娛</title>,<text>天地間生非偶爾。如何人世反愁吾。覊縻壯士龍鷹苦。形役閒情驛馹瘏。底處崎嶇眞一夢。此身歸老是良圖。佳山好水雲霞外。欲做殘年物表娛。</text>
<title>始覺新年上鬢端</title>,<text>素髮蒼顔老一官。新年添得鏡中殘。胷中謾抱潘郞恨。天下徒增賈子歎。壯志蹉跎悲短劒。華顚蕭瑟媿高冠。如令盡白三千丈。來歲從何上鬢端。</text>
<title>山水亭歌</title>,<text>幾躋躋幾疊疊。遠自海上來。磨圭削玉臨長江。江水騰渀過其下。洋洋乎潾潾乎。爲淵爲瀧長風。有時如力爭波濤。巖壁相摏撞。有山有水何最勝。君不見積雨霽後奇形恠形。使人目眩神𢥠。七百里湖如海。千萬尺山吐淙。景賞爭傳是仙區。幾年天慳地秘。一夕輸來書囱。囱前有路隔朝市。寧聞車馬客之跫。但見柳渚沙汀煙樹裏。翩翩白鷗飛來雙。浮雲富貴裾不曳。我非三公與元戎。何用彼几舃旌幢。深懷明月嫌自沽。非不知伊尹興商家。太公經周邦。天乎以我樂山水。又何必學比干龍逢。笑矣乎說客力士售智勇。到白猶圖相印佩期鼎鼐扛。何如濯纓淸江流。興來山房傾酒缸。臨風時揖凌虛子。白雲不隔劉雞狵。出寥廓遊鴻厖。胷襟無俗物。在世小喧哤。淸飆白月作故人。陶陶浩浩歌數腔。君莫問我爲誰。潯陽陶兮鹿門龐。</text>
<title>寒岡鄭先生挽</title>,<text>夫子之生與道俱。千年理窟踵程朱。逾冠便采名山玉。指陶山。 異日曾探巨海珠。指南溟。 也是誠明元自了。矧玆師友且交須。十分霽月涵秋水。百鍊精金出鍛爐。未喫力時超百氏。到收功處集羣儒。味氊味𤸈詩書腹。參天參地仁義軀。林下幾年談孔孟。王前一夕講唐虞。再登金府朝儀肅。三入銀臺聖眷紆。觀否泰機知進退。卷經綸手臥江湖。發揮帝舜傳心法。沿革周公制服圖。十九代書標紀曆。五先生禮輯錙銖。臥龍志裏神交遠。太極屛中妙契孚。愛翫泥蓮今茂叔。朗吟天月舊堯夫。平生事業惟經訓。盛世論章摠廟謨。指示迷塗高堠子。提撕來學大規模。新安再得賢師作。洙泗重開聖路蕪。猥以散材承顧眄。晩將非腳忝摳趨。高年自歎周翰累。大度猶憐子夏癯。豈意元朝拜函丈。終天別酒是屠蘇。斯文宗嫡誰重嗣。吾道從今已矣乎。</text>
<title>挽李顯卿 昌國</title>,<text>系聯我外家。居同我一縣。所以就傅年。猥識李邕面。非才侍翰墨。幾度隨藝戰。追陪十餘載。情誼最繾綣。且與賢胤子。晩節頗相善。結契未多年。兵塵迷禹甸。因成星雨散。異地俱飄轉。幽明倏已隔。一別不復見。長懷徐孺志。且孤生蒭薦。誰知平生心。不以生死變。有時逢孝孫。相對顔空靦。今聞靈櫬回。意切相迎餞。人生足魔障。數日患風眩。徒增傷感懷。又闕一杯奠。含哀寄空詩。悵望淚如霰。</text>
<title>挽鄭參奉潤派</title>,<text>頎然吾契長貌古。心亦古以三韓望。族食力居下戶才。雖無可稱行且無。可惡享年何不長。六十二加五揮涕。挽公車苦月荒山路。</text>
<title>遊仙辭</title>,<text>秋夜候蟲聲。一夢非人間。蕭然宇宙外。羽駕遊三山。采采金光草。身老浮雲閒。如何躍馬兒。白首醉塵寰。</text>
<title>秋興</title>,<text>秋氣日蕭蕭。素水揚寒流。蜩螗未解事。長鳴欲無休。靑天有夜月。光輝知幾秋。常懸倘不凋。吾欲與爾遊。</text>
<title>秋水</title>,<text>雨乍不成霖。江明仍自秋。十里開長鏡。鏡裏銀河流。河邊亭有影。幻作蓮葉舟。日月行其下。直在天上遊。</text>
<title>病中戲成古風一首。寄示茂伯。</title>,<text>昔爲問病人。今爲臥病客。誰意一失馭。三旬長委席。藥物無價散。盤飧折尾麥。老妻笑相語。無忘在莒厄。</text>
<title>李杜</title>,<text>波寒夜郞天。明月空千秋。猿啼巫峽雨。草堂暮溪頭。文章憎命達。二子令我愁。爲君問奎星。奎星更知不。欲開文明運。須起李杜儔。更使騷壇伯。揚名上龍樓。</text>
<title>卽景</title>,<text>漁火起江心。彤霞在半天。山色入暮雲。蒼影漸辭淵。羽聲趨林鳥。炊香滿閭煙。淸華浮十丈。白露生東阡。松風忽披拂。能作雨蕭然。瞻聽竟未了。餘勝夢可全。</text>
<title>秋夜不寐</title>,<text>抱病門生網。獨夜人斷聲。乾坤男子意。細聽候蟲鳴。風葉過雨打。螢郊飛火明。古書心暗結。茂草露潛橫。遠灘從入耳。有夢成未成。</text>
<title>南厓秋色</title>,<text>羣仙宴南嶽。罇中酒如河。偏醒笑性靈。靑鳥邀我過。是時秋正早。白露空山多。痛飮期盡醉。朝來顔欲酡。秋山已解飮。我獨不飮何。</text>
<title>金萬丈冠禮後。地主有詩。邀余和之。遂步韻以呈。</title>,<text>昔願著冠弁。今思在襁褓。三加禮纔畢。相視迭嗟悼。當其失乳時。豈意有今年。所以父子情。此日尤可憐。新詩十六句。字字能感人。因之以勖君。學問須勤辛。事君貴盡己。事親貴養志。大丈夫一身。惟此兩般事。</text>
<title>八音歌。寄謝茂伯前日見訪之勤。且寓此時正襟相待之意云。</title>,<text>金馬玉堂客。不與寒士友。石交惟有君。衝泥來半畝。絲絲細雨中。一笑雙白叟。竹林當時遊。亦能如此否。瓠罇不足珍。碧筩猶可口。土饒菜本肥。盤飣非無有。革帶解還結。塵巾更抖擻。木床可延客。相期重握手。</text>
<title>贈別許若虛之雉城任</title>,<text>昔我未見君。但願一識之。豈料識君後。有此天涯離。我始未相識。君去我何悲。以我識君故。君去我淚垂。相別在今日。相見又何時。不堪苦惻惻。還恨始相知。</text>
<title>病中書感。奉寄梅村兄。兼呈李新之。</title>,<text>完顔遺種久雲擾。鐵騎年年冦燕趙。藩邦雖切報主忱。勺水無柰方揚燎。疲兵深入勢莫支。倚柳將軍飮恨殀。元戎不死累聖德。誰信誠忠如日曒。遂令紛然疑阻心。起於一時之羣小。神明天子新嗣統。萬曆緖業終應紹。雙星銜出紫泥書。飛下丹霄度華表。關西四十二州路。冠蓋翩翩連儐佋。王城禮接未半月。玉節還向龍江眇。仙槎幾日到銀灣。後鬼前狨路縹渺。先朝虎臣尙善飯。奉使西歸護浩溔。臂弓腰箭甚矍鑠。十萬賊衆行當剿。况今朝廷尙淸儉。廐無肥馬途無殍。仁風所動吏皆化。賦斂漸薄田租少。閭閻誰復有蹙頞。國有靈臺與靈沼。天時人事本相仍。耳聞眼見皆佳兆。聖代人宜有生樂。何事軍民恨未夭。孤村老翁世所棄。半畒相伴惟魚鳥。朝市山林不相關。得失悲歡兩蜩蟉。胷中空抱杞國憂。未免尋常心悄悄。人間無處可寄懷。疾步登高騁遐眺。蓬萊方丈碧海外。弱水三千隔淼淼。深杯強飮無事酒。醒後萬慮還皎皎。妻孥未識老漢意。但苦食貧如食蓼。書生古來例寒飢。一椀稀粥寧辭麨。虛名幸此免荷殳。白髮靑山了昏曉。簷前種菊間疎梅。囱外栽松連密篠。春花如海穩臥看。夏木成帷閒步遶。惟是行年已衰暮。一身百病常纏繞。休心一法久廢詩。吟興忽被紅蕖嬲。遙想金成洞裏亭。亦也池風花影掉。幽香日日惱主人。鼻觀默參應自了。吾黨李公字新之。氣岸自與秋天杳。一枝筇杖閒過從。好向花前醉淸醥。嗟余一別動經時。忽忽光陰夏之杪。相思迢遰隔雲峯。臥床仰羡孤鴻矯。何當相就賞船藕。一笑更對眞仙標。</text>
<title>茂伯盆梅。用東坡韻。梅乃金成洞姊翁享物也。余往見之。愛而不敢求。歸臥池亭。徒有相思之意矣。今爲茂伯所有。故作此以示之。</title>,<text>昔年同遊莒南村。玉僊曾惱詩人魂。儼如漢女不可求。歸臥半畝空懷昏。今年誰遣傾城姝。挑以綠綺歸文園。輕衫半露白玉膚。外冷猶應中粹溫。晴囱疎影夜還明。夢驚相訝東方暾。索笑何須費廵簷。坐臥相看長掩門。嗟余白頭才已盡。欲語妙意誠難言。直待參橫月落時。與爾共醉松林罇。</text>
<title>次杜子美百憂集行</title>,<text>棘門灞上眞嬰孩。塞外旌旗向洛來。開元天下太平罷。羌笛爭吹阿嚲廻。誰起釣翁年八十。海內蒼生荷擔立。天涯老臣願淸寧。周澤難看鴻鴈集。秖恐流光疾過空。我生未趁車書同。更祈皇天憐瑣尾。遣罷長吟車不東。</text>
<title>揀牟去麥吟</title>,<text>揀牟牟未滿一掬。去麥麥還爲一束。揀之眞是麥中牟。去之豈云牟中麥。初來種牟不種麥。誰料牟田麥還作。我覺去年種田時。麥雜牟中同播厥。天意包容資萬物。牟麥齊生共春色。今年把鋤皆小童。不分彼此渾培埴。彼盛此衰理之常。所以來牟成未得。嗟哉是誰之過歟。先世農奴盡放役。家無一力可問耕。直恐明年踵前迹。</text>
<title>天啓元年春三月初七日。自鹿峯還棲。頹臥蒲團。午睡初醒。忽村童袖傳孫季進在汶州相邀之書。驚喜促駕馳到。梅南，季進與茂伯，新之。已向小有亭矣。遂追往琴灘。則李士厚，蔡明甫，呂敬伯，郭汝叔，郭興伯，李子靜，蔡汝幹，徐敬哉。亦皆來會。主人盛備酒饌以娛賓。一堂皆親知也。喜心翻倒。未暇通名。徑自排戶而入。賓主歡迎。攜手上堂。江山花木。盡是詩酒之興。以桃紅復含宿雨柳綠更帶朝煙爲韻。分得雨字三十三句。</title>,<text>一慵縛兩腳。閉戶了昏暮。昨晩偶乘興。暫試尋山屨。歸來臥孤村。寂寞誰與晤。忽驚廣文老先生。汶上相邀寄尺素。木枕蒲團午睡餘。大嶺促鞭羸驂度。梅南村裏不見君。追君直過琴灘渡。淸虛三十六洞天。小亭高會皆親故。心翻意倒足自趨。未暇通名徑排戶。羣賢政懷跫然音。滿堂黃色各眉宇。一笑相攜倚天囱。披霧淸談交玉麈。汀洲芳草節已闌。簾外落花紛紅雨。坐撒風光供几席。江山與我誰賓主。靑春佳興自跌宕。錦囊淸債良優裕。遂取唐詩二六字。分與十二人題句。翰林 指茂伯 仙筆驅造化。影可捉兮風可捕。評事 指新之 文章苦捷敏。遒語亦足驚韓愈。馬陵道中白書手。指季進 又入騷壇發萬弩。隴西公子 指士厚 動驚俗。擲地金聲矜獨步。能詩長吉 指子靜 將進酒。玉脂亂泣烹龍釜。麻姑搔背舊仙侶。指吉仲 飣盤好擘金麟脯。小難 指明甫 詩不數蘇州。工篆餘風傳父祖。夢吟四句字子華。指汝榦 恨不移家酒中住。袖裏靑蛇何許客。指敬伯 浪吟飛過春江浦。汾陽耳孫 指汝叔興伯 兩俊髦。健筆直欲凌鸚鵡。南州高士 指敬哉 最年少。一時詩體稱徐庾。嗟余伎竆如老伶。短袖安能隨善舞。旁觀非欲擬巧匠。外重惟應內已懼。幸忝諸公文字飮。免使退之嘲蚊聚。開懷曠達共觴詠。觸目絶勝難名數。只恨腰笏無易于。俗塵曾凂靑松樹。且可高吟置此事。眼前一醉良先務。今朝得意不盡歎。明日相思無柰苦。爲君聊復一伸之。白沙翠竹江村路。</text>
<title>放魚歌寄誠伯。兼示諸姪。幷序。</title>,<text>余之疎懶老且甚矣。有塘而不種魚。村夫之灌畦於塘之南者。疏渠而引溪。逶迤而過于塘。溪魚之從流下者。因入於塘而生畜焉。故塘之中。只有一牡鯉。餘皆杜甫所謂白小。虁人所謂麪條也。余憐其細微而霑水族施食以養之。中有蠡魚數頭。食魚爲糧。生子生孫。近數年以來。蠡日盛而魚日少。余恐塘之空而竟未免爲蠡之地也。余嘗以此而憂之。人有慰余之憂者曰。魚亦人所食也。蠡亦人所食也。人之食之。無此無彼。不若養其所盛者之爲愈。吁。余之所以憂之者。豈以魚可食而蠡不可食哉。惡蠡之食同類而日盛。憫魚之爲同類之所食而日少。叉之不可。釣之不能。有除㬥之志。而無除㬥之術。余安得以不憂歟。吾聞誠伯新得大網。要而網之。期將捕蠡而聶鱠之。以快余意焉。蠡巧於避網。而魚反罹之。余不忍取而旋放。傍觀者皆嘲我不食。嗚呼。彼豈能知我者哉。始余之要網而網之者。非爲捕魚。本欲爲魚除魚之害也。本欲爲魚除魚之害。而反殺魚以鱠之。則是失爲魚除害之本心。而轉鱠蠡之心於魚耳。其亦不幾於救齊而滅齊者乎。遂因以作歌。用以自解云。有客有客居西枝。山下有亭亭有池。池非六畝以成者。魚非二月所納之。半畝遙通山澗水。白小自與流相隨。洋洋池面盡游鯢。一寸纔分鱗與鬐。春來春去漸看長。細浪搖囱吹日時。憐渠本非蛟龍匹。斷無雲雨飛騰思。長年共作池中物。中夜相對無相離。其中有蠡始誰投。魚鬣蟒首仍蛇皮。同遊一池飮一水。反以魚作肥身資。爲魚之害甚於獺。滿池魚族將無遺。一鯉雖在終柰何。嗟爾龍種其孤危。我欲爲之去此㬥。念在胷中愁在眉。叉之不可釣不能。恨不學漁爲漁師。聞君新得大魚罾。可以橫截長江涯。邀君仍請諸少年。抱網歸來來不遲。大張池中罨以採。始從日出至日移。蠡之爲物異諸魚。性善伏藏便淤泥。泥深藻亂不知處。所捕而得惟魚兒。噞喁瀺灂不須言。鱗鬣損傷皆離披。魚兒復魚兒。始因相愛還相欺。衰翁縱饞那忍鱠。網出旋卽投漣漪。傍觀擧有染指心。孟簡盧仝今復誰。人皆嘲我老而癡。妻孥爲我興嗟咨。仰天大笑臨深池。短歌遙和蘇仙詞。蘇有放魚歌。</text>
<title>拾穗歎</title>,<text>朝攜一筐來。暮攜一筐去。終日汗流背。所得只如許。所得如許且療飢。穗盡他時誰救汝。官倉有粟莊珠璣。但肥倉中盜倉鼠。</text>
<title>自警</title>,<text>六甲自輪回。庚申應自來。但恐今年人。難見後庚申。惟當及此時。黽勉常自持。雖無令名垂千春。不將羞辱貽吾親。</text>
<title>我不願辭</title>,<text>我不願衣弊縕。不衣弊縕兮無狐貉。我不願食糠糜。不食糠糜兮無粱肉。我知爲富兮。免此食貧苦。我爲不仁兮。何顔見我師。又焉能改行以自㬥兮。坐受親故相傾欺。不如固吾志。衣弊縕兮食糠糜。</text>
<title>玉連環體 此譏光海爲君。與虜私好。不助毛都督文龍。歎新王更化。欲爲天朝報仇。凶奴不敢入塞也。</title>,<text>氛非不足酬元聖妖勤朝義勇軍柰肆辛中灣城騎無敢久是龍外幾心未里雲如陣年助戎千矛伐戰思使出主眞生天夕君</text>
<title>次金鶴湖韻。送洪無住 鎬 入處北縣別業。</title>,<text>友野鹿兮巢枯枝。公之往兮不少遲。游神物表兮絶迹世。兒此一去兮誰能知。太白嵯峨兮山逕幽。送君行兮怕久留。飛高走遠兮未足相依。贈一言兮盍早來歸。</text>
<title>挽詞[玉峯權暐]</title>,<text>同爲科第又同心。契托平生誼分深。君選淸要懷謇諤。我從郞署臥丘林。二城乞外稱榮養。三載臨民溢頌音。從此未聞相警語。峨洋誰復把瑤琴。</text>
<title>挽詞[族孫爾松]</title>,<text>磨崖之山秀且峻。輞川之水淸而潤。昔我鼻祖卜其中。雲仍接武多豪俊。吾宗老子最明粹。文雅早爲恒人準。儒關事業徹九臯。一夕聲名播遠近。廟堂羣公賀得人。經濟才華實忠藎。薇垣風彩舌不柔。狐兔避路看孤隼。獻可先見薄鍾山。從此要津少汲引。公心自切反哺誠。汲直翻紆東海印。中間置散幾日月。未免竆道魚目哂。虬伸蠖屈自有時。聖主旋天啓煕運。國子談經少試可。言地頹綱方再振。是時朝論重民隱。循吏名中擇先進。賢人暫屈遠人安。明遠樓前五馬迅。棲棲郡邑異長暇。臥閤頹齡迫耳順。故山松桂未曾荒。遽使親朋哭歸櫬。公之餘慶葢未艾。紅紙榮光逮名胤。五花芳流太僕卿。一麾更試名都尹。歸來重對舊山川。霜露之懷暮年緊。松楸况復隧域分。神理人情俱未盡。古谷山環洛江水。吉地同原非所問。一時純孝慰泉壤。佇見千秋耀紳縉。爲緣宗義老彌篤。敢將荒詞贊不泯。</text>
<title>挽詞[南礏]</title>,<text>風儀猶在目。曾拜德公床。已失仁人壽。空留長者名。占新丘壑美。移舊日辰良。神物歡迎送。端由孝子誠。</text>
<title>挽詞[南磁]</title>,<text>龍門叨拜記當時。氣宇堂堂衆所推。柏府威棱膓似鐵。梅軒慈惠口爲碑。仁齡未驗天何必。卿月無情歲幾移。美水佳山新占吉。白眉誠孝路人知。</text>
<title>附山水亭次韻[白麓姜始煥]</title>,<text>壺峯李公。諱火傍享。眞城人。登明經第。値光海政亂。嘗疏斥仁弘。退居安東之輞川。有澄江鐵壁之勝。築山水亭以終老。作歌以見志。人有勸之仕者。則曰吾有母。力耕可以爲養。不願仕也。其淸操卓節。可與澄江鐵壁相當矣。歲久亭廢。其後孫重構。揭其歌以存遺蹟。余屢過亭下。敬次以志感。壺峯山高復高。下有萬丈鐵壁俯長江。長江之水千里來。有時奔騰決駛爲濤瀧。天吳陽侯爭後先。洪鍾巨槌相擊撞。有短棹孤檣。出沒乎其間兮。恤恤乎湫乎浟乎使人𢥠。長江千里到此平如鏡。更有飛流濺壁鳴琤淙。摩詰畫中曾相見。今見納言李公於此拓軒囱。先生閉戶味墳典。卻笑莊生逃空猶喜跫。白月凉飊時來入我室。有客有客淸者雙。先生雅性本骯髒。耻向俗流折幔幢。况復汩陳彜倫斁。不慣崎嶇浮沈處亂邦。旣不願造攻伊尹牧野呂。又不能爲剖心比干夏臺逢。小人有母不能遠。力耕爲養兮何必五鼎扛。壺峯山高復高。安得使長江作酒盈盈長頸缸。君不見江陽山水亦可隱。一出風塵同彘狵。我愛江上鷗鷺雍容。我愛山中民俗醇厖。山水中間此一亭。遠隔城市之噂哤。後人肯構能復葺。扁以山水亭歌一腔。嗚呼輞川之名。偶同唐中丞。若擬以倫。五噫之梁遺安龎。又 白下申薇院歸來意正幽。林泉高臥白雲秋。鳳凰枝外朝陽暖。象馬堆前水急流。蘇老文章傳兩世。輞川山水又東丘。其人其地果相遇。是以南州名一樓。曾遊石室敍懷幽。志士悲歌落木秋。金馬門前春幾度。鷓鴣聲裏水東流。白頭雲峀歸來賦。五世平泉花石丘。暎碧贈薇人識否。江湖煙月二高樓。又 不肖子回榮一嘯登亭晩興幽。客來又値菊花秋。四圍山色當囱盡。萬折江聲入檻流。疏斥巨奸辭柏府。道交賢友臥林丘。憑軒徒切羹牆慕。肯與遊人更上樓。又 曾孫潝鶴山南畔輞川幽。杖屨逍遙退老秋。危石千層橫絶頂。漁舟一葉任中流。煙霞此地觀遺韻。霜露多年感古丘。長使登臨淸可賞。玆亭不是世人樓。又 玄孫舜相吾祖何年卜此幽。還鄕觀感又傷秋。同堂親誼由中出。傳世君恩自上流。雨歇南江鷗下渚。雲生北岳鶴鳴丘。鹿門安在潯陽遠。盡日徘徊望玉樓。又 六代孫天範傷心無處寫懷幽。獨上孤亭况値秋。喬山不變先天氣。逝水無竆入海流。鴈下平沙明月浦。鳥歸芳草夕陽丘。俗子徒知風景好。謾將詩句費登樓。又 七代孫孚豹我家山水卜淸幽。山水亭成幾度秋。千尋拔地嵬然對。一色涵空汪若流。凉風曉月開眞境。老樹芳林感古丘。願使子孫長守護。當年杖屨此登樓。又 七代孫孚顒大野東頭一境幽。孤亭蕭灑立千秋。空留危壁雲端出。不盡長江檻外流。十年仕宦歸來地。數畝田園偃息丘。追感遺風懷未禁。悄然斜日獨登樓。又 七代孫孚華三公不換一區幽。地秘天慳度幾秋。削出重霄雙壁立。橫拋翠帶大江流。孱孫尙爾盤居巷。遺躅依然賁遯丘。鎭日徘徊觀不足。要迎明月更登樓。又 八代孫仁源亭在輞川別業幽。雲孫尊仰億千秋。風生古壁凉虛簟。煙歇長洲豁遠流。松蘿洞外遮囂市。桑梓村前有某丘。追思往蹟彷徨立。客散高堂月滿樓。</text>
<title>附諸賢唾珠</title>,<text>遊輞川呈李博士 柏巖金玏探勝何須七月秋。好隨梅雨放輕舟。飮中偶得詩仙話。象外還從福地遊。幽賞已知千界靜。高吟尤覺一生浮。山靈有意呈新態。霽後風煙散不收。又塵世光陰劇逝川。還從赤壁學眞仙。夢驚孤鶴橫江夜。興逐蘇翁作賦年。此日風流推我輩。他時行樂屬誰邊。懸知勝事無人會。應待龍眠畫裏傳。奉送李壺峯出宰永川 大瓠朴𥶇昔余忝作安東守。仍與吾君託道心。每說磨崖形勝好。幾將孤舫水雲尋。中年離別悲歡異。末路交情久益深。五馬此行誠寵擢。主憂民望子都任。次怡老堂韻 松溪李亨男小屋臨江闢。投簪臥此中。好風來水府。新月上簾櫳。綠髮行將白。韶顔能幾紅。怡然終老地。不必換三公。</text>
