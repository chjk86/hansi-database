<title>石門歸路</title>,<text>繁陰生遠樹。芳草夕陽天。白鷺知閒趣。將詩落我邊。</text>
<title>效東岳朝暮吟</title>,<text>朝亦此窓間。暮亦此窓間。牕間地有餘。客子身世閒。又朝亦對靑山。暮亦對靑山。靑山不我棄。幽興入孱顔。又朝亦獨坐吟。暮亦獨坐吟。坐吟吟底事。耿耿江海心。</text>
<title>雜言</title>,<text>志士惜日短。幽人愛林深。林深也不惡。日短若爲心。又古人已冥漠。今人吾不知。倚杖荒林外。天寒鳥影悲。又天地常不隤。日月亦雙明。如何人世事。歲歲長紛更。又黃河縱使淸。但恐吾頭白。寂寂掩門深。靑山淡將夕。又古人骨已朽。其言在方冊。晴牕閒點檢。樂矣忘日昗。</text>
<title>次尹斯文韻。贈李晦卿。</title>,<text>蚤歲曾求道。茫然泛大洋。如今蓬屋底。頭白感懷長。</text>
<title>折取梅花。揷之水甁。置諸案上。</title>,<text>對花那不飮。把酒忍無詩。呼酒又吟句。花香十分奇。</text>
<title>朗州使君李叔弼書示我六年前拙句。且送酒壺。余茫然不記。其詩曰杜谷秋風佳節迫。白衣能復問淵明。似是余罷歸後作也。欲次其韻而不記上句。遂以其句分作十四韻。擬寄叔弼。</title>,<text>臥病錦江濱。柴門日夕杜。誰知佳訊來。惡詩兼記取。右謝記得舊日拙句白雪笑前人。巴人非我曲。誰憐深谷中。寥落友麋鹿。右敍拙客龜縮之狀法泉爲勝境。奇賞屬淸秋。爲問風流守。能思舊日遊。右敍舊日遊蹤落月窺秋岫。酣楓嘯晩風。僧盤薦新果。賓主各西東。右記深夜入山之景佛殿幽而靜。階花香且佳。雙娥能解事。檀板殷秋崖。右記朝來遊賞之事山靈忌俗客。吏事妨佳節。鳴騶分路歸。黯黯傷離別。右記罷散之恨去留春後分。牢愁秋更迫。山城佩玦處。誰意停行輹。右記謫所見過之感君顔能尙紅。我髮都成白。白髮與紅顔。相對共手拍。右記當時老少之狀杜曲晩閒臥。天寒愁短衣。遙聞使君駕。又向江南歸。右敍喜聞更分南符班荊望已失。伺候最難能。夜窓歸咄咄。離恨轉添增。右敍伺候失時之恨人事有離合。天地徒反復。何由石門中。更得回華輻。右敍前日枉過之幸貧病日相侵。死生誰更問。唯應竆峽中。蔬糲安微分。右敍竆谷寥落之狀倦翮尋竆谷。殘鱗守故淵。平生張仲蔚。不受俗人憐。右敍拙懷月出雄南服。奇峯醮海明。興來當理屐。春洞倘相迎。右記春尋月出之意</text>
<title>遊石門。醉後示同遊。</title>,<text>愁眼無喜物。喜眼無愁物。獨有石門翁。愁喜不同髮。又貧賤士之常。富貴皆外物。丈夫平生志。安排自結髮。又江山呈勝景。更有盃中物。醉眼看天地。佛山杳一髮。</text>
<title>夜半風雨大作</title>,<text>颯颯前峯雨。初疑落葉聲。俄然噫萬馬。轟踔振山扃。</text>
<title>孝浦霧行 戊戌○離騷錄</title>,<text>霧樹疑葱綠。雲山似翠濃。那知竆沍日。還見仲春容。又非盲皆墑埴。遇險不知危。若使高明見。唯應一笑之。</text>
<title>謝僧印海持木果煎來饋</title>,<text>日暮烟初起。天寒僧獨歸。殘年行欲盡。寂寞揜柴扉。又淸晨開小牖。落日坐支頤。不是多愁思。還應爲詠詩。又凍日亭亭下。疎籬鳥雀悲。愁吟還得意。癡坐不知疲。又遠寺僧歸夕。孤山鴉噪時。幽人方獨坐。暮景入新詩。</text>
<title>命小奴牽出馬子見之。則疲瘠殊甚。感而有賦。</title>,<text>喂養情非淺。權奇奈慘傷。離鄕渠似我。安得不玄黃。</text>
<title>次錦倅邊春長 命益 韻 四首</title>,<text>朔雪埋寒嶠。猛風撼凍雲。魂夢迷半嶺。何處去尋君。又世道多翻覆。交情似雨雲。平生金石契。末路有吾君。又殘年鬂欲雪。浮世事如雲。芹曝平生志。無由獻我君。又泣玦韓山斗。閉門楊子雲。竆途身伴影。萬事夢爲君。</text>
<title>次李馨之韻</title>,<text>新詩響金石。墨色動微瀾。盥手時開讀。羈懷頓自寬。</text>
<title>印海持薑煎果來饋。率爾書贈。</title>,<text>昔果情仍厚。今薑意益眞。近來浮世態。猶未及山人。</text>
<title>兒還</title>,<text>棲禽尙一林。父子乃商參。想爾離吾意。猶吾憶母心。</text>
<title>醉中戲贈善貽 公之從侄孝錫號生老堂</title>,<text>山我有深癖。家誰不愛之。飛潛難易性。強則益乖宜。</text>
<title>追記瑞峯寺水閣之作</title>,<text>閣之直得地。來者似憑虛。足下風雷動。乾坤盡蕩中。</text>
<title>錦江作</title>,<text>遠岫烟光薄。長河水急流。年年芳草岸。行役幾時休。</text>
<title>贈李子暉，柳晦叔，吳善貽。</title>,<text>久誤尋眞計。空成送客篇。殷勤孤枕夢。和月度江天。又一病江村暮。三宵夢碧巒。思山兼憶友。愁倚竹欄干。又蘿月三千靜。烟霞古峽幽。送君歸勝地。仍憶少年遊。又學子山中去。白雲山上還。雖同在山裏。爭奈不同閒。</text>
<title>別仲氏 以奎號支川 後書懷</title>,<text>暝色連芳草。微風度竹林。離懷無與說。寂寂掩門深。</text>
<title>次從氏西湖韻。贈林令。</title>,<text>客從湖上至。爲說湖中奇。湖水接天遠。小舟風拍之。</text>
<title>留別湖翁</title>,<text>人與白鷗去。鷗還人亦來。烟波望不極。孤棹月中回。</text>
<title>寄朴叔</title>,<text>病久神無枉。腰疼溲溺頻。還將劑藥法。往問下簾人。</text>
<title>谷口歸路。悼鄭 漢參奉 丈。</title>,<text>誰使舟藏壑。天摧白玉樹。出門揮涕歸。斜日明寒水。</text>
<title>夜入藏溪 二首</title>,<text>白露下遙空。蒼烟羃遠樹。垂鞭獨詠歸。月印寒溪水。虫聲起四林。露色明孤樹。路入小山中。時聞幽磵水。</text>
<title>宿藏溪。朝起望雲。</title>,<text>怪底波千頃。還從山下生。兒童咥其笑。云是曉雲橫。</text>
<title>藏溪呼韻 壬七十二。與李上舍及弟明仲同棲。凡十五日而罷。○二首。</title>,<text>靑山一霎雨。庭樹晩凉生。散髮溪邊坐。因之候月明。草濕虫聲冷。山空松籟生。隣家貪夜績。孤火隔雲明。</text>
<title>次石川，苔軒諸老霽月梧桐韻。二首</title>,<text>雲放秋天月。凉生石上梧。風光吟不得。才短我非夫。苔翁與石老。氣像月臨梧。佳句人間在。千秋起懶夫。</text>
<title>醉贈白足</title>,<text>草堂梅雨日。白衲半空回。聞道山中事。塵心自已灰。</text>
<title>壬寅春。趙春卿自朴山來見。怱怱告別。率爾贈。</title>,<text>趙子江南至。連城動彩輝。老夫渾寂寞。春酌送君歸。</text>
<title>春卿送其所眷于土泉而來。故臨別走草以贈。</title>,<text>遙分江上路。暝約峽中臺。張范雖多意。蕭鸞柰興催。</text>
<title>次贈金季旋</title>,<text>歲暮誰相問。孤村子遠尋。靑燈一夜話。耿耿百年心。</text>
<title>朴忠克來言鄕友爲鄕丈設酌山寺。故戲吟。</title>,<text>寒啑頻頻至。烟茶緩緩持。惟應蕭寺會。共說楚江纍。</text>
<title>喜悲吟呈濟卿</title>,<text>雪中叩門聲。誰乎曺濟卿。握手話遊跡。山風庭樹鳴。右喜來兩腋我無羽。故園那得去。雪中送君歸。惻惻還忘語。右悲去</text>
<title>松林獨坐</title>,<text>獨來松樹下。斜日坐長吟。寥落愚溪記。千秋見爾心。</text>
<title>同君明 俊臣號歸樂翁 集句</title>,<text>暮雲低古戍。殘日下荒村。君明。 握手松陰下。悲歡酒一樽。</text>
<title>次濟卿寄贈韻</title>,<text>春風九十日。八十是傷離。病與愁兼極。年來不賦詩。</text>
<title>贈梁永叔 世南參奉</title>,<text>嶺路人相訪。春風酒更香。梨花一樹雪。相對是吾鄕。</text>
<title>永叔別後。次其韻口占。</title>,<text>昔子尋吾至。庭梨香滿花。人歸花又落。寂寂揜山家。</text>
<title>書贈李再馨</title>,<text>酒與情人至。情深酒更香。小庵春寂寂。相對細傳觴。</text>
<title>示安孔明</title>,<text>故人江月句。吟罷不成眠。安得隨江月。殷勤照子邊。又夢裏尋君去。遙遙不記程。覺來身獨臥。山月隱層城。</text>
<title>高敞倅李世卿還京歷路。携酒來見共飮。其酒告盡。而主人不能繼。追寄以詩。</title>,<text>富別吾何識。貧離最可傷。非無山下水。難慰此時腸。</text>
<title>世卿見予詩送酒。有感。</title>,<text>貧成無酒別。恨結有生前。忽得盈樽寄。情懷更惘然。</text>
<title>觀科行戱題</title>,<text>舊識浮生理。榮途日日馳。如今幷忘此。寂寂臥茅茨。</text>
<title>次金賚叔 汝錫 諸韻</title>,<text>南國春將遍。孤山已放梅。臨風三嗅罷。疑是玉人來。右次趙春卿憶梁永叔</text>
<title>次題寄扇面 二首</title>,<text>世事來煩耳。人生不願聰。誰能掃叔季。爲我扇淳風。人事如牛鬪。年來病獨聰。唯能巖谷裏。寂寞守雌風。</text>
<title>黃再寧率其弟任龜，聖徵。自詩山來見。留一日而歸。臨別余送于沙門外。仍立巖上。遠望其行。不堪悽黯。吟成一絶。恨未及書贈也。</title>,<text>白雪飄飄下。天寒山路難。應知歸客意。猶帶楚人酸。</text>
<title>戲題木劒</title>,<text>剛如鐵如意。未必威殘賊。木象義已淺。况乃皆豪劇。</text>
<title>挽野望堂 柳東淑○五首</title>,<text>莫道黃河深。不似我淚多。黃河有時盡。我淚長如波。莫道金石固。不似我心堅。金石有時銷。我心尙頑然。骨肉三十年。零落歸泉裏。又復哭親愛。哭哭哭未已。我生尙自保。我淚尙如水。我實木石人。有愧於天地。却思地下樂。轉輕人世情。歸見阿兄弟。爲傳速來迎。</text>
<title>余曾戲作古詩。贈別朴兄 守初。曰別離人所悲。貧賤情更哀。深源豈不奇。其奈心肝摧。晉殷浩廢黜。未嘗悲見於色。及送其侄子于江頭。詠古詩富貴他人合。貧賤親戚離之句。仍泫然流涕。 寂寂空山下。吾與病獨留。浮生知已矣。默默雙涕流云。其後朴兄寄書曰。前詩付壁觀之。悲傷之意藹然。無乃過乎云。故復次其韻二首明之。</title>,<text>達士輕寵辱。肯懷樂與哀。薑桂老益辢。身摧志不摧。又獨此衰老腸。未能忘去留。莫將惜別語。視作深源流。</text>
<title>次海臺韻。呈松沙 宋奎濂官至判書 行軒。</title>,<text>一罷三淸會。乖張問幾春。那知湖外路。忽對眼中人。好事嗟成夢。竆途患有身。江樓連日話。交誼轉相親。</text>
<title>又呈松沙</title>,<text>孤村寒食後。連雨杏花春。海氣凝疑蜃。潮聲遠懼人。淹留愁倦吏。潦倒愧殘身。賴有宋榮子。逌然一笑親。</text>
<title>在法聖。又次海臺韻述懷。</title>,<text>簇簇帆檣暮。冥冥花柳春。急風吹海水。微雨語船人。鷗鷺寧知恨。魚龍好隱身。坐看垂釣者。心與爾相親。</text>
<title>挽金丈 友亮</title>,<text>慘矣賢門事。悲酸忍問天。荊摧與棣落。前歲又今年。湖海風流盡。鄕閭德義傳。仍憐二孝子。遂廢蓼莪篇。</text>
<title>寄贈李馨之</title>,<text>乍逢難盡意。還別若爲情。楚岫能遮夢。秦雲漫濕纓。悲歡雙鬢在。聚散寸心明 一作驚。賴有丁寧約。幽居不揜衡。</text>
<title>沈城主內夫人挽。享年六十。封貞夫人。二子十孫。歸葬廣州。故三四句云。</title>,<text>欲說夫人事。哀榮各一時。六旬二品貴。兩子十孫奇。雄府方膺慶。泉臺忽動悲。千年漢水上。突兀大家碑。</text>
<title>次李馨之寄贈韻</title>,<text>行藏久自定。萬事已忘情。緱蒯嗟馮劒。曼瑚笑趙纓。烟霞成痼疾。魚鳥絶猜驚。此意靑蓮解。何時肯叩衡。</text>
<title>戊戌十月十七。承拿命。曉發長城。</title>,<text>曉發長城府。行尋古驛邊。峽雲晴欲雨。山路斷還連。罪大甘身困。時淸愧命蹇。悠然馬上嘯。忽憶故山川。</text>
<title>宿井邑。曉向詩山。</title>,<text>淸晨發井邑。日晩到詩山。風雪天威甚。山川道路難。浮生元困苦。此事更辛酸。欲賦西征意。沉吟字未安。</text>
<title>卄六入京。翌日就理。又翌日决配井邑。留別安孔明。</title>,<text>意氣在相許。何論新舊知。况今分手地。更是隔年期。楚澤蘭衰後。湖雲鴈叫時。九江論謫去。元子可無詩。</text>
<title>水原途中</title>,<text>縲絏寧非罪。遍流是所宜。淸時屈子賦。斜日賈生詞。世味全摧鬢。羈愁半在眉。江潭憔悴色。漁父倘憐之。</text>
<title>曉發德平</title>,<text>暗 一作早 隨商旅起。行渡淺深溪。夜 一作瞑 色迷前馬。晨聲聽遠雞。楚山元錦北。漢水本秦西。引罪含恩意。將陳已自悽。雖蒙遷謫。尙得近邑。益切西方之思。故頸聯及之。</text>
<title>朴生告歸。頗覺悵然。率爾書贈。</title>,<text>寥落寒山下。慇懃荷遠隨。今朝相別去。何日是歸期。風雪重關阻。形容異地悲。鄕隣如有問。獨賦吊湘詞。</text>
<title>偶吟</title>,<text>僑居雖寂寞。所喜絶塵囂。雲嶠雄南服。風烟暗北霄。人言虎在市。世事鹿藏蕉。耿耿平生志。中宵獨一謠。又使我天涯䆠。無寧一室幽。靜宜調病骨。閒喜絶塵咻。道在心常泰。詩來興自悠。江潭憔悴客。堪笑漫憂愁。</text>
<title>贈安維相</title>,<text>骨肉恩情篤。他鄕更覺親。推擠吾寂寞。跋涉爾勤辛。嶺路分南北。人心混僞眞。已知浮世事。何處可藏身。</text>
<title>中庵</title>,<text>寺古槐成癭。僧閒鬢欲銀。湖山交七邑。日月轉雙輪。歲暮風烟淡。天寒洞壑貧。自憐嬰世網。還得勝遊頻。又烟霞中岳寺。迢遞離風塵。過客門頻叩。居僧語漸親。湖山千古地。人世百年身。老宿堪依止。危蹤幸有隣。</text>
<title>疊吟</title>,<text>鳥道登來險。危溪落處銀。居僧勞杖錫。遊客絶蹄輪。雲確寒聲遠。石田秋事貧。恨無濟勝具。揮汗發嗟頻。又凈地開千歲。浮生笑一塵。慈悲應可賴。淡漠更宜親。寂歷泉傳響。蕭森檜聳身。誰云錦北客。今日却成鄰。</text>
<title>贈別鳴陽親友</title>,<text>得罪同深淺。離鄕無邇遐。梁鴻晩海曲。賈傅更長沙。朔雪年將盡。牢愁鬢已華。故閭如有問。寥落病仍加。又欣欣還惘惘。咄咄更呵呵。莫問深淺恨。且聽長短歌。楚山晴帶雪。湘水暮生波。君去增寥落。何人肯見過。</text>
<title>友人歸後。次韻以送。疊吟以謝。</title>,<text>逢時猶擯斥。臨老落荒遐。古峽風吹雪。遙山磧漲沙。悠悠悲世事。忽忽感年華。蕭瑟班郞鬢。淸霜半已加。又丞相崖州恨。將軍醉尉呵。浮生歸一笑。世事入長歌。故國思荒逕。春江夢綠波。忽看佳什至。開讀十遍過。</text>
<title>夜行</title>,<text>新歲纔三日。初昏月半窺。危途登更險。困馬叱逾遅。石古時疑虎。山深暗聽狸。行行猶未已。此去欲何之。</text>
<title>京中諸友有書相問。且送曆日。臨紙走書以謝。</title>,<text>謫裏星霜變。愁邊鬢髮摧。故人雲漢上。新歲信書來。感激揮殘涕。沉吟憶舊盃。平生膠漆地。回首意難裁。</text>
<title>謝影</title>,<text>世人皆厭棄。行路亦相猜。政自孤危地。慚君遠逐來。荒林斜日照。壞壁短檠迴。出處長同趣。深情謝欲摧。</text>
<title>影答</title>,<text>我今慙特操。君復謝吾爲。只是無求望。都忘有險夷。沙虫常欲射。世路亦多歧。直到俱相息。方應見大師。</text>
<title>挽曺參奉 溥</title>,<text>善父母爲孝。公無愧此名。蓼莪曾廢讀。簪紱晩辭榮。遺業傳羣玉。丰姿閉九京。南天雲霧裡。何處少微明。</text>
<title>次三勤上人卷中韻</title>,<text>夢裏乘黃鶴。名區獨遠探。朝來逢雪衲。秋後別雲菴。山水吾多癖。烟霞爾善談。風塵那可久。同作鷓鴣南。</text>
<title>勤來時。持傳子南書。疊韻却寄。</title>,<text>僧自湖中至。情書袖裏探。遙憐三載疾。獨滯一孤菴。詩酒應長廢。襟懷誰與談。思君千里夢。夜夜到江南。</text>
<title>謝李沛然 興浡。官至獻納。 丈惠薑</title>,<text>秋薑盈一器。遠到楚山中。辛辢元吾道。神明此可通。提誇喧野僕。驚賞走隣翁。細嚼津生口。盤饌不恨空。</text>
<title>次贈李晦卿</title>,<text>古來聖明日。必有放流臣。罪大猶鄕土。衣單更暖春。閒思露蕨採。興憶雨車巾。野老斯爲足。從今不怨貧。</text>
<title>次曺濟卿</title>,<text>竆峽春猶凍。孤村雪政深。頑翁欺客困。飢雀和人吟。舊讀書迷眼。頻酣酒擾心。他時能再訪。新菜滿前林。</text>
<title>疊韻寄金叔晦</title>,<text>平生金叔晦。夷險見情深。仁杏知吾嗜。烟茶慰旅吟。楚山連遠塞。秦樹阻同心。夢裏尋君去。千山雪滿林。</text>
<title>謝濟卿來過</title>,<text>一室他鄕遠。深林雪擁門。逐臣甘屛伏。君子枉車軒。故國人存沒。殘樽酒冷溫。浮生君莫問。蕭瑟鬢絲繁。</text>
<title>獨坐。又次濟卿韻。</title>,<text>別路雲山隔。羈棲瘴霧深。酒香誰共酌。詩就自長吟。身世惟孤影。行藏獨此心。柴門愁倚久。斜日下前林。</text>
<title>贈綿倅李叔弼</title>,<text>多謝使君車。來尋逐客居。幨帷驚僚輩。光彩溢村閭。舊迹同蕉鹿。危蹤似檻狙。明朝分手後。誰問病相如。</text>
<title>叔弼臨行次贈。余又走次。</title>,<text>日出動軒車。前驅出峽居。自憐遭蟄繫。不得返鄕閭。世道從呼馬。人心笑賦狙。衰腸兼惜別。雙涕更漣如。</text>
<title>次君明</title>,<text>相看成一笑。笑罷却凄然。萬事嚴霜後。孤臣落日邊。酒逢連閈友。興入石門天。莫問悲歡意。浮生已暮年。</text>
<title>書示君明</title>,<text>小牕明落日。幽興政悠然。春氣遊絲外。雲陰古戍邊。都忘遷謫地。但喜艶陽天。安得留君注。琴樽送暮年。</text>
<title>愼聖夔外祖母李氏輓</title>,<text>百世渾如夢。悲歡可問天。鏡分知幾日。龍合更前緣。孤旐深山裏。雙阡落照邊。傳家有宅相。香火定年年。</text>
<title>薦櫻</title>,<text>朱陽方屬晴。原廟薦新櫻。細瀉憐淸凈。匀圓見性情。露漙光轉動。盤滑勢逾輕。晩許頒諸省。金籠瑞氣縈。</text>
<title>挽吳君明 三首</title>,<text>藻思能詩句。風流愛酒巵。榮枯雙鬢在。遲晩一兒奇。蛇影終成禍。人生尙未衰。凄凉江上宅。秋月白差差。論交重氣槩。寄意出風塵。最是炎凉地。常思宿昔親。遠尋蘆嶺路。頻問楚江人。別語猶藏篋。披看涕滿巾。隴禽猶自繫。遼鶴已昇天。故國風烟古。他時涕淚漣。詩成無與訂。酒熟爲誰傳。更問重泉下。還能此意憐。</text>
<title>挽野望堂 三首</title>,<text>蒼松高百丈。干霄何落落。未作明堂用。風雨空摧剝。山河日夕空。雲物亦蕭索。松摧尙云哿。衆鳥將安托。右蒼松怨崇蘭生遠壑。浥露頗芬馥。縱未薦郊廟。猶能香㵎谷。風霜不相貸。萎絶誰更錄。只今幽林下。淸風空肅穆。右崇蘭怨孤桐生石上。中含太古音。朱絃奏淸廟。可以通幽陰。至寶天不慳。摧折委寒林。無由理餘韻。哀哀淚滿襟。右孤桐怨</text>
<title>挽尹上舍 鏶</title>,<text>久知浮世促。忽報丈人歸。淮海風流盡。園林舊業非。七旬駒隙馳。萬事鴈泥微。蕭挽難傳恨。悽酸涕滿衣。</text>
<title>挽姜上舍 務仲</title>,<text>潔似玉無類。知招造物猜。祥琴未就曲。洹夢遽傳哀。緗帙藏遺馥。靑樽掩素埃。從今交際地。那得見奇才。</text>
<title>挽邊春長 二首</title>,<text>我昔遷南日。君方葬內回。郵亭風雪夜。浮世死生哀。一別移星序。千秋隔夜臺。燭詩吾尙記。吟罷涕沾腮。鶴髮含飴樂。諸郞舞彩聯。如何未百歲。遽爾入重泉。往事舟求劒。新歡鏡續緣。通家吾最舊。此義更誰傳。</text>
<title>追次吳尙之見贈之韻。却寄四首。</title>,<text>小堂相對處。寒色到西坰。話別嗟頭白。談詩喜眼靑。殘生愁與病。浮世醉還醒。却憶銀臺裏。嚴鍾共夜聆。名姓編丹籍。蹤跡遍野坰。鬂憐今日白。鬚憶舊時靑。忽得平原飮。還思正則醒。故人雲漢上。猶足慰瞻聆。右敍相逢時景雄才臨大府。威武振湖坰。颯颯旌幢碧。遙遙海岱靑。笙歌簾外鬧。燈燭夜分醒。晩角餘聲裊。時時入暮聆。陳玄在絳縣。不喜到郊坰。拂硯香烟碧。揮毫彩霧靑。虞卿成晩着。屈子賦孤醒。毛穎難沾首。荒辭孰我聆。右賀拜海州牧使。而且求陳玄。</text>
<title>石門寒雪</title>,<text>臘月連宵雪。寒齋獨坐身。凍窓如學語。飢鵲欲依人。松冷看疑槁。梅嚬嗅可伸。靜中觀物理。慚乏近功新。</text>
<title>悠然見南山詩</title>,<text>採罷東籬菊。翛然對暮山。蒼茫開活畫。寂寞露孱顔。倦鳥飛將盡。孤雲意自閒。相看兩不厭。坐久却忘還。</text>
<title>寄連源督陲</title>,<text>小白烟霞外。黃楊玉㵎濱。幾曾經閏厄。終不作樵薪。殊價傾秦璞。奇姿邁鄭珉。書生多古意。千里夢思頻。</text>
<title>悼谷口鄭丈</title>,<text>世豈有斯老。天應忌太淸。浮生元一夢。吾輩矧多情。環碧烟霞晩。梁園水月明。舊遊渾寂寞。回首涕沾纓。</text>
<title>寄黃台叔</title>,<text>不見黃江夏。無端鄙吝萌。夢迷雲半嶺。腸斷月三更。絳闕煙霞逈。靑袍雨露榮。相思秋又至。虛壑夜凉生。</text>
<title>溪上晩春</title>,<text>懶慢誰相問。翛然臥竹床。幽溪鳴玉馱。戲蝶掠花忙。客去山逾靜。詩成興更長。老僧無一事。掃地坐焚香。</text>
<title>挽林承旨 堜 令丈</title>,<text>慟哭息營老。平生仰如山。情深存沒際。義見給賙間。錦水何曾極。高風不可攀。向來圖報地。回首涕潸潸。</text>
<title>次吳善徵韻。贈曺渾。</title>,<text>大士棲眞處。蕭疎斥綺羅。無憂爲富貴。有酒是繁華。動靜床頭易。榮枯砌上花。唯應幽客至。相與共婆娑。</text>
<title>夜臥無眠。忽憶少年時赴洛之行。仍作曉行詩。嗚呼何望復見此耶。</title>,<text>已下山坂傾。葳蕤過小河。淙淙野水亂。翳翳平林多。缺十字 前行多商旅。時時聽寒歌。</text>
<title>挽嘉樂丈 柳泰翊</title>,<text>玉未薦郊廟。輝美空沉藏。麟馬駕鼓車。不服萬乘箱。世人見其然。擧謂同尋常。丈人千頃量。俗子誰能詳。論道早見原。直趍無周章。旁及百家說。貫穿如指掌。時事入掉頭。中年還稅鞅。小山叢桂深。風月入虛幌。義勝日得肥。身屈氣猶爽。骨肉有知己。一樂种與蔣。溫溫兩蒼顔。白髮相映明。子來晩多病。張籍心不盲。閉門觀造化。藥鏜聞蟹沸。鶉蛙旣自了。梟炙寧肯諱。達去公能事。獨我心慘悲。昔在弱冠時。公實拂拭之。北海友禰生。伯牙知子期。明月無暗投。下里蒙許奇。險命天不佑。慘禍餘殘喘。枯魚慟含索。鶺鴒悲終鮮。出門無所往。擧目無與親。尺素醉死生。公乎眞愛人。鞭驢石門路。握手雙沾巾。南符偶一佩。代鬬勞精神。麗藻常翩翩。誨語仍諄諄。中間一再逢。未得開心塵。秋風動江蘋。川路明如銀。公來坐岸沙。我出陳小樽。一盃拂衣起。死生成慘言。華緘猶再至。語苦心不昏。拆書纔數日。瓊夢遽報祅。儀形森在目。楚些難更招。玉樹埋地中。華屋歸山側。千秋與萬歲。已矣空相憶。驢鳴敢後客。素車應暫息。</text>
<title>狗鬪</title>,<text>小狗昧事勢。浪出深巷裡。氣力旣卑微。况乃無所恃。果然羣狗出。呑噬無不至。四足與頭尾。拖曳不蹔止。皮毛難自保。性命論以咫。倉卒忽轉身。危籬得所倚。左酬且右應。如角而如掎。羣狗各退蹲。狺狺猶未已。小狗尾捽股。側行行邐迤。回頭見戰塲。有若負深恥。豈是羣狗仁。不欲置之死。或如忌有依。反示恩出己。難使對以臆。誰能測其理。病客方倚戶。逌然一笑視。弱肉強之食。古來非獨此。再笑復三笑。斜日明窓紙。</text>
<title>贈李晦卿</title>,<text>孟子有言曰。人可爲堯舜。理固無彼此。只在能體認。立腳貴正大。施措要平順。此心若小怠。千里卽一瞬。進銳而退速。學者所當愼。丈夫平生業。豈可草草爲。老夫何所知。感慨聊言之。</text>
<title>砭齋崔先生輓 蘊官至承旨</title>,<text>乾坤有正氣。萬古塞穹窿。孕出無雙士。眞成一代雄。精神軒宇宙。志量浩雲夢。玉樹森千丈。靈芝郁萬䕺。聲名高稷下。道德邁淹中。心潔纖埃絶。功深萬理通。驊騮宜法駕。圭壁合淸宮。科第終兒戲。功名亦夢空。風塵回遠駕。雲壑養閒躬。張禹嬰新寵。甘盤念舊功。銅龍承眷渥。袍笏立瀛蓬。舒卷隨時義。恩榮軫聖衷。綸音催賜馹。憲府擢乘驄。玉圈聯翩至。銀臺位望崇。風雲千載會。進退一般忠。聖意雖虛佇。高情奈固竆。興酣千樹桂。魂入九重楓。藥裹課新採。茶鐺拔宿紅。河南薰德義。洛北誦高風。吾道寧終否。斯民豈竟聾。佇看鳩杖穩。還見鶴毛童。掬玉驚洹夢。盃蛇感壁弓。蛻神遺濁世。騎電返蒼穹。樑折亡蓍蔡。山頹失華嵩。空餘謝傅宅。誰占少微虹。慟切秦舂輟。哀添楚些終。瑤琴空閉匣。緗帙已絲虫。先子交遊早。平生契義隆。峨洋曾激賞。珪子幾磨礱。乘興山陰棹。抽奇元白筒。行藏隨道義。襟袍動昭融。痛矣遭奇禍。天乎奪我翁。世誰憐慘毒。公獨恤孤蒙。地下存亡隔。人間恩義洪。方期歸大冶。終得點頑銅。萬事舟求劒。孤蹤鳥閉籠。龍崗啓旌翣。雞酒愧徐公。天地雲容暮。關河雨氣濛。九原何可作。百歲定長恫。斜日臨江淚。春風灑向東。</text>
<title>辛丑秋。石門書懷。</title>,<text>天秋白露下。爽籟鏖殘暑。幽人動佳興。駕言遊何所。石門入雲衢。翠壁臨江渚。杖藜閒彳亍。石逕時延佇。河山入遠曯。風日縈衣袪。似欲腋生翮。飄飄然仙擧。又疑凌絶塞。橫行略居胥。壯懷徒耿耿。寂寞誰與語。却嫌身世孤。遠思前日儷。昔在乙未歲。諸賢共訪予。揮鞭叩雲關。解衣於我處。隴西子子暉。奇談皮裏貯。河東公晦叔。重望如鍾簴。君明乃吾宗。風流有來緖。相將永日夕。誰復分吾汝。款洽諧金石。酬唱如律呂。探討竆深淺。遊樂無細巨。斸崖開幽逕。伐樹望平楚。發響戲山鬼。轉石驚鼯鼠。奇遊成爛熳。寒暑移歲序。造物本好劇。聚散誰能圉。明也復夢瓊。沉沉脩夜去。二公晩覺非。閉門勤相拒。山河縱如昨。生死長相阻。獨立望秋天。淚流何湑湑。我或負二公。二公曾吾與。只欲論事理。何嘗鬪角距。謝辜欲負荊。抒恨欲沽醑。但恐愚魯質。言語多齟齬。收涕搦素筆。悲懷聊一敍。獨臥掩雲扃。人間更何許。</text>
<title>寒食日感吟</title>,<text>薄酒且寄興。呼兒時一斟。平生五字句。難慰百年襟。顧非食肉相。寧懷衣紫心。東風吹百五。古雨迷遙岑。香火愧遠誠。恨結松楸林。我在尙如此。我死誰更尋。寂寞倚西牕。涕淚空涔涔。坐看紅濕處。悲懷聊一吟。</text>
<title>挽陳丈</title>,<text>我知丈人年。後吾父二歲。內相與吾母。同庚情又契。孤露無所依。拜公雙垂涕。定使吾父生。齒髮終一致。母兮雖尙存。與內相等耳。如何遽摧折。相繼歸泉裏。所以見丈人。心一喜一悲。喜者喜公健。悲者悲禍奇。自余西歸錦。久未瞻厖眉。常思疇昔事。感慨心未瀉。乃者因朴兄。聞公觀造化。鶴骨亦蘭摧。年光信難迓。強寧乃如此。衰祚更何言。尙有內相存。鬼神知德門。深思一起居。且得哭公墳。抱病臥江村。東望空沾巾。蕭挽豈盡恨。題罷添酸辛。</text>
<title>黃龍金丈挽</title>,<text>谷蘭無風香。崖松歲寒翠。若使玉變瓦。何異鳳爲鷙。我尋古人傳。未有公高致。初服芰荷衣。明月爲佩珥。白首耽道腴。孝友天所畀。脫略風塵際。婆娑靜散地。愛士同逐臭。下里亦幷取。出入十餘載。恩遇無與二。每往床下拜。歸來獨歎喟。至寶棄道傍。百歲淸光閟。帝閽不可叫。况乃世多忌。不如林下寘。長使人取義。那知造化兒。惡賢多劇戲。玉樹埋地中。幽林失奇瑞。平生少禰衡。何處托交誼。北望空長痛。揮手掩雙淚。</text>
<title>柳直甫自言斷酒。聞之喜絶。醉中使渠呼韻。率爾書贈。</title>,<text>睽離今幾載。會合忘秋冬。穩語藏燭跋。忽復到晨彤。頑婢昧佳趣。持酒後城鼕。有酒與無酒。話舊心𢥞𢥞。萬事悲割腸。獨有一歡悰。昔年君嗜酒。槽間響淙淙。炊婢或失爨。耕奴時負農。每欲進忠言。恐未收老儂。今聞君絶酒。始識有人宗。至道君已得。老夫何用攻。人生有變化。尺蠖猶爲龍。志如藤剡紙。何須千杵舂。我言物猶變。風霜欺老松。氣質最難移。晦翁虞口衝。恐到衰老境。近酒近華容。誠能一變道。吾箴亦何庸。只願命志帥。終始修城墉。士在自樹立。何貴人陶鎔。我雖蓬荻耳。其心玉芙蓉。至於向君誠。自擬同華封。醜言雖可鄙。古人亦采葑。拘韻未成語。欝結空在胷。有語不自言。有口同魚喁。作詩以賀君。不敢賖春醲。</text>
<title>又用直甫韻。醉贈林士駕。</title>,<text>歲月劇壑蛇。忽復過殘冬。容顔俱恨蒼。身世遠墀彤。每思悲與恨。坐到晨鍾鼕。挑燈增悄悄。望月空𢥞𢥞。極知生死恨。至親同一悰。苦言未滾滾。哀淚先淙淙。我言生者樂。只在勤耕農。癡言豈可取。想亦笑吾儂。寬心爲至道。此意儘可宗。眞敎方寸間。勞勞水火攻。善與不善間。人則分蛇龍。但使淸意來。那庸愁杵舂。老言如藤蔓。何由撼寒松。古語亦有之。高城試車衝。但是至誠在。雅懷或能容。君笑低頭語。吾亦取中庸。不使悲恨魔。或近吾城墉。固知金最良。何待人巧鎔。况復詩才秀。淸水出芙蓉。春秋在皮裡。志意堅彊封。至寶橫道傍。幽蘭伴菲葑。無人叫天閽。我恨空滿胷。卽今民物病。誰能救魚喁。若酒君麯櫱。定能和淡醲。</text>
<title>又用前韻。贈鄭道長。</title>,<text>憂愁劇梗虜。侵軼無春冬。山盃時獨把。甕牖迎朝彤。不思銷金帳。不思嚴鍾鼕。逢君話舊懷。消得情𢥞𢥞。故事不堪說。欲說來悲悰。憶得侍尊長。環碧聞淙淙。醉談劇天地。細語詳樵農。社酒幾共斟。狂言時取儂。自從蘭玉摧。材究將何宗。君爲善述人。德業修前攻。虎父無犬子。他時汝爲龍。幸得今夕會。話語成雍舂。有如藤蘿莖。忻得攀靑松。只是今古恨。時時襟宇衝。不意臨老日。偶爾逢仲容。歡塲興自發。酒箴難可庸。急命歡伯將。愁城掃殘墉。憂心自消散。有若金在鎔。遠志有小草。菡萏爲芙蓉。人心在勤慢。物性隨植封。有養蒿長麻。失養蘭爲葑。且待暖春日。更得開心胷。其他多少恨。默默同魚喁。須招皥卿來。痛破新甕醲。</text>
<title>四疊前韻。贈鄭混源。</title>,<text>藏溪愁獨坐。佳會思前冬。歲樂徒聒耳。晨天忽已彤。更憐吟病久。久迷山魚鼕。臨觴意自悲。憶子增𢥞𢥞。先契邁陳張。思之增惋悰。爾翁文章宗。波瀾笑溪淙。若禹能於水。若稷明於農。十年在門下。偎得收愚儂。涯涘豈敢窺。只覺心朝宗。時時承誨語。有如玉受攻。山頹復樑摧。雲海亡魚龍。每思諸賢間。玉撼而金舂。人物日眇然。誰爲大冬松。詩城揔劉築。擧見秦生衝。綺麗不足珍。鉛華笑爲容。回瞻擧世人。意氣何孱庸。不如收倦卒。各自修高墉。基址石必築。雉堞金須鎔。君詩專世業。雲錦爛芙蓉。但恨愼言語。論詩口如封。秖思大先生。下體收菲葑。狂言雜善謔。唯子知我胷。慇懃春日暖。溪魚共賞喁。我興元不淺。君壺應更醲。</text>
<title>夜坐大醉。五疊前韻。</title>,<text>我是少孤兒。文史失三冬。本意棄野荒。肯思踐墀彤。曩隨計吏偕。偶聽嚴鍾鼕。每夜思鄕邑。轉覺心𢥞𢥞。偶佩南城符。初欣遂歸悰。海山過十里。柳州聽溪淙。氷泮還爲水。士賤卽爲農。昔賢猶若是。竆困何恨儂。此則自有命。不敢愧祖宗。駑質德猶淺。苦業緣未攻。只恐虎作犬。敢望魚成龍。猶爲對書策。慇懃到高舂。獨有杯酒念。有若蘿攀松。突如張飛迅。壯似韓信衝。樽罍隨指顧。潮紅已上容。亦知士君子。此物無須庸。只恨志帥殘。未得守孤墉。平原十日歡。五臟終成鎔。顔色已黎黑。誰知昔芙蓉。中宵發歎頻。不願酒泉封。枯腸畏粱肉。却思陽阿葑。罪是自我作。空復擣心胷。絶意今不飮。熱口同鮒喁。玉杯亦不貴。春甕無須醲。</text>
<title>別朴晦仲</title>,<text>皇天生兩鳥。各在國一陲。一則嶺之外。一則湖之湄。兩鳥忽相値。呼鳴共怡怡。天公乃赫然。怒此私追隨。勅令各分張。寘之天之涯。一鳥鎖金閣。使直鳳凰池。珪組以相縻。鵷鷺以相持。一鳥囚南荒。鷦鷯同一枝。草間學虫吟。螻蟻來相欺。一高復一卑。矯首徒相思。適會高棲鳥。奮翮圖南爲。徘徊見卑鳥。惻然憐縶維。交頸聲切切。接翼舞僛僛。如魚相煦沫。如馬相摩憘。兩鳥相和鳴。百鳥共紛披。鴟梟懷好音。喔喔來堂帷。萬事魔戲多。天公果怒咨。再奮前日威。更使相違離。高鳥乘天風。飄然入雲逵。卑鳥搶揄枋。孑孑將何之。豈不思奮飛。六翮奈摧垂。咫尺且未去。焉知天路夷。仰看高飛鳥。雙淚空漣洏。彳亍立荒原。落日鳴聲悲。</text>
<title>借得刀子於柳磬甫。其孫欲取之。醉中不許。帶而來。醒後解寄。且贈以詩。</title>,<text>老翁與小子。相爭一刀子。老翁恃其老。叱罵小兒子。小兒退而立。仰視正眸子。其心似若曰。吾不取夫子。老翁慍其然。取刀繫帶子。歸來百里道。黑夜過亥子。妖魅不敢作。正畏蒼龍子。老翁夜到家。下馬語諸子。我今得寶刀。何羡千金子。角匣亦罕見。其規出柳子。雖然吾性癖。籝金視芥子。今此一小刀。未能忘些子。此是年齡暮。廉心去腔子。若思思義訓。能無愧孔子。况是所爭兒。吾姪女之子。有吾當給之。無將市匠子。今乃相爭奪。吾甚負小子。脫劒藏諸紙。仍取毛錐子。徐徐抽愧情。書之小簡子。送去却澹然。方是無求子。</text>
<title>得病以來。雖夢寐間。未嘗快步。復月望間。始夢散步于川上。數客相從而不能記。唯記李上舍馨之在後。余顧謂馨之曰。余之病久矣。不意今日能自行步也。余當與君往侍郞洞。須不出此三月內定日如何。旣已望見山田。大麥黃熟。而野中白水滿途。農人紛忙。處處揷秧。余心語口曰此乃四月景也。前言三月云者妄也。覺而思之。喜而遲之。後聞兒言。則渠亦數夜。見余病差出入。而皆似淸和時節云。今者崔丈書以爲大病必有其限。此疾三年當愈。期在明年三四月。願毋疑之云云。夢幻之說。固不足道。崔丈經歷之多。能自揣度而其言如此。或者余病春夏間。能得差路。其兆先發於夢者耶。識之以爲他日之考。噫。安得跨馬揮鞭。往尋侍郞洞。與馨之說此事耶。</title>,<text>臥病二十朔。痛苦誠無兩。緊束如縛虎。曲臥似弓韔。死生已自决。差復豈在想。復之月欲望。夢行在川上。數客從我遊。最記馨之狀。骯髒意周道。風神極爽朗。余顧馨之言。余病非小痒。今乃自然愈。行步不待杖。侍郞佳山水。與子將遊賞。子其糓旦差。三月必往訪。旣又望山川。時氣政淑鬯。麥隴黃雲遍。稻田白水漲。牛羊滿阡陌。春草已盛長。余意此日景。的是四月像。前言三月日。余言誠爲妄。夢覺獨惆悵。心神久儻怳。喜差復恨遲。兩情難爲量。後夜余豚犬。復夢同一㨾。俄然崔丈丈。馳書慰愁愴。爲言飽經歷。症狀如指掌。三載必大快。神氣日以壯。期在三四月。其理定不爽。余謂夢者思。曾聞於樂廣。痿者必夢起。渴者必夢脹。夢固非眞也。其兆或先暢。洪相大理坐。服齋滄海槳。終然左契合。不是相欺誑。况此丈人言。異巵言無當。余敢然疑作。再拜謝深貺。何當侍郞洞。飛步蠟其緉。拉得李大士。一笑心胷盪。聊書首與末。藏去爲證曏。</text>
<title>悼谷口鄭丈</title>,<text>美玉出崑山。溫潤含淸粹。琢成瑚璉器。淸澈無與比。可作王者瑞。持以祀天地。世無卞和子。至寶終見棄。邇來五十年。委置在空笥。有時拂洗之。瑩潔無塵累。造化一小兒。從傍偶竊視。上天訴玉皇。玉皇驚嘆喟。迺遣巫陽去。雷公以爲貳。須臾下取將。藏之玉樓邃。人間漫遑遑。悲號俱涕泗。秖今谷口路。風烟疇昔異。無復山含輝。空有飛泉駛。千秋與萬歲。寶彩終永閟。獨立一聲叫。颯颯天風至。</text>
<title>折柳諫</title>,<text>恭惟大賢人。責重君與民。引君務當道。明善而導仁。本原苟能正。天命不足新。法筵吁咈地。左右羅臣隣。如何遽怠忽。秉德不能純。輟講立軒陛。攀折垂柳春。感慨陳格言。格言信有倫。方當長養節。萬物同氳氤。參贊在人事。體仁能長人。苟能擴而充。痾癢切吾身。雖在物之微。好生理則均。夭札自吾致。無乃害其眞。况復敬勝怠。聖哲之所循。悖德而害物。是自絶于神。天顔竟詑詑。忠訓徒申申。琅玕縱披腹。明月空怒嗔。終然狐入腹。影落涪江濱。平生經濟志。漁父譏孤臣。徒令髭髮勝。未救國步頻。至今千載下。歎息空沾巾。君德在經筵。願爲今日陳。</text>
<title>次李內翰 行道 士原韻</title>,<text>學士風流政妙年。地聯淸禁五雲邊。自憐久抱文園疾。旅榻殘燈獨不眠。</text>
<title>又次前韻</title>,<text>悄悄離懷日抵年。禁城風雨旅吟邊。靑綾睡足宮壼靜。肯識愁人夜不眠。</text>
<title>再疊戲呈</title>,<text>謫仙重謫問何年。依舊周旋雨露邊。太液龍舟當日事。也能重憶醉時眠。</text>
<title>挽曺參奉</title>,<text>谷口沉淪後村逝。邱園今復失徵君。南歸他日山陽路。鄰笛聲酸可忍聞。</text>
<title>藥房問安偶吟</title>,<text>中使淸朝傳聖語。藥房諸宰問安來。小臣癡坐東廂下。向日深誠自不裁。</text>
<title>藥房見進駞酥有感</title>,<text>駝酥雪白味香新。先進宸嚴次大臣。安得輸將千萬甕。盡分天下慰飢民。</text>
<title>直宿南宮。寄士原。</title>,<text>凍天寥落夜凄凄。宮漏聲傳月欲低。遙想仙郞淸禁直。小爐殘燭夢城西。</text>
<title>又書懷 二首</title>,<text>火燃腰脅氷生足。風透寒衾夢屢驚。二夜南宮千苦足。功名贏得病相嬰。小爐孤燭坐寂寞。禁漏聲聲報曉長。曾直銀臺聞此慣。紫泥封罷解衣忙。</text>
<title>赴試射。戱寄正叔 權尙規 士原。</title>,<text>琱弓在手矢腰間。鵠立枝梧意氣閒。堪笑子雲空閉戶。一生無計洗儒酸。</text>
<title>走筆慰權至叔 尙矩。時有老親。而新除鏡城半刺。</title>,<text>昭代方期孝理明。誰敎吾子有斯行。陲程屈指三千里。也使傍人亦自驚。已上丙申冬。在銀臺時。</text>
<title>戲贈務倅李叔弼</title>,<text>梅花已落杏花謝。春色唯應在桂枝。想得高軒人靜後。夜闌琴語月明時。</text>
<title>疊戲叔弼</title>,<text>新荷浮碧灧春池。嫩柳抽靑颺細枝。聞道使君深閉戶。韶華無賴別離時。</text>
<title>無題</title>,<text>太守仁風羣吏樂。先王遺敎衆民驚。鍾山昨夜移文至。蕙帳秋生新月明。</text>
<title>次鄭說書 晟 丈韻</title>,<text>下負平生上負國。閉門愁坐帽簷低。時聞村老傳相說。春賑雖頒民日飢。又 飢字非韻。叩竊改之。復成一絶。衙罷悠然坐小齋。簾旌不動夕陽低。遙憐錦水南崖寺。松逕寥寥翠碧齊。</text>
<title>見南磵 柳東淵 書有感</title>,<text>世情常怪忌仁賢。造物那知亦有偏。南磵書來多苦語。一回披讀一潛然。</text>
<title>蓮亭和叔弼。次金道常韻。</title>,<text>風流刺史好臺池。聲價千秋定不卑。會待秋風山月白。共看紅蘂送香時。</text>
<title>嘉樂丈聞吾明字韻有寄和。敬次。</title>,<text>沙上逢迎儘可樂。別來魂夢幾多驚。丈人珍重平生意。五首詩中字字明。肯將榮落作憂樂。經濟初心只自驚。漫說歸田歸未得。使君心事世誰明。</text>
<title>與鄭別坐有約遊鼎浦。聞訃偶成。</title>,<text>萬事春泥印鴈足。勝遊如夢訝非眞。春來鼎浦鳴榔約。縱得鳴榔少一人。</text>
<title>與晦叔，善詒，龜瑞夜坐呼韻 五首○此以下石門錄</title>,<text>連雨霏微響晩溪。松篁挹露拂池低。坐聞村老爭泉脉。時有灌聲起岸西。滿壑寒聲風送溪。溪邊藤蔓雨催低。中宵霽景添奇絶。東嶺冰輪照嶺西。孤縱自合臥雲溪。時論從來逐日低。笑脫靑衫尋野服。吾廬元在錦江西。笑爾冷冷山下溪。出山何事日趨低。爭如停綠林間在。時出閒雲掩嶺西。翠壁層層響玉溪。松衫影合路高低。閒中事業還相促。纔看南臺又向西。</text>
<title>翌日閒坐續成 四首</title>,<text>特地淸幽占小溪。風塵還笑久催低。暮年心事憑桃竹。不向南山卽水西。太白當時臥竹溪。如何塵陌帽簷低。暮年賭得炎荒謫。蘆荻蕭蕭古磧西。祭鰐徒勞向惡溪。退之應復首空低。不如抹馬從盤谷。一笑悠然臥櫟西。三疊屛風九曲溪。松間一路自高低。丹靑若借龍眠手。風物依然是瀼西。</text>
<title>夜坐次東岳韻。戲贈晦叔。</title>,<text>詩骨君今不瘦生。如何句句有金聲。前身彌勒通神聖。後世猶傳布帒名。</text>
<title>又卽景 二首</title>,<text>巖阿寂寂月初生。溪水冷冷夜有聲。老子欣然心會處。欲題詩句便難名。雨後山中溪水生。松風合畓作寒聲。從今息影依巖下。人世誰知我姓名。</text>
<title>松臺閒坐。俯見溪水漲溢。往來行人。謂其常時淺灘。不復爲虞。猝然浮涉。卒致溺沒者。不知其幾人。余與善貽相視一笑。各占一詩。余詩先成。</title>,<text>野水纔生四五尺。終朝顚覆幾多人。仍思䆠海深千丈。萬古誰能避此津。</text>
<title>巖上因樹作屋。柱松甚細弱而能不撓可嘉。因戲剝其皮而書之。設爲問答者。亦戱也。</title>,<text>弱植元非柱石材。能堪重負亦奇哉。他年縱合明堂用。邱壑孤根世孰媒。右問偃薄風霜一寸根。羞將桃李共爭恩。只感主人能委任。敢辭綿力荷高軒。右答</text>
<title>偶題</title>,<text>雞口何如牛後羞。蘇秦元不誤東侯。幽居自作烟霞主。猶勝紅塵寵辱愁。</text>
<title>客言近村人有傳松棚朝爲風落。訛言至此。實爲可笑。走筆以書。</title>,<text>市言成虎鬼車載。喙喙空歸無當巵。莫怪松棚朝已落。世間何事不如斯。</text>
<title>君明六十二得男。走筆以賀。二首</title>,<text>路人藉藉爭傳說。歸樂翁今得俊兒。晩出最能堪負荷。祖孫二代事尤奇。二相祖父老後。生君明之父。君明又晩得此兒故云。翁年七十鬢無華。此事人人曾怪呀。今日却知天意在。晩敎生子得傳家。</text>
<title>次李馨之寄贈韻 五首</title>,<text>結屋危巖最上頭。雲霞雜沓纖塵絶。蛇龍定蟄此中間。日夕風雷生竇穴。右雨過石門巖下韻老子平生不爲口。澆胷却是須紅友。小杯定出神仙手。傳語家人催釀斗。右贈小杯韻名利塲中閒者少。得閒能樂世尤無。溪雲嶺月巖阿靜。倚杖高歌久喪吾。水影凄淸山影靜。能兼二者古來無。山光水色中間臥。始覺天公厚餉吾。俗客何曾到凈界。山靈長喜點塵無閒。宵松逕行吟處。淸爽唯應月與吾。</text>
<title>戊戌十月之十七。羅卒來傳拿命。十八發行宿長城府。酒中柳直甫呼韻。走筆以賦。此以下離騷錄○二首</title>,<text>秋盡關河鴈送風。峽天寒月夜將中。纍人豈但離鄕恨。回首平生計已空。來日東風去北風。悲歡榮辱去來中。孤臣只恨謀猷淺。敢道前頭事業空。去年。余以咸倅下來時當仲春。令行十月故云。</text>
<title>贈柳淸甫</title>,<text>離懷欲說還難說。世事將休苦未休。唯有石門風月在。一樽何日續淸遊。</text>
<title>宿金溝向三禮</title>,<text>楚山詩山行過盡。金溝參禮跋涉間。長安杳杳關河阻。縲客何時御馬鞍。</text>
<title>暮向弓院</title>,<text>殘日荒荒下遠岫。客心遙在夕陽邊。懸知到洛多愁苦。未到還愁去路綿。</text>
<title>弓院曉行</title>,<text>敲火晨廳秣瘦馬。戴星山路緩鞭行。還如少日槐黃節。匣劒囊書赴洛城。</text>
<title>路人有識余者</title>,<text>十載萍蹤西又南。路人猶識舊官銜。報君曾乏絲毫力。追想洪恩意自慚。</text>
<title>天安酒幕。有興德官僮來拜。言曾於合操時見余云。</title>,<text>官僮來拜意勤懇。自說曾看五馬時。笑答功名如釣餌。只能賭得禍殃奇。</text>
<title>稷山路上有感</title>,<text>常笑猩猩嗜酒死。猩猩今日定憐吾。貪榮嗜酒俱成禍。吾與猩猩終是愚。</text>
<title>振威夕行</title>,<text>二十年中幾去來。悲歡榮落鬂全催。殘僮疲馬衝泥雪。遠樹蒼蒼暝色回。</text>
<title>德平逢永姪 永錫</title>,<text>明時得罪去鄕關。閱盡危途齒更酸。千里雪霜勞遠遷。至情元在至親間。</text>
<title>見親書</title>,<text>一封書信寄千里。字字行行揔至情。忠國孝親俱已矣。白頭惟有淚河傾。</text>
<title>過板峙</title>,<text>湖外山川看漸近。歸心先繞楚山西。人生適意無南北。何况恩流接舊棲。</text>
<title>參禮途中 二首</title>,<text>澤南佳麗世曾誇。井縣風烟亦自多。爲問九江遷謫客。誰能荐被聖恩加。蘆關南帶錦江水。錦水西邊是我鄕。論謫尙能歸近邑。孤臣感淚自千行。</text>
<title>到配所 二首</title>,<text>凈掃塵煤橫粘紙。小窓閒坐看斜暉。人間榮落尋常事。隨處安心是道機。入戶逡廵思折腰。出簷先自學低頭。若敎將此行斯世。可得人間公與侯。</text>
<title>冐還家鄕。歸路歷過黃龍金棘人所。適逢邊公漸。月出後同來掌內。馬上偶吟。</title>,<text>快馬長途明月下。倚醺馳逐是心期。今宵行色還無賴。恐有江潭漁父知。</text>
<title>隣有朴僉知慶喜者進酒</title>,<text>空齋忽把令公酒。一醉悠然倚小楹。却笑山翁徒好事。不知時世待人情。</text>
<title>寓舍狹陋。且無山川。極以爲苦。聞山城南倉下山水頗奇。欲爲移往。遣朴君瑞押縣吏同往見之。獨坐有吟。</title>,<text>人世元來是火宅。纍蹤到處揔幽囚。強生分別尋便好。自笑拘人拘又拘。</text>
<title>主翁進餠酒。戱題。</title>,<text>盃餠慇懃來慰客。主翁風味客忘愁。夜闌鼓腹抽書讀。問字無人亦不憂。</text>
<title>風雨頗擾。夕間尤盛。</title>,<text>頑雲雜沓鴈聲急。澤畔風霜鬢欲摧。日日歸心鄕國去。一回來去一回哀。</text>
<title>夜坐風雪大作。援筆戲成。</title>,<text>二日寒風三日雪。山河都入晦冥中。天心亦恨陽和遠。故促玄冥獻歲功。</text>
<title>余初到此。戲作一絶。托以寄楚山山靈以示人。其人以山靈之答而次之。遂演其意而作累篇。</title>,<text>名以楚山疑有異。將安澤字是愁鄕。遠招遷客改前號。無乃山靈謀不臧。壞壁寒燈圓小夢。星冠丈者自仙鄕。丁寧炯戒兼譏斥。歷數行裝告否臧。爾是江南一措大。身名元出涸陰鄕。晩來誤踏東華土。可笑斯謀最不臧。玄風一去孰能挽。不獨箕城是互鄕。從古危蹤秋一葉。君看敗局手無臧。靑蓮寂寞滯炎方。屈子悲愁泣瘴鄕。漁父悲憐魑魅喜。何曾招邀賴謀臧。南客南歸眞得計。玆鄕况復水雲鄕。如何謬語來相謔。枉道吾謀不自臧。交舊相疏明主棄。危蹤到底揔愁鄕。不須分別山兼澤。世道如今亦不臧。再拜明神謝炯戒。怳然如客得還鄕。十年頭沒吾謀謬。一語神開子訓臧。夢罷推窓月在房。却疑身入白雲鄕。急招毛穎書顚末。強韻當初悔押臧。</text>
<title>謝僧印海持木果煎來饋</title>,<text>隣翁時送過墻杯。老宿遙分山果來。客裡還看風味足。竆途聊復好懷開。</text>
<title>臥聞村人相說。今日是冬至。客中忽驚節序之變。感而有吟。五首</title>,<text>柴扉寂寂晩仍閉。鄰老相傳冬至來。愁絶都忘時序變。忽驚竆谷一陽回。湖山積雪孤村閉。天地新陽七日來。莫道卽今潛地下。仁風漸喚泰階回。萬里湘潭憔悴客。十年曾奉御筵來。遙知此日端門外。袍笏紛紛拜稽回。雲臺淸曉進新曆。幾處封題賜送來。忝直當年曾拜寵。秖今如夢帝居回。宮女爭工添一線。寧知老與線俱來。纍臣不恨年光促。但喜春風得放回。</text>
<title>贈林魯叟</title>,<text>村雞啼罷日亭午。門巷傳呼五馬來。浮世十年都白眼。小牕今日獨靑迴。</text>
<title>贈金伯旋</title>,<text>楚澤悲吟世孰憐。千秋寂寞吊湘篇。湖山積雪郊墟逈。珍重元生問樂天。</text>
<title>徐六一往京城。歸路來訪。醉中走筆以贈。</title>,<text>斜陽墟落鳥聲亂。驅馬何人到此間。聞道往還千里道。可憐塵世孰長閒。</text>
<title>次君明韻 六首</title>,<text>楚山蕭瑟楚江深。屈子冤魂何處尋。千載賈生來一吊。至今湘外誦遺吟。欲避閒愁掩戶深。閒愁其奈巧相尋。荒林風雨寒江月。總使畸人起怨吟。囚山離迾瘴烟深。落日孤村斷客尋。湘水有靈吾欲吊。楚歌凄絶恐難吟。膈縣封彊幾許深。愁城屹屹百千尋。三驅歡伯無奇績。四壁徒聞動楚吟。白首交情轉覺深。別來唯有夢相尋。殘燈壞壁荒山夜。手把新詩掩淚吟。流落他鄕恨自深。縱敎愁死更誰尋。莫言詩句能排悶。苦語成來不忍吟。</text>
<title>次春長詠燭韻 六首</title>,<text>替人垂淚到深更。燒盡中心意自明。倘使有言言更苦。不如含嘿若無情。峽夜獰風月五更。小牕孤燭對人明。身愁最識愁人意。東閣今宵多少情。奇禍年來曾飽更。使君心事我先明。遙知虛舘孤燈夜。新土寒雲入遠情。世事悠悠喜變更。老天冥漠理難明。死生榮落都泡幻。達士元來不着情。右慰春長風塵世事劇紛更。楚澤孤臣聖主明。凄切離騷二十五。江籬山漆古今情。梟炙鶉蛙事萬更。十年殘雪鬂邊明。竹窓燈火荒山下。寥落誰知此夜情。右自悼</text>
<title>又呼韻口占 是夜豪唱前後美人曲。相與歎其忠懇故云。</title>,<text>愁顔得酒便生春。夜靜歌淸興更新。最是美人前後曲。危忠猶可質天神。</text>
<title>次李馨之韻</title>,<text>屈原憔悴賦懷沙。賈傅湘潭獨怨嗟。共是不知浮世事。千秋見笑大方家。</text>
<title>自錦歸。馬上偶吟。</title>,<text>寒氷塞路雪渾山。鞍馬勞勞暮峽間。南去北來俱是客。不知何日得長閒。</text>
<title>夜行 二首</title>,<text>前馬虺尵後馬仆。小奴嗟咄大奴號。竆途行色多辛苦。却愧無言慰爾曹。路繞山頭成百折。夜天冥漠雪崖傾。平生慣踏人間險。叱馭歸來意自平。</text>
<title>李國材歎余鬢之蒼浪。余戲答云云。國材足吟而余尾之。</title>,<text>憂時白髮三千丈。春日靑眸一兩杯。此地相逢多少恨。國材 楚雲湘水總堪哀。</text>
<title>笠巖僧將處默來見。副將太謙亦來。而其年則太四十七而處三十七。余則四十二。戱書以贈。</title>,<text>太先於我處吾後。生歲中間較五年。他日靑藜鳴石逕。二師三笑虎溪邊。</text>
<title>偶吟</title>,<text>二日猛風動地軸。今朝積雪暗湖山。嚴凝和暖皆天道。人自區區怨苦寒。</text>
<title>次曺濟卿韻 二首</title>,<text>謫裏閒情似故山。却思朱墨起餘酸。君歸定有親朋問。報道韶華上老顔。病臥竆山歲已換。羈愁時與小僮論。頎然玉樹來何所。乾鵲前朝噪竹門。</text>
<title>獨坐次濟卿韻 二首</title>,<text>平生不識半登山。垂老來遊飽苦酸。最是故人歸去後。一竿殘日下孱顔。逢塲不解有離別。別後羈懷孰與論。寥落寒齋愁獨坐。計程今日到閒門。</text>
<title>忽念正月盡於今日。信筆戲題。</title>,<text>孤村烟雨淡將夕。百二春風三十遒。减得謫期雖可樂。鬢邊其奈白絲稠。</text>
<title>贈別李馨之，丁君卿。</title>,<text>幾多回首望軒盖。渭樹江雲入眼頻。從此柴門還獨閉。更於何地待情人。</text>
<title>山上望諸行有吟</title>,<text>心逐行人過遠野。身如孤鶴立山頭。若非鐵石心肝在。此日難堪涕淚流。</text>
<title>東望笠巖內莊屛列。西望興德扶安諸山簇立。沙眞少浦潮水方落。俯見山下孤村夕景政開。客思不禁凄然。率爾吟得一絶。</title>,<text>獨立峯頭日欲暮。峽村烟起鳥歸時。雲山繚繞江湖遠。身世蒼茫自詠詩。</text>
<title>戲贈君明</title>,<text>笠巖何事留吾駐。蘆嶺今看引子來。綠酒香羞松下醉。可憐如樂復如哀。</text>
<title>次君明</title>,<text>陽坡暖日漸相親。倚醉微吟思有神。故國春蔬香入夢。逢君相說口生津。</text>
<title>次濟卿寄贈韻</title>,<text>詞調淸新句律纖。春風花酒興因添。自憐才退難追武。嶺外雄豪憶子瞻。</text>
<title>追次梁汝仰草堂韻</title>,<text>梅花已落杏花開。幽逕春光次第來。蜂蝶滿園遲日麗。閒呼山婦進新杯。</text>
<title>次趙奎祥韻</title>,<text>江海羈孤一病臣。石門蘿月夢尋春。東風不解留佳客。雲暗長程別恨新。</text>
<title>春來神思無聊。不能作一首詩。縱有所吟。皆出於牽率。殊無意興。今日忽見庭梨爛發。蜂蝶紛紛。合有詩而亦不能強也。戲次一絶以書。</title>,<text>梨花一樹照窓白。蜂蝶紛紛聖自知。病客忽然幽興動。送春方作賞春詩。</text>
<title>次贈金叔晦</title>,<text>㵎草庭花豈解悲。楚天遼濶鳥飛遅。高齋他日閒吟處。記得今朝送別時。</text>
<title>次趙春卿韻</title>,<text>任使鶯花笑逐臣。逐臣今日亦陽春。孤齋明月逢君話。酒態詩情更覺新。</text>
<title>春卿請呼韻。余誦唐詩君問歸期未有期之詩。請與共話。余詩先成。</title>,<text>玉人明月似相期。政是春蛙鬧野池。預恐明朝分手後。子規哀切獨吟時。</text>
<title>次永叔韻</title>,<text>江水冷冷送客愁。江潭芳草幾時休。平生江上過逢地。落日重來涕自流。右過朴文益家韻靈均湘澤作遷臣。只怨秋風不怨春。竆峽千年吾又至。閒花芳草恨仍新。右春卿臣字韻</text>
<title>感懷詩 並序</title>,<text>臣於孝宗大王三年壬辰登第。癸巳承乏堂后。冬以憂還鄕。丙申秋。又以前職承召入京。冬例遷典籍。前後實仕。凡六箇月。昵侍威顔者。不知其幾。雖得罪流配。遠落遐荒。而觚稜之戀。不敢食息弛解。天不吊我。宮車晏駕。草野散官韋布士子。亦皆赴臨。以洩天崩之痛。而臣以侍從之臣。罪名未除。徽纆在身。無由趍哭闕門之外。北望長慟。不覺涕淚沾襟。追念往事。心肝如擣。謹綴感懷詩十首。以寓微忱云爾。隱隱深宮響午鼓。衣冠總會閤門東。須臾司謁低聲報。翠輦初臨宣政中。經筵官以午初來會閤門之外。以次列坐。玉堂上番就知事前。高聲讀當日所講書。午中上以小輿出宣政殿。司謁來跪低聲報殿座。金樞聲動玉扉啓。環佩丁當次第趍。寶座高臨天北極。篆烟雙秣繞前爐。司鑰啓門。知事以下以次趍入。纔入殿戶。東面拜。仍就位。知事特進坐於殿西。東向伏。承旨伏於殿東。北向伏。玉堂上下番坐於殿中。北向伏。翰奏伏於玉堂之後。皆屛息俯首。殿上閴然無聲。寶座兩傍。揷大香各一枝。煙氣飄散襲于衣。榻下左右。中使俯伏。形如老狐。天音洪亮誦前授。二典三謨睿思通。最是呂刑尋奧義。庶將馨德洗腥風。良久上讀前授書一遍迄。玉堂上番進讀。丙申秋。上方讀書傳。一日至呂刑罔有馨香德。刑發聞唯腥之語。天音洪亮。抑揚頓挫。有一唱三嘆之意。臣敬伏床下。不勝感激于懷。于今思之。不敢忘也。玉堂諸彥總儒臣。進讀仍將句義陳。一席雍容吁又咈。天顔喜氣動津津。進講之後。仍陳句義文義。上亦讀音釋各一遍。時時拈出以問。未嘗不虛心以聽。聖經文思出千古。憂國憂民意懇深。榻下小臣長點筆。一篇注記盡堯心。講畢。上必伸眉和色。討論庶事。或憂歎國勢。或俯詢民瘼。至誠藹然。溢於言表。臣每聽之。不勝欽歎。謹已書之於策矣。兵謀師律入神筭。薪膽雄懷鬼莫窺。直到黃龍人痛飮。千秋大義世應知。國家丙丁之禍。乃臣子萬世不可忘者也。宜乎紆謀之臣。盡瘁於內。介冑之士。思死於敵。以雪宗社之深羞。而二十年來。人心謬安。屈膝讎庭。恬不知恥。語及修攘。瞠目先懼。節義二字。爲世所諱者久矣。幸我先王聖度天啓。神武不世。大義揭日。雄心遠馳。凡所以固國安民之道。靡所不講。而至於軍政。尤致意焉。兵謀則必思修練之方。師律則必思整齊之策。慥慥焉不容少懈。雖不言沼吳之事。而義氣所激。隱然有壓乎燕齊之間。臣日伏榻下。竊仰天威。難禁慕義愛君之誠。臣雖極不武。而勇氣自倍。思欲爲王前驅。塗肝腦於草野。垂義烈於千秋。此臣平生耿耿於中者也。天心不佑。生民無祿。大業未就。中道晏駕。不能使天下之人知東國之節義。嗚呼痛哉痛哉。午漏纔終未漏下。宮陰轉陛日西馳。侍臣講罷歸南省。滿袖天香小吏知。凡經筵午時入侍。未時罷出。早晩雖殊。大槩如是。接見臣隣。亦豈一二。而只以經筵爲言者。擧其常禮也。不料黃熊入晉寢。忽聞龍馭返雲衢。光宗裕後千年計。一孝何能盡聖謨。先王以己亥四月晦。得髮際腫。五月初四受針。其日未夕而遽棄臣民。葬于寧陵。廟號孝宗。嗚呼痛哉。臣竊伏惟聖德出天。度量雄豪。凡所施設。動合機宜。雖緣氣質故。不無小出入。盖亦不世之英主也。孝之一字。豈足以形容聖人耶。然孝者百行之原。而人君之大德也。羣下之以此上號者。豈就其大而言之者耶。嗚呼痛哉。萬姓悲號喪考妣。鼎湖弓劒已藏深。孤臣獨作房家鼠。遠羡桓山破巢禽。因山復土之日。臣又不得攀哭。至痛在心。尤不能以自抑也。佩蘭兼痛杞天仄。吟病仍傷謫日長。宋玉自來搖落甚。一生唯事楚襄王。臣上未及事仁祖大王。下及今朝。方此罪廢。况又疾病侵凌。軀殼枵然獨存。已作人間之棄物。縱使一縷之息。不能早絶。前頭得蒙滌瑕之典。自知神氣已脫。撫念世事。决難陳力就列。一邱一壑之外。更無着身處。回顧平生。何能無慨然於中者。唯事襄王之歎。比古人而爲多感。於篇末及之。</text>
<title>京中諸友有書相問。且送曆日。臨紙走書以謝。</title>,<text>新曆何時下北闕。故人珍重憶湘纍。三春定苦多愁恨。餘閏今添一朔悲。右謝惠曆</text>
<title>獨坐戲吟</title>,<text>天道人心喜變移。翟公多事謾嗟悲。世間惟信惟愁恨。日日相隨不暫離。</text>
<title>追次鄭混源留贈韻 四首</title>,<text>送君歸後掩柴門。惻惻羈懷不忍言。香醑一壺詩二首。白頭那得報深恩。君去誰能叩我門。世情人事不堪言。涸轍曾蒙移海約。竆途無處不爲恩。謾說男兒胷抱寬。豈知人世有酸寒。靈均獨醒今方覺。醉裡竆愁制益難。酒戶年來亦未寬。峽天風雪不堪寒。摧毛久作籠中鳥。故國回頭奮翮難。</text>
<title>元朝 盖嘗有意於吟哢。知其不可能而逐止矣。斯錄也其偶然而成者也。否則牽帥強步。出於不得已者。甚不足觀也。其錄者何也。惡其無所用心也。孔子曰。不有博奕者乎。猶賢乎已。此吾志也。</title>,<text>孤臣去國今三載。異地逢春又再悲。村老却修新歲事。蔬盤擎進卯時巵。此以下庚子錄</text>
<title>閱靑霞權克中詩有感。率爾和其韻。二首</title>,<text>靑蘿攀樹上層碧。輕絮因風颺太空。人世但知騰蹇樂。豈知羞辱在斯中。矮松帶雪節彌礪。苦竹生崖意不悲。人世但知艱楚恨。豈知眞樂在斯時。</text>
<title>賣炭得三斗租。戱題。二首</title>,<text>課隷三晨埋木炭。卅升荒稻亦堪誇。浮生到處生涯足。愚昧元來忘怨嗟。年來黎黑上顔頰。天意要成賣炭翁。却是霜毛終不變。更於何處作秋蓬。</text>
<title>歧峙巖下石佛</title>,<text>立腳巖阿問幾年。風塵不得到閒邊。羸驂久作奔忙客。每過山前爲靦然。</text>
<title>蘆嶺石彌勒</title>,<text>千秋特立聳長身。苦節高標孰比倫。何事不尋幽壑去。却來歧路傍風塵。</text>
<title>謾題</title>,<text>纖響遏雲鶯正滑。細腰呈態柳新均。東風不識山翁老。却把繁華送慰頻。</text>
<title>謝靈珠上人送椒</title>,<text>枑樹園深凈業成。曇花生鉢眼珠明。慈悲更及江潭客。珍重山椒寄遠情。</text>
<title>贈思敬上人</title>,<text>甁錫飄然去石門。如今結夏給孤園。高僧本與人間遠。堪笑人間自不諠。</text>
<title>示安孔明</title>,<text>獵獵靑蒲間綠蘋。白鷗波暖一江春。春愁欲說誰能會。回首西秦憶故人。</text>
<title>高敞舊倅李世卿瓜滿還京。歷路來見。醉中走筆以贈。</title>,<text>君向西秦使我悲。一杯官酒強題詩。終南山色應依舊。爲問人心似昔時。</text>
<title>柳晦叔有問書。喜題一絶。</title>,<text>一札分明是舊面。廣山從此不爲遙。是非得失何須說。雙鬂蕭蕭各已凋。</text>
<title>走次金賚叔韻</title>,<text>老不區區榮利間。褐寬蔬糲亦心安。朝來村酒盈沙鉢。醮甲閒吟勝得官。</text>
<title>林婦抱病還歸。情事慘然。</title>,<text>已忍 一作慣 重泉送永去。不應生別恨沾腮。汝身多病吾年老。此後相逢政幾回。</text>
<title>詠梅</title>,<text>風霜猶未勒貞魂。珠蔀盈盈滿樹繁。縱使不宜時俗㨾。何防寂寞守山門。先脫凌霜返玉魂。幽腸亦戀歲華繁。若非來作山翁伴。何異粧梳倚市門。</text>
<title>次賚叔諸韻 壬寅年記</title>,<text>陽關三疊亦閒聲。誰向樽前動別情。錦水湯湯車嶺遠。行人到此更沾纓。右題琴腹韻 琴乃趙春卿所眄春娘之物。春卿將返洛故云。金卿病思似玄晏。趙子詩情是倚樓。古寺春風相別去。老夫惟有涕雙垂。右次春卿憶我韻</text>
<title>戲題禪要面紙</title>,<text>勤將無字誨人世。畢竟那知落有邊。最是兩忘恩與怨。古今誰更易名言。</text>
<title>謾題</title>,<text>富貴尊嚴貧賤醜。蘇秦晩覺最堪咍。呼牛呼馬從人世。千古莊生亦自奇。</text>
<title>送林魯叟赴試之行。歸路有吟。</title>,<text>馬跌車摧竟自還。關河危險夢裡酸。看君得意揮鞭去。逸足從知路不艱。</text>
<title>與李建仲偕來錦里。中路日暮。恐不能得達。約以明日作行。遂分路寄宿。旣而兒輩曰。西日尙未盡下。諸駒亦已秣矣。及此發軔。可以得達。遂催裝而作。且使一僕行。招建仲於其舅裴上舍家。則尙無聲息。想建時在其內弟家而未及到也。旣而發軔。不能中止。與兒輩冐夜還歸。馬上口號以志恨。</title>,<text>醉翁還作少年事。雪路寒更策馬忙。明日故人如問我。應知拍手笑顚狂。</text>
<title>贈朴生斗楨 並序</title>,<text>嶧陽之桐生於石上。元氣以培之。雨露以潤之。淸風以拂之。明月以照之。擢擢其長。挺挺其直。拔千尋而干靑霄。信乎天下之奇材。然必須匠石氏抱繩墨而就之。審其面勢。量其曲直。截而裁之。斲而削之。然後琴師氏取之。靑玉以飾之。彩絲以絙之。列金鴈而具五絃。然後師曠氏持之。按爲五音六律。合陰陽之道而鼓之。然後爲天下之至寶也。夫人亦然。受天地之帥以爲性。稟天地之塞以爲體。仁義中正其有也。孝悌忠信其行也。氣質易偏而物欲難制。天賦之資。鮮不喪失。必須致知格物收心養性。若匠石氏之截而裁之。若琴師氏之粧而緪之。若師曠氏之合陰陽而皷之。然後乃能踐其形而爲君子焉。若曰吾之性異於萬物。吾之材出於衆人。可不賴敎養之力而爲一代之宗。則是何異卒然奮挺以擊嶧陽之桐。而求其五音六律哉也。是知致知格物。卽匠師氏之裁桐也。收心養性。卽琴師氏之粧桐也。其德成業廣而無所不備。卽師曠氏之所以按五音和六律。合陰陽之道而鼓之者也。人之能事。至此而畢矣。生之賦聰明俊秀。拔於凡流。且又生長世家。文獻有裕。其於行世。所謂順風之呼。不加聲而響大矣。然老夫之望。不在於此。敢以嶧陽之桐終始言之。唯吾子之留念焉則幸矣。耳目聰明天賦厚。爲周爲孔在吾身。毋將一代無雙質。只作他年富貴人。</text>
<title>自楚將歸。醉題中菴壁上。</title>,<text>風霜四載意彌貞。歸日荷荷欲絶纓。從此半登樵與牧。百年長誦殺人名。</text>
<title>又題僧壁 二首</title>,<text>柳州山水本淸絶。誤被遷人換作愚。楚峽四年無一語。山靈還復笑吾儒。地僻千年樹有癭。山深四月草無靑。時時驛子揮鎌至。怒叱山僧倚屋欞。</text>
<title>折取梅花。揷之水甁。置諸案上。</title>,<text>短短疎籬淡淡粧。不敎蝴蝶逐淸香。惟宜棐几晴牕下。伴却襄翁度夜長。含章簷底漫成粧。那有薰人陣陣香。偶把一杯花下醉。山翁淸思此時長。</text>
<title>李晦卿來留四日。共論姤復之理。告別而歸。悵然敍懷。</title>,<text>小眼何曾覷至理。對君空作夏虫驚。玄談未了飄然去。離別依依不任情。</text>
<title>次尹斯文韻。贈晦卿。</title>,<text>進德唯加夕惕功。修辭豈念燁然工。收心若繫逾閒馬。日日須存腔子中。</text>
<title>夜與庵僧携酒。出松亭巖臺。</title>,<text>呼僧出定向高臺。月色層層岳色堆。濁酒數盃淸興發。放歌巖逕夜深回。</text>
<title>還菴追次使相韻。以見情。</title>,<text>收却殘身入洞來。幅巾藜杖臥松臺。仙遊非夢還疑夢。何日愁眉得再開。</text>
<title>送兒尤庵丈席 公之長子朋錫號松洲</title>,<text>蜾螺祝我最堪笑。屬願從知至意存。好 一作領 得春風座上氣。歸來傳子又傳孫。</text>
<title>醉中吟得數句。倩善貽書之壁上。因題戲語。</title>,<text>斜陽在岫雪窺戶。老子詩成寂寞中。急倩阿咸題壁上。晩來功業得新工。</text>
<title>擬贈沈仲美 三首</title>,<text>罪大吾曾賦鵩鳥。才高君復佩幽蘭。呂梁鮓甕休論險。至險無如世路難。楚峽冷冷風雨呻。天留愁恨向遷臣。寬心只有山城酒。獨醒懷沙豈達人。世上功名君已識。謫中酸苦我先知。何時拍手相傾倒。萬事同酬酒一巵。</text>
<title>欲往吊李獻納于完山。姪女送酒以爲路費。㥘寒不果。遂飮其酒。醉中戱題。</title>,<text>人之有喪義匍匐。我自形殘遂閉藏。至恨還慙成好事。餞壺傾瀉綠盈觴。</text>
<title>贈雪淳上人</title>,<text>松廣秋風曾賦詩。白雲丹壑夢中思。僧來共說前遊跡。始覺前遊總是奇。印得瀛奎古選詩。粧䌙力尠費深思。慈悲幸賴能公念。此事人間最絶奇。</text>
<title>依上韻。寄初大師。</title>,<text>淸秋曾讀擲金詩。別後厖眉入遠思。每向人間勤說道。名山名釋兩奇奇。</text>
<title>鄭混源蓄一怪石。峯巒㵎壑。歷歷可指。占隙植楓若菊若蘭若。寘諸小盆。注水盆中。水從磵壑上潤。至于峯巒。楓若菊若蘭若。藹然有生氣。眞一小玉山也。請余賦詩。</title>,<text>精神宛爾對秋尖。楓桂粧新景更添。安得半分雲一壑。去藏身世學龍潛。</text>
<title>方伯趙禹瑞到畸翁先生舊宅有作。次其韻。</title>,<text>鳳去凡禽痛莫攀。龍亡鰌鱔舞淵乾。至今唯有精神在。無等山高霽色寒。</text>
<title>夜坐命僧酌酒。仍與相酬。醉後戲贈。</title>,<text>雪月馳輝照遠林。小窓燈火酒論襟。莫言有髮兼無髮。有髮心如無髮心。</text>
<title>聞柳磬甫寄寓聖代菴。戲寄。二首</title>,<text>藍輿伊軋度山麓。風景依然更入詩。菜把▣床隨意足。何如前日倦遊時。山靈喜見曾遊客。老宿詳陳曩日情。最是上方明月下。依然珠翠叩窓欞。</text>
<title>酬守初大師</title>,<text>麻衣草坐亦心安。夢絶金階鵷鷺班。安得鞭驢尋凈界。手携名釋對孱顔。</text>
<title>龜瑞來宿石門。爲誦從伯氏來到此地詠梅之作。醉中次韻。二首</title>,<text>二月今年已着花。山中剩得占年華。秦城客返公難作。九地秦城路孰賖。二月今年已着花。山中剩得占芳華。十年不見詩翁面。遺句吟來感恨賖。原韻二月今年未着花。客來無處賞年華。風流才子歸何晩。回首秦城路更賖。</text>
<title>偶題病語</title>,<text>漢之四皓孰能致。魯兩生儒不可招。醫學亦傳要訣在。大名元自大矜驕。</text>
<title>受針</title>,<text>大針揮處意先動。赤血流時氣已消。聞道傳杯閒刮骨。關王雄勇號鴟梟。</text>
<title>高吟</title>,<text>臥病年來道益寬。每逢逆處意先安。終朝閉戶閒依枕。一縷淸香几案間。</text>
<title>盆之破者。梅之折者。人之病者三物。極是的對。戲題一首。</title>,<text>破盆移得折殘䕺。對此稜稜半死翁。與對橫枝香動日。一盃能復答春風。</text>
<title>臘月十三四。始盡四合食。自春以來未之有也。私自慶幸。記之以爲後考之地。</title>,<text>翁病能呑半鉢食。傍人驚喜共稱奇。安得神丹只一匙。驅除二竪復神姿。</text>
<title>春祝</title>,<text>辛苦年來絶吟詠。忽聞春至強題詩。新年新祝終何事。蚤死都忘病裏悲。</text>
<title>偶吟</title>,<text>臘殘猶未賦梅詩。辜負東君用意奇。安得驅除二竪子。對花傾酒詠新詞。</text>
<title>環碧堂。次贈貞娘。</title>,<text>萬事人間不勝悲。杜娘無復舊容姿。相逢環碧春風夜。共說前遊涕自垂。</text>
<title>病臥。聞徐李兩公來飮舍兄宅。走書以送。三首</title>,<text>平生最愛杜康酒。幾處琴樽逸興催。今日獨吟玄晏疾。忍聞隣舍動春杯。造物元來多戱劇。百年貧病苦相催。誰憐舊日高陽侶。獨阻春風白玉杯。未到消憂神氣亂。纔欲遣興醉狂催。楊雄未必能爲聖。高處還應在斷盃。</text>
<title>酒席送舍兄嶺南之行</title>,<text>楊柳和風黃鳥飛。嶺南千里送將歸。離愁更與春愁劇。坐對前山落日暉。</text>
<title>志玄來訪。爲贊勇珍峯於余居最奇。書以贈之。</title>,<text>天外奇峯聳翠鬟。少年爲客臥雲關。塵途十載頭將白。羞對崔嵬舊日顔。</text>
<title>題太義勸善文</title>,<text>十年未作招堤客。嶽色泉聲入夢淸。聞道臨溪營丈室。靑藜吾欲叩雲扃。</text>
<title>遞訓長後寄交代</title>,<text>半載華銜已久假。今朝報罷却凄然。慇懃更向諸生賀。絳帳從玆得鄭玄。</text>
<title>玉山窟巖。逢印戒。一乃戒兄。余見時頭髮皤如。後數年歸俗。可見愼終之難。故及之如此耳。</title>,<text>山前逢着舊尨眉。目相看各自疑。聞說一師曾長髮。世間人事劇難知。</text>
<title>環碧堂。贈竹仙。</title>,<text>謫下人間今幾春。舊遊偏憶玉河濱。誰知琴酒春樓會。獨作三淸夢裏身。譏仙好睡。</text>
<title>自南郭歸。走筆巨山昆季。二首○瀟灑二小娘。年才八九歲者。逐節按舞。極盡其態。及煕卿叔侄能唱。</title>,<text>三日名園爛熳遊。百年淸興此時稠。歸來最是難忘處。雙玉纖腰二鄭謳。自瀟灑歷過叔晦。話久出來。望見諸客登息營古亭。而不能更從故及之。高臺百尺壓淸灣。琴酒雍容樹竹間。却恨塵蹤魔障劇。靑藜終未叩雲關。</text>
<title>次從氏 以久號道林 西湖韻 六首</title>,<text>鳴榔忽復過孤山。濯足滄浪意自閒。江北江南如畫裏。暮潮初上白鷗還。側帽知應爲看山。聳肩誰識覔詩閒。恨無顧凱丹靑手。未畫當時景像還。遠心空復愛湖山。疎懶難偸半日閒。聞道楊舲江海去。烟霞輸入錦囊還。短棹輕槳蕩小舠。長風吹送破洪濤。三山此去知無遠。天外蒼茫抃六鰲。落日蘋風輕送舠。白鷗隨我戲淸濤。翻思破浪宗生志。欲向南溟看鬬鰲。西湖佳勝是孤山。天遣幽人駐此間。落日捲簾潮響急。漁郞罷釣櫂歌還。</text>
<title>寄連源督陲</title>,<text>馹騎飄然去似飛。驛亭春草政芳菲。自憐久抱文園疾。未送玉郞嶺外歸。</text>
<title>送明仲。公之弟以井。號藏溪。 獨坐書懷。別後懷思索莫。仍念夏初與仲氏分散之懷。尤覺一倍愴恨。遂次其時送別韻。</title>,<text>嶺雲千里鴈孤飛。鳴玉寒齋人獨歸。最是江村吟病處。槿籬寥落帶斜暉。</text>
<title>夏日田居漫興。復疊前韻。三首</title>,<text>江村淸曉濕雲飛。砧聲家家笑語歸。南陌田翁扶杖話。農功須與趁朝暉。右朝桑柘陰濃乳燕飛。田家少婦饁夫歸。午雞鳴罷踈籬下。門巷寥寥帶晩暉。右午山下孤村暝鳥飛。牧童吹笛逐牛歸。柴門一路緣江細。新月明如白日暉。右暮</text>
<title>廣山江亭作 二首○君明次韻。有山客却嫌高閣爽。靑藜還欲下松根之句。故更賦以答矣。</title>,<text>綺霞千疊暎紅暾。十里明沙曲抱村。高閣捲簾人寂寂。一聲山鳥下墻根。獨來高閣看朝暾。落日携筇過別村。山客歸山淸興足。綠蘿烟月臥松根。</text>
<title>又還後寄諸友</title>,<text>茅簷揮汗對晴暾。一夢淸遊水北村。遙想高樓風透骨。樹陰如織覆槐根。</text>
<title>次從氏西湖韻 巖有承旨林公息營亭。而巖上刻李參判廷夔所書。以丹塡之云。</title>,<text>錦水西邊古寺前。釣臺長鎖舊風烟。丹書寂寂仙翁去。翠壁層層落日懸。右過窟巖韻池荷香晩草離離。庭院荒凉異昔時。無復藍輿江上去。秖今衰柳使人悲。右過息營韻篆結香盤月入欞。上方僧定白雲平。山禽却解催詩意。時向仙樓送一聲。右山寺聞鵑韻</text>
<title>寄黃台叔</title>,<text>孤棲寂寂歲將晩。江月凄凄白露多。與問平生黃叔度。秋來安否定如何。</text>
<title>贈周健夫</title>,<text>吾意還應同子意。子行那可異吾行。試看南國諸山水。何處山明水更淸。</text>
<title>夜入藏溪 七月十五夜坐。呼韻各賦。○五首。</title>,<text>素月層層白鷺秋。幾人今夜作淸遊。風流最是孤山客。藜杖綸巾古磵頭。坐中有今日佳節幾人遊樂之語。初句及之。十分明月小溪秋。萬事風塵此共遊。凉夜寂寥人語靜。杖藜徐步水西頭。白露靑楓冷欲秋。瑤壇寂寂客來遊。一天明月凉如水。獨植吟筇磵上頭。離愁悄悄屬新秋。遠客今宵何處遊。遙想驛樓明月下。嶺雲寒鴈獨搔頭。塵寰三十五春秋。幾度仙區夢獨遊。枕上可成南面樂。坐愁爭奈白渾頭。山外誰飛笛一聲。滿天明月振江城。渠心只作迎神曲。翻起幽人半夜情。右聞篴次唐詩韻山色蒼蒼風滿林。梧桐露滴小庭深。誰能剗却東山頂。獨立池臺無限心。右待月呼韻庭樹風生月照林。夜深秋思竹欄深。白雲滿地山河靜。淸景依然傷客心。右翫景水確舂雲秋振林。寒蛩叫月洞門深。俯看人世夢夢裏。誰會高臺獨立心。右夜前臺獨吟雲樹曾傷會合遅。秋風更作別離詩。菊花佳節淸溪月。蓮社重遊不負期。水聲鏖枕夢來遲。吟到深更恨入詩。明發西溪相送罷。九秋何日是佳期。右將罷呼韻敍別</text>
<title>醉草 二首</title>,<text>一笛聲高小壑秋。杜娘琴操使人愁。玄霜擣盡瑤壇月。雲外驂鸞過十洲。寶瑟冷冷錦水秋。芳樽今日好埋愁。風飄玉篴和相切。江月高懸十里洲。右藏溪</text>
<title>箕城蓮亭。次李叔弼。</title>,<text>爲携樽酒近荷池。興至寧論地勢卑。會待秋風山月白。共看紅蘂送香時。</text>
<title>海佛庵。贈上人。</title>,<text>寺在雲山縹緲中。俯臨滄海一杯通。上人莫說虛無理。儒釋從來道不同。</text>
<title>次李內翰士原</title>,<text>靑綾寥寂夜如年。獨有漏聲來枕邊。遙想故人舒膝臥。滿牕紅日穩朝眠。</text>
<title>次高斗綱天卿贈朴茂叔韻</title>,<text>山雨霏霏山郭暝。草堂團聚我三人。論心直到忘言地。如在河南座上春。</text>
<title>無題</title>,<text>天之賦與豈如是。我實倀倀自取僵。少日病根消不得。夢中行事太顚狂。</text>
<title>過七松亭有感 亭在伏龍山東麓黃龍江下流。乃從曾祖進士公嘯傲之處。手種七松。因命曰云。</title>,<text>細雨輕烟迷遠洲。靑山岑寂水東流。藍輿行樂空遺躅。往事偏添後裔愁。</text>
<title>楓湖次林叔 㙔持平 韻 二首</title>,<text>一曲楓湖那忍尋。憶曾先子幾來臨。如今獨有孤兒至。說到當時淚滿襟。短鞭羸馬遠相尋。小郭依山復水臨。共陪淸談消永夜。爽然方覺洗塵衿。</text>
<title>夜坐聯句 高天卿死後。始與鄭丈相見。故三四句及之。</title>,<text>逢君今日醉昏昏。徵甫。 半夜孤燈山下村。藏溪。 萬事人間俱夢幻。石門。 生離死別更何言。壽原。</text>
<title>贈別金子成之白 敎官。號澹虛齋。享蓼溪。</title>,<text>高談聽子快河傾。三日山中慰客情。更待春風花月夜。石樓同賞半江明。來春。約會盤龍寺故云云。</text>
<title>子成更留一日。臨分走次留別韻。</title>,<text>歸來山色晩凄凄。人倚南樓惜解携。多謝天公能會意。故敎風雨鎖前溪。</text>
<title>感舊遊。寄贈金子謙 之鳴進士，大而 之聲文科 兩兄。</title>,<text>記得江南靈鷲寺。白雲丹壁舊同遊。自從弧矢相分後。閒却淸溪月一秋。</text>
<title>無題</title>,<text>欲將身世臥雲山。其奈心歸草屋間。從古聖賢悲去故。幾人能得透斯關。守靜幽人辭洞壑。道林居士托山樓。筭來勞逸還堪愧。更奈仍兼別離愁。</text>
<title>次吳善徵。贈曺渾。</title>,<text>水村迷帶暮烟痕。㶁㶁溪流繞少門。最是平生難忘處。秋香滿階月黃昏。</text>
<title>感次野望柳兄舊韻</title>,<text>萬事誰能問彼蒼。靑山無語水流長。當年此地人閒臥。今日蛛絲掩舊堂。</text>
<title>無題</title>,<text>醒時自作戰兢意。遇酒還成顚忘人。只是工夫猶未熟。敢言天賦不吾均。</text>
<title>聞玉堂藝苑春坊相和韻。次寄士原諸友。六首</title>,<text>經義詞華兩有根。鳳毛宜被鳳池恩。詩傳正始驚神鬼。氣壓齊梁掃陋昏。太史文章曾共仰。少年風采更堪論。應知授簡馳雄賦。近臘竆陰羃禁園。玉沼芙蓉好托根。新含雨露媚洪恩。天駒本不終羈蟄。朗璞元非久翳昏。顔面七年欣更覩。悲歡萬事莫須論。因君忽憶湖中客。破榻塵編臥小園。右擬呈吳尙之。余與尙之相見時。俱在布衣。其後各得登第。而俱經慘禍故云云。湖中客。指崔文伯。與尙之初見於文伯旅舍故及之。妖蟆蝕月語無根。天道何曾致怨恩。却怪冰輪俄慘淡。還敎物像漸幽昏。交分相掩微難見。積戾成灾理可論。最是玉川揮涕泗。五更寒露立空園。凍天寒日下墻根。閉直南宮亦主恩。孤榻破窓寒凜凜。藥爐茶鼎坐昏昏。皇王德業誰能挽。湖海心期只自論。故國梅花春欲動。願隨歸鴈落荒園。拙語令人冷齒根。毁非羞辱譽非恩。久拋筆硯才因退。長爲憂愁志日昏。王述平生徒自許。杜陵籌畫世誰論。神交最在無情地。岳色朝朝闖▦園。北風號怒捲蓬根。凍日凄凄亦小恩。歲暮竆陰催白雪。天寒飢雀噪黃昏。人心如面誰能識。世事猶雲不可論。三十策中歸去好。夢魂前夜返鄕園。已上丙申冬銀臺時。</text>
<title>又呈正叔，士原。</title>,<text>一出金門歲已闌。故人消息杳雲端。黃琮布武訝春夢。玉盞傳心憶舊歡。鳷鵲宮延初日絢。銅龍樓接木天寒。神仙聞道多淸興。肯遞瓊篇落世間。原韻 李士原閒居漸覺世情闌。驅遣風光走筆端。忽報故人湖外至。却思前日禁中歡。睡醒微雨踈疎下。簾入輕聲陣陣寒。莫怪容華今頓减。壯心猶在酒盃間。</text>
<title>嘉樂堂柳 泰翊 丈聞吾輩前秋竆字韻。追次以寄。謹步以謝。此以下箕城錄。</title>,<text>人間苦樂固無竆。苦地誰如簿牒叢。廵使背關皆着緊。中軍手筆亦誇功。民情可見村橋下。風力全輸吏袖中。遙想高人閒置足。林泉淸趣恨難同。</text>
<title>走次墨豪卷中韻 余方請畫石門幽居。故落句及之。</title>,<text>寧食途中三斗埃。平生不喜俗人來。晴牕忽對仙翁面。末路仍看道子才。雲盡石門衫影合。風淸花渚縠文開。故園山水饒魂夢。物色煩君剪取回。</text>
<title>去年六月十六。松倅朴晦仲，綿倅李叔弼。自錦城試所來過石門。鼎坐敍懷。其樂無比。今年罷官歸臥于此。追念去歲之遊。怳一夢。遂題長律以見情。</title>,<text>去年今日此山中。雙盖聯翩耀梵宮。官燭繞紅雲滿席。小杯浮白月流空。長沙別夢驚秋鴈。晦仲去秋罷官歸嶺南故云。 綿縣離愁寄遠筒。叔弼近走寄問故云。 勝地風光徒惹恨。獨憑欄檻思忡忡。憶曾丁酉榴花月。二使君同自錦城。佳節流頭遲一夜。淸尊握手到三更。天時回薄風光是。人事差池別夢驚。從此石門山下路。年年今日獨含情。</text>
<title>李井邑 惟禎 輓</title>,<text>遠挹高名恨阻絶。宦遊南國幸隣仁。遞書喜得瓊琚報。噫櫪欣承警欬親。微疾忽驚洹水夢。惠聲空寄峴山珉。沉疴未遂三號痛。萬事悲酸涕滿巾。</text>
<title>沈城主內夫人挽</title>,<text>明府官聯二品重。中闈封典煥隆儀。魚軒爭覩光華盛。鸞鏡俄驚朗影虧。一境士民號送處。三千車乘遠歸時。北風寒鴈重關阻。來日輝榮去日悲。</text>
<title>詠懷一首。寄鄭丈 晟。</title>,<text>罷官歸臥小山裏。閒置都因造化翁。藜杖角巾三逕凈。藥鐺茶竈一床空。天機衮衮風霜際。世事悠悠毁譽中。谷口丈人違近拜。擧頭西望思冲冲。</text>
<title>夜初更。朴君瑞歸自南倉云。自此往本縣北倉。繞山城後東轉而逾一嶺曰月云峴。峴極驗峻。大石多當道。馬不能行。下馬徒步。攀木魚貫而上。沿溪到南倉。自此去彼道里不過二十五里而遠。白巖山之一支東北走而峙者。與山城相對而立。其西南指而走者。爲南倉案山。其下稍衍夷而爲平臯。臯去南倉僅五十步。乃井邑地界。一水自東峯之背山城之下而來。一水循西峯之脊而來。衣衿掩而合于平臯之下。平臯之上。有人家一區。其大僅如斗。而簷去地者纔數尺。前後積木疊石。以爲壁而不用土。視之如羊豕之圈。隘陋不忍見。獨其江山風景。灑落無比。如壺公之謫處天。循平臯而南百步許。得一故址。蘆山寺基也。臺砌完然猶存可考。而見盤石列鋪。溪水環拱。地多石少。土無林莽草樹之蓊翳。間有毛者莎草耳。水石相暎。淸瀅無塵。最是奇絶處。蓄眼以來。未之曾見云云。以君瑞之言而觀之。眞勝地也。不知造物者辦此奇勝之地。何不置諸通衢廣野之中。而置之竆荒寂寞之濱。何不畀諸奇人逸士。使之遊息玩賞。而付之山獠洞夷之手。使千古勝景。埋沒如是耶。抑山獠不知江山風景之爲好。則何苦而辛勤結屋于此。旣居于此。何仇於江山風景。而作此兔窟鼠穴。以殺風景也耶。皆不可知也。旣無家舍可以寄身。則不可以入去。當待發春。手築一室于蘆山基下而居之。造物者其能無攔助耶。姑書一律以寄興。</title>,<text>地闢天開瑞氣停。神慳鬼秘幾千齡。淸川白石明銀界。飛鳥閒雲度玉屛。萬古靈區山獠陋。四時眞景俗烟暝。春風準擬携筇去。九曲中間築小亭。</text>
<title>風雨頗擾。夕間尤盛。</title>,<text>朔風蕭瑟凍雲飛。門掩荒林雨更霏。接翅歸鴉迷暮樹。汲泉村女濕寒衣。乾坤氣候諸陽剝。客子竆愁兩鬂稀。人事天時那可料。一杯山酒不宜非。</text>
<title>風雪曉作。枕上有吟。</title>,<text>北風吹雪振林臯。風轉刀刀雪轉鏖。大地掀翻驚破裂。羣巒暝晦失危高。明年䬪飥誰盈椀。何處羔兒獨占豪。忽憶江南千萬戶。寒翁飢婦共悲號。</text>
<title>金賚叔送河西先生草書千字一部。銀鉤鐵索。煥焉溢目。豪放飛騰。卓厲遒邁。如龍蛇起陸。風雨驟至。而亦不出於規矩準繩之外。豈其藏於中者。有塞天地亘萬古。浩然而不屈者。所以發於外者。有邁金石明宇宙。凜然而不可犯者耶。其可敬也已。抑賚叔之送之。豈余之少好斯技。或能粗知其一班者耶。夫常人之情。狃於其所常見。而駭於其所未覩。明於其力量所及處。而暗於其高遠奇絶之事。余小子何能知此帖耶。試一披之。則余恍然失其中之所守。而茫然不知其所以爲法。不敢直視。而亦不敢捨諸手。賚叔之送之。其困我哉。雖然遷次孤寂之中。無與可以開懷者。而傍無嚴師友隨事警責之功。鄙吝之萌。已不勝其紛然。常切病之而不知所以藥石之矣。今得此帖。盥手焚香。危坐而觀之。則中心惕然。自爾起敬。因其惕然起敬者而思其所以惕然起敬之義。因其所以惕然起敬者而思其所以能使人惕然起敬之理。推之又推。反覆而思之。則先生之道貌德容。怳若親睹於函丈之間。而先生之至言眞論。怳若接於耳。其據梧掃灑。巧奪造化之狀。恍若在於目。不覺心神之爽朗。毛髮之竦堅。非僻之干。渙然若春風之點雪。不復作於心中。先生所以興起余者。豈淺淺。而余之所以得力於先生者。又豈可一二也哉。賚叔之送之。其愛我也哉。其愛我也哉。昔蘇子瞻謫嶺外。以陶淵明柳子厚二集自隨。謂之南遷二友。余於先生此帖。僭謂北學先生也。</title>,<text>盥手焚香勤再拜。敬看先生草書豪。銀鉤鐵索心情正。霽月光風氣像高。餘事亦能超世俗。淸芬猶復戒貪饕。慇懃持作嚴師友。坐滌塵心日戰鏖。</text>
<title>疊前飛字韻。酬友人。</title>,<text>不將雌伏羡雄飛。只恨時危雨雪霏。心似賈生吟鵩鳥。身如齊客泣牛衣。楚江蘭蕙風霜重。漢水烟波夢想稀。賴有故人勤問訊。從知吾道未全非。</text>
<title>對月偶吟</title>,<text>臘月中旬夜二更。頑雲掃盡月輪明。山河寂寞開銀界。桂殿凄凉露玉楹。吳質不眠徒脉脉。姮娥含怨政盈盈。回頭忽欲煩相問。幾處流人似我情。</text>
<title>次前日韻。付贈全墨豪。</title>,<text>萬事紛紛儘壒埃。十年今始得閒來。推擠未必緣多忌。淪逬還應坐少才。地接湖湘三嶺峻。天旋璇極一陽開。慇懃忽對情人話。黍谷春光此日回。此有三嶺。皆稱一蘆。</text>
<title>偶吟</title>,<text>寶曆千年第十載。天心七日一陽餘。楚山嚴雪檟林里。聖代流人吳子舒。安國死灰燃更溺。屈原惜誦吟成書。悠悠萬事孰能料。搔首寒風立小除。</text>
<title>余初欲得長沙而不得。今來于此。兩地地名。皆與昔賢遷謫之所同名。感而有吟。</title>,<text>不向長沙追賈傅。還來楚澤憶靈均。陋身敢自同前輩。苦思還應似故人。殘歲孤蘭摧雨雪。斜陽野鳥集城塵。恨無文字投江水。悵望千秋涕滿巾。</text>
<title>偶吟</title>,<text>斜陽荒凉下遠岫。郊墟寥落起炊烟。尋巢夕鳥依籬下。叫侶歸鴻下水邊。半世功名螻蟻國。二年心事鷓鴣天。君民宿計都成謬。獨倚空窓涕自懸。</text>
<title>寄謝野望堂</title>,<text>臘月曾傳東海魚。雪中壺酒復隨書。腥風滿座饞涎逬。和氣薰腸旅恨除。雍睦蚤知賢伯重。泥塗偏愧賤蹤踈。何時更握樽前手。垂老悲懽共一攄。</text>
<title>次李沛然丈寄贈韻 三首</title>,<text>離迾囚山擁小廬。暮途生理老僧如。一時文物千年會。萬里孤臣九死餘。身直自知頭亦直。心虛還喜室仍虛。丈人珍重勞相問。欲謝深情強手書。靜居頤養有眞味。熊掌駞峯豈此如。黃卷中間尋一理。靑燈側畔度三餘。古今逐逐人歸盡。榮落悠悠夢飽虛。顚倒始知先獲意。腰伸今日拜而書。峽裏春回景轉好。松篁墟落畫圖如。杖藜誰道身無偶。擧目還知興有餘。水似參乎一以貫。天猶回也實而虛。風花雪月邵翁樂。只在文王尼父書。</text>
<title>前次李沛然韻諸作。無悲傷惻怛之意。至如身直心虛眞味餘興等語。尤非惶恐頌罪之語。若使孫會宗輩見之。豈不喜其得間耶。更吟一律以見情。</title>,<text>罪大身輕古峽邃。數愆中夜自焚如。皇王帝霸心期盡。梟炙鶉蛙性命餘。鄕遠人愁奴更悍。年衰飯糲腹偏虛。邇來功業無多在。借得農方信手書。</text>
<title>夜坐次柳罄甫所寄翰院銀臺相和韻 四首</title>,<text>流落江湖日月馳。歲華羈恨似相期。幽蘭欲吐江南岸。冷蘂先垂竹外枝。鄕國幾思三逕靜。功名不恨十年遅。九歌空作湘中曲。回首西天寄向誰。春入堯天日月明。八方民物共輸情。觚稜瑞色低三殿。池苑韶光暎五城。千載一時文物盛。玉堂金馬侍臣榮。江潭逐客渾無事。手裏漁竿雨外橫。詞臣豪氣薄層空。平步靑雲路不竆。盛世恩榮淸禁裏。太平光景詠歌中。摏金撼玉篇章爛。皷銳乘奇角距雄。白雪調高誰更和。草間虫語愧難工。</text>
<title>又次觀試閱韻</title>,<text>城頭初日照旟旗。畫角吹高上將歸。鞱略初成雲鳥陣。聲名不愧嫖姚威。亂離追憶強圍歲。氛祲先昏采石磯。四海卽今征戰息。爾曹無事錦爲衣。</text>
<title>次曺濟卿韻</title>,<text>泣鬼新詞逈出倫。十年泥蠖志求伸。華牋逸興誰家酒。芳草閒情幾處春。楚客羈愁雙鬢短。故園山水入夢頻。何當拍手樽前醉。共樂東君雨露均。</text>
<title>又坳體</title>,<text>湓浦飄零誰與從。愁心江上山千重。香奩久廢鏡如月。寶瑟空傳風入松。粧夢凄凉濕旅枕。寒霜寂寞催愁容。逕知瓊苑舊時伴。時共雲英遊玉峯。</text>
<title>示安孔明 二首</title>,<text>盛世淸寒誰似我。或山而蕨或江蘺。松昉酒熟花添興。竹逕風微雨送詩。人事天時常滾滾。衰遲離合兩依依。陲筒忽遞瓊琚句。君憶吾時我亦思。高齋寥落野僧如。門掩深林夏景初。玄晏不堪吟舊瘵。虞卿無計著新書。百年天地孤筇在。萬事風塵兩鬢疎。京洛遊蹤渾似夢。濁醪聊復聚鄕閭。</text>
<title>輓玄姪 弘祖 上舍</title>,<text>妙質英資誰不惜。最憐郞罷白頭悲。猿腸斷盡明仍喪。魚索含來禍更奇。鬼惡天高那可問。人間地下永相離。靈魂定亦知斯恨。風雨寒林獨涕洟。</text>
<title>次趙春卿韻 二首</title>,<text>赦後累臣尙未回。楚山三見臘平來。江湖水凍魚龍蟄。崖壑風寒鳥雀哀。千里故人孤寺會。二年離思半宵開。却嗟深峽無相贈。僧酒傳心只一杯。凍天峯雪政崢嶸。此地誰知照德星。尊酒逢迎疑夢寐。詩篇點檢得平生。竆陰忽見呈三白。勝事仍成對兩靑。更有佳期書院在。小齋同掌半江明。</text>
<title>次金丈草堂韻</title>,<text>功名十載意全微。每向林泉逸興飛。偶到高人江上宅。閒看平野夕陽暉。漁翁網卷風生渚。村老筇揮蘇破衣。安得移家此中住。栽松植竹共因依。</text>
<title>羅子尙挽</title>,<text>雙鸞瑞羽降同時。一鶴冲霄事忽悲。完福向來爭數子。高才今日更稱誰。二郞風彩身非死。三縣仁慈口亦碑。悄悵半生從過地。白頭猶有涕垂垂。</text>
<title>挽尹上舍 鏶</title>,<text>急士親仁性則然。丈人風度世誰肩。元龍湖海饒豪氣。蔣詡林泉樂暮年。司馬豈酬騰蹇志。螟蛉還有子孫賢。臯招半夜催眞駕。唯遣親知涕淚懸。</text>
<title>挽李獻納沛然 二首</title>,<text>前後贒愚寵辱殊。百年天地一身孤。已從譏刺銷人骨。唯信胷襟得道腴。蹈海仲連淹玉貌。掛冠洪景背榮途。高風大節知難泯。留與千秋感盭夫。磊落襟期耿介操。雄文披錦辯河傾。淸朝敭歷蜚英譽。晩歲歸休養性靈。奇節定應同子順。高懷還復似逢萌。莫言造物欺仁壽。靑史長垂萬載名。</text>
<title>姜督郵挽 敬吾</title>,<text>揖白同棲一月強。幾將豪興到深觴。壬辰冬。余應擧入京。公時寓揖白。余與姜敬吾就而從。同捿月餘也。 蒙儒起鬧身還退。郵隷稱仁馬亦良。童蒙輩意外起閙。禮曹不察並罷公。庚子始拜督郵。驛卒洽然稱仁。 江舍過存纔五日。泉臺消息隔千霜。今年春。公過余江居。穩話叙懷而去。纔四五日。而幽音遽至。 山前攀櫬無竆淚。更向今朝濕盡裳。旅櫬之歸。余出迎于勇珍山前。哭而送之。</text>
<title>醉贈金生 錞</title>,<text>携酒來尋寂寞濱。相看忽憶舊時人。艱難益想平生意。衰老誰憐此日身。兒婢殘冬從子所。手傳新幭出尊親。感懷却與悲懷集。去歲今年揔愴神。</text>
<title>次趙春卿韻</title>,<text>紛紛知面豈云親。知己年來參隔辰。白璧揮淸珍是趙。靑眸談阻遠猶秦。政憐臘後梅將笑。推識樽前客自嚬。欲和郢歌才未逮。離騷還愧楚江臣。</text>
<title>拾遺</title>,<text>猖狂不數哭途竆。閒適惟思倚桂叢。點檢行藏無定力。安排句法欠專功。小川秋色菰蒲裏。落日淸懷杖屨中。却恨故人時遠隔。菊花佳興未能同。</text>
<title>挽曺僉正 二首</title>,<text>洪範疇分九五福。令公今古獨全之。華簪暎髮顔逾少。鳩杖拋階步不危。郡邑四三曾虎渡。兒孫五十總鸞姿。倐然乘化歸眞宅。贏得諸賢頌美辭。公是先人之執友。公歸小子不勝悲。先人下世三周癸。大老高年八十奇。五福在公兼且備。一哀於我慘難披。公如歸見吾先子。須道孤兒恨死遅。</text>
<title>次鄭混源怪石韻 二首</title>,<text>藥攔東頭曲檻下。崎巉崒嵂何爲者。謂石峯巒太似山。謂山胡爲來此也。晴窓靜對凝神悰。怳然飛登天姥峯。猿聲㵎響如在耳。是山是石淸興濃。崗巒嵂兀壓溪壑。仄望橫看景自殊。陳案小山爭骨相。蘇壺九華較錙銖。輕紅似欲粧楓桂。暗滴猶疑響貝珠。浮世何人能占此。紛紛車馬騖塵途。</text>
<title>方伯趙禹瑞曩遊雙溪。山僧有以木杯進呈者。歸以示余。余笑謂此乃山林寒士之器。非朱門貴客之所宜玩也。公笑曰吾將持去。造臺以送。新年元月。臺盃俱到。作詩以謝。</title>,<text>杯出山僧制度巧。臺因使相指揮奇。朱門持鑽眞堪笑。白屋投來始得宜。乍把已思成酩酊。傳看每訝鬧童兒。只歎寒婦無需酒。辜負風淸月白時。</text>
<title>酬守初大師</title>,<text>獨向空山禮世尊。豐干支遁與爲羣。時翻貝葉看花雨。却叩華鯨聽徹雲。疲劣自憐成醜物。襟期誰謂得吾君。虎溪若更開三笑。肯數人間麟閣勳。</text>
<title>聞內腫久瘡者。浴桑灰水得效。余以其法試之。戲題。</title>,<text>大槽神水氣霏微。投却殘身下弊幃。快似琴高游浩淼。閒如曾點浴淸沂。河源可到何從去。機石宜分幾日歸。乘興渺然思遠適。蓬萊深處五雲飛。</text>
<title>次贈黃台老 儁耉○六首</title>,<text>臺省郞君賦十離。數年南國任奔馳。葉縣鳧舃朝天遠。東閣官梅起興遲。莫恨祥鸞棲枳棘。且將琴鶴暫躕踟。近聞聖主求才士。規步應趨白玉墀。使君豪氣小嚴春。海外分符只爲親。仁德已霑千戶邑。恩榮兼極百年身。公庭吏散唯聞鳥。琴閣春晴好引賓。異日蜚英靑鎖闥。隆私應復拭龍巾。竭來京國路千千。五馬行裝政快然。祥擁北震雲五色。天低南極月三弦。平生學道多淸趣。餘事攻詩積幾篇。宣室承恩行有日。歸期且莫費筳篿。南國春殘久別離。一心長向使君馳。年光鼎鼎繁華遠。世事悠悠會合遅。孤枕淸宵勞夢想。晩林斜日獨躕踟。野夫已决幽栖志。付子楡楊白玉墀。暖遍溪山暗換春。索居寥落與誰親。百年貧病侵尋地。萬事乘除見在身。三疊漫成中散曲。一樽難待孔融賓。塵途永絶繁華想。山外斜陽岸角巾。箕城官紙價踰千。才子淸詩更灑然。政覺祥鸞飛逸響。誰知病鴈㥘虛弦。平生最愛徵君度。末路重看山谷篇。直欲揮鞭乘興去。佳期不必問筳篿。</text>
<title>百年多病獨登臺詩</title>,<text>飄泊逢秋恨未裁。風塵跂路自徘徊。五溪霜露長淹病。九月江湖獨上臺。世事茫茫聊倚杖。天機衮衮幾沾腮。終南渭北空回首。氛祲三年尙不開。</text>
<title>酒席。送舍兄嶺南之行。二首</title>,<text>脉脉相看語不成。漣漣雙涕自沾纓。分襟始覺陪遊樂。閱世方知骨肉情。榮辱百年鬚髩改。山河千里夢魂驚。最憐別後門長閉。寂寂離愁對短檠。匡床忽罷一衾夢。天末還成遠別離。萬事乘除眞宰在。百年榮辱此心知。春風馹騎江南路。落日鄕愁洛水湄。嶺外文章應更富。郵筒時復慰相思。</text>
<title>挽林承旨 堜 令丈</title>,<text>憶昔侯公登晩休。叨陪几杖共優遊。龍門勝事渾春夢。駒隙浮生等水漚。一代風流長寂寞。百年人世幾歡憂。祇今唯有西湖月。留照靑山舊謝樓。</text>
<title>次寄李一卿歸川齋 廷夔參判</title>,<text>特地長懷汗漫遊。百年淸興在滄州。自撑小艇尋眞境。閒倚危欄俯碧流。落日歸帆島嶼暝。春風香桂洞門幽。從君願借靑山半。着我踈蹤得小留。</text>
<title>睡隱先生 姜沆 挽</title>,<text>天出奇才天殺之。西江難洗古今悲。文章浩浩滄溟窄。節義堂堂夷夏知。黃媼豈能埋壯氣。玄堂忽復改靈基。先君當日陪遊久。往事追惟涕自垂。</text>
<title>走次林周卿留韻 二首</title>,<text>不見傍人送我別。但見日日人告別。歲暮竆陰能幾餘。一旬二別心何如。朔雪寒風助凄結。雞龍凍樹遙含情。我不能輸奇效能報明主。鋪張帝霸追羣英。我不能羸驂短鞭逐歸人。去賞孤山雪裏春。徒然塌翼風塵際。世上兒子咍而嗔。丈夫行藏竟如此。故人愛我還憐否。死生契濶不可問。富貴功名焉足求。月出山高高揷天。瀛海無風波似油。已辦荷衣與蕙帶。他日期君從我遊。古有蘇李河梁別。古有劉柳衡湘別。胡歌一曲怨有餘。嶺猿三叫心焚如。人生離別本如此。世間何者能忘情。矯矯西湖林處士。風流文彩人中英。高談驚動洛陽人。酒暈滿面微帶春。與我平生肝膽傾。不效俗子相嘲嗔。朔雪寒風告我別。君能知我傷心否。歲暮風塵無與偶。高山流水從誰求。使我晝立揮涕淚。令我夜坐焚膏油。行矣明年春爛熳。共向月出山中遊。</text>
<title>僧達山歌。走筆寄叔弼。</title>,<text>僧達之山高揷天。金沙凈界淸無塵。地靈丹砂不足當。僧寶南能傳鉢新。昔者曾同使君遊。政當九月之中旬。夜發綿城雙盖飄。金笳向月愁秋旻。上馬狂吟走荒坂。下馬鳴琴循磵濱。五更到寺月欲落。陞堂擊鼓羅衆賓。山盤新果多細瑣。傳杯老髡頗淸眞。俄然紅日湧於東。神開境換迷崖垠。翠娘前導朝雲後。走上法堂賞金身。楓葉酣霜紅爛熳。寒花絢日香氳氤。鯨魚響大振山椒。鍾磬聲淸醒客神。人間有累不可留。欲別名山回首頻。東登大嶺尺去天。坐看滄海波潾潾。歸來一堂太寂寞。衙罷獨坐眉長嚬。僧達山高高揷天。夢和殘月攀嶙峋。武陵仙境何處尋。桃花流水空自春。奇遊忽忽難可再。憶山還兼思玉人。僧達山僧僧達山。坐思金殿明冰輪。何時更與故人至。大醉高歌臥溪漘。</text>
<title>甘棠行</title>,<text>南國諸詩總可歌。盛德莫如甘棠詞。昔者召公分陝來。驅馳原濕摩瘡痍。一樹甘棠政蔽芾。弭節幾多來躕踟。召公一去不復來。甘棠獨自臨中逵。民思召公恩德深。共恨仙輧難可追。却來中逵尋舊迹。甘棠依舊淸陰垂。愛人不見愛其樹。恐敎兒童來剪枝。一歌二歌情更切。歌有盡兮情難移。噫噫何山何處無甘棠。只是無人繼聖治。所以千載召公思。</text>
<title>挽李正字 光廷</title>,<text>帝遣曇華一現時。芙蓉雲錦眩離披。靑錢萬選神逾旺。白璧雙淸貨益奇。古冊文深驚老匠。新篇語放困幺兒。丹消藥竈乖靈驗。玉作仙樓要雋詞。病較士安才較逸。年同衛玠死同羇。春萱慘絶荊花悴。鸞鏡悽酸鳳子悲。秋晩洛川旌翣遠。路長秦北鴈鴻嘶。元方交誼吾曾厚。痛惜何論舊日知。</text>
<title>庚寅復月二十日。風雪大作。近古所未有者。念北行諸人困苦之狀。因成一轉語。奉寄行邊。以博捧腹。</title>,<text>白虎之冬十一月。狂風半夜驚霹靂。勢似巨靈劈山岳。聲如萬馬轟跳趯。壯似白起踔武安。威如項籍鏖秦壁。山鳴谷號互呑吐。天柱地軸相傾蹙。大木摧折小木拔。東家傾仄西家覆。雪花飄拂颺空裏。勢急不敢成圭璧。萬姓慌忙潛伏縮。有如凍龜渾藏六。或言元會數已盡。陰閉陽藏將變易。又言上帝助天驕。陰威慘惔驅東域。我謂天道無終始。豈有闔闢如朝夕。况乃胡運無百年。穢德何能久充斥。向來造物眞戲劇。秖是要困西征客。西征客子是阿誰。南磵虎溪與藏谷。平生畏寒如畏虎。重裘襲帽坐如束。南國才名三十年。懶惰不窺門前閾。昨者偶隨計吏偕。蒙犯雪霜勞遠役。天心却欲拂亂之。故遣騰六隨巽七。錦水層冰寒擁舠。車山積雪深沒膝。風頭如刀面如割。墮指誰能攬鞭策。暮投空舘轉寒緊。風徹布衾氷生席。困心衡慮豈偶然。聲價終當動京國。石門散人何所求。濁醪寒燈坐昏默。繁華都付別人邊。野性長思好泉石。竆村閉戶三日雪。遠憶行人心不睾。孤懷吟罷不成詩。寄向天邊要捧腹。直待諸君得意歸。一壺吾當遠匍匐。</text>
<title>勸緣走筆</title>,<text>世言金沙凈界在兜率。眞仙上佛遊息于其中。此是古老欺人之嗃矢。殊邦絶域。安知獨能爲天宮。擧世貴耳反賤目。人間自有名勝境。人不知貧道半生役脛脚。東西南北無不之。楓嶽層層戴天白。萬二千峯。屛羅玉立騫鵬囑。景物雖奇大孤絶。自非絶食斷衣。羽人木客誰能久。妙香頑然穹窿一土山。地多松杉梗枏。其大蔽九牛。絶無丹崖翠壁現瓌怪。若欲選勝披奇撮其要。更僕而說無可遊。洛山元來遊冶地。階前蚌蜃手可取。幢幡絡繹醉歌舞。禪榻盡是油頭臭。太白小白固天所以限。東極夸父不能步。子長之遊不得到。頭流瑞石是家雞。其他瑣瑣培塿。何足開口道。南遊偶得一名區。怳若造物開神慳。滄浪下流古福州。毋喜奇峯矗矗參雲間。一支東走而南峙。儼如神人正士。峨冠玉佩披玄裳。龍挐而左。虎躍而右。襟袍兩相接。中間冥妙開明堂。城排赤壁鎭下口。甕列重俎釀大春。皓月玄風自朝夕。祥雲瑞氣紛氳氤。此間安可無一宇。幽人釋子。可憐來到空逡廵。山僧一生無長物。四大空身三尺杖。開出幽居。尙賴秖陀爲經始。誌公單錫。猶願君王金萬兩。有粟者粟。有布者布。衣也食也無不可。檀越三生杳不滅。萬古眼眼說冥果。堂成倘叩白雲關。三笑悠然邀溪左。</text>
<title>放言效山谷體</title>,<text>風至雨灑而通爽氣。朝倚暮坐而得其情。西南見乾坤之大。開闔知日月之明。昔天下而不容。今此間之伸脚。焚香而坐。頓覺世界之廣濶。右小牕翔而走峨然屹然。介然成羊腸虬曲。來牛去馬之顚覆。前者後者之相續。好憑險而凌危。玆乃取敗之道。豈知山下有折臂之客。岸幘坐視而呵呵獨笑。右小蘆嶺翠微上方下方之幽寂。僧臘蒼松翠栢之欝屈。雲確鳴以日夜。山風吹兮不絶。闍擊磬而坐焚香。豈知人間之有愁慽。右中菴一而歧而南北。至而迷者十九。或蒼茫依杖而獨立。或墑埴意東而西走。能由正而直指者鮮。况改轍而回輿者誰。爾看窓裏之老夫。是亦顚倒狼狽而至於斯。右窓外歧路</text>
<title>臥遊名山賦</title>,<text>噫吁戲達人之冥觀兮。收視而內照。大開眼而遠覷兮。顧冲漠而自恔。是乃心安而神會兮。殊異乎遑遑爲景物役者也。聞少文之高臥兮。訝眞遊之自得。之遊也不勞眼不役脚。不須靑藜竹杖之我扶。不待芒鞋草屨之我躡。無論頭戴遠遊之冠。無論帆破萬里之浪。乃招虎頭命龍眠。襍粉鉛陳紬絹。毛穎脫冠兮。墨子磨頂。使夸父而告厥歷兮。詔子長而陳所履。收奇聚精。選勝裒長。丹靑畫出。遠勢蒼茫。徒觀其窿然而峙兮。峨峨者山耶。悠然而逝兮。洋洋者水耶。落鴈峯兮岧峨。魚龍川兮漲綠。十二聯綿而相似兮。二妃之冤恨何托。七百浩淼而泓渟兮。魚腹之忠魂無恙。能驅山而走海兮。咫尺論於萬里。爾其援琴而命操兮。遣興而玩志。情沿洄而無盡兮。意綿邈而未已。取之左右而逢其原兮。山則在此而水在是。能以靜而禦動兮。不出戶而知天下。此乃君子之大遊兮。信乎能自得師者也。吾將一室岑寂。左右圖畫。茶鐺竹床。隱几大臥。客欲知吾神之所在兮。試求之綠水之上靑山之下。</text>
<title>拊几作箴賦 此篇鄕解所作而遂得高捷。先生時年十九。</title>,<text>相公拊几沉吟。若有不豫色。悄焉隱默。悵然太息。懷紆軫而不自聊。表中心於一章。其言也窈而深凄而切。似反顧而自傷。傍有小子進而問曰。何爲其然耶。方今主聖臣良。相得益章。風雲際會。千載一時。旣致庶明之厲翼。可見無爲之盛治。而公當朝碩德。盖世豐功。入則賡載王廷。出則順揚皇風。無傅燮之歎息。有漢家之寧謐。苦何爲而戚戚。類有求而弗獲。蒙切然疑。願聞其說。相公曰吁。小子聽之。我明告子。汲引忠良。大臣之事。同寅協恭。君子之志。不有贒才。國何能國。况余駑劣之資。猥膺鴻丕之責。思得賢而共理。致萬性之咸若。故人蘇雲卿。德卲傅霖。道高莘摯。王佐奇才。經綸大器。抱東海之宏材。習南郭之大隱。如欲平治天下。當今世捨此其誰。故余束帛加璧。善其辭命卜日。以授使者。造其廬而請之。庶幾東山之幡然。共濟中州之艱屯。何高尙之益堅。淹泄柳之閉門。纔書幣之入谷。已魏野之題壁。鳳飄飄而高逝。鶴自翔於丹霄。是固遯跡之難回。抑亦人事之未臻。盖其享不及物。已多儲子之失禮。徵辟後時。徒遣仲生之長往。旣弗明而弗誠。又弗早而弗力。追惟往愆。罪實在我。匪彼違我。我先絶彼。此所以反而求之。私訟其尤。恨旣往之難追。作箴辭而以自警者也。嗚呼。朱鳥翾翾。白駒難縶。靑山寂寞。玉人已遠。周階多罔功之輩。舜廷少贊襄之臣。中原之赤子鎖尾。誰與安之。故國之廟貌塵昏。誰與淸之。慨伊人之我遺。悲余求之不及。瞻望東湖。我心實勞。心之勞矣。我自貽矣。小子乃起而歎曰。嗚呼相公 缺三字。心存輔國。誠切求賢。求而不至。反而責之。公雖自責。人則賢公。小子狂簡。始迷不知。今乃大覺。請終身而誦之。</text>
<title>仁義半載賦 丙戌進士時所製</title>,<text>在昔張子之逃禍也。慟深瞻烏。嘆切藏羽。潛蹤窘步。天地網罟。追兵躡後。無處避身。分仁義而半載。知有救於芝焚。固聲氣之相感。眞死生之堪託。當其漢運欲訖。閹竪作孼。天子孤立。正人魚肉。西行無賴於解難。羣賢打盡於一網。桁楊相推。接槢相望。孟博何罪。元禮無辜。紛連頸而交臂。共桎梏而就牢。堂堂乎張也。君子者流。哀玉石之俱焚。懼炎火之將及。遂拔身而疾走。汩東奔而西蹶。陳留羈旅。外黃飄泊。藐是流離。至于東萊。幸知己之相値。吐舊日之繾綣。於我舘而藏蹤。憩跋涉之困頓。俄毛令之跡至。奄門外之戈戟。安危在卽。性命 缺二字。主人曰吁。子聽我說。爾無助天爲虐 缺七字 張子善類之一。脫身禍穽。奔竄 缺六字 惻。兩賢豈相厄哉。而况殺一不辜。仁 缺七字 灾樂禍。義之所不敢出也。願仁義 缺九字 令聞之。懣焉心服曰。李公 缺八字 舜之志。獨爲君子。蘧玉所恥。缺二行 俄仁義之半載。竟松茂而栢悅。缺六字 寔君子之所則。吾然後知李公之 缺七字 誨人也如此。毛子之勇遷也如此。缺七字 毛善人之脫禍。二君子之成德。後千載而沿泝。仰高風而一揖。雖然倘非張氏之仁義有以感之。二子無所成其仁義。若三子者。可謂三分仁義而各有者也。</text>
<title>衣錦尙絅賦 東堂製</title>,<text>夙有志於爲己。思妙鍵之一透。庶硏幾而極深。仰先軌而追武。缺三字 於聖孫。有尙錦之善喩。是務實之到意。知作聖之要道。原君子之爲學。必先始於治己。日慥慥而敬修。罔敢怠於造次。愼不覩與不聞。孤不參而不貳。允下學而上達。自無間於終始。雖顚沛而必於。恒顧諟而日勉。絶華飾於身外。積眞實於裏面。紛旣有此內美。不期顯而自顯。是修己之要則。古聖人之心法。故子思之垂敎。引古詩而成說。彼錦衣之陸離。燦其文之爛燁。必也尙之以絅。豈其意之無以。取實美而在己。惡文章之太著。絅掩外而藏輝。錦在裏而光絢。猶修德之務實。不向外而自衒。充厥美於吾身。藏德輝而不現。盖所貴之有在。不願表而出之。然積美之旣久。自難掩於人知。外之光兮由內。人與 此以下缺。</text>
<title>遺墨</title>,<text>月到梧桐上。風來楊柳邊。院深人復靜。此景共誰言。西行一千里。暝色生寒樹。暗聞歌吹聲。知是長安道。問春從此去。幾日到秦原。憑寄思鄉夢。慇懃入故園。露滴梧葉鳴。秋風桂花落。中有學仙侶。吹簫弄明月。美人捲珠簾。深坐嚬蛾眉。但見淚痕濕。不知心恨誰。造化生生意。春天一雨餘。從來有道骨。不必養生書。山雨夜鳴竹。草虫秋近床。流年那可駐。白髮不禁長。主人客共到。暮角驚沙鷗。沙鷗送主客。還下水中洲。借名三十載。非主亦非賓。茅茨纔盖屋。復作北歸人。欲識魚之樂。終朝俯石灘。吾閑人盡羨。猶不及魚閑。何物得長閑。浮雲亦多事。飛揚遠水邊。起滅長空裡。宇宙殘生在。江湖白髮多。明時休痛哭。醉後發長歌。樓外碧梧樹。鳳兮何不來。無心一片月。中夜獨徘徊。</text>
