<title>贈德綏</title>,<text>君家蕭洒好林泉。一▦風烟五柳邊。昨日騎驢暫相過。小塘荷葉已浮錢。</text>
<title>又贈借楊枝</title>,<text>婀娜金絲拂地垂。東風萬舞學長袖。煩君折送數枝春。使我門前成五柳。</text>
<title>晩渡長串浦 二首</title>,<text>馬上春眠攪水聲。晩潮初退▦▦平。▦風未作乘桴去。却向官門愧此行。潮退長洲十里平。暮天風定宿波聲。行人欲渡昧深淺。却向村氓問水程。</text>
<title>卽景 二首</title>,<text>綠樹縈迴水滿塘。一村烟雨暮蒼茫。䨥䨥鷗鳥牽絲白。飛去飛來近草堂。雨洽前村水滿田。新秧遍野綠如烟。老農持鍤頻來往。爭道今年定有年。</text>
<title>雨後</title>,<text>午睡醒來雨乍晴。且携藜杖傍花行。前郊物色渾新態。何處流鸎送數聲。</text>
<title>白鷗</title>,<text>塵世知音少。白鷗與爾盟。孤舟滄海月。來往共閒情。</text>
<title>幽居</title>,<text>幽居專一壑。十里護風烟。藥圃連微徑。荷塘引小泉。家貧還自樂。身病更誰憐。多少春來興。裁詩日百篇。</text>
<title>古釰</title>,<text>古劒神光晦。蒼龍匣裡鳴。何當一提出。跨海斬長鯨。</text>
<title>坐松巖</title>,<text>松風迎我坐奇巖。百丈深潭雲影涵。安得快刀剪取去。淸陰移置草堂南。</text>
<title>卽事</title>,<text>小雨纔收返夕陽。半崖濃翠住餘凉。空齋睡罷無塵事。四壁圖書一味長。</text>
<title>釣歸卽景</title>,<text>片雲行雨過前郊。夕照移陰繞遠橋。篛笠芒鞋歸興足。銀鱗斜貫綠楊條。</text>
<title>雨中村行</title>,<text>山雨霏霏山路難。濕雲風動晩生寒。靑簑乍拂向何處。十里孤村烟樹間。</text>
<title>夜坐</title>,<text>洞天風露夜深凉。窓外荷香月滿塘。孤鶴一聲雲外過。却疑仙珮下空堂。</text>
<title>卽事</title>,<text>數聲啼鳥綠陰邊。碁罷虛堂惱午眠。忽覺窓間來爽氣。晩風吹雨過前川。</text>
<title>次子修韵</title>,<text>僻巷柴門掩不開。世間高論似枚。今宵佳話披心事。滿座淸詩軼古才。帶月寒窓明短燭。經霜芳菊泛深盃。醉來却怕天將曉。留待鷄鳴且未回。</text>
<title>次公直 二首○鄭廣敬</title>,<text>一點靑燈萬卷書。孤齋冷落似僧居。窮愁獨坐難相問。不恨門無駟馬車。汩沒塵紛久廢書。此生何日賦閑居。終老白雲曾有約。與君携手可同車。</text>
<title>漁翁</title>,<text>水落秋沙白。寒江露石磯。漁翁撑艇入。收網夜深歸。</text>
<title>夜坐卽事</title>,<text>霜露秋山鴈叫寒。月明人語在沙灘。凉生小閣淸無寐。愁對孤燈到夜闌。</text>
<title>劒 二首</title>,<text>我有一長釰。星文動匣中。多年磨漢水。何日倚崆峒。手裡蒼龍釰。腰間白羽星。揮鞭萬里去。絶幕卽門庭。</text>
<title>咏鴈</title>,<text>一別三山遠。悲鳴遡九秋。淸風明月夜。歸夢落丹邱。</text>
<title>夢舊遊</title>,<text>十里淸江遶白雲。扁舟搖蕩逐𩿨群。落花巖上高闌寺。依舊鍾聲月下聞。</text>
<title>仙遊峯。次韵。</title>,<text>一上危峯眼忽開。新詩未賦興先催。江流龍屈涵天去。山勢鰲騰拔地來。過雨行雲時掩靄。白沙靑草自縈廻。憑欄更欲招仙子。已覺香風遶酒盃。</text>
<title>咏畵鴈</title>,<text>蘆叫侶不飛去。獨立沙洲意自閑。昨夜秋天風露冷。江南孤夢定應還。</text>
<title>木村道中</title>,<text>路遠寒山匹馬遅。黃花赤葉照人衣。秋光滿目多幽思。占得新詩自咏歸。</text>
<title>靈泉洞</title>,<text>騎驢深入洞門去。落葉隨鞭風滿衣。山上有菴知不遠。夕陽林外一僧歸。</text>
<title>朝起偶書。寄鶴峰。</title>,<text>寒林霜氣白如雪。宿霧初收遠樹分。爲問山翁醒起否。隔溪惟見掩柴門。</text>
<title>除夕</title>,<text>中宵不寐擁寒衾。壁上殘燈伴苦吟。怊悵一年今又盡。明朝霜雪鬂邊侵。</text>
<title>偶書</title>,<text>風泉咽咽繞幽居。萬樹秋聲山雨餘。虛閣夜深人不寐。小燈明滅一床書。</text>
<title>漫書</title>,<text>雲泉瀟洒寄閑情。一片靑山小隱成。春日掩門無客到。草堂終夕讀書聲。</text>
<title>挽李忠義</title>,<text>十載陪遊幸接隣。幾多樽酒共佳期。回頭往事渾如夢。洞裏烟花又一春。</text>
<title>偶吟</title>,<text>心閑不恨出無車。竹杖芒鞋任所如。行過小溪驚節序。村童已洗滿筐蔬。</text>
<title>尋鶴峯居士</title>,<text>牛背閑尋處士家。竹籬茅屋倚山阿。忘機相對碁書穩。不覺前村日已斜。</text>
<title>卽事 二首</title>,<text>春郊終日雨霏霏。認得前溪水已肥。半掩柴門人寂寂。寒林惟見暮鴉飛。幽居寂寞掩柴門。窓外黃昏鳥雀喧。極目春郊人不見。暝烟遙起雨中村。</text>
<title>雪中偶占三絶。寄朴大觀。三首○朴炡</title>,<text>密雪蕭蕭撲竹籬。坐聽踈響入寒帷。灞橋詩思還無賴。病骨稜稜縮凍龜。年來多病藥爲丸。薄䆠偏經世味酸。歲暮襟期何處托。滿階松竹雪中看。庭樹玲瓏綴水精。孤齋冷落有餘淸。山陰載酒騷人興。須趁今宵雪月明。原韵 三首瓊花玉樹映踈籬。破屋寒多晝下帷。何處酒壚新醪熟。相携便欲解金龜。浮世百年如轉丸。紛紛嗜好異醎酸。賴是南隣歌白雪。襟期共向郢中看。照眼寒光已逼精。新詩况復一般淸。向夕微雲還四捲。天公應借半輪明。</text>
<title>偶成 二首</title>,<text>晩起還無事。開牎幽思長。空林飢雀噪。寒砌小梅香。多病身難健。傷時鬂易蒼。沉吟坐寥落。終日閱書箱。紫禁鸎花春可憐。龍墀晴日靄祥烟。旁招已見賢㫌立。四闢還聞諫皷懸。劒佩聲搖仙仗裏。衣冠香惹御鑪前。君王垂拱明堂坐。解慍熏風在五絃。</text>
<title>春帖</title>,<text>玉燭傳佳節。宮花繞露霑。祥光浮綵燕。瑞氣靄珠簾。壼政恩方洽。陽和德可兼。千官爭舞蹈。此日聳聆瞻。</text>
<title>偶成</title>,<text>寂寞城南宅。春寒雪擁梅。排憂須酒力。遣悶乏詩才。世道隨時變。浮生與日催。向來棲遁意。歸夢釣魚㙜。</text>
<title>題洞人家壁</title>,<text>病後偏惱百憂牽。每到君家破午眠。春酒數盃談笑穩。小溪芳草夕陽邊。</text>
<title>遣悶</title>,<text>秋陰漠漠雨蕭蕭。門掩城南晝寂寥。多病此時添藥餌。偸閒何日老漁樵。墻根苦聽虫吟閙。庭畔愁看木葉凋。聞說西關邊警急。坐彈金匣劒光搖。</text>
<title>寄示洞人 二首</title>,<text>客散虛齋日欲斜。滿庭紅白落殘花。春愁何處堪消遣。爲向東隣問酒家。深院無人夕日斜。好風吹送落來花。沉吟起看春城晩。夕照和烟繞萬家。</text>
<title>新恩日口占</title>,<text>曉日丹墀仙仗動。鴻臚一唱五雲香。醉揷天花歸拜舞。雲中春色靄萱堂。</text>
<title>夜坐</title>,<text>窓外愁聞夜雨聲。背燈孤卧夢難成。千思萬慮渾憂緖。看取明朝鬂雪生。</text>
<title>遣悶</title>,<text>時運多違厄會偏。室人吟病已經年。沉綿弱質頹床上。呼泣孩兒守枕邊。服藥何時方見效。對燈長夜未曾眠。陽春布德催生意。倘使惟幾卽永痊。</text>
<title>次子修韻</title>,<text>萬事人間已死灰。可憐衰髮鏡中催。夜來歸夢烟江上。隔岸柴扉面水開。</text>
<title>到次晦家咏示</title>,<text>小園春靜雜花香。門掩空齋白日長。四壁啚書堪自樂。主人何事更奔忙。</text>
<title>偶吟</title>,<text>金門當日榜初傳。四十人中最少年。末路休論名位晩。謝時端合卧林泉。</text>
<title>擧動時口占</title>,<text>午漏初傳仙樂喧。天回玉輦出金門。衣冠照日千官舞。旗纛迎風五綵飜。時際太平文物盛。誠深事大禮儀敦。微臣亦忝揄揚列。萬壽無疆祝至尊。</text>
<title>卽事</title>,<text>掉頭塵世謝功名。病伏城南獨掩扃。睡足蒲團無箇事。海棠花下午鷄聲。</text>
<title>次晦家夜酌</title>,<text>主人知是好風流。淸夜芳尊辦勝遊。深院寂寥微雨歇。竹林風動暗生秋。</text>
<title>次南進士咏懷韻</title>,<text>寥落空齋晝掩扉。爐烟欲散藹霏霏。長卿病渴無時起。彭澤田園幾日歸。花竹滿庭堪寓興。圖書盈架却忘機。題名麟閣非吾事。自是踈狂與世違。</text>
<title>次南麓韻</title>,<text>背郭閒居門獨掩。十年貧病事堪嗟。世間名利關情薄。象外林泉入夢多。朝靄和烟籠砌竹。晩風吹雨庭花。沉吟斗覺添詩興。更有淸香動碧荷。</text>
<title>咏懷</title>,<text>秋夜深如海。騷人髮欲華。燈前愁緖亂。窓外雨聲多。世事違初計。詩情惱舊疴。忘憂賴有物。薄酒勝於茶。</text>
<title>栗園口占</title>,<text>九月空山霜雨寒。滿園秋栗坼金丸。朝來童子爭相拾。眼纈還嫌楓葉丹。</text>
<title>贈俊卿</title>,<text>曉起明燈坐。禪齋淸磬餘。要爲他日面。名姓強留書。</text>
<title>又贈俊師</title>,<text>亂後尋山寺。相逢得俊師。明燈驚舊面。磨墨索新詩。谷靜泉聲咽。簷虗月影移。可憐今夜話。多少揔憂時。</text>
<title>正月初三日有懷</title>,<text>窮谷寥寥度歲時。坐看松雪落山籬。春來却恨身猶病。節換還驚鬂欲絲。已分聖朝爲棄物。敢將樗質望恩私。應知此日鵷班賀。鳴玉千官拜赤。</text>
<title>醉題和叔扇</title>,<text>躍馬相先後。來尋洞裏仙。虗堂春夜靜。細雨小燈懸。拊缶狂歌發。當樽醉舞旋。他時倘相憶。秪是夢依然。</text>
<title>復用前韻咏懷</title>,<text>萬事悠悠百病纏。淸狂自謂醉中仙。孤蹤已謝周行添。一夢猶勤魏闕懸。索酒東村聊放浪。尋梅南谷且盤旋。春風助得新詩好。欲寄親朋又悵然。</text>
<title>和叔袖詩來訪</title>,<text>繫馬蒼松下。新詩在袖中。高音帶白雪。朗咏颯淸風。已覺評論細。仍知臭味同。相酬傾白酒。好月又東林。</text>
<title>次和叔韻 二首</title>,<text>幽居仍抱病。空谷又迴春。人事年年改。天時日日新。田園聊自樂。花柳不嫌貧。朝夕相過處。詩翁與酒民。浮世身將老。居然四十春。形容偏謝舊。學術未啚新。志大難回俗。憂深豈爲貧。天門議論絶。窮谷一閑民。</text>
<title>卽事</title>,<text>野柳山梅報早春。興來徐步到溪濱。風光漸入新詩料。莫恠隣村索酒頻。</text>
<title>次和叔韻</title>,<text>鳥下空庭嵐氣侵。山窓寂寞對春陰。池邊柳色舒金嫰。谷裏松聲帶玉琴。病後一盃聊遣意。時危萬事足沾襟。年光荏苒身將老。耿耿徒懷報國心。</text>
<title>可歎</title>,<text>王室何多難。時危國步頻。閑談倚廊廟。姑息在和親。軍餉年年聚。山城處處新。均田非急務。治道貴安民。</text>
<title>次和叔韻 二首</title>,<text>一間茅屋可容身。四壁啚書不是貧。山澤癯形如病鶴。聖朝餘物混凡民。年來秪覺詩情懶。老去方知酒味眞。門外小塘春水滿。坐看𩿨𪆽日相親。一區泉石百年身。不願膏粱不怨貧。有賦應同彭澤令。無營還似葛天民。閑愁抱病猶堪飮。詩景當春未寫眞。何幸南隣三四友。朝曛相對見情親。</text>
<title>寄韓而直</title>,<text>佳辰不可負招邀。岸柳將舒雪盡消。待得今宵明月好。與君携酒踏溪橋。</text>
<title>尹判官愼叔家待月</title>,<text>共立迎新月。蒼茫遠峀邊。詩人憐好夜。田父占豊年。漸覺淸輝動。仍看玉鏡懸。芳樽酬令節。連袂踏橋旋。</text>
<title>偶成</title>,<text>蓬萊曾到五雲邊。玉署蓮堂醉裏仙。何似小村車馬絶。掩門春晝枕書眠。</text>
<title>次柳佐郞善伯韻 慶昌</title>,<text>地僻宜茅棟。山深報早春。烟霞常掩藹。梅柳更精神。病後抱金盞。詩來對玉人。吟餘無箇事。隱几岸烏巾。</text>
<title>次而直韻</title>,<text>春來無事酒爲家。日日人扶醉影斜。浮世是非渾不管。只憐衰病眼花加。</text>
<title>贈和叔十四韻</title>,<text>林下看高士。淸名世莫稱。氣軒華表鶴。心烱玉壺氷。對俗非靑眼。安貧任曲肱。錦囊千首律。黃卷十年燈。幽隱光雖晦。登庸業必弘。佇聞鳴彩鳳。會見化雲鵬。顧我偏多病。逢君是得朋。神交知有道。踈懶愧無能。靜處追隨數。文塲醉醒仍。團圓交若水。爛熳酒如澠。此樂時難再。佳期會可乘。形骸傷老大。富貴等蝸蠅。世事那須說。山春且欲憑。柴門相對處。新月照烟藤。</text>
<title>次韻自叙</title>,<text>深山爲我宅。百拙是吾稱。谷靜庭留鶴。春寒硏欲氷。烏紗同管帽。曲枕類顔肱。薄暮閑垂釣。淸晨坐對燈。詩才日漸退。酒量老猶弘。有夢迷莊蝶。無心奮海鵬。烟霞供美景。風月作佳朋。學道愚何敢。謀生病不能。年來踈懶甚。到處醉狂仍。未識非而是。焉知溜與澠。蓬萊今久別。銀漢更難乘。自笑傷弓鳥。誰期報赦蠅。柴扉人斷絶。松檻獨依憑。吟罷新詩了。斜陽掛古藤。</text>
<title>季文來訪。有秋露饅頭之餉。詩以謝之。</title>,<text>一壺秋露一盤饅。珍重深情病裏看。強把數盃成小醉。不知牕外逼春寒。</text>
<title>呼韻偶成十二韻。</title>,<text>國際河淸韻。時當玉燭調。謳歌同萬姓。賢俊列千寮。翊戴羣心協。淵冲聖德昭。威儀盛漢制。文物郁周朝。駑劣慚收錄。鵷行忝珥貂。從容靑瑣日。淸切玉堂宵。未效涓埃報。偏承雨露饒。居然摧羽翮。歘爾下雲霄。出納誠難任。榮光敢久僥。歸來有田畒。寥落逐漁樵。樗質仍多病。葵情只祝堯。猶餘平昔夢。金殿窃聞韶。</text>
<title>上京日。尹判官愼叔携酒來別。</title>,<text>惜別停盃久。臨行上馬遅。迎春煮艾日。望月踏橋時。到處那無酒。逢塲必有詩。淸秋復留約。重九是佳期。</text>
<title>挽李寧邊克一</title>,<text>隔年相別奄重泉。危涕堪嗟大樹顚。間世英材那復有。只留遺愛泣三邊。</text>
<title>李監司景容挽</title>,<text>氣槩追前輩。聲名藉士林。風雲嘉際遇。星斗燦胷襟。一病三年久。孤魂九地深。空留湖海跡。遺愛賦棠陰。</text>
<title>次金雲瑞梅鶴亭韻 二首</title>,<text>鶴唳偏宜仙洞靜。梅香時入好風吹。由來卜宅無先後。春日尋芳亦不遲。聞道仙區水石奇。滿林靈籟玉簫吹。春來準擬携壺訪。爲報寒梅且小遅。</text>
<title>帖石爲階。仍咏卽事。</title>,<text>帖石成三塢。當厓護竹林。雨餘添翠色。日出爭淸陰。不必湘江到。何須嶰谷尋。書窓無俗事。相對契幽襟。</text>
<title>雨後卽事</title>,<text>空庭雨洗凈無塵。窓外岩花照眼新。詩卷滿床慵不看。濁醪微醉任吾眞。</text>
<title>題朴明彦蓮亭壁上 三首</title>,<text>暇日鞭嬴馬。來尋郭外村。晴烟迷小洞。嫰綠擁幽軒。階下荷香動。簷前鳥語喧。新醪兼白飯。深謝主人恩。野外烟霞古。山中別有村。深盃臨水檻。長日卧風軒。已覺塵機息。寧聞俗物喧。偸閑聊放浪。隨處亦君恩。人爲林下士。家似畵中村。小澗當三逕。靑山繞一軒。都無榮辱事。不關是非喧。數畒春農處。猶知雨露恩。</text>
<title>醉後應呼。仍書壁上。二首。</title>,<text>地近長安市。山深處士居。重來七年後。正是麥秋初。新月書牎靜。微風水檻虗。慇勤主人意。樽酒鱠川魚。偶逐溪邊路。仍尋谷口居。園林花落後。庭樹葉匀初。靜裏平生穩。名塲一念虛。前川猶可網。寧歎食無魚。</text>
<title>朴管餉使就之挽 二首</title>,<text>伯仲論交地。由來孝友知。艱危推雅望。出入仰淸規。浿水同舟日。西橋送客時。高談如在耳。回首涕漣洏。久隔朝端鵠。還悲地下人。幾年勞國事。經歲任家貧。白髮偏親淚。丹㫌數字塵。空留河內績。千里泣西民。</text>
<title>次賞心軒韻。答盧正字正而。峻命。</title>,<text>山下高軒逈出塵。坐來心志自淸眞。日晴仙檻花如錦。雲盡天街月似銀。每把芳樽酬令節。幾將佳句和陽春。一時勝事今難續。空遣遺篇起後人。</text>
<title>復次仍寄</title>,<text>瑤琴投匣卷拋塵。多病年來懶是眞。但愛一樽淸與濁。不嫌兩鬂雪兼銀。階前稚笋如爭地。葉裡殘花似惜春。酬韻賴君時遣意。世間誰識兩閑人。</text>
<title>階下泉池 二首</title>,<text>小泉如線石間生。流入虛塘一鏡明。要識主人方寸地。試看淸夜月華淸。池面風來細浪生。日光搖處更澄明。何人錯道還成濁。自是氷壺徹底淸。</text>
<title>到眞觀寺 曾於甲寅年。讀書于此寺。今爲卄餘歲矣。</title>,<text>負笈棲禪榻。星霜卄載移。重來山色媚。依舊氷聲奇。古殿丹靑落。荒㙜薜荔垂。老僧猶乞句。立馬強題詩。</text>
<title>次題玄上人詩軸韻 三首</title>,<text>古刹依深洞。禪扉對數峯。溪舂僧任水。庭草客扶筇。擾念無塵事。惺心有佛鍾。淸晨仍獨坐。宿霧抹山容。山堂隨處好。不必在廬峯。洗足臨淸澗。觀心倚短筇。松間傳夕梵。雲外透晨鍾。爲報玄師道。參禪倘許容。地僻溪喧石。山深雲出峯。烟藤迷小洞。苔逕響孤筇。已聽沙門磬。寧追紫陌鍾。淸談遺俗物。良夜得從容。</text>
<title>贈冬至使崔子迪 惠吉 韻</title>,<text>聖簡難專對。明公才獨優。暫辭喉舌地。還入帝王州。坦道千層浪。仙槎八月秋。官儀方覩漢。天樂復觀周。足償平生志。眞成汗漫遊。神扶身必健。篇積語應遒。却想山東事。那堪天下憂。軍門猶羽檄。遼塞尙旄頭。豈但修邦貢。要殫爲國謀。由來皇眷重。此去大名收。樗質偏多病。明珠忌時投。空將萬里恨。一嘯贈吳鉤。</text>
<title>贈書狀朴員外守文</title>,<text>萬國朝宗日。分㙜屬我公。飮氷將大命。浮海仗孤忠。地理燕都壯。行裝越槖空。荊歌悲古市。周樂想遺風。釰珮群仙並。恩光內服同。天遊倚斗北。地望冠吾東。遠覽超千古。淸名徹四聡。回轅應自薊。西塞報平戎。病後殘生在。時危萬事窮。星槎空悵望。欝欝坐樊籠。</text>
<title>幽居偶成</title>,<text>小院門常閉。空庭草自長。花香連藥圃。竹影擁荷塘。靜坐群芬謝。閒眠百慮忘。回看塵世客。何限醉名塲。</text>
<title>復用前韻 二首</title>,<text>宇宙身將老。秋來思更長。憂時危累卵。涉世險瞿塘。得喪寧關念。榮枯已坐忘。所嗟天不雨。難望糓登塲。坦腹宜高枕。風軒睡味長。蟬鳴閙近樹。魚戱出平塘。已覺塵機息。從敎俗事忘。猶餘詩酒習。隨處却逢塲。</text>
<title>夏旱</title>,<text>田疇龜拆萬林焦。日日凄風旱魃驕。安得甘霖千里注。格天端在聖明朝。</text>
<title>喜雨聯句</title>,<text>油然今日見天心。文徵。 雨澤應隨聖德深。自珍。 想得三農多喜氣。徵。 湖山千里遍謳吟。珍。天雨今朝感聖心。也知膏澤入人深。占得一年豊稔象。九農歌起換愁吟。一作變呻吟。</text>
<title>咏終南</title>,<text>石角蚕頭似。奇形瀉得難。每當雲雨過。偏疑畵圖看。偃盖松陰靜。懸崖玉溜寒。世人皆肉眼。誰識靜中觀。</text>
<title>復用前韻。示郭文徵。</title>,<text>卧得名山趣。人間辦此難。平生宜獨賞。今日與君看。嶽色干雲翠。松聲帶雨寒。子長何太苦。徒尙遠遊觀。</text>
<title>觀道傍獵群</title>,<text>黃犬蒼鷹數十群。千林踏盡日將曛。傍人借問誰家獵。大將兼封府院君。</text>
<title>應呼</title>,<text>幽居看物變。節序雁初南。每惜身將老。常憂學未堪。由來道貫一。益者友求三。獨坐秋宵永。惺惺睡不酣。</text>
<title>聯句三十韻</title>,<text>日出餘霞散。南山聳翠屛。自珍。 松衫多意縮。文徵。 岩洞卽門庭。自珍。 習靜身常懶。忘機念却醒。希夷聊隱几。文徵。 咀嚼剩談經。珍。 天璞元無玷。崇蘭貴自馨。徵。 功名看畵餠。珍。 宇宙等浮萍。思入風雲態。徵。 萹遺月露形。狂歌從白首。珍。 高興動靑冥。臯稷終難降。徵。 簫韶不復聽。有憂扶社稷。珍。 無力正朝廷。徵。 國是何時定。邊憂且未寧。珍。 自憐膓似鐵。還欲口如甁。天豈窮吾道。人皆覩鳳星。徵。 危途違事業。前輩想儀形。牢落平生計。摧頹半百齡。䧺譚仍激烈。珍。 風格尙精靈。大德同方朔。徵。 幽居比考亭。階留陶氏菊。珍。 籠有狄公苓。巖際雲飄盖。徵。 池邊鶴刷翎。啚書堪自樂。珍。 榮辱又誰令。得意唯高枕。撞鐘愧寸筳。幽襟將月白。吟鬂與山靑。病肺親茶鼎。徵。 呼兒撼索鈴。生涯元草草。珍。 心地也惺惺。漸覺年華晩。徵。 偏驚玉露零。殘荷香侵水。寒竹翠搖檉。簷短窺孤鳥。簾踈入小螢。秋懷增感慨。珍。 蠟燭對靑熒。徵。 寶釰光猶動。瑤琴曲暫亭。珍。 欲題千古意。安得瀉東溟。</text>
<title>夜卧口占</title>,<text>寒螿咽咽石間啼。竹露漙漙夜氣凄。虗閣夢回仍百慮。却敎歸思落山樓。</text>
<title>郭文徵來寓旋歸。仍題卽事。</title>,<text>此會眞難再。連床意味長。喧囂遺俗物。瀟洒似仙堂。至理尋黃卷。新篇滿錦囊。他年應續韻。遙寄海雲鄕。</text>
<title>復次</title>,<text>笑我顚狂甚。嗟君感慨長。朝廷方濟濟。國勢政堂堂。聖德容攀檻。諸公戒括囊。何須愁度日。聊用酒爲鄕。</text>
<title>次姜公獻見贈韵。仍寄。瑜。</title>,<text>想見幽居好。柴門峽裏天。喧煩遺俗物。瀟洒謝塵緣。雨足秋應早。山深地自偏。來詩道何意。相別惜流年。附原韻昔醉長安酒。烟花二月天。居然成遠別。久矣阻良緣。地濶音書少。秋回夢想偏。西雲空入望。悄坐夜如年。</text>
<title>卽事</title>,<text>小屋炊烟斷。秋霖夜徹晨。囊空一掬米。厨乏數枝薪。老馬偏高骨。飢童且脫身。安排卽有道。推分任長貧。</text>
<title>夜坐聞雨</title>,<text>三宵仍大雨。風色颯秋來。簷溜如瀉瀑。林飈有轉雷。却愁川路斷。偏恐水田頹。獨坐渾無寐。空敎白髮催。</text>
<title>書懷</title>,<text>獨坐殘燈翳。淸宵萬念收。鷄鳴風雨曉。虫語竹林秋。已覺身將老。還慙學未優。榮枯都外事。浮世復何求。</text>
<title>次洪都正見贈韻</title>,<text>山頭雨初歇。松末濕雲多。隱几看蒼壁。哦詩把白波。露垂低細竹。珠散偃高荷。倘有今宵月。君能杖屨過。</text>
<title>大風雨</title>,<text>大木摧顚屋瓦飛。暴風終日動天威。深憂只在秋禾偃。廟筭何方救歲飢。</text>
<title>月沙相公李 廷龜 挽</title>,<text>間代文章伯。先朝社稷臣。儒林推領袖。廊廟仰經綸。豈但才超古。由來德照隣。風雲應絶世。恩禮獨殊倫。一節通夷險。孤忠任屈伸。幾勞當國難。常意濟時屯。德業追三代。聲名動九垠。謝公能鎭物。司馬足安民。國恃蓍龜日。詩哀殄瘁辰。山川收爽氣。箕尾返精神。偉績輝靑簡。殷憂軫紫宸。哀榮優大老。吁咈想咨詢。天奪宮中鑑。人懷座上春。公私哭有淚。淵氷涉無津。舊事千秋白。遺篇一字珍。龍門眞忝窃。安得報深仁。</text>
<title>幽居</title>,<text>幽居貧亦樂。終日對山雲。糲飯供朝飽。殘醪送夕醺。浮生榮辱等。薄俗是非紛。不若遺千事。時時讀古文。</text>
<title>兪友集挽</title>,<text>憶昔城西遇。襟期許一言。由來多善謔。幾處倒芳樽。未會中年別。難招厚夜魂。春風舊面目。樑月駐餘痕。</text>
<title>以書懷收字韻。和丁仲徽。彦璜。</title>,<text>小院朝暾上。前山宿雨收。松篁仍晩翠。時序自淸秋。愧我詩才退。多君酒量優。相過唯一醉。餘事不須求。原韻泥酒朝慵起。攤書晝不收。雨開蟬送夏。雲凈鴈知秋。節物吾將老。詩情子最優。盃觴交素慣。除此更何求。</text>
<title>次集虛堂韵 權丹城益慶別業。</title>,<text>想見幽居勝。淸秋八月時。潮聲常入耳。山色幾支頤。地僻渾無累。心虛百不爲。應憐名利子。要路日爭馳。</text>
<title>七月十五日</title>,<text>家家男女拂新衣。挈榼提壺上翠微。向夕惟聞歌曲雜。不知神鬼倘來歸。</text>
<title>偶用簡易集中韻。仍咏卽事。示隣友。</title>,<text>蒲團睡罷有餘淸。書帙堆床寶瑟橫。風動竹林虛閣響。水浸荷葉小池平。秋來却恨年華暮。病後偏憐嶽色晴。想得君家佳釀熟。試看新月十分明。</text>
<title>慶僉知遲挽</title>,<text>家聲氷蘗世爭推。獨抱高才未大施。壽過稀齡天報德。官纔三品命違時。滿庭蘭玉看餘慶。幾邑絃歌有去思。名字特書循吏傳。淸風不愧後人知。</text>
<title>鄭持平沇挽</title>,<text>才名昭代盛。淸議相門遺。對俗非靑眼。承家揔白眉。顔回何短命。伯道竟無兒。寂寞秋山裡。空埋玉樹姿。</text>
<title>寄示羅夢賚 六首</title>,<text>節序悠悠又一秋。天敎吾輩坐窮愁。匡衡抗䟽身空老。賈誼傷時涕自流。山色透簾深院靜。竹陰浸水小池幽。家人爲報松醪熟。月夕相過且小留。天時搖落自淸秋。世事艱虞不勝愁。令望多君廊廟具。踈狂任我酒家流。心懸北闕修門遠。宅近南山小洞幽。莫道江湖歸夢數。大賢三宿亦遲留。朝來山色已知秋。病後新詩自遣愁。敢向窮途論事業。每推前輩想風流。時危却歎謀身拙。老去還思卜地幽。交社里庄俱有宅。濁醪麁飯可淹留。搖落深悲宋玉秋。孤懷寂寞抱牢愁。才踈不恨功名薄。親老偏驚歲月流。露浥松篁增晩翠。雲收巖谷更淸幽。新詩詠罷無人會。只看空庭野鶴留。浮世居然四十秋。向來人事揔堪愁。擬扶吾道無長策。欲問要津有急流。千里名山勞夢想。百年知己隔明幽。何時滿載如泉酒。一棹烟波任去留。知己。指亡友大觀。鵰鶚冲霄氣得秋。愛君風采豁吾愁。共稱天下無雙士。自是朝中第一流。汲黯忠貞宜立懦。孟堅詞賦更通幽。殊恩會待虛前席。有意深宮諫䟽留。夢賚䟽留中。故及之。吾衰難禁鏡中秋。白髮千莖萬古愁。懶性不能從俗態。孤蹤還愧逐名流。營生濁酒三盃足。歸夢荒園數畒幽。却憶當時杜工部。囊空猶得一錢留。</text>
<title>又次答朴學魯 日省</title>,<text>一唱君詩爽欲秋。滿篇奇語罷乾愁。諷諷聲格初唐盛。浩浩詞源三峽流。飛雨颯過南郭晩。淸風吹到北窓幽。從來郢曲無人和。片玉空敎案上留。</text>
<title>題畵竹扇</title>,<text>冷葉踈枝一兩叢。寫來眞態奪天工。依然坐我湘江岸。颯颯如聞細雨聲。</text>
<title>再從弟南 斗望 挽</title>,<text>吾門君又逝。天豈不遺賢。醉夢仍長夜。孤魂卽九泉。可憐埋玉樹。何處屬靑氊。一掬秋風淚。凄凉洒短篇。</text>
<title>祭後 秋夕。來祭外祖母權葬山。</title>,<text>奠罷新阡倍愴然。冷烟衰草淚痕邊。淸秋觸目無非感。况復遺墟舊屋顚。</text>
<title>聞新鴈</title>,<text>何處飛來此夜鳴。滿天霜月送寒聲。騷人病後元無寐。聽到山窓別有情。</text>
<title>和叔携酒來見</title>,<text>梨栗盈盤酒滿甁。小村風味見深情。慇懃更有山堂約。歸路應須趁月明。</text>
<title>曉坐應呼</title>,<text>曙色蒼茫落月明。茅簷咿喔聽鷄鳴。烟露未捲平郊暗。星斗初稀玉宇淸。睡後懸燈談激烈。醉餘聯枕卧縱橫。村童獵蟹前溪夜。處處漁梁火作城。</text>
<title>次東嶽韻。贈尹稚叔老兄。</title>,<text>憐君雙鬂已蕭踈。落魄湖鄕久索居。數畒荒田近官市。百年茅屋傍村廬。窮途行李三秋盡。浮世悲歡一夢虛。書釰風塵吾亦老。秪今歸興在漁樵。</text>
<title>寄木村隣伯 二首</title>,<text>幽栖從地僻。茅棟倚林臯。西陌收梨栗。南溪得蟹螯。如斯生理足。那復此心勞。盡日醒還醉。新醪不用槽。頗喜幽居近。柴門隔一臯。聯畦刈秔稻。同笱取魚螯。已覺機心息。寧敎俗事勞。今宵應有月。况復酒盈槽。</text>
<title>贈鄭振叔</title>,<text>山蹊乘月走來尋。靑眼還驚鬂雪侵。服闋衰麻三載制。悲纏風樹百年心。窮途涉世無長策。暮境逢秋只苦吟。時事漸艱衰俗薄。歲寒交道貴知音。</text>
<title>萬景菴 乙卯。負笈此寺。今者重到。</title>,<text>此地曾留跡。重來卄載強。寒花迎澗道。赤葉媚山光。觸目烟霞舊。關心歲月忙。居僧能記我。休恠鬂毛蒼。</text>
<title>次玄師軸中韵</title>,<text>羡爾遺塵累。空門味道玄。觀心應有法。參佛豈無緣。地位烟霞上。天河殿閣邊。回首名利子。何似此閑便。</text>
<title>夜坐口占</title>,<text>妙境秋晴夜。諸天月出時。老僧仍舊識。高棟自新䂓。靜裡宜淸省。閑來免外馳。明朝分散後。何日又佳期。</text>
<title>呼韻卽事</title>,<text>十載風塵世故侵。淸秋蘭若偶來尋。玲瓏金碧樓坮聳。瀟洒雲霞洞壑深。夜靜虛窓傳梵語。月高禪樹散鍾音。惺惺已覺機心息。却對詩僧任細斟。</text>
<title>登寺後上巓 二首</title>,<text>一筇由寺後。徐步上峯頭。碧樹千村晩。黃雲萬頃秋。歸帆迷極浦。來鴈度長洲。半日仍延佇。悠悠自遣愁。縹緲登山頂。天虗秋日晴。群峯掌上列。滄海眼中明。氣色神京近。風烟大地平。超然欲輕擧。萬里有餘情。</text>
<title>寺路口占</title>,<text>一甁松酒馬鞍懸。六七情朋自後先。忽聽雲端淸磬落。知是禪刹在山巓。</text>
<title>歸途便成。仍示同行。</title>,<text>十里山程並馬歸。至今餘興在禪扉。明朝又向終南去。何日重尋上翠微。</text>
<title>郊居偶題</title>,<text>水涸陂塘鴈叫長。病餘秋氣入虛堂。楓酣玉露山光赤。稻熟天風野色黃。千首詩篇多憾慨。百年人事轉凄凉。由來得喪渾無意。只爲扶衰強把觴。</text>
<title>贈友人赴謁聖</title>,<text>聖主臨雍日。淸朝得士秋。君才應第一。龍榜定居頭。咫尺天顔喜。恩榮地望優。鵬摶從此始。期待政悠悠。</text>
<title>次俊師軸中韻</title>,<text>巷僻何人問。庭空獨樹宜。逢僧仍舊識。隱几更新詩。懶拙憐吾病。機關任俗兒。期從白蓮約。却笑攢陶眉。</text>
<title>贈別長城倅柳時英</title>,<text>好去長城宰。光生五馬遊。湖山元活畵。節序又淸秋。氷蘗聲應著。絃歌政亦優。公餘有佳句。風便寄吾不。</text>
<title>東湖。送次晦歸驪村。</title>,<text>卛爾驪江客。歸舟泝碧流。波光宜落日。山色醉深秋。落帆題離句。投魚當酒籌。應知今夜月。水宿伴沙𩿨。</text>
<title>以病未赴友人期。詩以謝之。</title>,<text>剝啄柴門暮景催。故人邀我寄書來。堂留好客開靑眼。罇泛寒花漲綠醅。佳會不宜期且誤。病身其奈起還頹。重陽又迫添餘恨。隱几孤吟首屢回。</text>
<title>九日無酒 二首</title>,<text>佳辰孤負菊花期。隱几蕭條對小兒。貧病更難謀一酌。遠慚陶令醉東籬。九日那無一盃酒。黃花應笑獨醒人。家貧取醉眞難事。病渴何由沃肺塵。</text>
<title>九日書懷</title>,<text>令節於人似有期。十分幽思更新詩。宮恩敢望茱萸賜。鑑髮還慚蒲柳衰。浮世百年難笑口。一身千事付支頤。虛齋盡日吟寥落。唯見黃花倚竹籬。</text>
<title>夜坐書懷</title>,<text>寒燈不寐夜將分。案上詩書信手飜。萬事關心空逬淚。千言到口却成吞。幽居久斷朋知問。窮谷猶看松菊存。病裏孤吟偏閴寂。絶勝浮世是非喧。</text>
<title>到松山南士重別墅 二首</title>,<text>山斷平郊遠。村深小澗迴。僧從水洛下。客過德陵來。駐馬仍斜日。班荊且一杯。諸天如漸近。金碧照樓坮。偶出東郊外。幽尋谷口村。相逢楓葉路。共對菊花樽。幷馬臨深澗。呼鷹傍小原。却嫌淸絶境。偏閙水聲喧。</text>
<title>次藏六窩韻 窩在靈岩。主人林白湖之胤坦。</title>,<text>草閣滄洲近。幽居特地閑。羲皇壺裏對。雲物鏡中看。凈念元無累。塵緣自不關。遙知松菊路。凉露月團團。又紛紛名路等蝸爭。誰識林泉有逸氓。詞賦自家傳舊業。琴樽忘世寓閑情。百年松菊陶三逕。一片湖山賀四明。莫向淸時久藏六。佇看高步日邊行。</text>
<title>奉贈郭察訪文徵 二首</title>,<text>湖鄕千里隔庭闈。京洛風塵萬事非。早歲屠龍才望著。經年記馬官名微。爲憐同病過幽巷。時把詩篇憶釣磯。雲路吹噓應有便。會看仙袂入金扉。憶昨逍遙在禁闈。十年華貫轉頭非。窮途貧病尋初服。浮世行藏賦式微。南郭天寒聞木葉。西潭水落想苔磯。明朝捲取詩書去。應有山僧扣新扉。</text>
<title>夜雨書懷</title>,<text>頭白人間萬事休。眼靑何處覔交遊。寒宵落木窮秋雨。虛閣孤燈病客愁。補衮久違平日計。觀身深省十年尤。新詩詠罷無人和。匣裏龍光射斗牛。</text>
<title>十月初一日</title>,<text>節序頻相代。秋歸冬又來。時危治日遠。吾病老年催。學道才偏魯。謀身事可咍。弊裘聊卒歲。誰慰濁醪杯。玄洲次韵已覺三秋盡。方看十月來。詩情愁處减。寒暑鬂邊催。鼎鼎成何事。悠悠秪自咍。東籬芳未歇。耐可把深杯。</text>
<title>復次二首玄洲</title>,<text>幽居無好客。日日待君來。人事窮愁惱。天時短景催。淸狂吾自樂。踈世應咍。借問浮名逐。何如把一杯。巖壑宜歸去。功名揔倘來。寒花冒雨倒。危鬂幻霜催。醉興長如夢。狂言動見咍。陶然遺萬事。身世付三杯。玄洲復次纔送郵筒去。旋看繡句來。小詩還自課。能事莫相催。吐鳳君皆好。雕虫我可咍。何因成爛熳。重把菊花柸。徒然思北學。那復解西來。象外烟霞足。忙中日月催。自憐微官縛。應被達人咍。安得忘言友。陶陶進百柸。悄悄仍孤坐。郵筒帶雨來。淸新詩意好。珍重酒招催。不怕泥塗遠。寧論醉狀咍。追風倘借便。馳走倒深柸。</text>
<title>到玄洲旅寓又次</title>,<text>一室三人坐。寒天小雨來。情深沽酒數。興到索詩催。謔浪從吾放。顚狂任爾咍。直須成爛熳。無惜盡餘柸。</text>
<title>題玄洲旅寓</title>,<text>客寓長安市。喧然大道傍。風塵堪汩沒。羽翮困低昂。歲暮音書斷。江南歸夢長。誰知馬官列。還有絆乘黃。</text>
<title>曉起</title>,<text>漏罷鍾聲動。千家曙色來。朝天銀燭亂。近月玉繩回。轉覺丹心苦。仍憐白髮催。懷中有封事。安得奏雲臺。</text>
<title>無題 二首</title>,<text>湯武除殘日。宣光再造年。岩廊留宿德。㙜閣布群賢。道降疑關數。時危欲問天。微臣偏感慨。中夜涕漣漣。久罷銀臺職。空懷漆室憂。朝廷尙文具。州郡急誅求。岌岌時多難。悠悠俗漸偸。扶顚柱石在。何獨淚長流。</text>
<title>遣意</title>,<text>薄酒不堪飮。孤懷誰與論。傷時空有淚。對俗欲無言。歲暮衣裳短。天陰雨雪繁。沉吟憂緖亂。回首憶黎元。</text>
<title>自譏詩癖</title>,<text>病酒盃仍擲。酖詩筆未投。驚人無好句。憂世有窮愁。詠罷聊堪慰。篇成不要酬。風霜催歲暮。幽思更悠悠。</text>
<title>掃雪覆竹</title>,<text>掃雪封寒竹。階前玉數叢。色侵書幌冷。陰護小塘空。皎潔迎新月。玲瓏帶曉風。春來稚筍逬。須待凍初融。</text>
<title>卽事</title>,<text>紛紛風雪裡。冷落小齋空。忍凍詩無賴。消愁酒有功。自憐傷歲暮。誰肯念途窮。回首村廬好。天寒堗似烘。</text>
<title>贈別穩城府使朴裕彦 守弘</title>,<text>朔雪如何有此行。豸冠纔換錦袍榮。聖朝不是輕㙜閣。時議由來重塞城。豈但窮荒霑惠澤。且敎諸鎭慕淸名。騷人歲暮偏傷別。莫恠臨觴淚濕纓。</text>
<title>雪後</title>,<text>終南大雪後。病客小齋寒。白壓低松盖。靑埋偃竹竿。爐烟燻硯凍。茶湯沃盃乾。却想山陰興。千年意一般。</text>
<title>李校理子文挽 八首</title>,<text>學士辭丹禁。淸標隔塞垣。二年占鵩恨。一日賜環恩。未返長途客。難招厚夜魂。終南餘舊宅。寂寞掩柴門。纔喜金鷄下。旋聞玉樹摧。間關逾嶺路。奄忽落泉㙜。一哭情難盡。千年事可哀。孤魂隨旅櫬。京口更遅回。霞石云亡後。知音獨有君。那忍關塞別。便作死生分。雅望元無右。高才自不群。詞塲今寂寞。何處覔斯文。聞君長逝日。輿疾到淮陽。易簀他鄕遠。招魂大道傍。妻兒那忍訣。僮僕自治喪。幸賴霑恩命。歸㫌却護將。我罷銀㙜日。君投紫塞時。雷霆嚴譴赫。風雪畏途危。只益丹心破。終敎死淚垂。留徐欲掛釰。長嘯有餘悲。嶺外三千里。秋來闕寄聲。分明一夜夢。珍重百年情。豈料傳哀報。虛期待爾行。論文把酒地。無復對平生。死別逢無日。音容地下期。銘㫌數字短。家事一孤遺。忽忽人才盡。茫茫世道危。平生丈夫淚。不獨爲吾私。早蘊匡君志。期期捧御床。孤忠懸日月。絶漠困風霜。命矣斯人疾。嗟呼國士亡。空將無限意。重續八哀章。</text>
<title>金參判尙寯挽</title>,<text>先朝卿月久知申。才望如公復幾人。伊昔禍機堪涕淚。向來身事足酸辛。恩波竟洽還京日。哀贈猶孤入地辰。善報應知餘慶遠。滿庭皆是石猉獜。</text>
<title>夜坐應呼。別姜公獻。</title>,<text>幽居如裏。竹雪凍仍含。握手憐靑眼。連床喜劇談。小詩難盡意。細酌未成酣。明日西湖路。天寒憶去驂。</text>
<title>洪次晦來訪後。却寄。</title>,<text>巷僻居如寺。天寒雪擁扉。細斟留好客。情話惜殘暉。世事千愁集。浮生百計非。君家新釀熟。佳約莫相違。</text>
<title>復次 三首</title>,<text>散地仍多病。空齋獨掩扉。老松含凍雪。孤竹帶寒暉。痛飮知今是。微官悟昨非。誰憐窮巷裏。寂寞壯心違。倚郭幽居靜。靑山白板扉。凍雲陰欲雪。寒日晻無暉。已覺機心息。休言世事非。今宵須覔酒。相對叙睽違。獨卧終南下。閑居似野扉。小庭留宿雪。虛閣上朝暉。歲暮身仍病。時危道已非。窮愁唯悼往。白首計多違。</text>
<title>次姜公獻</title>,<text>巷門題鳳後。回首意猶含。詩到論心事。吟來似面談。凍雲天欲雪。孤枕酒初酣。歲暮難爲別。城南倘駐驂。</text>
<title>洞友携酒將會。以詩促之。</title>,<text>急雪初收夕照籠。終南松色玉髼鬆。山陰載酒堪乘興。咫尺佳期待數公。</text>
<title>又次自遣</title>,<text>山居冷落凍雲籠。歲暮空憐白髮鬆。大雪催詩應有意。一盃千首謝天公。</text>
<title>曉坐讀書</title>,<text>淸晨端坐小燈明。黃卷伊吾付舌耕。一味沉潛萬理暸。是知爲學在於誠。</text>
<title>交村歸路口占</title>,<text>雪裏鞭羸馬。蒼茫問故丘。天低遠樹盡。野曠暮雲浮。却想山陰興。仍思灞上遊。所嗟行色異。不若古人幽。</text>
<title>暮歸</title>,<text>雪後風威冷。山邊夕照微。谷深人斷迹。林暝鳥催飛。行世無良策。投身有小扉。春來耕數畒。亦足救吾饑。</text>
<title>鶴峯老丈。騎牛來訪。</title>,<text>騎牛日日出。來去似閒僧。野逕埋深雪。溪流塞亂氷。不愁身短褐。唯覔酒盈升。我亦忘機者。窮途喜得朋。</text>
<title>以俚語戱贈和叔 皆宲事而自道者也</title>,<text>善飯還吾病。多男亦婦愁。公私餘宿債。囊槖乏秋收。童僕飢宜走。科塲老不休。西隣聞犬吠。秪是舊風流。</text>
<title>復次贈和叔</title>,<text>看君能處困。無樂亦無愁。白屋欹將倒。靑編散不收。一生從懶拙。萬事任浮休。寂寞窮村裡。誰知隱者流。</text>
<title>復次自咏</title>,<text>天盡三冬節。人懷萬古愁。自甘窮谷返。難望聖朝收。好讀時將晩。爲農計亦休。唯餘一寸赤。憂國淚長流。</text>
<title>題李忠義草堂 二首</title>,<text>草閣新成特地幽。主人生理百年優。簷前綠柳方塘夏。窓外黃雲半野秋。容膝不須思廣廈。騁眸何必起高樓。圖書滿壁無餘事。客到常看酒湧蒭。草堂專壑更淸幽。工部林塘較孰優。隔岸村烟分遠近。入簾山色任春秋。風簷此日看新搆。雲檻當年想舊樓。塗墍向來深意在。樂成應有酒盈蒭。</text>
<title>竹林守室內挽</title>,<text>舊學龍門下。仍知婦德尊。杯盤看盛欵。存育荷深恩。未報升堂誼。終孤執紼奔。悲吟懷往事。題挽淚餘痕。</text>
<title>鄭監司世矩挽</title>,<text>襟度恢恢鸞鳳姿。名途又受聖明知。北宸喉舌偏承渥。南紀澄淸幾去帷。天奪英才人莫贖。風摧玉樹世同悲。映時文采平生誼。無復逢塲把酒巵。</text>
<title>記異 臈月望。白虹貫。十八日大雷電。</title>,<text>聖母昇遐日。攀號朝野哀。天心未悔禍。臈月又驚雷。一德宜無闕。淸時豈召灾。微臣偏感慨。中夜百憂來。季冬雷電發。天意問何如。豈是灾無應。由來變不虛。民生胡亂後。時事國哀初。靜念邦家患。沉憂獨惱余。</text>
<title>朴正郞日省母氏挽</title>,<text>懿德宜閨範。遐齡絶世間。范堂叨拜壽。陶室盛盃盤。綵服方榮養。丹㫌忽故山。張林非健筆。安得寫幽閒。</text>
<title>別星山太守李裼汝</title>,<text>暫從南郡佩銅符。爲養榮光雨露濡。五馬此時踰嶺路。雙鳧何日返雲衢。香寒官閣梅初發。春到湖山興不孤。別後病懷偏悵望。肯敎書䟽及窮途。</text>
<title>答士謙寄示韵 李行進</title>,<text>滿山松翠遶階南。只欠奇花映小菴。移得數叢兼好句。一尊留待與君酣。原韻朝來獨坐望終南。思在終南山下菴。忽有素書分物色。也知春興雨中酣。</text>
<title>雨中憶振叔。仍詠卽事。</title>,<text>夜雨溪流漲。前村水浸籬。雲低迷悵望。地近阻佳期。覔句人誰和。迎春物自私。山齋仍獨坐。空見柳絲垂。</text>
<title>光祖墓立石有感</title>,<text>片石鐫來久。良辰樹墓前。銀鉤宜百世。玉色照重泉。謚寓忠貞著。勳垂德業全。雲仍承積慶。無忝大名傳。</text>
<title>咏懷卽事</title>,<text>令節逢寒食。窮愁病獨存。春生雨中樹。人卧澗邊村。未果忘斯世。空懷報聖恩。岩廊無上策。國事信乾坤。</text>
<title>遣興</title>,<text>佳節淸明逼。幽居好雨餘。山檀紅欲綻。溪柳絲初舒。村客供松酒。隣人遺野蔬。新篇隨意寫。詩律向來踈。</text>
<title>寄鄭振叔</title>,<text>病伏山中舍。偏思谷口居。園林花欲嫰。溪巷柳初舒。靜室休塵事。晴窓讀古書。西疇新雨足。春興更何如。</text>
<title>有感</title>,<text>二月旣闌三月來。梅花初落杏花開。天機衮衮年華改。人事悠悠老病催。孤憤不堪憂國淚。壯心還愧濟時才。南虞北警非深慮。只在朝廷士氣培。</text>
<title>大慈洞賞春</title>,<text>野寺朝烟起。溪邊嫰綠新。林花含宿雨。山鳥近幽人。世事仍多難。天時自暮春。沉憂心似醉。惟有淚沾巾。</text>
<title>朴丹陽應善挽</title>,<text>才學儒林藉。淸名聖世知。弦歌治邑日。詩禮在家時。未再醇醪醉。還成薤露悲。門闌森玉樹。遺訓見於斯。</text>
<title>寄贈姜都事公獻</title>,<text>尊酒論文不可期。兩鄕雲樹幾新詩。人閑裡傷遅暮。春盡城南怨別離。衮職多違誰補闕。皇天垂警莫思危。叨逢罪己求言日。報答君恩卽此時。</text>
<title>寄鄭參判公直令兄</title>,<text>君將木櫃揷庭中。汲取隣泉貯復空。何似小塘澄活水。不煩朝夕轆轤功。詩筒忽墜寂寥中。讀罷淸辭俗思空。木櫃莫嘲無活水。主人涵養有眞功。</text>
<title>復用前韵以答</title>,<text>病餘何物寓閑中。階下方塘一鑑空。要得月輪涵影處。試看心地十分功。等閑身世有無中。衰病年來百念空。已謝壺觴較酒量。敢將文字闘詩功。</text>
<title>大殿端午帖 代人作</title>,<text>殿閣薰風至。天中節序佳。鸎歌嬌御柳。雲影繞宮槐。已見飛龍日。重瞻舞羽階。南山齊聖壽。微悃祝衢街。</text>
<title>次止菴韵。奉贈關東伯朴德雨。潢。</title>,<text>閉戶慵眠一味閑。百年身事息機關。途窮賴子容樗質。別後從誰破瘦顔。迹入仙山非漫興。心憂王室政多艱。風光荏苒佳期遠。世路空憐九折灣。</text>
<title>次徐秀夫來示韵仍寄 挺然</title>,<text>罪己求賢氣象新。獨憐窮巷病纏身。君才自是資經世。朝議由來重牧民。佇見殊恩旋有召。休言尺蠖久難伸。城南一別空回首。峽裏淸江水似銀。</text>
<title>偶吟</title>,<text>虛簷終日雨。默卧抱窮愁。事業歸新輩。風流憶舊遊。詩書元自懶。衣食未能謀。只有滄洲興。何時理釣舟。</text>
<title>通信使任子靜別章</title>,<text>危時專對屬吾公。浮海交鄰木道通。三島縱觀窮勝狀。百年夷險仗孤忠。周旋永遣鯨波息。行李應知越槖空。臨別贈言多感慨。匣中䧺釰氣如虹。</text>
<title>贈完山府尹吳汝擴 端</title>,<text>全羅俱是號䧺州。兄弟分符世寡儔。五馬榮光看並好。二難佳政定誰優。地爲豊沛民風古。秋入湖山物色幽。待得明年花柳節。與君乘月上南樓。</text>
<title>奉呈石樓</title>,<text>先生風格出尋常。城市閑居有草堂。滿壁銀鉤看好句。一庭松翠映幽塘。淸名盖世貧猶樂。機事休心鬂未蒼。崇秩翛然若寒士。濁醪霜萼度重陽。</text>
<title>次韵</title>,<text>自笑貧窮是我常。蝸簷寬豁當華堂。書篇寂寞栖連壁。雲影徘徊度半塘。詩癖任他天所。鬂絲難借酒留蒼。多君一聯相思句。吟到寒床下夕陽。</text>
<title>復次</title>,<text>啚書爲樂靜爲常。不出門庭坐小堂。藻思春雲生遠峀。襟期秋月照寒塘。功名自致從吾分。得喪元來任彼蒼。敢叩洪鍾眞忝窃。倘容踈放等高陽。又次十日寒齋坐太常。流光空撫退堂堂。凄淸返照穿踈牖。顚倒殘荷委小塘。病後羸▣增兀兀。倘來閑事問蒼蒼。黃花已老佳辰晩。斷送秋陰滯漢陽。</text>
<title>復次</title>,<text>是非榮辱苦無常。人事由來足哄堂。何似一尊憑小檻。獨看叢菊遠秋塘。家聲世業仍淸白。筆法詞鋒亦老蒼。多病自憐牽俗務。天寒辜負鴈隨陽。又次野服麁踈亦異常。茅簷齟齬未成堂。猶憐碧藕堪醫俗。爲引淸渠故作塘。世事若談樽擧白。衰顔欲照鏡羞蒼。思歸不必投章去。纔出東門隔洛陽。</text>
<title>寄贈固城倅姜公獻</title>,<text>千里銅章去國賖。天涯消息問如何。孤城近海潮聲亂。修竹圍軒翠色多。可但移風能變俗。也知爲政拙催科。黃花已老佳期阻。怊悵光陰一擲梭。</text>
<title>南漢卽事 三首</title>,<text>國步艱如許。孤城奉至尊。存亡未可卜。和戰不須論。守堞官軍凍。漫山虜騎喧。元戎與方伯。今日捴辜恩。扈聖圍城裡。鴻毛一介微。嫉邪空撫釰。憂國只添衣。欲戰兵難用。爲和計又非。寥寥都軆府。無事送寒暉。常恠天灾書不絶。那知邦運至於斯。蒼黃父子分途日。顚倒君臣避賊時。雪擁山城兵氣合。春寒帳殿角聲悲。勤王將士今何在。赴難收功莫少遅。</text>
<title>入京後記懷 三首</title>,<text>憶昨蒼黃際。途窮別老親。兵戈仍不解。消息杳無因。小子身猶健。慈憂念獨頻。他鄕依閭處。想見淚添巾。右憶老親都下奔波日。三兒病未蘓。山川仍遠適。風雲幾悲呼。學語憐渠小。聯裾憶汝俱。何時天與便。重見挽吾鬚。亂初三兒皆患痘右憶三小兒</text>
<title>廣州村。留一日記事。時受由。訪見老親。</title>,<text>行路難如此。窮村又滯留。終朝竄岩穴。至夕在山頭。眞㺚雖纔去。蒙兵未盡收。干戈關國運。人事復何尤。</text>
<title>到水原大津。咏令公巖 二首。</title>,<text>斗起波心玉作峯。千尋寒影照龍宮。元來不管興亡事。人世何由似令公。屹立橫流幾萬年。波光玉色共涵天。玆行必見靈神感。吹送長風護客船。</text>
<title>到洪州上田村中曉鷄</title>,<text>亂後湖西人不行。千家燒盡虜塵腥。山中始得聞鷄唱。知有孤村保太平。</text>
<title>路上</title>,<text>扈聖違親遠。兵戈歲已過。晨昏長阻隔。安否定如何。許覲恩私重。逢春喜惧多。朝朝問前路。雲峀更嵯峨。</text>
<title>古阜卽事</title>,<text>亂後南征遠。中春日已長。家家繞修竹。處處嫰新楊。兵火無餘地。人烟獨一方。居民問國事。欲語更悲傷。</text>
<title>到靈光</title>,<text>問室干戈後。玆鄕幸粗安。白頭今夕會。靑眼百年歡。莫說山城事。休言行路難。生還且慰意。焉得念辛酸。</text>
<title>還京途上 二首</title>,<text>胡馬靑丘半。湖南得小全。暫過乾凈地。還成艶陽天。細柳依沙岸。新蒲傍水邊。親庭日漸遠。離限政悠悠。好雨雖知節。何人復種田。窮村日自永。殘畒草空綿。國計憂儲竭。民情望賦蠲。天門應有詔。租稅賜今年。</text>
<title>亂後送友歸鄕</title>,<text>京洛重逢日。山城萬死餘。有天宜聽命。無地可安居。去去迷長路。悠悠阻尺書。林塘春已暮。空憶逐樵漁。</text>
<title>鄭左相蓬萊君挽</title>,<text>早入巖廊德業優。淸名令節世無儔。家全福祿心愈小。身際艱危退亦憂。一代山川收爽氣。百年人物想風流。天時國事今如許。不爲蒼生且暫留。</text>
<title>南征口占 時以親病受由。再往湖南。</title>,<text>上下藤陰積翠濃。朝雲和霧暗羣峯。行人覔路蒼茫裡。啼鳥流音杳靄中。身再省親知聖渥。力微尊主負孤忠。湖南漸近長安遠。步步回頭水自東。山禽相呼澗流喧。朝日初升宿霧屯。行客却尋人語去。谷中猶得數家村。</text>
<title>寒碧堂。與府伯叙話。府尹吳汝擴。</title>,<text>絶岸依山郭。雲端聳畵堂。牎虛涵竹影。楹靜帶川光。魚並銀蓴美。醪兼白飯香。淸遊日日穩。忘却在他鄕。</text>
<title>次寒碧堂韻</title>,<text>湖南淸絶處。此地最名州。㙜榭華仍敞。溪山晩更幽。驅馳愁執熱。登眺爽疑秋。府伯慇懃意。相携醉倚樓。</text>
<title>府尹令公步來。仍招判官小酌。</title>,<text>斗酒臨官道。槐陰漏月明。風流府尹意。珍重判官情。幾日重圍合。今宵好會成。醉來增感慨。肝膽照靑萍。</text>
<title>醒起走筆示府伯</title>,<text>竹影庭前亂。山光雨後靑。醉來無萬事。醒起有餘情。磨墨題詩律。呼兒酌大觥。今宵邀好月。淸話又三更。</text>
<title>扈從賞加有感</title>,<text>世間名利馬牛風。欹枕虛齋竹影籠。病骨瘦枯癯鶴似。孤魂淸凈老僧同。羞秦未效仲連節。抱帝慙非若水忠。宇宙此生遅一死。暫時覊勒敢言功。</text>
<title>西城門樓。送府尹上京。口呼 二首。</title>,<text>城上高樓敞。靑山左右多。市人喧大道。官樹繞千家。客裡還成別。愁邊且聽歌。空將戀闕意。回首望京華。亂後知音少。天涯白髮多。向來詩作伴。隨處酒爲家。身世如莊夢。淸狂類楚歌。三春看又過。恨悵减年華。</text>
<title>次吳進士見寄韻 二首</title>,<text>爲和新詩好。終朝費苦吟。誰知一天月。政是兩人心。永夜添離恨。淸樽任獨斟。他鄕各漂轉。何日更披襟。幽居經亂廢園丘。千里飄然作遠遊。官閣逢迎多故舊。湖山詩酒重淹留。愛君妙歲仍淸藻。愧我窮途已白頭。明日揮鞭尋去路。暮天雲樹揔離憂。</text>
<title>奉贈巡相 四首</title>,<text>晝永轅門靜。風淸畵角深。題詩濃筆迹。看竹映柸心。政簡威仍肅。民安吏不侵。時危藩翰重。玉節再䧺臨。官閣斜陽半。公庭竹影深。戈鋋休用武。酒賦且論心。已得䧺藩重。寧憂外侮侵。看君有高義。忠赤上天臨。勝地南樓敞。淸樽北海深。逢迎方得所。離別又關心。路遠覊遊倦。時危老病侵。君歸吾可代。㫌節隔年臨。恨與歸途遠。情隨酒斝深。自憐憂國淚。誰識愛君心。亂後身蓬轉。天涯鬂雪侵。平生用意處。無愧燭火臨。</text>
<title>離亭口占 時方伯，判官。設酌川邊。</title>,<text>逝川聲咽草凄凄。佳雨還添別恨悽。時事漸艱親又老。不堪征袂獨歸西。</text>
<title>龍安縣酒席。口占。</title>,<text>野色蒼茫接海天。登樓把酒思悠然。數聲沙鳥迷晴渚。幾處漁村遶晩烟。浮世不堪塵事累。窮途偏覺客愁牽。使君珍重多情意。爲泊歸舟挽醉仙。</text>
<title>靑陽客舍。次東岳韻。主倅徐勉中。</title>,<text>晝永山齋靜。官閑俗事踈。翠濃殘竹塢。香浥小池蕖。興到傾深酌。眠來閱古書。民安心亦泰。何必憶林廬。</text>
<title>新昌縣。逢洪元亮 寀。仍與主倅李晉叔 溍 醉叙。</title>,<text>好雨留佳客。淸尊對故人。愛君詩削玉。憐我鬂成銀。路遠愁囊澁。時危看釰頻。相逢宜一醉。不必淚沾巾。偶逢賢太守。還愧遠遊人。野樹陰濃翠。官醪色勝銀。途窮歡樂少。世亂別離頻。揷釰心相照。休嫌醉脫巾。</text>
<title>醉後。次壁上韻。仍咏卽事。</title>,<text>湖南爲客作淸遊。到底含盃百不憂。風雨獨來羸馬倦。竹林深處小齋幽。窮途叩劒心猶壯。大醉題詩句轉遒。明日漢陽歸去路。可恨回首驛亭樓。</text>
<title>偶吟。寄示曺參議子宲令兄 文秀。</title>,<text>咫尺愁風雨。詩篇替面談。淸新君絶勝。荒拙我多慚。山近來幽鳥。窓虛透晩嵐。塵喧也不到。孤靜似禪菴。</text>
<title>次子宲令兄</title>,<text>啚書了淸晝。深巷絶跫音。林閙渾禽語。庭空只竹陰。浩歌遺俗物。孤笑對雲岑。爲問西隣友。君能會此心。</text>
<title>遣意</title>,<text>悄悄虛齋卧。涔涔病未蘓。浮生仍喪亂。不死且須臾。每歎無良將。何由滅羯奴。悲吟增感慨。看釰愧非夫。</text>
<title>次鄭正任之見寄韵</title>,<text>睡起珠盈把。淸光滿竹扉。披來風颯爽。吟罷雨霏微。世亂悲將老。途窮悟昨非。同歸有佳約。何日釣烟磯。</text>
<title>贈靑陽倅徐勉中 二首</title>,<text>靑陽雖小縣。風味勝家居。俗朴民無訟。官閑食有魚。野雲依棟宇。山鳥下階除。自憐貧病甚。淫雨閉蝸廬。小邑依山麓。官衙似隱居。鳴琴來野鶴。擧網得川魚。政簡新謠洽。民安宿弊除。公餘有佳句。風便寄吾廬。</text>
<title>次蘓峯直廬示韵 金參判大德號○二首</title>,<text>當代何人作傅霖。自憐浮世任升沈。新經喪亂吾衰甚。未返田園俗累侵。從此餘年堪把酒。向來時事足沾巾。平生報國無奇策。長劍徒憑一寸心。直廬眠罷酒初醒。庭院凉生積雨餘。國破還慙官有俸。家貧寧歎食無魚。百年名利從來去。浮世行藏任卷舒。回首故園歸思動。野塘風景問何如。</text>
<title>直捴府得短律。仍示玉堂求和 三首。</title>,<text>鎖直淹丹禁。晴窓晝漏遅。蟬聲閙近樹。鳥影過前池。孤憤頻看釰。窮愁懶賦詩。羣仙在玉署。無惜寄新詞。依舊金鸞直。銅壺日影遅。草荒中禁路。荷沒小盆池。時事猶堪哭。憂端且廢詩。凄凉亂後恨。誰贈子山詞。東龜 沈文徵隱几槐陰靜。開軒午景遅。吟風蟬遠近。掠雨燕差池。茶臼敲新夢。芸窓檢古詩。窮愁正牢落。盈把喜瓊詞。時楳 李子和</text>
<title>復次 六首</title>,<text>亂後吾衰甚。時危一病遅。那堪兼捴府。却喜近瑤池。壯志携論釰。悲吟且和詩。何當出師日。移檄騁䧺詞。明燈坐不寐。虗閣夜何遅。爽氣風敲竹。淸光月印池。消憂難取醉。遣意未成詩。却羡羣仙唱。千年讀楚詞。自愧謀身拙。塵寰十載遅。西村思舊宅。南谷憶荒池。名謝羲之筆。才慙白也詩。諸公何所取。於我亦求詞。西北前星遠。江山驛使遅。凄凉新舘月。寂寞舊宮池。釋難無長策。深憂託小詩。誰知和淚咏。只是感時詞。霽景含秋氣。朝暉上郭遅。微凉生小閣。殘暑掩幽池。久抱相如病。猶吟謝眺詩。賴君頻相贈。珍重錦囊詞。靜得休心法。孤雲出峀遅。虛明凈新鏡。方寸照澄池。妙處宜看易。閑中可學詩。從知先聖訓。不獨貴文詞。</text>
<title>次子和韻</title>,<text>滿庭秋雨竹林低。燒盡爐烟覺日西。病骨未抽浮世網。孤蹤難得一枝栖。朝廷捴是艱虞象。城市誰非喪難啼。聞道仙郞吟蜀魄。想應歸思轉悽迷。</text>
<title>次子和見示韻</title>,<text>身世應同涸轍魚。亂餘何地可安居。未從北海成深隱。却忘南山卧弊廬。斗膽尙存論釰術。䧺心猶許學兵書。秋風乍動增悲慨。吾道蹉跎宿計踈。</text>
<title>醉贈南監司外兄 銑</title>,<text>蒼黃受命護西京。歷盡艱危鬂雪明。從古是非無定論。向來榮辱捴浮名。階前竹翠含秋雨。簾外山光入酒觥。此去遼陽應萬里。不堪臨別更傷情。</text>
<title>平安方伯李𥙆挽</title>,<text>雅望膺宸簡。西藩鎭鑰全。存亡實關國。與奪豈非天。易簀孤城裡。招魂絶塞邊。那堪執紼地。重和八哀篇。</text>
<title>湖南覲行記事</title>,<text>待月離龍縣。尋烟到驛村。郊原秋色遍。籬落幾人存。馬病慵朝齕。虫吟達曉喧。遠遊因世亂。難禁客愁繁。</text>
<title>府伯分送酒肴。詩以謝之。</title>,<text>天倫姻婭樂陶陶。推及餘波意亦豪。盤出官厨分盛饌。蟻傾新瓮送香醪。華堂蠟燭平生會。淸夜良談亂後遭。勝事想來仍感歎。醉看河漢月輪高。</text>
<title>記懷</title>,<text>常慕歸田五柳陶。迹迢榮辱是英豪。誰憐北路頭成雪。辜負東籬菊泛醪。亂後艱虞今日甚。太平歡樂幾時遭。終知道屈唯當隱。浮世無心祿位高。</text>
<title>抱影軒挽</title>,<text>抱影爲軒號。知公百念虛。先朝徵不起。窮巷老仍居。淸凈心無界。圖書樂有餘。平生景慕意。何日式賢閭。</text>
<title>完山逢黃裒醉贈</title>,<text>亂後重逢處。天涯把酒時。風塵悲易老。湖海怨相離。落日絃歌促。淸秋草木衰。詩成情不盡。新月又佳期。</text>
<title>醉示府伯</title>,<text>浮世知音孰似君。岸巾相對意慇懃。詩緣客恨成三疊。酒暈衰顔醉十分。鶴野可堪衝朔雪。鴈書無惜寄邊雲。燈前握手偏傷別。面外蕭蕭竹雨聞。</text>
<title>醉吟</title>,<text>吾生能幾歲。白髮已衰顔。詩病逢秋痼。覊愁得酒寬。淸霜凋草木。新月照湖山。一曲悲歌壯。龍泉匣裡蟠。</text>
<title>金山寺醉咏</title>,<text>洞豁禪宮壯。山深澗水鳴。天容中秋霽。地位上方淸。萬古今宵月。百年吾輩情。玆遊亂後最。宜醉不宜醒。</text>
<title>次李吏部子和見示韻</title>,<text>愛君年紀政靑陽。李杜齊名吏部郞。自是風流一代最。更看雲路九霄長。浮生得喪渾無意。當世艱虞却未忘。萬里俱行成底事。白頭精力愧錐囊。</text>
<title>次李子和用白軒韵。見寄。</title>,<text>喪亂餘生在。幽居得小閑。我偏成白髮。君亦减朱顔。撫事心灰冷。傷時淚袖斑。誰憐卧病裡。終日看南山。</text>
<title>記懷示李正郞士謙</title>,<text>庭前吏退罷朝衙。隱几孤吟兩鬂華。深巷一春誰問病。小窓長日獨看花。平生說釰終無益。晩歲論詩漫自誇。茶後倦眠成午夢。却携霞石到君家。霞石。朴大觀之號也。何事何成日赴衙。風塵役役度年華。忘憂恨乏盈樽酒。濺淚愁看滿砌花。水部工詩誰錯道。慶卿論釰未嘗誇。莫嗟天下埋知己。海內干戈捴靡家。</text>
<title>次李子和見寄韵 二首○時士謙爲工郞故及之</title>,<text>門掩城南宅。經年斷酒膓。有身忘寵辱。無意問炎凉。病裡眠還穩。詩來和却忙。淸秋須作伴。湖海逐漁郞。醫鑑如黃卷。茶鍾替玉觴。晩陰深巷靜。驟雨小軒凉。世亂吾儕病。時危俗子忙。知君酬唱地。還有水部郞。</text>
<title>次眞師軸中韵</title>,<text>屋上靑山入卧遊。雨餘欹枕聽泉流。詩僧再到吾猶病。碧樹鳴蟬又一秋。</text>
<title>別寧海倅曺子實</title>,<text>知君此去似登仙。嶺外秋風得靜便。厭就功名從吏隱。好收雲物入詩篇。謠成巷裡民心朴。酒熟官齋海味鮮。仍想峽中淹謫客。肯將書䟽爲頻傳。羅夢賚。謫在本邑。</text>
<title>別吉州牧崔大容 有海</title>,<text>我公才調就與京。經學文詞獨老成。補衮方知在禁直。分憂還見出邊城。秋生嶺樹關雲冷。月照㙜隍畵角鳴。莫恠臨筵頻悵望。時危此別倍傷情。</text>
<title>雨中偶成。示子和。</title>,<text>秋雲低郭雨浸階。此夕相思共此懷。獨抱高才游散地。秪憐多病卧虛齋。人生有恨時難憂。世變無窮事易乖。吟罷短篇聊自慰。一樽何日與君偕。梧影騰簾竹映階。北窓淸夢入無懷。閑來隱几時聞籟。靜裡焚香坐似齋。一雨池塘秋氣早。百年書釰壯心乖。小山叢桂應招我。携手何人出處偕。子和</text>
<title>別大同丞徐秀夫</title>,<text>此別關河遠。重逢在幾辰。鯤鵬應變化。書釰且逡巡。驛路多秋草。郵亭少故人。臨行聊贈扇。猶可蔽西塵。</text>
<title>次子和韻。示士謙。</title>,<text>痛飮年來耽巨觥。頻將五斗洗朝酲。誰憐此日傷風痺。虛度淸秋聽雨聲。斟酌盃茶聊沃肺。寂寥籬菊漫關情。期人不到還無恠。隨處芳樽對友生。</text>
<title>次朴正郞學魯見贈韻</title>,<text>庭月依依河漢明。小窓無寐坐深更。窮愁漸覺詩情减。久病難敎藥力行。雙淚只緣憂社稷。一官非爲慕功名。相思咫尺佳期阻。度盡三秋白髮生。</text>
<title>巡到金浦郡。次板上韻。</title>,<text>檻外羣峯立。窓前大海流。君閑兼吏隱。吾病且巡遊。月影新生魄。天時已送秋。諸公題壁處。物色更分留。</text>
<title>錦洲君朴大觀遷葬挽</title>,<text>自子歸黃壤。居然已七年。匣琴絃久斷。樑月夢猶懸。萬事今皆變。餘生亦可憐。還瞻移葬地。葱欝美山川。</text>
<title>別慶城通判徐汝吉 祥履</title>,<text>慷慨傷時日。嗟跎去國辰。消長實關運。進退豈尤人。嶺路連天遠。邊雲落雪新。旋徵未應久。臨別莫沾巾。</text>
<title>初度日酒席。次白軒韵 四首。</title>,<text>秉燭論心地。開樽促膝時。人生此足樂。世事不須悲。公子陽春曲。詞宗樂府詩。窓前有梅樹。催發兩三枝。此日終南下。依然似昔時。狂歌亦何興。好會只堪悲。却把燈前袂。仍成醉後詩。莫愁歸路黑。新月掛松枝。白軒原韵昨從故人飮。不省出門時。共盡百年樂。都忘萬事悲。解醒思臈醞。排悶賴新詩。茅屋還高卧。鷦鷯足一枝。子善李基祚借問此何日。相門生相時。須將半夜樂。忘却百年悲。大醉次公酒。爭酬李白詩。尊前籌欲盡。更折臘梅枝。士謙</text>
<title>別光州牧金晦卿 光爀</title>,<text>握別光州牧。離懷政欝紆。風塵䨥鬂白。湖海一官孤。世亂身仍病。天寒歲又徂。知音日踈濶。誰與細傾壺。</text>
<title>別海伯吳汝橫十韵</title>,<text>當代藩維重。惟公岳牧宜。銀㙜違夙夜。玉節問瘡痍。廟議歸人望。宸憂軫海陲。家聲存器宇。治績有農碑。盤錯才無敵。澄淸志在玆。共瞻威鳳下。爭道福星移。棨戟新輝動。湖山舊俗煕。憂時心似醉。吟病坐如癡。斗膽頻看釰。窮愁屢倒巵。淸風首陽在。回首更含悲。</text>
<title>東郊記行 己卯○四首</title>,<text>爲有佳期在。乘閑出郭來。小村依遠。幽逕逐溪廻。臈雪封山木。春寒勒野梅。應知主人意。掃榻發新醅。偶出塵寰外。來尋山水鄕。幾年求福地。今日得仙庄。沃野圍園濶。晴川遶岸長。吾將謝簪笏。卜築務農桑。避地居專壑。幽閑却似禪。羣峯圍小洞。一水灌良田。滿壁書今古。盈樽酒聖賢。君能許分華。吾亦送餘年。吟鞭不覺馬行徐。覔得新詩興有餘。林外小村經亂後。澗邊殘雪上春初。尋山訪水幽期在。救世安民宿計虛。京洛故人如問我。白沙磯畔釣江魚。</text>
<title>奉別外兄穩城府使南澤之 二首</title>,<text>我公淸操老猶剛。王事駈馳已備嘗。豈謂玆行又萬里。可憐多病獨殊方。天邊雨雪連長白。塞外風雲接大荒。曾按兩西今六鎭。用人公道果無傷。白首辭丹闕。孤麾出塞門。日沈關樹遠。風動海濤飜。別恨千山阻。行裝一釰存。南飛有歸鴈。書䟽問寒暄。</text>
<title>示郭文徵</title>,<text>亂後重逢地。終南有舊居。未堪多疾病。非復樂琴書。世事千般變。功名一夢虛。求兵客使至。吾道竟何如。</text>
<title>次閑閑亭石假山韵</title>,<text>何處移來山一支。庭前幻作衆峯奇。層崖絶壑雲生際。細草濃花雨洒時。幽賞不須勞望遠。卧遊何必強登危。從知仁者爲能樂。九仞功成亦我師。</text>
<title>偶吟簡齋集中韻。咏卽事示文徵。時大水。</title>,<text>積雨連旬下。江河秋水來。喜看高浪遠。直欲大帆開。彩霧蓬萊客。流霞玉女盃。君能隨我去。一醉更無回。</text>
<title>碧蹄站。示書狀案下。以下北行酬唱。</title>,<text>啣命辭丹闕。駈驂出碧蹄。時危王事急。天遠塞道途迷。相業蕭曹並。詩名李杜齊。還慙二公後。樗散辱提携。北闕辭螭首。西郊散馬蹄。川原秋色晩。山館夕陽迷。使節台星動。聲名泰岳齊。談詩推四宰。隨處錦囊携。子和萬里含綸客。乾坤入馬蹄。時危心轉壯。家遠夢猶迷。斷壑寒泉凍。荒村古木齊。諸公幸不捨。長路費提携。崔鳴吉正使</text>
<title>次書狀韻</title>,<text>男兒四方志。此日有玆行。分義忘夷險。愚忠任死生。山河綿萬里。星夜促嚴程。處處頻酬唱。書懷豈要名。征驂催發趁朝暉。霜重風高皁盖飛。行役非關歲將暮。感懷偏覺淚頻揮。北來長路連遼界。西望中原隔帝畿。怊悵亂餘人事變。秪看山色帶烟霏。</text>
<title>坡舘卽事</title>,<text>危時銜命指遼陽。西北關山道路長。何地敢忘臣分義。此行元係國存亡。風高落木催寒急。雨濕征衣策馬忙。更向坡軒聊憇息。主人多意勸深觴。</text>
<title>渡臨津有感 二首</title>,<text>江雨霏霏江水寒。扁舟徐引渡長灘。從今北望君親隔。獨立烟波意萬端。江頭爭渡衆人喧。風色蕭蕭雨氣昏。十里烟波愁裡望。暮年衣袖淚餘痕。途中詩思憐同病。舟上閑情對小樽。莫歎時危俱異域。驛亭隨處捴君恩。</text>
<title>長湍客舍</title>,<text>獨坐官齋百慮侵。與君何事更悲吟。窮秋落木蕭蕭雨。永夜殘燈耿耿心。未報涓埃身已老。欲論經濟力難任。明朝又向松都去。舊恨新愁共不禁。</text>
<title>道中望松都有感</title>,<text>長阪漫漫馹騎催。雨餘風急鴈流哀。中天積翠看松岳。故國荒墟認月㙜。亂後驚心元易感。客邊愁緖更難裁。興亡自古多遺恨。莫說當時且把盃。</text>
<title>松都</title>,<text>統合興王地。昇平五百年。繁華今已矣。城郭尙依然。舊俗民藏富。遺風市用錢。橋名善竹在。忠節慕先賢。</text>
<title>留守，經歷持酒相送。醉後口占。</title>,<text>滿月㙜猶在。荒凉秋草衰。繁華渾一夢。宮殿只遺基。不獨興亡恨。還兼喪亂悲。慇懃地主意。揮淚勸深巵。</text>
<title>靑石洞</title>,<text>誰憐萬里客。有愧百年心。悵望愁雲遠。遅回恨水深。馬蹄穿路。蛩語斷霜林。幸賴君詩好。聊同醉後吟。</text>
<title>金郊舘</title>,<text>路入金郊驛。時當玉露秋。霜林凋已盡。荒野穫初收。未報瘡痍起。還驚舘舍凋。皇華非舊事。悲慨看吳鉤。</text>
<title>猪灘 二首</title>,<text>覔路緣危磴。尋灘涉大川。風烟百濟界。時序九秋天。落鴈迷荒野。斜陽下近巓。前途猶萬里。何日更言旋。聞道淸人至。何時見太平。更修灰裡舘。重困亂餘氓。處處聽悲語。家家有哭聲。醫民違宿計。慙却負吾生。</text>
<title>聞冬雷有感</title>,<text>國破民仍病。時危事可哀。皇天未悔禍。十月又驚雷。認是非虛應。何由更弭灾。從知修省日。燮理在塩梅。</text>
<title>葱秀山</title>,<text>爲眼停鞭葱秀山。翠屛渾擬畵圖看。天敎夜雨添懸瀑。地噴朝雲暗絶巒。半日閑情若遺世。百年淸賞更憑欄。今來却恨秋光盡。歸路應愁積雪寒。</text>
<title>次書狀</title>,<text>愛君詩法奪天工。能使新篇畵衆峯。多小烟霞入牙頰。分明物色在陶鎔。懸崖削鐵松皆倒。飛瀑成潭水自舂。眞境怳然移到此。晩陰濃翠想重重。</text>
<title>瑞興客舍</title>,<text>秋盡長程木葉稀。病餘行色尙戎衣。風驅朔氣寒聲緊。雲傍關山夕照微。奉使不堪辭令重。出疆唯仗相公威。悄然孤舘愁無語。憂國傷時淚獨揮。</text>
<title>咏瑞興山城</title>,<text>山勢紆餘粉堞周。喜看天險冠西州。安得䧺才守此地。百年無使至尊憂。</text>
<title>釰水道中 二首</title>,<text>馬上嬰詞筆。新篇到處成。非關陶物色。豈爲要詩名。寓興忘長路。排愁慰客情。歸來作卷軸。多是不平鳴。日日凌晨發。駈馳客意忙。路從關樹遠。愁與塞雲長。霜重初含凍。風高欲裂裳。加餐各努力。完事要身強。</text>
<title>道中</title>,<text>孤舘依山麓。登臨晩眺賖。歲寒雲欲雪。秋盡野無花。去路燕都隔。歸心鴈影斜。忩忩催僕馭。千里指龍沙。</text>
<title>鳳山舘</title>,<text>催鞭纔到館。依枕復沉吟。短景低山暮。寒雲接塞陰。弊裘愁病骨。新句見憂心。願得盈樽酒。憑君細細斟。</text>
<title>洞仙舘</title>,<text>遠客無眠倚洞仙。夜深燒燭檢詩篇。篇中歷歷山川態。千里風烟在眼前。</text>
<title>奉呈上使相國</title>,<text>相府聲名淸國傳。富公辭令宋朝賢。忠誠貫日身都膽。識見超人計萬全。却奉綸音當大事。更看筋力政中年。山河跋涉寧嫌遠。遼塞應陪鶴駕旋。</text>
<title>奉呈上使</title>,<text>身佩安危心力殫。向來勳業濟艱難。啣綸密勿機關重。奉使雍容禮數寬。雲接薊門邊月苦。雪飛遼路朔天寒。中宵無恨憂時念。強把新篇洒淚看。長年菽粟愧空殫。世屬艱虞進退難。筋力敢辭官路永。詩篇強遣客憂寬。夢回京口千山阻。心折遼西十月寒。他日歸朝將吉語。眉間黃色好相看。正使亂後民窮財亦殫。兩西酬應覺尤難。相公詩句憂時發。病客覊愁得酒寬。關路雪飛秋水凍。戍樓霜重角聲寒。書生老去心猶壯。千里燕雲倚釰看。子和</text>
<title>次呈正使</title>,<text>驛程行李政迢遙。山水空憐物色饒。千里傷心時序改。百年多病鬂毛凋。皇華儐接非前日。玉帛梯航異舊朝。從古安危大臣在。請公無使後人嘲。元韻[正使]客夢超超官路遙。飄蕭華髮鬂邊饒。燒殘舘舍茅仍覆。秋落關河葉盡凋。未許烟霞尋舊隱。還將玉帛向新朝。十年廊廟今如此。更遣何人爲解嘲。正使</text>
<title>望正方山城有感</title>,<text>元戎本意築山城。準擬防胡衛兩京。豈謂一宵千騎過。更看長路大軍行。疾如風雨嗟難遏。虛擁豼貅望亦驚。可惜至今餘粉堞。十年民力竟何成。</text>
<title>黃州館卽事</title>,<text>暮到齊安館。天寒病客情。人烟經亂少。山日漏雲明。可惜䧺藩地。空餘廢堞城。詩成還自詠。誰識不平鳴。</text>
<title>次正使韵</title>,<text>原隰綿千里。行駟馬騑寒。天凋凋草木。斜日淡烟霏。事急嚴程促。時危宿計違。山河知近塞。風色捲征衣。</text>
<title>奉呈上使</title>,<text>天上台星作使星。雙㫌遙指漠南庭。停車處處詢民瘼。拈筆時時賦物形。今日艱虞推事業。向來顚沛見精靈。鯫生忝副無長策。欲扣洪鍾愧寸筳。</text>
<title>中和舘。次上使韵。</title>,<text>爲國愁無寐。新詩用意勤。嚴程歲已暮。官燭夜將分。杳杳龍沙磧。悠悠鴨水紋。歸時陪鶴駕。珍重慰吾君。</text>
<title>中和舘</title>,<text>此路朝天二百年。一時冠盖捴詩仙。由來彩筆多酬唱。到處華筵咽管絃。喪亂卽今悲世事。山川依舊帶風烟。平生酒賦全無興。回首燕京涕泗漣。</text>
<title>萬里橋</title>,<text>萬里橋前萬里人。北風吹面汚征塵。茫茫曠野何時盡。欲向長江又問津。</text>
<title>大同江</title>,<text>大同江上練光亭。丹檻依然映水明。扁舟欲渡風生浪。隔岸先聞畵角聲。</text>
<title>平壤卽事</title>,<text>江浪參差打彩舟。逆風還作暫時遊。依俙天際攢雲峀。縹渺城頭聳畵樓。千里客程連玉塞。百年浮世等萍流。波間浩蕩無南北。塵迹何由似白鷗。滿目江山好。千年勝事繁。西關一都會。東國最名藩。閭舍今來少。樓㙜亂後存。凄凉悲物色。無復醉深罇。城下漁村沙渚邊。寒風吹浪夕陽天。巍然畵閣臨江水。只欠紅裙倚彩舡。</text>
<title>大同江。次書狀韵。</title>,<text>西來千里戒嚴程。無限江山處處呈。此地繁華留好事。舊都形勝擅佳名。周遭粉堞雲間出。多小樓㙜水底明。怊悵客愁仍獨立。暮天烟樹捴詩情。</text>
<title>箕子廟</title>,<text>白馬朝周日。靑丘立國辰。斯民賴八敎。夫子許三仁。地舊神都壯。雲開廟貌新。悲凉麥秀曲。千載淚沾巾。</text>
<title>檀君祠</title>,<text>肅肅檀君廟。靈風萬古存。松聲滿虛閣。水色遶空垣。冠盖來頻謁。春秋祀亦尊。題詩愈起敬。幽佩雜蘭蓀。</text>
<title>箕子墓</title>,<text>千古珠丘壯。遺塋玉殿虛。松杉森若舊。羊馬宛仍初。惻怛仁之發。佯狂聖自如。玆行冀冥祐。香祝暫停車。</text>
<title>順安道中。次書狀韻。</title>,<text>日沉遙峀暗。星動近川澄。歲暮衣偏冷。天寒硯欲氷。謀身知拙薄。作句愧飛騰。君詩光萬丈。騷壘敢先登。</text>
<title>肅川道中。口占十二韻。</title>,<text>萬里去何之。天長紫塞陲。行裝看匣釰。心迹愧囊錐。歲暮窮陰積。時危兩鬂衰。山川猶杳杳。征邁敢遅遅。相府金鏞質。霜臺玉樹姿。經綸推妙筭。才格仰淸䂓。白雪叨酬唱。丹忠任險夷。沾衣關雨冷。吹面朔風悲。郡邑煩供給。民生最怨思。強秦方虎視。中國尙鴻私。使事如無忝。吾東庶有辭。終須各努力。幸報聖明知。</text>
<title>又</title>,<text>自愧多年疾。誰憐萬里行。天寒雲氣薄。山晩雨絲明。浮世窮途恨。關河歲暮情。蒼茫孤舘裡。默坐筭歸程。</text>
<title>菡萏亭。遣意。</title>,<text>菡萏亭依舊。重來倚曲欄。溪塘初涸盡。霜藕已凋殘。華燭琴偏促。羅幃夜欲闌。追思還一夢。寥落洞房寒。</text>
<title>再用前韻</title>,<text>孤舘愁無寐。靑燈傍畵欄。關心驛路遠。經亂邑居殘。感慨身將老。蒼茫歲已闌。西行幾時了。風雪弊裘寒。</text>
<title>肅川舘。書示書狀。</title>,<text>一別都門出塞垣。向來心事獨憑君。長程却喜征驂並。永夜還嫌舘舍分。欲破窮愁頻把酒。更將幽思細論文。他時共謝名韁絆。歸卧林泉伴白雲。</text>
<title>次書狀</title>,<text>征旆超超指漠南。廟堂㙜閣儼相參。言忠自足行乎貊。覺爽寧嫌酌彼貪。霜重薊門凋草木。月寒遼界涸溪潭。邊鴻已向胡雲度。官馬何曾塞路諳。附驥未容聞大計。揚眉無復吐高談。誰言絶域心多苦。猶勝圍城食不甘。從古大臣專委任。卽今王事獨當擔。文章儒雅家傳業。氷蘗淸操室罄甔。却笑癯形同病鶴。更憐衰意似眠蚕。才踈奉命身無補。食飽官厨面有慙。位絶靑雲攀莫及。音高白雪和難堪。包胥七日秦庭哭。太史千年禹穴探。萬里行裝憑一釰。朔天風雨策羸驂。吟邊物色經秋序。望裡峯巒帶夕嵐。夢遶燕山頭欲白。魂傷鴨水綺沉藍。消愁不要深尊醉。寓興非緣好景耽。對燭蒼茫孤墳激。題詩多少苦情含。踈慵自是宜丘壑。樗散由來愧杞楠。異地敢辭行役遠。此生難報聖恩覃。高樓獨坐看牛斗。河漢依依碧落涵。</text>
<title>安興舘</title>,<text>地作西藩重。名爲上將營。江關開玉帳。天險壯金城。物衆因形勝。人和見政平。從今自強策。只願永休兵。</text>
<title>百祥樓</title>,<text>江上逶迤萬雉城。城頭高絶畵樓明。開窓歷歷羣峯小。倚檻茫茫大野平。千古風烟供彩筆。百年登眺駐嚴程。安興節度偏多意。爲泊歸舟勸酒觥。</text>
<title>淸川江。次正使韵。</title>,<text>寒江風急水波興。黃帽移舟捩拕能。樓壓女墻丹檻聳。日高香嶽紫烟凝。悲歌激烈三盃醉。斗膽輪囷一釰憑。可笑此生成底事。世逢多難氣猶增。</text>
<title>嘉山道中。次正使韻。</title>,<text>我行忽已北。帝鄕却在西。登萊杳何許。幽薊道途迷。冬醪吹蟻浮。官飯劈鰲臍。艱危慙奉命。凋瘵悲羣黎。憂時計已非。報主事乃睽。山河綿萬里。行李奏咨賫。窮陰霜雪繁。白屋亂離啼。靡靡踰壠坂。秣馬趁晨鷄。天末衆峯亂。雲邊遠樹齊。志壯撫孤釰。家貧愧瘦妻。覊遊舊病侵。無復醉如泥。空將歲暮恨。隨處筆翰携。吟風羗女笛。冒雪壤童犂。翠竹想幽居。山蔬憶寒虀。長歌出塞曲。回首暮天低。</text>
<title>納淸亭卽事</title>,<text>孤舘荒凉倚澗濱。滿天飛雪濕蒲茵。詩情悄悄愁塡臆。病骨稜稜冷逼身。萬里駈馳緣奉命。十年辛苦爲交隣。窮林日暮寒聲急。羸馬頻顚路似銀。</text>
<title>定州道中</title>,<text>雪後風號野。寒威欲折綿。窮林烏自墮。危磴馬頻顚。薄酒誠難醉。沉疴未易痊。應知鴨綠水。今夜已氷堅。</text>
<title>凌漢山城</title>,<text>凌漢蟠山頂。連雲粉堞䧺。關防因絶險。控扼據要衝。泉井或成澗。蒭粮積作峯。胡來不敢近。直走漢陽宮。</text>
<title>林畔道中 宣川</title>,<text>慷慨憂時日。蒼茫出塞辰。卽須無戰伐。古亦有和親。地白風如刃。心丹鬂似銀。今宵宿良策。誰是好謀人。</text>
<title>次正使</title>,<text>宇宙之間一病夫。數千里外出邊隅。山河慘淡風塵後。草木蕭條雨雪初。日短脩程羸馬倦。夜寒虛舘凍吟孤。翻思瓦谷茅簷下。坐對朝暄攬弊裾。</text>
<title>車輦。次正使韵。</title>,<text>千里嚴程節序移。北風行役敢遅遅。離京恨我君親隔。出塞看公子婦隨。徇國自當先分義。撫躬何獨感恩私。暫留孤舘還催發。門外寒松雪滿枝。</text>
<title>良策道中 龍川</title>,<text>古塞人烟斷。蕭蕭風色寒。窮林積雪凍。空谷夕陽殘。漸覺家鄕遠。偏愁道路難。明朝又鴨水。何處整憂端。</text>
<title>龍灣卽事 三首</title>,<text>地到龍灣盡。天連玉塞長。城池經戰伐。㫌節困風霜。突兀看松鶻。逶迤望鳳城。前途更千里。何日過遼陽。一別終南後。家書杳不來。無眠那得夢。多病未傾盃。塞日寒光薄。邊風暮響哀。臨江候小譯。行色暫徘徊。我行忽到此。今日塞途窮。地自重江限。人猶兩國通。邊風掀古堞。雪月滿寒空。悄悄官齋夜。愁聞畵角聲。</text>
<title>登統軍亭 三首</title>,<text>不喜登樓敝。還傷去國賖。層氷連大陸。積雪際平沙。擧目西方遠。憑欄北斗斜。霜毛逢歲暮。孤釰愧兵家。城上孤亭在。登臨向北風。江山夷夏變。雪月古今同。把酒心多感。題詩句未工。夜深扶醉下。䨥燭引紗籠。龍灣形勝冠吾東。復有高樓聳碧空。從古使華登眺處。至今風景畵圖中。百年勳業身將老。千里行裝歲又窮。悵望山河一洒淚。獨憑䧺釰氣如虹。</text>
<title>卽事</title>,<text>平明伐皷啓重城。樓觀參差水上營。三夜病吟孤客意。却望通遠更催行。</text>
<title>渡鴨綠江</title>,<text>更欲之何處。依然別此城。風雲霾大漠。氷雪擁長程。未禁思親淚。難堪憶子情。只緣王事急。晨夜復催行。</text>
<title>雪馬</title>,<text>雪馬交馳急。長氷接岸邊。輕雷轉鮫室。平地走靑天。暫快窮途欝。還成半▣仙。沙頭玉節駐。回首更依然。</text>
<title>九連城曉發</title>,<text>月落征車發。山寒曉色籠。凍雲陰欲雪。孤角逈吟風。昔作樓㙜地。今爲草莾空。丁寧戒徒旅。畏道莫忩忩。</text>
<title>金石山</title>,<text>露宿偏知病骨寒。一宵愁態已凋顔。野無烟火非人境。山帶陰雲似鬼關。萬里客懷逢歲暮。百年身事際時艱。蓬蒿滿目悲風急。獨立蒼茫淚自潸。</text>
<title>曉行</title>,<text>路入窮荒樹接天。北風氷雪塞寒川。蒼茫曉色如深夜。纔度前山馬幾顚。</text>
<title>柳田道中</title>,<text>村虛寥落古墻存。雲雪䨪山日色昏。怊悵百年佳麗地。秪今惟見暮鴉喧。</text>
<title>湯站堡</title>,<text>孤城臨古道。金榜尙分明。酒肆當年興。荒墟此日情。山寒雪欲落。灘急水偏鳴。萬里三韓客。吟鞭暫駐行。</text>
<title>龍山夜</title>,<text>晝恨道途難。夜愁帷幙寒。雲山渾不管。雪月好誰看。報主心徒切。哀時淚未乾。親庭杳萬里。憂念更千端。</text>
<title>鳳凰城</title>,<text>鳳凰山畔鳳凰城。風慘雲愁似有情。從古幾供騷客詠。至今空送遠人行。層崖自作危陴立。疊障還圍廣野平。可惜地形天下險。不知何日復經營。</text>
<title>松站 二首</title>,<text>征鞍無日息。行路幾時窮。地遠山河異。天長雪月同。耐寒從久病。啣命伏孤忠。不寐牽愁緖。終宵聽北風。今宵松站月。偏向旅人明。未作思鄕夢。還傷去國情。老親應倚枕。稚子亦憑檠。幾日休行役。安居送此生。</text>
<title>松站曉發</title>,<text>西嶺月初落。東天曉色開。昭昭銀漢徹。耿耿玉繩回。風澁鬚氷冷。霜添鬂雪皚。孤吟何太苦。愁裡句新裁。</text>
<title>卽事 正使以病留義州。故先行至通遠堡見阻。</title>,<text>獨發龍灣舘。羸驂日夜征。已看通遠堡。却望鳳凰城。不有嚴程急。何先相國行。關門還見阻。寒野駐風㫌。</text>
<title>通遠堡</title>,<text>遼陽形勝控燕京。千里山河一望平。割據卽今爲異地。風烟依舊帶孤城。軍門令急雖知法。譯舌音殊未解情。張膽欲論天下事。可憐樊噲願精兵。</text>
<title>書狀有寒疾。書示。</title>,<text>自是霜㙜彦。仍添雪幕寒。頭風宜未免。鼻涕豈曾乾。去國身千里。思家意萬端。同行有同病。聊和越吟酸。</text>
<title>卽事。次書狀韻。</title>,<text>三日關門阻。何時使事完。遡風排冷帳。披雪駐吟鞍。漸覺頭催白。還驚月破團。玆行救民意。不獨爲兵單。</text>
<title>夜坐</title>,<text>衝雪伐山木。通宵燃帳前。身寒宜炙凍。眼病却妨烟。曉色風送急。天陰月尙懸。憶曾瓦谷舍。穩睡酒缸邊。</text>
<title>次書狀書懷韻</title>,<text>絶域誰憐行役勞。暮天風雪撲綈袍。覊心欝抑身將老。詩思凄凉句未豪。城裡却愁胡滿眼。匣中空有釰吹毛。憑君欲和陽春曲。強費孤吟凍筆操。</text>
<title>絶塞</title>,<text>絶塞天將暮。淹留一病形。野雲含雪意。山木撼風聲。底處烟生堗。誰家酒滿甁。無人慰凄冷。塊坐暗傷情。</text>
<title>次書狀遣懷</title>,<text>塞天留滯淚潛潛。雲雪蒼茫歲月淹。憂國只知勞寸赤。濟時還愧救黎黔。路從遼界千山遠。詩得窮愁一病添。誰識平生慷慨志。笑開塵匣釰芒銛。</text>
<title>夢罷</title>,<text>晝思爲夜夢。欹枕便終南。堂上䨥親並。床前小子三。覺來身尙遠。孤坐恨難堪。曉氣添寒疾。塡胸吐冷痰。</text>
<title>次正使書示韻</title>,<text>幾日淹城外。今朝別寨邊。屯雲籠古木。積雪擁長川。取醉尊無淥。排寒草有烟。淸人久不報。征路謾停鞭。元韵客行何處託。斜日古城邊。掃雪新移帳。敲氷晩汲川。山寒看獵騎。野逈匝炊烟。賴有同心友。朝朝並馬鞭。</text>
<title>通遠堡發行</title>,<text>奉使殊方志氣摧。雪中三夜宿城隈。一人倐爾從西去。五將飄然自北來。却向軍門相見罷。更尋遼路並駈催。應知王事終完吉。天遣吾行幾日迴。</text>
<title>夜宿旅人家。聞歌。</title>,<text>月黑窮林積雪平。何人此夜送歌聲。憐渠凍餒應愁苦。認是思家無限情。</text>
<title>淸將護行</title>,<text>躍馬持弓箭。相呼先後隨。殊音迷咫尺。長路任駈馳。匝地腥風起。籠山苦霧遅。今宵宿嶺底。猶得及前期。</text>
<title>次書狀贈申員外易于韵</title>,<text>苦恨艱難不復陳。此行端爲重天倫。行裝千里黃金乏。家業平生白屋貧。頭角依依在吾目。存亡杳杳問誰人。羸驂數倒飢童倦。獨向西風淚滿巾。</text>
<title>連山舘道中</title>,<text>向夕陰風起。漫空密雲飛。山寒林靄暝。水急澗氷微。歲暮孤身遠。時危萬事非。沉吟多憾慨。吾道竟何依。</text>
<title>獵夫</title>,<text>碧眼黃鬚六七夫。馬鞍懸肉血糢糊。明朝又有陰山獵。夜半磨刀氣甚麁。</text>
<title>連山站曉發</title>,<text>烟幕難堪擁鼻腥。雪程乘月獨先行。林間曉色濛濛霧。嶺上寒芒耿耿星。半世循名違宿計。異邦爲客愧平生。天明更望遼河界。始信乾坤水上萍。</text>
<title>會嶺卽事</title>,<text>凍雪和朝霧。山光粉繪中。千林珠點綴。萬樹玉玲瓏。西嶺崖添翠。東峯日射紅。君能覔句否。模寫最難工。</text>
<title>甜水站</title>,<text>由來冠盖地。甜水亦名關。古舘孤城外。平川兩峽間。使行修舊好。吾道屬時艱。處處塡街哭。誰非望贖還。</text>
<title>靑石嶺</title>,<text>兩峽參天石逕蟠。千人魚貫下雲間。枯松絶壁渾如畵。行色疑從蜀道還。</text>
<title>三流河 二首</title>,<text>三流河水學龍蟠。曲曲相連十里間。却似愁膓九回了。寒波嗚咽助潸潸。自笑終南客。胡爲漠北來。人人帶弓箭。處處設烟㙜。異俗吁何怪。覊俘見可哀。天寒行役苦。懷抱欝難開。</text>
<title>遼東</title>,<text>縱目窮遼野。傷心望古城。風烟暝色遠。㙜觀舊基平。全盛當年事。荒凉此日情。唯餘華表月。夜夜自盈。</text>
<title>新城</title>,<text>大野連天際。孤城矗水濱。新開兵禮部。相雜漢淸人。到舘衣冠整。臨程拜叩頻。何心啖酒肉。有淚暗沾巾。</text>
<title>白塔</title>,<text>古塔巍然鶴野邊。千年玉色照靑天。當時佛寺金銀煥。此日荒墟瓦礫塡。興廢可堪人世變。山河空惱客愁牽。深溝高壘終無賴。只見城頭夜月懸。</text>
<title>次書狀韻</title>,<text>大漢無中策。關防事卽非。閭閻殊俗換。頹廢舊城微。世亂身空老。天寒客未歸。皇威終震疊。不必淚沾衣。</text>
<title>十月二十五日記見</title>,<text>氊幕分庭擁賀班。貂裘成列匝諸蠻。堪歎萬事眞難料。東國衣冠在此間。</text>
<title>東館</title>,<text>萬里投孤舘。天寒伴病僚。一羊供五日。斗酒度三宵。門鎖夜叉守。街塡晝鬼囂。可憐墻外哭。多少苦顔憔。東舘土床冷。愁人夢未成。誰能分夜刻。時聽扣銅鉦。</text>
<title>哀被虜人</title>,<text>殊方不禁淚漣漣。子女悲號擁馬前。安得萬金分贖盡。一時歸放鴨江邊。</text>
<title>夜坐</title>,<text>客裡偏驚節序催。天心已迫一陽迴。殊方雲物添新恨。孤舘詩篇减舊才。殘燭有情雙下淚。五更無睡獨書灰。應知萬里終南麓。簷外寒香吐早梅。</text>
<title>次書狀口號韻</title>,<text>花落殘燈覺夜遅。飛灰六管感天時。神光我惜龍鳴匣。瘦骨君憐馬齕箕。半世行藏還自愧。百年懷抱更誰知。明朝竣事回㫌旆。歸及三江月滿期。</text>
<title>次書狀見寄韻</title>,<text>忝副台星使。仍隨吏部郞。心䧺看釰匣。穎脫愧錐囊。節候窮險盡。天涯塞路長。春宮須好奉。歸去答吾王。</text>
<title>次朴魯直韵</title>,<text>愁緖茫茫似亂絲。殘燈明翳夜何遅。新經世變心灰冷。欲濟時艱鬂雪垂。啣命敢辭千里遠。臨機未吐一言奇。天寒絶域仍多病。耿耿孤忠只自知。</text>
<title>初度日有感</title>,<text>旅舘逢初度。天涯見客情。行藏何太薄。愁緖苦難平。遠隔高堂舞。誰憐異地醒。詩成轉凄冷。新月入窓明。</text>
<title>至日</title>,<text>已覺生辰過。還驚至日來。風雲殊氣候。歌舞負罇罍。欝▣膓堪斷。凄凉事可哀。遙知洛陽裡。梅柳暗相催。</text>
<title>次書狀韻</title>,<text>艱虞不堪歎賢勞。詞賦空憐近楚騷。地盡異方淹日月。天寒孤舘駐㫌旄。贖人徒旅金傾槖。逐獸羗兒雪滿櫜。心折病添悲萬事。此生難報聖明遭。</text>
<title>次書狀至日韻</title>,<text>點檢西征錄。沉吟意更長。山川論萬里。雲物記他鄕。永夜空燒燭。寒床獨攬裳。天涯音信斷。不寐念高堂。</text>
<title>次書狀卽事韵</title>,<text>早朝思北闕。閒卧憶西郊。二事身俱負。孤吟釰幾敲。天寒風痺苦。衣濕淚痕交。夢到城南宅。新梅雪裡梢。</text>
<title>至日東宮。賜送豆粥有感。</title>,<text>鶴駕終年滯異方。卽逢佳節事堪傷。銀盤豆粥隨恩澤。孤舘覊臣淚萬行。</text>
<title>虛館</title>,<text>虛舘圍寒帳。炊烟擁土床。褊裨分酒肉。驛卒受柴粮。已覺天時改。誰憐客意忙。相看轉愁寂。何日理行裝。</text>
<title>哀贖還人</title>,<text>千金散盡幾人還。短褐羸形不忍看。長路風霜須善護。爲分衣食救飢寒。</text>
<title>對坐</title>,<text>對坐愁無語。斜暉返小窓。傷心同病苦。聒耳異音哤。短律添詩卷。殘醅倒酒缸。何當並馬轡。歸去渡三江。</text>
<title>夜坐偶閱簡齋詩。仍次集中韻。</title>,<text>北庭爲客歲將闌。東舘殘燈夜氣寒。捲地陰風元厭聽。中天苦月更愁看。書懷已覺詩成卷。對食難堪腥滿盤。身在險艱還有命。世間憂樂固多端。</text>
<title>次書狀夜坐韵</title>,<text>王事駈馳爲保邦。客愁休道壯心降。高歌激烈頻看釰。笑舞揮旋更拓窓。歲暮不須悲白髮。夜分何苦詠寒釭。歸時雪馬龍灣上。醉踏層氷月滿江。</text>
<title>遣意</title>,<text>一出關河歲月移。龍灣回首更堪思。堂中狎客傳柸夜。座上佳人剪燭時。旅態祗今愁似醉。苦吟終日坐如癡。虛簷悄悄誰相問。風打寒窓雪入帷。</text>
<title>次書狀韻</title>,<text>世變無窮生有涯。此身何事困風沙。陰山日落啼靑兕。古戍雲迷噪白鴉。努力百年須報國。奉綸千里敢思家。天寒地遠仍多病。危鬂成霜眼翳花。</text>
<title>夜雪</title>,<text>密雪蕭蕭下。頑雲漠漠寒。已欺新月暗。偏洒小燈殘。坐久吟詩苦。愁多覔酒難。細題今夜景。明日與君看。</text>
<title>有懷</title>,<text>回首幷州幾日歸。燭前低唱夢依依。天涯此夜偏愁寂。欹枕寒床不解衣。</text>
<title>記懷</title>,<text>竛竮知旅態。懶慢不搔頭。魯酒難成醉。夷歌只起愁。地寒飛鳥絶。天遠亂雲浮。夜夜家鄕夢。朝來占吉不。心似窺籠鳥。身如觸網龜。覊愁偏欝欝。使事苦遲遲。積雪䨪沙磧。寒雲擁塞陲。何當生羽翰。飛過鴨江湄。</text>
<title>次書狀書懷韻</title>,<text>喪亂餘生志氣凋。客中詩興轉寥寥。思親淚眼穿雲塞。戀闕丹心立月宵。多病不堪柸到手。危時無復釰橫腰。多年謝世同歸去。與子耕田且擔樵。</text>
<title>不寐</title>,<text>呼兒煑蘓葉。求汗擁毛衣。隔幔燈光翳。窺窓月影微。竆愁元少睡。多病久忘機。舒膝君方卧。應知夢已歸。</text>
<title>遣意</title>,<text>杳杳來時路。茫茫夢裏身。人間更何世。關外本無春。望月丹心苦。看雲白髮新。詩篇聊慰意。休恠唱酬頻。</text>
<title>次書狀韻</title>,<text>天寒霜雪繁。地濶風雲動。蒼茫遠客情。迢遞關河夢。一陽添短景。窮陰霾夕霧。殊方異節候。舊病增呻痛。覊游淹毳幕。晩計違茅棟。寒香憶訪梅。臘味思傾瓮。窮途對豺虎。何處聞鸞鳳。玆行愧宿昔。玉帛輸歲貢。盈床堆大肉。滿椀濃腥湩。縱觀可汗居。金屋彌深洞。塡街車馬喧。擁路謳吟弄。哀彼被擄人。日暮哭聲慟。偏驚膽欲烈。未暇詩寓諷。何當竣事歸。遼左並縱鞚。沉吟了短篇。孤坐愁忍凍。</text>
<title>次書狀記懷韻</title>,<text>獨卧寒床聽曉鍾。殊方幾夜度玄冬。愁邊只覺詩情懶。病裡難敎睡味濃。默筭敀程迷故國。偏傷積雪擁群峯。新篇忽報休徵在。鶴駕應須返九重。</text>
<title>次書狀志感</title>,<text>屯雲積雪晝恒風。百尺高城大野中。白馬健夫常帶釰。紅巾女兒亦彎弓。銜綸此日身仍病。勒石他時計已空。浮世可憐成底事。人生易老恨難終。</text>
<title>臨行柬朴德雨</title>,<text>傷心經亂日。慘目贖人時。愧我黃金乏。憐渠赤子遺。風霜那忍凍。糖粥幾啼飢。虎穴終須脫。憑君待後期。</text>
<title>發瀋陽。書狀兄弟臨歧作別。故書此。</title>,<text>幾日愁淹館。今朝喜發行。疲人能健步。羸馬亦驕鳴。卽取遼陽路。仍過通遠城。還憐常棣別。不耐去留情。</text>
<title>爛泥舖道中</title>,<text>星駕言旋日。天寒一病身。長途穿積雪。孤唱發陽春。奉命纔完事。休兵可保民。從今謝塵世。敀卧寂寥濱。</text>
<title>遼陽。次書狀韻。</title>,<text>爛泥知舊堡。白塔認遼城。亘野長途坦。連雲積雪明。塵沙迷遠近。朝夕異陰晴。行役何時了。傷心說丙丁。</text>
<title>遼野</title>,<text>慘淡雲低日。微茫野拍天。所過無樹木。何處覔山川。烽櫓亭長短。蒭粮車接連。行行塵滿面。有愧鶴翩翩。</text>
<title>感昔</title>,<text>早折蟾宮桂。鳴珂紫陌春。風雲叨盛際。雨露及微身。玉署優遊慣。蓮堂醉宿頻。那知今夜月。氊幕獨沾巾。</text>
<title>卽事</title>,<text>王事匪躬日。賢勞吾與君。未堪長作客。奚暇細論文。嶺岌愁靑石。心懸望白雲。敀途猶局促。柰爾護行軍。</text>
<title>三流河</title>,<text>逝水三流處。浮生去又來。不堪風雪厄。那兔亂離哀。到嶺千人立。穿雲一逕開。河梁留泣別。回首意難裁。</text>
<title>靑石嶺下。有盲者皷琹唱歌。盖漢人也。</title>,<text>嵇琴嗚咽漢歌悲。燕市由來慕漸離。知爾業專心獨苦。數聲令我淚䨥垂。</text>
<title>次書狀三流河韻</title>,<text>日落行人愁積雪。天寒羸馬怯層氷。烟㙜並峀遙相望。鳥道連雲不可登。誇大未曾聞說釰。學空還欲看傳燈。應知今夜燕山館。與子吟詩待月昇。</text>
<title>次書狀靑石嶺韻</title>,<text>並馬遼陽雪正深。逈然村店逐烟尋。非關絶域勞持節。却喜長程得盍簪。曉色漸知藏月魄。朝暾旋見吐雲岑。新詩陶寫君應巧。倘許愁中一朗吟。</text>
<title>次虎嶺韻</title>,<text>去國經三月。于今返故鄕。有詩供客路。無酒沃愁膓。地理通西塞。天時動一陽。仍憐贖還輩。徒步泣空囊。</text>
<title>次早發甓洞韻</title>,<text>不寐催行役。三吹發夜中。風霜侵病骨。雪月照丹衷。珠實懸琪樹。銀盃逐玉𩣭。蒼茫看曉色。更待日生東。</text>
<title>次書狀韻</title>,<text>殊方幸免越人彎。敢謂風霜多苦顔。策馬已能踰峻嶺。抽身纔得出凾關。天寒積雪䨪空谷。日暮層氷擁淺灣。遙想鴨江迎候處。使君持酒慰吾還。</text>
<title>得洛信。仍次書狀韻。</title>,<text>道中忽得萬金書。始認親家返舊居。豈有詩書留四壁。亦無盃酒慰同閭。心懸夜月敀鞭促。路入雲山古塞虛。歷盡層崖猶未曉。不知霜露滿衣裾。</text>
<title>瓮北河曉發</title>,<text>抱病凌晨發。迢迢客路長。星河動寒影。雪月送淸光。空谷留人響。低枝裂我裳。愁中還覔句。凄斷不成章。</text>
<title>次書狀曉行韵</title>,<text>曙星初上攬衣興。危磴羸驂嶺月乘。林外雪霜寒皎皎。病餘肌骨冷稜稜。窮途事業羞持節。半世功名笑鏤氷。惟有壯心留一釰。白頭時復擬飛騰。</text>
<title>柳田曉行</title>,<text>馬上吟寒疾。風霜透弊衣。深潭氷作路。窮谷月無輝。忍性堪完事。灰心已息機。君能同惠好。尋我故山扉。</text>
<title>次湯站韻</title>,<text>江路長氷合。無路更問津。海天雲似墨。沙岸雪堆銀。塞外敀孤客。城頭候遠人。窮愁今日破。梅柳又回新。</text>
<title>望統軍亭</title>,<text>依微江上城。縹緲雲邊亭。引領揩靑眼。揮鞭促雪程。幾愁留絶漠。今喜到門庭。府伯應多意。深樽待我行。</text>
<title>次書狀還到龍灣韻 二首</title>,<text>萬里初敀客。孤城伏枕辰。冬衣偏冷落。官飯只酸辛。自訝盤盂面。誰憐土木身。空將無恨意。聊奏越吟頻。並馬三江氷塞汀。城頭縹緲有高亭。天邊朔氣饒風雪。塞上寒光動月星。歎我沉疴淹客舘。愛君新律泣山靈。佳肴美酒還孤負。愁對殘燈照短屛。</text>
<title>書懷</title>,<text>歲暮關河遠。天寒病客孤。面浮三日劇。身癢幾時蘓。只有支供弊。渾無藥餌扶。憐君隨我滯。敀路阻雲衢。</text>
<title>淸人載柿到義州</title>,<text>萬里輸紅柿。中宵到義州。喧呼點夫馬。叱咜立門樓。府尹束空手。判官搔白頭。淸人莫相迫。此路無時休。</text>
<title>孤懷</title>,<text>孤懷欝欝有誰知。別館寥寥夜政遅。萬里言旋仍作客。百年多病更吟詩。城高最覺風霜急。門閉愁聞皷角悲。明日便從良策路。請君無負定州期。</text>
<title>獨夜</title>,<text>獨夜愁誰語。殘燈睡未濃。小童敲病脚。老妓進茶鍾。寂寞風流事。摧頹土木容。霜㙜年正少。應有粉粧從。</text>
<title>所串道中</title>,<text>輿疾徐行落日斜。滿衢氷雪驛程賖。東南雲氣浮荒野。西北風聲走白沙。屈指已驚時月改。衰顔偏覺鬂毛華。天書更待安興館。明發應須過定嘉。</text>
<title>次前韻</title>,<text>客裡霜侵鬂髮斜。病餘愁殺道途賖。山邊宿霧籠寒樹。溪上朝暉煖凍沙。官酒蟻浮知臈味。野壙梅發憶年華。相期正使何時到。留待淸川月色嘉。</text>
<title>到龍川。追憶楊都督 鎬 有感。都督。贈我鐵如意。至今猶在。故篇中及之。</title>,<text>憶曾來此地。事在癸年秋。都督楊公至。樓舡海上留。深樽優異禮。䧺辯破窮愁。如意肝膓照。相思歲月流。魂驚南漢變。心折北方憂。奉使寒侵骨。敀途雪滿頭。玆行非爲趙。大義實尊周。感舊身將老。傷今淚未收。悲風吹島壘。殘日下山樓。赤舃何時返。黃龍底處遊。纔經遼塞遠。已壓楚人咻。回首登萊界。連空紫氣浮。</text>
<title>車輦道中</title>,<text>信馬從長路。愁邊得句頻。野橋梅破臈。溪岸柳懷春。世事身將老。天時物自新。那堪大同上。明月又成輪。</text>
<title>臘日</title>,<text>冬至纔過已臈日。立春將迫又正朝。可憐客子何時返。千里音書更寂寥。</text>
<title>路中示書狀</title>,<text>雪裡蒼松映畵簷。夜寒虛閣北風嚴。銀壺酒凍瓊盃冷。金鴨香殘獸炭炎。欹枕此時親藥裡。倚窓何日啓書籤。飜思思敏華燈下。卧聽瑤琴玉手纖。思敏堂號。</text>
<title>雲興關</title>,<text>誰創雲興關。披荊丹雘新。不須修舊站。重自困生民。廟筭增金穴。天憂振玉宸。何能塡壑慾。東土本來貧。</text>
<title>流水</title>,<text>流水鳴瑤瑟。晴峯聳玉簪。山川亦可愛。稍慰旅人心。</text>
<title>今夕</title>,<text>今夕知何夕。他鄕似故鄕。樽前燒畵燭。窓下列紅粧。愧我偏浮面。憐渠枉斷膓。陽㙜雲雨興。都屬醉仙郞。</text>
<title>戱示書狀</title>,<text>虗齋冷落坐如僧。欲醉官醪病未能。却想仙郞偏好事。洞房歌舞夜張燈。</text>
<title>發新安館 書狀。因病不得同發。</title>,<text>三吹臨發更依然。遠樹蒼茫欲雪天。病後風流愧全减。不堪敀路獨揮鞭。</text>
<title>安興館夜坐</title>,<text>病肺憑高枕。幽愁托七絃。夜雲低曲檻。寒月照淸川。強耐詩情苦。重憐燭淚偏。應知李吏部。沉醉粉粧前。</text>
<title>病中甚厭官飯 聞書狀。得喫銀魚醬，乾菜羹。書示。</title>,<text>孤城病滯愁官飯。虛閣幽吟對藥爐。魚醬菜羹兼美酒。羡君風味獨懸殊。</text>
<title>病伏書懷</title>,<text>千種覊愁鬂似銀。擁爐虛閣閴無人。他鄕卧病淹爲客。長路關心近立春。池塢已知梅眼白。野蹊初見柳眉匀。殷勤地主應憐我。美味還嫌酒入唇。</text>
<title>示書狀</title>,<text>客裡誰憐病後容。夜寒孤詠歲將終。同行御史風流最。却向詩篇和答慵。</text>
<title>惜別戱題</title>,<text>處處離亭白髮生。褊裨迭進苦催行。佳人錦瑟偏多意。主倅芳樽別有情。短景每愁氷路逈。弊裘常怯雪風鳴。金爐繡幕宜寒疾。角罷三聲強把觥。</text>
<title>奉寄李士謙務安之行 二首</title>,<text>南國憂虞際。西京喪亂餘。風塵各星散。懷抱幾時攄。已悵離筵阻。無令尺牘踈。那堪古㙜月。把酒憶相思。牢落親朋散。天涯子又行。時危仍遠別。歲晩更多情。逸氣臨滄海。羸形卧舊京。相思一千里。敀鴈倘傳聲。</text>
<title>偶成</title>,<text>靜裡身仍懶。書籤亂不齊。公庭微雨歇。山廓薄雲低。報主孤忠炳。憂時萬事迷。無心拚勝賞。天聖負攀躋。</text>
<title>次許典籍坵韻</title>,<text>秋宵坐不寐。風雨聽鷄鳴。憂時生百感。看釰意難平。</text>
<title>贈別通川倅李一之</title>,<text>亂後重逢地。尊前又別愁。官程山似畵。仙界錦粧秋。秀句應知助。丹砂亦易求。風塵吾已老。搔首意悠悠。</text>
<title>寄示金敎授靜厚</title>,<text>憶昨分司此地遊。幾回詩酒醉南樓。重來世事傷今日。依舊山光屬暮秋。滿月㙜前雲自鎖。紫霞洞裏水空流。時當吹帽還無興。悄悄孤懷抱百憂。</text>
<title>復用前韵。答金敎授。</title>,<text>跌宕平生好勝遊。此來何意更登樓。傷心閭里新經亂。滿目山川自送秋。鶴駕迢迢沙塞遠。龍泉欝欝歲華流。看君詩句多悲慨。捴是忘家爲國憂。亂後無緣辦壯遊。白頭還上仲宣樓。浮烟踈柳千家夕。衰草荒坮故國秋。吊舊已知心易感。哀時休恠淚長流。明朝陟彼天磨頂。試望中原亦足憂。</text>
<title>聞花潭久爲淺流。今復深澄。二首。</title>,<text>自憐衰病倦登臨。度盡三秋閉戶深。聞道花潭復淸澈。欲將鞋杖滌煩襟。百丈淸光仰照臨。仙風道氣感人深。秪今陳迹澄潭在。認是當年霽月襟。</text>
<title>次籍田主簿許次山坵見贈</title>,<text>憐君薄宦等流離。亂後行藏一釰持。無力此時能急病。有才何地剩扶危。荒坮落木窮秋恨。斗屋殘燈獨夜悲。相別幾年今邂逅。短篇聊復賦江蘺。</text>
<title>次羅夢賚謫居寄示韵 三首</title>,<text>自憐衰病滯西京。浮世何論辱與榮。故國逢秋悲萬事。危時看釰愧平生。三年濶別千山阻。兩地相思片月明。折得黃花誰爲贈。暮雲敀鴈送寒聲。忽看新篇墨未乾。旅情秋恨共凄酸。高吟白雪嗟人遠。獨對靑燈到夜殘。澤畔羸形身已老。中僑居歲將寒。風塵會面知何處。世事茫茫愧一官。謫裡題詩語更遒。讀來三歎意悠悠。蒼茫幾洒楊朱淚。搖落偏傷宋玉愁。紫氣每瞻鄷獄釰。高才難作巨川舟。山河滿目還多感。尊酒無心獨倚樓。元韵 三首○鷗浦羅萬甲暫輟金貂守古京。知君出入荷恩榮。興亡有數山河在。宮闕無人草樹生。舊跡千年雲自散。荒城半夜月空明。龍淵秋雨添飛瀑。靑壁應聞霹靂聲。故國年來戰血乾。何堪往事捴悲酸。紫霞洞古人烟盡。滿月㙜空覊氣殘。玉樹風聲秋後動。金盤露色夜深寒。爭看隔歲回㫌節。大尹曾經小尹官。淸瘴淹留歲月遒。洛陽鄕路夢悠悠。身多危病經三載。門掩空山又一秋。聖代卽今爲棄物。人間從古有虛身舟。由來消息茫然久。旅鴈聲中急上樓。</text>
<title>曉坐有感</title>,<text>邦家比多難。供給日相仍。舊俗疲煩役。殘民困疊徵。爲官愧公俸。逃世羡山僧。咄咄千般恨。無眠對曉燈。</text>
<title>聞許次山除興德倅。却寄。</title>,<text>聞君作宰向湖南。榮養專城已至三。豈但高堂廿旨足。亦知窮海惠流覃。却分征袂堪膓斷。能遣郵筒替面談。獨坐舊都逢歲暮。幾回相望隔千岑。</text>
<title>復用前韵。贈次山之行。</title>,<text>臨歧不耐各西南。又向尊前酒擧三。鈴閣琴書官事簡。竹林烟月聖恩覃。白頭今日傷離別。靑眼何時得笑談。遙想驛樓登望處。仲宣應賦蔽荊岑。</text>
<title>庚申夕醉占</title>,<text>今夕知何夕。靑燈對玉人。山川仍故國。風雪又新春。閱世浮生促。時傷萬事屯。淸談要共醉。非爲守庚申。</text>
<title>次金都事見寄韵</title>,<text>百年能幾許。吾老已衰容。未試經綸手。難平磊隗胷。病仍逢酒怯。憂自向時慵。願入仙山去。塵寰永斷踪。</text>
<title>朴淵路 二首</title>,<text>雪後仙山玉作峯。銀鉤處處倒枯松。藍輿晩向琳宮路。風磴蒼茫記舊蹤。天公知我意迢迢。故遣微雲釀雪飄。擺落人間無恨事。百年今日好逍遙。</text>
<title>次默軒韵 二首</title>,<text>薄雲飄雪漏殘暉。危磴藍輿疾若飛。萬壑松濤和鶴唳。千林暝色帶烟霏。爲尋龍瀑看氷玉。更向禪房上翠微。回首世間憂澒洞。此焉終老欲無敀。十年重到此溪隈。應有山靈慰我來。蒼壁玉龍看宛轉。絶勝霖瀑閙狂雷。元韵輕輕落雪曖朝暉。風外斜看鶴影飛。暗入瘦松飄颯颯。細穿癯杖散霏霏。瓊峯削立雲難住。玉洞分明路不微。仙界此行知有得。洒然相對自忘敀。老僧多事候山隈。雲衲新磨雪岳來。笑却肩輿憑一問。玉龍能復噴成雷。</text>
<title>次車主簿韵</title>,<text>撥慵今日罷朝衙。百里龍淵載酒過。萬斛明珠飛玉霤。千尋氷柱掛銀河。憐吾病痼遊難遍。愛子詩成筆不加。怊悵語來山色暮。醉看雲峀更𡾓峨。</text>
<title>次默軒</title>,<text>衣袖飄飄度亂山。滿林氷雪照衰顔。崎嶇石路蒼藤裡。上下松陰翠壁間。三日奇遊隨法侶。一區淸賞出人寰。相携謔浪忘敀去。酌酒吟詩事事閑。</text>
<title>寄示鄭正字昌胄 二首</title>,<text>憶昨龍門賞。眞成禹穴探。吟詩看玉瀑。扶醉宿珠龕。簿領身還縶。樊籠性不堪。官軒回首處。遙峀點睛嵐。山河看掌上。雲物若囊探。萬壑森瓊樹。千崖靜月龕。優遊心自得。汗漫興難堪。更待花開遍。靑藜逐翠嵐。</text>
<title>送成司書北行 楚客</title>,<text>歲歲關西路。如何又此行。春寒鴨綠水。地濶鳳凰城。欲語堪垂淚。臨岐倍愴情。離亭日已夕。力疾把深觥。</text>
<title>聞金典籤㠍往華藏寺。却寄。</title>,<text>聞君乘興向華藏。想見尋眞到上方。澗道餘寒殘雪在。石逕新月早梅香。三宵參佛超塵網。幾處題▣▣▣囊。自愧病慵無好况。簿書堆案鬂毛蒼。</text>
<title>奉寄晴峯案下 沈攸○二首</title>,<text>艱虞衰病兩相催。故國逢春轉自哀。王掾對山常拄笏。馬卿傷肺久停盃。龍沙慘見元孫去。鴨水遙瞻世子回。寄語晴峯老學士。濟時何日展高才。平生愛酒意頗豪。一病經年換二毛。亂後天時尙如許。春來人事轉蕭騷。山川滿地嗟誰賞。薄領堆床笑獨勞。却想江樓幽靜處。晴波新漲綠葡萄。</text>
<title>次鄭正字韵</title>,<text>日日東風景物新。舊都官柳弄晴春。流年屈指時將晩。好事回頭迹已陳。却喜門樓先占月。更憐池閣靜無塵。人生有酒須長醉。浮世何勞欲問津。</text>
<title>次郭殿中 聖龜 見寄韵</title>,<text>風雨南樓夕。凄凉故國春。山形長自在。人事夢非眞。病痼拋盃久。時危看釰頻。來詩慰幽獨。吟斷更傷神。</text>
<title>醉題靑陽倅徐勉中 貞履 扇</title>,<text>樽酒相逢地。烟火又一時。靑陽君政少。白髮我偏衰。未料風塵靜。難堪別意悲。明朝碧蹄路。敀馬想遲遲。</text>
<title>舊西江觀魚</title>,<text>設網圍長浦。喧呼覺獲饒。委沙銀尺立。堆岸玉鱗跳。膾細分舟子。盃濃勸我僚。斜陽擡醉眼。烟水更迢迢。</text>
<title>呂進士林亭。次默軒韵。亭在後西江。</title>,<text>茅棟臨江地轉幽。門前常對去來舟。千尋翠盖槐陰靜。百頃黃雲麥浪浮。不覺平郊敀路遠。且看遙海晩山稠。斜陽無恨烟波濶。遵渚雙雙颺白𩿨。</text>
<title>卽事 三首</title>,<text>官柳成陰翠擁軒。小塘荷葉雨聲喧。公庭寂寂渾無事。盡日看書獨掩門。朝來爽氣雨過軒。官閣淸深絶市喧。心靜已知兼吏隱。學禪何必問沙門。病起看山倚小軒。雨餘偏想瀑流喧。明朝匹馬天磨路。携酒携琴入洞門。</text>
<title>寄謝鄭正字來過 四首</title>,<text>吏退公庭晩。官閑似靜齋。新荷侵柳岸。芳草上苔階。賞瀑心猶懶。觀魚計又乖。非君數相訪。誰慰寂寥懷。焚香了淸晝。隱几坐書齋。野雨迷殘郭。山雲低小階。時危人易老。謀拙事多乖。不有頻酬唱。那能遣病懷。盡日無塵事。書籤亂小齋。雨聲連水檻。山色繞松階。懶慢詩全廢。逢迎意不乖。今宵應有月。謀酒倘論懷。雨收山入戶。人靜鳥窺齋。松籟聞茶鼎。瓊林看竹階。催頹身已老。錯落事仍乖。幸賴東隣友。新篇豁我懷。</text>
<title>花潭卽事。示默軒 五首。</title>,<text>翠壁松陰靜。晴沙白日斜。投竿魚躍少。欹枕水聲多。政爲思先哲。非徒戀物華。丁寧留後約。携酒數相過。臨水知衣潤。看山覺帽斜。魚吹細浪泛。鶯閙綠陰多。却訝身藏畵。還忘鬂欲華。沉吟久不起。時有白雲過。山光倒溪水。松影亂橫斜。宿醉知全减。新篇較孰多。微凉驅夏熱。積翠勝春華。更有挑淸興。前林牧笛過。沙頭人已醉。山外日初斜。酒以千盃少。詩將百首多。懸崖靄雲氣。虛壁漾川華。夕景尤難寫。躊躇未忍過。落日三竿下。平郊一逕斜。泉聲林外細。山色馬前多。藉草臨崖石。携壺待月華。橋頭官炬出。遙見火城過。</text>
<title>復用前韵。却寄 二首。</title>,<text>慵眠誰與語。終日雨絲斜。魯質吾偏拙。高才子患多。醉來看氣槩。吟罷愛詞華。咫尺相思苦。明朝倘許過。小院殘燈暗。琴書整復斜。窓虛人語閴。池近雨聲多。亂世身仍病。流年鬂已華。何時謝簪紱。敀棹五湖過。</text>
<title>遣意</title>,<text>病拙身何補。無才莅舊京。只堪酬簿領。那得救民生。遣意聊孤詠。消憂且細傾。悠悠傷萬事。時復淚縱橫。</text>
<title>卽事 二首</title>,<text>南郭朝暉靜。東軒霽景新。圓荷傾宿露。垂柳拂行人。笛弄梅花曲。香浮竹葉春。官閑塵事少。體恠寄詩頻。隱几機全息。淸風意更新。渾如南郭子。却似北窓人。病廢平生酒。茶傾一掬春。池荷看漸好。酬唱莫辭頻。</text>
<title>次鄭著作韵 三首</title>,<text>握手逢迎地。高樓夜啓門。淸談頻跋燭。劇飮屢傾樽。醉墨空留迹。孤吟只斷魂。離愁何處遣。琴韵動晴軒。靑山常入塵。碧柳更垂門。幾引南樓興。頻傾北海尊。極知身是夢。何用賦招魂。一笑無餘事。斜陽過小軒。誰知城市絶囂煩。官靜人閑似法門。千古斯文對黃卷。百年豪興在淸樽。舊都興廢多悲慨。仙界山川幾夢魂。忽覺天中佳節迫。可能邀月醉前軒。</text>
<title>詠覊鴈</title>,<text>何日離羣別洞庭。羽毛凋落亦能鳴。雲天錯莫頻回首。烟水蒼茫幾有情。不向踈簾隨舞燕。肯將淸響和流鶯。臨風却失冥冥意。曾坐秋原逐稻秔。</text>
<title>端午</title>,<text>佳節是端陽。名都物色芳。家家有蒲酒。處處沐蘭湯。競渡搖輕棹。飛韆出綠楊。宮衣曾被賜。滿袖憶天香。</text>
<title>卽事</title>,<text>故國芳華晩。佳辰轉覺愁。興亡山不語。今古水空流。萬事身仍老。孤吟病未休。呼兒斟一斝。聊慰意悠悠。</text>
<title>端陽日記見</title>,<text>令節歡呼又一時。舊都風俗自相宜。傾城角力千人奮。匝道爭能萬馬馳。惡少不嫌頻打骨。懦夫猶覺更揚眉。可憐餘勇仍堪戰。安得沙塲一試之。</text>
<title>偶成 四首</title>,<text>供世何時事乃休。一官還忝故都留。年年病渴知緣酒。日日吟詩爲遣愁。未報涓埃嗟我老。欲論經濟使人羞。蕭然默坐小軒靜。名路是非風馬牛。萬事人間訖可休。舊都何故更淹留。山川滿目還多感。民物關心只益愁。未掃北庭違壯志。欲傾東海洗深羞。朝廷倘許愚臣計。城裡猶存卽墨牛。宦路惟宜老病休。不敀非爲利名留。只緣分義丘山重。政値艱危內外愁。今日君臣方忍辱。向來天地亦包羞。應知邦運終回泰。佇見桃林有放牛。官軒寥寂事全休。惟見空庭野鶴留。不把是非供燕語。且將詩酒慰閑愁。朝來霽色窓前媚。病後羸容鏡裡羞。老矣自慙微道氣。出關何日訪靑牛。</text>
<title>遣懷</title>,<text>喪亂身餘幾。徒存一寸丹。天心猶不吊。國步轉多艱。萬事皆姑息。何時得小安。舟師又入海。欲語淚先潸。</text>
<title>紫霞洞。次鄭佐郞禮卿 知和 韵。</title>,<text>偶逐溪聲入。仙山逕轉深。蒼松仍偃盖。黃鳥更流音。已覺淸塵想。休辭費醉吟。斜陽無限意。還向月坮斟。元韵白衣人六七。携入紫霞深。坐得高松影。心知流水音。玆遊眞可畵。吾輩豈無吟。更有官醪備。寧辭盡日斟。靑山雨後水聲新。仙侶携壺坐石頻。谷口步來斜日下。隔林幽鳥不驚人。</text>
<title>南樓醉贈李持平秋賓 䅘○二首</title>,<text>城上高樓敞。登臨眺望賖。市人喧大道。官柳繞千家。已覺詩情動。還嗟別恨加。親朋如問我。衰病鬂毛華。松岳當樓起。靑郊入眼賖。施仁自官府。藏富在民家。且喜詩篇積。寧嫌酒筭加。憑君回白首。怊悵望京華。</text>
<title>寄鄭正字 二首</title>,<text>晩起仍淸靜。晴窓睡味濃。有山簾每捲。無事印常封。吏隱宜身病。官閒合性慵。唯餘詩酒習。時復喜過逢。檻外池光漾。樓前山色濃。柳深黃鳥閙。庭靜碧苔封。爲國千憂集。謀身萬事慵。時危傷世道。何日太平逢。</text>
<title>朴淵酬唱 海伯林載叔。巡到牛峯。仍以相邀。余與經歷曁正字。來會。</title>,<text>雨中行色十分閑。爲有情人在此山。願得相携遊賞遍。不須明日遽催還。一歲奔忙一日閑。期君來會聖居山。辛勤不是尋幽計。要問中間共討還。載叔</text>
<title>又</title>,<text>玉節臨仙洞。靑山屬晩晴。烟霞纔動色。草木已知名。絶壁天河落。禪房地位淸。超然遺世事。今日共閑情。雙壁呀然水一泓。澄光添得日華明。登臨斗覺靈坮凈。松下吟詩語更淸。</text>
<title>次鄭士興韵</title>,<text>自愧多詩債。無煩乞酒錢。靑山當落日。古木不知年。石瘦松陰倒。風微蘿帶牽。相携沙上坐。應是畵中仙。</text>
<title>雲居卽事</title>,<text>十年迷世路。今夜宿雲居。已覺諸天近。仍知百念虛。鍾鳴僧定後。山靜佛燈初。爲問同來伴。新詩幾首書。海甸連畿輔。天磨接聖居。星辰低石壁。銀溪倒空虛。頓覺淸凉逼。渾忘大暑初。同行捴詞伯。次第詠還書。載叔</text>
<title>到凈慈寺 自雲居各散。敀路歷入。○二首○寺有十王殿。洞名地藏。</title>,<text>一逕逾重嶺。濃陰滿地凉。却嫌向城市。且喜指禪房。入洞烟霞古。緣溪草木香。淸風甘睡味。閑卧到斜陽。立馬溪頭路。肩輿到上方。金銀開佛殿。形像列神王。浩劫留雲衛。祥光秘地藏。令人發淸省。身世兩相忘。</text>
<title>荷葉酒</title>,<text>翠葉包新釀。濃霞一夜香。撥來翻雪乳。傾了爽瓊漿。妙法追桑落。奇方學杜康。三盃宜病渴。風味極難忘。</text>
<title>次鄭正字見寄韻</title>,<text>莫恠荷堂賞不頻。小齋吟病動經旬。今朝忽見天葩坼。昨夜纔因山雨新。香臉娟娟濃翠映。仙粧灼灼嫰紅匀。應知騷客詩情惱。千首佳篇及此辰。</text>
<title>蓮閣晩詠 二首</title>,<text>盡日幽塘靜。淸風小閣凉。葉飜低翠盖。花綻倚紅粧。坐久衣裳潤。憑虛笑語香。洒然無俗物。相對澹相忘。柳幕圍欄外。天葩出水間。初憐呈艶態。却愧照衰顔。風破三庚熱。人偸一日閑。新詩相和處。題葉字斑斑。</text>
<title>崧陽院</title>,<text>肅肅崧陽院。陰陰松桂間。門前流小澗。墻外有靑山。萬丈孤忠節。千年多事士關。豊碑更不昧。光景倘追攀。</text>
<title>蓮閣卽事 二首</title>,<text>雷送千峯雨。凉生小閣風。打荷初滴瀝。和柳更冥濛。香裛衣渾濕。花濃水欲紅。新詩已滿紙。還歎酒尊空。柳絲臨水畵欄幽。風靜荷塘雨乍收。葉上明珠供酒債。可能千日醉消愁。</text>
<title>卽事 二首</title>,<text>睡起還無事。書籤亂竹牀。生涯仍舊病。時序近新凉。山晩浮濃翠。茶煎裊細香。淸閑聊自慰。隨意寫詩章。雲淡常依峀。人閑獨卧床。有身忘寵辱。無意問炎凉。官柳絲絲細。池荷葉葉香。新詩聊自遣。非取語成章。</text>
<title>次鄭著作韵</title>,<text>遠峀雲陰散。空庭樹影交。淸風來北郭。殘暑捲西郊。覽鏡非關鑷。耽柸不取肴。百年遺萬事。詩卷未全拋。</text>
<title>書懷</title>,<text>在官無勝日。酬應苦拘攣。萬事凋雙鬂。殘生半百年。靑山看去鳥。碧樹聽鳴蟬。忽覺敀情動。菟裘興已專。</text>
<title>吳監司端挽 五首</title>,<text>昭代英聲著。名家器宇存。向人傾意氣。當年剸紛繁。未試匡時略。難招入地魂。云亡軫宸念。哀贈更䟽恩。爲有通家分。論交意更親。才能推雅望。風采動朝紳。修短天難問。功名跡已陳。平生一掬淚。今日獨沾巾。亂後完山會。深知地主情。開尊慰兩老。燒燭到三更。勝事留篇翰。窮途托弟兄。斯人不重見。誰與話平生。去歲關西路。逢迎得我公。淸談心照月。玉節坐生風。逝水人何在。浮雲事已空。留徐有一釰。回首意無窮。悵望西郊路。靈車曉出門。丹旌新雨露。玉樹捴兒孫。執紼難成計。題詞秪斷魂。春風舊面目。樑月駐餘痕。</text>
<title>遣意</title>,<text>秋氣初來萬慮侵。悄然虛閣動悲吟。北方恐喝何時已。東土憂虞此日深。千里旱災仍慘目。百年人事更傷心。舟師入海無消息。氛祲冥冥接塞陰。</text>
<title>復用前韵 三首</title>,<text>淸軒不遣一塵侵。山色還供病裏吟。幽樹鳥喧高塢靜。碧荷魚動小塘深。憂時咄咄無奇策。報國悠悠只此心。獨酌數盃仍悵望。夕陽殘郭帶秋陰。官閣渾無暑氣侵。枕邊高柳晩蟬吟。山色却與秋容霽。詩癖還隨酒病深。萬事糺紛徒聒耳。百年飃忽已休心。依然一夢西村路。谷口桑麻數畒陰。年來偏覺二毛侵。何得逢秋更苦吟。未報國恩知計拙。欲論時事恐言深。看雲却帶靑山色。叫月還同病鶴心。怊悵一官寧久絆。故園松桂已成陰。</text>
<title>覽鏡</title>,<text>寶鏡新磨得。晴窓對病容。蒼顔極憔悴。霜鬂更髼鬆。却訝渠非我。還憐彼是儂。人生不再少。何處問喬松。</text>
<title>復用前韵。仍詠卽事 二首。</title>,<text>陰雲低古郭。踈雨帶秋容。檻外靑山晩。樽前白髮鬆。勳名知有命。酒賦漫欺儂。盡日無人問。庭看竹與松。小雨催秋序。流年减舊容。侵尋百疾並。蕭颯二毛鬆。燕去偏憐汝。蟬鳴更惱儂。憂端不自整。孤坐看蒼松。</text>
<title>次白湖集韵詠卽事</title>,<text>雨後階庭凈。淸風爽我襟。天光澄更遠。山色翠逾深。烟細茶初煮。香殘藕欲沉。鳴蟬在高樹。還助感秋心。</text>
<title>大平舘卽事 是日。公都會設塲。</title>,<text>薜荔荒城古。松篁小砌幽。微風送殘暑。踈雨報淸秋。白戰催撾皷。靑山入依樓。文翁慙化俗。細酌獨消憂。</text>
<title>寄贈敎授詞丈</title>,<text>卜宅依東里。茅齋特地幽。靑雲阻要路。白首坐窮愁。好學常如渴。將身不自謀。藤床讀書處。節序又淸秋。</text>
<title>卽事 二首○用大平舘韵</title>,<text>七夕明朝是。騷人思更幽。霏霏洗車雨。漠漠渡河秋。天上成佳會。人間結綵樓。還憐柳氏子。乞巧漫多憂。雨歇羣峰秀。風淸一院幽。那堪騷客意。又値候虫秋。病久宜高枕。年衰倦上樓。天時與人事。默坐更千憂。</text>
<title>移竹後。戱爲新句。</title>,<text>不可居無竹。敎兒移數叢。新梢纔裛雨。嫰葉細吟風。色凈侵書帙。陰凉繞藥籠。華軒從此好。月影更玲瓏。</text>
<title>復用前韵</title>,<text>娟娟纔弄色。苒苒已成叢。影薄宜新月。聲敲帶夕風。更憐踈雨過。偏愛淡烟籠。會見春來長。千竿碧玉瓏。</text>
<title>朴淵路上。次子善先寄韵 二首。</title>,<text>看山不覺馬遲遲。復有親朋慰我思。萬壑楓林如活畵。一區泉石捴佳期。詩才愛爾鳴當世。酒量憐吾减昔時。好事從來多戱劇。淸遊無使俗人知。不必仙遊憶鏡湖。自來形勝在松都。路從幽澗琴三尺。興入名山酒一壺。終日詩篇隨客和。夕陽登陟倩僧扶。世間榮辱君休問。醉後方知萬事無。元韵陸沉塵世賦敀遲。忽見秋風起遠思。乘興欲尋芳草去。同遊况與故人期。隨花選石招邀處。臨水登山搖落時。黎杖芒鞋從此始。郵筒先報使君知。強携衰病涉江湖。端爲伊人宰故都。千載興亡餘物色。九秋風月滿蓬壺。新詩定賴山靈助。老脚應須酒力扶。明日欲投西寺宿。孤琴肯候路傍無。</text>
<title>復和</title>,<text>憐君何事獨棲遲。臨水登山若有思。初向名都尋舊蹟。更從蕭寺赴幽期。翠崖銀瀑仍新月。丹谷楓林又一時。浮世百年聊自適。此心惟許老僧知。</text>
<title>聖居口占</title>,<text>歷盡秋山意轉新。自疑身是畵中人。懸崖絶壑非塵世。赤葉黃花勝暮春。千古奇遊惟此日。一年明月又佳辰。龍宮咫尺諸天近。更欲參禪問道眞。</text>
<title>紫霞洞。次林載叔韵。</title>,<text>霞洞逶迤逐小溪。亂山岑寂夕暉低。風松偃翠層岩凈。霜葉堆紅一逕迷。流水短橋仙已去。暮雲低郭鳥空啼。淸遊感舊偏多意。強把新篇石上題。洞有仙人橋。</text>
<title>姜正郞瑜大人挽</title>,<text>學道還高蹈。懷才未大施。林泉甘獨喜。詩禮訓諸兒。盛典先朝眷。賢名後世知。傳家白眉在。聊許歲寒期。</text>
<title>沈相悅夫人挽</title>,<text>燀赫家聲遠。柔嘉婦道尊。無違敬夫子。有禮敎兒孫。懿德宜遐壽。徽音奄九原。哀榮一代極。沾洒望星軒。</text>
<title>南樓。次趙修選而叔韵。裕善。</title>,<text>城西落日在山頭。樓外風烟揩病眸。關市祗今供客恨。山河從古使人愁。孤忠未報恩私重。雙髩偏驚歲月流。多少是非君莫問。一尊聊樂暫時遊。</text>
<title>醉贈趙修撰而叔 二首</title>,<text>故國千年恨。窮途十日留。行裝詩滿篋。身世雪盈頭。野樹寒雲度。山樓夕照收。明朝相別後。江漢一敀舟。一病宜長往。三年且滯留。世情堪結舌。時事獨搔頭。簿領堆仍積。圖書散不收。逢君還把酒。疑是泛虛舟。</text>
<title>醉別</title>,<text>通衢朝日市人喧。送客東門政斷魂。歲暮天寒行路險。可憐今夜宿何村。</text>
<title>華藏路上。口占 九首。</title>,<text>烟霞痼疾向來深。一歲仙區再度尋。歷歷山川如有待。依依物色更供吟。寒雲欲雪峯頭暗。幽澗初氷石角森。逐獸呼鷹多勝事。把柸隨處坐空林。歷盡平郊路轉深。百年蘭若與君尋。蒼茫物色供幽計。多少風烟入醉吟。臨水斷崖偏突兀。滿山高樹更陰森。沙頭卸馬藍輿穩。雲外踈鍾透夕林。幷馬臨危磴。呼鷹立曲灣。山源搖落後。雲物莾蒼間。好事眞成癖。淸遊偶得閑。徐行且待月。扶醉扣禪關。小澗穿沙咽復流。夕陽苔逕洞門幽。逍遙忽覺諸天近。百尺琳宮在上頭。角鷹翻倒帶朝暉。路上山鷄伏不飛。求活草間那得免。可憐微物亦危機。石路崎嶇處。藍輿坐似舡。披襟迎峀月。擧袖撲藤烟。悟淡參禪法。尋眞問道玄。還憐舊習氣。乘醉染花牋。地位超眞界。天時近仲冬。風霜凋萬樹。樓閣殷踈鍾。伴鶴雲依檻。連窓月掛峯。誰知孤客意。不寐看蒼松。月落鍾聲動。星微曉色分。尊空猶宿醉。香盡尙餘薰。一味忘塵累。閑情謝世紛。明朝遮日嶺。飛錫逐孤雲。樓㙜自麗代。名勝冠東方。貝葉傳奇字。龜檀抱古香。心知參佛祖。身覺泛慈航。又向圓通路。諸天引興長。</text>
<title>圓通路中</title>,<text>落葉藏岩逕。低松挽客衣。山靈知有意。令我莫催敀。</text>
<title>踰水嶺</title>,<text>鐵壁當天聳。雲崖拔地高。泠泠落泉響。颯颯閙松濤。選勝還忘倦。探幽豈憚勞。斜陽更奇絶。指點數秋毫。</text>
<title>遮日巖</title>,<text>獨立危峯頂。東南眼力窮。山河看掌上。天地在壺中。倐爾如遺世。冷然欲馭風。誰知小魯處。胷次萬緣空。</text>
<title>又次士興韻</title>,<text>蠟屐還忘脚力疲。攀雲直上聖居危。微茫俯視群峯小。錯落平臨北斗卑。風伯爲人收霧翳。天孫看我罷機絲。百年壯觀超塵世。仙迹唯應草木知。</text>
<title>雲居暮敀</title>,<text>暝色生陰壑。寒雲傍翠屛。林明得新月。峯坼見踈星。登頓羸形倦。敀來小醉醒。居僧迎澗道。淸磬出禪扃。</text>
<title>夜坐雲居寺</title>,<text>中天璧月在峯頭。峰下雲居特地幽。淸磬一聲僧定後。不眠深省十年尤。</text>
<title>朴淵敀路</title>,<text>日出千峯紫。雲平萬木齊。姑潭應咫尺。雷雨響溪西。</text>
<title>應呼</title>,<text>千尺靈湫淡若空。天光搖蕩水晶宮。若令老杜曾過此。入蜀諸篇未必空。天開蒼壁注銀潢。上下澄潭蕩日光。焉得龍眠拂絹素。恰移眞境掛高堂。</text>
<title>凈慈洞 二首</title>,<text>山色猶看錦繡粧。烟霞依舊入詩囊。居僧莫恠吾行數。淸債由來未盡償。倦客留禪榻。峯高日已晡。小溪魚藻冷。枯木鶴巢孤。未寫風雲態。空憐山澤癯。沙頭更騎馬。敀路不崎嶇。</text>
<title>次鄭振叔韵</title>,<text>不堪覊束且盤桓。三日淸遊強自寬。西向燕齊瞻帝闕。東登天聖望長安。逍遙豈憚踰重嶺。酬唱還憐得二難。更待明年花發後。與君携酒倘來看。</text>
<title>次畿伯朴魯直令公見寄韵</title>,<text>松都雪興勝山陰。忽有佳賓慰我心。日醉官醪浮臈蟻。夜敀椽燭起栖禽。逢迎却喜靑春近。謔浪還忘白髮侵。又向龍淵看玉瀑。莫嫌氷路接雲岑。千家山郭帶頑陰。物色蕭條感舊心。雲傍古㙜來野鹿。雪封官樹墮寒禽。孤忠未報恩私重。雙鬂偏驚歲月侵。莫恠臨觴頻悵望。眼中京洛隔層岑。</text>
<title>又次畿伯韵 二首</title>,<text>節序悠悠歲屢移。一官三載百無爲。醉來豪興猶依舊。病後羸形頓覺衰。未報國恩慙藥裹。莫蘓民弊愧瓜時。逢君秉燭多情意。浮世知音有子期。自憐樗散懶相宜。供世全体萬事爲。聊把短篇酬節換。獨看䧺釰撥年衰。名都風俗仍前代。故國烟花又一時。離合向來無定分。客中尊酒是佳期。</text>
<title>除夕示畿伯</title>,<text>故國逢除夕。他鄕惜令辰。藏鉤傳舊俗。剪綵迓新春。栢葉官醪凍。梅香臈蘂匀。年年賣癡了。猶是任眞人。</text>
<title>又示畿伯</title>,<text>故都淹玉節。新歲惜蒼顔。事業期經濟。平生涉險艱。虛心從薄俗。高義服諸蠻。莫道論交晩。深情伯仲間。</text>
<title>卽事</title>,<text>薄雲飄雪點人衣。枯木寒雅帶夕暉。怊悵故都逢歲換。不堪春恨更依依。</text>
<title>又示畿伯</title>,<text>昨日竟風雪。今朝春意多。天時漸和暖。人事尙蹉跎。小閣看梅綻。衰顔借酒酡。傳聲問畿伯。詩興更如何。</text>
<title>遣懷</title>,<text>宇宙身奚適。茫然坐舊都。有誰扶社稷。無力濟艱虞。寶釰頻鳴匣。孤懷獨向隅。天時異人事。春意滿平蕪。</text>
<title>次鄭參判公直見寄韵 二首</title>,<text>自是虛舟百念空。病餘身世醉醒中。流年已迫知天命。萬事由來付塞翁。忽見郵筒寄佳句。更憐椽筆有神功。深情欲謝無珍産。二首山鷄酒一封。天時人事轉頭空。怊悵三春一病中。浮世勞形非達士。舊都宣化愧文翁。卧薪此日呑胡志。鳴釰何年勒石功。聞道求言哀詔下。侍郞應有諫書封。元韵閑居無事漫書空。環堵蕭然陋巷中。兒子遠回傳喜語。故人高義記衰翁。山梁入饌堪醫病。醇酒消愁却有功。傾盡一壺還悵連。白頭欹枕夢黃封。</text>
<title>復用前韵</title>,<text>醉眼茫茫羣物空。只看山色照尊中。平生自謂淸狂士。薄俗誰憐一病翁。懶性在官常廢事。非才於世百無功。由來舊習還成癖。千首詩輕萬戶封。</text>
<title>又次公直韵 二首</title>,<text>舊都官俸愧疲民。三載奔忙困此身。病後形容吾獨老。靜中詩律子逾新。池荷冒雨初浮葉。山翠排空不受塵。安得佳賓供延賞。一尊相對任天眞。盡日官庭不見民。此心閑處却忘身。窓前竹影侵罇綠。簾外山光帶雨新。人去每憑裁尺素。詩來時復拂床塵。是非榮辱君休問。萬事悠然卽我眞。</text>
<title>寄示公直</title>,<text>一官淹故國。三載坐開城。應接非吾性。機關任俗情。悲歌且看釰。奇計敢論兵。寄語終南隱。何當共酒𨠵。</text>
<title>贈別崔賓客子迪</title>,<text>故國相逢意政悠。玉堂金馬舊同遊。心傷令節俱靑眼。身際危時共白頭。強把詩篇難盡語。爲將尊酒暫銷愁。遙知鴨水連沙塞。千里嚴程不可留。客中政値端陽節。畵閣芳尊辦勝遊。數點新荷浮水面。千絲弱柳拂城頭。淸詩多謝故人意。美酒難消遠別愁。信宿團圓眞好事。嚴程不敢少淹留。</text>
<title>送別南學士明瑞 老星 入瀋陽</title>,<text>尊酒相逢地。悲歌送別情。孤臣仍異域。逐客又嚴程。去去龍沙遠。悠悠鴨水淸。何時陪鶴駕。東過鳳凰城。</text>
<title>卽事</title>,<text>雨餘山色碧磨空。飛瀑雷喧萬壑中。坐穩晴沙宜夕照。濃陰高樹引淸風。陶鎔勝境詩難狀。排遣離愁酒有功。明日關西千里路。想應回首憶羣峯。</text>
<title>遣意</title>,<text>生民國事轉堪悲。五月飛霜六月師。天意幾時能悔禍。却令東土保瘡痍。淸人圍錦已經春。興發如何及我民。聞道天兵東下海。幾時遼塞掃腥塵。</text>
<title>聞海伯往見白沙汀。却寄求和。海伯金晦而。</title>,<text>聞君玉節向沙汀。想見棠陰弄晩晴。十里風烟添勝狀。一江𩿨𪆽競飛鳴。淸遊豈但尋花去。美事由來問俗幷。惆悵此身同絆鶴。舊都回首漫含情。元韵暫卸征鞍駐海汀。岸紅迎我媚新晴。明沙特地孤峯出。白浪連天萬皷鳴。千劫勝遊今日是。二難浮世幾人幷。敀來欲和瓊琚句。倦筆重題物外情。</text>
<title>又寄海伯</title>,<text>方伯今詞伯。風流古意多。湖山迎棨戟。民物有謳歌。政擧開盤錯。詩成剪綺羅。何當共尊酒。仙舘賞新荷。㫌節䧺臨地。山河亦壯哉。調兵將底用。防海又堪哀。急病寧無策。扶顚自有才。看公樹勳業。他日掃氛埃。</text>
<title>野坐席上。示豊德倅。</title>,<text>山擁仍成野。郊平卽有川。仙庄宜鑿井。福地可耕田。天作寧虛棄。人敀自宿緣。殷勤分美義。深荷使君賢。</text>
<title>偶成</title>,<text>道屈身仍病。時危事可傷。憂心長似醉。衰鬂却成霜。書釰終無賴。行藏自有常。何當理烟艇。超忽浪滄浪。</text>
<title>憶朴德雨</title>,<text>北海看羊日。西河閉館時。危機緣數屈。媒蘖豈人爲。積雨炎蒸欝。羸形疾病隨。應知覊絆處。夜夜夢慈儀。</text>
<title>憶淸陰金尙憲</title>,<text>殊方幾日鴈書來。每憶仙姿事可哀。大節扶綱人欲殺。淸名盖世物皆猜。安排定賴神明護。覊絆休言老病催。吾道必東天意在。中興須仗濟時才。</text>
<title>憶曺守而 漢英</title>,<text>妙歲靑雲士。胡爲泣楚囚。看他嫁國禍。欲語使人羞。異域經寒暑。孤忠貫斗牛。東還應有日。握手醉南樓。</text>
<title>奉酬太學士李侍郞 植 見寄韵</title>,<text>獨持彤管修金匱。餘事新篇幸見分。欲報瓊琚還自愧。爲將秋露解朝醺。元韵松都舊俗多珍味。桂酒新醅荷餉分。正屬文園痟肺熱。一壺贏得數朝醺。</text>
<title>次老杜韵咏懷</title>,<text>小閣無塵事。晴窓午夢長。却憐淸晝永。休道百年忙。魯質榮逾分。凡才位過郞。融融和樂地。雙老在高堂。</text>
<title>次豊德官軒壁上韵</title>,<text>仙館逢迎地。花邊駐玉鞍。山光入尊裏。雲影透窓間。政簡公多暇。詩成客盡歡。還留壁上句。濃墨字斑斑。</text>
<title>次鄭修撰禮卿寄示韵</title>,<text>三載敀來得一閑。弊廬依舊始開顔。千竿瘦竹陰偏凈。百丈層巒翠可攀。深巷寂無佳客到。小庭唯見夕陽還。誰知病裡機全息。終日悠然獨看山。</text>
<title>復次</title>,<text>小齋無事十分閑。黃卷終朝對孔顔。自愛翠微堪卧賞。不勞岩壑漫躋攀。休官未向滄洲去。謝世猶尋故里還。莫恠病慵長閉戶。俗人多是九疑山。</text>
<title>答務安倅李士謙 二首</title>,<text>故人一別千餘里。三載相思白髮生。醉後吟詩誰與共。掩門秋日獨含情。秋霖正苦炎蒸欝。誰遣淸風豁我襟。多謝故人珍重意。一揮聊得蔽塵侵。</text>
<title>卽事</title>,<text>小屋依南郭。虛簷對翠巒。庭空草可藉。階靜竹宜看。斷酒身猶病。休官心自安。閴然人客斷。無意整衣冠。</text>
<title>次參議子善韵 二首</title>,<text>杜門吾欲隱。憂世事堪哀。舊匣星文動。流年霜鬂催。看山每欹枕。病肺久拋盃。願得扁舟去。淸秋上釣坮。碧樹蟬聲急。空庭鶴唳哀。天時秋已半。人事老仍催。病裡猶看釰。愁中獨抱盃。重陽知不遠。携手上山㙜。</text>
<title>醉題申進士昪扇面</title>,<text>我把松都酒。送君關外行。香山逢謫客。須道故人情。</text>
<title>新別堂壽席</title>,<text>賓筵有秩儼成行。和氣春融滿北堂。海屋更添千載筭。萱闈爭獻九霞觴。絃歌爛熳宜紅燭。綵舞聯翩照粉粧。今夜應知太史奏。壽星南極倍輝光。壬午座上羣公卽雁行。迭將圖祝進萱堂。微凉已報知時雨。和氣先添獻歲觴。高燭煌煌明綺席。繁絃咽咽舞紅粧。今年遍揷茱萸日。彩服尊前一倍光。玄洲金母前頭謝舊行。謫來猶享樹萱堂。齡過八十曾加餖。桃熟三千更侑觴。兒老尊前雙彩服。孫嬌頷下競新粧。魚軒有煒須還往。父老爭瞻設帨光。汾西</text>
<title>新安館阻水。書示大同，魚川兩郵官。</title>,<text>頑雲籠野雨飜盆。山色蒼茫積水奔。客裏共愁行路阻。病吟三日卧空軒。蒸欝渾如處覆盆。幾時敀路馬騰奔。朝來更覺覊愁切。水入平郊雨滿軒。淫霖五日若傾盆。平陸成河白浪奔。忽見扁舟漂近岸。直愁蛟鱢上高軒。牢愁無賴酒盈盆。孤館偏驚歲月奔。過了麥秋頭盡白。滿天風雨水侵軒。華嶽曾違玉女盆。白頭塵土漫馳奔。關河滯雨愁難涉。無限覊懷獨倚軒。</text>
<title>卽事 進退格</title>,<text>孤館人誰問。覊形獨掩扃。望雲愁雨色。看漲怯波聲。眼病全休酒。脾傷却厭腥。嚴程難久滯。終日祝新晴。</text>
<title>次韵 三首</title>,<text>積水浮平野。孤城沒半扃。浪翻吹雪色。風起轉雷聲。簷霤侵床潤。厨烟對案腥。陰雲捲還蔽。天意若慳晴。客路愁中阻。官齋雨裏扃。城隅斷人跡。池岸亂蛙聲。山暗邊雲黑。天陰海氣腥。羸形添病濕。幾日見秋晴。路如連濶海。身似鎖重扃。盡日看川漲。終宵聽雨聲。積陰心已苦。蒸霧氣全腥。願借西風好。披雲報晩晴。</text>
<title>卽事</title>,<text>朝霞成雨更霏霏。今日天公亦我欺。安得長風掃碧落。却敎敀路弄晴曦。</text>
<title>遣悶</title>,<text>旅舘淹多日。牢愁不自舒。邊雲連海岱。塞水漲川渠。客怒聲偏喝。官貧饌却踈。遙思南郭宅。庭雨裛紅蕖。</text>
<title>漫成</title>,<text>此役無時了。嚴程幾日迴。護行纔北去。勑使又西來。供給殫民力。誅求竭國財。從知關氣數。陰盛水爲灾。</text>
<title>偶吟</title>,<text>乍喜雲陰卷。還愁雨氣昏。家家盡沉竈。處處幾頹垣。服藥扶衰病。煎茶沃渴煩。詩成聊自咏。餘事欲無言。</text>
<title>卽事 二首</title>,<text>三伏蒸炎十日霖。客中愁病鬂霜侵。如何更憶龍灣路。却滯新安費苦吟。朝來雲細薄。晴旭透踈松。亂水敀幽壑。羣山露遠峯。理裝催結束。馳馬撥疲慵。更向天涯路。還牢俗務供。</text>
<title>宿聽流堂</title>,<text>牎外風泉繞枕鳴。夜來琴筑雨餘聲。泠泠自是淸心耳。孤客還嫌夢未成。</text>
<title>馬上口占</title>,<text>惡客何時別。淫霖幾日晴。關山千里道。雙鬂雪添莖。</text>
<title>灣舘</title>,<text>長路炎塵暑暍侵。塞城淫雨更關心。三江積水連天濶。大漠浮雲接地陰。千里伴賓歡未得。一年爲客恨難禁。何時敀卧終南屋。閑對荷花任細斟。</text>
<title>書懷</title>,<text>客來關外滯龍灣。悵望秦京隔萬山。爲問盆荷花發未。香葩留待主人還。</text>
<title>卽事</title>,<text>家在終南身塞西。亂山敀路夢中迷。呼兒試看陰晴候。天末頑雲接海低。</text>
<title>寄示魚川</title>,<text>此役眞同病。駈馳且幾旬。飮氷霑道暍。關雨滯河津。不有迎賓數。胡爲作客頻。已看民力盡。休說事酸辛。</text>
<title>癸未五月北行示書狀</title>,<text>故人同病又同行。猶得愁中却有情。較酒每慙先酩酊。論詩偏㥘舊才名。山留古堞低雲氣。客坐孤軒聽雨聲。明日土橋應未涉。恐敎征役滯長程。</text>
<title>阻水留瑞興</title>,<text>雲雨連山暗。川渠可運船。何當渡鴨水。今復滯龍泉。去國千憂集。離親百感纏。孤吟▣自遣。還覺日如年。</text>
<title>次見山亭東陽尉韵 二首</title>,<text>苦雨連三夜。羣山積水邊。孤軒仍滯客。長路且停鞭。未學高飛翼。還如入定禪。明朝更跋涉。何處獨無川。小軒留遠駕。雲雨客愁邊。衰相慙看鏡。詞塲敢執鞭。細斟聊遣悶。淸坐且談禪。願棄人間事。丹砂問稚川。滯雨龍泉舘。敀心在日邊。未駈王氏御。誰着祖生鞭。夢隔秦中月。形逃醉裡禪。仰看天色改。時復問長川。書狀</text>
<title>大路水漲。由峽行。口占示書狀。</title>,<text>半日緣山逕。身行水石間。漱泉澆病肺。看岳解愁顔。未覺玆遊遠。還忘此路艱。相期各努力。珍重過龍灣。</text>
<title>次書狀韵 二首</title>,<text>朝烟如霧更廉纖。雲抹山容碧尖。靑盖玉節飛馬過。滿城兒女捲珠簾。靑山如畵柳纖纖。多少樓㙜隱樹尖。却恨風流無▣事。苦吟長日下踈簾。</text>
<title>復次書狀韵 六首</title>,<text>醉起中江行復行。雪消長路馬蹄輕。誰敎押使還留滯。知是灣姬惜別情。關塞迢迢別恨新。驛亭殘雪又初春。湖山處處堪吟咏。却喜同行有故人。握手江頭掩淚行。莫言人世別離輕。山川杳杳仍風雪。長短敀程多少情。萬里同行李。湖山興不孤。天寒雲出塞。風急雪盈弧。去去催郵騎。時時倒玉壺。平生離別處。最是鴨江渚。踏盡關山雪。偏驚鬂絲銀。隔年猶遠客。長路又新春。岸柳靑初嫰。江梅白欲匀。淸歌最哀㤪。愁殺未敀人。西征作伴二千里。隨處相看鬂似銀。病裡襟懷仍絶塞。客邊時序又新春。草窠行色無前古。雪柵覊形有六臣。萬事堪傷皆目見。此生那復太平人。</text>
<title>戱贈書狀</title>,<text>洞房淸夜對華燈。好事何緣辦得能。却恨病身無與語。凍吟虛閣仙山僧。伐氷移艇浿江濱。正是春波濯錦新。莫問西來騷客恨。練光浮碧捴傷神。</text>
<title>瑞興道中 二首</title>,<text>冐雪駈長路。征衣捲北風。山川迷近遠。雲樹失東西。久客憐同病。危時任固窮。誰知經喪亂。看釰氣猶䧺。終朝陟危磴。橋下澗流鳴。風急雲初散。天寒雪欲晴。新詩和郢曲。敀路向秦京。借問山陰興。何如並馬行。</text>
<title>䓗秀山</title>,<text>䓗秀名仍勝。重尋古意多。秪今山似畵。依舊水如羅。極目還忘倦。融神欲散痾。皇華曾駐節。幾日復東過。</text>
<title>平山道中。次雲瑞韵。</title>,<text>峽束山連北。泉鳴澗在西。奇岩霾雪隱。古木入雲齊。未暇尋梅逕。還催過柳堤。孤吟誰與和。幽鳥向人啼。元韵[金雲瑞]平明催發軔。車嶺玉溜西。一路羊膓曲。同行馬首齊。風號山亞樹。溪漲雪消堤。最是騷人恨。多情春鳥啼。金雲瑞</text>
<title>復次</title>,<text>征客何時盡。朝朝東復西。古城烏噪亂。春渚鴈飛齊。殘雪依陰壑。寒烟傍小堤。莫言行役苦。猶勝亂離啼。去歲湖南客。如何復海西。世情常易變。人事固難齊。柳嫰依新岸。蒲茸繞古堤。春愁自不禁。山鳥百般啼。</text>
<title>廻瀾石。次雲瑞韵 二首。</title>,<text>不有龍灣役。胡爲作此行。廻瀾雖勝地。設店柰疲氓。小岸春波綠。陰崖晩雪明。嚴程且難滯。敀去更餘情。萬古廻瀾石。千層削鐵岩。山光濃翠壁。雲影漾澄潭。形勝流名久。吾行駐馬三。移時坐不起。爽氣襲淸談。</text>
<title>靑石洞</title>,<text>喜入松都路。偏憐水石奇。洞深春意早。沙㬉日華遅。好事追陳迹。新篇續舊詩。風流主人在。今夕亦佳期。</text>
<title>碧蹄館。贈別雲瑞。</title>,<text>氷路賢勞久。銀㙜寵命新。淸詞吟白雪。華冕趁靑春。漸覺瞻天近。還愁待漏頻。嚴程須莫滯。一別便傷神。</text>
<title>直廬。寄示雲瑞令兄。</title>,<text>捴府連丹禁。銀㙜近玉宸。如何緣邃密。猶復阻音塵。小雨宮梅綻。東風御柳新。應知相望處。閑對一般春。</text>
<title>次李士實幽居韵</title>,<text>君家何在海之湄。一曲淸區是福基。三逕草堂眞似畵。十洲蓬島未爲奇。偏憐檻外浮春浪。却愛簷前上早曦。萬古風烟渾自管。百年詩酒政相宜。漁樵肯許紅塵雜。心事應敎白𪆽知。明日扁舟吾欲去。可能新卜接踈籬。</text>
<title>題退叔草堂 二首</title>,<text>幽居近南郭。斗室對前峯。四壁皆銘頌。虛庭但竹松。浮雲看富貴。細酌送秋冬。獨有憂時念。當簷候夕烽。一室依深巷。虗牎納晩峯。座偶䨥白鶴。階畔幾蒼松。客病仍新寓。春寒似仲冬。心閑休萬事。惟願息邊烽。</text>
<title>應呼</title>,<text>暝色靑山暮。茅簷獨對前。寒雲初似霧。踈雨更和烟。世事悲今日。光陰又一年。徒然催白髮。無計問羣仙。</text>
<title>李判書顯英挽</title>,<text>王室多艱日。蒼黃出塞辰。已知仗忠信。休道困風塵。正氣終無餒。淸名自不磷。危途纔脫迹。微恙遽嬰身。易簀箕城裡。招魂浿水濱。澤山逝龍虎。箕尾返精神。不憗憂明主。云亡惜老臣。遺榮蘭玉秀。哀贈鼎台新。漸覺天時變。偏傷國步頻。踈慵叨末眷。剪拂荷深仁。未再升堂夕。還違執紼晨。那堪郭南宅。寂寞掩靑春。</text>
<title>羅同知萬甲挽 四首</title>,<text>早蘊匡君略。懷才未大施。在朝能幾日。投峽且多時。諫草當年事。遺碑去後思。斯人不重見。回首哭公私。間世山河氣。當時社稷臣。已看鯤化日。爭道鳳鳴哀。孝義稱雙美。光陰未六旬。平生一掬淚。沾洒廣陵春。伯仲論交地。看君意氣傾。傷時催白髮。愛主炳丹誠。一疾仍長夜。孤魂卽故塋。流傳身後事。空有直臣名。幾年傷別恨。常阻好懷開。未再脩門入。還悲旅櫬回。新㫌仍舊職。恩命卽泉㙜。積慶應多福。兒孫揔是才。</text>
<title>申領相 景禛 挽</title>,<text>密勿經綸贊大猷。安危常共九重憂。位尊台鼎忠勤著。名冠猉獜寵渥優。萬事凄凉餘部曲。百年豪爽掩山丘。天時國步今如許。不爲蒼生且暫留。</text>
<title>奉送朴巡察赴海西遾</title>,<text>才略堂堂氣槩豪。異邦經歲獨賢勞。澄淸雅望膺宸簡。雨露新恩煥錦袍。父老有情思惠澤。江山動色待㫌旄。吾行佇得東還日。握手黃崗醉桂醪。</text>
<title>臈月。偶到士實家醉題。</title>,<text>爲謝前宵訪。來尋北郭村。幽篁埋凍雪。斜日照淸尊。世事那須說。人情且莫論。明朝如有意。携酒過柴門。</text>
<title>從兄南慶山挽</title>,<text>伯兄病酒失天年。仲氏常期壽必延。豈謂淸歡才數日。奄看微恙遽重泉。恩榮嶺邑褒佳政。生理松山寄短椽。時事漸艱敀者福。况留三子慶綿綿。</text>
<title>別朴巡察尙之</title>,<text>方面如何易地頻。雪山輕重在公身。險夷自有東西異。盤錯還當拔擢新。共道福星臨一路。佇看仁澤濟窮民。重陽迫近偏蕭瑟。風雨城南卧病辰。</text>
<title>奉送林載叔再按嶺節 甲申</title>,<text>聖朝屛翰屬儒臣。嶺外嚴程又一春。自是安危存大計。更看筋力政中身。江山有待烟花早。父老重瞻棨戟新。多難向來王事急。敢言浮世別離頻。文武全才一介臣。再臨南服趁陽春。才當盤錯恢游刃。志在澄淸不顧身。千里湖山渾似舊。隔年㫌節又回新。自慙樗散偏衰病。垂淚徒傷國步頻。</text>
<title>奉送林東野 堜 南原之行</title>,<text>玆行休道左遷官。五馬南州亦錦還。烏鵲橋邊春已到。廣寒樓畔雪初殘。鳴琴妙政流新澤。柱笏孤吟對晩山。却恨二難俱去國。濟時誰復在朝端。</text>
<title>豐寧君 洪靌 挽</title>,<text>奕世魁名重。淸朝屬望新。賢才當拔擢。勳業冠猉獜。可惜艱虞日。還悲殄瘁辰。春風舊面目。樑月暗傷神。</text>
<title>達城尉 徐景霌 挽</title>,<text>早事先朝禮最優。又逢當宁聖恩周。樂存爲善名無玷。心在憂時病未瘳。一代山川收爽氣。百年人物想風流。新阡欲掛留徐釰。淚洒湖城白露稠。鑾鳳淸標出世間。家聲文彩冠東韓。平居孝友雍和洽。暇日賓朋禮數寬。新壠薤歌悽欲斷。舊園春色好誰看。由來積慶宜垂裕。瓜瓞綿綿捴玉蘭。</text>
<title>金察訪元重挽</title>,<text>常慕同宗義。爭稱地上仙。閑居忘富貴。一室弄曾玄。㐫問傳千里。哀詞寄短篇。從今南極外。光晦壽星纏。</text>
<title>鄭參判公直挽</title>,<text>鸞鳳淸標出俗塵。風流儒雅冠朝紳。危時已著忠貞節。平日常期社稷臣。累世功名黃閣望。雙珠聲價玉京春。藻明銓鑒門如水。詩得醇醪筆如神。時論同敀稱器局。聖心方擬付經綸。寧知藥餌沉綿日。更値邦家殄瘁辰。易簀中宵違一訣。盖棺何處覔斯人。溫溫咲語猶盈耳。亹亹光儀似隔晨。國步漸艱公又逝。世情逾薄我誰親。新阡欲掛留徐釰。回首秋江淚滿巾。</text>
<title>題黃監役扇面</title>,<text>以我三年渴。須君六月氷。尊傾秋露處。盤積萬端層。</text>
<title>次永平養鶴亭韵</title>,<text>千層疊飛峯鶴舞成。一區形勝擅佳名。曾聞官閣中年廢。誰遣仙亭特地營。玉節臨軒山欲暮。瓊林擁路雪新晴。還慙壁上詩難和。主倅高才孰興京。</text>
<title>次永平倅韵</title>,<text>岸絶羣峯擁。亭孤曠野臨。潭氷馳雪馬。山木墮寒禽。已覺詩情動。那嫌酒斝深。感君珍重意。追寄郢中吟。</text>
<title>夜話應呼 二首</title>,<text>今夕知何夕。淸樽對玉人。竹窓堆臈雪。梅塢近新春。小醉情難盡。狂歌氣欲伸。明朝馳雪馬。蹴踏大江濱。斗酒東南會。團圓捴故人。小窓殘燭夜。新雪臈梅春。歲暮增悲慨。時危任屈伸。携壺相訪處。家在澗之濱。</text>
<title>送崔兄之任㓒谷山城</title>,<text>淸樽如海夜如年。歲暮離懷倍黯然。一片孤城雲霧裡。會須休養保吾天。</text>
<title>錦陽君朴 炡 挽</title>,<text>風流儒雅冠諸公。爽氣淸標鶴出空。一代文章元獨步。兩朝恩禮亦偏隆。平居得意棊書裡。此日敀魂醉夢中。欲識遺榮綿衮衮。試看蘭玉自成叢。</text>
<title>別堂卽事</title>,<text>花影重重別院深。滿山蒼翠對松林。晴窓晝永無餘事。一架圖書萬古心。</text>
<title>葱秀山 己酉西行</title>,<text>玉流淙淙處。山光漾碧潭。殘紅依斷岸。嫰綠繞奇岩。夏日疑秋氣。朝霞作晩嵐。停驂覔新句。留客燕喃喃。</text>
<title>龍泉道中</title>,<text>歲歲辭丹闕。關西又此行。依依山更引。歷歷樹相迎。儐接非吾性。驅馳任驛程。猶憐暮春色。隨處慰幽情。</text>
<title>次沈元直韵</title>,<text>日日嚴程策兩驂。西來還覺首頻南。愁邊忽有新詩到。句裡偏憐舊意含。先向洛城君自得。獨留灣塞我何堪。行中一病仍寒熱。強把雲牋替面談。</text>
<title>車輦</title>,<text>靑山欲暮雨霏霏。孤館無人燕子飛。誰識病懷偏悄悄。獨憐離恨更依依。塞關留滯身難健。塵世行藏事易非。回首親庭一千里。幾時敀去舞斑衣。</text>
<title>灣上</title>,<text>三年三到統軍亭。長路驅馳愧此形。疲薾無心更登眺。衆峰依舊隔江靑。</text>
<title>聞琵琶</title>,<text>灣上孤城地盡頭。此身何事病淹留。憐渠一曲琵琶語。能慰終南遠客愁。</text>
<title>孤館</title>,<text>孤館愁眠日似年。病餘頻賦越吟篇。江頭候譯何時返。每到斜陽眼欲穿。</text>
<title>遣悶</title>,<text>塞館寥寥惱午眠。旅人懷抱更誰憐。酒因調病全停斝。詩爲消憂強把牋。小譯候探留柵外。孤臣淹滯在江邊。何當竣事催敀馹。携妓移舟浿水烟。</text>
<title>聞道章哀訃</title>,<text>不謂玆行十日內。繼聞䨥壁落泉㙜。客中哀報增悲怛。淚洒淸江膽欲摧。</text>
<title>卽事 二首</title>,<text>去國身仍病。臨江意更悠。野平汀樹遠。山擁塞雲浮。對酒都無興。吟詩却有愁。終南弊廬在。敀卧幾時休。令節端陽近。殊方遠客情。邊雲含雨意。塞堞帶江聲。病肺宜高枕。羸形怯大觥。孤吟無與和。窓外語流鶯。</text>
<title>初二日</title>,<text>身在龍灣眼欲穿。心懸魏闕夢常牽。天涯忽報前星落。孤舘羇臣淚徹泉。</text>
<title>次魚察訪見寄韵</title>,<text>記馬偏知行路難。風塵關外一微官。誰憐才調同孫楚。獨愛淸貧似范丹。佳政向來蘓弊驛。名山幾處付吟鞍。行看驥足開千里。莫向窮且鋏彈。</text>
<title>寄贈淸州牧崔繼勳</title>,<text>歲暮離憂伏枕辰。書來宛對眼中人。多封古簡情偏重。遠索新詩意更親。吟病一秋誰與語。閉門窮巷獨傷神。聞君美政移風俗。佇見恩招下紫宸。</text>
<title>次李仲茂見寄韵 二首</title>,<text>得失由來付塞翁。靜中心事老禪同。有時梢竹過幽鳥。終日攤書任小童。驢背尋春思別墅。爐頭沽酒憶新豊。將詩且莫悲衰謝。浮世猶看白髮公。病後相看各老翁。春來還負一罇同。誰憐壯志猶如昔。自愧衰顔不復童。睡穩小齋宜日永。雨連三夜占年豊。新詩欲和無佳句。花鳥風光付與公。</text>
<title>贈別白川倅李月如</title>,<text>蝸居湫隘斷招尋。誰料高車再見臨。忽破炎蒸迎爽氣。更看氷玉滌煩襟。官閒海邑宜供瀡。政簡梅軒且皷琴。別後無令魚鴈阻。向來浮世少知音。</text>
<title>贈南原倅李士晦 二首</title>,<text>槐院同遊記昔時。至今相保歲寒期。愁來漸覺離情苦。病後猶憐酒味宜。皁盖看君催上路。彩牋令我強新詩。雲孫自古稱絶佳。銀口由來丙穴知。相對俱非少壯時。臨分又是菊花期。愁來漸覺離情苦。病後猶憐酒味宜。皁盖看君催上路。彩牋令我強題詩。行行却羡超塵網。自愧踈慵昧五知。</text>
<title>次李承旨仲茂韵</title>,<text>睡罷山齋啓戶遲。詩來偏覺慰相思。我緣多病全休酒。君爲消愁謾閱碁。世故悠悠人自老。朋知落落事堪悲。勞生一物猶覊絆。敀卧林泉定幾時。對月憑誰語。看花獨爾思。生涯數間屋。心事一枰碁漸覺吾衰甚。空懷歲暮悲。猶憐舊習氣。興在醉吟時。</text>
<title>醉示李友 二首</title>,<text>寒夜沉沉雨洒庭。小齋留客酒盈觥。黃花已老憐同病。孤燭將殘覺有情。浮世是非還可咲。半生榮辱亦堪驚。西村歲暮催敀興。投紱明朝匹馬行。歲寒松菊滿空庭。良夜逢君數擧觥。眞態自然猶見舊。新詩欲和更多情。百年貧病身將老。浮世悲歡事可驚。跋燭不妨仍達曙。醉敀須月明行▣。</text>
<title>黃兵使履中挽 二首</title>,<text>韜略風流一代先。幾臨邊閫姓名傳。平生壯志今何在。怊悵時危大樹顚。將星鞱彩將壇空。爲國嗟傷擧國同。最是情親兼世分。不堪揮涕過城東。</text>
<title>醉示李友</title>,<text>向來無處破愁顔。每到君家卽盡歡。酒興未闌狂態發。不知身在是非間。</text>
<title>別淮陽倅郭丈</title>,<text>人說淮陽薄。吾知風味宜。金鱗勝鱸鱠。瑤草認靈芝。服藥拈崖蜜。供厨割澤麋。尋眞更有便。楓岳近秋期。</text>
<title>郭司藝龍伯挽</title>,<text>南國稱多士。如君第一流。高才還潦倒。薄䆠久覊遊。一疾孤魂逝。浮生萬事休。那堪秋雨後。旅襯寄敀舟。</text>
<title>李參議德洙挽</title>,<text>鸞鳳淸標奕世名。珪璋令望冠朝英。每當銓席恢公道。幾長薇垣藉直聲。共待高才補衮職。誰知一疾閉佳城。飜思伴直銀㙜日。折檻孤忠見血誠。</text>
<title>閔同福聖復挽</title>,<text>彭澤休官後。郊扉晩計存。那知湖海別。便作死生分。命矣功名薄。賢哉友愛敦。鴒原悲白首。痛哭向南雲。</text>
<title>次士宲韵</title>,<text>凉雨知秋氣。虛齋穩晝眠。琴書斜復整。松竹亂相連。病久休詩酒。年衰愛靜便。佳期君莫負。新月漸成圓。</text>
<title>李參判道章挽</title>,<text>文章家世濟時才。鸞鳳淸標拔俗埃。共賀二難爲國器。忽驚䨥璧落泉㙜。存亡理晦人誰料。殄瘁詩成事可哀。却憶完山酬唱地。不堪沾洒首空回。</text>
<title>朴參判魯直挽</title>,<text>仙鶴風標是國琛。濟時才荷聖恩深。驅馳曩日勞王事。夷險平生秉一心。萬里纔回思會面。九原誰料隔知音。松都尊酒多酬唱。篋裡逬淚吟。</text>
<title>金鍾城士卓令兄別章</title>,<text>鍾於六鎭最爲䧺。自昔分憂簡重名。先輩多從近侍出。今君又以諫官行。春生關嶺窮陰盡。月照㙜隍畵角鳴。遙想錦袍臨紫塞。醉憑長釰掃攙搶。</text>
<title>別徐忠原勉中</title>,<text>臨別贈言古之道。吾將一語送君行。不施鞭扑誠仁術。頻問親朋亦厚情。春色已看隨吾馬。聖恩偏許養專城。公餘定得新詩好。須寄城南病長卿。</text>
<title>別平壤少尹柳時定</title>,<text>城郭樓㙜浿水湄。萬家烟樹碧參差。可憐形勝猶平日。無復繁華似昔時。甘雨定隨新惠澤。仁風應起舊瘡痍。公餘倘有江山興。須寄詩牋慰所思。</text>
<title>閑中乞移竹</title>,<text>常恨幽居無此君。一叢要得雨中根。只憐孤節堪醫俗。不獨淸陰護酒罇。分送琅玕已許君。逢辰何惜一叢根。秋來待得新梢長。踈影橫邊共對罇。</text>
<title>復用前韵以謝</title>,<text>皎潔貞姿疑是君。小庭新得渭川根。烟梢似解幽人興。帶雨偏敎露滴罇。爲愛階前抱節君。却遮朝旭護孤根。新梢已覺風敲玉。踈影還宜月入罇。</text>
<title>雨晴偶成。却寄竹所。</title>,<text>一雨經旬久。今朝霽景新。小泉淸戛玉。幽竹靜無塵。病起宜休酒。詩成欲寄人。應知岳北老。欹枕朗吟頻。</text>
<title>李參判汝思大夫人挽 景憲</title>,<text>欝欝槐陰政滿庭。名門積慶藹家聲。斑衣膝下聊卿月。鶴髮堂前耀壽星。懿德已宜膺百福。三牲還復享餘生。哀榮此日終無憾。盛事他時合有銘。</text>
<title>崔相國挽</title>,<text>獜閣巖廊第一人。時危徇國識誠臣。照融際會超今古。密勿謀猷動鬼神。天奪詎堪悲木稼。鑑亡誰復叩楓宸。星槎酬唱渾如昨。客洎空沾舊篋塵。</text>
<title>寄許左尹</title>,<text>聽雨終朝倚枕呻。黃花應笑病酲人。君家餘瀝知多少。能使枯膓又發春。</text>
<title>贈閔判尹士常北京之行 聖徽</title>,<text>乘槎昔日已朝天。啣命玆行又指燕。萬里山河渾似舊。百年民物却非前。嚴程風雪身猶健。王事賢勞志益堅。觸目定知多感慨。去來羸得幾新篇。</text>
<title>別書狀李司諫錫汝 時萬</title>,<text>丈夫征役本無方。隨處端宜禮自防。古釰行裝淸似水。綉衣風色凜如霜。天低鶴野塵沙暗。雪滿燕山道路長。此去應知多感慨。不妨排遣細傾觴。</text>
<title>送李士實敀海庄 三首</title>,<text>憐君何事苦栖遑。十載虛遊翰墨塲。米貴長安無酒債。秋風又向海西庄。秋風又向海西庄。浦口魚肥野稻香。想見東籬把盃興。新詩應賦後重陽。新詩應賦後重陽。白酒黃花政滿堂。安得同敀與酬唱。世間憂患暫相忘。</text>
<title>士實家酒席。應呼 二首。</title>,<text>細雨催新柳。輕寒勒小桃。逢春身尙病。把酒意猶豪。未得安期棗。難偸王母桃。居然成白首。休道舊時豪。</text>
<title>閔判書士祥挽 聖徽</title>,<text>行役迢迢度塞關。異方風雪路應難。正期靑眼當春會。誰謂丹㫌隔歲還。西土駿奔遺愛洽。北宸悲念聖恩𩆓。新阡又阻單盃奠。欲寫哀詞淚已潸。</text>
<title>次士實在樊溪寄示韵 二首</title>,<text>何處情人寄滿筐。窮春偏覺野蔬香。登盤絶勝鱸魚膾。却羡山家趣味長。川魚隨網菜盈筐。窓外山花撲酒香。却勝小官供苦務。莫嫌書室日偏長。</text>
<title>簡贈淮陽倅丁仲徽令兄</title>,<text>故人東去赴淮陽。三月烟花五馬忙。聞說仙山多藥草。倘分新採寄盈箱。</text>
<title>江原監司洪萬初別</title>,<text>相公宣化幾經春。留得棠陰屬後人。當日江山應有待。舊時風俗更相親。紗籠到處遺篇續。繡節行邊霽景新。世事漸艱吾未去。自憐塵土滿衣巾。</text>
<title>次白軒相公奉呈靑松使君韵</title>,<text>同牢周甲最爲奇。勝事平生一見之。合巹盛儀追昔日。設筵重慶屬淸時。聯翩綵舞宜華燭。爛熳花香繞壽巵。歌吹夜深歡未已。駱峯新月更相隨。</text>
<title>趙進士來陽 長吉 挽</title>,<text>當代論佳士。如君第一人。精金初出鍊。良玉自無磷。孝友由天性。才名邁等倫。三年纔闋服。一疾遽纏身。誰報摧瓊樹。長悲失席珍。鳳藏曾幾日。鸞駕又前因。舊路旋回處。新阡釰合辰。凄凉萊舞地。寂寞鯉趍塵。理晦禍於善。事疑夢如眞。人間風燭灺。天上玉樓新。託葛情可極。就蘭迹隨陳。湖山千古恨。梁月淚沾巾。</text>
<title>卞同知挽</title>,<text>壽到稀齡滿。官優二品尊。世間忘寵辱。膝下有兒孫。萬事如斯止。浮生不足論。從今九秋會。孤負菊花樽。</text>
<title>朴府尹德雨挽</title>,<text>浮世存亡事可悲。傷秋又是哭君時。恢弘氣量曾無右。洒落風流更有誰。佳政漫題南國愛。深恩還負北堂慈。纔踰五十雖非夭。未試經綸豈所期。悵望空山埋玉樹。蕭條何處覔英姿。親朋地下知多少。霞石汾西倘共隨。</text>
<title>別盧蔚山</title>,<text>去國敀南繳。時危歲又闌。一麾雲共遠。千里月同看。政簡蒲鞭謝。詩淸梅閣寒。親朋知有幾。書䟽莫相慳。</text>
<title>別高山丞李士實 二首</title>,<text>高山此去一千里。驛路催鞭有底忙。五十登龍仍記馬。世間榮辱捴無常。應知去國恨依依。歲暮風霜滿客衣。惆悵東郊違握別。夕陽携酒獨來敀。</text>
<title>趙監司廷虎挽</title>,<text>襟度恢恢志操堅。風流儒雅冠諸賢。一生氷雪淸名在。數畝田園晩計全。衰世又看悲殄瘁。此身無復仰周旋。西行未展單盃哭。回首寒江倍愴然。</text>
<title>贈李持平袤 二首</title>,<text>爲訪幽居見舊情。草堂瀟洒小池平。安貧有道群紛謝。處世無營一味淸。時至不須辭厚祿。歲寒終要保芳名。烏㙜此日勤相勖。各盡忠言報聖明。愛君貞操不磷緇。淸白傳家是白眉。蝸室蕭條還自足。烏㙜風采獨能持。由來世分情膠漆。隨處相看意合宜。莫向菟裘憶春興。此間猶喜和新詩。</text>
<title>達城尉翁主挽</title>,<text>堂堂宣祖大王女。天質徽柔懿德全。福冠諸宮萊舞並。屬尊當代渥恩偏。鼎牲百歲方頤養。鸞馭中宵忽上仙。却望西湖雙釰合。榮光䓗欝美山川。</text>
<title>別安岳倅鄭令 䌖</title>,<text>離憂悄悄鬢成銀。欲寫新詩句未伸。唯有一言臨別贈。好將仁澤及窮民。楊山自昔稱䧺郡。官府盈盈海錯繁。公今作宰由西路。五馬秋風亦聖恩。嶺南遺愛見豊碑。西郡銅符又此時。却使海民霑惠澤。天書褒美未應遲。珍重瓊篇辱報瓜。白蓮秋色映天葩。吟來更謝殷勤意。留揭山齋慰菊花。白蓮。卽鄭公軒號也。</text>
<title>柳正 德昌 挽</title>,<text>敦睦相過地。看君席上珍。每憐名位晩。常愛性情眞。未再仲秋會。那堪遠日臻。東郊祖送罷。回首黯傷神。</text>
<title>牛陽途中</title>,<text>終朝山路未逢人。氷雪層崖馬倒頻。元日此行緣底事。爲親新卜要尋眞。寒雲帶雪晝陰陰。山逕依微洞壑深。孤客在途逢歲換。悲懷贏得鬂霜添。冒雨入山逕。尋烟投小村。寒僮炙泡竈。羸馬繫柴門。人事身將老。天時日又元。何當休此役。隨意卧春軒。</text>
<title>華藏卽事</title>,<text>雪中回首逈添愁。寺在山腰憶舊遊。無限官醪兼勝友。夕陽扶醉上東樓。友則李子善也。度盡千峯與萬壑。牛崗何處是靈原。不妨雨雪霑行李。且爲朝餐憇小村。除夕正朝皆雨雪。客中行役苦無休。平生大事何時了。歷盡千山捴白頭。</text>
<title>卽事</title>,<text>元日至人日。艱關道路中。行裝霑凍雨。病骨㥘寒風。歇馬敲新火。尋村指遠峯。柴扉應夜叩。驚起主人翁。</text>
<title>又絶句</title>,<text>月落客初到。主人猶未眠。張燈欵欵話。相對慰新年。</text>
<title>松都暮入</title>,<text>暝色烟霏遠。蒼茫入暮城。閭閻仍舊國。時序又新正。孤客偏無賴。隣人却有情。丁寧戒僮僕。明曉早發程。</text>
<title>卽事</title>,<text>積雨連三朔。陰雲暗不開。移床愁屋漏。當戶怯墻頹。已報偏傷稼。何由更弭灾。孤懷生百感。萬事益悲哀。</text>
<title>題牛陽山室 二首</title>,<text>夜來風雨又成霖。敀路川流一倍深。谷裡淹留心緖亂。小窓終日百憂侵。山雲和雨作秋霖。野水縱橫處處深。孤客獨淹敀路阻。苦吟長夜鬂霜侵。</text>
<title>牛陽途中 二首</title>,<text>寒食由玆路。端陽又此行。松楸如有待。山水更多情。古邑烟光淡。前林雨脚明。孤懷轉悽切。幽鳥向人鳴。終朝穿峽路。行色雨中催。野鶴看人起。山雲逐馬來。小村槐夏早。深谷麥秋回。節序令人感。悲吟萬事哀。</text>
<title>歸路口占</title>,<text>三盃奠罷雨中山。羸馬空尋峽路還。秋日重來展洒掃。幾時泉下復承顔。細路緣溪匹馬遲。峽雲和雨送人歸。行中掩淚頻回首。山木依依望轉微。</text>
<title>路中僮僕得小龜 二首</title>,<text>問爾胡爲不處淵。將身却在大途邊。雨餘出曝尋常事。誰料行人馬上懸。休言出曝是尋常。大者亡身小者傷。却恨吾人亦同病。不知浮世愼行藏。</text>
<title>行中口占</title>,<text>十月淫霖三夜連。大途平陸便成川。緣崖越嶺羸驂倦。行色遲回水石邊。</text>
<title>宿聖會菴</title>,<text>入窓山月白。遶枕澗流喧。獨坐淸無寐。三更一炷薰。</text>
<title>華藏下口占 此寺。自經回祿。僧輩出力重建。</title>,<text>麗代由來浩劫經。倚山㙜榭敞窓欞。雲燋一壑飛天火。灰冷千間泣地靈。人世廢興元有數。佛家成毁本無形。如今棟宇看新創。依舊丹靑映翠屛。</text>
<title>病中遣懷 三首</title>,<text>衰年百病萃殘軀。齒痛腰酸肺渴俱。漸覺前途餘日少。心神那得更淸蘓。羸悴何論惱此軀。向來人事百憂俱。還思杜老常爲客。猶覺秋風病欲蘓。百年天地一微軀。衰病還從喪亂俱。孤露餘生西日迫。幾時殘命得其蘓。</text>
<title>秋夜病枕書懷</title>,<text>秋入茅齋夜漸長。雨聲虫語共凄凉。孤懷剩抱千憂集。一病空添兩鬂霜。</text>
<title>送人日本 代人作</title>,<text>異邦啣命簡才賢。儒雅看君政妙年。萬里蠻鄕供遠役。千層鯨浪視平川。自知淸操心如水。爭道新詩筆似椽。臨別贈言吾豈敢。獨瞻行旆撫龍泉。</text>
<title>述懷 二首</title>,<text>世亂寧知天地寬。措身無處得安閑。乘舡固畏風濤險。由陸還憂道路難。縱有餘生難報國。徒傷六載未求山。不眠長夜唯吟病。風雨催寒百念關。半夜茅簷颯有聲。起看新雪滿空庭。憂中更覺天時變。殘喘猶存病裡形。</text>
<title>記病</title>,<text>右面偏寒左眼花。膝攣脇痛年年加。雷鳴兩耳幾時歇。足冷腰酸仍手麻。</text>
<title>秋夕 三首</title>,<text>風雨山齋夕。無人獨坐時。林烏知客意。啼向半牎悲。哭罷秋原暮。孤懷更感時。露華迎月白。蛩語伴人悲。節序轉頭換。浮生能幾時。未成新卜計。長抱百年悲。</text>
<title>吳挺璧挽 判書吳端之子</title>,<text>爲有通家分。知君絶世才。聲名方似賈。短折却先回。膝下情何極。鴒原膽欲摧。那堪身後事。弱婦但悲哀。</text>
<title>李大憲 楘 挽</title>,<text>耆舊年來漸凋喪。卽今公逝又摧膓。士林共抱云亡歎。聖主方懷不憗傷。直筆已看千字誄。淸詞誰續八哀章。天時國事仍如許。哭爲公私淚滿裳。</text>
<title>鄭載重挽 令相知和之子</title>,<text>弱冠才名盛。奇姿玉樹寒。霜蹄未展驥。風馭忽驂鸞。此理眞難會。斯人詎復看。孤魂應有托。泉下慰玆顔。</text>
<title>金順天晦如 光炫 挽</title>,<text>別時誰料死生離。常恨徵書隔歲遲。千里忽傳哀報至。孤㫌却向故山移。淸名藉世思氷操。三子承家見白眉。玉署聯衾如昨日。輓歌凄咽不成詞。</text>
<title>答襄陽使君</title>,<text>故人遙在水雲間。別後相思歲已闌。忽有素書兼海味。十分情意藹然看。</text>
<title>別杆城倅柳時定</title>,<text>羡子仙區逸興新。憐吾萬里入強秦。東還定在窮冬後。須寄詩篇慰遠人。</text>
<title>贈太上人</title>,<text>老僧雨中來。山果滿衣袖。相對酒三盃。明朝還出峀。</text>
<title>題南參奉扇</title>,<text>泰陵南參奉。淸尊好懷開。銀蓴政堪煑。須寄滿甁來。</text>
<title>正字侄 益振 挽</title>,<text>妙歲勤詩禮。襟期邁老蒼。世看和璧重。家有白眉良。九萬鵬初擧。雲霄鳳忽藏。賦才天嗇命。福善理無常。埋玉人間恨。修文地下忙。妻兒呼徹幕。祖母涕連床。長逝竟應返。高堂念豈忘。賜花留舊壁。敀旐上新崗。不忍題哀挽。還堪奠一觴。空憐太史局。塵掩薦書香。</text>
<title>端陽日 甲午</title>,<text>雨歇朝暾上。幽齋獨掩扉。谷深鸎語亂。簷端燕雙飛。令節孤懷苦。危時萬事非。吟詩聊自遣。愁緖轉依依。</text>
<title>咏庭槐</title>,<text>一幹三枝並。亭亭不受塵。淸陰庭畔凈。碧色雨餘新。露滴偏宜井。花飄自作茵。待看冬上巳。仙實更堪珍。</text>
<title>卞承旨時益挽</title>,<text>憶昔湖南寓。君爲務安宰。殷勤相訪地。亂後成一醉。洒落栢府會。憑君共論事。雍容而簡默。柔中有直氣。銀㙜纔日入。未曉哀報至。修短本無常。福善昧此理。吾生已半百。處世能有幾。此別未應久。重逢在泉裡。</text>
<title>別永安尉 洪柱元 北京使行</title>,<text>男兒征役及身強。又出西關驛路長。王事驅馳從萬里。親年七十在高堂。秋生鶴野邊雲冷。月照燕山客夢凉。臨別不堪同病恨。城隅還負把離觴。</text>
<title>李判書子善挽 三首</title>,<text>去朝千里出關雲。寥落三年坐塞垣。政待敀期思會面。忽聞哀報欲銷魂。嗚呼執友頻長逝。慟哭斯人又九原。易櫬暫時留舊宅。更看丹旐向西村。㫌節纔聞度嶺回。佇看高步上三台。長途抱病連旬滯。孤館敀魂半夜催。浮世是非人豈免。向來榮辱事堪咍。衰翁獨立知音少。怊悵憑誰更把柸。當代如公復幾人。云亡此日更傷神。高才敏識經綸地。難望淸名四十春。暫守北藩嘉績著。旋居八座聖恩新。臨終內藥追無及。應有孤魂戀紫宸。</text>
<title>全昌尉翁主挽</title>,<text>天生懿質自貞純。釐降由來五十春。德冠諸宮徵範正。屬尊當代聖恩新。秦樓一夜簫無伴。沁水三秋迹已陳。最是門闌餘慶在。謝家蘭玉捴殊珍。</text>
<title>夜坐口占</title>,<text>虛閣無眠夜氣寒。滿腔愁緖小燈殘。蛩音已斷秋將盡。人事相催歲欲闌。浮世是非元不定。向來論議更多端。持身莫若三緘口。平地風波正險難。</text>
<title>鄭進士尙徵挽</title>,<text>若翁是我同庚友。常愛賢郞席上珍。至行早知敦孝悌。高才端合掌絲綸。修文地下敀何遽。舞綵堂前迹已陳。却看雙珠天意在。定敎餘慶報斯人。</text>
<title>李正郞碩基挽</title>,<text>相逢每惜鬂成銀。童稚交情六十春。膝下登龍纔有喜。醉中乘鶴忽敀眞。存亡閱盡身如夢。修短看來迹已陳。却想泉㙜無憾恨。滿庭蘭玉捴殊珍。</text>
<title>閔監司仲集夫人挽</title>,<text>名家懿德正幽閑。積慶休榮藉世間。堂上壽星看鶴髮。掌中聯璧並鴛斑。雲輧忽報層霄返。玉節那堪隔歲還。却望西湖丹旐遠。新阡䓗欝美溪山。</text>
<title>丙申春帖</title>,<text>新年亨運逐春回。榮慶重重百福來。更有兒孫日歧嶷。滿庭蘭玉捴賢才。舊病全蘓身始強。新春纔到運方昌。請看諸子乘龍日。仙桂枝邊雨露香。歲歲終南春氣濃。福如河海壽喬松。榮光澫戶新添慶。花擁賓筵酒萬鍾。家道融融樂有餘。兒孫无病誦詩書。窓前獨酌春光早。梅蘂初匀柳欲舒。䨥闕休光擁彩霞。太平春光滿城花。微臣更獻新年頌。受諫如流聖德加。天灾消盡日星明。百役皆停萬品亨。新春共賀昇平樂。從此邊陲不用兵。萬象皆春佳氣融。聖主行樂與民同。良辰又見豊呈禮。爭道吾王孝思隆。淑氣初回日色新。天晴花柳太平春。羣賢自在經綸地。閑局優遊一老臣。卜得新山會有時。斯丘可樂豈前期。人間萬事無餘憾。從此含盃日賦詩。無病無憂地上仙。春來只得醉陶然。兒孫滿目共歡樂。萊綵翩翩舞袖聯。</text>
<title>次李士實韵</title>,<text>三月東風烟雨霏。一年花事爛春輝。自憐衰病無歡緖。欲和新詩思更迷。自愧功名已過時。老年文簿豈相宜。看君日日新篇富。莫謂投閑是數奇。</text>
<title>金三宰光煜挽</title>,<text>經冬挽病掩幽扃。來訪城南倒屣迎。纔喜新春添壽筭。忽聞中夜返星精。樑邊落月疑眞面。篋裡淸詩見舊情。酬唱竹軒難再得。可堪題挽獨沾纓。</text>
<title>任永興善伯挽</title>,<text>城南同里又同庚。少日相追若弟兄。藉藉才華推雅望。溫溫風味繼家聲。微痾忽報催仙籍。遺愛空敎泣塞氓。怊悵一盃違永餞。想看丹旐故山塋。</text>
<title>奉贈光州使君姜公獻</title>,<text>異域吾將北。湖州君又南。方思携斗酒。聊擬送征驂。豈謂因腰痛。還嗟阻面談。沈吟仍伏枕。離恨正難堪。</text>
<title>酒席書贈南平使君寅叔</title>,<text>我北君南萬里違。衰年別恨政依依。欲知遼薊行中信。須待秋風塞鴈飛。</text>
<title>奉寄止庵李士謙</title>,<text>想君閑况百無憂。日日江樓對白𩿨。却愧病餘牽世務。雨中奔走雪盈頭。附次韵[止庵]進不爲憂退不憂。忘機唯有水中𩿨。漁翁問我來何晩。良愧風塵已白頭。右止庵詩</text>
<title>次李士實見寄韵 時有燕行</title>,<text>莫憚城南枉駕頻。故人今作遠征人。驅馳可耐嚴程急。衰病偏知別恨新。正爾秋風凋薊樹。幾回敀夢繞楓宸。相期竣事東還日。與子春江把釣綸。家在西村澗樹邊。角巾何日賦敀田。多年病肺全休酒。浮世忘機却任天。銜命異方身老矣。飮氷長洛思悠然。臨行自愧猶縻廩。地部金吾漫備員。</text>
<title>金相堉挽</title>,<text>山河間氣捴精神。白首丹忱社稷臣。才裕經邦推相業。志存均賦濟吾民。人間壽福誰能並。身後哀榮獨邁倫。最是臨終遺表在。愛君忠懇感楓宸。</text>
<title>麟坪大君挽</title>,<text>文雅風流介弟賢。嶷然眉宇見眞仙。身經異域忠勞著。禮絶羣公雨露偏。花萼未闌長枕樂。宗星遽坼下宮躔。悲纏八彩情何極。恩及三臨史罕傳。遺慶共看森玉樹。名山還自遶新阡。西行當日叨酬唱。逬淚那堪檢舊篇。</text>
<title>愼獨齋金集挽</title>,<text>詩禮名家世有人。高文邃學更殊倫。平生韞櫝光逾顯。昭代楊庭道益眞。一夜山川收爽氣。百年箕尾返精神。仁風忝侍東銓席。佩服餘馨迹已陳。</text>
<title>宋參判國澤挽</title>,<text>風味溫溫襟度恢。對人傾倒物無猜。家聲藉世仍多福。玉樹盈庭捴是才。政看淸朝上雲路。那知中夜落泉㙜。一時恩禮應啣感。敀櫬榮光照海隈。</text>
<title>趙丹陽進陽挽</title>,<text>名家積德相公門。餘慶應知裕後昆。命矣斯人今又逝。向來天理不堪論。離懷悵望仍三載。哀報催傳忽九原。霜曉丹㫌出官路。吏民揮涕說遺恩。</text>
<title>完南府院君▣▣▣挽</title>,<text>麟閣勳名大。黃扉德業尊。三朝恩禮厚。一代典刑存。末疾仍長夜。英姿奄九原。追遊如夢裡。題挽獨消魂。國事艱虞日。朝家倚仗時。云亡天奪速。如失聖心悲。遺像凌烟在。淸名走卒知。那堪爲公哭。空咏八哀詩。</text>
<title>李生員時元挽</title>,<text>久卧湖鄕僻。重尋舊洞幽。懷才終未展。守道更無求。雙璧菜衣並。專城志養優。那知壽星晦。仙馭上丹丘。</text>
<title>曺參判漢英大夫人挽</title>,<text>柔嘉懿德冠閨儀。作配名家早結縭。有子已看傳世業。抱孫爭道捴馨兒。爵封貞號重爲貴。壽過稀齡又是奇。䓗欝故山神劒合。想應遺慶更蕃滋。</text>
<title>延陽府院君李▣▣挽 二首</title>,<text>山河緯績冠猉獜。身佩安危四十春。十載風雲隆際遇。三朝恩禮動臣鄰。樑摧巨廈應知命。星拆台躔忽返眞。最是臨終遺表在。精忠懇惻感楓宸。堂堂元老國蓍龜。勳業由來在鼎彜。茂德經綸兼將相。淸名終始絶磷緇。云亡豈但同朝慟。不憗從知聖主悲。忝拜仁風如昨日。白頭題挽淚交頤。</text>
<title>衰病 庚子五月十二日。偶題卽事。</title>,<text>衰病日逾甚。餘生寧久存。悼亡心忽忽。嗜卧氣昏昏。對食常無味。當官又怕繁。何時脫塵網。送老水雲村。</text>
<title>申參判翊全挽 庚子六月初一日。</title>,<text>儒雅風姿邁等倫。家聲令望聳簪紳。金蘭交契終猶始。瓜葛深情老更親。一室圖書知至樂。半生恬靜任天眞。休言壽爵俱違德。自有兒孫席上珍。</text>
<title>七夕有感 二首</title>,<text>相逢莫恨別時催。每歲佳期七夕回。何似鱞翁長戚戚。此生無日好懷開。年年來度鵲橋頭。舊恨新情共一秋。何獨孤魂長不返。靑山無語使人愁。</text>
<title>卽事 辛丑五月二十三日。</title>,<text>數叢籠竹雨中栽。新翠娟娟映酒盃。從此幽軒有顔色。小盆荷葉又庭梅。幽居無事午眠宜。積謗交侵意自怡。檻外蒼松非俗物。庭前叢菊又佳期。</text>
<title>榮川倅洪柱世挽</title>,<text>鳧舃辭朝日。銅符典郡時。忽驚幽問到。可耐老懷悲。文雅吾偏愛。襟期世少知。靑山埋玉恨。空有淚雙垂。</text>
<title>李持平行道挽</title>,<text>世義交游地。看君玉樹姿。魚軒奉養日。烏府蜚英時。短局光陰促。浮生泡影移。徐卿有二子。天理此應知。</text>
<title>郭執義之欽挽</title>,<text>酒賦周旋久。看君席上珍。乘騘方補闕。騎鶴忽敀眞。世事終難料。天心亦不仁。那堪萊舞地。泣血白頭親。</text>
<title>別通川倅李行源</title>,<text>吏隱兼榮養。玆行樂㝡優。魚軒踰嶺路。墨綬向丹丘。政簡官無事。民安邑有秋。刀圭與海味。能記病翁不。</text>
<title>趙參判壽益大夫人挽</title>,<text>早佩名家訓。于敀積德門。柔嘉婦道正。肅穆母儀尊。舞綵看雙璧。含飴弄百孫。鸞驂忽冥寞。怊悵壽星昏。</text>
<title>和圻伯鄭禮卿寄示韵 九月初七日</title>,<text>頭尾成龍一怪槎。蒼鱗欲動散天花。何年雷劈扶桑榦。却到人間歲月多。</text>
<title>奉和李士謙寄韵</title>,<text>虛齋孤坐負重陽。忽有新篇意味長。今日復看平昔事。把盃三咏墨題香。三年病未作重陽。鏡裡空添白髮長。悵望終南舊遊處。滿庭黃菊一樽香。右元韵</text>
<title>謝鄭安岳</title>,<text>淸晨孤坐意寒灰。忽有香醪滿眼來。快倒數盃霑病渴。衰顔紅暈覺春回。</text>
<title>李仁川碩望挽</title>,<text>城南隣洞幾相隨。膠㓒情深自少時。名字大書循吏傳。淸風不愧後人知。官惟三品壽稀齡。天報於公亦不輕。况是承家白眉在。想應身後裕遺榮。</text>
<title>李參議後天挽</title>,<text>奕世家聲器宇存。愛公風味自溫溫。淸朝才望宜無右。名路陞沉不足論。壽近八旬知積德。慶遺子孫慰孤魂。欲題哀挽情難盡。悵望丹㫌出郭門。</text>
<title>鄭司藝元奭挽 二首○壬寅正月</title>,<text>休官成大隱。深入白雲耕。半世羣紛謝。幽居一味淸。忽聞敀仙鶴。誰謂閉佳城。舊宅終南下。春來倍愴情。詩禮曾懷簡。功名尙積薪。幽居排俗累。舊業任淸貧。適意仍忘世。收影遽返眞。薤歌何處發。凄斷故山春。</text>
<title>沈相之源挽 三首</title>,<text>槐院從遊日。金閨伴直時。風雲隨步武。氷玉照襟期。豈謂經綸地。還悲殄瘁詩。平生知己淚。沾洒爲公私。曁曁當朝傑。恢恢濟世才。方成魚水會。忽報棟樑摧。多難人何恃。云亡事可哀。春風簫挽咽。丹旐故山隈。雅望三朝舊。淸標一代英。岩廊公議愜。敷奏聖心傾。花甲稀纔滿。黃粱夢已驚。唯應汗靑上。不朽是芳名。</text>
<title>寅平尉鄭齊賢挽</title>,<text>秀骨淸標席上珍。早膺宸簡作儀賓。名家積德尊榮極。昭代隆恩雨露新。豈記風燈摧短句。可憐華屋掩殘春。應知天意留餘慶。看取諸兒捴鳳麟。</text>
<title>咏獨鶴</title>,<text>獨鶴依然伴老翁。殘春失侶恨應同。庭前叫月音淸逈。意在蓬壺與閬風。</text>
<title>咏梧桐</title>,<text>擁腫孤楂不中繩。材非適用只堪憑。由來樗質能全壽。與爾閑中作友朋。一片靈根出嶧陽。蒼然古色老千霜。中含琴韵人雖會。漫擬無弦獨把觴。</text>
<title>和石敎授之珩寄韵 壬寅</title>,<text>田園未賦去來辭。再赴松都可笑之。依舊山川如宿約。卽今民俗異當時。自憐衰病形骸幻。敢道威名草木知。賴有廣文詞藻妙。公餘酬唱亦無私。</text>
<title>豊安君趙 潝 挽</title>,<text>隨肩交義託金蘭。風味溫溫器宇寬。形入丹靑名位重。德留州郡吏民安。纔看膝下登龍慶。忽罷樽前舞綵歡。京兆聯裾如昨日。不堪題挽涕汍瀾。</text>
<title>紫霞洞 三首</title>,<text>仙洞淸遊卄載前。重來景物捴依然。却憐衰病非當日。山鳥應驚雪滿顚。玆遊政値踏靑辰。澗柳山花雨後新。曲水流觴追古事。百年今日一閑人。暫休公務趁佳辰。出郭逍遙天氣新。巖上扡盃臨澗水。却疑身是畵中人。</text>
<title>次石敎授 之珩 韵</title>,<text>卽看松岳勝天台。松翠岩花映酒盃。從此欲尋仙侶去。赤松應待老夫來。</text>
<title>寄示經歷 李堥○二首</title>,<text>投身簿領送芳辰。怊悵流光已暮春。花事欲闌人且病。遣懷那得把盃頻。衰翁無計賞花辰。百病侵尋卧一春。却羡諸公身政健。朴淵花谷勝遊頻。</text>
<title>北伯徐德基挽 二首○元履</title>,<text>三世交仍舊。聯家意更親。才賢閱當代。儒雅獨斯人。卿月非崇秩。天齡欠七旬。那堪㫌節路。寂寞素車塵。公北余西後。中間尺素稀。那因一別遠。便作百年違。絶塞孤魂逝。空山旅櫬歸。同庚日凋喪。哀涕獨添衣。</text>
<title>黃金化 裒 挽</title>,<text>親戚吾門少。如君復幾人。相離纔隔歲。幽問却傷神。世事終難料。天心亦不仁。名家才可惜。微宦迹成陳。卧病身違奠。題詞淚滿巾。中庭看玉樹。遺慶定無垠。</text>
<title>久雨 三首</title>,<text>三宵三晝雨聲連。匝地陰雲暗四邊。日午虛厨烟不起。小齋吟病坐如禪。谷中泉響閙柴關。雨脚如麻溢井闌。却想東湖湖水滿。欲乘烟艇理漁竿。虛簷病起悄無歡。雨裡依然見暮山。屋漏墻頹樵牧斷。幾人能免此時艱。</text>
<title>病中述懷</title>,<text>寒熱交侵泄痢俱。小窓欹枕苦呻呼。殘生七十誰能料。八座官封分已踰。便使敀眞應快活。何勞覔藥更須臾。明時窃祿慙無補。半世忘機一懶夫。</text>
<title>雨晴</title>,<text>久雨身添病。新晴氣欲蘓。流鶯啼戶外。獨鶴舞庭隅。映日牙籤晒。看山竹杖扶。今宵應月白。直擬泛東湖。</text>
<title>贈朴室 後孫亨集宰龍安縣。邑北面銀入山居士人朴相植來示遺詩。故追騰之。相植卽朴甥君望后孫也。</title>,<text>地勢龍城盡。銀山舊有名。竹風鸎語軟。沙雨櫓聲淸。江折千尋碧。山浮七面靑。柴門臨水設。弱女下堂迎。</text>
<title>贈石潭李 潤雨○出石潭集</title>,<text>潭州明府錦袍新。千里銅章屬近臣。恩暇豈惟便養病。聖心應是爲安民。春寒官閣琴書▣。訟息公庭烏雀馴。自愧踈慵無補世。十年乾沒困風塵。</text>
<title>贐潭陽倅李 潤雨○出石潭集</title>,<text>苦憶潭州李使君。別來愁緖劇如雲。玉珂久厭中書直。竹虎還從下邑分。晝靜訟庭銅篆澁。風輕官閣石鑪燻。自慚衮職將何補。夢落烟波白鳥羣。</text>
<title>松京道中。呈上使 獜坪大君。 韵。出松溪集中。</title>,<text>山郭纔三日。征驂度幾山。秋風催北去。臈月擬東還。報國無長策。臨歧有厚顔。斜陽槖橋畔。愁緖更千般。</text>
<title>次龍灣口號 出松溪集中</title>,<text>衰年作氣更難䧺。欲望山河眼力窮。未報涓挨悲白首。漫勞征役怯秋風。羞將酒力論深淺。敢把詩篇較拙工。明日鴨江三渡後。幾回怊悵向天東。</text>
<title>次戱贈行㙜 出松溪集中</title>,<text>西關客路鴈初飛。八月邊風冷透衣。遼塞本來寒氣早。霜㙜况復助霜威。</text>
