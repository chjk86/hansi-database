<title>詠月 壬子</title>,<text>月出扶桑東。淸光四海同。長風吹不盡。頃刻到天中。</text>
<title>泰仁邑內。有喬木亭。其陰可避暑。陪家大人散步。呼韻命賦。戊午</title>,<text>偶來綠陰下。高卧一亭凉。老葉含秋意。踈枝逗夕陽。風生不盡韻。天許自然長。廊廟他年具。山童愼勿傷。</text>
<title>陪尹姊往德山。曉發新昌。馬上偶吟。</title>,<text>僮僕笑相指。伽山入眼靑。長程隨臘盡。歸意與春爭。雪積崖逾滑。沙崩路不平。晨行更有伴。孤月馬頭明。</text>
<title>奉和外舅直菴申先生贈別之詩 辛酉</title>,<text>我有百鍊膓。不作兒女悲。我有一掬淚。不灑離別時。男兒重橫行。遠道何足說。一笑出門去。西程馬前濶。東風渡薩水。朔氣忽逼人。羣巒氣麤壯。矗矗磨蒼旻。孤烽自生夕。積雪不知春。撫劒發長嘯。塞天生長虹。中原久陸沉。天下誰英䧺。</text>
<title>和鄭君惠卿 後僑 韻</title>,<text>十載長安面。重逢塞外城。天虗兼水淨。樓屹與雲平。引酒花生眼。哦詩雨助鳴。靑燈相對語。俱是異鄕情。</text>
<title>尹進士 志述 遷葬挽 代人作○甲子</title>,<text>朝排閶闔夕誅夷。聖考忠臣一布衣。截鐵斬釘操已確。刀山劒樹脚寧移。西州豪傑嗟何在。東土兒童孰不知。太學養賢三百載。賴公名節繫綱維。</text>
<title>雪 四十韻</title>,<text>按節玄冥始戒嚴。朔天寒氣振窮閻。經簷短日光逾薄。走石獰飈勢轉添。政看陰雲愁錯莫。忽聽飛雪打屛䪜。章臺柳絮飄簾幕。庾嶺梅花暎幄䄡。明月却疑臨大界。白雲還訝宿千簷。寒侵短褐肌生粟。冷逼洪爐火失炎。何處樓臺非璧璐。誰家庭院乏紈縑。光如水鏡晨先報。氣和風刀晩更銛。燕塞玉裝防虜甲。灞橋珠結覔詩髥。龍鏖北海銀鱗落。鶴盡靑田皓翮燖。天女瑤花同灼灼。露盤瓊屑共纖纖。二儀淸濁渾相合。萬壑球琳爛不撏。陣勢從天嚴組練。光明曳地壯韜鈐。茫茫遠色看生眩。簌簌寒聲聽不厭。頻驗淺深將策試。爲看踈密仰簷覘。疑驅浙水潮頭馬。怕凍重霄月裡蟾。直使乾坤同皎潔。不敎巖石露稜尖。縈回老樹翻爲桂。點綴枯叢盡作蒹。四海共欣田種玉。羣生何患食無塩。光生董子看書幌。色奪宮姬望月簾。天外羣巒靑盡變。望中千樹白全霑。周禽翯翯羞看影。越女娟娟愧對奩。伏櫪馬牛毛縮蝟。蟄林豺虎首疑箝。艇孤漁子猶貪釣。指直樵童却墮鎌。酒肉空流權宴第。生靈誰救紇干殲。孤臣虎窟悲氊齧。志士牛衣歎骨砭。寒閣杯乾樽倒綠。冷厨烟斷堗難黔。南陽大夢人先覺。淮蔡神兵賊自熸。秦嶺征驂愁不進。白樓勝事果誰兼。剡溪小棹乘淸興。魏國離宮聳壯瞻。懸磬寒愁生白屋。換龜高價踴靑帘。祥呈宿麥連雲熟。麪擬明春大捥占。試把彩毫頭似箒。欲哦新句口含鉗。履穿東郭元多事。門閉袁安雅尙恬。塵外生涯安澹泊。世間興味飽酸甜。中宵白氣身邊劒。萬古閑情架上籤。大霧深山方豹隱。疾雷何日起龍潛。千間大庇心常切。環堵蕭條意不嫌。逸韻欲追南客操。淸吟隨命筆奴拈。眼前物色添詩興。不覺溪藤數幅粘。</text>
<title>新春偶吟 乙丑</title>,<text>重陰初劈歲華新。一氣無私萬物春。欲借陽和多少澤。乾坤遍沐太平人。</text>
<title>上元。與舍弟同賦。</title>,<text>纖雲收盡月上天。三五淸光滿意圓。何處樓臺深夜裡。拜新兒女惜芳年。其二長橋踏遍二更天。頭上氷輪十分圓。共喜太平還有象。滿城歌管勝前年。</text>
<title>交河道中</title>,<text>微雨絲絲不肯休。客程終日聽鳴鳩。烟深暝樹迷如夢。天濶遙岑直欲浮。花氣襲人渾漠漠。春光與我共悠悠。今行頓覺羇愁减。馬上吟詩更自酬。</text>
<title>次戚從叔姜美叔 柱完 韻</title>,<text>雪壓平林夜色遅。小牎幽意一簾垂。陳編數卷無窮味。月落參橫獨坐時。其二九轉還丹歲月遅。巖阿桂樹雪垂垂。天心半夜陽雷動。政是寒梅欲發時。</text>
<title>晩春有事先壠。往沙川途中偶吟。丙寅</title>,<text>閏月春光便未衰。暖風晴旭更相宜。烟郊得意禽交語。麥壠無人雉忽飛。菜葉時飄近村水。桃花自發出籬枝。平蕪十里征驂倦。盡日垂鞭獨咏詩。</text>
<title>上白雲山</title>,<text>一笑蒼顔慣舊容。滿林啼鳥引閑筇。濃雲不辨遠山樹。細雨飛來何處峰。茆葉披離知過虎。藤枝蟉屈欲成龍。東岡固守眞高計。堪笑長安趁曉鍾。</text>
<title>山齋卽事</title>,<text>山鳥時時哢。庭花續續開。峽深春不暮。天逈月徐來。獨步聊牽興。新詩不受催。他年林壑志。留約白雲隈。</text>
<title>江上錄</title>,<text>仲夏慘慽之餘。仍得疾幾死。出寓江郊。經閱夏秋。閉門養痾。愁緖如麻。强開心懷。隨物吟哢。以爲消遣之資矣。入城後始披亂藁。得若干首。雖勉作閑漫之語。而槩不無楚騷悲怨之意。他日重覽。必將有感於斯。故得失工拙。不復刪正云。江閣奔浪拍宵枕。宿雲連曉扃。凭欄誦詩響。定有魚龍聽。江柳層岸壓江高。垂楊登岸長。玄蟬其上號。時學江波響。江船風急浪頭高。羣船寂上下。漁翁慣弄波。一葉如奔馬。江村村巷浸洪浪。生涯信小船。晩來收釣網。門掩蓼花天。江雨漠漠遙山暗。翛翛急雨喧。縠紋生水面。銀浪失前村。江漲濁浪添新黑。遙林沒晩靑。奔雷殷未已。留作夢中聽。江晴水落前汀濶。天淸遠峀生。波光盪斜日。贏得半牎明。江月澄明一上下。虗白互浮沉。莫是潛龍舞。閃鱗萬片金。江霧銀海茫無畔。江流何處尋。忽聞柔櫓響。知在蘆花深。江水平鎔月一片。直泛天萬里。日夕西流意。不到海不止。江居雜詠水氣昏如霧。虫聲冷逼秋。汀楊時自動。知是繫漁舟。其二天黑雲容怒。江空雨勢豪。秋禾渾打盡。村野訴嗷嗷。其三人說夕虹霽。今看頗不然。金霞纔暎地。銀竹忽橫天。其四天影落寒水。舟行明月上。幽人惜淸景。坐到隣鷄唱。其五野濶雲侵樹。江淸客在樓。閑牎上斜日。獨立數歸舟。其六樹影晴搖檻。江光綠滿庭。村人打魚返。一棹犯踈星。江居雜詠六曲危欄接水平。蕭蕭寒雨枕邊鳴。睡中忘却空江濶。認作芭蕉葉上聲。其二南北派分未混平。江流長與岸沙爭。波神似會騷人意。剗沒中間栗島橫。其三雨餘晴漲沒村墟。近日浦氓絶釣漁。坐對盤蔬成一笑。居臨江水食無魚。其四滄浪亭上夕照殘。風蹙羣檣集淺灘。斜掩篷牎人不見。一鴉飛上暮帆端。其五江月空明不受籠。謫仙當日浪翻躬。等閑汲婦偏神術。裝在甁中箇箇同。其六蘋洲初日凈暉暉。隔岸村家水打扉。偶立欄頭詩景好。柳陰人蕩一船歸。其七夕帆和鴈正浮浮。杜若香殘檻外洲。兩岸蘆花三浦月。隔江漁笛不勝秋。其八踈林不隱暮江淸。摵摵秋聲葉自鳴。遙認前村成夜食。數星燈火透波明。觀漲勢橫騰萬馬。聲急闘千霆。只許天爲大。渾無地與爭。島沉猶似礪。林沒直疑萍。坐看風帆快。空深破浪情。偶成帆影依山轉。林光倒水深。高樓萬里眼。孤客五更心。天地身如泛。江湖病更侵。寒衾不成夢。月白聽踈砧。其二水冷蒹葮曉。庭空蟋蟀秋。漁燈頻遠渚。凉月自高樓。健意慚黃犢。飄蹤伴白鷗。轉嗟吾道厄。眞欲付滄洲。寓居病子誰人記。江樓着處淹。天功看物變。秋意與愁添。野氣纔沉樹。山光不礙簾。機心凈已盡。鷗鷺莫相嫌。晩眺危樓供晩眺。遠色一茫蒼。日落波還白。秋深野漸黃。虫聲如有訴。鷗夢不勝凉。倚杖孤雲去。幽情共爾長。卽事悄悄無來客。茫茫對晩洲。乾坤容拙物。歲月費江樓。谷暗雲呑日。林鳴雨挾秋。黃昏更寥落。漁唱咽寒流。自遣景物無常主。湖山得此亭。烟艇依樹影。晴浣亂江聲。日暖魚鱗動。天空鴈背平。欄頭閑獨立。萬事若雲輕。有感浴浪鷗相學。喧庭鳥自來。峀雲無定態。江笛有餘哀。問道靈芝晏。論材散樗偕。登樓多少感。聊與月徘徊。自笑相親有藥物。久客信乾坤。實學荒田地。閑吟費月雲。謀身猶未未。濟世敢云云。囊劒不藏氣。淸宵射斗文。其二老鴈聲聲曉。踈燈點點秋。一身無長物。萬事入危樓。合受腐儒目。難爲敗局謀。黃昏天送月。似欲慰孤愁。漫吟水勢三叉濶。村烟一字橫。江山元勝地。憂樂自人情。夜久林移月。波寒網帶星。長吟岳樓記。曠感托千齡。江居無題處處樓㙜着旅蹤。飄蓬行色任西東。悲歡萬事江流外。寥落三山夕照中。身病無心看節物。道窮何處見英䧺。一聲漁笛千般感。始信檀溪羡牧童。其二病後形容瘦鶴如。起臨江閣欲凌虗。採菱洲濶禽魚樂。垂柳村深燈火踈。詩得斷雲橫嶺外。夢淸孤月入簾初。閑中偏有傷心處。塵暗床頭舊讀書。其三萬事渾驚逝水同。一身漂泛學鳧翁。詩中不着憂愁字。病裡要爲寬大工。風急波濤渾撼地。夜寒樓閣欲浮空。蘆洲日月偏欺客。纔聽林蟬又聽鴻。其四江上秋光染畫堂。一簾踈雨送新凉。侵雲暝岳如人屹。盡日寒流爲底忙。俗子不來孫嶼晩。高鴻欲沒遠烟蒼。半年贏作西湖客。慣聽滄浪歌短長。其五仰接浮雲俯大河。岳樓滕閣較誰多。牎明鳧鴈夢中月。檻拍魚龍背上波。天近燈光添列宿。夜深簾影亂平沙。終然形勝非吾有。不及東籬對菊花。其六昨夜秋風動客袍。卧聞天外一鴻號。蒹葭岸盡流初合。楊柳林踈月自高。事業違心惟有笑。江山助筆不禁豪。深波莫遣潛蛟舞。或恐腰間劒躍鞘。其七光陰忽忽莫推尋。料理圖書左右森。且置一應身外事。細究千聖卷中心。風烟歲暮牽覉恨。星月樓高照客襟。欲抱孤琹奏流水。滿江魚鳥少知音。其八逈出雲霞小閣危。數村如畫夕暉遅。滄江水落龍藏用。梧竹秋空鳳待誰。微雨讀書鳴櫓外。靑山得句捲簾時。蘋花欲盡柳枝老。獨立欄干無限思。其九江樓不覺歲崢嶸。霜落蘆洲客夢驚。村犢微黃林際牧。野菁新綠雨餘耕。身如漢水何時返。憂積南山未易平。剝栗前庭藏碩果。會看他日一陽生。其十八月秋容樹樹同。樓臺隱約暮烟中。踏泥赤脚前村女。買酒白頭那處翁。欲落還停催渡雨。不期自至送帆風。滄浪漁子亦何恨。嫋嫋菱歌愁遠空。</text>
<title>往沙川。省亡弟墓。歸卧故齋。悲感有作。</title>,<text>骨肉多新墓。乾坤獨此生。故山攖百感。孤燭泣三更。峽急風逾力。林空雪自聲。哀腸斷已盡。無淚濕巾纓。</text>
<title>閔進士 百兼 挽 丁卯</title>,<text>與才何富壽何廉。天意茫茫莫可占。恬謹自持繩墨合。身心無累玉氷兼。元賓縱死猶非夭。長吉眞仙豈久凡。病隔春江違相紼。遙將哀淚綠波添。其二芳年髦譽冠文垣。二百靑衿子壯元。才學需時方指日。英華如夢忽無痕。名門令裔今誰數。斯世端人遂不聞。眼看黃泉埋白璧。高堂情事若爲言。</text>
<title>暮春。與姜叔，美叔往拜道峯書院。歸路拈杜律韻同賦。</title>,<text>深深院宇白雲隈。歷盡幽溪更陟臺。壁立高風瞻岳屹。春溫和氣見花開。微忱幾作升堂夢。仙壑今非翫物來。俯仰庭除無限感。不知林外暮禽催。</text>
<title>除夕</title>,<text>寂寂深村歲律窮。數峯殘雪擁茅宮。十年哀樂孤燈外。二氣消長一夜中。村鼓纔停仍曙色。嶺梅初動已春風。陶樽濁酒還多力。解破愁顔發小紅。</text>
<title>早春道中 戊辰</title>,<text>雨過溪橋一半危。隔江雲樹影參差。林根點雪春猶淺。柳外晴絲晝正遅。山巿鴉喧人去後。野程驂倦客眠時。郊原物色催耕作。布糓聲聲也自知。</text>
<title>春晝</title>,<text>戶外無塵客。書中有古人。春陰花意態。晨雨麥精神。物理閑方見。天心靜更眞。居然濠濮想。魚鳥便相親。</text>
<title>夏景</title>,<text>芳園日上花先影。深院風微柳獨知。露重櫻桃時自墮。山禽含上牧丹枝。</text>
<title>奉贈外舅直菴先生赴金城任所 辛未</title>,<text>百里春光暎福星。花江新雨麥靑靑。仙岑遠影侵公牘。官柳淸陰帶六經。可乏神方蘇壑困。定將心法驗鍾聽。遙知琴閤秋來夢。半繞東岡半海瀛。</text>
<title>靖陵齋所直中</title>,<text>睡起推牎面面峯。上陵寒日欲高舂。騷人官况淸如水。一樹梅花萬樹松。</text>
<title>梅花</title>,<text>松韻茶香自作隣。月中踈影更精神。朝來數朶呈新笑。却報人間第一春。其二天女元從白玉臺。人間猶作百花魁。幽香苦節誰相賞。晴雪寒牎有月來。其三欲作梅詩詩未奇。苦無淸思與梅宜。翛然相對黃昏月。詩在無言靜坐時。</text>
<title>睡起偶吟 壬申</title>,<text>雲捲平林霽景和。晩來山色一樓多。池塘月上森千峀。簾幙春深擁萬花。夢裡壯心聊破浪。酒餘奇氣欲凌霞。前江知有東歸舶。風外聲聲聽棹歌。</text>
<title>竹西夜集。與金穉五 相定，申有道 大傳 拈杜韻同賦。甲戌</title>,<text>談笑仍佳會。琴書自道情。高樓方夜色。新句欲天成。雪壓茶烟重。寒侵酒暈輕。庭梅春意動。踈影伴人淸。</text>
<title>過達川懷古 丙子</title>,<text>一死男兒義。三京賊勢橫。關防空地險。籌策奈天亡。宇宙長餘恨。山河又夕陽。荒㙜留正氣。終古薄蒼蒼。</text>
<title>鳥嶺</title>,<text>立立峯相倚。登登路不窮。巖高不戀地。樹老欲凌空。設險觀天意。雕奇費化工。憑高發長嘯。壯氣自成虹。</text>
<title>達川訪林將軍 慶業 祠</title>,<text>寂寞將軍廟。蒼茫夕照中。今年又丙子。往事泣英䧺。尙帶皇明日。虗飄大樹風。登臨無限感。天濶暮江空。又萬里歸來尺劒存。關公忠烈岳王寃。當年志氣東韓窄。終古聲名北斗尊。遺廟向江楓葉落。鐵衣留壁雪花翻。英魂應識寧陵路。長逐東流夜夜奔。</text>
<title>阻風留達川店</title>,<text>元帥臺前江水綠。將軍廟外夕陽移。烈風終日逗征客。應是英靈索我詩。</text>
<title>有人傳北耗。蒙古作梗。虜中且亂云。有感于心。吟成數絶。丁丑</title>,<text>中原消息問如何。遼薊秋塵欲滿戈。大陸窮陰今已盡。陽春一脉屬誰家。其二願見眞人掃北胡。金陵重設帝王都。星軺萬里朝天路。看盡幽燕與杭蘇。其三幾日腥氛凈九州。山牎十載讀春秋。中華匡復今休說。半壁東南亦百憂。</text>
<title>滯南三載。歸思日催。夢遊一處。山水明麗。頗可人意。得一句云檣鳴秋水急。山入暮雲多。豈將賦歸之兆耶。因足首尾。以成一律。</title>,<text>嶺外凉飈動。天涯客夢賖。檣鳴秋水急。山入暮雲多。物色催鄕思。行裝問菊花。孤吟因不寐。明月半牎斜。</text>
<title>與竹林 省峴 丞李聖唯 一曾。約爲東海之行久而未就。竹林丞投詩要和。</title>,<text>公齋寥落似村家。山郭踈烟數點鴉。梅蘂伴人春欲動。竹林懷友日初斜。殊方客思風搖旆。小閤詩情雪煎茶。萊海淸遊終一辦。蹔時違約不須嗟。</text>
<title>歸路次金君君哲 景游 韻</title>,<text>幾日歸程夢裡求。一鞭渾失異鄕愁。江村曙色踈燈外。雪岸春容老樹頭。末路行裝無上策。百年心事付虗舟。故山茅屋應依舊。月笠烟簑早欲謀。</text>
<title>歸家後復次 戊寅</title>,<text>踈林宿鳥暝相求。牎外靑山欲慰愁。人靜梅香生枕上。月斜松影在簾頭。京華消息如風馬。湖海襟期有雪舟。淸夜詩朋遠來訪。桃花發後賞春謀。</text>
<title>暗行果川道中</title>,<text>橫秋意氣隱征袍。冠岳晴雲馬首高。數點踈燈明遠店。不知何處有淸醪。時以酒禁事廉探故云。</text>
<title>途中記見</title>,<text>村家兒女茜紅裙。步出踈籬笑語喧。陌上秋光猶未老。木綿花發白紛紛。其二安陽橋下小溪斜。極目蒹葭雪作花。騎犢村童向何許。暮烟生處兩三家。</text>
<title>淸心樓 己卯</title>,<text>烟雨空濛隔釣舟。滿江春色一樓浮。魚龍積水乘新氣。星月危欄欲倒流。古寺遙含孤棹影。暮雲長鎖九疑愁。緣堤垂柳眠沙鷺。留作他年夢裡遊。</text>
<title>次族弟定夫 鍾秀 贈別韻</title>,<text>山杏開時雨未休。春風三月過東州。相思何處堪惆悵。淸澗亭邊洛寺頭。其二悠悠征旆幾時休。驛路遙連古貊州。中夜君親俱北望。一輪明月小樓頭。</text>
<title>沈學士德器 履之 有書相問。寄一律以謝。</title>,<text>靑門烟柳別愁生。雉嶽春雲帶古城。小燭空齋孤客意。一封千里故人情。回瞻玉署如天逈。惟喜瑤岑入夢淸。旅枕起來還繞壁。梅㙜風雨寢猶驚。時聞洛耗。有諸㙜竄逐之命。故落句云。</text>
<title>滯原州</title>,<text>古峽風光異洛橋。子䂓聲裡雨連宵。簿書案閴詩酬日。鴈庭空鳥代朝。芳草不禁春欲暮。桃花似慰客無聊。茶烟乍歇琹娥睡。簾角斜陽上柳梢。其二東風關外故人稀。別院深深晝掩幃。京國始知爭日遠。客心空自伴春歸。睡餘山鳥窺簾語。詩罷庭花繞筆飛。遙憶故園今夜雨。蕨芽新長藥苗肥。</text>
<title>寄安峽宰金存吾 履獻</title>,<text>學士春來厭鳳池。仙鄕太守亦恩私。琴齋曉夢知多少。應逐東風繞玉墀。其二樓㙜隱約白雲邊。松桂林中火食仙。吏退公庭春晝靜。木蓮花下對書眠。</text>
<title>橫城道中</title>,<text>開合頻經峽。紆回屢渡溪。淸笳穿樹逈。飛旆隔花迷。夷險有王事。行藏信馬蹄。山村看似畫。雲外聽踈鷄。</text>
<title>早發</title>,<text>草際晨霞散。花梢落月低。迢迢前路逈。漠漠故山迷。危峽偏多石。春田半是泥。郵人暗相語。明日過橫溪。</text>
<title>大關嶺</title>,<text>拔地層巖立。摩空疊嶂䧺。棧懸頻鳥外。輿過忽雲中。宇宙聊長嘯。關山揔下風。蓬壺看咫尺。搔首喚仙翁。其二百折半腸險。層雲帝座通。罥衣從澗樹。滿袖得天風。積雪埋春白。重溟浴日紅。長安何處是。極目羡歸鴻。</text>
<title>行到江陵。夢見鄭令大受 存謙。呤成一律以寄。</title>,<text>關嶺迢迢客路脩。歸心渾逐水悠悠。夢中親友猶淸晤。覺後風烟又別愁。明月有情通遠思。綠楊無力繫征輈。何時細雨孤燈夜。共話蓬萊第一遊。</text>
<title>鏡浦臺</title>,<text>鏡水淸如明鏡懸。㙜前環作一奩圓。瓊沙細控初弦月。銀海遙粧淡抹烟。身逐輕舠疑出世。心隨孤鶴欲浮天。三山玉笛應來往。倘識人間有謫仙。</text>
<title>途中觀海</title>,<text>礧空吸盡百川流。萬古長涵碧落浮。九土微茫同泛梗。羣生起滅等泡漚。魚龍氣積渾驚矚。宇宙身孤莽欲愁。安得仙槎泛天外。羡門諸子與同遊。</text>
<title>洛山寺</title>,<text>高㙜吹角海茫茫。雪白梨花繞席香。百丈祥光冲梵宇。碧紗籠裡護宸章。其二飛樓直壓水精宮。極目驚波萬里通。落日漁舟天外返。一帆明滅似孤鴻。其三義相㙜前天似水。觀音窟裡波如雷。飛空白沫迷淸晝。知是長鯨噴雪來。其四百尺危欄獨坐遅。梨花亭外海氛迷。陽烏似欲藏眞面。却護波心湧出時。其五金輪初上氣玲瓏。天水方酣五彩中。尙憶春塘㙜下望。繡屛高處袞衣紅。其六龍神水伯簇紅綃。擁出羲輪上碧霄。風定海波三萬里。一時橫徹紫金橋。</text>
<title>檢田卽事</title>,<text>玉陛承明詔。水城 杆城別號 檢瘠田。登丘風欲颭。尋壑樹相牽。孤舘雖添病。窮廬欲解懸。貢蔘猶宿弊。無計息東沿。近來蔘價騰踴。嶺東蔘貢。爲莫大之弊。故落句及之。其二白地猶租稅。荒畬等沃膏。民憂不可緩。王事敢言勞。移席頻窮峽。停輿更遠臯。疲氓競手額。無復訴嗷嗷。</text>
<title>海</title>,<text>層波萬頃接鴻濛。落日平臨大海東。此界之間知最鉅。極天以外欲何窮。藏含百恠渾難測。吐納三光只自空。蓬島蒼茫如在眼。鸞笙何處月明中。其二若木東枝眼力窮。銀洲赤岸莽相通。平生不識江河小。今日方知宇宙洪。未有文章堪敵大。只餘奇氣欲凌空。雲鵬政近圖南日。倘借扶搖萬里風。</text>
<title>族兄伯高 鍾厚 氏次定夫韻以寄。奉酬。</title>,<text>茶鐺初熟藥爐休。病客孤愁滯遠州。淸興不禁中夜夢。春風飛上萬峯頭。</text>
<title>覆次定夫韻以寄</title>,<text>蓬嶽羣仙笑不休。九烟昏夢尙齊州。他時洛下如相見。應恠天香繞我頭。</text>
<title>次兒子和送韻</title>,<text>驥子春深戀未休。洛城迢遆隔東州。須知客榻懸懸望。詞學嶄然早知頭。</text>
<title>大受贈長序。作一律以謝。</title>,<text>古調無人識。峩洋欲斷絃。夫君得深意。吾道不孤懸。萬里猶襟照。三春有夢牽。靑眸開旅榻。銀燭耀花牋。</text>
<title>三日浦</title>,<text>鳴沙踏盡海棠天。路斷松林見彩船。緣水凈開塵外色。靑巒低作鏡中娟。平臨孤島三分畫。獨倚飛亭半日仙。休恠淸遊未終夕。却疑人世已經年。其二芳洲移棹水粼粼。古佛埋香跡已陳。楓岳雲迷琪樹影。蓬壺天入白蘋春。蒼松表跡終疑妄。丹壁題名亦豈眞。仙鶴不歸華表閴。千秋述永定何人。</text>
<title>入海觀海金剛</title>,<text>舟輕瀧急悔初來。纔到奇觀却忘回。壁立層波渾是骨。雕成列峀問誰才。尖尖玉笋千枝聳。立立霜鋒百恠猜。天作神山勞意匠。海中先試小蓬萊。</text>
<title>楓嶽山中。憶稚五。賦詩以寄。</title>,<text>點綴歸雲乍滅明。夕陽倒射衆香城。故人西望杳天末。桂樹淸陰生遠情。其二仙岑難畫亦難詩。特地精神立立奇。一任化工模白本。歇惺樓上日斜時。其三天然疊嶂遙含雪。半落孤峰欲化雲。廬山未借長杠筆。看到佳時每憶君。其四萬壑風光袖裡携。相思千里一詩題。開凾定被傍人恠。滿紙仙霞字字迷。</text>
<title>與稚五約會東都。遍訪故都遺蹟。臨別口號贈主倅鄭令大受。庚辰</title>,<text>野色浮荒郭。林光帶別茵。山河餘舊跡。天地又新春。勝賞宜騷客。風流有主人。龜亭更後約。聊待百花辰。</text>
<title>鳳凰㙜別席。得㙜字。與穉五共賦。</title>,<text>羅王宮闕遍靑苔。太守淸笳倚鳳㙜。野色自隨山共逈。天光欲與樹俱來。樓空老石如人立。寺古孤花爲客開。驛路垂楊牽別恨。月城駐馬更徘徊。</text>
<title>阿火店。與稚五同賦。</title>,<text>倦馬投孤店。柴門月上初。昏炊少婦慣。暝汲僕夫踈。欲雨山容改。迎風柳意舒。明燈相對語。半是故都餘。</text>
<title>和稚五贈別韻</title>,<text>漠漠庭花晩。迢迢嶺樹遙。他鄕隣客榻。春日惜征鑣。窮達君休卜。行藏我自饒。應知凈琴月。流影照聞韶。</text>
<title>與諸人登凌波亭。拈韻同賦。</title>,<text>懸崖飛閣欲凌霞。雲樹重重夕照遐。一曲淸溪生錦浪。扁舟疑入武陵花。</text>
<title>追憶鳳㙜之遊。奉寄東都尹。</title>,<text>雲水淸遊共異鄕。悠然主客兩相忘。平郊走馬花如雪。畫閣投壺月似霜。占勝因窮千里目。討春重發少年狂。琹齋一宿猶餘戀。別後風烟繞夢長。其二天敎我輩共南州。地濶東都並客輈。助筆江山干氣象。拂花談笑擅風流。那知太史占星聚。自有高㙜表鳳遊。取次韶城春事爛。可能同賞月中樓。</text>
<title>次李聖之 齊淵 留別韻</title>,<text>送友殊鄕歎索居。落花芳草伴歸車。長亭惜別無窮意。千尺深潭定不如。其二遊子春深戀故居。難將堤柳繫征車。相思他日猶堪慰。留篋詩篇錦不如。其三浮雲南國覆官居。落日長堤動客車。淸夜思君何處切。韶樓新月一鉤如。</text>
<title>偶吟</title>,<text>鄕愁遙寄暮雲東。吏退公庭樹影空。欲和淵明歸去賦。夜來秋意入踈桐。</text>
<title>聞韶樓</title>,<text>公堂暇日占閑遊。江漢風流有此樓。垂柳烟沉村似畫。遠山雲盡野如浮。塵埃地逈淸宜月。星斗簷空爽欲秋。獨卧欄頭還自笑。元龍豪氣未全休。</text>
<title>垂柳</title>,<text>嫰綠依依漾麴塵。半和烟雨拂墻新。悠揚紫陌停金勒。攀折粧㙜惱玉人。天借風流偏冶態。春深桃李自芳隣。㝡憐北牖羲皇枕。閑蔭先生漉酒巾。</text>
<title>霽景</title>,<text>纔喜甘霖又喜晴。三農歡意溢春城。靑開遠峀雲初散。綠暎芳洲水欲平。別院凉生孤樹影。暮鍾淸答衆禽聲。長空萬里無纖翳。只許氷輪盡意明。</text>
<title>暮烟</title>,<text>斜暉微暎暮山遙。野外靑烟滿目飄。半郭平沈村色靜。小塘閑鎖柳陰搖。蒼茫宿鷺迷芳渚。依約歸僧隔斷橋。一陣長風吹捲盡。化爲淸露滴花條。</text>
<title>冬夜</title>,<text>公舘沉沉夜色寒。燭花微落篆烟殘。靈芝暮歲仙方遠。老樹柴門客夢團。琴罷不知霜滿箔。酒闌猶待月昇欄。潛陽消息新梅動。護得孤芳枕上看。</text>
<title>冬至</title>,<text>錯莫寒雲蔽遠林。稚陽半夜劈窮陰。江湖日月催春動。梅柳精神透雪深。大樂正希看至象。善端初復驗天心。金華去歲趍朝地。尙憶香烟滿玉簪。</text>
<title>以北關御史。奉命出東城。宿李尙書亭。辛巳</title>,<text>的歷荷花露。蕭踈柳葉風。村深林影外。城閉月明中。驛路和烟濶。塵心暎水空。金門有何好。贏得鬢成蓬。</text>
<title>宿淮陽府</title>,<text>已失金城險。猶愁鐵嶺陰。秋聲酣曠野。霜意繡平林。櫪馬寒無睡。雲鴻遠有音。明朝是陵幸。宵雨倍關心。</text>
<title>發咸興。向深北。</title>,<text>驛馬寒嘶倚朔風。咸關一路塞門通。山連西北雲容黑。地缺東南海色空。皮服蒙茸氓似狗。戎裝結束妓乘騘。殊方物色渾驚眼。不奈鄕園入夢中。</text>
<title>廵相趙台和叔 明鼎。曾以冬至副价。赴燕留館時。賦詩屬余。歸後書寄。今以王事。同在一省。南北落落。無異燕越。聊次其韻。爲二首奉寄。以酬逋債。兼索俯和。</title>,<text>歲暮遼河館。淸詩萬里情。嶺雲將夢遠。關月照襟明。望重推華國。才踈愧擁城。那知共北塞。時節又陽生。其二寥落重關險。牢騷遠客情。懷親西景晏。望闕北辰明。歲月迷荒塞。行藏信列城。胡山看咫尺。撫劒壯心生。</text>
<title>鍾城除夕。覆次按使韻。</title>,<text>嶺路迢迢險。郵書欵欵情。殘年同絶塞。歸夢尙春明。霜雪侵衰鬢。星河落曉城。何時憑快閣。相對話平生。</text>
<title>又和按使韻 壬午</title>,<text>倦僕同新喜。窮邊失舊悲。雪消將去路。春動欲歸時。畫戟淸香晏。危樓落月遅。相思在棠閣。昔夢繞襜帷。</text>
<title>自北關發。向南關。</title>,<text>元帥㙜高杳靄間。隔年重度鬼門難。不妨雪覆崎嶇路。且喜雲藏慘惔山。萬里羇愁添北塞。一分春意動南關。今行不負桑蓬志。瀚海陰山領略還。</text>
<title>昔尤齋宋先生謫北塞。到鐵嶺。有鐵字韻詩。我曾王考厚齋先生和成三首寄呈。尤齋先生覆次之如其數。余到鐵嶺。有感于昔。敬次其韻。</title>,<text>危嶺截南北。峻壁如削鐵。凍雪封斷石。我馬欲流血。敢言原隰勞。能無職任缺。矯首望丹極。天際有明月。其二尤翁宗孟朱。斬釘又截鐵。正義揭春秋。大勇超氣血。邪哇縱暫翳。道德終靡缺。千載鍾間氣。孰能踰日月。其三我祖師尤玄。賾道誠透鐵。思深葉化圖。讀較鵑啼血。遺書蔚滿架。精義完無缺。百世俟知心。定印寒潭月。</text>
<title>歸自北關未幾。又承命往嶺南。</title>,<text>臘雪重關北。春風大嶺南。夷險王程數。閑忙野老慙。海氣蒸如霧。山光醉似嵐。吾廬何處是。歸興夢中酣。</text>
<title>偶吟</title>,<text>汨汨爲形役。年年作遠遊。關河萬里跡。南北極天頭。覊絆長如許。行藏可自由。山花似慰客。故故傍征輈。其二危橋浸亂水。遠嶽隱微霞。野濶茸茸麥。村深淡淡花。風光供客眼。詩句答春華。折柳催征馬。前林雨脚斜。</text>
<title>全州道中</title>,<text>陰雲垂野鳥喃喃。得雨山光欲放藍。流水浮雲二千里。春風匹馬向天南。其二全州四月雜花香。燈火家家似漢陽。拾翠佳人爭約伴。水頭屛帳賽龍王。州俗四月八日。設屛帳於水上。相與飮食遊嬉。以祭龍王云。其三寒碧堂高流水長。賞春太守綺筵張。貢花自是風流政。却恐村民穡事妨。路逢負花者甚多。以官令採納云。故末句及之。其四烏原驛路枕長川。渚草茸茸嶺樹圓。數戶孤村臨野靜。竹扉斜掩落花天。</text>
<title>自統營前洋。乘舟入閑山島。次李忠武公 舜臣 刀字韻。</title>,<text>雲水千秋白。勳名百戰高。登臨意無限。笑撫匣中刀。其二海晏魚龍伏。風微皷角高。扶桑無戰氣。苔澁滿營刀。其三地放南溟濶。天橫北斗高。英䧺一去後。峰勢尙如刀。</text>
<title>過雲峰燕峙峴。見大明劉提督 綎 題名。感而有詩。</title>,<text>陰風獵獵閃朱旗。此地何年過六師。陣勢從天蠻魄奪。威名淸海將功奇。丹書絶壁雲雷護。鐵騎深林草木疑。撫劒書生空感慨。中原回首日斜時。</text>
<title>夜直玉堂。聞雷異志感。</title>,<text>歲晏蓬萊閣。寒生白玉墀。奔雷冬作恠。伏雨夜何遅。百慮高穹邈。孤忱小燭知。靑綾儘非分。歸夢故園宜。其二欲補山龍繡。慚無五色絲。雷威頻示警。天意或扶危。繞壁丹心折。挑燈白髮滋。孤吟不成寐。仙漏漫垂垂。</text>
<title>冬至 癸未</title>,<text>陰陽互迴斡。大化無停機。昨日衆陰剝。今日一陽歸。綿綿泉脉動。眇眇生意微。一氣透雪霜。梅柳亦依依。天心自不移。人事貴無違。悠悠四十年。擿埴堪貽譏。靈㙜日晦塞。善端空依俙。消長忽有感。端居悟昨非。欲喚主人惺。庶追義勝肥。情冦未易摧。勿旗勞一揮。明明三字符。學之顔可希。其二玉衡指仲冬。天氣正凜烈。短日寒無光。疾風石欲裂。枯葉走庭際。策策如相詰。微陽地底復。玄機自坱軋。動靜固無端。闔闢惟一轍。天命苟暫停。化育寧無缺。至人體乾道。一息罔自逸。大舜起鷄鳴。神禹惜寸日。悠悠忨愒徒。志業何時畢。忱誠苟一到。豈難透金鐵。其三庭雪日霏微。庭樹日蕭踈。茅廬寂無客。中有古人書。心閑絶俗累。意到潛卷舒。洋洋聖者訓。千載日星如。起來覽世道。正路久榛蕪。亂草穢孤芳。敗礫欺明珠。昏昏一世聾。鍾呂何太迂。古道竟無用。輟卷徒長吁。微陽破積陰。一理徵戶樞。但憂學不至。莫謂時已渝。寒梅共一笑。踈影如人癯。</text>
<title>以參覈使。辭陛到高陽。甲申</title>,<text>域內經行遍。遼東取次征。關河長作客。物役易傷情。殘火明孤驛。春流帶古城。依依家國戀。回首暮雲平。其二世事皆前定。燕行有昔徵。斜陽下濟院。初月過昌陵。專對才全拙。長征氣益增。庭梅花欲發。歸夢曉來應。余於年前。屢有燕行之夢故云。</text>
<title>坡州道中</title>,<text>一抹輕霞羃遠山。蒼茫野色透林間。層崖倒馬留餘恨。雙佛迎人認舊顔。野火燒來春事急。樹陰迷處數村殘。桃花柳絮無消息。應待征車北地還。</text>
<title>開城府</title>,<text>路濶長湍野。雲開松嶽春。興亡俱逝水。今古幾行人。廢郭殘燒遍。荒臺細草新。斜陽訪崧院。駐馬一傷神。</text>
<title>靑石谷</title>,<text>逶迤靑石谷。迴合亂山中。井陘難方軌。盤蛇可伏戎。胡來不覺隘。天險亦成空。今古無窮感。悲歌倚北風。</text>
<title>平山</title>,<text>喜失靑泥後。嫌逢赤坂初。地疑徐岱近。石似糓城餘。雨過愁霑服。塵飛憫汙車。山川頑似許。椎俗且從渠。</text>
<title>遇雨</title>,<text>闇闇催耕種。絲絲乍有無。千村皆作喜。萬樹欲蘇枯。滴草明珠點。漫山淡墨圖。晩來猶不絶。應洗直西途。</text>
<title>黃州</title>,<text>直西關路正悠悠。竟夕征車不暫休。數里孤城圍綠樹。一天微雨過黃州。林禽樂意風初暖。堤柳春心水共浮。形役十年身欲老。爲將行止問沙鷗。</text>
<title>練光亭下。與廵相黃台景得 仁儉 同舟泝洄。記昔賦詩。</title>,<text>十里平林伴客輈。靑衫猶記昔時遊。卄年世事今蒼鬢。春日仙舟又綠流。雲氣濃含千峀出。月華淸共一樓浮。琴娥解唱陽關曲。翻起征人出塞愁。辛酉。余以新恩進士遊此亭。已二十餘年矣。</text>
<title>入瀋陽</title>,<text>大漠風驅十丈塵。隔河烟柳捴愁人。乾坤自少眞男子。日月空回舊甲申。遼野卽今非禹服。普天何處覔王春。書生手有龍文劒。永夜旄頭指點頻。</text>
<title>瀋館有感。拈筆漫成。</title>,<text>蘓卿雪窖猶持節。宋瑞燕山不下樓。石室陪臣心更苦。南冠三載爲宗周。右金淸陰。其二華陽大老志湔羞。前席風雲密勿謀。痛哭蒼梧餘淚在。塵箱更濕舊貂裘。右宋尤庵。其三東方正氣數靑袍。大義前頭一死豪。劒樹刀山渾不顧。等閑談笑擲鴻毛。右三學士。其四千羣醜虜一身鏖。曠漠悲風助怒號。月黑深河陰雨夜。猶聞鐵騎聲嗷嘈。右金將軍。其五白馬城高絶虜塵。扁舟南渡大經綸。單于坐笑東方窄。斗水不容橫海鱗。右林將軍。其六東牎勳業相公榮。白首西行莫浪驚。天意偏要君不死。恐敎三士混淸名。右崔鳴吉。其七中原力盡救邢時。草木猶知再造私。城下銅盤尙云可。錦州一役復何辭。右錦州師。</text>
<title>途中卽事</title>,<text>關路泥深沒客筇。塞河水濶闕征篷。麻姑洞裡猶看雪。狼子山前始見松。胡馬應呼歸去熟。唐姬足步來慵。村村梵宇隣關廟。厭聽中宵聒皷鍾。胡人日暮。出門作聲。則馬牛之放牧者。成羣自歸。唐女自兒時。以巾足。足小脚大。行步蹣跚。風甚則不敢出行云。</text>
<title>冷井</title>,<text>細草遼東岸。踈林冷井村。野窮山色出。川折水聲喧。虜俗看看異。商車處處屯。雨來何用駐。我馬自東奔。</text>
<title>途中</title>,<text>小店征人少。荒林亂轍多。山霞仍作雨。塞水捴名河。曠野皆楊柳。平田雜黍禾。長程殊未已。歸夢夜如何。</text>
<title>連山關</title>,<text>遼河日夕漲塵沙。六十光陰異域過。齊響鐸鈴車載貨。對縫屣履女簪花。鸎隨朔氣聲全變。燕帶胡風語亦訛。惟有中天明月色。也應東國一般多。</text>
<title>留灣上</title>,<text>六月邊塵染客袍。長安萬里夢猶勞。樓頭縱目胡山盡。城上懸烽北斗高。出塞䧺心朝試馬。勒燕奇氣夜看刀。無端風送千林雨。彷彿遼河蹴踏豪。</text>
<title>百祥樓</title>,<text>遼陽歸路厭塵埃。忽有高樓萬里開。江勢遠從千峀出。野光飜抱數州廻。風雲空裏相摩盪。炎熱人間自去來。十二欄頭發淸嘯。長洲明月與徘徊。</text>
<title>花石亭</title>,<text>花石亭名自栗翁。栗翁一去亭亦空。玉色金聲人已遠。丹崖翠壁江之中。荒庭俯仰無邊月。虗閣徘徊萬里風。徙倚欄干意何限。滄波極目海門通。其二霽月光風隔杳茫。遺墟草木襲芬芳。乾坤浩氣千年會。山水精神萬古長。祗有斯文紹洛閩。終孤至治鑄虞唐。江湖魏闕同憂思。尙誦當時瀝血章。</text>
<title>龍灣。次金君君哲韻。乙酉</title>,<text>萬里長安客。東風鴨水邊。陰雲埋古戍。積雪漲胡天。宇宙餘孤嘯。功名負壯年。狼居空入望。誰是冠軍賢。其二關防拱北塞。襟帶阨西邊。暮角搖寒月。飛亭湧遠天。雪消當路塞。春早太平年。裘帶翻多暇。何如峴首賢。</text>
<title>又次</title>,<text>年逾四十已知非。末路行藏與計違。萬里辭家蓬鬢短。一燈吟病藥爐圍。統軍亭㢠春遊冷。蘭子洲空夜獵稀。差喜邊城寒事盡。大江冰泮綠波肥。</text>
<title>白馬山城</title>,<text>簇簇峰巒立。層層睥睨斜。孤城當落日。絶域對春華。疊皷聲飜海。飛㫌影動花。昇平已百載。極目靜塵沙。其二絶塞重關險。春風萬里樓。華夷境俱盡。天水影相浮。愁思懸烽夕。䧺心勒石秋。林公祠屋近。遺恨滿江流。</text>
<title>觀獵威化島</title>,<text>天設重江壯關防。中有一島三十里。太祖回旆基王業。遺墟至今祥雲起。地間華夷人不居。極目蘆葦平如砥。龍灣四月桐花落。將軍無事閱武技。畫旗大皷臨長嶼。淸曉軍聲沸江水。數部管絃雜鐃吹。十隊紅粧間虎士。錯落奔騮汗血赭。獰猙獵狗牽絲紫。中權號令馬首瞻。兩甄分張鳥翼似。賈勇叫呼撼山嶽。打圍蹴踏鳴弓矢。癡鹿駭獐走且跳。萬人競逐黃塵裡。馬蹄盤旋似轉燈。得失難分迷尺咫。俄頃壯士獲雋歸。倒掛朱鞍血染衣。猛虎走藏窩窟空。驚禽逬落羽毛飛。獻馘轅門邀厚賞。橫鞭馳出生光輝。翠旗百步風半颭。馬上捷取爭逞威。始知塞上兵力勁。何難漠北胡塵淸。時平百年無所用。草中狐兔空相驚。昔我經過瀋陽野。慨然大漠思橫行。安得驅此萬猛士。秋風大獵單于城。歸卧鈴軒意牢落。撫劒縱目天崢嶸。</text>
<title>又次趙台和叔韻</title>,<text>玉關歲云暮。何限故園情。天末人猶隔。詩中眼忽明。烟踈鴉點樹。鍾動月侵城。遙想梅牎下。寒香傍雪生。其二絶塞連年客。危樓萬里情。壯心猶自負。雙鬢不禁明。雪擁江間戍。烽懸霧裡城。邊愁何日了。歸計趁春生。</text>
<title>送冬至副使金台述甫 善行</title>,<text>納納乾坤久陸沉。一陽消息隔重陰。寒宵玉舘無窮感。方識淸翁昔日心。金台。卽淸陰傍孫故云。</text>
<title>蔡君景洪 希範。寄別詩七絶。懶不能盡和。只步二首。聊以見懷。丙戌</title>,<text>一樹花開照兩家。夢中猶記昔相過。去春詩什今春和。始覺西來歲月多。其二南村雖失幷隣居。北陌猶堪枉小車。塞外歸裝春作伴。簷花應待共看書。</text>
<title>洪原謫居</title>,<text>小屋臨荒野。孤烟起暮城。海帆時隱見。村火乍微明。雲去家庭遠。花飛客意驚。淸宵空佇立。星斗向人傾。其二風氣隨方異。關山背險來。天陰不作雨。海吼欲成雷。峽巿荒無物。郊扉冷未開。一旬家信斷。孤月夢徘徊。其三投遠故無累。登高始欲愁。山連雲不極。海盡天應浮。世事惟高枕。春風且倚樓。騰騰平日氣。自笑未全休。</text>
<title>思鄕</title>,<text>藥笈茶鐺枕畔圍。卧聞春雨政霏微。剪殘蠟燭愁誰語。開盡林花客未歸。曉角吹城樹漠漠。海山入檻雲依依。故園風物撩羇思。綠韭初長靑蕨肥。</text>
<title>偶吟</title>,<text>峽色初開海色平。穿林小路背孤城。山齋四月花猶在。縣角三聲斗欲橫。啼鳥不知爲客恨。宿雲遙寄戀君情。萱庭舞綵知何日。詹尹床頭要細評。</text>
<title>有感</title>,<text>漢唐勳業妄相輕。三代䂓模每細評。欲借陽春噓白屋。坐看寰宇奠蒼生。浸成迂濶書安用。虗負經綸鬢已明。康濟一身還沒策。當時只合事躬耕。</text>
<title>卽事</title>,<text>昨夜空階聽雨聲。前汀春水曉來生。思家萬里孤雲遠。戀闕三更北斗明。野曠有時看走馬。塞荒無樹着啼鶯。茅齋客去柴門靜。且掩爐香睡晩晴。其二家山物色眼森然。永夜歸心北斗邊。堪惜孤花人共瘦。爲隣明月夢俱圓。難成事業炊沙飯。不進文章上水船。靜裡新工除百念。斷香惟對小爐烟。其三燕語鳩鳴捴不禁。爲憐淸晝伴孤吟。垂楊遠岸風烟積。芳草空階雨露深。萬里春歸添客恨。一封書到見親心。長安日下頻回首。莫遣微雲作暮陰。</text>
<title>謫廬讀書</title>,<text>胷海何曾累險夷。浩然高卧葛巾欹。梅花亂落羲經案。樺燭孤明大學帷。天上飛龍要利見。座中談虎孰眞知。雖無銖寸新工得。且喜憂虞一掃之。</text>
<title>春雨</title>,<text>細點霏微乍暎空。亂絲搖颺旋隨風。穿階怒草添新綠。戀樹殘花濕老紅。峽霧藏來村遠近。塞雲呑盡海冥濛。關山一段依迷景。疑入龍眠淡畫中。</text>
<title>甁花</title>,<text>孤城極目但風沙。荒塞那堪管物華。強與東君作顔色。甔甁新揷數枝花。其二三月長安花事闌。紅霞深處簇金鞍。壺中天地無窮妙。誰識春光在此間。</text>
<title>聞上候平復。志喜。</title>,<text>玉候初聞勿藥平。紫泥頒慶度郵亭。爲功不待三壇璧。垂隲元由九廟靈。喜色忽添花灼爍。歡聲遍報鳥叮嚀。孤臣半夜欣無寐。且待恩環好返庭。</text>
<title>歸度咸關嶺</title>,<text>凄寒變作綠陰低。來去關河物色迷。躑躅花開含雪嶺。垂楊枝覆斷氷溪。鳥迎喜氣穿林囀。馬帶歸心向日嘶。淸夢先隨孤月返。家鄕知在暮雲西。</text>
<title>樂民樓</title>,<text>王業肇開地。春城前度遊。關雲莽萬里。江月渺千秋。氣積朱樓動。烟凝碧樹浮。安危更遠念。默誦大風謳。</text>
<title>江寓</title>,<text>消愁賴有暮江澄。濯熱何須玉井氷。暎水沙明不受月。隔林村暗只看燈。渚雲乍起雨初集。灘舶相喧潮欲升。一榻蕭然無俗累。近人鷗鷺自成朋。</text>
<title>江雨</title>,<text>南浦亭㙜暫息勞。卧來寒雨響蕭騷。簾間氣濕汀雲重。樓外波鳴海舶高。鷗鷺相招機已息。魚龍欲動意猶豪。隨身數篋塵編在。永夜孤燈不厭挑。</text>
<title>次宋君新之 日休 寄示韻</title>,<text>棋罷因成睡。茶餘偶檢書。浮榮慚嚇鼠。幽意欲焚魚。欹枕浦帆遠。吟詩江雨踈。荒庭無客到。斜日上閑除。其二暝樹森森立。遙燈點點稀。靜知魚極樂。閑愛鷺忘飛。石老滄江色。沙回落月輝。櫓聲聞漸近。應是採菱歸。</text>
<title>江上卽事</title>,<text>雨過餘響滴梧桐。江閣踈簾暎半空。㝡是夕陽南浦外。一帆明滅畫圖中。其二踈林隱約翠微間。淸曉人家尙掩關。上峽商船趁塩巿。數聲柔櫓過龍山。其三連宵雲雨暗前汀。隔水羣峰不辨形。雨歇雲歸江水靜。鏡中微暈數螺靑。其四公子風流揚彩舲。紛紛絲竹入靑冥。舟回聲斷不知處。極目烟波生遠汀。其五東風吹雨白蘋汀。處處淸波濕晩馨。昨夜江流添幾尺。浦帆欲壓洗心亭。</text>
<title>次趙台和叔薜蘿亭韻</title>,<text>穎尾歸心負壯齡。晩緣聊復托斯亭。朝回草色開閑逕。客散花陰落小庭。淸夢不妨幽鳥語。宿雲欲畫遠峰形。爐香一炷消塵累。只許松風盡意聽。</text>
<title>月夜獨步 丁亥</title>,<text>地上雪如月。天上月如雪。雪月相輝暎。天地同皎潔。散步踏淸光。夜久微霜結。斜漢澹樹梢。玉繩低天末。林禽冷無聲。梅影瘦如骨。閑人似我少。淸景共誰說。歸來掩戶卧。夢魂猶超越。</text>
<title>歲初邀申君翊卿 。小話同賦。戊子</title>,<text>庭露微微滴。林陰稍稍移。月明人醉後。茶熟客來時。倦枕溫殘夢。閑牎讀舊詩。超然無外慕。眞樂有誰知。</text>
<title>又次</title>,<text>小園春事早。新竹暖堪移。燭盡橫參夜。松欹落雪時。爐香欲醒醉。街皷似催詩。淸趣在無語。傍人應未知。</text>
<title>次申翊卿韻</title>,<text>光陰漸晩意茫然。騎竹紅顔憶往年。活計祗憑殘簡裡。經綸聊試一樽前。梅開几案浮淸氣。雪盡林巒返綠顚。東巷騷人甘寂寞。閉門終日似參禪。</text>
<title>次宋新之韻</title>,<text>枯荄稍生意。啼鳥欲成歌。好月行看滿。餘寒判不多。草玄非解事。浮白且無何。憂樂兩相忘。悠然自太和。</text>
<title>旱餘小雨未洽</title>,<text>滴滴纔聞響。霏霏乍暎空。輕霑新麥穗。微濕小花叢。尙喜同雲色。難爲潤物功。何當作一霈。四野占年豊。</text>
<title>歸沙川</title>,<text>匹馬歸來舊草庵。園翁溪叟欲相參。禾收四野村聲樂。霜染千林岳色酣。差喜巖泉新有契。定知章服漸難堪。夜來一段淸幽景。沙水淪漪月影含。</text>
<title>再寓洗心亭。次趙台和叔留題韻。</title>,<text>三宿曾餘戀。重來不厭看。沙禽迎客慣。江月向人團。簾閣生秋影。魚龍動夜寒。詩篇解靑眼。吟罷更憑欄。其二西湖又秋夜。漁火隔年看。移席沙光凈。維舟樹影團。汀空偏得月。樓逈不禁寒。應識忘機久。輕鷗欲近欄。</text>
<title>夜坐拈放翁韻</title>,<text>淸漏無聲落葉流。禁城風物正宜秋。霜餘晩菊香浮砌。月上踈林影倒樓。寒杵屢回孤客夢。澹雲遙作暮鴻愁。朝端自幸無覊束。且擬江湖爛漫遊。</text>
<title>命兒輩拈韻雜賦 己丑</title>,<text>雪屋寒初盡。風扉暖欲開。不知容鬢改。猶喜歲華來。樹影侵踈箔。梅香逼淺杯。兒曹也淸興。暝踏月光回。其二曙色葱籠竹樹間。數聲啼鳥報春還。卽看山雪似花白。雪盡他時花滿山。其三紅塵咫尺閉柴門。猶有春風掃小軒。萬戶烟凝迷碧樹。九街鍾動警黃昏。燈前壓酒微香聞。枕畔看書至味存。爛漫韶華知不遠。一筇擬遍杏花村。其四春城仙漏響丁東。夜久燈花落小紅。得氣林禽纔好語。向人堤柳已和風。鍾殘月影窺簾外。酒醒梅香入夢中。東巷誰憐老騷客。閉門寂寞似楊䧺。</text>
<title>騎省寓直</title>,<text>鑰下銀㙜閉。鍾鳴綺陌昏。雲低崇政殿。月上建明門。立馬傳呼急。分軍點閱煩。更深待標信。不睡倚前軒。其二仙漏催三皷。天書下九閽。星河華省靜。燈燭禁門喧。稍稍槐風動。層層殿影昏。孤衾懷百慮。歸夢繞林園。夜下傳敎。牌招政官。留門開政。</text>
<title>感興</title>,<text>庭前杏花蘂。含露如白玉。我行知幾日。花開已花落。地上紛素英。枝間餘空萼。塵事損高趣。繞樹三歎息。芳華已衰歇。歲月空超忽。浮榮不足戀。素願何時畢。唐虞與洛閩。寤寐思結。蹉跎負宿志。進退成兩失。花謝復結子。斂華終歸實。芳年縱虗度。物理猶可質。襟期托歲暮。澗松自欝欝。其二桃李深淺色。樹樹自不同。芬芳擅時氣。雕剪任天工。玄冬萬木槁。黯然枝柯空。文章閟厚根。色香誰能窮。春風一披拂。紅白各自功。遂令普天下。粧點雲錦中。豈將脂與粉。隨處染林叢。天機近人事。大化由至公。唐堯垂衣裳。八表煽仁風。思皇集夔臯。煥文賁茅宮。陽和浹春㙜。千載仰冲融。</text>
<title>惜春詞</title>,<text>古人云四時。最好惟三月。凉燠自適宜。花葉欣相發。盎然太和氣。宛覩唐虞日。今春何乖候。風雨苦無節。新芳遽離披。嫰綠委塗泥。淸和知有幾。靑陽倐已辭。洛陽少年客。惆悵惜芳時。安知我心裡。春意自未衰。微醺一杯酒。天地正和曦。</text>
<title>謫行過素沙坪</title>,<text>終南猶在目。湖樹已迎輈。曠野荒碑立。斜陽古塔愁。征驂隨水遠。獨鳥共雲浮。江漢多風雨。連宵應未休。</text>
<title>稷山謫居</title>,<text>去國投何處。蕭然十濟城。郵亭枕畿服。野色接沙坪。霜露無非敎。星河也自明。鄕山歸後計。篛笠事春耕。其二在朝已無補。承譴亦何名。抗牘慚唐介。歸山羡向平。百憂雙鬢短。永夜一燈淸。不那庭闈遠。誰憐陟屺情。</text>
<title>偶吟</title>,<text>草色侵庭濶。池光暎戶淸。隴牛烟際返。隣杵夜深鳴。京國書難得。風波夢易驚。他鄕亦明月。天末寄遙情。</text>
<title>田家</title>,<text>厨下聞鷄爨。畦間帶月鋤。寧嫌汗滴土。惟擬穀盈車。晴雨關心際。禾麻入夢餘。吾曹竟何事。飽食愧端居。</text>
<title>晝睡</title>,<text>長夏饒昏睡。頹然若喪吾。紛披少整卷。欹倒伴空壺。倦枕無人覺。虗簷任鳥呼。誰知箇中夢。端自鑄唐虞。</text>
<title>小酌</title>,<text>桐陰方滿地。竹葉豈無緣。濁世羞醒者。微醺合自然。開樽山擁座。欹枕月流天。適性元吾道。何須慕七賢。</text>
<title>雨餘卽事</title>,<text>水墨新工見化機。龍眠寫出定依微。顚風急雨冥濛裡。箬笠人穿麥浪歸。其二殘滴虗簷斷續聞。雨餘淸景夕紛紛。前山忽欲壓人屋。靜看方知山上雲。其三奔雷挾雨撼牎帷。大野驚流白滿陂。風起雲開天色豁。月中庭樹影垂垂。其四田家辛苦暇時稀。麥欲登塲秧欲肥。雨暗耕夫負耒出。日曛鋤婦戴簑歸。其五數掩踈籬半畒蔬。麥秋天氣淡沱初。一聲村杵驚殘睡。卧占微凉誦古書。</text>
<title>田家詞</title>,<text>前畦時麥秀。靑靑當柴扉。微風自南來。駭浪相奔靡。田夫荷鋤出。見之欲忘歸。桑稀蠶已熟。草長牛正肥。新秧綠薿薿。好雨興祈祈。長男理耒耜。少婦鳴杼機。身安無榮辱。况乃是與非。令人發深羡。歸歟披簑衣。其二草深舍前後。月明村東西。樵童負薪歸。野露濕芒鞋。遙知夕炊成。茅屋踈烟迷。門有候人犬。柵棲將雛鷄。隣叟來相過。濁醪聊復携。酩酊忘物我。禾黍評高低。鬢髮垂領白。不識京華蹊。田家差可樂。何必武陵溪。</text>
<title>曉起開窓。雲霧瀰滿。不辨山野。眞奇觀也。</title>,<text>孤村掩暎樹林間。淸曉柴扉尙未關。一色白雲籠大野。水南不見聖居山。聖居山。卽邑南之大山也。</text>
<title>雨中寓舍。偶得一絶。</title>,<text>勳業文章兩渺茫。暮年蹤跡落炎方。三間老屋孤燈下。卧聽丁丁雨滴床。</text>
<title>卽事</title>,<text>棗花欲結菜花香。牧笛聲中村晝長。滿地綠陰人自睡。蜻蜓飛點攤書床。</text>
<title>寓舍雜詠</title>,<text>浮萍合小沼。平舖綠毯凈。東風吹相蹙。山影生半鏡。其二娟娟紅茜萼。色暎踈籬間。村女摘盈手。擣成明月團。其三大男把犂耕。長婦携筐饁。少女無所爲。桑間捕蝴蝶。其四亭亭玉女峰。皎皎當窓牖。美人隔雲端。日暮延佇久。其五山色隨雲影。頃刻異陰晴。物態近人事。方知翻覆情。其六彩雲東北起。錯落鸞鳳形。其上眞人在。應吹紫玉笙。其七鋤歸野露濕。汲罷村烟迷。黃犢不知返。草中時一啼。其八長風屛纖翳。皎月當靑天。六根自淸凈。不待安心禪。</text>
<title>卽景</title>,<text>烟濕茅簷草繞籬。綠槐淸影滿方池。繭蛾自出無人見。饁婦歸來有犬隨。小檻凉生新雨後。遠山雲出夕陽時。啼禽驚罷連環夢。起傍庭花獨詠詩。</text>
<title>自詠</title>,<text>深夏柴門萬事慵。葛巾欹側鬢如蓬。新醪解作鵝兒色。塵事從他馬耳風。一榻詩書花影裡。數家燈火月明中。金華玉署渾閑夢。不待春婆喚長公。</text>
<title>稷山靈沼亭。恭和兩朝御製韻。</title>,<text>蓮子昨日投畫亭。今朝蓮葉露珠零。於戱聖祖存神化。天借芙蕖却善形。</text>
<title>歸途口占</title>,<text>畸人分合事耕桑。聖主恩深返故鄕。一色平疇三十里。東風騎馬稻花香。</text>
<title>九月十三日。誕日候班。命諸臣幷入侍。罷退後下御題。曰君臣同會一堂中。因命今日入侍諸文臣皆應製。</title>,<text>無彊遐福荷皇穹。壽考周王聖德隆。世措春㙜舒化日。天回令節届流虹。金門劒佩晨班集。玉殿風雲晝接同。大德得年騰祝華。太康爲戒屛呼嵩。方深聖孝終身慕。猶體廷臣愛日衷。鵠立簪紳仙漏靜。龍顔咫尺彩雲紅。家人禮簡羣工近。天地心交一氣通。彌月祥增南極耀。衆星環拱北辰崇。三朋頌溢都兪際。萬品歡均皷舞中。自幸微臣逢盛會。每年今日慶無窮。</text>
<title>元宵卧病。忽憶少年踏橋。宛如昨日事。兒輩皆出遊。無人相問。孤懷難聊。乃蒙金友稚五乘月來訪。一榻相對。兩鬢俱蒼。感可知也。追成近體三首。奉寄索和。庚寅</title>,<text>靑春上元夜。勇赴踏橋時。移步霜侵屐。隨身月似䂓。撫年心不老。吟病鬢知衰。笑語重門外。淸遊付小兒。其二一歲初圓月。新春最少年。聞鍾大道上。呼酒小橋邊。約束多朋友。歡娛有翰篇。佳辰今已老。勝事更無緣。其三剝啄深更後。慇懃故友來。踏街應少伴。乘月却知回。薄俗素絲變。深情靑眼開。淸遊不須遠。春意在牎梅。</text>
<title>蔡察訪 景洪 挽</title>,<text>月色平分上下家。柳陰相過角巾斜。淸緣更作殊方會。畫閣投壺間醉哦。其二騷人習氣隱眉紋。歷落高談帶酒醺。不欲將身班籍湜。東方誰是八家文。其三昔我嶠南乘使車。看君爲政大荒餘。桑麻百里春如畫。始識治民在讀書。其四送子湖郵歲月長。一樽重對竟茫茫。龍灣未了淸詩債。蒿里今成露薤章。</text>
<title>雨中差祭社稷壇</title>,<text>金闕陪香出。瑤壇薦苾明。爲農欽大祀。如在仰宸誠。庭暗無林影。簷虗有雨聲。微臣敢自惰。中夜整簪纓。</text>
<title>翌朝復祀乍晴</title>,<text>壇閉瓊沙凈。泉鳴石竇空。積陰初放日。踈樹欲生風。肅穆班心靜。虛明一氣通。蓬萊雲彩近。海屋祝無窮。</text>
<title>詶稚五江樓詩韻</title>,<text>氷簟銀床五月寒。甲第深居多達官。靑袍奔走太倉郞。日炙雨淋猶不閑。未能一第博卿相。漫有健筆追楊班。簡兮秉翟實自嘲。強道抱關吾猶歡。夜卧江樓高百尺。不禁奇氣靑霞干。萬里潮來水面濶。房心月出明團團。半夜疑有孤鶴過。高歌欲起潛龍盤。約束親朋文字飮。準擬淸遊水月間。天翁故與窮儒戱。放起風雨翻江瀾。物外一遊尙難諧。何况塵間行路艱。鷄虫得失無了時。鴟鼠功名復何關。紛紛兒戱不盈看。只合高卧凭虗欄。故交亦有雲溪客。蹩躠風塵久未還。曉來簪紱趁早仗。夢裡烟霞迷故山。南磵有魚佳可鱠。季鷹高風愧未攀。席帽未須歎潦倒。華轂適足增憂端。何當與子同携手。葛巾林下俱歡顔。</text>
<title>小集隣友家。拈香字。未賦而罷。翌夜月明無寐。追步昨韻。奉寄金侍郞會元 應淳。</title>,<text>車馬朝朝爲底忙。北牎閑意晩來長。入簾松韻眠初醒。滿檻槐陰鬢與蒼。積雨纔開今夜月。淸詩不負小樽香。翛然喚起鄕山興。家在雲溪溪水陽。</text>
<title>同稚五和金侍郞散人歌</title>,<text>三日無官稱散人。龍湖學士非散人。漫將物外閑放名。蹔綰淸朝宰相身。松湖學士自道眞散人。寄跡林臯混樵薪。彼湖之曲佳可棲。其水淸漪山嶙峋。有時罷釣仍高枕。樹影滿衣花覆巾。行藏却似雲卷舒。一朝于于渡漢津。龍湖散人紫綬何若若。松湖散人朱轂何轔轔。若問散人同不同。十日元來是一旬。來時金帶玉陛趍。去卽葛巾茅簷廵。譬如八珍羅方丈。淸味欲兼千里蓴。故人撫掌笑散人。胡爲屑屑於風塵。咸關刺史遠莫聞。錦茵銀燭方酣淪。侍郞淸詩獨自解。解道在野多在闉。我有一段和事語。散人非假亦非眞。但論其心勿論跡。何殊達官與閑民。佩玉猶存枯木心。散樗非關桃李春。第五驃騎不須辨。巿朝山林隨處可怡神。但恐兩公未必然。強以豪富誇淸貧。愧我初無散人號。歸夢漫繞淸潁濱。</text>
<title>和金侍郞會元倦牛歌</title>,<text>君不見巢父之牛閑不鞿。放在箕岑春草之芳菲。又不見老農之牛勞不休。日耕十畒田膏肥。彼何牛兮松湖濆。一日在閑三日卧雲。牧人麾肱倦不應。重如景升之犍逾千斤。鳴鳩拂羽杏花白。上田下田蓻黍稷。暫欲服箱還謝軛。不肯盡力耕澤澤。主人恩重不施鞭。豢養不惜日千錢。芻粟以飽腹。優游以終年。黃金絡其鼻。白玉粧其轡。牛乎爾胡怠其事。不念主人之厚飼。祗應服力禾稼塲。終不放爾桃林鄕。鳴呼倦牛之歌歌有思。看君何以答聖王。</text>
<title>次稚五韻。寄三陟李使君伯訥 敏輔。</title>,<text>一盞遙飛賀峽川。竹樓今得主人賢。歸裝不用欝林石。自有新詩三百篇。</text>
<title>臘月夜大風雪。以牎外正風雪擁爐開酒缸。爲韻賦詩。</title>,<text>冬律偸春暖。層冰渙大江。却疑靑帝令。早受玄冥降。同雲忽陰霏。朔風金石摐。斯須六出飄。寒意逼軒牎。三冬始一白。幾欲吠村狵。年豊喜有兆。差可慰憂邦。其二掩戶政癡坐。寒宵靜萬籟。壁暈踈燈耿。爐裊殘香馤。空庭知雪下。暗響生簷外。應嫌九陌塵。故將瓊屑盖。寒沁酒肺醒。淸與詩魂會。煎茶評古今。勝事果誰最。其三朝端積憂畏。動息多機穽。浮沉困木石。勞苦損情性。流光倐已暮。素髮生明鏡。歸田計難諧。求外力不競。低頭類被縛。有懷蹙靡騁。何由齊古人。出處皆得正。其四少小讀古書。耿介希高風。欲追天民軌。羞爲詭遇功。風期坐晼晩。鳳棲老梧桐。十載長安陌。擾擾如夢中。北風撼庭樹。歲律已云窮。孤燈集百慮。漫搔雙鬢蓬。其五夜氣自虗明。雪色元皎潔。平塡岸谷合。孰云世界缺。依然子會前。玄黃混太一。對之六根凈。廓然纖埃絶。方知本體明。胡爲塵慮汨。莫遣春草生。更侵未消雪。其六神仙諒難遇。瑤草豈有種。功名亦在天。靑雲力難捧。流年不可繫。外物不足重。五十愧無聞。樗櫟徒散冗。狂瀾力未回。急流退宜勇。茅屋故山在。歸歟殘書擁。其七朱門五侯家。獸炭煖金爐。美人朱顔酡。歌舞花𣰽毺。誰念咫尺地。凍骨橫道途。杜陵老布衣。破屋風雨呼。廣廈千萬間。猶思庇寒儒。安得起此人。共講憂民謨。其八何處見天心。微陽寄芳梅。深宵小閤裡。一枝已早開。積雪漫天白。莫遏春意回。有開必有先。此理何妙哉。龍門啓唐治。金華培明才。東君倘策功。素萼應爲魁。其九余本未解飮。杯觴不到手。獨宿書齋夜。風雪滿虛牖。重衾冷似鐵。起坐強斟酒。陽和片時回。寒威復何有。仍思同胞類。得無凍餒否。那將此樽醪。八域霑黎首。其十孤琴寄幽韻。泠泠多古腔。一彈松風寒。再彈流水淙。世人好俗樂。桑濮方喧哤。希音識者誰。抱歸獨掩窓。窮陰逼歲除。風力凍酒缸。欲作陽春曲。恨無筆如杠。</text>
<title>寓居豆湖。次兒輩韻。辛卯</title>,<text>多少樓㙜帶夕暉。水光山色捴依依。迷途擿埴眞無策。江曲棲遅不是歸。別浦春深雲氣暖。孤村月上樹陰稀。苔庭客去柴門靜。數卷殘書一枕圍。</text>
<title>次主人趙寅瑞  所示詩韻</title>,<text>漫成詩句漫評之。得失如今不問其。醉後狂吟聊自樂。苦思何用賦之而。其二行藏隨分且安之。毁譽紛紛任彼其。高卧東湖無一事。紅塵消息孰聞而。</text>
<title>楊根道中</title>,<text>江水江雲送客長。龍門回首隔迷茫。車霑豆葉垂垂雨。衣濕蕎花漠漠香。漸近峽來多亂石。稍知秋近聽寒螿。堪憐遠樹踈烟外。隱隱茅茨幾處藏。</text>
<title>蓬萊閣。次板上韻。</title>,<text>踈林淸水辟輕埃。飛閣依然畫裡開。瑤草烟深迷碧島。彩舟風定見銀㙜。雲霞落日光浮檻。星月三更影倒盃。若使眞仙看此境。應驚鰲背失蓬萊。其二圓沼空明不受埃。小舟過處綠萍開。佳人挾瑟花圍席。客子吹簫月滿㙜。藥塢秋生凉入枕。柳橋風動碧侵盃。仙區更覺君恩重。愧乏神丹濟草萊。</text>
<title>擁衾聽春雨。孤燈一點靑。吾兒行漸近。何處宿長亭。放翁待子詩也。金剛道中。送仲兒觀叢石。曉枕聽雨。思此詩。步韻以寄。</title>,<text>暮壁雲生白。晨峰雨洗靑。吾兒行漸遠。何日看名亭。</text>
<title>十月十九日夜風雪。和放翁韻。</title>,<text>發發風鳴樹。瀌瀌雪覆廬。寒天十月半。孤燭二更餘。文武仙方遠。唐虞素計虛。兒曹滯京邸。遙念欲愁余。</text>
<title>夜坐</title>,<text>畫角殊方感。高樓故國心。更殘惟短燭。月落且孤斟。蠻觸無時靖。江湖有夢尋。簷鷄同不寐。咿喔伴寒吟。</text>
<title>步三陟舊倅李伯訥前贈韻。仍以爲贐。</title>,<text>相逢歲暮共殊鄕。誰料君先返洛陽。三逕聊尋彭澤駕。千詩堪富欝林裝。高樓飛雪仙緣冷。大嶺歸雲客夢長。携手丘園存晩約。一眠吾已寤黃粱。其二仙吏初辭山水鄕。竹樓無主自斜陽。惟餘彩舫風流躅。剩伴梅花冷淡裝。靑眼相看官燭短。淸歌不斷夜籌長。翩然歸袖渾無累。堪羡冥鴻謝稻粱。</text>
<title>卽席。又次伯訥寄贈韻。</title>,<text>雪棧歸程是別茵。醉中無復長官嗔。辭來珠館仍衡宇。解去銅章自故人。絃管調高霜氣逼。盃樽影錯月華繽。武陵山水猶餘戀。定把新詩詑衆賓。其二蓬萊仙館不愁寒。秉燭淸宵盡意歡。末路逢人知己少。異鄕爲客送君難。霏微雪色侵歌席。依約梅花傍舞欄。去後風流何處見。凌波一曲寄雲鬟。</text>
<title>更次六言韻</title>,<text>同來異鄕爲客。今日翻成送人。難耐離亭分手。莫辭盃酒入唇。其二竹樓幾年傲吏。蓬閣今日歸人。輕裝惟伴素鶴。離情應繫朱唇。</text>
<title>又次六言</title>,<text>借問雪嶺歸客。曾是仙樓主人。緇塵不染衣袂。丹霞尙帶頰唇。其二紛紛絲竹留客。依依雲樹別人。新詩難敵應口。細酌不妨霑唇。其三漸遠嶺路如夢。好還春色伴人。且看溪花澗柳。何似舞腰歌唇。其四冥擿已過半世。行藏敢擬古人。惟有吾心信道。一任時輩饒唇。</text>
<title>梅花</title>,<text>蓬萊歲晏旅愁新。賴有寒梅似許親。澗卧幽人雲滿袖。巖棲仙子雪渾身。淸霜洗出踈踈影。落月傳來淡淡神。詞客紛紛休品藻。恐君筆下着纖塵。其二瓊霞爲佩玉爲裳。獨立西廂冷澹粧。客去踈簾纔有影。夢回孤枕始聞香。燈前一笑襟相照。月底無言意更長。憑仗先天眞氣在。韶華詎肎借東皇。其三蘂珠宮裡剪瑤英。便作南枝雪後榮。玉貌向人如有恨。氷魂立月若爲情。孤標逼硯詩應瘦。寒影橫窓夢亦淸。徙倚欄干看未足。莫敎羗笛弄三聲。其四琴書一室凈無塵。惹得梅香數朶新。氣味溫如知己士。精神淸對洗心人。關山暮雪猶爲客。天地窮陰獨有春。酌酒酹花仍自飮。陶然渾與太初隣。其五嚴風急雪氣方驕。破臘梅花不寂寥。剪取月華粧玉蘂。勾回春色上瓊條。長生仙骨無寒暑。太極玄機有長消。香界芳盟應爾主。滿園桃李合來朝。</text>
<title>梅花用東坡韻 壬辰</title>,<text>凍雲朔雪迷江村。誰遣瑤宮喚月魂。縞衣芬馥排玄律。玉佩的歷回黃昏。苦節肎爲桃李顔。天寒獨立荒山園。絶俗孤標元冷澹。飮人和氣猶淸溫。雪艶偏含上界香。氷心不干春陽暾。歲暮愁與病相仍。殊方寂寂空關門。爲憐仙葩不世情。永夜相對渾忘言。酒醒人散成幽獨。惟有淸香襲空樽。</text>
<title>次放翁梅花絶句</title>,<text>淸晨相對雪霜顔。仙子疑從姑射山。若箇高標堪比傡。巢由猶是世人間。其二長安走馬憶春遊。花壓朱欄柳暎樓。今日江村梅數樹。淡雲微月爲誰愁。其三瘦杖扶吾向小㙜。爲憐孤月伴寒梅。國香獨擅無花界。從道如今却晩開。程子曰。世以梅花爲早實。則花之最晩者。直到如今始開尒。</text>
<title>和伯訥 癸巳</title>,<text>公齋懷友月侵除。臈盡東城未見書。孤夢初回殘角後。淸詩忽到落梅餘。烟霞仙窟應多戀。波浪西江久未紓。遙贈一壺元有意。時時莫遣酒杯踈。</text>
<title>仙遊潭</title>,<text>翛然魚鳥便相親。咫尺郵程不染塵。恰似洛陽車馬地。閉門深巷有高人。</text>
<title>遆職後。須代久未歸。見薔薇花開。戱賦一絶。</title>,<text>好趁東城柳絮飛。到家應始換春衣。蓬萊仙子偏相惱。開盡薔薇未遣歸。</text>
<title>金原州 魯 挽</title>,<text>蓬閣三年始得公。蔚然才識古人風。鯤鵬未借扶搖力。杞梓虗拋廈屋功。淸士襟期朱墨裡。大州治化笑談中。高車駟馬多傾覆。吏隱平生詎是窮。其二仙區淸賞每相隨。江漢風流亦一時。別浦觀魚春水暖。高樓對酌夕陽遅。如雲乍散心猶結。似露俄晞夢豈知。伏枕三庚人事絶。白門㫌翣望中悲。</text>
<title>受暇作楸行。途中作。甲午</title>,<text>昨夜微風綻小桃。上城初旭照征袍。靑山雨洗精神出。春水舟行氣勢高。倚杖已非前日健。揷花猶作少年豪。石田茅屋眞吾分。驅犢何時度晩臯。</text>
<title>長生殿裡作屛風 御題應製</title>,<text>玉陛風雲動。金屛列宿明。開邊天子意。生面將臣榮。尙識橫戈氣。應深聽皷情。麒麟數幅畫。褒鄂幾人名。訪閣鑾輿返。傳神錦障成。七分摸颯爽。八疊儼豪英。舒卷神威動。開張塞氛晴。瓊樓增氣色。環列捴干城。榮邁旂常錄。勳酬海岱淸。封狼多少思。時向畫中生。</text>
<title>途中重陽</title>,<text>千林染盡夜來霜。松嶽秋雲馬首長。黃菊向人如有意。始知今日是重陽。</text>
<title>海西途中</title>,<text>古驛臨官道。時秋景物佳。楓光上客衣。樹影帶人家。牛輸石田粟。馬啣山菊花。昔我年弱冠。匹馬趨西衙。秋熟黃州野。禾黍茫無涯。欣然與神會。奇意欲凌霞。歲月水流急。哀樂鬢已皤。宿志竟無成。浮榮安足誇。山川欝滿目。往事感物華。旅夢雲片遠。秋思月明多。何當歸故林。偃仰叢桂阿。</text>
<title>宿練光亭</title>,<text>東明故國半斜暉。浿水秋波綠染衣。粉堞不禁孤鴈度。朱樓欲共暮雲飛。千年事往灘聲在。九月霜寒葉影稀。三宿練亭成十載。滿汀烟樹捴依依。</text>
<title>月波樓</title>,<text>西土無奇勝。黃埃厭客遊。若無今夜月。應失此高樓。寒水光相亂。危簷影共流。何須較浮碧。隨興且遅留。</text>
<title>淸凉寓中。謝金穉五，申子壽大䄵。聯訪。乙未</title>,<text>忽有聯騎訪。眞成倒屣迎。入簾池色凈。參坐樹陰淸。閑處慙眞隱。窮時見故情。西隣問舍計。無負白蓮盟。</text>
<title>英宗大王挽章 丙申○遭艱未及呈</title>,<text>休明一德協堯仁。立極初年傡甲辰。氣轉東方新厥命。天生聖主爲斯民。八埏化洽康衢月。五紀治融瑞莢春。窮谷深山皆若喪。人情可見古今均。其二於戱至德永難諼。萬化皆從百行源。至養東朝誠不匱。明禋太室事如存。追先褕翟溫陵復。溯本銀潢慶廟尊。誕節年年蓼莪誦。山龍常帶淚沾痕。其三文謨武烈並光前。赫怒洪恩兩不偏。掃祲神戈寰宇廓。昭奸寶鑑日星懸。弛張霜露無非敎。品物陶甄捴是天。反側潛消皇極化。泰盤洪業永千年。其四春秋家法感宸忱。左海彜倫免陸沈。敬閣新擎恩誥逈。報壇增築禁園深。天雲地水三皇眷。北極東流萬世心。碩果生陽徵至理。他時復雪定由今。其五風雨尋常亦管情。廈氊恒若對蒼生。貧丁蔀屋蠲庸役。寒女村機罷縷征。玉食旰來如保子。彩眉嚬處爲呼庚。須看宸翰連箱篋。半是溫綸泣寡㷀。其六勤儉皆從學問來。暮年經幄憶叨陪。鷄人未唱龍袍整。晝對纔回夜講催。三澣遠過唐帝服。百金寧擬漢文㙜。共嗟集慶堂中席。弊盡年年自起埃。其七西樓盛事繼先休。寶曆相承百載周。乾健神功孚紫極。月恒休頌溢靑丘。文王受命添三籥。孔聖從心過十籌。指日公堂斟北斗。誰知仙馭奄眞遊。其八天眷吾東錫類長。四方齊頌日重光。無憂丙枕貽謨遠。代務春宮繼運昌。授受寧資承弼力。孝慈交致洽熙祥。揚音玉几羣情晏。益仰宏猷出百王。其九臣祖曾紆特達知。元年異渥禮招時。榮深篋藁劖文梓。寵荷宸章錫酹巵。延世空慙恩海岳。許身曾未效毫絲。此生餘日長齎恨。忍抱遺弓泣九疑。</text>
<title>鄕居卽事 己亥</title>,<text>老不耕耘懶廢書。漫餘雙鬢雪紛如。苔磯偶動投竿興。水漲前溪欲上魚。其二田園物色雨餘嘉。秫葉離離菊葉多。兒女相呼傳喜報。階前新發鳳仙花。其三密葉飜風疑虎過。踈星穿樹似螢火。小軒夜久生微凉。卧聽梧桐淸露墮。其四學飛雛燕茅簷外。得意流鸎柳影中。午睡醒來無客到。薔薇香滿一簾風。其五數叢踈菊傍東籬。一任空庭百草欺。直待秋風搖落後。主人方識傲霜枝。其六曳杖荒庭細雨晴。讀書深院晩風輕。溪翁已去山僮睡。惟有蟬聲滿樹淸。</text>
<title>庭前銀杏樹 辛丑</title>,<text>童童靑盖擁衡門。十畒濃陰午未分。楚樹大年傳一脉。孔壇千載襲遺芬。雲歸不蔽凌霄氣。鳳宿應知滿腹文。先澤今踰三世久。來孫敢忘角弓云。</text>
<title>春日卽事</title>,<text>數掩踈籬小澗陰。倦筇徐步綠苔深。林端花葉形天意。寂裡圖書發道心。千嶂自迷雲雨態。衆禽相和短長吟。荊公枉費驚猜念。一壑元無車馬音。王荊公詩。我亦晩來專一壑。每逢車馬便驚猜。</text>
<title>春晝 壬寅</title>,<text>茅齋春晝正遅遅。物色空庭日日奇。苦竹頻抽含露笋。薔薇先發向陽枝。入簾山氣朝醒得。遶枕泉聲曉夢知。拋却殘書仍獨卧。綠楊影裡聽黃鸝。</text>
<title>偶成</title>,<text>生成至理各因材。造化何曾物物裁。一㨾薔薇一夜雨。已開花落未開開。</text>
<title>夏日</title>,<text>半嶺晴雲媚晝暉。石榴花影透踈幃。靑蒲水暖魚知樂。垂柳樓高燕習飛。靜覺天機元滾滾。閒看物態捴依依。瑤琴欲奏仍藏匣。古調峩洋識者希。其二老樹空庭綠蔭重。起看簾外月溶溶。風來峽口初疑雨。星湧峰頭乍似烽。身在深山方友鹿。心如舊水尙藏龍。高齋盡日無塵事。惟有禽聲答暮舂。</text>
<title>卽事</title>,<text>麥穗微黃桐葉舒。荒庭無客草侵除。簷前燕子頻來語。似與幽人和讀書。其二鵲乳鳩鳴村晝長。栗花開盡尙愆陽。隣童昏黑相呼喚。去汲前泉共灌秧。農家以栗花盛開。爲移秧之候。其三荷花荷葉傡氛氳。池水無風不起紋。苦熱方知今夜最。蟬聲處處月中聞。日熱甚則蟬夜鳴。</text>
<title>驟雨行</title>,<text>樹影曈曈近亭午。火傘當空烈熖吐。乍聞踈林微有響。遽見疾飈來撼戶。輕烟先走亂雲馳。百草紛紛拜且舞。屛翳一陣從天降。小點如箭大如斧。鉅鹿聲酣楚伯戰。虎豹股栗昆陽鼓。逐却炎官誅旱魃。四野狂流汨平土。無乃卧龍初放起。上控瑤皇决銀浦。霹靂一聲揮電斧。擊碎水南千尺樹。須臾雨霽還太虗。斂却神功如不雨。但見雙虹繞雲際。新闢天門絢采五。四顧百里澄如洗。山川草木渾改覩。吁嗟造化之用神怪眞莫測。但願五穀穰穰汚邪與甌窶。</text>
<title>初秋夜</title>,<text>露下空庭梧葉垂。踈螢明滅度書帷。東峰一氣澄如水。知是氷輪欲上時。</text>
<title>秋思</title>,<text>梧几蒲團一病翁。藥爐經卷伴西東。雲鴻過去靑春樂。蕉鹿依俙白首工。籬菊不知曉霜重。岸楓偏領夕陽紅。憑軒忽覺微吟發。詩在踈林淡靄中。</text>
<title>秋日</title>,<text>隣童摘栗紅盈袖。村女戴禾黃滿頭。睡起幽人無箇事。爲看楓葉更登樓。其二山色和烟蔭半樓。一竿斜日上簾鉤。秋深萬樹皆成錦。猶勝浮生雪滿頭。</text>
<title>雪</title>,<text>春蘂濃粧秋葉醺。一番天意厭繁文。渾然太素籠三界。綠樹靑山了不分。</text>
<title>秋懷 癸卯</title>,<text>伊來衰與懶俱增。數墨抽黃捴未能。半夜秋聲生遠樹。十年身計伴孤燈。追思往事皆成錯。欲理新工正鏤冰。堪笑壯心猶不盡。中宵一夢自飛騰。</text>
<title>秋暮偶吟</title>,<text>楓林隱隱兩三家。半縷輕烟隔水斜。霜染秋光裁錦葉。月分淸影與黃花。峩洋舊契靑山在。致澤初心白髮多。案有書經朝暮讀。唐虞世界未云遐。</text>
<title>寄隣居正陽再從叔季達 致和 氏</title>,<text>茶鐺藥笈鎭隨傍。水竹幽居隔莽蒼。遙認小牎殘雪夜。梅花閑落讀書床。</text>
<title>季達叔疊次床字韻。詠梅以示。玆又和呈。甲辰</title>,<text>半夜幽香在枕傍。月斜踈影共蒼蒼。氷霜標格無人擬。豈但元龍上下床。</text>
<title>次三從弟公翊 鍾翼 所示床字韻</title>,<text>數曲踈籬老樹傍。不禁山色一簾蒼。年來漸長花溪懶。閒却窓間點易床。其二嶺月迢迢照屋傍。竹陰如畫向人蒼。春回氷澤魚龍動。昨夜風雷撼一床。</text>
<title>和季達叔期字韻</title>,<text>隔林雲影正披離。霜竹風松動曉思。石徑休辭携短策。淸宵已與月輪期。</text>
<title>和季達叔上元韻</title>,<text>人間春色至。天上月輪開。猶有少年興。喜看佳節來。和風稍動柳。殘雪半疑梅。淸夜眞堪惜。晨鷄莫遽催。昨日是立春故首句云</text>
<title>和季達叔詠春韻</title>,<text>簷角條風已報春。元宵物色一番新。冰霜氣轉星將鳥。河漢天淸月近人。自有芳隣同樂意。好憑詩句答佳辰。端居獨抱蒼生念。願借陽和八域均。</text>
<title>和季達叔春雨韻</title>,<text>霡霂連宵雨。潛催百草生。雪厓纔變色。冰澗已新聲。膏澤欣蘇槁。來年佇受明。行看花事遍。雲錦爛成城。</text>
<title>又和季達叔覆示春雨韻</title>,<text>霏霏暎空細。點點喚春生。遠峀迷茫色。虛簷滴瀝聲。乍和晨霧闇。旋放夕陽明。霽後猶淸景。餘霞碧作城。</text>
<title>又和季達叔追示上元韻</title>,<text>老樹柴門忽報春。春光更與月華新。已知萬物同欣意。且作淸時自在人。文史一床消永日。絃歌幾處樂名辰。宵來好雨占豊兆。佇見黃雲四野均。</text>
<title>來詩以春雨韻。作春寒詩。依意和呈。</title>,<text>忽作大冬候。那知春意生。艶陽正佳節。觱發復寒聲。雪壓遙山色。花遅獨樹明。東隣尙淸興。排凍有詩城。</text>
<title>反前詩意更呈</title>,<text>詎容一寒久。自有三陽生。積雪雖含凍。條風已奏聲。苔庭梅欲動。竹牖日舒明。且蓄錦囊興。共看花滿城。</text>
<title>昨夜風雨大作。達宵不能寐。朝來隣叔惠詩忽至。甚慰我思。忘拙步呈。</title>,<text>政待陽和徧。飜看風雨生。東君行夏令。正月發雷聲。老樹喧終夜。虛簷注到明。天機杳難測。獨立望春城。其二天氣連朝變。詩情並日生。雪餘飜雨色。氷底忽溪聲。節序春將半。行藏鬢已明。中宵瞻北斗。何處五雲城。</text>
<title>漫題梅花上元詩軸末。更呈正陽。</title>,<text>花開殘臘月圓春。月色花香相與新。山閣全踈索笑客。洛橋無限玩輝人。誰憐玉雪橫斜影。競醉笙歌爛漫辰。塵俗自分濃淡態。不知淸意一般均。</text>
<title>又和正陽韻</title>,<text>不負正陽號。朝輝滿小園。雲霞生戶砌。梅柳半籬藩。已覺塵心凈。猶餘詩興繁。庭花行欲發。留約共淸樽。</text>
<title>次白雲寺韻。奉呈正陽。</title>,<text>相看不厭是靑山。叢桂淸陰耐可攀。壯志妄期姚姒際。晩緣聊寄簡篇間。松杉曉壑雲霞滿。杞菊春畦日月閑。最喜東鄰情話處。一筇時與暮禽還。</text>
<title>春寒不解。花事杳然。忽見庭畔茱萸花欲半開。喜甚詩以識之。仍呈正陽。</title>,<text>未信天時是艶陽。漫餘冰雪鎖羣芳。茱萸忽報春消息。點綴踈英透半黃。</text>
<title>茱萸旣欲花。溪上楊柳想亦生色。詩以問之。</title>,<text>寂裡潛回草木心。不關風雪滿前林。應知南澗垂垂柳。萬縷烟絲半帶金。</text>
<title>夕間孤坐。漫成一律。奉呈正陽。</title>,<text>林雪初消後。沙村薄暮時。長風驅壑遠。孤月上樓遅。倦興猶藜杖。詩情更柳絲。無人共閑境。淸露滿庭垂。</text>
<title>又和季達叔</title>,<text>千花消息杳靑陽。一樹茱萸占早芳。積雪埋春埋不得。春光已着數枝黃。其二新詩爲問柳生心。報道輕黃不染林。無乃關西楊伯起。淸標辭却夜來金。</text>
<title>追和正陽踏靑日送示韻</title>,<text>短短庭梅欲發時。芳洲草嫩日遅遅。佳辰不覺閒中過。春意偏從靜處知。窺戶山禽頻好語。向人堤柳捴輕枝。洛濱勝事今難繼。漫咏香山十韻詩。白香山有上巳洛濱勝遊十二韻詩故云。</text>
<title>和正陽子待糶闕食詩韻</title>,<text>林居物色晩春占。山杏花殘澗柳纖。官糶遅來僮倚戶。厨烟不起鳥喧簷。飢猶子美長貧任。詩爲淵明乞食添。裡良金人莫識。帝城榮祿果誰霑。</text>
<title>走次正陽喜雨詩</title>,<text>東菑方苦暵。甘澍乃知時。田祖祈何待。湯師來不遅。雷喧纔注玉。風散忽飛絲。密霧看猶濕。虛簷佇更垂。</text>
<title>和正陽韻</title>,<text>春光偏在傍山家。雲樹仙源也不過。布穀纔休聞谷鳥。杜鵑初謝見桃花。天機滾滾閒中覺。物態紛紛變處多。漫興翛然成散步。平林如畫暮烟斜。其二山色相隨野老家。白雲流水互經過。因聽鸎語頻依樹。爲惜春光不掃花。本謂詩成消日易。更緣思苦惱人多。緩携藜杖出門去。垂柳新陰一字斜。</text>
<title>春晩偶興</title>,<text>小院深深樹影淸。一簾微颺夕風輕。侵階草長看春暮。繞屋花開覺夜明。狂興不隨霜鬢减。詩情猶逐月華生。書窓乍撼瞢騰睡。知是溪聲是雨聲。</text>
<title>邇來頗負詩債。午枕睡餘。隨意拈韻。或步來詩。得近體五首。呈正陽。</title>,<text>送客松扉曳杖行。遙村隔水暮烟生。孤花樹密殘星點。圓沼庭空片月明。閒事自忙緣種藥。詩情乍動爲聞鸎。春歸景物猶無盡。麥穗新抽杏子成。其二林居物色幾年更。澗樹山雲識我情。經籍自娛甘忘老。漁樵相混好藏名。閒窓竹影如人瘦。曉枕鸎聲和夢淸。落盡庭花詩亦廢。海棠枝下忽吟成。其三流水柴門一逕斜。遠山如畫白雲多。林深鳥語和微雨。院靜書聲度落花。半世行藏迷霽潦。暮年蹤跡寄桑麻。閒中漫續靑春詠。句裡光陰問幾過。頷聯是少時所得。居然爲數十年前事矣。其四忘機鷗鷺自無猜。野服翛然日陟㙜。鸎語似能留客久。薇花直欲挽春回。踈簾不動知風定。遠峀微生識霧開。惟有閒中一事閙。東隣詩債每相催。其五柴門倚杖望遙天。五老峰前一帶烟。綠樹孤村渾寂寂。夕陽飛鷺更翩翩。人歸草色溪聲外。詩在花殘麥秀邊。賴有淸談超俗累。能令終日破昏眠。</text>
<title>雨餘漫吟</title>,<text>雨過溪庭半水聲。竹風槐露作新晴。鳶魚上下同流意。簾几湖山自得情。晩趣惟存無說法。閒吟非爲不平鳴。畦丁解報芳蔬信。土潤宵來長綠莖。</text>
<title>夏景</title>,<text>柴扉半掩綠苔深。水色山光揔不禁。燕子樓高風細細。栗花村靜樹陰陰。荷池蕩漾催花意。雲峽冥濛欲雨心。爲愛微凉仍久坐。一輪明月湧靑岑。</text>
<title>閒居</title>,<text>野蔓懸籬草擁廬。澹沱天氣麥秋初。踈烟半樹鳥和語。微雨一簾人讀書。松菊自成元亮趣。寂寥誰比子雲居。年來養得心源靜。不逐閒雲漫卷舒。</text>
<title>大雨</title>,<text>媧皇石破漏天驚。撼屋獰雷劃一聲。四野全沈雲似㓒。千林不動雨如傾。依微淸濁渾淪際。怳惚魚龍變化情。乍覺胷中吐壯氣。起來醉筆自縱橫。</text>
<title>雨晴</title>,<text>積雨頑雲迷四坰。神機闔闢使人驚。茫茫后土無乾日。肅肅朝陽放夬晴。出霧脩眉山競秀。牽風綠綺稻初平。暎階樹色林蟬響。共作詩家一段淸。其二忽有凉風天際生。林禽相與賀晨晴。捲簾古峽猶雲氣。倚枕虛堂半水聲。小釀初開蓮葉凈。新詩欲就竹陰淸。江湖憂樂休相問。長對靑山百慮輕。</text>
<title>深春 乙巳</title>,<text>雨歇平林破宿陰。滿簾山翠滴衣襟。春深萬樹皆花意。風暖千禽盡好音。峽裡自消塵世累。卷中時見古人心。閒情欲瀉無絃曲。澗水松聲是我琴。</text>
<title>庭前一萱草。歷夏及秋。花事相續。至九月望間。又新開一朶。尤可奇也。詩以記之。</title>,<text>豔質偏乘九月凉。嫣然一朶照高堂。朱明去後留和氣。靑女來時發晩香。自詑韶華元不老。却羞叢菊始開黃。若非天借忘憂物。那得孤芳耐許長。萱草一名忘憂。</text>
<title>冬至前一日大雪。入夜乃止。曉赴問安班。聖上興感亞歲。展拜璿源殿及景慕宮。在班者皆祗迎於仁政門外。罷退後。以詩記之。</title>,<text>昕庭雪後問安纔。院吏傳呼侍衛催。玉殿雲開鑾駕出。瓊林花繞大旗回。羹墻聖慕良辰切。天地潛陽七日來。滿袖香烟歸去晩。馬蹄多少撒銀杯。</text>
<title>次衡菴申有道韻 丙辰</title>,<text>茅齋殊靜閴。朝晝問何爲。秘鍵窺羲易。沈工下董帷。英華終遜子。長大未閑詩。拙詠被牽率。心慚強不知。其二日有山居事。未爲無所爲。瞑松寒作籟。曉雪白生帷。几靜心遊古。神淸夢得詩。聊將箇中趣。說與故人知。</text>
<title>又次</title>,<text>讀書南牖下。此外更何爲。雪壯長埋嶽。雲輕故撲帷幽閑誰與語。景物自成詩。昨夜陽生意。寒梅已暗知。</text>
<title>寄衡菴</title>,<text>離索西河恨。寥寥掩蓽門。休耽詩句癖。且味聖賢言。雪嶽寒容屹。風林晩響繁。懷人坐惆悵。巖月上黃昏。其二暮聲生古木。山影入紫門。過麝聞香韻。雕虫強拙言。牙籤一室富。霰雪季冬繁。安得奉良晤。快祛鄙吝昏。</text>
<title>次衡菴扉字韻 丁巳</title>,<text>夜色掛寒樹。天河宿竹扉。孤琴春共語。雙鴈月同歸。漸覺詩篇細。還驚景物肥。老槐誰種植。今直大三圍。宿一作入</text>
<title>又次坡字韻</title>,<text>挑燈讀古史。淸響滿東坡。簾捲山如畫。庭閑杏自花。乾坤春有喜。風雨夜聞多。歸路馬前濶。憑欄發浩歌。</text>
<title>疊次扉字</title>,<text>小屋凉如水。閑看月入扉。詩今有神助。春亦逐人歸。紫蔓牽風弱。靑笋得雨肥。騷壇一塲戰。誰敢解重圍。</text>
<title>疊次坡字</title>,<text>洛陽二月客。長嘯上長坡。風颭侵墻柳。香傳隔水花。故園歸夢數。新詩酬日多。擧世渾巴曲。不知白雪歌。</text>
<title>三疊扉字</title>,<text>澹然無一事。乾坤獨柴扉。滿意溪花發。如期社燕歸。春噓庶物茁。國泰萬民肥。雨後看山色。餘霞碧作圍。</text>
<title>三疊坡字</title>,<text>孤村春欲半。整履步靑坡。泉石終成癖。杯樽不負花。詩從晩樓得。山抱夕陽多。醉後人歸盡。嬌鸎欲習歌。</text>
<title>次稀字</title>,<text>洞裡無金鑰。自然俗客稀。生成元物理。花葉是天機。世降人多薄。春深鳥競飛。衡菴情不淺。投韻到荊扉。</text>
<title>又得坡字一律奉呈。以索瓊琚之和。</title>,<text>雨歇天如洗。韶光入遠坡。千山同喜氣。萬樹忽明花。妙理從心得。新詩滿腹多。陶然成一醉。不覺自狂歌。</text>
<title>夜中有懷。吟一律。忘拙書呈。</title>,<text>露垂簷影靜。寒氣動高堂。春晩花如㥘。風輕柳不妨。孤燈每獨語。中夜自多傷。無計奉淸眄。相思月滿墻。</text>
<title>次七律</title>,<text>玉京春日幸披霧。劌鉥新詩見數聯。別後韶光看欲晩。眼中愁緖更過千。鳴泉在樹長懸雨。遊氣籠山自作烟。月掛墻頭花寂寂。思君不見獨茫然。</text>
<title>次音字</title>,<text>弄曉黃鸎載好音。霧中春樹色沈沈。三旬遠別頻成夢。百里相懸獨有心。捲幔山將新月入。閉門風送落花深。丁寧會面知何日。待得淸秋匹馬尋。</text>
<title>懷衡菴</title>,<text>不見衡菴久。其如春色何。小桃隨處發。明月向人多。世事惟長醉。深愁集短歌。相思意無限。夜靜落燈花。</text>
<title>與衡菴夜話團欒。仍呈五律二首。索和。</title>,<text>幸承聯榻晤。譚笑到天明。山帶月光靜。禽將秋意鳴。襟期本無累。神氣自然淸。霜菊向吾發。相看不世情。其二偶來竹西谷。秋滿故人庄。綠酒能浮月。黃花不怕霜。光陰負事業。身世任淸狂。曉起推窓看。天邊鴈數行。</text>
<title>記夢寄申有道 並序○戊午</title>,<text>昨夜夢上一樓。樓高接天。眼界軒豁。吳楚燕齊。若盡在於襟帶下。然復有大江橫前。直衝欄干而過。危樓兀兀。水色沈沈。臨欄俯瞰。杳杳若墮於其中。殆不可久也。明沙若雪。素月如練。海棠亂發。十里聞香。樹葉皆楓。秋光溢目。蒹葭白露。漁歌唱寒。蘆花秋水。鴈陣驚秋。景物之勝。直可與洞庭湖岳陽樓較伯仲矣。上有四五文士。摻墨弄觚。探韻迭酬。而皆余所未甞識者。獨憑欄干。浪吟一聲。忽爾驚覺。向來烟霞。都寂寂於枕上。江山勝景。尙森森於目前。吟成短辭。略記顚末。玆敢奉呈。以資卧遊。步韻以還。如何如何。噫。余近者冗故埋頭。了無一分踈致。而今此無限好箇江山。來入於夢。何故也。天其憐我沈困塵凡。使此江山風景。洗滌之於夢中也耶。抑時危世亂。長有物外之志。故因思想之極而發之於夢也耶。又思之。方其夢也。則遊覽之娛。江山之興。歡極於目。樂極於心。及其覺也。則枕席寥寥。塵思交侵。不復有向所謂無限江山之樂也。則世間之浮沈靑紫。方在一大夢中。而不知覺也者。亦如此歟。以是推之。則榮枯得喪。皆不足以介吾心也。泥塗軒冕。亦不足以易吾志也。行當謝棄世慮。遨遊物外。長爲覺大夢之人。而踐吾昨夜之夢。衡菴以爲如何哉。倘欲共之。亦在衡菴而已。量而示之。有高樓有高樓。樓上白雲。樓下明月。前有長江深百尺。淸波羃羃搖寒閣。海棠花開船過岸。滿江秋色。一聲漁笛。詩聲動白月。酒韻醉紅葉。相顧不相識。日暮憑欄立。忽發長歌驚白𩿨。寒汀格格雙飛急。</text>
<title>寄有道</title>,<text>歲月今年非去年。工夫去年似今年。年去年來長似此。夕陽樓上意茫然。</text>
<title>春曉有懷。成短律。己未</title>,<text>夜色寧長久。重陰轉向晨。鍾鳴萬戶動。雨過一城春。物色皆新意。棲遑笑此身。功名吾自有。何必歎長貧。遑一作遅。笑作獨。</text>
<title>寄衡菴 己未</title>,<text>此歲餘三月。沈工勉五車。乾坤付事業。時序恐蹉跎。歸鷰天機熟。征鴻塞路賖。夕陽無限意。搔首問秋花。</text>
<title>又以期字奉呈</title>,<text>不廢峩洋曲。知音有子期。純陰是月也。飛雪又加之。尙作龍蛇蟄。遂爲燕雀欺。一陽知不遠。生意隱梅枝。</text>
<title>更得兩絶要和</title>,<text>燈前讀書響。床下草虫聲。殷勤小窓月。曉風相與淸。其二不見故人久。居然歲律暮。襟期何處照。雪月明如素。</text>
<title>閑中得數絶書呈。以資一笑。辛酉</title>,<text>深深槐柳午陰淸。隔水幽花照眼明。殘夢欲成還自覺。一聲簷鵲語新晴。其二梨花初發柳花飛。樹梢纖月露新暉。越女嬌歌停錦瑟。隔簷紅燭照依微。其三別院深深客到稀。茶香煑罷篆烟微。閑庭翫月移時立。偶折花枝揷鬢歸。</text>
<title>寄有道</title>,<text>佳辰淸興十分多。垂柳長街走馬過。半醉弼雲臺上坐。春風縱看滿城花。</text>
<title>戱擬正陽子謝細君魚酒之饋 甲辰</title>,<text>低垂神氣着寒灰。起對佳羞眼自開。淡胃應驚丙魚擲。瘦容乍展卯醺來。慚無方朔遺君肉。但學劉伶引婦杯。回首屋中聊一謝。陶然就枕日西頹。</text>
<title>奉和外舅直菴先生寄示韻 辛未</title>,<text>却自雙鳧下仙邑。一秋淸夢繞金剛。何時遂此東遊願。湖海平分上下床。其二金丹一粒壽民方。治在公明政在剛。想得琴軒無事日。梅花閑傍讀書床。</text>
<title>書末次來韻。却寄尹殷叟 衡老 丈。己丑九月卄日。</title>,<text>俯示詩什。尤見眷意之深。三復以還。不任感荷。聊此率爾和呈。以博枕上一粲。雲山深處養閑身。滿架圖書樂意眞。聞說安窩方有愼。小車孤負草如茵。草如茵處小車行。卽康節詩。故及之耳。</text>
