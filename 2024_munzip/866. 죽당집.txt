<title>鳳凰城</title>,<text>結寨仍殘壘。耕田破舊墟。家家散羊馬。處處轉牛車。羗婦尋泉汲。胡兒帶雨鋤。時聞華語出。太半漢人居。</text>
<title>通遠堡</title>,<text>春寒沙漠氣如秋。寒食淸明雨乍收。古柳寄生靑遍野。新城烟火暗藏樓。胡笳一拍堪垂淚。虜酒千鍾未敵愁。聞道遼人在前店。卸鞍還擬暫時休。</text>
<title>酒後呈朴賓客大瓠 𢋡，申賓客玄圃 得淵。</title>,<text>塞雨涔涔盡日來。寒城不見有花開。遙憐故國深春色。還喜殊方共酒杯。擊筑且酣燕市飮。操琴休作楚囚哀。就看賓客同黃綺。羽翼應陪鶴駕廻。</text>
<title>三月三十日</title>,<text>塞外鴻歸盡。江邊燕不來。那堪送春日。獨上望鄕臺。嶺樹千章合。關河萬里廻。弊裘還欲解。猶直一銜杯。</text>
<title>三月晦日雨後書懷</title>,<text>鴈塞音書斷。龍沙歲月流。春隨殘雨去。客與片雲留。故國鸎歌節。誰家燕舞樓。秪憐南麓下。花落小園幽。</text>
<title>阻音 義州搜驗時。家書見阻。</title>,<text>玉關迢遞路三千。故國音書久寂然。尺素縱傳雙鯉腹。重江難過九龍淵。驚沙黯慘迷寒磧。落日蒼茫下夕天。獨有片雲飛不去。思親憶弟淚漣漣。</text>
<title>鸚鵡</title>,<text>鸚鵡愁離別。飄零翠羽殘。能言殊北話。受縶似南冠。隴樹思春暖。龍沙訴夜寒。何當放爾去。東洛報平安。</text>
<title>哭鄭弼善震伯 雷卿</title>,<text>喪車戛戛渡渾江。風雨蕭蕭滿石矼。自古人生皆有死。如君寃枉實無雙。魂隨獨鶴歸華表。血化啼鵑訴舊邦。從此三良添一伴。彩雲何處覓仙幢。</text>
<title>次渾江韻</title>,<text>西塞山前水急流。寒沙漾沫自成洲。廻波遶瀋城疑轉。遠勢通遼樹欲浮。落日橋頭群飮馬。微風渡口獨橫舟。千秋莫道河梁泣。不是離人已恨愁。</text>
<title>觀獵</title>,<text>驚沙如雪馬如雲。薄暮平原看不分。空外忽聞鳴鏑響。一時齊射鴈飛群。</text>
<title>烟㙜</title>,<text>防秋古關塞。五里一墩㙜。斥候還無賴。驚塵久不開。烽烟通海曲。井綆上雲隈。處處吹羌笛。那堪月夜哀。</text>
<title>病伏聞朴輔德，姜洗馬被酒。却呈大瓠。</title>,<text>有酒常呼我。醺醺到岸巾。卽今多病客。好事任他人。軟羡屠門嚼。香聞麴米春。男兒始三十。齒動意酸辛。方有左車痛。落句云。</text>
<title>流頭飮應令 世子命韻</title>,<text>宮壺㶑灧勝醍醐。再拜逡廵奉百觚。節届流頭傳舊俗。身叨濡首仄華毺。微誠自擬巢南鳥。喜氣先占在戶蛛。願把光陰如禹惜。欲將歌頌繼周於。</text>
<title>渾江漲</title>,<text>大浸凌空磧。洪流渺際天。怒聲通渤碣。驚浪坼幽燕。遠樹平如薺。孤城隱似船。故鄕千里外。重隔幾山川。</text>
<title>望晴次韻</title>,<text>岹嶢粉堞俯江頭。雨洗江郊氣似秋。日暮牛羊歸野店。天晴鷗鷺浴汀洲。樽前共是他鄕客。笛裡偏生故國愁。賦罷七哀詩興盡。更堪明月照高樓。</text>
<title>草虫</title>,<text>喞喞復喞喞。草虫鳴砌石。客子下空庭。衣裳淸露滴。</text>
<title>七夕感懷應令</title>,<text>丁東環佩隔雲飄。縹緲旙幢渡漢遙。天上定迎雙鳳駕。人間難假兩龍橋。乘槎取石渾虗事。把線穿針亦費宵。蟣虱小臣何所乞。願廻銅輦聽仙簫。</text>
<title>新秋。次朴輔德韻。</title>,<text>層陰起古塞。秋望轉悠然。落日一雙鳥。晴林無數蟬。水枯江動石。雲盡樹浮天。羇恨兼身病。蕭騷秪自憐。</text>
<title>次鄭司書 知和 送別使行韻</title>,<text>河梁長送使車還。極目蒼茫海上山。爲鵠遠飛安得翼。看羊獨坐只愁顔。風吹笛裡黃金柳。月照刀頭白玉環。怊悵此時心折盡。淚乾雙袖不重斑。</text>
<title>和玄圃城隅別使行 沈右相悅爲賀使入來時。有圖回轅之意。</title>,<text>嘹唳淸笳滿去程。邊人解道相公行。秋風鞍馬關山遠。草色郊原落照平。㫌節謾勞通絶塞。衣冠猶自滯孤城。覊愁別恨俱垂淚。不必臨河已濯纓。</text>
<title>秋漲</title>,<text>絶塞浮雲外。孤城積水中。蛟龍秋改窟。鴻鴈暮啼空。北使行猶阻。東華信不通。時危任覊泊。未擬濟川功。</text>
<title>七月三十日</title>,<text>一月常苦雨。繁陰猶未消。水侵江草冷。風振塞桑凋。旅食彈長鋏。行裝攬弊貂。明朝降白露。孤鶴警雲霄。</text>
<title>感懷 四首</title>,<text>露冷秋草白。蟋蟀鳴前庭。哀音出天機。感激人所聽。惻此遠遊子。中夜撼戶扃。出門獨彷徨。淚下如雨零。河流白漫漫。野色靑離離。嚴霜一夕降。百草捐芳菲。不惜時序晩。所悲客行遅。思還故鄕里。路遠安可期。銀河旣南流。玉繩復西指。凄風起天末。朔氣中夜至。歲暮衣裳單。游子寒如此。身寒何足道。恐負縫線意。黃雲起西北。白日照高樓。上有佳麗人。容色世無儔。褰袵遠從之。携手同夷猶。勖此松栢心。永保百千秋。</text>
<title>次大瓠秋思韻</title>,<text>邊聲起四面。蕭瑟易悲傷。日落三年舘。秋回百戰塲。海氛隨靄盡。關雨逐風凉。獨奏思鄕曲。誰憐鬢似霜。</text>
<title>次詠燈韻</title>,<text>旅舘燈殘夜。邊城鍾定初。影流寒簟滑。光透雨簾虗。病倚虫吟壁。愁題鴈足書。夢魂頻魘絶。欹枕淚漣如。</text>
<title>贈別玄翊贊 述先 歸寧</title>,<text>承恩此去拜庭闈。正値秋風動彩衣。天畔望雲吾最遠。河梁携手子先歸。遼東古道寒烟滿。安市孤城白草稀。千里封書無限淚。數行臨別更堪揮。</text>
<title>暮秋次大瓠韻</title>,<text>絶域秋將盡。孤城老此身。悲笳在樓上。別燕起江濱。馬出玉關道。槎通銀漢津。封書附驛使。還待北來鱗。</text>
<title>次大瓠詠歸燕韻</title>,<text>絶塞看歸燕。偏令遊子悲。春來同作伴。秋去獨知時。雲外孤飛疾。樑間舊壘危。明年逢汝日。何處更相期。</text>
<title>夜懷</title>,<text>殘星斷鴈落雲邊。鍾皷鼕鼕欲曙天。身在異方憂怛怛。夢回孤枕淚漣漣。覊臣漂泊三千里。慈母沉綿五六年。未報國恩歸未得。古來忠孝少雙全。</text>
<title>瀋中雜詩 四首</title>,<text>萬古遼陽塞。淸秋朔漠庭。天文西見斗。地理北通溟。水帶城陰黑。烽連野戍靑。傳聞選車騎。氊幕遍郊坰。雜種來沙漠。氊車宿塞城。霜寒狐貉凍。風急槖駞鳴。劒氣奔星落。弓聲過鴈驚。夜深羌笛奏。誰不淚沾纓。雜虜兼千帳。孤城比一都。康莊開井地。樓閣湧浮屠。戶服蟠龍繡。人騎汗血駒。誰知深殿裡。歌舞待單于。羌婦含愁思。胡兵半渡遼。哭夫雲䯻剪。送葬紙錢燒。漢將久無敵。單于猶自驕。連年未解甲。殺氣滿層霄。</text>
<title>重陽後日書懷</title>,<text>擧目江山非故鄕。天涯風景自凄凉。日寒遼塞夕流急。霜落薊門秋樹黃。鴻鴈空傳數行札。菊花誰作兩重陽。遙憐舊舍終南下。三逕蕭蕭已就荒。</text>
<title>瀋陽舘。留別諸公。以問安官承令還朝</title>,<text>塞樹淸霜重。秋天一鴈遙。異方同戀闕。今日獨還朝。羽翼瞻賓客。周旋仗友僚。回轅應不遠。歸及渡江鑣。</text>
<title>金郊驛夜懷 以下再入瀋陽時作</title>,<text>孤舘人聲絶。覊愁無柰何。雪雲依薄幔。風葉下高柯。報國一身遠。思親雙淚多。他鄕知己少。誰復問沉痾。</text>
<title>生陽舘。奉別朴賓客。以病還朝</title>,<text>傷心不獨憐同病。儘爲離亭去路分。公已竭誠酬聖代。我將何力報明君。商顔羽翼還霄漢。楚奏南冠出塞雲。遙想旅窓風雨夜。挑燈誰與細論文。</text>
<title>箕城留別嚴都事重叔 鼎耉</title>,<text>鬚白歸來萬死身。玉門重出意多辛。京華卧病誰相問。關塞逢人半是親。匹馬短裘衝雨雪。離筵別酒起江津。看君猶有朝天舃。莫歎靑衫困幕賓。</text>
<title>次制勝堂韻</title>,<text>節度新營臨水開。蛟龍旗尾動江隈。雲邊雪色燕山出。海外潮聲碣石來。沙塞不聞人戰伐。轅門唯見鳥飛廻。西隅近日還無事。幕府文書莫浪催。</text>
<title>雲興舘</title>,<text>日暮雲興舘。天寒凌漢城。草隨 一作兼 川雪白。烽與嶺星明。古木群鴟嘯。孤村一杵鳴。客愁無夢寐。高枕撥鄕情。</text>
<title>林畔舘</title>,<text>去去關河遠。悠悠行路難。孤雲出塞盡。落日滿山寒。廢郭人烟少。空林野燒殘。覊心同老馬。每憶歇征鞍。</text>
<title>車輦舘</title>,<text>高舘寒松落。虗簷宿霧晴。野潮侵岸濶。山郭接雲平。古戍烏鳶集。空村虎豹行。邊人喜射獸。獵火曉猶明。宣鐵之間有虎患。兵使送兵打圍。</text>
<title>發良策</title>,<text>古樹棲鴉亂。風聲向曉寒。雲歸龍骨盡。雪入馬蹄殘。拗柳還垂策。須人更據鞍。嚴程貪計日。未可暫時寬。</text>
<title>擬張衡四愁詩</title>,<text>我所思兮在幽關。欲往從之遼路艱。願飛無翼卧牀間。引領西望涕潺湲。贈我香爐金博山。報君寶刀玉連環。路遠莫致行且班。君何淹留獨不還。懷君煩憂多苦顔。</text>
<title>贈別鄭禮卿 知和</title>,<text>我出離渾水。君還別愛州。遊方同作客。抱疾並貽憂。地道通關險。天時逼歲周。趨庭喜可想。重爲淚橫流。</text>
<title>龍灣守歲 四首</title>,<text>臘盡春將至。天涯客未歸。塞星雲際少。村火雨中稀。卧病稜巾角。循形緩帶圍。那堪明鏡裏。寥落損容輝。牧羝餐雪日。馳傳飮氷時。歲月臨邊盡。鬚眉未老衰。當杯豪興少。撫劒壯心悲。羌笛吹殘夜。先春發柳枝。不分龍灣上。新年荏苒來。君恩淹伏枕。鄕思賴登臺。城雪吹燈亂。江風入皷催。遙瞻孤舘曉。僚屬問安回。南郡趨庭久。東軒守歲頻。酒香傳栢煖。花氣上梅新。暮出仍千里。朝來又一春。啼痕與燭淚。點滴滿衣巾。</text>
<title>元日夜坐。主人勸酒有作。</title>,<text>昨夜非關守歲坐。今夜夜坐亦三更。自然多病睡味少。况乃佳辰悲意生。江雲歸峽水光黑。野火入林山色明。怊悵停盃不能飮。主人莫問遊子情。</text>
<title>龍灣卽事</title>,<text>城頭蝙蝠暗飛稀。朔吹蕭蕭散夕霏。樓上戍人寒不寐。夜深沽酒點燈歸。</text>
<title>龍灣 五絶</title>,<text>古津江平湖一半帶明州。斷岸崩沙古渡頭。日暮行人過欲盡。滿川風浪打虗舟。白馬城雲際孤城百雉齊。海山殘日照樓低。天寒木柝無人擊。只有棲烏夜夜啼。統軍亭孤亭一望渺無倪。絶塞沙塵漸欲迷。向夜角聲寒弄月。春風吹入海雲西。九龍淵雲霓明㓕水沿洄。日射潭心萬丈開。試借須臾龍伯便。星槎暫上玉京廻。鴨綠江浿水西連渤海潮。層氷千尺截江腰。遙看白馬臨流飮。金石山前正射鵰。</text>
<title>病後理髮。髮墮殆盡。感而書之。</title>,<text>卧病三冬足。今晨始櫛頭。眼明眞可喜。髮短更堪羞。巾岸無相礙。簪欹欲自抽。身閑散亦好。未白掉扁舟。</text>
<title>通遠堡</title>,<text>古柳千株碧。寒溪一道明。黃沙埋舊壘。粉堞繚新城。雪水菖蒲動。陽坡苜蓿生。羌童驅馬去。嗚咽暮笳聲。</text>
<title>發連山舘</title>,<text>月色在東嶺。烟光漫白灘。人喧孤舘曉。客起一燈殘。車入凍川裂。馬行寒石彈。嗟哉此征役。日日路逾艱。</text>
<title>石東寺</title>,<text>水閣雲窓逈絶塵。香厨茶竈暖生春。老僧猶作中華語。自道南冠避世人。</text>
<title>宿太子河</title>,<text>遼水風如劒。春寒砭骨深。擁爐頻撥火。沽酒不論金。萬死出關客。平生報國心。那堪坐長夜。愁病苦相侵。</text>
<title>沙河鋪</title>,<text>河畔風沙日色沉。滿空飛霰下春陰。居人慣見高麗客。爲索茶甁手自斟。</text>
<title>敬呈大君 申賓客，權弼善被酒大君西軒。濡適抱病不得參。</title>,<text>昨夜西庭月色籠。滿堂賓客醉春風。金壺玉露知多少。不及相如病渴中。</text>
<title>權弼善新喪愛妾。纔斂而入瀋。爲賦二律。以寓哀傷之意。仍要諸公之和。</title>,<text>花樹春闌結子遅。花飛子落但空枝。可憐蜀鏡埋山日。不見南冠出塞時。舊殘紅淚邊衣濕。新掩黃泉露草滋。魂魄倘知關外路。嶺雲江雨捴堪疑。新年草色掩佳城。酒肆人間惱怨情。別日已分生與死。還家誰復笑相迎。香殘舊篋蛛絲暗。簾捲空樓燕舞輕。鴦枕夜寒無夢寐。可堪風雨落花聲。</text>
<title>奉次院中有懷韻</title>,<text>暫別寄書數。相逢賖酒頻。覊遊成白首。絶域又靑春。報主慚無力。還家任後人。遙憐陪駕日。花柳正芳辰。</text>
<title>疊前韻 時世子回轅。諸僚陪駕濡承令守舘。</title>,<text>故國音書濶。他鄕恨別頻。落鴻江渚雨。歸馬磧沙春。謾說還家夢。誰悲失路人。風花寒食近。寂寞對佳辰。絶塞開門早。鷄聲戒曉頻。秦關新雨粟。燕谷再回春。縹緲廻仙仗。喧呼滿路人。烟花繞紫禁。冠冕會昌辰。鶴仗圍淸曉。龍樓禮數頻。宮花一萬樹。聖壽八千春。玉醴隨中使。金盤降內人。從容賜宴日。僚屬醉佳辰。鞍馬六千里。連年征役頻。海殘蘇武雪。樓報仲宣春。痛哭論時事。狂歌託酒人。空餘匣中劒。夜夜氣衝辰。解佩欲相贈。離筵攬帶頻。聽梅笛裡月。折柳馬前春。每作臨河別。猶爲陟屺人。歸朝後期在。把臂更何辰。</text>
<title>再疊呈玄圃</title>,<text>皓首同園綺。离筵異禮頻。還歌紫芝曲。却別小楡春。誠節終循國。勳名豈讓人。預聞旋駕日。步履上星辰。</text>
<title>二月十三日。回轅祗送後。瞻望有作。</title>,<text>朝來紫氣滿遼關。塞路塵淸羽衛閑。天意久思旋鶴駕。人情方切候龍灣。㫌旗漸見雲間出。劒佩遙聞日下還。覊靮小臣河畔望。淚隨流水送潺湲。</text>
<title>春夜憶行宮</title>,<text>春陰生磧水揚波。馬上驚沙撲面多。行殿夜寒何處住。月明笳鼓在遼河。</text>
<title>寒食</title>,<text>飢烏攫攫啄春田。白骨黃沙草色連。北俗豈知寒食節。南冠空對落花天。家傳羊酪充餳粥。地遍狼烽替蠟烟。介子當年功不報。綿山逃隱至今憐。</text>
<title>瀋中六詠</title>,<text>槖駞奇畜來西域。能行徤紫騮。肉鞍元覆背。金絡却垂頭。羌婦牽登隴。胡兒跨渡流。力饒還服重。呼𡇼不曾休。驢長耳生中國。廬山舊錫名。自從邊地牧。常傍磧沙行。欹側薪車重。廻旋麵磨輕。誰憐技止此。日夕但悲鳴。羊陸地宜千足。由來塞上繁。風吹亂入草。日暮各歸村。北海空持節。南冠類觸藩。穹廬近骨幹。煑胛候朝昏。鵝素情愛江海。群戱在階庭。雨浴沉雲白。春飢啄草靑。幸無湯鼎厄。猶惜羽毛零。千載山陰後。誰人爲寫經。鴨唼喋鳴還啄。䙰褷色可憐。不嫌行濁滓。猶憶浴淸川。草軟將雛入。沙暄傍毋眠。須防挾彈過。莫喜闘欄邊。鴈背雪飛寒磧。嘶雲下暖沙。胡然有南北。自是順陽和。陣散驚弦鏃。聲悲怯網羅。繫書還孟浪。高擧竟無何。</text>
<title>三月三日對酒</title>,<text>江鴈雙雙下晩汀。江頭烟雨濕冥冥。他鄕有酒堪浮白。古磧無春可踏靑。隴水斷膓非曲水。新亭擧目異蘭亭。寬心只是杯中物。莫遣南冠作楚醒。</text>
<title>三月十五夜月</title>,<text>關月盈三五。邊愁此夜深。旅人元有淚。圓魄本無心。皓影嗟誰見。淸輝惜自沉。姮娥亦何事。孤睡桂花陰。</text>
<title>雙燕</title>,<text>雙燕故翩翩。雙棲簾幙前。暫飛還自逐。乍止卽相聯。掠草交沾露。穿花並帶烟。客居逢再度。不見一書傳。</text>
<title>雙鴈</title>,<text>雙鴈雙雙去。春來盡北翔。微風不失侶。返照自成行。雲外高飛得。沙邊倚睡長。故鄕書信闊。靑草遍池塘。</text>
<title>太子河</title>,<text>驅馬涉遼水。水深沒車轍。風悲雲日黑。雨脚乍明滅。奔雷響暗谷。山石應聲裂。朽骨委沙原。下有激湍齧。哀哉東征卒。盡爲螻蟻穴。惻此不能去。歎息中自結。</text>
<title>狼子山</title>,<text>連山亘曠野。山斷遼塞逈。草木雲際平。烽烟雨中冷。胡馬白如練。羗童牧其頂。崎嶇行役子。終朝在泥濘。</text>
<title>高嶺</title>,<text>晨登高嶺上。宿霧在中峯。四望無人烟。群山圍百重。緣崖一微逕。傍見豺虎蹤。楸樹千章碧。風羅覆石淙。昔過犯霜雪。今來過丰茸。感此時物華。聊以慰吾悰。</text>
<title>松店</title>,<text>行盡入渡水。復踰雙嶺艱。馬蹄旣已脫。人力亦已殘。日暮入廢城。村烟生樹間。風吹山雨過。靑壠麥浪寒。僕夫採香芹。勸我加夕餐。投箸不能御。對案空三歎。</text>
<title>和元澤食蓴膾</title>,<text>蓴生不擇渠。溪水皆有魚。羹蓴豈其吳。膾魚何必鱸。臨流恣所取。童子具行厨。流匙滑自佳。下盤細更宜。好味不在厚。眞趣方在玆。聊爲達者道。未與俗人知。</text>
<title>駒興驛</title>,<text>此道從京邑。東南走嶺湖。使車塵外急。候吏驛前趨。水帶荒郊遠。烟生白屋孤。路歧逢歲暮。誰見泣楊朱。</text>
<title>魚庄浦</title>,<text>古柳風摧盡。平郊見一川。長亭十里雨。小店數家烟。征馬暮方歇。旅人寒不眠。綠林防夜盜。官道角聲連。</text>
<title>古意 二首</title>,<text>流蘇寶帳掩蘭堂。千斲博山沉水香。爲捲舞衣藏篋笥。恐君歸日歇芬芳。鴛鴦織綺作襟裾。著盡相思意有餘。一念懼君猶不察。慇懃更寄數行書。</text>
<title>途中作</title>,<text>平林帶暮色。前路轉茫然。鳥入無烟寺。鴉翻欲雪天。亂離餘戰地。饑饉但荒田。民事堪流涕。胡塵又北邊。時有北邊番種之虞</text>
<title>送柳澄甫謫興海 余往年入瀋之日。以母病陳情䟽阻政院。柳輔德䟽入蒙遆。而㙜諫啓竄。故篇內云。</title>,<text>南州放逐戀慈顔。猶勝音徽阻鴈關。看我往年征役苦。至今雙袖淚痕斑。封章若許通天闕。抵罪應同竄海灣。不是人情容厚薄。徒緣禍福有循環。離懷衮衮愁難寫。客路怱怱恨未攀。瀧水似藍連碧島。瘴雲如墨接靑巒。嚴程劈箭須珍重。努力加餐莫等閑。且恐遠書頻斷絶。先憐別酒已潺湲。馬依故國嘶風外。鸎傍行人囀樹間。爲報眼前春草道。王孫此去幾時還。</text>
<title>駒城出獵遇雨。示元澤。</title>,<text>今日忽不樂。呼鷹出縣郭。行獵不知遠。信馬凌空壑。登𦤎藉軟草。鑽火燒林薄。僕夫供山梁。膾灸隨所作。羹艾且飯粳。當午促進醵。忽見前山陰。頑雲拖雨脚。罷酒太怱忙。歸來何錯莫。人生少好事。造物誠難度。作詩示阿弟。聊以成一噱。</text>
<title>贈朴士彬 守文 赴任盈德</title>,<text>鴻鵠矯高擧。千里一夕至。雖爲稻粱謀。亦以矰繳避。習習樊籠鳥。豈無凌雲翅。奮飛不自由。徘佪空長喟。明時共策名。恩數顧同被。補衮乏微才。激濁資淸議。風霜蝕根深。枝葉經寒翠。苦心保厥性。朽質甘所棄。學優非貧仕。親老有時爲。斗祿猶難辭。專城豈易致。彈琴屈子賤。奉檄動毛義。鯉庭當別路。將暌暫相値。斗酒臨郊衢。班荊語造次。飛斝指頹景。舝車傍淸駛。時危羡子行。別促傷我意。秋霪夕初卷。凉籟滿天地。蘭𦤎白露下。蓮澤紅房墜。已矣芳華歇。歲晏將何遺。</text>
<title>送朴重輝 瑍 赴嶺南幕</title>,<text>五日淸曹本不謀。以禮曹佐郞。未肅而移拜。 一麾唯願奉晨羞。板輿纔報歸京喜。蓮幕翻啣去國愁。客路偏經蟬噪樹。鄕書多寫月明樓。南州吏隱饒相識。到底壺觴盡意留。</text>
<title>板橋作</title>,<text>石凈秋泉落。橋崩斷岸斜。亂蟬無定樹。歸馬自知家。野餉炊新黍。樵斤斲古査。所嗟行役久。此裡鬢成華。</text>
<title>次松都酬唱韻兼述懷。呈大瓠。</title>,<text>城上春陰晴復陰。空齋把酒憶同心。功名已似南柯蟻。計願眞如東海禽。去國昔年詩共賦。還家今日病相侵。丈人筆力猶雄健。氣敵神嵩第一岑。</text>
<title>聞大瓠近日有廵界之行。復用前韻奉呈。</title>,<text>恭承王化布棠陰。正慰窮民望哺心。涸轍更無將死鮒。繞枝寧有不安禽。傍山烟火荒阡遍。近海桑麻潟地侵。歌頌已騰淸漢上。豐碑應樹峴山岑。</text>
<title>次東岳韻。贈自隱上人。丁卯歲。在忠州寓居。上人來訪。以古篆金剛經二卷留贈。</title>,<text>金谷談玄夜。松齋月色沉。經看蒼頡字。偈識彗能心。一別湖山遠。三年肺病深。相逢得無笑。塵土滿纓簪。</text>
<title>送柳汝一 道三 赴安岳任</title>,<text>明時暫輟騎曹郞。海甸分符墨綬光。地接連豐曾屬縣。路經孤竹卽家鄕。初還 一作看 晝錦雙親喜。却下春機少婦忙。窮巷卧痾違出餞。幾人供帳醉壺觴。</text>
<title>送李濟叔 杭 之鎭安任</title>,<text>水部稱才子。兼推吏道優。牢盆將管務。巖邑忽分憂。百里春行峽。三農雨滿疇。預傳新太守。荒政最諸州。</text>
<title>擊楫渡江 月課</title>,<text>鷄鳴舞罷氣塡腔。一楫中流倚巨艭。北望山河輸領略。東來部曲擁麾幢。未除戎虜無歸日。不復神州有此江。開濟壯心終委絶。千秋志士淚垂雙。</text>
<title>嘲大夫松 月課</title>,<text>坑盡咸陽白面儒。蒼髯還被渥恩殊。泰山不及商山勝。四皓應嘲五大夫。</text>
<title>萊公竹 月課</title>,<text>公來路人歌。公去路人哭。借問勿剪棠。何如自生竹。</text>
<title>贈李潤甫 汝澤 督郵赴高山</title>,<text>別酒無多酌。離愁醉轉深。是非都外物。分散卽關心。嶺樹郵亭暗。邊雲古磧陰。此生迷所適。歧路一長吟。</text>
<title>雪夜澄甫宅對酒</title>,<text>閉戶三冬足。松林集暮鴉。無人問吾病。有酒到君家。雪樹風初定。寒庭月未斜。醉歌多感慨。非獨惜年華。</text>
<title>鄭同知 之羽 挽</title>,<text>守靜豈無養。外華中泊然。榮枯都自了。脆促獨胡偏。文字留人世。精神返列仙。向來輸志想。誰爲更調絃。</text>
<title>和左太冲招隱詩 月課</title>,<text>結廬在後谷。瀟洒出塵埃。尋竹陰其壑。拱栢挺其隈。林薄何蓊蔚。泉澗自沿洄。歲寒孤芳秀。天籟衆竅開。至樂諒在此。而心若死灰。吾觀潔己者。自古爲身灾。抱木非從頌。懷沙亦已哀。曷若嘉遯士。幽棲在草萊。</text>
<title>和郭景純遊仙詩 六首</title>,<text>帝里豪遊子。飛觀凌浮雲。朱門擁棨戟。玉盤羅羶葷。未若飡霞客。棲息淸溪濆。被服與世別。襞積生芳薰。將期龍變化。豈與麋鹿群。泠然遂御風。浩蕩出九垠。袖中有神劒。長揖向眞君。瑤池淸若虗。若木振餘暉。中有神仙侶。矯矯披羽衣。云是西王母。煉藥住光輝。願受長生訣。再拜啓玉扉。然顧我笑。欲語還復遅。理弱難導言。徘佪將安歸。淸溪深不測。雲氣生石屛。蒼蒼長松樹。下有千歲苓。道人棲其間。服食何芳馨。朝遊紫洞府。暮讀黃庭經。列仙來相迎。飄然下雲輧。汗漫遊九垓。蹄涔視四溟。哀哉一朝菌。豈知有冥靈。羲輪出濛汜。已復迫崦嵫。雖有百尺繩。安能暫繫之。人生如過隙。感歎能不悲。羊肝作地𦤎。餘骨爲斯彌。物化固無已。吾生獨有涯。願言學長生。河上非吾師。宣尼古聖人。臨川歎如斯。翡翠棲樊籠。長思珠樹柯。風霜損毛羽。欲飛將奈何。所以鴻鵠儔。高擧避網羅。美玉韜寸璞。脩鱗困尺波。費翁隱壼中。變化如龍梭。靑陽忽以暮。朱火已復盈。白露滋秋菊。鶗鴂仍悲鳴。桂樹落丹崖。芳蘭委紫莖。物性有盛衰。人命豈長生。勾漏産靈丹。鍾山有玉英。珍羞非正味。銘鼎亦浮名。永謝人間事。將期訪蓬瀛。</text>
<title>李判書 顯英 挽</title>,<text>昭代藎臣推第一。邦家尙有典刑存。春官掌禮周宗伯。銓府掄才晉巨源。䟽受封章歸古里。韋賢經業振名門。高年已與耆英會。雅望方期鼎軸尊。西塞再看卿月耀。南躔忽報老星昏。山摧朝士傾城痛。雨泣邊人滿路奔。聽履幾時還斗極。贈官今日上台垣。傷心最是登龍地。空舘春深獨返魂。</text>
<title>二月二十日。辭朝後登對。內賜豹皮等物。謹賦長律一首。以述感激之懷。</title>,<text>宸情特軫遠通蠻。召對猶開靜攝間。三价幸同登御席。五年今始見天顔。榮承玉語龍光溢。賜下金門豹彩斑。感激秪應圖死報。微軀安敢念生還。</text>
<title>遇雨留忠州</title>,<text>簷鈴滴歷亂成流。遠靄微茫苦未收。雨意豈知王事急。人情亦爲故鄕留。琴㙜水色晴初漲。月岳春光翠欲浮。多病自慚今杖節。十年曾是布衣遊。</text>
<title>龍宮山亭。次正使韻。</title>,<text>小閣依山麓。篁林一逕斜。江春生古柳。峽日下晴沙。野外多幽興。湖邊有舊家。怱怱不復過。回首路非賖。</text>
<title>豐山站。遇榮川申使君宗兄 洬，安奇申察訪宗丈 瀅 仍成族會。爲賦長律一首。</title>,<text>淸門冠冕屬吾曹。二丈聲華並世豪。太僕遷官仍馬政。星郞出宰試牛刀。天邊行役誰相念。嶺外團圓不易遭。况讀保閑芳寺賦。那堪擊節挹風騷。榮川袖贈保閑齋集一秩。栖芳寺賦。卽奉使日本時所作也。</text>
<title>登望湖樓</title>,<text>㫌節南來至福州。春風一上望湖樓。花山罷霧當軒出。洛水通渠繞檻流。故國寄書何日到。他鄕得酒蹔時留。明朝更促王程去。回首滄波一釣舟。</text>
<title>永陽舘。別申督郵。</title>,<text>永陽城畔客東西。楊柳垂絲拂古堤。老馬似知離別意。背人嘶去跼霜蹄。安奇驛馬遆去</text>
<title>途中口占</title>,<text>春寒京國始離家。日暖江城路轉賖。客裡再逢三月雨。馬前開盡嶺南花。</text>
<title>次釜山舘</title>,<text>旗尾翻空曙色分。使軺催發引前軍。城腰乍暎萊山雨。馬首平臨釜浦雲。介胄不妨邊將揖。簫笳已遣島夷聞。王靈到處神明護。鰲背行看霽海氛。</text>
<title>登釜山次螺山韻</title>,<text>山勢凸如釜。城門臨水開。人烟古萊國。形勝太宗臺。島嶼連天遠。波濤拔地廻。使華留滯日。登眺共徘佪。</text>
<title>鄭都事士興來別釜山舘。信宿將行。走筆題扇。</title>,<text>賓舘淹留苦惜離。憐君送我到天涯。情深膠㓒誰能別。興盡壺觴故復遅。碧海雨晴帆影遠。朱城風急角聲悲。明朝回首成千里。魂夢猶堪慰所思。</text>
<title>次涬溟釜山舘韻</title>,<text>畫角吹殘夜。春旗繞海湄。鯨奔知浪急。鵬擊若雲垂。一作鯨奔波壁立。鵬擊翼雲垂。 雄劒干星斗。孤槎費日時。脩程候風便。未敢道前期。</text>
<title>奉酬晉山明府姜令公 大遂</title>,<text>征軺爲駐舊宣城。却望雄州隔幾程。祖帳未拚江外別。郵筒還寄日東行。槎橫奎壁傾文彩。槖照鮫人避夜明。欲報愧無靑玉案。且尋芳澤折瓊英。晉山曾莅東萊。故首句云。</text>
<title>舟中次涬溟韻</title>,<text>極浦潮初退。平蕪可纜船。亂峯炎瘴外。孤嶼夕陽邊。行李還浮海。生涯欲問天。仙山有靈藥。兼擬住流年。</text>
<title>草梁雨中。次螺山韻。</title>,<text>日暮孤篷倚石梁。風吹急雨滿滄浪。輕沾涸硯題詩好。亂入殘棊落子妨。舟中適對棊 白鳥遠穿沙渚暗。黃鸝深坐樹陰凉。有錢可貰漁村酒。呼取兒童試閱囊。</text>
<title>舟中聞皷吹不能着睡。次螺山韻。</title>,<text>船頭雜吹動邊聲。入夜能令海氣淸。搖月直侵龍伯窟。拖波遙撼馬州城。身如鵬鳥搏風徙。心似爰居聽皷驚。燒盡博山無夢寐。更呼蠻酒慰覊情。</text>
<title>移泊戡蠻浦候風</title>,<text>草際檣烏動。風笳急暮聲。泊舟無定所。高枕爲殘生。碧海浮雲散。靑天片月明。蒿師夜相語。蓐食且東征。水疾作。高枕稍定。爲一作養。</text>
<title>富山 五絶</title>,<text>沒雲臺矗矗高臺海上浮。峯腰常見白雲留。玉京此去應非遠。何必仙槎犯斗牛。太宗臺仙駕何年此地來。至今神物護高臺。雲間往往聞笙鶴。疑是枚𦤎扈蹕廻。海雲臺孤雲獨鶴去悠悠。瑤瑟千年紫洞遊。唯有古臺冬栢樹。飛花終日逐行舟。鎭東門孤城獨倚思悠悠。絶島雲烟生遠愁。殘角一聲門閉後。海風吹月上高樓。永嘉㙜高臺蕭瑟出雲端。陂水千尋石色蟠。舸艦穩如藏大壑。海中終日自波瀾。</text>
<title>次韻奉酬東萊鄭使君 維城</title>,<text>畫角晴吹曲未終。行春冠盖耀城東。政淸邊郡應無害。威服夷人敢自訌。送客題詩多暇日。投壺對酒有餘風。圃隱先生投壺。在東萊家。 已聞合浦珠還盡。佇見朝廷召弱翁。史閣猶傳上漢廻。吾家舊有濟川才。箕裘未繼周詩誦。章甫還招越俗猜。馬島吐呑滄海日。鯨波皷怒碧空雷。玆行只仗王靈去。不怕輕帆造次開。東萊詩首句云泛老當年此路廻。後孫今復試奇才。</text>
<title>病伏舟中。呈涬溟。</title>,<text>片雨過汀洲。沙喧聞急流。石苔妨步屧。瓊樹隔隣舟。海霧晴猶濕。山嵐夕未收。新詩應有助。肯與病夫酬。</text>
<title>舟中更皷。擬從軍五更轉。</title>,<text>一更更皷鳴。嗚嗚吹角聲。隣舟人未宿。孤燈相照明。二更皷聲喧。篷底風正掀。借問鳴橈過。漁舟歸遠村。三更皷音衰。宿霧䨪海崖。潮落石自出。舟移人不知。四更皷欲沉。水底星斗深。扎扎鮫室織。瀜瀜老龍吟。五更皷鼕鼕。曉旭射孤峯。宿鷺起沙渚。棲烏下城墉。</text>
<title>多大浦雨中</title>,<text>古壘近沙岸。暮潮連戍樓。鳥棲烟際樹。人卧雨中舟。水國楓林暗。山田麥穗秋。東行萬里外。愁絶此淹留。</text>
<title>浮海</title>,<text>扶桑若木兩箇邊。海水淼茫遙相連。混沌開闢定無地。日月出沒知有天。禹州眞似太倉米。秦石空勞精衛塡。始覺域中吾道大。東浮萬里還悠然。</text>
<title>次韻螺山望對馬島絶句</title>,<text>烟濤雪浪白漫漫。天日出沒於其間。舟行千里一開眼。遙見馬州城外山。馬島萊州兩渺漫。帆風一踔少須 一作須臾 間。天畔片雲橫似帶。舟前忽見是靑山。</text>
<title>次螺山對馬島韻</title>,<text>馬島平如掌。孤城積水中。山河開闢有。夷夏古今通。鹵地連潮白。鮫綃滿市紅。樓船異楊僕。未擬樹奇功。</text>
<title>次鰐浦</title>,<text>宿霧散沓嶂。朝曦暎曲汜。游子喜天晴。蓐食戒行李。揚帆掠層壁。騖櫂凌積水。曠霄忽迅飈。洪波遂汩起。軒然地軸廻。巍若山岳峙。濆淪激相蕩。側足深淵底。無何脫險危。俄頃就平地。雲端辨孤島。烟際識淸涘。鰐渚昏始届。蠻船競相俟。逢迎亦已疲。偃息思凭几。玆浦又可惡。頑物蓄在此。人生傍水恠。戒懼何時已。顧無負穢虞。王靈矧所恃。沉吟逮明發。撫躬安素履。</text>
<title>發鰐浦</title>,<text>蠻舌傳呼急。潮生可放船。港深須早發。灘淺且徐牽。錦纜交相縛。雲帆次第懸。頑魚應自避。軍吏莫鳴弦。</text>
<title>牽船</title>,<text>出浦還高浪。牽維揔小舟。紛紛迎畫鷁。泛泛逐輕鷗。不有齊鳴櫓。那能逆上流。蒿師新涉海。力盡暫宜休。</text>
<title>將發西泊浦。遇渡海倭船寄家信。</title>,<text>孤島自此別。歸舟難再逢。颿檣相背發。書信急題封。湯藥違三月。鄕關隔萬重。白雲西北去。回首淚交胷。</text>
<title>泊鴨灘十韻</title>,<text>海闊猶孤島。浦深還急湍。水廻沙面曲。臺逈地形盤。浪挾松濤壯。雲添石色寒。浴鳧沉渡口。驚翟繞林端。弛棹方依岸。肩輿更陟巒。人家傍鮫室。野艇帶漁竿。刈麥山田赤。收塩潟地乾。此鄕今信宿。殊俗豈曾觀。酒醬 護行倭官。頻送酒醬桶。 何煩數。逢迎強自寬。風烟眞勝槩。只是限夷蠻。</text>
<title>太平寺</title>,<text>府中閭井卑。崖谷蕭寺古。石林何冥冥。蓊蔚蔭幽戶。珍木産其園。嘉卉植其塢。枇杷實含馨。棕櫚葉垂縷。秀杉碍層雲。脩篁韻凉雨。老僧具袈裟。洪長老着袈裟 洒掃凈堂宇。開門延使華。引坐爲賓主。香橙隨白飯。煑茗日亭午。臨沼濯我足。挹泉洗我腑。胷襟遂踈散。稍覺煩痾愈。生涯若轉蓬。豈得長懷土。佳境在愜心。幽趣亦可取。卽此暫夷猶。聊慰行役苦。</text>
<title>太平寺雨中。次涬溟韻。</title>,<text>瘴鄕千里苦炎蒸。爽氣今朝客早興。崖寺雨聲搖翠籜。石門風力偃蒼藤。樽當霞綺三山落。筆下雲牋五色騰。欲倒海波添硯水。淋漓直恐化鯤鵬。</text>
<title>次涬溟對馬島 二首</title>,<text>馬島風烟百越如。孤城臨海岸紆餘。人民習與黿鼉處。閭井多依竹樹居。虺蝪出林縈砌石。蠏鰲隨水上畦蔬。此鄕爲客全無賴。唯有山僧數寄書。洪長老致書相問板屋連甍園圃密。橙林橘樹自相紆。丸聲逬落雲中鵠。劒氣低回日裡烏。水榭霧凝金屈膝。沙門潮嚙玉蘇屠。空廊愁寂坐終夕。不是異方光景無。</text>
<title>次鬝翁蚊帳韻</title>,<text>滿壁玲瓏暎玉虫。流蘇四角掩堂中。裁成鮫室千金直。屛却蚊雷一陣空。卿子搏牛眞下計。留侯運策豈專功。居然枕上黃粱熟。何似南華化蝶翁。</text>
<title>枇杷篇。次鬝翁韻。</title>,<text>海島多異樹。知名是枇杷。覽玆符夙聆。按志固無差。美味誰不愛。奇品竊獨嗟。開花在玄冬。朱夏方始熟。團圓似黃環。燦爛光奪目。地主餉時羞。筠籠數命僕。芬芳試一甞。腸肺覺淸澹。顧余跼東土。何異處井坎。不料尋源使。還比上林令。所貴在遐荒。而不變其性。願言借一枝。歸去植吾境。陸郞橘遺慈。野人芹獻聖。精誠諒自激。豈能捨微物。况我遠離鄕。感此流景疾。別時草纔茸。今已食木實。</text>
<title>太平寺雜詠 四首</title>,<text>蘇銕 枯死揷鐵復蘇鳳尾千重葉。龍鱗百尺株。雪霜寧變色。金銕反蘇枯。未曉相生理。應無夭扎虞。只愁樑棟折。支廈竟爲須。溪冶 倭音爲溪。冶字爲樫。庭畔無名樹。林中獨出長。高枝排似檜。密葉細於楊。雲擁浮屠聳。風回偃盖揚。玆鄕謾培植。未解惜凌霜。杉直幹石間立。高高千尺強。崁根赤虬走。茁葉翠鸞翔。爽籟從天發。淸陰特地凉。客中供笑詠。爲爾掃僧廊。梔子短短高林下。娟娟雜樹中。開花欺雪白。結子待霜紅。味變稜多少。材分性異同。長途愁肺熱。欲藉滌煩功。</text>
<title>次涬溟對馬島排律二十八韻</title>,<text>絶島炎蒸遍。環洲瘴霧濃。天文分胃昴。地氣渾春冬。遠水朝桑海。高山拱石峯。雲烟常黯霮。波浪自撞舂。茭牧生良馬。枯池起蟄龍。閭閻侵潟鹵。棧閣上巃嵸。割町條相錯。連甍板幾重。恠花何爛熳。妖草亦丰茸。園橘圍千樹。禪房帶萬松。府中有萬松院 逢人皆越䯻。列艦盡吳。自是秦遺俗。元非漢舊封。瘡瘢爭說劒。首虜卽銘鍾。虺毒吹睚眦。鳧趨餙貌恭。丸飛落孤鴈。叉挺出雙鱅。煮海民多賈。燒畬業賤農。使華胡到此。章甫莫嫌儂。賓舘新逢雨。山榴正欲穠。畫屛棲孔雀。繡帳艶芙蓉。絶域方懷惠。玆鄕舊屬宗。宗氏世守馬州 深羞未湔洗。聖度尙包容。奉檄巴人喜。開筵釋子從。洪長老亦參宴享 樽罍光照耀。絲管響琤琮。已識唐蒙枸。兼聞大夏筇。敢思輸遠物。但願息凶鋒。翰墨慚從事。韜鈐謝折衝。仙槎簡專對。行李忝微蹤。快刮金篦眼。頻開水鏡胷。成名唯附驥。努力答遭逢。</text>
<title>舟宿府中浦</title>,<text>下榻風生谷。登舟雨滿津。夷情持首鼠。天意阻行人。樓櫓傾危甚。黿鼉出沒頻。夜來還水宿。重覺客愁新。</text>
<title>次風本浦 一歧島</title>,<text>掛席縱大艑。狂飈踔千里。朝發府中渚。夕至風本涘。盪漾終永日。維岸若無倚。雲通石門豁。月拖銀浪起。驪龍抱珠眠。余亦就舘睡。五內翻未定。猶疑在舟裡。</text>
<title>風本浦阻雨</title>,<text>孤村寥落水雲隈。永日淹留客思催。卷幔靑山炎雨過。開門滄海暮潮廻。匀天長老題詩寄。平戶官曹送酒來。強把篇章聊自慰。登樓莫作仲宣哀。</text>
<title>發風本浦</title>,<text>詰朝淫雨霽。海門與天闢。洩雲斷復續。幽洞晴猶黑。奔峭湊急湍。雪浪噴百尺。關心水程遠。快意高颿劃。蠻人紛噵我。裸體刺輕舶。奈何豺虎叢。又此蛟龍宅。生死付皇穹。吾道任所適。</text>
<title>泊名護屋。次涬溟韻。</title>,<text>海畔膏腴地。肥前第一州。潮聲通浙水。山氣接瀛洲。近市人爭貨。層城蜃結樓。如何北來客。夜月泊孤舟。</text>
<title>秀吉城。次螺山韻。</title>,<text>停橈問古壘。云是吉酋城。慘憺風塵色。蒼茫反側情。聖朝先息戰。蠻海罷屯營。今日迎槎使。壺漿滿去程。</text>
<title>七里灘</title>,<text>嚴陵不住此江邊。七里灘名誰爲傳。今日仙槎灘上過。夜來還有客星懸。</text>
<title>忠烈歌 幷序</title>,<text>余行過鷄林。登鵄述嶺。傷朴堤上之妻死于其處。及抵日本。又過博多州冷泉津。卽堤上所死地也。夫死於國。婦又殉夫。兩美幷稱。雙節俱全。眞可謂忠臣烈女也。余甞覽史而嘉慕之。今行吊兩貞魂。豈不悲哉。遂爲詩。命曰忠烈歌。昔度鵄述嶺。今過冷泉津。嶺樹蒼蒼不見日。津流浩浩愁殺人。哀哉新羅朴堤上。夫婦兩處俱歿身。夫死國婦死夫。夫忠婦烈昭昭照千春。婦死猶爲鷄林山上石。夫歿已化博多城下塵。石望行人無轉時。塵與孤魂歸不得。我欲招之魂不聞。唯有悲風颯颯吹荊棘。取堤上走棘刺上義 擊節聊爲忠烈歌。臨江一唱淚橫臆。</text>
<title>覇家臺感奮 文忠公奉使時。歷遊此地。</title>,<text>譜牒曾稽先世蹟。文忠奉使日東來。風濤正坐舟無恙。子女全還澤及胎。文忠自日本還。遇風浪舟幾覆。公端坐自如。時舟中有刷還孕婦。舟人欲下之。公曰殺人求活。吾不忍爲。俄而風定。舟亦無恙。 可但文章驚異俗。也知辭令服渠魁。休兵海嶠氛埃靜。欵塞舟航玉帛堆。勳業異時誰比擬。家聲今日遂陵頹。傳經自愧聞糟粕。選价何知及散材。槎路忽通名護屋。崎津爲覓覇家臺。荒城寂寞潮空打。往事蒼茫鳥獨回。析木拂帆雲外出。長松屈銕雨中摧。應留物色供餘興。欲繼風流奈薄才。文忠公詩云孤帆萬里拂析木。又崔松原下十里沙。又餘興歸來不可收。十里松。卽覇家臺也。</text>
<title>蠻颿</title>,<text>蠻舶齊橈動百群。布帆千幅自紛紛。潮頭亂起靈胥馬。天畔遙飛武帝雲。白雨灑來渾不辨。晴沙掠去渺難分。夜深還傍漁村宿。唯見危檣漾水紋。</text>
<title>洪長老見訪行茶。寄贈一律。</title>,<text>何年雲衲出靑山。却儐星槎到赤關。鉢呪魚龍波浪穩。杯隨鷗鷺去來閑。禪龕擁篲留人坐。乳窟烹茶侑客還。自許江淹能擬作。碧雲佳句莫相慳。</text>
<title>硯之海</title>,<text>峽勢中分海水平。何年肇錫硯之名。兩儀剖判自然有。萬斧鑿開安可成。揮毫欲動三山色。磨墨應霾九日明。讀罷五車無所用。今朝爲爾賦東征。</text>
<title>文字城</title>,<text>關防豈獨截崔嵬。文采還應照海隈。蒼頡造時聞雨粟。徐生去日避爲灰。氣衝星斗連天起。勢挾龍蛇拔地回。自擬平生工翰墨。蹔思橫槊騁詩才。</text>
<title>食飴糖</title>,<text>瓊膏石髓不曾甞。未若甘飴合蔗糖。屈曲便成銀繞指。鏗鏘還似玉垂璫。登盤臘雪堆平地。入口春氷見太陽。歸日槖中留數片。定勝懷橘陸家郞。</text>
<title>次螺山詠花盤</title>,<text>刻作名花鏤作盤。幷刀一一剪金紈。韶光只合隋園有。巧制非關漢使觀。但見帖鳶愁夏熱。如聞啼鳥訝春闌。蠻人娛客無餘伎。爭奈覊情日少歡。</text>
<title>蠻帳 白練棲黑。上有一畫。下有三點。如台象。</title>,<text>縞練爲帷帳。兼將白黑裁。乾爻唯上九。星象卽中台。點畫偶然似。低垂空自廻。客間還得力。夜夜障蚊雷。</text>
<title>過元山。次螺山拗體。</title>,<text>赤浦初別放船早。元渚欲過催櫓聲。坂城伏城幾時到。下關上關終日行。炎雲截度海如燎。怒浪衝來山亦驚。忽見檣頭旗尾轉。長年喜報南風生。</text>
<title>宿柁樓</title>,<text>浩渺滄波不繫篷。畫樓流影漾微風。夢隨明月懸天畔。身與孤雲宿海中。綵石已逢牛女渚。玄琴重奏水仙宮。翛然擬逐蓬山侶。駕鶴飄翩向碧空。</text>
<title>早發向浦</title>,<text>水色天光暗未分。櫓聲驚起白鷗群。篷窓日出回頭望。宿處靑山已隔雲。</text>
<title>宮州。次螺山韻。</title>,<text>聞說宮州勝。經過始見奇。兩崖開峭嶃。雙浦接漣漪。白白魚來市。靑靑橘暎籬。此鄕如不陋。吾欲作鴟夷。</text>
<title>泊賀室。次螺山韻。</title>,<text>曲汜沙還漲。崩崖石自懸。有村皆竹樹。無井不塩烟。鱣鮪揚鬐戱。鵾鷄濯翮鮮。風潮卽此候。歸棹倚洄沿。</text>
<title>次鎌刈</title>,<text>畏日危檣落。炎雲別浦生。天時惱行役。地主解逢迎。擁篲開風榭。懸燈繚火城。花盤與綺食。到處任人情。</text>
<title>贈崔奇男 布衣詩窮。從正使幕下。</title>,<text>衣褐胡爲逐使華。秪緣佳句動詩家。曾吟鸚鵡洲邊草。却泛黿鼉窟上槎。蓮幕不妨揮彩筆。蓬山况復問丹砂。論文我欲頻相對。呼取隣舟莫謂賖。</text>
<title>猿山 山多猿</title>,<text>峽裡淸江帶落暉。哀猿啼送暮帆歸。孤舟盡是他鄕客。未到三聲淚滿衣。</text>
<title>宿福禪寺</title>,<text>捫蘿登塔坐高稜。夜宿琳宮散欝蒸。境出烟霞元自逈。樓浮滄海若無憑。扶桑直對諸天樹。旭日常懸大智燈。已覺此身都夢幻。欲將眞劫問胡僧。</text>
<title>下津次螺山韻</title>,<text>小市沙爲岸。危樓石作臯。沒人刀截鵠。漁子釣連鼇。廢郭耕田窄。懸崖汲井高。輕舠遆相發。引纜犯洪濤。</text>
<title>題本蓮寺</title>,<text>石棧懸崖嶂。招提隱寶林。樓明暘谷曉。鍾應海潮音。貝葉傳禪法。蓮花證佛心。經過槎上客。一宿散煩襟。</text>
<title>次螺山進退格</title>,<text>畏日如火當天中。餘焰赫赫燒高舂。氷綃謾織鮫人室。水晶虗修龍伯宮。未把珠犀禦瘴氣。安得蔗漿滌煩胷。自笑身如大鵬徙。滄溟六月猶搏風。</text>
<title>室津紀見。呈正副使。</title>,<text>行邁日已久。朱夏亦云季。炎蒸苦相逼。形骸覺漸瘁。朝餐不知味。暮寢不能寐。船道限大坂。室津今始次。臨洋復候風。卽此將小遅。地主東北來。五馬皆白鼻。黃金飾劒室。靑絲爲馬轡。煌煌耀珠玳。欝欝從車騎。云是下捴守。幡摩卽所寄。迎我爲負。噵我自擁篲。舘我華堂闢。坐我筠簟肆。金盤薦綺食。膾炙添所嗜。楊梅及蔗糖。酸甘味兼備。滿酌南都白。終宴更揚觶。卑辭禮下甚。用亶豈假僞。曾經五六州。視此皆傲吏。况聞領上游。復兼家老位。居中政必咨。行邑暇或賜。威稜震都野。辟易人皆避。區區宗太守。守屛色惴惴。徒跣欵我門。進食俯伏侍。斯禮固其職。前倨亦何意。伴行五千里。豈無同舟義。傳言許退休。諾諾喜且愧。乃知蠻夷邦。綱紀亦未墜。所以昧文理。而能制携貳。顧余非使乎。見敬豈自致。王靈寔遠暢。敎化固無類。於玆或有霣。我輩那免刺。歌之遂成詩。勖哉大夫二。</text>
<title>室津放船</title>,<text>朝辭賓舘碧津隈。更報篙工畫鷁催。地勢已從江北盡。天光忽入海南開。雲晴宮闕三山出。日落帆檣百越來。聞道福原多勝槩。藍輿始擬一登臺。</text>
<title>明石浦遇雨</title>,<text>峽坼平原一望通。人烟多在岸西東。孤城樹色斜陽外。極浦帆光細雨中。樓脚欲浮將結蜃。山腰忽斷未銷虹。今宵正擬看湖月。只恐陰雲蔽碧空。</text>
<title>河口十二韻</title>,<text>水闊繞長洲。沙崩閣大舟。乘潮移短棹。輕舸且高樓。渚荇隨風纜。江鷗起棹謳。綉帷紅暎日。霜戟凜生秋。賈舶千檣並。人烟萬戶稠。紛紛看使節。處處作朋儔。彩傘交金箑。珠簾上玉鉤。妖童斑作帶。好女白蒙頭。地窄聲雷轉。天炎汗雨流。虹橋通市墍。錯石引渠溝。海域今全盛。繁華實寡侔。唯堪采謠俗。不必詑奇遊。</text>
<title>大坂行</title>,<text>君不見五畿之內攝津州。河水浩浩而環流。環流入海無終極。直通南蠻與琉球。大艑珂峨集商賈。珠璣瑇瑁堆山丘。古來富饒稱第一。民物穰穰何其稠。十町百條錯錦繡。千門萬戶皆金縷。彈琴擊鍾列鼎食。寶刀駿馬爭馳驟。專聶須臾起杯酒。意氣何曾怯戰闘。吉酋因之築堳塢。湯池石城深且固。伏見唇齒勢誰何。跳梁三窟同狡兎。陰謀射天禍延隣。鬼哭煩寃血作燐。雷霆閃鑠怒未洩。天道由來必勝人。變生肘腋實假手。身肉未冷劒及門。竈沉蛙産漂折骸。赤子濈濈隨鼉黿。勁兵猛將闘死盡。何况孤兒能獨存。金輿玉座成灰燼。寶女妖童爲僕妾。海邦從此戢干戈。原家赫業傳三葉。舊好不待申血盟。冠盖聯翩擁舟楫。我來住節坂城下。兩僧儐我入蓮社。府中居守二萬石。脫屣擁篲親掃洒。流蘇錦帳碧玉簟。十千美酒黃金斝。日沒紅塵暗大道。靑樓珠箔臨紫陌。俠少彈丸暮歸市。傾城歌舞夜留客。秪今誰識古戰塲。人道繁華勝疇昔。此鄕一變可至楚。邯鄲臨淄不復數。我欲冠帶魋䯻人。何奈越俗笑章甫。陸賈纔能去黃屋。書生游說豈肯服。撫劒揚眉一長歌。悲風颯颯來空谷。</text>
<title>題畫 六絶</title>,<text>手持一古書。松間坐寂寞。淸風自開卷。松子卷中落。膝置九節杖。身坐一枯査。眼花落溪水。蘿影空婆娑。石上坐兩人。同披一軸紙。不分書與圖。誰識評論意。携琴坐柳下。綠絲拂朱絲。泠泠自古調。寂寂無人知。丈人自愛水。盡日淸溪灣。兒童未解事。背立欲催還。觀書何太懶。枕石自成眠。不知山日晩。脩竹暗前川。</text>
<title>淀浦月夜作</title>,<text>錦纜爭牽泝瞑流。蘆烟竹露滿沙洲。夜深月出淸江上。無數蠻童發棹謳。吹角樓頭月照篷。單于一曲度西風。滄江半夜鮫人泣。滿眼明珠落水中。</text>
<title>本國寺題山水圖</title>,<text>雙舸並入洲。孤帆背離岸。一人已橋上。兩人猶巖畔。林深鍾隱不見僧。高高寒日江天半。</text>
<title>六月十八日簡二弟</title>,<text>我行五千里。始到倭國京。捨舟登陸道。將以廿日行。稅駕鎌倉裡。天上鵲橋成。傳命及祭神。定費三旬贏。中秋月上絃。乃可啓歸程。以玆好相待。勿復憂惸惸。庭闈當苦熱。得無疾患嬰。朝膳尙無减。暮寢亦能平。滋味常繼供。藥物已經營。不知定省暇。學業兼熟精。諸兒固懶惰。敎誨撻宜幷。阿長讀通鑑。所期文理明。阿聖卒舊業。仍復同其兄。時時試述作。而使達性情。難敎者阿賢。放心日應生。雖無讀書功。戒與隣兒爭。書此作家信。遠寄浮雲征。</text>
<title>贈洪長老</title>,<text>手持輕箑比琅玕。欲報新詩白雪寒。隨錫入雲應近鶴。吹簫向霧豈乘鸞。開時月與圓通滿。卷處風兼寂滅殘。想到高秋藏篋笥。故人還已隔天端。</text>
<title>琵琶湖</title>,<text>江州城北草津東。百里平湖望不窮。水碧但看天一色。潮生忽覺海相通。虹橋半落斜陽外。釣艇輕搖細雨中。更有繁華稱絶勝。酒旗高暎妓樓紅。</text>
<title>近江湖絶句 二首</title>,<text>琵琶湖水碧連天。處處橋頭泊釣船。日晩漁人爭入市。雙魚換得一靑錢。歌扇微風掩畫樓。蓮花菱葉滿江洲。飛來兩槳搖輕艇。共向沙頭問莫愁。</text>
<title>佐和城</title>,<text>表裡三重嶺。關防第一州。樓臺天上出。城郭水中浮。畒有千鍾粟。橋通萬斛舟。兼聞太守貴。威令肅如秋。</text>
<title>絶通嶺</title>,<text>前驅曉吹角。已出郭東門。崎嶇上峻坂。嶺坼呀石根。徑轉度牝壑。林深翳初暾。還顧望佐和。始覺閭廡繁。粉堞隱晴霧。湖光半吐呑。人烟杳斷絶。鷄犬猶自喧。壯哉此城邑。長歎憑高軒。</text>
<title>大垣。次涬溟韻。</title>,<text>岹嶢粉堞繞通渠。合沓人烟遍遠墟。客舍聞鍾城外寺。商船繫纜市中閭。園連澤渡橋邊竹。飯有琵琶湖口魚。直與佐和相表裏。風謠莫復問何如。</text>
<title>鳴古屋</title>,<text>日暮歌鍾滿路喧。風飄藻繡暎千門。尾張城郭稱鳴古。太守官銜帶納言。二十萬錢多食邑。東南西岸盡牢盆。况聞利劒同荊楚。分寶眞堪作翰藩。</text>
<title>吉田</title>,<text>赤坂衝泥雨裏過。黃昏飮馬吉田河。城圍野岸千竿竹。橋聚商船萬斛鹺。邑宰舊聞監物貴。花園今見悟眞多。監物太守號。悟眞寺名。 淹留不獨僧留挽。且爲前途暫養痾。兩長老來話請留</text>
<title>塩見坂</title>,<text>驅馬碧岑盡。停車滄海來。浪吹三丈雪。崖轉一聲雷。目極愁遙眺。魂傷怯下頹。坐看溪女出。知是負塩廻。</text>
<title>今切河 百餘年前。自坼爲河水。河廣十里。</title>,<text>三河天塹本雄哉。今切何年又自開。地坼魚龍成窟穴。江深鷗鷺逐沿洄。濱松道上行人出。荒石村邊估客廻。津吏此中常閱器。寸兵爭敢入關來。</text>
<title>天龍川</title>,<text>一水四分派。天龍大小川。松含富士雨。草帶遠江烟。岸坼千層浪。橋連百丈船。前途幾重險。過此莫忘筌。</text>
<title>次圓長老詠士巖韻 富士山</title>,<text>雲霞縹緲護高巓。半腹猶看丈八千。氣壓重溟何處盡。根蟠厚地幾州綿。瑤岑可採秦童藥。金闕應逢漢武仙。秋壑肯容隨錫度。藤蘿直接大羅天。</text>
<title>駿河州府中</title>,<text>山光如黛水如藍。忠秀 一名忠長 遺墟駐客驂。莫道原家恩獨薄。漢庭當日有淮南。</text>
<title>七月一日宿江尻</title>,<text>露下靑梧蟬噪稠。凉生賓舘攪新愁。漢濱飮餞輕氷泮。江尻思鄕大火流。路歷四千餘數百。時經春夏又初秋。自知報聘非游說。還愧蘇卿弊一裘。</text>
<title>三保松原</title>,<text>高枝欝欝幹亭亭。極目平原盡杳冥。渤海風濤常雜籟。富山霜雪未凋靑。蟠龍屈曲皆鱗甲。巢鶴歸來豈姓丁。聞道鮫綃賣近市。須煩好手畫爲屛。</text>
<title>箱根湖二十韻</title>,<text>富嶽東來作箱嶺。崢嶸天險劇崤凾。危途直上鉤連棧。絶頂驚看泱漭潭。開闢千年元自壯。陰陽二氣故相參。胡然特地能占宅。恠底高空亦見涵。坎艮畫前先有象。震彭瀦後卽成三。聲通溟渤喧轟輵。色浸方壺漲蔚藍。兩涘淼茫纔辨馬。中流蒼翠却浮嵐。歸雲拂峀常全濕。旭日回車已半含。不與衆流相吐納。方知巨壑獨饞貪。侵凌鵬背飛難得。蕩漾鼇頭力未堪。聞道神龍藏𤀰瀑。有時鬐鬣露髿鬖。舟呑萬斛誰飛渡。俗傳湖中有九頭龍。舟入輒溺不返。 珠抱千金敢俯探。獨有漁家傍鮫室。更無人跡到禪龕。湖邊有村。又有佛寺。 靈區自與中州別。使節從來此路諳。海上炎風初泛鷁。澤邊秋雨更停驂。生涯幾度臨深谷。死地終然付劇談。歘忽晴陰分上下。坐來波浪蹴東南。金沙淅瀝吹靑藻。玉露團圓滴翠柑。已覺奇游文有助。更因佳境酒逾耽。子虗雲夢流傳賊。欲繼希音未遽慚。</text>
<title>小田原</title>,<text>相模形勝小田原。天險崢嶸似劒門。北殿屈強曾躍馬。東關征戰盡爲猿。新城日暮人烟遍。古澤秋陰鬼火昏。何物老婆兼阿保。却令兒子凭熊軒。小田原守。關白保母之子。</text>
<title>富士澤</title>,<text>水國常炎雨。孤峯昨夜秋。江深富士澤。野濶相模州。粳稻靑靑葉。漁商泛泛舟。異鄕逢信美。還憶故林丘。</text>
<title>藤澤塗中。次鬝翁韻。</title>,<text>脩杉密竹共蒼蒼。斷續茅茨挾道傍。秋浦白魚隨擧網。雨林靑子滿傾筐。歸村健馬衝泥滑。過肆飢人嚙餠忙。聞說武州湯沐地。水菑千頃稻花香。</text>
<title>武藏州逢七夕</title>,<text>仙區日月是瀛洲。銀闕渾疑夢裏游。萬里魚龍還窟底。羣飛烏鵲已橋頭。誰知漢使尋源地。正會天孫命駕秋。欲把支機一片石。歸從卜肆證東浮。</text>
<title>鹿川塗中。錄呈正副使求和。是日入江戶</title>,<text>客路將窮意轉催。淸晨攬輿鹿川隈。天邊旭日排雲出。海上孤帆拆霧來。魚笱入田紅稻亞。馬蹄侵潟白塩堆。江關咫尺猶難辨。只爲烟氛欝不開。</text>
<title>龍眼歌。寄謝周南長老。</title>,<text>左思賦蜀志旁挺。後人譏非厥土篚。九眞交趾極南徼。此地卽有他復豈。樹高五丈團翠盖。綠華縹蔕何韡韡。垂顆半百共一穗。性同荔枝形則匪。白雪瓤肉靑玉殼。甘液爛熳生婓亹。維南歲貢自永元。却使民生遭蝮虺。復聞魏主貴珍異。勑催太官獻丹扆。玉環不汚眞偶爾。魚目較輕亦有幾。上人何從得此物。火精爥目光猶煒。啄咂津生若割蜜。爪驗肉肥同履豨。筑前長崎集越商。風檣一踔疾如鬼。富人爭沽出金錢。吾師手中但麈尾。絳囊綴珠旣自致。金匣撒花又何斐。日本俗。以撒花金匣盛果。 寄來餉客良有以。我從東溟泛一葦。炎蒸偪塞腸內熱。蠲渴誰能發心悱。今朝賴此滌煩痾。味兼酸甜豈少棐。神淸髓冷覺身輕。快若陰雲卷靉霼。潤肺全勝大谷梨。除彭肯數玉山榧。庶從此後加餐飯。遠行不愁衣帶偉。昨夜金風吹井欄。河漢昭回月生朏。故鄕千里入夢想。園中露色滋百卉。空懷陸橘歸未得。瞻望白雲一長唏。</text>
<title>次道春絶句 民部卿自號夕顔巷。又號羅浮山人。</title>,<text>東林寺裏作淸賓。聞道羅浮絶世塵。忽有明珠投案上。夜來滄海泣鮫人。</text>
<title>遺愛石歌</title>,<text>附周南長老書。向所獻之遺愛石。肥之後州刺史細川越中忠利平日鍾愛之盆山也。忠利一朝纏風恙。已欲沒日。以此石付與湘雪西堂。湘雪置之座右。爲甘棠之愛。故以遺愛二字名之。庶幾大人書遺愛石三大字。其傍二三行細字。仰望賜之。湘雪者。吾山同居僧也。寺號靈雲院。君不見蓬萊之山在海中。靈秀之氣鍾異石。水嚙苔蝕千年餘。峯巒恠奇如刻畫。造物偸之出人間。天吳海若皆嗟惜。越中太守好事者。愛此劇於靑蛾眉。上有孤松蟠屈虬龍之形。下有百卉點綴瓊瑤之姿。安排玉盆置淸池。日照中峯生紫烟。浮嵐滴水淸漪漣。始傳此石産蓬萊。還道蓬萊在眼前。高軒置酒車馬來。滿堂賓客皆回頭。太守一朝捐舘舍。富貴零落歸山丘。可憐池畔石。還爲寺中有。問誰爲其主。湘雪習知故太守。問胡名遺愛。太守惠政人不諠。上人一日三摩挲。石色依舊蒼松根。君不見峴山墮淚碑。歲久龜龍剝鱗甲。豈如艮岳靈雲上。雲物衛護千百劫。靈雲寺在艮岳</text>
<title>宗太守酒席。賦一律。</title>,<text>飛閣含風逈。踈簾暎水淸。身兼五馬貴。掌有一珠明。彦滿出拜 寶劒交牙軸。平將軍劒，祝枝山筆。皆其寶蓄也。 金盤帶玉觥。君家再接宴。爲伴使華行。</text>
<title>赴日光途中有作 七月二十三日</title>,<text>仙山何處道塲開。手捧天香訪玉臺。使者非關宛馬得。祠官不爲蜀鷄來。扶桑日色三更出。渤澥潮聲萬里迴。銅柱勒名吾已謝。壯游還擬子長才。</text>
<title>次涬溟詠道傍田家</title>,<text>力作輸官盡。身閑興亦長。但令田有芋。不患甕無糧。雨圃蔬堪摘。秋林果可甞。異方同物候。隨處憶吾鄕。</text>
<title>新栗橋</title>,<text>江海交流勢自舂。東關襟帶是要衝。松平五馬浮雲騎。松平伊豆守出待 栗渡雙橋未雨龍。合沓秋陰連廣野。飛來嵐氣落孤峯。詩才到處猶能健。爲此風烟日日供。</text>
<title>下野州 古下野國</title>,<text>下國山川汗漫游。大包之內盡東頭。溟波直接扶桑島。地理旁通陸奧州。日裏天鷄鳴子夜。霜前塞鴈度新秋。吾邦六鎭遙相對。回首浮雲萬里愁。</text>
<title>今市 三郞死地</title>,<text>野州何處吊三郞。今市人烟古戰塲。欲識兩家曾合葬。山頭松栢有䲶鴦。</text>
<title>日光山詩 十首</title>,<text>權現廟雕樑玉礎影玲瓏。龍鳳蟠拏入碧空。東照日光權現廟。西來天笁法王宮。扶桑直接多羅樹。開創兼垂普濟功。遺像凜然雲物衛。應將劫化亘無窮。家康號爲東照大權現日光寺石門飛瀑吼雷霆。龍鳳波瀾動翠屛。半夜樓臺含日赤。中天杉檜拂雲靑。三神已屬蓮花界。一練曾駄貝葉經。不必虗無訪安羡。且依迦葉定風鈴。山菅橋 俗傳古有神人墮草菅。化爲大蛇形。人得攀緣。始通洞壑云。絶壑崚嶒路不通。長防人跡到山中。只言黃鶴飛難過。誰料靑蛇墮自空。結搆縱然輸衆力。攀援元是賴神功。如來濟渡眞如此。故遣靈區刱梵宮。三本杉 山上有杉三株。大數圍。溜雨龍鱗百尺株。參天黛色自神扶。若敎添得雙靑盖。應見同封五大夫。雲擁氣蒸金世界。雪晴寒聳玉浮屠。羽仙棲息非虗語。蕭瑟常聞鶴背竽。嶺上湖 嶺上有湖。方數十里。補陀山氣壓靈鰲。山頂平湖容萬艚。桑海淼茫還在下。箱根 箱根湖亦在嶺上 接近孰爲高。雲霄蘯漾愁淫潦。日月低回困怒濤。却憶勝師曾卓錫。預開巖逕待吾曹。瀧尾瀧水溶溶峽裏來。飛流百丈勢雄哉。鰲頭噴薄三山雪。龍尾低垂萬壑雷。風急激湍珠濺壁。日晴沙汭錦成堆。潮州船石舂撞過。爭及籃輿緩緩迴。三級瀑寂光庵畔復飛湍。瀧尾相連較壯觀。崖勢闢開三級峻。水聲吹送兩峯寒。潭心吐出蛟涎白。沙面低洄鯉額丹。我昔龍門登第一。攝衣翻欲上層瀾。二荒山神社 日光本名二荒山。古有大社鎭關東。以祈年穀。及浮屠之盛。遂爲其有。自昔荒山有社翁。能平水土鎭關東。陳竽不替枌楡祀。賽酒爭占稻麥豊。豈謂叢祠輸賭博。却令甌脫入禪宮。金沙埋徧傳神瓦。鈴鐸林中響夕風。玄珠碑 沙門空海。作勝道山水瑩玄珠碑文。玄珠喩心也。赤水滄溟兩渺然。豈聞黃帝幸東堧。何來罔象玄珠掇。却向龜螭碧琬鐫。幼婦妙辭三寶始。大師遺法一燈傳。年深縱見莓苔蝕。不染蓮花自在鮮。神馬 家康所乘馬龍駒元自出人間。汗血當年定武關。落日騰蹄千里道。秋風伏櫪二荒山。崎嶇幸免塩車厄。局促還悲寶校閑。白羽雕弓春草裏。平原游獵豈重攀。</text>
<title>贈毗沙門堂 日光主僧。故倭皇之子。</title>,<text>翩然雲衲下禪扉。紺髮雙童兩翠。東漢貴人先好佛。西方大聖是傳衣。陀山呪鉢靑蓮出。桑海懸燈白日飛。忽有笙簫吹玉洞。却疑緱嶺羽仙歸。寺中有笙簫之樂</text>
<title>日光山。次周南長老韻。</title>,<text>海上仙人洞裏朝。霓裳遙曳赤城標。雙龍稅駕無歸日。丹壑千年架作橋。山菅橋藤蘿挾路勢盤囷。禪寂雙庵本自鄰。中有瀑流懸絶壁。飛珠長濺佛王身。三級瀑</text>
<title>和鬝翁慰涬溟塗中遇初度</title>,<text>初度庚寅岳降神。新秋癸未遇玆辰。桑弧五十年前事。蓬島三千里外身。伯仲可堪驚斷鴈。門閭應念抱祥麟。歸朝合有褒專對。壽酒兼宜慶老親。</text>
<title>戱贈螺山 螺山以詞翰名動日本。赴宗對馬守家。竹輿過妓樓。一時開簾。金扇指之曰此是螺山學士。</title>,<text>蠻人藉藉誦文章。歌妓還傳姓字香。借問投殽看玉指。何如捲箔露紅粧。爭持紈扇機中素。欲乞羅敷陌上桑。聞說武州千樹橘。却從今日滿車傍。</text>
<title>次考槃薖長句贈別</title>,<text>日東東武盛文士。林氏之子才出人。玉雪肌膚繡心肝。胡纓短衣不掛身。弱冠弄翰爲長句。詩態皭然無泥塵。驊騮歷塊電滅沒。鮫鰐出水波潾淪。有時音調叶律呂。午子學笛截湘筠。馬州太守宴皇華。高軒置酒羅衆賓。君家兄弟出幕拜。席上賦詩逾淸新。爲我揚眉吐辭氣。知我愛才出天眞。白璧連城動高價。一朝知已傾交親。明珠不惜日投來。越槖奚翅千金珍。今朝送我泣河梁。願爲雙鵠隨回輪。人情到此足感嘆。况復長路多吟呻。棄置勿陳但高歌。脫劒坐接杯中春。已遣談笑輕風濤。且將行止任洪匀。樓船不爲求靈藥。蓬島寧期安羡倫。唯當歸去漢水上。見月相思定幾廵。</text>
<title>贈夕顔巷</title>,<text>並世還殊域。聞名若舊知。那期修聘日。竟阻接淸儀。碧海三山遠。淸秋一棹移。交歡終已矣。十襲贈行詩。</text>
<title>江戶雜詩 四首</title>,<text>萬古鎌倉野。重城壓海湄。鳥飛天守絶。人影陸鄕危。天守臺名。在關白城中。陸鄕橋名。在江戶南。 汗雨炎塵洒。樑虹白日垂。臨淄大都會。未必盛於玆。海王東南際。江關草木腥。盖簷多蚌甲。包戟雜鵝翎。白榜千甔醬。靑帘萬斛𨤍。炎風送蠻舶。直到市門停。堊築宮墻峻。濠深海舶齊。高甍翥龍鳳。列肆耀珠犀。浥水淸塵路。纏鞋護馬蹄。近坰知有囿。諸將獵城西。越俗兼秦法。民饒復地膏。女笄皆漆齒。男乳亦環刀。徒跣方爲禮。輕生始道豪。維東有文士。往往愛風騷。東關文敎頗盛</text>
<title>發江尻 八月六日</title>,<text>北宸南顧主憂深。鯨背風濤慷慨臨。死易更無難處事。信孚終得遠人心。連城自返相如璧。垂槖寧嫌陸賈金。已識王靈淸海域。歸塗千里卷秋陰。</text>
<title>小田舘夜聞海濤十韻</title>,<text>八月海濤壯。三更天地翻。吹來驚雪散。激轉迅雷奔。𥳽陸恣崩岸。掀山應拔根。如聞松韻谷。若對雨傾盆。萬馬趨沙磧。千車戛石門。潺湲擾暫定。呀呷怒猶喧。却憶乘槎路。那堪宿水村。苦驚難着睡。重攪未招魂。達命雖無懼。危途豈易論。預愁三島外。騰踔裂長坤。</text>
<title>江尻夜坐</title>,<text>蒹葭白露滿汀洲。極目寒江倚小樓。落日鍾聲鰲峀寺。淸秋樹色駿河州。鄕書海外無來鴈。客路天邊有繫舟。剩欲兼程無那病。歸心永夜逐刀頭。</text>
<title>塗中紀見</title>,<text>籬落帶脩路。茅簷齊老松。家家煮茗火。處處乞錢鍾。雨圃薑根露。秋畦芋葉重。孤村亦近海。猶自食鰅鱅。</text>
<title>今絶河 雨中作</title>,<text>秋陰漠漠雨冥冥。蘆葦花深鴈下汀。客裏自驚雙鬢白。雲邊重對數峯靑。烟沉塩井人初散。風逆商帆棹盡停。行旅有錢皆貰酒。却愁漁父問吾醒。</text>
<title>剛崎城。翫中秋月。</title>,<text>扶桑寒色劃秋晴。滿目氷輪上太淸。四海此州先自得。一年今夜最分明。蟾宮玉桂低仙闕。鰲背金波接化城。千古世間傳勝賞。何人聞有到蓬瀛。</text>
<title>中秋翫月。次涬溟韻。</title>,<text>露洗秋空桂影高。淸樽永夜客情豪。居然銕笛三聲弄。况是星槎八月濤。公遠銀橋元自誕。知微天柱亦徒勞。何如坐見金蝦背。脚底方壺冠巨鰲。</text>
<title>過醒川</title>,<text>手解貂裘典酒家。醉來禁得客愁多。無端却渡醒川去。更奈寒窓夜雨何。</text>
<title>信長城</title>,<text>秋風駐馬信長城。遠客還多感慨情。毁堞草深迷野徑。荒陂水沒浸山耕。神祠寂寞依僧院。香火凄凉帶磬聲。此地敗亡今戒否。休令竪子弄強兵。</text>
<title>大佛寺佛像</title>,<text>觀音法像儼跏趺。普現何年出海隅。承露銅仙還眇少。永寧金佛未魁梧。三千世界光明遍。八萬陁羅運用俱。安得良工如道子。鮫綃百幅寫爲圖。</text>
<title>本國寺夜坐示螺山</title>,<text>手爇淸香坐正襟。孤燈蕭寺聽秋霖。文章自是吾曹事。名利元來俗士心。綸綍已能宣海域。布衣端合返雲林。因君慣識昭江勝。欲把漁竿向碧潯。</text>
<title>埜三竹見訪竗法院。投詩二絶。聞今夕宿𪀋川精舍。次韻却寄。</title>,<text>覊遊萬里任萍浮。蕭寺重來倦倚樓。客去閉門還寂寞。滿階凉雨竹林秋。聞君此夜宿禪房。猿嘯霜溪素月光。酒後但吟陶令句。淸風岸幘坐幽篁。三竹好讀陶詩</text>
<title>埜法眼三竹見惠延齡丹一封。題此寄謝。二首</title>,<text>客鬢逢秋變。愁顔帶睡低。忽驚丹竈藥。來自白雲溪。色暎金絲繫。香濃玉字題。延齡非偶爾。仙籍試同稽。法眼憐吾病。刀圭遠寄將。若非三世業。三竹世爲太醫 能有萬金良。本自期生得。眞知不死方。蓬瀛非浪到。持此詑還鄕。</text>
<title>次螺山題白雲溪堂韻。寄贈埜三竹。二首</title>,<text>傳說溪亭好。逍遙可瀉憂。洞深聞鶴唳。潭凈見魚游。霜橘光堪摘。香粳滑欲流。客程無緩轍。勝賞惜終休。草閣遠人境。柴扉雲自封。石苔靑入磵。霞綺紫垂峯。試墨書高竹。餐苓斲老松。看君有世祿。何得任閑蹤。</text>
<title>淀浦放舟</title>,<text>驛道蠻京盡。風帆淀浦開。重來秋色晩。轉覺客心催。沙岸寒波漲。蘆洲斷鴈迴。篙師好搖櫓。吾亦把深杯。</text>
<title>舟中聯句</title>,<text>曉雨沙村暗。泥翁。 秋風水國寒。帆檣戒歸路。螺山。 簫鼓下危欄。殘睡孤篷倚。泥翁。 微吟遠峀看。烟霞舊面目。螺山。 鷗鷺尙平安。渚葦花初白。泥翁。 巖楓葉欲丹。炎凉今已變。螺山。 杯酒自能寬。鮫室深波漲。泥翁。 鰲岑卓霧殘。平方過劈箭。螺山。 大坂指彈丸。錦纜虹橋碍。泥翁。 金戈蜃市攢。遠遊知快意。螺山。 多病愼加餐。晴旭宜開鏡。泥翁。 輕瀾好整冠。隣舟有老宿。螺山。 欲爲贈琅玕。泥翁。</text>
<title>大坂城。留別周南長老。</title>,<text>九條班裏輟賓師。介相筵中見道儀。開士自傳提樹偈。使乎還愧隰桑詩。陀山松桂藍輿遍。淀浦蘆花錦纜遲。百歲勝遊難再得。天涯唯有夢相隨。霜落孤鴻叫海灣。行人一夜看刀環。潮州別意衣堪贈。江子詩才錦已還。帆帶夕陽歸遠嶼。錫飛秋雨入空山。懸知千里長相憶。袖裏瓊章暫解顔。攝津相遇難津別。難波津卽河口 六月行人九月歸。客裏炎凉都忽忽。樽前離合兩依依。霜寒古寺秋荷折。風急空江落葉飛。欲向溪邊成一笑。衲衣還有淚霏霏。長老詩階前餘得別時淚。瀉作暮烟秋雨聲。</text>
<title>本源寺。遠客坐長夜。雨聲孤寺秋爲韻絶句。同螺山作</title>,<text>落鴈下長洲。孤雲生絶巘。秋風大坂城。故國千里遠。故鄕不可望。秋水連天白。如何一旬雨。又滯孤舟客。擊板踐更人。雨中猶禁火。何知客窓畔。夜夜懸燈坐。百丈難波水。銀甁盡取將。縱然添漏刻。那及旅愁長。淅淅雨鳴林。蕭蕭風動榭。蟲聲近薄帷。僧磬聞殘夜。亭亭博山鑪。裊裊香烟吐。瑤琴一兩曲。簾外寒塘雨。迢遆林中寺。蒼茫海畔城。那堪風雨夜。獨坐聽猿聲。淚盡更呼燭。杯乾還引壺。淺斟雖不醉。猶慰旅情孤。雨沼荷正香。霜林橘自墜。往來時屢移。頭白此禪寺。獨作他鄕夢。頻尋故里遊。菊花空爛熳。歸計負淸秋。</text>
<title>大坂城留滯書情 行中馬才爲關白觀光。落後不至。以此留滯。</title>,<text>星軺已到攝津州。何事津邊又滯留。只爲將軍看走馬。還敎使者繫行舟。關中驛騎無來日。苦待驛報 河口寒潮欲退秋。徒旅望鄕皆悄悄。一時心折大刀頭。</text>
<title>大坂城雜詠</title>,<text>住吉祠靑騘油壁競相隨。一道松間走古祠。椒荔賽神歌舞罷。亂鴉飛入夕陽時。天王寺石龜苔蘚錦糢糊。噴瀉淸泉響轆轤。月下老僧來嗽齒。夜寒雲衲濺飛珠。難波津靑帘白牓暎汀洲。風起蘆花撲酒樓。蘇少門前秋水漲。畫船移繫近欄頭。</text>
<title>段長老來別船上。深有黯然之色。題贈一律。</title>,<text>難波津上夕陽時。欲別高僧解纜遲。今夜便成千里隔。明朝誰共一杯持。萍蹤偶合眞如夢。桑海重逢豈有期。來世結因吾未信。眼前分手只堪悲。</text>
<title>段長老題一絶。次韻贈之。</title>,<text>孤舟河畔各西東。醉別怱怱酒未空。瓊樹相思何處是。冷猿秋鴈月明中。</text>
<title>舟宿兵庫湖</title>,<text>日暮猿啼江自流。蒹葭霜冷響空洲。孤舟獨宿他鄕夜。明月遙懸故國愁。潮生石浦聞漁唱。葉盡兵湖見酒樓。覊旅不堪無夢寐。歸心况是對淸秋。</text>
<title>黃鷂子嘆</title>,<text>翩翩黃鷂子。乃在海中島。鳳凰入蓬萊。鷂子爲先噵。鷂性細而黠。反覆難爲恃。雖爲噵其行。故欲拂其意。鳳峙鷂卽飛。鳳行鷂乃止。鳳凰苦鷂子。乃令百舌諭。爾何自專由。擧動佚無度。爾我不相關。何必爲先後。蓬萊不可留。將返岐陽峀。梧桐自有棲。叢薄吾所陋。練實自有食。腐鼠吾不顧。愼勿復相浼。且莫徑懷怒。百舌旣受命。中道乃自矯。非不惡佻巧。捨此當誰報。飮啄實所資。安得不媚鷂。鷂子不足誅。嗟爾百舌鳥。</text>
<title>九日聯句</title>,<text>白髮黃花酒。重陽細雨秋。鬝翁。 殊方仍落帽。斜日復登樓。涬溟。 遠樹鍾鳴寺。微風鴈下洲。泥翁。 餘歡不能盡。草草理歸舟。螺山。</text>
<title>九日登樓</title>,<text>天畔登樓傷客心。高風寥慄動衣襟。殊方人對菊花酒。落日猿啼楓樹林。四國山川雲外散。八州城府雨中深。仲宣詞賦傳千載。揔爲荊蠻久滯淫。</text>
<title>京上臘聽琴 山上有望夫石</title>,<text>荒城木落哀猿哭。孤舟夜傍靑山宿。山頭望夫一片石。山下望鄕千里客。瑤琴欲奏水仙操。露濕朱絃不成曲。曲罷惆悵倚短篷。膓斷寒波秋月白。</text>
<title>舟中望月</title>,<text>岡崎城畔一年明。加老洋前再度盈。月色與人應有分。舟中對此更含情。空林數見孤猿掛。絶島遙分斷鴈征。何事回頭千里望。浮雲西北是秦京。</text>
<title>上關北樓。酒席呈正副使。</title>,<text>每倚危樓望北辰。他鄕相對未歸人。開樽大海靑山暮。岸幘高風白髮新。中國地形蟠廣陸。上關天險控長津。座間談笑平戎略。牧淚吾將效伯仁。江海茫茫一眺開。登樓豪氣共含杯。雙峯落日長門盡。獨島秋陰電戶來。風景不隨蠻土惡。乾坤應爲我曹恢。玆遊却似梁臺會。枉擬翺翔李杜才。</text>
<title>遣懷 舟次藍島。與博多州覇家臺相對。文忠公奉使時。歷遊有詩。</title>,<text>二載遼關作楚囚。一年桑海倂蠻舟。風霜瘴癘隨吾分。生死安危敢自謀。去國每憐身萬里。思親無那涕雙流。遠遊知是傳家事。烟渚空尋古博州。</text>
<title>題宗太守障子 關伯以儐行之勞。新賜之。</title>,<text>馬州宗太守。高堂餞歸使。壁上有障子。云是大君賜。彗能善題偈。智果工作字。不料一幅中。得見俱二美。冥冥風雨夕。忽疑蛟龍起。不緣儐相勞。那能遂有此。留詩續牙軸。永賁百千祀。</text>
<title>馬州太守歌。留贈宗刺史。</title>,<text>君不見馬州宗太守。爲人白晢美丈夫。自言世世守馬州。祿二萬石比一都。身今四十專城居。拾遺侍中高位俱。雙旌五馬朱丹轂。峩豸揷貂烏襜襦。手中明月白團扇。腰下秋蓮玉轆轤。府中西北鶴岳城。城頭阿閣連雲衢。畫樑雕棟結綺䟽。銀屛錦帳掛流蘇。鴛鴦池上自羅列。翡翠樓前乍有無。後堂淸歌舞白苧。前庭擊鍾吹笙竽。別有高舘樹棨戟。珠履錦帶蒼頭奴。寒天置酒飮歸客。狐裘獸炭紅𣰽毺。雪糖高堆瑪瑙椀。香茶倒瀉琉璃壺。花臺蠟燭惜終宴。沉水頻添博山爐。酒酣意氣傾山海。拔劒擊碎靑珊瑚。憶昨看君入武關。道傍赤羽千夫趨。隅落鉤連盡精銳。號令肅肅風霆驅。以玆藩衛國西門。紹介我邦作交孚。况我同行萬餘里。撥棄酸醎盡歡娛。明朝忽復成秦越。風波各在天一隅。人生會合難再得。路遠音書安可須。願君皓首崇明德。莫忘三韓舊使乎。</text>
<title>贈別匀天洪長老</title>,<text>周南寶筏並匀天。三笑曾過淀御邊。萍水相逢眞偶爾。桑門重別倍依然。鍾山木落孤鴻度。釜浦城高片月懸。隔海音書猶可達。也能仍寄艮岑巓。周南長老在艮岳</text>
<title>題以酊菴 玄巢以丁酉生。故名其菴爲酊。玄方加以字。洪長老住此菴。</title>,<text>玄師曾住此山阿。丁酉名菴歲幾何。恠底沙門修道處。還如傳舍閱人多。香厨竹院開新逕。珠樹祗林長舊柯。却恨明朝雲雨散。諸天回首隔藤蘿。</text>
<title>次螺山韻</title>,<text>徒旅猶吾謾。沉痾奈爾侵。事從過後悔。慾到得來深。時爲譯舌輩所賣。一行久滯故云。 地窄薪如桂。天寒酒直金。異鄕靑眼少。愁絶白頭吟。客寓林中寺。舟依海畔城。高風黃葉墮。殘月白猿鳴。病眼從燈暗。愁眠任帽傾。知君杜預癖。長夜讀書聲。螺山時讀左傳</text>
<title>鬝翁覽揆。爲賦近體一首以呈。</title>,<text>肇錫嘉名蘭佩馨。文章千載續騷經。壯元聲價一枝桂。良月生辰六葉蓂。絶域終年淹漢節。孤槎此夜耀庚星。遠遊未負桑弧志。銅柱何須詑勒銘。</text>
<title>宿慶雲寺</title>,<text>逆旅聊遷次。寒宵宿上方。孤燈明遠舫。殘月入回廊。海濶書來少。天空鴈度長。篙師理歸楫。從此離蠻鄕。</text>
<title>院中述懷。呈知申尹令公涬溟 順之。</title>,<text>鬢邊金玉頓光華。先後恩榮次第加。却共五更趨漏刻。曾同萬里泛星槎。正從使价眞知忝。都副承宣亦足誇。喉舌秪今推令望。不才唯欲返山家。</text>
<title>疊前韻呈涬溟</title>,<text>袍笏輝暎九華。榮光爛熳更何加。金門待詔隨回輦。銀漢尋源憶泛槎。浮世行藏眞偶合。晩年交誼轉堪誇。秪慙白雪終難和。須識當今擅大家。</text>
<title>疊前韻奉酬涬溟 二首</title>,<text>年光忽忽損容華。尫弱如今陡覺加。却怕馬蹄趨九陌。追愁鯨背坐孤槎。明時身病終何補。薄相官高遽敢誇。聖主正思經濟策。肯容公退水雲家。曾從蠻域詑東華。論綍迎來額遍加。殊俗萬人雙寶劒。壯遊三島一仙槎。崎城望月情難極。洛寺題詩興欲誇。肯枉席門重討論。濁醪徑擬貰隣家。</text>
<title>鄭同副令公休暇還。置酒讌同院。僕苦被諸公之侑。賦一律奉知申尹令公。</title>,<text>同臺喜得廣文才。五日新從洗浴回。紫氣正臨關令坐。醴筵偏向楚生開。樓中樽倒峯陰瀉。苑裏鸎穿雨色來。浪跡自慚叨近侍。醒狂恐被外人猜。</text>
<title>韓正 琂 挽</title>,<text>龍飛初荷復科榮。誰道高才宦不成。朱綬陸沉都護府。白頭覊絆太常卿。竟無兒女須婚嫁。只有田園擬退耕。門巷異時車馬少。幾人今日送輀㫌。</text>
<title>禁直秋懷。奉呈竹所院長 金光煜。</title>,<text>洩雲殘雨度宮墻。捲幔淸商颯玉堂。碧樹蟬聲喧薄暮。瑤階露色凈孤芳。南闈沈約愁仍卧。驂閣潘仁賦自傷。爲報同心江海士。扁舟吾已夢滄浪。</text>
<title>次涬溟韻</title>,<text>禁直追陪閱幾旬。交情到此轉相親。班聯幸忝鏘金地。禮數偏加倚玉身。啣命昔推辭令妙。演綸今謝筆花新。同行萬里還同省。遇合平生信有因。附元韻一日思君抵一旬。晩途傾盖倍情親。忙官亦是登龍地。駑質堪誇附驥身。積雨纔晴蟬語閙。重簾乍捲月華新。朝簪趁曉應相盍。似續前秋未了因。</text>
<title>次涬溟韻</title>,<text>竊吹能無刺。流年只損顔。虗名香案吏。歸興玉川山。漁舫江湖外。茅茨竹樹間。殘生托鷗鷺。那得戀鵷班。</text>
<title>往年奉使日東。自日光寺回路。遇涬溟覽揆。還至江戶本寺。余爲開小酌。今年是日。被速宴席甚勤。時有河魚之痛。不得往與。賦一律以謝。</title>,<text>去歲玆辰客裏過。蠻醪草草恨猶多。華筵結束須行樂。好事乖張奈有魔。騎馬不妨衝濁淖。閉門無計撥沉痾。還懸他夕餘歡罄。未怕歸逢醉尉訶。</text>
<title>詠時牌官</title>,<text>緋袍烏帶更峩冠。臺下司辰漏幾闌。奉版任他分背面。倚墻無事閱暄寒。踈慵似我猶尸職。閑慢如君亦冗官。莫恨微班恩澤阻。主恩深處報逾難。</text>
<title>伊洞葬後。諸客來別。書此以贈。以下三首。淳昌往來時所作。</title>,<text>聚散渾閑事。存亡奈愴情。江山餘故宅。宇宙獨殘生。懶喝臨橋馬。愁聽隔葉鸎。離觴莫復侑。醉去更呑聲。</text>
<title>福川官齋。寄楊和彦 汝梅。</title>,<text>伏枕山齋淚自滂。長年誰慰此悲傷。池塘草冷人驚夢。江峽風高鴈斷行。世事只今無一樂。生涯元是寄他鄕。滄洲相識如相憶。肯爲羈孤棹雪航。</text>
<title>薛上舍 長榮 來訪福川</title>,<text>江國寒猶雨。池塘凍半開。春前梅蘂發。峽裏故人來。爲客身千里。消愁酒一杯。看君飽閑興。相訪肯重回。</text>
<title>山中老梅一枝正開</title>,<text>可憐老梅樹。摧折但枯楂。一枝生意在。春到自開花。</text>
<title>山中偶吟</title>,<text>幽情忽不愜。緩步入山中。獨樹梅飄白。高枝杏綻紅。身計兼春晩。流年逝水同。此生甘寂寞。終欲老蒿蓬。</text>
<title>春日行園。轉入磵谷。次元澤韻。二首</title>,<text>山中新製芰荷衣。曳杖晴園久未歸。谷鳥有情終日囀。林花何意逐人飛。田家雨後還多事。野客春來漸欲稀。自喜圃畦生計足。不知身世已忘機。手掇蘼蕪步坂過。又尋薇蕨度山阿。白雲生坐行方遠。芳草留人藉更多。濁酒豈能成酩酊。濃花應自笑蹉跎。已知還往唯樵叟。門逕陰陰覆綠蘿。</text>
<title>南老一挽 乙酉十月。遷厝亡弟。南生與執引之列。數日後暴逝。○三首</title>,<text>執紼哭纔罷。傳亡音忽隨。何知葬弟日。又是訣君時。夭短終相似。哀傷秪自知。白頭人世在。存歿淚空滋。欵欵伊村別。頻頻法里來。多慙問奇字。尙憶侑深杯。意欲輸終契。心驚失俊才。連城人不市。空與照泉臺。撤殯踰朞後。環封近宅傍。深悲外王父。尙覓小孫郞。墳草行應宿。庭蘭不復芳。天然孝悌質。鄕黨共嗟傷。</text>
<title>有人說頭流之勝。遂題一絶。用元澤韻。</title>,<text>雙溪遠入白雲中。佛日天王路不窮。急向岳陽村店過。花開峽裏有殘紅。</text>
<title>暮春山齋書事。次元澤韻。二首</title>,<text>山齋覺春睡。景氣晩逾和。落蘂隨風盡。鳴禽逐日多。舊畦䟽北澗。新屋架東坡。空憶十年事。壺觴兼嘯歌。雜樹已成綠。流鸎還較遲。猶殘數甕酒。獨對一花枝。欲盡靑春興。其如白髮欺。野人期竹院。應過水西涯。</text>
<title>妙法寺東臺作。次元澤韻。</title>,<text>滿水菖蒲石逕開。春山騎馬數人來。寺前只覺行穿竹。臺上偏宜坐掃苔。蔬荀出林僧薦筥。花香入酒鳥窺柸。卽拚空外幽閑興。忘却塵間萬事催。</text>
<title>釋戒皓見訪妙法村庄。仍話頭流之勝。</title>,<text>草逕稀來客。山僧獨欵扉。殘春纔已去。佛日欲同歸。佛日菴。在頭流上頭。 鶴洞紅霞起。龍橋白瀑飛。除書新入谷。肯信挂朝衣。時除刑曹參議</text>
<title>鑷白書感 幷序</title>,<text>余於往年己卯。陪從瀋舘。飽更風霜。僅十五朔。一日梳頭。忽有兩箇白髮。甚驚人意。余齒方三十矣。後四載。又奉使日東。歷涉風濤。行萬餘里。回至上關。鬢色頓改。數莖皤皤。已可攬鏡見之。翌年丁艱。羸病廑存。今已種種不可禁已。計年強仕未滿二歲。而自傷筋力已罷。衰邁徑至。不復效狗馬之誠耳。屛伏田園。以畢餘生足矣。聊書一律以識之。瀋陽西舘驚白髮。我年正當三十時。上關北樓悲明鏡。斑鬂新添一半衰。搔短朔天初似雪。沐晞暘谷漸成絲。憂病秪今殊種種。更無餘力效驅馳。</text>
<title>鸎</title>,<text>花盡江南第一聲。葉深無處不嚶嚶。脩竹雨凉音欲澁。綠楊烟暖語逾明。玉簫咽徹殘星落。金縷飜霑曉露輕。若箇飛鳴偏繞樹。酒樓歌榭最留情。</text>
<title>宿潭陽竹軒</title>,<text>客子宿官舍。夜深人寂然。無眠來枕上。有竹滿窓前。雨過寒敲玉。風生急奏絃。此堂堪吏隱。唯恐少夤緣。</text>
<title>潭陽日哦亭讌集</title>,<text>炎天爽氣杳徘徊。琴酒從容未擬回。大府政淸多暇日。孤亭地逈絶浮埃。城頭雨色低飛去。樹杪風聲倒瀉來。不爲使君留勝客。可能兼得綺筵開。</text>
<title>次韻燈夕見寄。和楊和彦。</title>,<text>山關獨下坐蕭然。令節招邀未有緣。欲向華燈諧俗賞。其如靑鏡恨流年。心源漸擬歸三乘。酒態眞慚比八仙。已認逢塲無好事。只思江檻伴閑眠。曾向溪堂醉兀然。數宵風榻着前緣。留連省得黃花節。荏苒驚爲白首年。顧我病休那道隱。知君身健是眞仙。華山一半能如約。莎渚分看𩿨鷺眠。</text>
<title>次和彦韻</title>,<text>窮通由命信難知。從古詩書未救飢。世亂勳名輸介胄。時淸任用注毛錐。共傳鸚鵡文章妙。寧見騏驎駕馭遲。京國近聞收俊乂。藝塲須取决雄雌。</text>
<title>薛上舍貫道携酒來別</title>,<text>貧家無長物。有竹滿山扉。盡日鸎來語。常時客到稀。携醪眞欵欵。話別却依依。京洛非吾戀。田園便自歸。</text>
<title>贈權相勛</title>,<text>有客詩爲刺。懷中白雪寒。問他那絶響。云自住江干。竹雨舟橫岸。蘆烟鷺宿灘。老夫長伏枕。因此起盤桓。</text>
<title>快哉亭 故申判書亭。歸于族人。屬余買築。</title>,<text>湛湛長江楓樹林。超超亭子揷江心。羣峯朝霽翠嵐滴。遠岸夕烟蒼菼深。水上漁人數箇屋。湖中禽鳥百般音。買山却欲從玆老。慚愧身邊猶紱簪。</text>
<title>薛榮之來別南村。榮之新哭其季。余亦感舊。述短章以贈。</title>,<text>昔辭伊洞時。而我葬弟餘。今送南村日。又君哭弟初。奈何前後別。哀慘巧相如。新悲感舊戚。淚下各霑裾。欲把盈樽酒。聊以憂情舒。憂端結已久。輟觴空欷歔。</text>
<title>扶侍板輿歸京。到畢老里。展拜先墓泣書。</title>,<text>治任將歸北。封墳獨寄南。擧家來痛哭。爲位詎成參。徹地無窮淚。終天不孝男。生全爲大事。還恐力難堪。</text>
<title>忝首東壁。李令公太湖元鎭爲右。安令公獻徵南湖爲左副。相繼入院。斯文甚盛。爲賦一律。呈兩寮求和。用太湖韻。</title>,<text>不道蓬壺路忽開。居然塵跡上銀臺。已知元禮同舟在。復有期生過海來。蟾闕再回攀桂手。鳳池三世掌綸才。安熏試及第。李三世學士。 自慙香案叨爲吏。彩筆輸君五色裁。</text>
<title>次韻酬太湖</title>,<text>玉軫金徽下指遲。鳴琴新斲鳳凰枝。世間未有鍾期在。莫道希音就次知。</text>
<title>直中書懷。呈左副安令公。用前韻。</title>,<text>牢落襟懷未易開。幸因寮寀宿同臺。慙牽物役流年邁。喜接壺觴賦興來。健筆共推徐庾作。安令公儷文最有名 淸篇敢擬謝陶才。弱齡好古今衰矣。文律唯聽哲匠裁。</text>
<title>復用前韻述懷。呈李右令公。右令休暇</title>,<text>雲幔侵晨起自開。仙曹是日阻趨臺。空思北海淸樽滿。獨看西山爽氣來。大隱已知方朔辯。倦遊誰念長卿才。須君共就閑居賦。浩蕩秋懷不可裁。</text>
<title>復用臺字五言。演至十韻。述廳風呈諸寮。</title>,<text>辟坐仍宣飯。輪番伴宿臺。十三完做度。單五畢重來。置位唯循次。分房豈量才。封章從副議。請告禀都裁。曉入班常倒。昏歸首自回。拜前恭已甚。拳膝事堪咍。斗苦終申緩。東愁滿日催。私緘來勿拆。啓事告宜擡。未許齊搖扇。何妨共引杯。勖哉同省友。畏此古風頹。</text>
<title>奉呈李右令公。求衛將丈人 志定 書。</title>,<text>衛尉風流擅隴西。戟廬還見筆牋携。伏波戒子元知鶩。右令公於衛持爲兄子 車騎傳家自有鷄。鍾蔡隷書將骨法。素顚行草棄筌蹄。却憑同省煩揮灑。願取金篦刮眼迷。</text>
<title>復疊前韻和太湖</title>,<text>金狄噌吰撼欲開。月低鍾斷敞樓臺。城烏未動鳴騶入。砌露猶寒步履來。放浪酒中眞適性。吹噓天上恐非才。詩篇久向當時諱。幸爲知音托鑑裁。</text>
<title>丁亥五月。久旱記事。</title>,<text>野色無靑千里餘。陂池何處覓沮洳。山川盡入洪爐火。人物都爲涸轍魚。魯國尫巫元自誕。周王圭璧亦徒虗。九重第切如傷念。還恐灾年未害書。</text>
<title>五月二十九日始雨。至六月一日大雨識喜。五月二十九日引對大臣備局。六月一日行中央土龍祭。</title>,<text>山川玉帛徧精禋。誰道土龍還有神。半夜忽傾東海注。中朝應解北宸顰。千家積甃泉光溢。萬頃沉雲稻色新。聞說至尊開特對。片言哀切感蒼旻。</text>
<title>宿廵廳</title>,<text>踈簾風燭宿虗堂。往迹居然已十霜。員外監軍從騎省。折衝廵將帶龍驤。主恩重到官銜別。兵事申嚴部署忙。邏簿點來空弊卒。只今慚負壯猷張。</text>
<title>駒城行院書感 先人舊守龍仁</title>,<text>旅店秋宵愾愴生。一燈雙淚到天明。斑衣記是趨庭地。朱綬翻爲乞郡行。故吏有來皆說舊。郞君無處不傷情。池亭老檜今靑否。未忍吹鐃入縣城。</text>
<title>水仙亭。贈天安朴使君宜叔 純義。</title>,<text>秋城搖落送將歸。急景催觴共莫違。錦水㫌𣄣新寵渥。懽州祖席更光輝。雲山漸逐南天遠。鴻鴈皆從北地飛。五馬不辭終夕縶。知君湖外故人稀。</text>
<title>初到縣詠事</title>,<text>百丈深池上有城。飛來鷄岳勢縱橫。峯巒束峽爲公字。沙汭環洲稱錦名。天險舊開都督府。主恩今借侍臣榮。自知理劇非能事。唯篤高樓拱北誠。</text>
<title>錦江舟中。贈利仁金督郵 光厚。</title>,<text>干㫌冉冉出江頭。簫鼓轟轟下急流。地擁上游仍勝槩。天高北斗自危樓。熊津渡口寒烟暮。百濟城邊古木秋。爲報督郵留盡醉。休敎使者覓扁舟。</text>
<title>寄別閔尙書 聖徽 燕行 四首</title>,<text>朔氣還西塞。都門已舝車。危時重專對。副价用尙書。薊北人烟少。遼東壁壘虗。不堪鞍馬地。辛苦歲仍除。飮馬長城窟。天寒遼水深。白頭持使節。淸淚落笳吟。未效安人略。空勞報主心。十年關塞路。中歷極崎崟。尙書曾赴鳳凰城。備經危機。殘雪龍灣舘。層氷浿水城。南冠走覊絏。祖帳枉麾㫌。石嶺連天險。狼山隔月程。別離今更遠。心折望燕京。己卯春。余以春坊。陪從入瀋。閔公爲觀察。別于龍灣。及冬再入。又別于箕城。不意單車守。先蒙拱璧投。公山出守日。公先投一詩。以徵燕行別語。 光輝自無比。感激若爲酬。已阻傾都餞。空瞻出塞輈。西風落木盡。獨倚錦江樓。</text>
<title>東軒十月。菊花正開。與諸客讌集。</title>,<text>寒花雨後千株菊。歌妓琹前萬點香。推却簿書呼酒客。江城十月作重陽。妓有萬點香善歌</text>
<title>南使相 銑 遆歸舟中。索賦一絶。</title>,<text>江頭絲管作離聲。揔爲襜帷出錦營。傲吏亦懷投紱計。暫時難耐去留情。時有不安官守之事</text>
<title>民有爭田訟嫂者。以義曉之。明日來請退券歸田。</title>,<text>嫂叔同居豈有爭。片言猶可曉愚氓。今人不及蘇瓊化。何代還無乙普明。</text>
<title>獄宇頹壓。改脩後書事。</title>,<text>縱使囚知命。何由避壓墻。暫饒關木索。還助易榱梁。縱輕囚助役 廣架須推庇。高垣合示防。愧無淸靜化。徒自飭刑章。</text>
<title>敬天途中 以正朝省墓。受由南行。</title>,<text>馬首嗔雙炬。鷄鳴事遠征。北風吹雪急。南客望鄕情。繚繞川原逈。微茫草樹平。莫論行路苦。猶勝簿書程。</text>
<title>正朝展墓後書感</title>,<text>罄俸爲羞足展儀。徹泉揮泣有餘悲。人生四十專城貴。不及高風撼樹枝。</text>
<title>暮渡新倉</title>,<text>江吹夕來急。孤鴻中野號。行人盡駐馬。古渡獨橫舠。地闊潮聲壯。天寒岳色高。偶看漁釣者。身世歎勞勞。</text>
<title>曉過羅巖</title>,<text>路暗多穿葦。衣寒半有霜。野風聞獨鴈。江月見危檣。雪岸連潮白。松林帶曉蒼。羅巖知絶勝。駐馬暫彷徨。</text>
<title>贈太湖李承宣 元鎭 謫行 以關節被罪</title>,<text>南去無因問謫居。驛梅零落幾枝踈。春來錦水應逢鯉。只恐烹魚未見書。</text>
<title>南倉壁上偶題</title>,<text>頭白公山宰。春風酒一杯。簿書終底事。贏得損詩才。</text>
<title>儒城 縣名</title>,<text>地闊平如掌。山圍屹似墉。雙川廻遠綠。一道入深松。戶庇僮千指。家藏畒百鍾。玆鄕亦美土。有敎可比封。</text>
<title>柳浦村舍。遇雨書懷。</title>,<text>村行盡蔀屋。端坐亦怡然。况是靑春節。兼逢細雨天。殘年身好懶。荒歲政須蠲。心計書空了。歸應理石田。</text>
<title>拱北樓下泛舟</title>,<text>無限春愁撥不平。晩來携客出江城。簿書久與淸樽阻。舟楫初宜綠漲行。蘆葦岸邊生舊燒。鳧鷖洲渚弄新晴。使君欲醉應留泊。須選風光最愜情。</text>
<title>寒食日步出南溪。元澤，汝獻同酌。</title>,<text>步屧尋春未覺賖。到來溪上占晴沙。䆠遊不分逢寒食。愁病那堪對落花。佳妓揔能歌白紵。小童兼解整烏紗。莫言好事全蕭索。眞似山翁醉習家。</text>
<title>縣治南有名屛巖。頂甚峭上稍平。可坐可步。景致佳絶。公餘暫至其所。日已夕矣。元澤標爲無限臺。取夕陽無限好。只是近黃昏之義。</title>,<text>孤峯一頂可徘徊。晩景登臨惜未回。雲色欲藏靈隱寺。天光漸近月明臺。人烟羃向平蕪去。鸛鶴盤將遠勢來。解道夕陽無限好。尊前况有義山才。</text>
<title>贈都事李子西舟訪臯蘭寺</title>,<text>花暎紅蓮草暎袍。峽中春水放船豪。夜深應宿臯蘭寺。月滿烟波一笛高。</text>
<title>舟住熊津</title>,<text>風前烏帽倚孤篷。滿眼晴波漾夕紅。灘淺白鷗相伴住。使君眞箇一漁翁。</text>
<title>維鳩驛。詠諫臣去國圖。事見輿地勝覽</title>,<text>畫工當日費經營。唯有高僧識此情。羸馬短衣山下路。至今傳寫諫臣行。</text>
<title>南舘酒席。示元澤。</title>,<text>春宵公舘酒杯淸。弟勸兄酬不盡情。鐵撥響中歌數曲。他年應記錦江城。</text>
<title>愛蓮臺 臺在孔巖書院。院祀朱子。</title>,<text>高臺獨立瞰淸漣。聞說臺名是愛蓮。松籟竹陰眞可悅。不須溪面有田田。元晦祠前茂叔臺。儒賢千載若追陪。恠他池面淸如鏡。看取西頭活水來。</text>
<title>東倉途中作</title>,<text>江路驅馳已浹旬。據鞍心筭在周貧。常年報國膓如鐵。荒歲憂民鬢欲銀。自信發倉非矯制。誰將露冕比行春。極知身計歸田好。便養恩深誤小臣。</text>
<title>東倉分賑後。自獨樂亭乘舟下江。口占一絶。</title>,<text>三日空倉對翳桑。白頭搔盡有餘傷。今朝撥上扁舟去。獨樂亭前一擧觴。</text>
<title>漢榮宮</title>,<text>朝醉微醒麥隴風。輕舟已過漢榮宮。山頭躑躅開千樹。羞殺衰顔借酒紅。</text>
<title>蒼壁</title>,<text>層巖削立玉嶙峋。雨洗蒼苔氣色新。寂寂上頭人不到。恠花幽鳥自千春。</text>
<title>閏三月十六日。書事示元澤。</title>,<text>閏月已過半。年芳無奈何。水花隨浪盡。山葉着林多。雨院人稀到。荒庭鳥獨過。惟當閉深閤。細酌慰孤痾。</text>
<title>別沈獻納 𢋡 自南海北遷富寧</title>,<text>不意湖邊送。休嗟嶺外征。南鄕深卧疾。北徙會全生。沈丈謫中有瘴疾 驛道連滄海。胡山擁塞城。窮愁富詩律。蠻貊揔知名。</text>
<title>公山十詠</title>,<text>東月明臺城畔靑山山畔臺。山開東北大江廻。遊人共待江邊月。先照西頭上客杯。西月明臺東臺昏黑已無輝。猶是西臺暎舞衣。不及半輪沉碧渡。煩車怠馬促須歸。艇止寺 在艇止山誰向玆山築梵宮。却將題扁與山同。如來濟渡無虗日。何得慈航止此中。舟尾寺 在舟尾山寺從山號問何由。人道舟名象此州。自笑使君眞得所。一生元是泛虗舟。靈隱寺天笁高峯寶殿開。桂花如雨滿香臺。霜鍾吼罷千林靜。白馬潮聲半夜來。鳳凰山山頭梧竹共靑蒼。結子離離吐幹長。縣吏若同黃覇政。佇看千仞下翺翔。拱北樓麗譙飛出大江干。江北羣山倚檻看。一色浮雲千里外。不知何處是長安。按舞亭 在錦江下南岸。古有按廉登眺。酒酣不覺起舞。仍以名亭云。孤亭東畔盡沙洲。按使華筵押白鷗。一曲柘枝回舞袖。古今人道是風流。錦江津汀沙白白浩無邊。葭菼蒼蒼杳際天。傖父似閑還有事。臝身終日刺津船。熊津渡一片荒城枕渡頭。長江不斷古今流。無人說與興亡事。唯見東風草滿洲。</text>
<title>私債篇</title>,<text>邑弊闕官糶。民饑急私貸。主家旣擇與。貧者多不逮。匍匐及公門。擧愬豪右輩。謂言封債事。比歲非一再。念玆施予奪。顧安有憎愛。隮壑旣云急。視死而可耐。單車往債家。闐閙劇闤闠。第用方便誘。不許下糓代。債家例願以雜糓代納 開券點飢氓。量粟瀉庭內。貿貿來滿前。惻惻不忍對。黧形作鬼貌。恠狀呈百態。雖有淺深殊。都爲面發菜。分賑有等級。老弱悉負戴。來如聚蜂房。去若散魚隊。防落輒承箕。畏漏急障帒。簸土揉沙石。掃庭掇麋碎。兼升亦過望。累斗若大賚。得之皆遽歸。否者終不退。民多債則少。悅人安可每。非不願徧施。奈無他輸載。當門復遮途。欲出屢見閡。我曹獨何辜。名不券中在。請視我飢色。比他同一槩。揮手謂之止。撥馬走且喙。歸來對食案。歎息熱膓肺。哀此瑣尾徒。豈不勤秉耒。時俗恣聚斂。力弊且崩潰。曷見邦顚喪。不由民怨懟。欲排閽大叫。卷彼雲靉靆。路遠車委遲。徘徊但悲愾。</text>
<title>披香堂偶吟</title>,<text>閑時一日敵三秋。細酌微吟散客愁。最是畫樓南畔倚。木蘭花發小塘幽。</text>
<title>舟中獨酌</title>,<text>沙村沽美酒。獨酌意如何。樹色臨江盡。鸎聲出谷多。晩船蘆雨入。高榭柳風過。更聽漁人唱。全勝紅妓歌。</text>
<title>次元澤寄題披香堂韻</title>,<text>臨沼尋芳緩步還。藕花齊檻坐堪攀。田田碧色淸波面。苒苒濃香酒座間。人病樓臺渾不管。日長朱墨謾多閑。看君絶倒西池作。更寫南音慰憶山。</text>
<title>縣齋紀興</title>,<text>桑葉扶踈杏子黃。雨餘茅店凈川光。村烟處處繅絲火。野餉家家打麥塲。陂澤草深迷遠牧。渚田沙漲偃新秧。吏情偸得溪翁趣。擬把魚罾截鯉魴。</text>
<title>暇日書懷</title>,<text>吏退空庭日欲晡。柳陰閑舘鳥相呼。公餘小飮從兒酌。病後徐行信杖扶。薄俸未酬貧士丐。輕徭難當細民逋。却除心上此料理。文簿何曾長惱吾。野性每嫌流暴麤。剩將寬字用工夫。從他吏入行如鶩。饒殺民來訴似鼯。箠楚關心常懊惱。簿書經眼儘糊塗。政聲遠愧張京兆。到底深文更輔儒。才踈公事了難期。只把深誠事事推。吏或慢官官豈慢。民寧欺我我無欺。絃歌化俗終何及。鉤距知奸亦不爲。每到放衙顔有赧。此心唯恐負恩私。厭向淸晨坐小堂。未衙朱墨已盈牀。賓筵酒禮傳杯乍。暇日詩情得句忙。諍息鳥聲勝妓曲。事閑池閣當僧房。悠然獨有窓中見。自在孤雲度峀長。</text>
<title>次魚儁伯都事拱北樓見寄</title>,<text>城頭金碧漾江流。雲錦交光擁島洲。日暮西風白蘋末。滄波極目杳生愁。淸笳唳罷水雲流。紅幕琳琅雨滿洲。應爲江樓多暇日。北軒開遍倚鄕愁。</text>
<title>又爲一絶和戱寄 都事却妓</title>,<text>香靨紅殘怨淚流。襪塵輕武限仙洲。誰能解打城頭槳。更向高樓送莫愁。</text>
<title>拱北樓讌集。次都事韻。</title>,<text>絶岸朱樓逈。回風爽氣遙。菱歌和棹曲。蓮幕讌官僚。浦白漁收網。沙喧市散橋。小舟供載酒。天晩急須招。</text>
<title>伏日北樓韻。和都事。</title>,<text>樓上炎蒸遠。殊非三伏時。北風憑檻久。西日下城遲。錦石江光凈。靑楓露色滋。誰憐懷縣令。登望獨題詩。潘岳伏日有懷縣詩</text>
<title>燒酒，淸油，靑苽，活鷄四種。寄貺鄕校栖儒金彜鼎，李濂，李涑，朴廷儀四人。仍投一律。</title>,<text>炎天終日閱篇章。想見槐黃擧子忙。已遣銜杯除肺渴。何煩隙壁借燈光。靑門摘實寒堪嚼。錦帶爲羹美可甞。翻憶老身經歷久。一年黌舍困擔囊。</text>
<title>賈客行 三絶</title>,<text>借問去家日。門前桃葉多。近傳家信否。紅鯉躍秋波。去日鹹鹺斛。歸時大麥船。到家舂作飯。何似刈山田。在船飯時少。終日下危灘。一束江薪濕。炊烟篷底寒。</text>
<title>披香堂夜坐書懷</title>,<text>風幔翻池自夕瀾。夢迴虗閣思無端。紅房露冷凋香藕。紫蔕花殘墜木蘭。池中小嶼。有木蘭一樹。 人靜水禽飛近渚。月明隣笛傍高欄。早秋已切歸山興。荷服修初詎及寒。</text>
<title>拱北樓 二首</title>,<text>葦葉鳴高岸。蕭蕭江國秋。晩帆還入浦。殘日更明樓。京口親朋少。湖邊歲月流。不堪吟嘯地。雲物揔關愁。雲水朱欄暮。蒹葭白露秋。西風吹短髮。北極近高樓。城擁公山起。江呑百濟流。客懷多感慨。今古一銜愁。</text>
<title>覺性上人宿靈隱寺。阻雨不見。寄贈。二首</title>,<text>江城雲黑雨濛濛。此夜東林宿遠公。明發欲尋山逕去。磬聲遙在翠微中。靈峯一點翠岧嶤。繞㙮飛泉落半霄。知道吾師經宿處。梵殘淸夜賦江潮。</text>
<title>東村先生畫扇題寄一絶。次韻敬呈。</title>,<text>池檻風凉午夢回。竹邊踈雨藕花開。已知此景難摹得。那道新章並寄來。</text>
<title>改李福旌門</title>,<text>粉書紅扇欠分明。蕪草誰知孝子旌。但使玆鄕知所式。不須仇覽曉蒲氓。</text>
<title>擬古 二首</title>,<text>[本文缺]</text>
<title>潘安仁河陽縣作</title>,<text>弱齡慕鴻猷。平居談理亂。出入射策庭。再忝羣彦冠。恭承明主恩。致身集賢館。綾被直近密。華搆凌霄漢。衮職猶屛營。喉舌轉畏愞。中年遭流離。鄕曲迫憂歎。覊孤甘鄙事。農圃自能幹。種蔬屋東畦。燒菑水南岸。雖慙顔巷瓢。庶擬漢園灌。萱堂乏甘旨。藜藿閔充案。陳章肝血鮮。出牧腰章燦。但許足滫瀡。豈謂任屛翰。顧玆彊土雄。跨彼長江半。版籍已多亡。餘存難悉算。吏治非毛摯。焉能禁猾悍。恒自懷憂慓。未敢處嬉翫。陟彼崇墉上。聊以煩襟散。疊壁欝嵯峨。洪波浩淼漫。盤𥁡激相豗。杠梁忽中斷。停盖欲誰留。撫膺空自惋。丈夫志斯民。貴濟其塗炭。爲邦逼歲周。心事多泮渙。仰慚前脩軌。俯歎身世絆。行當投紱歸。荷鋤理田畔。</text>
<title>謝玄暉宣城郡內登望</title>,<text>閨閤病時久。年景忽已遒。高樓試一望。湖色千里秋。浮雲靄陰壑。薄景翳林丘。蒼蒼茂城樹。渺渺熊江流。魚梁半淸淺。鳧鴈互沉浮。白露變蒹葭。商飈颯空洲。沉吟滯終夕。目極生遠愁。平生慕棲遁。遲暮故倦遊。雖佩買臣章。詎忘張翰舟。眷言懷桑梓。舒此情綢繆。</text>
<title>詠木蘭 在官池小嶼</title>,<text>花葉初非九畹滋。江州洲上最離離。湘君北渚飛龍栧。陳后中堂刻鳳榱。魯望漫能傳絶唱。靈均何必怨長飢。不知誰是當窓織。喞喞空聞有所思。</text>
<title>秋夕泊舟</title>,<text>江晩自生霧。渚寒疑有霜。遠灘明蠏火。深葦響漁榔。暗徑人歸郭。空洲月照檣。孤舟當此夜。誰念客湖鄕。</text>
<title>將訪臯蘭寺。錦江津別石城吳仲輔歸京。</title>,<text>秋江載酒下臯蘭。欲別孤舟倚碧灘。君到洛陽傳道此。故人應笑戀湖山。</text>
<title>夜下白江</title>,<text>輕舟夜下遠。柔櫓轉相催。霧擁扶蘇出。潮浸泗泚回。魚龍驚咳唾。星月動樽罍。到曉蘭菴泊。方知醉眼開。</text>
<title>泊白馬江</title>,<text>月黑臯蘭寺。潮寒白馬江。千年亡國地。一嘯倚船窓。</text>
<title>臯蘭寺</title>,<text>香臺縹緲半天峯。烟樹葱籠護幾重。恠石出江疑是馬。落虹流渚見爲龍。樓光絶倒寒潮漾。塔勢孤鶱返照舂。向夜客登漁舫去。隔津猶聽打殘鍾。唐人以餘爲殘</text>
<title>扶餘懷古</title>,<text>運去神龍亦中鈞。樓船誰禦蔽江流。侍妑已逐巖花盡。宮苑惟看野鹿遊。大王浦北秋風起。天政㙜西落日愁。階伯精靈應不死。怒聲長在海潮頭。</text>
<title>李都事子西罷官後寓居白江。聞余到蘭菴。雨中乘舟來訪。舟載酒壺漁具棊局。</title>,<text>秋天橫笛雨鳴樓。載酒何人忽傍洲。上客舊知王儉幕。神仙今見李膺舟。簑衣掩却紋楸濕。竹笱探將丙穴游。媿殺此身猶佩印。逢君一醉暫淹留。</text>
<title>元澤自臯蘭寺入靑陽。舟中分別。</title>,<text>淸遊不可極。別恨奈相因。送爾靑陽峽。回舟白馬津。林中猶見寺。沙際已無人。會待披香宿。燈前話更新。</text>
<title>將祭熊津龍堂。乘舟下江。</title>,<text>晩下熊津渡。沙頭促櫓行。水寒風遡角。山斷月臨城。霧浦舟人語。江祠夜火明。老龍應未睡。精祀在鷄鳴。</text>
<title>八月十三夜。同元澤泛舟蒼壁。</title>,<text>灘遠舟輕泝灝光。峽深風定響鳴榔。已知江月中秋白。復有巖崖萬古蒼。星斗滿空寒似水。嵐烟落渚冷如霜。冷一作凈 一宵強半今年暮。餘興須君急盡觴。</text>
<title>宿蒼巖寺示元澤</title>,<text>輟棹登沙岸。驅羸入澗蹊。水村鷄漸遠。山閣月初低。暗谷風泉落。寒林露鵲棲。忽聞淸磬發。知已到招提。</text>
<title>元澤同行。到反浦回船。余登陸入椒泉。寄一絶。</title>,<text>明沙如錦水如油。紅蓼花開白鷺洲。吟到夕陽回棹去。翰林亭畔翰林舟。翰林亭在反浦。元澤新被史薦。</text>
<title>宿椒泉聽澗</title>,<text>暗澗連孤枕。淙淙到曉燈。源深流不斷。地凈性逾澄。爽覺敲窓隙。寒疑凍石稜。縣齋他夜夢。淸想定難勝。</text>
<title>獨樂亭</title>,<text>水以三歧合。亭餘獨樂存。野平山拔勢。江闊石蟠根。落日漁船集。寒沙鴈陣喧。使君多逸趣。惆悵此亭軒。</text>
<title>九日示元澤</title>,<text>九日山城秋色殘。登高須向上頭拚。年華短景凋零易。人事他鄕會合難。白鴈遠拖車嶺雨。黃花獨耐錦江寒。往時落帽千鍾酒。潦倒猶堪盡客歡。</text>
<title>倉舍重搆詩</title>,<text>邑中無公倉。倉在山城裏。城壞久不繕。倉弊亦已圮。旣乏鎧仗具。安用粮食㣥。屬此重搆日。衆言宜它徙。斯築非偶然。曷若仍舊址。又言地嶄嶻。材物難輸委。存羊但愛禮。喘牛寧顧死。所諭非拂人。衆退皆唯唯。泝岸燔瓦甎。登阜伐松梓。輦輓左右來。事在朝夕邇。念玆創造䂓。精緻有妙理。制度卽先定。工師實自揆。崇庳地勢度。闊狹棟樑視。馮馮削壁立。閣閣束板起。削複見金弊。束密猶石砥。要令面面堅。寸地無空礨。但爲雀鼠鑽。耗我民所恃。民力故自致。豈有官驅使。所願年比登。紅粟庤如壘。田野無復事。擊壤歌樂只。</text>
<title>春城南政丞 以雄 挽三十六韻</title>,<text>天爲時生傑。人從嶽降精。騏驎千里展。鵰鶚九秋橫。氣得金天爽。襟涵碧海泓。眞知宰相器。肯負壯元名。高步超昏濁。明時騁俊英。吹噓誰借勢。屯蹇會遭亨。慷慨談戎略。艱難餉闘兵。果禽鞍嶺賊。仍復漢陽城。鍾鼎初盟府。舟航復帝京。嚴廬守園寢。血泣動宸情。豈但由詩禮。從來秉亮貞。北轅難重說。西塞首陪征。覊絏殫心膂。氷霜換鬢莖。詔書還定遠。朝議重蘇卿。御史乘騘馬。尙書識履聲。銓衡仍屢掌。霜簡輒皆驚。洞徹山濤鑑。孤高郭祚淸。巖廊倚逾重。喬嶽望非輕。勳業周方叔。尊榮漢富平。吐車容馭吏。開閤引書生。日御扶黃道。天文正玉衡。大邦胡殄瘁。高棟忽摧傾。東魯書哀誄。西京賜葬塋。衣冠隨厚壤。騎吹擁脩程。路泣人皆送。山嘶駟不行。柳車新置翣。棠岳舊開營。執引眞非忝。爲郞早已榮。不才誰汎愛。知已特深誠。剪拂承嘉惠。陶匀仰老成。多慚得茂彦。詎擬識鬷明。謬作吉黃守。猶遅孫楚鳴。偶膺敦匠寄。何那出彊迎。卜葬于縣治東。余爲禮葬都差員。 萬化皆應盡。褊情獨自縈。夜臺長寂寞。年鑰遂崢嶸。寒雨淋空幔。高風颯短旌。爲公終此曲。流淚更沾纓。</text>
<title>石城酒席別都事</title>,<text>不作公山送。前期在石城。莫愁雖妙曲。爭奈別離情。</text>
<title>秋懷 五首</title>,<text>樂道吾何有。平生只是貧。聊因捧檄喜。久作折腰人。秋事驚承弁。鄕情寄憶蓴。夜來煩惱夢。猶自到湖濱。久坐仍憑几。孤眠暫曲肱。眞非撥煩吏。或似造禪僧。愛客延池月。淫書近壁燈。早衙還有事。搔首獨晨興。冉冉朝暉轉。嗚嗚晩角吹。臨衙寧倦體。遇事却顰眉。盡日唯書牒。經秋亦廢詩。近山蕭寺靜。暫欲與僧期。薄晩休公牒。高軒豁旅情。烟霜凄野色。砧杵殷秋聲。江市人爭貨。山村吏促征。歲登徭復重。何計振凋甿。不意淸秋後。猶淹錦水傍。縣花知已盡。園菊爲誰芳。茶竈燒新竹。蔬畦掇老薑。東臯已枚黍。村釀合開甞。</text>
<title>去官渡錦江</title>,<text>欲效東平去。多慙歲月遲。坐看雲物候。渾似始來時。錦石寒花盡。龍堂暮雨垂。歸舟閑倚棹。酌酒且吟詩。</text>
<title>己丑曆日</title>,<text>舊在山中渠不關。今從城市借人看。看除沐浴無餘事。不省書宜上表官。曆書有上表上官吉日。謂吉爲宜。</text>
<title>四十</title>,<text>卄齡踰卅常羞說。四十今朝更耐羞。從道人生如逆旅。向來三十是幷州。</text>
<title>和眠湖金學士 始蕃 深字韻</title>,<text>每到披牋感歎深。新章欲和更長吟。篇將平子四愁比。義向劉琨重贈尋。文彩珊瑚生海底。波瀾蛟𧍞動江心。不才謬許參詩社。剩擬翺翔力未任。湖海優遊酒病深。肯將官况比行吟。歸田剩被閑情引。入洛重期好事尋。靑瑣舊流多浪跡。白頭交契在知心。自慚駑質仍衰朽。騁力長途可復任。</text>
<title>重和金學士仲擧堂字韻</title>,<text>新從僻地借山堂。東駱風流擅洛陽。松籟入琴淸自韻。石泉煎茗滑堪甞。磵氷琢鏤龍鱗耀。園植靑䓗玉樹芳。已許肩輿非傲主。早春遊賞共須忙。湖邊五畒蔭茅堂。雪盡矮簷恣納陽。江近白魚貧易買。地暄靑菜凍猶甞。招呼野客催新釀。粧點山園護衆芳。何事緇塵還染素。二年歧路自奔忙。</text>
<title>疊深字和金學士</title>,<text>聯騎竹日見情深。始學詩年伴誦吟。花甲偶同吾以降。萍蹤幾費夢相尋。王家甥禮知修問。桑戶交期莫逆心。堪笑風塵俱失脚。飛騰雲路更難任。少日爲詩用力深。神交漢魏日高吟。曹劉堂室須從入。李杜門墻肯復尋。未把鉢衣超劫化。空將人籟付灰心。輸君健筆終無敵。萬石筳撞豈爾任。</text>
<title>疊堂字韻</title>,<text>久客沉痾苦掩堂。年華不省載靑陽。花生上番 去聲 從人嗅。藥取新方合自甞。誰念弊裘炊桂玉。永懷春服浴蘭芳。湖南水色藍應漲。欲着扁舟意更忙。靑山一半面書堂。面面春光媚孟陽。郭外菜生敎婢買。家中酒熟遣妻甞。園含淑氣鳴禽集。谷轉和風細草芳。今日肯成良宴會。須知人世若飊忙。</text>
<title>正月十七日望。同眠湖，仲擧，金上舍延之望月。</title>,<text>火樹星橋跡已陳。網軒珠綴彩逾新。蓂從昨日初凋葉。桂到今宵正滿輪。但惜淸輝若流水。不羞華髮醉芳茵。仲宣歌曲覊孤甚。何用臨風歎美人。</text>
<title>眠湖學士次四十絶句至二篇。遂演二韻。作近體以呈。</title>,<text>我生四十全無聞。身事筭來眞可羞。詩法似唐初學魏。功名監縣舊稱州。安人濟世徒空計。問舍歸田是善謀。爲報同庚同此意。江湖早晩覓漁舟。</text>
<title>次韻呈東村先生</title>,<text>至道安身未見憂。儻來軒冕信悠悠。花香入戶春生座。竹色侵書翠滿樓。霄漢每懷鴻鵠擧。塵泥久與世人留。間門寂寂無車馬。應把玄經草案頭。</text>
<title>送成鎭岑 玧 赴任</title>,<text>再作湖西吏。能聲已浹人。縣花隨地發。山雉逐車馴。入峽民家少。燒畬鼠壤貧。儒風富才子。課學日應新。</text>
<title>水墨畫扇題一絶。贈成鎭岑。李澄醉墨。在錦江日。爲余寫。</title>,<text>水墨畫圖靑竹扇。探來篋笥贈君行。欲識良工神助處。半帆風雨錦江城。</text>
<title>後瘳金相公大父病中有一絶。命次韻。</title>,<text>探得囊錢百十強。愛他春酒似鵝黃。風流未爲窮愁减。會向東園賞早芳。</text>
<title>許砥平 穧 內挽</title>,<text>柴立猶聞井臼操。爲憂晨夕薦薌蒿。閨儀已逼齊眉孟。女史還傳泣血臯。衣篋施殘空舊澤。穴雛探得揔奇毛。風花繚亂湍州路。髟鬢潘郞哭夜舠。</text>
<title>朴察訪 煥 挽</title>,<text>芹泮翺翔步武聯。才名七子子居前。一時科第差先後。到處官銜等棄捐。漂梗十年無定地。靈犀千里照通天。舊交如月今成缺。腸絶心驚涕灑然。輀車遠自浿江回。親友郊西盡一哀。客宦豈知仍作謫。人情元是太多猜。空尋袖裡加飧字。秪酹樽前痛飮杯。淚眼近君還不見。憶君唯有夢中來。淚爲君乾更自垂。非亡吾友喪吾師。州平得失何由覓。玄度周旋不復期。直道坐窮應未悔。寃情欲叫豈無辭。秪憐稚子同猿哭。臨死將渠托向誰。</text>
<title>題慶翼扇面 慶翼將歸果州。諸友以酒留之。有細雨踈踈之語。仍以成詩。</title>,<text>細雨踈踈花正開。勸君相住莫相催。縱然此會尋常得。那可當杯不盡杯。</text>
<title>沈府尹 𪗆 挽 五首</title>,<text>健筆江河决。淸篇綺麗爲。藝塲常獨步。高第竟宏詞。紙價都城貴。文章走卒知。縱敎無別事。千載盛名垂。世德承賢相。斯人更老成。宏才負公望。雅論冠朝英。偶爾淹州甸。胡然喪國楨。空令游刃地。惠澤泣遺氓。博極天人際。冥搜典誥前。文章乃餘事。草隷自兼全。琮璧須禋薦。鍾鏞合廟懸。夜臺埋至寶。光射斗牛邊。友愛同周顗。才名並陸機。別離千里遠。放逐幾時歸。逝水天南盡。孤雲嶺北飛。塞門朝夕臨。空遣血盈衣。契自童年熟。情因父黨親。何言忝寮寀。復許托昏姻。義密膠投㓒。悲纏玉委塵。寢門無限淚。重爲哭吾身。</text>
<title>元澤新脫史直。登駱東園亭有作。次韻。</title>,<text>近臣朝退憶閑人。過我林亭爲整巾。但忌世間名字盛。不妨家裡産貲貧。山村花落堪賖酒。雨樹鳩鳴耐遣春。莫恠老夫耽日飮。故交多已委黃塵。</text>
<title>扶餘李使君浚以蘆鴈畫扇索詩。走筆題贈。去秋余自錦江泊臯蘭寺下。遇雨留宿。使君有疾。不得相見。</title>,<text>鴈下蘆花渚。翻思水國秋。臯蘭寒雨夜。知我泊孤舟。</text>
<title>李參判 民寏 挽</title>,<text>雷雨當年起涸鱗。歘來鵷列珥貂新。秋曹地望尙書亞。海甸治聲兩府鄰。已道盤根須利器。亦知明主重才臣。白頭報國心何壯。埋入泉臺欝未伸。</text>
<title>李參奉 四亮 挽 沈府尹𪗆之外甥</title>,<text>渭陽纔返哭。蘭折忽同時。酷似才堪惜。長貧命獨奇。修文誰得見。擢第竟無期。交友多名士。應謀有道碑。落魄仍京邸。招魂已九原。親朋營葬奠。妻子寄鄕園。舊業餘三畒。遺文有萬言。歸舟風雨夜。哭盡斷膓猿。</text>
<title>閑居詠事</title>,<text>踈簷晝靜語幽禽。枳殼花開簾影深。閑詠古詩三兩遍。一尊聊對細君斟。病後春衫懶掛身。看花園裡獨行頻。山關盡日無來客。唯有林鸎啼向人。</text>
<title>元澤新罷內翰。歸展淳昌先墓。書贈三絶。</title>,<text>爾去湖南訪故山。今年端午免爲壇。瘦馬短僮千里路。傷魂不獨別離難。想到山庄檢草堂。燕泥蛛網遍空床。須將金樻抽書手。自曬芸窓萬卷藏。園裡千竿竹擁廬。正看新笋出包初。憐他每戒童來折。到日丁寧更囑渠。</text>
<title>李汝潝挽</title>,<text>爲養頻憂歲。由哀竟夭年。八龍亡過半。乘鴈失雙聯。故里新阡外。淸秋碧海堧。擧家扶櫬遠。深夜哭開舡。</text>
<title>仁祖憲文烈武明肅純孝大王輓詞 五十四韻</title>,<text>禮樂周邦舊。謳歌舜曆新。重華元協帝。令聞自孚民。百代逢煕運。千年啓聖人。鳳姿須快覩。龍德始潛鱗。往際童昏日。堪嗟義理陻。母儀離壼掖。王政假姬嬪。兇孽行逾肆。綱常盡已淪。人方困塗炭。神不顧宗禋。遂以蒼生故。非唯赤伏因。一戎功就次。三讓揖逡廵。北闕班初整。東朝賀再陳。氛埃淸禁闥。日月洗穹旻。昌邑仍歸邸。飛廉只戮身。憲章懸象魏。冠冕畫麒麟。雷雨恩方霈。風雲契自親。中興眞不世。至治更無隣。但道昇平久。何知出狩頻。叛同天寶賊。去似太王豳。逐捕懸都下。覊縻靜塞垠。廟謨方講武。國步竟遭屯。計有關宗社。時當用屈伸。舊京回日馭。孤壘脫風塵。意不怡南面。心唯拱北辰。艱難增聖智。剋復在彌綸。貳極虧天序。重光晦日輪。嗣圖須以長。當璧是知眞。甲舘承休早。彤庭命冊新。鞏基垂百世。祝壽過千春。白日俄西匿。蒼梧奄上賓。九齡終缺筭。五月未多旬。玉座歸金粟。玄宮遠紫宸。因山營已舊。同兆命仍遵。實錄編靑簡。哀詞掩翠珉。後天傳不朽。當日德之純。茂烈光垂統。明謨揭正倫。敬宗追達孝。脩睦及諸婣。肆夏依䂓矩。汙尊反古淳。凝旒眞穆穆。端拱自肫肫。縲絏誰稱枉。蒭蕘亦見詢。已聞黔首喜。猶覩彩眉顰。德澤宜終賴。憂虞奈荐臻。果難知此理。誰與詰諸神。世室同皇祖。徽稱協至仁。廬嚴深墨色。宮臨咽淸晨。仙仗森羅列。軍裝振殷轔。祖庭當警蹕。轀輅背城闉。路哭千官閙。山嘶萬馬駪。風笳凝杳莽。雲幕度嶙峋。不是遊汾駕。應知葬灞輴。散材叨近密。終始荷陶甄。寵渥慚虗負。頑愚痛自循。睿音猶想玉。朝燭獨殘銀。未作黃泉褥。空沾血泣巾。崩天無限痛。下土一微臣。</text>
<title>宿坡山</title>,<text>孤燈永夜攬刀環。壯志其如鬢髮斑。千里傳車人出塞。二更風角月臨關。天機衮衮何時已。身綆飄飄幾日閑。賓舘已成桑下戀。十年三度宿坡山。</text>
<title>聚勝堂紀懷。呈留守東村大父閤下。</title>,<text>南樓鍾皷報黃昏。馳傳終朝此駐軒。山擁古城寒葉積。水含孤驛凍雲繁。開張別舘還高枕。斟酌香醪自滿樽。賴有尹玆吾大父。客中重覺外家恩。</text>
<title>金川舘。贈鄭海州 之虎 子皮。己卯冬入瀋之日。子皮以前判官謫居黃州。今年又以海州牧出站金川。</title>,<text>南冠瀋役遷黃日。馹使灣行刺海年。笑我遠遊何太數。恠君西道亦夤緣。人生會合非無地。世事升沉豈有天。山舘點燈風雪夜。一杯相屬意茫然。</text>
<title>劒水舘。見朱天使書額。</title>,<text>此物已經天地變。摩挲休恠入塵深。當時只是尋常見。隻字如今直萬金。</text>
<title>洞仙舘。寄子皮。</title>,<text>兩行先後纔三舍。一日相思抵十年。玉韻寄將心內事。瓊枝來作夢中緣。高風駐盖龍泉道。暮雨驅軺劒水天。若度黃岡便乖絶。更能書札到翩然。</text>
<title>早發黃州。是日大雪。</title>,<text>樓角踈星漸欲沉。古城寒色滿軺侵。十年關路一裘弊。半夜雪花三丈深。河曲凍黏臨渡馬。樹頭風隕抱柯禽。遠遊只仗官醪足。且倚征鞍爛熳斟。</text>
<title>己卯赴瀋舘。過安市宿制勝堂。壁上有後瘳相公開字韻懸板。奉次聯題。而今行到此則堂已灾矣。轉眄之間。已成陳跡。使人愕然。遂賦長律一首以識之。</title>,<text>昔年曾歷此城闉。華搆題詩綴板新。重到已爲風外燼。向來空念壁間塵。亦知竟是銷磨物。堪笑先於現在身。萬事眼前成劫化。求名千載獨何人。</text>
<title>題李都事 陽復 詩賦之卷</title>,<text>卷裡淸風颯欲開。金聲玉韻杳徘徊。仲宣已解從軍樂。潘岳元稱作賦才。誰識合裁鸞誥手。但言曾歷馬曹來。幕僚未恠功名拙。文字眞招造物猜。</text>
<title>大定江風雪</title>,<text>朝來重涉大江流。辛苦眞經此渡頭。氷片截潮高似馬。雪花翻浪白如鷗。飄風掣斷將牽纜。凍岸黏留欲放舟。行旅滿津徒躑躅。天寒日暮不勝愁。</text>
<title>夜投雲興</title>,<text>喝馬黃昏過塞庭。馬頭風色寢冥冥。雲如車盖籠孤峀。天似穹廬覆四坰。虎石出當林霧黑。鬼燐飛照磧烟靑。向非郵吏遙相候。何得深山認客亭。</text>
<title>車輦途中</title>,<text>征車遠轉逐飄蓬。長路漫漫幾日窮。郵舘盡依高嶺下。塞田多在廢城中。關寒積素迷平陸。海霽霏紅落半空。明到龍灣方絶域。鶻山西見是遼東。</text>
<title>邊上紀見。書聽流堂。</title>,<text>年飢人病劇他年。塞俗誅求轉可憐。斬令未聞民出馬。筭商寧見國饒錢。指皸但爲空機促。膚裂誰堪毒楚偏。慚媿乘軺非攬轡。使還無路報君前。</text>
<title>步前韻。謝吳尙書 竣 見和。</title>,<text>荒灣短日逼窮年。蓬轉他鄕共自憐。老去邊心還倚劒。愁來官酎不須錢。山連驛道臨關盡。江擁城門傍塞偏。宗伯歸朝新寵命。肯敎長別玉墀前。</text>
<title>灣上贈金賢稷 幷序</title>,<text>己卯冬仲。余以宮僚再赴瀋中。而在途疾劇。備局啓達。有命留灣上攝治。舘于私舍。淹四十餘日。洞丈李時亨謀贖還被俘子孫。亦同舍寓。校生金賢稷挾冊就余學史記。二人實同寢處。不離須臾。情極欵焉。明年四月。余自瀋還灣。則李丈已卒于寓舍。主人要馬首道之。不覺哭失聲。今年又舘于其家。與金生酌酒談詩。以續舊事。存沒之感。復生于中。信筆書之。主人老妓崔玉。余病時甚有恩焉。其子白後天爲通引。金生今以擧人。著名淸北云。幷州雲物捴依然。客舍重逢感舊偏。病裡留連三月後。天涯存沒十年前。憂來命酒猶深斝。才退吟詩只短篇。貧賤憐君長絶域。更堪臨別與寒氊。</text>
<title>灣上</title>,<text>風急樓笳殷向灣。月臨氷塹聳如巒。雲邊古塞玄菟郡。雪裡孤城白馬山。關曉行人候鷄發。磧寒胡騎射雕還。帝京可望猶千里。滿目干戈流淚潸。風沙莽蒼漲高穹。磧日荒荒照復空。江過九龍朝渤海。山從松鶻入遼東。近看牧馬來城畔。曾說牙旗在島中。薄暮嗚嗚哀角起。腰間長劒欲成虹。</text>
<title>促裝</title>,<text>一夜平分五更裡。夢魂強半在親傍。本來煩惱今宵劇。鷄叫初頭起促裝。</text>
<title>卓元成 余於己卯秋。自瀋回至嘉山。疾作幾絶。仍留數日。通引卓元成者。護持甚勤。余甞記之。今則爲吏謁余甚喜。</title>,<text>山前孤舘是嘉平。憶着吟痾半死生。馬首相逢靑眼喜。舊時通引卓元成。</text>
<title>贈肅川太守許檍</title>,<text>殺敵威聲物自摧。令行邊郡迅如雷。共言弓馬兼人勇。誰識詩篇絶俗才。韝上角鷹思獵兔。閤中叉妓勸甞杯。世間未有楊州鶴。何得從君分外來。</text>
<title>暮入安州</title>,<text>馬首棲鴉亂。天寒疾向城。渡頭江已黑。候處火初明。雪岸疑無逕。氷灘畏有聲。樓笳猶塞曲。繚亂故鄕情。</text>
<title>和復初都事見寄 二首○都事陪行正使仁興君。期至肅川回來。余少遅箕城。而不果見。</title>,<text>無處塵埃眼暫開。吟君郢曲重徘佪。誰憐歧路亡羊泣。自識風騷倚馬才。檄筆遠從趨府去。郵籤空報寄筒來。一雙明月眞堪寶。魚目投還詎見猜。擬向征途待子開。江城欲下故遲佪。空勞遠作緘書別。未與親承翰墨才。雲路願爲雙鵠去。雪關愁見少人來。唯應旅夜孤高月。分照心情兩不猜。</text>
<title>黃州遇金藎誠。以酒來侑叙舊。</title>,<text>瀋塞風霜砭骨深。一杯曾道直千金。十年重遇黃岡夜。那對香醪不滿斟。</text>
<title>酌玉溜泉</title>,<text>崖絶自堪陟。坳深還易窺。不知源在處。但見滴來時。爽徹氷兼冷。光偸玉並滋。全勝服沆瀣。便與列仙期。</text>
<title>送鄭尙書 世䂓 出按北關</title>,<text>明主憂深賑北氓。暫從藩臬輟名卿。卽知御史登車志。曾識尙書曳履聲。滄海泛舟思轉粟。雪山驅傳報兼程。塞垣到日歡應動。裘帶家風舊俗驚。簡擢先朝絶古今。兩湖歌頌在棠陰。龍湖已抱遺弓痛。鴈塞新膺杖節臨。仁厚自知儒者事。忠勤端見老臣心。褰帷一路春生早。複嶺寧饒丈雪深。</text>
<title>送睦參知 行善 出守洪州 以下庚寅</title>,<text>左授誰言刺史榮。栢臺前奏欲留行。已知明主須君重。實惜賢才任外輕。魚笋入厨羞自潔。桑麻遍野政仍成。向來乞郡同時出。謀拙吾還滯上京。還一作今</text>
<title>送任慶翼之星山任</title>,<text>雄府由來輟近侍。才名誰似動京華。一枝曾道郄詵桂。滿縣還知潘岳花。皷篋士人趨學舍。解刀甿俗返農家。政成明主思徵入。寧遣詞臣待及瓜。</text>
<title>朴龍仁重厚挽</title>,<text>寃情我欲訴天慈。天實爲之肯我悲。兄弟三人皆下世。老親八十竟無兒。家聲寂寞名賢後。官序凄凉縣邑卑。泣抱生蒭乖一奠。百年慚愧負交期。</text>
<title>東村山庄絶句十二首。次後瘳相公韻。</title>,<text>名園花竹一村稠。境僻家貧事事幽。除却圖書無長物。短墻經雨不須修。踈簷交樹葉陰稠。庭院人稀盡日幽。也有隣兒窺卉石。傍山籬落合時修。時有偸兒取花石夫蘚壁藤林古色稠。一區雲物占淸幽。山中鷄犬神仙宅。不必劉安事鍊修。庭除不剪綠蕪稠。獨掩書樓戶牖幽。頗恠大家何所事。一生匡坐好藏修。手拾山園枯葉稠。茶爐添得一分幽。向來已辦簞瓢匱。今日何憂道不修。居留久厭諍辭稠。歸興常紆駱社幽。欲問解符期近遠。緘詩爲替素書修。東村時留守松京瘳相年來賦興稠。東村小築絶憐幽。陸家已足三間住。料理無心更葺修。此下爲後瘳相公大父述耳外調刀雜籟稠。焚香隱几寂而幽。自家但有天機靜。何用心源事凈修。龍馬精神鶴筭稠。香山活計綠堂幽。閑斂平生經濟手。漫輸料理藥欄修。門巷張羅鳥雀稠。竹扉莎逕漸成幽。往還惟有山中釋。詩軸將來代刺修。呼童蒔藥護枝稠。敎婢移碁選境幽。爲是 一作有 隣翁頻對酒。寬他禮數不容修。畦蘭畹菊任踈稠。物態眞成散地幽。擺落世間名利事。玄玄自有道關修。</text>
<title>送眞卿赴殷栗任</title>,<text>蛟窟乘槎客。蟾宮擢桂仙。詩名日東滿。縣邑海西偏。偶自太常出。曾從芸閣遷。風謠返古朴。簿牒間淸篇。碧樹圍山驛。蒼蒹渺渚田。相思有書札。早遣鯉魚傳。</text>
<title>途中次元澤韻</title>,<text>松梓三年別。風塵久宦情。南雲揮涕淚。北闕鑑精誠。官帶新恩去。人從故里迎。到時還憶汝。獨對竹林淸。</text>
<title>滌愁樓</title>,<text>恩暇南來路轉催。驛樓西日暫徘佪。煩襟得酒愁全减。冗故驅人鬢已摧。陂水綠添秋後漲。渚蓮紅墮露前開。十年湖外登臨數。潦倒誰言作賦才。</text>
<title>椒泉聽澗。懷元澤。</title>,<text>秋窓鳴細雨。一澗繞孤亭。憶與初菴子。曾同旅枕聽。獨吟愁耿耿。寒滴響泠泠。更想長安夜。殘更正落星。</text>
<title>夜投參禮</title>,<text>遠靄烟光合。微風雨脚斜。高槐知驛舘。點火辨人家。野白漫沙水。山明漏月華。僕夫懷倦宿。拋却秣羸騧。</text>
<title>金溝客舍。有澤堂先生題詠。感而書之。</title>,<text>澤老曾紬史。南征屬白頭。板題如昨日。墳草又今秋。海內風流盡。人間咳唾留。門生感激意。復此泣金溝。</text>
<title>流觴臺</title>,<text>野水漫秋岸。汀沙上古臺。孤雲不可見。落日獨含杯。</text>
<title>雲住寺</title>,<text>寺門高樹一蟬吟。卸馬荒臺日欲沉。林澗冷敲雲碓響。石田紅睡槿花陰。逢僧每說尋山計。聽法初非佞佛心。形役自憐猶火宅。緇塵十丈染衣深。</text>
<title>次剛泉寺樓韻 幷小序</title>,<text>戒皓上人住錫剛泉數歲。斲寺樓而新之。士大夫南來。有名能文者。輒造求記若詩。淸隱沈丈爲秋城時。題贈短律。詞翰妙絶一時。宜首板題。今行皓師來訪竗法村。求余和之。吁沈丈已不幸矣。使人嗚悒而已。信筆書之。情見于詩。每說剛泉勝。仙山負再遊。風塵空白首。雲洞自淸秋。潭府題猶在。溪樓想更愁。廣寒修記手。人世復誰求。</text>
<title>流觴臺重賦</title>,<text>荒臺遺古跡。一上一回悲。人去是何代。水流無盡時。渚綠秋萍合。汀香露菊垂。孤雲如可作。吾欲與吟詩。</text>
<title>宿披香亭</title>,<text>亭孤出池面。坐久若浮槎。星漢互上下。水波迷渚涯。箇箇銀鱗擲。條條玉藕斜。夜深還凭檻。香露滿烏紗。</text>
<title>碧骨堤</title>,<text>塵沙十里雜蹄蹤。破堰崩梁謝折衝。白柱撑空疑有鶴。蒼陂偃水認爲龍。堤坊舊籍千夫力。汎濫曾聞萬舸容。誰遣滄桑一朝變。燒菑滿地畒橫縱。</text>
<title>碧城舘</title>,<text>池梧葉落藕花殘。水面風生微雨寒。徙倚欄千十二遍。碧城歸路正漫漫。</text>
<title>羅伊津 二首</title>,<text>林韓襟帶控相連。江到羅津更淼然。不盡靑山百濟國。無邊白浪兩湖天。龍塘雲氣拖寒雨。熊浦帆光逗夕烟。長路捴緣吟望緩。未嫌衰鬢倚風舡。臨江極目眇愁余。捩拖長年正要渠。危似呂梁游水處。壯如河伯望洋初。迷津客舸東南賈。着岸人家上下漁。浪跡平生湖海興。欲從此地卜吾居。</text>
<title>途中遇景</title>,<text>平沙水落渡頭閑。古寺荒臺烟雨間。鴈逐孤帆歸晩浦。人騎瘦馬入秋山。</text>
<title>曉發韓山</title>,<text>落宿流河看欲稀。一燈孤舘卷征衣。池荷浥露殘香在。渚鷺驚人宿處，飛。客路已從京國近。鄕心漸與故山違。却慚史室多時俊。還遣踈慵遆傳歸。時以實錄廳堂上承馹召</text>
<title>牧隱山 牧隱先生墓在韓山。俗傳牧隱山云。</title>,<text>牧老平生報國心。泉臺猶得日星臨。秪應未逐詩魔去。寒雨空山伴夜吟。</text>
<title>再從弟濎自淳鄕追至鴻山。臨別書贈。</title>,<text>本擬西林送。居然到翰山。長亭終是別。匹馬若爲還。旅食炊荒店。津舡喚碧灣。異方歧路泣。何地不堪潸。</text>
<title>順陽君安 夢尹 挽</title>,<text>八耋仍封一品君。州符十佩閫重分。家庭訓服三千禮。戰陣身先百萬軍。麟閣至今誰較老。虎鞱從古少稱文。英豪豈弟俱難得。編簡應留後代聞。</text>
<title>楊持平 時晉 內室挽</title>,<text>閨門亦有枕戈人。切腐寧忘禍起因。血泣每傷當日事。䟽衰仍竟百年身。斷䓗齊整宜昭訓。薦藻蠲誠未怍神。金玉九泉埋不得。肯敎貞白化灰塵。</text>
<title>姜僉知 籕 挽</title>,<text>雲路飛騰讓後塵。暮年詞翰獨全神。漢文唐律終無敵。鍾隷顚章轉逼眞。白璧遭讒寧受點。黃金遺子未爲貧。南星已與東奎晦。欝欝空埋萬古珍。</text>
<title>許判府事 徽 夫人挽</title>,<text>夫婦行年十六旬。判樞貞敬對如賓。世間甲子重牢宴。天上星辰兩老人。前代也曾無此事。他生應復有來因。亞卿鬚白嬰兒哭。還遣交親泣滿巾。</text>
<title>送南都憲 銑 出按嶺南 幷序</title>,<text>不佞往在丁亥秋。上䟽乞郡。恩除公山。時相公觀察湖西。住營于公之山城。期代之瓜已熟矣。未幾使軺離營就北路。不佞奉餞于錦江舟中。酒未半。相公欲起笳吹戒路。聲伎促奏。有離別黯然之色。公遂引滿屬不佞賦贈。盖公雅好詩也。意欲輓相公行須臾。慰舟內外吏民之情。染翰故遅。而酒得復三行矣。被促卒寫一絶云江頭絲管作離聲。捴爲襜帷出錦營。傲吏亦懷投紱計。暫時難耐去留情。不佞蒙恩榮養。極甘毳之備。雖欲效爲東平者。得遽爾耶。特造語道難別耳。明年果不保官守。棄去見罷。詩之所謂讖者非耶。今年冬。公復按嶺南節。將行枉駱東僑居。話及是事。又敎以續前之語。益知公好之篤也。顧不才蕪甚。恐重負辱敎。謹依前韻。綴五章以獻以謝云。簫笳嘹唳渡江聲。憶敞華筵餞離營。慚媿詩才十分减。嶺雲千里謾凝情。江城畫角殷空聲。庾亮登樓月滿營。拱北嶺南俱勝槩。望京何處不含情。褰帷一路布仁聲。雪嶠陽春待到營。正是八方同遏密。謳吟猶動萬人情。烏臺持憲振風聲。頭白乘軺赴柳營。邊事秪應商略早。肯敎南顧惱宸情。別後郵凾願寄聲。嶠南何處是行營。慇懃不翅加餐飯。儘謝山扉枉顧情。</text>
<title>趙判書 絅 夫人挽</title>,<text>內贊名家福履成。高堂猶患乏酏羹。封因吏部山公貴。貧爲關西伯起淸。奇禍未堪千里別。沉痾已是一年嬰。恭聞葬引多官庀。可識宸衷軫塞城。</text>
<title>洪校理子婦挽</title>,<text>大家自出光輝盛。名閥于歸福履維。齊敬未應生死變。褻衣須撤斂棺時。靑廬俄掩蕙帷輕。袡服仍隨瘞玉塋。盡施一生珍玩物。人間誰見有他生。因花壓倒更無枝。種玉緣深亦有兒。匹耐丈人前屬累。繞床猶覓母恩慈。</text>
<title>李承旨 俔 夫人挽</title>,<text>夫子文章擅大名。龍喉早見誥花明。帷堂已綴情何極。合劒雖歡事可驚。紅桂竟成紗幔敎。紫萱長謝綵衣榮。往時髢薦叨恩地。南望無由執綍行。</text>
<title>丁弼善 彦瑗 挽</title>,<text>至寶寧須琢。天然器自周。通衢看展驥。巨壑失藏舟。御史風猶凜。修文事已幽。幾時華表鶴。城郭復來遊。</text>
<title>嚴震耉挽歌</title>,<text>世界何茫茫。吾生也有涯。脩短各天命。等是乘化歸。殤子不爲夭。彭叟不爲頤。盈盈嚴氏子。皎皎氷雪姿。父母愛之甚。紈綺與爲衣。梨栗常不足。詩書寧勸爲。天然出群才。不習而自知。十五作大篇。十六試有司。十八擧進士。聲價傾一時。生小置膝上。疾疫何曾罹。疫氣寢剝床。兒命朝露危。千金雖竊負。欲往焉所之。父母枕之股。日夜相守持。命盡而不哭。不忍遷床帷。三日始升榮。聞者皆涕洟。季子旣葬夭。安仁亦瘞兒。自古盡如此。命也安可違。擧室聲嘈嘈。淸晨戒龍輀。門前祖載罷。此去無還期。大兄行引綍。摧愴駟馬遅。少婦擗壞墻。兒啼棄如遺。夫人哭呼天。哭盡血復滋。大人稱達者。呑聲膓內悲。哀哉勿重陳。重陳涕纍纍。</text>
<title>李瑞興 幼泗 挽</title>,<text>魯衛芹宮名字盛。世卿一踔可躋攀。櫪蹄未展風雲際。庖刃猶恢令長間。遷擢屢聞銅綬改。褒崇終及柳車還。素冠自識相親誼。遠索哀詞助涕潸。</text>
<title>獄中書事示元澤</title>,<text>瞎馬臨池已謬昏。隕星投井劇紛紜。豊城劒入誰能見。梁獄書成未敢聞。滯宦只緣將老母。負辜還恐累明君。幾時便决南歸計。種秫山田共爾耘。</text>
<title>獄中書懷</title>,<text>爲夷不爲惠。死則首陽巓。臯陶吾不祭。頭上有皇天。</text>
<title>奉和韓知樞 明勖 丈人栗村山庄韻</title>,<text>休暇田園幾上言。許仍樞宰卽殊恩。已從鵷𪆽辭年老。肯與漁樵負爵尊。黍釀尙留樽酒滿。葦簾新作妓衣翻。謝公丘壑風流在。何必全家隱鹿門。野堂南北溪潭深。菱葉靑齊藕紅吐。閒來垂釣坐晴莎。時復看棊蔭幽樹。黃鸝囀枝舌勝簧。銀鯽登盤膾如縷。高吟大自酣眠。魂阻天門九關虎。耆老推今代。風流邁昔賢。感深懷舊日。愁絶詠凉天。書寄浮雲北。人從獨鳥邊。那堪道世誼。韓知樞。與吾王父爲執友。 逬淚徹重泉。</text>
<title>東門口占。別嶺南伯柳 淰 澄甫。</title>,<text>故人爲按使。秋日嶺南征。醉罷東門道。悠然傷別情。</text>
<title>送金承宣 素 出守淸風</title>,<text>美政資儒術。名區借勝流。棠陰仍出刺。江郡更高樓。峽拆淸灘逈。山寒赤葉稠。簷霞朝逗日。枕雨夜鳴洲。境靜惟馴雉。心閑自押鷗。花源連鶴峀。藥物近丹丘。鶴巢岩丹丘洞。在郡上流。 亦有朝天舃。寧迷出洞舟。共言香案吏。行見玉書收。</text>
<title>洪珍山 霆 挽</title>,<text>窮通由命信難量。報施關天理亦彰。親從弟兄官獨拙。孫曾子女慶偏長。春行峽邑龜纔解。秋冷泉臺劒已荒。玉樹一行埋到盡。敎人流涕是高陽。</text>
<title>送李石城 敦臨 赴任</title>,<text>詩禮傳家學。文華藉世聲。經宜傅王子。藝必屈諸生。共佇懸金榜。先聞典石城。絃歌新化俗。氷檗舊遺淸。浦渚蘩魚蠏。陂田熟稻稉。板輿甘旨足。何以答恩榮。</text>
<title>客夜述懷 二首</title>,<text>解落風塵自脫覊。隔年湖外訪茅茨。身如北鴈隨陽羽。興着南梅待臈枝。萬里江山渾入眼。五更燈火獨支頤。思量只在休官早。邴曼從知是我師。終年無事滯京華。面上煩埃分外加。老去形骸從土木。憂來心緖劇絲麻。貧憐甕底常殘釀。病憶林中自拾茶。往日危機那忍說。田園須到不論賖。</text>
<title>贈鄭生柱南</title>,<text>茅簷携手旅懷寬。煖酒明燈坐夜闌。雲木逈連窓竹暗。雪峯孤照架書寒。耽論釣舸依灘淺。懶說鳴騶趁漏殘。名利掉頭吾已甚。可令才子爲彈冠。</text>
<title>竗村酒席。贈潭陽鄭士興，玉果申大吾。</title>,<text>靑燈竹屋煖寒杯。恠底湖南我輩來。秋嶽豈當霜簡峻。雪山應與冷官猜。留連酒態平原飮。汗漫詩篇鄴下才。自笑歸田嗟已晩。况堪鞍馬更塵埃。嬌絃急管閙淸宵。陡覺山村喜色饒。歌板入林將竹響。舞腰當戶共梅飄。寧羞短髮分花篸。但要窮愁得酒澆。五馬明朝那受縶。閉門還是獨逍遙。</text>
<title>連夜劇飮。衆妓怠睡。竹婢獨寤。使君亟稱其良。戱作一律。</title>,<text>樽罍倒盡燭殘灰。艶舞纖歌罷却催。獨有竹光團在席。可堪花影睡成堆。紛紛莫笑金鈿落。耿耿須看翠睫開。聞說笁峯飛步遍。使君何處不敎陪。使君甞從竹妓遊金山。捷步遍及岩阻云。</text>
<title>薛僉知 希聖 挽</title>,<text>友愛平居至樂存。曾敎守相式衡門。弟兄八袠人稀有。貂玉同年世未聞。華表幾時留鶴語。壽躔前夜報星昏。蕭蓬久與庭蘭倚。執綍寒山淚滿雲。</text>
<title>次鄭士興見寄韻</title>,<text>牢落覊愁不自禁。感君携酒重相尋。孤亭返照催離席。一笛西風散淚襟。浮世萍蓬那可定。暮年膠㓒只知深。北歸便憶懷中字。珍重雙魚莫遣沉。怱怱離恨苦難禁。好事飄零不可尋。形役幾時方稅駕。簿書何地復開襟。茆茨竹裡烟霜凈。梅閣池邊歲月深。已向江湖具短檝。待君携手共浮沉。</text>
<title>送南伯圖赴韓山任</title>,<text>不用臨歧枉歎嗟。知君此去未蹉跎。鯉庭百里通車盖。蜒 一作漁 戶千村足蚌螺。卯酒欲醺衙早放。寒梅初動句頻哦。若還較負長安米。憂樂相懸定奈何。連朝出郭到殘陽。朋酒何嫌閙擾塲。去遠不堪分兩袂。情深豈止侑三觴。書回定念常貧病。官滿應驚更老蒼。唯是閉門東駱下。縱令騎馬向誰坊。</text>
<title>奉寄端川李使君 大純</title>,<text>傳瑞曾蒙耀里回。詩篇枉屬腐毫才。吟成却恨河梁阻。跪讀先驚素札來。海近夜濤喧皷角。嶺寒春雪照樓臺。璽書已佇徵良牧。留滯何須賦七哀。</text>
<title>韓右相 興一 挽</title>,<text>詩禮名家極盛遭。兩朝恩遇絶時髦。氛埃擺落襟懷曠。危險平看地望高。一德皆思濟川手。沉痾端爲飮氷勞。黃扉纔闢台星拆。欝欝空埋間氣豪。禮數吾唯仰國楨。輟舂誰不慟民英。巨源啓事甄材意。安石風流鎭物情。直以忠誠酬造化。欲回公道贊休明。自傷閉戶東城畔。淚逬殘星皷吹行。</text>
<title>奉別崔榮川 繼勳 之任</title>,<text>威鳳非栖棘。傷禽奈駭弦。永言遺紱冕。何意寄芳荃。沈約詩懷祿寄芳荃 奉檄還成喜。單車卽取便。春農辭鄭谷。烟柳發秦川。峽雨明㫌盖。江花媚渡船。治淸仍卧闔。永日課詩篇。</text>
<title>和金學士仲擧雨中促駱亭賞春之作</title>,<text>二月輕陰作雨纖。東城獨眺晩鉤簾。溶溶野水初生漲。欵欵山鳩正拂霑。花面愛看紅靨輔。鏡中羞照白鬚髯。因君急判風流賞。更促伶人管細拈。金時爲掌樂正元韻 眠湖虗簷春雨曉纖纖。早起林烟翠滿簾。剩聽堦庭半宵響。已知梅柳十分霑。空驚節物添情思。不覺流年入鬢髯。傳語西隣共遊賞。老夫多病酒能拈。</text>
<title>贈金進士䥬還禮安</title>,<text>京華旅食遠林居。才子春遊鬢未踈。獻賦合乘巴蜀傳。還家因憶武昌魚。山田種秫堪爲酒。野水生蒲可作書。見說縉紳多薦寵。肯從蓬戶學逃虗。</text>
<title>洪沔川 柱後 內挽</title>,<text>鍾女淑姿曾簡對。潘詩傷悼捴緣情。何因暫別成長別。未信他生了此生。入室已從虗位寫。修齋應費俸錢營。那堪寒食城西路。滿目風花送片㫌。</text>
<title>權啓興父母遷葬挽</title>,<text>高躁行營足蠒重。十年心血費爐峯。堪輿或有天機閟。神理應敎孝子逢。葬引忽從他路會。堂防還見一時封。莫言門緖單寒甚。佇得幽冥慶福鍾。</text>
<title>龍門寺僧卷子。有澤堂先生詩。謹次。</title>,<text>彌智龍門寺。盤天石磴危。偶從山路入。似與嶽僧期。暗谷雲生磵。飛花鳥啄枝。澤堂詩卷在。披讀一含悲。</text>
<title>月溪舟中遇雨</title>,<text>卸馬靑楓遠。回舟白水昏。江聲豗月峽。雨氣逗龍門。極目春千里。消愁酒一樽。京華謾爲客。惆悵故林園。</text>
<title>宿萬義寺</title>,<text>絶地村烟盡。中天岳色濃。入林唯見磵。穿洞忽聞鍾。葉密鵑聲苦。花殘客意慵。野庖新飽蕨。齋飯喜重供。</text>
<title>見佛寺贈守安</title>,<text>卓錫伽倻裡。卷經開骨前。今春來見佛。每夜坐安禪。霞嶂孤燈澈。雲龕一磬懸。肯聯歸袂出。溪畔笑相牽。</text>
<title>許判府事 徽 挽</title>,<text>顔貌常疑赤松子。精神自是老人星。判樞新贈中台職。九袠纔虧五數齡。萬石家風元篤孝。玄成世業更明經。危城竭力艱難際。不廢名聲在汗靑。</text>
<title>劉寫字義立以白酒問僑寓。寄一絶。劉從日本之行</title>,<text>劉生幕下舊風流。旅寓伻來酒滿甌。應爲一年湯海泛。至今消渴未全瘳。</text>
<title>沈汝守女子挽 吳始泰妻</title>,<text>煌煌京城路。曉出喪車馳。車行且勿催。聽我挽歌辭。女生雖不憐。伊家實偏慈。扶床鈿作朶。織素珠爲褵。嫁與名家子。兩美無參差。琴瑟旣云好。詩書兼自持。上堂拜舅姑。下堂甞饘酏。謂應介福臻。焉知生命奇。兒生而不擧。媍病將累誰。悲憂實積年。娛樂曾幾時。醫工與巫祝。空費千萬資。箱中有卷袡。幔裡有牽絲。寧爲褻衣陳。盡以珍玩隨。餘存亦已施。來因安可知。寂寂何山土。埋此瓊玉枝。螻蟻爲薦褥。松栢爲障帷。盥櫛何時再。長夜何時曦。憶昨初嫁日。父母念我離。暫離卽相見。持踵猶涕洟。而今永决絶。豈有還來期。命也當奈何。勿爲無窮悲。</text>
<title>睦知事 叙欽 挽</title>,<text>魯衛名俱重。喬松壽獨高。文昌限衰疾。樞府頓英髦。海外三珠樹。人間五鳳毛。夜臺非阮巷。空見掩蓬蒿。</text>
<title>五月八日。差長陵獻官。稽首書感。</title>,<text>遏密人情不盡悲。喬山風雨泣交頤。百年宗社中興際。五月宮車晏駕期。述德應將天比大。涵恩未覺海無涯。齋明咫尺如登對。只是龍床異昔時。</text>
<title>次韻寄螺山</title>,<text>霪霖苦不卷。泥淖路都迷。砌溜通渠逈。庭莎覆井齊。閑情望嵐翠。遠意在招提。欲與螺山子。飄然空外携。</text>
<title>旅次書懷寄螺山 幷小序</title>,<text>自離多方。洞名 兩僑稍遠。團圓之樂。頓異屬者。卧榻生苔。舊客不來。旅懷極無聊。近體一首。冀博高韻。以痊風頭云爾。時有風頭痛僑居楚里井西傍。遷次琵琶洞右廊。阻絶只緣差一步。過從每憶在多坊。霖鈴滴滴愁難寐。風運涔涔病欲狂。比得酒壺乾不得。待君唯擬侑深觴。</text>
<title>疊前韻和螺山</title>,<text>久厭喧卑接市傍。還從隙地借空廊。鷄鳴車馬東西路。日晩歌鍾遠近坊。隱几居然形似槁。爭名恠底走如狂。榮枯竟是成丘貉。莫放閑時到手觴。閒坐看棋坐局傍。苦聽霖雨閙回廊。經年停俸非辭祿。數月移家不定坊。大地入江魚可掇。漏天生日犬爲狂。有時獨把山經讀。誰送淵明濁酒觴。淸渠細石井欄傍。雨裡靑苔半入廊。居士謫來仍酒肆。維摩病處是僧坊。難工技藝還難拙。匪聖行莊亦匪狂。堪笑醫家未解事。敎人消渴卽停觴。</text>
<title>聞螺山將枉僑舍。乘馬改路。盖被他人要去。疊韻更寄。</title>,<text>宿昔思君夢在傍。朝聞立馬下階廊。應謀此地尋常會。却向他人第幾坊。未怕濁泥衝轉滑。非關急雨冒逾狂。掃除萬事唯來日。囑付兒童更洗觴。</text>
<title>和螺山疊韻 三首</title>,<text>每把囊螢坐案傍。鷄鳴風雨打空廊。唯聞述作成千紙。未見家居着一坊。自笑楊雄官拓落。誰憐阮籍酒顚狂。歸田正屬新投紱。倚傲南窓便引觴。右述螺山湖南淸絶玉川傍。數畒貧居盖竹廊。枕外鍾聲遺愛寺。床頭書秩善和坊。空吟越國莊生病。未放稽山賀老狂。最憶舊遊饒逸興。酒壚詩社恣飛觴。右憶湖庄星槎曾泛斗牛傍。海上仙家玉作廊。使者已傳丹鳳詔。祠官仍覓碧鷄坊。鰲頭山岳窮探勝。鯨背風濤不畏狂。安得與君重話此。雨窓燒燭細斟觴。雨窓語。卽述螺山同日本本國寺時景。右記東槎</text>
<title>和螺山疊前韻</title>,<text>蘭堂桂舘玉池傍。西子無塩共屧廊。樑棟翻求櫟社樹。楂梨誰辨果園坊。歸廬世已踈多病。叫闔人應笑太狂。兀兀昔賢唯飮酒。吾曹何獨不啣觴。四面彌彌無際傍。大家千架繚脩廊。韜光玉璞明山澤。溢目金珍滿櫃坊。騏驥過都飛電㓕。鯨魚掣海巨濤狂。流霞爛熳從君酌。時獨邀吾滔 音似冉切 一觴。</text>
<title>全昌尉大夫人挽</title>,<text>皇穹白日雪深寃。主第陽春長紫萱。王母鶴書傳獻壽。內人鸞誥降宣恩。滄桑欲變驚千劫。桐竹成陰見百孫。長樂敎行仍女史。莫論紗幔在高門。</text>
<title>次韻和元澤封節扇詩</title>,<text>趁節緘封列郡同。炎天爲滌汗珠紅。流傳自昔誰違俗。隆殺因人亦出公。已識漢庭除大暑。故令荊國被雄風。由來此物關民力。却恐群情較拙工。</text>
<title>金溝客舍。別元澤。南覲回路。元澤追至金溝別去。是夜太守鄭世輔開酌。</title>,<text>凉天雨色過三更。琴酒殘時燭淚傾。客路未分猶是樂。歸鞍相背若爲情。蟬聲碧樹侵關塞。馬首靑山擁縣城。從此燕臺五千里。可能頻作夢南征。附次韻 元澤高閣明燈坐五更。一池香藕露珠傾。琴尊卜日牽詩興。鞍馬三秋動別情。遼海暮雲臨古塞。雪山凉雨掩空城。離膓縱斷還應續。曾送扶桑萬里征。</text>
<title>公山客舍。寄元澤。</title>,<text>長路何爲故遠將。獨來賓舘倍凄凉。罷眠每擬呼渠起。進酒頻言勸汝甞。已爲零丁難離別。更因衰老易悲傷。曾前不識燕山道。錦水回舟亦淚眶。次韻 元澤行軺不謂此宵將。賓舘笙歌咽雨凉。枕席幾時還共卧。壺觴明日豈同甞。餘生已失俱存樂。中歲頻因遠別傷。莫說零丁增感涕。恐敎離恨轉盈眶。</text>
<title>贈處能上人。兼寄碧巖長老。處僧經師覺性之高弟。兼工草隷善賦詩。聞余有遠役。來別于錦江。覺師時住俗離。舊爲余談經於公山東軒。</title>,<text>覺師久不見。雲卧定難尋。客裡逢衣鉢。猶聞住故林。九橋飛瀑逈。三洞積嵐深。九渡橋三淸洞。在俗離。 錦水聽經處。因渠說舊心。</text>
<title>送朴士彬 守文 赴光州任</title>,<text>湖關欲出忽燕關。鬼笑那堪作別顔。我有老親淹玉縣。君爲良牧赴光山。魂隨五馬南飛遠。身逐孤槎北上艱。小弟政閑多賦詠。應懸游刃數投還。家弟奉板輿于雪山。余屬圖隣府不得。方有燕臺之役。詩意云然。無等山前都會州。湖山一面最風流。鸞栖有實垂靑枳。州城多枳林 琴軫含芳落絳榴。民賦鬼輸公省牒。妓筵仙艶酒添籌。栢臺况是威聲重。東閤唯應卧度秋。</text>
<title>奉送沈令丈 𢋡 赴鍾城任</title>,<text>謫宦還窮塞。嚴霜舊逐臣。路從靑海盡。愁校白頭新。楚調夷歌和。𠍶衣異俗親。名聲推諫議。惠澤入邊民。戍 一作磧 遠雲隨馬。沙 一作關 寒鴈背人。從軍多述作。捴爲憶歸秦。</text>
<title>八月十七日。辭陛引見。特賜貂掩。中使宣醞。謹賦一律志感。延陽李右相時白爲正使。權掌令坽爲書狀。</title>,<text>猥以愚庸介相公。還敎原隰軫宸衷。登瞻黼座承溫旨。感激鴻恩失措躬。殊錫焜煌貂戴黑。內宣香冽蟻浮紅。已期肝腦塗邊地。秪益微忱戀舜瞳。</text>
<title>奉呈竹所留相 金光煜 詞丈 蒙索別語。匆卒未成。猥被松都贈言之敎。敢呈蕪錄。以冀瓊報。</title>,<text>不把詩篇贐相行。爲緣吾亦赴燕京。逢塲便是成離別。遠道將何慰此情。留司事校東都簡。文律才兼鄴下淸。叵耐古城秋色裡。晩川衰柳一蟬鳴。</text>
<title>金川站。贈鄭白川 錀 克恬。</title>,<text>使君來日枉留牋。多病經春未就篇。會面豈期郵舘夕。消魂遠在鴨江邊。萱花照眼庭闈近。荊樹交輝郡邑連。看我離親已千里。首回南郡淚流漣。</text>
<title>夜渡猪灘。舟中遇雨。書狀奴尙一吹笛。</title>,<text>秋灘欲涉倚舲船。江黑風高雨滿烟。忽有阿奴吹玉笛。一聲驚起老龍眠。</text>
<title>贈瑞興權使君 躋 聖功</title>,<text>日東去日昌山餞。又酌龍泉送我燕。堪笑此身如泛梗。使君東北亦夤緣。</text>
<title>吳東牀始謙爲省西伯公同行。至箕城留別。</title>,<text>玉壻憐渠潤。氷翁媿匪淸。趨庭箕子國。送我薊門程。十日連牀宿。今朝把臂情。去留俱錯莫。衰白更堪驚。</text>
<title>渡淸川江。通判李 汝澤 潤甫來別船上。</title>,<text>鳴橈拂霧過江遅。醒酒微風畫角吹。客裡漸成京國遠。舟中更與故人離。荒城葉摵寒砧報。絶塞霜霏早鴈知。就次別筵須意氣。吳鉤持贈是男兒。</text>
<title>留迎春堂夜吟 定州</title>,<text>征驂爲稅小堂幽。硯匣書牀興蹔偸。明日卷將前路去。驛亭超遆更堪愁。</text>
<title>次箕城洪少尹 興祉 子綏寄贈韻</title>,<text>軍裝紅妓柘枝皷。高柱哀絃逐管鳴。地主未眠飛斝促。天河欲落使軺行。初筵達曙朋情欵。零雨催寒客意驚。莫把陽關重度曲。恐敎賓從 一作徒御 淚縱橫。關河遠上一千里。寒草颼颼磧馬鳴。可是悲凉聽塞曲。未堪蕭瑟送燕行。蕭瑟字出燕歌行 西山景迫情長戚。南郡書稀骨已驚。忽有故人能道此。詩凾開讀泣交橫。</text>
<title>漫筆爲三絶嘲三妓。戱寄箕城少尹。</title>,<text>珠喉響轉遏雲行。障面燈前扇影淸。若使朱唇藏皓齒。一生那得放姸聲。妓有名李合者。褰唇而善歌。明眸曜朗星凾水。柔舌呢喃燕語梁。呼得假猿還有以。一聲應亦斷人膓。妓有林生者。號假猿。琴聲貌態兩超然。豈有才名謝阿連。藻鑑世中稀已久。女娘何獨歎嬋娟。</text>
<title>九日登統軍亭</title>,<text>滿磧烟霜凄以哀。高亭獨上思悠哉。江鴻盡入關雲度。野菊多依戰壘開。客裡光陰吹帽節。天邊涕淚望鄕臺。那堪薄暮孤城側。橫笛西風奏落梅。</text>
<title>敬次正使右相統軍亭韻</title>,<text>灣江天塹擁雙流。倚劒孤亭豁客憂。一曲單于風徹角。暮鴻驚起九龍洲。元韻 延陽地分南北限江流。亭號統軍留遠憂。安得選兵只五萬。秋風觀獵遶長洲。</text>
<title>渡鴨綠江</title>,<text>來往龍灣五渡津。十年荒磧轉蓬身。星軺又赴遼陽路。塞堠應經薊北塵。平仲已穿狐腋弊。祖生空着馬鞭頻。金臺自古酬恩地。肯把勞歌道苦辛。</text>
<title>感孝參議  別相公 卽相公之子</title>,<text>舟輿相背鴨江潯。拜別舟前淚不禁。我已天南辭老母。爲君今日更沾襟。</text>
<title>九月十二日夜夢</title>,<text>游子戀慈母。慈母在南紀。南紀去遼東。已抵二千里。重以千江阻。亦以萬山峙。道里固殊絶。音問安可竢。唯有夢魂徂。感激由至理。子情誠可慰。慈顔亦果喜。存否莫由聞。無乃報以是。中夜心怳惚。起坐淚流被。</text>
<title>鳳凰山城 俗傳爲安市</title>,<text>鳳是瑞世物。五章自啄菢。不知玆山險。何以得此號。群峯嶃石色。突兀中天造。巨靈大其斧。無乃助以奡。造化誠難測。鬼神安敢到。環回數十里。中曠實宛奧。滮池呀䃢砛。飛雨洒𤀰瀑。前臨莾蒼野。隙道猶深鑿。壯哉何代人。城此防寇盜。崇墉據絶地。夷堞未全掃。來尋停四牡。豈伊秋容好。回飈振山木。崖壑殷稠㟼。脫劒藉荒榛。感慨逾常操。往事旣無徵。欲問誰當告。云是安市城。自古有傳道。遠念麗卒勁。仍懷主將驁。臨城見萬乘。拒轍誰能報。介胄豈云屈。䫴齘猶勉勞。蟲沙不復返。英武徒自懊。奈何庸奴輩。肝膽破皷譟。金湯棄之去。疆場日見 虎。強侵也。又武與暴同。 悲來塡胸臆。輪轉腸欲藃。古詩腸中車輪轉。藃縮也。考工記轂雖弊而不藃。</text>
<title>鳳凰城一絶。爲正使賦。</title>,<text>馬穿堆葉入荒城。廢堞憑來感慨生。爲把一盃澆此土。不知千古幾豪英。</text>
<title>宿甕北川</title>,<text>飮馬河邊憩。停車幕底眠。嶺星明復滅。關月冷仍圓。虎嘯交寒吹。陰燐入燒烟。客愁纏繞極。吟到五更天。</text>
<title>賦得胡兒騎驏馬</title>,<text>胡兒騎驏馬。夜裡渡淸灘。向月吹蘆葉。行人掩淚看。</text>
<title>九月十五夜。通遠堡望月。二首</title>,<text>塞晩浮雲合。天霜夜色空。旅人千里外。明月九秋中。老兎常依桂。寒蟾亦有宮。異方頻對汝。應笑劇飄蓬。暈白毫千丈。光寒玉一圍。逈臨通遠堡。孤照使臣衣。滿極空知缺。弦回未卜歸。南鄕愁寂夜。鶴髮更堪稀。</text>
<title>雨中發連山關</title>,<text>簷溜自斷續。破窓風乍鳴。野鷄呼客起。關雨泥人行。蓐食看天色。騑驂戒塞程。會知王事急。徒旅莫傷情。</text>
<title>雨踰高嶺</title>,<text>塞嶺名高嶺。行人愁奈何。峽長風吼急。崖仄雨淋多。入霧人頻失。衝泥馬半過。此途今五涉。頭白定非他。</text>
<title>宿甜水站 四首</title>,<text>豈有甘泉出。而將甜水名。在家寧飮濁。爲客不求淸。高靑險嶺兩中間。來往羸驂要歇鞍。客裡每依玆店宿。店人那箇慣相看。舊宿城邊僑舍陋。猶疑城裡可安眠。鷄行犬踏窓欞上。何處遼民却不然。隔簀兒啼翁鼾聲。睡魔難着到三更。罷 疲同 來兩眼昏昏合。又聽嗚嗚畫角鳴。</text>
<title>曉過虎狼口</title>,<text>昔度靑石嶺。涉險已云久。今來嶺途阻。更由乕狼口。履尾猶愬愬。料鬚能不愳。諒無飛將才。焉能射沒羽。人生蹈至危。性命安可保。所貴君子人。神勞實自禱。行矣吾無虞。勿謂明星早。明星一作東方</text>
<title>朝飯狼子山</title>,<text>晨過乕狼口。晩飯狼子村。乕威旣不懾。狼貪安足論。危塗此爲甚。終日猛獸隣。吾非獠者徒。焉得不傷神。撤食三歎息。我車促轔轔。</text>
<title>遼城述懷。寄關西伯。兼示諫議兩兄。</title>,<text>客路囏辛計沒除。僑窓愁坐意何如。寒星未落寒吹角。邊霰初騰夜幔車。身上可忘慈母線。手中難把故人書。關河更有飛鳴鴈。應念 一作閔 風霜羽翮踈。三宿遼城五渡河。百年其奈遠遊何。文章漫擬凌雲賦。鞍馬頻爲出塞歌。季子黑貂衝雪弊。安仁斑鬂入秋多。寄聲報與關西去。可識邊庭萬死過。三輔移幨浿上開。雄藩須寄出群才。一家喜氣潘輿奉。二妙恩光漢閣來。隻鶴遠將仙酒獻。聯鴻齊入錦筵廻。可憐窮塞回頭地。雲白天靑不見隈。</text>
<title>白塔寺東樓</title>,<text>倚檻樓光白塔齊。泬寥秋色上丹梯。烟蕪萬里盧龍北。塞嶺千重靺鞨西。太子河深空戰壘。令威城廢盡耕犂。不知愁恨因何極。滿目黃沙落日低。</text>
<title>瀋中述懷。用金溝公山二韻。寄元澤。</title>,<text>風塵物役歲頻更。浩蕩羇愁淚易傾。記得弟兄曾別處。屬渠童丱最關情。才名秉筆仍湖縣。老病乘軺又塞城。此地相思膓已絶。更堪迢遆向西征。己卯春。以春坊入瀋。經年乃還。時元澤在嶺南。不用登臨遠 一作怨 送將。渾江秋色自悲凉。燕歌變曲誰相和。虜酒禁愁可獨甞。孤月掛城更柝閙。急風吹鴈羽毛傷。蘆笳解逬思鄕淚。已是忘情亦滿眶。</text>
<title>感懷</title>,<text>木落風高鴻鴈翔。孤城秋夜旅愁長。關門舊作三千客。塞舘今經十二霜。暮雲望送遼天鶴。寒草看歸隴坂羊。逝水流年如急箭。白頭蕭瑟更堪傷。</text>
<title>施路宿永安橋</title>,<text>長途一日抵長年。何事征軺迤北邊。分外更添雙鬢白。歸來那保一莖玄。羸驂萬里赴燕臺。直抵遼關未遽回。造物戱人窮極底。又敎蒙古界邊來。</text>
<title>行臺雇得坐車。喜賦十六韻。</title>,<text>六幕自高褰。而無一身庇。遂令遠遊子。辛苦霜露被。何况鞍馬倦。路險數顚躓。有車名爲坐。輕趫捷良駟。氊廬施四帷。勾駕結兩轡。豈惟覆盖力。亦得驅行駛。往問遼東人。雇錢多少委。遼人索高價。乍出輒見閟。行行二三日。百畫猶未遂。暮宿永安橋。反側愁不寐。中夜聞轔轔。有徒能牽至。驚驩命燭照。制造實精緻。嚴霜縮馬毛。星曉見功利。求市向猶難。坐致今便易。皮乎固多能。點也亦解事。皮得忱，李點等辦雇車。 行臺喜可知。我詩以爲識。</text>
<title>渡朱里河宿城外</title>,<text>客行日百里。五里一河梁。及此朱里渡。水深沒車箱。遼童解操楫。撑絶入中央。回飈簸沙岸。激湍仄舟航。仰視城墉峻。俯瞰洲渚長。鳧鷖避結纜。决起高飛翔。安能借爾翮。隨風歸故鄕。</text>
<title>飰黃旗鋪</title>,<text>昨涉朱里河。平野皆决氾。今過黃旗鋪。井坎亦無水。奈何一舍間。風土不相似。居人各有貯。守缶未肯市。與錢五十強。斗水半泥滓。性濁兼味醎。豈出蹄涔裡。昔賢雖有言。易飮寧謂是。我粟淅不得。我瓢乾未已。從玆抵小黑。問知一槩耳。平生荷國恩。原隰三萬里。題柱安可悔。吾其渴死矣。</text>
<title>宿傳信鋪</title>,<text>廢垣剗爲土。蒼莾羃如烟。回飈颯驚沙。落景垂高天。徒旅據汚池。欲驅不得前。共言非止所。過此無井泉。哀哉渴者心。我行焉擇便。霜夜披草宿。凜慓終不眠。</text>
<title>過白旗鋪</title>,<text>曉月發傳信。晨星過白旗。平林逕通井。井上一茆茨。窓中燈掩菼。樹顚鷄喔咿。彼哉亦安眠。客行胡爾爲。霜風颯衰顔。皺瘃氷斷髭。呼火欲煖茶。路遠不可遅。</text>
<title>宿小黑山</title>,<text>嚴駕迫程期。盡日不得息。日暮次小黑。人馬有飢色。主人狀𪖷鼿。長揖就坐側。云自北京來。守堡乃其職。手挈生鵝頸。願爲從者餽。命鞮前致謝。舘糓已云備。寧煩主家畜。重辱羹胾置。卑辭固請還。唯退不相迫。寄語鶂鶂者。禍福誠難度。向如客饞貪。性命委鼎鑊。活去非由仁。爲德豈望報。不見於陵子。廉士重所操。</text>
<title>宿廣寧</title>,<text>雲飛鵰沒欲黃昏。古戍寒烟殺氣屯。地盡黑山關塞壯。天連滄海雪霜繁。蟲沙夜伏生陰燐。譙壘秋荒入燒原。若問當時征戰事。定敎行客更消魂。</text>
<title>過閭陽驛</title>,<text>巫閭南畔是閭陽。店舍無烟驛樹黃。遼塞短童還瓣髮。隔河吹笛放牛羊。</text>
<title>十三山。夜聞行人吹笛。主人唱歌。</title>,<text>十三山前秋草白。十三山下行人宿。麗人弄笛吹落梅。漢兒唱歌歌擊筑。緩促高低初不調。轉至數曲聲相繹。月出城頭河漢流。天霜霏霏下沙磧。明妃馬上望紫臺。公主琵琶怨黃鵠。停商變徵爲離聲。嗚咽幽泉瀉空谷。歌中幾回說天朝。歌罷呑聲不敢哭。客子聞此出彷徨。中夜潸然淚盈掬。</text>
<title>大凌河。憶張春。己卯入瀋時。余造張春室。室中惟一布被。署其戶曰吾欲全精。與造化歸于元氣云。</title>,<text>大凌河邊殺氣黑。漢虜曉戰河南北。單于九月弓力勁。落日殺盡回金勒。堂堂八尺張將軍。百數十金購生得。馬畜彌山說萬端。頭頸可斫膝不屈。辛勤幽窖斷膻葷。室中布被無餘物。身騎箕尾昇雲鄕。精與元氣歸寥廓。忠魂耿耿渡河歸。應哭全軍化猿鶴。</text>
<title>小凌河 二絶</title>,<text>伊州城北小凌河。流下遼陽幾折過。此夕又添行客淚。碧天無限送寒波。松山東北盡洪河。一日誰堪兩塹過。朝脛可憐寒受刃。莫論繒幰帶衝波。</text>
<title>過松山堡</title>,<text>昔在瀋陽舘。有報從西至。大兵圍松山。劘壘以鐵騎。砲丸薄四面。雉堞日崩墜。疲兵皆赤肉。一夫創十被。謂應朝暮拔。俄復聞不利。豈知孤城內。驍雄有兩帥。伊後二三年。侵鄙輒先次。顧無禦再。奈此單守備。雲翔楚救散。骸爨趙粟匱。巨衛亦不守。何况乘障地。哀哉數千人。盡爲豺虎飼。遠聆猶堪傷。目擊能不喟。驅馬踏戰骨。拍鞍空含淚。</text>
<title>宿杏山所</title>,<text>際夕投孤村。村荒烟火稀。曠野風蕭蕭。沙塵撲人衣。垣墻盡頓僻。架屋無所依。云是杏山堡。死守酷見夷。壘塹爲平地。人物靡孑遺。天陰髑髏哭。夜黑燐火飛。行役履戰塲。憤懣忘苦飢。去矣焉寄宿。星曉戒驂騑。</text>
<title>塔山堡歌 幷序</title>,<text>塔山所守將。不知姓名爲誰。遼人言者。不記其姓名。 而當錦州太守松杏連陷之際。獨斃力拒守。及事急。集軍民謂曰吾士卒死傷殆盡而糧食且匱。若等知朝暮亡矣。吾義不生而辱。必先自刎。盍以吾首擧城而降。吾不忍滿千人爲魚肉而妻子俘虜也。衆皆痛哭。誓無一全者。乃令人縋出約降。掘地埋砲火遍塢中。翌日開門納東兵。人馬闐入盈城。而砲火迅發。呼吸之頃。焱擧燼滅。一城蕩然。蔑遺纖芥云。嗟乎。自古忠臣烈士。嬰城而死者非一。而安有至死出奇。殺身鏖敵。功謀之壯。如塔山者乎。且當埋火。人知必死。而無以事外泄者。彼其忠誠有所激也。余聞遼甿言。過之流涕。因愳其事蹟之泯焉。爲詩若序。以竢他日爲李翰者採焉爾。塔山亦一障。城塹盡夷塡。借問主將誰。義烈天下傳。長圍逼列鎭。胡馬塞河邊。捴兵衿甲出。軍門肉縛前。松杏繼摧陷。唇齒無一全。慷慨氣吐虹。雪涕灑幽燕。資糧詎支月。闘士不滿千。兵孤勢自振。力斃守逾堅。矢盡鼓不起。羸創但空拳。擧言謂吏士。汝曹誠可憐。俱死顧無益。圖生亦有便。刎頸爲若德。反城與彼連。性命脫鋒鏑。妻子免繫攣。富厚可立致。豈獨安爾廛。衆人前抱持。痛哭聲沸天。死生唯將軍。此言奚至焉。不敢惜身命。誓以同日捐。砲火遍沙塵。埋土不用穿。擧城知必死。機事誰敢宣。開門約招納。踴躍皆爭先。平明千騎入。金甲走騈闐。烈火發地中。焱迅不及旋。城郭卷入空。人馬隨灰烟。煞身諒爲仁。殉死士亦賢。何况倂虜殲。奇功實獨顓。忠過死保聊。義勝刎從田。中原亂無象。殺氣亘西川。學士竄蠻荒。靑簡誰爲編。僕本悲憤人。言之涕泗漣。停車立榛棘。欲去復回邅。再拜謝英靈。悲風竪我顚。揮翰寫玆懷。浩歌以綴篇。</text>
<title>塔山憶陳尙書 壽</title>,<text>塔山舊出陳尙書。恬退何人不式閭。欲問當時遺宅處。古城人物捴新居。</text>
<title>九月三十日。入寧遠衛。</title>,<text>一月三十日。日日在遠途。遠途不可極。月旣先我徂。此月晦復朔。我行幾時旋。蕭蕭遠安門。寧遠東門 秋色沒海邊。霜嚴白草折。鴈盡靑天空。陰風撼黑山。雲日慘腫朧。感時增懷憂。徘佪深夜中。</text>
<title>留寧遠衛</title>,<text>攬衣起淸曉。匡坐至夜分。借問客何爲。客行憂思紛。念初別母時。歊火燒南雲。出國門西邁。凉颸澄游氛。崇蘭委白露。佳菊散芳甸。行行涉遼水。霜氣皺人面。逶迤抵寧遠。斗柄昏更轉。道塗尙綿邈。時序屢已變。我馬旣顚踣。我僕亦罷倦。雖得一日憇。奈緩一日歸。玄冬始慘懔。霰雪紛霏霏。聖主有賜貂。慈母有縫衣。貂以餙龍鍾。衣以當重裘。明恩切私愛。寸情結綢繆。何當畢靡盬。歸去執晨羞。</text>
<title>曉發寧遠衛。遵海望日出。抵沙河所。是中右所。</title>,<text>星駕發寧遠。駸駸抵沙河。寒風弸輿幔。海色相蕩磨。扶桑偃紫焰。日車跳層波。神仙排雲霧。金闕出崢嶸。飄然衣袂動。歘若凌蓬瀛。方知形役勞。冞起空外情。馳神望靈嶠。弭節傍闤闠。頮面塵一斗。慙媿安羡輩。</text>
<title>過東關</title>,<text>東關是古驛。而壯一障設。及夫城陷日。民物極殘滅。墟落閴無人。阡原渺回泬。荊榛塞重門。狐兎亂成穴。浮雲日夕陰。流水寒更咽。畏塗數改轍。荒林暫弭節。悲風生坐側。戰骨委丘垤。去矣吾何淹。游目令心惙。</text>
<title>宿中後所</title>,<text>穹龜負石勒輝煌。墳塚累累衛律鄕。少弟錦衣何足詑。大兄新拜漢中王。河邊牧馬動成群。日暮歸時望似雲。見說城中三萬匹。秋來一半向南軍。</text>
<title>沙河驛見菊花 二絶</title>,<text>十月沙河驛。黃花晩更香。不知窮塞外。那自拒寒霜。愁時爛醉爲佳節。客裏登高便望鄕。惆悵驛亭無酒舍。遶籬空對菊花芳。</text>
<title>發前屯衛</title>,<text>明星沒海氛。曉色沉不開。寒雲慘黯霮。空磧陰風來。僕夫前爇炬。照車一丈纔。城荒路衢閡。川闊涯岸廻。陂陀出復沒。人馬顚且頹。黎明下平陸。沙草漫莓莓。長城出眼前。遠見白嵬嵬。關門要早入。行旅故相催。車中坐假寐。旭日上蓬萊。</text>
<title>飰中前所</title>,<text>遼東十九城。六所有四衛。所衛皆兵馬。兵力盡見斃。積骸如阺隤。夷壘劇畦畷。獨有中前所。巍然見舊制。粉堞繞平野。麗譙動雲際。荒塗入寒草。流水門空閉。與戰輒殘滅。所歷非此例。得非近關門。全城作降計。偸生顧何益。遷虜幷荒裔。仍念主將騃。慷慨懷奮厲。擧目觀設險。歎息皇王世。</text>
<title>山海關</title>,<text>天開形勝鎭東陲。帝力神功較壯奇。橫跨黑山爲險塞。逈臨滄海作湯池。潮波日淨鯨鯢伏。關鑰秋高虎豹持。若使皇家長制勝。肯敎烽火照京師。</text>
<title>登澄海樓 二首○是望海亭</title>,<text>長城一面掉虹腰。浪盪譙樓勢自搖。山爲禹功當險豁。石因秦力架津遙。二儀淸濁東南盡。三島雲霞日夜飄。寰海百年窮壯觀。未敎詩膽被愁銷。海畔風烟接塞亭。憑高一望旅魂醒。鴈邊日落長城紫。鵬背雲開碣石靑。樓觀九天浮積氣。波濤萬里捲滄溟。坐間忽有新愁起。胡角咿咿不可聽。</text>
<title>十月四日。投宿山海關曹三家。朝發有作。</title>,<text>關門初入當投燕。舘置征徒與息肩。從此驛亭皆坐筭。不愁平楚望人烟。風扉初定壁缸明。丈室匡床稱客情。一枕華胥成樂國。不知鉦鐸動關城。僑窓生白覺蘧蘧。茗竈新添活火初。郵卒問知前店近。日高門外掃征車。浮塵稍稍遠街鄽。郭外烟霜凈碧川。轆轆幰車成兀坐。閑拈詩卷讀靑蓮。</text>
<title>飰范家店</title>,<text>孤村誰道范家隣。推輦遷民半是新。酤醬絶來生計薄。打鉦唯有賣糖人。</text>
<title>宿深河驛</title>,<text>高風淅淅撼茅茨。永夜孤燈瞹薄帷。關內歲饑嚴戶鐍。數呼徒旅戒偸兒。</text>
<title>楡關</title>,<text>遼隊烽烟接大荒。薊門寒色滿漁陽。風吹塞草連天白。霜落關楡遍野黃。</text>
<title>宿撫寧縣王業定家</title>,<text>撫寧一通邑。城裡萬架屋。比年遭水旱。富人乏田稸。市販絶屠酤。民食但茙菽。主人王業定。延我揖以肅。命子出拜之。諸幼並追逐。掃床安几席。點茶及僮僕。自言世儒業。詩書誦已熟。家僮滿百指。資産轉數轂。亂餘衣食匱。貧甚墳籍鬻。幸有弊廬在。屢舍高麗宿。顧無羞膳資。賓御闕酒肉。言訖繼之泣。循髮悼其服。再拜謝慇懃。悒悒何所復。</text>
<title>雙望鋪作</title>,<text>盧龍非內地。風土絶邊塞。冬暄劇早春。陽卉經霜在。楡錢綴舊靑。柳眉垂餘黛。隨風雨霡霂。翳日雲霮䨴。遠途綿萬里。氣候非一槩。客子向來苦。短綿寒透內。</text>
<title>古右北平歌 是永平府</title>,<text>隴西飛將在漢時。猿臂善射天下奇。結髮從軍西擊胡。推墮胡兒奪馬騎。歸來却對刀筆吏。布衣免死咸陽市。夜獵誰識古將軍。從騎徒言身姓李。忽聞九重天子詔。甘泉一夕烽火照。遂拜北平眞太守。因領長安惡年少。彎弓自射左賢王。奮劒誰當羽林郞。崩騰胡騎踰十萬。驅出長城如犬羊。軍中置酒事闊夾。邊頭耕田解鍪甲。交河十月氷澈地。胡人牧馬不敢涉。百戰功高竟不酬。空令玉帳頸血流。殺降從古禍莫憯。數奇誰言相不侯。自從射雕入遼東。幽燕盡爲豺虎叢。邊人日夜呑聲哭。猶憶當時飛將功。</text>
<title>謁夷齊廟</title>,<text>逃封諫伐弟兼兄。並世求仁聖得淸。北海飯蔬應沒齒。西山採蕨豈徇 韻會平去聲通 名。孤高可待靑雲附。皎潔唯將白日爭。祠廟千秋還故國。灤河東畔是荒城。</text>
<title>飰野鷄屯</title>,<text>晨窓風雨苦凄凄。晩店胡爲又野鷄。也可關門東出日。天河未落盡爭啼。</text>
<title>宿河沙驛</title>,<text>幽燕東北盡黃沙。三涉沙河路轉賖。更有沙流明日到。爭敎旅鬢不成華。</text>
<title>飰秦子店</title>,<text>七家嶺上催曉輈。秦子店中當午投。愧殺主人多好意。坐床先與酪蒼頭。</text>
<title>發豐潤縣</title>,<text>夙裝軫脩塗。晨邁涉廣川。徒御苦遅回。我行輒迍邅。登岸試游眺。披襟暢幽悁。原野極莾蒼。雲霞渺際邊。遠樹帆出海。孤城島橫烟。游氛逐日起。落葉從風捐。翔隼上掣霄。蜚鴻下戱田。覊旅多局束。俛仰思纏綿。</text>
<title>沙流河歌二首。擬陶沙曲。</title>,<text>一拍流來一拍去。來無留迹去無停。無停無迹無時盡。會待桑田變北溟。陶滲任他無定地。流歸何處是還期。人生會有相逢日。莫向關山怨別離。</text>
<title>十月十日。玉田途次。逢正使相公覽揆。謹獻長律一首。</title>,<text>嶽降英豪負濟川。人瞻方召翊周宣。家庭舊服三千禮。弧矢今經七十年。麟閣畫圖黃閣上。老星光曜福星前。會知天意扶宗社。更與元龜百筭編。</text>
<title>發玉田縣</title>,<text>荒歲人無賴。縣城晨未開。萬井寂無聲。群鷄叫相催。客子何爲者。星駕獨往哉。改路遵壕塹。臨流遡沿洄。飄飄寒吹厲。梢梢林木哀。道塗脩且囏。顔狀颯以摧。非無閑居志。豈有專對才。將軀托芳荃。未暇歸荒萊。含情懷桑梓。凝睇空徘佪。</text>
<title>峯山店</title>,<text>磧暗雲連海。山寒雨滿空。人烟散平陸。桑柘落高風。塞俗蒸燕葍。溪童弋海鴻。狐奴千頃地。亦道廢農功。</text>
<title>飰別山店</title>,<text>古塞千章樹。孤城百丈山。烟埋玉田縣。日仄薊門關。代鴈風前急。原羊草底閑。片雲含雨氣。送客過河灣。</text>
<title>入薊州 是召伯所封燕國古都</title>,<text>漁陽一面際河流。上谷群山擁薊州。周代茇棠新伯國。漢朝分竹古諸侯。關楡雨冷千章落。塞壘烟沉萬井愁。聞說中原猶戰闘。可論邊障運奇籌。</text>
<title>登獨樂寺最高樓</title>,<text>樓檻凌虗不厭躋。際天烟樹望逾迷。胡山欲斷亭連北。磧日初沉路向西。雕掣暮雲歸紫塞。鴈拖寒雨入靑齊。可憐龍象猶消歇。誰見殘僧閉獨棲。</text>
<title>獨樂寺卧佛 一名卧佛寺</title>,<text>雙樹中間北首時。涅槃遺像現於斯。伊家自有慈航力。誰道津梁早見疲。庾公入佛圖。見卧佛曰此子疲於津梁。</text>
<title>飰邦均店</title>,<text>皇城百里強。行李十分忙。暮雨渾無賴。飄風亦太狂。濕薪厨子泣。泥坂僕夫僵。不會艱難處。何因驗石膓。</text>
<title>宿三河</title>,<text>暮雨過三河。寒烟籠萬家。岸風殘柳短。陂景落鴻斜。宿處應輸直。郵亭亦面街。客愁無藉甚。隣店酒須賖。</text>
<title>過夏店</title>,<text>漠漠夏郊晩。蕭蕭燕吹寒。通州却不遠。隔水已平看。霧裡連檣出。雲間一塔盤。倦遊還壯覿。衰髮颯儒冠。</text>
<title>十月十四日。發通州望皇京。</title>,<text>萬壽寒雲凝曙曦。雲開日出見京師。山河自有全燕地。城闕猶傳大漢時。關塞雪霜通御氣。上林鴻鴈避軍麾。東門夜獵歸何晩。十里風塵擁驏騎。</text>
<title>玉河舘夜吟</title>,<text>病來孤舘絶吟詩。長夜無因慰客思。茶竈火紅僮鼾睡。帝城風雪打氊惟。</text>
<title>病後書事</title>,<text>海內皇居壯。河邊舘舍褊。遠遊添故疾。近日廢新篇。莊舃空思越。蘇秦豈說燕。向來文物地。回首一潸然。</text>
<title>病起覽鏡。走筆書懷。</title>,<text>覽鏡晴窓白髮明。衰顔端爲遠遊生。舟航日域通蠻海。鞍馬燕山客帝城。此日正慚叨厚祿。當年亦悔坐虗名。倭國遣使。稍選文翰。 極知原隰非能事。未報君恩未計程。</text>
<title>燕市行</title>,<text>魯連自稱奇偉士。溝瀆之行蹈海耳。荊卿節俠恥爲儒。負劒來遊燕國市。市中結交皆酒徒。酒酣擊筑歌嗚嗚。田光慷慨於期憤。刎頸之間肝膽輸。祖道賓客白衣冠。悲風蕭蕭易水寒。精誠感激穹蒼動。日光慘憺陰虹干。烈士由來死報恩。成敗在天那可論。舞陽色變已死灰。漸離矐目心猶存。筑中霹靂聲應手。驚甚圖窮發匕首。爲問名都千萬家。猶有賢豪隱屠狗。亦知胷次欝不平。何人把酒澆荊卿。縱死千秋俠骨香。誰數當年齷齪生。</text>
<title>黃鵠歌</title>,<text>翩翩黃鵠西北飛。一別千里無還歸。吾家嫁女兮絶域。山川緲緲鄕國違。九重送我金根車。胡人與我驏馬騎。飮我銀鐺駱駞酥。着我綉裾貂鼲衣。異方之樂不入耳。歌箏擁座令心悲。朔雪飄飄吹我面。邊沙淅淅入我帷。忽有家人寄書至。書中字字母念兒。兒今失身事二王。誰憐空磧沒翠眉。許從國俗自古然。終奈單居命獨奇。欲將上書陳紫闥。返身東閤守初儀。豈無金帛贖妾身。何人奉使度金微。願飛不得心煩憂。徒然流涕霑雙扉。安能借爾黃鵠翅。隨風飄颻到故圻。</text>
<title>上馬宴</title>,<text>高堂設簟紅卓床。中厨爛熳烹牛羊。禮官盛餙非章甫。來押餞宴稱兀觴。不道名姓但道官。手循其髮中自傷。爲呼象胥傳漢語。停觴似欲吐心膓。眞如少卿字立政。畏彼猜疑人在傍。明朝上馬別烏蠻。脉脉那堪流涕滂。</text>
<title>十月二十九日發北京。夕次通州志喜。三首</title>,<text>客舘聞初啓。歸裝報已齊。野鷄先曉唱。邊馬向風嘶。受命纔無霣。虗心但用齋。莊子唯道集虗。虗者心齋也。 病身餘力弊。唯憶返山栖。不作遠遊苦。何知歸路懽。行裝輕似羽。走轍疾於丸。抱病猶思健。忘飢更力餐。那將一書札。親舍報平安。櫛櫛船檣合。溶溶潞水昏。亦知人旅泊。唯喜首鄕園。暮店茶烟起。晴橋酒幔翻。有錢堪罄槖。千百不須論。</text>
<title>十一月一日。薊州途中作。二首</title>,<text>塞堠漁陽道。關城薊北天。寒冬逢子月。使節豈丁年。短日愁行磧。層氷畏涉川。飄蓬與飛雪。俱入鬢根鮮。際海平蕪盡。連山古壘殘。孤雲汾水白。落日督亭寒。鬼哭傳狐窟。夷歌和馬鞍。亂來多戰地。爲客倍悲酸。</text>
<title>望玉田</title>,<text>玉色藍田見。雲沙縣郭遙。馬嘶枯樹店。人渡彩亭橋。驛道通坌坲。譙烟上泬寥。異鄕曾憇泊。行路認征軺。</text>
<title>望豐潤</title>,<text>已過高麗店。遙知豐潤城。水光搖白塔。霞氣拂朱甍。野鶴盤雲下。關鴻背日征。還應宿孤舘。獨數縣樓更。</text>
<title>自七家嶺抵楡關。詩十首。</title>,<text>塞障忽中斷。縱橫何處窮。浮雲連北海 郡名。流水入無終 國名。背嶺頻逢雪。衝沙獨見蓬。弊裘寒漸重。不可犯遼東。暮景投村急。氷河飮馬深。驛墻粘凍雪。廟樹落寒禽。醉覡工胡舞。箏師學塞音。異方聞此曲。凄切益沾襟。塞路忽淸絶。灤河西北灣。荒城孤竹國。落日採薇山。聚岸群鴻靜。依沙一舸閒。四郊戎馬閙。幽處不相關。暮色白於水。人烟古北平。塵沙空戰壘。笳吹自邊聲。磧遠歸雕沒。林踈伏虎呈。漢家飛將在。千載想橫行。歸馬自駸駸。與人同一心。但知鄕路縮。未覺磧雲深。徹塞長氷冷。離城短日陰。防河舊障在。暮角動哀音。萬里蒙王使。頻年赴北京。高秋隨貢馬。暮雪澁歸㫌。蟒錦添新賜。駞酥减舊盛。氊車與載婦。雲鬢亦羇情。塞近亭塢數 促同。關寒楡柳踈。河流通渤海。岳勢自巫閭。雪坂羊群聚。燒原兎窟虗。古來征戍地。何得變穹廬。風刮黃楡助塞寒。雪雲黏鴈墮胡山。馬毛一夜皆成蝟。猶戒明朝早度關。輧車一一氊紅。文綺金珍倂在中。窮塞委輸藏底所。鈴聲無數過遼東。胡婦粧成懶整笄。兩鬟勾决受風低。鈿鞭金鐙紅纏札。新勒生駒試碧蹄。</text>
<title>道逢獵者</title>,<text>胡人臂上赤毛鷹。側目寒空剩欲騰。隨例靑丘供此物。每年中使發安陵。領鷹中使。例自安州調發。鼲子裘重不畏風。雪霜深入黑山中。歸來豭鹿滿車載。馬後唯誇懸兩鴻。</text>
<title>煌煌明星行</title>,<text>煌煌明星大如斗。五更每從東方出。行人曉發輒候星。明光射天束裝畢。光流冉冉沒半壁。空磧猶聞馬蹄疾。蹄穿磧斷行不窮。曉起看星日復日。不信沙塲苦行役。君看衣上霜凜慓。</text>
<title>宿化城庵。見禮佛僧。</title>,<text>雲菴一夕借孤眠。偶値番僧禮佛前。塵世有生皆循祿。法門無處不安禪。室薰薝葍排寒氣。燈瑩琉璃徹暑天。却憶故山方外侶。竹房淸夜久相懸。</text>
<title>十一月八日。出山海關。五首</title>,<text>去日每催關內入。來時還恐出關遅。自是客情貪往路。當關寧有簿書期。出關寒色滿前途。應沒盤山圮絶虞。猶恐陂堤未全凍。逢人數問雪深無。盤山築路圮絶。水深不可涉。必雪盛凍深。可由澤中作路。長墻壞處不容軺。徒涉寒潭犯早朝。猶勝北過蒙古界。可堪重宿永安橋。東下溝兒路轉遙。黑山風雪擁征軺。素書寒服應兼至。驛使何時報度遼。遼關東望似西關。熨眼靑山揔舊顔。已把巫閭疑鶻岳。旋將華島當龍灣。</text>
<title>寧遠書懷</title>,<text>狼河氷雪白漫漫。凍色高樓漏箭殘。愁徹曉笳城月墮。夢回風柝海濤寒。長卿擁傳身猶病。定遠封侯意已闌。欲把帛書傳漢苑。更無南鴈過雲端。欲發。先來見阻未果。</text>
<title>雙石城早行作</title>,<text>滿磧氷霜催曉明。又携孤劒動晨征。浮雲獨傍山前驛。出日遙㘅海上城。吹面雪花凝早角。拉竿風力闘寒㫌。北人應笑龍鍾甚。歲晩支離遼左程。</text>
<title>大陵河上作</title>,<text>海黑天陰相盪磨。胡風慘慘愁雲多。一點兩點欲飛雪。大陵小陵曾渡河。塞日沉時已高月。岸氷拆處還白波。探詩馬上不知倦。辛苦其如今夕何。</text>
<title>聞盤山築路凍深。喜賦一律。</title>,<text>驛畔逢人未識渠。新從築路問何如。雪深蘆葦堪驅馬。氷徹陂潭可輾車。客裡還聞好消息。愁中當得故鄕書。定知幾處拋覊泊。校促來途十舍餘。</text>
<title>盤山築路。自閭陽直抵。被他牽掣。又由廣寧經宿一夜。迂行五十里。長律二首。排悶遣憤。</title>,<text>馬首盤山日夕徂。胡爲又向廣寧趨。人言闔闢關由彼。天以迍邅賦予吾。世上不曾悲失路。客中何必歎迂途。歸時便决抽身計。自在扁舟放舊湖。閭東取捷底相妨。廣北由迂故見誑。畢竟句留他彀入。等閑看過客程忙。陰陽率霅光難定。城社憑依意叵量。宣聖向來逢匪虎。小儒何獨腐心膓。</text>
<title>盤山十二韻</title>,<text>玆山非特地。極望但平原。築道通遙驛。沙堤劇峻垣。兩厓深作塹。長滀絶無源。側處難容駟。平頭或並軒。居然决瓠子。有似鑿龍門。積雨奔川灌。滔天駭浪飜。使軺須計日。塗驗欲回轅。歲律丁陰沍。陂潭縮漲痕。媻姍愁出沒。蚴蟉恐騰鶱。縞岸氷連隙。蒼蒹雪入根。宿時猶在澤。過盡始逢村。捷路還如此。長程豈易言。</text>
<title>曉入沙嶺</title>,<text>宵駕倦已稅。參辰猶在天。驛亭沙嶺背。漁戶葦陂前。煖啜拋殘茗。寒眠寄半氊。遼關亦有限。幾日到河邊。</text>
<title>十一月十五夜。高平驛望月。</title>,<text>天邊心事寄刀環。獨倚孤城望月彎。客舍幾回三五夜。鄕關猶隔萬重山。乾坤衮衮干戈際。身世悠悠鞍馬間。羗篴梅花零落盡。故園唯憶臘前還。</text>
<title>次三叉河</title>,<text>亭候欲過盡。塞關猶渺然。臘殘遼野雪。烽起海州烟。磧色寒通曉。河源凍入天。所經非去路。隨處問山川。</text>
<title>次牛家庄</title>,<text>漫說牛庄到。誰將鴈信歸。擬到牛庄送先來。又見所沮。 故鄕今更遠。心事每多違。桂魄圓還缺。缸花落更飛。倚閭當歲暮。應念弊貂衣。</text>
<title>次耿家庄 有宴牛庄。守庄官押宴後。因送至耿家。</title>,<text>歸馹隨番帳。寒城飮罽筵。暮程衝雪去。遙戍寄星眠。慷慨興王志。縱橫射策年。豈知張博望。垂老使窮邊。</text>
<title>贈寫字劉義立</title>,<text>憐君蹤跡駏蛩如。到處相隨不放余。長悔客游緣識字。亦知勞役坐工書。火雲湯海同浮鷁。氷雪燕關逐傳車。簪紱未投因未了。老夫行欲返湖漁。</text>
<title>客夜偶吟</title>,<text>一生征役三萬里。郵卒喝來心不平。唯借旅窓岑寂夜。獨吟詩句到天明。</text>
<title>廻文體 二絶</title>,<text>遙塞虜笳吹北城。店村無處住人行。飈風颯戶遮編葦。宵半當床透月明。寒天遠塞落星踈。凍雪氊墻倚幰車。餐飯勅來嗔僕倦。灣江近日幾程餘。</text>
<title>遷山堡僧舍聞鍾。憶舊山法侶。</title>,<text>鍾磬泠然客思澄。禪窓獨夜對香燈。愁爲北海看羊使。苦憶東林愛馬僧。崖寺瞑松回遠鶴。石門春水偃高藤。故山歸日堪乘興。溪畔新樓共一登。余有方外之遊。戒皓長老在湖鄕玉川之剛泉寺。新樓。卽皓師所建。</text>
<title>回到鳳城。聞寨外有使將家信。見阻不入。</title>,<text>三度身從萬里回。每逢家信怯初開。今宵寨外聞書阻。可使消磨不必來。</text>
<title>十一月二十四日。過九連城。馬上望統軍亭。口占志喜。</title>,<text>驛路飜鄕國。江城是愛州。孤亭露半面。倦客豁雙 一作昏 眸。入望眞堪喜。登臨浪自愁。把盃聽塞笛。重肯淚橫流。來路九日登此亭</text>
<title>龍川舘。寄行臺。書狀先一日程作行</title>,<text>行臺隔日遠相望。風雪關山道路長。想到百祥樓下卧。名歌一曲解愁膓。</text>
<title>嘉平舘。喜遇李參議 。</title>,<text>孤舟憶別灣江上。把臂嘉平喜叵禁。已向親闈聞吉語。正使行未到 更從賓舘散愁襟。龍泉古驛雲連塞。葱秀寒天雪擁岑。此處相期仍會合。擬呼官酒盡情斟。李參議以定州延慰。因迎拜正使。擬竣事還到。湍平之間相會。故五六言之。</text>
<title>箕城遇鄭士興。以延慰先至。同舘宿達夜飮。朝日期以雪馬渡江氷。從諸妓送余于浿水之南。信筆寫懷成一律。</title>,<text>未達京城路。先逢舊酒徒。關山猶故國。佳麗是西都。歸騎遙相送。臨江興不孤。預調群雪馬。爛熳載名姝。</text>
<title>黃岡</title>,<text>王事驅馳不解愁。春風曾倚太虗樓。白頭但有詩情在。吟到黃岡未便休。</text>
<title>病後尋春到聽雨亭。梅花已發。與元澤酌酒有作。</title>,<text>卧病春遊簡。林亭始踏苔。不知前夜雨。已發數枝梅。嫩蘂那堪負。芳尊可暫開。還悲十年事。頭白又南來。</text>
<title>元澤赴海倉。途中寄次聽雨亭賞梅之作。演韻爲長律回寄使次。</title>,<text>風花一別罷銜杯。雨後閑庭長碧苔。爲問海倉催稅米。何如池閣共觀梅。愁時縣郭人烟冷。暇日樓臺蜃霧開。吟興未因公事减。遆筒猶喜好詩來。</text>
<title>和法聖浦</title>,<text>雨餘洲渚帶輕濛。滿目波光際岸東。城仄半銜搖浦月。港深全納駕潮風。春橋聚米漁村閙。夜舫張燈蜃市空。但得持盃閑話此。不須乘興泛湖中。</text>
<title>朴南原 濠 大夫人挽</title>,<text>加齡九耋世稀看。遆養諸州更覺難。筵敞玉樓知最勝。舞聯銅綬不曾單。舊頒恩誥花猶在。新賜常珍墨未乾。欝欝海山雙翠石。誰將風烈大書刊。</text>
<title>李淸道 垶 挽</title>,<text>湖海頻年賦七哀。風流人物揔塵灰。吾曹自識靑雲器。浮俗誰憐白雪才。厚夜不堪埋玉樹。先朝曾是貯銀臺。長沙草宿孤墳近。螭駕還應日往來。吳正字添慶墓在茂長。吳李舊齊名極相善。</text>
<title>次鄭子皮絶句。題尹享始扇面。</title>,<text>開樽酌美酒。命妓揳鳴琴。湖外十年客。故鄕今夜心。</text>
<title>贈李琪林</title>,<text>逢君十年後。相對各衰顔。久病驅馳際。孤懷逆旅間。晩花生雜樹。喧鳥襍深山。匹馬東歸路。那堪更入關。</text>
<title>贈朴其昌。依元澤韻。</title>,<text>湖南四月又逢君。前歲淸歌今夜聞。欵欵花間數杯酒。平生螺老好詩文。其昌。卽螺山子。</text>
<title>楊和彦至。是日聞尹侃如亡。</title>,<text>豈知和彦到。正報侃如亡。人生不如飮。收淚更呼觴。</text>
<title>同和彦飮詠歸亭川上。次元澤韻。</title>,<text>步屧晴莎俯碧湍。漁潭春漲可垂竿。已看柳色搖烟綠。豈有桃花噤雨寒。三亥開浮蟻酒。五辛調入膾魚盤。老來游賞無心久。今日因君就次拚。數里晴沙一曲湍。暎花垂竹幾條竿。羇愁到老常如醉。肺病逢春乍减寒。但要官厨煩墨綬。何妨野菜薦朱盤。故人不淺山陰興。好事相期可再拚。</text>
<title>簡謝林宗族兄雨中寄惠三亥酒。仍答書意。</title>,<text>吾宗有道字林宗。江舍閑居繼舊風。一札兩壺三亥酒。榴花雨裡問泥翁。故交已矣哭何爲。江畔黃昏回騎時。莫恠往來無報札。逋蹤自是畏人知。前日往吊尹侃如。因有故中道而返。林宗在隔江而不得相問。靑莎白水杳洄沿。日暖風恬霽後天。安得君家滿甕酒。扁舟共醉快亭前。余有快哉亭。與林宗江舍相對。</text>
<title>聽雨亭。示琴客。</title>,<text>桐花暖欲醉。柳葉暗如癡。正是客來日。况當鸎語時。携琴移坐席。把酒俯淸池。怱起林園興。袍簪媿自知。</text>
<title>羅都事 緯文 挽</title>,<text>南宮氣節凜秋霜。更有庭蘭播舊芳。直道何曾于世路。高才終未展名塲。風塵漫托平生契。桑榟誰隣老死鄕。堪恨北歸携子櫬。隔河空自痛傳亡。</text>
<title>全昌尉翁主挽</title>,<text>同蕃實自下天孫。置第還歸上相門。親托聖人何但敎。動由詩禮雅能言。韶州鳳別丁奇禍。代邸龍興雪至寃。福冠諸嬪偕老慶。儀隆長主兩朝尊。萱花照背年添喜。蘭玉盈前次帶恩。何謂榛笄哀過制。旋敎柴立疾纏根。醫分內劑猶無驗。道設名香可返魂。卜宅雖新阡是舊。脩埏從儉費何繁。非唯都尉親騷韻。實與承宣擬弟昆。豈有貴家煩下髢。還因愛子許留髡。空聞露曲離簫閣。想見寒花覆沁園。慙媿文詞非子建。敢揚風烈誄平原。</text>
<title>閔監司 光勳 夫人挽</title>,<text>延驪世德並輝光。秦晉親成福履長。氷檗助成淸白吏。芝蘭毓出壯元郞。恩泥封下纔增秩。旬節歸來屬悼亡。欝欝海山沉玉暎。誰將風烈勒新藏。</text>
<title>許參判 啓 挽 二首</title>,<text>貞敬夫人逝。中樞判事亡。一男小宗伯。四載大連喪。國有崇終報。家因錫類昌。史書徧世德。忠孝並游揚。慘惔廵城日。乘輿父子扶。忠勤終始有。賞奬古今無。世已推才器。人猶泥宦途。還悲喉舌地。不復殿晨趨。</text>
<title>李判書 基祚 挽</title>,<text>長白山輕重。咸關公去來。尙書仍世德。按節用卿才。共望台垣入。驚聞露曲回。郞官褊得御。可獨輟舂哀。</text>
<title>昭格洞禁兵犒射。呈朴參知 吉應 僚丈。</title>,<text>親兵都隷古猶今。犒射方知筭策深。樽俎煖瀜壇畔雪。甲兜寒碎日中金。爭抽柳葉穿楊葉。是日試柳葉箭 盡絡松林駐羽林。堪笑腐儒參笠轂。白頭尸廩負初心。</text>
<title>和朴參知僚丈直中見寄</title>,<text>西曹豈不顯。才薄媿尸居。幸逢君子友。濁水暎紅蕖。遺我省中作。窅然希世音。勉率索報章。殘缸徹曉吟。</text>
<title>送具次山赴湖南幕</title>,<text>近世文章伯。吾師乎澤堂。衣褐遊其門。浩蕩迷巨洋。夫子旣云沒。斯文寂已亡。具生實自出。規步由門墻。酷嗜文字話。江漢决堤坊。沿牒赴湖幕。枉駕顧駱庄。別辭未及終。靡靡入詞塲。物情諱玆道。緘口避癡狂。今日與子語。吐露吾心膓。爲沽一壺酒。留勸三四觴。出入存沒際。未倦已悽傷。先生不可見。子又之遠方。臨分且何贈。握手我涕滂。</text>
<title>迎侍板輿渡臨津</title>,<text>忽喜慈顔近。全忘久別愁。輕輿乘暖候。柔櫓溯春流。岸蘂兒童篸。江鱗婢僕羞。行厨隨處飭。候吏在湍州。</text>
<title>九盃亭。別朴直卿赴甕津任。次韻</title>,<text>荒城是塗次。皁盖爲誰停。去作海西吏。來辭池上亭。春愁淹故疾。夜酌遆初醒。忽記同舟日。扶桑在杳冥。</text>
<title>九盃亭聯句</title>,<text>門外驪駒促。樽中蟻子傾。螺山。 人生遲暮易。此別夢魂驚。海邑分憂寵。蓬山乞暇榮。初菴。 故都那送客。零雨欲留行。泥翁。 雜樹藏官舍。陰雲蔽驛程。螺。 當杯傳莫緩。續句語難輕。初。 咋舌傷身事。低顔畏俗情。泥。 乾坤吾輩在。江海一麾征。初。 離索詩應廢。瞻望月獨明。螺。 分司還簿領。初。 牽率任君成。泥。</text>
<title>聚勝堂書事示元澤</title>,<text>卧病分司百事稀。一春光景揔依依。從他好鳥枝間囀。自在閑花雨後飛。相送客亭唯蹔飮。獨來池閣每催歸。因君欲起摧頹我。泥久才情恐已非。</text>
<title>松都八日 府俗盛觀燈。府官縱觀南樓。則家家買燈。余故不出。</title>,<text>千家火樹列街鄽。麗代豪華舊習傳。拋却南樓今夜興。恐敎貧戶費燈錢。</text>
<title>次元澤遊紫霞洞。恨不兼春秋二時之作。</title>,<text>飛泉洒落滌炎蒸。橋逈端宜赤脚升。花逕豈如陰遍樹。楓崖未若綠垂藤。雖無細蕨兼筐果。亦有朱櫻與碗氷。時景拚來心已愜。春遊秋賞願何曾。</text>
<title>松都五日</title>,<text>夾路驩呼歌吹騰。通都意氣欲相凌。九門毬帳豪奢盡。萬戶鞦韆習俗仍。閣放早衙公牒息。厨呈節食俸錢增。太常煮酒杯心凸。未羡菖蒲綠正凝。</text>
<title>家人舊釀過夏酒。今年選用新方。味絶佳。酷似日本之鎌刈縣忍冬酒。吟成一絶。鎌刈人以忍冬煎水。和米作酒。味極甘冽。兼有發散之功。</title>,<text>家人釀得新方法。甕裏澄淸不用槽。却道松京過夏酒。絶勝鎌刈忍冬醪。</text>
<title>過善竹橋</title>,<text>孔明智足知天命。身在猶扶漢祚傾。自家但作存亡計。不見前途有死生。縱敎達可終無死。天廢其如事已非。獨乏渭川扶義老。從他去採首山薇。</text>
<title>宿椒川懷元澤</title>,<text>往在戊子中秋。時守公山。同元澤浴東倉椒井。宿處有泉繞窓。滴滴可聽。庚寅七月。余於南行。又歷東倉。有椒泉聽澗懷元澤詩。今年七月在分司。暇日出韶陵椒川。獨宿草舍。元澤以近侍。方直玉堂。而百里之間。落落有參商之歎。又賦此識之。東倉秋夜憶同衾。枕下幽泉瀉玉琴。知爾不眠吟到曉。禁城鍾漏玉堂深。</text>
<title>椒川遇雨</title>,<text>冷泉浴罷振幽衣。短日輕陰髮未晞。孤坐寂寥茅屋下。卧聽山角雨霏霏。</text>
<title>雨甚入村舍</title>,<text>萬木號鳴千谷流。一天風雨洞颼颼。打頭白屋安閑坐。眞箇泥翁不解愁。</text>
<title>別元澤 元澤在玉堂進箚。特除安州敎授。</title>,<text>西關放逐亦明恩。何幸嚴程見倚門。別去只應心折寸。書來莫遣淚留痕。長防水土添身病。乍接壺觴慰客魂。想得夢中交臂處。僑窓風雨曉燈昏。</text>
<title>秋夕懷元澤 幷序</title>,<text>七月二十四日。余在韶陵椒川。夜懷元澤。啽囈之間。得一句云秋燈遙結弟兄情。時元澤近侍在京。途道廑百里。而歸寧有期。卽此語意不妥。改作他句成詩。無何元澤獲譴出爲安州敎授。塗次作別。後得驛報。聞以八月十五日到任所。是夕余再抵韶陵。又作一絶。遂以前句足之甚着。豈所謂詩讖耶。仍錄以寄。離君日日計行程。正到安陵宿塞城。寂寞江天聞鴈夜。秋燈遙結弟兄情。</text>
<title>十六日。對月寄元澤。</title>,<text>雲斷虹消霽色新。新磨玉鏡送高旻。五冠山畔流連客。七佛江頭放逐臣。塞上樓臺詩有助。天邊鴻鴈影無隣。聖恩倘許還相見。莫遣圓光屢滿輪。</text>
<title>尹同年 忠甲 携任克聖，李益祐訪韶陵宿舍。題贈一律。</title>,<text>不意同年子。兼携二妙臨。獜符還浪迹。鴈榻自知心。短日韶陵暮。荒林竹寺陰。野庖成蹔酌。何以慰幽襟。</text>
<title>贈任克聖 任爲尹婿</title>,<text>舅出甥隨玉暎氷。秋山訪我到韶陵。脩然草坐淸談足。半日勝逢竹院僧。</text>
<title>贈李益祐</title>,<text>撥得塵囂未擬迴。留將草屋傍山隈。徑成不是楊雄宅。可遣諸生問字來。</text>
<title>竹林寺</title>,<text>寥落前朝寺。無僧行磵蹊。竹寒風韻谷。林暝鳥還棲。</text>
<title>許砥平 穧 挽 二首</title>,<text>縱得分司出。猶勞隔水望。情親終繾綣。生死一乖張。入峽孤舟遠。依林故宅荒。所嗟捐薄俸。空與掩幽堂。宰邑寧嫌僻。歸田不厭貧。詩書有諸子。友睦及他人。意劇新耽酒。心憐舊守眞。夜臺非寂寞。還與阿咸隣。</text>
<title>李淸風 箕卨 夫人挽</title>,<text>古稱楊伯起。淸白子孫遺。又言黔婁婦。臨斂守斜被。夫子有是媲。家法世無比。帷堂撤亦久。板輿安且憙。兄弟專城居。朝夕彩服戱。小婦上執盥。中婦下羞饋。歸來乏甘毳。揖揖百孫侍。擧族雖頷顑。和氣猶飽醉。巋然閨閫內。耉造誰敢企。龍劒或騰化。滄桑亦變置。薤歌晨出門。路脩舟遆駟。山風飄帷幔。暮雨澁淸吹。衰麻逮一曾。哭從先諸季。季也吾執友。義深骨肉視。遠勞緘書報。哀輓及葬地。分司俸已薄。扶服不稱襚。題詞送相紼。有淚濛目眥。</text>
<title>九日</title>,<text>墻根露菊開猶少。巾角霜毛颯已多。節序居然九日至。愁心其奈一杯何。官閑似社方無事。詩老成家揔有魔。元亮風流還寂寞。古來誰是和高歌。</text>
<title>九月十五日。詣新館焚香。路過善竹橋。遣興。二首</title>,<text>卧疾嬉遊簡。秋懷可奈何。偶趨新館去。還戛古橋過。廢郭高齊馬。寒溪白敵鵝。荒碑須一讀。却恐淚滂沱。野望通寥廓。荒城匝翠微。塵沙穿市遠。桑柘見人稀。霧日生欹閣。風泉落判扉。華山空舊業。重憶釣魚磯。</text>
<title>奴自薩上回。具說謫居。因述長句十二韻寄元澤。</title>,<text>謫居消息定何如。近得奴還勝驛書。官到學中稀士子。舘因城外選民閭。居多服役州奚遆。隨例炊烹校婢胥。俸廩一分唯稻粒。盤蔬諸種等菁菹。未諳風土那遷所。自飽酸寒漸異初。水惡飮盂頻戒濁。霜嚴衣絮急防踈。難將大谷除消渴。縱有彭蜞畏冷虗。索莫未招聲伎從。優游唯伴學徒居。將軍好事時分酒。通判多情數餽魚。幸不冷看遷客室。或然譁聽使臣車。須知到處生全得。莫忘當時死罪餘。身健神安眞喜報。更無一事可愁余。</text>
<title>和元澤中秋日初到安州。見月有作十六韻。</title>,<text>桂以中秋長。庾肩吾詩桂長欲侵輪 蟾因永夜明。缺當時自滿。光到此褊淸。豈特連城價。眞知百鍊精。乍疑金破碎。俄喜玉圓盈。浪有千層射。雲無一點橫。謾傳胎蚌伺。寧遣撒星爭。失木猿深坐。傷弓鴈急征。樓臺涵水色。歌吹動邊聲。自識從軍樂。誰憐去國行。音塵尋已闕。形影儘堪驚。郢雪琴中白。齊紈 郢雪比才操。齊紈喩棄置。 篋裏輕。兩鄕千里望。獨坐五更情。烏鵲翩橫槊。蝦䗫 江南謂木柝爲蝦䗫 叫逴城。興拋飛盖引。愁逼薄帷生。唱罷慵抽翰。酣來促擧觥。才心終耿耿。端爲戀王京。</text>
<title>秋日奉大夫人遊紫霞洞</title>,<text>飛橋絶磴溯仙源。絲管前頭鼓吹喧。遠引板輿探洞府。高張雲幕蔭山樊。赬霞色暎斑衣舞。紫菊香添壽酒樽。樂極自然成悵望。微才何以答君恩。</text>
<title>松都雜詩</title>,<text>紫霞洞赤城標起紫霞洞。綠玉杖過仙人 一作白石 橋。不見山中郭處士。秪今叢桂與誰招。甘露寺大師卓錫海東隅。鵠嶺飛來天畔紆。疑是潤州圖畫裏。未敎形勝域中孤。滿月臺朝士沉來用武官。宮門晝閉任燒殘。當時不省興亡事。已遣君王掩淚看。壽昌宮異石奇花輦道中。鑾輿多御壽昌宮。毬庭到處猶行樂。更有崔家甲觀雄。衆美亭盡遣衣冠成一丘。君王終日坐端憂。池鳧渚葦渾依舊。授簡何人從輦遊。槖駞橋西來龍象動京華。何獨橋邊繫槖駞。竟使後人遭毒螫。未曾彊場息干戈。興王寺㙮禁裡移來㙮百尋。憐他虗牝擲黃金。不如散作千釵釧。公主元無佞佛心。靈通寺碑吳侯筆法擅當時。况有平章騁妙辭。百尺梯空猶可打。千金缺字揔堪疑。李相國庄宦達居然致相國。家貧何自買山庄。當時尙重文章士。未必公身媚憋膓。男山無限名園花滿開。陶翁牧老共俳佪。古人已辦今人飮。應爲傷時強酒杯。</text>
<title>宿凈慈寺 秋値北使。十月始訪天磨。</title>,<text>藤蘿一逕轉山隈。松栢陰中古殿開。巖竇白雲僧伴宿。寺門明月客同來。穿林磵水峯前落。入谷風聲樹杪迴。未下蒲團淸磬發。已令心地拂塵埃。</text>
<title>朴瀑</title>,<text>驅將萬壑爭流勢。瀉作層崖一道懸。空碧虹霓干白日。太陰雷雨入寒天。澄泓定有鳥驚救。噴薄何曾龍穩眠。筆力神功應不敵。古來題品揔悠然。</text>
<title>觀音窟</title>,<text>襞積雲根矗作峯。倚虗欄榥上巃嵸。由來石窟藏菩薩。何得荒臺揭太宗。雪栢半摧疑伏象。氷湫中裂認潛龍。可憐麗代千年事。唯有伽藍說 一作覔 舊蹤。</text>
<title>大興洞</title>,<text>十步行時千恠石。一川流處百迴谿。龍潭過後龜潭出。松樹穿邊栢樹齊。林下見人皆衲子。水頭尋逕盡招提。木蓮楓葉從他好。且爲氷崖住杖藜。</text>
<title>滿景臺</title>,<text>名山呼我半空來。筇屐之囏可道哉。上帝不違顔咫尺。中臺唯恐脚顚頹。峯巒壓倒形呈盡。雲海敲磨色辨纔。蒼鬂未堪還世事。擬追 一作携 仙子出氛埃。</text>
<title>題玄日禪房</title>,<text>普賢峯下文殊寺。粥飯一時精進僧。唯有夜猿窺入定。鉢羅枝上故攀登。</text>
<title>宿寂照庵</title>,<text>嘯罷天磨第一峯。肩輿寂照始投筇。居然落下人間世。猶自聞來上界鐘。樓月塔雲高掩暎。洞泉林籟逈撞舂。鑪烟欲盡仍趺坐。不是安禪未覺慵。</text>
<title>出寂照洞</title>,<text>朝陽薄林表。霜霰凈山顔。老僧跣將客。溪橋叉手還。</text>
<title>天磨山歌</title>,<text>天磨山不知幾萬丈。高高直出靑冥上。君不見太白去天三百尺。猶有蘭若通人跡。豈若玆山奇恠甚。從根至頂皆削石。羣峯突起勢莫抑。上刺帝庭無難色。乃知天無形但蒼蒼。有形則應驚破瘡。帝事端拱猶怒猜。立召夸娥力排推。巨斧環斫無完處。斫不脫落增崔嵬。豈惟蟠根入厚地。曼延實自天笁至。文殊普賢彌勒 峯名 羅列其西東。夸娥縱靈其如佛力雄。又使龍伯助前闘。决水天北徒爭潨。朴淵在北 却畏梵唄降入潭。龍是死灰難爲功。下視億萬蒼生。穰穰惟知帝力蒙。不思爲帝怒羣擠。反爲膜拜祈福其躬。推珠積玉紛舍施。金碧照耀於龍宮。我欲攀援究其極。天路滑險輒顚側。誰將血衷帝前攄。更呼六丁提擲送空虗。坐令諸佛推其車。封書付與風雲去。再拜涕泣空漣如。</text>
<title>薛榮之，薛一以二上舍。自湖南來訪分司。酒席賦一律。</title>,<text>地隔分司遠。人同命駕來。湖南幾千里。雪夜兩三盃。簿領淹吾病。風塵困爾才。扁舟有終契。頭白興悠哉。</text>
<title>携兩薛上舍。遊甘露寺。</title>,<text>藍輿夜度蒼崖裏。崖仄輿傾半江水。超超飛棧接檀閣。昏黑高樓未堪倚。急呼龕燈掛突兀。燈光下射龍王窟。月出寒潮卷海岸。冰澌倒流沙全沒。夜色蒼茫不可窮。雲間偃卧禪室中。香茶啜罷進僧飯。風味不與城府同。曉來飛雪落簷端。起看白色漫江干。明朝一棹倚碧瀾。津名 何異山陰興盡還。</text>
<title>錢浦登舟。望甘露寺。</title>,<text>伏檻樓侵水。登舟寺在雲。淸▦疑曉夢。雪塔認朝醺。徑仄僧行見。崖懸樹杪分。永懷諸老作。才薄媿詩文。</text>
<title>和无悶曺 臣俊 韻 八首</title>,<text>籬根殘菊數株開。晩賞猶堪載酒來。纖月易傾溪樹暗。合呼官燭盡餘杯。閑中日月任消磨。修養年來得力多。軒冕悠悠身外事。一窓長對遠岑麽。開京風韻屬車翁。坦腹曾遊氣槩中。篇翰老來還自富。肯敎前輩獨專雄。曺卽滄洲壻也黃髮漁撫白版扉。碧崧南畔故棲依。夢魂不踏東華路。時繞僊山玉洞歸。右述閑居飛流千丈掛靑空。開鑿當年技力窮。若使謫仙吟到此。鑪峯未必擅寰中。右朴瀑淸川漱石自成磷。滿目玻瓈箇箇珍。仙洞十分工琢鏤。看他氷雪較芳春。右大興洞公牒相踈病懶姿。晩途身事坐攻詩。吟成不用將牋寫。縱有知音那得知。三昧當年捷若神。只今蛇蚓漫紛繽。自家但喜傳家事。未擬 一作要 他人取作珍。右答詩意。麗季醇隱先祖筆法。世號爲三昧書。</text>
<title>喜敎授歸寧。述懷。四首</title>,<text>幸不編名配。而能告暇歸。寒天收客淚。彩服入慈闈。羇泊身猶健。邊霜鬢未稀。擧家驚欲倒。相對只依依。考講仍邊邑。歸寧卽故都。道便須暫至。官冗似全無。敢恨河梁阻。長懷水土虞。對顔聽細話。愁極不成娛。此府當西路。音書慰別離。望君來省日。遅我解歸期。歲變風霜苦。春回雨露私。白頭須藉賴。携手共南爲。舊業湖中在。柴荊占一隣。如何西道出。共作遠遊人。謫宦猶紗帳。分司但角巾。可嗟閑漫地。還是馽覊身。</text>
<title>經歷覽揆。邀余出家醞。至夜醉歸。早起頭。急呼前酒。盖經歷爲余解酲。昨夕已見分一鴟。酒味佳甚。殆非近日奉常酸薄。又釂三杯。吟成長律一首仍錄奉。</title>,<text>昏歸被酒爲慇懃。早起開壺荷見分。不有賀君寅日降。可能添我卯時醺。虗憂肺病支離甚。實覺膓神造次欣。堪恨奉常乖釀法。欲煩通德取方文。</text>
<title>送洪經歷承召還憲府</title>,<text>栢府趨新命。松都別舊僚。飛騰催馹騎。呼喝過駞橋。落日行塵杳。寒沙祖帳遙。共言民吏意。還惜早歸朝。</text>
<title>元澤出賞氷瀑。走皁卒送家醞。兼寄一絶。</title>,<text>知君夜宿雲居寺。醒酒氷潭興已孤。家醞來持走送。雪峯何處急開壺。</text>
<title>除夕述懷示元澤</title>,<text>分司活計未爲貧。竊廩還慙冗長身。夕膳已堪供老母。晨炊久免乞比隣。耳邊絶阻朝家事。堂下全稀獄訟人。但使弟兄無遠別。先將椒酒祝明春。吾年三十一年時。經歲遼關事急馳。爾亦今來同齒髮。還由近侍出邊陲。難爲兄弟從人道。偶似行藏合自知。更覺西征多述作。須將塞曲助塤箎。家有塤箎錄</text>
<title>沈判書 詻 輓</title>,<text>精神海鶴雲霄外。顔貌癯仙山澤中。一品官資未滿德。百年書史有餘功。忠誠紡紼玄齡表。淸白流傳郭祚風。蓍蔡不應埋寶氣。夜臺還見徹高空。</text>
<title>東軒書事</title>,<text>新春病起拓窓時。入面東風未怕吹。五架閣前初細柳。一池波外已游絲。那能蹔打三盃酒。亦欲窮探七字詩。慙愧經年叨厚祿。白頭勞拙只心知。</text>
<title>書局成。書一律。松都亂後。絶無載籍。士子不勝孤陋。余與諸生。謀設書局。方便聚錢。購書千有二百卷。而局有餘財。方圖買唐本書史未備者云。</title>,<text>兵後何曾載籍全。學中堪恨見聞偏。通都約束開書局。旬歲方便設貨泉。積得錙銖文五萬。購來經史卷餘千。牙籤畢竟看充棟。還恐諸生業不專。</text>
<title>无悶曺丈人來別。聊述短律以謝。三月七日。罷官歸京。</title>,<text>擁別通都共。多慙政事非。那敎長老出。爲作送行歸。杖屨乘春氣。壺觴帶夕暉。已蒙筋力惠。終敢贈言違。</text>
<title>次李參奉 埱 贈別韻</title>,<text>芳郊罷酒斜陽盡。歸騎全勝暇日遊。東郭老人猶悵望。不知吾意已悠悠。</text>
<title>湖安酒席。和竹沙沈令丈。𢋡 口號一絶。</title>,<text>城西佳會兩三人。交分何堪說舊新。一曲琵琶數杯酒。滿階紅藥不禁春。</text>
<title>次元澤入香山韻</title>,<text>自罷居留書信絶。西關更隔幾千重。懸知匹馬尋香嶽。却恨全家離碧崧。吟遍寺樓詩在壁。夢迴僧店飯隨鍾。那堪旅泊仍窮峽。滿目炎雲捴是峯。</text>
<title>次元澤宿普賢寺韻</title>,<text>香峯一點翠巑岏。金刹遙開別地寬。晴壁鶴歸林半縞。夜潭龍伏洞全寒。高僧許宿憐才子。羸馬催行爲謫官。直到曉鍾吟不寐。相思天路杳雲端。</text>
<title>許參議 穡 挽</title>,<text>白首論交絶。靑雲得意難。獨高龍榜第。分貳馬曹官。擢秀仍蘭玉。飛騰見羽翰。向來親舊淚。重洒送臨湍。</text>
<title>兪參議 榥 挽</title>,<text>五十嬰兒哭。哀哉大小連。猶聞居堊室。遽報落黃泉。文采瓊枝並。官銜玉節聯。原情無限痛。誰不爲潸然。</text>
<title>金牋貼㓒絲冠。寄贈元澤。</title>,<text>金牋裁貼嫩成紋。愛此烏巾將寄君。角折應逢郭泰雨。頂高堪切屈平雲。須耽照鏡頻繁整。莫放迷花爛熳醺。遙想絳帷端坐處。肯敎靑鬢更繽紛。</text>
<title>和元澤失馬韻</title>,<text>關山一去道回邅。宛馬還爲欵段憐。憶趁曉鷄趨紫陌。愁隨秋鴈放寒天。心關棧豆飢因瘦。眼被風沙病不眠。可識莊生齊物論。須將得失付悠然。</text>
<title>重和元澤疊香山韻見寄 二首</title>,<text>出峽音書傳稍稍。僑居風味說重重。境無車馬門宜柳。溪有蓴鱸水敵松。問字人來開曙幌。乞詩僧去動昏鍾。就中忽惹鄕愁劇。紫翠秋凋米豆峯。米豆峯。在永柔縣東。傳聞客路猶遷次。旅泊淸溪亦已重。雨沼獨看千柄藕。烟臯常對萬株松。城陰帶夕愁吹角。山氣含商畏吼鍾。若到安陵心更折。中秋莫擬上高峯。去秋元澤初到安州。有中秋望月相和詩。</text>
<title>次竹沙丈人聞令公去夜得季氏學士書。喜成一律錄奉韻。余以延慰。沈丈以承旨。同赴松京。</title>,<text>覊懷悄悄正非聊。孤舘殘燈夜向消。忽遇使臣馳傳急。因憐舍弟寄書遙。臯蘭浥露凋芬馥。關鴈驚霜度穴寥。賴有丈人詩見慰。五更開讀到平朝。</text>
<title>松都使還日。留寄元澤。</title>,<text>開京不擬是逢塲。稍近來程倍悵望。王事急時君未到。更因回馹淚三行。</text>
<title>僧海淑自白雲來訪。爲說楓岳之勝。用卷中韻題贈。</title>,<text>鷺州元勝境。由此出東關。暫欲白雲過。仍遊楓岳間。緇塵衣上積。珂馬日中還。忽對禪師話。秋懷滿碧山。</text>
<title>李參議 後天 令丈直戟廬。用進退格近體一首投示。次韻奉和。</title>,<text>出號廵更典衛軍。東廬西省接宮門。非關昨夜裁書問。幸有今朝按簿分。李丈時會分軍坐 公事卽同曹是馬。秋懷還切閣連雲。東所亦寓直故云 丈人白首猶精力。何慮明時未報恩。</text>
<title>永安尉大夫人挽</title>,<text>萱室仍臨沁水園。婺星元出上台垣。王珪舅禮推家法。曹壽閨儀荷內恩。芝誥首頒千命婦。桃盤高壓萬年罇。亞卿舊德留靑簡。徽烈應兼女史存。</text>
<title>高敞李使君有相將之任。尹景先令公惜別東床。爲賦一詩因示余。余於使君未及過從。而實與諸伯仲有雅。可嘿已。卽次其韻。兼奉都憲台兄。兾湖堂學士共和之。</title>,<text>三十專城白晢勝。那論欝欝郡門登。金䕦韋氏自經術。璽詔穎川應秩增。歷塊中間看跼蹐。搏扶他日望飛騰。一家伯仲周旋久。輸寫交情造次能。</text>
<title>騎省龍頭會。同諸僚讌掌樂院。長律一首錄奉閔呂郞中，柳員外三壯元求和。</title>,<text>滿座魁星綴彩圓。寰中誰見襍羣仙。龍門自詑千層躍。騎省堪憐四個聯。已覺靈山成極樂。方知兜率出諸天。伶園衆樂兼紅粉。班首何人可上筵。</text>
<title>喜元澤蒙恩特授京官。率爾口占長律一首迎寄。</title>,<text>恩召初還放逐臣。除書忽下御題新。人情未悔無公道。天意應憐有老親。落日薩江收客淚。寒雲坡嶺動征輪。卽知懽極提携地。梅柳東園報早春。</text>
<title>吳正郞 熽 內挽 以下丙申</title>,<text>才士爲郞白髮明。猶將妻子寄于京。一年旅食甞辛苦。誰料鄕山送片㫌。</text>
<title>新春家匱甚。比三日絶火。室人不堪愁苦。早起往親舍。獨與小女對坐。意思無聊。舊時僑舍主人。忽以酒壺致問。喜極卽開進數杯。命兒持筆。率爾作一篇。投示初菴。</title>,<text>貧仕忽停俸。竟月無所藉。三日斷炊烹。四隣不貸假。老妻搔白首。淸晨走親舍。閉戶獨長歎。無面對女𡛥。塩薤已不繼。况復論酒價。不知僑舍主。有何情輸瀉。遣奴勤致問。酒壺盈欲亞。顧豈饞貪人。開酌不及謝。一酌到三酌。形與神親乍。始覺吾人手。酒杯難放下。假如日一壺。無食亦不吒。兒飢何足憂。醉睡終今夜。</text>
<title>柳監司 碩 挽</title>,<text>直道違今世。高懷合古人。淸談决江漢。豪氣出風塵。日月依明主。波濤任獨身。有才恢肯綮。無地受緇磷。不謂舟移壑。誰知劒化津。素車穿暮雪。黃壤帶新春書䟽寧敎濶。招呼不厭頻。平生孔融酒。無復展交親。</text>
<title>安參判 應亨 夫人挽</title>,<text>花誥恩頒早。芝庭毓出長。五登科後慶。千命婦前行。帷哭纔離殯。堂封遽合防。二連仍泣血。行路亦悲傷。</text>
<title>外從祖東村金參判挽</title>,<text>威鳳來何自。祥麟出有時。吾人得夫子。大雅盛於斯。眉宇江山氣。胸襟雪月姿。窅然通至道。儼若對宗師。矩步趨丹極。奎躔邇玉墀。向來踈濁淖。誰復染塵緇。豈弟兒童誦。精誠主上知。幽燕戎馬梗。渤碣使槎危。道士籠鵝句。遊仙跨鶴詞。名都傳詠遍。禮部和來遲。逼近文衡避。逡廵衮職辭。弦歌成魯泮。羽翼憶商芝。亦有栖遲處。非關紱冕遺。庄園絶人境。水竹凈書帷。鍾鼎元非性。簞瓢足自怡。衣冠常整頓。圖籍豈參差。物外羣仙侶。寰中大耋期。脩文徵子夏。夢奠契宣尼。瑚璉終何用。韶匀已莫追。高名懸北斗。正氣返東維。小子依歸地。平生杖屨隨。升堂頻警欬。視壁盡箴䂓。無復能稽古。於何可質疑。小庭花自綻。閑院鳥空窺。里有於陵井。人傳靈運池。故山隣馬鬣。深峽度龍輀。親舊遙相送。江邊一涕洟。唯餘魏舒在。褊哭外家私。</text>
<title>朴瓮津 安期 挽</title>,<text>慟哭猶人世。傷心卽九原。死生今若此。離別更堪論。官序當時拙。文章後代尊。往年湯海泛。應有未招魂。</text>
<title>綾原大君挽</title>,<text>好古河間匹。通經沛獻流。先朝親棣萼。甲第近龍樓。叔父尊逾寵。家人禮更優。太官分荔橘。中使賜驊騮。每益卑謙志。唯懷翰屛憂。賀正朝入仗。捐舘夜傳籌。法駕催宮臨。都人輟巷謳。東平他日幸。御劒想仍留。</text>
<title>次初菴絶句 二首</title>,<text>病弟春來尙畏風。何人載酒慰泥翁。霏微一夜千家雨。紅杏花開滿駱東。時候應乖占象家。故敎三月有霜華。雨餘萬木爭春色。却見櫻花間杏花。</text>
<title>題醉翁圖</title>,<text>琉璃鐘子玻瓈碗。織碧衫袖稱簡懶。芭蕉葉展金鳳尾。桃樹紅殘綠正滿。杯籌散亂帽欲墮。爛醉留連豪客坐。金鷄叫促扶桑曉。火輪西走崦嵫表。珊瑚碎却鐵如意。濫泉龍鱗嗚咽水。當筵意氣不盡輸。明日豪華更誰子。不須念此心內傷。冥然且入無何鄕。更變千年酒未淸。茫茫海水桑田生。</text>
<title>續夢詩 幷序</title>,<text>丙申春末間。余夢行到一處。不知何所。或云江原道之原州官。而所舍非公廨。身若爲牧伯。而行李寒悴。又非官人。獨二三候吏趨走門外而已。環視四面。衆山簇立。西北一峯。尖峻突起。有水申流而駛。殊無淸絶景致。而意况欝塞。吟覓一聯云四山當面起。一水决中流。篇未終而覺。當時以爲夢寐間偶然爾。今春負罪竄江界府。到此山川及家舍。一如夢中所履。所謂江原者。江乃江界之江字。原州者。乃淸源之源。石州之州字耶。考諸輿地郡名。卽可徵焉。豈所謂讖耶。理有前定而不可違者如是夫。昔奇服齋夢中之作。正符吉城所見。其詩見續靑丘風雅及國朝詩刪。古人亦以詩讖不爲誣也。余詩未竟。今乃續成絶句。以識云爾。四山當面起。一水决中流。今日江邊謫。依然夢裡遊。</text>
<title>六月二日。答慈氏書。仍書一律。</title>,<text>路盡江邊是謫居。黃雲赤日滿郊墟。別家三月驚衣線。緘淚千行報素書。爲養自知官祿濫。懷忠誰料聖情踈。百年耿耿君親念。未敢將軀遽葬魚。</text>
<title>窮塞一首。用前韻。</title>,<text>窮塞爲囚近狄居。閭延北眺盡荒墟。邊心久已韜龍匣。鄕思還應繫鴈書。靑嶂揷空雲木暗。碧江鏖峽渚蒹踈。客間更耐愁霖劇。桑梓如今得免魚。陸機詩眷言懷桑梓。無乃將爲魚。</text>
<title>魑魅一首。又用前韻。</title>,<text>窮山魑魅與之居。隨分黃茅擁古墟。有弟已爲泉下土。無妻更寄袖中書。詩情塞外知猶倦。生計人間覺漸踈。聞說一家愁餓死。兩兒雖在似枯魚。</text>
<title>有女</title>,<text>有女憐渠年最少。聦明堪說散䀋詩。違離正及吾衰日。嬌愛誰如母在時。嫁與曾從鸞字壻。雛生已見鳳毛兒。近聞遷次囏難甚。前月書來不遣知。</text>
<title>簡謝渭源權使君。以書惠秫薥米，黃鼠毛，靑硯石。</title>,<text>紫靑硏石鼠狼毛。一作毫 蘆穄仍隨使者勞。不是湖南同里子。肯敎書札枉離騷。</text>
<title>感懷贈咸與亨，咸與休，崔湛三秀才。幷序</title>,<text>三秀才者。皆家安州。而甲午歲元澤左授安之學官。三子卽從學遊列郡。終始不怠。元澤亟稱之。今年余謫江邊。三子者又躡蹻以從。自踰嶺抵江。與同辛苦者于玆三月。其志顧不勤歟。噫元澤已不幸矣。余尙忍復與生輩周旋乎。然不佞兄弟獲譴皆西出。其必與生輩有因也夫。余旣嘉諸生。而又哀吾弟也。已受業。泣而書此以贈云。玄經絶筆杳難攀。問字遺風不復還。數子如何關塞外。三年游我弟兄間。名慚大陸才堪比。老似台州鬢已斑。往事秪今成一痛。對顔空有淚潺湲。</text>
<title>雨晴夕見月。把酒示咸崔秀才。</title>,<text>急峽灘聲轉。孤城雨脚稀。嶺雲猶濕樹。江月忽臨扉。淺把過墻酒。乾啼寄使衣。爾曹從放逐。今夜亦思歸。</text>
<title>苦雨次崔湛韻</title>,<text>風頭不斷雨淋城。雲黑山樓蔽月明。嶺外更無鄕使。至。江邊空有素書成。蛟龍失宅猶奇氣。鴻鵠啼飢亦苦聲。板屋夜來偏淅瀝。愁時直到五更鳴。</text>
<title>奴入山採黃檗。偶得人參。方病肺服參。促使括乾。吟成二絶。</title>,<text>家僮斲檗偶逢參。此物由來價直金。豈有靈神妄徼福。應憐消渴病江潯。神功可但弭消中。久服衰顔也反童。若使此翁常採得。不應漁父問形容。</text>
<title>任慶翼悶余無室無衣。以白紬袍寄送。述長句以謝。</title>,<text>殘年流落寄荒灣。身上無衣一老鱞。弊縕尙憐妻手跡。綈袍忽荷友情顔。光輝陡變愁仍悴。長短還宜病欲孱。此日好容君不見。他時應積酒痕斑。</text>
<title>流頭日。使君携酒妓枉居。卽席賦一律。兼示諸人。</title>,<text>盤羞錯落凸樽罍。放逐何心勝宴開。客裡又驚佳節過。城邊忽枉使君來。胡奴紫馬齊金勒。江妓靑蛾捧玉杯。共憶月明歌吹好。白頭其奈飽悲哀。</text>
<title>魯江夜望</title>,<text>零露垂空月度河。魯江波浪夜深多。孤臣望國啼無數。慈母臨年抱一痾。</text>
<title>公貴峽 三首</title>,<text>圛圛炎雲上。冥冥晩雨垂。江流通一脈。氣候變三時。日曝黿鼉出。風號虎豹飢。眼穿來驛使。倚杖歘崦嵫。削壁逾含翠。飛雲故作陰。虗疑神女下。錯憶禹功臨。魑魅投林黑。魚龍聚窟深。滄浪有濯足。應已笑行吟。積水奔川注。孤光反照餘。逈分乘障地。長對放臣居。折棧羊膓敗。崩橋鴈齒踈。江人不愁思。艓子縱捕魚。</text>
<title>恒雨 二首</title>,<text>宿霧交仍灑。闌風送更顚。幾時當離峽。無日不翻川。江水高齊郭。山樓盪劇船。古來恒雨地。何獨蜀西天。疊嶂䨪千丈。淫霖滯六旬。泥沙迷壠畒。魚鱉到城闉。驛道人猶阻。京華信未眞。九重憂稼穡。無乃减常珍。</text>
<title>得家信 浩涵二兒俱病噎。異同兩姪相繼有疳瘧。</title>,<text>緘書前月發京華。度得關山雨潦遮。可歎老親纔菽水。堪憐子姪並衰麻。涵先浩病俱成噎。異遆同吟未逐邪。慙愧此身猶罪籍。謾勞家信勸餐加。</text>
<title>板屋十韻</title>,<text>塞上千章木。江邊萬塢居。人持斧入藪。戶盖板爲廬。較瓦工全省。方茅力有餘。且須粧府廩。何但庇民閭。脊下魚鱗襲。簷頭鴈翮舒。蒼苔封欲合。白石鎭相踈。高下時顚倒。凋零漸掃除。傍崖疑霧窟。沒草認氊車。積雪還無恙。高風亦自如。最驚山雨至。愁客欲眠初。</text>
<title>江漲</title>,<text>峽水頻聞漲。今朝凭几看。豈知靑野色。盡作白濤瀾。遠戍楸坡坼。孤城滿浦殘。江邊千塞障。何地不漫漫。</text>
<title>晴 二首</title>,<text>塞雨猶侵夜。天晴忽及晨。雲虹殘氣像。石劒頓精神。江使愁羅網。靈妃動襪塵。蒹葭有鴻鴈。幾日向南賓。峽內藍天洗。洲前錦汭斑。江山開闢後。晴日畫圖間。滿眼鵝兒酒。驚 一作寬 心鴨水灣。片雲歸狄嶺。何處是鄕關。</text>
<title>聞使君避暑仁風樓。吟奉短律一首。</title>,<text>傳道㫌麾出。樓頭騎從喧。澄江看洗馬。近渚起驚䲶。雪膾庖刀下。氷漿妓袖翻。誰堪宋玉宅。寂寞賦招魂。</text>
<title>六月二十六日。曉起書夢。是淵兒亡日</title>,<text>爾去吾傍期已四。分明前夜夢來因。世間父子無窮痛。天下君臣負罪身。奠盞只敎孀主事。遷墳空卜母爲隣。魯江雙峽傾流劇。未及僑窓血逬巾。</text>
<title>謝澄甫方伯寄惠漆絲巾</title>,<text>窮荒被髮獨翩。形貌眞如土木然。賴有故交憐此物。枉勞書札冠其顚。烏絲 一作紗 暫倩傍人整。蟬翼應羞兩鬢鮮。簡懶秪從持漉酒。爲君時濯魯江邊。</text>
<title>家書 三首</title>,<text>家書一字一行淚。淚欲乾時書始成。書從使者歸鄕路。淚伴吾身滯塞城。明時豈有久流竄。臣罪元因晻昧成。早晩君恩移內地。不應寒服到邊城。諫職匡君辭不達。緘書寬母語難成。蒼天白日孤臣痛。碧水靑山一片城。</text>
<title>七月一日</title>,<text>戍角三聲起。胡天七月來。秋期近牛女。客淚傍龍堆。江水流無極。音書去不回。遠懷前歲事。珂馬上銀臺。</text>
<title>疊前韻呈澄甫方伯。促寄草書。</title>,<text>騰龍翥鳳互翩。草聖由來貴自然。謾揣古今常畫肚。不知霜雪已蒙顚。家鷄野鶩甘爲庾。無佛稱尊媿比鮮。藁紙翠雲彤薥管。丐君揮洒寄窮邊。</text>
<title>瓜</title>,<text>塞俗猶爲圃。山田好種瓜。揷柴緣翠蔓。齊柳見黃花。未解淹塩食。何曾計直賖。客居還取給。相贈自隣家。</text>
<title>唐瓜</title>,<text>物以瓠爲種。形如瓜甚長。孤根擁籬落。一摘滿車箱。爛熳先零露。甘甜少去瓤。美芹無路獻。隨俗媿初甞。</text>
<title>夜</title>,<text>絶塞秋生早。高軒夜已凉。雲烟淸靺羯。河漢度龍荒。燈火親看劒。虫聲近卧床。百年消渴病。垂老繫殊方。</text>
<title>詩酒吟</title>,<text>肺病能耽酒。心傷遂廢詩。愁吟因迫促。細酌出覊縻。思藻飛騰日。朋遊爛熳時。豈知垂半百。窮塞泣孤危。</text>
<title>雨</title>,<text>驛使秋猶阻。鄕愁雨更煩。夜凉滲屋角。虫語濕籬根。卧起唯形影。衣裳半淚痕。魯江隨意去。何事咽淸源。</text>
<title>僑舍主人送甜瓜</title>,<text>舊食眞甘冷。新甞味更殊。江邊摘瓜晩。城內負籠無。喜得隣翁贈。先知肺病蘇。他鄕亦人事。應慰旅情孤。</text>
<title>七月六日。夕遇晴月。惜其易沒。有詠十韻。</title>,<text>晴雲吐纖月。向夕近江臯。皓影人間得。淸光客裡叨。蟾應浥寒色。兔亦露秋毫。已去中天遠。其如列嶂高。依微窺朔塞。愰惚閃波濤。乍起驪龍睡。遙傳鴈鶩號。羗人偸弄管。漁子急回篙。漸失簾鉤暎。誰開匣鏡韜。送歸千里海。留對一樽醪。牛女相催促。佳期見汝曹。</text>
<title>七夕日 二絶</title>,<text>鸞佩來時促好期。鵲橋歸處爲誰遅。縱敎河漢更相隔。猶勝黃泉長別離。心計長因買酒忙。盡輸釵釧與衣裳。秪今猶有空箱篋。隨俗家人一曬藏。</text>
<title>九折嶺 以下六首。城洞沐浴之行。紀所經。</title>,<text>江行盡崖棧。折嶺最崎嶇。樹色蟠天遠。灘聲入地無。馬隨危石動。身與片雲孤。生理飄零甚。何時免畏途。</text>
<title>磨尙咊 江邊濟渡處謂咊</title>,<text>地志方音異。江邊濟處同。渡從漁浦得。船與馬槽通。磨尙似槽。通用飼馬。 拔舍逢關吏。蘆笳逐塞童。行吟者誰子。飄蕩此途中。</text>
<title>女眞洞</title>,<text>何代女眞洞。歸朝王化霑。氊墻入籬落。牧地轉魚塩。盖屋裁山木。爲田燒渚蒹。早秋繁野蔓。空院沒前簷。</text>
<title>仁濟院</title>,<text>舊院新樑棟。荒村古哈坊。大江秋氣早。高峽午風凉。幾地參苗赤。前林椵葉黃。鸕鷀飽餘項。兩兩曬魚梁。</text>
<title>江頭觀諸妓走馬</title>,<text>江妓拖藍水色裙。兩鬟齊整掠纖雲。拋將屈紒纏腰細。走馬沙頭從使君。</text>
<title>時時川</title>,<text>馬馬海前發。時時川上行。峽從薪串斷。江到桂家 村名 平。野艇沙邊出。人烟樹抄生。雲山是絶塞。亭障接雙城。馬馬海。卽麽麽海。麽馬互書。</text>
<title>城洞旅次。偶近田祥原皥如宅。携酒數枉。爲賦長律二首。</title>,<text>鵬翮搏風起北溟。誰知窮塞出明經。名聲朔野聞班懿。儀表遼東見管寧。四十八齡同甲子。一千餘里歎零丁。應憐逐客偏愁思。數把香醪勸獨醒。勸一作問旅店居然近一丘。時川風物動淸秋。田園已寄淵明傲。江畔空離屈子憂。斷雨踈雲歸紫塞。松門荻岸帶滄洲。看君乘月回孤棹。眞是山陰雪夜舟。</text>
<title>滿浦鄭節制携酒訪城洞旅次。以詩贈歸。</title>,<text>昔泛日東海。甞過覇家臺。遠慕文忠公。獨騁專對才。及守松都日。謁廟久徘佪。每渡善竹橋。涕灑心悲哀。滿浦公之後。風骨猶崔嵬。㫌節鎭雄城。爽氣豁氛埃。馳馬訪行吟。徒涉秋水來。開筵酌芳醴。爛熳肴饍堆。高義拔流俗。豈論然死灰。聆我話古昔。一宿方欲回。長歌爲激烈。公馬且莫催。</text>
<title>鄕人金峴等餽燒酒甜瓜牛肉。分寄咸崔申諸秀才。仍贈十二韻。</title>,<text>塞酒湛秋露。甜瓜爛黃瓤。肥牛肉不𢉷。理解庖刀鋩。未辭鄕人餽。禮俗從異方。衰軀得俊味。沐浴奈見妨。睠言二三子。城內守空牀。別我已數日。得無懷抱傷。盤飧更無賴。囏苦增備甞。提携欲相遺。健步煩寄將。顧惟貧士操。味道當膏粱。恒居乏糝藜。况乃覊旅忙。聊供一醉飽。庶慰飢渴膓。秋燈可開卷。隣壁須借光。</text>
<title>簡田祥原促同浴</title>,<text>同庚同病又同浴。白髮何嫌相對晞。須君急趁秋晴日。穩取輕舟發釣磯。</text>
<title>椒井十二韻。示田皥如同浴。</title>,<text>開闢湯泉並。神農本草遺。自成沙礫甃。誰鑿劫灰池。入夏苔紋合。逢秋爽氣滋。跳珠紛上下。溜玉正淋漓。可但風頭愈。兼宜濕痺治。澁酸眞自有。辛熱或堪疑。出入同鳧浴。徘佪學鷺窺。乍投氷觸脛。深卧粟生肌。未暇相譏裸。唯愁對戰頤。振衣猶凜凜。晞髮始怡怡。濯熱須乘快。增寒頓覺衰。更憐同病子。已作折肱醫。</text>
<title>滿浦以馬軍走送大魚一頭</title>,<text>走馬應從初挺叉。銀鱗三尺泣過河。還疑撥刺飜飛去。依舊朝來彈鋏歌。</text>
<title>田擧人逸民以新稻米來餉。書贈長律。田祥原之弟。亦以治經。再赴會試不利▦。</title>,<text>經明下邑棣華聯。窮達雖殊並是賢。荒歲爲農江岸上。新秋穫稻水雲邊。香粳絶貴煩相贈。旅食常艱幸見憐。大器晩成須努力。伏波當日試治田。</text>
<title>贈吳孝達 本府通引。皆赴採參。而孝達獨留泉上。</title>,<text>爾性溫溫自天賦。不似懻忮邊上童。掉頭深谷追參卒。獨滯寒泉伴病翁。</text>
<title>將還府中。題城洞草屋。</title>,<text>塞店荒凉屋。江城老禿翁。井邊三宿戀。回夢馬時東。馬時里烽燧在洞西</text>
<title>還府中留城洞凡十一日。僑舍卽事遣懷。二首</title>,<text>暫出非遷次。殘年苦疾纏。頭風淹十日。目巧僅三椽。漸覺秋容好。空添鬢髮鮮。江城還落景。客舍復炊烟。老馬知歸巷。奚奴問坐氊。揷篘甞舊釀。揮墨紀新篇。散帙齊衣桁。廵籬傍藥田。交親滿關塞。書䟽倘相憐。懶慢身難動。幽愁坐似纏。衣稜生几席。巾角碍檐椽。乍出川沙逈。驚看野菊鮮。歸驂當渚露。旅鴈起江烟。濯熱休團扇。防寒憶半氊。空餘孟光案。無復彦先篇。味乏苞蘆盎。蜀人以魚酢爲苞蘆 糧須秫薥田。他鄕自生理。應遣野夫憐。</text>
<title>歸自城洞。夕得家信。命燭急開。孤姪異痎瘧。少愈復作。惻傷反覆。步前韻寫懷。</title>,<text>漸覺吾頭白。常憂汝疾纏。書來開滿束。燈暗憶如椽。瘧發炎蒸盛。寒重露色鮮。更 一作有 誰供藥物。無乃絶厨烟。齒弱纔期練。家貧但舊氊。自消求食鬼。能習敬身篇。異年十一。曾受小學。 早晩蒙恩澤。提携就薄田。秋宵耿不寐。淚枕結長憐。</text>
<title>病起把酒對公貴峽。六絶</title>,<text>家僮壓酒報滿缸。病夫起拓西南窓。秋光爛熳香山串。落日蒼茫禿魯江。鸕鷀含魚鴈含蘆。人亦含杯江上娛。兩兩雙雙飛去好。白頭何事抱覊孤。北俗未解爲矰繳。南翁自古多機心。寄語一行江外鴈。雲飛水宿愼浮沉。𪍷麥花繁鋪野白。棠毬子熟滿山紅。香粳紫蟹眞難得。細麵長瓠亦有風。隣人餉水麵瓠苴公貴山前秋水廻。麽麽川畔鴈流哀。丈夫盡覓參苗去。婦女多收秫穗來。峽裡孤烟一點微。江邊有吏守關譏。行商閱寶曾無歇。健步馳章速似飛。</text>
<title>愁</title>,<text>斷續江邊雨。秋來苦未收。塞雲淹夜黑。城月入河流。蹵僕挑燈盞。聽鷄覓酒甌。擧家憑弱子。搔首萬端愁。</text>
<title>八月十日夜。天霽無雲。月色明潔。客中所未遇。把酒吟成長律一首。</title>,<text>江邊客病有幾日。峽內雲晴無此宵。長風吹月度廣漠。白露洗空生泬寥。羌笳急奏楸坡近。關鴈高飛狄嶺遙。蟾兔應看苦吟望。鬢毛羞殺白飄飄。</text>
<title>秋夕行</title>,<text>江邊舊傳八月雪。今歲不見秋夕霜。濕雲含雨滯深谷。澗芳初凋山葉黃。江人四時追遠情。半在家中半山岡。俱爲酒食致盡物。貧俗亦有籩豆將。竄逐窮塞歸未得。秋序已半猶異鄕。錦江南畔二千里。誰人灑掃丘墓荒。弟死妻亡俱一年。累累新葬先人傍。撥病登臺一長望。胡風蕭蕭邊鴈翔。心之悲矣涕泗滂。</text>
<title>渭州石硯歌。寄贈吳鳴甫。</title>,<text>渭州石硯生水中。石工斲取龍王宮。水深石硬神鬼慳。世人傳聞若鴻蒙。花草中間出藍浦。馬肝自古來安東。豈如此石靑紫俱。異色怳惚生磨礱。群仙冉冉張芝盖。雲霓掃盡開晴空。太守湖南舊同閈。知我一生鉛槧功。走人江界問謫居。手題石品緘書同。開緘照耀光動壁。朝日閃出靑赤虹。老夫經年廢吟賦。對此不覺情興融。顧無筆力稱揮掃。藏之篋笥空玲瓏。寄與東床坦腹人。資君墨池騁豪雄。願君將此寫道經。博得山陰鵝一籠。</text>
<title>府使漁古營川東。分贈餘項魚二頭。</title>,<text>聞君集網古川東。分寄雙魚與病翁。已知餘項勝鱸鱠。更把香山當剡中。香山卽香山串。近在城西。</text>
<title>答晩洲詞兄書問。因索寄排悶之作。鄭判决昌胄</title>,<text>緘封半月狄關來。想見長途驛使催。加飯敢忘蒙愛惜。索詩還愧強摧頹。不知廢閣經年事。枉憶飛騰舊日才。虞芮雲山遷客地。魯江秋水望鄕臺。文因薄命方投筆。酒爲寬心久縱杯。伏枕每傷淹涕泣。登樓未擬賦悲哀。交親海內知誰在。書䟽天涯定幾回。黃落空山看塞樹。白頭吟罷獨徘佪。</text>
<title>又一首。用前韻述懷求和。</title>,<text>霜前肅肅海鴻來。流落江邊歲月催。客路已從雲北去。親年無那日西頹。良妻隔世潘仁悼。愛弟修文管輅才。一歲喪亡同骨肉。平生南朴 南監司伯圖。朴瓮津眞卿。 並泉臺。窮途每悔工文字。眞卿不得安於末官。落拓終身。實坐與吾輩爲文字交。 晩境何心樂酒杯。自笑賈生傷哭涕。誰憐屈子賦招哀。邊庭落木龍堆下。故國音書鳥道回。待得報章伸契闊。莫敎衰瘦謾徘佪。</text>
<title>八月二十日。得前月十七日家信。溫姪 卽異兒 瘧病未已云。欲作書報叔父。手戰不能成字。憂憐之至。終夜不寐。題此遣情。</title>,<text>乘秋寒熱苦相嬰。瘧氣逾深藥力輕。只可啼號吾手戰。如何艱澁汝書成。憂同十起終難睡。坐了三更遂到明。更待人來傳尺紙。纔看一字寸心平。</text>
<title>聞泳姪親事成 泳幼孤。母在南中。大夫人提挈北歸。長養及婚。</title>,<text>爾父何知面。前年省母親。提携孤弱質。辛苦大夫人。婚嫁元無賀。存亡更愴神。松都冠禮日。二叔揖登賓。</text>
<title>聞善涵秋夕省墓</title>,<text>遠聞賢 涵兒小字 拜墓。扶杖錦南行。地下人間世。慈親愛 一作小 子情。樵蘇仍故徑。霜露變新塋。應憶江邊老。秋風哭塞城。</text>
<title>聞家匱甚。將有絶火之虞。</title>,<text>世業淸貧後。家人死喪餘。唯殘數十口。不得爨炊居。秪益親年迫。難期罪籍除。湖南舊就食。每憶返吾廬。</text>
<title>寄金敦美灣尹 用白江李相公贈別韻</title>,<text>政成邊徼見風移。功烈君家有舊碑。治郡肯爲雕鷙吏。揔戎曾領羽林兒。管絃佐酒閑留客。霜霰催寒凈捲旗。江塞相望還渺渺。可論京洛惜分離。</text>
<title>次韻秋夜聯句 咸與亨等韻</title>,<text>寥落楊雄宅。蕭條宋玉秋。招魂仍旅泊。問字到邊頭。靑鏡羞人老。流波讓歲遒。水花凄亂石。風葉下高楸。鳥已巢思越。狐猶死首丘。柴荊終自返。初服復吾脩。</text>
<title>寓中諸年少。携酒往東山。題此投府伯。</title>,<text>東山携酒皆年少。錦繡林中醉未歸。若得更添紅妓坐。白頭吟望亦光輝。</text>
<title>次韻東山亭聯句</title>,<text>步屧披紅樹。遙亭瞰碧江。渚晴紆錦濯。渦轉殷雷撞。北海樽開兩。東山妓坐雙。聽歌出塞曲。捻笛落梅腔。莫恨彭原客。淹留靺鞨邦。白頭穿望眼。丹極接天杠。</text>
<title>謝澄甫方伯寄惠蕉葉丹</title>,<text>客從南關來。遺我西伯札。札中有錠丹。形巧蕉葉茁。入握僅徑寸。紋細苦難察。天然朱鳳尾。忽自千仞拔。月死蚌肉减。淮南子。月死而蚌蠃蕉。 春雨魚枕滑。瑣瑣分草蟲。着來似埃圿。下者微螽斯。高者小蟬蚻。得非螗蜋心。潛伺眼已䀣。細看不應爾。相忘任啁哳。乃知工草創。用意費根刷。音屑 色粲邁霞駮。體堅同玉旊。考工記刮磨之工。玉工也。通作旊。 晴旭點古書。牙軸煥珠窡。歲月磨不磷。却愁硯面㓤。竄逐載墳典。肉鞍堪呼𡇼。顧無硏丹資。濡毫染靑殺。豈料同鼾睡。所託十記八。尙恐中道折。馬軍襲藏帓。遠走踰嶺嶂。幾度經坱圠。片丹雖至纖。價重金百選。音屑 所貴輸心肝。血誠吐乙乙。難出之貌。陸機賦思乙乙其不抽。音軋。 中宵激膓肉。輪轉如脂舝。報以靑玉案。一作靑玉報知己 無使泣遭刖。</text>
<title>別申淸歸安陵</title>,<text>塞嶺雲愁思。寒江木葉零。一秋吾卧病。千里爾歸寧。欲贈詩題扇。何辭酒滿甁。高陽舊書法。莫忘向時聽。</text>
<title>別咸與亨，與休歸安陵。</title>,<text>江天風急鴈高飛。送遠那堪二妙歸。絳帳自知非敎授。斑衣何得久離違。城干晩照孤村帶。狄嶺寒湫萬木圍。南北相逢俱未易。莫敎關外素書稀。遊子有行色。問君胡爾爲。沉痾憐從弟。急難赴相持。北學魚遊遠。南歸鴈影隨。客居長絶域。分手一含悲。</text>
<title>申淸，咸與亨，咸與休相繼歸安陵。旅次益孤寂。獨與崔湛對公貴峽。把酒有作。授管寫之。因釋其阻色。</title>,<text>昨日申淸去。今日二咸歸。三子旣舍我。旅泊誰相依。床帷轉閴寂。籬落但夕暉。獨有崔生在。吾道猶庶幾。大江動雙峽。目閡千嶂圍。雪霜凈天宇。林木颯以飛。居人莾相憶。游子寒無衣。離筵酒殘樽。更與爾同揮。詩書未熟精。歲月凋芳菲。君子貴立揚。爾親况所希。不有驚鄕里。未喜趨庭闈。栢馬計高下。古言當絃韋。業成且歸寧。爲爾戒驂騑。</text>
<title>望公貴峽雪色。口號。二絶</title>,<text>千峯寒色擁江關。長白之西更雪山。杉翠接天驚變態。客愁終日對孱顔。峽裡會知寒更雪。甕頭須促酒新釃。東籬菊蘂無消息。南岸楓林有幾時。</text>
<title>謫居詠事十韻</title>,<text>居臨江界府南郭。室借金翁家北堂。結架簷頭承板屋。揷籬墻隙護蒲塘。衣裳懶卧空留桁。書帙拋看自滿林。秋圃買蔬靑葉薤。雨畦行藥白鬚薑。白鬚一作紫茅 棊枰舊任閑如社。酒盞新徵病似狂。碼碯誘心參佛祖。眞珠探法事醫王。應門减去朝炊約。問字休來午睡長。地足人參逢水厄。江多餘項見漁殃。左漁人富謂之殃 田園却憶歸吾土。風物還悲在異鄕。黃菊未開驚亂霰。白頭愁絶近重陽。</text>
<title>九日泛菊 二首</title>,<text>九日江邊秋氣悲。鴻飛木落暮天時。閭延古塞雲含嶂。禿魯寒城雨打埤。去國一心懸北闕。臨風三泣遶東籬。屈原秪自餐芳菊。未解佳辰泛酒巵。塞樹淸霜後。城譙白水隈。天高夷界入。江冷雪山來。久客誰相悶。衰顔苦未開。黃花九日飮。何處望鄕臺。</text>
<title>聞吳甥始謙司馬</title>,<text>謝氏最憐女。郗家曾選佳。才名擧進士。笳吹動遊街。天外傳消息。江邊慰老懷。無由報冥寞。流恨錦南涯。</text>
<title>盆菊 二首</title>,<text>撤籬堂北方知在。強恨淸秋不早移。晩節何須開爛熳。嚴霜秪合免孤危。新栽病葉曾經雨。舊綴繁英猶耐寒。江城白雪重陽後。幾箇能開幾箇乾。</text>
<title>人魚</title>,<text>潭心喞喞訴幽寃。猶泣明珠欲報恩。從古魯江遷逐地。幾人魚腹未招魂。</text>
<title>九月十三夜。把酒遣興。二首</title>,<text>九月麽麽海。濤聲壯峽中。雲收千塞冷。葉脫萬山空。濁酒應須盡。寒花亦有終。異方催節物。衰颯易成翁。塞曲聞三弄。邊心到九秋。黃花一樽酒。白髮大江頭。文字違時體。功名博旅愁。百年吟興在。那得便長休。</text>
<title>九月十四夜遣懷</title>,<text>天籟亦已靜。客心胡不平。開簾看月色。住杖聽江聲。謾作深源字。誰憐夢得情。永懷前古事。慙負諫臣名。</text>
<title>九月十五夜月</title>,<text>絶塞雲收天色寒。桂輪開處白團團。中秋霪雨翫何有。十月凌冬步更難。且把一樽酬永夜。休將雙眼望長安。貂襜繡段無消息。每到思量淚作瀾。</text>
<title>九月十七日夜坐。以山樓黑無月爲韻絶句。</title>,<text>古戍閭延塞。秋陰薛罕關。遠烽通滿浦。連鴈度高山。驛樹城干冷。江雲禿魯愁。萬山昏黑夜。吹角郡南樓。鮫人太愁思。喞喞水底織。泣下明月珠。孤照半江黑。水窟深不測。驪龍潛吐珠。灘頭有燈火。竹笱得魚無。胡姬纖指手。窈窕弄香撥。今宵樂譜中。莫作關山月。</text>
<title>曉起次前韻</title>,<text>鷄鳴風滿郭。斷柳落柴關。欲明未明夜。半雨半晴山。獨寤無誰語。孤缸有伴愁。寒鴉亦何事。啞啞動城樓。天時速似飛。世網密如織。剛金化繞指。白髮變鬒黑。湛湛淸源酒。傾壺滴露珠。曉窓呼女隷。殘得一杯無。轉展終夜間。煩憂不自撥。卧看薄帷明。洩雲應漏月。</text>
<title>六言</title>,<text>身事極邊千里。生涯薄酒一甌。何處世間名利。幾時湖外扁舟。</text>
<title>濁酒</title>,<text>淵明好濁酒。頭上脫下巾。子美有妙理。墻頭乞諸隣。夫豈惡淸聖。顧唯家苦貧。伊我何爲者。此物常隨身。取足不擇味。酸甘從入唇。乃知二子性。亦與吾等倫。公輩已朽骨。我酒方通神。濟世負當日。垂文竢後人。詩篇天壤在。磊落暎千春。古今固一體。賢愚同作塵。念此但飮之。悲哉勿重陳。菊花有數箇。且復斟一廵。</text>
<title>謝澄甫方伯惠雪綿襦衣，新絮復袴，白布單衫褌，藥，窓戶紙，民魚，石魚等物。十二韻。</title>,<text>緘書往日常兼物。物到今書寵更偏。勝白雪綿襦着厚。似楊花絮袴裝姸。衫裁細葛輕如羽。褌截同機色並鮮。遣療疾痾分藥。敎塗窓戶撤藤牋。塩鮰腹大三知數。薧鯗鱗纖五計編。政及雪中寒得折。應同熨柄煖相傳。穿時斂汗珠何在。浣處聞湯虱可憐。合取甘溫調水土。休愁風雨攪江天。煎膠欲續琴絃絶。本草鮰魚膘可作膠 對食寧彈劒蒯纏。已罷鶉懸針寸寸。還添蠱脹飽便便。扶衰倘見違孤枕。發興兼思寫短篇。關外故交多問訊。意中誰似苦纏綿。</text>
<title>客居詠六物</title>,<text>木書棚二疊書棚三尺纔。由來椵木絶群材。影交樺燭宵窓靜。色暎牙籤曉帳開。白硯匣白匣初來光皎潔。從人點汚漸成烏。自非性質堅同石。塗墨那能一洗無。木燈檠簡易元非刻削成。先生到處木燈檠。江城風雨翛翛夜。留得孤房一盞明。陶甁豕腹經圍鼈項縮。當杯涓滴每疑無。若敎日貯三升酒。未羡壚頭白玉壺。書屛風面面行行字體圓。從他蛇蚓謾蜿蜒。不如畫作江山色。秋水蘆花着釣船。扇窓縱防風雨交吹入。却欠朝陽向暖開。也有淸宵可人處。東山霽後月徘佪。</text>
<title>曉坐記夢</title>,<text>提携弟坐廵簷乍。喚出妻來促酒頻。可憐今夜夢中事。猶是前年春末人。</text>
<title>渭原太守送燒酒一斗，錦鱗魚八尾。烹魚酌酒。與二崔同飮喫。走筆成詩。因以寄謝。</title>,<text>虜酒出燒鍋。白色看若空。江魚爛錦紋。細鱗驚玲瓏。知是渭州守。寄書問泥翁。呼奴煮鐺內。命婢注盞中。消渴促一進。染指不待同。居然美味俱。豈但飢膓充。二崔從醉飽。長夜莫怱怱。非無淸源酒。秫薥不成醲。亦有魯江魚。餘項實稀逢。感嘆同里子。惓惓懷舊悰。疵賤尙見憐。使次不厭重。停杯一長歌。欲與回書封。</text>
<title>次韻澄甫方伯見寄</title>,<text>經慙拾紫賦非玄。身世誰言謫降仙。自笑暮年叨諫職。偶因文字落窮邊。回膓已斷三聲淚。繞指寧論百鍊堅。獨有故人勞問訊。慇懃不翅贈寒氊。</text>
<title>贈別金九淵</title>,<text>我爲江界客。今已判年餘。豈有章甫人。到此問謫居。秋來得金生。解顔相叙初。每道灣尹意。欵欵勝來書。開樽酌白酒。擁妓如紅蕖。今朝忽辭去。何故苦戀余。人情有離合。到頭無親踈。高風慘空磧。寒日悲穹廬。出門更携手。問君安所如。</text>
<title>秋日江邊述懷。寄呈安陵任判官。六十韻。</title>,<text>不道淸源曲。仍驚薩水邊。投荒誠自分。謫宦問何緣。時命那堪說。窮途儘可憐。鼇頭凌紫島。鵬背負靑天。褒美恩兼錫。郞官望屬銓。衣冠隨綺皓。覊絏走幽燕。徐庾文才盛。嵇劉酒德全。功名元脫略。世網偶拘牽。戀闕心餘寸。登樓賦幾篇。督郵曾轗軻。通判更聯翩。諫諍隳臺閣。論思曠廈氊。分符同墨綬。入幕類紅蓮。國寶人爭覩。軍門禮益虔。朝廷悶供給。吏道仗才賢。盤錯行將別。瘡痍急所先。但須推悃愊。自可措安便。欲答憂勤切。要將德意宣。版圖經取整。科目稍思蠲。都會方趨利。錐刀日競專。街居餘綺縠。鋪販僭貂蟬。發政由廉潔。移風在轉旋。許皇后傳註。須臾之間。 別離如此久。舊疾幾分痊。正合親醫藥。兼宜愼水泉。澄江鋪素練。嘉菊綴金錢。暇日催躋檻。微風縱扣舷。名歌啓紈扇。妙舞落花鈿。坐輒紅裙繞。眠猶畫燭燃。持醪粘盞碧。列饌殢盤羶。官况思量得。覊愁比較焉。僑居占塞塢。半畒乏園廛。地勢江干窄。天光峽內圓。有山皆疊嶂。無水不奔川。亭隧婆豬接。風烟靺鞨連。村蹊交虎跡。漁浦雜蛟涎。貂鼠風枝立。羚羊雪磴眠。蟄熊飢舐掌。翻鶻怒搏拳。夜碓譙陰破。秋畦獵燒延。咊人篙艓尾。洞俗架崖巓。咊洞現輿地勝覽 斷柳吟空磧。飛蓬走古田。凝霜堅似鐵。氷雹大如塼。缻醞朝開凍。厨炊晩起烟。衣裳慵抖擻。憂病苦纏綿。不醉如中聖。無眠近坐禪。未思他日事。唯數往時諐。衮職曾何補。淸途屢自顚。幸蒙寬一死。敢憶荷三湔。改業尋岐伯。修因向笁乾。但求心地凈。那變 一作免 鬢毛鮮。落景回膓斷。歸雲望眼穿。鵩飛愁子日。鴈盡歎丁年。枉說彭原近。逾知禿魯偏。雲峯谿繞萬。嵐壁棧廻千。書阻空留袖。詩成更寫牋。音徽猶楚越。身事卽夔蚿。定對淸樽滿。遙吟片月懸。幾時還把臂。平昔最隨肩。浮世交游少。殘生涕淚漣。原情俱慘切。友道一凄然。天地形骸在。關山歲月遷。遠催慈母老。誰叫聖君前。</text>
<title>聞任判官慶翼赴安州任。因使付候札。又投六百字詩牋。計纔度嶺數日間。慶翼已有再度書問。寄惠白粒，生梨，生栗，民魚，石魚，牛脯，蠏醢等物。卽書長律一首志喜。因擬寄謝八韻。</title>,<text>牋札纔經狄嶺愁。問書重已魯江投。卽知上後平安在。仍荷邊頭惠寄優。南地謾思粳似玉。中厨始見飯如流。梨津乍嚥吾蘇肺。栗顆初開俗駭眸。鰾拆尙疑膠在腹。鯗乾何得石藏頭。應加薑桂肥牛拆。周禮薄柝曰脯。棰之而施薑桂曰脩。 想下醎鹺紫蠏揉。品味捴非窮塞有。風流轉憶故山秋。慇懃滿紙加餐字。不獨空言戀舊遊。</text>
<title>出門哭行</title>,<text>惻惻復惻惻。有女出門哭。問女何所哭。夫死經溝瀆。江人乏紡績。闔境無杼軸。入山採人參。商來售私鬻。富者旣有餘。妻妾被綺縠。貧者固不足。僅能庇腰腹。比年利歸公。內外紛相逐。未堪供誅求。况復資事育。物産亦有限。譬如農不熟。贏糧赴絶遠。宛轉入深谷。天寒手足皸。日暮猶匍匐。經旬始出山。所得纔一掬。歸舍不能食。對案懷慚忸。府吏已臨門。手披公牒讀。常平 本府有常平倉 有應輸。一分不得縮。此外諸衙門。貿販盈百轂。管餉與運餉。徵責逾疾速。泉流雇馬廳。別庫債有宿。差人什其息。一一操券牘。愆期繫妻子。欠數加鞭扑。聞帖撫膺慟。有刃剚膓肉。生理不足言。未慳賣田畜。業貧參則貴。詎能充十六。長吏豈不仁。誠心矜蔀屋。顧亦秛驅迫。何計爲人牧。東隣四五家。夜亡將擧族。諸兒寒懔慄。不忍俱竄伏。寧掛庭樹枝。古詩焦仲卿妻。徘佪庭樹下。自掛東南枝。 莫受吏怒蹵。人命在須臾。哀哉送山麓。妾身獨流離。出門安可復。言訖復痛哭。聞者皆淚目。疆場正多事。使車亘川陸。金帛委牝壑。貨聚不勝黷。公家急征利。未暇恤惸獨。關防委榛棘。誰復念荒服。王風一陵替。玉饌歸奴僕。貴賤無度數。財寶日滲漉。但要行儉德。自變全疋幅。歎息吟大庭。精白憶齋沐。雙闕隔雲端。無由獻芹曝。</text>
<title>久病廢吟。偶閱篋中。有李橫城端夏簡中寄詩，李承宣正英，具通判崟扇面贈詩。橫城卽澤堂先生之季。承宣舊與亡弟同被西黜。通判雅遊吾弟兄間。俱有存歿之感。率爾成章。凡三首。</title>,<text>次韻李橫城行到德淵贈寄之作相知非一世。年事忝爲兄。每到論文地。多傷感舊情。孤舟江畔謫。五馬峽中行。別語留箱篋。驪珠字字驚。元韻我欲視君弟。君能謂我兄。論文今古事。托契死生情。前夜纔承欵。窮荒遽報行。誰知東去路。步步別魂驚。次李承宣扇面贈詩韻故舊誰能記我哉。銀臺獨有素書來。子修方在銀臺有問書 傷心薩水那堪說。每誦君詩淚滿腮。元韻邊疆豈獨死人哉。余亦新從塞外來。遙想傷心渡薩水。不堪流淚更添腮。次具通判黃州贈別韻存歿弟兄情。文章今古事。白頭望子深。高價與誰市。元韻瘦馬木鞍枝。此行問何事。離親與去國。况復過安市。</text>
<title>次韻酬李提學靑湖 一相 見寄之什</title>,<text>天畔相思夢裡期。故人消息未全遲。神交塞嶺雲寒夜。魂返江關月黑時。已被風霜凋白髮。尙懷山水理朱絲。家園寂寞成榛草。鞍馬唯應舊徑知。元韻夢裡分明說後期。覺來千里鴈廻遅。風霜關塞思鄕淚。落日門閭望子時。新歲一春應下霈。故人雙鬢幾成絲。城東駐馬踟躕意。只有東隣吏部知。</text>
<title>次韻奉酬龍洲趙判書 絅 見寄之什</title>,<text>窮塞投荒傍野人。淸朝僇辱諫司臣。生全實有明恩被。死罪慚非古義陳。自識靈均吟楚澤。誰憐公幹病漳濱。高懷浩蕩開氛翳。尙記同浮柝木津。元韻西塞淸源最裔人。南冠昨日禁闈臣。乾坤德大難容報。母子情深可重陳。須把詩書醫疹疾。莫將蘭佩怨江濱。壯遊獨辦皆天意。鴨綠桑溟自有津。</text>
<title>十月二十二日。金吾吏將移配天安之關。馳到府中。卽書長律一首。以識感泣。</title>,<text>移配湖中離塞垣。魯江千里遠招魂。當時只有罪當死。此日何知蒙此恩。傍海山川非瘴地。連雲涕淚近丘原。終南過處蒼黃甚。猶慰慈顔久倚門。</text>
<title>江界發日。次石希璞韻。</title>,<text>雪後朝曦擁女垣。城邊回馬識君恩。而今免葬江魚腹。未怕灘聲吼塞門。</text>
<title>府伯追別別河。長律一首贈歸。</title>,<text>並馬不知征路遠。臨歧無那客愁何。堪憐北竄仍南謫。况復離亭是別河。狄嶺界天森古木。乙江豗峽聳寒波。歸時帳裡羔兒酒。應念風晨雪棧過。</text>
<title>城干驛阻雪</title>,<text>急雪晨初暗。從風晩更狂。舞江深下棧。霾驛逈黏墻。但助關寒重。寧饒客意忙。數壺邊酒在。難慰此愁膓。</text>
<title>立石驛。贈別崔碩建。</title>,<text>南去猶爲放逐臣。白頭關塞更悲辛。江干立馬相將地。慚愧當時問字人。</text>
<title>贈曺後偉</title>,<text>爾亦秦京有倚門。塞山千里阻歸魂。沙村曉雪遙相送。泣把征衣見淚痕。</text>
<title>狄踰嶺</title>,<text>雪山開闢控毗盧。西北雄關是狄踰。正晝已愁白日入。極天但見蒼巒紆。風豗絶壑千尋浪。氷滑層厓七尺軀。夷夏驅馳三萬里。畏途不測域中無。</text>
<title>宿白山</title>,<text>關嶺千重萬死踰。白山風雪憇征徒。孤村黑夜遙相失。報道三更盡應呼。</text>
<title>失馬</title>,<text>未是人情老棄之。邊庭無粟療渠飢。可憐狄嶺同來往。纔到白山埋弊帷。</text>
<title>狄踰舘</title>,<text>危途盡處忽林丘。乍倚層軒豁客愁。關擁雪山開闢壯。江通薩水古今流。身同矯鴈違胡地。魂未藏魚滯楚囚。行見香爐一靑眼。筭程明日到煕州。</text>
<title>宿長洞</title>,<text>江干風雪一羸驅。抵得孤村日欲晡。已報使君來候舘。仍聞小吏促行厨。窮途只恐初心變。浮世何關物態殊。向夜酒醒還兀坐。長身點檢到鷄呼。</text>
<title>煕川旅舘。望香山。</title>,<text>四月毗盧雪在陰。高軒相對爽煩襟。寒天却出來時路。短日空催客子心。積素方看撑玉峀。空冥何計覓瑤林。往年酬答香山作。頭白飄零涕自淫。</text>
<title>開平驛。贈別田祥原皥如。</title>,<text>關嶺何爲伴楚囚。驛邊風雪曉程脩。孤村再宿猶遷客。一騎經過舊督郵。田曾爲魚川郵 每向僑居頻問訊。偶同征役减覊愁。明朝薩上分歧路。馬首東西各淚流。</text>
<title>天水臺</title>,<text>氷沙浩渺石蒼蒼。日昃高臺亂霰雱。客路了無登眺興。江神應笑去來忙。</text>
<title>宿鐵瓮城夜吟</title>,<text>闢開鐵瓮千峯繚。飛出東臺億丈餘。表裡縱然天設險。艱虞其奈國無謨。少談兵略緣馳馬。晩作覊囚坐讀書。豪氣消磨猶未盡。客裝時撫匣龍孤。</text>
<title>平原夜吟</title>,<text>昨日安陵逢故人。壺觴爛熳醉華茵。酒醒却卧平原夜。茅店寒燈一逐臣。</text>
<title>箕城贈別咸崔諸秀才。</title>,<text>一別難如此。離亭到浿津。誰知問字輩。尙戀在途人。已是慙前事。何期了後因。南歸亦流落。把袂共沾巾。</text>
<title>坡山遇至日</title>,<text>客感中宵到子深。初陽忽已變窮陰。須知人事隨年事。會見天心卽我心。</text>
<title>天安途中作</title>,<text>關塞歸來二千里。計程今日卸征鞍。天寧若比江邊遠。地獄眞逢世界寬。錦水入望隣舊壠。浮雲回首近長安。君恩到底終難報。未盖棺前誓鐵肝。</text>
<title>茆屋</title>,<text>負暄茆屋睡窓欞。散秩床頭帶瓦甁。氷拆野流遙漾碧。雪瀜園草早偸靑。居同逆旅何料理。身似行人太住停。稚子出門迎舊客。此生忘却更遷寧。一作配天寧</text>
<title>謝李使君 雲根 惠淸酒黃肉</title>,<text>叩戶驚官使。提壺倂小盤。味分丁刃解。香帶卯時歡。久客愁長渴。衰年貴一餐。郡南山畔雨。終日不妨寒。</text>
<title>呼酒</title>,<text>初踰狄嶺向寧州。婢僕歡然失舊愁。終夜旅窓呼酒盞。更敎阿一 煖酒婢 睡搔頭。</text>
<title>別魚儁伯 尙儁 赴金堤任</title>,<text>久別忽相見。離亭還謫居。一麾湖郡去。萬死塞關餘。短日村墟冷。高風驛樹踈。梅花東閣裏。肯作數行書。</text>
<title>茆茨 二首</title>,<text>澤國饒雲雨。冬暄借客居。藩蘺因地濕。洒掃至庭虗。葉盡林無影。村稀井有渠。茆茨宜寂靜。生計不慚踈。晩景雲烟媚。風光愜據梧。野田行獨鶴。山市下羣烏。覆屋蒼藤偃。侵籬白水紆。時聞使車至。門外有長途。</text>
<title>臘日</title>,<text>逢秋關塞戀親闈。度臘湖山倍憶歸。手札較多千里外。慈顔猶是一年違。永初吉日謀何得。伊水閑居計已非。聞道至尊呈內宴。定流恩澤普春暉。</text>
<title>宋進士汝獻 誨吉 來訪</title>,<text>一宿未堪別。三杯方欲歸。豈知遷客地。還把故人衣。野店寒雲積。官橋臈雪稀。茆齋赴春酒。更擬啓柴扉。</text>
<title>贈別姜全義 弘益。兼寄東溟鄭參議 斗卿 詞丈。</title>,<text>五十湖西郡。分憂吏最良。民情仍借冦。朝議豈徵黃。酒席猶遷客。河橋阻遠將。因聲報鄭驛。幾日枉詩章。</text>
<title>奉和李明府臨枉。仍示次前詩韻。</title>,<text>下里柴荊色。中厨苜蓿盤。多慙枉車過。且盡接杯歡。問疾常如渴。論文欲廢餐。看君好詩句。莫厭野亭寒。</text>
<title>丁酉歲除日</title>,<text>江邊竄逐又湖畔。力盡仍逢歲盡時。馬首三千餘里路。鷄鳴四十九年非。行藏謾自前脩擬。悃愊何曾聖主知。身計蹉跎堪一涕。白頭猶未偃山扉。</text>
<title>次李使君除夕見示韻</title>,<text>江潭寄跡苦躕躇。灾疾嬰身可解除。徂歲便終今夜半。窮愁應賦我生初。詩名晩竊才全盡。諫職追思計太踈。頭白主恩無報日。寸心爭奈死灰如。</text>
<title>戊戌元日</title>,<text>今朝元日氣頗淑。試整角巾廵茆簷。枉愁前歲鵩集舍。行見新春燕入簾。推遷却是灾年盡。衰颯何堪暮齒添。但祝東征乘暖候。日華川上已頻覘。</text>
<title>李使君於歲除日。欲枉弊居。使君有宿疾畏寒。纍亦抱病。遂闕盍簪。立春後日。携酒饌至。夜深罷歸。題奉一律。</title>,<text>傳呼五馬出城隈。何得郊扉載酒來。舊疾謾愁拋守歲。新年眞喜勸銜杯。沙村雪片翛翛下。草屋燈光冉冉開。頭白尙堪酧好句。莫嫌流落損詩才。</text>
<title>贈鄭上舍 時僑 携酒來訪</title>,<text>客有窮耕者。平生鄭子眞。何能載酒至。慰此離騷人。白髮好相對。靑山空復春。因思老湖外。肯許卜西隣。</text>
<title>贈黃腸敬差官慶員外 㝡</title>,<text>白首湖中客。黃腸海畔行。寧州無好酒。何以慰離情。</text>
<title>暮春一首</title>,<text>江海飄零久。春風涕淚流。哀傷廢詩律。衰白飽覊愁。晩雨靑楓樹。微馨杜若洲。高齋瞰原野。莫是仲宣樓。</text>
<title>溫姪歸京</title>,<text>十歲爲孤日。三冬從學年。吾衰敎已懶。汝病業能全。慣聽離騷詠。無忘曲禮篇。歸京雖是別。詎比憶江邊。</text>
<title>贈別李吉州 檜 子方赴濟州任</title>,<text>門有征邁客。傳瑞驚里閭。豈知耽羅伯。停車問謫居。携手延入坐。惝怳相叙初。新從西北還。各言千里餘。投荒曾一年。謫宦幾居諸。沙朔等江關。欲說恐愁余。今君更遠適。受命肯躊躇。南風吹炎瘴。霾海漲空虗。波濤杳不極。舟楫愼所如。名聲動蠻獠。政化洗侵漁。朝議重全才。主恩寧見踈。君子安素履。絶國卽階除。胷襟棄氷炭。眉宇見平舒。疵賤迫貧窮。草草供酒蔬。恨無鷄黍具。賓御駐吾廬。茭牧出龍駒。每歲貢乘輿。馳書藥物。願傳雙鯉魚。</text>
<title>重贈李濟州</title>,<text>流落江潭歲月深。故人滄海別離心。呼燈昨夜思同酌。滯雨今朝阻盍簪。被髮豈能携杖出。喪容唯作據梧吟。春雲滿地長亭晩。萬里消魂漢峀陰。</text>
<title>止酒</title>,<text>久客無如醉。沉痾可自由。深知止酒好。漸擬淺斟休。零落傷紅蘂。低垂困白頭。流鸎坐不起。似欲勸消愁。</text>
<title>草堂垂成。李子建寄來一律。信筆却奉。</title>,<text>卜宅遠同賈。誰人還比陶。文辭慚放逸。生計近蕭騷。覆屋依林靜。廵簷岸幘高。新詩堪朗詠。未覺唱酬勞。</text>
<title>雜興 六首</title>,<text>山前蔭茆放臣宅。溪上揷籬人吏家。一水橫分沙徑細。孤鸎啼遍柳陰斜。院外雙川出峽遙。西南直接海門潮。桃花水暖白鵝喜。靑草陂深黃犢驕。啣泥燕子急巢成。選柳鸎兒詑翼輕。不知布糓何心性。獨爲農家欵欵鳴。臨淵羡魚自春早。借人結網爲日長。秋水雙川猶可截。泥翁萬事不曾忙。若爲溪岸鑿池平。句引東頭一脉淸。有時住杖菖蒲色。細聽沙邊鯉食聲。客裏爲農借墝埆。春來多雨抵膏腴。不愁課僕無辭遣。麥出從渠飯凸盂。</text>
<title>板輿戾至。悲喜成詩。</title>,<text>忽就東征路。初休暮倚門。風霜殊死日。天地再生恩。喜劇仍垂涕。驚疑未定魂。聖朝敦孝理。應念殢寃盆。</text>
<title>謝金令惠三種</title>,<text>慈顔臨客寓。甘旨荷朋情。顚倒緘書拆。提携菉粉輕。宜人家鴨卵。品食野鷄羹。他日頻承餽。尋常未覺驚。</text>
<title>晩春遣懷</title>,<text>山下孤村雨欲稀。晩來風景媚芳菲。古査生綠欺人老。新燕尋巢似客歸。服食漸踈葷酒味。形骸復襯芰荷衣。却慚處世同褌虱。步履何曾違掩扉。轉却烏皮睡罷時。坐來閑塢晝陰移。暖風繰柳絲無數。輕雨篩林葉有姿。自笑文章誤身事。休將書史課諸兒。屋西獨對靑山色。抱膝悠然忘渴飢。</text>
<title>元汝薦送梨花酒淸酒並一壺。大蒜數束。卽令家人灸葷。互斟兩酒。戱作一絶。</title>,<text>梨花竹葉兩淸佳。更有靑葫寄送偕。病後飮茹渾不戒。空敎惡妾怨長齋。</text>
<title>哭金進士 壽蕃</title>,<text>十四飛騰進士科。摘髭黃甲竟蹉跎。上天又靳公明壽。哭向蒼蒼可奈何。東村詩卷在天地。膾炙應傳千萬春。鳳毛零落驪珠晦。誰向芸編爲拂塵。京華消息似非眞。東老林園無主人。寂寂畫堂空燕語。泛花池水入西隣。</text>
<title>贈權明府 順昌 歸京壽親</title>,<text>半百斑斕奉二親。南陔誰似使君人。頻年墨綬專城貴。幾度華筵獻壽辰。五馬催還京國路。羣鸎罷囀故園春。自憐死罪猶寬赦。將毋飄零楚澤濱。馬嘶晴日向雲端。官柳陰陰黃鳥闌。憑仗客居唯地主。暫時相別是天安。行春野麥靑迷壠。潔饌江魚白滿盤。應爲壽觴淹彩服。早回書札問艱難。</text>
<title>簡李生 勛 乞園菊</title>,<text>乞取君家滿園菊。移來僑舍傍山栽。已知湘水餐寒蘂。或擬東籬泛酒杯。</text>
<title>崔湛至喜成一首</title>,<text>塞障臨夷界。湖亭近海山。二年從放逐。千里度重關。發憤漢唐上。忘飢陳蔡間。侯芭空有問。終愧抗衰顔。</text>
<title>謝李仲宣惠新麥米，活鯽魚。</title>,<text>東隣一餽荷情親。麥鯽同時味最眞。雲碓搗來新穫穗。水甌提送政游鱗。釜炊爛熳宜亭午。刀鱠紛綸合錯辛。羞膳潔馨何自得。旅顔愁破覺今晨。</text>
<title>鄭山陰周卿 元詹 見過。卽事一首。</title>,<text>田園歸計好。澤畔故交踈。不有籠鵝客。能過賦鵩居。窮愁唯濁酒。晩飯但畦蔬。滯雨如仍坐。呼童試覓魚。</text>
<title>草堂成</title>,<text>春來覊泊有經營。正到炎天草屋成。簷短借將林葉覆。徑深添得野花生。潘仁自有閑居志。賈誼空傳卜宅名。枉擬他時文藻地。何人想像托風情。</text>
<title>成佛寺</title>,<text>峯嵐澗葉翠紛紜。坐久層軒日欲曛。潮海漸分如馬島。雨天遙識護龍雲。鑱巖古佛中臺見。殷谷淸鍾下界聞。寂靜可能疵垢盡。洗心從此謝塵氛。</text>
<title>成佛寺中臺次韻</title>,<text>藤蘿蒼翠擁簾櫳。更躡岹嶢石棧窮。澤國羣山千嶂雨。海門高浪萬帆風。人生局促乾坤內。時序推遷逆旅中。暫撥覊愁携韻客。不妨終日坐龍宮。</text>
<title>永初堂</title>,<text>言從隙地結吾廬。何帠堂名揭永初。臣罪自甘吟楚澤。主恩猶借奉潘輿。誅茅只儗三年卜。樹木那謀十歲居。秋後穫田兼有食。不妨生計野夫如。不意龍鱗妄自嬰。仍令鶴髮苦從征。死生粗識君臣義。流落逾深母子情。斷手茅茨侵夏熱。關心菽水趁春耕。可憐禹錫連州去。官廨仍存食廩名。</text>
<title>謝徐敎官 漢柱 有書。因餉軟鷄浮蟻酒。</title>,<text>素札兼嘉惠。新知荷遠存。朱朱鷄出柵。白白蟻浮樽。細酌成昏飮。香羹佐強飧。僑居有懸榻。肯復欵柴門。</text>
<title>謝牙山李使君 挺岳 寄惠九種</title>,<text>伻來叩戶罷昏眠。餽遺隨書荷見憐。米帶鹹鹺腰再折。鮰兼塩薧尾雙聯。細魚半㪷蘇編六。蝦卵盈升筭累千。十箇麴生風藉藉。一甁燒酒露涓涓。香粳作飯精無比。白雪調羹味更全。自識生乾佳美並。誰論氣品破傷痊。身長不爲烹熬敗。鱗細仍無刺骨堅。産出梅蘆 海蝦 名自好。色勝蕉荔狀何鮮。寅神旺日因催釀。卯聖歡時合暢悁。晨夕潔馨眞幸爾。此腸蔬糲已怡然。</text>
<title>感懷寄李子修 正英 承宣</title>,<text>冥寞吾家弟。文章有大名。篇篇子修字。歷歷浿關行。放逐同時事。存亡此日情。片雲天畔在。回首淚交橫。</text>
<title>客居詠事</title>,<text>松簷樛結松枝覆采椽。拄撑簷角障炎天。日高戶牖凉猶在。雨過庭除濕未全。藥畦無事長年養舊痾。關心藥物種東坡。紫蘇梗並薑苗長。藊豆莖連地髓多。菊畹經營隙地資緣坂。培植孤根望布雲。秋後未期餐得好。雨中須識護將勤。瓜田東陵種瓜豈晦跡。漢陰抱甕眞息機。但要零露開花了。唯恐先秋抱蔓歸。漁川結網不須河水罛。釣魚豈必松江鱸。嫌將浪跡遊湖海。畏有舟人問大夫。種菑打麥登塲食有須。揷秧鋤水早無虞。農談已自要隣父。田事唯應聽老奴。</text>
<title>病中卽事。示崔湛。去年是時。余在江界椒井。湛留府內。</title>,<text>衰年苦暴下。久客暫遷居。到處愁生病。何時汝捨余。玄蟬山雨過。白露渚蒹踈。去歲椒泉住。城中正憶渠。</text>
<title>謝槐山羅使君 以俊 遣使書存。寄惠白粒，香油，淸醬，西瓜，燒酒等物。一律。</title>,<text>使君爲政出凡庸。餘暇江潭問札重。割俸米應憐飯粟。焚膏油得替然松。淸醬遣甞千甔味。紅瓜敎擘大瓤膿。病身最荷盈壺露。涓滴猶澆磊隈胸。</text>
<title>水仙亭荷花正開。幽囚抱病。無意往賞。七月十四日夜。泳姪與崔湛就使君從翫。使君酌酒呼韻。命湛泳賦一絶。仍和之。湛詩曰露華初下樹陰生。池閣東頭素月明。萬朶芙蓉一杯酒。離人忘却故園情。泳詩雖不及此。亦有沓拖氣。余聞喜甚。病已卽次爲二絶。因奉權明府。</title>,<text>風披菡萏月華生。倒影紅亭水底明。聞說使君詩酒興。病夫於此獨無情。使君淸賞共書生。紅藕池邊對月明。堪笑阿咸不識字。樽前還亦惹詩情。</text>
<title>次韻答李進士 檍 謝泥翁惠墨。因爲問候。</title>,<text>詩筒遠附小奚來。勝得驪珠十數枚。持贈實慙非麝搗。發揮何遽比龍煤。病吟梧几誰相問。愁掩蓬門未自開。尙待枉臨重貰酒。爲君扶坐看傾杯。</text>
<title>述懷。用前韻。二首</title>,<text>神情輸入道塲來。悔把虗名擬馬枚。病朽一身同傀儡。心灰萬事付炲煤。應劉略喪書長束。樊柳初逢閤欲開。但戒太常齋滿日。裸頭還覔卯時杯。中焦痞結劇年來。日食檳榔可百枚。幸免一家罹瘴濕。從敎四壁殢烟煤。心源漸與三車會。膓石何曾萬弩開。近得殘年頤養術。掃除煩惱斷深杯。</text>
<title>贈別柳扶安 炅 之任 柳曾以敬差官見過</title>,<text>騎省羣龍會。郞官最少年。乙未冬。余忝騎曹佐貳。與郞官三人。爲龍頭會。柳其一也。 客間靑眼再。湖外白頭偏。郡邑邊山際。漁商隔浦前。新科與初政。時新設湖南大同 藉藉萬人傳。</text>
<title>次韻謝李上舍子文惠鷄米</title>,<text>田家生計不要多。字出塒鷄打壠禾。分與西隣頷顑客。免敎羹藿飯如沙。</text>
<title>次柳詩溪居韻 二首</title>,<text>夙抱丘壑情。晩處湖山謫。居閑似退素。歲久忘覊客。菑原浸寒草。沼岸䟽細石。日夕溪上吟。高柳數株碧。鄕里乏珪組。物情睠遷謫。野老挈盤榼。延坐抗主客。遊目瞰淸流。曲肱眠白石。冥然喪物我。雲水暎空碧。</text>
<title>處常上人從南漢訪余謫居。仍話昔年雪山之會。初菴子有贈短律一首。書感以歸。因寄敬賢老師。僧在玉果觀音寺。</title>,<text>雪巘相逢地。東林一笑還。飄零千里外。存歿六年間。唾玉悲前事。浮盃憶舊山。因聲報敬老。博奕久應閑。</text>
<title>八月十四夜 是日望</title>,<text>活出蟾蜍色。飛來桂子宮。已從今夜滿。先道是秋中。物態隨年變。鄕愁着處同。猶勝魯江畔。獨泣向霜空。</text>
<title>中秋月。與崔湛，泳姪對酒。余病少斟。卽事感興。走筆成詩。</title>,<text>去歲江邊雨。中秋不見月。今年兜率天。月色雲間沒。巧避窮愁人。無乃羞白髮。時當肅商吹。尙或開突兀。試酌樽中酒。迢迢望金闕。此月不肯明。此酌不能卒。衮職負明恩。臣罪甘伏鉞。投荒出生全。窮塞傍夷羯。地同恒雨蜀。愁甚炎瘴越。惡灘怖魂魄。嚴霜砭肌骨。雖蒙移內地。亦困坐深樾。消中癉暑久。暴下乘虗發。邇來積三旬。展轉成氣厥。神精莾磊落。年景逝焱忽。陰雲萬里同。好事空咄咄。况與盃酒踈。誰慰覊旅顝。停觴語二子。爾輩氣屼峍。爲我召風伯。有如盪溟渤。晴空縱圓魄。整此冠裾謁。豈唯償吾願。萬人憂消歇。天公惠我顧。感此辭搪揬。洞澈摩尼珠。俄頃出泉掘。從知大陰精。不受氛翳閼。再拜謝天公。強引盃心竭。終然托情素。浩歌舒結愲。</text>
<title>謝南陽鄭使君 植 寄惠小螺醢一缸，蘇魚十編，民魚二尾，石秀魚二束，沉絡蹄四十箇，蛤醢一盒等物。</title>,<text>書帶蟲魚鮓薧俱。盈缸螺肉十編蘇。一雙膠脫鮰乾腹。卄箇碁枯鯗拆顱。章擧採來三百脚。老蚌沉得幾千珠。此中却乏香稉飯。慙愧珍羞侈入厨。</text>
<title>喜閔正郞 維重 過謫居。率題短律贈歸。同時被逐。首蒙恩召。秋夕從木川省墓歷訪。</title>,<text>絶塞同時逐。孤村此日尋。愁顔還一破。衰病故相侵。文字平生累。君恩到死深。是非猶未了。天地鑑吾心。</text>
<title>濟上人重訪。餉以拌末川椒，獮猴桃兩笥。書此以歸。</title>,<text>紅椒拌末綠藤梨。珍重山人袖裡携。莫恠貧居無報謝。秋期還有宿霜溪。</text>
<title>西溪上鑿池放魚 二首○官僮决陂竭澤。多拾鯽魚。余得其餘。放活新池。</title>,<text>鑿岸因須通澗脉。防隤更合布莎根。已識潛鱗如在藻。肯敎鵝鴨得窺援。柳詩註援蘺也涸轍方知勺水周。通波何讓决江流。割鮮未擬登盤味。分飯唯聽撥刺游。</text>
<title>聞李上舍重明，李秀才得完同浴木川椒水。余病事椒沐。謫籍所拘。不能往從。遂用去秋江界椒井詩十二韻錄寄。</title>,<text>好事難追逐。端居若棄遺。浴沂還氣像。吟澤自差池。坐想冷泉溢。寒從白露滋。溫湯徒𤀰瀑。風井却澆漓。酷似明礬澁。全勝毒藥治。豁痰應自得。淸欝不須疑。兩李俱有痰欝病 勇敢疇先入。邅迴莫復 作屢 窺。肥頑猶赤肉。瘦怯儘靑肌。兩李肥瘦不同。此二句戱之耳。 啜醬纔安肚。持醪未定頤。法宜禁汗發。妙在覺神怡。滌垢身思潔。彈冠興不衰。無由脫拘繫。愁疾竟難醫。</text>
<title>馬乳葡萄</title>,<text>馬乳初生西極天。何年來植海東堧。應敎象罔探珠出。便與龍鬚滿架懸。露下合甞甘冷洌。盤中耽看黑團圓。果園坊裡誰題品。丹橘黃柑敢在前。</text>
<title>偶登東山有作</title>,<text>秋懷忽不樂。携酒登東山。從我者數人。匝坐林薄間。亂峀霜葉酣。危石寒花斑。不知誰家冢。累累向我顔。貴賤雖殊科。等是委榛菅。對此胡不飮。撥吾涓滴慳。虗名竟何有。古道不可還。竄逐垂二年。人命履鬼關。常恐死葬魚。不得歸岡巒。</text>
<title>八月晦日。家人以紫蠏，紅棗，蒸菽。勸新稻酒。走筆成詩。</title>,<text>昨日東山酌。持螯與擘棗。今日家人勸我酒。盤中更添蒸菽好。蠏出南溪棗東鄰。收菽山田釀新稻。莫言窮居値荒歲。那無一飮開懷抱。自恨殘年怯縱酒。涓滴壺觴太草草。中秋月旣陰易夕。霜氣肅肅來穹昊。富貴由來非我願。文賦卽今無奈老。但令樽酒日長在。何憂鬂髮年年皓。夜郞自與湘水殊。從知醉醒不同道。</text>
<title>感懷贈崔自平進士</title>,<text>江城聚散十年前。頭白相逢涕洒然。一盞香燈紅妓曲。人生安得再團圓。崔與吾兄弟。舊會公山客舘。</text>
<title>贈金䥬歸禮安 幷序</title>,<text>金䥬上舍自京歸禮安。枉道訪謫居。臨去索題一詩。幷寫舊贈長律。爲新構草堂題詠改之也。上舍往客京師。遊吾弟兄間雅矣。存亡流落若此。尙復詩乎哉。聊短述識感云。枉道南歸客。高秋竹嶺關。更徵蕪拙句。應爲草堂顔。好事存亡後。殘生逆旅間。相看一涕淚。寂寞向陶山。</text>
<title>九月八日夜。卽事口號。二首</title>,<text>寒聲颯颯打窓來。喚起兒童出聽回。恐是無端山雨至。明朝阻我望鄕臺。野外全稀穫稻塲。田家無酒作重陽。夜來風雨知何意。催促黃花趁節香。</text>
<title>九日</title>,<text>去歲淸源江北岸。今年兜率郡南隈。飄蓬兩地覊臣遠。佳菊重陽節序迴。千塞烟霜雙鴈叫。一城風雨五龍豗。寧州治內山形。有五龍爭珠。 窮愁較長才情减。憀慓唯憑濁酒盃。</text>
<title>又題一絶示崔湛</title>,<text>病後三旬全止酒。生前此日且御盃。但酬佳節九月九。莫問黃花開未開。</text>
<title>贈朴綎歸廣陵</title>,<text>士有擔囊志。難將負米同。思歸廣陵北。却別華山東。野菊重陽後。江蒹細雨中。老夫多感涕。盃酒亦匆匆。</text>
<title>朴廷麟挽</title>,<text>苫凷南鄕日。君初不識吾。哀憐踰故舊。義動歷崎嶇。積善誠如此。傳家竟有孤。白頭違素志。牢落報恩珠。</text>
<title>感懷贈別尹鴻衢</title>,<text>十日飮爲三日別。壬辰中元。初菴子有贈尹詩。詩中有十日留君秦趙飮之句。 匆匆匹馬向長城。悲吟欲和中元律。淚落杯觴句不成。</text>
<title>閔都事 周冕 過謫居。長句一首書事叙情。</title>,<text>藍衫蓮幕靑雲士。沿牒相逢楚水涘。魁星光並郞官宿。騎省龍頭年少是。乙未冬。與都事爲騎省龍頭會。 荏苒三載幾分手。憔悴形容吾更醜。貧居恨無鷄黍娛。生色柴荊秪蹔叩。割味行厨已儉約。何况寧州酒甚惡。風霜搖落重陽後。辜負黃花一斟酌。</text>
<title>都事到郡。餉官酒一壺。卽白軒李相公所屬也。小斟賦一絶。聊以識感。</title>,<text>寧州官酒非醇酎。亦得禁愁苦未裁。多謝白衣軒老意。菊前斟酌兩三盃。</text>
<title>同李檍，李重明，李一舟，崔湛。遊廣德山。五百字。</title>,<text>我遷兜率府。今玆垂一年。長夏茆簷望。孤雲華山巓。願携一筇竹。投跡五道 峯名 前。拘蹤懶出門。烏匼無由宣。過從二上舍。苦勸撥沉綿。云已失春賞。蘼蕪間杜鵑。淸霜染萬壑。豈負玆景鮮。前導爲誰遲。煖酒臨淸川。兩李待余于豊世川邊。要留小飮。以日暮辭。直向廣德。 名山已熨眼。欲駐復催鞭。瞻余馬首南。馳逐忽飄翩。入洞正昏黑。藤蘿逗蒼烟。隔林見緇徒。列炬紛後先。雲碓響嘈嘈。暗谷鳴淺淺。風箏擺睡睫。鐵鳳翔高鶱。山樓不可倚。廣宇寒飈旋。蔬糲飽客飢。木枕酣伴眠。夜深聞梵唄。鍾鼓喧法筵。誰歟作供。膜拜祈福田。平明正殿空。趺坐但金仙。不知定光佛。何世現西天。留骨與麈尾。袈裟此流傳。寺舊有脫牙琉璃麈尾繡袈裟。寺僧出陳云自定光如來流傳。 如是非所聞。誕妄其舍旃。文殊冠岹嶢。躡蹻須攀緣。余病要人扶。獨借藍輿肩。夜來霜氣重。林木更可憐。鴨脚黃自墮。虬卵赤欲然。穿壑盡錦樹。窮源到細泉。臺高仰絶頂。崖仄躋復顚。路窮見佛殿。石龕蟠嶽蓮。虗無楹棟浮。縹緲壇戺圓。人寰隔幾重。世界恢大千。長松蔭坐席。蘿薜垂葉姸。香茶帶山果。渴吻流津涎。浮屠者希濟。飛白技已專。兼能大字書。扁榜自題懸。餘暉迫歸逕。遺恨在普賢。寺名 懸燈又一宿。還宿廣德山 高唱動諸篇。衰瘦倦吟賦。有如尊宿禪。但占豆腐熟。空腹望便便。二李才俱長。詞鋒森戟鋋。胡爲抱龍匣。欝欝干斗躔。後來年少李。午谷卽茆椽。李一舟自子午谷後至 向非歸去忙。那無詩句聯。湛也自西關。陳蔡不相捐。業工近體作。豈獨能寫牋。念玆朝解携。各言冗故牽。人生有離合。勝事難留連。况我在羅網。安能更翾翾。仰羡鳥在藪。俯慚魚潛淵。回騎出東林。三歎此溪邊。</text>
<title>題文殊臺</title>,<text>開闢此臺有。現身何佛時。向非雲錫住。那得世人知。古殿蟠崖逈。遙泉出谷遲。更慙聽法地。猶是怨江蘺。</text>
<title>別廣德寺。次李上舍檍韻。</title>,<text>蓐食隨鳴磬。歸裝報下樓。共言牽世務。何計免覊愁。霧破千峯日。風敲萬木秋。倦遊同落葉。分散碧溪頭。</text>
<title>十月一日夜書懷 亡婦祥日在是月</title>,<text>搖落誰堪澤畔悲。北風終夜撼窓帷。孤村葉盡淸霜重。故國天長白鴈遲。公榦自嬰沉痼疾。安仁空作悼亡詩。錦江南畔傷心地。披草何由哭再期。</text>
<title>次李上舍檍遊寺後見寄韻</title>,<text>詩情書意十分多。不翅蓬門枉駕過。僧社禊中容此物。客居秋後問如何。空添短髮愁全白。只倚衰顔醉欲酡。約束更能蕭寺去。猶堪騎馬撥沉痾。</text>
<title>雨中把酒卽事。示李澯，崔湛。</title>,<text>李生善綴文。崔子能賦詩。俱耽古制作。學古以爲期。吾非道古者。曷從吾問之。昌黎及太史。亦非墳典辭。豈若遡風雅。窺姚姒與羲。生平好詞賦。白首詠江蘺。此道吾已悔。安可勉人爲。師資實慚忸。好事堪追隨。茅簷屬鷄棲。寒菊雨離披。聊持一盃酒。豁此千古思。</text>
<title>都事覆審。將到天安。馳書先問謫居。寄惠菊醞一甁。盖恨前日郡酒味薄也。率題短律却奉。</title>,<text>驛使先傳札。開緘菊醞隨。眞堪償宿債。亦不負前詩。都事前和詩有他時更謀一壺酒之句 短日村光暮。寒天雨氣垂。淺斟還有待。車騎枉茅茨。</text>
<title>寄別李錫而方伯 慶億</title>,<text>湖山千里罷褰帷。遠寄緘書告別離。謾企歸驂臨楚澤。誰知改路出燕歧。民情自有謳歌惜。客意猶懷繾綣辭。荒歲賑飢留筭策。更須商略奏丹墀。</text>
<title>黃上舍鵠立餉唐根，芋子。因寄二絶。次韻謝之。</title>,<text>春雨種來秋露滋。蔓菁同味採同時。眞堪煑作羹供飯。也可吟成句綴辭。拾得蹲鴟自救貧。仍將烹鯉遠分人。應憐楚客厨偏冷。遣合唐根味更新。</text>
<title>次柳詩郊居歲暮韻</title>,<text>郊居逼郡郭。杜門偏蕭索。蘺踈苦瓢懸。溪冷殷檉落。世情老彌倦。生事秋更薄。客來淡相看。今辰但如昨。</text>
<title>穫稻 三首</title>,<text>穫稻東菑早築塲。村舂夜夜杵聲忙。會付白粒輸官賦。䟽糲猶堪飽此膓。客居僮僕共艱難。終歲治田力已單。禮記註單盡也 隨俗賽神贏社酒。那無一斗報微寒。刈稻家家打未休。歐汙占見滿車篝。不知泥叟爲農地。亦得償還郡糶不。</text>
<title>十月十六日。感懷書情。四首</title>,<text>世間夫婦已了因。三十二年如隔晨。塞舘淚乾除服日。湖村神愴奠盃辰。平居謾遣愁貧窶。謫處誰同甞苦辛。夢裡相逢若相識。應驚吾髮白盈巾。卿雖婦女實無妬。吾豈男兒徒有鬚。少日不曾謀媵妾。老年其奈作鱞夫。但祝齋居頻入夢。誰敎魂氣隔來途。孤墳宿草經霜再。想像瓊枝半已枯。君年三十五夫人。食祿平生還泥貧。但爲酒膓乾欲死。長令藎篋洗如新。衣裳恨乏今資施。釵釧思還舊典隣。願作富家翁不飮。慇懃酬謝結來因。喪祭當年講從儉。欲貽來世永無違。唯言吾死不斜被。豈料君先陳褻衣。薄醊今晨和淚薦。香檀何處導魂歸。平生鞠育相離遠。哭罷湖山影獨依。</text>
<title>廣安寺 二首</title>,<text>久客無佳興。行尋有獨園。霜枝留柿蔕。雨圃見菁根。古道寒松韻。遙村白水昏。禪房堪一宿。暫擬避塵喧。暫別人烟界。因貪佛日光。拂塵看古畫。掃葉坐空廊。鳥啄新舂碓。僧探舊乞囊。還聞嘶櫪馬。疑入道林塲。寺僧有愛馬者牧駿駒</text>
<title>與崔湛夜坐口號</title>,<text>僑窓相對一燈明。霰撲虗簷攪客情。記得去年西塞路。驛亭風雪宿開平。</text>
<title>延陽府院君輓詞</title>,<text>一德三朝翊聖君。幾人當日際風雲。寬仁度大遺威武。淸白名高掩世勳。疾困未收憂國淚。言終猶草進䂓文。精神定已乘箕尾。蹔爲楓宸滯紫氛。</text>
<title>任獻納慶翼宅盆梅正開。純夫侍郞，澄甫留後共飮。絶句六首。呈座上求和。</title>,<text>正月長安殘雪在。春來無處覓新梅。不知南谷先生宅。點綴枯査滿眼開。濫水龍鱗氷半消。靑葱玉樹冷封條。問君何自偸春色。馹騎前年度嶺遙。香浮酒面曉霞闌。影着書籤夜字寒。自識君家隣洞府。坐來疑是玉欄干。合置銀屛珠帳裡。淡粧姸粉妬新嬌。空敎墨客探詩句。誰遣叉溪作灞橋。春前倍憶故山還。爲愛中庭一樹殘。若敎墨寺留連我。不必投簪也興闌。西省風流馬曹似。江都保障晉陽隣。無如雨露司存地。小樹先回上番春。</text>
<title>澄甫宅酒席賦一律</title>,<text>流光昨夜上元變。交誼當時我輩難。千里幾愁長阻寂。五年今得一團欒。樽傾北海爐烟煖。窓近南山燭影寒。最是坐中奇絶事。新玄及第廢泥官。</text>
<title>曺夏長挽</title>,<text>世系承宣出。同源本不分。欲知嬰疾苦。端爲服喪勤。曉嶺行孤櫬。春山入萬雲。唯餘鳳毛在。早晩見超群。</text>
<title>李江陵 汝澤 挽</title>,<text>祖筵休恠我歌曼。薤露仍成行路難。斤斧本來尋直木。風霜何意折芳蘭。屛車幾屈諸州倅。粉字空書大府官。葬近要離眞不忝。誰將貞石爲君刊。</text>
<title>春夜直捴府有吟</title>,<text>拂曙重城羽衛閑。夢回踈雨響靑山。溝頭柳色添明媚。闕角雲陰帶駁斑。跛鼈豈思通禁闥。葬魚猶怕寄江灣。主恩忘却衰癃甚。還戴華簪欲赭顔。</text>
<title>具正郞次山直春秋館。漫戱爲一律錄奉。</title>,<text>才子何須歎二毛。仙郞端合着宮袍。功名直閣疑投閣。詩律秋曹似水曹。未許紬書金樻秘。猶蒙簪筆御筵高。句成自笑誹諧甚。可識曾偸曼倩桃。</text>
<title>病中移次。漫興一絶。</title>,<text>卧病不知春事闌。出門花柳滿溪山。何當接手風流客。共倚靑岑爛醉還。</text>
<title>次吳甥鳴甫上舍見贈之韻</title>,<text>衰疾寧因賦命奇。酒醪傷肺食傷脾。年來自識窮通理。達去誰將晝夜悲。聞說杏花初綻萼。欲須筇竹強扶羸。仍懷酩酊酬佳節。莫遣泥翁久不怡。</text>
<title>病中憶分司春興。偶吟一絶。錄寄松都留守吳斗元台案。</title>,<text>五架閣邊楊柳春。一池波外雨如塵。分司日得無何飮。只是樽前少故人。</text>
<title>詠畫屛 六絶</title>,<text>灌木含春氣。高柯葉盡生。何來雙拂翮。欵欵喚新晴。竹裡雙栖樂。相呼爲底忙。應傳天寶事。喚作雪衣娘。錦翼紅初軟。䙰褷困急湍。隨波唼水草。萍芡綠蔓蔓。何處忽相失。蒼茫迷水雲。飛來紅蓼渚。叫取舊離群。故近蘆花渚。相依睡正酣。夜來霜吹急。不得夢江南。雨過衣色凈。風靜頂絲閑。只爲魚經寸。機心淺水間。</text>
<title>海豐君鄭丈宅。酒席卽事。紀夢一律。幷序</title>,<text>海豐君鄭丈宅在敦寧府。洞有一軒。常日會客設酒。必於其所。余未甞不在客坐。自遷逐後。歸京淹病。五六年之間。足跡絶于親舊之門矣。今年春首。叙復忝貳秋曹。曹時設實錄廳。權移于昌德宮外兵曹。赴曹每經敦寧府前路。而曹務劇。晨往昏歸。傖囊奔忙。未暇一回轡叩海豐軒。意中常慊慊也。及春暮被疾僵仆。閉目收神。不復思人世間事矣。一夕昏睡。忽夢至海豐軒所。則坐客不省誰某。而皆平素所親諸郞學士列坐。少者數人。奕于軒南。碁酒團欒。喧呼娛樂。軒中安一花盆。云是四季。而花色豐艶。絶異常品。于時夜雨。溜簷淅淅淋碁局。海豐中坐勸酒。以銀盃斟燒酒。余受而擧燭前則盆花燭酒。酒色濃紅。客有曰此便紫燒酒也。余咏老杜詩淸夜沉沉動春酌。燈前細雨簷花落二句。坐者皆驩。而意謂不足當卽事。吟覓一聯曰春酒近花盃面紫。夜碁當雨子聲寒。因遂蘧然。卽三月旬望間也。至四月病逾深。萬事昏昏。乍過便忘。唯此夢中事。久而猶記。了了在眼。豈以前一聯能紀實故耶。病少間。演韻爲長律一首。以識夢境好事。以釋前日之恨。海豐有五子。四已登科。歷仕臺閣。長孫又自翰苑入薇垣。爲世名家云爾。鄭老高軒跡如掃。病中相憶夢中看。招邀滿座風流客。喚出全家侍從官。春酒近花盃面紫。夜碁當雨子聲寒。白頭久絶常年事。何得今宵却盡歡。</text>
<title>聞僑舍南小池。荷葉新生。</title>,<text>南池雨後水决溝。點點新荷池面浮。幾日携筇支病脚。靜觀蓮葉上魚游。</text>
<title>寧陵祥日。稽首書感。</title>,<text>天禍邦家偏五月。長陵諱日隔三晨。十年重灑喬山淚。頭白人間侍從臣。</text>
<title>雨夜漫吟</title>,<text>末殺人間萬事繁。齋心剩 一作翻 欲入空門。池塘竟夜黃梅雨。睡熟從他皷吹喧。</text>
<title>曉起聞蛙。又吟一絶。</title>,<text>終宵閤閤閙通池。直到晨光雨罷時。已非人籟亦非地。不爲官鳴應爲私。</text>
<title>答晩洲次韻見贈之什。仍步前韻。</title>,<text>萬事如今付偶奇。肯將憂思損肝脾。精神只儗蜩竿掇。耆好全輸鶴脛悲。飯糲不須耽麴糵。茹蔬亦得補虗羸。且收散跡投空外。長日齋心日覺怡。</text>
<title>朴太玄督郵赴居山任。臨行苦索一絶。率題以贈。</title>,<text>榮落須知任所遭。初程况復試庖刀。郵人拭目瞻新政。莫道爲官似馬曹。</text>
<title>尹正郞 世獻 內挽 二首</title>,<text>辛丑追思乙丑歲。兩家元是一家親。初年筦簟占祥夢。暮齒糟糠耐窶貧。淑人未讓夫人號。四十那方五十春。身命校同亡校蚤。却因私慟倍沾巾。叙事宗誰比。隆家道自亨。鹿車堪共挽。熊軾豈爲榮。藎篋無衣施。槐薪有葉生。古來皆喪婦。莊叟是知情。</text>
<title>申淸州 洬 宗兄挽十六韻</title>,<text>我族名家氏 一作譜 族編。高靈人物炳靈專。文忠八子昭安貴。承旨三男仲氏賢。近出支宗仍繼大。早承庭訓輒遵先。淸班近侍揚名久。循吏諸州出刺連。器業方期弘世德。勤勞忽見夭天年。憶參祠宇宗臣像。叨設郵亭族會筵。洛下過從眞箇夢。湖中書䟽幾枚牋。巖軒三體新模勒。召隴雙碑改伐鐫。兄力自應酬志願。弟愚終恐墮遷延。家聲寂寞情偏戚。門緖凄凉事可憐。阻闊幾年今半紀。解携何地始通川。不知痛飮猶前否。誰料豐軀遽薾然。尙有賢郞兼令姪。捴能經術與文篇。克家早晩公侯復。積善由來慶福綿。祖載吏民遮駟馬。送歸親戚別江船。淸州多姓族 新秋強病兒扶立。哭望松山淚逬泉。</text>
<title>鄭參判 良弼 挽</title>,<text>世已埤經實。天胡賦儁英。眼空裁物務。心息逐時名。藥餌供多病。詩書勝滿籝。秪令宣化地。湖海頌能聲。</text>
<title>自嬰沉痼。終夏不得喫冷。前夕偶嚼茄子。未半。卽患肺寒。痰嗽達朝。忽思江都梔子燒酒極有壓冷之功。信筆吟成絶句一首。寄澄甫留守。澄甫時覲京。留墨寺洞第。</title>,<text>半顆茄子猶傷肺。鬲寒痰嗽不禁多。欲乞江都梔子酒。纔傾涓滴便消磨。</text>
<title>尹參知純夫將赴安邊任。告別甚忙。余病斷酒。不能牽挽蹔酌。故無以少留。旣出城。從吏不至。仍滯數日。伏枕沉痼。不得出別。雨夜不寐。口占一紀。率爾錄寄。情見于辭。時七夕日也。</title>,<text>怱怱告別赴邊州。病斷杯觴可蹔留。三宿隔城徒夢想。碧天凉雨井梧秋。</text>
<title>病後移次山亭感懷</title>,<text>十載別此堂。中間人事忙。秪今成老病。誰復念存亡。出壑蒼松古。緣蹊蔓草荒。小池淸勝昔。吾髮白於霜。</text>
<title>李上舍 汝淳 挽</title>,<text>藤笈多年背自擔。桂宮高處手應探。受才最卓荀龍入。懷寶終悲卞玉三。桑戶歌殘聲不任。黔婁被短斂何堪。情乖執紼秋江涘。伏枕靑城淚獨含。</text>
<title>鄭尙書 世䂓 挽</title>,<text>長陵六德求賢日。南漢孤軍赴難時。簡擢絶無千載上。死酬寧顧一身危。文昌正屬台垣望。耆舊還深勇退思。朝議幾年從散地。追嗟筋力未全衰。</text>
<title>山齋遣興</title>,<text>精舍寂如寺。病夫閑似僧。日晴唯曬藥。山曉獨懸燈。谷喊松濤壯。溪添徑石稜。晩來方一飯。凭几睡鬅鬙。</text>
<title>晨興</title>,<text>虗室白如水。破窓嵐氣飛。調刀聞爽籟。綷縩攬吾衣。趯趯螽斯起。團團零露晞。齋居無一事。日出未開扉。</text>
<title>終日</title>,<text>終日不歌笑。此心常寂然。且須時警省。莫得坐昏眠。綠枳垂秋實。高槐集晩蟬。眼前無俗事。方盡世間緣。</text>
<title>送李百初 行源 赴通川任。幷序○序見文集</title>,<text>有美國子官。出守近東隅。莫尊大夫人。雕軒燁脩途。祖筵藉秋蘭。別思興林烏。余病阻携手。摛藻替驪駒。</text>
<title>送涵兒秋夕掃先墓</title>,<text>平生分別人。歧路涕橫流。今日送爾行。不復懷離憂。白首寄人世。萬事皆悠悠。唯有夢魂在。相隨到狐丘。秋風颯車嶺。好進熊江舟。</text>
<title>送李大玉郞中 球 赴昇州任</title>,<text>東村告別顧衡闈。說罷昇平更把衣。金橘初黃瓦屋出。石榴方拆矢魚肥。才優公牒應多暇。政簡囷倉可賑饑。暫飮名亭須屛妓。逸吟天畔喚仙歸。</text>
<title>睦參議 行善 挽 四首○三首脫</title>,<text>靑坡家世冠霄崢。公望當時屬弟兄。官爵校同年亦似。奈何天意奪民英。</text>
<title>次晩洲示韻 二首</title>,<text>久病投閑似罷官。暮塗何事不同般。人徒謝去門長寂。朝謁休來睡自安。山際結茅松蔭室。磵邊蒔藥石撑闌。草深小逕無車馬。應爲衰容懶整冠。巷曲無蹊可欵扉。地褊眞與養痾宜。謝公丘壑何曾廢。元亮壺觴足自怡。世味苦於荼過口。山光濃似酒焄眉。百年擬作閑居賦。唯恐罷癃計校遅。</text>
<title>李佐郞 齊運 挽 五首○四首脫</title>,<text>先公寃恨類沉湘。積德唯應後嗣昌。天道非耶胡至此。披雲吾欲叫蒼蒼。</text>
<title>李佐郞 杭 挽</title>,<text>守靜持廉到老新。肯將干謁走風塵。田廬久着歸耕計。城市長爲處士身。郞署偶然應列宿。峽民猶自憶行春。不知孤幼誰營護。平子書開泣所親。</text>
<title>安醴泉 應昌 內挽</title>,<text>秦晉斯爲匹。文成牧老門。芝蘭未滋畹。桐竹竟生孫。夫婦來因遠。家人一德尊。泉臺還盛飾。不媿敬姜言。</text>
<title>成判官 就學 挽</title>,<text>解落歸田後。衰羸卧疾間。交親在京洛。㐫問自湖山。浪待緘書至。誰知作挽還。永懷湘水畔。寒夜顧柴關。</text>
<title>贈別吳上舍始謙寧覲松都因棲寺</title>,<text>送子開京去。深冬雪滿山。趨庭明日到。入寺幾時還。夜幔龕燈熒。春衣石蘚斑。通經富述作。爲寄破衰顔。</text>
<title>臈日大雪</title>,<text>西道比年蝗遍野。經冬猶囓草菅枯。大雪今朝深入地。不愁來歲課民捕。</text>
<title>遣憂</title>,<text>自有俱生物。閑時亦未刪。空催數莖髮。白白覆衰顔。</text>
<title>辛丑臈月十五日立春</title>,<text>改火頻鑽柳。流光易老人。三年惟伏枕。一歲再逢春。運遣黃楊厄。盤添細菜新。歸耕雖太晩。未害自壬寅。</text>
<title>走筆簡謝權文伯惠蔓菁葅</title>,<text>菁䓗葅綠味酸辛。分却瓷缸及病身。造法應經賢婦手。欲傳家裡報何人。</text>
<title>步韻又一絶爲戱 文伯喪妾謀新卜。余甞止之。故戱以諷焉。</title>,<text>烹雌炊扊共艱辛。菩薩鳩盤本一身。白頭但保平生志。何擬長門賣賦人。附次韻 雪峯節値新春薦五辛。寒葅還及苦吟身。厨中異味何曾惜。帶笑常看射雉人。</text>
<title>雪峯詞伯次和前兩絶。述懷疊韻一首却呈。</title>,<text>京華何事飽酸辛。不乏丘園可放身。早春應决歸休計。雪巘淸光待主人。曾聞雪峯有告暇歸鄕計。舊築在雪峩山下。</text>
<title>元日早晨。雪峯侍郞送屠蘇酒。又用前韻。</title>,<text>香醪煮出濟甘辛。煖下空心欲遍身。贏得元朝婪尾飮。春風堪笑白頭人。</text>
<title>病吟一首。效牧隱詩。</title>,<text>風火交傷水地虧。因成疾疢轉成羸。誰人漫作雕肝句。吾老今爲折臂醫。</text>
<title>無夢</title>,<text>眠時未覺一宵遅。病裡方知百慮衰。舊夢華胥今不夢。更因無夢驗無思。</text>
<title>正月二十三日。雨雪峭寒。</title>,<text>花柳全無報好音。亂風騰霰故交侵。東君自是多妃女。謠諑靑陽妬善淫。</text>
<title>李掌令 後陽 挽</title>,<text>通塞由人壽在天。人情從古忌才賢。老天又爽徵仁理。誰怨誰尤付偶然。</text>
<title>春陰</title>,<text>盡日幽谿無鳥音。風泉淅淅落寒林。城頭薄晩浮雲合。瓦色靑山一半陰。</text>
<title>卽事</title>,<text>霜薄雲輕日漏曦。滿城烟火逗遊絲。紅杏未開寒食近。一春無雨到花時。</text>
<title>二月十七日寒食雨</title>,<text>昨夜今朝雨。淸明寒食時。已添楊柳色。先發杏花枝。萬物皆欣暢。吾生獨病罷。猶思故田里。襏襫向東菑。</text>
<title>戱簡鄭參議衛尉。促任侍讀學士駱東賞春。</title>,<text>春來剩欲撥沉痾。其奈風流宿債何。酒費百千那計較。人生五十莫蹉跎。夭夭水底紅將爛。𧆑𧆑山中綠漸多。報道將軍催學士。東峯佳處急相過。</text>
<title>鄭正 植 挽</title>,<text>卓犖屠龍技。聯翩乘鴈行。騏驎帶汗血。天路共騰驤。絶世少相似。流年何太忙。高堂安羡在。莫訝變滄桑。</text>
<title>南洲詞伯久直衛尉。更呈一首求和。</title>,<text>東西衛尉古將軍。屈宋羲皇今廣文。自是儒流閑禁旅。非關沙磧立奇勳。嚴城擊柝蝦䗫響。徼道分兵虎豹群。暇日戟廬堪賦詠。苑花陰轉晩鸎聞。</text>
<title>吳斗元令公將解留後之任。先奉大夫人舟行至龍山。因返開京。余病不得出。以大家東征逐子回爲韻。七絶寄呈。</title>,<text>蘭橈帶板輿。汎汎輕𩿨外。主渥與母恩。江海深且大。文駟雕軒地。尊榮也足誇。襄陽耆耉在。墮淚爲君家。錦纜遵蘭渚。揚舲信晩風。神京只百里。紫氣華山東。居留行滿歲。防禦亦專城。板輿仍渡漢。應復賦南征。民情切攀轅。此去還騎竹。公心已息機。鷗鷺自相逐。自恨身嬰疾。經年闕甘旨。媿彼南陔詩。何異遊盤子。舟輿擁行盖。潮退晩帆開。想像春江畔。親朋罷酒回。</text>
<title>聞太玄督郵告暇還京。迎寄一律。</title>,<text>背鴈違胡塞。浮驂幾驛亭。鬢從雲嶺白。眼爲鐵關靑。客路兼春盡。鄕愁帶酒醒。詩筒不用寄。到日正堪聽。</text>
<title>李都事尙元挽</title>,<text>湖鄕千橘捴名園。幾箇京塵循祿人。一卧田廬甘解落。百年方識任天眞。</text>
<title>題金上舍文道詩卷</title>,<text>爾家元有斲輪䂓。椎鑿疾徐心自知。始可言詩起余者。不圖爲樂至於斯。江淮必抵朝宗地。金石終須玉振時。病後昏花翳兩眼。揩摩一讀豁肝脾。</text>
<title>送吳君瑞方伯按湖西</title>,<text>千古熊津開督府。兩湖形勝絶南天。城環削壁西江闊。劒倚危樓北斗懸。方岳舊紆坰老策。襜帷今屬外孫賢。朝廷近日須荒政。商略春前急奏便。</text>
<title>霖雨</title>,<text>未究陰陽理。誰持造化權。幾年川欲竭。今夏陸行船。泥淖龍宮暗。洪濤日馭旋。乘桴迷出處。長嘯意茫然。</text>
<title>尉家婢姬年十二。有以善謳名者。賦一絶。</title>,<text>三尺倻琴長過趺。紅裙屈紒馬頭紆。珠喉一串梁塵曲。疑是前身衛子夫。</text>
<title>送洪學士 柱三 乞郡赴醴泉</title>,<text>薄景皆懷便養地。近班難借出專城。一封上䟽感天意。兩大夫人從子征。靑笋白魚交旨味。彩衣黃綬爛恩榮。自慚弊頓妨求郡。瞻望舟輿熱寸情。</text>
<title>崔正郞繼亨挽</title>,<text>九十歲近老親在。五六年間兄弟亡。獨見故山丹旐返。猶聞日夕倚閭望。</text>
<title>贈別韓井邑 公億</title>,<text>井水秋逾爽。爭如吏政新。內藏山有氣。應自識金銀。</text>
<title>贈別任慶翼赴吉州任</title>,<text>五馬向邊州。新恩爲遠遊。秋來沉痼在。老去壯心休。未盡一盃酒。那堪千里愁。唯應弦管地。爛醉鶴城頭。</text>
<title>秋霖</title>,<text>淫潦十旬積。頑雲千里同。有時商吹發。終作雨聲空。䆮地無遺糓。墝田或奏功。傳聞正經界。廟議趁年豐。</text>
<title>沈承旨 光洙 挽</title>,<text>世祿非巖穴。先朝重席珍。行藏依古道。名實見人倫。北闕辭明主。東山處逸民。郊扉秋後叩。一涕恨無因。</text>
<title>閔砥平 湋 挽歌</title>,<text>太史甞有言。天道報善人。亞相德行尊。斯世無其倫。豈唯與大耋。亦應裕後昆。在孫惟子賢。髣髴典刑存。淪喪遽如許。此理誰與論。年命近知非。祿位纔牧民。循良豈易得。孝謹諒所遵。門緖益凄凉。朋舊爲酸辛。往在己亥秋。鈴歌西出闉。驚聞相公喪。祖載向江津。馳馬殿賓客。中道遂逡廵。謫籍解屬耳。畏人不及晨。從玆病疾纏。漫刺不出門。到今涕橫臆。一哀無處伸。題挽屬沉綿。執靷嗟無因。桐鄕有遺愛。起冢在西原。孤舟泝大灘。號哭同 一作如 攀轅。灘東吾故里。聖德卽爲隣。尙擬開歲間。撫墳哭楊根。但恐墳草宿。有恨聲竟呑。</text>
<title>薛進士 長榮 挽 二首</title>,<text>寂寞吾鄕縣。凄凉舊酒徒。百年三友在。今日一人無。老淚何曾制。深泉不可呼。西風渺天末。痛哭白雲孤。吾病目無涕。哭君還不禁。平生湖外計。豈獨故鄕心。把酒欲有勸。將詩誰與吟。山川一千里。命駕幾相尋。</text>
<title>九月十九日。澄甫宅泛菊。</title>,<text>九月之中再逢九。佳辰此日亦堪憐。重陽秪在經年後。濁酒何辭到眼前。從道菊花遭太苦。不妨吾輩任狂顚。叉鬟更有纖歌唱。未覺風流讓綺筵。</text>
<title>鄭僉知 時望 挽</title>,<text>文華經實協訏謨。發軔初期展壯圖。聲動主司魁擢第。泥由當路屈僉樞。尙見侍郞趨鯉對。屬聞圻府繼庖厨。謂膺大耋全家慶。遽報升榮痛矣夫。</text>
<title>自歎</title>,<text>疾病沉綿轉欲增。生涯飄蕩若爲憑。更無身外妻兼妾。誰信寰中俗是僧。樽前遇客少詩敵。地下埋人多酒朋。獨有千篇閑漫在。如何造物苦相憎。</text>
<title>受俸後記事書情</title>,<text>自病倰僜任散閑。囂塵何處強衰顔。危塗每恐輪轅敗。平地還愁步履艱。五夜不堪趨漏刻。二年全已阻朝班。尙隨恩例霑微祿。唯願居貧下抱關。</text>
<title>贈薛上舍貫道歸玉川</title>,<text>人生五十強。朋舊多喪亡。吾鄕獨君在。身健鬢未蒼。懷玉又南歸。書屋兀經冬。努力且加餐。丈夫豈終窮。遙知獨宿夜。寒月掛西峯。圓山入泉壤。臈酒誰與同。生別莫草草。醉歌歧路中。</text>
<title>柳大司憲 慶昌 挽</title>,<text>官銜御史大夫貴。甲子人生七十稀。一德常操淸更苦。終身都絶是兼非。不圖恩暇遽傳訃。每向丘園思息機。葬引還仍易簀地。故交瞻望涕空揮。</text>
<title>癸卯立春</title>,<text>十旬否運行方盡。三載沉痾欲向痊。漫興春來新改錄。敎兒先筭舊詩篇。</text>
<title>壬寅歲除</title>,<text>終歲無官亦無事。故無尤悔在心端。百年但若今年過。身似金甌自在團。梁武帝國家如金甌之說。可借以爲修身之䂓。故漫言。</text>
<title>癸卯正月朔朝鷄鳴</title>,<text>五十四年忽焉至。此歲此朝鷄叫初。從玆不撤孶孶力。到老猶爲大舜徒。</text>
<title>姜桂年挽</title>,<text>奕世名家胄。平生下澤車。無兒命也已。有弟樂何如。鄕里營喪葬。新阡近故居。鴒原遙臨地。淚盡慟仍茹。</text>
<title>柳監司 恒 夫人挽</title>,<text>夫子官資二品陞。淸貧端爲操如氷。稱亡未恨窮閻處。食報仍看慶福增。膝下虧雙十男女。眼前過半百孫曾。老星婺宿精同晦。還逐延津劒氣騰。</text>
<title>贈玄正 二絶</title>,<text>六年憂病廢哦詩。硯面埋塵拂去稀。慚媿虗名誤禪子。十携牋札到山扉。萬瀑洞中千佛寺。香臺一一似曹溪。因渠更問維摩室。也可他年着病泥。</text>
<title>病吟 二首</title>,<text>疾痼仍成折臂醫。如今不用泝軒歧。須知百病皆從口。飮噉當頭輒再思。終日持齋坐似禪。工夫到熟撥昏眠。不言不噉方淸淨。軀殼空時內氣全。</text>
<title>南進士 景熏 挽</title>,<text>兩家第二郞聯武。蓮榜題名較後先。廿歲卅年俱短折。有男無子孰偏憐。佳兒肎與癡相比。存者長悲歿豈然。衰疾到頭違撫柩。一哀唯寫挽歌篇。</text>
<title>沈承旨 𢋡 挽</title>,<text>丈人行輩接交遊。童丱提携仍白頭。禮敬敢違床下拜。情親誰解㓒中投。常瞻海外雙珠樹。再哭巴陵一棹舟。癯貌似仙淸靜得。美名如玉刮磨脩。諍臣直氣雲霄切。循吏廉聲朔塞留。𠷢命憶同驅傳騎。忝僚曾殿上龍喉。詩傳峽內才猶健。病劇春前恨未酬。泉路不知相會日。淚河唯共逝波流。</text>
<title>送尹學士深濟州試才詩。幷序○序見文集</title>,<text>卉服居毛羅。王化所覃被。自昔通使華。考牧來天驥。况從禁掖出。承綸掌選試。仗靈海流晏。宣威鮫鰐避。漉取明月珠。歸獻爲國器。慌惚金銀闕。爭迎香案吏。芝盖擁翩翩。物色還相類。爲我討丹砂。莫令鴻寶秘。</text>
<title>發豊田</title>,<text>蓐食戒行徒。淸晨發豊田。所經皆坦道。不虞人馬顚。行登葛峴北。亂石如鋪氊。我馬蹄旣脫。我車驅不前。官僮喝左右。神倦不得眠。平生履險艱。到底皆迍邅。玆行亦榮矣。何用愁纏綿。</text>
<title>發生昌</title>,<text>洩雲翳殘日。炎風攪密樹。之官旣有程。未可淹中路。驅車別驛亭。五里逢急雨。長林颯欲飛。激湍迅以騖。喧呼助聲勢。有若追兵趣。病夫弱心膓。取酒車中注。前途漸入峽。慘慘易昏暮。仰空皆積陰。故鄕安能顧。</text>
<title>屈兒峙</title>,<text>山雲帶雨風。風止雨垂脚。辛勤抵長谷。逕險馬前却。喬木盡樛結。積石互錯落。或疑虬龍走。更驚熊虎攫。所見多幽恠。轉恐懷抱惡。登嶺豁眺望。始覺天宇拆。雲端見黛色。百里亘曠莫。道是淮州山。徒御亦皆愕。行當宿新安。從此免覊泊。</text>
<title>菩提坂</title>,<text>畏塗臨絶壑。下瞰疑無底。句盤徑自細。犖确石若阺。委曲行折棧。前後馬首牴。側足委性命。佛聖安可濟。小心奉板輿。凜慄汗被體。大江動眼前。淫潦浩瀰瀰。前驅閙渡頭。昏黑急雨洒。奈何恩榮地。辛苦却相抵。</text>
<title>宿新安驛</title>,<text>黑夜濟連松。叱炬入新安。府境已多踐。一舍當赴官。候吏宿供帳。酒炙列㙜盤。兒童喜不睡。大家亦稍歡。顧惟狗馬疾。不任一邑殘。但爲甘旨足。歷此關路難。心事不徒爾。撫躬一長歎。</text>
<title>栢峴</title>,<text>驅車踰栢峴。逕窄走長谷。高林十里蒼。栢樹密如簇。地脊種粟豆。絶無産他糓。持栢易所無。以玆備官蓄。往問車傍吏。一摘凡幾斛。豊歉逐歲運。比年糓不熟。自從栢子稀。藏廩但茙菽。吾豈守園者。仰樹以充腹。但要節財用。取民不爲黷。行政率如此。自媿爲人牧。</text>
<title>獨遊西津江</title>,<text>垂柳蔭綠汀。澄江沙際流。上潭龍神伏。下潭魚兒遊。行人聯渡橋。漁子獨篙舟。於焉一觴詠。聊以消我憂。</text>
<title>全昌都尉柳 廷亮 挽</title>,<text>一德持盈六十年。四朝都尉絶班聯。英豪自有風神異。豈弟端宜福祿全。九族仰周家廩罄。百孫伺頷寢門闐。侍郞驂乘嬰兒哭。防合看人淚徹泉。</text>
<title>拜岾</title>,<text>非雲非雪白於銀。嶽色遙瞻已動人。人盡拜之吾不拜。世間那乏此精神。</text>
<title>靑龍潭</title>,<text>石白潭淸到此新。毫毛可數况龍身。法門已學藏盂術。莫向藍輿認俗人。</text>
<title>普德窟</title>,<text>搖搖庵子架虗空。本費撑厓一柱銅。幾個遊人庇風雨。千秋猶誦普師功。</text>
<title>天逸臺</title>,<text>鳴輿遠入蔚藍叢。天逸臺高眼始通。倒瀉銀河豗一洞。飛來匹練亘長空。雲霞自別人間世。開鑿元因造化功。安得紅顔生羽翰。毗盧頂上御泠風。</text>
<title>九日歇惺樓</title>,<text>曲檻回商吹。陰厓殷晩鍾。一年重九日。萬又二千峯。錦樹分巢鶴。澄潭認毒龍。還慙病太守。遅暮躡仙蹤。</text>
<title>宿義諶禪房</title>,<text>萬二千峯無限界。五十四年初到翁。從前夢想徒虗耳。此境那能入夢中。</text>
<title>癸卯歲除日</title>,<text>人生倐忽到精亡。一歲虗拋眞可傷。筭得今年多少事。秋風秪是踏金剛。</text>
<title>述懷 二首</title>,<text>羸病簪裾已不勝。卧治深樾顧何能。官居峽內無鍾寺。太守人間有髮僧。朝食一盂登束菜。夜眠孤被凭輪藤。老來欲問丹砂訣。仙侶蓬萊倘許昇。抱瘵寒窓晝不開。強牽官冗起仍頹。向來文字誤身事。老去踈慵非吏才。已任誅求澆俗朴。難將省約救年灾。逢春更促歸田計。幾日松江雨棹回。</text>
<title>憶脩竹堂舊居 二首</title>,<text>舍前嫩籜交穿落。舍後千竿恣掩蹊。最是草堂淸絶處。竹林晴曉一鸎啼。愛竹平生癖在肝。名園不借主人看。莫言此老貧無業。脩竹堂西綠萬竿。</text>
<title>謝北伯寄惠狼毛筆</title>,<text>有使來傳咸伯書。開緘瑩管十枝餘。應知別思纏綿切。亦想乾毫老禿如。北道鼠狼眞有此。中山狡兔詎方諸。燕家制造精猶在。楚客交遊契未踈。毫勁莫言新繫軟。柙盈誰識舊儲虗。仲昇可得思功業。逸少猶堪叙祓除。更與阿咸爲寶畜。何殊諸佛贈硨磲。顧慚病物拋蛇蚓。漫倩兒曹報鯉魚。</text>
<title>二月苦寒。何處春風在。五首</title>,<text>何處春風在。淮州不見春。萬山皆積雪。二月已終旬。徹峽氷川逈。排崖玉樹新。老夫寒廢寢。爐面撥灰頻。何處春風在。春生阻鐵關。自天來朔氣。無地覓靑山。屋瓦隨飈散。江澌觸石還。卯時催一飮。斟酌不須慳。何處春風在。交州氣候殊。人烟依地脊。嶺雪蔽天衢。卧柳全無意。飄蓬不自圖。佳辰近上巳。回首詠蘼蕪。何處春風在。淮陽別有天。玄冥誰借與。白日柄威權。大木鳴仍折。頑雲凍更連。謾爲梁甫嘯。衰颯鬢毛鮮。何處春風在。淮關日恠風。豈知從大塊。應自落高穹。古窟龍蛇蟄。深林鳥獸空。直愁鼇背動。移却一壺蓬。</text>
<title>送趙督郵 相漢 赴輸城</title>,<text>龍池操翰較文詞。少日才名主上知。落拓十年重北宦。鐵關風雨馬遅遅。</text>
