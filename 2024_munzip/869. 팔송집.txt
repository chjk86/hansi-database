<title>次鄭公 與齡 韻 十三歲作</title>,<text>千仞方壼百澒湖。謝家吟詠賀家圖。白村南畔橋猶在。題柱人歸記得無。</text>
<title>矗石樓。次鄭郊隱 以吾 板上韻。</title>,<text>詩與名樓響古今。嶠南形勝此登臨。山如鳳翅當軒舞。水蹴龍頭繞檻深。戎馬猶餘工部恨。江湖遙想仲淹心。風光不老人何處。手撫華扁百遍吟。</text>
<title>與尹叔玉 瑀 諸君。乘月上伽倻絶頂。還至上蘇利庵。夜半登奉天㙜。四顧茫茫。庚午</title>,<text>左手掃天雲。右手奉天月。身是寰中人。興從天外發。</text>
<title>次卞丈 昌後 月潭題詠 乙亥</title>,<text>白月飛來白水東。無邊光景夜堂中。誰知老子憑欄處。一片靈襟瑩自同。</text>
<title>龍山泛菊會 二首○丙子</title>,<text>德星南極報佳辰。凾丈肩輿此岸巾。山似高懷分氣像。水如淸韻更精神。醉醒栗里盃中酒。談笑耆英畵上人。好是平生詩眼界。園林隨處不全貧。嵬眼東南萬里天。華山如織翠堂前。一樽風雨重陽會。五郡逢迎十八仙。莫把茱萸供俗節。但將酩酊賀初筵。緬維嘉靖斯文地。往事回頭不百年。</text>
<title>讀桐溪鄭先生南漢䟽 丁丑</title>,<text>尺紙嗚嗚逬血淚。秋霜烈日老臣心。當年縱未回天地。扶得綱常詔後今。</text>
<title>和李侯 斗瞻 枕流亭詩二首 幷序○戊寅</title>,<text>必達山居數載。無以爲趣。有自遨頭來者曰遨頭枕流亭詩成矣。將待子其步之矣。余心唯而語口曰余何以得此乎。余竆於文。六歲而始學。十二而屬文。十六而試藝於詞塲。三選於蓮池僅一得。六登於文陛卒無成。余文則窮矣。余窮於行。嘗嘐嘐而人謂余狂。甞容容而人謂余愚。嘗棲棲而人謂余拙。余行則窮矣。余窮於命。年前名後。進尺退步。刺股干侯而黃金不來。耕田作苦而一瓢常空。余命則窮矣。計今一縣之名能詩者衆矣。其挾所業欲徹於侯者亦多矣。而獨愚辱索之和詩。余何以得此乎。旁有人解之曰子之自叙則信矣。子獨不聞夫楚巫乎。楚巫之將娛神也。鼓者鼕鼕。箏者切切。羽者舞幡者導爵者奠。各以聲應而色求也。至於迎送節奏之妙。無覡以和之則無巫以唱之也。今我遨頭滯迹周南。三載于玆。其咳唾之落於塵土者。不知其幾。而郢中無人。白雪寡和。方且箏皷幡爵舞蹈之不暇。如吾子者又何自小以沮之也。若夫覡之責。在於子乎。在於人乎。是亦在遨頭唱之耳。余於是聞而唯之。遂拜而次之。枕流亭子枕名湍。千載山河棟宇完。筆底長風橫大野。尊前爽氣占蒼巒。單琴日午桁陰靜。錦釣秋深鶴影寒。仙興不知凡幾首。暗敎明月落人間。學圖鵬化遡天湍。待價秦城璧幾完。千里絃歌分太古。二年京闕隔重巒。酒仍憂國傾還細。釰擬衝星氣自寒。聞道南樓多務屛。肯容羸馬駐江間。</text>
<title>八松齋校正茅溪集 庚辰</title>,<text>吾道之南盛五賢。龍門遺韻尙琅然。要看前輩推尋地。只在先生性理篇。微言羲帝圖中得。大義文公筆上傳。憑報海珠人莫掩。定知餘子較天淵。</text>
<title>次朴公 文楧 龍湖韻</title>,<text>龍巖亭子龍湖濱。龍卧何人老釣綸。我亦龍山山下客。湖山佳興對君陳。江閣凈鷗沙。生涯足一簑。捲簾無俗物。隱几亦淸波。山暝雲歸鶴。洲虛雨長莎。吳中聞有此。形勝較誰多。</text>
<title>龍湖十二詠</title>,<text>方丈晨霞山色敎無睡。起看山壓霞。無端成水墨。可愛失嵯峨。陰壑晴猶雨。空林潤自花。秪應藏宿鶴。何處見鬖髿。王山暮鍾香閣南山下。霜鍾落日時。流應風引遠。來與月相期。淸澈仍欹枕。舂容故入詩。明登要發省。理屐莫遅遲。台峯小堞小堞周遭在。閒齋眺望中。幾時經戰伐。異代想英䧺。古木寒烟斷。蒼山夕照紅。聖朝無一警。祗合供詩筒。古縣長林烟火何時縣。蒼茫是處林。有家皆掩暎。無樹不濃陰。靑喜春光嫩。紅憐錦葉深。東隣溪友在。時向此中尋。馬灘牧笛莫道牧田遠。前灘蘆管新。誰敎三弄笛。占盡滿江春。過雨殘猶濕。和烟晩更頻。靜聽牛背語。時有賞心人。獐項漁火川暗夕陽盡。春燈亂遠輝。隨波星不靜。得月燄逾依。虛幌照無寐。眠鷗驚自飛。夜寒聞語近。知是打魚歸。花塲落照返照下遙空。蒼茫望不窮。汀洲忽改色。林壑百餘紅。江鸛遙分樹。村牛自識童。歸雲最解事。遮作半邊虹。梅嶺新月隱隱梅峯遠。姸姸桂影窺。江明先不受。沙凈照逾遲。虛榻看書覺。空庭擧盞知。松門且莫掩。此夜有幽期。西㙜翠壁兩水夾明鏡。層崖揷古靑。光分方丈月。影入鑑湖汀。石竇應通鶴。仙臺可摘星。天工巧着力。與作小堂屛。南陌黃雲秋氣千畦滿。黃雲一望橫。稌粱相渺漫。原隰互生成。不辨油油色。猶聞櫛櫛聲。閒居無異事。歲歲見昇平。極浦平蕪步屧行尋處。江臯已放春。望迷初過雨。情極忽逢人。芳杜秦川曲。幽蘭剡水濱。興移無遠近。隨意坐靑茵。二水白鷺方丈嚴川外。咸陽灆水隈。明湖流不盡。白鳥送長來。波泛無邊濶。沙眠一任皚。斜光歸每及。要伴宿雲迴。</text>
<title>次晩翠軒韻</title>,<text>睡起風欞懶整冠。終南山色鎭平安。詩仙努力留佳句。不記三峯雪裏看。</text>
<title>臘梅</title>,<text>臈日今年暖意長。梅兄可愛喚新芳。非關節物迎時早。要察天心動處陽。烟小暗粧纔淡潤。雪斜踈影更彷徨。園蜂一點無消息。只有幽人自嗅香。</text>
<title>次鄭敬叟 時修，徐鴻擧 䎘 淸淮酒幕韻。係西行唱酬錄○辛巳</title>,<text>宣敎門前思渺然。終南回首尙心懸。孟反志大奔猶殿。祖逖鞭遅着未先。宇宙幾人穪達士。江湖滿地足漁船。呼兒沽取淸淮酒。只爲除愁莫問賢。</text>
<title>次葛院韻</title>,<text>鞴馬晨亭意欲飛。長江西去客南歸。功名在我寧無有。得喪由天且莫違。沙院晩霞迷遠眺。廣陵寒葉落征衣。秦關此日黃金盡。季子妻應不下機。</text>
<title>又次葛院韻</title>,<text>極目寒天鴈字斜。三峯南畔是吾家。歸來正値黃花節。斗酒良霄儻一過。</text>
<title>次靈通村韻</title>,<text>雨雨風風揔是憂。故園遙在嶠南頭。思君淚並思親淚。一半分添向北流。</text>
<title>次西原韻</title>,<text>無奈歸心醉似濃。強牽吟興喜相從。同爲三十年前舊。况是一千里外逢。湖水月明流獨鴈。海天雲盡立羣峰。故園今日龍山下。秋在烟霞第幾重。</text>
<title>次西原橋上韻</title>,<text>水送山迎行復行。喜看鄕路漸分明。百年契濶人將老。萬事歸來葉似輕。湖天霜落賓鴻急。江國雨餘秋浪生。此去久招猿鶴㤪。馳烟還愧草堂靈。</text>
<title>浮陰谷阻雨一日。示同行。</title>,<text>地憶曾過處。重來節幾遒。鄭兄庚午歲。徐子乙亥秋。懸寺三更雨。荊江十月舟。英䧺無限淚。今日又添流。</text>
<title>阻雨沃川。又次敬叟二十四韻。</title>,<text>君歌高白雲。我和非陽春。獨立宇宙間。相看白髮新。魯叟豈非聖。狂歌笑楚人。百里亦非賢。七十方遻秦。賢聖旣千載。已事空書紳。可笑貞曜子。看花淚逬巾。窮詩乃自窮。此語吾不陳。我輩豈蓬蒿。夙志看秋旻。試脫囊中錐。將沽席上珍。善養盍歸來。投竿東海濱。世路劇瞿塘。何處求通津。狼狽遠狼狽。苦辛良苦辛。兩耳同逸蹄。九級側脩鱗。冠岳尋盟日。南門載夢辰。天地何濶大。不能容我身。淸淮問酒家。苦懷忻一伸。葛院又滯兩。旅舘頗生嗔。願君莫自嘲。得喪理所因。不見林中木。高者無與隣。不見海上鳥。天公不能馴。不見驟貴家。苔紋蝕華茵。不見君子稼。有時取百囷。丈夫重期待。豈惜勞蹄輪。輸寫賴篇章。爲君聊一呻。</text>
<title>長泊谷中。次敬叟韻。</title>,<text>鶴思雲霄愁翼折。馬戀朔風暫蹄蹶。乾坤萬里一長亭。丈夫相看雙白髮。半夜勞歌天色改。起看畢昴之行列。中原麟鳳若不盡。此路行役何時絶。</text>
<title>三月。會徐鴻擧，李伯溫于曺寅叔 時亮 家。</title>,<text>天地空搔首。佳期苦未逢。故人情見及。此會意何窮。漠漠桃花雨。輕輕楊柳風。平生鸚鵡酌。今夕莫愁空。</text>
<title>壬午十月望。與徐進士鴻擧，鄭進士敬叟。設慰酌於曺正字寅叔家。醉後次敬叟韻。</title>,<text>卽事惟須樂。流年莫更嗟。詩情慚我退。酒戶看君多。天遠雲如洗。庭空月似磨。華山靑不改。拄頰對嵯峨。</text>
<title>松嶽山 丙戌四月差祈雨祠官</title>,<text>松嶽崚𡾓上上頭。偶因將命辦眞遊。靑蘿曲曲橫成帶。玉笋層層聳作樓。落日峯懸滄海影。晴天雲拱漢陽州。朴淵名勝知何處。回首虹光不可求。</text>
<title>滿月㙜</title>,<text>縹緲空臺百尺危。行人爲汝步躕踟。春蕪未辨花園殿。野葛何知公主碑。風景不隨陵谷變。江聲猶帶古今悲。龍挐虎擲無尋處。萬事乾坤酒一巵。</text>
<title>六月差靖陵祭官。歸路由木道發楮子島。順流而下。夕次漢江渡口。閱盡東湖眞面。掃蕩塵惱。亦一勝遊也。因賦一律以識。</title>,<text>六月塵沙十里烘。廣陵歸興入靑空。平生睡足東湖勝。盡日舟行水驛風。高閣幾人能作 缺。濟川遺迹似飛鴻。篙師不會停橈意。擬向津頭問釣翁。</text>
<title>天爲詩豪剩惜春 月課</title>,<text>芳原綠野有幽期。萬象看來各自私。晴旭輝輝延晝永。條風故故放花遅。非關俗子偸佳節。自是天公要好詩。若道吾家眞樂處。坐中無日不春時。</text>
<title>庭草交翠 月課</title>,<text>風月濂溪上。乾坤一小亭。無人來扣戶。有草自生庭。此理元無間。吾心况最靈。可憐遊冶客。空喜踏靑靑。</text>
<title>依舊靑山綠水多 月課</title>,<text>一蓑扁舟客。長風疊浪間。今晨晴後望。昨夜雨中還。歷歷幾行樹。依依何處山。世紛非我累。心地本淸閒。</text>
<title>元日早朝 庚寅國恤時○月課</title>,<text>新年更入紫宸朝。銅箭遲遅報盡宵。深墨此時悲節物。彩牋何語頌春椒。曲池波動寒添綠。上苑梅回雪助嬌。尺五紅雲瞻不異。風光只少舊聞韶。</text>
<title>茂陵求書 月課</title>,<text>文章千古漢相如。東觀聲名始子虛。多病沉年阻諫獵。題橋夙志在高車。更無能事酬皇眷。空有遺篇上玉除。三策天人人亦死。知誰求取廣川書。</text>
<title>贈呂正字 閔齊 之松京覲親</title>,<text>君應悃愊憐吾拙。我亦詞華愛子新。誰遣同衾聯二夜。却敎離思惱三春。秦城落日停鞭地。松嶽晴雲入望辰。河畔一枝靑可折。明朝知有遠行人。</text>
<title>寄李子吉 惇臨○子吉與之爲鄰。今移寓貞陵洞。</title>,<text>滿城芳草喚愁生。幾處閒花撥眼明。鄰舍相從昨日事。東西不礙故人情。春來恨未開懷久。老去何須惜別輕。覊病自憐仍䆠拙。行藏近欲問君平。</text>
<title>酬李沔川重而 山賚</title>,<text>吉也城西去。誰家更卜隣。由來靑眼地。自有素心人。潦倒嫌吾拙。詞華愛子新。論文或不愧。莫惜猥淸塵。</text>
<title>差祭永思殿感舊</title>,<text>一道仙香降玉京。三春節序近淸明。花迎步輦疑疇昔。樹作帷宮自老成。強詠新詩渾漫興。却尋前事已呑聲。無端又是空階雨。滴碎終霄不盡情。</text>
<title>寄鄭孝仲 良胄 將觀庭試遺以紙</title>,<text>我有一張紙。君有萬里志。萬里勿謂遠。有志終可至。一紙勿謂微。在人非汝美。今日把贈君。期君從此始。</text>
<title>送曺寅叔之任沃溝縣</title>,<text>垂上靑雲却佐州。玉山雖薄亦分憂。公庭鷗鷺迎行盖。澤國魚龍媵去舟。軍事莫忘當海縣。孝思應起望鄕樓。湖南風月閒多日。天遣斯人汗漫遊。</text>
<title>七夕日。寄宋進士叔玉 相琦。</title>,<text>娥舘逢迎記昔時。細斟官酒聽君詩。湖山別意言無盡。京洛襟懷叙更遲。肯掃三三高士逕。同拚七七絳河期。偸閒文字聊爲戱。習氣難除可共嗤。</text>
<title>次李大玉 球 韻</title>,<text>彈鋏聲中節序悠。纔經三伏又三秋。山光欲瘦似官况。雨意無邊如客愁。塵土幾人驚大夢。江湖滿地足沙鷗。君詩政自疑明月。世莫能知只暗投。</text>
<title>送權同年厚之 垕 歸嶺南</title>,<text>滿城風雨近中秋。誰喚離愁惹客愁。炎勢正如強努末。䆠情惟有大刀頭。山連嶺嶠雲容綴。天濶東南鴈影悠。佳興揔輸歸棹去。黃花白酒故園樓。</text>
<title>奉寄李上舍汝愚 光智</title>,<text>高閣曾聞許馬迎。幾驚征鴈報先聲。一城南北人猶遠。四序平分秋最淸。官况冷於山黯淡。歸情濃似雨縱橫。常時觸景愁難瀉。強撚吟髭白盡生。</text>
<title>送別李端川聞遠 英馧</title>,<text>金源俠窟古知名。送子爲州惜別情。秦地親朋成遠夢。楚天風雨繞行㫌。緣溪花木輸銀戶。欹枕笙歌報玉聲。始信人生五馬貴。全家遠過沛中城。</text>
<title>八月晦日。與魚正郞儁伯 尙儁 遊三淸洞次韻。</title>,<text>赤葉黃花事事幽。三淸洞裏舊仙流。當時二百人誰健。強把茱觴不禁愁。儁伯與我同年。癸酉九月十二日放榜後。仍游三淸洞故云。</text>
<title>九月九日。差假通禮。冐雨出城宿孝陵。盖以陵幸在十一日故也。陵在高陽地</title>,<text>通禮功名亦未眞。孝陵寒雨坐經晨。戱將鳥帽攲從俗。愁見黃花艶及辰。擧手無論持蟹酌。登高祗足望松筠。高陽舊侶今冥漠。何處風吹白接巾。</text>
<title>渡鑑湖。偕吳都事 斗寅 將遊方丈。已下係頭流錄○壬辰</title>,<text>山行醉如昏。行行不記處。忽聞渡鏡湖。訝向天台去。</text>
<title>過龍湖</title>,<text>十里𩿨沙霽色高。水籬從破許容舠。幅巾終日垂綸者。是個人間第一豪。</text>
<title>涵虛亭</title>,<text>鏡水稽山眼界平。咸陽秋色染行㫌。孤亭霞無人管。秪有楓林盡日淸。</text>
<title>中峯石㙜</title>,<text>漸喜羣山入肺膓。仰攀蘿蔦意先凉。鵬邊落照收湖右。鶴背浮雲卷岳陽。日盪四圍天位正。坐窮千劫道心長。瀛洲對面無多隔。我欲因之蕩一檣。</text>
<title>夜登絶頂</title>,<text>洞夜深深隔幾重。登臨惟覺勢無窮。高秋君子知名寺。半夜天王最上峰。海月頭邊飛一鏡。雲山眼底戱羣龍。試看身世今安在。疑入鴻濛未判中。</text>
<title>獨坐天王峯</title>,<text>獨坐天王峯。遊心混沌氏。金鷄忽一聲。驚破人間睡。</text>
<title>天王峰觀日出。次吳都事韻。</title>,<text>三韓方丈最高峰。千載孤雲迹已空。長嘯一聲天宇碧。金波萬里酒盃中。</text>
<title>第一峰石門</title>,<text>仙都壯此門。何物大收拾。似障俗塵來。常令風出入。</text>
<title>憶一蠧先生</title>,<text>星峰無語立嵯峨。獨倚乾坤浩浩歌。跽誦頭流千疊句。一天明月照寒波。</text>
<title>憶南冥先生</title>,<text>雲岑十上振蘿衫。山海高風絶世凡。玉色千年休恨隔。天王萬仞尙巖巖。</text>
<title>憶崔文昌侯</title>,<text>學士幽踪何處尋。彩雲初散洞天陰。玄琴絃斷無人續。流水高山自古今。</text>
<title>學士樓</title>,<text>夜起壯觀方丈日。朝來飛上海雲樓。如何天地開懷處。又是湖山握手秋。袖裏烟霞和野色。樽前笑語雜仙謳。男兒於此等閒過。百歲無今半日遊。</text>
<title>次朴啓晦 以爀 龍湖韻</title>,<text>愛君江上好。幽事日來過。舊業無餘物。西湖自一家。山光濃晩照。鷗夢老虛沙。興盡欲歸去。其如良夜何。</text>
<title>換鵞亭。贈主倅李君 觀夏。</title>,<text>宇宙東吳勝。山川道士臺。故人官酒熟。此日好懷開。解纜春風暮。迎人白鳥來。新豊不盡興。臨發更啣杯。</text>
<title>題鳳棲亭 二首○癸巳</title>,<text>何年卜築傍江臯。坐壓風烟氣勢高。三面天皆開畵障。一家人是揔仙曹。先生自號爲梧老。此地曾經捿鳳毛。未到亭中名已好。登臨况命仲宣毫。崎嶇名路早言旋。窈窕華堂手自扁。雪月風花眞富貴。池臺松石老神仙。山庵待步靑藜健。川院尋盟白鳥先。詩債可憐輸未盡。更携淸興上漁船。</text>
<title>鳳棲亭十景</title>,<text>梧岡曉雲爽氣軒楹內。幽人看出雲。不辭晨幔潤。恐失遠峰文。林樂鳥聲濕。巖明花意醺。誰言閒似我。來往也紛紛。松洲霽月水落沙餘漲。天多月剩明。滄洲此夜色。江閣向來晴。波靜遊魚得。磯虛宿鷺呈。興移疑有聽。風逕自松聲。玉笋孤峯玉立森如籜。天然削不痕。他皆衆嶽走。爾獨一峰尊。石色供開鏡。嵐光護掩門。中流見樹影。矯首失拚猿。錦樹奇巖春意千林動。秋光萬葉闌。幾番經雨重。一半犯江寒。波凈添新錦。崖明失舊丹。天工眞着力。與作畫屛看。釣魚滄灣數里江平穩。樓明一帶環。觀魚猶隱几。把釣卽臨灣。花遠舟相逐。鷗來意已閒。人間蓑笠在。不願載車還。伴鷗高臺落日波添鳥。淸風石作臺。吾今離俗久。爾獨向人來。江濶憐身健。沙明識夢回。已輸遲暮念。相見莫相猜。琴書揷架架揷牙籤地。高山白雪心。無絃方覺妙。得意自忘今。喜入燈花動。淸傳水氣侵。一身還二事。餘外不能淫。梅菊繞軒萬本梅宜壽。千房菊對黃。遅開思閏月。舊摘及重陽。不是人間白。須看晩節香。猶嫌少一逕。臈盡意栽篁。種藥圃畦藥圃閒遊學。幽香細自移。畦丁知月令。園客驗天時。老大身猶伏。踈慵性不醫。靜看收蓄地。疑有壽民劑。載酒野航何處孤舟色。澄江不作鱗。稍看花閃岸。轉喜月隨人。客至回橈乍。呼兒送酒頻。自從幽興熟。來往暗知津。</text>
<title>居陀縣文會</title>,<text>居陀文獻久無徵。千載猶穪二政丞。勝覽以史卓爲加柞土姓 龍嶽炳靈光茀鬱。鷄山蒼翠氣𡾓崚。家傳絃誦才爲盛。手破天荒我豈能。會看羣蒙成骨格。同風一日化鯤鵬。</text>
<title>儒山訪眞隱</title>,<text>高士與高山。高高高孰避。山名以士傳。山未高於士。</text>
<title>文秀山先隴 丁酉</title>,<text>文秀山開碧玉峯。靑天二十八芙蓉。金圭象簡藏誰待。黃鼠靑羊記始封。智府啓繇靈步步。神師說夢訣重重。留題要作巾笥志。傳示兒孫各敬恭。</text>
<title>沈翰林 梓，安修撰 後說，李員外 象震 請醍醐一椀。耻不能副求。遺以詩。</title>,<text>玉堂涔寂聚羣仙。伴直誰招孟浩然。新貴卽今皆巨擘。故人相憶未隨肩。願從退食雍容地。更續隣家酒賦筵。萬椀醍醐難解熱。澆膓莫惜惠淸聯。</text>
<title>贈朴秀才周而 世周○時以殿講上京。在明禮坊洞。</title>,<text>髫齡志學溯天根。易道無竆共爾論。羑里拘來傳大彖。韋編絶處見文言。經分上下要分序。卦辨乾坤是識門。三十六宮春自在。用時還解澤黎元。</text>
<title>送金益之 益昌 歸黃山郵亭</title>,<text>天涯馹騎去如飛。京口追隨計太違。遊子不堪爲北客。故人何事復南歸。一樽酒盡山將夕。千里書傳鴈亦稀。莫道陽關知己少。梁山今日又辭闈。</text>
<title>送曺寅叔之任梁山郡</title>,<text>高堂彩服及春風。題柱歸來十載中。皁盖遠臨滄海上。故人多在嶺雲東。酒因憂國無多酌。詩爲偸閒莫費筒。行過娥林須記問。小山松桂幾枝叢。</text>
<title>次金秀才井昌 剛中 韻以邀</title>,<text>傾盖何如白首知。終期不見太遅遲。君看昨日長安雪。似是山陰訪友時。</text>
<title>稷山東軒。次徐四佳韻。以禮官往古阜。路由於此。○以下係南行錄。</title>,<text>宿雨郊原曉望平。行人何事愴幽情。四佳詩律留深院。十濟功名始廢城。陵谷易遷雲嶽老。繁華無迹梯川橫。隔林數闋知誰唱。疑似秦淮月下聲。</text>
<title>天安舘。次趙龍洲，申郞中 光弼 韻。</title>,<text>路出西湖第二州。王程細筭怯登樓。驅馳肯作泥中意。潦倒空驚鏡裏秋。風物千年工部恨。文章四海子長遊。近鄕不敢頻回首。歸未歸人祗益憂。</text>
<title>題公州披香堂</title>,<text>瘴癘三冬積雨餘。官程何處可安車。崇山接翠王公宅。客舍連營將相居。虛閣夢回驚過鴈。小池風駛敗香蕖。男兒到底君恩足。使節行窮百濟墟。</text>
<title>贈金溝尹明宰 舜擧 次壁上韻</title>,<text>誰將健筆記新修。滕閣曾經學士游。物色分留迎好客。風流况見屬仁侯。奉公不倦登臨費。憂國偏驚鬂髮秋。王事未能偸暇日。謾敎離思兩悠悠。</text>
<title>題古阜東軒</title>,<text>誰將巖邑拓崔嵬。三里之城百里開。鷄犬聲中雲縹緲。旗幢影裏鶴徘徊。眼窮西極天應盡。坐壓諸州地欲來。我是玉京啣命使。南行亦自在樓臺。</text>
<title>題㫌忠祠 享三忠宋東萊象賢，申樂安浩，金安州浚。</title>,<text>河北曾傳無一人。古沙今幸有三臣。西關壯節時當卯。南徼純忠歲在辰。不百里間生並世。數千年後見無倫。鄕邦祭社猶云盛。何况哀榮自聖神。</text>
<title>題完山豊沛舘</title>,<text>全州都會古甄城。藉甚湖州第一營。面面水爲羅帶繞。重重山作玉龍橫。樓臺晩掩流蘇影。羅綺晴嬌鐵笛聲。瞻謁慶基成佇立。朔天寒日緩王程。</text>
<title>鎭安道中</title>,<text>豊沛門前朝日曛。柯亭院裏夕禽喧。山撑馬耳雙尖直。水注龍潭萬壑奔。輿就畏途方識險。雪封官閣始開門。明朝又向長溪路。親舊拚歡亦聖恩。</text>
<title>入長溪縣</title>,<text>二十餘年片夢痕。欲尋前事已忘言。長溪四面猶羣峀。繞郭孤烟自一村。人去幾時留故宅。客來無處問西門。兒童見我寧知我。惟有園林舊識存。</text>
<title>龍潭道中作。示主倅都明叔 愼與。</title>,<text>臘月窮陰密不晴。今朝雪意太崢嶸。山如銀界空中望。人在瑤池影裏行。獨鳥去邊天宇窄。亂峯深處長官淸。斷橋詩思知何許。却憶扁舟訪友情。</text>
<title>錦山道中</title>,<text>踏破瓊瑤萬逕封。淸渠 龍潭別號 度盡眼波通。長空獨鳥寒光外。大野羣山霽色中。歸路遙知鷄嶽北。故園回望嶺雲東。玆遊剩借天公力。描出風烟學化工。</text>
<title>望鄕山有思 五首</title>,<text>遠遠依依隔彩嵐。三峰東畔小雲庵。危樓望切身還北。陟岵情深夢亦南。幾許悲歡長。謾敎頭髮遍鬖鬖。吾歸對汝貧應好。誰似詩書一味甘。憶二兒靑靑子佩隊翩翩。秋水無塵玉自鮮。作字鴈行斜點點。誦詩鸎語細娟娟。令公亭上晴天樹。參判堤邊落日烟。相別莫嗟相見濶。春風吾欲買歸船。憶學中諸子落帽㙜西紫翠巒。八松亭下玉淙灣。秋粧錦壑迷三洞。春放花流轉幾山。仙路遠分飛鳥外。故人多在宿雲間。自從馬首南而北。鄕夢相猜亦不還。憶龍山泉石普海山前一草堂。移居屬耳亦蒼黃。新松恨不栽盈陌。稚竹誰能列過墻。全老林亭猶在眼。卞君村落正相望。西岡欲動春風蕨。分付家僮早織筐。憶新構草堂歲暮追隨正趁時。前隣詩酒後鄰碁。人和更有笙歌助。興發何須會聚期。父子弟兄同喜笑。尊卑老少未分離。生憎錦水橋頭路。莫向南岐轉北岐。憶隣里親朋</text>
<title>次錦山東軒韻 曾觀庭試過此</title>,<text>銀燭煌煌冷畫屛。隔簾如手雪花零。雲山有約身千里。旅舘無人月一庭。奉使相如今始到。懷書季子昔曾經。男兒行役寧前定。強破愁城酒乞靈。</text>
<title>過淸淮有感 曾與鄭敬叟，徐鴻擧。落魄過此賦詩。余次敬叟詩。有呼兒沽取淸淮酒。只爲除愁莫問賢之句。</title>,<text>憶過淸淮沽酒時。徐君談笑鄭君詩。流年易邁蓬常轉。世故無端鬢自知。餘事升沉休更說。卽今存沒不勝悲。黃壚陳迹分明是。試撚吟髭和者誰。</text>
<title>入鎭岑界。望新都作。</title>,<text>水送山迎下鎭岑。新都西望礙雲林。溶溶九曲靑羅帶。立立千重碧玉篸。好事可能留玩賞。王程無計費招尋。東歸儻得拋書賣。來卜松溪十里陰。地有萬松亭絶佳</text>
<title>渡錦江</title>,<text>候吏津頭艤小舟。角聲幽軋度平洲。錦江鷗鷺迎人慣。鷄嶽雲烟轉眼浮。大抵沿途皆勝絶。誰知倦客亦風流。征鞍滿載西湖興。添却郵驂一半愁。</text>
<title>寄成歡吳督郵 聖蒙○以出站之有㢢。直向稷山。不得相見。</title>,<text>踏遍江南處處樓。王程無計可淹留。故人只在成歡驛。歸路如何慰禮州。官况憐君空記馬。流年愧我不禁秋。天涯離恨催遅暮。欲寄郵筒字字愁。</text>
<title>牙川板橋</title>,<text>好在牙川百尺橋。客來何事步逍遙。橫分野勢烟生下。界破洲光月過腰。人在望中難辨語。馬行空裏不成驕。英䧺幾個曾題柱。依舊寒波咽暮朝。</text>
<title>早入襟川</title>,<text>神京物色動歸軺。雪裏三峯聳紫霄。丁酉一年餘幾日。湖南千里盡今朝。露梁風急氷爲馬。衿舘燈殘月似刀。廳僕近家多喜氣。客心何事轉蕭條。</text>
<title>正月十五日。差祭木覔山。仍登眺。戊戌</title>,<text>十二層城眺望開。終南一上意悠哉。江流分作雙龍去。山勢蜿如萬馬來。幾處笙歌迷院落。五更燈火鎖樓臺。若論身世今安在。底是靑冥駕鶴回。</text>
<title>觀燈 六首</title>,<text>魚鑰彤樓一一開。無人不道觀燈來。香傳寶樹尋花去。漏盡金壺帶醉回。廣陌薌塵不動風。星橋千尺駕長虹。翩翩笙鶴靑冥外。冉冉雲仙碧海中。絳蠟紗籠縹緲邊。良宵何處占春偏。三千珠履門前客。十二金釵隊裏仙。忽聽衢樽閙醉謠。夢回銀界是良霄。柳遮深院金鈴吠。花擁香羅寶馬驕。春城月出凈氛埃。冉冉香風作陣來。彩樹萬重圍笑語。明河一道護樓臺。千仞鰲峯徹曉明。都民此日樂昇平。烟籠珠翠長春苑。天櫬樓臺不夜城。</text>
<title>送鄭子亨 泰卿 歸嶺南</title>,<text>京華旅泊寄萍蓬。誰遣跫音慰寓公。同舍情懷棊局裏。新年消息雨聲中。滄洲有約吾將隱。詞賦多才子不竆。去住天涯俱是客。白雲東望送飛鴻。</text>
<title>贈金秀才井昌</title>,<text>一千里客蘇秦困。五十年非蘧瑗知。愁極賴詩輸壯氣。病來惟懶作良醫。靑雲有力遊人老。黃葉無言歲律移。逆旅逢君談勝絶。江東歸興入支頤。</text>
<title>贈郭昌原子久 弘址</title>,<text>昌原府是古營東。咫尺扶桑望眼中。月影臺邊人比鶴。天池山外海連空。秋深盧橘千家雨。花近高樓一笛風。遙識還珠賢太守。六年身在水仙宮。</text>
<title>送李聞遠之任梁山</title>,<text>彤襜幾日度雲岑。點檢裝囊只一琴。天引別愁窮海盡。春隨行色向南深。靑山遮眼猶通夢。明月分輝不隔心。家在嶺中從此去。送君吾未浪霑襟。</text>
<title>送姜孝章 象先 赴金泉驛丞</title>,<text>南宮員外休官日。國子分司晝錦年。吏道無媒歸隱計。郵亭空賦贈行篇。升沉遮莫論前定。聚散還知亦夙緣。却羡醉鄕君有分。纔經祭酒又金泉。</text>
<title>送許叔馨 苾</title>,<text>才如古鼎自奇瑰。心似孤孀不受媒。早逐文塲成隱豹。晩從鵬路起驚雷。東華萬事集雙鬂。游子二年今始歸。好在臨淵㙜下水。白鷗相近恐相猜。</text>
<title>留別具仲龜，洪道南，尹天卿。民擧○罷官還鄕時</title>,<text>客間誰與話羇離。賴有相從數子奇。世態共觀碁局變。交期屢入酒盃知。西窓風雪懸燈夜。南郭晴曛步屧時。好事可能賡舊韻。明朝又是兩鄕思。</text>
<title>留贈鄭上舍先之 壽先</title>,<text>無才抱拙合棲遅。豈爲休官㤪聖時。有手尙堪耕釣用。此心曾是鬢毛知。故人惜別應思我。歸客停驂欲待誰。千里衿懷如對面。臨岐不必問前期。</text>
<title>次金伯剛 千鎰 韻</title>,<text>幾憶歸田賦就完。危樓猶自望長安。門前物色須栽柳。濠上心期不用竿。老去轉於詩律怯。愁來惟有酒杯寬。感君解說幽居樂。臨水登山意未闌。</text>
<title>寄卞善餘 仁後 立餘 信後</title>,<text>忽驚山夢過東隣。知是東隣有故人。竹弟梅兄深逕裏。淡然相照兩精神。</text>
<title>又贈立餘</title>,<text>恠事邇來睡作魔。東園詩酒久蹉跎。鷗亭日午南薰足。靜勝工夫問幾何。</text>
<title>龍山二十六詠</title>,<text>松齋養蒙一畒開從兩水涯。松聲禽語間吾咿。他時爾輩成頭角。此事何人共繼之。竹所思賢龍孫留帶舊時烟。十畒玄心澹自然。惆悵淇園人去後。世間渾不識君賢。道院淸芬龍門和唱響吾東。何幸斯邦俎豆同。後二百年無繼者。高山流水自淸風。龍岡招隱龍山山水自淸奇。龍卧何人潤色之。睡美不知雷雨過。起看叢桂長新枝。落帽泛菊霽景重陽醉菊醪。一年秋事一登高。黃花白髮猶稀事。莫遣烏紗却牢。洗耳看花春園靜極訪花稀。起看濃香一半飛。爲有尋春前約在。巖花未肯放春歸。廣石待友濠梁酒席等誰開。伐木聲中夕景催。會得故人無別意。醉和風月夜深回。雲尖對筆卓立雲峯翠色寒。靑天雙筆爲誰顔。平生未答名區債。擬作詞鋒萬丈看。蕨崦携筐紫蕨如雲長自如。春盤好取當園蔬。勸君遮莫提筐採。浪把淸名惹隱居。牛坡聽笛兩兩烏犍帶犢回。烟坡如洗草氊開。就中詩興糢糊在。葦笛何人吹出來。普壑霜錦霜崖一夜錦成帷。萬木丹靑樣樣奇。若道斜陽未解事。如何來若與人期。冷泉玉溜一道淸冷半是風。紛紛玉溜灑玲瓏。偶然流向詩書地。似爲童蒙勖聖功。後巚收蕈松根石角藹迎新。烟裏幽尋摘摘頻。賴有山厨風味在。客來應恕阮家貧。前林採果十年栽種不凡䂓。露剝霜供顆顆宜。錦里先生無別事。只將園實驗天時。二淵觀魚滿面溪風颺釣絲。苔磯不下爲誰遅。魚多魚少渾非管。要看灘心落照時。孤亭駐客亭臨官道見知津。往往來來爲底頻。北距名山疑不遠。橋頭時看倒驢人。六峽窮源水送山迎取次觀。一回扶杖一開顔。重來恐失桃花逕。分付漁人仔細看。三天訪釋路入三天盡日登。吟筇高拄白雲層。秪緣眞意無人辨。謾道尋僧不在僧。五柳春風五柳門前嫋嫋絲。綻黃搖綠不勝垂。林翁醉後無句管。分付東風自領之。七里秋月氷輪夜夜漾淸漪。似與幽人故不期。若待中秋留客飮。金波一道最宜詩。九嶽晴嵐山嵐自作九屛風。夕照和來段段紅。可惜詩翁偸不得。一時 缺 晩凉空。雙峯夕燧縹緲雙峰候火單。閒齋夜夜課平安。誰知一點光能大。坐得東溟萬里觀。十室絃誦源泉秋水石岡春。載酒相隨卷四鄰。此間恠底多淸景。風月元來只在人。四面園莊四面雲山自一家。名園無處不烟霞。何人更斸三三徑。每到花時引小車。卅八星簪何來爽氣滿屛幃。卅八星簪醉翠微。恐是儒仙留鶴駕。孤雲一片未曾飛。千頃陂月護田陂水轉弓弓。十里晴畦遠色籠。川上老人無事業。謾尋詩句頌年豊。</text>
<title>里仁精舍八詠 爲金漢重作</title>,<text>春郊賞花誰似東皇畫有神。山紅澗紫一般春。芳心不惜流光暮。又得靑郊次第新。夏隴觀稼寄言十畒閒閒者。農信何如今歲夏。答曰田家無五行。秋來但看黃雲亞。道峯秋月蓮崿氷輪似畵圖。良宵發興不禁吾。箇中別有牽情處。引得吟筒與飮壺。松坡冬雪山無飛又逕無蹤。強項猶存獨也松。淸景可憐誰共賞。隔簾擬聽故人筇。金城暮燧天畔蓉城幾仞金。星光夜夜照崟岑。憐渠卓立淸凉界。長向蓬萊報好音。石嶺朝雲屋頭初日銅鉦赤。卧看南山雲出石。變化須臾不可尋。急收淸致移詩席。小溪觀魚門外沙光帶似繞。蘆花水淺游魚小。滄浪一曲和無人。擬向鰲洲學大釣。長堤牧牛人間不信有虞唐。牛背誰知睡味長。滿眼春光休管領。閒裁笛竹到斜陽。</text>
<title>正月十一日文會。契友四十餘人來餞完山行。己亥</title>,<text>四十人同一席歡。離懷脉脉悄相看。誰言白首靑衫困。却得周豊漢沛看。江舘落梅催客夢。渭城新柳惱征鞍。陽關不是無人地。把酒何爲莫解顔。</text>
<title>龍溝酒席。次李生 蓂 韻。</title>,<text>爛醉送斜陽。龍溝春水泱。山光晴欲滴。交意老偏長。歸客村非遠。殘樽酒更香。金兄邀又至。惜別到文塲。</text>
<title>遊廣石巖</title>,<text>一道仙源自酒巖。烟光樹色望中含。秋來踏遍須相待。笑向靑山說再三。</text>
<title>愁送㙜。望某里。</title>,<text>古縣長楓眼界新。滌愁愁送懶尋眞。千年猿鶴知名洞。三月鸎花滿意春。宓子琴希休更聽。山公酒爛且無巡。樂齋東畔頻回首。不是尋常興盡人。</text>
<title>與都事李時馠，營將洪汝漢，高山宰李恒鎭，判官郭齊華，提督宋協。遊松廣寺。</title>,<text>物外眞遊報鶴知。招提行色共雲遲。滿簾空翠山圍畫。欹枕淸香月入詩。碁到鍾聲僧定後。酒醒驢背客回時。風光最是龍門雪。天意分明借好期。</text>
<title>千百排律。從金巡相 始振 意作。</title>,<text>邃古何寥濶。荒茫孰貫穿。流形資槖鑰。至理寓穹玄。錯落諸經緯。鋪排幾度躔。絪縕釀霡霂。淅瀝佐訇磌。潤下水初動。炎升火始燃。收藏原毓育。栗烈踵焰煽。闔闢陰陽換。推占曆筭延。胚胎猶品彙。融結又山川。萬里別疆限。百區裁幅隕。東漸曁涅齒。西被臻于闐。朔徼宅窮髮。朱垠覃跕鳶。湖河奔蕩漾。溟渤汩洄漩。崑閬峭蹲鷲。華嵩尖削蓮。關防䧺井絡。畿服壯伊瀍。肥沃穪秦隴。瑰佳說郢鄢。寰輿旣徧覆。物類繽䓗芊。黍稷稻粱麥。松篁桐桂栴。蘭萱蔘𦬸菊。熊豹獅豵豣。鯨貝鮫鰕蠏。鳳鵾鷁鶗鵳。銅醢兼鐵錠。銀璧間硫鈲。薑韭與茜。絲麻亦紘綖。剡刳舟楫就。邪許桷樑挻。甁綠數浮蟻。盤珍驚縮鯿。詞塲想翰墨。駉野喜騮騝。淡泊愛寬褐。豪奢誇繡韉。敎行職富庶。俗美由陶甄。任土皆充貢。烝黎儘受廛。農功載畎畒。士尙宗儒先。工鬻求䂓矩。商通爭懋遷。淸虛耳叟說。淨梵頭陀禪。地譜尋停聚。星家辨吉蠲。醫師審對證。兵志譚衝堅。衆藝各蹊逕。眞源歸聖賢。寸心具太極。恒性異桮棬。格致修平並。溫良恭儉全。誠仁宜喫緊。敬義貴精硏。曲禮威儀則。中庸溥博淵。雅風取比興。爻象首坤乾。展也示謨訓。昭哉垂帙篇。民非后曷戴。道以統而傳。歷代請揚確。汚隆試泝沿。包犧書契日。涿鹿干戈年。堯命四成歲。舜齊七在璿。皡官紀爽扈。禹跡導岐岍。湯德桑林雨。姖治虞芮田。素王駕卓軌。麟筆替微權。戰國春秋後。狂塵草昧前。從離橫欲合。劉奮嬴還顚。鷄口餌張舌。鴻門費彘肩。咸京置法酒。宇宙入高筵。細柳按馳騖。長楊較捷儇。皇綱仗窖累。廟略委宮娟。斗席僞新攝。童謠破貨泉。崢嶸列宿畫。次第孝廉船。烏止瞻誰屋。蠶叢業奈偏。狐欺假僭竊。狗續紛貂蟬。恠底胡雛哺。差強祖逖鞭。神州沉漂渺。錦纜絶回旋。貞觀改龜鑑。開元帶犬羶。凄凉雪嶺狩。寂寞涪溪鐫。紇雀罷羣凍。釜魚仍五煎。黃袍忽擁醉。黼幄俄臨澶。慶祐徵奎運。寧豊驗杜鵑。泥駒刷勁鬣。艮峀愁寒烟。調播荷留輦。詩囚臺築燕。甲香嗟已爾。奇渥倐終焉。丕赫啓雙曜。肇嘉貽卄編。睿藏茸闒進。章顯英輝燀。完節聞希鉉。純臣見濬瑄。壬辰仰震疊。辛酉傷迍邅。卽事可陳矣。當時姑舍旃。檀箕闡鰈域。番菟闘蝸蜒。善述文承緖。昏迷愍罔悛。瞿曇凌嵲嵽。紳笏膏鎗鋋。蛇縣濟營十。鰲邦羅享千。翠驎閟蹙踏。靑木翔蜿蠕。尺夢兆祥讖。龍顔撫海堧。震維儼壯拱。舊號因朝鮮。嵬堞耀曦旭。窿甍擗蕙櫋。逶迤洞院站。匝沓交闤鄽。耽鳥獻筐篚。漢漕撑榜舷。䟽畦滿禾稼。牣囿腯牲牷。俠窟簇金彈。娼樓飄彩輧。步蕪喧趺宕。睹奕暢幽悁。鍊猛閱隊伍。犒勞阜餼牽。鍾閭閙鼎食。槐苑趍冠圓。燔冏秦轇轕。雷封殷誦絃。鶴臯湧寶産。雲竇潛靈仙。六鎭驍才足。二南菁化扇。岳簪枕岌嶪。花渡衿淪漣。樹立乃如此。䂓模豈偶然。聲和瑞自應。否往泰相連。累洽屬离照。重光紹瓞綿。澤沾剠刖舞。恩濩痟瘥痊。衢壤謳歌溢。郊陵悲慕纏。哀綸血氣感。束帛丘園戔。翼萃伏鸞鵠。茅征登杞楩。契繇諧密勿。周召布旬宣。沛邑藩屛大。明公拔擢專。巴江纔罷釣。夏閫且籌邊。曩者灾㐫荐。蒼生疾苦騈。艱難須愷悌。容易救坑塡。甘澍隨軒騎。馴鷗遶旆懸。諮詢勤俊彦。幕府盛聯翩。久滯奚司馬。空名或鄭虔。驥增三倍價。人遇九方歅。際會能無策。昌期幸備員。休嫌祝越俎。莫道夔憐蚿。勉汝參猷畫。憑懷覺靜便。聊偸窺管眼。擬補漏媧天。</text>
<title>贈李亞使國馨 時馠 入洛</title>,<text>歲暮羇懷欲向誰。君今不住倍凄其。二年幕府身千里。萬事湖山酒一巵。沛國繁華傷極目。秦城消息入支頤。惟餘舘裏寒梅樹。留得詩仙去後思。</text>
<title>送李長城士徵 元禎 以從事官之燕京</title>,<text>沛邑遷官未一年。長城歸路又幽燕。明時簡拔須專對。王事驅馳奈獨賢。紫塞天連遼海月。靑州地接薊門烟。桑弧萬里男兒志。收拾春風待子篇。</text>
<title>次都萬頃和叔見寄韻</title>,<text>陶令初非五斗期。貌心雖古不如詩。沛豊鄕裏逢今日。西小門前記昔時。新貴卽看多黑髮。故人相對始黃眉。春來準擬吾乘興。萬頃荷花欲問誰。</text>
<title>伏次御製詩</title>,<text>宮漏遅遅宮燭晞。宮壼宣罷佩聲歸。賡歌舜殿千秋事。慨乏昌言弼聖違。</text>
<title>同福挾仙樓。次閔試官 光熽 韻。庚子</title>,<text>花明岳翠共高樓。落日憑欄多少愁。爲問飛仙何處挾。臨臯鶴過已千秋。</text>
<title>望美堂。次許博士叔馨韻。三首○辛丑</title>,<text>幽棲簡略一茅堂。門掩西山易夕陽。此日燕居歸未晩。當時鵬路計何長。巴翁步月猶瞻漢。郢客因風尙憶王。歌徹水調千載事。愛君扁詠亦超常。望美堂山前小屋屋前山。螺黛浮來碧四環。幾處遊人蘿蔦外。長時坐我畫圖間。捲簾新月如相對。隱几歸雲亦自閒。爲問移文今答未。周郞眞箇捨簪還。樂山齋臺高百尺漾深淵。堤柳汀花總眼前。詞客坐來先得月。遊人蹋處俯看天。文生鴨綠浮雲錦。淸激藍光暎嶽蓮。別有漁翁垂釣去。滄浪問答故依然。臨淵臺</text>
<title>海淑上人詩軸。次金嶽麓 壽恒，李白軒 景奭 諸公韻。</title>,<text>海淑京城遇。詩僧也世情。爾能終日話。吾亦數篇成。歸興先雲動。仙山入眼明。鄕心寄何處。獨鶴向南征。</text>
<title>又次贈蔡湖洲 裕後，李東州 敏求 韻。</title>,<text>滯雨長安夕。僧來爲掃關。居然塵土裏。坐我水雲間。詩借諸公重。身持一笑還。吾今思避俗。留汝當靑山。</text>
<title>氷 月課</title>,<text>出水寒於水。玲瓏玉不溫。三凌隨歲候。六月拜宮恩。炎熱開民慍。微凉捧聖尊。誰能淸似汝。出入在金門。</text>
<title>用軸中韻。次贈太天上人。</title>,<text>剩說名山事。君看道氣多。秦城今日遇。楓嶽幾時過。塵土勞淸夢。烟霞長綠蘿。題詩隨爾去。且足慰蹉跎。</text>
<title>送姜啓叔 汝㦿 出宰金陵</title>,<text>金陵剖竹揀朝紳。嶺表君今第一人。月嶽秋光迎去馬。海天凉雨濕行塵。板輿不倦登臨費。書考終期撫字仁。漢水南溟波浪接。相思莫惜寄雙鱗。</text>
<title>送張汝衎歸銀溪郵亭</title>,<text>京華追逐笑吾儕。旅泊眞同楚客珪。萍水豈能無聚散。路岐何事又東西。已聞廐吏催鳧舃。况報郵籤待馬蹄。自是仙山君有分。臨瀛歸後更銀溪。</text>
<title>宗廟祧遷後。次許叔馨韵。</title>,<text>喬山宿草露三溥。魂殿嚴宵漏五殘。此日百官同涕淚。明朝二廟告移安。尊崇何以摹天大。陳賀無由奉聖歡。往事祗今休更說。多男新祝祝東韓。</text>
<title>送南固城仲良 夢賚</title>,<text>翩翩皁盖古諸侯。晝錦歸時正値秋。三道統營當屬縣。二南風化擇分憂。山窮方丈天疑盡。城壓滄溟地欲浮。自笑遨頭非我事。坐輸仙境付風流。</text>
<title>送李大玉之任昇平府 二水三山，損竹島，曹溪山，松廣寺，拱北堂，迎仙閣。皆在順天府。</title>,<text>鳧舃何時別玉京。湖壖草木聳先聲。周南人物無雙士。列宿郞官第一英。早識驊騮開道路。爭看鸞鵠下蓬瀛。仲華遇主年猶少。王吉彈冠志竟成。玉節暫勞滄海使。彤襜旋作郡侯行。鷄龍山下侵星駕。烏鵲橋頭落日㫌。鞭拂鶴邊千里影。袖携鵬背九秋淸。他年節物南征賦。幾處樓臺北望誠。見說湖藩爲巨鎭。况聞治邑是昇平。官兼都護威名重。地小江南富麗並。千橘園林霜後潤。萬梅村落雪中明。虹拕二水藍光合。鯨蹴三山黛色呈。竹島烟㙜來拄笏。曹溪松廣舊知名。華堂拱北宜晨眺。快閣迎仙倚晩晴。已動文章能徙鰐。應開雲霧要窺衡。杯中漲海遙天盡。脚底扶桑曙旭晶。餘事留連聊暇日。卽今凋瘵尙殘氓。登高不必詩能賦。憂國惟須酒細傾。僚寀故人偏識鮑。同門昔日早求鸎。乾坤十載悲歡夢。江海千重去住程。坐使賓鴻違社鷰。難將曉月配長庚。分憂自是君才美。到老如何此別輕。楊柳城門三疊曲。菊花風雨一樽情。圖州倘遂刀州約。共揖羣仙會化城。</text>
<title>送金伯剛之任幽谷</title>,<text>郵吏功名豈足榮。故園猶喜近前程。天涯魂夢應相接。京口因依已莫成。詩句未輸多少意。雲山空惱去留情。歸時定及黃花會。倘把茱萸寄一莖。</text>
<title>次金伯剛津仁韻</title>,<text>落日秦京道。烟波漢水津。郵筒無限景。總荷聖明仁。</text>
<title>送珍山宋明宰子野 光心○二首</title>,<text>休嗟褊郡屈仙曹。墨綬看來暎彩袍。我后分憂偏注意。惟良共理不辭勞。秦中暮色人初去。湖外秋風鴈亦高。早晩徵書還紫極。此行非久試牛刀。五馬靑春荷寵榮。多君才調擅時名。北辰夜徹郞官彩。南國秋翻太守㫌。吟閣興搖千洞月。酒盃光動大芚晴。故人家寓長溪縣。肯惜西江一沫淸。</text>
<title>送金博士長卿 廈梴</title>,<text>奇才不愧古長卿。扶廈端宜作棟楹。僚寀同遊昨日事。郊陵並轡故人情。漳濱佳節重陽近。天外歸心一鴈驚。強折茱萸誰共揷。望鄕㙜上望君弁。</text>
<title>次趙嘏長安秋望韻 月課</title>,<text>霜華夜重瓦如流。禁里烟光動素秋。千樹彩霞濛上苑。九城佳氣動朱樓。夢回仙閣鍾聲徹。吟到銀河桂影愁。多病多慚供世懶。翠籠誰放野鷴囚。</text>
<title>次李羣玉九子坡聞鷓鴣韻 月課</title>,<text>刮眼秋空霽景明。曍禽何處送人行。風林隱約時翻影。烟渚微茫忽墮聲。萬事一身多少感。百年雙轂短長程。向來吟興衰難強。習氣猶耽暮趣生。</text>
<title>次尹天弼天卿韻</title>,<text>明禮坊中昔卜隣。當時勝迹未全陳。尋常酒債寧愁盡。輸寫詩篇不厭新。諸子風流俱拔俗。二卿交誼逈超塵。重來無奈秋曹列。虛負西樓月十輪。</text>
<title>大王大妃殿春帖 四首○壬寅</title>,<text>兩朝曾見縟儀尊。新院唐家創百孫。院名 堯舜化成元祐世。姜任人說聖妃門。三陽律奏風生暖。萬壽觴濃日助暄。聞道蓬壺春不老。蟠桃枝葉幾回繁。聖祖開風化。徽音協太微。順成天覆燾。重見日光輝。慈竹春陰厚。龍星瑞彩飛。遙知弄孫處。雲氣逐庭闈。沉香甲煎篆烟靑。彤管昭容儼列庭。擬辦長秋千帖子。年年一首賀遐齡。月宇傳頒慶。星宮賀建陽。聖朝新孝理。春日漸看長。</text>
<title>中宮殿迎祥帖 四首</title>,<text>寶帳金屛白玉樓。三陽候節瑞光浮。香添午夜傳新火。酒泛南山送壽籌。細菜登盤芳意嫩。蟠桃結子露枝柔。宮臣拜獻椒花頌。彩筆瑤筐樂未休。栢酒銘初至。梅花節更佳。春輝來苑籞。瑞色繞庭階。忝舘初聞浴。芳猷或獻釵。螽斯新奏樂。歡賞此時諧。天時人事代相承。斗覺今春喜氣增。見說蟠桃新結子。萬年枝上報休徵。寶帖初裁勝。椒盤已頌花。太平欣有象。春日到仙家。</text>
<title>口呼留別李漢五</title>,<text>別語且莫催。離盃何太遽。杯乾語亦窮。大笑出門去。</text>
<title>次贈韓平伯 均</title>,<text>論交在知心。古人重雷陳。門外有鸕鷀。何論來𨓏頻。自我客京師。幸卜王翰隣。情深到骨肉。脫畧未曾嗔。此夜聯床語。明朝千里人。東風勸我歸。我歸應及春。何處更憶君。天涯對芳辰。</text>
<title>送吳留守 挺緯 之任開城</title>,<text>開京地面近王圻。共理惟良寵杜詩。爭道卿才膺府寄。仍看喜氣溢門楣。文昌垣界當朝傑。挹翠軒家種學兒。氣比晴霞橫海素。神凝秋水絶塵緇。亨衢拔擢齡非暮。平地波瀾路不崎。直北銀臺環佩重。關西玉節詔泥隨。誰知麟鳳飛騰峻。自是驊騮步驟奇。優許纔聞便乞養。殊恩更見試分司。仙宮形勝名都舊。佳節陽和綵服宜。紫洞棠陰初布葉。靑郊麥穗欲分岐。晨經龍野雲迎盖。晩渡黃橋日捲絲。畫戟鳴珂籠瑞彩。朱幡繡轂擁香吹。人生五馬皆榮貴。公世先朝獨寵私。祖業三傳留守地。慈顔四覩起居時。竹陰故事今猶昨。峴首聯名譜是碑。孝可移忠眞㝡樂。民猶視子亦能推。近聞久旱爲灾甚。休敎玆行報政遅。睿簡初非踈雋逸。深仁政軫活癃疲。但令戀闕心丹在。豈怕憂民鬢白垂。八詠遺風從可躡。二南偏愛不難追。歸舟還載臨津月。前席應陪上苑巵。白首文園曾忝契。靑春桂窟早連枝。誰知嘉樹尋歡夕。却把瑤華贈別期。曉月長庚空悵望。來鴻去鷰忽差池。廣陵城柳愁何極。東閣官梅興已馳。老大趍朝無舊識。攀轅莫住倍凄其。</text>
<title>次卞立餘狎鷗亭韻</title>,<text>白鷗非子友。那得狎而親。物我相忘處。明知鳥亦馴。</text>
<title>高澤八詠 癸卯</title>,<text>德翠東環山光碧四圍。荊璞無人散。何處華陰客。時來分一半。長川北注峽束疑無地。長川一泓涵。誰知北注意。其下是龍潭。尨村起感相國風流遠。村名留在玆。野桃霜正熟。猶想護兒時。凝碧披香高棟全無暑。淸池又葯房。晩凉微雨過。嬴得一樽香。山堂養學面面是匡山。君看稷下盛。有時白戰歸。月散松林影。龍瀑看魚翻翻三尺練。潑潑千文躍。莫作臨淵羡。非魚寧識樂。璧溪古跡沿革千秋事。南山不改色。繁華無處問。醉卧溪邊石。雲站法界法錫何年卓。花室璧溪齋。客來僧不見。香峀暮雲低。</text>
<title>端午帖 四首○甲辰</title>,<text>叢宵喜色問安回。講幄輕陰轉碧槐。好雨過時銅漏永。微凉分處玉 缺 開。筐中寶縷迎祥去。袖裏紅櫻侍宴來。彩筆何人䂓帖子。恩榮又被賜衣催。菖蒲醅正暖。楡莢雨初均。重午風光別。良辰物候新。瑤筐傳綵縷。金屋送蒭人。細葛隨恩澤。同朝荷聖仁。雨餘新旭輾高天。深院凉生晝漏傳。朝野昇平欣有象。從今人說甲辰年。聖日中天節。蟠桃葉正繁。藥房停啓後。南嶽祝堯樽。</text>
<title>送別李亨千 翼世 之任順天</title>,<text>分憂自荷聖明知。黃綬功名莫恨卑。都護府今爲縣地。小江南又擇官時。遊觀最說三山勝。治迹須看八馬碑。同道幾多香案吏。仙鄕每賦送行詩。</text>
<title>寄簡李萬頃勉汝 馥○二首</title>,<text>眼底悠悠事。懷中拍拍春。湖南一別恨。京口隔年人。倚伏終關數。升沉豈損神。友朋相愛意。今日不霑巾。杜邑之官日。華陰會友時。慇懃靑鳥使。珍重錦囊詩。一別長如夢。相逢此不期。還將璧水淚。添灑漢江湄。</text>
<title>次寧陵祠官韻 二首</title>,<text>滿目蒼梧不盡愁。寧陵西日下林丘。千年盛業終何處。惟有靑山似去秋。一髮靑山萬古愁。孤臣又及拜珠丘。當年不盡攀髯淚。五灑園陵白露秋。</text>
<title>石城舟中 二首○並序</title>,<text>甲辰重陽後翌日。晨發公山縣。晩到利仁驛。督郵尹璾出待頗欵。晡時至石城。主倅南斗長出待。發舟縣南五里地。順流而東。暮憇黃山。盖是行以上候平復。告宗廟收議事也。入見宋貳相。病不獻議。礪山厨站又不及。因命回舟泝流而上。夜二皷許還泊石城。是夕天風輕颺。月色開霽。兩崖丹楓。孤山如黛。潮信方來。輕帆迅駛。命酒數盃。高卧舟中。飄然有遺世之想矣。醉中自製俚謠一闋。命舟中人相屬而歌之。忽見蘋渚火城。自遠而近。乃石城來候津頭者也。舍舟跨馬。牙角紛然。始覺此身之爲奉使也。是日計行百三十里。客路迢迢豈暫休。熊州 公州 半日到壺州。礪州 二更風露重陽月。百濟山河一葉秋。黃岳烟光回望失。石頭燈火照來愁。不緣王事供行役。那得平生辦壯遊。醉倚柁樓興不窮。戱將歌扇屬篙工。黃山渡口三更月。白馬潮頭一席風。雲影簁天天共轉。夜光籠水水還空。忽看候火迎船近。官樹江楓似夢中。</text>
<title>次利仁驛壁上韻</title>,<text>此地賢應隱。山公驛又仁。雲林如不負。吾欲卜東隣。</text>
<title>公山酒席卽事 亞使朴惇臨。與主倅朴蟄邀作黃花會。秉燭留歡。夜分乃歸。</title>,<text>仙桃歌轉彩雲屯。金鴨香銷敞夕軒。客路正當鴻鴈候。故人相對菊花樽。向來離合雲千里。卽事團圓月一盆。歡賞暫時須痛飮。不愁良夜更留髡。</text>
<title>隴頭水 月課</title>,<text>未委隴頭水。嗚嗚何不休。他皆同萬折。爾獨此分流。暗態隨雲遠。幽聲逐夢悠。九回還共斷。千里卽牽愁。幾灑離人淚。能令遊子留。誰知歸海意。畢竟會相求。</text>
<title>關山月 月課</title>,<text>何處多明月。秋風生玉關。娥應寒耐寡。桂冷不成攀。碎影迷雲海。流光自雪山。邊庭同一照。子夜幾回彎。戍客愁征驛。歸心折大環。長時瞻白兎。那得夢中還。</text>
<title>冬至差祭穆陵。示李正字 沃。</title>,<text>雙闕門前策馬遅。峨嵯路上聽君詩。雪中人去三陵處。冬至陽生一日時。宇宙此生餘涕淚。雲烟終古帶凄悲。微誠報國終何所。典祀官應陟降知。</text>
<title>大王大妃殿春帖 三首○乙巳</title>,<text>鍾鳴長樂啓仙闈。雲近蓬萊逗日暉。已見辛盤登細縷。傳聞尙院繡新衣。香添壽斝梅風入。暖逐萱華雪色稀。堯舜宮中推化遠。由知太姒嗣音徽。瑤筐彩筆獻桃符。金屋昭容列侍扶。試候彩雲來𨓏處。遙知甲觀奉歡娛。萬壽回春節。三朝問寢初。香心梅欲動。淑氣柳將舒。德被羣生載。尊臨北極居。晨鷄如助感。夙戒在簪裾。</text>
<title>迎祥帖 七首</title>,<text>銀燭光中簇羽旗。千官釰佩儼朝儀。政逢避殿憂灾日。得進迎新去舊詩。氣轉四時常不息。心周萬化本無私。微臣不作椒花頌。擬學前人帖子䂓。金爐香動曙光新。三殿雲開候瑞麟。聖化七年頒寶曆。春王正月簉昌辰。消殘變異應修省。陶鑄陽和係笑嚬。大藥崆峒休更問。長留淑景屬中宸。閶闔晴開淑景明。禁園梅柳藹新榮。罷朝喜見千官色。祝歲歡傳萬宇聲。節氣升除看化竗。君心終始軆天行。詞臣齊許蓬山召。曲到陽春未易成。蓬島微茫隔彩濤。就中春色似先遭。風傳鑾蹕瞻天動。雲捧龍樓覺日高。年月新回時亦泰。臣民送喜聖應勞。太平歌頌今須撰。池上何人是鳳毛。萬壽三呼地。南山北斗杯。人如天上語。春自日邊來。樓雪當時盡。宮梅隔歲開。殷憂輕過節。玉漏謾相催。華祝何多願。新年見物情。人工須燮理。天意屬生成。露重蟠桃色。雲移鶴駕聲。東郊傳麥信。今歲定昇平。廣陌陰陰曉。千門傳敎開。笙歌行樂助。花柳夢魂回。雲液輸龍飮。金箋學鳥裁。上陽春色早。應爲孝思催。</text>
<title>大王大妃殿迎祥帖 四首</title>,<text>長信宮中淑景華。萬安門外曙光加。千官送喜山呼歲。百福迎祥綵剪花。明德含飴諧至樂。和熹撤御頌休嘉。莫言聖代才難事。文母爭傳化自家。慈竹陰仍覆。龍星節又陽。天開百子殿。山送九霞觴。地德含生載。仙居住日長。聖朝敦孝理。春色頓輝光。天回鳳曆透陽生。雲捧龍樓遶日明。准備迎新詩萬帖。年年一首貢微誠。上苑春光別。靈萱自在靑。南山臨北闕。似欲獻遐齡。</text>
<title>正月人日。差祭宗廟。次前年冬至差祭時遅字韻。</title>,<text>新年受釐未應遲。人日初聞淸廟詩。重幄星辰明半夜。九筵觴奏立多時。宮園最得山川勢。草樹長懸雨露悲。却憶去秋親祔祭。天顔有淚侍臣知。</text>
<title>上元差祭宗廟。又次前韻。時有長尾星之變</title>,<text>典祀功名未暫遅。愁悰非是愛吟詩。廟中銅漏初嚴夜。門外金吾不禁時。明月似添霜鬢白。長星豈掃客懷悲。五更攲枕關心事。分付無人只自知。</text>
<title>二月初十日。差祭泮宮。又次前韻。</title>,<text>燈燭煌煌鍾漏遅。滿庭袍笏奏歌詩。從容周序虞庠地。想像回琴點瑟時。禮樂可觀南面事。樽罍却憶兩楹悲。幾時親見臨雍禮。聞道春宮已聖知。</text>
<title>二月二十日。差健元陵寒食祭官。次前韻。</title>,<text>馬首東風淑景遅。祠官重續舊題詩。偶來芬苾淸明節。却憶謳歌草昧時。盛業已隨流水遠。空山惟有白雲悲。誰敎齋枕愁無睡。夜雨寒簷滴滴知。</text>
<title>聞差宗廟三月朔祭官。又次前韵寄申判官 纘。</title>,<text>祠官差帖怪來遅。老子今方准備詩。三月長齊無醉日。一春強半幾閑時。烟花白日空愁暮。香菊佳辰只益悲。回首南雲成佇立。此心應有寺僚知。</text>
<title>聞提調鄭公 太和 出東郊蕫籍田有感</title>,<text>遅日東郊物色宜。相臣行與暮春期。農其大本須先務。雨我公田亦及時。爭看齊民來不日。佇聞周頌奏新詩。聖朝應有親耕禮。分付扈官取次知。</text>
<title>四月十四日。差宗廟告祭官。盖溫幸定於十七日。次前韻。</title>,<text>聖主憂勤一疾遲。堯庭華祝幾篇詩。千年軒后崆峒日。四月溫陽沐浴時。太廟有靈應陟降。離宮雖遠莫愁悲。小臣此意丁寧記。他日回鑾也始知。</text>
<title>十七日差冠嶽山告祭官。祗送駕幸。仍送兒歸鄕。用前韻。</title>,<text>尋眞夙計恠吾遅。冠嶽山頭始有詩。此日天香祈望處。明朝星蹕過江時。未隨行在空瞻想。况送兒歸轉覺悲。萬事平生之禱久。憂君一念質神知。</text>
<title>二十四日差風雲雷雨山川城隍祈雨祭官。次前韻。</title>,<text>行殿應憂苦旱遅。卽看楡莢乍催詩。恭差雷雨風雲祭。請祝倉箱萬億時。日下絲綸恩似海。湖中父老涕成悲。南山頌罷豊年續。分付工師取次知。</text>
<title>差宗廟端午祭官。用前韻示僚友。</title>,<text>祠是吾官豈願遅。錦囊猶喜貯新詩。淸齋去月仍今月。獨坐寅時到戌時。愁裏衰悰猶遣興。夢中歸思亦勝悲。蒲觴葵榭良辰事。爲問同僚知不知。</text>
<title>大王大妃殿端午帖 二首○時大駕在溫泉</title>,<text>漢家長信奉慈闈。節届端陽愛日暉。南極祥光瞻已動。中天喜氣藹回飛。菖蒲香暖朝觴滿。閶闔風恬晝漏稀。靈貺由知緣聖孝。不須金縷薦宮衣。深殿輕陰散綠槐。萱花萬朶晃瑤階。吾王無疾慈顔喜。轉覺天中節更佳。</text>
<title>送孫明宰 會宗 之任海南</title>,<text>腰褭東風別思濃。先聲應已振雷封。浸溟門外汪汪海。動石山前立立峯。大抵人㞐連水竹。尋常驛路傍雲松。遙知棠岳 海南別號 行春處。萬里鴻濛一盪胷。</text>
<title>次溫泉軸韻</title>,<text>靈液人間第一泉。盤銘未就賀詩先。東南氣與風雲會。天地仁隨霈澤宣。卽喜大庭陳盛禮。已聞前殿敞經筵。閒班莫道渾無事。解把衢樽祝聖年。</text>
<title>溫泉排律 四月十七日行幸。五月十四日還宮。</title>,<text>我后七年之乙巳。維時四月以南征。神符雷發天皆轉。龍釰星移地亦驚。斷自聖衷非樂事。爭聞輿頌總輸誠。不緣丙枕幽憂劇。那有庚炎沐浴行。長樂鍾音催曉動。秦川柳色待郊迎。靈仙翔舞排羣衛。鸞鵠逶邐引列卿。紅帕盖鞍中廐馬。紫烟隨戟羽林兵。頒香使者羅冠盖。執玉諸侯雜佩珩。銅雀渡頭朝蕩鷁。富林門外晩流鸎。平原暗警華芝輾。斜漢昭回寶繖橫。虎析自嚴璿宇肅。帷宮不動露光生。魚龍澤接雙川界。兜卛花明十濟城。瑞彩逈浮湖樹合。先聲爭撼海壖傾。恭聞湯邑淸都舊。况道靈源特地名。驛記時興徵美號。山穪南嶽象神京。白沙洞裏娟娟瑩。奇草園中步步瓊。聖駕何時來此駐。明祥終古說曾更。林泉不老千年色。日月重瞻異代明。不盡薰風吹泛灧。何來嶽翠繞崢嶸。銅紋漾暖明籠幄。石霧涵虛細濕楹。王在三旬眞樂豈。民來不日已經營。湫雲踏下金箆豁。珠冕彈回玉趾輕。豈獨沉痾垢自去。還將盛德玉而成。重瞳喜聽光華詠。下界先沾雨露榮。問俗陳詩仁意浹。尊年報祀禮容幷。十行札下風行草。三尺章新鑑亦衡。蓬島路深旋鶴影。崆山天逈散笳聲。宮袍卷出瑤池碧。仙語和兼月液晶。幾處耄嬰思駐蹕。可憐花鳥總深情。衣冠隔岸催班鷺。簫管中流擘海鯨。春擁萱闈雙殿敞。天回黼座五雲呈。螭階正好來晨賀。鸛垤初收此夜晴。盡播淸陰分苦樂。高懸离照遍幽貞。拜庭告廟拚前牒。宣赦覃恩澤八紘。宇宙萬齡開景運。君臣一軆會淳精。已看銘刻湯盤盛。不數詩聯漢殿賡。淺薄自憐慚記述。涓埃無計答昇平。纓冠不盡相期意。狗監誰噓徹紫淸。</text>
<title>雲依帳殿結爲樓 月課</title>,<text>蓬萊山翠繞三洲。雲氣遙連帳殿幽。光絢九重來捧日。淸涵萬井欲生秋。幾回天上從龍御。仍向空中幻玉樓。不必瑤池勞八駿。仙家爭似此間遊。</text>
<title>次劉長卿溫陽客舍韻 月課</title>,<text>華淸雪後夜光闌。瑤樹山前拂曉看。銀屋潤涵雲母暖。星河低暎水晶寒。黃封灧玉承恩近。綵筆分花下字安。一曲 缺 回仙馭動。瑞烟開處引千官。</text>
<title>寄魏參奉 定相</title>,<text>休言羽化世無方。自是仙槽酒未嘗。瀉出流霞偏讓色。滴來甘露正生香。黃封已入明宮薦。餘瀝難容下客觴。官裏情人今北海。豈知同舍有高陽。</text>
<title>寄金校理 錫胄 直廬 二首</title>,<text>靑綾玉署漢仙郞。何處蓬濤隔杳茫。曳履秋光高北斗。題詩月色滿西廂。巴謳敢許還同調。河伯猶能識大方。孤抱此時難向盡。碧雲寒菊思彷徨。擬將騷雅鎭荒唐。學士文章未可量。雲淡花濃隨意態。潘江陸海自波光。携來覺我凉生腋。住處疑君席有香。忽見蓬山傳鶴信。禁園秋思正茫茫。</text>
<title>差祭漢江卽事</title>,<text>滔滔江漢國南畿。秋色蒼然欲上衣。朝日淪漪紅不定。遠天島嶼碧相依。香官御馬鴈初集。估客掛帆雲正飛。酬唱皇華千古事。濟川亭上悵忘歸。</text>
<title>遊冠岳山 四首</title>,<text>南山意不盡。上上度雲深。獨洗千秋耳。高披萬里襟。天多遅返照。谷轉易輕陰。半夜燒香處。依然松桂心。南嶽冠羣望。登臨思壯哉。江呑百濟盡。山自九峯來。倚釰雲生石。哦詩月滿㙜。玆遊神記否。王命乞靈回。兢兢緣石棧。曲曲度飛藤。詞客幾人並。雲峯終日登。祗應林表月。便是祭時燈。爲有憂君念。玆行健若騰。逞策探仙嶠。靑天碧一痕。峰回仍鳥道。林闢忽雲根。古塔白猶立。靈踪人或言。試於高處睡。江海似杯樽。</text>
<title>寄申正言德夫 厚載</title>,<text>淹病常時廢馬鞍。故人相見未團欒。新篇突兀吾當讓。古道蕭條子始看。來日過逢須一快。暮年懷抱好誰寬。深情不負傳筒約。強起拈毫掃小紈。聽吟佳句意先凉。斗覺衰顚一半霜。天入樓臺風浩渺。眼空湖海月蒼茫。論文共許千秋事。握手誰憐大國香。自致靑雲君有地。定知隣壁幸分光。</text>
<title>上白軒李相公 二首</title>,<text>宿德從來際遇奇。三扶日轂轉銅儀。爵由我得天人並。名與山高草木知。堂上先憂誰會意。園中獨樂故多時。平生未試乘桴興。暫向江頭問釣師。支離莫問太常官。萬戶何如一識韓。但願涇流容向若。不論籠鶴借生翰。終南嶽色題詩碧。銅雀波光拂釰寒。斜日獨來陪笑語。忽驚歸恨滿江干。</text>
<title>次呈金參判 始振○二首</title>,<text>湖南賓客地。聚散六年來。雙眼靑仍舊。千莖雪已堆。句從今日老。閒得暫時陪。離恨催遅暮。那輕此酒杯。江南昔忝登龍會。屈指如今六歲過。海嶽心精料未變。白頭才盡奈詩何。</text>
<title>拜命丹山</title>,<text>魚書初下拜恩榮。共理憂兼吏隱情。四郡溪山名已熟。奇觀七十秩纔成。崖翁去後雲應老。退父題來水更淸。五馬舊諳三島路。眞遊不必報先聲。</text>
<title>送金參判 始振 赴燕 丙午</title>,<text>寵擇分明注意看。誦詩三百儘才難。縱憐使節勞原隰。要使胡雛識鳳鸞。立馬春回燕塞色。泛槎天入鴨江寒。東風不解離情苦。楊柳城頭已可攀。回首中原涕自漣。陸沉時事不堪傳。當年賣宋皆秦檜。異世尊周尙魯連。此去遠經屠狗市。有誰同和哭昭篇。願言諮諏須努力。仰體吾王寵命專。</text>
<title>正月十五日越鷄嶺。次李溫溪韻。已下係丹邱錄</title>,<text>萬丈丹靑一鑑開。行人卸馬卽登㙜。陶翁去後蒼巖老。風雨年年長綠苔。</text>
<title>古谷站。次黃錦溪矗冷臺韻。</title>,<text>寒林一簇遶人烟。橡瓦柴籬儘可憐。孤枕夢回山雨裏。角聲來自暮雲巓。</text>
<title>過甑島。次錦溪檜院韻。</title>,<text>竹澗誰開徑。潯陽此折腰。雲邊逢候騎。雨裏度官橋。洲子猶歌孺。耕氓只頌堯。休煩看堠子。歸路是明朝。</text>
<title>橋內山</title>,<text>萬古仇池穴。藏身一片雲。山靈知我否。異日莫移文。</text>
<title>赤城山</title>,<text>赤嶺建霞標。朝看綵翠舒。不知孫綽夢。此景復何如。</text>
<title>二皓㙜</title>,<text>依然物表舊風神。商曲當時少二人。自是臯音風易徹。紫芝歌就莫吟頻。</text>
<title>仙遊巖</title>,<text>日日山中行。行歌歌且嘯。從行三兩童。慣唱仙遊調。</text>
<title>可隱山</title>,<text>卓立雙峰峻。蟠根積水隈。徒聞山可隱。不見有人來。</text>
<title>雪馬洞</title>,<text>地逈雲烟老。山深日月低。桃源匆遽返。再到恐全迷。</text>
<title>綵雲峯</title>,<text>遠嶠綵雲留。三尖天外露。俄然化白衣。去作人間雨。</text>
<title>渡滿月津。次竹嶺韻。</title>,<text>漾漾孤帆色。春津雪水渾。雲烟干氣像。歌句愧璵璠。落日寒江動。蒼山遠燒燻。停盃問二峽。形勝孰爲昆。</text>
<title>閱丹丘先生案有感。次趙從生韻。案有鄭密。乃吾門先祖也。到任歷八考而還。始余未之知也。寓目興感。仍次卷中趙家兄弟按道之詩。</title>,<text>族祖何年五馬行。後生今復踵先生。鳳棲亭水留遺愛。欹枕聲聲似作情。</text>
<title>六月中原都會試席。次李子愼 廷機 韵。</title>,<text>崎嶇名路任浮沉。握手中原意轉深。山似高懷排月岳。水如淸韻瀉彈琴。臺名 開樽好雨隨談麈。拂釰長風入醉吟。何日滄江一棹色。石門巖下話同心。</text>
<title>島潭夜泛。次崔翰林 後尙 韻。二首</title>,<text>湖西山水丹丘勝。學士風流汗漫遊。醉挾飛仙夜半語。臨臯物色定誰優。長波不動濕雲流。駄醉斜陽一葉舟。莫訝翰林歸棹重。滿江風物已全收。</text>
<title>舟中口占。贈別崔翰林。</title>,<text>學士聲名久。才華擅妙年。相逢丹峽月。同泛島潭船。詩興滄江動。歸心白日懸。臨觴忽不御。歸恨滿歌筵。</text>
<title>次贈閔槐山 汝鎭</title>,<text>試士仍頒赦。丹陽今又來。不辭征旆遠。爭奈鬢絲催。傾盖當時事。論文此日陪。吾行差足慰。重把故人杯。</text>
<title>公山都會覆試試院。示安保寧 後昌，李督郵 壽蔓。</title>,<text>雨餘庭院乍生秋。門閉槐陰樂事幽。蠶食葉殘淸晝永。碧當軒出火雲流。閒來搦管非耽興。醉裏思歸亦說愁。萬本荷花千頃月。不妨今夜更淹留。</text>
<title>次二樂樓韻 二首</title>,<text>靑螺面面水晶流。誰遣風光擁翠樓。上岳雲烟全占寺。西津竹樹半藏洲。淸秋帆影鳥邊過。落日灘聲人外幽。獨立乾坤搔首意。醉搖霜筆片鴻愁。峽號丹邱滯一官。高樓落日俯朱欄。淮陽病起時迎客。北海公餘自理竿。山翠入簾詩料峭。江聲繞枕夢長寒。靜中無物爲眞樂。琴鶴由來總不干。</text>
<title>次李五峰島潭韻</title>,<text>丹峽千年說地經。李司評後客來停。東西日月浮三島。表裏江山護一亭。風纜影牽雲石動。玉簫吹斷渚霞零。舟師豈會留連意。擬待玄禽夜久聽。</text>
<title>七月旣望。泛舟龜潭。次退溪先生韻。</title>,<text>長會灘前水自東。兩崖勁敵一門通。峯攢釰氣疑天上。峽轉龍宮似鏡中。虛壁搖光先得月。殘霞改色忽生風。司評去後無人管。石老雲閒今古同。</text>
<title>寄淸風府伯洪北汀 處亮 令案</title>,<text>蓬萊珂散枉㫌麾。句漏天開太守帷。廊廟豈無能轉轂。江山其奈好題詩。淸秋行府雙鳧影。落日登樓一鴈時。共請仙區知有分。不才曾忝舊曹司。</text>
<title>七月十八日。登二樂樓觀打魚。李君晉運適來。設膾命酒。興闌次卷中韻。</title>,<text>漁歌響入釣臺秋。臺上風軒盡日幽。赤縣使君官况淡。儘將生計付滄流。</text>
<title>七月槐山倅閔汝鎭。以詩乞芍藥，茯苓，當歸，崖蜜，五味子。和以送之。三首</title>,<text>病肺衰年百感俱。空聞大藥在淸都。故人解事韓康伯。醫我烟霞痼疾無。文無芍藥蜜房精。神茯還添五味淸。勞子遠求知有意。一腔渾是壽民情。淸秋散秩病纏形。門外紛紛百不聽。強把來詩和欲老。夕陽幽鳥下山庭。</text>
<title>次淸風府伯見寄 三首</title>,<text>露冕承恩不恨卑。友邦何况受深知。白雲對酒看晴畫。靑草題詩弄碧漪。公羡得歸朝主聖。我嗟無𧗱濟民飢。曉來頻嚔誰能記。認是鮫珠出海時。人生五馬豈言卑。撫字心勞我已知。三戶似星隣虎豹。一城如斗枕淪漪。丹砂未必能醫俗。黃卷由來不救飢。明月忽驚投滿簏。弊邦還是素封時。淸風開府擁幢麾。寒碧三年下一帷。淸漢睡回雙闕夢。白雲吟老五湖詩。書生拭淚分憂地。祿食驚心旅夢時。山郡卽今扶杖待。願申民瘼報壽司。</text>
<title>乘舟下中原。次退溪先生韻十絶。</title>,<text>石柱灘西南萬壑注。一柱忽中流。正借長風便。孤檣落日舟。降仙㙜臺空千古月。天入半江流。仙客去何處。無心雲逐舟。花灘天隨雲共去。山入雨中流。詑有扶搖力。圖南六月舟。寒碧樓 傍有凝淸閣藉甚淸風郡。迎人樹欲流。坐來官閣失。天地入扁舟。嚴星灘石影回靑嶝。臺光漾碧流。中江一點黑。除是客星舟。三谷灘三谷呈仝嶼。中分一水流。欲投魚店宿。風利未停舟。黃江睡足連江雨。靑天不盡流。解纜猶未發。山月故隨舟。月溪隔岸何人宅。湖海不肯流。依然似剡曲。興盡未回舟。婦灘曲曲滄江岸。朝雲撥不流。棹歌聲出峽。淸興載蘭舟。彈琴㙜雷聲隨夢去。藍色逐雲流。望裏琴臺出。回檣別霧舟。</text>
<title>次北汀復簡韻 二首</title>,<text>曾聞祿仕合居卑。偶占仙都愜素知。晴日樓臺籠樹色。小江波浪㱀烟漪。笠巖石古人何處。竹嶺山空鳳亦飢。賸把隋珠和欲老。白頭才盡九秋時。野望秋無賴。鄕心一倍加。詩成當鴈過。酒盡奈愁何。地僻泉聲小。樓高山色多。此時彭澤令。歸興正婆娑。</text>
<title>復題一律。奉寄北汀令案。</title>,<text>丹山郡古俸還砂。二樂樓高吏罷衙。幾處江雲封勝蹟。滿天蘿月屬官家。秋霽倚欄來遠翠。夜閒吹笛逗殘霞。此間更誦淸風作。跨鶴楊州較孰差。</text>
<title>遊仙巖。次具柏潭韻。</title>,<text>鷄犬無聲石逕回。偶然飛舃出塵來。白雲多處遙分界。流水光中忽見㙜。愛踏氷壺頻改席。憐窺玉鏡久停盃。歸程暗與心相約。更待秋風桂樹開。</text>
<title>遊雲巖。次栢潭韻。</title>,<text>勝境初來百慮寬。水光迎坐瑩杯盤。鞭頭日散千峯影。笛裏秋生萬樹寒。天地孤吟詩草草。江山極目興漫漫。不辭歸路襄陽笑。醉愛松風卧石壇。</text>
<title>復遊龜潭</title>,<text>五老峯前樹送行。降仙臺下暮烟生。一年四泛龜潭艇。灣鳥巖花總有情。</text>
<title>島潭次李逗春韻</title>,<text>輕帆遙指白雲飛。未得竆源未擬歸。日暮島潭歸棹晩。萬峰嵐彩繡征衣。</text>
<title>九月姜都事啓叔以敬差官來遊仙遊洞。永春倅徐漢柱亦會。是日風日淸佳。盡歡而罷。</title>,<text>玉節深秋傍赤山。仙遊到處不生寒。歸軒倘値冷風御。飛上淸都也未難。</text>
<title>翌日啓叔乘船下龜潭。昌樂督郵鄭一老 東望 來與同舟。送至丹丘峽。仍次黃錦溪韻。</title>,<text>萬疊屛開一鑑空。仙舟暮入彩雲中。天公伎倆無餘巧。詩到龜潭恐未工。</text>
<title>宿島潭。洪鼎卿亭子次卷中韻。</title>,<text>孤亭四面錦屛開。松逕依俙入草萊。湖勢欲浮三島去。山形如湧五臺來。不知何代爲巖屋。疑有飛仙作渡盃。徙倚曲欄長嘯罷。步虛聲裏鶴低回。</text>
<title>又次姜鳳壽韵</title>,<text>楚澤君山一。丹丘石島三。猶嫌少絶勝。穹广駕蒼嵐。</text>
<title>次靄潭韻</title>,<text>正愛滄洲趣。翛然發興濃。江雲仍雨氣。林葉乍秋容。進棹回行騎。停杯望遠空。島潭何處是。落日一帆風。</text>
<title>蒼石臺。次退溪先生韻 二首。</title>,<text>平生睡足此江潭。况値淸秋萬象酣。落日烟波紅上下。晴天畫嶂碧東南。寒林宿鳥笑他忙。且盡舟中酒一觴。少待須臾尤勝絶。一江霜月闘蒼茫。</text>
<title>送北汀令公解任還京 二首</title>,<text>仙砂俸罷水雲鄕。初服裁來薜荔香。鶴返烟霄隨玉軫。人將琪樹比甘棠。猶嫌候騎傳朝報。剩喜輕檣載月光。准備新詩誰更聽。丹邱太守獨沾裳。寒碧樓前水。因公一倍淸。人情不及汝。相送到秦城。</text>
<title>憶華陰小築</title>,<text>歲己亥。余避水患移家于璧溪。卜築於白華山之陰。專一壑以逍遙。茅齋八九椽。足以容膝。負郭田數頃。足以自耕。傍籬而栽花。穿池而種蓴。松菊日長。桑麻日滋。園翁溪友。佩壺對局。日相與爲樂也。客遊經年。賦歸不得。聊題此律。以寓幷州之意云。一壑烟霞野色齊。花源未放客來迷。最憐隣比兼親舊。誰會淹留爲圃畦。閒叩饁厨傾白釀。興隨漁畔步淸溪。華仙去後山無主。不願分之自擇捿。</text>
<title>使君灘 並序</title>,<text>丁未四月十四日。乃余壽辰後一日也。與兒輩偕數客。命酒遊仙遊洞。巖花爛發。山氣正佳。因命輿泝流而上。度峽數回。涉四五水而至一處。有白石鏡磨天成。如鋪帳展席可數里。高平窿隱。每各異狀。水流其上。散若明珠。窈而爲潭。垂而爲瀑。淸瑩不可唾。兩崖松陰漠漠。間以明沙。步步皆可坐。余曰雲仙二巖。勝則勝矣。皆區於窮源涔寂之濱。人罕得以杖屨焉。孰謂官居側畔之地。有此淸絶。曾莫之知名。慳秘有待者。果不虗謂也。此宜刱名曰使君灘。列坐痛飮。醉後各取一枝花簪之頭。下及官倡吏胥。一時遍揷。歌舞翩翩。自製俚謠一闋。使屬而唱之。興闌而歸。月已三竿矣。淸遊如蔗漸佳哉。盡日行行未覺回。山好每因逢石坐。水生看欲到花開。千霞影裏騰騰興。九曲光中灧灧盃。龜島雲仙添一勝。從今喚作使君㙜。</text>
<title>贈送鄭督郵一老罷官歸花林</title>,<text>崇賢才致我偏知。特地相隣又一奇。歲暮心情元不改。天涯離合豈初期。南山桂樹攀應長。驛路梅花寄爲誰。國望峯前夜夜月。照吾時是憶吾時。</text>
<title>次權督郵厚之年兄韻</title>,<text>暮年懷抱向誰伸。寂寞丹邱老一身。我識故人寧肯笑。洞仙應恠子來頻。</text>
<title>次李正字子仁 壽慶 韻</title>,<text>仙鄕詞客兩知名。此去長安隔幾程。十日風帆眞趣足。境因心會不須評。</text>
<title>偶閱退溪先生丹陽山水可遊者記。因憶鄕園。感而有作。並序</title>,<text>人之遊山水者盖寡。而山水之可遊人者亦難得。先輩於山水可遊處。必表而出之者。乃其所以志也。余舊居娥林龍山。山水儻所謂可遊處者非耶。大槩修道之山。蜿蜿數十里。兩水束一峽而來。峽盡而村開。村窮而水會。長林暎其口。大野亘其前。羣山環衛。雲興霞蔚者其周數十里。名區異觀。在在皆勝。西源之勝。始自飛湫而下。窈而爲酒巖。合而爲二水灘。幽曠而爲廣石巖。滀而爲鼎淵。灣而爲鉢灘。東源之勝。始自飛流川而下。澄而爲洗耳巖。隱而爲卧龍巖。淸爽而爲落帽㙜。二水之交爲亭曰八松者最佳。廣設書舍。以容來學。林之外又築一石臺。名以宿雲。南對原泉精舍。沿流而下十里。有龍槽石。此則勝之在川者然也。源西之山。起自普海山。卓爲白雲峯。峙爲金貴城。結爲朴儒山。是爲村之案對。源東之山。起自牛頭山。分爲石槽嶺。蜿爲飛鷄山。秀爲吾道山。環爲霜嶺。是爲村之水口。此則勝之在山者然也。若論前人古迹則朴尙書邦龍，鄭提學竱，成司諫子諒皆居于此。今有遺址。余有詩落帽臺西司諫墓。八松亭北寶文庄。盖偶吟也。吾道山下有山際洞。乃寒暄一蠧兩先生講道之所。今有書院。朴儒山之頂。有處士朴儒舊居。白雲谷中有石室。牛頭山中有瀑㳍龍湫之勝。絶頂巖罅。有義相坐定庵址。此其大略也。余今避水患。移家于西北。追思舊遊。因感而題。修道迤南一舍地。有林回處有村呈。山蹲五鳳當軒舞。川合雙琴遶屋鳴。牧地路緣靑壁入。陂田人帶白雲耕。眞遊在處風光別。無畫無詩不敢評。</text>
<title>次權如晦壽樂堂韻 古有二樂軒○戊申</title>,<text>襄陽北望是隆中。一簇烟林一壑東。四面屛開晴嶂畫。高軒睡足度溪風。江山故宅名猶在。仁智傳家澤不空。物色更看留幾許。強牽吟興怯衰翁。</text>
<title>東臯八景 爲李應白作</title>,<text>金城暮燧野老柴門岸葛冠。一星候火暮峰寒。正知溟渤傳光遠。遙想蓬萊立馬看。隔霧最憐穿縹緲。近樓偏喜照巑岏。祗今聖代無邊警。輸與山家當勝觀。紺嶽朝雲亂削芙蓉近碧空。中間夜夜宿雲雺。林端曉引千尋直。日裏晴涵數縷紅。盡取輕陰供睡味。急收淸致付詩筒。卷舒與爾無心者。君見東臯一老翁。長林驟雨長林前面闘狂雷。雨色如灰莾未開。牧竪暗當烟草立。耕牛自傍渚田迴。新添淨氣書微潤。剩喜寒聲竹共來。塵事不堪煩惱甚。乍敎天爲爽亭臺。大野農談負郭田郊十里彊。郊頭日日課耕桑。爭持饁酒招原濕。各誦農書驗雨暘。幾道分畦迎水語。有時祈糓賽神狂。秋來別是歡娛處。要看林陰打稻塲。瀯溪漁釣欵乃聲中百不憂。水鄕生計儘悠悠。滿蓑寒雨桃花浪。一笛輕風杜若洲。買酒解衣村路晩。得魚吹火渚烟幽。傍人莫說文王事。恐負沙頭隊隊鷗。閬石風詠閬風窮石合名之。恐是仙洲不可知。興逐落霞憐野逈。困臨流水坐磯遅。欲尋原上三叉路。偶得橋頭一句詩。若道斜陽未解事。如何來每與人期。蛇谷取薪藤梢棘柮雜靑蒼。谷口如蛇窈以長。獨往不堪山市險。放歌惟喜洞雲凉。幾羣鹿子爲歸侶。無數松花當夕粮。疑有碁聲空裏近。欲前尋取却茫茫。龜山采薇春岡薇蕨當園蔬。藹彩迎晴長自如。行遶石田求軟品。好爲山舍煑新茹。穿雲度處齊呼侶。帶露歸時或貯裾。除却貧郞課菜外。此翁生活淡無餘。</text>
<title>耆洞八景 爲金南斗作</title>,<text>道巖新月一點雲巖翠色危。氷輪夜夜與人期。若敎對月因求道。方寸知無晦蝕時。閨岑落照返照虛巖欲斂空。嵐陰和作半邊紅。此間政好詩爲地。須着黃花晩節工。延萬雲屛晴窓日日對玄暉。一抹蒼雲護翠微。矗立錦屛須認得。天敎障盡俗塵飛。鑑湖漁燈湖外人家分外淸。漁燈入夜燦星晶。幾回撚過前灣去。添得書牕一半明。溪畔松盖一樹童童黛色寒。孫枝安穩似龍蟠。名區不盡菟裘債。留作門前羽盖看。門前柳障岸柳梳風繡幕搖。淡黃疎綠短長條。無情最是堪憐處。慣學幽人懶折腰。靑郊觀稼窮儒憂樂在農歌。起視東臯稼事多。莫把黃雲容易比。黃雲其奈捄飢何。白沙觀魚幾羣淸影自浮浮。波浴沙眠一任悠。莫把機心分別看。鷗今忘我我忘鷗。</text>
<title>偶觀世譜有感 並序○己酉</title>,<text>輿地志鄭河姜爲晉陽大姓。吾鼻祖鄭臣烈位至兵部尙書。世傳召南驛爲尙書故址。驛南亭有大樹。黛色蔽天。是爲尙書所植云。其後不知何時移卜於州東班城縣白也峴村。吾七世祖都染令諱淳及其子平市令諱止守之墳塋在班城縣東十里許。時盖已居白村矣。自是以來。家聲復振。曾玄孫中占科大小者。聚其紅白牌爲八疊屛。至今人皆艶穪焉。自余家居烈三世于玆。孤苦之餘。繼以慘慽。偶閱世譜。不禁鄕思。謹書以識。晉陽三姓著輿經。詩禮家聲尙典型。楡社幾時移白峽。棠思千載說南亭。曾玄孫設同年會。紅白牌成八疊屛。緖業漸衰身漸遠。不堪看譜涕先零。</text>
<title>聞拜仙槎縣 己酉十一月在璧溪○以下係仙槎錄</title>,<text>一卧滄江鬢颯然。桐鄕已久賦歸田。何言淚眼傾河日。却是恩綸起死年。老馬非關求棧豆。奇遊尙喜問槎仙。機心恐被眠鷗識。曉渡長川不着鞭。</text>
<title>望洋亭</title>,<text>望洋亭上霽光開。此日登臨亦壯哉。天外怒聲聞海立。月中孤影見槎回。已知地向眼前盡。却訝身從雲際來。咫尺扶桑如可蹴。小軒風露且徘徊。</text>
<title>越松亭</title>,<text>箕郡治之北。蒼官九里環。寒聲不辨海。黛色總疑山。幸近將軍宅。能偸遊子閒。平生杜御史。睡足此湖灣。</text>
<title>龜臺</title>,<text>十里松陰草色齊。海棠花下水平堤。居人不識遊仙趣。祗是當時已自迷。</text>
<title>昌道驛途中</title>,<text>始入蓬邱路。探眞若爲情。明朝斷髮嶺。北望衆香城。花動千林影。山籠萬瀑聲。蹇驢亦解意。此日轉能行。</text>
<title>登斷髮嶺</title>,<text>髮嶺望楓嶽。蒼茫曉色涵。祗應雲外石。便是洞中庵。筆潤纔迎翠。衣輕不受嵐。仙都饒景致。多取未爲貪。</text>
<title>入長安寺</title>,<text>寺爲內山劈初境界。新羅法興王建元順帝重刱法堂。揭名曰大䧺寶殿。制度極其宏麗。前有二層鍾閣。門外有檜㙜。俯臨石溪。森爽可憇。望見東北。千嶂萬壑。縱橫崒嵂。渾然白色。如始入武庫。四眺珍寶橫陳。嶔然目謀。冷然耳謀。左右應接之不暇也。削立星峯玉不緇。須彌兜卛坐來移。花香滿院客初到。山色入樓僧未知。永晝靑雲籠琬琰。何時金篆護罘罳。諸天合在空林外。明發當窮第一奇。</text>
<title>十王峯</title>,<text>在長安寺東五里。望之如玉芙蓉。是洞白石錯峙。瓊峯爭矗。若無攀緣。迫而察之。一峰自作一洞。愈邃愈奇。洞口有澄潭。潭東有古城。靑天萬釰較爭䧺。費盡於 缺 一倍功。何物世間看得似。白蓮花出玉龍宮。</text>
<title>鳴淵瀑㳍</title>,<text>瀑在長安寺北。其高可四五丈。自坳轉下。如長虹飮川。萬瀑諸源之水。皆注于此。渟深瀉碧。俯視不見底。南有平巖鋪白。可坐數百人。西邊棧路緣潭。僅容一足。此爲山門界通之第一奇處。萬瀑前頭一瀑䧺。一之已足萬何窮。不聞廬嶽題詩處。復道香爐玉作峰。</text>
<title>眞歇臺</title>,<text>一名天逸臺。在正陽寺門外西六十步。有蒼檜百餘。掩暎其側。臨其上以眡則庨豁虗明。飛鳥之背。皆可俯矣。時天宇新霽。四無障翳。望見北東南諸峯。隱見出沒。呈態几席之間。牙簪玉軸。堆積滿前。恍然有龍門雪後之狀矣。大槩巖巒石狀。皆肖人形。或類飛禽走獸。趍如距如拱如勃如。有如行而中止者。有如立而偶語者。有峨冠若大人者。有整陳若將軍者。有精進若緇流者。有招携若童冠者。有當壚若美姬者。有負擔若行賈者。至如翔而求羣者。翼而返棲者。呼雛而喙者。齊足而騁者。超林而蹶者。擇蔭而伏者。千形萬像。不可名言。釋豊悅諝謙來與偶坐。歷指其名號。盖東北之䧺蟠極尊。儼然望之可畏者曰毗盧峰也。峰之南尖秀而遠者曰大香爐小香爐也。平秀而遠者曰金剛㙜也。由毗盧而西北全面露峙。如張素屛者曰衆香城。由衆香而西北。窿起若卧龍者曰永郞岾。由永郞而西。土山嵬而矗者曰西水精峰。衆香水精之南。有大峰總八。其一禪庵峯。其一迦葉峰。其一圓通峰。其一獅子峰。其一摩訶衍峰。其一白雲峰。其一萬灰峰。其一圓寂峰。西水精之西南。曰髮嶺曰熊岾曰開心臺曰普賢嶺。嶺之南崖。卽此正陽寺也。自寺而下。有修善，三藏，天親，神林，欹欹，靑蓮，百花，普賢等庵。布列洞壑。又其下爲鳴淵。又其下爲長安寺矣。自普贒而拜岾。生下一支。西而南之者十有八峰。皆戴土而無石。其竆則乃長安後峯也。自毗盧正脉一支東南行。崒然林立者曰月出峰。次曰日出峰。次曰鴈門峰。次曰眞見性峰。次曰彌勒峯。自彌勒而西奔者曰十王峰，天燈峰，望高峰，穴望峰。此乃臺之正東相對者也。穴望之下。又有石鷹，僧床，落鴈，觀音，地藏，五贒等峰。乃表訓寺之對麓也。自彌勒東而南回西拱者曰雪鷹，白馬，達磨，釋迦，使者，問訊等峰。乃長安寺之對麓也。若言洞流分界則毗盧之南爲圓寂洞。中有古圓寂，新圓寂，圓寂川，鴈門川，文殊庵。永郞之下爲萬灰洞。中有萬景㙜，白雲臺，萬灰庵。水精之下爲眞佛洞。中有船庵，知佛庵，圓通菴，眞佛庵，龍船窟。十王峰之下爲百川洞。中有靈源庵，現佛庵，彌陀庵，安養庵，三日庵。望高峰之下有松蘿洞。中有大松蘿，小松蘿，松蘿窟，上雲岾。穴望峰之下有普寂菴，無竭峰，養心庵，靈碎庵，觀音庵，地藏庵，明水庵。落鴈峰之下有五賢峰，頓道峰。香爐之東望高之西。是爲萬瀑洞。其中有凝碧潭，黑龍潭，靑龍潭，五賢窟，七寶巖，離音臺，登猿巖，普德窟，眞珠潭，碧霞潭，龜潭，船潭，火龍潭，獅子庵，妙喜庵，潤筆庵，摩訶衍庵，般若庵，佛地庵，靑鶴洞，甘露泉，巨彬窟，彌勒臺，妙吉祥庵，李許臺，碧波潭。此皆因眼界所及而撮其大者耳。其或有因其所見而遂及其所不見者。此則豊悅云。芙蓉萬朶玉班班。至寶由來地不慳。却恨卞和看未到。一生空泣楚南山。</text>
<title>正陽寺歇惺樓。次白洲韻。</title>,<text>寺正據山之勝。盖內山之勝。專在東面。而此寺露在西崖之頂。於北東南三面通矚無礙。雲霞堂前有歇惺樓。爽塏尤絶。故選勝之流。標爲第一。若考其事蹟則麗太祖刱業之際。擁兵入山。忽雲霧晦暝。退兵威於文藏巖下。旋致開霽。卽放光㙜下。以刱此寺云。寺有六面圓閣。名曰滿月宮。藥師石軀安焉。嘗覽海內奇觀。成化初刱北京西山圓殿。其形制倣高麗金剛山圓殿者。盖謂此也。是日天宇開朗。巖巖呈露。眼界無窮。領略旣盡。日晡甘雨漫空。山門深鎖。回視人寰熱惱。若隔世事。因朗誦湖陰寒雨鎖香之句。淸老洗出玉峰之絶。默然若神契矣。山靈雨我若恩私。天逸臺前滯好期。白動珠光明貝闕。寒生嶽色瑩蓮池。偶來萬劫留眞地。獨倚千峰落日時。更待秋風看錦樹。此心惟有暮雲知。</text>
<title>又次淸陰韻</title>,<text>何來嶽色轉分明。昨夜空林送雨聲。不必肩輿窮絶險。正陽樓上倚新晴。</text>
<title>又次湖陰韻</title>,<text>未踏仙都未擬歸。征衣着盡換蘿衣。若敎楓嶽連彭澤。陶令如何悔昨非。</text>
<title>次板上韻。留贈豊悅禪師。</title>,<text>何處禪機靜。空林後夜鍾。逢來雲水衲。說盡萬千峰。白照甁中月。腥聞鉢底龍。仙槎遅暮客。此日擺塵蹤。</text>
<title>百花菴</title>,<text>在表訓南。僧廢不居。寺後有四碑。西山之碑月沙所撰。虛白堂明照之碑白沙所撰。鞭羊堂之碑白洲所撰。楓潭義諶之碑李端相所撰也。石門朝日散穹林。古寺無人草自深。仙鶴不來春寂寞。木蓮花下看碑陰。</text>
<title>萬瀑洞</title>,<text>自表訓東入。泝流數十里。瑩瑩然一白石張鋪不斷。或窿或伏。或高或低。或濶或側。或斗而爲臺。或平而爲巖。或走而爲磯。或崎而爲磴。水之由其中者。或瀦而潭。或奔而川。或垂而瀑。或散而簾。或激而箭。渟凈如綠玉。宛曲如遊龍。雖巧曆不可悉狀。總而名之曰萬瀑者。所以記瀑之非一也。路循西邊而上。行行益奇。窮探而不知遠。徒足而不生。人之到此。如遡月浦向玉京。冷冷有遺世想。此其大略也。由凝碧而黑龍。由黑龍而靑龍。由靑龍而眞珠。懸岸噴壑之容。槩不過伯仲。而西邊有八字石洗頭巖。上下可容千萬人。此又一奇也。稍上而爲碧霞潭。眡靑龍爲勝。東上則乃普德窟也。碧霞之上曰龜潭。以石狀肖龜而名。又上曰船潭。以潭形之肖船也。又上而至獅子峰。下爲火龍潭。眡碧霞又勝焉。由洞口而上。南有峰十八而五賢，天磴，石鷹，僧床，望高，穴望，無竭，觀音與焉。北有峰二十三而金剛，香爐，潤筆，白雲，萬灰，迦葉，圓通，摩訶衍，圓寂與焉。巨彬窟南有石泉湧出曰甘露水。靑鶴之來。必飮此水云。自火龍窮源而上。至碧波潭。奇巖呈態。衆壑爭流。淸漪白石。所在成趣。與前所經歷。畧不相上下。而皆無穪號可惜也。古云澤中之山。夜半有力者負之走。今有人焉。移此一巖一泓於世外。足爲一仙窟。而此皆名不傳焉。蓬山之勝。擧可想矣。此爲內外山往來所由。遊人杖屨。絡繹相屬。標爲第一閎瑋之觀。萬瀑爭流勢轉䧺。香爐峰影醉玲瓏。飛來匹練雲根裂。倒瀉銀河月窟空。花外千絲長繞雨。林端一道遠藏虹。山靈似爲遊筇導。從此仙源路不窮。</text>
<title>鶴巢巖</title>,<text>在金剛㙜西崖。靑鶴甞養雛于此。近不知去處。或時往來。今年亦有見之云。鶴去雲猶住。巢空壑自陰。只應今夜月。分照九臯心。</text>
<title>眞珠潭</title>,<text>在靑龍潭上。奔流跳沫。散落玲壠。顆顆如萬斛珠。眞善名也。澗壑春光媚。奔流碎萬圓。沉珠千載事。卽坐見堯天。</text>
<title>普德窟</title>,<text>在眞珠潭上。涉川而東。石磴甚危。磴盡有階三十四級。沒階而入。有巖广架屋二間。爲遊僧棲遅之所。小西而下。有屋半間。掛在空中。以二銅柱約二丈者撑持之。又作鐵鎖二索。一釘其柱而着一端於石。一圍其室而着兩端於左右石。中安觀音塑像。樓中去其一板。下覽無際。不忍正視也。窟上築一㙜曰普德臺。行之足躩。望之慄竦。暗思垂堂之戒。不欲久盤桓也。倚巖爲寺役仙靈。僧在白雲開石扃。西日啣山猶返照。東峰吐霧卽前楹。巢鶴窺齋飜砌影。潛龍聞呪送潭腥。人間有此虛空界。不合捿遅只合聽。</text>
<title>火龍潭</title>,<text>在船潭之上。瀑勢尤壯。潭深不測。臨之以數仞石臺。夷曠可坐四五十人。三龍之最奇處。靑龍與黑龍。談勝三椽語。上有火龍潭。君看啖蔗處。</text>
<title>穴望峰</title>,<text>正對摩訶衍。自前楹而望之。有穴如甕口。通見無礙。所以得名也。嘗見名山記。天台之委。有四明山。山有芙蓉峰。四穴如天窓。通見日月星辰之光。方之於此。盖尤絶焉。但其山中止穪二百八十二峰。已爲多詘。而其盛穪之語。又不過曰過雲巖。雲縹緲不絶者二十里。曰觀瀾閣。下兩水合流。垂瀉于千丈巖而已。則其視萬二千白玉之峯。二十里飛流瀑㳍。又如何也。嘗聞中國人有願生高麗國。一見金剛之說。則此一奇之優劣。又不足辨矣。又傳華使鄭同之來此也。有一從者誓天曰此眞佛境。願死於此。後身作高麗人。遂自沉於普德窟下淵。人之愛絶境。乃有至於輕死生而不顧者。亦何心哉。退溪先生嘗序耻齋洪應吉金剛錄。有曰悅奧微耽幽靜而不墮於玄虛。好奇恠尙詭異而不隣於荒誕。旨哉言乎。眞今日所書紳也。新霽淸陽吐。東峰一竅通。天台聞有此。奇勝較誰䧺。</text>
<title>潤筆峯</title>,<text>在香爐之東獅子之西。卓筆一星峰。潤之雙玉溜。懶仙到此間。不可無詩句。</text>
<title>摩訶衍</title>,<text>南有峰七。其一穴望。北有峰二。其一禪庵。東有峰八。東北之間。尖巒無數。前臺有曇無竭石像。庭下有一樹似檜而非。僧言此是桂樹。味辛酸不類。盖木蘭耶。西南谷中海松赤木冬靑杉檜鬱欝成林。其中㝡大者楓樹。山之所以得名也。庵正據內山之奧。西之眞佛洞壑。南之十王洞壑。左右匀敵。重重環衛。眞好叢林也。有闍梨曰道明者。乃安陰長水寺釋。見我而喜。人情也。寺乃新羅文武王時元曉義相之所搆也。星峰兀兀石斜斜。路入蓬山第一家。空際烟霞攀縹緲。月邊蒼翠撫槎枒。掬流淸洗塵寰耳。放筆光生色界花。東嶽莫言天下小。衆香城外亦中華。</text>
<title>桂樹</title>,<text>桂樹山之幽。留人枝宛轉。雲遊吾可再。待汝花如霰。</text>
<title>芝芋菜</title>,<text>采采山中蔬。行行白日暮。深心誰與論。曲罷前峰雨。</text>
<title>木蓮</title>,<text>娟娟數叢花。落日金㙜雨。幸殿春風開。濃香不見妬。</text>
<title>望高臺</title>,<text>在穴望之上。高據內外山之交。東之歡喜岾。西之開心臺。雖當內外絶巘。而爲觀俱讓于此。歡喜縱高妨北睇。開心雖爽礙東觀。不緣臺勢窿如許。那竝仙山內外看。</text>
<title>萬灰庵</title>,<text>一室共松風。萬緣灰盡靜。老僧何所思。石上望雲影。</text>
<title>白雲㙜</title>,<text>朝看白雲流。暮看白雲集。惟有道人心。不隨雲出入。</text>
<title>水岾嶺望內外諸山</title>,<text>岾在內外山之交。距摩訶衍十七八里。顧視毗盧衆香諸峰。如別隔世面目。不忍捨而下也。遂地坐良久。命從緇歷指內外山形勢。枚數其峯庵洞壑。捃摭古今異聞。莫不了了睫中。眩然而異。恍然而醒。取之左右。不可名狀。槪之外山之勢。與內山自別。千崖萬壑。各自分流。無拱合回抱之象。故自毗盧爲宗。而北是爲指空百川洞。峰則有外觀音外彌勒。庵則有新戒。新羅九王所刱也。自指空而稍南曰普門百川洞。淵則有九龍。臺則有般若。峰則有普門。普門之東。有七大峰相屬爲一山。其一毗盧之一支。其二圓寂之一支。其三鴈門之一支。其四戒祖之一支。其五上不思議。其六中不思議。其七下不思議。不思議者庵名也。七峰之下。有大明，太平，吉祥，兜卛，普門等菴。自普門東南爲鉢淵洞。其寺其淵其峰其瀑皆以鉢淵稱。自鉢淵而西上三十餘里之間。複嶺爭蟠。有小人嶺，圓通岾，歡喜岾，柏田峴，寂滅峰，成佛峰。峰之下有三川交注爲十二瀑。卽石門百川洞之源流也。洞上下有柏田庵，寂滅庵，外開心菴，外開心臺，雲捿窟，開心岾，戒祖窟，九井峰，大藏洞，大藏峰，大藏巖，九曲岾，上院寺，百川橋。自石門洞而南。爲楡岾洞。有九淵洞，外普贒庵，普賢香爐峰，見性庵，水岾川，彌勒峰，外萬景㙜，佛頂㙜，佛頂庵，風穴，隱仙臺，隱仙庵，靑鶴崖，成佛庵，外圓通庵，大寂庵，白蓮社，興德庵，明寂庵，寂照庵，凈輪庵，曺溪庵，雲水庵，香爐庵，靈隱庵，上中下內院三庵。總而爲一大刹曰楡岾寺。水之源有四。一則發毗盧峰東。爲九龍湫。抱日出，月出，九井三峰。經大明庵過溫井流二十餘里。與鉢淵川合。所謂世尊百川者也。一則發歡喜岾。東歷小人串過鉢淵寺。流十五里。與九龍川合。一則發九井峰。西過雲棲窟外開心庵爲十二瀑。流十餘里過百川橋下。與楡岾川合。一則九淵水出彌勒峰。水岾川出水岾嶺。會于楡岾寺前。演瀁于山影樓下。過明月，白雲，丹楓三峽。四橋環狗獐二峴。數十里與石門川合。東南流爲舟淵。又南爲黑淵。轉而北爲箭灘。又轉而爲南江。入于高城浦。玆乃渟峙之表表在人耳目者也。若夫內外山之別。則內山大槩多石。外山大槩多土。內則石色皆白。外則微蒼然。此外之所以讓於內也。然人傳九龍瀑之勝。甲於楓嶽。惜不得親見而品題之也。山凡有七名。一曰蓬萊。一曰皆骨。一曰楓嶽。一曰涅槃。一曰金剛。一曰衆香城。大峰三十有六。小峰一萬二千。蘭若六十有三。山之東曰通川，高城，杆城郡。西曰淮陽府金城縣。距京師四百里。距東海二十里。因詳志之。以備異日卧遊之助云。岱岳三門三錦帳。匡廬五老五芙蓉。爭如楓嶽山中望。萬二千皆白玉峰。</text>
<title>毗盧峰 以下凡諸勝處。非必盡所經歷。或因望見。或緣意會興到。輒題以寓領畧之趣。</title>,<text>蓬島烟霞晩色開。玉峰天畔立崔嵬。千崖踏盡風斯下。萬里回看地自來。袖拂星辰妨放筆。坐收溟渤怯啣盃。男兒宇宙同雙眼。能解眞觀有幾哉。</text>
<title>衆香城</title>,<text>玉京初日照仙臺。花覆金池雨色開。莫道上方消息杳。好風時送衆香來。</text>
<title>永郞岾</title>,<text>踏遍仙人白玉城。永郞行處彩雲呈。山僧豈識留連意。擬聽緱笙月下聲。</text>
<title>萬景臺 內外山皆有之。皆在㝡高頂上。因其遠覷而得名。</title>,<text>萬景各東西。是爲二萬景。君看景物饒。二萬何須領。</text>
<title>月出峯</title>,<text>海角氷輪輾上峯。淸都一望盪塵胷。不須更覔神仙𧗱。我已靑冥駕玉龍。</text>
<title>日出峰</title>,<text>縹緲仙岑湧玉篸。朝朝扶上一輪金。憐渠獨立淸凉界。照盡遊人千古心。</text>
<title>九龍淵</title>,<text>龍卧潛鱗甲。層岑閟九淵。白雲天際去。何事嗜甘眠。</text>
<title>白蓮社 在楡岾山中</title>,<text>彭澤歸田日。曾聞方外遊。庵名眞在此。亦有遠公不。</text>
<title>隱仙㙜</title>,<text>在水岾東下二十里隱仙庵之上。瑰異之觀。不下於內山。稍南有佛頂臺。㙜中有風穴。臺下有靑鶴崖。遠而望之則西北之日出，月出，鴈門諸峯。西之彌勒峰。乃內山所見者之東面也。旣別還覯。靑眼自開。令人凝睇久之。彌勒之下有上中下內院三庵今廢。正南谷中有楡岾，大寂，白蓮，興德，明寂，寂照，淨輪，曺溪，雲水，香爐等庵。皆隱而不可了了。西南外萬景㙜下。有靈德庵。北見外開心，寂滅，栢田等庵。其下全一面皆環以白璧。眩然奪目。上有十二層瀑㳍蜿蜿而下。若靑天垂練然。眞偉觀也。東望大海。雨後益明鮮蕩潏。天鏡涵虛。東南羣山之出沒海澨者。如眉之細。如䯻之兀。如飣餖之列於前。撫躬反顧。依然若離世遠擧。朝北海而暮蒼梧。不知我之爲我也。飛流引我杖崇岡。此日登臨興欲狂。足踏烟雲天不隔。眼收瀛海月無光。心源已接淸凉界。衣袖猶聞草樹香。未到上方先滿意。臺中物色浩難量。</text>
<title>山影樓次白軒韻 在楡岾寺門外。舊扁山暎。余改以影字。</title>,<text>飈御何年此地留。賸分淸興待玆遊。巖花未落客歸院。山日欲沉風滿樓。回望玉岑如隔夢。試搖霜筆却生秋。明朝又向仙郞浦。踏遍蓬壺海盡頭。</text>
<title>明月橋 山影樓下流之第一橋也</title>,<text>步出山頭略彴行。誰人於此夜吹笙。仙都一種靑蘿月。偏到橋頭別有情。</text>
<title>丹楓橋 山影樓下流之第三橋也</title>,<text>題柱歸來此暫停。玉峰無語立亭亭。楓橋更趁秋風渡。說與林僧仔細聽。</text>
<title>百川橋次白洲韻</title>,<text>踏遍烟雲六尺筇。危橋落日駕飛虹。騶人莫恠詩鞭懶。思在毗盧上上峰。</text>
<title>海山亭次板上韻</title>,<text>結搆臨鰲頂。風烟近潏洲。卷簾山翠入。欹枕海雲浮。地擅千年勝。人兼兩日遊。倚欄搔首處。長笛一聲秋。</text>
<title>三日浦</title>,<text>暫撥緇塵累。來尋碧海東。披衿俯霄漢。拂席坐松風。石自千年白。書留六字紅。何須三日會。然後卽仙翁。</text>
<title>渡高城南江</title>,<text>漾漾孤帆色。遅遅遊子行。山花浮水出。見我若偏情。</text>
<title>鳴沙 嶺東海程皆白沙。踏之簌簌有聲。隨風靡動。高城爲㝡。</title>,<text>客去豈曾住。沙鳴如有情。仙洲不忍別。留作斷膓聲。</text>
<title>海棠</title>,<text>有海皆沙岸。無沙不海棠。欲知花爛熳。終日馬蹄香。</text>
<title>仙遊潭 在杆城南</title>,<text>踈雨鳴沙次第程。水城南畔駐行㫌。平湖十里明如拭。倒看鸞驂上紫淸。</text>
<title>淸澗亭。次壁上韻。</title>,<text>偶入蓬壺興不禁。水城亭上復長吟。晴天影抱孤峰色。落日雲垂大壑陰。雙屐趁春償凈債。一官成集暢塵襟。談眞莫恨無人會。檻外松風自古今。</text>
<title>永郞湖 在淸澗南</title>,<text>十里松陰十里沙。海山春色醉芳華。飛仙遺躅尋無處。惟見湖心一片霞。</text>
<title>洛山寺 在襄陽北</title>,<text>色界樓臺壓海飛。虛空無自着塵機。滄溟磬度龍應聽。落日帆輕僧欲歸。雷雨卽從筇底起。鷺鷗爭向坐邊依。扶桑對面三千里。安得神鞭蕩曙暉。</text>
<title>洛山寺次壁間韻</title>,<text>鳳駕何時駐。龍宮特地開。山疑六鰲載。人及九秋來。海旭明殘夜。鯨波撼古㙜。登臨無盡意。獨立思悠哉。</text>
<title>鏡浦㙜 在江陵府五里</title>,<text>地接蓬山近。天連欝島長。幽居誰此卜。恐是賀知章。</text>
<title>寒松亭</title>,<text>好在寒山寺。曾聞禪坦題。烟收沙岸直。天入海門低。松翠當行盖。棠花染馬蹄。白𩿨何解事。一一傍人啼。</text>
<title>竹西樓次板上韻 在三陟</title>,<text>名區無事不風流。稱是關東第一樓。虛檻前頭迎月入。危磯一面借雲留。手招黃嶺歸飛鶴。坐狎瀛波浩蕩鷗。盡日琴樽圖畵裏。遨頭何以上楊州。</text>
<title>召公臺 在三陟南七十里瓦峴上。永樂癸卯。關東饑。黃翼成公膺命巡撫。駐節于此。民慕德築臺。以寓甘棠之思。今有竪碑。海觀㝡壯。</title>,<text>欲瀉胷中芥滯思。召公臺上試憑危。扶桑萬里容雙眼。滄海千重當一詩。槎客遊觀聊暇日。皇華惠愛憶前時。卽今民事憂虞甚。知有何人更陟玆。</text>
<title>黃池 在三陟西南百里。山川上聚。開朗回抱。西北有芍藥山。</title>,<text>西入眞珠一百里。漸來深處漸無塵。初行樹杪平看野。直到雲中始見人。世代誰知今漢晉。民風別是古朱陳。黃池杳杳穿山去。幾個漁舟枉問津。</text>
<title>次凌虗臺韻 在仙槎古縣山城頂上</title>,<text>太山東畔海西陲。中有仙區特地奇。一水似弓淸轉轉。萬龍誰種影垂垂。武陵客去風傳信。銀浦槎回月入詩。㝡是曲欄淸眺處。白𩿨無數夕陽遅。</text>
<title>次山城客舘韵 洪武被倭。議築山城。因凌虛寺作官舍。</title>,<text>極浦烟沙望眼窮。東南天地一邊空。高軒睡足連江雨。六月凉生渡海風。官道不離松影畔。人家多在水聲中。公餘莫放輕帆興。要看蓬壺暮色籠。</text>
<title>次望北樓韻 在山城西門上</title>,<text>于珍樓觀近雲霄。千載槎仙事蹟遙。長日門開迎笁嶽。有時衙罷步松郊。五龍臺下靑春浪。雙鶴巢邊落月簫。萬二峰巒看在此。高城去路太迢迢。</text>
<title>次翠雲樓韻 在縣南二里許。白沙平堤。有松千株。童童可愛。</title>,<text>晴川一曲抱虛樓。松逕陰陰不勝幽。凉夜最憐淸露重。暑天偏愛翠雲流。幾人登眺詩篇在。終古山河物色留。垂老仙鄕疑有分。丹丘歸後又玆遊。</text>
<title>次西軒韻</title>,<text>天恩優許辦淸遊。鳧舃行窮地盡頭。近海亭臺先得月。簇林蒼翠遠含秋。公餘覔句須兒筆。酒裏開懷聽客留。搔首乾坤無限意。夕陽徙倚仲宣樓。</text>
<title>仙槎八景</title>,<text>獨松亭 在縣西五里莫詑摐摐萬樹奇。試來亭畔撫孤枝。當時不遇陶彭澤。世上知君也是誰。九萬里 在縣西三里村名九萬問奚因。槎客曾來此卜隣。若謂斯言茫不信。如何里有姓張人。鯨海波 在縣東五里蓬島茫茫隔一槎。白雲東望意如何。卽今聖化沾無外。分付鯨鯢莫放波。海棠花 在吐日海上。縣南五里。沙明水綠總堪誇。粧點名區一色花。最是風流難盡處。夕陽疎雨暈紅霞。壯遊㙜 在縣北三十里眺望要竆天下奇。壯遊東畔海無涯。如今未信吾生晩。坐看鴻濛欲判時。佛影寺 在縣南五十里崩崖絶壁赴龍宮。咫尺諸天路忽窮。直到義相飛錫處。夜凉身在水聲中。義相登金塔峰望之曰。天竺山形移來于此。又見五佛影以名寺。凌虛樓 在縣北五里古城上闌干倒影落層溟。鬱島平看小似萍。坐久始知天宇逼。此身疑是駕靑冥。正對欝陵島。又有于山島。不緣海氣極淸。不得見。溫井 在縣西四十里靈液山中一派遙。涵雲浴霧自朝朝。道人解誦銘盤句。不數尋常肺氣消。</text>
<title>遊天笙山佛影寺 遮山界水。奇秀天成。人稱爲小金剛。後有芙蓉城。若列釰衛。金塔峰如卓筍。前有香爐峯如半月。舊有雙鶴巢於北巖。壬辰元朝長鳴而上天。是歲倭亂。寺宇盡燒。寺基舊爲龍秋義相請施地而建刹。山之勝處。有丹霞洞義相臺靑螺峰。川之勝處有五龍湫金剛淵。淵上有坐忘㙜。餘不可殫記。</title>,<text>芙蓉萬朶各爭星。別洞金沙世擅靈。朝日石林生雨氣。半空虛閤送龍腥。僧來絶磴穿雲過。客至踈鍾借榻聽。丹竈寂寥雙鶴遠。桂花秋晩落中庭。</text>
<title>遊酒泉㙜 天竺山水至白蓮峰下。紆成九曲。西河任公甞卜築于此。宅後有石臺。走入潭心曰酒泉臺。潭中有石嶼曰小孤山。</title>,<text>西湖物色這中疑。神斧何時闢地奇。流水九弓縈宛轉。虛臺三面俯淪漪。河翁去後留佳句。桂樹攀來長舊枝。未到仙區名已好。登臨莫惜縱金巵。</text>
<title>阻雨未赴鏡湖之遊。替詩寓興。</title>,<text>高㙜當面鏡光開。極浦烟沙遠岸回。畫裏船如天上坐。槎邊人似月中來。誰敎客路迷三島。欲喚仙娥勸一盃。千載安詳消息杳。濕雲斜日思徘徊。</text>
<title>浩然亭。次白洲韻贈主人黃湜。亭在越松亭西岸</title>,<text>樓㙜逸興動滄溟。况醉君家白玉甁。鵬浪驅來風萬里。鶴枝棲老月千齡。天低暘谷先看日。地接仙槎欲問星。浩浩亭中眞樂有。何人吏役謾勞形。</text>
<title>泛海 八月二十日。爲候巡相發船。壯遊㙜下。日暮泊眞珠僉使浦。</title>,<text>眞珠百里望中間。曲曲明沙面面灣。碧海天連惟見日。靑丘地盡更無山。秦鞭策石何時到。槎客尋源此際還。極目乾坤無限意。壯遊臺下一開顔。</text>
<title>寄題李殿中德滋 希楙 草堂。用壁上韻。</title>,<text>屋下溪流屋後岡。幽居未到意先凉。風烟縱目詩驅使。天地開懷酒放狂。莫歎塩車垂驥耳。可憐名路劇羊膓。百年三萬都閒日。擧世無如此味長。</text>
<title>灾年紀異。因感聖敎有作。並序○辛亥</title>,<text>己亥之水。辛亥之㐫。二百年所無。擧國同被。而傷心怵目。孰如有吾鄕者乎。吾舊居娥林龍山里。兩水束一峽。迢迢行數十里。窿止而爲村。村之前面合流之隈。有穹林蔽天。良疇沃原。彌亘左右者幾百頃。己夏懷襄之警。一變爲沙磧。園亭宅居。墊沒無筭。身亦漂莫奠居。僑避于湖峽。自後以官爲家者。南北十年。伊玆大無。屬余在槎之日。傳聞鄕報。娥之一境士族家。爲餒而之鬼者計四百餘人。小民之溝瘠者。指不勝屈。悠悠蒼天。此何人哉。一紀周星。乃天道小變之候。則灾不虗生。厥徵不僭者。殆非誣也。變而謹書先民深意。分憂焦慮之餘。得聞大哉王言。滌蕩更始。聞者莫不感泣。因拜手以志之。洪警荒灾兩亥齡。天行周運一周星。山川變改坤維𡍩。原野莾蒼鬼火靑。誰料鄕園偏降割。可憐人事轉漂零。恩綸政値分憂日。來汝疲氓忍死聽。</text>
<title>入麟蹄縣 將往杆城監試試院時也。背山環流。峽中小聚處。上有合江亭有幽趣。自此歷險三十里。可達寒溪洞。</title>,<text>雲木相參處。中開一縣城。漁歌衝虎跡。績火採松明。印鎖午禽響。客歸秋葉聲。主人多古意。投轄勸深觥。</text>
<title>題寒溪寺 在麟蹄東北三十里。山水之勝。甲於嶺西。新羅太子不忍國亡。入此倚巖爲屋。金先生時習隱居于此洞。又有飛仙書一絶于絶璧云生先檀帝戊辰歲。眼及箕王號馬韓。留與永郞游水府。又牽春酒滯人間。至今傳爲古蹟。</title>,<text>雪嶽高臨大海觀。靑天萬釰玉巑岏。巖泉淼淼嵐光濕。松洞陰陰日色單。寂寞前朝還廢堞。淸寒遺躅自空壇。人間春盡書安在。欲往尋之思羽翰。</text>
<title>中秋日。泛舟夜遊于泛波亭。幷序</title>,<text>亭在洪川縣。壬子八月初十日。乃別試開塲也。十五日放榜後。與上試官都事權讓三，考官金化倅尹嘉績及差備官麟蹄倅李翮，銀溪督郵韓紀百，保安督郵李舜岳。約爲翫月之會。邑前有大川。演迤數里。深可容舠。上有泛波亭。翼然翬飛。亦峽中一勝地。携琴命酒。泝流至四美亭下。明沙翠屛。夜色如晝。舟中作聯句。麟蹄先占云靑天萬里月徘徊。亞使繼曰三五中秋酒一杯。余續作下句云千載錢塘蘇太史。分留淸興待君才。及至罷歸。夜旣二皷矣。角聲迎我出南城。傳報仙人集玉京。詩酒百年今夜會。萍蓬數子一時情。風知解纜輕輕擧。月爲停盃故故明。千古餘杭不盡興。釰潭橋畔且閒行。</text>
<title>襄陽 與府伯李大玉相叙于太平樓。別來已七八載。忽憶庚戌秋。與兪夏益，李晶鎖院于此。依然有感舊之想矣。是日方伯安縝亦會此。</title>,<text>落日大堤曲。風流山簡行。烟霞兼骨嶽。物色近臨瀛。羅綺迷遙浦。笙歌出太平。沉碑遺事遠。回首暮雲生。</text>
<title>銅山舘次申企齋 光漢 韻</title>,<text>滄溟萬斛蕩塵愁。望裏扶桑隔一洲。落日襄陽驢背客。風流不减峴山遊。</text>
<title>寄權亞使 讓○二首○時在楊口東堂試所</title>,<text>仙分元非俗客窺。不妨芰製困風驪。十年重到紅蓮幕。千里行吟白雪詩。湖水遠含交意淡。嶺雲閒共䆠情遅。福星今夜西州動。知是文園解鑰時。君才駛似霜蹄駿。我志摧如逸翼垂。千里一官同作客。百憂雙鬢各添絲。論文海上今知忝。握手江南昔恨遅。歡笑幾時離緖促。朔雲回首思躕踟。</text>
<title>寄豊基金明宰景謙 啓光</title>,<text>海天霜落鴈離羣。忽憶豊城老使君。一別瑤徽長自掩。經年錦字阻相聞。交情分照滄溟月。歸意同看太白雲。良覿未成行役日。如何世故各紛紛。</text>
<title>是歲冬十二月。有長鯨漂死于羊膓津邊。長八丈圍過之。鬐大如帆席。尾尖若雙峯。遠而望之。類堆阜之移來。樓觀之聳出。活物之中最爲傑驁。世所未有者。因賦一律以記異觀。</title>,<text>羊腸津裏倒穹鯨。恠事漂來八丈橫。島醜近聞爭送死。天心除是啓觀兵。馬洲 對馬島 波熄收生氣。熊野 山名在日本 山摧想殺聲。從此蓬萊遊舫穩。明朝大海載君行。</text>
<title>獨松亭 二首○幷序</title>,<text>仙槎八景。獨松亭爲之冠。亭盖在朱家洲上。古有虬枝老樹。不减杭西九里之觀。松倒亭毁。只留其名者幾年。邑之選勝者尤齗齗焉。庚戌紀歲。適余視篆之始。周爰古跡。思所以毋廢舊觀者。迺於洲之側。得一小蒼官蓊然自秀。若有意於感遇石蕝之上。又有稚松四五相對立。皆有凌雲之志。使余盤桓竟日。不忍捨而去也。遂以是夏。因其洲而大其亭。輦石而封其隅。囊沙以實其內。上可坐數十許人。于嶼之巓。別設一層。又容五六人。邑子朱炫朱必昌好古而勤。實贊是役。若個日而功告成。於是洲若增而廣。水若增而深。風來有餘淸。雲至有餘閒。物於一區者。浩然皆有生意。東望鬱陵。三峯飛仙。若可招而至也。余於是卛官屬而就之。徘徊瞻眺。欣然而笑。因朗誦蘓太史縣令若同倉庾氏。亭松應長子孫枝之句。相勸一盃。撫而以爲樂也。噫余倦於世路。乞符非心。適來㢢縣。荐以大無。三載間白盡頭鬚。總荒政之用。以糓物而石計者八百九十。以綿布而疋計者一萬三百。而民有菜色。野有餓莩。猶不能捄焉。不自意今日與斯民招呼詠歎。復登斯亭之上。使蒼髯有知。亦可以知遇矣。行當謝句漏之俸。草彭澤之篇。回首舊遊。不可復追。則可不志其所嘗眷戀於懷者。以寓他日卧遊之趣耶。且使後人知亭之起廢。在於轉飢之歲。亦蘓亭志喜之意也。壬子菊月下澣題。仙槎八景說松洲。歲久龍顚莾一丘。幸有孫枝無剪伐。仍逢老守忝風流。寒添嶽色雲生席。爽踏潮聲筆攪秋。坐到夕陽情未快。擬看新月上林陬。盤桓只合伴陶翁。蔽芾何能望召公。三載經營應有待。昔賢題品較將同。樽前暮色龍拕雨。槎外寒聲鶴帶風。若見傍人問䆠况。但敎看取此篇中。</text>
<title>寄金化尹明宰 嘉績</title>,<text>一燈風雨論文地。千里湖山信馬時。幾把淸樽驅黯淡。剩排幽話慰羇離。武陵曉色催人別。楓嶽秋容逼景移。君到西州思我否。兩情惟有月明知。</text>
<title>欝陵島</title>,<text>縹緲三峰刮眼奇。壺中消息怳難知。臨風欲喚飛仙語。滄海塵沙問幾移。</text>
<title>延曦亭 在德神驛東海上。每値風濤山立。飛沫入庭。亭左林樾。薄於海氣。枝幹屈撓。南有石門峽。西上有神林寺。觀日出最奇。</title>,<text>乾坤一浮漚。日月雙飛鏡。獨立秋風亭。醉看東海影。</text>
<title>棋局巖 縣南白蓮峯南角有摩斤菴。上有仙人棋局石文十三道。傍有駐節巖。小臼可張傘。</title>,<text>欲看橘中碁。淸晨峯上去。路逢樵客言。雲暗無尋處。</text>
<title>白沙汀 在縣北三十里</title>,<text>偶逐海雲出。醉眠湖上亭。不愁歸路黑。明月滿前汀。</text>
<title>寄贐權都事 震耉 遞歸湖西 二首</title>,<text>卽日今年頓覺悲。臨書不忍問行期。秪緣遅暮違心賞。肯向風塵㤪別離。漢水去隨歸騎遠。嶺雲留作故人思。官梅昨夜催詩動。強折寒香欲寄誰。不須跨鶴問蓬萊。仙浦槎遊亦勝哉。大壑愁雲春倂盡。西山爽氣客同來。天涯更設南州榻。月下相傳北海盃。遅暮未能輕別緖。離章欲就故低徊。</text>
<title>偶閱牧隱集中讀處歌。因感舊有作。幷序</title>,<text>余生七歲。是丁巳紀年也。始從全師 汝怡 氏學于普海寺。八九歲從文師 景震 氏學于陜川冶爐縣駐鶴亭之西村。十二三歲從朴進士 敏 師氏學于晉陽獨古村樂天窩中。自是能綴文詞。日往就正于鄭桐溪，趙龍洲，曺梧溪諸先生之門。廢負笈携斷金。或在雪山海印。或在道山智寺。其餘若紺嶽牛頭龍泉齋舍天嶺書院之類。在在難遍擧。惠而同志者。如鄭進士敬叟 時修，曺正郞寅叔 時亮，曺都事日休 時逸，朴啓晦 以赫，朴進士德彦 以燾，朴進士大而 鳴震，鄭鳴殷 昌訓，鄭察訪明叔 光淵，鄭鳴夏 昌謨，尹叔玉 瑀，尹進士吉甫 喜，李察訪隆甫 昌一，姜歸伯 與載，盧景素 亨履，曺致卿 時遠，李司藝大玉 球，尹幼泉 洪，尹幼淸 深，金德三 鼐吉，尹尙甫 志，李進士▣▣ 玄栽，李學顯 岷 諸人。數十年來。相繼歎逝。計今餘存者只六七。每念芝蘭切磋之益。山水從遊之樂。恍然如隔宿事。感舊之懷。自不能抑也。古人詩曰匡山讀書處。頭白早歸來。盖讀書之處。其攻苦也勤。故其繫念也篤。觀牧老之標爲歌詩者。意亦出於斯乎。吁可志也。尋師問友自髫齡。普海初遊歲記丁。駐鶴亭西聞小學。樂天窩裏誦詩經。紅流月晃琉璃界。智谷烟開錦繡屛。岳嶺牛龍難遍擧。摛毫留與子孫聽。</text>
<title>淸明節。憶鳳城先塋有感。癸丑</title>,<text>高王自出系襄莊。鳳邑知吾外氏鄕。九里溪山空夢想。百年丘壠轉凄凉。恩榮舊業誰能振。寒食東風秪益傷。寄語同人須勿替。關河老淚久盈眶。古詩有關河先壠遠之句</text>
<title>有懷獨松亭。寄簡諸邑子。</title>,<text>獨松亭子縣之西。松後蒼屛松下溪。皁盖未忘新翫賞。主人能記舊攀躋。槎邊會看孫枝長。雲表終期老鶴棲。分付淸陰須待我。年年一首寄題詩。</text>
<title>川城十一疊 甲寅</title>,<text>一疊。贈金景謙。相逢何以慰相思。福地爲隣記素期。組紱投來方是達。身心定後始知衰。仙河秋滿槎回影。竹嶺山空鳳亦飢。深荷故人珍重意。詩鞭兩入石泉涯。二疊。用景謙韻贈申安東德夫。曉嚔無端恠底思。琴堂知有舊鍾期。塵緣掃盡交猶在。吟興慵來習未衰。浪迹尙容勤汎愛。折腰何况問恒飢。共傳靈運恢嘉詠。欲向涇流遡兩涯。三疊。寄洪司諫伯源。南箕北斗謾勞思。一世何遅一日期。揔把輸嬴歸蟻夢。可因霜雪歎年衰。詩因遣興聊爲劇。藥以扶吾不怕飢。身計筭來無太上。幾時分卜瀼西涯。四疊。贈金上舍次說 秋吉。琴到峨洋不盡思。知音於世有牙期。里仁終古斯爲美。槎客如今甚矣衰。才退詩壇慚歲課。藥憑文火忍朝飢。虎丘梅信驚寒夢。昨夜風香渡澗涯。五疊。贈別李平仲 朝衡。詩遞新筒動別思。且携征袂問歸期。交情不與山川隔。壯志寧同草木衰。身外浮榮從失馬。靜中眞樂卽忘飢。跫音莫待春消息。雪滿橋頭興未涯。六疊。謝文察訪聖言 獻徵 來訪。離居日日幾回思。細檢前書筭後期。老去漸知情緖細。閒來多見世緣衰。功名郵吏三年冷。歲月周南百口飢。交誼異鄕看更別。忽忘身在峽天涯。七疊。寄宋察訪經之 光斗。折盡黃花一倍思。茱觴久負故園期。經秋物色偏生感。逆旅光陰轉怯衰。皁盖向來眞敗事。紫芝何處合供飢。郵齋幸有知音在。欲寄詩筒意未涯。八疊。寄許靑山叔馨。咸寧物色政含思。借馬江邊苦未期。無奈羇懷驚歲晏。試看霜釰撥年衰。天寒野市甁缸集。雪暗沙田鴈飢。豈是山陰無好興。所懷遙在鹿門涯。九疊。眎李子昭 燦漢，德滋奉彦 瑄，權天章 斗經，南亨會。傾盖逢兼白首思。好從諸友話心期。詩篇珠玉光無讓。古道芝蘭臭未衰。嶺海相看人盡老。庚辛以後歲仍飢。何當携手淸凉界。踏遍山巓與水涯。十疊。寄朴長華，金汝定。不緣傾盖亦傾思。爲是林泉有夙期。擇里初心嗟苦晩。分園古誼未應衰。還聞淡薄眞甘分。况道溪山可樂飢。寄謝同人勞結意。秋來共醉習池涯。十一疊。寄權伯仁 拯。三溪五鹿望中思。同病由來滯好期。甦柳靑光催眼轉。迎梅雪影照鬢衰。交情淡處眞忘味。詩料供來恰救飢。見說萬松推勝絶。幾回山夢遡川涯。</text>
<title>爲李文伯 周英 法聖浦船遊作 昨歲春。文伯以新恩到靈光。主倅姜啓叔乃其四寸。所謂法聖浦石确走入海曲。有七星臺。宋時皇華延送之所也。模作畫軸。願得一言。書以歸之。</title>,<text>大嶽春雲拂纜開。平生睡足武靈㙜。使君政有荊花樂。仙客新從月窟回。湖海幾人曾此會。風流千載付公盃。留詩畫軸吾猶幸。恰似身同與宴來。</text>
<title>題鄭生畵帖八絶</title>,<text>一幅老梅一枝。蓓蕾欲吐。二鵲坐枝。一俛一仰。春意在梅枝。枝枝鵲報喜。喜喜爾能知。知知春意未。二幅白鷺四個。三則立於柳枝。一則行藻汀淺水。娟娟四雪衣。行止各心性。所愛是忘機。寧分躁與靜。三幅四鴈排陣沙岸。或坐或立。傍有蘆花。何處排鴈陣。明沙繞岸苔。蘆花一夜白。知爾帶秋來。四幅二鵲。一則噪于竹裏風枝。一則飛鳴將下。竹風連野色。噪鵲趁寒枝。但見意相逐。不知啼爲誰。五幅二牛。一則磨臆於樹。一則跪嚼軟綠。山木淡孤靑。春波橫一曲。野牛豈識春。只愛坡中綠。六幅南峯一朶。正臨平蕪。一牛下山而牧。一牛鉤足蔽角於草中。觀牛也識牛。牧路縈南嶽。恐値商歌翁。潛行不露角。七幅山下二牛。自放自牧。俯瞰汀波島中。草色菶然。𡍩趾秋原放。䓗靑遠如織。下灘不肯飮。除是箕山特。八幅二牛卧於膴原。臨望烟渚。莫念牧田遠。雙犍卧夕陽。依然弘景畫。但未辨閒忙。</text>
<title>次贈李子昭</title>,<text>蓬門豈合碾高車。經月無人欵索居。閒覺身名爲外物。醉回天地入蘧廬。多君故意揩靑眼。寄我新詩當素書。才力卽今看更健。時來莫舍渭川魚。</text>
<title>用子昭韻。留別川城諸友金次說，李奉彦，南貳元，李幼材。棟完○乙卯</title>,<text>薛中歌罷出無車。又向襄陽學寓居。遅暮不堪留子別。林園何處着吾廬。他年節物東征賦。一夜歸心越絶書。好在石泉亭下水。相思猶未礙雙魚。</text>
<title>天柱寺。次金進士正思韻。閏六月。與遊者凡三十二人。</title>,<text>南極星文動。仙都辦勝筵。一峰懸卓爾。重閣揷巍然。谷日搖泉響。林風盪暑權。襄陽遺事在。不醉莫言旋。</text>
<title>次李明仲 邦衡 韻。贈朴執義汝弼，權司諫啓予赴召。二首</title>,<text>盤花莫念歲時闌。朔雪寧愁道路難。終古醴泉鳴鳳在。佇聞前席照忠肝。新梅消息動幽捿。誰把離思攬殺余。世故悠悠人並老。天陰漠漠歲將除。二蘓宣政同朝去。諸葛襄陽自寓居。不必楊公尋酒令。華山春日早歸歟。</text>
<title>用李子昭韻。柬金次說，南貳元，任魯攸，朴季均。擬招隱體。</title>,<text>逃名不是畏盈車。懶性曾耽水竹居。豈謂天開新雨露。儘敎龍卧起園廬。歸來八十猶元老。獨對三千卽諫書。聖代求儒寧捨子。春風休釣錦江魚。</text>
<title>遊鶴駕山</title>,<text>山名鶴駕意如何。疑有飛仙昔一過。嶺外名觀疇更伍。周南人物此應多。千崖拄笏來秋色。暇日憑高刮眼波。行到上方昏黑後。夢中應挾羽衣麽。</text>
<title>榛嶺石㙜。次同行韻。</title>,<text>翛然杖屨泬㵳天。路出楓林夕照邊。遠嶠秋陰分綵翠。千家野色散雲烟。河山卷入孤吟裏。宇宙輸來一睫前。不必靑冥勞鶴駕。就中閒卧卽登仙。</text>
<title>舍身臺示朴山宗</title>,<text>漫翁的有尋山分。曾踏蓬萊頂上雲。自喜暮年還濟勝。舍身㙜畔又携君。</text>
<title>山方庵西臺</title>,<text>靑螺一抹揷龍宮。九月登臨望不竆。極北天長惟見日。圖南地盡可因風。烟雲變化盃中物。宇宙高深脚底功。歷遍蓬壺峰萬二。仙臺歸又看丹楓。</text>
<title>國師峰。次山宗韻。</title>,<text>耽眞意未盡。上上上高山。節物深秋後。仙都不日間。雲因藻思發。天入酒盃寬。半夜蘧然夢。緱驂手政拚。</text>
<title>夢吟寺</title>,<text>鶴駕何年住。吟筇此日遊。霞堂深夜月。淸夢繞丹丘。</text>
<title>雲霞堂夜吟</title>,<text>秋色敎無睡。空林濕露華。一年今夜月。重九過時花。鶴冷妨僧定。碁狂雜醉譁。隔溪誰送笑。疑是遠公家。</text>
<title>雲雷閣</title>,<text>雲出何曾住。雷奔亦不閒。老僧無一事。閣上坐看山。</text>
<title>寒食有懷。寄舍弟。必榮○丙辰</title>,<text>逆旅佳辰倍我思。關河回首杳無涯。此日替兄澆酹恨。也應攀栢涕漣洏。</text>
<title>次柳掌令文叟韻</title>,<text>情音何自自山東。喜聽今朝鵲噪叢。客寄疑浮萍泛梗。年華似往燕歸鷗。塵緣謝盡看君在。雪唱投來使我聦。莫訝酬章無別語。同貧同病兩情同。</text>
<title>伏次御製輿圖韵</title>,<text>宸居高掛舊輿圖。歷歷雙明大地輸。金帛忍趍秦號令。謳吟猶想漢規摹。終知穢德天傾覆。休說䧺籌世乏無。猗我聖神忠炳日。大勳期可奠皇都。</text>
<title>伏次御製詩</title>,<text>海外中華國。淳風淪喪酷。千年禮讓地。不謂今離析。大哉神聖言。諄勤皆實着。凡百爾同人。盍一乃心力。</text>
<title>寄題永慕齋 舊名四老堂○戊午</title>,<text>四老堂中下榻辰。當時勝迹未全陳。承家賴有賢郞並。好事遙聞肯搆新。龍洞烟霞仍世業。牛山雪月想傳神。白頭授簡憐君意。一句吟成一拭巾。</text>
<title>次萬年松韻 義城金上舍光粹。西崖先生外祖也。院有萬年松。上舍享年九十六。有萬年松下百年翁之詩。七世孫履正袖軸求和。</title>,<text>松園物色凈埃塵。逸老襟懷琢句新。一樹風聲如許大。千年世業未全貧。窓間偃盖香侵屨。幛裏飛濤翠濕巾。寄語孫枝須護愛。三槐種德待來人。</text>
<title>寄娥林文會契諸友 己未</title>,<text>龍山南畔石川涯。二十年前文會時。共把心期論歲暮。誰言世故各星離。江湖夜雨情長往。天地秋風鬢已絲。勞子遠求何以贈。篇中字字揔相思。</text>
<title>又次前韻寄題文會契</title>,<text>情篇酬到意無涯。往事追惟卄載時。羣彦卽今俱長進。老夫於世已支離。契名文會要尋義。交以心論莫變絲。揷遍茱萸應記我。一枝分可慰遙思。</text>
<title>寄呈諸谷慶席 權壽朋，權泰慶，權愭，權斗經，權斗光。○庚申</title>,<text>永嘉詩禮世多贒。全盛如今未有焉。一歲一門聯五慶。同年同日會三仙。春濃諸谷榮光遍。花近高樓彩舞翩。此事年年勤共續。庚申二月是初筵。</text>
<title>贈權忠州啓予</title>,<text>金陵柳色雨中深。強把柔枝意不任。嶺海十年驚會面。乾坤雙鬢話同衿。交期落日鸎求侶。行盖東風鶴赴琴。努力升沉各自愛。送君難作去留心。</text>
<title>呂善山 孝曾 大夫人宋氏壽章 宋氏壽至百三歲。封淑夫人。贈其夫左承旨。</title>,<text>仙宮甲子賀初回。復道恩綸慶老來。聖代百齡開壽域。星山南極是春臺。光分宿草金迎軸。喜逐新陽日照盃。遙想洛濱供笑處。賡詩第七問誰才。</text>
<title>贈永嘉愼使君 景尹</title>,<text>永嘉山水說南州。靈運文章老更遒。人事從生張宰縣。歸心况値季鷹秋。龍迎旗盖千年寺。鶴與琴書此日留。衰白豈知勞問訊。強排幽抱待淸酬。</text>
<title>謝呂倅 翼齊 來訪 甲子</title>,<text>十年梁甫謝喧紛。門外悠悠百不聞。獨有二天煩問訊。慙無一日答慇懃。公餘瀼水時觀釣。病起松關始掃雲。悵望行塵成佇立。忽聽征鴈訢離羣。</text>
<title>題金令賓如  草堂 乙丑</title>,<text>菟裘夙債好全酬。窈窕華堂特地幽。梅牖任開容月入。松關從掩許雲留。何人卜築開三逕。與子彈琴已十秋。不是山陰無雪興。千年風致未宜休。</text>
<title>人日次前韻。復寄草堂。</title>,<text>跫音已喜况瓊酬。伐木聲中山更幽。總爲淸閒開笑語。不愁遅暮且淹留。交情未逐璇光變。年事其如鏡面秋。萬物靜觀皆自得。泉明良苦感行休。</text>
<title>復次寄朴山宗</title>,<text>屋頭嬌鳥囀相酬。添却林居一味幽。賓令好懷當日到。山兄遊屐幾時留。但將短律輸情素。莫向東風說鬢秋。海內未妨吾輩在。名園宜喚作三休。</text>
<title>復次寄朴學諭臣哉</title>,<text>步屧東籬慣唱酬。林塘賴有卜居幽。已從松桂論心色。肯向風塵說去留。汶水詩情緣七日。東津梅興憶千秋。罰依金谷君應會。語不驚人且莫休。</text>
<title>贈別任使君 堂</title>,<text>晩向襄陽學寓居。慣聞東閣雨隨車。三年報政休休去。五斗推恩老老餘。偃室誰堪歌樂職。草堂從此罷觀魚。餞行無計扶衰白。何以當之囊有書。</text>
<title>次權進士明仲遯軒韻</title>,<text>芹宮夙志答昇平。風雨年年渡灞行。閉戶書生松未老。藏山公子眼猶明。東溟有路終通漢。小築雖成豈用名。奮翼古來穪晩節。勖君休作薜蘿情。</text>
<title>次尹倅 梅 韻謝來訪</title>,<text>門巷幽偏閴好期。忽驚秋事到東籬。淸篇引興如相約。白璧投光見共疑。海上論文千古意。江南握手兩情宜。杜陵生理憑黃閣。霜髮從他一倍垂。</text>
<title>和李學士蓬萊山月歌。仍贈蓬山之行。辛未</title>,<text>故人眎我雲遊詩。亟稱蓬萊萬二千峰月。蓬山非月山不山。月非蓬山月非月。山乎月乎兩相宜。最是中秋八極雲烟豁。鵬邊水立九萬里。鰲背天低三十六。蓬萊大觀無與讓。我亦曾爲月出峯前客。我謂壯觀不可私。請君持爲美人贈。高明持贈君。四目無障屛峻㓗。持贈君。濁塵盡洗淨玉樓。歌徹愛君心。蓬萊月照蓬萊闕。蓬萊月大觀用不竭。蓬萊仙人眞箇在。何必擧手招霓㫌。答曰斯言可書紳。書之以贈蓬山行。</text>
<title>詠雙魁亭。書示三從弟聖友。汝僑○幷叙○癸酉</title>,<text>余惟先代事。遠不大傳。自成均錄正諱仁順。傳至兵部尙書諱臣烈，禮儀判書諱愈。蓋於伊時。宅于晉之西面召南。所謂防禦使基者是已。又累傳而至都染署令諱止守。乃移卜於州東白也村。爲世居菟裘之地。有亭名曰雙魁。名之義何居。歲隆慶庚午。都染公之玄孫安登進士壯元生員第二。安之侄承尹，從侄大濩，大咸。與之同榜。是歲金公大鳴魁文科。大鳴亦都染公之外玄孫。一家壯元。對門爲隣。斯亭之作。適在是秋。故所以志意也。名之者誰。安之兄文科宗簿僉正密也。額之者誰。八溪全君致遠也。記之者誰。密之子生員承勳也。白也東五里龍鳳里。有所穪同榜洞。卽一別區。都染公之五代孫大濩大咸元季同榜同居。志意者又就而名焉。是於我王父爲從兄弟。後百有餘歲。大咸之孫汝僑千里貽書。請余一言。余今年已耋。塞兌已久。謹叙雙魁亭同榜谷命名之義。作一律書寄宗弟汝僑。因示同宗子姪諸人。吾宗移澤鍾璠璵。三姓當時未有如。亭號雙魁蓮桂選。谷傳同榜弟兄閭。德星明聚高陽里。箱業爭將九世居。漂泊豈論衣錦事。草堂人日杳然余。</text>
<title>輓桐溪先生</title>,<text>先生言行載春秋。懿德純忠一傳優。五百里間應有聚。三千年後更無儔。大明日月高名揭。東國山川正氣收。獨倚乾坤歌又哭。不知我者謂何求。</text>
<title>輓曺梧溪先生</title>,<text>大姓籍昌寧。高人孕昴庚。精英分嶽瀆。氣色降蓬瀛。良玉元無玷。南金豈待評。醇儒仍哲匠。雅量又高名。道爲詩書重。文因黼黻成。襟懷山偃蹇。藻思玉琮琤。子建宜方駕。宣城可並衡。三千皆後步。九萬卽前程。白璧推通寶。靑冥仰夙征。朝端驚一鶴。補外屢雙㫌。錯節神明懼。危機道義精。謳歌流惠愛。歷試效忠貞。晩節幽居卜。名園特地營。螟蛉來濟濟。狂簡叩硜硜。時望頻虛佇。文塲合主盟。烟霞曾癖疾。漁釣竟生平。藥圃香三昧。松洲月一泓。全眞知靜勝。適意覺身輕。川院尋盟往。雲庵訪道行。儒風歸表卛。耆席序聃彭。日者緣无妄。天乎夢兩楹。遺言空在耳。萬事一呑聲。小子叨從學。凡才愧育英。調和勞鼎鼐。咀嚼任蒿苹。河飮惟隨量。鍾音幾過賡。雲烟忝命藻。花月引吟觥。何遽悲歡促。于今感念幷。承顔纔宿昔。慟哭已幽明。薤輓催飛旐。牛眼卜舊塋。郊原無盡淚。樑木不禁情。蕭颯寒天意。悲凉吊鶴誠。惟應有道筆。不愧古人銘。</text>
<title>輓姜寒沙 大遂</title>,<text>瑞世南中識鳳麟。嗟吾猶及老成人。聲名弱冠三千字。事業淸朝四十春。遺愛在民凡幾郡。退休非志爲偏親。龍蛇夢遽堂堂去。留與風流表縉紳。</text>
<title>輓李判書 元禎 遷葬</title>,<text>帝天不欲祚淸時。忍聽庚申殄瘁詩。白日旋回魑魅照。孤忠曾荷聖明知。十年正見還珠喜。三尺新開宿草悲。同病向來芝蕙慟。一哀追輓並公私。</text>
<title>輓朴師傅 羾衢</title>,<text>國器生南國。靈川孕淑靈。高門淸議重。當世大名馨。夫子傳家學。遺風尙典型。雲章分瑞錦。妙鍵發新硎。今古胷呑夢。風騷筆走霆。朱絃徒自弄。白雪有誰聆。曩者悲三刖。居然感暮齡。徵君師傅地。縶宦短長亭。玄晏才爲累。黔婁命不丁。烟霞曾性癖。耕釣且沉冥。行止心無競。榮枯迹已屛。東京應逸傅。南極更文星。大化終須盡。稀年也復經。儒風長已爾。世道日凋零。愁絶山陽賦。揄揚貞曜銘。夫人又㐫問。喪難不堪聽。津報龍雙化。庭餘鶴一翎。微才慚白璧。長價幾靑萍。永阻生蒭奠。難謀玉酒醒。題詞干氣像。回首鳳山靑。</text>
<title>輓沈佐郞 之澳</title>,<text>西沈東逝謾嗚呼。不謂銜寃有是夫。貴者在天何足數。仁乎必壽又奚無。同官托契由來厚。問病承凶一日俱。明允平生今已爾。退之何以慰啼孤。</text>
<title>輓文丈 誠後</title>,<text>早從蘭室托衿期。敦義交情兩不疑。已識眞醇仍世德。爭穪孝友出天資。松齋夜雨傳心地。山郭晴嵐步屧時。萬事祗今流水盡。忍將鄕淚濕哀詞。</text>
<title>輓趙承旨 錫胤</title>,<text>慟哭不能休。斯人今九幽。交情餘白首。往事付東流。英爽悲長夜。追歡憶舊留。匡山對案處。北海一燈秋。年輩吾差後。詩篇子更遒。名門期特達。贒路早優遊。漢道中興屬。塗山積慶收。恩榮曾拜手。契分幾回眸。日者憂氷稼。天乎夢玉樓。歸魂應化鶴。遠日就眠牛。閱世雲翻雨。陳踪釰刻舟。如君寧復有。宇宙此生浮。</text>
<title>輓李晉州 克誠</title>,<text>循吏聲名兩漢優。保障之地晩分憂。名騏有志終能聘。倦鳥知還卽是休。海內故人星落落。江東秋色水悠悠。白雲山下河斜夜。中有精光是子不。</text>
<title>輓韓安東 震琦</title>,<text>淸議朝中屬望加。暫敎盤錯別硎華。遨頭氣色眞靈運。入手江山是永嘉。誰謂鳧飛飜化鶴。可憐鵬擊正橫霞。西湖少別仍千古。不忍看雲賦楚些。</text>
<title>輓金叔精 益堅○二首</title>,<text>天分因之學力牢。冥鴻野鶴見風操。非緣大句窮爲祟。自是玄心信所遭。萬事乾坤從失馬。百年湖海付持螯。白雲巖下藏珠處。應有精光射九臯。思惟往事眼空森。牢落餘情涕自淫。龍口夜携觴斝興。牛頭秋對薜蘿心。別時明月應長在。歸去浮雲不可尋。氷岳棣華㐫問幷。定知黃壤會同禁。</text>
<title>輓柳順天而粹 英立</title>,<text>枚馬潘楊義分參。河東又見鳳毛三。仁乎必壽神應妬。貌以其心世莫諳。官况一年都護使。歸魂千里小江南。誰將輓幅傳來暮。恨入春風更不堪。</text>
<title>輓鄭高靈 昌詩</title>,<text>千仞孤桐嶧峀巓。後來三鳳看聯翩。早知傳世經猶在。方倚高門慶益綿。仁壽何期甲子一。今朝又是巳辰年。山川英氣消磨益。昨日華堂作古阡。</text>
<title>輓姜浩然 游</title>,<text>異代詩竆一浩然。吾憐短褐卽黃泉。龍門托契曾同調。牛嶽聯床最少年。末俗共驚偏義氣。中身常惜獨沉綿。如今忍過西州路。隣笛無聲涕亦漣。</text>
<title>輓鄭判書 世䂓</title>,<text>耆舊驚淪喪。斯人又夢楹。憂來堪白首。老去易霑纓。昔在艱虞日。公膺節制名。行宮當嵽嵲。殺氣繞縱橫。溫子登舟泣。郄生血馬盟。時危寧愛死。運去忽無成。京觀同爲鬼。神明獨脫生。風塵新再造。社稷昔將傾。完節須先擢。亨衢遂晩征。傾朝推地望。去歲掌天卿。洞徹無遺鑑。公平劇秉衡。胷中塵不受。名上鶴無爭。引老曾辭祿。優閒好避榮。八旬猶得健。五福總能幷。桃李春陰盡。松筠晩節呈。未諧台席望。猶喜壽星明。天意人難問。辰年我自驚。乾坤留汗竹。風雨送寒㫌。一代山同仰。千秋口是銘。淸儀曾未照。賓舘最深情。每憶摳衣地。叨蒙倒屣迎。悠悠慚事業。咄咄數虛盈。門巷瞻喬木。山丘返淑精。何人巴峽涕。灑向鄭公塋。</text>
<title>輓曺梁山寅叔</title>,<text>我夢見公至。是歲秋之始。握手告我別。慇懃言在耳。俄然公訃至。公逝已久矣。一死與一生。如今見交義。嗚呼慟奈何。我慟公能記。昔我遊龍門。維時公在侍。先生子視我。謂公兄弟視。公才穪絶代。芬馥茝蘭被。溫克富詩書。家聲肎墜地。經書百家語。有腹爲篋笥。我如沙中泥。氣劘不成壘。涇流望海若。浩汗難可涘。當分華山時。人室則俱邇。一日一相問。兩日一相萃。別語惜不發。歸鞍懸莫理。讀書浮雲巘。從遊動年紀。林行穿莾蒼。溪泛窮洲沚。桃花鳳水源。釣艇爲誰艤。九月智谷寺。丹楓如赤幟。搜奇日有富。爲樂不可旣。流坎本難期。聚散忽已異。風塵一出門。結束事衝轡。京華欣同調。刀州惜分翅。鸞孤暫一行。驥老猶萬里。居然竟濩落。欝鬱苦不起。由來无妄禍。有淚沾湘水。窮愁一破顔。相對話轉躓。功業嗟落日。容華過隙駟。眞箇是蹄 缺。殘年脫鞿鞁。江湖昔靑眼。興滿高陽觶。有田聊伏臈。無事不歡喜。梧岡捿老枝。千仞尙蒼翠。佳氣向門闌。嶷嶷趍庭鯉。嵩洛盛逢迎。河汾穪福履。綵服樂未央。山樑痛忽曁。何遽沉綿屢。神明所陰庇。福善理莾茫。天心安可恃。亭亭玉山桂。宿昔已顀顇。雅量與風姿。惻愴修文閟。平生四十韻。燦燦靑瑤璲。秀句動海國。崩雲尙紛披。我垂北溟翼。且隱南山睡。常恨結歡淺。各自東西離。今焉長已矣。將老竟誰倚。况又嬰疹疾。情乖綿酒漬。茫茫東海淚。憑寄一尺紙。此淚有時盡。此恨無時已。</text>
<title>輓李通判國馨</title>,<text>鍾鼎宗支業。圭璋太府珍。冲融元著德。溫潤更含眞。早以經儒進。兼之志行純。塩車豈老驥。霄漢果翔麟。禮樂三千字。扶搖九萬津。風雲猶晩節。際遇會昌辰。政注傾朝望。俄諧側席掄。啓傳蕉葉密。材喜藥籠新。丹極分憂軫。彤襜出守頻。專城當劇務。一病坐憂民。風雨嗟何及。泉途遂不晨。州民皆雪涕。母子况情親。臺栢遙憐翠。官梅尙帶春。浮雲空往事。落月照傳神。同甲今餘幾。惟公最出倫。名州稱佐幕。去歲始承茵。松寺雲同宿。玄都月幾輪。邀棊參坐隱。覔句屢書紳。世路悲歡促。浮生聚散因。黃堂纔繼覿。素幕忽生塵。琴斷誰知我。天聾似妬人。㢢衾新辦斂。良日擇行輴。南國深朱夏。西湖渺霽旻。千秋墮淚地。誰此樹貞珉。</text>
<title>輓南參議 天漢</title>,<text>白簡當年事。君無愧古人。安危公議在。寵擢主恩新。鴈序雙南重。龜齡八袠因。堂堂寧復有。揮涕向秋旻。</text>
<title>輓都掌令</title>,<text>九豹當關日。孤忠徹紫宸。封章歸國史。氣格聳朝紳。百里俄長夜。新榮未浹旬。三江垂釣處。一絲暗傷神。</text>
<title>輓金司諫 𤧚</title>,<text>嶺外才難日。斯人又寂寥。聲名高北斗。遷擢潤淸朝。滄海啣恩重。昭丘復魄遙。白頭阻執紼。霑灑向春霄。</text>
<title>輓李察訪隆甫</title>,<text>山南山北自爲隣。枚馬陳雷四十春。一死一生惟子在。同庚同業况情親。雲衢有約期方展。凶問初傳訝不眞。莫怪哭君吾最慟。故人今日更何人。</text>
<title>輓姜羅州啓叔</title>,<text>氷蘗襟操鵠鶴姿。向來交義絶毛皮。金門迹遍蓬山上。玉塞聲流瀚海湄。宣室佇看虛席日。淸都奈滿謫仙期。延津一閉無窮事。搔首乾坤涕自洏。</text>
<title>輓朴友 以振</title>,<text>淹中詩禮乃家風。牢落平生坐五窮。屬纊家無一畒在。留芳庭有三蘭同。幽期晩學襄陽寓。倒屣時聞龎德公。記得春堂留別意。分明訣語使心恫。</text>
<title>輓柳軍威 世哲</title>,<text>目擊吾君丙午䟽。扶綱直氣古何如。傳家忠孝由聞禮。治郡聲名自讀書。壽豈謂多踰五筭。喪胡荐此未旬餘。儒林左海新編日。一曲河回可志歟。</text>
<title>輓宋掌令 光井</title>,<text>學海高張百尺帆。向來雅韻配情凾。飛騰未展風雷足。遅暮還尋薜荔衫。魚目豈知波底月。玉皇重記案前啣。欲窮些語頻休筆。誼分回看絶等凡。</text>
<title>輓朴山宗</title>,<text>石友襄中晩得之。朝言夕語對嬉嬉。空懷虎嘯雲興志。不見天旋地轉時。草澗春流回舊色。孤山梅信動新枝。龍歸曉洞無還日。零落人間只有詩。</text>
<title>輓柳察訪 百之</title>,<text>河汾詩禮屬贒孫。石友交情老益敦。白璧懷來猶楚寶。紫芝歌就卽商園。身名遷轉時何暮。人事存亡歲已飜。獨有九原瞑目處。蘭花留馥暎堂萱。</text>
<title>輓金君則 憲</title>,<text>癸丑年中始識顔。未曾傾盖便輸肝。石泉幾許開情話。金谷重來續舊顔。貧不爲私知者鮑。才而無命已虖觀。可憐多少菟裘計。留待于門後日看。</text>
<title>輓李忠伯 夏英</title>,<text>華南人物數淸英。山海衿期管鮑情。有是父時知有子。難爲弟處見難兄。誰言靑眼平生阻。忽報黃粱大夢驚。去歲遺吾七八字。一回披讀一呑聲。</text>
<title>輓羅應敎 以俊</title>,<text>幾回題輓不成篇。哭倂公私涕泗牋。末路行藏君自任。中間離合我偏憐。誰知一病緣明主。可惜辰年果厄賢。衣帶定看遺表在。未應瞑目閉重泉。</text>
<title>輓朴生 世說</title>,<text>秋水無塵玉不緇。德門人說穪家兒。後生可畏誰如爾。賢府從來我㝡知。纔喜浦珠隨五馬。忍聞囊藥誤三芝。天乎報施終難昧。遺腹爭傳毓秀奇。</text>
<title>輓邊進士 瑍</title>,<text>香名早入澤宮推。代德爭傳柏府遺。弱不勝衣心似鐵。仁如其壽世無知。何言故國書歸日。却是延津釰合時。白首分山盟約在。忍聞春信到梅枝。</text>
<title>輓柳鎭安 元之</title>,<text>儒雅周南絶等班。德門爭說豹留斑。天猶嗇此仁賢報。我昔知公父子間。湖外逢迎勞夢想。河隈咫尺阻情歡。精忠不昧重泉恨。誰遣遺䟽動九關。</text>
<title>輓鄭海豊君 孝俊</title>,<text>曾將舊德較量看。五福如今信是難。享壽八旬仍顯秩。榮庭五子總名官。高陽閭里人爭式。萬石家風世共歎。生老太平乘化去。謾憑仙蹟在彜刊。</text>
<title>輓李進士直卿 張英</title>,<text>襄陽耆舊㝡因依。寂寞江天暎少微。白首竆經猶意氣。靑箱綿業剩光輝。冲襟本不留崖岸。浮世人無議是非。欲把長些尋往事。忍將何語勖三稀。</text>
<title>輓許僉正叔馨</title>,<text>憐君古貌又心如。峽裏曾來問索居。別後音容今已爾。琴中山水昔相於。身名盛際纔三品。箱業平生只五車。白首未成王翰約。把吟遺墨獨沾裾。</text>
<title>輓李銀溪奉彦</title>,<text>永嘉才子日紛紛。衛樂馳聲鮮似君。雙美共推名下士。一言曾忝卷中文。銀溪已散天涯鶴。金谷猶看別後雲。獨有泉途收淚處。萱花無恙映蘭芬。</text>
<title>輓權執義 迪</title>,<text>周南髦俊盛於斯。家世如君自太師。柏府共推瑚璉器。醴泉疑作鳳凰池。園林盟約俄千載。山海心情祗一詩。築室未伸潘岳願。歸魂應不待招辭。</text>
<title>輓金山陰 漢璧</title>,<text>才器家傳美。風期我識贒。無人不逝水。此子遽重泉。溪院擔簦地。山陰載鶴年。淸遊那可再。萬事一潸然。</text>
<title>輓金僉知正思 迬</title>,<text>西沉東逝幾哀章。五福如公較莫當。三邑謳歌循吏傳。九溪耕釣卧龍鄕。令公頷下兒孫大。仙伯壺中日月長。千載斷絃鍾子意。忍將紋玉替峨洋。</text>
<title>安稷山 廷煜 母夫人輓</title>,<text>夫人福澤較無尊。九十之齡七十孫。幾處魚軒花擁縣。當時彩服喜盈門。芳留彤管家聲遠。津合蒼精釰氣蟠。欲寫哀詞頻雪涕。升堂睦誼向來敦。</text>
<title>輓權進士正叔 克正</title>,<text>吾君標格逈凡儔。穪是南州第一流。槎海歸時欣擇里。金陵昔日記同裯。六旬名晩蓮池採。四顆珠餘合浦留。幾度草堂跫報喜。向來陳迹釰求舟。</text>
<title>輓朴參判 廷薛</title>,<text>菟裘晩節意無營。名利關中透得明。尊有其三君子達。福盈于五大人亨。林泉契約緣槎路。京洛衿期始棣兄。一死一生交誼見。誰將落月配長庚。</text>
<title>輓武人 武人曾爲二邊將。坐謫起爲南漢將。由往溫泉不起。將家子也。</title>,<text>龍雀家傳匣裏環。朱旗再壓塞天寒。灞橋乍輟將軍獵。巴漢初驚國士壇。溫水有靈空寂寞。海山無語自巑岏。可憐聘後秋原日。不見當時據馬鞍。</text>
<title>輓崔上舍復元 胤貞</title>,<text>嗚呼已已。吾尙忍誄吾君兮。誄吾君兮將何說。風神兮秋水無塵。志操兮貞金不涅。若其淸音遺韻。餘事以鳴大雅之盛兮。其蓄難量。其進未已。人皆謂太常公之後多賢兮。字之曰善述兮。義盖在是。後生可畏兮。一頭地吾將避。佇盤桓而且俟兮。胡奄忽之此遽。龍之水月之洞。夢中來兮夢中去。白璧沉彩兮連城莫償。人琴俱亡兮華屋蛛絲。念昔鄕齋唱酬之樂。君其記未兮。中間人事之幾變兮。死別呑聲生亦相離。六七載前再余來訪兮。金園草木尙含其精輝。孰謂斯會之終爲永訣。別時孤雲今不飛。天人好惡之異。理有難諶兮。仁不壽贒不貴。自古多 缺。不嬴其躬兮以尙其後人。竊庶幾乎來日長些。一闋哭向南天兮。想英靈之髣髴。嗚呼已已。</text>
<title>和邢居實秋風辭三疊</title>,<text>秋風時至兮。愛此素月之玲瓏。最一年之多光兮。號是節兮秋之中。爰有人兮廓獨處。起視夜兮天如濃。銀爲橋兮三百尺。薄言遊兮蟾宮。彼美兮一娥。玉色兮朦朧。九門兮如海。羗可望兮不可從。折瓊枝兮悵反側。嗚呼一疊兮心忡忡。秋風漸高兮。天宇何茫茫。草木變衰兮。蒹葭正蒼蒼。蘭有支兮菊有叢。又被之以嚴霜。綴幽華兮爲佩。我佩之㓗兮誰與翺翔。江之水兮瀏以長。所謂伊人兮在彼一方。菊花兮餘芳。羌採採兮不盈筐。與歲晏兮爲期。嗚呼二疊兮意自昂。秋風慘烈兮。萬像悠悠。河山兮莾茫。天地兮黝幽。時冉冉兮不可再。撫庭柯兮懷愁。愁更愁兮愁奈何。忽汗漫兮吾將遊。酌彼兮醇醪。陟彼兮崇丘。招介鳥兮蹠若華。覿西皇兮且摎流。結微情兮以展詩。嗚呼三疊兮徒遅留。</text>
<title>詩亡春秋作賦 十四歲作</title>,<text>春秋何爲而作也。盖自高辛堯舜氏沒。有夏殷商氏作。逮夫成周。文哉郁郁。大業煌煌。大禮彬彬。風化所曁。雨露所均。兒童謠雜。里巷鳴假。聲而爲風。正以爲雅。三經三緯之制名。大小正變之殊旨。蔽三百於一言。定大端於四始。其所以爲音響節奏。發於咨嗟咏嘆之餘者。若有自然而不能已焉。上自郊廟朝廷。下至閭巷鄕里。其所感於物而形於言者。無一不出於敎。俗尙之美惡。可以見政治之得失爾乎。曁乎三川失御。九服蒙塵。召陵輕周。東轍無人。黍離之歌。天道如何。荊榛多於戰國。王澤渴於山河。嗟魯頌而詩亡。乃宗周之不振。于斯時也。山河兆眹。天地氤氳。文五百年。有縱聖神。洪䂓睿照。日月也星辰也。肅殺生成。霜露也風雲也。立爲素王。奄有人文。嘗念天之將喪王室耶。何正風之草蔓。周公不夢。夏禮誰證。諸夏無君。貢詩誰訂。太師去國。雅頌莫正。刪古詩爲三千。縱絃歌而何補。身六藝者七十。亦言詩之寡與吾。已矣夫。何莫事夫春秋。乃運造化之心衡。橫造化之筆鉤。假二百四十二年南面之微權。于以斷禮義而當一王之大猷。外諸夏內夷狄者以是抑之。君不君臣不臣者以是斥之。人事之紀以是辨之。萬物之變以是察之。嫌疑以之而別焉。猶豫以之而定焉。春王正月。大一統也。日有食之。畏天警也。歸仲子賵。譏王章也。矢魚于棠。戒逸荒也。出居于鄭。尊天王也。公在乾侯。抑臣強也。姜氏如齊。禁淫慝也。趙盾弑君。誅無將也。至於善善惡惡贒賢賤不肖。存亡國繼絶世補㢢起廢。王道之大經大法。莫不俱備而並明。其中有七十二之亡國。三十六之弑君。則必大書而特書。撑宇宙於公論。陰邪膽破。前鈇後鉞。奸猾骨寒。左鬼右神。人倫旣喪而復叙。天理旣遏而復存。如萬物獻歲而發春。若白日去夜而回晨。夫然後君臣之道立而有鹿鳴嘉賓之燕樂。父子之倫明而有文王孝思之維則。閨門正而關雎之風不替。德敎行而騶虞之化可復。之綱之紀而名分之不紊。是膺是懲而冦賊之卛服。是所謂詩亡而春秋作。復王迹於已熄。嗚呼。三王之化紀諸詩。夫子之法春秋以識。三王上而行其政。夫子下而明其義。非三王不能成夫子之大。非夫子豈能繼三王之志乎。大哉鄒聖之有言乎。以周公之膺夷狄。與孔子之作春秋兮。同歸於一治。方將貶天子退諸侯討大夫以達王事。撥亂世而反之正。惜乎麕身牛尾之一物。又何踣乎西坰。天能使孔聖足以行一時天子之事。而不能挽成周禮樂之華夏。聖能使春秋足以定一代臣子之分。而不能回皇矣棫樸之風化。噫噫雖然春秋作而百世之公議競。春秋作而天下之爲君臣父子夫婦者定。春秋作而名正言順而禮樂興。春秋作而亂臣賊子懲。向使詩亡而無夫子以作春秋則人之道久已亡矣。天之生夫子也。非欲使木鐸於天下。乃所以憲章於百王。夫子之作春秋也。非欲使空言於一時。亦所以儀範於無疆。韙哉。余聖人之徒也。空寄懷於一筆之張皇。</text>
<title>義牛塚賦</title>,<text>烏山之北。錦水在傍。試望平原。有墳若堂。云誰爰主。誰之藏也。徘徊指點。欲去而未去。恨攬轡於中道。於是善之民。有揖余而告者曰。昔者一牛。嘗有事于田矣。遇虎而殆。以死救主。生焉服其勞。死焉取其義。玆其瘞也。余乃聞言若驚。憮然太息曰。爍乎哉牛也。亦曰義而已。子實善人。聞此事宿矣。願子悉耳目之所得。窮顚末之所曁。惟其義蹟。一爲我陳之。民曰唯。乾坤浩浩。萬類簇簇。相彼牛矣。亦禀亭毒。亞十二相。彙三百羣。引重服乘。盖取諸隨。黃身𡍩趾。得象於坤。幾年許身於農家。期食人而事人。其平日或吪或寢。默然若有懷于中者。盖不止飮水而求芻哉。至若西疇雨歇。北陌春回。盍往于田。我服我耕。畇畇十畒。札札千聲。有物闞如。率彼曠野。飛蹄四雷。怒目雙火。耽耽以前。視爾卽吼。賴主人憐彼觳𧥆。脫麋粉於虎口。誰知其欲之逐逐。禍又及於猿木。朶頤當徑。李矢誰發。磨牙負嵎。馮臂爲縮。於焉奮起。其角觺觺。主辱身死。死也何惜。有額可抵。有足可蹴。紛霆擊而山震。劃一塲之掎角。爾其衝風兮北迅。白日兮西匿。爪折兮角崩。力盡兮氣渴。黃氂潰兮阡陌裂。白額頹兮叢林蹶。勢不可以俱生。卒前僵而後斃。吁嗟死矣。何以瘞之。衣以文帷。非禮之得。棺以銅瀝。何葬之薄。不封不樹。塚而已可乎。民氓一辭。胥來營營。坎中高上。寔惟其藏。荒原一夕。有屹斯塋。指之曰義牛塚兮。諒善名之在玆。於是聞者嘖嘖。見者嘻嘻。相牛有義。矧有血氣。聲流四境。事彰百里。太守曰咨。其死也哀。是孰使然。歸之宣化。方伯不有。聖代之瑞。命彼畵工。貌斯可矣。一幅華堂。風雨乍驚。驤首而衛主者。牛之所以爲忠也。挺身而直入者。虎之所以無敵也。累累而高四尺者。邑人之坎而宰者也。余乃聞言益感。感之又敬。𥉉然危坐而歎曰。美哉邈乎。玆土之舊也。金山處士落落高標。籠巖夫子孤忠。水長山高。千載淸風。牛之生。生得其鄕。死得其所者。何其奇也。是必有天地之義氣結於此。綿綿而不絶兮。則鍾而爲人。或物也哉。嗚呼。物之性猶人之性耶。七竅而言。吾知其人。四足而角。吾知其牛。人而不人。孰謂之人。物而取義。誰謂其物。余嘗觀朝隋暮唐。裴子似忠。身宋心金。長脚誤國。忘君玩寇。幾人羊質。末路歸來。滔滔者是。彼其能言人也。襟裾人也。四肢五體人也。索其所以爲人則未得爲人而不如牛兮。吾恐投虎而不食。然而假使以彼人牽是牛兮。人皆謂之人牽牛而不謂之牛牽人也悲夫。昔者烈火炎山。黃身救主。扁舟泛海。皓鷴死義。猿不事乎唐家。象不拜乎羯冦。毛公龜兮報德。帝子駒兮效異。或垂韁而救急。或躍溪而濟難。吾知地下千秋。可不孤而爲隣。遂以生芻一束酹之曰。牛哉牛哉。吾嗟爾之爲物。莫不歸於死。何爾之獨義也。臨危不顧。勇則有是。舍命不渝。忠則有是。爾身雖死。爾名不死。爾形可畫。爾節難畫。人皆爾悲。爾莫自悲。太史氏張大其事。吁嗟乎不永厥聞。取長杠而賦之。今年實崇禎四年。</text>
<title>銀橋賦</title>,<text>唐天子遊於望仙樓之上。道士羅公遠從。鋪絳帳列華筵。鳴玉鸞弭淸懸。人影在地。仰見明月。乃沉吟乎月出之章。怊悵乎窈窕之曲。方娛遊之無已。倚朱欄而縱目。于時天河入幔。銀浦流星。氣霽西郊。雲捲八紘。千門霜晧。萬里雪凝。超塵外而顝立。望兜卛而凌兢。顧謂道士曰深宮太隘。眞賞未周。槎難泛漢。鶴不承旒。瞻彼日宮。欲躋無由。玉漏沉沉。良夜何脩。道士乃搜眞訣運神秘。悠然以起囅然以咥。轉眄之際。其有思乎。靑藜一擲。樑彼重玄。始峨峨而漸昇。忽矗矗而遠連。朱架燦兮霞轉。彩柱燁其星聯。蜒兮若飛龍逞九淵之神化。突兮如長虹闘萬丈之氣榦。於是辭金殿上雲漢。據空濛跨汗漫。邈不知其所之。遵太淸而迅征。度彩雲而容與。得白玉之眞京。命九閽其開關。徐弭節而流睛。若乃朱門兮彤庭。環珮兮玲瓏。翠鳳兮丹蜺。呵喝兮倥偬。龍不耕於瑤田。桂自花於珠宮。水金冗之一痕。雲玉衣之萬重。邀姮娥於殿上。揖牽牛於河邊。褰九霄之雪幄。列五色之霞筵。聳輕軆以雲飛。紛妙舞之翩躚。記匀天之舊譜。聆樂府之新聲。香風飄以滿袖。謇誰留兮五城。彩纈眼而思瞑。凉透骨而欲淸。懷華英兮酌紫醞。拾芳茗兮遺漢女。情紆軫其何托。試臨睨夫下土。爾其盃水渟渟。四海濶也。黑子纍纍。三山峙也。視若咫尺。地九州矣視若環堵。城萬里矣蟻螻往來。晉陽人耶中有蜂窠。連昌宮耶亭亭遠矚。杳不知其西東矣。乃喟然嘆曰。不亦樂乎。銀橋之遊。鍾鼎玉帛不足貴。手上之千日長留。天地萬物於吾何。胷中之六塵已休。倚樓一曲。天童懽跳。臨霞數語。白娥邀笑。仙耶人耶。此何造乎。昔者永仙十島。海上一夫。採藥三山。舟中千穉。乘龍皇帝。謾蠒章亥之踝。好遊天子。虛勞八馬之轡。皆嚆矢於萬乘。孰此遊之能遂。幸三生之有緣。得萬里之暫遊。憐霄光之不駐。悵此夕之已遒。况人間之多累。寧物外之久留。臨風怳兮不忍捨。目杳杳兮愁余。顧此會之無因。豈一言之喑無。嗟汝道士。爲寡人歌之。歌曰澹澹秋夜。從我皇兮。遵彼銀橋。上月宮兮。蘭樓桂闕。欝穹崇兮。爰及雲娥。結桂枝兮。花車玉輦。澹忘歸兮。白雲一曲。仙夢飛兮。渺渺余懷。思九回兮。傍有一從者。戴豸冠秉白簡而前曰。今日之遊。樂則樂矣。反而思之。幻也非眞。臣聞理外無物。物外非人。天尊地卑。卑高以陳。使天可階而昇兮。秦皇漢武之未嘗幾也。使天不可階而昇兮。陛下胡爲而至於斯也。且臣質之於聖經。不出戶而觀天區。匹夫而熒惑萬乘罪當誅。歸歟歸歟。羌不可以久居。言訖天子乃釋然大悟。遄臻于宮。回首九萬。月斜河傾。</text>
