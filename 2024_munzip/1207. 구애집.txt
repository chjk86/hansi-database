<title>述懷</title>,<text>我思在古人。古人不可見。匣畜琴一張。案堆書萬卷。山水聽峩洋。門牆宛逐旋。明牕一炷香。塵慮渾消遣。山邃鶴盟深。園蕪鳥飛倦。臨風好披襟。待月忻舊面。天機未易窺。工夫貴修鍊。箇中自有眞。富貴復何羨。</text>
<title>讀書漢川齋室</title>,<text>厭煩非遯世。求靜是安心。但使隨吾分。聖賢樂處尋。</text>
<title>先齋花樹會。吟一律以寄諸君。</title>,<text>暇日成佳會。闔門少長來。襟裾花樹暎。談笑肺肝開。晝永陰移席。雲歸影入杯。莫將今日事。謾付一塲詼。</text>
<title>秋夜謾詠</title>,<text>蕭然一室湛虛明。案有詩書意轉淸。牕外風敲多樹樹。壁間蟲語訴聲聲。光陰易邁誠難駐。志業還蹉愧未成。永夜無眠悄坐久。滿庭寒月若爲情。</text>
<title>晦溪書院齋中有感</title>,<text>歲歲春秋享祀明。林風依舊送溪聲。齋沐此時增感慕。洋洋陟降在吾誠。</text>
<title>枕山亭述古</title>,<text>枕山亭古吾生晩。追憶當年立雪天。寓慕羹牆何處是。蒼厓活水有源泉。</text>
<title>重陽節。登涵溪亭。</title>,<text>滿庭楓菊近重陽。誰送遊人上此堂。晩生不耐西林感。徙倚寒洲詠葭蒼。</text>
<title>雨坐</title>,<text>山居寥落雨連日。客斷衡門百慮淸。閒步虛庭幽草濕。遙看秋嶺暮雲生。樹間密葉千禽下。野外寒烟一抹輕。徙倚危欄懷渺渺。玉樓高處此時情。</text>
<title>書事</title>,<text>樹影當牕入。風光照眼明。此間自有趣。意味一般淸。</text>
<title>謹次退溪先生和鄭子中閒居韻二十詠</title>,<text>爲學先要去詖淫。茫茫遠緖浩難尋。須從𥳑策求斯道。永揃榦枝護素心。善利分時精益密。蓬麻長處義同深。相看努力在何地。千聖單傳只一欽。講學						居仁處義摠吾由。方策之間知所求。大舜自期皆我事。鄕人未免沒身憂。千歧多惑誰悲染。周道如砥可放輈。識得箇中無限意。功名事業等雲浮。求志						名家字法典刑餘。苦被平生懶未除。魏晉筆華事已古。程朱心畫手還疎。神專姸好翻成惑。氣欲縱橫更入虛。會意象形俱未得。神明厥德詎求譽。習書						詩有三難又四深。聳肩嘔血孰能禁。層冰斷劒求同氣。白雪陽春共和音。大雅如今久不作。堯夫非是愛他吟。詩三百蔽一言以。須識箇中感發心。吟詩						幽懷自少在林泉。早謝浮華就𥳑便。野鶴山禽皆舊面。囊詩案牘摠新篇。松簷明月人誰訪。竹牖淸風我且眠。漸覺年來塵慮尠。愛閒從此在人先。愛閒						雖欲求安不自安。年來機事每相干。心源澄處波如靜。外擾紛時火若摶。萬架琴書虛室白。一編羲易勝燒丹。吾家門戶無偏倚。戒懼時分仔細看。養靜													靜坐無如入定僧。晴窓棐几細烟凝。從敎心地渾無累。但使襟靈凜履冰。補敗扶顚須自力。守眞藏器向誰矜。如今歲暮竆山下。努力工夫恨未曾。焚香						邇來多病傍莪陵。藥債無端日苦增。羣劑縱多醫未熟。單方偶中世稱能。黃連熊膽資勤學。薑桂神苓久見徵。節食平心爲第一。何妨羸骨露如藤。服藥						古人作樂意尤深。疇解中藏太古心。陋巷春姿鼔正響。紫陽書社發希音。陰陽無始絃中閟。山水有情曲裏尋。愧我悾悾無實得。嗒然謾撫一張琴。彈琴						帶劒倚竿擁矢嚴。雅歌一唱又和兼。賓主分堂儀秩秩。淮澠如酒飮厭厭。筭爵幷行由我儁。慶償交進聳人瞻。須先正體方言中。小技猶然况養潛。投壺						花落花開意自新。山家今日不憂貧。香魂底意形隨妙。造化無心物自春。邵院侵晨要見理。程川近午澹遊神。萬林紅罽繁華事。牆外莫敎過蝶繽。賞花						寂歷山齋事事閒。撥書理釣坐溪干。傍人不識玩生意。老婦謾言傳午餐。細雨斜風紅蓼岸。蓑衣篛笠白鷗灘。滄浪一曲曲纔罷。遙憶當年新浴冠。釣魚						家有藏書幾卷黃。卷中吾道曝秋陽。寧爲童幼點而汚。卻怕蠧魚走且僵。南郭寒廬曬枵腹。東鄰華屋掛紋裳。日光偏入陳編裏。終驗昊天亦不忘。曬冊						數畝先廬繞樹林。故人時有肯相尋。登高豪興三杯酒。討靜論襟一片心。庭草盆魚玩活理。溪雲谷鳥入孤吟。須臾客去幽閒地。開卷肅然上帝臨。對客						采采南山細雨過。眼前草色惹詩魔。墨胎名節歌惟古。仲叔風流味更和。鸞脯鳳胎殆不及。露葵霜薤豈云多。老夫咬得腸脾習。庾韭夢芹甚只麽。煑蕨						酒爲伐性酒奚求。強把巡杯欲忘憂。黃菊汎來香滿口。靑絲繫處綠盈篘。文人琴友閒酬酢。明月淸風故逗留。對酌莫言頌德事。淸狂豪興傲公侯。飮酒													天中整頓不攲偏。得月今宵病若痊。肌骨輕淸如脫累。襟靈灑落未成眠。千尋花葉瓊枝動。百鍊神丹玉臼硏。霽景無邊寒水照。恭惟千載一心傳。玩月						勤學須要酷吏嚴。流光冄冄久難淹。風牕枕冷做羲夢。草閣江深捲杜簾。消息火輪燄盡退。吹噓金井葉空霑。看書如服淸凉散。老樹寒蟬亦豈嫌。納凉						老圃山間最靜便。條風折柳我能先。春朝微雨勤培植。南畔恒暘苦汲泉。遯世眞成閒裏趣。延賓豈費槖中錢。岷蹲鍾韭不須羨。半畒丹田我自然。治圃						材大終須合棟楹。要看黛色共崢嶸。那肩桃李爭紅白。羞向竹梅作弟兄。怪雨狂風根不動。嚴霜虐雪韻猶淸。知音海內誠難得。歲暮心期與爾盟。種松</text>
<title>東都懷古</title>,<text>徘徊指點問無老。玉笛聲高半月天。回首前塵經幾劫。夕陽芳草綠無邊。</text>
<title>謁先祖襄平公墓所</title>,<text>拜塋瞻慕地。延佇我思悠。冠冕羅麗古。典型巾舃留。巍勳麻誥煥。令德裔孫庥。短栢殘松裏。徊徨駐去駵。</text>
<title>己巳羊江之遊有招君賦。今以短律代之。</title>,<text>羊江此會已多年。緬想前塵感慨纏。碧澗蒼崖依舊在。急須乘興許同筵。</text>
<title>己酉孟夏。偕李子和 在立 入八公山。</title>,<text>日日看山不厭山。况携同志入玆山。今行未盡尋眞約。會待明春更入山。</text>
<title>環碧亭重修落成日。次崔地主 永錫 韻。</title>,<text>環碧亭修太守登。優遊此樂是誰賜。須臾一雨慰三農。簾捲西山詠上瑞。</text>
<title>又次黃錦溪先生板上韻</title>,<text>霽後公山碧似銅。淡然秋色入軒中。一潭光影看來好。滿岸塵埃滌去空。浩氣遠呑亭外壁。詩情時發竹間風。眼前物色都收拾。誰識乾坤造化工。</text>
<title>次曺甘泉 錫輿 韻</title>,<text>世人莫謾說神仙。物外甘泉天餉全。待月援琴挑逸興。呼朋沽酒有餘錢。家聲父祖傳圭組。棣樂塤篪勝管絃。志業平生許大事。更加努力惜芳年。</text>
<title>直居不勝愁寂。步出三淸洞。</title>,<text>雨後乘凉好。一筇一吏隨。濯足淸溪上。紅塵不染伊。</text>
<title>偕泮留諸友。遊北渚洞。</title>,<text>洞裏眞人何處尋。白雲臺下樹森森。緣溪疑入桃源路。聽鳥猶傳太古音。石壁嵯峨香靄繞。仙蹤渺邈夕暉陰。漁舟一去無消息。孤唱山中紫草吟。</text>
<title>晦溪書院廟宇移建後述懷</title>,<text>經營卄載廟重成。此日偏深感慨情。王考徽言逮耳目。北溪餘韻質神明。山川秀麗留餘馥。子姓趨奔寓慕羹。請看南峯靑未了。要將世德共崢嶸。</text>
<title>癸丑春。曺判書 錫雨 按使本道。甲寅春。有監賑之命。巡到慈，永，慶三邑。卽吾先祖墳墓之鄕也。因便展省。于時道內諸宗咸集。助祀禮而講族誼。雖古韋家花樹之會。無以過也。今日事不可便成陳蹟。謹呈二絶以求和。</title>,<text>烟花三月掃封塋。玉節靑袍照眼明。香火千年增感愴。滿庭梓樹送風聲。						數載觀風化嶺民。棠陰散作十分春。花樹古村無恙在。闔門團會又親親。</text>
<title>晦溪書院講會韻</title>,<text>暑退秋容澹。靑襟桂樹陰。談經說理好。吾道付雲林。</text>
<title>龜厓言志</title>,<text>自笑平生學未成。晩居林壑少經營。荒田不理荼藜茂。好友難逢鄙吝萌。卻喜泉流來耳響。更憐山色入簾晴。閒中意味無多事。聊把陳篇向牖明。</text>
<title>龜厓十詠</title>,<text>林下一茅屋。居然老此身。時來寒水月。千載是精神。													東嶺邀月												冄冄年光促。斜陽半隱城。閒來多少思。終日有餘情。													西山落照												遠濃近更淡。空翠滿山中。睡覺東牕下。依微日已紅。													花嶽靑嵐												不須停我車。坐愛楓林晩。風光在此間。收拾莫云遠。													賢岑丹楓												方塘半畝上。蒼翠隔黃塵。風打驚羲夢。北牕高臥人。																				方塘烟柳												世人皆棄我。無事點游魚。莫敎風打浪。恐蕩蟄鱗居。													前溪釣魚												川原細雨裏。紅白自天眞。讀罷看花好。肺歸天下春。													後園看花												無邊豐草原。兩兩篴聲邇。斜陽掛遠林。牛背一童子。													平蕪牧牛												滿山紅葉裏。忽被化工憐。淸香澹自保。知己問何年。													籬下霜菊												宦情秋葉薄。山雨正濛濛。搖落歲寒日。幽夢繞雲松。																				嶺上孤松</text>
<title>送曺方伯還朝</title>,<text>去歲淸和節。幡幡使蓋迎。嶺雲動光彩。洛水引旆旌。仁風草自偃。棠化先我氓。際値歲大無。心上起經營。九重恩綸降。先賜內帑贏。捐廩又移粟。轉危樂太平。家家誦刺史。州州播令聲。誠信之所及。靡不赤心傾。和氣同春盎。祥雲似畫呈。士誦菁莪句。農歌黍稷榮。訟庭苔痕碧。城門劒鉞橫。雍容坐高閣。滿腔子諒生。自愧庸陋質。平生無一成。幾年霜露感。白髮已數莖。北澗聊垂釣。南山可耦耕。看書足怡悅。聽泉代歌笙。壯志已蕭瑟。牀前蟋蟀鳴。忽聞使節至。怳若夢魂驚。粤歲暮春月。周旋拜先塋。榮光生古里。追慕質神明。居然歲已匝。節鉞奄歸程。民情借不得。廷議惜名卿。主屹靈芝秀。漢江秋水淸。行裝頓蕭灑。望若登蓬瀛。雲山從此別。詠歎有餘情。所貴崇明德。日邁月斯征。林泉動高興。風月爽神精。塤篪聯牀和。谷鳥時又嚶。儒林爲領袖。邦國作幹楨。我今歌以勖。毋曰爾言酲。努力莫相忘。好音從此賡。</text>
<title>題宗簿寺壁上</title>,<text>閒人守職貴存誠。每待朝曛整我纓。政𥳑偏宜臨吏𥳑。官淸端合養心淸。滿牀書卷眞良友。深樹鳥聲勝奏笙。遙想藍田無事日。新詩謾詠有誰賡。</text>
<title>元朝</title>,<text>元氣流行屈又伸。郊園曙色曉來新。一心主靜居常泰。品物含章動是仁。爲賦賀詩歌聖德。更將椒酒樂豐辰。未酬湖海平生志。自笑居然六十春。</text>
<title>甲日感懷</title>,<text>園林搖落露霜墜。此日重回感自深。三復莪詩增隕淚。一生琴韻少知音。功名尙冷舊司諫。學問多慚負素心。兒們不知乃父事。聊將杯酒細傾斟。</text>
<title>次鄭丈 國休 回甲韻</title>,<text>龍山高立澗流回。詩禮翁家這裏開。三復蓼莪增舊感。重逢華甲倍新懷。歌章胥樂嘉賓事。獻壽深誠孝子杯。人世光陰元不盡。鬢邊華髮莫相催。</text>
<title>芭蕉</title>,<text>保護芳根近臥牀。生生一理闇然章。傍人莫道遲遲茁。佇看春來鳳尾長。</text>
<title>庚戌元朝</title>,<text>元朝初日上朱簾。塊坐旅牕百感深。逖矣家山千里阻。居然歲月一年添。癡心輾轉多疎闊。傲骨崢嶸恥巧憸。俄有主人來勸酒。屠蘇香味不廉纖。</text>
<title>與李章國 秀瑩 約公山之遊。會聾淵亭。次板上韻。</title>,<text>夫仁洞裏有巖臺。日月高懸石面開。山下寒流流不盡。應知活水上頭來。</text>
<title>夫仁洞講舍。拈韻共賦。</title>,<text>入洞渾忘塵世事。太平遺像溯眞風。靈區海外烟霞界。幽趣巖間薜茘翁。萬壑山心太古靜。一堂規制聖謨崇。南來不勝西林感。瑞旭東窓照膽紅。</text>
<title>入桐華</title>,<text>金丹無賴住衰顔。且向仙山恣意看。削立羣峯天欲揷。鋪張萬壑地猶寬。金堂玉室千年壯。畫閣朱欄五月寒。幸與詩朋終夜話。碧牕深處佛燈殘。</text>
<title>踰藪嶺入雲浮</title>,<text>肩輿遠入白雲浮。菴在巉巖最上頭。碧㵎丹崖奇絶處。尋眞行色故遲留。</text>
<title>贈龍河上人</title>,<text>出定緣何事。紫霞氣上眉。金剛行錄見。始可與言詩。</text>
<title>百興菴 二首</title>,<text>南北之蘭臭自馨。共携風袂下雲汀。驚濤怒瀑皆歸海。翠壁丹崖幾疊屛。窈窕巖泉尋佛祖。風流詩酒慰仙靈。入菴俱是知顔釋。好倚朱欄軟語聆。						曉起禪牕靜。渾忘塵世情。巖帶千年色。溪含萬古聲。</text>
<title>到銀海滯雨共賦</title>,<text>滿城叢桂裏。濛雨一番奇。客袖靑山濕。僧筇翠靄隨。煙巖誰采藥。雲壑長靈芝。莫道歸轅促。天晴是別時。</text>
<title>贈別李章國 二首</title>,<text>碧㵎光風蘭杜猗。征鞭歧路故遲遲。山中十日同心話。並與烟霞盡入詩。						緬惟興國事。多愧八公釋。吾輩盍相勉。無爲景物役。</text>
<title>壬戌七月旣朢會 八首○並序</title>,<text>壬戌之秋七月旣朢。迺蘇長公泛舟赤壁之年月日也。浮生之値此良辰。亦自不偶。于時積雨纔退。天氣爽朗。月白風淸。浩浩無邊。怳然若赤壁秋氣像。夫自蘇仙去後。壬七之遊。豈不有之。而或陰或雨。難得如逢堯舜之時。退陶老先生當壬七旣朢之日。期與趙月川，金後彫諸賢。泛舟風月潭。以雨未果。仍詠詩曰戌七欣逢赤壁秋。相邀風月泛蘭舟。無端昨夜江成海。千載風流一笑休。吾傍先祖雪汀公。與李澤堂，任疎菴，鄭玄谷爲作此遊於楊子江。賦詩三十餘篇。今吾輩之擅此無限風流。亦云侈矣。而但學識文章。不及古人。誠可愧也。然如此良宵。不可無詩。以淸風徐來。水光接天分韻共賦。以滌葷血之氣云爾。						萬里無雲天氣淸。一年月色古今明。酒後朗吟赤壁賦。如聽蘇老扣舷聲。						天借冰輪又送風。一般淸意與君同。薄酎浮瓜眞率好。肯敎佳節坐成空。													良辰行樂豈虛徐。葭露漙漙桂影疎。文章學士亦多恨。我輩何歎日月除。						天地如今壬戌來。溪山宛若壁江開。渺渺余懷歌一闋。西方望美卻徘徊。						淸澈龜溪水。有蘺又有芑。細流終入海。應會壁江汜。						獨立溯流光。秋天一色長。伊人不可見。宛在水中央。						仙遊願一接。爽氣生牙頰。風動紫芝馨。露零丹桂浥。						盈虛莫問天。壬戌累經年。千古人安在。飄如化羽仙。</text>
<title>浴川</title>,<text>幾年吟病苦。緬想浴沂人。儘去皮膚汚。那除寶鑑塵。冠童如古事。魚鳥宛相親。風詠天機在。收歸肺腑春。</text>
<title>讀金元帥 得培 傳。次圃隱先生韻。</title>,<text>提劒元戎好論文。堂堂忠義激三軍。如何凱奏還師日。空使巍勳付白雲。</text>
<title>五月考藝。同諸名勝共賦。</title>,<text>此會年年及榴辰。暖風晴日照顔新。丁寧寄語僉君子。良貴由來在我身。</text>
<title>次柳季好 致好 見寄韻</title>,<text>人生一世貴心知。強策烏犍不憚巇。白雪陽春慚共和。高山流水可同期。僻鄕每歎稀書信。陋室何圖奉德儀。適會滿城風雨夜。多君今日愛吟詩。</text>
<title>秋夜得李章國來訪共賦</title>,<text>分手公山幾望雲。菊花時節又逢君。容顔宛爾加新彩。肝膽炯然吐舊芬。擊劒中宵多慷慨。長歌一曲共悲欣。詩人不是空來往。爲佩奚囊訪殷勤。</text>
<title>次隱侯韻。贈別李章國。</title>,<text>握手不堪別。况又菊楓時。及此同衰暮。相看故欲持。秋懷元多感。春色以爲期。歲寒松柏在。見此幸相思。</text>
<title>次金地主 永壽 白鶴韻 並序</title>,<text>古縣之曰鶴山。卽錦溪黃公藏修之地也。壁立千仞。下有長川滾滾。至山之下而演漾泓渟。深可行舟。金沙白礫。淸瑩紺寒。卽所謂羊江也。且鶴山之名。偶合於前賢講道之地。故黃公之守玆土也。遂乃誅茅拓地。構數間屋子。而往復師門。退溪李先生手書白鶴書堂四大字。又詩以勉之。自此師敎益勵。士心興起。門成鄒魯。化洽菁莪矣。龍蛇之難。入於煨燼。萬曆年間。一鄕士林。慨然興歎。有兩先生俎豆之論。而舊址則山高路險。不可爲永久之計。移卜於今撤享之地。到今遺蹟永閟。士無依歸。環一境有識之士。尤不禁高山景仰之思。暮春之月。約同志若爾人。浴羊江登鶴山。終日嘯詠。如干詩篇。皆不忘前人之意也。迺蒙賢宰寄以序文。並惠四韻。豈直爲當日遊士之興。於前人尤有光焉。玆呈拙構。敢冀斤敎。						山自峩峩水自明。百年陳蹟去無聲。風光不減當時趣。羹慕冞深此日觥。消息金丹叢桂老。繽紛玉珮馥芬淸。玆遊豈是偸閒者。俛仰中間不勝情。</text>
<title>頖留偶吟</title>,<text>野夫何爲到京廬。一片丹忱尙有餘。恭惟四十日朝事。半載淹留堪愧渠。</text>
<title>端午差祭穆陵</title>,<text>白髮祠官感慨悠。穆陵松柏幾春秋。追思壬癸當年事。生晩微臣不耐愁。</text>
<title>旅中得李章國遠寄一律。次韻以呈。</title>,<text>西遊倦客寄人亭。自笑紅塵非我榮。祿食太倉眞素餐。才非王佐愧班行。故山猿鶴頻來夢。白岳風雲等浮名。早晩遂初歸賦日。楓岑無負故人情。</text>
<title>偕姜孝思 文永，李而述 庭德，李彝伯 舜儀，張元謙 福遠，南晦叔 基恒 共賦。</title>,<text>地偏東郭少人尋。獨倚旅窓草色深。萬事紛時都付物。一身閒處是安心。學緣多病曾休腳。世罕知音孰和琴。壯志如今消已盡。春來有意出山陰。</text>
<title>次南晦叔贈別韻</title>,<text>吾輩偶然賦遠遊。奚囊隨處一眸收。靑雲白石欣同趣。韻水佳山閱幾洲。旅興已闌君拂袖。紅塵漸厭我回頭。故人千里悠悠路。芳草夕陽餞去輈。</text>
<title>次金參議 騏獻 見寄韻 二首</title>,<text>滔滔今世少知己。相對欣然動紫眉。雪白長安頻唱和。風流客榻好追隨。干天義氣吾堪愧。傾國文章子獨持。會待韶光九十日。滿城花柳摠君詩。						自笑吾行止。疎迂合在郊。狎鷗忘世味。聽鶴看雲巢。物外多閒曠。意中有勝交。東臯數畝地。歸去種瓜匏。</text>
<title>次朴參議 齊淵 元朝韻</title>,<text>元朝初日上城東。感歎流光意不竆。黼黻已違經世志。文章堪愧擬紗籠。幸逢萍跡披襟赤。強把椒罇借面紅。隨處生涯閒自適。謾將諫草揷詩筒。</text>
<title>送李始能 敦禹 還鄕</title>,<text>因山共執紼。嶺海拂先還。吾道固應爾。邱樊歲月閒。</text>
<title>送李正言 基東 還鄕</title>,<text>二月東風雪霽天。送君今日泮橋邊。功名世事多迂路。耕釣閒情合暮年。旅舘自歎籠倦鳥。扁舟堪羨汎歸仙。離懷萬斛何須說。吾亦從玆賦去篇。</text>
<title>渡漢江</title>,<text>五十年來上此舟。淸寒心事大江流。山榛曲闋無人會。回首終南戀幾周。</text>
<title>謹次朱先生卜居韻</title>,<text>老去歲月易。居然又屬秋。感玆時物變。悄坐心期幽。嵐光晴入戶。野色綠盈疇。一帶前溪水。淸澈可行舟。四海豈不廣。知音未易求。幸玆二三友。斗酒相與謀。閒詠打乖詩。時拈好話頭。膏粱焉足慕。眞率亦風流。秋高天氣爽。暇日成玆遊。杯觴宜乘興。雲物可豁憂。人生凡幾時。勉矣慕前脩。翛然弊廬坐。永夜攬貂裘。</text>
<title>新構小屋</title>,<text>計拙經營久。始成屋數椽。詩書藏有所。風月浩無邊。迎友談淸話。勸兒讀古篇。林泉是我有。隨處足怡然。</text>
<title>次李儀可 在羽 寄示肯齋韻</title>,<text>故家徽範冠吾東。中有伊人勅我躳。新結小齋題肯字。遹追先志續餘風。江山供興詩料足。几案堆書世慮空。三復瓊章多慷慨。膏車何日啓余蒙。</text>
<title>次李文相 以伋 回甲韻</title>,<text>天有奎星子負名。多年學海酌虛贏。羞將傲骨干玆世。閒臥園林適我情。劒筑平生元寡和。蓬桑初志怕先零。滿庭蘭玉添籌海。盤溢黃流架揷經。</text>
<title>挽柳季好</title>,<text>空山無伴菊楓蘇。卻憶前年縶皎駒。直氣雲霄橫快鶻。頎形秋夜立疎梧。眞純意味傳家學。山野襟期答宦途。叵耐今朝千古別。蒼葭白露起遐吁。</text>
<title>林溪先祖貤贈焚黃韻 二首</title>,<text>至行人倫孝與忠。當時大節炳蒼穹。墳庵寓慕終身痛。草野成仁報國衷。水部侍郞曾進秩。天曹亞長更褒隆。英靈陟降應多感。庭砌依然灑血紅。						將行盛禮占辰良。茘子蕉黃升此堂。襟佩一方來濟濟。雲仍百拜走蹌蹌。香烟始上靈如在。恩誥重宣寵有光。花嶽蒼蒼龜水闊。聊傳美蹟與之長。</text>
<title>秋夜得李章國共賦 四首</title>,<text>感君勤懇意。遠涉北山阿。芳約前秋在。佳辰此日遲。看來消鄙吝。說去展愁眉。更有凌霜菊。黃黃向促詩。													湖上好樵漁。是君世卜居。兒孫敦孝悌。詩禮代菑畬。幸結苔岑契。時同几案書。秋風又迎駕。勤意感如初。						萬山深處秋光富。最愛賢岑糚錦繡。虛過良辰方寤歎。於焉嘉客此時又。						山窓靜夜一燈明。多少心言意轉傾。自古悲秋皆達士。壁蟲何事訴聲聲。</text>
<title>贈白鶴講會諸生</title>,<text>當年寶鑑久埋塵。潦倒平生及暮辰。寄語院中僉學子。莫將好事負靑春。</text>
<title>西山影堂。與諸友共賦。</title>,<text>黃鳥聲邊細柳柔。一堂淸會七旬秋。無將合席金蘭契。謾付古人秉燭遊。</text>
<title>登晩修齋。謹呈主人。</title>,<text>百年文藻宅。如對座春風。賢孫且肯構。槐蔭桂叢中。</text>
<title>臨別次隱侯詩</title>,<text>江海平生志。尋常與子期。天地已夕照。誰復少壯時。我馬何踡跼。江樹如相持。此心無遠近。寄送一片思。</text>
<title>挽權戚兄先老 致穆</title>,<text>淸寒家世一簞瓢。敎子課孫樂自饒。南國壽星驚晦彩。忍看書帶草生朝。</text>
<title>與李學國 秀曦 看書數月。間以吟詠。謹次朱先生分韻淸字之作。</title>,<text>追惟壬戌會。山水有餘淸。喜君積歲面。超然不世情。連旬話今古。肚裏塵慮輕。公岳雲深處。携手期遠征。巖瀑頻來耳。川原一望平。豈無詩料供。又有濁醪傾。春意閒自在。不聞猿鳥驚。縕袍華於玉。東臯逝合耕。</text>
<title>謹次晦菴風泉亭韻</title>,<text>冬雨連旬日。幸有良友酬。冰襟傾一片。妙論竆九幽。載言天命說。間詠詩家流。尋此窈窕壑。睠彼雲林邱。高情猶未已。淸夢幾潛周。公山一遊賞。粤在癸卯秋。風泉如奏曲。瓊韻若鳴璆。何時理筇屐。結友更與謀。巖壑雖有樂。江湖詎無憂。中宵懷耿耿。微月入牕留。</text>
<title>謹次圃隱先生惕若齋韻</title>,<text>風雨正紛紛。終朝對我君。豐年宜上瑞。聖代不言軍。禮樂皆吾事。功名指彼雲。樽中且有酒。聊與細論文。</text>
<title>謹次退溪先生梅花韻</title>,<text>雪虐風饕溪北村。無人晤語迷神魂。忽見堂前寒梅樹。挺然特立超塵昏。高情不與衆芳匹。千載來入騷家園。竆陰天地閉塞日。玉骨仙姿氣自溫。欣然一笑香滿袖。宛似東牕對朝暾。繞樹百千看不厭。少焉月色山之門。箇中眞意誰能識。詩以言志更難言。好待明春花雨節。更留佳約設芳樽。</text>
<title>謹次晦菴酬張南軒詩。贈別學國。</title>,<text>東風取次至。生意藹乾坤。幸有麗澤友。心事共討論。牀頭有古書。書存道所存。切問而近思。是爲學之根。君能探索蘊。酬酢溯其源。聖賢豈欺我。萬古開羣昏。欲藉扶竪力。免此黃流渾。勉哉共無斁。此意要相敦。</text>
<title>冬至日。謹次邵康節韻。</title>,<text>冬至日南至。歲功倏變移。天心幾露處。人事善萌時。一理元無間。羣龍古所希。此言君信否。請更問庖犧。</text>
<title>孫男世煥冠禮韻</title>,<text>養汝懷中十四載。頎然頭角漸成童。詩書拄腹傳家業。戒懼存心學聖功。三祝嘏辭遵古禮。一堂和氣藹深衷。愧余德薄無貽則。夙夜憂嘆自省躳。</text>
<title>鄭禹瑞 致龜 讀書山菴。寄一絶。</title>,<text>少年攻苦貴雲林。事業須從靜裏尋。欲識箇中奇絶處。雪山明月盡情臨。</text>
<title>明月歌。和李學國月字韻。</title>,<text>我思故人如滿月。何幸相對玩明月。願月無虧恒如鏡。願君相隨又如月。山齋靜夜幾論心。秋水寒時同詠月。時披篋裏旣朢韻。在昔壬戌秋七月。朗吟淸詩渾如昨。屈指其間幾歲月。梅花三疊唱酬詩。且在甲子冬之月。圖書蘊奧及經說。說與淋漓連時月。別多會少幾銷魂。遊筇幸値春三月。眉間紫氣薄雲霄。山鳥嚶嚶花映月。龜厓老夫亦增氣。拭我雙眸明如月。平生勞仰高山好。爲余且誦高山月。吾家心法白如斯。這處幾賢先得月。我欲一番往從之。跪薦寒流吟古月。如何佳會未成圓。驪駒蕭蕭向初月。離亭別恨何須說。我歌明月君如月。更寄一言留後約。淸和時節夏四月。</text>
<title>次五印亭韻</title>,<text>新亭突兀眼邊奇。豈恨藏修歲月遲。軒豁南牕臨大野。花開古樹暎方池。多譽後彥述先日。艶仰昔人恩暇時。五印扁斯徵舊號。願將餘蔭祝前期。</text>
<title>次朴進士 祺壽 贈別韻</title>,<text>洛陽舊誼歲年多。邂逅嶠南意更加。公岳風烟同賞月。達城雲雨共看花。萬端離抱山疑疊。千里行裝路轉賖。惆悵西橋不遠送。蒼蒼江樹也應斜。</text>
<title>謹次朱夫子詠雪韻 二首</title>,<text>剩喜臘前雪滿山。郊原遠近渾漫漫。琪花瑤草吟邊白。玉海銀巒望裏寒。憐我淸貧太寂寞。借君繁爛劇戲謾。明光透入書牀晏。更向洪爐一點乾。						雨雪紛紛夜又加。溪山一色浩無涯。㵎松園竹枝枝重。玉屑瓊鹽樹樹花。海外塵氛疎遠信。心中好友隔鄰家。晴宵更上冰輪月。風致寒牕也自誇。</text>
<title>淸和節遊白鶴山。謹次黃錦溪韻。</title>,<text>尋眞暇日集羣賢。孰愛遺芳起舊椽。無語靑山空瘦影。有源活水欲成淵。風扃月戶曾何歲。雲鳥川魚宛古篇。無限浩思吟外豁。明朝歸後夢頻牽。</text>
<title>遊淨水菴</title>,<text>草樹微凉已屬秋。筍輿入洞聽溪流。此行不是遊觀好。爲訪讀書舊日樓。</text>
<title>永慕齋。次諸君詠雪韻。</title>,<text>雪擁山齋幻玉樓。心期蕭灑轉成幽。風前乍舞宛飛絮。枝上着花似結球。有好意時眞淡思。無塵埃處是閒區。少年佳句亦非俗。強把拙吟聊與酬。</text>
<title>呈金地主 秉薰</title>,<text>治化雍容閱幾歲。花山百里惠波深。蔀屋繞烟皆按堵。縣齋如水但鳴琴。雨露無私均耋艾。陽春有腳遍園林。懲頑勵俗尤當念。歲晏衡門聊一吟。</text>
<title>積雨乍霽。月色如練。適得李學國見訪共賦。</title>,<text>長夏暑氣隆。閉門不敢出。有時曳筇屐。臨池坐蒙密。流光暫不停。倏爾回凉律。蕭灑晴牕下。好友在書帙。俗客不曾來。賢山眼前崒。昨夜前溪雨。且聽寒流汩。林居數間屋。怡然可容膝。偉哉鍊金子。文詞何俊逸。史記及經說。說與無虛日。嘐嘐慕古人。聖門曾點瑟。方謀冠童遊。餘樂豈云畢。</text>
<title>次鄭仲深 致埏 元朝韻</title>,<text>地僻山齋靜。終朝坐塑如。愛閒機事少。多病寸心餘。鬢髮愁邊短。容顔鏡裏疎。梅梢春欲動。日永可看書。</text>
<title>次許詞伯▣韻</title>,<text>香醪瀲灩上紅潮。萍會多年適少寮。客意殷勤無別語。詩情淡泊坐長宵。暖回南國梅心動。寒拖北牕雨腳驕。珍重詞翁毋促筆。明朝覓句解君嘲。</text>
<title>輓詞[承旨李敦禹]</title>,<text>林翁厚德好栽培。更見賢孫鍾得來。忠孝詒猷垂十世。行藏隨義到三階。君恩短髮霜華重。時事荒原露薤催。從此南鄕乏耆舊。遙題哀誄淚盈腮。百里相望縱晩交。同門同志又同朝。友師函丈今㽦僴。人物山川舊舜堯。倏爾黃粱空枕畔。飄然素翣向林皋。春來百鳥𠴨𠴨裏。遼鶴千年影子遙。</text>
<title>輓詞[府使權寅秉]</title>,<text>奎宿鍾精嶽降神。瑰姿淳性特超倫。感天誠意揚先蹟。實地眞工覺後人。桂籍恩榮同伯仲。薇垣聲望際君臣。交情戚誼無竆痛。回首佳城淚滿巾。</text>
<title>輓詞[李秀瑩]</title>,<text>莫向龜溪去。龜溪異昔時。梁空半夜月。鳥語夕陽枝。春發無書到。山長入夢遲。郢斤嗟喪質。咄咄竟誰知。						合下家庭好。天姿更磊濃。紛華非所性。虛曠實由衷。月貯壺心澈。春生座上融。翛然林下在。一脈溯眞風。						風雲少壯志。歸臥普賢山。古郭書燈耿。明時諫筆閒。緋衣七耋晩。耒耟四鄰還。竆歲甘雌伏。道腴上鬢斑。						慟哭靑山暮。古心誰與論。滿腔都子諒。開口便氤氳。卻謝風波世。全歸松栢原。詩書自有托。賢子復賢孫。						管得雲山遠是非。白頭終日照書幃。豈無今世完名子。澹泊魁梧獨也稀。						何年公嶽草姸時。水水山山不盡詩。爲言楓葉勝花事。早晩相期錦帳披。						耆英髭髮若仙人。豈道今年兼送春。不獨天時無箇好。雲鄕應召舊賢臣。						明霞白石斷瑤琴。格力精華何處尋。寂歷寒齋人不見。斜陽客馬淚沾襟。</text>
<title>輓詞[校理李舜儀]</title>,<text>華山潁水地相連。秋月春風夢想牽。未報涓埃恩已重。共荷緋玉歎衰年。						人生八耋不非多。此壽於公尙短何。一片浮雲歸萬里。斜陽無盡鳳林阿。</text>
<title>輓詞[曺光復]</title>,<text>吳中衆族祖宗視。忠孝公家積百年。金晜玉友雲衢坐。嶺以吾南孰後先。						功名事業在家國。又享天祺八十年。謾騎箕尾今朝去。回首雲林感淚先。</text>
<title>輓詞[進士李在韶]</title>,<text>令公完福豈徒然。淑氣龜厓鍾百年。黃甲功名兄弟傡。靑氊詩禮子孫賢。門閭可敵容車大。鬢髮偏憐耀玉懸。先德發潛兼事業。毫無餘憾入重泉。</text>
<title>輓詞[李明稷]</title>,<text>休休抑抑丈夫身。穩享生平八十春。謹厚天姿優閫域。眞淳地步絶畦畛。淸朝華秩躋三品。草野微誠徹九宸。玉瓚黃流勞豈弟。山林活計付經綸。						憐君玉頰老嶙峋。眉宇何曾上一塵。緋玉閒同韋布士。田疇高臥葛懷民。課農訓子人間樂。獵史論詩案上珍。末世悠悠多少事。看來堪笑不堪嗔。</text>
<title>輓詞[李以伋]</title>,<text>政院歸來賦遂初。羞將明月借吹噓。官休詎恨才無用。善積終看慶有餘。弈世榮名聯棣韡。趨庭經訓作菑畬。山南氣數凉今歲。仙馭飄然不暫徐。</text>
<title>輓詞[參奉李庭德]</title>,<text>疎雅之儀謹勅姿。名塗半世不磷淄。龍蛇節義先休闡。驄馬風裁宿望推。桂籍聯翩蘇氏弟。蘭階馥郁謝家兒。北溪古宅空文藻。薤露歌成殄瘁詩。</text>
<title>輓詞[進士金驥善]</title>,<text>花山崱屴老龍蟠。緋服煌煌玉珮珊。臺府起來文陛遠。林園歸臥碩槃寬。聖恩偏重聯芳桂。家範賸垂長郁蘭。每擬人從溪院到。堂前梅竹問平安。遙憶高標望愀然。溪堂寂寞月空天。夏城世赫名家閥。南極星輝大耋年。諫藁存忠韓院裏。迷圖戲看邵屛前。餘生晩負辛勤約。湖外靑山隔九泉。</text>
<title>輓詞[進士南基恒]</title>,<text>聞說花山似君子。令公吾謂花山似。世人多恐淺知公。宦達雖榮徒外耳。						溫溫風味飮人和。少壯相知鬢各皤。中散有懷難命駕。計程其奈宿舂何。						福祿兼全志業亨。賢郞行復繼科聲。此生秖恨不重見。灑涕黃花遠寄情。</text>
<title>輓詞[鄭致澍]</title>,<text>公是南州三達尊。人間淸福萃高門。聯芳桂籍優天餉。甘老林泉頌聖恩。仁孝有傳貤祖贈。風流篤厚共朋樽。那知俯仰成今古。重爲斯文涕淚繁。</text>
<title>輓詞[鄭致禎]</title>,<text>猗歟北溪翁。早登玉礀筵。餘事文章富。實地德業全。未斬君子澤。又得我公賢。恢弘胷裏量。捲舒意中權。少日蓬桑志。雲桂折如鞭。世間公道少。賢達每迍邅。大器嫌小受。歸臥舊風烟。晦溪魚可釣。龜野稻宜田。怡然安貞素。吾家有眞詮。潛心對墳籍。矻矻以竆年。進取非素志。好爵晩自纏。白首玉圈子。煒煌暎林泉。可惜經國術。少試一家偏。焚紙恩榮耀。繡棗咳唾傳。遺慈謨猷密。篤友仕籍聯。奬學士有造。養老禮無愆。懿蹟堪詔後。賢聲足光前。顧我無一似。公獨許心專。閒來賞花柳。靜裏討簡編。違久書尺報。思深夢魂牽。壽期喬松伴。灾怕木稼遄。吾林運何厄。多士泣相延。載卜佳城路。起居接鳳巓。伏枕違臨穴。臚情寄淚箋。</text>
<title>輓詞[鄭觀儉]</title>,<text>哭公把幷弟兄看。天放于門特地寬。按峽數重方突兀。沿溪百折始波瀾。唐虞世去都兪遠。齊魯家稱質行敦。遙憶古槐封植意。餘陰應復滿庭蘭。</text>
<title>輓詞[鄭致麟]</title>,<text>龜厓邃僻大人居。水麗山明里上廬。早擢靑雲雲路逈。由來積德百年初。						靜裏無關當世事。牀頭時閱聖賢書。囂塵城市非吾願。終老林泉任樂且。						萬事如今皆已矣。令人悽愴憶當年。薤歌一曲樑摧痛。執紼斜陽淚潸然。</text>
<title>輓詞[李魯守]</title>,<text>忠孝全家世業昌。惟公承藉有休光。天姿剩得洪匀賦。雲榜早膺太史祥。操瑟固知竽不合。買珠還用櫝而藏。休言走馬紅塵裏。範我歸來臥舊岡。</text>
<title>輓詞[張祿遠]</title>,<text>德義風流夙所欽。百年無事臥雲林。履簪尙記三朝舊。忠信爭推十室今。舞彩家聲挺寶樹。聯芳經術抵籝金。白頭強爲蒼生哭。廊廟疇能坐策深。</text>
<title>輓詞[李絅在]</title>,<text>林翁北爺樹英聲。寔至我公肇發榮。敎在一經家不匱。望尊三達福惟縈。周醪味好人爭飮。荊璞珍藏價自贏。天不憗遺仙馭促。龜岑落月滿空楹。</text>
<title>輓詞[正言李敦煜]</title>,<text>蚤見行休謝玉除。華山南畔掩門居。田園好着經綸腹。窓几閒看性命書。雪月偏宜胷次遣。春風長在眼前噓。如今擿埴無竆恨。惆悵空山鳳去初。</text>
<title>輓詞[都事張升遠]</title>,<text>名門忠孝世。晠代達尊身。康濟雲林靜。沉潛德義眞。倘來簪記舊。適去玉成新。晝夜公無憾。冥行奈後人。</text>
<title>輓詞[權周郁]</title>,<text>胎仙洗骨下塵區。八耋人間養道軀。半世經綸藏腹坦。一堂和氣上眉腴。						山外是非不到櫩。終朝花嶽對無厭。聖恩特厚官三品。家計常優架萬籤。						世間傴僂堪嗟乎。三十年來嶺不逾。爲問家居閒做事。呼兒課讀聽耕奴。						憶曾杖屨到巖門。幾度忘炊落釜飡。遼鶴千秋今不返。並將先淚不堪言。</text>
<title>輓詞[監役李魯炳]</title>,<text>夏城華閥著吾東。林老餘芳啓我公。歷事四朝登顯秩。安行八耋做眞雄。黃麻紙上颺先烈。丹桂籍中敎弟同。分付兒孫修舊業。浩然駕鶴向珠宮。</text>
<title>輓詞[崔完述]</title>,<text>端重千丈立。華山若君子。蒼蒼不可攀。平生勞仰止。蜿蟺淑氣會。山下龜溪里。金華舊門閥。積德百餘禩。食報元不舛。其發自公始。四棣聯雙桂。蔭翠滿庭戺。寶珠珥常弄。祥毛鸞如峙。閨門自雍睦。循循謹趨唯。家肥可移國。寵祿豈苟爾。緩步霜臺上。蹇蹇靡所弛。世路爭喙喙。薄宦非公恥。緇塵不染素。歸來如脫屣。嘯敖堪自適。田園聊樂只。種竹看蒼翠。蒔花列紅紫。煑茶淸晝永。閒中有料理。古氣守淳朴。流俗戒侈靡。訓子嚴繩尺。律己斷刀剞。源源厥修來。言觀兩溪涘。忠孝傳襲服。學問驗踐履。八耋尙劬力。巋然人所視。今世無儔伉。質行司馬氏。昌朝重耆舊。緋玉耀恩旨。曾余陪杖屨。爰得悃愊披。嘗道遊觀趣。非爲景物耳。聾淵溪上榭。春風美坡沚。樽酒桐藪寺。詩話叶宮徵。或御者臨枉。或我車東指。願言源源樂。百歲常如此。遂成千古訣。忡忡心如燬。况復違執紼。孤負莫我似。儀刑看髣髴。寒林鳳于彼。鳳去山寂寂。斜日秋風起。</text>
<title>輓詞[金養成]</title>,<text>器業巖廊重。風猷鄕國尊。東南人物少。尙有典刑存。						海左淳風散。山南古氣竆。通家妙末契。揮涕大荒中。</text>
<title>輓詞[李光魯]</title>,<text>林溪之後北溪孫。有若龜翁克大門。伯叔蜚英稀一世。鄕邦仰德達三尊。早親有道依歸正。先德無湮繼述敦。從事同門景慕地。西林寂寞慟何言。</text>
<title>輓詞[鄭致埏]</title>,<text>於戲似我公。衰世豈易得。溫溫惟德隅。好好這風格。座上長噓春。胷中未散朴。容辭苟一接。可使蹻蹠伏。天應生此老。有意敦薄俗。早歲業功令。華通桂籍。進取如隨衆。巖廊宜一席。龐公猶有遺。安危自可擇。冰山曾誰恃。考槃是我樂。林泉繞室媚。經卷在架積。衡門歲月長。所事非閒適。先德徹黈纊。楣光聯拱璧。苦心各有就。巋然門戶闢。於以鄕邦人。咸稱事業足。狀公如止此。我不許知德。公有近道姿。眞工晩益篤。束脩從法門。炳燭對方冊。敬義明誠方。皇王帝伯跡。口誦而心揣。欣然忘寢食。豈無同心人。斤斤與商確。畜內良已富。日用優乎綽。忠信與篤敬。孝友又婣睦。一事無假借。𢢽𢢽由衷赤。倫天太和流。交道雲雨廓。有憂時登眉。不以江湖邈。彼哉沽名子。動輒佩題目。矜高良可笑。嫵媚何足責。肆然談道義。其中吾不識。陋矣此輩人。對公能無怍。晠朝重儒臣。鶴書屢林壑。德望兼爵位。圈玉輝康色。身尊志愈卑。傴僂正相若。末俗易自高。若老復何覿。䢆愚無我似。人見唾而斥。大量能納汚。承拜不欲釋。德誨輸眷意。言言佩感激。我性多病痛。公示當證藥。我患在貧窶。公曰庸汝玉。至意終無効。幽明奄相隔。生順歿吾寧。在公無可慽。吾林日蕭條。後死將安托。我珮兮纚纚。我衣之鑿鑿。徊徨歲已晏。我意無終極。龜水暮烟籠。鳳林秋日仄。德容無處憑。夜臺歲千億。爲紓平生感。支蔓寫一幅。</text>
<title>輓詞[徐相大]</title>,<text>花山淑氣稟公眞。星斗高標近紫宸。功力益加昏炳燭。冲和長見座生春。時淸擬入耆英會。離昃還嗟大耋身。一脈斯文將恐喪。吾林一淚滿襟紳。</text>
