<title>仙査書齋賦 幷序</title>,<text>書齋初構時。徐丈行甫久徵樑文於余。余以不文強辭焉。今旣落成之。方與諸生講學。此乃亂後斯文之一幸也。聞而樂之。終不可無一言。敢綴拙語。爲之敷陳。辭曰。惟嶺南之文明兮。卽海東之鄒魯。偉大賢之輩出兮。卓前後以接武。秖今作者之相望兮。羌不墜其餘矩。後庚戌兮有人兮。宅河濱之伊川。夙芻豢於道腴兮。志希聖而希賢。夢一覺於鷄刀兮。尋遂初於吾玄。辭殷聘而囂然兮。飮顏瓢而樂天。專一邱之松竹兮。罷琴書兮無日。來媚學之冠童兮。多浴沂之五七。方自遠之亦樂兮。顧莊修焉于何。步隨柳於前川兮。寄遐想於山阿。得蘭若之頹址兮。鞠榛蕪兮坡陀。緬孤雲之仙遊兮。頻鶴馭之來過。池留號兮洗硯兮。山得名以仙査。昔鹿洞之增修兮。仍逸人之遺躅。盍於此而結屋兮。待菁莪之長育。旣朋儕之協心兮。紛釋經而敦事。營不侈而不陋兮。亦堂齋之咸備。琴湖流而直前兮。歎盈科之進放。西山峙而當戶兮。仰壁立之氣象。玩二樂於几席兮。笑玄空於疇曩。雖同趣於雲石兮。更別傳於光霽。抱遺經而來趨兮。儼靑衿之濟濟。或培根而達支兮。群飮河而獲惠。鑿戶牖於蒙士兮。指宮墻之迷塗。量他日之所就兮。端不後於湖蘇。余昏昏其無類兮。忝來按於仁里。幸與聞於經始兮。媿悉心而綱紀。樂英才之得敎兮。煩寄語於諸子。非農賈而不釋老兮。若何可以爲士。相古先之爲士兮。不顓顓於文字。學無他於求放兮。道不外於明倫。抑兩進與偕立兮。烏可廢其一輪。旣得師而依歸兮。又有友以輔仁。歌於斯而詠於斯兮。願夙夜以慥慥。非余言之爲耄兮。君子謂之善禱。</text>
<title>空中樓閣賦</title>,<text>有閣卓爾上達五。不知其幾千萬丈。中廣大而高明。外旁通而曲暢。榜之曰空中樓閣。可謂善形容斯閣之氣像。夫子墻乎庶幾。由也堂之可竝。籠罩乎宇宙古今。抱括乎千態萬狀。若有人兮好樓居。試遠遊而一訪。云昔宋日之中天。文明治化之隆盛。拓好田之寬平。占地位之塏爽。鳩材則雖出於華山。規矩準繩則引伸而類長。自天作之。蓋恐斯文之將。喪範圍間架海闊天高。而無非實地上做出。其諸異乎鑿空駕虛之孟浪。自卑而登。彌高於仰。天根足下。月窟頭上。太極爲屋脊。乾坤爲門戶。巍巍乎不可尙。花似錦兮草如茵。時主翁兮登賞。有是哉樓中之光景。無能名乎蕩蕩。月天心兮洒落。風水面兮滉瀁。一凡在手。萬理指掌。園近獨樂。花竹相映。遠挹庭草之交翠。對越玉色之塑像。竹牖朝陽。方塘雲影。靑山依舊。活水溶漾。不出戶庭。直遊天地。風霆歷覽。浩無究竟。入此室處。非禮不履。蓋取諸大壯。耳目聰明。鑑不隱髮。眺望何其曠放。皇王帝霸之鋪舒。爲觀物之本領。日月星辰之照曜。赫庭宇之弘敞。易之所以陽開陰闔。數之所以天參地兩。吉凶消長之理。元會運世之變。以至於萬物之無窮。有若河決下流。龜卜而燭炯。重門洞闢。焉有毫分之邪狂。八窓玲瓏。初無些子之遮障。其用也可以大庇乎天下。幾多四海之想望。顧卷舒之有算。樂環堵於閑靜。有諸賢之燮理。足以分付天下之利病。獨超然於風埃之外。立乎正兮居乎廣。夫豈恝然於白屋。奈此津鵑喚起新參政。倘使之棟樑乎廊廟。庶見吁咈一堂。濟濟興讓。但把六十七年之光陰。品題風花雪月之淸景。在斯樓則幸矣。於斯世則不幸。嗚呼。大道茅塞。人皆坐井。寥寥聖門。孰能影響。偉哉斯樓。高出天壤。三十六宮。閑來閑往。默契義軒。繼萬古之往聖。斥絶鬼瞰。破千岐之群妄。天之成斯樓也不偶。何獨降年之不永。一自斯樓之觀化。世未見夫宗匠。惟考亭草峙其後。接餘矩百歲之曠。禮法場裏。仁義府中。窮理盡性而知命。余後生千祀兮。亦有半畝之一鏡。雖未謂得其門而入者。所同得者天命之性。淨掃生白之一室。先生之道是歌詠。仰彼樓兮不可升。重喟然而起敬。願言分付以躋攀。終不段吾趨向。對矩孔於韋編。玩龜龍於圖屛。事我天君於靈臺之上。庶使四邊氣之永靖。</text>
<title>夕陽亭賦</title>,<text>悲時俗之迫隘。溘輕擧而遠遊。飮余馬於洛川。摠余轡乎西周。徵夕陽之故號。愴漢亭之遺址。何所獨無忠魂。余竊悲此楊氏。昔夫子之挺生。際東京之欲季。紛旣有此內美。又重之以好修。窺前靈之逸跡。志專專於講求。物何深而不格。理何隱而不抽。五十年之窮經。一關西之尼父。蓋上天之生子。將有期於下土。老冉冉其將至。恐美人之遲暮。納鉉台之旌兮。作皇家之羽儀。志氷蘗於一生。金暮夜而四知。位三府而盡瘁。誓堯舜乎吾君。何時事之大謬。蔽白日以浮雲。惟黨人之偸樂。衆競進而貪婪。紛女謁寺人之締結。各興心而嫉讒。哀民生之卒癉。宗社阽於顚覆。謇獨立而諤諤。恐皇輿之敗績。指九天而爲正。書五上而瀝血。冀靈脩之或悟。雖九死而猶未悔。惟衆口其鑠金。君聰明日益蔽晦。衆女反謂子以善淫。誣蕙若其不可佩。謇朝誶而夕替。賜之玦兮故里。出國門而軫懷。忽反顧而掩淚。夕歸次於城西。步危亭而徙倚。獨鬱結其誰語。曰啓手兮小子。人旣有此生兮。夫孰免乎一死。余蒙恩之至厚。位已極於上司。職引君而當道。義當盡於格非。見姦嬖之蠹國。余莫能而誅斥。有日月之照臨。余忍擧此面目。寧溘然而一死。從尸諫之遺則。纔棺斂之蓋形。莫先壟之歸骨。促和藥而引決。言與命而俱盡。風雲爲之色慘。行路見之涕隕。何大漢之忠良。今直爲此道殣。哀夫子之離殃兮。諒遭世之罔極。鴟鶚翔兮鳳凰竄。賢哲萎兮讒諛得。悲仁人之盡節。反爲奸之所賊。比干忠而剖心。梅伯諫而菹醢。蓋自古而爲然。矧末路之幽昧。天何心而生此賢。又何心而降此害。叫閶闔而欲問。天不言兮漠漠。古聖人之有戒。危亂邦之不入。國旣莫子知兮。胡不自引而遠擧。鳳飄飄兮千仞。宜色斯而高逝。今後賢之議夫子。曰昧保身之明哲。然大臣之事君。國同休而同戚。義有死而無去。故夫子之隱忍。委吾君而自全。吾知夫子之不忍。立而視其覆亡。亦夫子之所致愍。視一死於如歸。惟善道而守義。事洄泬而好還。群徂踵而要市。顧國事之已矣。痛無救於殄瘁。獨大鳥之悲鳴。嗟時君之不如鳥。亭萬古之荒墟。冤當時之夕照。怳靈靈之歸來。攬危涕而一弔。</text>
<title>鬻畫像賦</title>,<text>獨樂園中。惟一介臣。京師市上。有百其身。審惟肖而鬻之。異哉司馬之寫眞。不見其形。願見其影。吾固知以德服乎斯民。天祚宋而生公。瑞一世之麒麟。惟弘濟之大志。自擊甕之礿辰。慶曆朝端。君子中一人。天下安危。手裏經綸。方威鳳之羽儀。忽杜宇於天津。害亦及於鷄豚。彼食餌者秉均。爭始終而氷炭。知不可乎同寅。龍閑臥於洛波。戢雲雨之神鱗。園五畝以花竹。蘊席上之奇珍。蔚十年之群顒。望一老之陶匀。奄時事之大變。際二聖之亨屯。一馬東來。萬額城闉。星辰聽履。廊廟垂紳。人惟求舊。法改其新。毅天下以自任。救大焚之車薪。豈惟鼓舞於海內。庶見四夷之咸賓。以四海而望公。指遐算於靈春。半疾病於一年。忽夢語之諄諄。何奪我之速也。彼不憖之蒼旻。傾郊哭於全鄭。輟舂相於三秦。哀九原之不作。更吳瞻兮何因。龍眠一夕。邂逅精神。筆下丹靑。座上長春。凜風神於阿睹。宛平生於笑嚬。公在玆而不死。人不愛乎千緡。騰高價於一紙走奇貨於八垠。處處幅裏。深衣幅巾。家家軸上。香火蘩蘋。非金粟之是愛。敬儀形之其親。夫豈貌乎爲哉。實有感於深仁。兒童誦兮走卒知。有何施而斯臻。功旋乾而轉坤。恩骨浹而肌淪。其生也阜萬民之財。其死也賑畫工之貧。彼麟閣之諸臣。曁豫州之三陳。雖繪像之有稱。豈功烈之足倫。余晩生而景仰。揖千載之光塵。人誰鬻乎公像。我欲市之金銀。將以掛我朝堂。勸百代之臣隣。</text>
<title>花山伴鷗亭。次板上韻。以下嶺南前後時作</title>,<text>縹緲高亭江上頭。倚欄人影水中流。黃鸝初囀綠楊合。紫燕斜飛芳草稠。廢興漫起前朝恨。煙月空含故國愁。移館遠來吾有意。此行眞欲伴沙鷗。</text>
<title>同宋接伴 英耇 寓伴鷗亭。次宋韻。</title>,<text>名勝花山府。風流湖上亭。共來賓作主。相與醉還醒。遠鳥雙飛白。平林一色靑。好風吹小艇。故故近蘭汀。</text>
<title>次宋令公樓字韻 二首</title>,<text>淸宵無客夢。明月有高樓。海外聞三島。人間見十洲。草連鸚鵡渚。花泛武陵流。若使長居此。寧容白上頭。倦醉孤吟客。危欄獨夜樓。一鵑花落樹。雙鷺月明洲。驛路隨山迥。鄕心逐水流。明朝又分手。堪白少年頭。</text>
<title>歸來亭。次壁上韻。</title>,<text>懸車白首好歸家。湖上琴尊興若何。老樹荒苔人去久。落花啼鳥客來多。紅塵自隔重江水。明月長留十里沙。愧我年年戎馬苦。滄浪幾日定生涯。</text>
<title>月夜。太守帶酒至。次宋令公韻。</title>,<text>珍重花山守。多情佩酒來。水風涵笑語。江月蘸樓臺。杜宇通宵咽。薔薇趁夜開。留連莫辭醉。日出事還催。</text>
<title>詠薔薇 此作初出偶詠眼前時物。而今迫誦。頗有意味。不知有物助而然耶。</title>,<text>萬綠陰中一樹黃。憐渠分外占春芳。枝間鶯羽渾無辨。葉底金錢細有香。朝雨洗來殊媚嫵。夕陽低處更輝光。故園墻下孤叢在。相對天涯正斷腸。</text>
<title>和宋令公贈太守韻</title>,<text>來看桃李開。坐見薔薇落。韶華客中老。庭草爲誰碧。舟橫鶴踏傾。沙晩鷺拳立。主翁來不來。何人慰寂寞。</text>
<title>次韻示崔典籍</title>,<text>朝來虐雪凍征衣。遊子歸期又已非。三載薄官猶逆旅。五更殘夢每庭闈。愁邊歲月偏催暮。兵後人煙頓覺稀。何日主恩都報了。與君携手賦同歸。</text>
<title>發花山。留別宋渾元令公。</title>,<text>湖亭十日卸征鞍。偶博浮生分外閑。赤壁仙遊同月掉。靑郊春望共風欄。心關北路君親上。夢寄南鄕水石間。留語白鷗須不忘。深盟他日未應寒。</text>
<title>宿尙州土宇</title>,<text>拙似鳩巢小似蝸。此中誰料竊陽和。曉鍾以後宵猶永。旅枕于今睡最多。容意不求溫外耳。主人休問陋如何。萬間大庇眞愚計。此日思量更笑他。</text>
<title>次韻 二首○此詩卽安陰黃石山城詩也。郭義士名逡。時宰安陰。倭亂。入山城守要。城陷死之。其二子及子婦同死。謂一門三綱。趙義士名宗道。以前郡守同守城死。</title>,<text>臨危受命義當然。取死從容不曰堅。忠孝一門具五美。江淮千載只雙賢。柱撑宇宙勳勞重。扶植倫事業業專。天意爲公成大節。孤城不用強圖全。右廓義士許國一生心已壯。嬰城同死誓猶堅。艱危若道論官守。男子何須讀聖賢。凜凜兩家高義竝。堂堂千古大名專。何人不樂成人美。玉碎前頭說瓦全。右趙義士</text>
<title>硏經書院。次退溪先生韻。</title>,<text>三載觀風媿作成。靑衿無處抱遺經。重新舊院非能事。須向新心早喚醒。</text>
<title>硏經書院。次徐樂齋 思遠 韻。</title>,<text>九曲灘頭落晩帆。天開活畫競千巖。十年絃誦嗟長寂。今日山蹊喜再芟。人在靜中如太古。地從湖外隔塵凡。願言諸子徵無怠。硏得遺經盡百函。</text>
<title>次樂齋韻。題仙査書齋。</title>,<text>仙翁去後地空餘。綠水靑山不改初。却喜菁莪新結屋。還從原濕爲停車。升堂摠是南州秀。開卷無非古聖書。珍重箇中無限樂。倘能千載繼羌廬。</text>
<title>又次憶崔學士韻</title>,<text>仙査今日仰高風。千古文章倡海東。黃葉不堪愁落魄。赤松誰識托遊從。槐龍想見當時憩。笙鶴難尋去後蹤。末路風塵吾役役。英靈應笑此山中。</text>
<title>舟中口占 是日乃七夕。徐丈同駕扁舟。遠送津口。</title>,<text>泛泛煙波一棹輕。仙槎遙憶漢張生。莫誇牛女銀河會。還有人間聚德星。</text>
<title>次柳西厓 相公成龍 晦菴八大字歌</title>,<text>憶昨東京病臥閣。有客來遺八大字。紙尾題曰某人書。姓諱紫陽朱夫子。摸傳雖失手中澤。入神猶有心上畫。始知先生遺蹟在世者。不獨鳶飛與魚躍。生蛟蜿蜒硏快劍。拆戟縱橫散赤壁。招工入梓在造次。蓋緣未遑他山石。昭森座右如嚴師。敬玩不覺心屬屬。雖然筆精信瑰奇。先生本意不在此。欲令世上昏蒙輩。目覩八字求其義。鍾玉千古浪得名。玩物徒爲喪心德。河源遠接武夷派。筆正自有傳家法。長歌一篇當題跋。得之今朝三復讀。發明八字中意趣。的的不曾遺毫髮。邯鄲學步顧自笑。匹雛何望千匀力。原韻 慶州府尹李君某。新刻朱子孝悌忠信禮義廉恥八大字印寄。歌以記之。東都大尹眞好古。購刻考亭鸞鳳字。一紙一字大如斗。題封遠寄西厓子。西厓老人驚且喜。白日空齋玩心畫。顏筋柳骨不足珍。字字龍跳又虎躍。楣間高挂跪讀之。墨花煌煌光滿壁。當年神禹鑄鼎成。鐵索金縢重千石。又如秦庭見鍾簴。列峙爭雄不相屬。壯哉開來繼往業。餘事多能乃如此。細觀不獨字畫妙。八字之中有精義。孝悌元是百行源。忠信亶爲一心德。禮義廉恥是四維。摠爲修身存大法。聖賢之學貴知要。五車漫書何用讀。環顧吾身汗出背。一字無成今白髮。殷勤作詩戒兒曹。我言非妄宜努力。</text>
<title>次金汝秀寄來韻 二首</title>,<text>多謝瓊琚遠寄將。驚看光焰照車長。筆精妙逼東西晉。聲律淸追盛晩唐。夢中十年郞署直。天涯一席令羈羽。何時返舊林。鏡中華髮惜光陰。自憐身上難醫疾。長向天涯有死心。却愧班生關外業。徒勞莊舃越中吟。南來詩律還全廢。懶對時人覓賞音。原韻 二首。四道凶歉。難可着手收拾。此謂英雄無用武。誰云東土輿圖小。行盡南邊道路長。客裏光陰空荏苒。老來事業轉荒唐。經霜病藕根雖死。迎臘寒梅意已香。湖嶺今非用武地。不如歸臥友琴堂。何處雲山是故林。欲休鞍馬度窮陰。賣鹽愧負平生志。得酒聊寬此夜心。暮景遐遊空病殼。倦途詩律半悲吟。二年湖海無窮事。苦厭秋濤萬鼓音。</text>
<title>詠竹。次金而精 應鍊 韻。八首</title>,<text>豈無松桂樹。獨憐幽竹叢。萬條束寒玉。四節長春風。最苦凌霜志。誰爭醫俗功。不須輕翦伐。待得聳靑空。右叢竹一陣北來急。半林西日曛。鴻門玉斗碎。閶闔佩環分。鳳舞枝枝度。鸞笙葉葉聞。千秋推苦節。會見定紛紛。右風竹半日蕭蕭響。巖扉掩不開。葉濃珠樹滴。枝重玉山頹。暯雀投猶濕。飢鸞去不廻。千秋孟孝子。泣盡灑餘哀。右雨竹低徊憔悴葉。不敢怨春暉。楚澤醒吟日。西山餓死姿。蕙芝寧共歎。桃李肯同時。祗應根在地。新蘀待依依。右枯竹苦被風霜折。非因雨露乾。無辜岳武穆。不屈漢嚴顏。縱有春來筍。難招歲暮魂。天涯羈旅眼。休着此中看。右折竹山中驚歲晏。急雪滿前蹊。翠竹千竿在。瓊花一色齊。堪憐倚玉立。獨惜向風低。斗覺吟肩聳。孤筇覓小蹊。右雪竹漠漠暯煙重。渭川千畝濱。紗籠藏翡翠。雲雨起龍鱗。濃抹應難似。輕粧也未匀。涼風欲欲斂。得月更精神。右煙竹淡月庭中可。淸陰此夜多。聯松金破碎。共桂玉婆娑。一幅人誰掃。千尋影自斜。坐來看不足。詩興動天葩。右月竹</text>
<title>謝徐樂齋拆寄臘梅一枝。次而精韻。二首</title>,<text>忽聞江上樹。先放向南枝。拆得春風面。分來白雪輝。天涯今幾見。月下 一作竹外 舊相知。遙想寒園裏。芳魂待主歸。拆寄江南信。先春第幾枝。氷霜元托契。玉壺更交輝。疏影燈前愛。幽香雪後知。淸修一生志。歲暯與誰歸。</text>
<title>次贈而精</title>,<text>文圍同戰士如林。春晝嬌靑萬綠陰。前後却慙糠粃語。升沈常怪化工心。南州西塞途窮淚。苦竹寒梅歲暮吟。翦燭今宵還一笑。斷絃聊復試知音。</text>
<title>次朴仲文贈韻</title>,<text>悠悠往事夢驚回。喜劇相逢轉似哀。雪榻當時攻苦日。春潭幾度詠歸來。憐君旅味風霜遠。老我鄕心日夜催。共對寒囱月欲落。却將幽抱坐書灰。</text>
<title>次樂齋詠梅韻</title>,<text>最是東君造化仁。千門桃李漫紛繽。惟憐雪後江南樹。獨占壺中分外春。此日怳逢如玉色。誰曾錯比弄珠人。遙知一室方生白。吟斷氷霜筆有神。</text>
<title>次朴仲文韻</title>,<text>何用功名早黑頭。五年旌節尙天陬。野僧高臥松塘上。應笑班生萬里侯。朴有黑頭之稱。且自言如野僧身世。而自號爲松塘。故及之。</text>
<title>次金文吾 質榦 韻</title>,<text>風霜嶺外聯床話。螢雪湖西一榻人。千里跫音猶足喜。況逢佳氣夜來新。是夜。得男子。故及之。</text>
<title>甲辰曆</title>,<text>一到南州見五頒。年年贏得鬢絲斑。怊悵節旄零落盡。擧頭唯望玉門關。</text>
<title>拆技梅花。次高杜谷 應陟字明叔 韻。二首</title>,<text>半折斜枝倒玉英。也應天地費生成。一時摧屈兄休恨。憂患前頭始有生。長條不得保天眞。樵斧摧成半死身。却孤占芳霜雪裏。未應輕比拆腰人。</text>
<title>寄鄭鍾城 曄號守夢 除夕</title>,<text>爲問長沙客。風霜病若何。白雲千里夢。滄海五更波。舊歲今宵盡。新愁此日多。苦心將大任。天意定非他。和附 守夢命途同屈賈。詩律愧陰何。北對連天嶂。南聽撼地波。孤蹤雲不定。衰鬢雪偏多。賴得鉛爐術。千辛已任他。</text>
<title>又次</title>,<text>北去又南謫。一身終若何。三千里嶺海。十二時風波。患難工夫熟。容髭學力多。君親懸一念。餘事更無他。</text>
<title>用寄鄭鍾城韻元日感懷四首。示都事金文吾。</title>,<text>六十猶作客。歸思政如何。北望松楸念。東流晝夜波。艱虞日以甚。愁病齒兼多。征雁乘春去。生涯却羨他。我愛吾廬好。無歸可奈何。拳簾惟翠巘。開戶卽滄波。夜笱肥鮮滿。春筐軟蕨多。詩書三百卷。長物更無他。五載歸未客。又如今日何。非關貪宦味。只爲戀恩波。憂國衰容早。回家斷夢多。新年何用卜。夷險便從他。我作新年祝。從君問若何。北瞻辰有所。東望海無波。綵舞千春樂。萱闈萬福多。區區一生志。忠孝外無他。</text>
<title>初三日望闕禮後感懷</title>,<text>閶闔鷄人曉。千官厥角崩。還嗟勤政殿。猶御大貞陵。北望山河隔。東瞻日月升。孤臣遙拜後。愁對旅囱燈。</text>
<title>初見白鬚有感</title>,<text>去年兩莖白。一脣一鬢側。自謂偶然生。見之不怪愕。今朝忽撚髭。一白映千黑。數寸似箇長。此誠惡消息。古有卅二潘。況今三十六。豈徒老將至。太半緣憂國。在世能幾年。中壽半已歷。盛衰理之常。君子不戚戚。只恐未朝聞。一生歸虛擲。</text>
<title>盆梅乘暖出房。日寒氷凍。感歎有作。</title>,<text>錯信新春煦。移盆傍竹叢。花飄數點雪。根凍五更風。寒曝乖人事。榮枯聽化工。芳魂何日返。一夜恨無窮。</text>
<title>巡到月城感舊 月城慶州號</title>,<text>衰草寒煙故國愁。夕陽西下水東流。龍蛇百戰遺民小。鷄鵠千秋霸氣收。一境農桑新令尹。四年原隰舊遨頭。何堪屑屑煩來往。每向當時父老羞。</text>
<title>右兵營軒。次佔畢齋 金公宗直 韻。</title>,<text>靑山盡處海連天。厭見紅旗擁後前。奔走四年何事。每登軒上媿籌邊。</text>
<title>寄鄭鍾城</title>,<text>辛壬癸甲支離客。南北東西遷謫人。何事與君逢別處。地窮山盡海無津。</text>
<title>固城統營。次右水營軒韻。</title>,<text>龍驤新構鐵城營。廟略惟深料敵情。形勝百年遺後計。折衝千里壯先殾。休言漢室長無策。須識王師會有征。更願臨戎務持重。書生未必不知兵。</text>
<title>山陰喚鵝亭 二首</title>,<text>九月山陰道。雙旌取次停。惟餘寫經閣。不見喚鵝亭。曲沼荷香死。長江木葉零。庭留百日艶。門掩四時靑。寂莫悲人事。登臨想地靈。孟生驢背雪。王子月中舲。今古思何極。風流怳若聆。誰家歌白苧。歸路繞蒼屛。故國山如戟。他鄕跡似萍。翛然成獨坐。官酒曉來醒。南越佳山水。東移此峙停。一林脩竹岸。千古永和亭。景物渾依舊。人民半已零。初殘天嶺雪。未了智峯靑。奔走悲塵狀。移文愧嶽靈。還嗟再駐節。無瑕一揚舲。湖色銅堪照。灘殾玉可聆。怳來仙道界。疑對畫圖屛。信美非鄕土。相逢是水萍。淸流負觴詠。悔學楚臣醒。</text>
<title>玄風西軒</title>,<text>六月驅馳觸亢陽。坐隣新構枕方塘。竹林荷葉含風露。共作西軒一味涼。</text>
<title>次鄭景任 愚伏經世 韻 二首</title>,<text>春山萬疊下書帷。遙想淸宵獨坐時。明月未堪今夕恨。秋風已是隔年期。堆前簿領難癡了。滿路疲癃底術醫。谷口長松抛擲久。傷心傾孰支持持。峨冠鳴佩侍經帷。謫下人間又幾時。驗客一春芳草恨。美人千里綵雲期。求賢會見虛前席。活國要看付上醫。自笑疏慵何事業。四年孤節手中持。附原黃冠無計拜褰帷。洛野班荊憶舊時。黍谷豈知春有脚。松窓惟見月如期。旂常事業君應辨。泉石膏肓我未醫。剛恨白雲空滿隴。縱要相贈不堪持。</text>
<title>又次前韻</title>,<text>決勝良籌愧漢帷。無能端合味淸時。東都臥閣猶非望。南國觀風本不期。早識經綸無上策。不如求禱作名醫。故山春色撩歸思。松逕吟筇夢裏持。</text>
<title>垂楊</title>,<text>江南春色擅垂楊。綺陌搖煙一望長。花撲玉關千點雪。枝挼金縷萬條黃。佳人弱手攀來嫩。公子吟鞭拂去香。歲暯若無霜霰苦。風光未必讓脩篁。</text>
<title>奉寄李淸溪 逢</title>,<text>一別南遊歲月遲。東風五拆驛梅枝。玉臺近日無消息。劍峽春雲有所思。老去情懷聞益壯。傳來詩律出逾奇。邊殾早晩鯨波動。倘見磻溪拳釣絲。</text>
<title>次徐彌樂齋百梅會韻 二首</title>,<text>千仞岡頭九曲溪。芳園占斷竹林西。風揉雨練開無數。玉立氷淸望欲迷。馨德不孤朋自遠。寒輝有伴月初低。聚星當日風流會。留與詩人作好題。百樹淸標谷口邊。幽貞一壑占風煙。橫斜枝幹龍挐勢。皎潔精神鶴奪鮮。氷玉交輝賓主抱。瓊琚散落短長篇。盈盈一水間忙異。辜負春風坐上姸。</text>
<title>次李玉山 瑀 韻贈文吾 三首</title>,<text>南國可憐同客宦。西京曾是舊相親。物華撩我偏多感。東閣梅花已五春。誰料翻爲幕裏賓。十年相隔又相親。風光如許同多病。落盡庭梅負一春。明時勇退苦無因。半爲吾君半爲親。明日故鄕君獨去。天涯誰與共殘春。</text>
<title>文吾受暇歸覲。贈別。</title>,<text>西原南宦盛同時。僚寀情親更有誰。再度幕賓君莫恨。四年藩節我偏遲。碧油談笑經旬別。綵舞歸寧隔歲兒。鄕國故人如有問。謂言愁鬢半成絲。</text>
<title>走筆次玉山韻。奉寄樂齋公山采藥之行。</title>,<text>終朝拄笏仰高山。咫尺雲巒隔世間。遙憶仙翁來采藥。碧桃深處駐紅鸞。</text>
<title>酬李德哉 成吉 次蓮堂韻寄來 與德哉榜會豎日</title>,<text>風塵南北夢差池。一別星躔問幾移。重把曲江花下酒。妙年行樂入追思。</text>
<title>次而精韻。與玉山各賦一首。是日喜雨。</title>,<text>須將東作占西成。一雨欣欣萬物情。莫恨殘紅今夜盡。可憐新綠滿園生。</text>
<title>梅盆中植竹枝</title>,<text>露壓煙啼玉一叢。殷勤移植小盆中。莫嫌寸土根基窄。要使梅兄臭味同。</text>
<title>江陽守採寄蓴菜。兼有一律。次其韻。二首</title>,<text>采采瑤潭一掬春。鮫人淸淚落盤新。莫 一作休 將風味論香酪。早擅佳名幷細鱗。不待聞韶解忘肉。還如飡玉學輕身。殷勤誰寄思歸客。興入吳松江水濱。一作思歸莫怪偏多興。自是吾廬吳水濱。東吳秋物卽生春。興較張公此特新。暈羽鶴赬浮紫額。綴鬚龍沫落蒼鱗。香羹入口知醒念。眞味疏襟若化身。今日持呈應有意。他年共採碧江濱。</text>
<title>達城蓮堂</title>,<text>小堂經始爲臨池。菡萏疏篁次第移。待得紅衣綠衾日。主人何處夢中思。</text>
<title>蓮堂。與玉山，而精等聞琴小酌。</title>,<text>好是淸和節。良宵欲二更。小塘荷氣動。幽徑竹風淸。日出還多事。杯行莫小停。龍脣聽一曲。聊復不平鳴。</text>
<title>又次而精韻</title>,<text>癡兒公事日紛紛。偸得淸宵坐夜分。吟倚小欄殘酒醒。瑤琴一曲政堪聞。</text>
<title>戲呈徐樂齋</title>,<text>紅蓮本與碧梧忌。點露滴蓮蓮卽死。憑誰說與樂齋翁。却使梧蓮分兩地。</text>
<title>戲呈徐樂齋詠四季花</title>,<text>一叢紫荊花。昨夜忽憔悴。問渠何以然。將渡琴湖水。憐渠擇主意。借我階前地。枯枝一朝新。忻忻如有意。付托若失人。一生幾誤爾。</text>
<title>寄別朴仲文</title>,<text>我向東溟去。君隨北雁歸。不堪同惜別。無語更臨岐。後會相須待。新秋徜可期。鄕朋如問我。報道白生髭。</text>
<title>別文瑞</title>,<text>少時知舊列。唯子最相親。命駕勤千里。聯床擬一春。悤悤城外別。草草夢中人。爲報沙場友。無書幸莫嗔。</text>
<title>四月八日</title>,<text>俗節流傳舊。瞿曇降此晨。廣張邀福會。多少醉心人。夜變千門晝。花明萬樹春。吾儕殊異趣。秉燭賞芳辰。</text>
<title>魚燈</title>,<text>三級登非遠。神鱗動欲飛。驪珠先在頷。滿腹夜光輝。</text>
<title>送玉山丈</title>,<text>忽驚有別離。細柳江城暮。醉墨散不收。滿壁飛風雨。</text>
<title>次李德哉送當歸韻</title>,<text>君壯夫時我少年。靑雲得路共登天。全才佇見經當世。百里今憐屈大賢。詩語驚人杜陵句。治殾學道武城絃。蓴羹繼有當歸贈。却愧歸來欠一篇。</text>
<title>四月二十二。乍雨卽晴。</title>,<text>霡霂難蘇物。廉纖僅浥塵。何堪連歲歲。悶雨更憂民。</text>
<title>詠懷。示崔季昇。</title>,<text>生爲男子荷洪匀。少日嘐嘐曰古人。跡阻中華文物地。逢逢叔世戰爭塵。經綸事業違初計。鋪餟功名老此身。不若浩然山水裏。一床黃卷養精神。</text>
<title>天生城作</title>,<text>如天壯固卽天生。此日經營不日成。天爲南民指生道。天生端合喚斯城。</text>
<title>寒岡鄭先生 逑 號其臺曰五蒼。上蒼。蒼天也。下蒼。蒼波也。前蒼。蒼巖也。後蒼。蒼松也。中蒼。蒼顏白髮。頹然其中。主人也。徐行父丈人次孫幾道䪨。作近體一首寄示。余次其䪨。仍付徐詩于下。</title>,<text>層臺迢遞絶浮塵。天水巖松共主人。不舍流涵無貳帝。千尋壁對四時春。高深默契上下察。貞確要知瞻顧辰。始識五蒼名義妙。遠求諸物近諸身。原韻 徐樂齋臺占中天絶點塵。蒼蒼四擁一蒼人。巖巖後揖千年像。鬱鬱前臨萬古春。仰對終無少媿色。俯看寧有暫停辰。頹然不告無窮意。都付先生自在身。</text>
<title>憎䖴子</title>,<text>有蟲祍席間。赤身而善躍。其小一微塵。莫分頭與脚。嘬人血爲生。肌膚恣饞嚼。夏日苦夜短。羸臥睡欲着。紛然四邊集。十百群蹻蹻。或走入左腹。或潛緣右膊。弊葛與破席。得得欣有托。不但求一飽。未堪肆百虐。方其如刺時。壯士亦錯愕。驚我周公夢。奪我華胥樂。一床徒展轉。十指勤摸索。淸朝試開衾。歷歷期盡搏。跳擲閃兩眼。十無一二攫。我思天地間。物性固有惡。白額南山虎。鉅齒潮州鰐。縱云殺食人。我曾未逢却。夜夜見侵嚙。夫豈此物若。公子王孫家。羅幃更繡幕。爾何不啖彼。玉肥之綽約。偏食老夫肉。爾心苦難度。爾腹能幾何。不厭甚溪壑。爾首不足鐵。爾身不足钁。我當上訴天。一蒙眞宰諾。正氣回肅殺。秋風洒寥廓。蒼蠅倂掃跡。高枕眠池閣。作詩先戒汝。我言非善謔。</text>
<title>鷄足山祈雨 三首</title>,<text>未必微誠格上穹。敢辭處告宿危峯。東南海岳斯風下。西北關山極望中。天地自能生萬物。雲霓須早慰三農。帝宮北去應非遠。下土艱難願達聰。南國頻年旱。天心竟若何。菲誠將玉璧。愚計挽銀河。造化應難絶。神功自不差。片雲東北起。朝日看滂沱。悄然坐層顚。遠林頹返照。川原入晩眺。片雲隨獨鳥。城廓最蕭瑟。數村人煙杳。所以登泰山。天下以爲小。</text>
<title>淸風倅宋仁叟書來。索箭竹及棋。戲寄。</title>,<text>故人書札自淸風。尙爾凝淸吏隱翁。長夏却思敲玉子。壯心猶復挽雕弓。男兒事業應無限。遲暯光陰亦易窮。宋玉淸愁無處遣。紋楸粉鵠騁豪雄。一作想得靑楓悲宋玉。紋楸粉鵠興還濃。</text>
<title>次而精喜雨葵 二首</title>,<text>疇徵難見若時暘。南畝頻年愁歎長。忽有甘霖沾霡霂。也知哀眷動穹蒼。天花亂落非關事。珠玉漫空不足祥。從此歸田飽喫飯。殘年鼓腹頌穰穰。浩態狂香望欲迷。臨風脈脈小階西。莫嫌反回隨時異。自是傾心向日低。千古何多衛律死。孤忠獨許少陵題。還憐不待秋霜後。得與寒松雪竹齊。</text>
<title>答玉山求石決明於女</title>,<text>海月百箇團。秋露一壺酒。區區小女心。養志兼養口。原韻精乾石決明。老子宜佐酒。留心須寄來。此物偏悅口。</text>
<title>而玉寄石蓴自靑巖來</title>,<text>靑巖時後後。交翠帶鮮新。咬得知眞味。羞爲肉食人。</text>
<title>徐丈行甫初度。寄酒兼寄短律。</title>,<text>聞道伊川老。生朝六月三。座中皆勝友。池上有書龕。竹影琴樽冷。荷風笑語涵。殷勤一壺酒。送與祝惟南。</text>
<title>嘗杏</title>,<text>紅杏有佳實。黃肥六月天。少曾偏悅口。今覺見酸涎。世味都如此。吾衰漸可憐。傾筐任爭取。付分衆兒前。</text>
<title>次杜詩擣衣韻</title>,<text>何處聞悽切。空閨月下砧。杵輕愁弱臂。殾急爲催心。只憶塞寒苦。寧知秋夜深。西隣趁歸使。燈底翦刀音。</text>
<title>明妃怨</title>,<text>長信宮前拂王鞍。昭陽歌舞夢中還。箜篌擬彈分明怨。暗待單于獵塞山。</text>
<title>大邱武學堂</title>,<text>文武初非有二途。詩書車甲一司徒。自從中古全材少。莫怪當今敎法殊。百藝可成居肆後。七年倘見卽戎無。必先孝悌而忠信。然後方稱赳赳夫。</text>
<title>宴軍官將士酒席。吟示諸公。用松雲韻。</title>,<text>南國熊羆士。淸尊會達城。當鋒百戰苦。入幕四年情。醉舞爭抽劍。雄談半說兵。臨危各自勖。從此我將行。</text>
<title>次高提督 應陟 韻</title>,<text>赫日西頹夕氣佳。白駒雙縶笑談偕。誰敎皓月來新竹。更遣淸風動老槐。</text>
<title>送金而精還省郵</title>,<text>丈夫久假爲。朱墨勞形神。拂亂乃天意。大任將其身。游刃未敢知。謠頌思卽眞。今朝忽來辭。古驛荒山垠。夏日正可畏。離索且無隣。我願子淹留。子何告歸頻。幷州作故鄕。不辭寂寞濱。手中有心經。足以窮昏晨。中有不卑意。跡屈心獨伸。風度玉樹亭。此子豈風塵。檄到願卽至。幕中無嘉賓。</text>
<title>魚抱川墨梅圖行</title>,<text>魚侯今之顧。墨梅世獨步。雲鄕吾故人。媒我獲願素。題封遠寄嶺外客。八幅雲藍森玉樹。高堂六月試展屛。一座氷霜驚歲暯。西湖庾嶺萬樹春。揀取名枝騁秋兔。槎枒老幹相出沒。曲直橫斜各盡趣。一株偃蹇勢不拔。一株顚倒垂垂發。一株橫抹淡煙痕。一株半朽龍虎骨。或有側秀倚鐵杖。或有屈身如偃月。或有瓊枝雙直聳。或如鬪蛟相糾結。疏疏密密自天眞。半開半落無分別。國士容顏變漆炭。廣平心腸疑石鐵。無臭至矣何用香。意足方知形色末。精神會得天機熟。手法巧刮造化窟。百花之中梅是兄。歲寒心事凌霜雪。還嗟零落一何速。轉眼芳菲無十日。爭如此傳神。長占四時活。卷之不盈懷。千里可提挈。不須滿縣栽。何勞驛使折。莫將彼此論眞假。勝眞標格吾能說。君不見三春將暮妬花風兼雨。此梅何曾一點隨飄拂。</text>
<title>嘲馬</title>,<text>靑蒭黃豆養成肥。鞭策何曾大道揮。櫪下四年無寸效。素餐分得主人譏。</text>
<title>四季花 二首</title>,<text>萌芽日夜長新枝。枝上新花不盡期。草木無情猶若此。最靈何莫起新知。天機須驗此花枝。開落綿綿無絶期。携酒四時一叢足。歐陽當日未曾知。</text>
<title>思歸</title>,<text>一別靑川江上菴。搖搖孤節倦征南。乖崖方面吾非分。定遠邊心自不堪。愁病淺深雙鬢雪。歲年多少四男兒。剩把苦辛供壯節。幾時橄㰖有餘甘。</text>
<title>次李五峯 好閔 送疏儒南歸韻</title>,<text>明月終揚彩。洪鍾豈晦聲。障天橫尺霧。排闔叫諸生。還被彤庭奬。何殊晝錦榮。南中泣璞子。少慰五賢情。</text>
<title>將與徐淸安約會江上</title>,<text>三伏追遊斷。扁舟興可乘。停雲思玉友。濯熱願淸氷。久矣心期共。懷哉笑語承。明朝一尊酒。槎上便同登。</text>
<title>江上會款次晦菴百丈山韻</title>,<text>執熱倦煩跼。忽然念投分。淸晨駕言出。禾稼喜如雲。一川媚朝景。十里拖綾紋。高文解高談。同行聞未聞。泛彼水中央。超然辭世氛。故人莞爾至。冠童亦成群。此翁生末季。心事卽華勳。却掃竹下菴。十年窮典墳。伊我縛塵纓。治絲日苦棼。出處雖異迹。芝蘭自同薰。欽德旣無斁。醉酒又氤氲。却愁一回棹。何日更論文。</text>
<title>江上吟</title>,<text>江上風光直萬金。蒼髥六月散淸陰。天公有意催飛雨。滌盡塵埃萬斛襟。</text>
<title>次白雲山白雲寺僧煕俊軸韻 李五峯好閔，李月沙廷龜，沈一松喜壽，申象村欽，李芝峯晬光。幷有作。</title>,<text>誤落塵中作宦遊。辜負棲遲村一丘。周南留滯又六載。歸心日夜江東流。歸心何許故山中。昔年爲卜林塘幽。靑山屋上流水下。白石散漫蒼松稠。秋來貧貧錦里園。春及有事淵明疇。自從祗役鶉墟外。濟民防寇無良謀。光陰抛却逆旅邊。忽驚生涯同一漚。世味旣備嘗。底事空淹留。杜甫不忍訣。司空未宜休。觴時不禁自然涕。愁病先秋霜滿頭。行藏聊復言彼蒼。只恐身上多愆尤。</text>
<title>立秋日詠懷。效選詩體。</title>,<text>祗役滯周南。歲月劇驚湍。今朝是何朝。秋立夏之殘。歸心結中腸。默坐不成歡。借問爾何歸。一笑一長歎。西方望美人。欲從行路難。松楸願歸依。顧無一枝安。山居協幽趣。獨往思考槃。虎豹當路蹲。白日食人肝。去去我安歸。百慮集眉端。雖然此何病。達人貴大觀。行上視潦霽。心體常廣胖。陋巷樂當年。一瓢而一簟。伊余敢求多。仰事無飢寒。且當隨遇安。天地本自寬。</text>
<title>蓮池賞集。與徐淸安，高提督，崔季昇共會。三首</title>,<text>城西秋色泛微涼。萬朶芙蓉十里香。造化精神露全面。神仙顏色水中央。千年霽月眞君子。一洗姚黃僭帝王。善賞幸逢佳友集。芝蘭席上共芳香。是日席上。有蓮花勝牧丹之語。故六句及之。草有可嘉者。紅粧間綠衣。文章自帝杼。雕飾去天機。淸馥何曾歇。長風一任 一作不奈 吹。有花仍有酒。佳客莫言歸。契合濂溪月。香生楚客衣。活開千步錦。新出七襄機。的皪迎朝日。離披怯暯吹。平安衆君子。從此我言歸。</text>
<title>十六夜。酌蓮亭。</title>,<text>天氣初涼後。良宵欲二更。長空萬里碧。片月一輪明。斷續風頭細。霏微露脚淸。匏樽坐相屬。赤壁有餘情。</text>
<title>方寸吟。次盧弘仲韻。</title>,<text>方寸虛靈妙。昭昭一鑑空。塵埃容易積。磨刮待新功。</text>
<title>次贈松雲 時師有日本之行</title>,<text>萬曆甲午夏。余補騎省郞。在備邊司。始識吾師面。時島醜竊據邊庭。吾師仗劍揚眉。以解紛難爲言。吾嘗壯之。越十一年甲辰秋七月。吾師復以王命東蹈海。嗚呼。至尊南顧之憂猶夫前。而廟謨又出於此耶。噫。吾師學浮屠者也。其志固不在於分珪緤組。而獨惓惓以君臣大義。越鯨海探虎穴。不言難。何哉。無亦今之誦詩書者或不能歟。余於是益壯其爲人。不能無言。於其去。係之以詩云。靑丘踏盡萬峯秋。海外還聞有九州。此去獨當天下事。世間人自覓封侯。當空白月了無生。解虎餘威七十城。濟難祇今浮海志。報恩從昔下山情。孤雲杳爾三千里。寸舌賢於百萬兵。肉食鄙謀吾有媿。艱危此路送君行。詩多三百笑諸生。險道方知仗化城。異地江山來客夢。一天滄海送君情。未應禦敵無長策。須信攻謀是上兵。佗拜若遲奇計在。樓蘭古釰選將行。師曾有渡海之夢。故及之。又 此詩韻與上贈松雲同。且觀詞意亦同。此應是贈松雲一體。或是他人次上韻贈松雲者而未詳。滿地干戈半死生。艱危何處倚長城。擎天衆柱非無力。出岫孤雲亦有情。釋難敢言千里役。懸河應洗十年兵。舊山猿鶴休嗔訝。東顧殷憂寄此行。</text>
<title>送而精罷官歸鄕</title>,<text>羈遊多病始堪憐。此夕翻驚是別筵。簸粃官途吾較早。着鞭聞路子還先。行分古驛新生竹。歸及秋塘未落蓮。多少嶺中辛苦意。巴山他夜一燈前。</text>
<title>而閫帥遠來榮餞。仍獻壽酌于老親。余感于情。作感君恩一曲。</title>,<text>感君恩感君恩。君恩幷天地。世人孰無母。世人孰無子。君恩及母子。今日獨我耳。酒酣耳熱共起舞。萬壽尊前三節度。傳與南人作好語。六年榮養今歸去。</text>
<title>留別儒生孫處訥等</title>,<text>南國多佳士。淵源自友師。絃愧未暇句讀正正何時。惜別爭持酒。含情各賦詩。相思在千里。崇德以爲期。</text>
<title>逢繡衣。贈之以詩。</title>,<text>宗人衣繡下靑冥。綸綍遙頒嶺海營。玉署不能停顧問。碧油誰解慰長征。先聲已使三軍醉。汪澤仍敎列陣榮。萍水異鄕眞喜事。況逢一座盡忠淸。</text>
<title>留別徐樂齋</title>,<text>冥途悲擿埴。好學是吾歸。他技純如日。微言約我時。百年今有別。千里可無詩。共與崇明德。聊以皓首期。</text>
<title>得遞命戲詠一律示亞使金文吾</title>,<text>六載今歸去。君恩我獨知。快如蘇病曰。喜勝得官時。老母身猶健。妻孥口不飢。行裝較來重。覺有四男兒。</text>
<title>中秋月</title>,<text>端正中秋古所云。旅囱相對到宵分。精神洗出三朝雨。天地消藏萬里雲。十五圓來今最好。兩三團坐各成醺。良辰勝賞情無限。況復新池負百斤。又 疑送人之作而未詳已能解飮寧嫌酒。自幸歸田更送人。剛限英雄困禮數。幾時同醉自由身。</text>
<title>久留商山憶巴山新得樓名曰巴山石樓 故末句及之</title>,<text>白玉千年洞府幽。無端一別六春秋。雲山百里空回首。却把新名記石樓。</text>
<title>贈別李景望 汝霖</title>,<text>相逢何必問親疏。萬葉初來本一株。岐路易成南北恨。不堪天際望金烏。</text>
<title>泛月昆池。戲詠一絶。</title>,<text>短棹煙波歸去遲。綠荷千柄未衰時。芙蓉可惜先搖落。辜負秋香一夜期。</text>
<title>次呈淸溪</title>,<text>客情從古操南音。秋館鄕愁自不禁。嶺路風霜初覺夢。故園松菊政關心。詩中氣力還依舊。病後精神想識今。天意未應催壯志。廣陵何遽費哀吟。</text>
<title>次西厓贈金審藥 協</title>,<text>故山芝朮可無飢。爲客年年病裏思。此去長鑱吾托命。問君同採定何時。</text>
<title>題洪擇正虎溪草亭</title>,<text>山開禹斧當心劈。水挾秦銅照膽淸。最是箇中眞面目。一輪秋月夜三更。</text>
<title>次謝朴都事 漉 寄耽羅菊一盆</title>,<text>頻年嶺海備艱危。今日秋風好拂衣。誰寄黃花共歸去。故人顏色正依依。</text>
<title>到聞慶明將交龜。偶詠。</title>,<text>萬曆甲辰九月秋。解龜西去意悠悠。沈迷朱墨二千日。顚倒風埃六十州。醒醉判來今夜夢。閑忙分却嶺門樓。天公慰我歸鄕興。晝錦催粧萬樹頭。</text>
<title>過鳥嶺。贈別金文吾。</title>,<text>同鄕同志來同幕。獨恨未同今日歸。紅葉滿山君莫羨。嶺梅千樹未應遲。</text>
<title>龍湫</title>,<text>靑山紅樹古離亭。亭下風泉不世情。塵土六年南國夢。一甁官酒坐來醒。</text>
<title>瑞山郡。次洪學士 迪 韻。丙申○以下湖西前後作</title>,<text>驅馳阡陌度陂塘。可笑生涯若許忙。驛路緇塵今幾日。海山紅葉又重陽。孤城角咽三聲曉。疏竹風生一夜涼。粉署舊游分散後。豈知重對瘴煙鄕。</text>
<title>次淸風倅韻。走筆酬寄。倅吾同年也</title>,<text>幾年正隔同年面。魚雁迢迢斷去來。天末相思今白髮。客中佳節又黃梅。一麾寒碧時遊目。四郡淸風已滿懷。弱植共霜霰早。誰敎移向日邊栽。</text>
<title>與雲上人共管中原運餉。渠索詩。醉中口占近體一律</title>,<text>天地干戈日。乾坤血肉秋。王▣艱一飽。儒釋可同憂。運水猶能爾。搬糧不乃優。他年思面目。須向卷中求。</text>
<title>次韻贈靖上人</title>,<text>暫逐風塵觸世機。誰憐心事更玄微。迷途我昧淵明是。異敎君知伯玉非。象外仙遊期汗漫。望中雲物正依俙。臨溪笑別無他語。爲我先裁薜荔衣。</text>
<title>次槐山太守韻</title>,<text>天上鉤陳近太微。佩環長侍玉皇居。黃庭一誤元非罪。赤子重蘇福有餘。萬事從來知已矣。一身何苦未歸歟。十年京洛悠悠意。半日相看不暫攄。</text>
<title>次韻</title>,<text>爲愛雲山不世情。悠然相對眼中靑。松陰日午眠初起。莊誦黃庭鶴自聽。</text>
<title>待槐山太守不至。次韻簡寄。</title>,<text>松下掃茅屋。待人情緖長。黃昏應改路。白日已斜陽。忽有傳書到。那禁折手忙。果然期不至。愁鬢夜成霜。</text>
<title>遊巴谷。次杜思忠 漢人 韻。二首</title>,<text>攫土搏沙誰作弄。仍開三十洞中天。瑤潭玉界人縱滅。時有飛吟駕鶴仙。菊有華樽有酒。淸江白石中兮。共携同心友。六年客今始歸。富貴拋却無何有。方信人間有樂地。誰其主者李養久。</text>
<title>次益之 韓公浚謙 次淸川扳上韻。憶荷衣，荷谷。</title>,<text>淸遊因地勝。明月荷天公。炎海三年別。寒床一夜同。山川隣笛在。詩酒舊壚空。不用偏多感。浮本生夢中。原韻人世如朝露。仙遊憶兩公。文章終古少。山水往時同。落月遙天曙。秋風癈院空。平生多苦意。魂斷此宵中。</text>
<title>感懷</title>,<text>身專黜罰九年官。羸得冤家滿世間。進退一生無所賴。上惟明主下靑山。</text>
<title>益之所眄之妓愛雲赴湖南。以此代寄。</title>,<text>聞說湖南伯。來遊海左營。相思夢超忽。一別歲崢嶸。愁病今垂死。逢迎更此生。孤舟滄海上。看取淺深情。</text>
<title>後穎亭。次益之韻。</title>,<text>古稱地因人勝。多謝元戎一來。暝色莫催迫催。人間此遊幾回。原韻 韓柳川好在巴山泉石。何時可卜重來。日落長松暗暗。難堪十步九回。</text>
<title>又次韻 四首</title>,<text>六年原隰歸來晩。與客携壺謝岳靈。乘興不須愁日暮。山高月小穎川高。靑松白石又淸泉。東土湖山孰敢先。四美幸逢千里客。雙淸不用一文錢。黃花赤葉抄秋日。孤鶩落霞將暮。歸去茅齋有鷄黍。土床煙足可同眠。林居無事不安閑。仙籙長從靜處觀。他日卜隣君有意。故人何惜半分山。甘從山澤老淸癯。靑紫何心更拖紆。莫向人間傳此勝。幽居却怕帝王撙。</text>
<title>戊午秋。得柳川書。</title>,<text>江上淸秋晩。危亭對夕陽。流年看荏苒。衰鬢轉滄浪。一水憐同病。千山隔異鄕。羨他禽鳥樂。親近自飛翔。</text>
<title>次雲水亭鵝溪韻</title>,<text>臺沼淸芬揖季眞。風流今古未魯淪。池分野水兼天淨。影蘸晴雲出岫頻。魚鳥相忘江海計。鶯花剩借洛陽春。同歸自喜吾廬近。林下何妨着二人。</text>
<title>次益之次淸川板上韻</title>,<text>誰料山中一夜。得陪天上群仙。明月滿庭可愛。淸潭倚枕忘眠。休官身幸無事。對菊還家有錢。別後將何自慰。臨珍重詩聯。</text>
<title>贈僧煕雲 守書齋者</title>,<text>三年關塞我初還。師自前春住此間。可是湖山無主客。堪羞身世異忙閑。圖書滿壁須勤曬。花竹盈階更獲看。直待他時冠一挂。共脩蓮社弄潺湲。</text>
<title>次韻 以下關北時作</title>,<text>虜騎窺靑海。徵兵羽撽頻。誰知征北鉞。誤屬鎭南人。戰伐英雄舊。關河眺望新。淸秋出塞去。千里已無塵。</text>
<title>四月。登將軍坡。見杜鵑花初發。</title>,<text>梨花落盡我辭家。楡塞初開蜀魄花。千里遠遊休說苦。一年看度兩韶華。</text>
<title>登將軍坡古煙臺 二首</title>,<text>千峯氷雪映層臺。萬里風雲入壯懷。經略四方男子事。登臨不用怨天涯。將軍坡上古煙臺。遠客登臨一愴懷。此去長安二千里。秖憑魂夢到天涯。</text>
<title>次韻夜坐感懷。奉示亞使李學士。光胤號瀼西</title>,<text>撫枕中宵睡不交。坐看山月上林梢。愁聞靑海頻傳箭。孤負黃楊早結茅。此日鹽車騏驥病。向來阿閣鳳凰巢。升沈世路尋常事。大夫夫心未卽拋。別業在黃楊洞下。故第四句及之。○黃楊洞卽今之華陽洞。</text>
<title>見天使朱之蕃卷中有 和蘇長公雪詩。仍效嚬和賦。二首。</title>,<text>初看小雨弄廉纖。斗覺饕風轉戒嚴。天作篩飄瓊玉屑。地爲盤着水精鹽。眞成桂魄暉承幌。枉被梅花笑索簷。此夜關山三尺厚。遙憐邏騎沒靴尖。寒雲潑墨沒金鴉。銀漢翻波濺水車。一夜乾坤變淸晝。萬山林木摠琪花。高風鶴氅神仙侶。低唱羔兒富貴家。自笑詩翁吟獨苦。凍毫呵把手頻叉。</text>
<title>二月十六夜月蝕 二首</title>,<text>誰遣蝦蟆薄太淸。十分圓失九分明。靑天碧海寒無色。玉兔銀蟾恨未平。只識盈虛元有數。任他呑吐是何情。若爲借得仙翁斧。七寶修城永不肓。今宵端合十分淸。却怪惟餘一寸明。漢志夸談雖可信。盧生幽憤若爲平。鼓鏗敲鏡嗟無補。狂走令人似喪情。欲訴皇穹梯磴絶。謾垂雙涕怨偏肓。</text>
<title>次孝友堂韻 三首</title>,<text>誰揭堂名百行源。聞風猶可薄夫敦。七人慰母俱無故。三樂傳家一與存。性善只應均下賤。躬行何待識前言。神明通貫吾方信。看取詵詵衆子孫。鳲鳩七子在桑林。兩字名堂抵萬金。行義豈徒州里式。風聲曾播國人吟。棘欒已抱終天痛。荊樹因成滿地陰。欲訪幽居須記取。長松十里海千尋。何曾師友有淵源。自是家庭踐履敦。萬古民彝吾恐墜。一心天理爾能存。融融洩洩無邊樂。弟弟兄兄不間言。更檢芳聲殊未艾。滿前蘭玉象兒孫。遐方風敎孰開源。多爾諸難行義敦。壁上美名眞不忝。人間至樂此兼存。自然仁愛全天性。安有工夫學聖言。積善固應神保祐。佇看餘慶在兒孫。嗟渠至行播儒林。滿壁詩篇摠碎金。棣萼餘芳欣再襲。蘭垓遺什可追吟。祇憐幽草生寒谷。誰見陽春變涸陰。見說茅堂臨浚野。干旄他日擬相尋。</text>
<title>登咸興望德</title>,<text>白頭山勢一何雄。鳳舞龍飛走此中。豐沛百年基有跡。海雲千里望無窮。春回細草初晴雨。人度長波不霽虹。幕府遊聊▣暇日。坐看明月湧天東。</text>
<title>次瀼西韻</title>,<text>誰敎辭玉署。却使坐靑油。人世功名易白頭。孤雲天際浮。騷人供嘯詠。壯士共旌抽。暇日芳樽慰客愁。高臺俯遠流。</text>
<title>登咸興後峯小酌 二首</title>,<text>吟筇細逐綠莎移。雨後湖山欲暮時。極浦平沙分遠近。雲巒雪岳遶高卑。樽前一笑誠難得。鼎坐同宗此亦奇。不減昔年攻苦日。詠歸潭上弄淸漪。癡兒日夕子公移。緩帶東皐寄傲時。壯眺平臨靑海窄。雄心遙壓白山卑。天涯客興樽前逸。春半風光雨後奇。細柳新蒲無限好。直思飛下弄淪漪。</text>
<title>戰勝亭次韻</title>,<text>層軒時共俊僚登。西北誰言未得朋。天府一方雄虎踞。地靈千古仰龍興。風流談笑公多暇。鎖鑰藩垣我未能。識取漢家基業永。望中佳氣藹諸陵。</text>
<title>春雲 二首</title>,<text>春雲漠漠結層陰。薄暮蒼然海色深。南北年華殊特地。故園桃李已千林。遠遊頭上易光陰。寒食淸明序已深。北地煙花元苦晩。朔風何事動楡林。</text>
<title>大夫人壽辰</title>,<text>衛幕恩光倍古先。北堂春酒照芳筵。喜逢明日三三節。拜祝遐齡萬萬年。金母獻桃來碧海。玉童調鶴戲靑田。兒心只願長如此。任被人呼地上仙。</text>
<title>又次柳汝見 柳汝見回自謫中。不得共此席。故末句及之。</title>,<text>忠孝吾將孰後先。君親恩寵此芳筵。岡陵祝壽期千歲。南北專城近十年。風外柳絲初裊裊。雨餘荷葉欲田田。佳辰勝事眞堪賞。惟恨尊前欠謫仙。</text>
<title>謾興</title>,<text>暝色生前野。淸談醉後休。墻東一夕興。絶勝庾南樓。</text>
<title>次定平韻</title>,<text>戰伐前朝事。銷沈向此中。廢城臨北路。殘柳幾東風。宇宙孤忠在。山河一夢空。長吟多苦意。非爲作詩工。</text>
<title>草原 二首</title>,<text>客子倦長道。郵亭傍古原。小紅花拆塢。重碧柳垂門。暗淡春陰結。霏微海色昏。天涯佳節晩。無處不銷魂。蕭洒新茅宇。荒涼古草原。疏松編作架。老柳抻爲門。寒近霜偏早。山高日易昏。竹林詩酒處。遺跡暗銷魂。</text>
<title>安邊李倅潤卿 睟光 移病而歸。次其延命韻。</title>,<text>羈宦經年共北陲。去留今恨失相隨。收將白首黃堂夢。戀向彤墀赤羽旗。銅竹解來身脫灑。鐵關過後路平夷。朔庭消息人相問。民困兵疲兩不支。</text>
<title>無題</title>,<text>浦口村村浸海濤。棘籬寒雨晩蕭騷。居人共說干戈苦。漁戶今年半在逃。前秋禾稼沒風濤。頻歲邊聲更繹騷。百里人煙最蕭瑟。半歸征戍半逋逃。鯨海年年吼怒濤。干戈叢裏困風騷。飛蒭輓粟偏多事。十戶看來九戶逃。</text>
<title>次文川壁上韻</title>,<text>西峯殘雪尙餘寒。東閣閑花意已闌。客恨幾時三尺減。民徭無計一分寬。漁村處處皆逃屋。食肉朝朝愧滿盤。落日小軒吟倚柱。塞烽猶喜報平安。</text>
<title>次臨溟韻</title>,<text>長白雄巒走北溟。雪嵐浮出半空靑。千年征戰餘郊壘。百里耕農遍海汀。莫怪寒溫多變候。試看融結盡殊形。神明良牧吾宗秀。猶喜風謠到處聽。</text>
<title>次韻</title>,<text>誰將春色滯雲中。四月梨花映雪峯。東閣日長無箇事。綠陰晴蕊影重重。</text>
<title>登磨天古堞口占 二首</title>,<text>三上磨天古堞高。一年春意在勞勞。田園何處堪投跡。自笑浮生任馬曹。白頭南麓半天高。小壘何年設築勞。千古戰爭陳跡在。斜陽登眺屬吾曹。</text>
<title>四月八夕。與防禦使同飮。次板上韻。</title>,<text>小飮逢淸夜。杯行不厭頻。天涯爲客日。地主是宗人。燈焰明星爛。簷花白雪新。醉來看玉劍。相勖決胡塵。</text>
<title>次鏡城東軒韻</title>,<text>千古關河互拓開。英雄陳跡鳥飛廻。城臨瀚海雷聲隱。秋到陰山雪意催。玉節此時初出塞。黃龍幾日且含杯。直須雙劍酬明主。會把孤篁曳碧苔。</text>
<title>登山城詠所見</title>,<text>獨上危城望太荒。白煙生處見炎岡。微風日暯吹東去。橫抹輕羅萬疋長。</text>
<title>七寶山 三首</title>,<text>下馬尋蕭寺。開心坐石臺。天工眞面目。地絶小蓬萊。一曲瑤琴歇。千峯海月來。若爲生羽翰。閑共鶴徘徊。紫玉雕成萬仞山。群仙遺跡尙班班。一從滄海桑田後。蓬島分明出世間。玉峯千仞擅雄奇。蟠屈于今入小詩。長笛一聲明月下。夜深仙子獨聞知。</text>
<title>又次李士薰 二首</title>,<text>仙山一髮露雲間。原隰來偸半日閑。峭壁攢峯身可到。玉京銀闕手應攀。盤天鶴駕歸眞洞。帶月鸞笙響海關。石室遙看穿異氣。願尋丹竈駐朱顏。萬壑千峯領略廻。百年胸次一悠哉。天公遣足看山願。拳盡陰雲月滿臺。</text>
<title>聞而精病不起。悼而賦。</title>,<text>消息南來惡。云亡竝翠翁。才名一代少。志業半途空。死別多親友。生平最惜公。遙悲埋玉樹。無淚洒邊風。</text>
<title>觀城役</title>,<text>不避三庚熱。來登萬甲城。百年期保障。幾日費經營。賴爾齊民力。憐吾衛國誠。徜無虧一簣。粉堞看崢嶸。</text>
<title>次贈山三人三俊 俊也來贈腦香。故第六句及之。</title>,<text>老師入日本。甁屨爾同勤。手弄扶桑旭。身歸楓岳雲。遠勞關塞訪。兼贈異香焚。乞句還何用。禪家不立文。</text>
<title>向別害馬 上口占</title>,<text>蓽路何年啓此山。遐荒眞是鬼門關。參天老檜林千里。盡日孤村屋數間。七月霜兼八月雪。中秋節似九秋寒。媿無鄒律吹窮谷。馬上空吟行路難。</text>
<title>登三水長嶺。雲暗不見白頭山。</title>,<text>白頭東國衆山宗。願寄雙眸一盪胸。衡岳頑雲欺正直。壯觀辜負百年中。</text>
<title>次仁遮外堡韻</title>,<text>行到窮荒地一邊。旅情秋思共蕭然。漫山赤葉酣霜樹。拖磧黃雲釀雪天。征馬可堪猶北首。塞鴻看盡已南翩。殘城處處兵如蟻。深幸如今箭不傳。</text>
<title>奉別禹知禮。次亞使韻。</title>,<text>惜別殷勤到水湄。離杯不厭故遲遲。關山去住無窮恨。輸與水灘共作悲。</text>
<title>次贈別李仲修 二首</title>,<text>楡塞年將暮。藍關雪正深。送君千里路。何似故人心。別袂牽將斷。行杯淺復深。關山一片月。應照兩人心。</text>
<title>別亞使</title>,<text>指李家中大父行。咸關幕裏白首卽。親情內外無相阻。官秩崇卑付兩忘。曾羨已成歸去賦。不堪今把送行觴。春來徜欲尋桑梓。莫戀當時舊玉堂。</text>
<title>大夫人晬日。次韻謝席上諸賢。</title>,<text>衛幕仍三載。潘輿幸萬安。風煙上巳日。佳麗古咸山。嘉客臨筵盛。名花滿目班。秋毫皆聖寵。感淚自潸潸。</text>
<title>城役畢後落成宴</title>,<text>九仞功成後。開宴乃落之。群工序巧拙。諸老齒尊卑。衛國期千載。勞民特一時。區區桑土計。看到雨天知。</text>
<title>萬甲亭次韻 亭在咸興。時設城役。而不欲勞民。以愚民重同甲之義。自以爲先而聚集。同甲役夫甚衆。故以萬甲名其城。必以名亭。</title>,<text>吾將斯號扁斯亭。非爲心胸有萬兵。役自同庚修稧起。人皆六甲逐年生。形便剩占地中勝。眼力直窮天外明。歸計已成餘戀在。納涼新檻最關情。</text>
<title>萬甲亭 六首</title>,<text>宿雨初收萬象奇。海天空闊夕陽遲。扶桑弱水三千里。盡入吟翁一小詩。雨後湖山特地奇。夕陽登眺下樓遲。傍人莫怪頭成雪。半是憂時半詠詩。樓前物色儘多奇。倚遍重欄去獨遲。江雨乍晴還有月。却知天意故催詩。萬甲亭前霽景奇。登臨却恨我來遲。憑欄欲畫無窮趣。爭奈生平不學詩。樓臺形勝雨餘奇。把酒臨風客意遲。竟日沈吟描不盡。腐儒剛恨未工詩。千尺虹橋霽月鮮。海雲飛盡水如天。長風爲送微涼至。醉袖飄然我欲仙。</text>
<title>贈別金潭州</title>,<text>此去南州守。從來海海翁。淸疏竹心事。枯瘦鶴形容。聖主思循吏。朝廷有至公。行行催五馬。湖路正疲癃。</text>
<title>戲寄居山 朴明槫 高山洪原 金壽賢</title>,<text>饗士高筵敞正樓。祇今江漢亦風流。書生應悔爲儒腐。鼎坐閑窓說客愁。</text>
<title>北靑客舍。次韻書感。</title>,<text>玉關爲客歲年綿。何日歸驂好放鞭。萬事凄涼空雪涕。一生商略已霜顚。未堪逢世仍多難。不向當時怨獨賢。夢裏無端田野興。荷鋤乘月下東阡。</text>
<title>端川戲詠</title>,<text>吾行屑屑信堪咍。叱馭磨雲已九廻。還恨尋芳大早晩。三年不見牧丹開。</text>
<title>留別洪原倅金廷叟 壽賢</title>,<text>君爲錦里客。我作繡衣行。一見卽相隔。十年空復情。黃雲北海縣。白首洛陽生。岐路將千里。哀歌欲共聲。</text>
<title>萬甲亭。次崔孤竹 慶昌 韻。</title>,<text>天遣雙淸此夜新。倚欄遐思欲超塵。問君他日南樓月。倘記當時舊主人。</text>
<title>次望雲亭韻 文川倅柳正由新構小草堂。名之。</title>,<text>公餘揮散雁行群。燕寢淸香手自焚。正是使君矯首處。天邊一點太行雲。</text>
<title>國島。次文川倅 柳公塗正由 韻。</title>,<text>千層繩削自奇哉。斧鑿非經禹跡來。天上樓傾餘玉柱。海中仙集起瑤臺。撑空鼇足何時斷。呈瑞龜文在處開。莫怪古今無傑作。人才豈敵化工才。</text>
<title>駕鶴樓次韻 二首</title>,<text>三載沈迷簿領中。解歸身似駕靑空。扁舟去訪千尋島。高閣來騁萬里風。襟帶南東皆嶺海。登臨今古幾英雄。吾生可笑虛成老。上策何時試禦戎。造化奇功儘偉哉。何年神斧此中來。層層削立千尋柱。曲曲粧成萬尺臺。龜甲有紋棋局整。玉簪如束畫屛開。無人寫出眞顏面。到此龍眠亦不才。</text>
<title>次愚伏</title>,<text>相逢關外雪渾頭。分手明朝萬里愁。何日華山南北半。共將吾道付滄洲。</text>
<title>釋王寺。次李芝峯 睟光 韻。</title>,<text>聞道春歸盡。來尋竹裏行。雨餘千樹綠。花外一溪明。雲衲多新面。煙鍾是舊殾。庭梨如待我。開笑正相迎。共作招提宿。山扉屬晩晴。雪香花萬片。天樂確千殾。坐愛苔庭滑。眠枕水檻淸。十年雙鬢改。禪榻一傷情。</text>
<title>次任疏菴 茂叔 見寄 時茂叔在廣陵。因遊。山僧寄一絶。</title>,<text>扁舟穩載夢中身。月笛煙蓑下廣津。玉帳淸霜驚晩角。戍樓猶是未歸人。</text>
<title>釋王寺次芝峯韻</title>,<text>龍潛舊跡寄山扃。拱衛于今荷岳靈。一德自能開大業。三椽吾未信禪經。重新龕閣垂千祀。交翠松杉蔭半庭。敬跪摩挲出門去。梨花千樹正飄零。</text>
<title>步板上韻 自註。今日。乃老母生日。末二句及之。○以下。關西前後時作。</title>,<text>一官休無計。三年愧故林。客來關外遠。春向道中深。又負高堂壽。何堪遊子吟。天涯今日悢。非獨惜流陰。</text>
<title>江西縣感舊。用韓柳川 浚謙 韻。</title>,<text>天步艱難日。鑾輿此駐行。從班今幾在。羈靮尙餘生。永抱軒龍慟。偏傷柱鶴情。千麾東渡處。依舊大江橫。萬曆癸巳夏。宣祖大王自西路移駐是縣。未久。車駕還都。時臣以槐院正字從焉。玆者適與都元帥韓浚謙，贊理使李廷臣會議軍務于此邑之衙軒。卽舊行宮也。俯仰塵跡。已三十年矣。盛舊興懷。不能自已。謹用元戎韻搆拙。方其駐蹕也。臣上章請速還都。於是上下決策而還都。</text>
<title>關西。贈申正郞。光弼</title>,<text>相逢關外驚漂泊。還恨尊前有別離。存楚古來須一哭。文章亦足濟當時。申語。余慨然有入中國呈文請兵之意。故云。</text>
<title>次江界韻</title>,<text>陳跡關山十二年。又將紅旆拂江天。當時城廓渾依舊。回首存亡却愴然。</text>
<title>送柳書狀 㴒 朝京次韻</title>,<text>箕城西畔接全遼。日下金臺去路迢。星海正逢千壽慶。篚筐同走萬拜遙。懸誠鶴禁催持節。惜別鴒原暫駐軺。星向太行頻矯首。幽燕從古客愁饒。</text>
<title>淸川江上。次李月沙 廷龜 贈別韻。</title>,<text>經年郊外夢瓊雷。供世初心寸寸灰。起癈鴻恩眞罔極。臨戎玉塞奈非才。喜聞行節臨江駐。好把離懷趁夜開。想得相公同此感。不妨深酌話情杯。</text>
<title>別月沙</title>,<text>同是湘潭放逐臣。時危起廢荷恩均。多君詞命能存楚。愧我談鋒未却秦。前席後先承顧問。長程西北接行塵。臨岐相勖無他語。忠義千秋我二人。</text>
<title>統軍亭觀夜閱。次月沙韻。</title>,<text>星斗三更永夜晴。滿城豼虎靜開營。西海魚龍驚火鼓。北陬豺豕讋天殾。軍前自愧重持節。天下何堪又動兵。却羨誦詩雙學士。五雲深處去朝京。</text>
<title>將行水上。與諸公臨別。次席上月沙韻。</title>,<text>臨岐更惜別。山日已西傾。玉塞千里險。金臺萬里程。干戈今滿地。氛祲幾時淸。白首天涯客。那堪去留情。</text>
<title>次高山里壁上韻</title>,<text>千里長江百折旋。天成一塹壯西邊。胡兒且莫輕窺塞。周曆方綿億萬年。</text>
<title>江樓暮吟 以下。出散稿</title>,<text>江樓日暮水風輕。鵑正啼時月欲生。隔岸有村人語迥。白煙橫抹數燈明。</text>
<title>睡起</title>,<text>殘睡懵騰一味甘。滿窓紅日已東南。無端喚起華胥夢。簷燕林鶯兩不堪。</text>
<title>月下泛舟口占 二首</title>,<text>短棹波無際。長吟酒未闌。誰知舟一葉。天地此中寬。又夜寂無風起。波心澈底淸。俯看星月影。人在碧空行。</text>
<title>題僧義林軸次韻</title>,<text>吏隱逢春好。吾哀奈日增。笙歌慵厭鬧。樓閣倦休登。鈴下衙初散。花前坐或仍。圖書千卷裏。幽款屬詩僧。</text>
<title>讀朱子詩中有十二辰體。強效嘔哇。贈而精一笑。</title>,<text>我技眞同鼯鼠窮。比君馬牛不相風。君才繡虎自妙妙。飛兔逸足爭驚鴻。千金志在龍一屠。袖裏膽氣靑蛇粗。今胡來作畜馬乘。迹似藩羊悲阮途。獮猴尙紆緋袍恩。可憐獨鶴▣鷄群。何時共待犬戎平。吹竽牧猪老蒲根。</text>
<title>次而精韻</title>,<text>風埃顚倒苦低頭。羈宦南州又北陬。看取使君須自慰。四年猶未見松楸。猶一作吾</text>
<title>題盤石 二首</title>,<text>臨流剛恨我歸遲。咽咽泉聲問怨誰。惆悵五年塵土別。吾偏於汝負多時。昨夜西風紅葉非。一分枝上一分飛。應知不敢全搖落。留待今朝李繡衣。</text>
<title>四仙亭次韻。丁巳年 朴學士創是亭。先祖益齋先生有亭記。而今亡焉。余高祖再思堂之外王父朴參判彭年。卽學士之後。感而賦此。</title>,<text>四仙去不返。今餘湖上亭。一島點明鏡。四山環活屛。靈蹤炳萬古。異境疑三淸。何年學士翁。松下開丹楹。益齋記雖軼。不朽猶名聲。僕忝兩家裔。轉覺心眼明。鸞笙響蛟窟。桂棹回蘭汀。淸遊繼遺躅。不羨登蓬瀛。</text>
<title>讀史。至謝安事。有感。二首</title>,<text>擊望蒼生起故遲。晩將功業付諸兒。七年廊廟平戎策。羞殺東山一局棋。功成淝水疾雷遲。江左雄名二少兒。除却擧親無外事。相臣談笑拾殘棋。</text>
<title>寄金生大振 卽靖師也</title>,<text>春來景象摠惟新。快覩妖氛拳海垠。況奉故人新姓字。急題詩句賀人人。</text>
<title>次梁中軍 文 韻</title>,<text>扶桑笳鼓返燕雲。時雨行天洗楚氛。餘至玉墀須爲奏。戰場今日遍耕耘。</text>
<title>次高提督 應陟 韻</title>,<text>萬古朝宗晝夜奔。生生不息是眞源。君看河海終無洩。須識從來厚載坤。</text>
<title>爲馬蹄所傷</title>,<text>愛爾高才養幾春。霜蹄却損主人身。獸心偏塞何誅汝。還有忘恩背德人。</text>
<title>觀倡夫索步戲</title>,<text>橫空一索直如弦。步步傾危劇欲顚。世路艱難應過此。傍人觀我亦猶然。</text>
<title>寬谷八詠</title>,<text>蜿蜒山骨露溪中。一蟄千秋氣像雄。巖畔草廬春睡足。未分人石孰猶龍。右。臥龍巖。身居藻梲恥臧文。尾曳泥塗笑漆園。來爲仙翁搘臥榻。一生鑽灼定無冤。右。伏龜臺。一間茅屋與雲分。虛白生簷獨掩門。朝出暯歸如赴約。無心雲做有心雲。右。宿雲寮。淸宵風露小軒東。坐待氷輪碾碧空。最是十分園滿夜。到天心處意無窮。右。邀月軒。兩道飛泉注一溪。蒼苔白石自東西。漁郞定是尋源誤。雙泛桃花路轉迷。右。兩派溪。山後山前更一山。重重蒼翠簇螺鬟。他時分華吾老老。乞與雲端第幾巒。右。三疊山。半畝方塘簇萬花。天香玉色壓朱華。自從契合濂溪後。霽月氷壺學得麽。右。白蓮池。此君高節最堪憐。辛苦移栽爲似賢。試看萬山霜雪後。數叢寒玉一溪煙。右。翠竹塢。</text>
<title>次韻贈畫竹童子李龜業 此童八歲能畫竹如神</title>,<text>頃刻毫端見此君。化生全不賴乾坤。弱齡妙藝猶超絶。人道眞龍有耳孫。</text>
<title>次李東岳 安訥 齊安館感其亡友權汝章 韠 䪨</title>,<text>豪氣曾聞蓋九州。當年詩禍至今愁。故人此日存亡感。花落靑春獨上樓。</text>
<title>聞河淸 天啓皇帝。卽位初庚申八月。黃河淸十餘日。</title>,<text>千一之期應聖生。曾無人壽俟河淸。忽聞中國新皇慶。何幸殘年看太平。</text>
<title>送李參判 顯英 泛海朝京</title>,<text>異代烏川節。今時李侍郞。危途非鷁首。平地尙羊腸。生死殫吾赤。行藏信彼蒼。應將星拱義。靑史發輝光。</text>
<title>送吳汝益 允謙 泛海賀登極 時海初開。人皆避之。汝益以庭請不參被論。而有此行。</title>,<text>朔野胡塵已隔年。帝鄕消息渺如天。徒聞北極開新主。悵望西溟斷去船。起廢孤忠隆聖眷。臨危專對屬吾賢。行行往跡須看取。島有田橫海魯連。</text>
<title>籌邊軒。次巡相韻呈金總兵麾下。</title>,<text>東海雄藩地望饒。圖南鵬翼暫逍遙。威行草木知名姓。身作山河壯本朝。極浦暮雲愁意老。晩風荒壘葉聲凋。沙場百戰功誰最。靑史休論指示蕭。</text>
<title>次崔簡易 岦</title>,<text>血指不能斲。慙居哲匠傍。王猷須潤色。文彩幾磨光。詰屈爭周誥。雄深鬪子長。應知終不朽。凡楚任存亡。</text>
<title>題申家帖 尙節爲訓戎僉使時却虜事。柳川，五峯相繼有詩爲帖。○二首</title>,<text>壯節堂堂一世雄。雲孫萬甲亦胸中。祇今西塞兵塵暗。安得當時却虜功。從來勳業出英雄。垂後須憑翰墨中。自得二賢留傑句。訓戎千古一奇功。</text>
<title>次趙翰林 存世 聽盲人李忠年伽倻琴䪨</title>,<text>半生戎馬老途岐。分付寸何曾有所禪。盲目盲心人自別。莫將腐臭等神奇。</text>
<title>次康長水韻贈景鎭</title>,<text>吾生苦晩海東偏。三十無聞又一年。世上從他翻似葉。道邊憐我直如絃。酒香漁戶開重碧。燈點山囱草太玄。南畝及春將有事。不禁歸夢繞園廛。</text>
<title>送李舒川</title>,<text>湖中名郡說西州。地僻官閒事事幽。千里海山開活畫。一丘花竹護高樓。已知惠飯醫貧病。更有郫筒解客愁。四載承明還似夢。可堪南去更回頭。</text>
<title>無題</title>,<text>道出於天不怨人。休言刹刹與塵塵。鷄鳴狗吠皆天命。魚躍鳶飛亦鬼神。夏褐冬裘寧飾僞。飢飧渴飮是由眞。欲知晝夜爲生死。月似張弓又似輪。</text>
<title>送崔春川</title>,<text>一尊椒柏醉南州。陳跡居然已十秋。鬢髮共驚成老壯。門闌相弔足悲愁。自憐倦鳥歸何晩。翻恨驪駒去不留。見說邀仙堪吏隱。滿江風月屬遨頭。</text>
<title>送鄭景任赴京賀至</title>,<text>斗南人傑道東賢。半世生涯谷口田。安上直言曾去國。圃翁忠義試朝天。姬家禮樂周旋裏。禹貢梯航拜舞邊。冠冕靑春歸日是。履聲吾欲聽花磚。</text>
<title>工判全城君李令公 準 壽席。次金南窓 玄成 䪨。</title>,<text>尙書宅裏敞瓊筵。正値春宵月欲弦。十部笙歌分法曲。一堂簪笏集詩仙。人稱八座功名盛。天餉雙全壽福偏。遐算百齡猶未艾。眉毫曾見耀凌煙。</text>
<title>贈別張兵使 晩 ○二首</title>,<text>堂堂張也國之英。紅旆金壇禮樂卿。萊老北門曾幾歲。龍圖西塞更專征。目中沙漠三千里。手裏儲胥七十城。聖主郞今憂楚釰。大功行見出儒生。憶從羈靮忝論交。肝膽平生最久安。梅酒英雄君與操。雲龍身世我兼郊。東南替主龍驤畫。西北相承鵲印搖。岐路莫垂兒女淚。血心同報聖明朝。</text>
<title>贈別嶺伯尹可晦 昉</title>,<text>丙枕年來軫海防。嶺藩推重許誰當。人稱餘刃畿千里。帝簡全才憲萬方。絃誦魯邦新敎化。山河羅代舊封疆。殷勤執爵無多祝。要使東溟再不揚。</text>
<title>新竹</title>,<text>前夏纔看出短墻。別來幾度戰風霜。有情待主依依綠。無數生孫箇箇長。滿院淸陰護書架。半囱幽契伴梅香。安渠更養干霄勢。一掃浮雲蔽日光。</text>
<title>卽事</title>,<text>江村長夏晩淸餘。庭草交靑懶不除。千卷蠹書生計足。一林寒竹俗緣疏。漁翁散後衡門掩。山月來時小閣虛。底處更尋安樂界。不如初服早歸廬。</text>
<title>楊經理畫像。應製二首。</title>,<text>海外當時識鳳麟。共驚維嶽再生申。偏邦社稷噓寒火。孤島鯨鯢戢長鱗。歌詠不堪思衮繡。丹靑猶幸尙精神。西山廣額風流甚。東士如今盡岸巾。靑冥斧鉞下天東。柱後秦冠漢署驄。澤霈三韓時雨露。威加萬里疾雷風。不緣杖杜催迫節。應見搏桑早掛弓。玉色儼然公在此。一邦遺愛自無窮。</text>
<title>送金書狀 中淸 赴京</title>,<text>月川門下問誰先。見說當時陋巷賢。樑木已悲無放仰。典刑猶幸有淵源。燕京此去三千路。鵬翼行看九萬天。側想縱觀周禮樂。華人應識道東傳。</text>
<title>蓮池。喜見新荷挺立。</title>,<text>亭亭一柄聳池心。自拔淤泥數尺深。含露苦心初卷帛。向陽新葉漸開襟。孤香已喜風頭細。千朶何當水面森。小榻對眠淸意足。三庚毒暑敢吾侵。</text>
<title>贈杜思忠</title>,<text>聖有居夷志。君今避地來。箕封遺俗好。何用更思回。</text>
<title>題造化論衣</title>,<text>天地本無言。自能生萬物。如何魯齋翁。開口盡說出。</text>
<title>次柳川題梧里贈奴之作</title>,<text>問爾何知識。忠勤事所天。一生鈴下役。薰得主公賢。</text>
<title>失題 此詩蓋錄於穎亭與柳川相酬唱之類。而無題可考。或疑柳川作。而不能知也。</title>,<text>王事比不暇。六年今始歸。憩棠人勿翦。曳履聖明知。佇見昇平日。難堪悵別時。安危進退在。不必問重期。</text>
<title>日高花影重 月課題</title>,<text>日午宮花靜。晴烘睡思慵。倒將紅萬點。巧疊畫千重。滿地掃還有。成陰淸更濃。晩來風縷裊。凌亂緣苔封。</text>
<title>贈僧信化</title>,<text>我愛新溪老。昂然巖壑姿。葛衫纔及骼。蒲扇大如箕。有髮仍參佛。居家亦配尼。小亭將付爾。來住莫遲遲。</text>
<title>梧里李相國 元翼 賜几杖日。次柳西坰 根 䪨。</title>,<text>舊德還三府。新朝第一年。尊達元絶右。隆眷更無前。几杖承珍錫。杯盤敞綺筵。西郊迎九老。南斗集群仙。寵渥黃封溢。恩綸王札宣。梨園分法曲。松籟和繁絃。善頌推張老。雄詞較史遷。孤蹤叨至末。快覩幸居先。商皓疑陪躅。洪厓怳拍肩。何方傳勝跡。神妙賴毫顚。</text>
<title>次柳川韻 壬戌七月</title>,<text>壬戌坡翁賦。風流五百年。奇遊占勝境。浩氣挾飛仙。夷則還今歲。高縱憶舊賢。江山不改跡。斗牛幾移纏。淸絶雙風月。空明一水天。靈襟自有契。淸賞更誰沿。遙羨楊江會。先吟柳老篇。美人天北極。孤節海西偏。遠客均多感。良宵且不眠。匏樽坐相屬。狂語怕醒傳。</text>
<title>南樓玩月 見月課題偶作</title>,<text>武昌國上游。城邑雄江漢。恭承主恩重。虎竹光藩翰。幕府盛才能。濟濟羅賓館。風流藹可掬。婉畫資襄贊。自公幸多暇。淸談雜綺粲。涼風動碧油。霽月天光煥。群公美淸夜。冠蓋城南觀。老子獨何苦。悄悄無相伴。輕裘乍披拂。一杖來同玩。不妨對胡床。何須爭走竄。英雄莫相困。禮數休羈絆。共憑百尺高。王宇纖雲散。長江幾萬里。靜影浮淸渙。黃岡與赤壁。一望無涯畔。景物儘無窮。山河發浩歎。緬思五湖擾。遂失天下半。神州久陸沈。壯憤時扼腕。可憐一片月。遍照江北岸。勳業貴及時。早籌平戎算。語闌遙夜曼。任從荒鷄喚。</text>
<title>過李好男</title>,<text>衡門蔭深樾。五月含淸霜。門前麥已秋。野色交靑黃。於焉有潛夫。奉母甘隱藏。我行忽過之。一笑對藜床。白飯馬靑蒭。不用羅酒漿。淡泊有餘味。菜根敵膏粱。聞爾何所事。夜讀朝耕桑。我欲爲少留。剛恨殊閑忙。出門一揖去。倚馬更彷徨。</text>
<title>槐亭納涼</title>,<text>我生苦煩惱。病暍自疇曩。邇來久鞍馬。當暑受勞攘。昏瞀心如醉。困備頭幾搶。江上有孤村。茅屋纔三兩。一株綠槐樹。百年雨露養。扶疏十許丈。數畝淸陰廣。我行思濯熱。愛此聊脫鞅。解衣席其下。坐臥恣偃仰。長風幾萬里。陣陣吹浩蕩。枝枝舞層空。葉葉生秋響。毛髮許飄拂。胸襟任滌蘯。赤日正中天。氷淸獨片壤。靑蠅避無蹤。睡魔逃何往。病骨稍欲飛。神魂頓覺爽。山河入遠眺。散步時放杖。田婦具麥炊。野蔌敵方丈。今夕是何夕。淸福吾專享。古人尙獻曝。我欲進天仗。王門有九重。萬幾多煩想。何方一味涼。薦向吾君上。</text>
<title>水原板上。次金乖崖 守溫 韻。</title>,<text>倦客行行入古營。海天愁思屬秋晴。邑經兵火全彫弊。路出東南慣送迎。新館曾從防禦起。舊氓今詑長官淸。燈前共說關山事。期待殘年看太平。自註。主人李令公以防禦鎖吉城。余亦按節關北。皆於今夏遞來。此夕相逢。共說在北事。故末句及之。</text>
<title>題子孫命名後 三首</title>,<text>李木生火火生土。土生金後水方生。水復生木木生火。循環世世無窮名。又代降雲仍隔幾塵。不知其後是何人。嘉名任爾臨時錫。安取相生永世同。又乾坤開闢卽生寅。萬世相承有此身。願爾孫勤積德。與終始永爲人。</text>
<title>在黃岡。病餘遇李從事。植 共話松下。</title>,<text>靑眼當時倚鶴樓。追惟陳跡幾經秋。重逢關外眞天幸。共坐松間特地幽。三載未堪吟苦病。一春今始辦淸遊。所嗟明日還成別。孤館依然獨客愁。</text>
<title>送曹承旨 友仁 南歸</title>,<text>倦飛還向一枝巢。戀戀朋情范叔袍。便訣聖朝知不忍。苟縻官祿本非饕。夢想尙懸丹地邃。詩篇強道白雲高。卽今銓席多知己。維蟄行看試一陶。</text>
<title>次玄翁 申公欽 晩翠 吳公億齡 兩書䪨。有贈郭令公。二首</title>,<text>知君曾是一山人。林下金章問底因。出世還能思濟世。榮身聊復學全身。八方摠制雄名舊。三逕生涯晩節新。湖海不堪心魏闕。近聞西笑謁楓宸。強仕之年致仕還。海雲深處掩松關。奇功早樹艱危際。殊渥兼隆進退間。南島昔開雙碧眼。西河重對各蒼顏。始終忠孝君親義。莫道當時浪出山。</text>
<title>韓元帥 西平 壽日送寄</title>,<text>鼙鼓先秋注意專。都民手額相公旋。無雙壇上重開府。有一軍中舊握權。客裏忽聞初度日。人間還是古稀年。自憐辜負尊前祝。正坐歸魂繞日邊。</text>
<title>江華府次韻 二首○甲子秋</title>,<text>憶曾銜命向南州。屈指龍蛇歲卅周。擧目山河如舊日。渾頭霜雪奈先秋。殷憂政啓君王聖。偏保安社稷稷謀。努力島中諸將士。莫敎氛祲近江樓。麗代行宮有故基。當時成算未非宜。半千宏業偏安地。四十餘秋苟度時。遼右秖今淪羯虜。島中依舊壯城池。臨機吳蜀言多異。唯願宸聰早察知。</text>
<title>挽平山叔主</title>,<text>莊六堂空近百年。風流三代得公傳。慈親九十今誰養。天道於斯奈漠然。</text>
<title>挽沈兵使母夫人</title>,<text>懿範毋論女史傳。宜家福德更雙全。乘龍夙配尙書貴。懷燕仍成節度賢。屬耳潘輿臨衛幕。驚心婺曜失雲天。忝同聯璧庚僚契。阻紼何堪涕泗懸。</text>
<title>石花里。聞栗谷訃。呼韻而作。甲申</title>,<text>調羹殷鼎兩朝廚。經濟期同稷契謨。半夜秦舂杵不相。一堂無復講都兪。</text>
<title>挽成精甫母夫人</title>,<text>夙夜無違事。如賓六十春。敎成三孝子。榮養大夫人。慈惠隆諸族。芳聲動四隣。杯圈今獨在。蕪沒澗中蘋。</text>
<title>挽李景鎭</title>,<text>昂昂獨鶴下靑田。孝友淸修得世傳。仕不前人知有命。仁無後嗣欲尤天。江南旅夢迷歸路。水北幽棲鎖冷煙。忍記龜臺經歲別。眼中明月却森然。</text>
<title>挽申同知</title>,<text>高靈家世冠東韓。齒德如公孰可班。功業漢庭循吏傳。恩榮洛社耆英官。汾陽頷下兒孫衆。陳氏車中兄弟難。南極忽驚星晦彩。傷心不復見萊斑。</text>
<title>挽而精</title>,<text>自是東南美所鍾。琅然風度玉爲容。雄才早歲三場捷。強仕當年六品終。詩對卷中長泣我。文修地下定催公。驚呼千里腸堪熱。無路人間得再逢。</text>
<title>挽李淸溪 逢</title>,<text>高準龍孫骨相殊。早年豪氣壓酸儒。淸谿漁釣如終老。白首鷹揚倏壯圖。兩郡政聲看似水。百篇詩律唾成珠。一生忠憤今休矣。哭望秋雲鎖劍湖。</text>
<title>挽伯母尹氏</title>,<text>天禍吾家酷。年來至痛頻。早蒙恩似母。終愧事如親。淑範眉前案。明誠澗底蘋。縻官遠阻紼。血泣陪傷神。</text>
<title>挽鄭政丞 彥信 改葬</title>,<text>相㕣威略憺華夷。闕北遺聲草木知。環極泰階人政仰。投荒奇禍世爭悲。靑烏改卜松楸日。黃壤新沾雨露時。賤子卽今歌出塞。不禁偏起九原思。</text>
<title>宣祖大王挽詞 二首</title>,<text>始政期堯舜。中衰値漢唐。靑邱歸再造。黃道仰重光。永祝垂衣久。那聞脫屣忙。龍髥攀不及。空望白雲鄕。讓三承漢統。精一得堯傳。立極光先祖。輸誠格九天。道尊千古上。功卓百王前。欲識中興美。當看廟號宣。</text>
<title>挽李玉山 瑀</title>,<text>栗谷家中季雁行。才名人道白眉郞。琴歌書畫俱稱絶。詩酒風流獨擅場。千里遽驚埋玉報。九原催喚辨絃娘。四喪三世同時酷。漠漠無從問彼蒼。</text>
<title>挽側室</title>,<text>海誓山盟指白頭。百年誰料十年休。卽知泉下長辭別。那忍天涯此去留。子母一時歸兩櫬。形骸底處托雙杯。臨江泣送南州路。浿水千秋不盡流。</text>
<title>挽崔正郞魯詹 東望</title>,<text>早負淸河譽。承家得鳳毛。文章命本薄。州縣職徒勞。身後無崔字。生前只水曹。杏園歸一夢。阻紼倍三號。</text>
<title>挽安僉知 鳳</title>,<text>宦蹟收三輔。朝廷有一尊。二難爲不少。萬石本無言。南極驚淪曜。東阡遽鎖魂。傷心洛陽社。耆舊更誰存。</text>
<title>挽洪德公 慶臣 夫人</title>,<text>淑德熏修動四隣。每聞南澗詠蘩蘋。鸞回鈿軸新封誥。燕化金釵舊匣塵。秦桂八鳥誰哺養。龍門別鶴轉悲辛。人間埋玉無窮恨。一種蓬科漢水濱。</text>
<title>挽尹存中</title>,<text>萬石家中福德昌。三蘇門裏長公行。相期鵬擊三千遠。誰料鷄年半百忙。鶴髮恩深應有悔。猿聲啼盡已無腸。乍分僚席成長訣。那忍猶聞坐上香。</text>
<title>挽尹相</title>,<text>天意生賢豈偶然。要將匡輔中興年。調鹽事業風雲會。補衮精忠日月懸。綠野自能全進退。蒼生猶復望陶甄。一朝殄瘁嗟何及。慟爲公私淚徹泉。</text>
<title>挽尹判書 國馨</title>,<text>范公憂國計。陸子愛君心。大節有如此。小生常所歆。那知三世禍。遽及一年尋。殄瘁尤堪慟。相逢泣士林。</text>
<title>挽姜同知公信 籖</title>,<text>機雲入洛共蜚英。稷下風流擅大名。金馬玉堂眞學士。淸修苦節一書生。官銜但止三司長。惠澤纔宣兩路氓。天不降年今已矣。爲公私哭倍傷情。</text>
<title>挽尹御史 根○以宣輸往關西病逝○前此有松浦之會。御史亦往參。松浦卽慈山也。</title>,<text>北落干戈後。西民水火中。推仁自聖主。將旨屬明公。繡節抛關外。丹旌返浿東。扁舟松浦會。那忍想音容。</text>
<title>挽疏菴 叔英</title>,<text>濁世奇男子。淸修第一流。文章憎命達。富貴與仇謀。昨日猶霜簡。今宵遽玉樓。聖明亡眞士。吾黨豈私憂。</text>
<title>挽朴南郭 東說</title>,<text>鳳曆中興日。龍頭上第名。百僚推國器。三秀擅家聲。命矣嗟玄晏。天乎返玉京。黃岡遺愛地。撫迹一沾纓。</text>
<title>悼李副摠 寧○以天將戰死山陰地</title>,<text>昨夜南天落大星。山陰消息使人驚。孤兵血戰乾坤動。一釰雷馳草木腥。馬革平生男子志。鴻毛此日泰山名。長城已毀吾何倚。欲問蒼天竟杳冥。</text>
<title>挽聘君</title>,<text>維嶽生申不偶然。大賢門下得宗傳。昏朝鐵券辭榮確。淸世䬶臺荷寵專。暫乞一麾聊養疾。俄驚二豎竟難痊。靑門曉別成長訣。遙托深衣淚徹泉。</text>
<title>解釰懸墓</title>,<text>翩翩東國佳公子。玉帛遠向王城赴。王城迢迢三千里。丈夫行裝何以具。腰間惟有釰三尺。自是干將之所鑄。神光騰射晴電橫。紫氣閃鑠蓮花吐。星文曉拂閶闔煙。白虹夜繞徐邦路。徐邦主人愛敬客。館穀相將輸肺腑。時時含笑看吳鉤。至寶令人心意注。心乎愛矣口無言。脈脈相看情已露。非難今日把贈君。遠行如何欠防護。歸時自可報知己。直待回期心默數。東南賓主忽相分。玉節行行去不顧。觀周禮樂事已了。催返征車未暫駐。凄涼舊館主人非。人事那知變朝暮。當時心許此劍在。掛却墳前松柏樹。重泉有靈知不知。不負平生心所慕。男兒信義以爲寶。一劍還輕如一羽。風翻雪鍔耀空山。草樹驚寒魑魅懼。嗚呼。後人交道按劍視。誰肯來懸身後墓。</text>
<title>雪夜論征伐</title>,<text>夜如何其夜未央。禁城玉漏聲丁丁。黃雲漫天雪意驕。汴京城中爲玉京。皚皚九衢尺許深。萬逕蹤滅無人行。平章門外風色惡。平章宅裏寂無聲。相公此夜始解衣。一枕乍穩眠初成。俄聞剝啄是何聲。顚倒衣裳魂夢驚。門前天子立已久。凍雪欲侵龍鬚莖。寒宵不料陛下出。小臣迎拜增屛營。從容造膝一席上。父子情意君臣名。黃袍基業僅經年。榻外鼾睡凝皇情。何妨六合一爲家。朕思北伐還南征。非卿忠智孰咨訪。漢業正欲資良平。君臣不密古有戒。莫怪中夜來煩卿。誰知吁咈片語間。坐令四海煙塵淸。呼娉酌酒更燒肉。擁爐時時飛玉觥。團圓喜氣排嚴冬。一座還應春意生。昭融契合千古少。獨惜金匱終渝盟。嗚呼。後世豈獨無征伐。君臣夜夜眠五更。</text>
<title>驅石駕滄津</title>,<text>六王已畢四海一。阿房高起咸陽陌。雄圖始溢侈心生。五德三功屹嶧。巡遊六龍疾如飛。萬里東南窮禹迹。長生又思蓬島藥。其奈漫漫滄海隔。童男一去無消息。駕石爲梁將自適。扶桑影裏湧金輪。快覩將期壯心魄。風雷號令物無違。巨靈屭奰來趨役。神鞭揮霍霹靂忙。一夜驅盡他山石。千巖處處動雲根。電馳星犇相絡繹。堅頑詎敢少遲回。一摑痕隨逬血赤。天吳河伯駿犇走。一一駕疊靈龜脊。長虹幻出不霽天。跨越天東萬頃碧。神功鬼力奪天造。水底魚龍皆辟易。銀河不待集靈鵲。塡石何煩精衛翮。誰云暘谷遠難見。五雲神光如咫尺。鑾輿未聞渡橋東。遽見雄心墮一夕。鮑車晩出沙丘路。發卒橋成竟何益。雖云此說誠荒唐。只可因之寓深責。君不見驪山宿草埋石麟。㶚橋已渡江東籍。</text>
<title>代忠州士民上麻提督歌謠</title>,<text>云云。某等伏覩欽差提督軍務摠兵官老爺東征班師。經過弊州。不勝忻抃感激之至。謹撰荒詞。伏呈臺下。伏以征伐自天子。奏一月三捷之功。簞壺迎小人。頌萬民再生之德。塵淸海岱。彩動旌旗。恭惟天下無雙。山西第一。論兵邁古。受黃石而學白猿。策勳逢時。拜金壇而坐玉帳。邊疆壯宋門之鑰。匈奴避漢將之飛。弊邑不天。頃見䘐於小醜。危亡無日。幸賴控于大邦。帝曰往諧。惟汝一二文武將相。王赫斯怒。出我百萬錢穀甲兵。復三都寧安小成。越六載未訖天討。漢庭謀師無逾老臣。唐鉞臨軒不如福將。東南健兒。燕趙技擊。前熊後羆。金鼓號令。旌旄指揮。左霜右雪。直爲壯曲爲老。仁者無敵於前。十則圍五則攻。屈人不戰爲上。何勞穴中之探虎。忽見幕上之飛烏。半渡歸擊。東風助赤壁之火。一鼓作氣。南海漲血色之潮。大寒必有陽春。足見天心之悔禍。太半適當今日。首覩坤倪之永淸。濟兆民時乃功。抑秋毫皆帝力。銅柱已鑄於南極。衮衣寧久於東征。薄言還歸。瞻彼旟旐旆旆。歲云暮止。今我雨雪霏霏。壯士長歌。挽銀河而洗甲。殘氓感泣。戴香盆而迎門。伏念亂離餘生。須臾忍死。自憐周黎之孑遺。不圖漢儀之復覩。拯己水火。是生死肉骨之恩。復我邦家。有仰父仰子之樂。傷哉貧窶。玄黃蔑報於篚筐。卓乎奇功。丹靑敢摸乎日月。簞醪略設。短引俱成。詩曰。東海有國。維帝綏服。島夷狺然。肆厥蠆毒。我是用急。父母是告。王師有征。惠此東國。爰整其旅。有臣如虎。煌煌者鉞。我揚我武。有嚴有翼。如震如怒。島夷喙矣。空厥蟻聚。東海洋洋。武夫洸洸。島夷旣遁。告成于王。王曰還歸。衮衣繡裳。曰歸曰歸。日月陽止。我公歸止。四牡騑騑。公歸不復。我心西悲。公來活我。天子命之。天子萬壽。無疆無期。東海四章章八句</text>
<title>挽詞[李元翼 梧里]</title>,<text>戎馬相逢浿水雲。湖中嶺下贊軍門。氛妖南海無纖賊。塵起西風誓報君。不暇眠食戕氣體。匪遺細大損神魂。我今耄耋安能久。休恨幽明此日分。</text>
<title>挽詞[尹昉 海昌]</title>,<text>天不憖遺日。人方殄瘁時。蒼茫出師表。牢落峴山碑。廟略將誰托。邊憂漸覺危。精誠與奇算。何處更相期。</text>
<title>挽詞 二首 [申欽 象村]</title>,<text>丘原無起日。叔世嘆才難。盤錯神明懼。熊羆結束安。盛名靑史在。英爽夜臺寒。欲借巫咸語。於公壽獨慳。</text>
<title>挽詞</title>,<text>宦跡曾同病。從來竟不磷。淺深誰復揭。風雨獨能晨。起廢還朝日。含哀執誄辰。存亡亦何事。使我却沾巾。</text>
<title>挽詞[吳允謙 楸灘]</title>,<text>休論妙略解兵機。經濟奇才世固稀。邊上久揮氶相扇。堂中今失老萊衣。松楸寂歷迎丹旐。風雨凄涼捲素幃。春艸欲迷南國路。王孫此去幾時歸。</text>
<title>挽詞[李廷龜 月沙]</title>,<text>文武才全第一流。少年帷幄運奇籌。重臨細柳威聲振。屢舍甘棠惠澤留。位致卿班傾雅望。病因王事未曾休。平生許與推知己。欲寫哀辭淚不收。</text>
<title>挽詞 二首 [柳根 西坰]</title>,<text>昔我持湖節。明公着繡衣。設營雙樹日。宣力德周時。末契心相托。餘生竟誰依。艱虞膺體察。矢石許驅馳。</text>
<title>挽詞</title>,<text>抱疾形方換。休官計已悲。筍班秋部長。萱背七旬慈。素韠㷀㷀甚。丹旌杳杳歸。無由漬綿酒。長慟洩荒詞。</text>
<title>挽詞[韓浚謙 西平]</title>,<text>昔我登壇日。推君第一流。鼓鼙思轉劇。慷慨愧還優。南國烽煙暗。西關羽檄稠。戎旌慘無色。大樹颯先秋。</text>
<title>挽詞[李貴 延平]</title>,<text>非夫人痛爲伊誰。上以邦家下以私。南路巡宣棠詠久。西方體察幄籌奇。郭公勳業蠻夷服。司馬聲名走卒知。鶴髮在堂鸞在鏡。天何速奪至於斯。</text>
<title>挽詞[張晩 玉城]</title>,<text>病緣憂國竟難瘳。可惜孤忠掩古丘。大廈欲傾摧獨木。洪濤未濟失長舟。良圖妙算歸冥漠。偉績豐功坐謬悠。無復綵衣趨膝下。暮天湖外倚門愁。</text>
<title>挽詞[徐渻 藥峯]</title>,<text>篤生才傑濟時艱。杖鉞西南重雪山。晩際明良天不助。倚閭無復待朝還。</text>
<title>挽詞[金尙容 仙源]</title>,<text>山水鷄林淑氣淸。益齋之後更鍾英。詞華妙歲靑錢選。節旄雄藩黑首榮。報國忘軀畢精力。酬勞命德寵孤卿。經年二豎沈沈在。江漢春風哭粉旌。</text>
<title>挽詞[沈悅 南坡]</title>,<text>同朝又有同庚分。鶼▣深情矢不諼。西北昔年偕按節。畫圖遺跡最驚魂。人間大夢君先覺。病裏殘骸我獨存。畢竟同歸何足恨。交期更向九原論。</text>
<title>挽詞[李晬光 芝峯]</title>,<text>奕世鷄林胄。淸朝玉一枝。詩書元素業。文武夙兼資。妙略戎夷伏。英聲草木知。屢持靑海節。重長白雲司。許國身仍病。經年藥未醫。先春凋露薤。後臘悴霜芝。鏡裏鸞形隻。堂中鶴髮悲。光陰慳六秩。善慶在孤兒。放隴行旌遠。寒程去翣遲。臨風無限淚。不獨爲吾私。</text>
<title>挽詞[鄭經世 愚伏]</title>,<text>聞公卽遠之期近在明曉。而病蟄經旬。旣失一酹。又不得追送於津頭。顧念平生。有愧古人。仍憶五十年前相唱酬語。用其韻以代薤露。想不亡者存。當爲一慨然也。靈輀催曉戎㡛帷。正是哀翁臥病時。千里素車慙范式。百年深契失鍾期。籌邊此日思良將。活國當時倚上醫。拭盡公私無限淚。更尋枯筆爲君持。</text>
<title>挽詞[閔馨男]</title>,<text>少年曾擢桂。才調更無倫。西北承宣地。轅門贊畫辰。獨賢添病淚。不幸喪斯人。餘慶麟兒在。偏傷鶴髮親。</text>
<title>挽詞[崔瓘]</title>,<text>籍甚聲名久。蜚英自妙年。三陲雄鎖鑰。八座近台躔。天奪云何速。國憂尙在邊。庭闈猶宿昔。遺恨泣重泉。</text>
<title>挽詞[金藎國]</title>,<text>我友驚淪沒。蒼天不慗遺。謨猷廊廟日。節制塞垣時。聖主爲之悼。國人聞者悲。輝煌太史筆。突兀峴山碑。墮淚斜陽笛。呑聲落月詩。萱堂尙無恙。哀挽欲何之。</text>
<title>挽詞[李顯英 蒼谷]</title>,<text>文武才名柱早題。一時聲價斗山齊。曾懸旌節咸關北。更擁豼貅浿水西。久識鳳姿皆倚重。寧知鷄夢忽悲悽。春風薤曲南歸路。忍見高堂皓首啼。</text>
<title>挽詞[李慶全 石樓]</title>,<text>憶昔隨行分院日。君鬚我齒各如何。東明曉雨靑袍濕。南岳春晴粉鵠斜。榮落籌來渾夢幻。存亡商了只驚嗟。凄涼十載西州路。峴首碑前少客過。</text>
<title>挽詞[李弘胄]</title>,<text>少小聲名動搢紳。蜚英半世匪躬臣。才優廊廟籌邊日。績懋秋官按獄辰。西郭未瘳經歲病。北堂誰慰倚門親。翩翩丹旐湖關路。默想平生淚滿巾。</text>
<title>挽詞[李聖求 分沙]</title>,<text>文星晦彩將星沈。聽履儀形杳莫尋。門館凄涼餘部曲。搢紳惆悵失規箴。人亡古卷吾安仰。名滿中原世所欽。回首江都驚一夢。只今官閣有遺音。</text>
<title>挽詞[朴仁傑]</title>,<text>經略西邊日。軍中喜得韓。憂時搔髮白。念國叩心丹。東湖無主人。池榭荒蒼苔。碧梧鳳不來。塵跡空仙區。朋儕若晨星。老懷堪長吁。最憐大夫人。垂白在堂上。晨昏誰定省。甘旨誰供養。旅櫬歸南土。丹旐飛漢涯。摧咽寸腸折。人間寧有斯。死別▣呑聲。會面知何時。題輓歌一曲。泉路以爲期。</text>
<title>挽詞[金時讓 荷潭]</title>,<text>間氣人生傑。東隅嶽降神。家庭元有學。英邁更無隣。弱冠纔通籍。脩魚便縱鱗。器逢盤錯別。才爲亂離伸。斧輝湖西日。襜開嶺北春。一心殉社稷。雙手濟艱屯。豈獨朝中貴。應需席上珍。挺身當亂世。抗義植彝倫。落跡都門外。誅茅廣水濱。朝家收廢棄。關塞値風塵。觀像頻瞻屋。傷時幾沾巾。天心興漢室。民望屬眞人。灑落君臣契。遭逢日月新。長安無冠盜。廷尉少冤民。授命殲西賊。將身作幕賓。多公獨許國。偕我共忘身。一病緣明主。三年乃老臣。精神消戰伐。圖畫阻麒麟。世事還如此。哀辭不必陳。今朝悼亡淚。非但爲姻親。</text>
<title>挽詞[洪瑞鳳 鶴谷]</title>,<text>益老之孫國藎臣。受知宣廟特超倫。聰明透處情誰遁。幾務疏來筆有神。大義已章昏亂日。一身先瘁中興辰。藩維樞▣俱寥寐。非我伊私涕滿巾。勞悴成斯疾。刀圭▣亦難。人才期大用。天降壽何慳。成績常宜紀。休名史可觀。存亡嗟異制。時序迫遷棺。翟幄粧靈駕。牛眠卜故山。殘生會托契。枯草久倚蘭。怳怳心如喪。哀哀淚不乾。自今吾益老。只擬會冥班。</text>
<title>挽詞[李敏求 觀海]</title>,<text>素紼中京發。蕭蕭駟馬鳴。春還虛館暗。雪盡故山明。鳳轄歸無日。龍門隔此生。存亡滿衿淚。不忍向西城。</text>
<title>挽詞</title>,<text>短世符蛇疾。寒宵櫪馬驚。門閭有朝暮。幕府異平生。雨露沾恩贈。雲霄憶履聲。惟餘東壁月。長拱北辰明。</text>
<title>挽詞 二首 [李峻 蒼石]</title>,<text>憶曾萍會泮東村。秋水精神瑞錦文。前席賢才推賈傅。出關英氣壓終軍。忠忱一片輝靑史。仙馭千秋返白雲。日暮漢江風色慘。露簫聲裏黯銷魂。</text>
<title>挽詞</title>,<text>入爲心腹出干城。雋望咸推間世英。一節險夷殫職分。兩朝終始荷恩榮。雲迷瀛海鸞笙斷。日暮門閭鶴髮驚。屈指老成今有幾。傷心非但念交情。</text>
<title>挽詞[金德諴 醒翁]</title>,<text>天爲邦家胡奪速。益齋公後有斯人。才全文武鳴時久。政布恩威▣俗頻。際會兩朝修攘聖。精神千里折衝辰。西原歸櫬從先兆。惟恨萱堂哭老親。</text>
<title>挽詞 二首 [李基祚 浩菴]</title>,<text>四海無雙士。三邊第一功。甘棠留美績。細柳有高風。梁壞吾安仰。人亡道易窮。秦舂聲久輟。痛哭奪楊公。</text>
<title>挽詞</title>,<text>望治宵衣日。求賢側席時。如何失龜鑑。誰復佩安危。萬里長城拆。三春寸草悲。傷心曳履處。不見上丹墀。</text>
<title>挽詞[李敬輿 白江]</title>,<text>安危注意曰。文武似公難。卿月臨周圄。營星照漢壇。英雄滿襟淚。部曲倚戈嘆。忍見晨昏地。猶望暮出還。</text>
<title>挽詞[朴東善 西浦]</title>,<text>余年廿七八。已聞君姓字。捷科君爲先。同入槐院裏。志同官亦同。年齒少差池。愛之如具爾。宦遊肩常隨。關西與湖右。奔趨亂離瘼。惟君才且智。十駕吾不及。遂爲世大用。出將而入相。顧我何摧頹。飄然髮千丈。誰知君未老。遽爲二豎嬰。病中時一過。語言殊平生。沈綿閱二歲。斯疾終不救。人亡國殄瘁。已矣天不佑。朝廷失蓍龜。士卒喪父母。寡妻及弱子。滿室啼呼哀。</text>
<title>挽詞[李尙吉 脫沙]</title>,<text>宿德雄才間世英。崇高誔降異人生。文章早歲鳴湖甸。功業中年在柳營。經濟久宜調鼎鼐。艱危痛惜一干城。九原最是難瞑目。罔極萱堂倚閭情。</text>
<title>挽詞[李植 澤堂]</title>,<text>靑春金榜卽騫騰。三十登壇古罕稱。八座身名應北斗。全才文武際中興。軍民屬望時方泰。籌畫勞神病遽乘。從此家▣祀黃石。精靈慘憺鎖丘陵。</text>
<title>挽詞[吳翩 天坡]</title>,<text>妙年英爽脫風塵。帷幄奇籌自壬辰。馴致功名宜宰相。天慳壽考奈君民。登樓賞月黃岡夜。橫槊吟詩浿水春。屈指舊遊渾似夢。白頭山簡獨傷神。</text>
<title>挽詞</title>,<text>文武堂堂將自才。當時輿望屬鹽梅。雍容裘帶三邊靜。密勿風雲八座開。地下有靈朝北闕。人間無路奉南陔。傷心漢水滔滔外。一幅丹旌去不廻。</text>
<title>挽詞[李明漢 日洲]</title>,<text>未赴軍書辟。長懷國士恩。還珠猶隕涕。臨輓倍傷魂。益復憂西事。誰能護北門。會觀出師日。百里不聞喧。</text>
<title>挽詞 二首 [朴炡 錦洲]</title>,<text>憂時一疾竟難醫。文武全才更有誰。最是人間無限恨。倚閭長望暮歸兒。</text>
<title>挽詞</title>,<text>湖南分竹在前年。臨別關心二豎纏。惆悵今朝一杯酒。不禁長慟淚如泉。</text>
<title>挽詞 二首 [姜榴 竹窓]</title>,<text>丹旐翩翩出曉城。含悲那忍說平生。妙年才藝兼文武。京洛兒童誦姓名。橘井春陰空鎖恨。尙書革履已無聲。也看蘭玉盈庭樹。積善應歸後裔榮。</text>
<title>挽詞</title>,<text>公臥城南我向西。海山迢遞夢魂迷。那知病裏傳凶問。獨在人間意慘悽。天一柱傾誰衛國。鶴千年後倘歸棲。重泉定抱無窮恨。日暮門閭皓首啼。</text>
<title>挽詞[趙璞 石谷]</title>,<text>童稚頭上角。名科頷摘髭。爭稱瑚璉器。咸仰棟樑姿。白面韜鈐掌。靑春將印累。三朝期盡瘁。一疾竟難醫。曠朗隳天襄。昏芒卽地祗。鼠肝看未得。蟲臂證之誰。怛化憐來氏。沾襟笑艾姬。悲懽從此曖。明暗自茲岐。德業新銘誌。威風舊夏夷。親賓擁祖道。州縣護靈旗。寂寞空華寢。凄涼撤縞帷。▣鳴聞廣柳。雀踴慟諸兒。寡鶴鄕閭倚。孤鸞旅櫬隨。漢濱雷哭慘。湖路露歌悲。向我杜門日。當公伏枕時。尋常每自愧。藥餌未相資。訊候良非久。承凶信可疑。依然聽喉語。尙忍寫哀辭。塋域成蓬馬。朝廷失蓍龜。平生憂國淚。寧獨爲吾私。</text>
<title>挽詞[朴潢 懦軒]</title>,<text>拔擢先朝盛。安危衆望傾。九重憂楚釰。萬里恃長城。半夜星文暗。中天甲馬驚。倚門垂鶴淚。行路亦呑聲。</text>
<title>挽詞[洪憲]</title>,<text>一代三韓傑。三朝一介臣。經綸斯世志。慷慨百年身。金櫃論兵久。靑冥受鉞頻。眷深推轂日。忠見視師辰。循國心如鐵。憂時鬢似銀。勤勞何患氣。藥餌幾經春。卿月俄淪魂。彤于忽掩塵。威名聞北虜。遺愛在西人。佐幕曾爲客。籌邊覺有神。平生荷知遇。霑灑送靈輴。</text>
<title>挽詞[尹順之 涬溟]</title>,<text>文武經邦政事優。目中那復有全牛。盤根錯節才還別。拖玉紆金鬢未秋。幾看萊衣開細柳。可憐卿月作沈舟。稚兒孑孑孀親在。應向重泉淚不收。</text>
