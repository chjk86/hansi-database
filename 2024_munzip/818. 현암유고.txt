<title>雨夕</title>,<text>舟輕楊柳風。鷺點澄江色。隱几晝焚香。前山帶雨黑。</text>
<title>示東溟 鄭君平</title>,<text>江漢夕陽裡。靑山山上雪。杯心泛菊花。却訝重陽節。</text>
<title>秋思</title>,<text>松籟傳秋響。荷風送晩香。凉生一枕夢。山雨落池塘。</text>
<title>東林送僧</title>,<text>香爐瀑布好。山客發東林。月白虎溪水。浮雲何處尋。</text>
<title>拜新月</title>,<text>少女下堦拜。琅琅向月祝。月中有姮娥。應憐儂獨宿。</text>
<title>神勒寺。次蓀谷韵。</title>,<text>錦水生微波。斜陽隱古樹。孤僧與暯鴉。共入靑山雨。其二暮鴉壓平蕪。孤烟生遠樹。漁翁睡蓬窓。夢濕前灘雨。</text>
<title>自君之出矣</title>,<text>自君之出矣。網結合歡衾。思君拜新月。新月知儂心。其二自君之出矣。羅衣空自香。思君步蘭渚。怕見雙䲶鴦。</text>
<title>宮詞</title>,<text>寒虫近玉階。碧窓紗如霧。淸空白露斜。曉作梧桐雨。</text>
<title>花藏寺</title>,<text>指點花藏寺。沿溪細路通。踈鍾秋色裡。僧語白雲中。</text>
<title>前出塞 二首</title>,<text>策馬渡河氷。三宿長堤下。西風一鴈聲。落月陰山夜。白玉翠眉兒。應思萬里客。征馬及春來。休爲望夫石。</text>
<title>遼陽</title>,<text>驅車穿絶塞。霜月宿遼陽。千年鶴不返。碧落雲茫茫。</text>
<title>次金浦板上韵</title>,<text>遠岫參差畫。長江上下天。孤舟一聲笛。吹破白鷗眠。</text>
<title>聽琴</title>,<text>我有白露酒。君橫玄鶴琴。高樓捲珠箔。明月出江心。</text>
<title>偶吟</title>,<text>世路無靑眼。淸江有白鷗。扁舟一樽酒。長笛下中流。</text>
<title>靑流壁。贈僧。</title>,<text>靑壁暮江路。獨歸何處僧。僧言永明寺。遙在白雲層。</text>
<title>滄浪亭 二首</title>,<text>漁村夕陽邊。扁舟何處客。蕭蕭一帆風。滿載秋江色。水岸淨流澌。春禽啼弱柳。田夫叱牛耕。無乃長沮友。</text>
<title>野望</title>,<text>湖田麥苗靑。野艇炊煙白。江淨浴鸕鷀。林深啼布穀。</text>
<title>次白軒赤壁韵 李相景奭</title>,<text>赤壁蘇仙月。淸江李郭舟。波濤駈入筆。天地借高秋。</text>
<title>送人入薇源</title>,<text>江上一聲笛。桃花千樹春。靑山隱隱處。應有避秦人。</text>
<title>夜坐</title>,<text>西風夜鳴竹。月落秋江深。獨倚土窓下。無絃千古心。</text>
<title>夕望</title>,<text>兩兒騎一牛。犢鳴隨其後。豊草齕且行。不覺前山暮。右荒池亂蛙吠。草屋匏花白。牛背一笛風。雨壓靑山夕。</text>
<title>送春</title>,<text>無酒奈送春。贈詩春自知。君收百花去。何處可吟詩。</text>
<title>朴淵鶴巢</title>,<text>幾時別蓬壺。棲棲此雲壁。一去不復來。杳杳秋天夕。</text>
<title>馬上口占</title>,<text>細草高低岸。桃花前後村。一聲牛背笛。落照漏殘雲。</text>
<title>玉河關逢立春</title>,<text>北館逢新歲。東韓路幾千。孤臣垂白髮。聖壽祝齊天。</text>
<title>後出塞</title>,<text>忽忽出都門。行行西擊胡。微軀安敢顧。天子按湛盧。</text>
<title>偶吟</title>,<text>莫問江湖事。誰知放浪翁。扁舟一壺酒。棹歌月明中。</text>
<title>木鴈</title>,<text>不識蘇卿節。寧知帝子絃。佳人持錦字。猶倩玉關傳。</text>
<title>望海樓</title>,<text>落日金波上。孤城望海樓。西風何處笛。吹送古今愁。</text>
<title>望夫石</title>,<text>萬古天無語。千山月共寒。只應微雨過。粧淚似闌干。</text>
<title>淸宵棹歌</title>,<text>銜山水月低。帶露踈鍾重。漁郞叩歌。喚起江村夢。</text>
<title>滄波白鷗</title>,<text>江漢渺連天。沙鷗千點雪。忘機釣魚翁。吹笛蘆花月。</text>
<title>龍山霽月</title>,<text>露洗白蓮花。蒼茫掛空碧。江客酒一樽。漁舟人送笛。</text>
<title>鷺梁烟樹</title>,<text>古樹夕陽裡。孤烟生遠村。江山呈活畫。水墨近黃昏。</text>
<title>仙峯落照</title>,<text>仙峯上下天。茫茫九萬里。落照下海門。千山紫烟起。</text>
<title>蚕頭踏靑</title>,<text>斷岸近天飛。風光暮春好。初從浴沂來。更踏王孫草。</text>
<title>氷江雪馬</title>,<text>長江銀作橋。仙槎去無跡。如通牛女津。會覔支機石。</text>
<title>鐵浦釣魚</title>,<text>蒻笠與蓑衣。蕭蕭一竿竹。客星莫隨我。不識劉文叔。</text>
<title>謝人送酒</title>,<text>楊葉翠眉細。桃花紅粉均。淸江一聲笛。誰送洞庭春。</text>
<title>答人 洛中人來言。勿守隱約。稍尋名利。以此答之。</title>,<text>烟波吾富貴。風月我生涯。江村春酒熟。處處典衣賖。</text>
<title>桐江釣叟</title>,<text>細雨桐江暮。披蓑嚴子陵。維舟罷釣去。家在亂雲層。</text>
<title>自挽</title>,<text>適來奚足喜。適去奚足悲。文章與道德。落落未留皮。</text>
<title>咏畫榴鳥</title>,<text>王母宴周帝。蟠桃獻十枚。石榴南海在。猶遣鳥㘅來。</text>
<title>春江雨</title>,<text>渺渺桃花浪。淸淸白鷺洲。春風吹暮雨。應濕釣魚舟。</text>
<title>別趙生 世彙 歸公山</title>,<text>空江暮雨來。別路秋風落。紅樹白雲間。君爲錦水客。</text>
<title>同福縣樓。次張持國韻。</title>,<text>竹色梅香共一樓。春山無月子䂓愁。禁城西望秦雲隔。遠客傷心不待秋。</text>
<title>岳陽 在頭流下 別人</title>,<text>踏破溪邊一逕苔。白雲山影共徘徊。此去莫言關路阻。江梅花發卽歸來。</text>
<title>雪花大如手</title>,<text>江天雪花大如手。飛落西湖湖上山。西湖病客寒無酒。抱膝長吟行路難。</text>
<title>書人便面</title>,<text>一曲離歌行路難。西風吹水楚江寒。湘浦春來有歸鴈。莫敎書信阻秦關。</text>
<title>題人壁</title>,<text>明時誰似此愚夫。閑愛漁翁淨愛湖。欲駕長風千里去。岳陽樓上望蓬壺。</text>
<title>塞上聞笛</title>,<text>玉門西北接燉煌。白草茫茫落日黃。胡兒笛裡梅花引。三月關山一曲香。</text>
<title>夜坐</title>,<text>小村遠火如踈星。微雨暗風吹囪欞。方壺道士夜無睡。袖手一讀黃庭經。</text>
<title>憶大容弟 壬戌春</title>,<text>西湖春物攪新愁。花撲重簾柳拂舟。悵望關雲消息斷。夕陽何處獨憑樓。</text>
<title>龜潭夜泊</title>,<text>日落空江生白波。蘆花如雪月明多。萬疊靑山深樹裡。一燈砧杵是誰家。</text>
<title>思君恩</title>,<text>危樓北望萬山平。佳氣䓗蘢白玉京。碧桃紅杏春風裡。亦有葵花向日傾。</text>
<title>宿漁村</title>,<text>春江月出夜雲輕。垂柳踈篁入望平。漁舟且莫吹長笛。恐遣沙鷗夢不成。</text>
<title>簡寄金浦倅</title>,<text>金陵此去無多地。君泛秋江正渺茫。西社重峯古祠在。莫敎香火四時凉。趙重峯。曾莅本縣云。</text>
<title>贈劒西邊倅 辛酉春</title>,<text>我有龍泉劒三尺。九天曾欲决浮雲。爲贈關西都護別。陰山瀚海動星文。平生袖裡蓮花鍔。少日屠龍氣有餘。男子臨分意氣贈。虹光先射斗牛墟。</text>
<title>別人</title>,<text>七十鳴灘水正肥。白雲歸思片帆遅。明宵泊舟淸心月。烟樹深深聽子䂓。</text>
<title>夜傍西巖宿</title>,<text>漁翁夜纜泊西巖。暗峀孤猿聲兩三。日出靑林棹歌去。白鷗飛盡水如藍。</text>
<title>塞下曲</title>,<text>雪滿軒轅千尺臺。孤鴻影度金河月。精兵夜守玉門關。萬里長安夢魂絶。</text>
<title>栢梁臺</title>,<text>縹緲仙臺特地齊。君王新御火龍袍。昭陽白日來王母。袖裡分明見玉桃。</text>
<title>簡天官 求延安</title>,<text>千年方丈別烟霞。潦倒風塵鬢已華。欲把一麾江海去。暮天踈雨賞蓮花。</text>
<title>九連城</title>,<text>月落胡天大漠寒。征人烟火傍陰山。長安此去三千里。夜夜思君鬢已斑。</text>
<title>題張祐詩集 唐詩人</title>,<text>天下文章天下士。一瓢泉水一簞炊。江湖自有閑中樂。獨向芳洲理釣絲。</text>
<title>古靑樓曲</title>,<text>羽林千騎出長楊。挾路紅粧笑語香。君家夫壻年應少。白馬金鞍第幾郞。金碧靑樓十萬家。家家垂柳石榴花。東風吹送相思夢。繡幙珠簾月自斜。</text>
<title>贈薊州士人</title>,<text>飮君蘭陵之美酒。贈君一曲長相思。男兒意氣惜分手。立馬東風楊柳綠。</text>
<title>孤城笛報愁</title>,<text>霜落胡天大漠寒。孤城寄在隴雲端。何處戍樓人送笛。故園楊柳未曾看。</text>
<title>方丈山</title>,<text>家在江南方丈山。白雲深處掩柴關。處處巖花紅映水。漁翁垂釣釣魚灣。</text>
<title>望夫石</title>,<text>千山萬山關山道。羅襪香塵千里春。誰知一片溪邊石。猶作狂夫夢裡人。</text>
<title>岸花飛送客</title>,<text>三月江村花似雪。風吹萬點送人行。乾坤萬里浮萍客。惟見江花不世情。</text>
<title>詠畫效張子同體</title>,<text>孤舟月落江沉沉。萬壑風生猿夜吟。一樽酒三尺琴峩。洋彈罷無知音。</text>
<title>浿江四絶</title>,<text>關西行樂古神州。第一江山第一樓。蘇小門前江水近。綠楊枝外採蓮舟。㝡羡元央睡暖沙。莫敎雙燕入兒家。平生始解銷魂別。紅袖春風折柳花。搖㨾江春畫閣淸。花愁蝶恨若爲情。銀鞍玉勒靑𩣭馬。莫遣紅粧傍客行。綾羅芳草綠迢迢。蘇小門前柳拂橋。不知何處吹長笛。疑是仙人紫玉簫。</text>
<title>次小蓬壺韵 肅川</title>,<text>蓬壺淸絶勝瑤池。垂柳渾疑織女絲。欲識仙區眞物色。荷花風動月明時。</text>
<title>天邊尙掛長門月</title>,<text>漢宮胡地一萬里。夜夜如聞長樂鍾。無情㝡是長門月。依舊淸光滿白龍。</text>
<title>塞下曲</title>,<text>瓴臺處處近天山。一曲勞歌行路難。洛陽親舊如相戀。夜宿遼河草露間。</text>
<title>門開九江轉</title>,<text>大唐天地風塵色。俯瞰長江百感生。欲將九道波如雪。淨洗中原萬里兵。</text>
<title>十三山</title>,<text>十三山下近淸溪。山色蒼蒼露氣凄。征人却訝瀟湘岸。只欠孤猿月下啼。</text>
<title>寄終南居士</title>,<text>雪裡巖扉夢裡開。白雲擎月上瑤臺。不省囂塵漲近陌。只聞笙鶴數聲來。</text>
<title>廵廳夜宿</title>,<text>龍驤老將病無眠。更皷鼕鼕月壓煙。何似典衣沽酒店。桃花春浪趁漁船。</text>
<title>長安阻雨</title>,<text>長安處處花如海。風送蓬萊百和香。春酒一杯成午睡。隔簾微雨夢滄浪。</text>
<title>七夕月</title>,<text>烏鵲橋頭結綺䟽。天孫初住紫鸞車。嫦娥悄悄無歡意。虗擲雲間白玉梳。</text>
<title>薔薇</title>,<text>誰道儂家飯不足。離離滿架黃金錢。新豊春酒滿眼沽。大醉笑拍東溟肩。</text>
<title>狂客歸舟逸興多</title>,<text>江南春色江南別。楚客孤舟浪拍天。鑑湖一曲恩波濶。月笛煙簑白鳥邊。</text>
<title>拜杜鵑</title>,<text>不如歸去不如歸。萬里孤臣再拜時。戀主平生一斗血。世間唯有子䂓知。</text>
<title>舟人掛燈 燈夕也</title>,<text>長江千里海門通。多少漁燈傍岸紅。疑是碧空秋已近。火星飛下水晶宮。</text>
<title>寒碧樓 淸風</title>,<text>昔過淸風寒碧樓。千山紅樹暮江流。至今夢逐南飛鵠。手把新詩上釣舟。</text>
<title>滄浪歸客夢</title>,<text>帝里江南萬里秋。鳳池何似白鷗洲。夢入楚天雲水外。蘆花月白有漁舟。</text>
<title>題詩水西寺</title>,<text>靑蓮詩贈白雲僧。金碧高樓問幾層。更待波心明月出。怳如吳質廣寒登。</text>
<title>次白軒韵</title>,<text>昔日棲霞方丈山。仙人晝下彩雲關。天壇舊侶今猶在。應笑生涯不暫閑。</text>
<title>漁村聞笛</title>,<text>草屋柴門斜復橫。夕陽如畫暮烟生。郭煕祈岳而今在。倘寫漁村一笛聲。</text>
<title>春山半是雲</title>,<text>春山萬疊雲萬重。白雲無心山不語。只恐靑山雲共飛。茫茫天地無尋處。</text>
<title>花下問漁舟</title>,<text>踏盡山花到小津。白雲仙界問漁人。桃源只在靑山裡。門掩落花千古春。</text>
<title>記夢</title>,<text>魂飛象緯三淸裡。衣襲龍樓百和香。自是江湖退憂客。夢中猶得近吾王。</text>
<title>夜坐</title>,<text>唐虞事業資章甫。星斗文章亦暗投。萬古興亡一長嘯。淸江霜月正西流。</text>
<title>紙梅</title>,<text>花神昨夜降蓬萊。爲遣雲孫學放梅。倘見弄珠人似玉。月明應有暗香來。</text>
<title>通川赤雪</title>,<text>十洲仙境㝡關東。叢石參差倚半空。花神却恨春光晩。雪作山花樹樹紅。</text>
<title>春帆細雨來 自注。時洪景澤。挾綠衣。莅白川。</title>,<text>渺渺春江白鳥雨。蕭蕭楚客一帆孤。來時倘見鴟夷子。國色蘭舟泛五湖。</text>
<title>黃梅時節家家雨</title>,<text>江湖一夜雨催梅。村北村南次第開。莫道黃梅助詩興。雪中爭似暗香來。</text>
<title>泛月</title>,<text>南國佳人字莫愁。一樽長笛下滄洲。崑崙萬里瑤池水。未聞羣仙泛月遊。</text>
<title>朱亥墓 代人作</title>,<text>荒原俠骨香千古。豈止酧恩大義伸。當時若失金推擊。天下丁寧共帝秦。</text>
<title>悠悠</title>,<text>悠悠坦坦休休翁。白白淸淸薄薄酒。酒中中夜夜生凉。缺月沉江星在柳。</text>
<title>杯中月</title>,<text>萬里無雲河漢明。廣寒蟾兔不勝淸。忽看鸚鵡杯中月。怳聽嫦娥笑語聲。</text>
<title>暮江行雨</title>,<text>夕陽明滅片帆孤。何處殘虹更飮湖。靑山漁店雨中失。人謂天公水墨圖。</text>
<title>滿天風雨下西樓</title>,<text>蕭蕭風雨打江樓。別恨茫茫芳草洲。君去長沙誰與伴。滄浪應有一沙鷗。</text>
<title>洛客佩酒來訪</title>,<text>西湖雲物入新秋。何處客來江上樓。一曲瑤琴滿樽酒。白𩿨飛盡水東流。</text>
<title>露桃花下不知秋</title>,<text>仙桃八千歲爲春。花下太平歌舞人。庶幾吾王無疾病。陋巷瓢飮樂天民。</text>
<title>寄題正陽寺</title>,<text>白玉芙蓉眞世界。九天仙樂數聲淸。秋風駕鶴毗盧頂。應有洪厓一笑迎。</text>
<title>別淸風姜使君叔久 栢年</title>,<text>昔過淸風寒碧樓。龜潭東望萬山秋。征帆政値桃花浪。回首長安月一鉤。</text>
<title>西湖雨景</title>,<text>遠山含雨近山靑。濃靄垂天天四塞。隔水漁村生夕烟。微茫又失靑山色。</text>
<title>齒虫</title>,<text>終年茆屋病頭風。豈料頭風化齒虫。肉食不尋尋藿食。齒虫愚騃與吾同。</text>
<title>松</title>,<text>梧桐月白竹吟風。萬頃波濤在老松。枝幹蜿蜒蟠滿地。誰知庭畔有虬龍。</text>
<title>月梅</title>,<text>月壓寒梅千樹春。氷肌雪貌玉精神。蒼苔白石淸溪曲。應有花前勸酒人。</text>
<title>螻蟻</title>,<text>誰是英雄誰將相。誰爲輔弼孰經綸。槐安功業誰能數。只待黃梁夢裡人。</text>
<title>蝶</title>,<text>桃花梨花開爛熳。黃蝶粉蝶飛相隨。莊生莫道大夢覺。北窓羲皇儂獨知。</text>
<title>鷺</title>,<text>毛羽蕭毿雪一般。綠楊池畔白蘋灣。問君何不機心絶。終日窺魚苦未閑。</text>
<title>白蓮花</title>,<text>秋院寥寥夜正長。月明山影在橫塘。誰知虢國眞顔色。水佩風裳到曉凉。</text>
<title>鳳</title>,<text>澧水丹山近赤霄。梧桐菉竹百禽朝。塵中亦有人中鳳。陋巷琴書掩寂寥。</text>
<title>梧桐</title>,<text>亭亭千尺梧桐樹。桃李蹊邊雨雪深。老幹踈枝君勿伐。倘聞明月鳳凰音。</text>
<title>龍</title>,<text>江湖春浪正溶溶。降雨能成四野農。莫道葉公能篤好。不知天下有眞龍。</text>
<title>箕子 此以下皆詠史</title>,<text>玄鳥欲衰琴有操。火烏流屋九疇陳。浿水東來鄕國遠。無情麥莠幾回春。</text>
<title>范蠡</title>,<text>三江七澤錦帆輕。回首姑蘇月獨明。五牸畜來成底事。簞瓢猶可樂吾生。</text>
<title>屈原</title>,<text>三湘秋盡起孤烟。一片危衷萬仞淵。唯有蠻鄕憔悴夢。武關中夜獨朝天。</text>
<title>賈誼</title>,<text>淸嚴宣室夜分央。千古明良共一堂。空附販繒天下計。獨將孤影更歸梁。</text>
<title>張騫</title>,<text>奉使虗隨八月槎。郊原處處石榴花。北海蘓卿老歸國。漢家天馬已無多。</text>
<title>嚴子陵</title>,<text>生涯雲水任垂綸。風雨乾坤卧富春。誤入蓬萊宮裡宿。不知天子是何人。</text>
<title>蘇武</title>,<text>北海無人霜雪深。歸來華髮不勝簪。茂陵松栢中天月。長照蘇卿一片心。</text>
<title>王昭君</title>,<text>殘粧忍淚抱琵琶。何意單于樂事多。不解分明思漢曲。樽前終日舞傞傞。</text>
<title>孔明</title>,<text>草堂春日正遅遅。夢入唐虞禮讓時。岷山八陣精忠在。地老天荒也不移。</text>
<title>淵明</title>,<text>物外乾坤深復深。茅簷寂歷枕江潯。淸風吹散羲皇夢。一曲無絃萬古心。</text>
<title>九齡</title>,<text>相公曾讀五車書。玉署金華屢曳裾。一自荊州賜玦後。幾云風度九齡如。</text>
<title>太白</title>,<text>淸平詞進沉香閣。御手調羹太液池。一醉騎鯨采石月。世間榮辱政堪悲。</text>
<title>子美</title>,<text>忠義堂堂蓬蓽底。秋天爭似北征篇。空將稷契平生計。明月空山拜杜鵑。</text>
<title>送人遊金剛</title>,<text>折贈江頭楊柳枝。仙山何處更相思。千樹碧桃花似雪。子䂓啼斷月明時。</text>
<title>羅西津 舒川</title>,<text>憶曾京國避兵戈。三十年前過此河。今日落帆芳草渚。烟波無限白鷗多。</text>
<title>驪江夜吟</title>,<text>丹崖翠壁玉千層。荒蔓踈星認佛燈。風送櫓聲沙鳥叫。夜深應有渡江僧。</text>
<title>古豊田</title>,<text>弓王宮闕草連空。細路委遅土郭中。昔日繁華何處問。東風無語白頭翁。</text>
<title>聞笳</title>,<text>一曲胡笳山有花。蕭關征婦莫長嗟。壯士挽河洗兵甲。千尋瀚海已無波。</text>
<title>禁直效太白體</title>,<text>辛夷花落垂楊綠。何處江村酒新熟。子䂓啼送一春愁。夢在相思明月樓。</text>
<title>秋江聞笛</title>,<text>蘆花秋月宿扁舟。寂寂烟波瞑不流。漁笛莫敎吹入夢。夢中時自化沙鷗。</text>
<title>喜雨</title>,<text>一雨江南芳草靑。千林嫩葉已藏鶯。綠莎靑弱多閑事。時送烟波一笛聲。</text>
<title>夜半鍾聲到客船</title>,<text>橋下長江天一色。漁燈點點楓林碧。何處踈鍾雲外來。扁舟夜有江南客。</text>
<title>楚宮怨</title>,<text>楚峽春來蘭蕙芳。君王日日在高唐。朝雲暮雨無情物。猶勝三千錦繡香。</text>
<title>四友堂</title>,<text>芙蓉池舘夕風輕。叢菊梧桐帶晩晴。禁城東望秦雲隔。唯有葵花向日傾。</text>
<title>廣平舘夜吟</title>,<text>山雨濛濛不肯晴。廢池蒲柳亂蛙鳴。徙倚小軒村杵起。隔林松火夜深明。</text>
<title>省直有感</title>,<text>陰陰古木叫寒鴟。省宇無人有所思。倘借一麾花縣去。春山處處好題詩。</text>
<title>偶吟</title>,<text>淸江一曲抱村回。江上柴門向水開。長安咫尺無人到。只有淸風明月來。</text>
<title>書佳人扇面</title>,<text>紅粉靑娥映楚雲。綠荷衣帶石榴裙。離鸞別鶴峨洋曲。疑向瑤臺月下聞。</text>
<title>太極</title>,<text>太極人皆有。胸中方寸天。惺惺常對越。戰戰更臨淵。位育伊周事。明誠孔孟傳。升堂入室處。晴晝一爐烟。</text>
<title>南庄對月 在星州</title>,<text>澗竹風微動。高秋爽氣澄。三更靑嶂月。萬國白蓮燈。老樹鶴無夢。孤舟人擧罾。呼童頻煖酒。閑憶草庵僧。</text>
<title>夢張相國 持國</title>,<text>海內張丞相。文章道德全。邦家遭白翟。嗚咽就黃泉。忽入蠻鄕夢。仍論近體篇。幽明尙不隔。那忍涕潸然。</text>
<title>偶吟■■■</title>,<text>在世同忘世。無官勝有官。任將新白髮。閑對舊靑山。一室圖書靜。三春花鳥闌。隣翁沽酒至。談笑解容顔。</text>
<title>莫道</title>,<text>莫道塞翁馬。休歌寗戚牛。升沉元已定。倚伏豈人謀。宇宙經綸晩。關河劒戟秋。蓴鱸興不淺。欲上季鷹舟。</text>
<title>簡寄白江，白軒兩相公。</title>,<text>手把一竿竹。蘆花魚正肥。靑山如欲語。白鳥久忘機。詩自吟秋爽。棊因中酒稀。相公能勇退。與我老漁磯。</text>
<title>贈別箕城尹柳安世</title>,<text>浮碧夕陽樓。綾羅芳草洲。眞娘遏雲曲。蘇小採蓮舟。昔我星槎路。今君鳧舃遊。應尋箕子廟。山鳥使人愁。</text>
<title>萍水 與鄭紫巖下叔。李玄洲道章。同宿頭流山下岳陽里。</title>,<text>萍水相逢地。誰爲一代豪。樽罍傾北海。燈燭宿東𦤎。天上星文動。人間紙價高。蓬萊興不阻。直欲喚仙曹。</text>
<title>洛水</title>,<text>洛水春歸盡。鶯花四月天。懸燈漁店裡。邀客斷橋邊。宇內誰男子。樽中有聖賢。醉鄕無限興。休向俗人傳。</text>
<title>別大容弟赴吉州 有海</title>,<text>兄弟四年別。相逢盡白頭。那知姜被夢。又破塞門秋。石棧穿雲細。黃河入海流。家山望不見。莫上最高樓。</text>
<title>大雪</title>,<text>大雪埋山逕。孤村烟不生。林鳥羣向夕。松籟凍猶淸。詩得天公助。人如上界行。田翁思煖酒。喚婦瀉陶甖。</text>
<title>讚慶樓 在靑松</title>,<text>松壓讚慶樓。江深生白堂。洞留千古雪。山帶二陵香。天地唯詩卷。烟霞作醉鄕。更憐明月夜。笙鶴近扶桑。</text>
<title>車輦盤松 憶古老松</title>,<text>車輦盤松古。流傳最絶奇。波濤踈雨後。笙鶴月明時。遠客吟孤燭。佳人捧小巵。風塵正澒洞。珍重歲寒姿。</text>
<title>送閔尙書士尙 聖徽</title>,<text>昔我分松府。君乘博望槎。羸驂返燕塞。卿月渡遼河。孤竹淸風古。甘棠夕露多。悲凉千古事。無處不長歌。</text>
<title>嘿嘿</title>,<text>嘿嘿憐河伯。䂓䂓歎井蛙。乾坤亦何限。意氣不須誇。詩自閑中得。冠從醉後斜。江山有衡宇。莫道大方家。</text>
<title>省宇 分兵曹</title>,<text>省宇人聲絶。空庭唯鳥啼。此官眞吏隱。何處更岩栖。只欲詩如畫。休論物不齊。江山春酒熟。歸去捧玻瓈。</text>
<title>罔象</title>,<text>罔象玄珠得。居居坐似癡。几因南郭隱。文自北山移。水月漁歌起。烟霞鶴夢遅。誰知吟嘯裡。天也入吾詩。</text>
<title>幽草</title>,<text>幽草有生意。飢烏啼向人。誰將無限興。取樂太平春。蘭麝香如霧。歌鍾月照茵。獨憐楊子宅。書幌掩凝塵。</text>
<title>乾坤</title>,<text>乾坤回暖律。寒氣有無中。詩得梅花雨。春生粉蝶風。野僧慵乞米。稚子浪吹䓗。空將負暄意。願薦大明宮。</text>
<title>解纜</title>,<text>解纜巴陵浦。江天晩不開。前山因雨失。去鳥被風回。暗店孤砧起。漁燈人語來。沉吟子美句。落落意悠哉。</text>
<title>粉蝶爭飛</title>,<text>粉蝶亦何事。雙飛如有爭。野棠隨壠發。石竹繞堤明。詎識風波意。應無富貴情。林亭宜午睡。歸去訪莊生。</text>
<title>養拙</title>,<text>養拙全吾道。投閑作逸民。扣門知野老。送藥有山人。覔酒時時醉。吟詩句句新。怕寒猶晩出。梅柳已迎春。</text>
<title>遣興。示東州李子時。敏求。</title>,<text>戚戚休戚戚。悠悠自悠悠。秋淸天在水。人靜月侵樓。世事唯詩律。生涯只酒籌。飄飄無定所。夢與白鷗遊。次 東州棄擲仍衰謝。身名却謬悠。避人辭禁里。騎馬到江樓。月晦餘秋魄。更殘遞曉籌。親朋阻前浦。空憶少時遊。</text>
<title>簡白軒龍灣謫居</title>,<text>何事作遷客。相思頭盡皤。塞天秋鴈少。孤舘候虫多。佳句孰能和。村醪誰見過。乘槎津可問。休道隔恩波。</text>
<title>詩律</title>,<text>詩律向誰說。江山吾獨夸。枕書成午夢。扶杖到漁家。鷺下綠莎岸。風吹紅杏花。前村春酒熟。隨處有生涯。</text>
<title>僧軸。次白軒韵。</title>,<text>昔宿天王嶺。山谿曲曲探。雲生露梁水。月上白蓮庵。景物僧休說。栖遅鶴共談。題詩一長嘯。歸夢在江南。</text>
<title>僧軸。次東溟韵。</title>,<text>閑心憐野鶴。定性愛沙門。瑣瑣依塵世。栖栖憶秪園。松籟仍風逈。灘聲得雨喧。香山山萬疊。非爾更誰論。</text>
<title>遇遯戱題</title>,<text>遇遯自先哲。時危敢愛軀。客中聞夜雨。燈下憶西湖。蕭蕭書榻冷。泛泛釣船孤。野老應須我。花間擊玉壺。</text>
<title>擬古 進退格</title>,<text>潛倒參簪紱。支離逐末班。小儒眞齷齪。舊步失邯鄲。瑣力禽塡海。新恩蚊負山。皇天垂白日。唯有寸心丹。</text>
<title>忽漫</title>,<text>忽漫望浦淑。無心數釣舟。野黃知麥熟。江白認鷗浮。聖道千年在。吾心萬念休。誰知茆屋下。嘯傲自悠悠。</text>
<title>耻學</title>,<text>耻學良金躍。休論山石歌。經綸惟隱几。日月老漁蓑。野店白烟起。芳洲靑草多。隣翁有斗酒。莫恠屢經過。</text>
<title>望望 進退格</title>,<text>望望滄浪上。蕭蕭漁店寒。忘機近白鳥。倚杖得靑山。桑落靑波綠。槐安午夢闌。風塵尺五地。終日掩柴關。</text>
<title>詠畫</title>,<text>近岸離披細草。遙岑靉春雲。水共江天一色。人同白鷺爲群。越女澹掃新粧。輕舟戱逐䲶鴦。莫卞芙蓉粉臉。誰知蘭麝荷香。暮雪初晴遠峀。梅花倒影滄波。水國琉璃世界。孤臣獨泛銀河。</text>
<title>卽景 二首</title>,<text>細火沙村遠杵。漁歌水岸孤舟。竹露荷風薦爽。踈螢絡緯迎秋。極浦無心芳草。平沙如畫斜陽。漁笛孤舟斷岸。菱歌一曲春塘。附次韵 東溟魯連不須東海。諸葛且在南陽。把酒秋花蘺落。吟詩春草池塘。</text>
<title>江村卽事</title>,<text>白石灘頭釣艇。靑山影裡人家。第店詩成嘯傲。晩風吹落梨花。</text>
<title>山海關望海樓</title>,<text>海蜃吹成五彩樓。蓬壺日域望全收。簾旌衮衮雲間逈。天地悠悠水上浮。遼鶴光陰餘一夢。祖龍城郭幾千秋。金波極目斜陽下。不見長安無限愁。指漢陽又三韓歸客賦登樓。萬里風烟筆底收。北望龍光侵斗盡。東來紫氣近天浮。瑤臺雲捲山如畫。蓬島霜淸月送秋。多病旅遊空感慨。醉憑軒檻未消愁。</text>
<title>萬里城</title>,<text>萬里山河萬里城。風雲動色地維傾。蜿蜒斗覺蛟龍起。縹緲渾疑組練橫。千古未應防突騎。當時何限苫蒼生。餘威自詑無殊俗。不識宮庭野鹿行。</text>
<title>統軍亭</title>,<text>塞草茫茫磧日斜。燕雲歸客鬂先華。行裝只有延陵劒。使節惟隨博望槎。隴上誰人飛月笛。城頭何處咽胡笳。靑娥競酌葡萄酒。羅襪金蓮步步花。</text>
<title>百祥樓</title>,<text>飛樓金碧大江流。積翠微茫萬里秋。錦綉山河歸騁望。風塵天地入搔頭。遙空逸響雲間鶴。近浦哀歌月下舟。淸磬冷冷水西寺。欲持紅燭下滄洲。</text>
<title>次關西伯 林判書墰</title>,<text>澄江芳草共悠悠。憶上名區第一樓。海內文章君獨步。鏡中鬚髮我先秋。星槎暫向銀河泊。鳳吹渾成洛浦遊。唱盡燕雲無限疊。白鷗飛盡水東流。</text>
<title>代人作 楊經略大閱。倩問安儒臣。作漢江春望云。</title>,<text>玉帳高開江水頭。旌旗不動彩雲浮。蛟龍陣壓馮夷窟。笳皷聲喧杜若洲。三尺秋蓮淸海岱。千鍾春酒散𤜻猴。腐儒幸識荊州面。不願平生萬戶侯。</text>
<title>蟾江秋興 四首</title>,<text>曾隨織女渡天津。尺五凝嚴奉玉宸。御苑乍晴黃鳥雨。畫樓深掩綠楊春。銅龍晝漏沉高閣。寶鴨香烟吐錦茵。入望終南與華岳。彩雲飛盡碧嶙峋。風泉踈響落西林。脩竹千竿畫戟森。瘴霧如樓銜凍雨。山雲似墨結層陰。賈生封奏千行淚。屈子離騷一片心。照壁孤燈人假寐。誰家中夜數聲砧。杜律韵江村日日謾圍碁。老滯蠻鄕且莫悲。蒲質政逢搖落節。菊樽寧負別離時。雙溪寶籙孤雲遠。三島丹書獨鶴遅。東洛舊遊知不少。一牋誰復慰相思。杜律韵終南漢水夢悠悠。同是天涯賦遠遊。倏忽功名兩隍鹿。飄零身世一沙鷗。匡衡抗䟽誠心切。賈傅憂時涕泗流。大抵行年俱半百。不妨携手老滄洲。屬鄭下叔</text>
<title>寄汝固 李澤堂植</title>,<text>晩泊孤舟芳草洲。天光雲影夕陽流。楊花十里春將暮。牧笛數聲人自愁。萬古江山輸翰墨。百年榮辱付觥籌。誰能解我前宵夢。澤老相携月下樓。</text>
<title>春愁</title>,<text>柳軃鶯嬌草色新。長安一雨洗輕塵。天開北闕韶光遍。雲盡南山淑氣均。何處橋頭携別袂。誰家樓上待征人。腐儒謾抱君民志。門掩桃花滿眼春。</text>
<title>舟中望見神勒寺</title>,<text>望見驪江江上寺。儒冠何歲此栖遅。扁舟明月一樽酒。細雨孤燈千首詩。寶塔不殊聞笛日。苔磯猶似釣魚時。斜陽叩枻乘流去。花下眠僧自不知。</text>
<title>古豊田懷古 弓裔故都</title>,<text>平蕪漠漠水悠悠。故國繁華問末由。破瓦尙知雲母殿。稻田誰解鳳凰溝。三春花柳淸明節。一夢興亡遠客愁。何處佳人金縷曲。隔溪猶唱故東州。</text>
<title>憶方丈小庄 五首</title>,<text>澄江一曲古河汾。傍水茅廬竹作門。滿眼秋光渾似錦。羃林烟氣欲成雲。來牛去馬憑欄見。牧笛漁歌隔岸聞。㝡憶東籬籬下菊。泛樽那得醉醺醺。晩秋天氣近初冬。積霧寒嵐翠且重。高浪一聲掀宇宙。亂峯千疊揷芙蓉。溪邊細路僧歸寺。林下孤村雪壓松。只有田翁携酒至。問余何事此相從。洞天岑寂草離披。啼鳥閑花捴入詩。水連滄海生春早。山近金鰲得月遅。林端細火孤村遠。竹裡鳴泉百道飛。傍人莫比潯陽宅。一枕羲皇誰得知。迢迢春眺岸烏紗。歷亂輕鷗下晩沙。芳草洲邊列漁市。靑山影裡隱田家。林僧倦錫宜斜日。估客孤帆趁落霞。何處東風牛背笛。江村樹樹盡梅花。南湖一雨春霏霏。前村麥靑園葵肥。山禽渚禽百舌語。桃花梨花千點飛。幽人手持綠玉杖。携兒信步登翠微。靑山處處白雲起。水沒斷橋僧獨歸。</text>
<title>海鶴吟寄愼伯擧 天翊</title>,<text>翩翩海鶴未歸愁。自識人間有急流。霜打雪衣思楚峽。月明秋水夢蘆洲。彭澤已闌黃菊節。瑤池悵望赤松遊。扶搖欲向仙城去。銀海茫茫洞府幽。</text>
<title>春雪</title>,<text>終朝瑞氣動玄顔。薄暮霏霏雪擁關。細粘樗櫟爲珠樹。亂被丘陵作玉山。已通地底催花信。更引天庭獻賀班。正憶維舟楊柳岸。一江飛絮酒樽間。</text>
<title>泊舟鰲頭城下</title>,<text>步下西湖湖上樓。楚天歸路問沙鷗。鰲頭風雨千層浪。畫裡江山一葉舟。浮世功名人役役。暮年離合水悠悠。欲將三尺龍泉劒。高倚崆峒欲盡秋。</text>
<title>夢與金領相從容 潛谷</title>,<text>薄雲東閤古平津。蝴蝶飛飛引涸鱗。四海文章論主客。百年膠㓒少雷陳。依俙松寺聯燈處。縹緲蕭川聽雨晨。廊廟江湖情不隔。半生寧作夢中人。</text>
<title>夢遊周房山</title>,<text>先生好讀參同契。夢裡飛登太乙壇。遂有安期騎白鹿。始知秦女駕靑鸞。雲石倚空河影近。天風吹露鶴聲寒。東溟指點三千里。蓬島茫茫碧落寬。</text>
<title>朴淵瀑布</title>,<text>一道銀河天上來。素紳明處白雲開。飛珠散作千林雨。轉石還疑萬壑雷。波撼宅龍驚不寐。冷侵巢鶴去無回。遅留漸近黃昏月。水影玲瓏入酒盃。上瀑有龍淵。下瀑有鶴巢。</text>
<title>感遇 七首</title>,<text>羣仙尙李杜。請學石川子。二子在世間。遑遑不得志。滄海遺龍珠。朝廷盡魚目。誰知兩部詩。能動天上客。海門大風懸。狂瀾怒拍天。行人集路左。踟躕不敢過。何處一虗舟。橫波澹澹浮。無人理柁楫。日夕烟波濶。山石本犖崅。古道多荊榛。猗猗一孤蘭。襍沓衆草隣。風來香細細。雨過葉離披。不望植玉階。願蒙君子知。松栢在深山。亭亭飽雪風。問爾何枯黃。下有賊根虫。未售支廈任。空負濟川功。樵牧任摧折。志士空忡忡。大行日將夕。塩車上山麓。良馬服輗軏。馳驅筋力竭。鞭策恣撲擊。一步再三蹶。豈無一點淚。奈不逢伯樂。我愛張季鷹。秋風思故鄕。遅遅一葉舟。千里鴈南翔。鱸魚膾甚佳。菰米飯亦宜。回瞻河渭間。天地一瘡痍。華亭警露鶴。數聲人間落。羲皇去已遠。玄風何處尋。潯陽水一曲。草屋依雲林。柴扉夜不扃。三逕松菊荒。歸去來山中。一夢北窓凉。誰知岸巾葛。醉卧晉日月。</text>
<title>促織行</title>,<text>我病苦無睡。促織中夜呼。暗暗語促織。爾何以知吾。昔涖七雄府。平生凍且饑。淸江江上雪。九月未授衣。</text>
<title>傳燈大雪 幷序</title>,<text>傳燈寺。在於江都三郞城中。三郞古之檀君子云。治江都城于吉城山者也。余少時讀書于玆。歲甲午。偶有江海之行。因訪舊跡。忽遇三丈雪。作古詩以記之。凡千有餘言云。玉京群仙子。耽閑好奇事。朝遊方丈山。夕宴瑤池水。悄然興不贍。爰思別天地。遂令蚩尤鬼。贔屓恣設施。蚩尤太不廉。磨牙喜得志。咆哮挽天河。建瓴九萬里。天何作玉花。浩汗彌坤位。密霰初飄揚。六出繼大至。戎戎又樓樓。秩秩復粹粹。島嶼竪銀闕。山岳翔皓鶴。九州行人稀。千村烟火絶。孤舟釣魚翁。水寒魚不食。山谿乞米僧。屨冷轉愁疾。乾坤白玉洞。林木梨花發。或如九年水。六合波濤立。或如混沌時。日月隱嵽𡾒。周穆逐王母。八駿登崑崙。梁王意不悅。賓客宴兔園。浣紗西施石。石上氷龍鱗。洲棠越女舟。舟閣難採蘋。飛將入蔡城。半夜擊鵝鴨。袁安卧弊廬。門外無人跡。衆仙得所願。拍手相嘲謔。此時方丈生。下榻傳燈刹。平生尙淸奇。獨上千層壁。劃然一長嘯。天地欲低昂。又將暖律吹。海岳回春陽。中天雲霧開。素月東方出。天容與海色。澄澄本淸潔。縱有微雲掩。不許敢點綴。玉兔猶怕寒。銀蟾亦栗冽。吳質倚桂𢩭。指直不成斫。姮娥垂素手。下土求回祿。淸漢氷作梁。不待橋烏鵲。上帝號令嚴。牛女不敢涉。東有龍靑鱗。西有虎白額。北有藏六龜。南有赬冠雀。蚩尤勢燻灼。諸神皆怵惕。坤道善載物。載厚地軸折。眞宰失化權。上訴天應泣。人間占富貴。獨有山中客。咳唾玉樹叢。嘯傲瑤階側。古寺三郞城。周遭宛如昨。石馬土缶簋。千年想舊跡。忽然遇三郞。揖我齒啓玉。三郞聖君後。頗識尊賢哲。問汝何栖栖。獨向巖下宿。草草衣裳單。凜凜身起粟。太平獨向隅。淸世猶旅泊。何不世同波。持粱齒肥肉。余謂嶔崎人。半世苦顚躓。學務洙泗源。心雄萬夫特。白首猶屈強。獨恥事干謁。家貧好讀書。閉門窮八索。氣壓歐蘇香。目無建安骨。蹙蹙靡所聘。氣岸凌華岳。皇天付經綸。豈非邦國活。一言纔轉喉。矛盾如晝燭。適越資章甫。按劒投明月。上有君堯舜。下無臣稷契。但見務邊幅。無人憂杞國。耿耿抱瑚璉。戚戚空仰屋。豈忘紫氣隱。非無浮海意。生逢聖明世。不敢便賁趾。夙宵憂黎元。揣摩思百爾。今年夏大旱。宇宙忽滲黷。大雨如翻河。石劒崩一角。禁中水十丈。或有成魚鱉。冬雷聲虩虩。陰虹夜燁燁。腥霧自北來。山岳眩咫尺。未知冥冥天。何心降大割。殷憂啓聖明。求言貫金石。國危敢愛身。主憂臣子辱。袖裡治安書。排雲叫閶闔。君門北溟深。何處白獸闥。獻策未得意。今古六歎息。慘慘辭長安。挈家歸蓬蓽。行行渡楊子。積氷長河塞。暮投巴陵縣。糲飯有沙石。稚孫方八歲。牽衣索梨栗。翌日憇金陵。使君多義烈。周旋濟一行。一行免飢渴。喚舟德浦津。流澌接溟渤。伊軋棹木道。波濤任出沒。舟中獨長吁。下地還不樂。幸有萬卷書。膏肓作書癖。偶爾栖伽藍。天公憐幽獨。黯慘忽異色。今逢大如席。浩渺四海月。微茫萬家春。身世脫槐安。俯視千尺塵。非徒冠平生。論古亦超倫。三郞笑而答。請子斯須立。君子處斯世。心同白玉白。不磷又不淄。間關守素節。衆夫處斯世。其心似滕六。一時恣跌宕。扶桑怕皎日。乃知君子心。翰墨羅鈇鉞。詞賦凌雲才。詩律芙蓉色。若不垂文章。後生焉祖述。余還舊蒲團。山人曉鍾擊。怡然睡正酣。一夢成蝴蝶。</text>
<title>八哀 幷序</title>,<text>夫義士之論。人不離於忠臣烈士。而流俗之論人。必求於無毁無譽而全軀而保妻子者。余窃惑焉。古者慷慨之士。則屈原，魯連，樂毅，賈誼之徒。伏節之臣。則紀信，廵遠，眞卿，文山之流。視功名富貴於草芥浮雲。廉頑立懶。垂名萬古。庸衆人之議論。安敢到乎。昔子美著八哀。玉佩騷壇。藻繪詞垣。而汝陽，鄭虔，嚴武。何敢參是列。似乎襍而不純。噫。壬辰以來。中朝東征將士。與本國忠臣孝子烈婦舍生取義。其麗不億。信乎流風遺俗。能超漢，唐而軼三代也。余自髫孩。飽聞其精忠無愧於古之人矣。遂作八首詩以哀之。吁。仲尼曰。伯夷，叔齊。求仁得仁。又何怨乎。如使九原有知。彼人者旣已全節而死義。又何怨焉。抑其中或有憤悱激烈。發爲詩史。枉罹世禍者。不能無嘅焉。今幷列焉。壬申之秋七月念五日。故捴兵楊公元將軍出遼薊。小少千夫特。大小百餘戰。隨處涉胡血。獻捷過箭疾。今世楊無敵。屬我被蠻兵。八彩累東縮。先鋒印如斗。閫外親推轂。丁酉六月交。東來渡鴨綠。豼貅七千士。燕趙悲歌客。洗沐間蹋踘。日行里三十。獨守帶方城。捍蔽方張賊。洞開四門闉。中軍方作樂。飛騎出城外。捕賊如芥拾。一級五十金。賈勇爭馳逐。久絶大軍援。談笑運奇略。草管夜塡塹。女墻等平陸。中堅賊充斥。旋踵無一卒。將軍上飛兔。伴臣是羽翼。出城無所見。回馬猶窮索。生還不滿百。瘡更流血。席藁國南門。吾王親慰釋。悲泣不能言。𢢽惻動草木。尙願更一戰。洒恥南州役。皇綱方整肅。寬假無毫髮。竟伏左次律。東民膽欲裂。余昔過龍城。酹酒詩以咄。地形非戰塲。道險多阻阨。鐵騎利平地。蠻兵利險塞。屈我助彼長。講策何太拙。完山府南城。甄萱古雉堞。峻險不可當。山河百二絶。內外作唇齒。誰能窺左足。縱有天子詔。惟在將軍策。其時廊廟上。名卿多輔弼。指揮酧應間。無乃太忩劇。咄嗟心語口。莫解古區畫。麻將用是徵。引敵聽深入。一鏖松浦邊。兇酋皆裭魄。乃知天下事。形勢在密勿。我在童稚日。偶爾過松岳。天壽門前道。慘見公行色。創兵咽悲笳。西風吹落日。行旅血相視。澗水亦嗚咽。平生過此路。無從淚橫臆。故經理楊公鎬東事昔搶攘。天子屢旰食。中宵按湛盧。列燭引輔弼。購金出尙方。戰士徵梁益。揀選滿朝士。誰能往殲厥。楊公荷寵靈。太廟受鈇鉞。至尊臨門送。乾坤尙動色。曰貴汝都督。鐵騎往勦絶。曰鋌汝捴兵。苗兵進虜獲。曰璘將游兵。艅艎截溟渤。曰鎬汝咸統。用命吝賞罰。曰朕都御史。公私休用樂。公乃拜稽首。朱夏方脂轄。戰士三十萬。長駈渡鴨綠。八月至漢都。金氣助肅殺。及夫島山役。巨酋先裭魄。孤城如黑子。圍之過三匝。賊飢茶紙盡。乞降將面縛。㐫謀實難測。請援兵四集。天又大雨雪。左次師未捷。猶多虎豹勢。足以衛藜藿。皇威振南極。賊勢日窮蹙。讒言入左腹。謗書已盈篋。倐爾奄西旋。墮淚一片石。余後數十年。讀書寺神勒。明月掃東臺。淸江動我側。舳艫亘十里。伊軋向京洛。客言嶺兵過。滿載軍裝束。楊公出遼薊。師期在三月。余謂天下士。縱橫談廟畧。應有萬全計。我意似失策。方今春未融。陰山多積雪。勞逸主客異。形勢犯忌克。自古修攘道。誕敷吾文德。懸兵恣遠畧。不瑕有敗衂。俄聞軍失利。公下錦衣獄。以余策天下。成敗合符節。豈余才智雄。平人固騷屑。公昔臨漢水。校戰幷水陸。余隨長者觀。三令間手格。頃年逢漢士。丁酉從征客。自言文墨外。彎弧善蹋踘。漢上昔行春。逞技獲金帛。楊老深河敗。朝廷實迫促。閹尹擅國綱。天下殆岌岌。對我嗚咽言。委曲事顚末。慷慨一賦詩。悲風助悽切。故府使宋公象賢國家養士氣。私淑垂二百。皆知爲國死。豈有戀苟活。島夷剝我邦。芟夷如草木。卿士至下庶。在在競伏節。聖澤入民深。禮義由化育。曾見老從軍。東萊古部曲。委曲使君事。縷縷頗詳密。宋公初莅府。律己類氷蘗。關市三歲絶。誰不知吹毒。公不少介然。恤民軍政肅。壬辰四月交。風恬海如拭。烽臺忽飛報。水面船如織。居然百里內。蜂屯螻蟻襍。孤軍氣先敓。千匀引一髮。村落競鳥竄。吏胥環簇立。泣請急上馬。不爾幾沒郭。公乃色不動。搢笏具朝服。拱袖升高座。雍容更莊栗。傍有數鴈。內有兩廁室。㓒齒恠且驚。滿庭森如束。狼顧不敢前。劒戟相磨戛。日夕公被害。一廁亦自縊。俄有鉅酋令。手刃者且僇。瘞公又酹祀。立木爲票勺。良知天所賦。非華豊夷嗇。一廁終守節。七年始返國。蠻人尙尊敬。凈室供飮食。至公墳前土。瓣香聲一哭。哭後旋自盡。下從公窀穸。一室三忠烈。求之古難得。余謂爾何人。爾家在何邑。同泛下瀨船。天便慰幽寂。宋公奇偉事。盡言無所惜。自言一兵民。世居月溪峽。紅樹萬山裡。指點舊鄕曲。初從萬戶侯。天城歲再閱。萬戶罷官去。慕義隨公幕。萊州瘴海鄕。禮法人鮮熟。公乃導孝悌。哀喪恤孤獨。終始不鄙夷。愚民亦奮發。冠婚鄕飮酒。凜然爲善俗。常言命在天。得喪非人力。及夫城陷日。陽陽似平昔。小人闖積尸。夜半超壘逸。歸來携父母。逃死隱巖穴。言言尙哽塞。舟中皆掩泣。余最制淚熟。數行淸江滴。故牧使金公汝岉白頭對崑崙。氣脉傾長白。磅礴勢東來。秀色動坤軸。間或鍾於人。有美生人傑。往者金刺史。飄飄拔流俗。有如攢石劒。巉巖天一色。與人話凉燠。和氣煖寒谷。哀矜輕施與。尙氣重然諾。勤苦讀書史。不顧家四壁。龍頭忽大闡。門巷車馬簇。公乃不色喜。祿俸濟貧族。靜養紫陌春。出守西門鑰。國家失太平。蠻兵大充斥。公時副捴戎。擬扼鳥嶺隘。元帥下獺川。平原期蹴踏。爪牙一不中。賊勢風雨急。豈無可生地。一心誓殉國。俯視萬仞潭。影落馮夷窟。敗至上大戚。忠臣淚成血。歲星在我分。宗祊旋恢復。我昔拜月沙。有人居末席。自云老書記。平生事刀筆。公之莅抱州。隨行使聖節。玉斝沾餘瀝。酒塲負無敵。公欲試其量。浮之兩太白。再拜立而飮。飮輒稱洒落。乃呼巨觥來。其大容斗一。公令更快倒。一吸無喘息。嘖舌乃嘉賞。賜之追風騄。辭以不敢當。正色微有責。大官乃如此。賤者敢違越。言畢尙泫然。滿座皆感激。此事雖戱劇。亦足想風格。公友死有孤。養育同己出。謂兒與分宅。百年共飢渴。曩余守忠州。悲凉撫遺跡。適回征戰時。豈不慰忠魄。卒伍倩僧享。大夫皆別卓。肅潔將行祀。忽汚霜臺筆。扁舟載病軀。促行下瀨石。回首彈琴臺。烟波天共碧。故府使高公敬命昔在丙午秋。一劒遊松嶽。沽酒上南門。徘徊愴古國。其時簡易翁。西征滯村落。余乃晨造門。兒出迎入室。相對几席間。從容語纖悉。自言斷論文。文塲閉牙頰。孺子志古文。於爾何所惜。我昔與霽峯。同作朝宗客。言論得心事。明知終伏節。霽峯出南州。姓系煥閥閱。射策擢第一。靑年已矯翼。金馬與玉堂。聯翩荷聖渥。宦海怒濤立。婆娑還舊壑。跌宕靜散地。詩酒送歲月。栖遑簿書間。吏隱非爲祿。邦運際不競。㓒齒彌水陸。湖嶺百餘郡。曾無義士一。公乃首倡義。壯士如雲合。洒淚戀行在。腐心草羽檄。正氣亘寰宇。軍聲動草木。失利錦山役。父子死同日。一子更糾旅。晉陽又死國。成敗論英雄。大海如蠡測。厥後三南士。聚募多殺賊。此由公首事。風聲能感激。粤啓觀周行。翰墨事酧酢。公詩如彩花。滿眼實淸越。日示百餘紙。旣富更神速。內怕艱接應。外示方張色。遼陽憇僧宇。僧宇在市側。老衲率婦子。酒肉無所擇。辛苦學瞿曇。贈之詩一律。公乃顧我言。至曇君閣筆。我次學生曇。公不覺歎服。文章乃餘事。曠世其人物。子能學綴文。史漢不可闕。霽峯讀萬遍。流輩無右出。堂堂立人紀。具在正氣錄。讀罷再拜出。斜陽在古水。故提督趙公憲屈子昔懷沙。離騷在人目。賈生尙不戒。封章又痛哭。其後誰不戒。抗䟽叫閶闔。千載得重峯。忠肝一斗血。邦家昔全盛。太平垂二百。姚姒可秩駕。漢唐羞比列。是時公力爭。滿紙飛霜雪。首言㓒齒蠻。面人心鬼蜮。木柹蔽東溟。毒我計已熟。最忌大邦援。百爾思離絶。明春風汛和。南京闡舟楫。其時必有間。鰈邦同射日。上策先伐謀。陳奏急晷刻。聖意渺難測。平人皆大噱。孔雀渡海來。錦羽鮮朝日。屈産非紫燕。天閑養豆粟。信之如尾生。誰憂吹虺毒。及春果行諜。公言合符節。其餘所陳列。無非時藥石。幸免越俎誅。亦賴上明哲。島夷劇跳梁。列鎭皆覆沒。至尊竟蒙塵。龍灣駐警蹕。八路盡魚肉。殺氣搖草木。公時陸沉久。奮身糾義烈。錦山兩南喉。先據者必捷。西風擊楫渡。秋日荊江夕。孤軍抗豕突。衆寡奈不敵。張拳冒白刃。大呼爭殺賊。天地爲低昂。風雲更凄切。義士無孑遺。賊兵亦死咋。湖南數千里。賴公初妥帖。調兵與給餉。遂基中興蹟。廟社得再血。不亡伊誰力。夙聞丈者言。別業在安邑。奉養繼室母。夜出獵山澤。朝日荷鋤耘。腰帶古經籍。垢衣生碧蘚。雪麓樵指禿。亞使偶爾過。對案啗藿麥。瓮中出䟽草。上聞居十一。窮日又點燈。翌朝未卒業。行裾動遭牽。欲去那可得。三日始告別。出門愈避疾。不知重峯後。何人更憂國。狂䟽尙不戒。霜㙜汚簡墨。其言或不中。皆至誠惻怛。奈何諸君子。陵轢無餘力。古有遇遯翁。焚章謝獻策。故統制使李公舜臣昔倭窺我邦。献馬與孔雀。虔若小事大。卑辭厚幣帛。朝廷信不疑。志士徒仰屋。有人謂宰臣。㓒齒何以敵。宰臣綽髥笑。蠻兵類鴈。原野一馬蹄。擧鞭可殲滅。海戍廢舟師。艅艎沙岸閣。維時李節度。小少自穎脫。受任造山堡。大蹂鹿屯賊。群醜不敢動。猛氣振沙漠。敀來朝市間。陸沉千夫側。淸鑑在相公。西厓 豈無吹噓力。湖南左水閫。拔擢自井邑。大修陰雨備。隱若一敵國。蠻船蔽滄海。殺氣亘南陸。群帥皆裭魄。㐫鋒更難遏。公乃擊楫來。閑山雄所搤。隻手捍暴客。一戰海成血。遂加統制命。天書紆寵秩。賊不進一步。荏苒三歲月。蠻酋巧行間。他將殘卽墨。我邦喜得諜。易置太神速。公旋下金吾。中權換趙括。關防一失險。生靈盡魚肉。國事已去後。更授公㫌節。公又大獻捷。直欲呑日域。天將都督璘。比營聲勢合。値賊更陸梁。瘴海㫌旗獵。公浴夜祈天。殲冦卽殞絶。鷄鳴戰方酣。慘惔將星落。歌皷齊献凱。哭聲旋天撤。凄凉餘部曲。故山歸素紼。都督見吾王。涕淚衣裳濕。掃蕩南海淸。其功誰比列。健筆太史褒。古廟遺像肅。昔過松廣寺。惠煕有老衲。從公矢石間。爲余前致說。非徒公智謀。神明助戰伐。至今有海警。夢裡見髣髴。最悼鄭萬戶。運 斗膽更無匹。被甲杖大槍。擊皷促柁楫。渠酋畏如虎。所向皆辟易。方戰中石炮。身先死未捷。余遊方丈山。露梁送遠目。是公古戰塲。誰人今復作。龜船 公所造 徒自橫。一詩慰忠魄。混沌倘不死。幽冥應感激。故石洲居士權公韠包羲王天下。人文始昭晣。龍圖躍河水。庶政繩不結。森羅百家出。三墳更八索。蘇李起詞壇。五言河梁別。搜奇日有富。蓬萊建安骨。唐家三百年。權輿有四傑。詩中天子聖。李杜文章伯。如海又如川。韓柳亦卓犖。詩東道亦東。三韓大雅作。孤雲崔文憲。牧隱李相國。氣薰班馬香。目短江鮑壁。其餘未藉甚。紛紛何足說。近者石洲翁。戒轄思遠發。不驚死不休。詩眸九州豁。筆陣任推轂。墨兵萬人敵。淸霜與紫電。蕭森列胸臆。蒙士仰末照。至尊徵詩律。糠粃鑄蘇黃。咳唾爛金碧。二十八字詩。詩史千古絶。居然罹世禍。士林憤所切。天生才有用。其意亦舃赫。嚴霜凋桂枝。蟾蜍蝕月魄。自古皆一貫。此理誰能燭。萇弘一劒血。三年化碧玉。齊有二華士。匪熊加顯戮。屈子作離騷。懷沙終自溺。賈生傷時淚。君門九重隔。江州賦鸚鵡。樊山帶愁色。靑霞入脩夜。廣陵散一曲。連鷄不得進。采石抱明月。其間闒茸徒。聲勢何輝爀。腰帶黃金印。步步靑雲濶。龍馬流水車。金鞍珠玉勒。華堂錦茵重。富貴厭粱肉。賓客復滿堂。香風引趙瑟。鄧通擅銅陵。董賢斷帝袷。不識俠骨香。安知君子節。遵何德致此。是以余甚惑。顔子居陋巷。簞瓢亦屢絶。盜跖黨數千。人肉恣睢食。一時異得失。萬古嚴衮鉞。余與東岳公。談詩竟月夕。公與石洲詩。成就孰優劣。東岳笑而答。石洲務精密。比如賢婦人。周旋治酒炙。縱橫遠方味。杯盤極狼藉。吾如富家翁。鳴鍾鼎鼐列。火齊鼠毛錦。參差用不竭。所長倘相當。公議也不滅。石洲篤事親。烝甞致肅㓗。文章乃餘事。孝友可矜式。吾家近玄庄。觥秋屢側跡。茅簷點小燈。淸宵艤水石。亭亭雪後松。皎皎渡海鶴。平生以遨處。春草年年綠。</text>
<title>遠別離 廢朝時辛酉</title>,<text>遠別離。古有虞皇之二妃。追龍馭於三江之渺渺。九疑之巍巍。金旂翠華無尋處。蒼梧暮雨寒霏霏。雨霏霏風飀飀。二十五絃彈一曲。湘江倒流湘雲愁。君不見四海塵昏白日暮。回首一片中原土。康衢擊壤淳風死。唐虞萬事東流水。珠宮綺閣倚天開。酒池鱓皷鳴如雷。淸洛之波漲赤血。炮烙腥煙迷九垓。忠臣被僇直臣瘖。慈烏慈烏鳴㝡哀。君不見黃陵廟前草芊芊。廟門一閉今十年。二妃精魂久飢渴。何時一見淸明天。空有千行珠淚洒琅玕。琅玕上有千點班。年年秋月月當午。斷猿孤鴻露下泣。豈憶南薰殿上。同樂五絃音。噓吁噫。湘水無情天共碧。</text>
<title>烏夜啼</title>,<text>月在梧桐風在竹。佳人燈畔支頤宿。萬里征夫夢裡逢。未訴相思淚相續。無端睡破夜烏啼。斷盡柔膓膓幾曲。</text>
<title>未央宮楊柳詞</title>,<text>未央宮中楊柳枝。長枝葉裡鶯哺兒。羅帷寶幄繡芙蓉。楊柳拂地圍香風。象床氍毹帝不醉。左右嬪御如花紅。日晩猶招李夫人。夫人不出黃金屋。君王悄悄不成歡。千絲細柳無顔色。長信班姬愁未歇。空階坐待三更月。</text>
<title>徐夫人匕首歌</title>,<text>棠谿墨陽金骨厚。歐冶閃鑠鑄匕首。飛上九天决浮雲。時時匣裡蛟龍吼。燕家太子換千金。新淬鸊鵜無纖垢。銀濤瑩立起紫烟。一聲秋郊哭鬼母。荊卿袖裡督亢圖。圖窮劒出秦王走。白日西兵捲地來。身死燕亡劒何有。劒兮劒兮不如長在邯鄲家。夜夜虹光射牛斗。不然跳入易水中。化爲神龍抱火珠。潛水宅千年。不近庸夫手。韓客沙中一聲霹。祖龍帝業鴻毛輶。楚人一炬阿房紅。山河百二無人守。劒兮劒兮不如遇其主。古來英雄亦一趣。</text>
<title>白紵辭</title>,<text>吳宮花壓黃金鳳。流鶯喚起紗窓夢。紗窓半掩竹風凉。白紵新裁舞衣裳。六銖輕盈雪渾身。纖腰一掬蘇合香。芙蓉楊柳不自持。落花飛絮春茫茫。靑山已銜朱樓日。樓前澹月江心白。金樽紅燭夜如何。玳瑁筵中留狎客。常恐飛霜奪炎熱。君恩如水中道絶。白紵衣藏篋笥中。乾坤處處驚秋風。</text>
<title>莫相疑行</title>,<text>我本玉皇香案吏。手决天章雲錦字。五雲樓臺職牋奏。奎壁精輝粲如綺。誤逐人間軒冕榮。謫下塵埃九萬里。塵埃時命自大謬。功名經濟隨東流。屠龍昔破萬金産。長劒更倚崆峒秋。蓬萊文章建安骨。水晶簾箔珊瑚鉤。詩中天子詩中聖。江漢秋陽借皎潔。平生只許二三子。島酸郊窮何足說。文章不知老將至。要路通津懶投足。自憐葵藿傾太陽。更上危樓望北斗。纖雲四捲天無河。一輪浩月同淸晝。江湖草廬一樽酒。水鳥江花托交友。獨浮黃雲去京闕。巴陵夜宿蘆花洲。霜鶴雲鴻海迢迢。終南漢水心悠悠。淸詩一篇莫相疑。千駟萬鐘如雲浮。諸君它日成功後。角巾如從赤松遊。五湖烟波是吾家。綠蓑靑蒻艤虛舟。</text>
<title>四角杖引</title>,<text>南冥水國千尺深。秋天漠漠龍夜吟。方丈先生渡海來。孤村星散蒼厓陰。古書千卷閉門看。風塵百年無知音。明月投人人按劒。神龍何以知葵忱。化爲珊瑚四角杖。柴門半夜來相尋。列缺壁歷相追飛。塵埃野馬何沉沉。先生平昔好奇古。重之不翅千黃金。杖也龍也爾之能事善變化。倘可救世濟民。挽回三代同古今。湯時七年大火焦。黃河涸盡水如針。東方比歲金石流。更借桑林三日霖。又聞帝舜有臣龍。乾坤一曲南薰琴。唯龍手把天地戶。陶鑄至和澄氛祲。簫韶聲中鳳鳥下。群龍滿朝無孔壬。淳風淡蕩勝堯時。四海萬國爭來琛。後龍無乃是古龍。功名事跡休商參。如今天地一蛙鼃。六合蚩蚩馬牛襟。龍乎龍乎飛上九萬里靑天。密邇三十六玉皇香案。願奏方丈山人一片經綸心。羣生幾時登春臺。氷天桂海休相侵。客星光彩近帝座。滄海遺珠俱盍簪。康衢啁哳耕歌。雨露霑被皆林林。龍乎龍乎復龍乎。莫相負玉燭調元付公任。</text>
<title>滿月臺</title>,<text>滿月臺滿月臺。屹然何壯哉。松岳山光積翠來。萬家烟火參差開。霽月影壓扶桑雲。陰風夜送瑤臺雪。珠宮貝闕幾處頹。句陳太乙生荊棘。今古行人皆指點。烈祖當年勞統合。精兵百萬白銀鎧。孟將如雲騎汗血。西海龍宮獻異祥。鵠嶺山靈暗扶護。五百年間如反掌。主昏時危天亦怒。乾坤一朝旋太平。讖歸眞人龍鳳質。日光宗社千萬載。終南漢水方妥帖。滿月臺上生黃塵。臺下毬庭蔓草綠。昔我分司守此邦。政値踏靑淸明節。彩服翩躚百尺臺。南極星光映壽席。西山夕照疾如飛。風樹聲中幾隕絶。燕雲歸路出臺下。感古哀來月東出。城上慈烏伴客啼。潸然不覺征衫濕。</text>
<title>白頭吟</title>,<text>妾家住錦里。門前錦江水。錦水碧玉流。微波春不起。日日來浣紗。江花映粉脂。沙暖錦翼齊。云是雙䲶鴦。小小不解事。戱謂同隊娘。人生如此不羡仙。追隨百年無別離。楊柳綠陰下。有客來遅遅。丹山一曲鳳凰音。使我井臼無勞心。那知季子多黃金。夢入朝雲與暮雨。寸斷心膓未言苦。千行淚洒橫塘樹。憶昔與君言。生死同泥塗。君方困滌器。妾豈憚當爐。玉燕不揷髮。羅裙任酒汚。靑帘是生涯。琴臺是樂土。賣珠成一炊。弊席掩門戶。片片縫布裘。離離緝葛屨。歡愛甘契濶。湛樂忘辛苦。大漢天子迎赤車。誰知寒谷陽春噓。鳥道相呼萬里來。長安甲第何崔嵬。龍鬚席上琥珀枕。盤龍翠被欝金香。朝天數騎大宛馬。金鞍玉勒紫游韁。女蘿何知沾雨露。葑菲永願依淸光。誰家姝子顔桃花。一曲纖歌白雲遏。丈夫恩情似流水。東流西流不可得。念昔共貧賤。兩心如膠㓒。而今君富貴。棄我如秋葉。哀哀白頭吟。聲聲貫金石。嗚呼余曷歸。長安非我鄕。錦城雖我家。何顔見爺孃。不如先朝露。魂骨歸北邙。君心與妾旣不同。但願寄君長相思。長相思長相思。雨絶蒼天從此辭。妾魂願作子䂓鳥。啼斷茂陵烟樹中。又願隨明月。月光長照君窓櫳。長照君窓櫳。妾魂長相從。</text>
<title>蓬萊文章引。簡寄白江 李相敬輿 求和。</title>,<text>君不見上帝奎壁啚書。自先天已照朗。乾坤未劈先有象。神龍負圖出河中。列缺霹靂垂淸空。伏羲蛇身戴勝愸衣繡裳。再拜受之藏明堂。又不見蒼公四眼瞬䆕。造字臺前鬼神泣。紫皇大喜雨黃金。文人學士事佔畢。日月列星風雨水火。山河草木歌舞戰闘。天下事物可喜又可愕。一一籠羅輸翰墨。蘇李何爲者。五言繼風雅。七子建安秋。赤水得玄珠。蓬萊文章爭遠發。鳳凰羽毛猉獜角。四傑鳴唐文物盛。秋天海鶴霜毛整。白也可使南面爾。子美金聲更玉振。衡山一句雲霧開。黃鸝幽草蛟龍吝。或比歸鴈衡陽九秋雲。或比啼猿巫峽三更月。或如暮江漁翁泊舟歸。迢迢雪逕緣江曲。或如商山四皓晩圍碁。丁丁子聲穿靑竹。詩聲到宋傳者誰。眉山草木空蕭索。吾友隴西李相國。妙年歷落靑雲客。語不驚人誓不休。跌宕詞林且窮格。大者無外小無內。始見連城剖荊璞。昨者贈我四首詩。未讀仙香生口頰。蓬萊氣骨眞瑣瑣。依然闕里鏘金石。余亦少奉君子敎。平生好讀詩書易。昔遊方丈八萬峯。人謂吾詩太𡷾崒。後征燕雲萬里程。人謂吾文過寥廓。釰倚崆峒千尺峯。渴飮易水波蕩潏。子長行處今尙在。望海樓前看月出。太白攬涕臺如昨。蔓草猶橫駿馬骨。首陽山賦聲摩空。乃所自作者 賈生長卿倘動色。歸來江上掩荊茅。魚鳥生涯計已足。平生一曲梁甫吟。亦所自作者 碧天無言江月白。飮中八仙疊前二押</text>
<title>蓬萊吟。贈別竹翁高城之行。</title>,<text>東溟千古六鰲霜。六鰲霜骨層雲傍。帝遣九首之天吳。忽漫積骸爲陵岡。削出一萬二千峯。峯頭歷井捫參商。碧海初褰白鵬噣。玉井浮出金芙蓉。琪花瑤草春茫茫。銀臺貝闕開重重。淸曉鍾鳴正陽寺。明月鶴唳毗爐峯。萬瀑洞中盤白石。桂花松子仙棊落。九淵千尋九龍居。白日雷霆散飛雹。天上人間兩玉京。上帝雲輧弭絳節。王喬赤松抱扇立。子晉安期香案侍。霓裳羽衣動匀天。玉女彈瑟纖纖指。酒星雲罍千日春。王母碧桃春風閑。上帝還歸十二樓。海上空有蓬萊山。竹翁平生有仙骨。五馬紫綬蓬萊間。蓬萊山下三日浦。四僊遺跡君追攀。未曉波心見日車。半夜雲表聞天鷄。年年花月衆香城。群仙鳴玉下丹梯。皆吾紫府舊交歡。風塵白首相思苦。我亦前身玉皇吏。誤讀黃庭謫塵土。塵中處處眼難開。夢裡往往遊蓬萊。君遇仙翁爲我說。漂零長作滄浪客。</text>
<title>宿傳燈寺 幷序</title>,<text>昔退之，子瞻。皆有山寺詩。夫傳燈寺。亦不佞少日讀書處也。重遊有感。詩以記之。海上靑山山一髮。削出芙蓉雪中白。九曲周遭不夜城。伽藍亦在琉璃國。僧鳴欲曉未曉鍾。山隱窺雲出雲月。平明初日扶桑來。萬里銀濤天共碧。遠客悠悠倚寺樓。指點終南戀紫極。蓬萊宮闕對南山。誰傳美人春消息。忽憶三十年前事。雪榻螢窓書萬軸。復有疇人二三子。佩酒携琴竟月夕。存亡離合夢中夢。塵跡人間一風燭。西山風氣寒更多。老衲煙茶慰幽寂。塵寰榮辱揔堪憐。富貴於我如蟬翼。朅來逍遙靜散地。何處槐安惱蝴蝶。檀仙 指三郞也 秪在翠微間。我願從之鍊金液。</text>
<title>挽柳生 生名愼五。赴擧在洛逝。</title>,<text>江南才子逐秋風。家在錦水東復東。僮如飢鼠馬如狗。千里秦京在眼中。緣道歌吟白雪曲。秋蓮欲截藍田玉。客窓魂夢竟未回。萬事人間一風燭。長安百萬富貴家。家藏金穴夸豪奢。天生書客死貧賤。冥冥報施知如何。君不見上帝高居。閉九閽誰能飛上。天訪巫咸論含寃。</text>
<title>梁甫吟</title>,<text>長嘯梁甫吟。靑天霜月懸。君不見傅岩傭夫手足腁。素指撮天誰知年。百結單衣適至骭。終歲板築聲闐闐。天子宅憂之三載。夢中之人上帝賚。物色輝映寂寞濱。儀形宛轉丹靑裡。川而作舟旱作霖。莘野老叟能專美。又不見黃金臺高高揷天。臺下駿馬馳千里。亞卿偏蒙國士恩。誓心天地酬知己。金湯七十如席捲。汶上初移薊北植。男兒際會自有時。何用栖栖長戾契。昔者唐時李太白。文采風流謫仙子。正値糟糠養賢才。憔悴風塵不得意。古來英豪遇不遇。歷叙一篇悲吟裡。騎鯨上天何怳惚。釣鰲東海徒爲爾。余謂富貴與名利。安能局束天下士。古書千卷在虗榻。江城濁酒療飢渴。閉門終日詠詩史。蘆花水落聞漁笛。肥肉大酒列鼎食。何似月露風雲駈入筆。三行紅粉献歌笑。何似秋江天一色。紫燕騄駬坐生風。何似倒流瞿塘峽。繁華豪蕩一夢中。大冊高文傳不朽。是豪傑梁甫吟浩浩乎。更敎童子沽一壺。幽禽隔樹綿蠻呼。</text>
<title>猛虎行</title>,<text>朝作猛虎行。暮作猛虎吟。憂端豈翅齊終南。愁心請量東溟深。千年宗祀失太平。乾坤漠漠無光晶。靑山尙帶烟塵色。漢水西流嗚咽鳴。紫極有堯舜。黃閣無阿衡。我聞昭烈急賢良。三顧隆中得孔明。奸雄爇鬚赤壁風。雄圖鼎足開蚕叢。南征之役北伐勞。伯仲伊呂失蕭曹。又聞朝歌屠叟載後車。八十磻溪釣玉璜。平生志業在經綸。風雲忽遇周文王。昔日溪山麋鹿友。誰識牧野鷹揚父。上世黃帝征蚩尤。注意將相非常人。淸晨占夢大物色。得致力牧風后臣。旋乾轉坤勢莫當。白日雷霆開八垠。聖帝扶搖在羽翼。今時滄海遺明月。我欲攀龍上九天。靑雲無光閉閶闔。有時中天瑞日明。群仙正笏鳴寒玉。雷公張目震天皷。雨師屭贔天河折。不如歸耕浦淑田。沾酒時上漁舟眠。滿江漁子側耳聽。聽我長歌歌一曲。秋江千里兮天一色。兩岸蘆花兮飛白雪。虗舟獨泛兮望北辰。星斗闌干兮霜月白。天容月色兮本淸澄。莫遣微雲兮暗點綴。江村老夫兮錯料事。黎元幾時兮莫枕宿。醉後高歌兮聲激烈。五更江風兮更颯颯。</text>
<title>玉壺吟</title>,<text>玉壺酒百壺。風流公子開呼盧。吳姬三疊白苧詞。芙蓉楚舞香風吹。何人拔劒擊玉壺。一曲長歌千古心。昔登燕雲首陽山。俯視萬里滄溟深。澗谷猶存舊薇蕨。宇宙淸風飛綽綽。空山白骨收不收。靑史惟傳事高㓗。萬古綱常賴不墜。節義堂堂懸日月。更登百尺黃金臺。昭王一去餘城郭。當時忽得駿馬骨。義士繡衣霄漢立。太山琅瑘萬乘齊。千里霜風掃落葉。八百富強輸蓄積。五覇以來功未及。古者靑蓮李翰林。蹉跎老作漁陽客。攬涕金臺哭昭王。更向並州寄人食。自負四海凌雲才。白玉擊壺歌激烈。我甞好讀靑蓮詩。又笑靑蓮急聞達。人間自有天下士。天實爲之一飮啄。君不見董江都。白首下帷窮八索。君不見揚子雲。太玄經成牙齒缺。我亦心莊萬古書。吁咈都兪自磊落。簞瓠契濶任瀟洒。扁舟夜溯山陰月。但使文章照千卷。軒冕功名一蝴蝶。醉後長歌擊玉壺。碧落茫茫白日速。</text>
<title>胡琵琶</title>,<text>君不見胡琵琶高二尺。客夜聞之隔暗壁。挽衣推枕更燃燭。使抱琵琶來入室。辭云頭上髮不在。大官之前難唐突。余亦不再喚。一任喧呼恣挑撥。丁東丁東復丁東。直至中宵猶一曲。旣無宮商角徵羽。安有懽悰與感激。此夜方丈之山人。良久噓噫又怵惕。樂有君臣賓主位。入國聞樂知其德。古昔之樂猶今樂。奈何嘲啾未成闋。吾聞音樂與化移。聊倚琵琶卜淸濁。愀然心語涕泗下。莫比司馬靑衫濕。</text>
<title>悲歌行</title>,<text>悲來乎悲來乎。乾坤百代一逆旅。白壁黃金亦塵土。非癡非狂誰氏子。金穴銅陵專雨露。悲來乎悲來乎。西山紫薇歌一曲。孤竹淸風吹萬古。四蛇入穴龍返淵。綿山火起鬼無股。澤畔詞賦傷春心。懷沙影落淸江潯。楚氛壓城城欲摧。黃屋左纛活君父。悲來乎悲來乎。草廬感激三顧恩。五丈秋風燈一炷。睢陽城外陣如雲。所欲忠者國與主。靑城抱帝李侍郞。燕山全節文丞相。崖山一片宋宗社。八尺身沉滄海浪。悲來乎悲來乎。有人小少學書劒。一代屠龍不多讓。目如明星舌如電。吉甫何能獨文武。崑崙太山一蹴倒。欲令日月低秦樹。風塵荏苒歲律暮。壯志輪囷成白首。松窓竹榻萬卷書。風月江湖一樽酒。自憐葵藿傾太陽。獨上危樓望北斗。况今朝野久旰食。斯民幾時登春臺。他年若補帝舜裳。唐虞天地可挽回。悲來乎悲來乎。長歌一曲聲激烈。悲風颯颯從天來。</text>
<title>笑歌行</title>,<text>笑矣乎笑矣乎。古有箕山二老叟。或洗帝堯言。或牛飮上流。泥塗軒冕富貴雲。萬乘何如水上漚。世間何者躍馬疾驅。懷黃金印結紫綬腰。揖讓人主前。濶步兜率蒼蒼天。朱丹車轂族可赤。八珍誰知和耽毒。笑矣乎笑矣乎。都門法立三丈木。騈脅千乘森劒戟。商於十五南面孤。爲法自弊人誰惜。東周未有負郭田。六鷄連衡三寸舌。位高金多擬王者。靑虬紫燕已車裂。嬴家一子作質兒。奇貨可居邯鄲賈。千金一賭秦山河。蚕叢鳥道魂飛苦。天門一投逐客書。六王西馳祖龍帝。咸陽市上歎黃犬。上蔡門東寄一涕。二十封侯大司馬。朱甍甲第連雲起。宮中晝寢帝斬袂。妻子爺孃同日死。笑矣乎笑矣乎。能識奇字楊子雲。平生一部太玄經。天祿終爲投閣鬼。美新竹簡萬古靑。五祚宮中受遺詔。四海安危手一握。皇帝芒刺萌驂乘。富貴冬葉終無術。銅雀臺高漳水深。春風幾時鎖二喬。老賊終移漢宗社。西陵百塚草蕭蕭。笑矣乎笑矣乎。金谷三春歌舞地。鐵椎椎碎珊瑚樹。飛花一落千尺樓。黃金白璧隨塵土。功成旋賜屬鏤劒。鬼神亦瞰高明室。五湖烟浪渺接天。鴟夷散髮棹一葉。商顔紫芝可療飢。雪頂霜髯棋一局。秋風昨夜吹吳越。蓴鱸逸興飛江南。且樂吳姬滿樽酒。不願公侯伯子男。</text>
<title>橫灘引 橫商。庚也。涒灘。申也。橫灘者。庚申也。今之守庚申也。</title>,<text>丹蓂二十八回春。冬十一月歲甲寅。寒氣栗冽雪渾山。孤村寥落白屋貧。西湖病客夜無睡。手閱詩書燈火親。就中友生二三子。論列古今談天人。忽聞處處歌鍾起。南隣北里宴席張。有酒如河肉如陵。靑娥皓齒蘇合香。彈碁六博間樗蒲。三匝象床呼梟聲。余叩友生問所以。友生長跪陳三彭。三彭安在在人腹。性質諞佞才聦明。隱然肺腑一敵國。暗記一年人所行。隱其忠孝選鄙陋。巨細大小咸羅穿。新舊之歲庚申日。俟侯午夜人就眠。翩翩飛上九萬天。密邇玉皇香案前。參差陳說極讒謗。舌端滑稽天河傾。上帝嘉乃餉酒食。獜脯鳳臆皆縱橫。天鷄催曉還舊居。自誇貝錦能事成。不日人間有禍孽。人謂三彭之所致。莫若張燈秉明燭。嘲諧謔浪無今寐。今夕何夕舊庚申。貴賤奔波爭事事。余謂天地有正道。道之謂何惟一理。伊昔大舜氏爲天。重瞳明四聦達四。一朝四罪天下服。玉燭精光照天地。又聞禹收九牧金。鑄出九鼎泗水邊。深山大澤人可入。魑魅魍魎莫逢旃。洪惟上帝尤明聖。日月爲眼行光明。下土纖毫盡洞燭。豈借一虫指亂鳴。古有窮奇不孝子。飛廉惡來不忠臣。高堂夙夜廢定省。宗社存亡越視秦。盜跖日日殺不辜。聚倘千數能橫行。管趙百日囚主父。雀鷇未飽沙丘城。蒙澤誰招閔公魂。楚江浪拍昭王舟。阿房宮中鹿爲馬。祖龍帝業隨東流。漢宮臘日椒酒香。五陵佳氣淸如水。六尺皇帝識跋扈。將軍蔗餠弑天子。長樂春風三月暮。一杯蘭陵飛鴆羽。魏官收璽伏皇后。山陽涕淚零如雨。吳宮案上魚隱刀。曹王車下血沾戈。子雲識字終投閣。弘羊心計事主家。南風吹塵暗城闕。金墉城中天日隔。伊洛氊裘亦射天。萬乘靑衣又執戟。隋家畜生㝡無禮。黃昏忍有同心結。錦襁兒倒太阿柄。翠華隊仗登劒閣。天津月白子䂓啼。四海靑苗危社稷。格天閣上弄黃柑。崖山日舸沉雲黑。又聞孔孟老于行。顔子簞匏濱飢渴。尾生抱柱死不去。伯奇赤足履霜雪。西山紫薇萬古春。楚澤離騷懸日月。黃屋左纛王出城。一蛇割股龍不飢。廵遠文山立人紀。昭乎日月山巍巍。堂堂道理冠萬古。君子守之安敢違。善惡之報或差池。此皆皇天未定者。善善惡惡郭公亡。烹阿左右威王覇。吳王能卞蜜中矢。漢帝明見萬里外。矧天普覆率土濱。生長肅殺恩威大。或時星隕如折漿。無非叱喝誅姦強。三彭讒佞縱萬言。定知天不來汝昌。不如高枕爛熳睡。當令鼻息如雷鳴。須臾客去余就寢。夢裡上帝諭丁寧。靑衣仙子御冷風。笙鶴一聲來蒼空。金支翠旗光有無。儀形縹渺語琅琅。朕居十二白玉樓。俯察下土之毫芒。人間善惡皆會悉。惟有至人神明通。今聞爾言意義正。蚩氓迷惑可啓蒙。第有巧舌不可測。慈母投杼市有虎。以此下土失太平。誰將讒夫膏齊斧。人寰至近上天遠。曷遺至近談玄穹。塵世由來足萋菲。閑花細草皆冲冲。百拜稽首忽遽然。杲杲朝日生於東。</text>
<title>寒食行</title>,<text>東風吹綠王孫草。長安紫陌春光好。東園渭橋樂遊原。長笛梅花何處樓。江南遠客家萬里。離懷渺渺連滄洲。天涯春意已闌珊。澗谷無人覘泉脉。世間苦樂多如髮。誰憶綿山刲股客。豺狼滿國龍在野。公子間關十九年。四子還家盡錦衣。伊人獨向山中眠。烈火燒山義士死。空敎千春作寒食。君不見紀信難封雍齒侯。肯念成臯火中骨。自古淸明有火令。千村萬落烟不起。老翁祭罷丘隴間。紙錢參差荊棘裡。五陵豪俠少年子。銀鞍金勒追風騄。日日下社闘鷄歸。暮向靑樓樓上宿。少婦手捧白玉巵。數曲嬌歌楊柳枝。</text>
<title>畫虎行</title>,<text>祖龍騎虎登五嶽。醉歸咸陽畫白額。疾風怒號天宇低。十日驪山走沙石。沛中眞人赤龍子。欲入軹道還蹜蹐。阿房大火戰沐猴。沐猴走死烏江曲。老夫平生好奇古。請一見之壯心魄。千金市來傅兩翼。赤心風頭送帝側。帝側年來多鼠狐。恠雨冒風暗坤軸。一振皇威淸入極。萬古豊年民亦得。</text>
<title>反哺烏賦 幷序</title>,<text>萬曆戊午冬。朝廷大張廢母妑論。白沙李相國抗章明倫。罪在不測。待命于南郭村舍。相國甞謂余忘年歡。故每往候焉。忽窓外慈烏啞啞飛集庭除。一坐之人。不敢言而隕涕。余乃口占賦一篇。相國曰。無令老夫。更重罪戾。吁言猶在耳。其可嘅也已。窮陰閉於大陸。北風凉而雪虐。天黭𪑓而晝晦。白日慘而無色。有窓外之慈烏。啞啞啼於枝上。殷斯勤斯悶斯。若相生而相養。或叙翼而開口。隨衆雛而蹲蹲。或聯翩而拮据。反哺養之紛紛。時窮冬之歲徂。絶焦翹之虫蟻。下家家之庭宇。得粒粒之禾黍。盡日夕而餧養。哺不足則不已。彼微禽之無知。何以知夫報親。苟有情則有辭。庸詎通之諄諄。烏於是乎如有知。請對臆而陳辭。昔二儀之肇判。先得氣者禽鳥。受至諴於上帝。不知它而知孝。念生育之恩深。期反報其洪造。年不知其幾千萬。始有人於下土。與麋鹿以同遊。何以知夫忠孝。親死擧以委壑。生豈知乎反哺。天盖高於九萬。何以馴此蚩蚩。地靈或以鐘人。亦難誨夫民彜。儂庶物之先覺。導萬民之忠養。奄民德之歸厚。風四海之綱常。故聖人之觀感。托微物而取譬。作車由於蓬轉。作舵由於鳶尾。問旬朔於蓂莢。訪節序於蟪蛄。彼人間之大孝。亦由儂而攸叙。斯大舜之烝烝。呼旻天而怨慕。𥌒允若而象欝。陶稱萬古之大孝。文王朝之日三。問起居於內竪。不安節之如有兮。憂罔極之形色。曾氏養之養志。豈徒有乎酒肉。毁瓜蔓而逢怒兮。痛定問乎氣力。夫子稱乎子騫。人不間於父母。侍蘆葦之單衣。不諸弟之呱呱。或長河之氷塞。親忽思乎丙穴。扣冲冲而得魚。纔一甞而愈疾。夫黃雀之佳味。萬乘艱於哺啜。忽數十之入幕。嗟爾有乎毋遺。或丹柰之恐落。泣風雨而攀枝。或雷霆之伏墓。恐精魄之致怕。或思親之劬勞。廢凾丈之蓼莪。日雪涕之滂沱。至松栢之枯死。或孩提之無知。夫何失其天只。周流索乎九有。俄母子之相遇。喪禮頹於五代。孰棘人之欒欒。彼晉武與魏文。能執禮而不斷。友兄弟而怡怡。不在他而在玆。求忠臣於孝門。亦匪躬之在玆。皆由儂之錫類。不其然乎不匱。何世降而俗汚。多不順乎親意。不可磯之不孝。亦愈踈之不孝。或餘飡之稱無。或親藥之不甞。或有誓於黃泉。或雀鷇之充膓。周命訖於驪山。實申伯之召戎。平忘父而德衛。詠束薪於王風。彼責善之賊恩。痕夏楚之常捫。屬乃翁之沉纊。云乘化之已晩。秋氣深於西內。多露刃之𤜻㹯。目已隱於暮雲。阻晨昏於龍樓。風霜苦於五國。絹半臂之餘馨。况韋氏之南來。盡惎毒於丁寧。帝裒如而充耳。忽聖善之明喪。倚主和之奸猜。鉏奏捷之良將。儂雖名乎禽鳥。彼以人而不如。鳳凰栖於丹穴。朝百禽於岐岨。謂梟鵩之戕親。屛不齒於羽族。苟人子之若是。恝諒不及於狘䎉。何村童之顚倒。辭未畢而驅嚇。余於是焉感發。究厥理而欷噓。噫微物之褊嗇。豈知覺於懿則。然或得其一端。服乎膺而勿失。鷹得禽而祭先。鷴隨帝而海溺。彼鴻鴈與羔羊。乃自古以有禮。能跪乳而銜恩。又行飛而知序。人禀受於最靈。情性得於太極。韙五常與三綱。作萬古之日月。何倫紀之晦塞。反天理之㓕德。或推刃於同氣。或疾怨乎怙恃。花零落於紫荊。萱北堂之蕪穢。願普天之下民。自今歸於孝德。念父母之憂疾。惜西山之頹日。愉聲音而和色。無叱咜之惡聲。冬則溫而夏則凊。昏乃定而晨乃省。追季路之負米。慕黃香之扇枕。樹欲靜而風不止。子欲養而親不待。縱禴祀之豊贍。誰得覩乎下箸。寔其親之在堂。恒汲汲而反哺。斯君子之終身。慕父母而不忘。瞻祠宇而起敬。永孝思於羹墻。迨霜露之旣降。心怵惕而愴情。苟斯言之或渝。有烏有之先生。</text>
<title>松琴賦</title>,<text>余好遊此春山兮。栖岳蓮之翠微。緇塵隔以萬丈兮。認至人之依歸。蜀魄聲之三兩兮。山月入於柴扉。林風起而瑟瑟兮。有松間之琴韵。獨披衣以徙倚兮。暗傾耳於遠近。初蕭蕭而颯颯兮。更澎湃而淅瀝。無燥濕與悲歡兮。似八音與六律。或叔夜之潦倒兮。橫玉柱而增欷。悼身世之守陋巷兮。愴時事之累碁。或相如之隱約兮。撼鯤絃於高臺。阻曳裾於王門兮。撫凌雲之奇才。或元亮之北窓兮。夢魂入於羲皇。撫一曲之無絃兮。歎三逕之就荒。或似奏於姜里兮。晝無日兮夜無月。追龍馬之負啚兮。推變化而演易。或似奏於南薰兮。藹和氣之蓊匌。帝德被於四表兮。鳳凰儀於韶簫。或包羲之創樂兮。剖嶧陽之枯桐。際鴻均之初判兮。敷二氣之冲融。或杏壇之淸陰兮。簇摳衣之三千。固元和於絃歌兮。詧上下之魚鳶。雖音韵之難律兮。亦由妙而入微。彼匏土與革木兮。又金石與絲竹。縱應律而赴節兮。詎敢比於靈籟。原草木之無聲兮。得刀刀而乃鳴。更孰使之善鳴兮。學七絃之冷冷。余於是焉感發兮。筭善鳴於㝡靈。孫吳流之善陣兮。儀秦徒之縱橫。孰擅名於詞垣兮。孰跌宕於筆精。文章伯之李杜兮。海與川之韓柳。放厥辭於瓊琚兮。主夏盟於詩壘。有聖人於其間兮。偉抱負之光明。萬古夜之日月兮。天壤間之棟梁。一擧足而作則兮。吐片辭而爲經。信其鳴之超卓兮。然不遇而老行。是天意之難知兮。奚命德之刺繆。余奉敎於君子兮。少知學於詩禮。竪赤幟於詞林兮。倒三峽之波濤。寒秦塞之范叔兮。病茂陵之長卿。將金玉之淵海兮。耐平地之風波。其善鳴與不鳴兮。係於天而奚憾。緬一丘之田園兮。依昔日之江山。少知音兮世路。卷峩洋而投閑。獨逍遙於物表兮。撫孤松而盤桓。</text>
<title>別貧賦 幷序</title>,<text>昔楊子雲有逐貧賦。韓退之有送窮文。皆以文爲戱也。若云二子苦貧賤而爲之。則非知二子者也。千載之下。知二子者。莫不佞若也。不佞亦慕二子之素貧賤好文章。而怵惕於貪夫之殉財。欲使激濁而揚淸。遂有別貧賦千數百餘言。吁。二子之文。不奇而自奇。不佞之文。欲奇而不奇。是吾憂也。觀吾文者。不惜郢正與二子文同■則幸矣。江湖病客飢寒骨兮。朝起衣冠與貧別兮。貧如有知聽我說兮。天下九州幾城郭兮。一城之內人何極兮。人之不億若不覿兮。爾我奚緣長契濶兮。謂子愛我奚窘迫兮。謂子憎我奚追逐兮。長安巨室藏金穴兮。車如流水映朝日兮。白馬雕鞍黃金絡兮。後庭嬌蹈綺縠兮。僕隷廝卒餘粱肉兮。有酒如河樂不極兮。冬衣貂鼠夏絺綌兮。子壻要津珥金玉兮。將軍分閫秉鈇鉞兮。士馬如雲威胡羯兮。香圍燕寢森畫戟兮。燕姬緩舞嬌紅燭兮。鸚鵡鸕鷀崇桑落兮。皷吹轟轟戈鋋雪兮。靑樓俠少夜擁擲兮。芳草落花垂楊綠兮。一醉累月輕侯伯兮。金丸射雲鶖鶬落兮。三尺芙蓉借劒客兮。每揖閑人志氣得兮。繁華到處笙歌咽兮。富貴支離願窮厄兮。彼惟求貧子何恝兮。我恒苦貧子何昵兮。家世淸寒徒四壁兮。咨余孤蒙萬事燭兮。人衣錦繡我百結兮。人猒膏粱我藜藿兮。性復多虱爬不足兮。或以溪藤肌膚隔兮。居然宿宿滿紙虱兮。冬夜漫漫弊衾鉄兮。多病少眠坐明發兮。或煅破瓦置臍腹兮。氤氳和暢回暖律兮。寶翫此瓦效芹曝兮。數畒浦田野水白兮。農人告我春事及兮。近有富人紅腐溢兮。飛簡翩翩斗粟乞兮。謂我沒償忍閉糶兮。寒食淸明樹如髮兮。非關火令炊烟絶兮。與子艱關幾歲月兮。自今成別願永訣兮。貧聞大噱兩手拍兮。白雪之白天然白兮。明月之明皎如燭兮。天壤之間孰與匹兮。立子之名非我孰兮。五鼎之食烹鼎鑊兮。朱丹其轂族可赤兮。咸陽市上兔可逐兮。華亭夜月可聞鶴兮。龜骨宗祧綠水憶兮。牛之白顙詎河適兮。昔侍仲尼泗水曲兮。衣帶不完飯不足兮。况於陳蔡齎粮絶兮。從者莫興皆慍色兮。宣尼怡然御琴瑟兮。憐我相隨心莫逆兮。顔回陋巷簞瓢一兮。志在好學不改樂兮。曾子甕牖褐以塞兮。曳履歌聲出金石兮。子路褞袍陋狐貉兮。五月披裘金不拾兮。君子憂道不慍僕兮。僕亦好道從賢哲兮。浩蕩華靡不假色兮。千金邀我豈投足兮。盜跖肝人恣陵虐兮。不韋買秦開樓闕兮。董賢三公風雨葉兮。石崇雲樓飛花落兮。道不同也惟白黑兮。淸士乃見擧世濁兮。天道無親善人福兮。德存一代何富若兮。名垂萬古何貴若兮。沃土之民離刑辟兮。瘠土之民懷忠實兮。生於憂患死安樂兮。富貴有爭禍亂作兮。貧賤無爭恒安逸兮。高明之家鬼瞰室兮。草舍蕭條好容膝兮。貪夫殉財蛾赴燭兮。幽人遠眺山雲白兮。鳳鳥之飢不啄粟兮。官鷄稻粱聚族食兮。上界政令與世別兮。不貴侈華貴窮約兮。天生夫子鍾眞淑兮。不要爵祿要道德兮。昔陪香案雲漢决兮。今雖謫降猶篤學兮。要路通津久謝跡兮。城市塵埃弱水隔兮。飢寒困窮身外撥兮。幽獨側微飛猱接兮。不義富貴浮雲邈兮。歲寒然後知松栢兮。飮啄任天聽天德兮。攬涕金臺舊皇邑兮。火齊綺纈爛人目兮。行李蕭然書數軸兮。出試牛刀雷封七兮。一葉歸舟載琴鶴兮。淸江江雪披山葛兮。子所固窮豈余毒兮。天無私覆地載物兮。豈私貧之至此極兮。是有命焉所謂得兮。子不達命蚩奚擇兮。秋江如練月沉璧兮。兩岸蘆花漁歌答兮。濁酒一盃琴一曲兮。飄飄出塵凌寥廓兮。人生一世白駒隙兮。其間榮瘁夢一覺兮。沒世不稱君子疾兮。百世在前惟方策兮。炳若丹靑映千億兮。萬乘公相曷云易兮。居閑處獨窮著述兮。聖賢同歸同體兀兮。忘我大德同氷蘗兮。思我小怨歎涸轍兮。子能敬天言行告兮。天若有知必我察兮。主人忻然貧不發兮。待之如初永不析兮。</text>
<title>大雪</title>,<text>萬樹花茫茫。千村月浩浩。莫云土無心。一夜靑山老。</text>
<title>駕鶴樓 黃澗</title>,<text>中天積翠萬重山。一曲淸溪淺淺灣。林末烟生村犬吠。始知樓下有人間。</text>
<title>黃金臺</title>,<text>昭王赫怒收豪傑。一戰齊城集大勳。燕國黃金定無限。千秋誰得望諸君。</text>
<title>送興海倅 洪瑱。其先亦任本郡云。</title>,<text>江漢垂綸罷。聞君五馬行。聖朝先孝理。華縣竚家聲。海濶雲生水。天淸月近城。慈烏啼隔樹。顧我若爲情。</text>
<title>寄從弟吉州牧大容</title>,<text>三月烟花江上山。扁舟琴鶴任閑閑。春隨孤客來西浦。雲逐離愁向北關。池舘政憂姜被冷。庭圍獨舞老衣斑。誰知枕上相思夢。萬里邊城去又還。</text>
<title>戱贈魯城倅</title>,<text>烟花三月江南春。芳草東風踏靑節。淸溪一曲鷺飛飛。官柳千絲烟欲滴。故園東望漢水西。嶺樹連天天共碧。鈴齋相對坐終日。流鸎啼送靑山色。</text>
<title>反哺鳥賦 叙</title>,<text>萬曆戊午冬。朝廷大張廢母妃論。白沙李相國抗章明倫。罪在不測。待命于南郭村舍。相國嘗謂余忘年歡。故每往候焉。忽窓外慈鳥。啞啞飛集庭除。一坐之人。不敢言而隕涕。余乃口占賦一篇。相國曰。無令老夫。更重罪戾。吁。言猶在耳。其可嘅也已。</text>
<title>卧遊名山賦 叙</title>,<text>昔李太白有白頭吟二篇。蘇子瞻有赤壁賦二篇。吁此何傷乎。余少赴科場。有卧遊名山賦。辛巳初夏。內省滯直。甚無聊。更述一篇。觀者恕之。</text>
