<title>[東國樂府序]</title>,<text>家君爲東國樂府三十篇。命令翊屬和。顧令翊不能於詞。不能強效不能。然亦不能辭矣。玆綴以朴陋之語。於其蹟之出於荒異不經。可疑可譏者。必志于篇題。見于詩。自附屈子天問之意。</text>
<title>太伯檀</title>,<text>東國始無君長。神人率其屬三千。降太白山檀木下。謂之神市。國人立爲君。國號朝鮮。以日始出也。古記云與帝堯竝立于戊辰。壽千四百年。或曰。其傳世歷年數也。始我蒙蒙兮。窮窮樸樸而無有寧處。乃生神人檀木之下。千歲萬歲兮我何知。我人之有。檀君其有之。</text>
<title>黃河歌</title>,<text>樂志。周武王封箕子于朝鮮。人民懽悅。以大同江比黃河水。頌禱之。雖未詳其必有是事。要非倍理。亦不必多辯云。八敎設兮天地安。八敎設兮神人安。黃河出西極。浿江在東極。我后作我國。</text>
<title>聖母祠</title>,<text>在慶州西嶽仙桃山。聖母。中國帝室女。漢宣帝時。 名婆蘓。得神仙術。來止海東。久而不返。遂爲神。世傳赫居世。聖母子也。中國人讚。有仙桃聖母娠賢。肇邦之語。東方此時文物未啓。固多荒昧之事。安有中國漢世帝室之女。有此詭跡。而又不槩見於中國典籍之理。此盖僞誕之甚者也。我上仙桃山上。有聖母宇曰何聖。何聖之母。唯乎否乎。人多傳聖母故。</text>
<title>林中鷄</title>,<text>新羅脫解王。夜聞金城西始林樹間有鷄聲。遣瓠公視之。有金色小櫝掛樹枝。白鷄鳴其下。王取櫝視之。有小男兒。王喜曰。天遺我子。名曰閼智。以出於金櫝。姓金氏。名其林曰鷄林。新羅三姓相傳。歷年一千。朴氏爲王者十。昔氏爲王者八。金氏爲王者三十六。東方生民不遠。故羅麗之蹟。尙多如中國三皇五帝時事之傳者。金氏之出雖異。亦不爲無理云。國于殷。契玄毓。國于周。鳥翼稷。新羅國一千禩。林鷄始。</text>
<title>憂息曲</title>,<text>新羅訥祗王二弟。曰卜好，末斯欣。皆奈勿王子。實聖王時。遣卜好質高驪。末斯欣質倭。訥祗王立。思二弟。遣辯士朴堤上。往說高麗。與卜好同歸。王喜曰。念二弟如左右臂。今只得一臂。奈何。堤上拜辭。不入家。至倭。紿曰。王殺我父兄。故逃來。倭信之。堤上。與斯欣椉舟。若遊玩者。使欣歸國。獨寑舟中。倭王怒曰。爾何竊遣王子。對曰。我是鷄林臣。欲成吾君之志。倭王欲降之。堤上曰。寧爲鷄林之犬豚。不爲倭國之臣子。命剝腳皮。刈蒹葭。使趨其上。問曰。何國臣。曰鷄林臣。又使立熱鐵上。問曰。何國臣。曰。鷄林臣。乃燒殺木島中。斯欣之來。王命六部郊迎。作憂息曲。王哀堤上之死。使斯欣娶其女。憂息憂息。天高地厚。日月有光。山陵長久。今與汝樂。敶酒列缶。昔與汝憂。汝箕爾斗。憂息憂息。爾左汝右。孰我以憂。彫題不耦。孰我以樂。良臣之有。霜雪之慄。葭葦之茂。憂息憂息。憗伊焉後。</text>
<title>𪀒述嶺</title>,<text>朴堤上之倭。不辭家。其妻追至栗浦。不及。率三女。上𪀒述嶺。望倭國哭死。臣爲君。女從夫。瞻望不可須。噫嘻唶嗚。女身與名與君俱。噫嘻𪀒述嶺奈何乎。</text>
<title>黃昌舞</title>,<text>黃昌年十五六。善劒舞。謁羅王曰。臣願爲王擊百濟。報王之仇。入百濟。舞於市。觀者如堵。濟王召至宮中。使舞。昌遂擊王殺之。因爲左右所殺。其母聞而喪明。人憐之。令人舞劒於前。紿曰。昌來舞矣。前言妄耳。母驚喜還明。嶺南敎坊。至今傳其舞爲戱。昌殺身成功。固爲難得。而所死之義。已不及童踦。身有老母。自處者反不如聶政。其可惜也。鄕人嗟之兮。里人靳之。我撟耳兮無聞。羽林嬌兮虎賁䰡。我延睇兮不見人。惚怳兮白日。蟉虬兮白雲。黃昌兒兮忼慨兮。悲辛死兮理有知乎。目沉沉兮老親。目沉沉兮神蹙蹙。爾死爾生兮何爲眞。</text>
<title>斬馬衖</title>,<text>金庾信兒時。遊倡家。母誡之曰。我老。日夜望汝立功名。爲君親榮。今乃遊戲淫房。號泣不已。信於母前自誓。一日醉歸。馬遵舊路。誤入娼家。娼且欣且怨。垂泣出迎。信斬所椉馬還。其事雖過。其剛於决斷。勇於改過。不但爲荒于色者之戒。薄莫歸來遵何途。人艾則艾馬何屠。母言如天。人欲如熾。斬馬之衖。與小子識之。</text>
<title>王毋去</title>,<text>新羅眞平王好田獵。金后稷告諫不從。臨死。謂子曰。瘞我遊畋路側。它日。王出獵有聲。曰王毋去。王問之。從者曰。后稷冢。王流涕。不復獵。其事雖異。至誠之感。自有是理云。君王蹔欲去。多得兕羆鹿。六馬中不去。聲在榛艸域。羣臣諸從者。死者司戒責。</text>
<title>陽山歌</title>,<text>新羅太宗。使金歆運屯陽山。百濟椉夜來襲。歆運橫馬握槊待之。從者控馬勸避曰。賊起暗中。雖死無知者。且公王之寵婿。國之貴骨。若死敵。我所耻。歆運曰。大丈夫以身許國。何計人知不知而易心。揮劒突陣而死。從死者三人。曰驟徒。曰狄得。曰寶用。皆曰。彼貴骨。猶輕死。况如余者。時人作陽山歌。哀之。入有惕兮出無地。君何爲兮陽山下。金門兮玉堂。思君兮不可舍。宮中人兮婉娩。御夫子兮無忤。美酒兮嘉殽。鐘鼓比兮該具。君王兮愛之極。耳目兮以爲嬉。樂康兮不愆。君何爲兮異思。上有天兮下有地。忠與義兮我知之。知我者有兮天與地。雖天地不知兮吾何疑。撝長劒兮縱短轡。日瘀鑠兮風震靡。神喤喤兮山之阿。驟徒狄得與寶用兮。又何爲彼大鬼兮。尙受恩多時。爾小鬼兮汝又奇。</text>
<title>破鏡合</title>,<text>栗里薛氏父。老當防秋。女恨不身代。少年嘉實。願代父。許以女。待其歸嫁之。分鏡爲信。留一馬。行六年未還。父曰。始以三年爲期。可歸他族。女固拒之曰。至廏見馬流涕。及嘉實歸。形骸枯顇不可知。嘉實示破鏡。父遂歸其女。荷弓帶腰箭。貿貿誰家子。自言從軍去。六年向鄕里。請問鄕里事。東家舊薛氏。東家大都安。老翁老不死。有鏡薶半影。有馬臼其齒。獨有少女郞。有節秋霜似。秋霜待春陽。到頭光輝美。</text>
<title>朝蜀使</title>,<text>唐明皇播蜀。新羅景德王遣使。水路至成都。帝親製十韻詩。手札賜王。大唐有德。遠方思慕。疇昔玉帛。無有愆悞。外聞云云。天王西度。臣在遠方。未恤霜露。蜀山如天。蜀日如莫。道里不易。怠慢有懼。惟願自倞。天王永祚。</text>
<title>玄鶴琴</title>,<text>景德王時。玉寶高入智異山雲上院。學琴五十年。自製新詞三十曲。彈之。有玄鶴來舞。余惜其功壹誠至。可移之學。寄感於詩。學琴五十玄鶴來。會理徵應理有之。吾與伊噫粹緻乿。噫未于學噫哉伊。</text>
<title>萬波息笛</title>,<text>新羅神文王時。東海中。有小山浮來。上有一竿竹。命作笛。吹此笛則風定波息。號萬波息笛。其傳旣怪。盖不足述也。海賈說平安。山上木不動。神文王宮中。吹笛兩三弄。</text>
<title>月明衖</title>,<text>新羅憲康王遊鶴城。忽有一人奇形詭服。詣王前歌舞。從王入京。自號處容。每月夜。歌舞於市。竟不知所在。以爲神。後人名其歌舞處。爲月明衖。至今爲處容舞始此。其來詭怪。其所爲適以迷惑世主。宜不辭明王之法誅。後世乃以魌儺之形。俳優之儛。雜於雅樂之列。何哉。盖古昔王明德邪。絃于牀。鳥五章獸一角耶。田于渚。非羆虎士之碩邪。新羅王之德邪。號處容。狀觸擴儛魚龍。乃爾之格邪。</text>
<title>上書莊</title>,<text>在金鼇山。崔致遠知高麗將興。上書有鷄林黃葉。鵠嶺靑松之語。羅王惡之。致遠入伽山。人服其鑑識。名其居曰上書莊。伽倻之山。翛翛紫芝。草戶薪門。白雲生之。非我以喜。不得已而。秋風在樹。秋霜在野。念我東行。白雪又下。行行知寒。是以來也。始林暗不見。洛水深不濟。脩衣玉貌。有文且惠。王如有知。如何千歲。</text>
<title>鮑石亭</title>,<text>在金鰲山。流觴曲水。遺蹟尙在。景哀王。與妃嬪宗戚。出遊此亭。置酒娛樂。聞甄萱至。倉卒不知所爲。君臣皆被禽。悲乎愉也。樂乎愁也。啾啾乎堂上之歐歈也。喤喤乎堂下之竹竿也。酡乎酒酏也。娭乎諧腰肢也。汗漫乎朱照也。亦有乎炬燎也。奈何乎遑急也。萱兵入也。</text>
<title>釣龍臺</title>,<text>扶蘓山下。有怪石跨江渚。石上有龍攫跡。諺傳蘓定方伐百濟。風雨大作。以白馬爲餌。釣一龍。遂濟師。故江曰白馬。巖曰釣龍。盖非信傳也。神龍在重淵。沕穆涵至化。擧動須慶雲。不然潛于下。載舟試君難。神禹不敢射。謂是騃可欺。饞叨入機擭。安能風以雨。蕩越天功籍。誰人喜口舌。小石被虛詫。</text>
<title>落花巖</title>,<text>在釣龍臺西。義慈王爲唐兵所敗。宮女奔逬登是巖。自墮於江。故名。或與匡助。或謂知命所遇從頌。或謂義秉薄窘靡夷。或謂如何。或謂優於息之嬀邪。</text>
<title>朝天石</title>,<text>在麒麟窟南。世傳東明王養麒麟馬於窟中。乘馬行地中。出朝天石昇天。石上有馬跡。然以理考之。盖誕也。泬淫馮郁。人力不可極。磐矸犖硌。馬足不可縮。何麤重石爲跡。又浟揚上蹠朝天石。何傳自古昔。</text>
<title>薩水捷</title>,<text>隋師百萬五千。高麗乙支文德禦之。敗來護兒於平壤。敗宇文述於薩水。隋兵還者二千。大婆聲嗚嗚。中姨涕絫絫。小婦不成悽。無言解羅綺。儂家老丈人。有杖始能起。阿兒年十二。尙恃母懷裏。借問何處去。行人靑海陲。幾時當還歸。居然死滻水。一家且云憯。萬方擧相似。問誰爲此者。高麗乙支氏。不怨乙支氏。但怨隋天子。</text>
<title>城上拜</title>,<text>唐太宗攻安市城。卽今鳳凰城。東人古言。以鳳凰爲安市城。 不克班師。城主 梁萬春云 登城拜辭。太宗賜城主縑五千匹。拜受于城上。大君有賜。臣聞其禮。崇堂正席。擯相濟濟。下拜登受。傴僂九稽。疑難之際。禮有變遞。臣拜城上。非敢不韙。昔在后禹。化及島卉。東后扶婁。亦遠承篚。至于有周。澤流瀰瀰。四海波休。越裳來軆。斯事久荒。未聞有幾。諒非外臣。先惠後匪。無或皇家。有德不亹。皇帝之始。神武英偉。夷隋同胡。順風下坻。左周右召。煌煌御扆。大事已畢。侈意或啓。欲撫東土。大臨僻俳。環匡萬帀。我如蝨蟣。非天有警。敢曰能牴。山川繚遠。霜露𦰫𦰫。唯願不諐。安寧歸抵。戎馬解放。兵甲衅洗。深居思道。運治敭煒。四國畢命。民人樂顗。六合之內。歸如祖禰。小方昧昧。敢不綏依。臣如不死。敬持薄菲。承將君命。盡禮天陛。</text>
<title>迎茜旗</title>,<text>漢光武八年三月。駕洛國九干。禊飮于水濱。望見龜背峯。有紫繩繫金合而下。有金色。如卵圓。如日輪。奉置其家。翊日。六卵剖殼。爲六童子。歷十餘日。身長九尺。衆遂奉一人爲王。卽首露王也。久無配。建武廿四年七月。阿踰陀國王女。緋帆茜旗。渡海而至。王於宮中。設殿候之。后維舟憇高嶠。解綾袴贄于山靈。及至。王迎入幔殿。還闕。立爲后。是爲許王后。東人好誇已甚。首露王之事。亦不宜盡信也。且荒異如此者。其傳擧多相似。豈不怪哉。山有石兮海有波。風冉冉兮送余。宜福綏兮萬年。使我人兮說譽。</text>
<title>絶影馬</title>,<text>甄萱獻絶影島𩣭馬於麗祖。後聞讖云絶影名馬至百濟亡。乃悔之。使人請還馬。王笑而許之。西土賊鷄也。不可以司夕。西土賊車輿也。不可以乘澤。西土賊馬也。不可以守國。</text>
<title>昌瑾鏡</title>,<text>新羅景明王二年。唐商客王昌瑾於新羅市。見一人。狀䫉瓌瑋。須髮皓白。頭戴古冠。被居士服。左手持三磁。右手擎一古鏡。方尺許。謂昌瑾曰。買我鏡。昌瑾買之。縣於市。有細字可讀。曰三水中四維下。上帝降子于辰馬。先操鷄。後搏鴨。此謂運滿。一三甲。振法雷神雷於巳年中。二龍見。一則現形靑木中。一則現形黑金東。昌瑾獻于弓裔。弓裔物色之。東川㪍楓寺。有塡星塑像。如其像。左椀右鏡也。國之興。有禎祥。天垂景。鬼神襄。我德符。民爲命。新羅紇。王建王。昌瑾鏡。匪其貞。白魚僞。黃犀亡。</text>
<title>聖帝帶</title>,<text>眞平王元年。神人降庭曰。上帝賜玉帶。王跪受。凡庿社大饗服之。麗祖問羅使金律曰。新羅有三寶。丈六金像，九層墖，聖帝帶。律對不知聖帶。麗祖笑曰。卿貴臣。何以不知。律慙。歸告敬順王。問羣臣。無知者。有皇龍寺老僧曰。眞平王寶帶。藏在南庫。乃得之。王降高麗。獻于麗祖。謂金律新羅三寶藏。丈六金。臣見光。九層墖。臣亦知。在不知一。曰聖帝帶。金籹夷人。㙮籹其朽骨。帶詭異物。彼貴臣固可靳。大王亦不當問。是三者非寶也。</text>
<title>文曲星</title>,<text>高麗姜邯贊生也。有一使臣夜宿。見星隕於村人家。心異之。取養之。後宋使見之。不覺下拜曰。文曲星不見久矣。今在此云。北斗第四星。術家謂之文曲。初非可信。况謂不見久而爲邯贊。又謂宋使有此言者。不足多辯也。北斗七星天北方。萬古煌煌不改換。不知其中文曲名。又可下爲姜邯贊。卓犖人才多。不以神奇亦可讚。</text>
<title>百死歌</title>,<text>高麗侍中鄭文忠公。知天意人心已歸我太祖。託問疾至。察之。太宗使人歌酒席曰。如此如何。如彼如何。萬壽山蔓葛。縈糾如何。吾徒亦如此。在百年生何如。文忠和曰。此身死死。一百番更死。白骨爲塵土。魂魄有也未。嚮主一片丹心。寧有變改所。歸路入舊酒家。階上百花爛開。呼酒極飮。起舞花間曰。今日風色。甚惡甚惡。遂欲直造闕。行至善竹橋。遇害。百年生如何。如何不如此。人心已有歸。天意我亦揣。爲樂我自有。有忠與義耳。今朝相訣別。舞袖紛紛起。紛紛意未已。何家酒味美。花底樽與罍。安排甚有理。今日風色惡。有酒當及是。安能百年生。一百番死死。</text>
<title>女戴笠</title>,<text>松都之亡。簪纓世族。降在皁隷。其女子皆戴箬笠。行路不得見其面。至今有遺風。相逢徑曲兮。願與暇語。君家何在兮。鬱鬱椿楚。妾家不遠兮。但見荒莽。大廈邃堂兮。何不見處。父母兄弟兮。若之何去。上視皇天兮。漠不聞愫。行欲見人兮。我心猶故。遂戴靑篛兮。盈盈在路。金鰲山兮逸人。杜門洞兮窮民。聞之兮太息。見之兮長哭。</text>
<title>杜門洞</title>,<text>高麗之亡。有一洞。杜門守節。名曰杜門洞。鬱鬱巖下蘭。甚與陽春䟽。雖有滿谷香。寂寥無所須。有客爲之悲。謂蘭一何愚。蘭爲物性芳。每被君子譽。上薦后妃佩。下充王公裾。蘭心獨辛苦。不與人意如。採佩豈不好。本性或移渝。移渝遂彫萎。蓬蒿或不殊。芳香我自有。鬱鬱何損予。請客且歸去。歸去莫停車。</text>
<title>立春寫懷。示窠山兄。</title>,<text>今日是立春。歲枝移舊丑。汝年今幾何。二十又新有。汝年昔幼种。責望故未厚。羲和轉不恕。爲我營衆䛮。中心大作惕。懔懔如湫攸。我過豈不知。繽紛不可蒐。童年學文字。性禀說編蔀。但遣書到眼。不知卯又酉。刓心繹畦谿。所聞亦不謏。今時人所尙。我皆不心取。時復潑爲文。古怪苦衆口。長老故怡譽。庇瑕不嚴糾。心中乃自喜。謂人無我右。凡人有病根。每從才蓺負。中枵况無似。但能損虛受。情親見彈砭。外面作喜羑。終不如不聞。迷識敢欲守。羣訧自此發。畢竟難括紐。常見世上人。箇箇學老叟。臧否等和同。辭令貴吁喁。吾心痛欲哇。氣習未可扭。有遻觸心熱。公然奰氣吼。聲色詎化民。儀度我足醜。尋常翫好事。所爲盡橫走。微技胥迷心。實地戕八九。從前二十年。盖如中毒酒。歲莫心事惡。怵迫對虛牖。昔聞蘧伯玉。行年五十後。知非四十九。令聞乃不朽。幸屬陽和動。羣物政改舊。仁端與生意。藹藹同薈茂。嘐嘐對羣書。調頑見所趣。行之亦有要。立心貴恒久。點檢神所在。齩䶗意不偶。况復無畏憚。所事在膠狃。吾兄善好惡。一室韜跡禸。觀世莞猩鸚。砥質用簋缶。乖剌稸衆駥。而我託師友。亂蓬幸倚麻。幽蘭免漸滫。人寰各畏路。時月未盍首。爲恨更可論。令人增𢥞怮。良玉未辭攻。鳴鍾正須叩。非敢使藻詞。啓悱應善誘。</text>
<title>藤原途中</title>,<text>自有幽士居。綠柳垂瓦廬。我懷不可見。怊悵亦躊躇。童子出門去。先生春睡餘。</text>
<title>窠山子明發靑陽。余如爲北征。將成數年別。中夜無寐。懷不能已。五言詩相示。</title>,<text>夜深坐鐙火。有懷多騷騷。念我窠山子。日出整征袍。僕馬嚴約束。此行非可逃。常時旬月間。兩心相爲勞。要作渺渺情。若以絲載繰。復如持盤肉。落落望新醪。夫子舍一善。重難過拔毛。相感我相從。不數衆口嗸。昔與子多妄。乃致今人諂。無怪彼言者。我志諒不牢。夫子去靑陽。所有適遊敎。道理如有餘。亦無譏與褒。君子以得意。小人舍其操。彼此轉旋際。忽忽如揮旄。可使言者嘿。亦可藉啕啕。規矩與準繩。左右豈弁髦。勉立我所貴。不與外物鏖。汰哉書中誓。燖寒天自高。我未能自咎。乃若言濫叨。由回贈與處。責望端吾曹。出言恥不及。各顧後日遭。</text>
<title>未歸田 九十韻</title>,<text>樊須小人哉。遊於孔子門。日日有所聞。仁義道德言。可以善其身。天下國可均。摳衣暫登席。起請何所陳。始請學耕稼。復請學圃園。孔子心鄙之。責之其語諄。我謂夫是責。非鄙農圃人。是時周道衰。六合困囫圇。綱常與百姓。聖人其憂存。樊須乃不思。所學欲小民。所以責其小。曰汝小人倫。其實非可鄙。人道大本源。昔堯舜爲君。皋夔稷卨臣。無爲政敎成。天下不紛紜。若孔子於是。生身在田畇。必不奔且走。只應與彼樊。老農老圃家。往學甚慇懃。傅說執築版。伊尹耕有莘。君子固所安。不願外貴尊。令也生聖世。謳歌聖德仁。齊民不見齒。但寄窮賤身。敢以讀書故。耻爲耕煩。又敢但讀書。無事望𩟷飧。大槩往于田。春耰夏以耘。秋刈冬復藏。活我八口繁。是汝之職分。奈何不思循。京都闤闠下。車馬日喧喧。跼蹐且危兀。蹤跡不得伸。有何繫又眷。悠悠苟此塵。咸鏡道窮域。白頭山之根。距京二千里。此地住老親。攢摒萬山中。陰凓氣縮皴。以饘籺得味。與貉猱爲𨞁。潮州非人居。兩廣絶海濱。前聞韓喫苦。後有劉經辛。二子莫苦辛。今我不如君。前年一往覲。離別三易春。初期祇一朞。病憂巧相因。黯黯兩地事。哀淚晝夜捫。氣軆安否節。但憑便使聞。道里嶮塞甚。複嶺爭嶙峋。唶彼鬼門關。聞名擧蹙嚬。出生而入死。誰肻往還頻。是以一年間。得書二三番。視若旬日逢。歡喜不可論。京城大都會。八道繦輻轃。然且待便難。如待河不渾。况復更遠去。追尋山水村。縱於私義便。獨不念塞垠。去人不得知。來使莫尋跟。怊怊羡去鴈。脈脈瞻歸雲。一歲無一度。二年難二廵。要自成隔絶。不待浮沉殷。不惟區區懷。偪迫增斷魂。天涯憶子女。遠虞劇費神。但望平安字。如對容顔眞。朝晡倚南牖。一日勝十旬。須人自古苦。顚髮箇添銀。情理葢如此。靜坐計十分。回徨故遲留。舊志徒云云。不知者疑怪。衆言頗齗齗。謂我欲何求。豈欲求通津。不如秣我馬。復脂我車轅。一言戒妻妹。兩淚辭丘墦。新秋天氣好。飄零向北奔。蕭蕭帶風霧。漫漫踰川原。已見黃節坡。暫過射亭墩。茅茨漸隱映。我心急如焚。悲歡滿新奉。言語無昔呑。下厨視飮食。上席檢詩文。王化及無涯。雨露得其均。全春有濡澤。六月多暵暄。僭嵓兄弟嵓。數畝經營新。狗奴執犂鉏。月婢持饁饙。逌然往田畈。植杖糾惰勤。時復換莎衣。入與助撥𡊄。田人駴我儀。一譁紛笑齦。麰麥稷梁黍。間葑菘麻黂。今年果豐年。此𥕂亦逢辰。雖無秔與稻。亦甚狹而貧。猶供膳一時。不願人千囷。且念勞筋力。甚不礙口脣。已得酬分願。豈惟悅晨昬。今夏天不雨。田野氣欲熏。我王爲憫惻。東郊事明禋。契應不須夕。百穀啣大恩。因物增我羡。有思如跳𤠔。情知時有序。虛憶縮暝昕。淸晨遡北風。放歌未成翻。從當不父去。浩然誰能馴。</text>
<title>有懷。次韻。</title>,<text>鴻鴈暫欲來。秋心日惻惻。偶然對古書。却坐長太息。靑靑夫子衿。悠悠使我憶。古人旣已遠。陳蹟杳難測。今人我不識。紛紜白與黑。神仙在世間。雲霞寄羽翼。可望不可從。虛佇南山色。移時咏唐棣。此意誰能得。其二詩書日相守。朋友歲不至。顔巷不改樂。原病自得意。我始思此道。得之豈容易。薄莫上山樵。手滑斧柯墜。低頭就斧柯。踧踖傷我志。隨物道欲汙。任苦形以顇。但恐遂沮喪。未移凡人累。歸來讀我書。奭然無一事。</text>
<title>傷秋葵</title>,<text>窠山兄秋葵詩曰。種葵在堂前。葵長霜已悴。雖有向陽質。槭槭無好意。培根愼無懈。會待陽春至。家兄詩曰。積雨晦庭畦。花葉斂芳菲。遂令向日姿。凡卉共彫萎。精誠耿獨保。太陽照自知。令翊見二詩。俱得風人之意。而家兄之意尤長。輒效爲一章。以見難及。淸霜日夜至。百艸無言死。庭葵豈不知。側側如有喜。雖無太陽私。寸心將不已。</text>
<title>仲夏 八首</title>,<text>天意作仲夏。萬物多變異。農情有新功。衆山蒼而翠。客人豈無感。眷顧多所愧。但傷志躑䠱。不歎時改易。其二㒙㒙古城下。短短土屋裏。白日在天上。嚴氣乃在此。微雨欲飄蕭。凉風偶然起。其熱我不煩。其凉我不喜。悵不升山坂。倦不臨水涘。亹亹我所思。渺渺不可思。其三西方外道者。我亦有嘉焉。長夏久縛束。過夏乃休禪。雖違日日戒。苦心如此然。炎風氣汗漫。能令人不堅。惶懹自知畏。泮奐眞可憐。峩峩戴枝木。揭揭曳佩弦。寸心將何爲。到午不敢眠。其四汝之知有學。盖自戊寅年。于今歲已周。日月非忽然。猖𦍕故昔日。點檢無新遷。征營坐思之。尙亦有由焉。夙昔有所聞。朝聞夕可死。非謂夕必死。立志貴如是。請君看此語。此語謂誰矣。其五持竿出前籬。遊魚見我希。從人上山田。埋沒艸莠肥。樊遲尙學稼。嚴陵在石磯。耕豈非分。局促心事違。不勞㛐具食。不慮妻裁衣。誰不及此暇。讀書以爲歸。長跪讀數編。忽復成歎俙。中情獨耿耿。欲言無憑依。其六蘓武海泱漭。宋帝城闌干。萬里離老親。三載歸寧山。雖無甘旨供。且有晨夕歡。仲夏畼而茂。短牖恬然關。未爲鄕人知。曾與塵念刪。終日見詩書。經時味澹閒。前溪聽其聲。望蒼知近山。兒童去釣魚。薄莫得魚還。多謝爾兒童。賴汝侈膳盤。其七昔我將北征。遠人遙有書。先言溫昔誓。下及圖新趨。閛然閉夏戶。自言不自虛。相期諒子汰。厚省豈但無。古人重朋友。朋友乃可居。然有合與乖。復慮數爲䟽。我之諸堂羣。其言金玉如。其道可欲同。其情不可渝。對面思察察。憑背戒嚅嚅。悠悠去路遠。且不拘人沮。其八草堂風淡泊。龍巖水迢迢。園逕多艸蕪。木陰來罋寮。吾道在西南。故人今漁樵。相憶不可見。裵徊結中宵。沉吟別時言。神情豁然超。邦內數千里。豈能使人遙。</text>
<title>贈方祥喆</title>,<text>子路有所聞。唯恐有聞之。韓子釋是義。有聞未行時。恐已有名譽。謂我能行斯。雖未善經旨。其義甚可師。人之過情聞。譬如無源陂。一朝天雨至。大波作漣漪。其涸可在卽。人每不遠思。當其盈滿時。若固我所爲。畢竟無可繼。大爲人所嗤。喆乎宜念之。自汝來問諮。未見咫尺長。粗聞進退儀。人之見之者。便呼學問兒。譽者以是譽。訾者以是訾。在汝無志者。將復奈何玆。譬如貧窶子。強言多貨資。及夫人來見。無以掩窮辭。吾嘗爲汝憂。憂多獲便宜。若欲憂言先。宜勵行以隨。譬如下峻坂。兩足暫運移。欲罷不可得。必至窮路歧。莫謂非我事。事在日用卑。日月不我厚。愼莫少躕踟。</text>
<title>贈三生</title>,<text>自我來有北。閉戶作浩歎。十室有忠信。或疑聖虛讚。我非居陋賢。厭受異俗鍛。始來問文書。但有數童冠。科資與俗用。醻應甚散漫。一日子等至。與語未窮旰。旣言人在世。只可行學碫。朝聞道夕死。至訓不詤讕。復言子等居。邊鄙遠京漢。大起建風聲。使之謠俗換。人於器用物。盡村乃好看。唯獨我身重。適其虧性榦。遂使本末易。我見愚智判。數子聽之久。兩膝漸迫案。移時且寂嘿。忽言已决斷。頎然起而坐。擧動已殊觀。盖自其日時。用力竟夜朝。誰云轉人心。如服壯馬悍。又誰云南山。若旋盤石矸。朋友怪笑之。幷力來沮按。紛紛多端緖。強者亦縮懦。若不耳有聞。未置心作算。巨川欲向海。不受盾柱捍。復如禦衆鏃。剛鐵著鎧釬。人患志不立。事業可謂半。士之所當爲。不止如此但。家居有政理。風聞甚條貫。妻孥聽法度。內外持界畔。四壁徧訓戒。一家已誦翫。宗族見忱欵。父母以喜衎。耰田曳犂耟。築室持畚鏝。歸來正容儀。光景更誾侃。時因人口告。每使我齒粲。始絀羣愁逼。忘墮萬山攢。非我事譽詡。致子生誇謾。欲不自小陋。免便趨泮奐。况我無識知。所志大蕪亂。末終將未得。罪過不可竄。遠方又無畏。懶才仍不憚。㚔得數子親。庶作三益伴。但愁多間隔。未能每問難。三子各有長。所短亦殊段。暇須互追隨。對卽勤糾彈。聞硬不藏礙。見優思力鑽。莫倚可繫日。共指極高岸。獨臧雖甚樂。同聲又多喚。說豢固同口。征茅必奮腕。期贊聖朝化。可旌比屋閈。烝烝鄕遂士。名籍俱在泮。旬朔職守衛。祭祀與侑灌。明倫數字扁。晦翁親揮翰。堂中羣聖賢。臨見儼赫煥。何忍廁此間。禮義視土炭。無所惕然念。敖謔而穕散。嗟乎聞我語。必有發愧汗。</text>
<title>題盤蛇石</title>,<text>余以疾來溫泉。將浴。土人告曰。俗必先具饌禱神。不然病不利。余卽以文言所以不敢禱焫之。我旣守禮。不必自辨。爲痛俗弊誣神也。然見大蛇出泉傍。盤旋而入石竇。以語人。人皆愕曰。此正守泉蛇。不常見。不可不飼。始知俗禱非禱神。乃飼蛇。逾見誕。乃書十韻詩于盤蛇石上。迎車媿劉德。擊妖無孔笏。唯有心似石。任汝來出沒。溫泉自地竇。差劇在人疾。干與汝何事。乃拜跪羅列。欲求汝嘿助。愚民計太拙。且雖有陳饌。汝本是生物。旣不呼汝飼。安能暗歆歠。須早遁蹤跡。永蟄深深窟。終恐烈者來。不寬惑衆罰。利刀與毒梃。汝不得安逸。</text>
<title>上家兄 九十韻</title>,<text>中庭有三檀。檀下有圃塲。二月時雨來。潤土一尺強。浮脆去剛性。若待鍼腫瘡。吾兄乍見之。廢書置書牀。催呼次建奴。命利大鍫鋩。賢徵與日男。左右牽鍫繮。指揮依地勢。次第起町疆。携棒打土塊。細均如篩糠。歸來上中堂。盡下菜種囊。浸水與和灰。遵依種藝方。葑苣葵瓜壺。蔥蒜芋芥薑。多寡以食性。先後循物常。當當各界限。整整有位行。播事旣已畢。生理又可忘。朝朝驗遲速。不紊如紀綱。初看句萌出。漸添分寸長。斷木合長鋤。鍛穎如鉤槍。提携向田間。從玆益奔忙。未知天意在。旣生菜苗良。又使惡莠盛。使之良苗荒。良苗日欲短。惡莠日欲妨。晷刻有徐忽。氣勢不可當。盡覺胝手指。未數穢衣裳。暑月㝡可畏。赤軀御毒陽。溽雨更可愁。未具簑篛裝。時不勝筋力。暫欲使奴傖。便以惡莠置。且向良苗戕。不聚土培根。撥搰如穿隍。愚騃實可憎。不得不親將。數日天不雨。肥蟲又不臧。攀根巧跧隱。連畝就撕攘。窮蒐手屠戮。嘔哇敗脾臟。林樹摒紅紫。屋角吟蜩螗。自春至夏月。盖無日少康。無康果何如。非夜未歸房。聽者莫疑誑。安食實未遑。有勞必效驗。點序得食甞。靑綠欲埋屋。採折每滿筐。瀝水號蔬菜。添水名羹湯。爲費身軆功。倍覺口牙香。飽均少長。恩惠及鄰莊。草菜豈能久。旬月漸梗剛。入口如竹木。不能下咽吭。久置亦何爲。刈穫堆並墻。束株輸炊竈。剝種曬晴暘。爲備明年用。標名各收藏。唯餘空閒地。蕩若經戰搶。房奧始坐定。心下有較量。所食準市直。未滿錢一箱。回思所勤勞。千金不得償。徒爲口腹計。枉澾日月流。過後意趣希。低首頗倀倀。耕也餒在中。三復聖訓章。是時聽剝啄。使人自寧鄕。傴僂獻書封。中有書數張。少弟在萬里。仰勉語甚詳。云有好法術。可以安坐堂。不費力役勞。無慮身氣傷。功效達至極。天地滿浩洋。得之在我分。雖多不爲贓。比昔圃塲利。勺水抗溟滄。頗可處貧窮。甚宜行憂恇。若暫遠離違。便多過礙障。不似圃塲者。舍之憂乃亡。上可慰老親。忘滯土門傍。一家見恭敬。愚弟最喜狂。今日卽宜當。不待久計商。其法竟何法。非佛非老黃。名物滿洙鄒。道理自虞唐。吾兄見未竟。銛瓜如刮痒。爲喩圃塲事。契理更明彰。人心患私欲。若圃有莠稂。學問辨先務。豈不在除襄。日功小培護。時至詎蕃穰。遂移圃塲勤。爲此學問彊。先傳達區別。言語及步蹌。靜坐識能學。程敎尤所蘉。脩我淸瑩質。如新挋珪璋。文學是我有。日見增輝煌。閨門有威儀。婢僕持禁防。宗族信惇和。祭薦徵福祥。新秋歸省覲。滿携蘭蕙芳。少弟愚頑姿。不曾進豪芒。相對較行實。鷄鶩倚鳳凰。怪問始我事。因感汝言昌。奈何汝所爲。無失昔妄猖。乃知其云云。徒口心則佯。少弟無所答。俯伏慙而惶。吾兄實如此。是我所祝禳。遂叙若眞境。莫使歸虗揚。</text>
<title>叙思</title>,<text>戊寅歲。往寧山侍。亦有數學子。從遊四載。辛巳九月。離庭到京。十一月。客江華之艸亭。閉戶端念。情不可止。宗䣊零星。契闊存沒之感。又多逼于中。遂爲叙思四篇。篇百八十字。今日無笑譁。端坐在風夕。侍者對肅肅。似怪吾蹙惕。寧山四載身。誰敎千里隔。悲歡衆舊顔。俱我獨來獲。歸京未幾日。復作島中客。綿縷穩纏膚。香稻薦鮮腊。親邊果何有。此身乃此適。私妻獨受養。示戒自古籍。復恐心偏安。慕情漸緩釋。專心憶渺渺。感境意逾迫。煤窓風擊紙。糠燈灺汚席。涔涔視村童。正屬思親戚。夜寢果得安。粗供能無斁。艱空但心勞。顧側向誰覔。怡養趁在侍。賢從曾有責。因循置無誠。離違增煩襞。家人強解事。慮飢扣何喫。攖心欲起嗔。嗌抑還寂寂。右其一人情在所遇。燕越可言契。悄悄數載心。逼玆多感際。塊然十一月。客戶當晝𨳲。人顔各參念。昔分龍城袂。離人見鄭重。吹盡秋風涕。平生語仁義。脣舌爲君弊。要爲可動人。胡使汝樂詣。良駒雖願馴。御者恐倒曳。立德與立言。古人或殊例。吾德旣無有。吾言亦多惠。宜念常時言。在汝多良劑。仰看天中日。背我苦欲逝。舸𦩆上急峽。力緩應退掣。親庭萬山阻。有汝勞護衛。如吾尙爲人。北風助悲悷。逶迤故人情。雄城路迢遰。送行何有遠。君心枉眷係。沉懷別後事。滿畹皆蘭蕙。右其二人言瀛壺好。我見瀛壺愁。非爲風拍舟。渺渺不可求。黃庭誤讀人。昔聞人間留。胡爲去瀛壺。使我心惆惆。瀛壺是劒山。瀛海苦海流。天上十二樓。雲錦與瓊羞。蕭蕭北風入。短褐肌肉搊。枯瓢倚塵牀。子桑空埋頭。憂哀鍊腎膓。瘴霧鍊形軀。遂令百鍊心。不以百鍊遒。洶濤謾動天。憺然繫虛舟。嚴瀣滿地上。蕙艸香在抔。驚弦一䨥鶴。遠下寥天悠。一鶴愁港曲。一鶴荒城陬。荒城樹掩隔。愁港雲冥幽。猶有一天月。分輝兩地稠。前宵夢羽衣。不道雲路脩。蒼茫見曉色。窣窣迷滄洲。右其三吾道久索漠。死別更何急。嘉秀萎陋巷。瑞獸棄西邑。孰爲來此際。前聖固已泣。玉質成剖剝。龜靈毓靜蟄。初年到蓺囿。狼籍有篇什。滿眼陳衆寶。使我貪心入。歲暮見羣聖。回車復有執。不言游夏死。禮向西周揖。飢寒捈我樂。遇施起羞澁。泓渟春潭水。皎皎不可挹。眉眸斂爲愚。見我春和集。擔負與汝分。每聞動畏慹。人身苦燕越。歲色積原隰。窮秋逆旅報。我裾忽滿濕。寒天斷去鴈。古琴聲不輯。凄凉子雲居。零落玄經笈。天地久漠漠。慶善大不立。無心滿庭月。依舊向我襲。右其四</text>
<title>南山。次退之韻。</title>,<text>吏部南山篇。燦蔚垂蓺圃。孫王較北征。輸贏評未究。後學強諷誦。戃怳憶訓授。匠敲馬揚奧。字搜籀頡漏。逡廵口爲呿。爛漫驚殊覯。千載算𤪿奇。衆譽久歸湊。嗟我儗足和。布纇媿續繡。驊騮籋空虛。跛騾效騁透。又如東施女。搪突爭豔茂。何况地箕斗。莫眸終南峀。欲描亦無憑。紆思諒難就。雖知不自量。未可終束噣。寧從所耳目。說我木覓秀。眞宰釀靈氣。涬溟若醲酎。歔洩鍾王居。形勝冠載覆。排布嚴敶行。閒架密堂構。挺前冠麓豪。峭後太華瘦。蟠鬱據赤縣。攢簇拱碧宙。化工抽新智。於此另鑿鏤。玆山踞中央。彌城亘延袤。峛崺衛象魏。氣象恭朝候。岡巒囿德化。嶮惡莫介簉。晅明位居午。豐茂運逢戊。週惟障漢波。高不絶雲竇。平地一朶蓮。神𣽤凈湔漱。詭怪非不能。都邑厭雜糅。粹然嫵媚質。開顔當淸晝。柔靚女坐壼。圓㓗水浮漚。磴平利引人。林肅難廋狖。幹屛植丕基。萬千無傾仆。功鉅不矜大。軆勢安低陋。譬如宋民獻。位躋鐘鼎富。三命禮逾卑。意欲循墻走。復似唐虞帝。天地已在宥。持躬增降牧。巍業不自售。偉哉一卷多。藩翼無疆祐。四向揖衆山。協比不倍詬。中頂聳蠶頭。佶曲連郭甃。不有騁眺豁。何由醫懘愗。繽紛攬萬象。筇屧踵新舊。不遊則亦已。一遊必思又。他山比此山。尊庳人與嘼。非有縣圃觀。琪璧不煩冦。非有蓬壺觀。靈劑死可救。非有女牀觀。綵禽紛抱鷇。堆堆絫土頂。奇境無所奏。如使闘𤪿異。與彼不可貿。逌然余所善。取適貴心逅。非愛洞巖勝。駴駝暫延脰。王城闊碁置。目力無蔽瞀。繁華邁建業。險固劇繞溜。登玆畢呈露。餘境知無復。絪縕紫籞間。雜遝崇闉右。夾路擁綵省。聯閈櫛華胄。街陌逗佳氣。樓觀凝香臭。笙歌逐新恩。車盖護端副。榱甍撲鱗翼。旌旄紛髟鼬。宮鼓敲曙靄。祥曦赦山皺。舖簾次第揭。光景一閧闘。璀璨眩星爛。喧聒敵雷雊。鍾街與白闍。珍貨尤繦輳。人袂磨可弊。馬蹏阨未驟。擾擾摠樂生。太平驗眷佑。峯頭響莫鐘。列燧如點灸。條劇斂布張。藏若魯宮籀。聖代四陲晏。只限行旅逗。聯翩萬衖柳。色疑艸不耨。花海漲埤闥。錦繡訝列購。炫轉癡客眸。擬評口詀譳。松蹊豔陽天。遊屐傾老幼。曇迦浴初夏。燈俗仍傳謬。煒光奪桂楡。行樂錯膳餖。乍如送祖曉。萬炬曜輁柩。復疑庭設燎。千家薦俎梪。誰能遠尋山。冢遂與搏獸。李徒夢天姥。謝惟羡靈鷲。名丘在城郭。濟勝那可後。千彙挹佳麗。供我勸淹留。東北矗道駱。控結如重媾。三江澹南抱。縈迴類彎袖。登臨歎鴻造。基撫壯略狩。陶甄萬世澤。瀰滿盡黎首。汝等知帝力。有粟臣飽餾。鳴吠達無極。烟火浩莫收。山脚臨帿墪。赳赳競决彀。又臨碧甍浮。義侯饗灌槱。髫䯻更咽門。執疑乩籤繇。煕攘盡得所。美俗徵夷姤。幸因眄界博。益感盛際遘。盈盈復闐闐。孰非拱辰宿。躋攀愜所願。爽如馬脫廐。回瞻松嶽峙。榮賤譬礫琇。非無崒然大。氣索如破霤。念彼蹶墜早。罪在宴安狃。仰茲寶曆綿。實由明德懋。元命篤寵綏。冲和萃氣勝。高山配悠久。景福以妥侑。仁獸作豢羣。庶物無癏疚。岳靈亦默隲。柝永逾梵况。蕪辭寓詠歌。意浩難效僦。微芳縱菲薄。君子尙一嗅。敢贊河淸頌。願採雅樂酭。</text>
<title>余將來南。從弟虞臣贐以大篇。秋仲有雨無事。坐念舊遊。偶閱簡牒。又得斯詩。遂步韻。見情。</title>,<text>頗慣旅覊性。向秋事轉幽。种禫對脩竹。商量海島遊。歲月襞前愆。經籍少新脩。低頭就蠻俗。此道又沈浮。憀騷積雨朝。野人來往休。懷茲渺漫志。簡櫝謾手抽。賢弟別時詩。矜我惛未瘳。常時感厚意。又喜今朝搜。良言入人速。傳命譬置郵。曾愛切磋道。爾能舌不柔。何爲此詩中。前事反自尤。兄弟古有戒。但聞無相猶。孰云要冲嘿。有言必胥廋。諒爲未顧行。慮招人謗訧。多言豈不儆。聖責賜予儔。語默皆良誨。汝善何其稠。古人道不煩。要在放心收。此心靈瑩智。賢愚元一陬。是非有天定。如出必戶由。胡乃二者間。往復繁校讎。得無俱循私。實病未括揉。公理尙心誑。何由决若不。我亦謂言閧。不若自我求。知覺全元始。蔽痼莫宿留。情性苟通透。何處施呶咻。遇物鑑無欺。始刪同異籌。各爲勝心使。氣盛耻請囚。口給誇善禦。至戒背聖丘。縱令言有得。已是悞念頭。英妙本汝資。含德如瓊球。亦恐輕自足。未易出輩流。心口誠切廹。同病故相猷。詩句且空言。懼添將來憂。此理無離合。焉用遲明秋。</text>
<title>次凡谷寄示古軆</title>,<text>幽懷謾浟浟。垂首在薄俗。持經憐日月。顧影愧脩束。洙泗有流波。操壺良易足。車馬暮遑遑。那此臨歧哭。夫子獨相憐。素心夐有燭。瓘璨竦人情。佳句忽來辱。尼珠久徹渾。瑞毛不戀粟。朱絃適縵絙。正聲滿凡谷。春鳥有新音。春水日添綠。開門見榮和。百感吾所獨。將玆邁邁憂。聊報丁丁曲。山櫱愛雨露。莫遣牛羊牧。其二見說城南士。經卷漸在膝。感時抱征營。圖新自日日。庭雨欲忘麥。閨機不虧匹。深藉羲和力。耻作稊稗實。狃聲兒效讀。簡出客問疾。周利悼蚊血。偸榮笑猪蝨。吾道尙刊除。萬慮都歸畢。良材得天章。不在受彫漆。君子有素貴。文身非紙筆。人已久相迷。堂陛若邃密。尙矣淇澳人。立誠用僴瑟。聞君讀曾經。此中應有術。</text>
<title>七戒</title>,<text>七戒。自戒也。仍寄諸兄弟。意至輒寫。辭不尙文。吾生雖未期。下壽尙三十。善惡雖去遠。一念甚呼吸。三十豈不久。呼吸亦云急。將玆毫忽際。察到老死及。其間謀難保。人心苦出入。胡爲日伈伈。並無事汲汲。寑廹窮廬悔。謾揮歧路泣。其二先師敎有術。不曰如之何。與復不憤悱。在所不答科。奈何我終日。志不在切磋。平居憶見聖。得聞不聞多。不知使及見。未蒙一誨訶。方嗟末如何。豈復啓發他。哀哉庶知慚。日月如逝波。其三一日再餐飯。一歲四時衣。須勤數人力。一身方溫肥。維昔范希文。位至公孤巍。猶然每夜卧。力省勞逸機。所事未酬食。其夕睡竟稀。顧我何爲者。無乃天可威。都無用心力。公然不寒饑。古人尙其志。所塞素餐譏。汝志果如何。賢聖惟在希。其四終日歡酒醼。經宿意索然。沈年困憂病。事過無憷煎。要之苦樂境。隨遇暫變遷。當其適遇時。不足受糾纏。何况營未來。詎又追已前。惟在分數明。達此詎大賢。旤福矧素定。天分如夔蚿。雖使極巧力。誰能增减天。吾生多更閱。回首三十年。來後事漸迫。衣食百爲牽。吾將卜汝終。善惡繫此焉。其五窮年抱羲文。戚戚私懷迫。聖人道至備。患憂非所惕。猶且靡不慮。周防隨畫畫。有若多心人。虞事病細曲。三百八十繇。大抵儆戒作。嗟我顧所處。復思所閱歷。分所恒懔懔。鍊性多增益。胡爲睯無思。言行任踈錯。愚癡尙不齒。今汝集衆責。其六夏殷尙忠質。周文郁郁備。畢盛無可繼。自後道墜地。所以養福術。不欲盡其事。涵翕蓄餘蘊。綿綿與後類。昔我愚谷祖。棲遲老蔭吏。所持但孝謹。質朴無文致。培厚固大發。篤生二賢嗣。數世雖隆顯。藻華亦未至。文禮後寢盛。人道少遺秘。斐煥豈不偉。物理歸萎顇。嗚呼在我人。反本貴白賁。要息剝後陽。閉關乃時義。如何計慮短。虛文竟所志。弁髦視先法。鞶帨裝僞器。君看千葉花。食實愧棗樲。其七古人重輔仁。吾道太寂寥。惟有數兄弟。天倫兼友招。切偲在怡怡。所願共晨宵。質行豈少有。文章亦俱饒。雖無我猖恣。未易病全消。狃窮慮沮下。挾藝怕亢驕。典刑已墜降。長老俱遠遙。零落聚軀命。殘荄保原燒。微慍戒或蓄。先德勉相要。羣居不及義。難哉聖訓昭。悄悄對城郭。莫莫望海潮。寒衾助百慮。暗雨捎深寮。呼婢進燈火。落筆叙長謠。吾言誠切迫。明者察蒭蕘。</text>
<title>舂歌</title>,<text>李生命培。有文好學。家貧業舂粟。憐其志。戲爲長歌。贈之。朝舂歌暮舂歌。終日無人問我歌。無人問奈我何。請歌一曲成相歌。請成相笑人歌瓢又歌鳳。言不入耳何須洗。人自異趣徒煩諷。請成相嵇鍛韓藥皆拙計。果信胷中無俗累。焉勞藏名強自穢。請成相孔德村翁寒賤客。上有慈親下妻弟。學稼無田家四壁。江村民業在舂粟。非爲避世故詭跡。淸晨出浦訪稻船。一石筭還三百錢歸來舂。至暮擔米向市廛。買稻苦貴賣米賤。日日勤苦少奇羡。猶零赤糲與粞屑。可作饘粥供親膳。翁執杵婦簸揚。不辭汗浹身黧尫。揚急風多易飄糠。粗糠𢱢𢱢撲面皮生痒。細糠霏霏塗口塞鼻。白盡鬚髮蒼。翁亦有何喜。杵杵曲曲歌未已。勞者固有歌。我歌歌有以。平生百凾書。衮衮都付此。賢愚得喪千古事。盡入嘔啞啁啾。喞嘖長聲短聲裡。有時忼慨氣轉激。擧杵逾多歌逾促。亦到冥杳理有契。歌聲漸微杵聲寂。或揚杵呵呵。或按杵太息。人只知君力有罷旺務有勤懶。却不知君滿腔杈枒礧砑消不得。請成相人不知君君何慽。不妨時訪桐江宅。</text>
<title>淸江釣魚歌。戱贈南鄰睡翁。</title>,<text>南隣睡翁早飰來。要我釣魚淸江湄。淸江釣魚我素願。忙理漁裝笑相隨。裹粒爲餌針作鉤。日靜無風時亦宜。釣人異我意外至。窄舟相容無厭辭。初來生踈學手法。投竿顚倒任羣嗤。只言心目不離手。密察竿裊絲動時。下絲長短手高卑。謹準傍人如矩規。一心百機眞坐馳。風搖石激皆可疑。有時驚喜促引視。點魚刮餌巧相欺。遂至傾午不一得。手麻目癡肚爲飢。更遣赫日壓江凉。上無覆盖焦膚肌。他人熟手亦徒勞。所得不足添膓脂。皆言此事本甚難。盡日無功多有之。縱令値幸滿笭箵。役神顇幹恒如斯。翁遂興盡催歸橈。携入酒家鎭勞脾。顧謂寧患二日瘧。淸江釣魚不可爲。一身困頓固自取。入門應羞見妻兒。早勑洗鐺治芥醋。敎待吾歸侈夕炊。始信萬事無間事。古來數閒先漁師。子陵玄眞隱煙波。龎耕嵇鍛意可知。非專取適非嗜癖。亦非直爲謀身資。天生此民道勤劬。肻許頑然惰軀肢。旣厭冠冕捐世事。欲用筋力無處施。故寄鄙務性所近。不然詎樂此勞疲。况我困橫窮賤者。齊民百爲皆吾治。胡爲終歲伈伈居。四軆十指拋如尸。得酒便喫倦便睡。睡起無思坐癡癡。一襲衣巾二盂飯。淸福豈肻於汝私。躬耜敗藥縱未能。攻苦經籍應日孜。翁亦平生老於睡。見我此詩須感咨。</text>
<title>六言</title>,<text>可敎一事如意。應得四時看梅。筆興卧書空字。酒情閑玩覆柸。新煙遮新宿霧。崩壁殷連奔雷。悶處山長水遠。朝朝歸夢慵回。</text>
<title>自余自托於無口匏。沈在寬再爲說相難。詩以解之。</title>,<text>我知口爲病。不暇憂其腹。翻遣細心人。見憫存瓤肉。旣無受納利。復畏𢉷蠱辱。將玆委棄身。誘以適周福。厚感豈不有。章甫非越服。自非利濟材。無計包笙竹。徒然學刳穿。只受塵煤宿。成虧戒鼔昭。混沌患遇儵。風霜入籬墟。歲晩獨堅熟。鋸鑿不相營。枯蔕倚楥木。虛心自實腹。老氏君所篤。應從至靜嘿。妙用見蘊蓄。如玉在璞日。美質內具足。焉用遣剖彫。出入秦趙櫝。歸全蟻烏齊。蟲蛆非所毒。腐臭化神奇。此理無定躅。㪺酒隨手掊。汲泉遭甃觸。歸來視吾匏。天然本面目。</text>
<title>權姊兄 聖一 來宿。拈蘓韻同賦。</title>,<text>長夏足懶病。老屋狃科頭。率然逢佳客。侵昏起束脩。內愧厨俎薄。無以慰淹留。深盃引道眞。高語悲俗婾。屬玆服新蘭。仍喜撥舊蕕。更閱多來日。衷情豈易廋。</text>
<title>和陶飮酒 二十首</title>,<text>素未多飮。飮未十擧已醉。然有至愛。少志於道。中歲放倒。流轉憂患。頗寄於酒。顧貧無以得。或求書者憐而携壺。欣然命酌。未暇問親踈擇辭受。時亦內媿。每諷五柳先生不恡情去留之語。爲之孤笑。貧者之酒累。雖高潔如淵明。所未免也。崔子輝祖與余卧。言及酒。忽起坐曰。酒是神物。不可卧言。可謂奇癖者。又嘗與二酒人言。余曰。已醉過人家。寧酒出而固拒。若慮醉不出。心亦有悵。一人曰。雖惱酒將去。若壺未乾。未易决起。一人曰。於有酒人家。自爾尋事頻往。或無意而足自及。此皆解事之言。吾輩自知。不足與不知人道也。偶讀淵明飮酒二十篇。深有所契。不但爲酒也。又讀子瞻和篇。雖於氣沉味淡之趣。未深得焉。亦一洒然。輒又附和。吾生苦崎嶇。憂畏飽更之。情親多授戒。飮酒亦非時。不困何有我。聖訓宜念玆。方醉未暇顧。旣醒始自疑。忽又逢桮杓。此誓難久持。其二無田可歸耕。無錢可買山。城市豈其樂。所遇無與言。栖栖南北路。忽忽四十年。惟有酒中趣。自知不可傳。其三人間不飮人。不識飮者情。雖有能飮者。飮中多惜名。遇會無貴賤。閭幷有李生。豐約久非計。寵辱兩無驚。平生丘壑願。那得與子成。其四百代無短長。何者爲雄飛。翛翛屈賈輩。褊中妄生悲。人言醉鄕人。不得聖人依。所以托昬冥。一往不知歸。不見升堂者。嗑嗑飮不衰。司農日三百。於道豈有違。其五瀟㵳盡日雨。閉戶坐無喧。老妻怪來窺。嗅乾起壺偏。相憐命婢賖。舊債已如山。婢來問錢期。笑言朙日還。大勝劉伶妻。宜聽婦人言。其六少小尙節操。所期豈在是。賢聖不可見。垂垂齒髮毁。蹉跎作酒狂。後世誰數爾。差幸免怨尤。素性耻紈綺。其七文物斐盛世。經濟俱時英。塵機自不到。何論我忘情。酒味混淸濁。酒塲無攘傾。冥然耳目合。不省羣物鳴。吾將老糟丘。千載友陳生。其八嵇公非志酒。偃蹇卧龍姿。揮椎蔭高柳。弄散抱桐枝。周孔尙欲薄。混沌乃爲奇。底將隱遯身。出辨友寃爲。惜哉昧此理。亡身陷紲羈。其九步兵雖有口。不爲臧否開。沉酣以放志。冲虛屬詠懷。羣馬視海鷗。由由道無乖。玆實巧藏世。焉用遠遁棲。爲跡類近鄙。不至滓汚泥。陶翁㝡無間。志與西山偕。歸棹非始悟。就符豈昔迷。全節亦安身。嵇阮輸此回。其十人生如墮霧。四顧迷方隅。機巧日已滋。誰能耳目塗。黥劓不暇補。又被羲和驅。飢寒理所然。我心如有餘。三盃問太素。主翁能安居。其十一少陵志蒼生。未爲全昧道。窮通累其心。戚戚以終老。陶公本夷曠。何謂恨枯槁。良由歎不及。強欲引同好。渠豈小丈夫。其奈懷至寶。自衒蘄見憐。傷哉獻賦表。其十二屈子吾道者。生後孔子時。胡爲譜前聖。獨不槩見辭。苦行未合中。無乃坐於玆。鋪糟旣不可。行止揔然疑。獨醒諒何益。漁父非汝欺。天問竟誰答。不如且飮之。其十三凉飈捲殘潦。几案得淸境。有客挈壺至。適我三日醒。酒儀少檢束。醉言無要領。艸書率然作。鬼怪豗豪穎。誰能先我獲。長史名獨炳。其十四逝者不可住。存者亦不至。持觴悵獨吟。盡日不成醉。劉安白雲中。太史誤編次。不傷知者希。但恐我非貴。諒無鳳來聽。謾忘聞韶味。其十五秋雨淋一夜。陰蟲忽滿宅。豈不騷客枕。見旭從無跡。朝菌猒晦朔。冥靈但五百。脩短各有適。新月分外白。移樽且一醉。浮名不足惜。其十六囊錢勝腹籍。籯金輸敎經。二者誰爲得。趙壹與韋成。惟除短折死。六極俱所更。敗絮何慚兒。蓬蒿任塞庭。秌宵苦遲明。風雨聽鷄鳴。嘐嘐卧所思。賢聖行素情。其十七生平任狂率。不閑衰世風。揚譱未隱惡。詼諧衆人中。聽者勿▣▣。我性亦䟽通。醉言雖多錯。不疑杯中弓。其十八觀變有餘地。適失而適得。處倚必思伏。北叟眞大惑。曷苦兩忘之。聽天任通塞。須彌可納芥。蝸角可建國。小大庸何定。沈思一默默。其十九醉酒亦有道。難醉如難仕。須從得便宜。常思不失己。沈淫至燕喪。八達人所耻。情欲強自高。流風▣鄕里。人生處名敎。日用惟倫紀。誰無醉後悔。未易劇處止。玆實折肱語。同好宜共守。其二十萬物皆爽性。惟酒葆天眞。淸者愛其靈。濁者愛其淳。調以六月麴。合之秋稻新。初香潑瓦罋。氣欲平吳秦。都無白丁擾。不着紅裙塵。山妻進山蔌。未酌已慇懃。獨飮殊不惡。况遇平生親。綺皓入漢殿。釣屠辭棘津。那復有此味。世紛染衣巾。笑矣勿更道。我非眞酒人。</text>
<title>祭李君 觀煒</title>,<text>在昔重毛薛。評材舍地爵。自聞李生沒。經年淚未涸。人道㝡信義。斯世大齷齪。吾人熒熒心。榮落非厚薄。昔我家未難。賓階履交錯。君乃此中一。粥粥無奇卓。時惟我先人。頗賞其質愨。君亦口無言。中慕逾斗嶽。桑瀛忽變遷。君子困炎朔。金蘭避如臭。盃酒化戟矟。霜野獨松栢。爐鞴辨金躍。情素見逾密。甘苦子姪若。千里再涉溟。至誠凌鯨鰐。義立自無慹。天質固巽弱。寥寥鎖苔門。間日聽剝啄。童僕盡先知。熟犬不驚作。平生愛食酒。無我不成樂。時逢俗人場。悶若引苦藥。得錢卽起來。入門褪衣着。常時任冲拙。酒後露楞角。三盃轉慷慨。世上皆蜩鷽。忽忘吾是我。飮戶彌寬綽。虛衷巽服善。烘膓果疾惡。翛翛若無容。皎皎不滓皭。人實不知君。內行亦充確。提義遍婦孺。慕禮自禋禴。儕流憎其獨。子姓畏訓約。非無挾一藝。語及帶媿怍。有勸求衒售。揜耳欲嘔𣪎。泠然對四壁。忍飢甘溝壑。竟至飢以死。仁天此漠漠。峩冠廣帶者。奕世優榮渥。裘馬袨其飾。經卷矜其博。反眼利如髮。市金當晝攫。君實閭井人。非資義理學。何由標斯道。愧彼滔滔濁。人生會歸盡。苦樂同喚噩。惟有積善報。如種必待穫。嗟君長逝日。我時守塊堊。生死等路人。積恨縈如縛。蹉跎過日月。忽已周律籥。春肆酒如海。春風花滿郭。吾道日蕭索。把盃誰與酢。君嘗好我文。比器連城璞。有作必請誦。欣然久啓齶。其庶聽此詩。更歆終古酌。</text>
<title>謹用家大人斗南卷中韻</title>,<text>踈散心無事。惘然復下庭。淡烟裝一界。頃刻見平垌。數鳥去何疾。獨星搖未停。園松體柔弱。風露苦能經。其二萬樹蒼茫合。千山齷齪高。茅齋今夏熱。親意此時勞。土氣驕陽逼。蟲聲狠夜騷。虞虞敢懷適。軒敞卧圓皋。其三帝力民何有。吾家獨被私。涓埃敢有報。天地本無涯。杳杳千重塞。寥寥一面籬。西湖雖廢詠。難已感君詩。其四有無關外夢。早晩鴈前期。客意正何極。一螢來此時。崖村高下帖。墻蔓合離垂。自笑誇無事。詩功只自爲。其五外物竟何有。我身猶不關。無機可爭席。莫買亦看山。住世佛多苦。上天仙未閒。百年三樂叟。萬事一瓢顔。其六農意正可惜。今宵雨紛紛。踈凉吹夢淺。氣色近天繁。早被庭梧認。終欺紙牖喧。不愁行道滑。經月閉柴門。其七少客非眞僻。多心爲永懷。愁吟吾亦倦。蛙鼓汝何催。風帶浮埃過。禽和病葉來。庭葵生晼晩。辛苦獨相猜。其八素女筆端驕。千林一㨾描。汝才此奇特。吾句不瓊瑤。善變楓顔纈。失時柳意焦。今宵增氣色。山月晃山腰。其九多病一身傲。閉門雙腳閑。好書對心事。古樹無容顔。幾處夢中夢。吾愁山外山。殊方時節早。霜度鬼門關。</text>
<title>言志示同志</title>,<text>古人汝年紀。博學內而修。刻苦期成性。商量定入頭。有爲應若是。無聞乃堪羞。躑躅忘歸趣。公然日月流。</text>
<title>所思</title>,<text>懷抱吾何似。蓬山事可知。經年消息缺。無夜夢魂離。故色燈猶在。孤形月欲疑。情根元淡泊。是處獨漣洏。</text>
<title>別窠山兄後。與十兄遊寒井。</title>,<text>落暉檜陰下。依舊寒泉遊。忽憶行人遠。古津春水流。此中未携手。馬上續離愁。只是人心別。山禽聲自幽。</text>
<title>楊門途中</title>,<text>回頭失去華山峀。盡日迎來天末秋。心緖在南還在北。兩邊如失又如求。</text>
<title>次翁逸寄韻</title>,<text>石幕愁長在。茅齋雪未稀。故人書一尺。眞是客如歸。</text>
<title>聞家兄移屋東洲呈詩</title>,<text>東洲烟景使人興。聞說吾軒更可憑。萬鴈在沙聽換陣。百檣歸浦見聯燈。課僮移藥閒爲役。分日題詩靜㝡能。只是大家多遠感。邊天漠漠嶺雲層。</text>
<title>九月</title>,<text>盡見霜光變故坡。蕭蕭鳴葉雜樵歌。小㰚匏蘀留枯蔓。近屋人閒見積禾。永夜鴈拋孤客去。一秋花爲野情多。此身已與覊愁慣。不怕年華任又過。</text>
<title>讀史</title>,<text>不奈秦宮冠狗猜。可憐倉鼠市頭來。早知廁裏爭端少。樂在東門定不回。</text>
<title>起龍淵</title>,<text>萬里朝宗意獨勞。爲將行遠地先高。固知大海無加損。願效微誠助一濤。</text>
<title>雨夜上楡庭從兄</title>,<text>寂寥人自坐。懷抱在何邊。時節非歸鴈。關山有遠天。啼蛙偏作夜。殘雨未藏煙。咫尺猶愁隔。城西復渺然。</text>
<title>敬次大人感恩律詩韻 七月五日。蒙特恩。諫院停啓。</title>,<text>百劫三生一賤臣。九天千古十行綸。唐虞以後無斯德。天地之間借此身。人是寒葵能愛日。世驚枯枿㝡承春。開門南極星光到。斟酌丹忠照紫宸。</text>
<title>次韻聖功見寄</title>,<text>葉凈林皋鳥不投。霜歸籬落菊將休。是時北客愁中坐。何處西灣靜者留。違俗襟情靑眼斂。憶人魂夢白雲悠。辛勤滄海傳佳句。光景依然把袂遊。其二身事粗無寵辱驚。天公分付任閒行。未妨混世歌漁父。何必窮途哭步兵。此蝶彼周都客氣。前吁後喁孰眞聲。那間意趣君應得。靜處悠然玩物情。</text>
<title>離庭向京</title>,<text>欲見何親戚。離庭渡海潮。念深心種種。望久眼蕭蕭。飢僕尋烟店。蹇驂畏雪橋。忽看南鴈去。吾意又無耶。其二離庭靡不憶。囏苦㝡心傷。魚菜猶無賴。麩糜遂狃常。親情雖認分。子道太無良。歸與荊人誨。持家永莫忘。其三敎婦勤紡織。將身納圃園。雖無騰鯉孝。詎至闕魚飧。尺寸歸私己。經營秪謾言。終年牀上卷。所得竟何存。</text>
<title>復離茆山</title>,<text>李子淸朝發。天中捲雪花。快緣濡滯久。悵爲別離多。馬力憐裝薄。人情勸飯加。榮江通海嶠。留眼送歸波。</text>
<title>途中</title>,<text>粉堞馬前橫。乍歡如望京。斜陽人影瘦。殘雪鳥蹤明。兩鷺對無事。獨松看有情。儒冠堪一笑。店嫗亦憎迎。其二不謂深冬雨。公然兩日迷。又驅亭午雪。盡作嶺朝泥。磴滑筇無賴。風豗眼有啼。殷勤山下店。爐火慰相携。其三蘆嶺人知畏。鬼門吾舊攀。仍思昔年苦。暫忘此行艱。是處離南北。吾生幾往還。度來心自別。似已近鄕關。其四昨日泥眞怕。今朝氷又愁。鷄聲山下遠。人語竹間幽。磴馬騎常悚。囊錢數自羞。雲山多指點。留證後來遊。其五怊悵南天遠。漸聞北語音。低鴉偏映雪。倦犢忽跳林。此類何關事。緣愁謾寄吟。文章今有用。行次賴寬心。</text>
<title>入京</title>,<text>一婢先跳去。知應遠眼明。到門心不定。入夜夢初淸。依舊園林事。如新隣里情。曉窓呈白色。驟看欲愁征。</text>
<title>過六臣墓</title>,<text>一死誰能免。諸公獨有成。銘心荀息對。滿眼士奇榮。天地餘人紀。丘原起客情。當年立碑者。可惜不傳名。</text>
<title>次虞臣韻。叙別。久離。乍會椒峯。復別。</title>,<text>鈍質還欣遇箭鋒。經旬山榻懶歸東。新功漫汗堪心醉。彼蒼茫指髮童。離緖異鄕同白月。來期前嶽再紅楓。春山面面牽人興。輸爾孤吟寂寞中。</text>
<title>偶用放翁韻</title>,<text>身事悠悠未足思。未須詹尹已前知。匏浮江上人宜棄。芹献君前我亦癡。幽月有雲侵戶淡。晩花無雨下枝遲。王恩幸許閒經濟。拋却窮愁敢攢眉。其二是時無慮亦無思。除却閒情了不知。戰戰終身參也魯。嘐嘐憶古點之癡。看書帶睡朝暉易。乞米遭嗔夕火遲。分內未容塵客到。幽禽多意訪簷眉。其三此生元已定行休。癡者猶疑可避求。至理冬裘仍夏褐。天機絡馬與穿牛。免携毛刺趨高宅。謾役心兵戰衆憂。莫問主人閒日月。爲無爲有翫頭頭。</text>
<title>來南雜詠</title>,<text>不出門前送。應難分手時。慮深觀色屢。淚塞出言遲。未共蒙山隱。還留世遠詩。爲裝經歲服。早識遠前期。其二賈生才調屈生騷。一㨾人豪異所遭。何必明時尙流慟。胡爲羣醉避醨糟。已知得馬難全臂。未害亡羊始補牢。貧賤玉成眞聖澤。太平歌曲屬蓬茅。其三在舍等閒看雨暵。豈知牟麥已難秋。事須身歷方親切。路上憂農添一愁。其四字數盈章使掇詩。都無調格廢從違。枯苗知畏趙宣日。渴澤難施子貢機。怕踏蜣蜋回馬轡。愛留蝴蝶按風衣。崎嶇恩惠行渠輩。自笑仁端用處微。其五茅屋帖崖腰。遠見訝傾墜。安知入那裏。自有寬平地。其六山鳥忽飛下。向人啼數聲。回頭已相失。依舊山中鳴。其七我讀歐公論艸書。契來詩道亦宜如。旣難義媲風騷作。亦豈光爲衮繡須。宣瀉胸襟要快活。玩嘲風月尙通䟽。誰能死死勞錘琢。謾把神精此裏輸。其八茅茨隱兩柏。委曲淸溪流。所見多幽事。主人能詩否。其九背擔楮皮立市間。與人爭直語獰頑。此僧暫到山中日。世客見之應羡閑。其十齋名以信信何如。信在安窮信在愚。愛着粗衣人所耻。能爲大語子之迂。肝膓奇氣隨時襞。牀壁殘經待死踈。來者欲諛吾墓否。杜陵身世子雲書。其十一 或恠余善忘。至不記熟遊之地勢。故戱云。种淡仍遺忘。全無近俗情。非能子微論。未遇魯儒生。叉路常停轡。前山每問名。襄城迷聖處。應始試聦明。</text>
<title>次壽北卷中韻</title>,<text>早稻頭垂晩稻開。農談報免癸辛灾。閑看竹性虛靈得。愛聽禽聲委曲來。昨雨鎔詩今雨就。上平分水下平培。年來拋却覊懷久。尙怕先秋鴈喚哀。其二道如知卷何須舒。理久無乘未怕除。詩律因緣生竹樹。瘴波消息到籬墟。苛儀不責披簑客。野饌常求减價魚。自笑窮人猶得便。半林凉雨午炎餘。其三壽曜平臨認絶洋。圖經猶未記傳詳。帶匏渾脫挑蠙女。着帽徒行委鴈郞。竹與䉴荷分色翠。菊連薝蔔遞時香。桃源戶主留簹谷。異日村名爲我長。其四解說升沈理固齊。要刪分別首頻低。心將野色逢秋减。眼送雲陰到海迷。只有王恩重刻骨。何嫌氓俗逼雕題。人間緣業消難盡。夢見山妻厭別啼。</text>
<title>喜崔生鎭岳遠訪雨夜同賦</title>,<text>微雨有深意。歸人無奈何。簡編留感慨。眉目露淳和。閉戶春風靜。挑燈故誼多。預愁君去後。欲厭野翁過。</text>
<title>觀音窟</title>,<text>舊葉迷蹊春肅然。洞門開處始看天。欲醒塵骨呈奇石。又媚詩魂滴乳泉。月自禪窓歸世界。鶴仍高樹領雲烟。不於此地停笙駕。可信人間未有仙。</text>
<title>登觀音後峯絶頂</title>,<text>釋迦誇見三千界。太上云居十二樓。未應高濶能逾此。何况荒唐不可求。西窮目力疑吳楚。下挹人間盡蟪蜉。漢皇若識膓堪斷。濡足褰裳竟莫遊。</text>
<title>沮溺</title>,<text>鳳麟若可人人識。何必西周不到今。須知沮溺亦名士。鳥獸爲羣非本心。</text>
<title>方生祥喆早春。自富寧來京。六月浮海到島。次家兄韻。示喜。</title>,<text>妙年奇氣撇鄕愁。萬里關山千里舟。始信至誠終有達。只言相見更無由。挑燈審視猶疑夢。指鴈期歸欲怕秋。十載幷州餘念在。可憐光景像前遊。</text>
<title>美黃寺兜率庵。次壁上韻。</title>,<text>怒釣鰲首驀波浮。倒卸神山遂不流。未許小椉遊別界。可憐三入岳陽樓。其二白蓮微綻碧房浮。櫂海無根勢欲流。勒尊開座眞虛妄。豈有天宮勝此樓。彌勒。開座兜率天宮。</text>
<title>自石井曉發。口號寄聖功。</title>,<text>偶尋詩思敵寒威。馬上不知輕雪飛。暗辨猧聲村漠漠。忽呈林影月依依。窮時顔面參悲樂。靜處圖書少是非。遙想送人重掩戶。復尋殘夢到朝暉。</text>
<title>聞虞臣今朝當歸。病未就別。次前日寄來韻。寄悵。</title>,<text>蕭寥門掩雪。不像駐王京。擁被全宵令。念君催曉征。孤心逢歲暮。獨坐到天明。冰渡東回首。丁寧見汝情。</text>
<title>病中雜題</title>,<text>不牧不樵身失職。無思無慮道頑空。百年點檢皆閒日。一世商量少古風。詩遇風烟無愛惡。月歸窓戶借窮通。興來吟誦疲來睡。天地多私厚幼公。其二此詩起興緣何事。偶見平沙鳥往還。每歲庚申常穩睡。來年丙戌亦應閒。洲氷倒卧三南舫。夜雪虛無一面山。怕占小名詞破格。後來高棅定皆刪。</text>
<title>除夕上凡谷</title>,<text>物華滚滚吾多情。村語喧喧渠樂生。二十八齡今夜過。百千億刦此身更。靜思南海陪筵日。卧數東鄰打餠聲。準擬新功還自笑。年年除夕謾經營。</text>
<title>次凡谷韻</title>,<text>孤窓盡日被風捎。澗雪翩翩過晩郊。寒氣挾詩騷客枕。離愁啣夢繞書巢。身三折臂應知藥。月一更刀愧拙庖。終古何人識麟角。憐君謾抱續絃膠。</text>
<title>凡谷有約不至</title>,<text>潤雨通江氣。春風生棹歌。改詩楹影轉。罷睡鳥聲多。黃卷催人老。晴泥阻客過。城南思渺渺。夫子近如何。</text>
<title>次凡谷與虞臣聯句韻</title>,<text>異彩劍規躔。希音瑟唱廟。仍逢麗語來。遂幷離愁召。此道惜流鳥。眞心催發鷂。夢勞西港棲。目弊南城眺。頻檢舊魚緘。獨憐新鴻叫。人倫晩更繆。地位高難趒。泮渙賴箴譏。仳離增歎歗。深功河象過。宿吝爐鴻燎。隨分谷憐凡。端居室喜窔。門辭俗客敲。案聽前賢詔。脩器久班瑚。淬金徒卷鞘。腳邅硝巷泥。口累溟都糶。麻性善扶蓬。蘭根憎漸溺。愧余附蚷蛩。較子懸鬵銚。瓌炫忽盈眸。喁吁想競竅。鬬神筆胥催。搜僻韻嚴調。韓孟未輸贏。紀諶難長少。菅絲強效酬。施嫫愁難肖。藍井阻風霾。椒峯深薜蔦。摠緣寄襞纏。早識遭謿誚。虞臣近名所居室曰端居。</text>
<title>遊摩尼山</title>,<text>只緣聯袂易成興。未是看山有勝情。足澀層崖思許掾。眼窮遙島挹田橫。筇穿落葉前秋色。巖送飛泉昨雨聲。要揭淸遊酬洞壑。洗苔嵌石更留名。</text>
<title>留別凡翁。兼懷虞臣。</title>,<text>歸覲心何似。三年阻問安。催人霜氣重。警夜葉聲乾。凡老今成別。虞臣久未看。人生有離合。此意不須難。</text>
<title>留京三載。與凡翁，翁逸頻有城南之會。今治南裝。而凡翁發湖西行。翁逸亦入海。念人事聚散。不能無感。</title>,<text>萬里晨昬隔。三年日夜愁。此行猶惜別。人意儘多求。瘦馬中原月。孤齋沁嶠秋。城南舊遊處。回首片雲留。</text>
<title>丁亥冬。到薪島。用少陵秦中詩韻。二十首。戊子春始訖。</title>,<text>海島應吾土。京華耐倦遊。經年無此樂。一夕散羣愁。道路連千里。行裝自九秋。所親憐別久。頻問幾時留。其二奇字臨周鼓。遺經辨魯宮。從來心謾苦。過後事俱空。瘴海深冬雨。筠窓盡日風。寂寥殊有勝。名不挂吾東。其三女伴携筐去。殘潮稍獻沙。海苔爲歲計。天意念貧家。競銳凌波濺。貪多任日斜。營生總辛苦。安食未堪誇。其四此日移丁歲。看春自未時。轉深牢落感。未必別離悲。踈竹籠烟薄。低暉度海遲。久窮恩憾盡。異俗易安之。其五開戶來挐嶠。人言九百強。從秋壽星大。到夏雪巓長。浦女爭蠙蚌。商船載驌驦。長歌無限意。倚杖水空蒼。其六畦菘更臘在。暖鴈預春歸。分野窮朱鳥。思鄕望紫微。居民猶不少。樂土始知稀。四向波無際。人情似入圍。其七山號自商山。仙歌無此間。只應逢聖代。不復出藍關。洞壑餘三秀。雲烟秘九還。巖阿有寒士。未許駐衰顔。其八客抱樽中異。春風枕上回。摠緣心力减。增感歲年來。詩草慵多散。鄕書靜更開。人情厭留滯。歸鴈底呼哀。其九養竹當樊圃。栽松護射亭。村歌學巫曲。樵斧斫冬靑。疾病殊方藥。年齡囿壽星。桃源如可問。堪隱此郊坰。其十南國春如許。覊人思正繁。暖風回樹性。新雨引山源。獨鳥無邊海。寒烟次第村凝觀物意。詩興在柴門。其十一永登潮欲落。男女滿高低。鹿角撈隨石。牛毛刮帶泥。瀛壺此猶北。淮楚遠分西。生理皆王賜。南蠻靜皷鞞。其十二朝爨摧新竹。春溝取小泉。地窮星漢別。村密語聲傳。後跡登輿志。前緣落瘴邊。無人問所事。詩禮日蕭然。其十三路無騎馬客。鄰怨養鷄家。習俗輕舟楫。生涯寄浦沙。賦繁嫌種橘。官薄厭盈瓜。遠客情多少。庭葵六見花。其十四三宵空入夢。萬里尙同天。蘂峽人何狀。椒峯信不傳。宗風餘愷悌。吾道屬林泉。自念同征戍。漂流閱兩邊。其十五新鳥入檐語。春生茆屋間。片雲明遠海。微雨影前山。野柳依依動。漁舟點點還。旅懷全爲遣。天末舞衣斑。其十六弦月鳴沙港。腰匏採鰒羣。乍如鼃蹶淖。遂學鳥沉雲。稍寂驚疑作。移時死活分。捴輸安坐者。民敎底敎聞。其十七障鎭非徒設。南蠻接海光。甲兵餘僞薄。倉庫有空墻。萬戶憂家室。諸公卧廟堂。聖朝無一事。邊策不須長。其十八尙有東臯勝。登臨不憶歸。宿雲捿石壁。初日湧金輝。釣艇離離立。沙禽歷歷飛。夜來眠未穩。濤響挾風威。其十九俳諧追野老。從俗道無難。題竹憐詩瘦。嗅壺惜酒乾。翦簷全月入。移藥避山寒。不怕漁人過。年來輟杏壇。其二十鄕夢春來急。方音歲久知。夜林歸木客。晨井汲魚兒。竹粉侵巾屋。山霏入硯池。故人千里外。空憶寄梅枝。</text>
<title>寄金湖 時金湖失子</title>,<text>淹速緣倫不可謀。見君懷抱轉悠悠。如今舊樂還吳叟。來事天心報鄧攸。籠院荷香踈暑氣。點江漁火引詩愁。坐來汀月依前夜。怊悵山陰繫小舟。</text>
<title>和南隣</title>,<text>蔣公蓬室無人到。只許求羊竹裏過。頗恠邇來萌鄙吝。故人行徑草生多。其二無酒無賓卧夕陽。仲容何處寄淸狂。若逢高辯排煩暑。勝得神仙玉瀣嘗。</text>
<title>與凡翁夜賦</title>,<text>悲樂輸書袠。經綸在酒錢。由來散人事。頗與世情懸。十月寒江雨。孤村晩樹烟。幽憂猶有病。對子不成眠。</text>
<title>別富寧金昌炡</title>,<text>人固不知足。重逢非始期。屬玆難別日。還羡未看時。吾道猶存此。襟情更與誰。神遊無萬里。何必怨形離。</text>
<title>送方祥喆歸北塞</title>,<text>客路驚寒急。人情惜日斜。別離休下淚。關塞是歸家。書劒違心事。庭闈感歲華。親知應問我。潦倒舊生涯。</text>
<title>戲贈權童子</title>,<text>偶扶藜杖過汀洲。元亮何須恡去留。童子迎呼誇酒熟。主人不在亦風流。</text>
<title>雨夜口號。懷城南沁海諸君子。</title>,<text>庭樹蕭梢響易哀。五更風雨感人來。酒神有德招難致。詩道成窮逐更回。磨鍊一生寒曉枕。分排雙手暖爐灰。離情黯黯無遙近。未必南城勝海隈。</text>
<title>虞臣近長佛理。聞與釋子。構小庵於摩尼山望京臺漫布下。自號瀑布庵主人。甫落。畏官禁。旋撤材藏埋。不覺絶倒。走筆寫十四絶句以寄。</title>,<text>開山結宇護能仁。其奈南無未有因。吏人一過成空刦。佛力官威較孰眞。其二昔遣大風吹倒亭。今將官禁撤僧楹。天公快事同前後。簸弄陳生又李生。其三寒儒老釋對咨嗟。準擬經營已謾多。看山弄瀑稱眞隱。誦梵焚香媚釋迦。其四長老勤心作化主。先生大筆贊緣募。辛苦一計歸幻空。可憐金佛暴風霧。其五恨不少分供佛錢。買鷄買酒餉軍官。三秋樸㓸曾忘倦。一夜藏埋始覺難。其六果福須從勤苦求。眞情不敢一時休。盡腁十指腓無肉。諸佛如何不念憂。其七莫同佞佛是君儕。起刹蓬萊卽見頹。千椽功德方方在。草屋單間事可哀。其八築城旋撤笑千年。玆事成虧可並傳。一何沁海多奇蹟。像見空墟坐憮然。其九七間椽瓦起湖東。塗墍新完卧幼公。定知尊事周孔力。頗勝歸依釋迦功。其十看瀑何妨挂杖去。庇身自有椒皮居。世間剩事皆招悔。須掃夷書讀聖書。其十一無邊慾海回頭岸。有限風輪過眼塵。知汝浮游緣感慨。不如歸見聖賢人。其十二若敎龜兎人無見。爲角爲毛定被欺。三十三天十八地。何殊龜兎未看時。其十三予欲無言道自彰。如何八萬有經藏。須知眞佛當初語。貿貿寥寥四十首。其十四莫將夷語附稽山。實理空觀千里間。能說佛家都着相。何人妙解到斯關。</text>
<title>頃與諸兄弟。會于靑坡。余先返。其夜諸君有詩。其後又會槐陰。今又會余家。近年所未易得者也。輒次靑坡韻。</title>,<text>一月三遊未易期。年來淚慣別離垂。爭禁㝡少悲新髮。又見初陽入舊枝。是處盃樽須盡興。他時湖海謾多思。靑坡送我終宵意。今爲槐翁不到知。</text>
<title>江亭口號</title>,<text>春水無邊映畵樓。問誰憑檻不回頭。重門花落無人見。唯有啼鵑占碧洲。其二前人遺址後人樓。豈復來人在後頭。新起千椽無限意。長江今古碧盈洲。</text>
<title>過六臣墓</title>,<text>荒碑溜雨草芊芊。落日陰風爲肅然。死後寃骸埋有地。生前危憤暴無天。至今東土存人紀。自古公言待簡編。未必如公容易有。士元遺廟只雙傳。</text>
<title>無餘使役。只有一婢。七月九日。水死。</title>,<text>正得婢僮三百指。未應輕換一身渠。使令外內無遺漏。常見優閑力有餘。其二只云婢僕驕難養。歐責常多少恕言。便如都不知功勞。死去應啣主薄恩。其三三朝熟飯過墻來。自後從人借婢炊。盤飧稱否都無語。心似他家作客時。其四夫妻及婢纔三口。草草生涯過夕晨。閨裏向隅啼不已。都緣身外並無人。其五眞箇舊恩慚自薄。還應前事悔難追。身須經歷知親切。終日孤吟白老詩。</text>
<title>庚寅春。詩寄翁逸瓷谷。</title>,<text>要寫庚寅第一詩。滄洲離思㝡依依。文章揚馬於斯盛。交道求羊以後稀。藥圃從荒全地脉。梅盆移㬉養天機。鹿門携手空前約。坐送年華獨掩扉。其二忽忽前遊隔歲華。支頤孤坐思無涯。門墻汗漫三千禮。象數荒唐八十家。乘雪入山僧煑鼈。因詩開硯子塗鴉。情知懷我篇盈軸。無那氷江尺鯉遐。</text>
<title>次韻凡翁書懷絶句。兼寄翁逸瓷谷。</title>,<text>入春吟病更蕭然。有室無兒疑俗禪。卧數童時看長老。人多三十有三年。其二無怪吾曹髩髮更。眼看滄海入春耕。爲多磨轉心頑硬。縱遇新年不着驚。其三浮世推遷不足悲。古來腐臭化新奇。前宵寂坐凝然想。猶似恒河初見時。其四虞臣詩酒見天眞。儀父溫文篤友倫。共喜凡翁三益幷。可憐泡石玉埋人。其五童齡自許有奇才。磨鍊貧憂不是灾。究竟二毛何所得。此心如待又如催。其六準擬從今更讀書。案頭心目已空䟽。盡拋年少聡明日。豈復前緣了石渠。</text>
<title>詩謝弇湖十牋之贈</title>,<text>蠻溪白石硾藤柯。裁似桐圭厚似荷。蛺蝶飛時留薄粉。蠶蛾蛻後剝新窠。詩慚韓洎樓修鳳。藝乏官奴筆博鵞。喜貺不堪輕點汚。閒中唯有手摩挲。</text>
<title>凡谷臨顧路中有詩相示。次韻。</title>,<text>先生酬約趁新晴。危屐翩翩印雪英。高架抽書頻整袠。小樽移酒細傳聲。術忘金匱君臣用。藝入銀鉤造化精。談禮終宵還悵望。海山迢遆未同評。</text>
<title>將南征書事</title>,<text>夫去南溟妻入沁。兀然空舍寄江郊。可憐人事非秋燕。未卜來春集舊巢。</text>
<title>覲行。寄虞臣叙別。虞亦將趨庭嶺南。</title>,<text>吾別桐江宅。君離瀑布庵。摠隨鴻鴈後。遂隔嶺湖南。黃卷心俱苦。淸樽眼共參。經年須有得。會日要無慙。</text>
<title>馬病。留新昌小店十日。排悶懷人。</title>,<text>棲迫無交道。知心憶沁洲。常時存雅拙。酒後露風流。文豈當今用。心將曠古求。淹程多客感。牢落數前遊。其二盃酒吟哦際。虞臣寂可思。百憂都付命。一酌便軒眉。膓曲無機巧。毫端有怪奇。歸庭俱至樂。何必惜分離。其三尙有維摩室。能無世遠思。一生全苦悴。廿載半仳離。棲托萱暉暮。浮沈鴈素遲。應裁四時服。落落待歸期。</text>
<title>次虞臣寄韻</title>,<text>寂寥成萬慮。小滿日長時。謾憶他方面。頻開別後詩。村貧收麥早。僮病㙲瓜遲。冉冉看遷變。愁端卧自知。其二海氣遙連沁。懷人潮上時。幽禽知顧孺。小圃樊遲。行藥頻尋寺。開樽不住詩。平生同病意。辛苦獨相知。</text>
<title>次仲宣寄韻</title>,<text>瘴霧迷瀛島。蠻風想楚鄕。流離慚道力。懶惰誤年光。改字詩生響。添方酒有香。乘桴元宿願。何必話歸裝。</text>
<title>次虞臣韻</title>,<text>瀑寺前遊夢想存。海山迢遰廢桐孫。竹陰添作盃心暈。屋漏移將字面痕。隨分减除眞勝算。強慵繙閱少專門。憐君泥髮堪淸濯。錯想三伊化命根。</text>
<title>題虞臣詩軸 虞臣與僧慧雲結瀑布庵。作庵主。雲後宣淫逃。又遇嶺南瀚惺上人。甚善。不知已死而寄詩。今見詩卷。不覺發笑。輒戲題二律詩以寄。</title>,<text>惺公示寂婆羅樹。慧老逃禪先梵天。塵外法輪停不轉。人間欲海度無緣。革囊是處籠狂絮。布袋何山起慘烟。笑殺摩尼病居士。溪堂無伴坐悄然。其二自是吾人脚未牢。猖𦍕奔走亦云勞。空中白象終無跡。何處玄龜定有毛。安宅公然誑以火。酢梨那得勝於桃。端居深念多懷抱。浮海相從憶爾曹。</text>
<title>夏季。遠寄所思諸君子。</title>,<text>住久天涯是故都。何嫌異俗似蠻吳。半生未作人郞罷。終歲唯甘海娵隅。村舍門扉編竹葉。野儂頭髻揷魚鬚。眼中消遣多方便。一念懷君秪未無。其二已恨滄波隔沁都。西湖南郭摠燕吳。謾勞魂夢追文會。不見詩篇到海隅。晴愛檐蛛添密網。雨看籬蔓引新鬚。隨緣作息饒餘地。邀話村翁更勝無。</text>
<title>壬辰五月。家兄捲家寓茅山。遙呈十六絶句。</title>,<text>雨夜孤齋集萬思。年年增益是分離。愁眠又被喧喧撼。可道蛙鳴不爲私。其二未有盃樽可釋悲。瘦妻呻病妹啼飢。涔涔卧念行人處。正是茅山憶我時。其三馬羸僮弱缺盤纏。日夜憂程損食眠。旋聞到稅增怊悵。忽似分携初上船。其四豈謂茆莊是樂鄕。離親不忍道途長。半茨半瓦將頹屋。愁蝎愁塵一間房。其五夫妻子女悄環坐。眼裏離顔參箇箇。還說京家應更難。送行終日對空舍。其六行槖餘糧無一升。求薪借銼捴難憑。村家解禮初來客。麥飰盈盂似狗蠅。其七折筍爲蔬臛軟鷄。翻令小女不勝啼。那得仲家同會喫。坐中停筯盡悽悽。其八曾是吾慈生長鄕。手栽朱果出林長。偶然經過猶堪涕。况復流離落此方。其九精靈千里故山歸。四十年來百劫移。唯有籬遭知舊宅。並無村老記當時。其十德津魚膾雪紛羅。更有靈巖大石花。春秋時薦須多感。曾說鄕山此味嘉。其十一朝朝荷杖看田渠。雨後園蔬入把鉏。培灌蒔栽應手快。平生案上穡經書。其十二開竹爲門接近家。過從日夕話桑麻。西疇雨足貪官去。從此鄕村事事嘉。其十三奴始學耕婢學耘。勞勞長夏怨辛勤。中元以後應知樂。早稻收來積似雲。其十四秔稌焉用斗升量。魚菜充盤不待商。回思京洛生涯苦。一日觀居敵十霜。其十五煑黍爲飴酒貯壺。新秋轎馬海中趨。十歲嬌孫初識面。里人觀者亦嗚嗚。其十六京中盡欲沮南移。試想島庭初拜時。舅婦廿年重會合。寧非人理必須爲。</text>
<title>看李命培詩卷。嘉其固窮能文。題長句。</title>,<text>閭井浮沈鬂半華。舂禾磨麥舊生涯。村鄰盡笑揄長袂。妻弟猶愁不着家。今雨苦吟如舊雨。春花取醉到秋花。忽來帶笑被襟坐。云有新詩要急誇。其二積雨山窻得日華。起看秋水思無涯。胷藏文字三千卷。窮㝡長安八萬家。遍問佳山輸屐齒。急搜新句償燈花。好爲天下奇男子。留與千秋後世誇。</text>
<title>李生每言土木窩崔君 重純 之善。今見其卷。與崔者半之。謾題。二絶句</title>,<text>不似今人土木窩。忍窮終日苦吟哦。聽君言語看君集。開口拈毫半爲他。其二豈盡今人無善材。米錢科官百年。世間滋味悠然去。可是氷壺濯魄來。</text>
<title>七月十七日夜泛江。次內弟韻。</title>,<text>豈有豪情泛碧流。被人牽率上漁舟。寥天斂却全宵月。不許吾遊盡興頭。其二他人携興▣江流。魚酒氷瓜滿葉舟。我有深情君解否。無緣泛到海南頭。其三谿翁水榭挹風流。半夜幽磯爲泊舟。悄坐破欄興曠感。新亭面面入回頭。其四窈黝低天混碧流。直疑河漢入輕舟。此時無月尤奇絶。不與蘓仙讓一頭。其五任聽隨潮上下流。時逢淺處急回舟。水工指點龍山近。靑村燈照浪頭。</text>
<title>次韻勉醇留渭陽郡衙見寄</title>,<text>再宿方知遠。三飧昔懶過。盃樽愁與敵。書卷睡爲魔。官靜人看鶴。林喧雀報蛇。納凉須改事。新課更如何。</text>
<title>有懷凡谷</title>,<text>倦雨翛然異。西風起稻花。野籬痕宿漲。盆水影歸霞。甁盡陶潛粟。畦虛步隲瓜。城南似殊地。客思更天涯。</text>
<title>金湖過蓮池</title>,<text>秋水歸洲露曲池。長郊風晩獨吟時。芙蕖過午房房斂。含滿天香只自知。</text>
<title>對菊柬舂客</title>,<text>陶潛貧病酒樽枵。獨掩衡門卧寂寥。遠要詩朋勞赤腳。近來籬菊逼靑腰。繁英晃月增金暈。幽馥籠烟勝篆燒。遙想江南秋事晩。寒霜應爲夕餐饒。</text>
<title>次韻凡翁雨中見寄</title>,<text>取次移床避漏垂。槐花落盡向秋枝。夜聽簷滴淸妨睡。晨折籬梢濕未炊。玄晏病來盡捴廢。陳生老去酒無衰。三朝溪漲成惆悵。可奈江南萬里思。</text>
<title>次韻沈克家兄弟嘲無口匏見贈 三首</title>,<text>所惡智人應爲。全天本面視吾匏。又因無口招多口。口一開時奈衆嘲。其二那得莊生譏惠生。瓢樽俱以斲眞名。刳心鑿口方成泛。絡馬穿牛合並評。其三苟去本心貪外物。須知酒漿等煤塵。爭禪托老俱閒話。自有天然無口人。</text>
<title>贈別關西。用崔立之韻。</title>,<text>惜別依霜菊。宵筵接暝曛。古城留片月。仙峀送行雲。雅趣樽中見。高名塞上聞。宦遊成快觀。奇蹟少如君。</text>
<title>別後。又用前韻。寄示。</title>,<text>天風古驛路。人去再斜曛。生色西京月。關心北闕雲。別來時菊晏。憶處遠鴻聞。斟酌同懷枹。餘樽擬與君。</text>
<title>薪島。次黃聖吉韻。</title>,<text>多思看落照。倚壁卷殘書。地盡聞鴻鴈。天長滯鯉魚。村舂催稅日。巫鼓樂豐餘。久客能成性。鄕園夢亦踈。</text>
<title>拈杜韻。贈別少游。</title>,<text>又因君去墮愁城。盡日心如風裏㫌。窮後自知詩有鬼。悶來彌覺酒猶兵。行藏雲鶴無時定。襟袍秋潭徹底淸。努力簡編應及早。何須梁父不終平。</text>
<title>哭獻納族兄</title>,<text>浮沈此意得誰知。爭道周侯鳳德衰。物外簪纓看蟻穴。人間蠻觸付蚊眉。身藏有跡無名際。道在微吟半醉時。無飯無家容易死。想來秦失亦興悲。其二眼中奇氣人如在。面上春風草已生。自後杯樽何意緖。由來天地忌才名。共知辭句無陳語。獨許經綸有細情。半世宗風兼友道。不堪滄海涕孤橫。</text>
<title>哭舂客</title>,<text>時逢輝祖對漣洏。此子君知與我知。飮酒不多能愛酒。鳴詩已久若無詩。每來帶笑當何喜。到死吟窮未作悲。禍福賢愚無定理。皇天獨惜鄧攸兒。</text>
<title>題霞谷鄭莊壁</title>,<text>是處雲林事。人閑境始閑。宿罷悠然望。初霞照半山。</text>
<title>映波亭。與凡翁阻雨信宿。拈韻同賦。</title>,<text>數本瓜畦當藥欄。孤軒臨瀨得虛寬。偶來沙鳥如新識。斗過風帆每起看。小酒入宵風味重。枯棊帶雨子聲寒。却緣二妙俱持被。評閱圖書覺少歡。</text>
<title>雨中偶成</title>,<text>數朝煙火冷。盡室看簷頭。只許啼蛙得。須添病鶴愁。海船何地滯。山郭此時浮。稂莠偏霑長。農言未保秋。</text>
<title>雨中。聞凡翁宿愉如宅有懷。絶句。</title>,<text>高樹蒼凉覆院垂。枝枝襲雨灑軒墀。琴書乍冷醒人困。偶坐深寮暖茗時。其二悄卧頹簷看四垂。輕凉吹興繞君墀。應無俗客衝泥到。莫謂晴時勝雨時。其三厭對淸樽悶雨垂。坐深如病不窺墀。徑須遣騎邀狂客。快覩霑凉醉倒時。</text>
<title>聯騎往看洞泉宗兄病。途中聯句。回文體。</title>,<text>前溪小醉共錢𦝫。性源。 晩日沙堤半上潮。幼公。 年老入秋新感重。幼公。 夜長依枕病愁遙。性源。 懸巢見處村藏樹。性源。 宿鷺驚時馬度橋。虞臣。 聯騎數來同約有。虞臣。 烟雲隔濶思迢迢。幼公。</text>
<title>謹和凡翁。次廻文上下韻。</title>,<text>前村步醉倚廊腰。酒重初紅面暈潮。年稔樂應歌世治。歲窮愁獨去天遙。懸帘舊肆秋歸客。印月新溪暮影橋。聯袂共遊閑夢隔。烟迷遠樹海迢迢。</text>
<title>戲用玉連環體上凡谷</title>,<text>心隨征鴈不堪留。田水初淸穡事休。木落荒山雲葉廓。郭翻殘照屋鱗稠。周顒免被譏塵駕。馬援何妨老舊丘。一去滄溟應歲暮。日間頻見慰離愁。</text>
<title>夜坐有懷。凡翁呈二絶句。戲用藥名離合體。翁喜使方藥。余又將離遠。亦感離合無常也。</title>,<text>懷人凉夜獨挑燈。心愛相看每眼靑。皮裏杈枒俱筍石。韋弦規切好閑聽。其二繞壁圖書須五車。前村過訪話桑麻。黃花節晩思空遠。志在田園未有家。</text>
<title>奉和凡谷藥名詩見寄韻</title>,<text>續斷鴻聲惱客衷。蒲黃遠渚稻田空。預知計日趨南海。旋復看雲倚北風。簾月懸鉤開酒榼。籬霜放杖嗅花叢。憐君氣射干牛斗。遲暮成甘草野翁。</text>
<title>同宿映波亭。主人前寄二首。償宿逋。</title>,<text>離懷黯黯倚江欄。小酒頻添爲強寬。千里更無樽共對。兩鄕唯有月同看。近驚漁火鴻聲急。遠帶流星樹影寒。明日何須頻悵望。趨庭此去有深歡。</text>
<title>凡翁寄詩。調醉叙別。</title>,<text>率然杯杓被人催。注瀉離膓熱九回。莫謂酒能將病至。其如醒更領愁來。十年靑眼分時斂。千里黃花憶處開。猶有三宵眞可惜。起看山日又西頹。</text>
<title>和凡老秋盡夜贈別</title>,<text>三秋一夜盡。又屬別離時。日日隨鴻去。山山聞葉飛。暮雲棲旅夢。浦雨送遙思。訪海空留約。君憐遶膝兒。</text>
<title>謹和凡翁</title>,<text>都無小點只全癡。贏得平生五鬼持。詩遇難當添費力。心因無奈強拋思。裝爲入槖雙書篋。分付看家一病兒。何處懷人偏黯黯。燈殘孤店月斜時。</text>
<title>行期蹉數日。又夜會。拈杜韻。</title>,<text>且喜頻玆席。何須別淚霑。燈深泫雨壁。窓亂被風簾。酒爲難離重。詩因遲發添。沈吟看老菊。明日去陶潛。</text>
<title>途中遇興。成咏上凡谷。</title>,<text>風埃三日撲征鞍。不妨崇朝雨未乾。秋色過林無舊醜。壚香吹客起新歡。錦江以後聞南語。車嶺之前見早寒。每到村深山靜處。考槃虛憶與君寬。其二南城暮雨接湖雲。度外鴻聲憶處聞。遠浦烟收帆點點。平田人去鳥紛紛。每來壺邑逢名酒。初自恩津見此君。羞對村翁問年稔。生平五穀不知分。其三石磴縈廻萬樹林。招提衮衮豁煩襟。飛塵不到諸天土。初日先暉六丈金。遠峀羅供東塔眺。老藤盤借北臺臨。可憐俗業纏君住。如此雲霞未共尋。</text>
<title>春夕遊林塘。占姚武功閒居遣懷韻。</title>,<text>未有惜春意。此心隨境閒。偶然來鄭谷。移日對溪山。古樹連簷直。餘花着地斑。從欣無俗客。巖戶不須關。其二貧巷苦湫濕。門庭如廢池。暫遊成豁臆。盈眺摠宜詩。杜子靑苔酒。蘓公白鶴棋。主人縻吏事。林墅負芳時。其三望野移時立。幽禽和孤吟。詩成無次寫。酒到不量斟。近郭烟霞淺。依山結構深。高雲偏向我。未謂獨無心。其四多少窮生事。成虧在筆端。未辭終世苦。應有後人看。轉信天機作。寧容事干。冷然倚短策。自覺出門寬。其五背市人烟少。眞堪歇此身。綠蕪偏近酒。幽竹不關春。檻外山環盡。簷邊鳥度頻。更添前夜雨。衣履喜無塵。其六先輩風流地。柴門盡日關。雜蔬三數畝。老屋十餘間。累石籹泉眼。交蘿護砌顔。已無人我相。坐久似吾山。</text>
<title>滿月臺。次荊公金陵懷古韻。</title>,<text>天爲通潮入後江。泰封奔死始林降。孱孫自壞世無萬。眞主將興王豈雙。村女至今知戴笠。義民何處不開窓。靑山綠水依依在。供與遊人對酒缸。</text>
<title>題米元章第一山字</title>,<text>第一江山額。無雙海嶽書。與樓爭壯健。依景更通䟽。碧峀騫威鳳。蒼波躍大魚。應難添一字。新榜謾盈車。</text>
<title>浮碧樓</title>,<text>斜日淸流辟。留舟上畵樓。平臨全局面。看盡遠汀洲。興歇餘禽響。升入棹謳。千年變夷俗。誰識本箕疇。</text>
<title>箕城</title>,<text>繁華百代見民風。士女娛遊到暝鍾。神馬餘痕波出沒。井田遺制路橫縱。九梯基古留丹棟。十字原荒護碧松。更向含毬門上望。平郊如畵氣纖濃。</text>
<title>城南聯句</title>,<text>吾道今辰在。心期此會佳。性源。 毫煤當服佩。魚蠧契生涯。長卿。 氣味應呦鹿。形容自蟄蝸。幼公。 頤神藏跡禸。窮物到根荄。性源。 志貴牢提。言要禁岸崖。長卿。 銘心渾一俗。因病懶全䠹。幼公。 長癖文爲祟。多窮鬼不排。性源。 評詩襟屢盍。潑睡眼頻揩。長卿。 趣喜蘭同器。培非橘過淮。幼公。 靜應賢者道。驕乃厲之階。性源。 守素身恒適。聞非氣欲哇。長卿。 晩課慚負董。蚤仕免憂柴。幼公。 古藉漫難賾。遙書遽未楷。性源。 別離悲歲每。潦倒頌恩皆。長卿。 與分裝眞隱。從人悟過差。幼公。 樂貧猶婦孺。識字及鬟釵。性源。 搜奧窮軒頡。論交沂葛懷。長卿。 累功宜述蛾。虛質㥘逢豺。幼公。 用拙除楞角。忌譽避標牌。性源。 但愁趨聵聵。誰敢恃偕偕。長卿。 客徑從荒竹。孫謨不植槐。幼公。 豈曾禪得忍。不待絶無儕。性源。 燈暗添麻液。爐寒爇豆䕸。長卿。 詶衷頻轉席。沿興起尋鞋。幼公。 事在丌中了。憂從地底埋。性源。 道期交勵益。詞愧效呫唲。長卿。 何沈誰宜瘦。歐梅敵欲捱。幼公。 抽思呵澁硯。覓料遍寒齋。性源。 強儗排歎悶。難任限鬲乖。長卿。 更須純士起。餘約幾時諧。幼公。</text>
<title>寒井聯句</title>,<text>幽獨難成興。提携病強攙。敬仁。 慮淸僧家漠。䫉古石巖巉。性源。 撿行看新則。拈詩起舊饞。純士。 辨材寧待爨。懷玉喜逢礛。長卿。 好惡吾憂爽。方員世莫椷。幼公。 塵障嚴立楯。學海早懸帆。敬仁。 探理期窮堀。治心法顧碞。性源。 儼思羣惱伏。嘿對兩襟鑑。純士。 妨俗牢甁守。省身惕帝監。長卿。 馺娑違下學。脩束愧中嵌。幼公。 對衆心方憚。論衷語不詀。敬仁。 窮時吾得定。幽處鬼窺諴。性源。 躍出非鑌鐵。磨成秪玏瑊。純士。 正弓須輔檠。鞭蹇敢追䭵。長卿。 效嶽寧安垤。當風免動縿。幼公。 天機微處息。客慮劇時芟。敬仁。 月要無離學。時言不戒緘。性源。 常行憂泥俗。小善㥘容讒。純士。 襟袍輸莊匏。生涯困杜鑱。長卿。 同人心喜啓。與世口疑銜。幼公。 守訓思全簡。迷趣怕嗜鹹。敬仁。 處柔深契道。弭志強從凡。性源。 塡欲深猶海。宅心固類崡。純士。 誠扳葵日苦。才負石經劖。長卿。 漸業閑輿馬。前非制窟毚。幼公。 出虛知度量。逢若歎涓瀺。敬仁。 資識裝龜判。審機學鳥嗛。性源。 書無元凱癖。耕慕子眞巖。純士。 鸚舌那離鳥。松心不改柉。長卿。 就桑求類臝。扎木慮窮䖗。幼公。 馨趣交蘭芷。團和沐靄雰。敬仁。 割園栽杞朮。賣劒具犂釤。性源。 安約堪希憲。委天詎卜咸。純士。 趁強占競病。恢智去䛏諵。長卿。 令簡醅騷㞕。詞蕪逭忌㺑。幼公。 惜更藏跋燭。捈氣褪襦衫。敬仁。 理徑分新竹。憐貞撫古杉。性源。 簪因新句盍。祛爲後期摻。純士。 抵敵勞哇肚。傳人恐呿凾。長卿。 應非事裁鏤。無恠胥言儳。幼公。</text>
<title>立春聯句</title>,<text>信序無南北。春心若轉扃。圓嶠。 窅微天改事。訇戛斗移停。令翊。 物物凾王澤。生生感帝靈。圓嶠。 岸如回態色。山欲幻痍疔。令翊。 餒氣蘓荄枿。韶姿竟介𣬹。圓嶠。 陰蹊潛柝蔡。重沍細傳鈴。令翊。 碓稍疏渠搗。紗爭占石洴。愛羲仁發動。頑雪悔叮嚀。圓嶠。 糞礫翹歸化。林樷喜逭囹。令翊。 草艿疑變魯。魚上類遷邢。圓嶠。 宿昔猶殊候。幾微詎察形。鳥聲矜媚嫩。人意恝暄昤。令翊 獠語增驕黠。蒙妝強嫕婷。圓嶠。 潑泥挑櫱韭。循壁喚殭螟。令翊。 蟻政遴開市。龍圖議放霆。圓嶠。 藉暾谾欨𡏖。超類柳垂綎。令翊。 田淖公須燕。原蕪漸引駉。圓嶠。 我俄猶擁火。人已競遊坰。令翊。 祭獺繽尋浦。賓鴻便在汀。圓嶠。 寬厚承呂虐。新命措周刑。令翊。 細菜誰登案。嘉詞互帖欞。圓嶠。 家家修服佩。在在燕鮭鯖。皷缶歌平泰。敶甌頌壽寧。令翊。 歐儺轟柝鈸。分戲閙堂廳。符祝烖禨蘀。風占黍稷馨。圓嶠。 物情均遠邇。佳俗極瞻聽。摠要今年好。爭歡始律丁。令翊。 推遷觀變運。牢落惜增齡。圓嶠。 身計思更燧。鄕愁儗拔釘。令翊。 舊愆鑑久鏽。前事酒迷醒。誦詁淆砂鐵。詞章詫瑩玎。圓嶠。 質忘分玉鼠。華務侈帉。但飽眞鶢鵯。輕嘲只蝘蜓。令翊。 蘊私廋剝蝕。譚理謝淵渟。圓嶠。 敬口嗤金鐷。無文笑簋鉶。令翊。 虛功窮筆槧。高致倒壺銒。圓嶠。 蠓樂那違罋。罍貪轉罄甁。令翊。 磨甎求彼。燒汞指天廷。幾困尋津筏。長如觸首屛。圓嶠。 物窮知返性。輿敗懊趣陘。令翊。 屛跡跧幽室。潛心對皞冥。圓嶠。 仁端隨長植。感緖自移星。令翊。 抧棘催旋足。桑楡急掣翎。圓嶠。 與時憂刺促。移武歎竛竮。契趣憐庭草。添工較朔蓂。令翊。 蘧非圖改糾。顔樂勉尋侀。圓嶠。 誤漸寧全芷。能誠亦化蛉。令翊。 就山期絫蕢。分派禁浸涇。若象深逾水。如鵬善徙溟。圓嶠。 固㞐從峙。存戒視眠𦏪。郭索羞遲蠏。跳梁制捷㹶。令翊。 儀規頻省彀。淬勵必需硎。圓嶠。 原憲應非病。玄成獨保經。何能扶歲月。無或涸溝濙。令翊。 遷善依喬木。懸忱詠隰苓。圓嶠。 决彄齊巧力。瞭目辨媸娗。令翊。 起惱揮刀斷。提昬喚主醒。圓嶠。 得閒燖古昔。聞訓篤䥴銘。令翊。 一意循規榘。羣骸任使令。圓嶠。 矢書徒號肆。騁辯莫誇瓴。馮恐攖隅虎。程猶喜獵軨。令翊。 禾苗在成熟。枝葉貴彫零。始達終江海。爲名止爝螢。圓嶠。 嘐嘐希聖卓。蹋蹋履先型。不息樞違蠧。無根颶倒亭。令翊。 靜須生室白。勤要出藍靑。點序隮堂奧。窺高怕逕庭。圓嶠。 文排舞牙鼓。行效繫虛舲。令翊。 實地宜先蹠。謏聞可足聆。樂仁同嗜䏑。湛德况醺醽。圓嶠。 小界緣登岳。擔楹始擧莛。令翊。 天機看攝提。人事驗篿筳。圓嶠。 桴海堪行道。籬溪合帶笭。憂歡輸分福。歌詠好琱玲。令翊。 羈跡羣麚豕。君恩望鶺鴒。地荒謠樸魯。山邃水淸泠。圓嶠。 藜屋呈騷錯。糠燈對黯熒。令翊。 倚衡行䫉信。狃俗任巫伶。隨處安窮樂。何居陋鄙腥。圓嶠。 况成萊綵願。無復怨蓬萍。令翊。</text>
<title>晩秋聯句</title>,<text>絶國歲屢薄。高秋意更遠。圓嶠。 亂煙欺禿磧。荒樹幻鬼巘。肻翊。 物性晦靡漫。天機與抑撙。令翊。 蒲劒頓失銛。柳絲禿難𦃕。圓嶠。 萃石魚不競。下鞲鷹初狠。肻翊。 山顯欲憫愚。水殺不役鯀。令翊。 饑鵶𢲻蘦稃。羸豚起宿蓘。圓嶠。 橡殼枵塡。匏蔓秙守畽。令翊。 驕霜妝豔幀。邁羲促流輽。令翊。 素帝修計券。玄官理襜幰。圓嶠。 林豁愁麕麝。牢寒㥘駣㹙。肻翊。 老鼠慍蟄蝡。羈鴻集揫緷。令翊。 敗菊誇奔殿。赴蛇憎圈豚。圓嶠。 嶽雪割界限。牖風蔑關楗。肻翊。 月霽增金漪。天澂徹瓊緄。令翊。 薄陽思踰梁。嚴瀣擬侵阮。圓嶠。 岸菌縐須翦。汀蘆箭未鞬。肻翊。 庭梢公獻醜。山嶨未廋硱。令翊。 砌蘚負癥疥。溪石露齦齫。圓嶠。 城砧挑婦嬾。鄰誦喚客悗。肻翊。 驚葉鳥悚羽。㥘川牛瞠䁔。令翊。 邃林成椅梓。深水葆鮪鰋。圓嶠。 客夢淺搖落。邨輞弊載稇。肻翊。 沽節松倔強。得時楓媚娩。令翊。 弱葼皆歸根。病翼已橫翉。圓嶠。 謀拙見林鳩。知足想河鼴。圓翊。 坐晨起怵惕。就奧習偃蹇。令翊。 人情故感時。天末况不返。圓嶠。 遠心看逝翮。旅愁簇亂輥。令翊。 艱難在路夐。會合得歲晩。令翊。 萬里弊夢徂。一夕見汝悃。圓嶠。 恃樂並衾褥。憂衰察顴䫀。令翊。 潑壅肚欲飢。絫詶舌遭齦。令翊。 奇文醒漏忘。美饌鎭嘔㽹。圓嶠。 衣盡久塵椸。資罄已閒㯻。肻翊。 話衷客知出。撿裝牖自揵。令翊。 慮疾刀圭隨。虞饑升斗損。圓嶠。 質疑檢標籤。計儲視篅𥫱。令翊。 僮預藏榛薁。鄰能送魴鱒。令翊。 語覃親族皆。身遊京國宛。圓嶠。 灑簟除坌壅。墍壁禁蝡蜿。令翊。 翦布防服綻。招工備盎懇。令翊。 恩荷生成偏。樂忘空虛遁。圓嶠。 替勞詶蒙肄。分包謝鄰懇。令翊。 韋牀正喜聯。杜鬚不嗔挽。令翊。 苦莧甜腴腯。䟽黂侈紞綩。圓嶠。 矮檼憫折㡇。歪堗警失踠。令翊。 茅檐匿朝𣋞。松烟納夜焜。令翊。 鑿麥倩壑碓。搬柴丐犝䡊。圓嶠。 謠俗恚衿弁。閭屋慕囤圈。令翊。 謀供趁網釣。就分效織梱。令翊。 居鄙寧嫌陋。善俗不敢忖。圓嶠。 曉驚起聞角。宵誠託拜衮。肻翊。 塗淖不戚龜。蓬堵好息鶠。令翊。 閒話且姑置。近業欲何本。圓嶠。 離索記問謏。浸染義欲混。肻翊。 舊漸慢刊伐。始仁愧愉惋。令翊。 行難吾無得。遂志汝可諼。圓嶠。 土積且嶽峙。源細可流滚。令翊。 爲器必廟瑚。所寶豈紀獻。令翊。 善變斅遷鶯。羣嘲置執蝘。圓嶠。 起懦疾鞭羸。味善換嗜。肻翊。 鄰德始懷獨。服衆戒務掍。令翊。 敦慕持志意。緘固禁諑噂。圓嶠。 朋信在共裘。閨敬始執笲。肻翊。 沮氣傷局縬。狃行入粗笨。令翊。 冉晝宜存警。樊圃莫留綣。圓嶠。 敬叨誨誘切。敢緩痼習𠟃。肻翊。 五技怕窮梧。九仞慮虧畚。令翊。 絫日終成歲。理璞定見琬。圓嶠。 就急應輿僨。務高易鐘䃂。肻翊。 道味商欲肥。秋陽孔可烜。令翊。 美材欲受變。凈蓮不染涴。圓嶠。 禮疑分斷瀾。理奧破混沌。肻翊。 無剛瞿責棖。不伐景贊反。令翊。 營宇卽摭基。爲稼便菑畹。圓嶠。 眇諐撥如刷。衆善蒐作苑。肻翊。 道遼須俶昕。洋危早牢𣄏。令翊。 金在鎔韡鑠。木就壅薈菀。圓嶠。 喜規惜乖多。圖新未睡穩。肻翊。 胥勖意冞接。念別膓欲刌。令翊。 俄訢將軾轍。旋愁邈薊鄢。圓嶠。 遲回勌理裝。繾綣勔加飰。肻翊。 朔飈壯碎綿。嶺确慣催錕。令翊。 畏途軫獨邁。愁膓惱中㶧。圓嶠。 涕垂若决瓴。咽閉不緣鍵。肻翊。 待逢願縮時。望去厭遮坂。令翊。 鑽棗期復庭。遞葭逝慰梱。圓嶠。 翻思荷恩照。那得共歸偃。肻翊。 長言慰離遠。此道貴諤謇。令翊。</text>
<title>淸潭聯句</title>,<text>始轉弘橋樹。巖潭已入譚。性源。 棲遲違勝賞。牽率擬冥探。長卿。 路僻神初廹。溪開興便婪。幼公。 岧嶤山堞見。隱映佛宮諳。性源。 隔峀雷蟠響。窮源鏡露涵。長卿。 媚人添昨雨。粧鏡匝新嵐。幼公。 林谷初迤北。蓮峯忽在南。性源。 攢揪深東峽。昭朗遂成潭。長卿。 纖滓淘沙凈。洄瀾闘石酣。幼公。 側崖驚潄雪。圍壁鏁渟藍。性源。 璀璨珠鋪箔。琮琤鐵碎䤴。長卿。 鮫機飄剪剪。天蘂雨毿毿。幼公。 輕鷺跳波急。高虹飮壑貪。性源。 神絃疑聽瑟。鬼劈不痕鏨。長卿。 曲折隨巖別。奇幽逐面參。幼公。 繚壁張綺綉。疊石薦奩凾。性源。 對語喧難辨。潄牙冷妨含。長卿。 幻形滕六訝。凌焰祝融慚。幼公。 重樾推如積。豗波戰未戡。性源。 翠橋通窈窕。丹楝架谽。長卿。 迮地藏紆遠。低天穩盖弇。幼公。 樓幽林月亂。墩僻野藤覃。性源。 景要移宗壁。山宜結戴庵。長卿。 惜澂嫌腳厲。搜嶮信衣襤。幼公。 散屧峯峯勝。浮桮曲曲堪。性源。 夢驚疑雨卧。神逸想風驂。長卿。 勝事當何再。玆游擬已三。幼公。 晩醺山酒薄。新瀹磵蔬馣。性源。 靈境留詩媿。仙源返棹憨。長卿。 牽情重濯弄。携興指伽藍。幼公。</text>
<title>憫旱聯句</title>,<text>炎節重三農。天心此一旱。性源。 湯仁比古齊。傳澤於今罕。幼公。 晶露夜泫珠。彤霞晡擁繖。虞臣。 土肌矜硬麤。物性辭津緩。性源。 海介煮逾潛。藐神炎欲袒。幼公。 流熛懼爛頭。伏潤未通脘。虞臣。 放市蟻停徭。竄叢禽抱懣。性源。 林櫻皺久烘。氷井㵒經煖。幼公。 鵠矯怨焚巢。鸛瘖無歗伴。虞臣。 枝枯砍旋燒。泉縮汲難滿。性源。 未慮野空虛。先憂人渴痯。幼公。 高槐翠葆殘。遠瀑明紈斷。虞臣。 圃麥打空稃。盤蔬咬勁簳。性源。 無心愛月來。撫節驚宵短。幼公。 陂障不成滋。豆禾行盡暵。虞臣。 連朝霧不收。每夕雲相趲。性源。 村惜鎛長銛。閨愁衫未澣。幼公。 涸深有倦槹。掘洑無全疃。虞臣。 惠瓠靳抽鬚。卓鴟愁嫗卵。性源。 硏龍跡未眞。甕蜥功難纘。幼公。 軫畢候無徵。瞽巫占益誕。虞臣。 狢驕擲溷遲。虬老呼霆懶。性源。 秧畎鷺猜塵。泥渠魚遁窽。幼公。 羣乾競呷呀。庶力還慵散。虞臣。 閧水及姻鄰。訟風連鄙酇。性源。 勤憂切廈氊。感召孚牲瓚。幼公。 八域仰同陰。百神繽獻欵。虞臣。 微飈繞樹梢。暗潤升麻稈。性源。 商舞佇盆翻。肫禳非甕算。幼公。 預謀報慶嘉。野醞賖千。虞臣。</text>
<title>喜雨聯句 虞臣已歸</title>,<text>天功自待時。人意謾愁旱。幼公。 曉駁雲行稠。昨陰星見罕。神飈煽水輪。畏日廻炎繖。性源。 潤動玉河低。氣蒸瑤瑟緩。幼公。 玩權神怕符。悔罪魃思袒。性源。 新喜換眉頭。宿煩䟽肺脘。猪龍起屈沉。蝎虎開寃懣。幼公。 乍滴葉聽凉。急捎塵潑煖。浴渦鷺引兒。鼓藪蛙呼伴。性源。 山並峭尖埋。田先坼罅滿。幼公。 羣枯戴沛恩。百族蘓沈痯。性源。 牖景錯昏明。簷聲遞續斷。渾天罩銕鍪。匝野攢銀簳。幼公。 穉蔓驟舒長。健苗爭引短。時膏殿麥秋。野苦紓蓷暵。性源。 防潰事添忙。募傭鄰競趲。幼公。 注淸閘溢漚。漲膩谿喧澣。性源。 黃變老秧畦。靑抽新芋疃。泥鑱動蝟毛。饁椀排蠶卵。幼公。 人佇周年登。王今湯德纘。明馨聖有孚。景貺天無誕。性源。 已慶釋民憂。還欣起客懶。幼公。 澆書引市酤。洗藥䟽庭窽。性源。 牀冷避窓虛。巾淸理髮散。拂霑㙲瓠瓜。候霽廵譙酇。幼公。 四野掛閒槹。三壇登賽瓚。晨渠靜舊爭。晩鵴啼新欵。性源。 壞壁剔藫衣。漏茅苴麥稈。幼公。 田時暋夏勞。民産增秋算。性源。 野俚續農謳。滌毫慚雪椀。</text>
<title>聯句。祭獻納族兄。</title>,<text>維年月日。族弟天翊，令翊，忠翊。懷虎賁之典刑。劇驢鳴之傷悼。一斗思嗜。五字分聯。恭祭于族兄獻納李公之靈。暮道風流喪。秋天逝水高。天翊。 永閑嵇叔駕。空憶老秦號。令翊。 湖海牀塵積。風霜淚目蒿。忠翊。 如今空馬市。宿昔見人豪。天翊。 禮樂河間遠。詩書郤縠褒。令翊。 流芬徵世業。餘慶出英髦。忠翊。 雅望推雙璧。文聲叶八璈。天翊。 力優開浪翅。才蘊發硎刀。令翊。 餘事搴高桂。前身竊翠桃。忠翊。 通衢乘大屐。薄酒典恩袍。天翊。 溺座調鄕卿月。拋章忤使旄。令翊。 乾坤雙白眼。軒冕一秋毫。忠翊。 肚濶藏多恠。辭狂吐取嘷。天翊。 尙羞秋水喜。肻學夏畦勞。令翊。 曹務焉知馬。南烹詫食蠔。忠翊。 掌禽閑欲狎。褌蝨懶還搔。天翊。 斂袖觀顔汗。深居莞刺毛。令翊。 直絃虞見撓。利器自安櫜。忠翊。 擇地寧越鹵。和光強歠糟。天翊。 穀梁從怕腹。茅俎不加尻。令翊。 奡兀憑長醉。空虛樂久逃。忠翊。 全生懷獨往。高卧任羣謷。天翊。 盡道隨時放。誰窺內行操。令翊。 義曾輕晏駟。廉亦薄陳螬。天翊。 刀許堪傳覽。齒看不啓羔。天翊。 竟成滄海釣。莫解碧空絛。令翊。 鶴野寒停啄。鵬溟窄礙翺。忠翊。 枝離波上梗。枵落雨中槹。天翊。 白髮偏欺病。蒼生未息嗸。令翊。 行藏秦逐客。顔色楚離騷。忠翊。 老厭乘驄鮑。窮逾種秫陶。天翊。 百年歸委順。萬事付酕醄。令翊。 袍穴寒無絮。鍋塵晩未轑。忠翊。 人情憎獨潔。天意餉羣臊。天翊。 孤笑筇閑倚。多慵髮不韜。令翊。 新交參抱犢。舊會阻持螯。忠翊 往者迎君喜。頻時就我敖。天翊。 夢慚追謝草。游幸廁莊濠。令翊。 暮肆搜千釀。春城走幾遭。忠翊。 眞襟開酒謔。僞怒發碁鏖。天翊。 金七新燔肉。蔓婆帶熱糕。令翊。 逢塲皆宿嗜。是日飫羣饕。忠翊。 沸茗吹脣呷。寒葅澤手撈。天翊。 見形知樸古。出語愧儇囂。令翊。 冠屨同交委。歌呼許濫叨。忠翊。 浮生無舊樂。未死哭吾曹。天翊。 偶離顓兒虐。遂成晉竪膏。令翊。 生應延鬼座。老得解天弢。忠翊。 荒堵傷威鳳。驚波失巨鼇。天翊。 駏蛩今柝影。麟鹿舊同槽。令翊。 泡幻何堪玩。薪膏不奈熬。忠翊。 枕凉蕭寺雨。魂斷廣陵濤。天翊。 酒席悽鄰笛。琴工寂海舠。令翊。 前班返西閬。遙淚洒東臯。忠翊。 宿業銷應淨。悲根蔓未薅。天翊。 風塵人冉冉。江漢水滔滔。令翊。 神遌何論世。心銘久已牢。忠翊。 天長鴻叫急。秋老葉聲颾。天翊。 未展芻鷄赴。空含寢廟咷。令翊。 聯詩書素札。更酌薦香醪。忠翊。</text>
