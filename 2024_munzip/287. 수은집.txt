<title>田家卽事 三首</title>,<text>我田日已長。靑靑如綺羅。謂言秋有成。擊鼓如鳴鼉。老農聞我言。向我笑荷荷。太半是稂莠。嘉禾自無多。及時不鋤治。秋事定蹉跎。我笑答老農。上天本無頗。雨露日夜足。其如生長何。稂莠尙可容。愼勿傷嘉禾。亭午霧露歇。獨騎舍後山。盤礴老松根。俯臨靑稻灣。耳目絶聞見。迥若離人寰。松風引午睡。夢入唐虞間。山鳥何處來。向我啼𠴨𠴨。我更厭其煩。攢眉扶杖還。吾祖職弘化。際會於成廟。辛勤撰農書。究極三農妙。遠抱繼無逸。此意知者少。達人無不通。孱孫愧不肖。進乏廊廟器。退昧農桑要。持此欲救飢。時時翻自笑。有如按古譜。鼓琴不成調。謀人與謀口。在天寧自料。又 二首偶乘晩來雨。經行種稻地。豈無蓑與笠。辟去厭多事。大奴出遠郊。部曲童子二。嘉穀沒野草。鋤荒云未易。濕地坐不安。稻畦凝立視。聊以散吾寂。豈爲秋成利。立久神思昏。居然倚杖睡。小奴不知禮。仰面相嘲戲。水田在山口。此道取衆棄。路上伯所有。路下吾家地。有時行稻畦。伯亦扶杖至。野老驅牛過。望見先回避。兩家二小兒。挾冊來環侍。雖無鍾鼎歡。此亦一樂事。力耕屬兩翁。力學兒勿墜。逢時與逢年。不必先擬議。</text>
<title>用韓詩之罘句語。招梁生 曼容。○ 梁生初來時年十三。而聰穎才藻。絶出等夷。公甚奇之。欲其成就。而還家久不至。故作此以招之。梁卽松川之孫。高霽峯之外孫。故篇內云云。</title>,<text>之罘別我去。計出柏馬下。我自之罘歸。晨夕念不捨。學堂諸少年。科時如解瓦。坐對老農愚。好懷開日寡。書來問無恙。三肅來使者。之罘實才子。不下洛陽賈。落筆數千言。足追大小雅。風馬與雲車。瓊杯兼玉斝。鄧林大江水。不足供揮洒。鳳穴無凡毛。骨法非外假。縱然我聞之。德行乃本也。譬如大山中。叢生梧與檟。其勢可凌雲。其初乃拱把。必也飽風霜。成材支大廈。況聞躍爐金。百鍊資良冶。老我實棄材。偃蹇如櫟社。勝也何敢言。閉口效喑啞。塵埃三尺桐。萬古期子野。於汝獨鐫誨。底裏常輸寫。快犢惜破車。泛駕憐駿馬。蜀鷄伏鵠卵。警後顏常赭。之罘必厭我。況復年婭𡛥。日月不貸人。忽忽如傳舍。花事已爛珊。朝夕成長夏。燕子日雖長。淸宵繼香灺。</text>
<title>謝綿城宰 鄭澐景恬 代書</title>,<text>嘗讀唐實錄。德宗貞元末。關中歲不稔。公私俱困竭。醉人爲上瑞。良民起殺越。禁軍脫巾呼。洶洶不可遏。玉觴淡無味。天意方忉怛。是時韓晉公。奉詔鎭兩浙。急督泛舟役。千帆簇如櫛。八彩忽傳春。顧謂太子曰。米至中渭橋。吾父子得活。正▒渴睡漢。一生坐迂闊。墮地慕唐虞。有志常覬豁。力學不逢時。與世極抹摋。力耕不救飢。日給猶戛戛。策名二十年。被服無短褐。奉親闕滫瀡。養軀只疏糲。有時簞瓢空。主孟常蹙頞。兒女叫索飯。衆口鵝雁聒。幸蒙賢地主。公廩分圭撮。況得務安守。葭莩又苽葛。供給公私餘。每助山家鉢。淡活成卒富。窮鱗感濡沫。瘦妻面復光。喜氣生毫髮。向我絶交徧。相對語刺刺。末路少此色。重惠安可揭。韻語替回鱗。午月旬有八。</text>
<title>挽崔判官仲吉</title>,<text>崔侯妙射法。得之養由基。岳立碎柳葉。百發無一遺。崔侯有豪氣。不減陳元龍。酒半兩耳舞。耳後生長風。崔侯稟直性。酷似澗邊松。苦心間遺侵。老幹迄穹崇。崔侯有淸德。絶勝五千戶。客到欠一氈。歷典邑踰五。四美萃一身。表裏好男子。何官不當身。武將莫與二。使主下瀬船。鯨浪定不揚。使居西北門。招搖應韜芒。使都四廂兵。輦路無猘狗。奈何用不究。垂楊坐生肘。不祿責歸人。不壽又誰咎。惜哉不可傳。黃腸藏好手。平生白羽箭。零落嗟長已。小兒敢如許。遺民俱涕淚。少君吾八年。相對輒輸寫。俎豆隔弧矢。肝膽一爾我。每每見君歸。嘖嘖稱夫也。少別忽千古。世事居然左。把釰九秋高。撫憤霜日垂。蘊淚寫哀挽。還如聞計時。</text>
<title>哭堂姪時見</title>,<text>我死汝當哭。孰謂我哭汝。我死汝當挽。孰謂我挽汝。汝年十有三。挾冊來吾所。眉宇見風雅。愁山吾汝與。秋月在寒江。欲以襟懷貯。詩是汝家事。已有絶妙語。脫略翰墨逕。自出汝機杼。越鷄覆鵠卵。時時愧齟齬。走馬且加鞭。不免煩榎楚。早知汝夭折。忍令汝痛憷。澗薪自束來。山蔬每親煮。勞多聽徒歌。有似裂白紵。歲月詎幾何。文如爇天炬。若操齊門瑟。軒轅氏律呂。彭蠡七百里。吐納無細巨。老夫喘吹筒。自守如邾莒。靑紫可俯拾。吾方盛氣胥。恥爲甕底鷄。早悟倉中鼠。人事不可恒。契闊幾寒暑。向來絃誦地。西風吹禾黍。素衣化緇塵。三年忍羈旅。一箭中唐彀。靑衿齒周序。聲名從此大。不日歸禁籞。同隊持矛者。一時如脫距。老翁謾笞兒。老婦願嫁女。奈何千里足。中道自消沮。掉頭世上榮。隨處求田墅。尙望海鵬搏。有時黃鵠擧。轉頭忽墮甑。浮生遽如許。才華斂一木。永向黃臺去。父號誰倚仗。兄哭誰次敍。至令我騎馬。行覓汝埋處。暮年世間事。益復無意緖。帽車入雪山。慟哭空延佇。</text>
<title>哀柳深源 永海時。鄕人有作臺官者。以私怨誣柳及鄕老數人。懸鈴逮訊。柳抗辭不屈。竟殞杖下。</title>,<text>我從絶海歸。歲在庚子秋。君來握手慟。萬松皆颼飀。奉觴賀吾親。從此百不憂。我赴嶺南營。百口皆啾啾。君卽走馬至。新淸如潑油。上以釋親念。下以解吾愁。袒裼鐵去馬。寒廳經宿留。又持兩段布。爲我道路謀。君家錐也無。高義實罕儔。我歸君卽到。喜色溢兩眸。黃花與白酒。逐日相獻酬。乃知天下士。至性有此不。孰云沒字碑。事事古人求。君是一品官。在世如虛舟。弋者實慕我。於君何怨仇。白地鑄虛言。千里作孤囚。猶是百鍊剛。不作繞指柔。柏府暴四大。張目視仇讎。君心有勇氣。三木已囊頭。君口有直舌。塞口不自由。一杖脚盡碎。永作鄕里羞。平生丈夫心。摧折成荒丘。遠日哭惟妻。諸孤猶滯囚。往復早晩事。陰車囚大幽。人生等浮漚。萬古一髑髏。且可直項死。不爲曲如鉤。君言在吾耳。想應無怨尤。</text>
<title>上山去</title>,<text>上山去山如削。下山來山如頹。上山去少人挽。下山來易爲推。躋攀分寸不可上。失勢千丈何危哉。不如歸去在平地。平地坦蕩形神開。坐平地脚不掉。臥平地身無災。勸君從此莫上山。君不上山去。豈有下山來。</text>
<title>綿田荒</title>,<text>種綿荒種豆荒。芝麻田作黃茆岡。種綿荒人無衣。種豆荒馬玄黃。芝麻不實乏燈油。永夜何以談皇王。去年綿開如撒沙。小兒得襦不索裳。前秋兩豆微有實。貧馬百藖瘦如羊。園收芝麻斗十許。荊釵亂髮猶無光。窮家自古少長物。破東補西無餘藏。今年況不似去年。卒歲之計誠荒唐。自是謀生似鳩拙。不必飮啄由蒼蒼。人寒龜縮轉得計。馬瘦懸鞍自不妨。欠燈不須借東壁。高枕自當眠夜長。</text>
<title>木竹歌</title>,<text>東風莫吹我園木。木頭有菜美於肉。未吹尙爲菜。已吹化爲木。南風莫吹我園竹。竹根有筍色如玉。未吹尙爲筍。已吹化爲竹。我家去海無十里。腥風不入將軍腹。去年買船爲養老。賣牛不足更賣犢。移船纔到法聖浦。官命載木還載穀。棄物不敢累安邑。況又平生厭請囑。將船賣與海邊人。心事淸閑勝百福。縱然不免令人瘦。所幸得免令人俗。貧士憔悴天獨憐。故遣珍羞在空谷。正是河豚欲上時。谷口半夜甘雨足。梢頭暗結珠蓓蕾。木筆森森遍山麓。行行採掇瓜甲香。片時盈䄡又盈掬。歸來一一付中廚。自古書生多食慾。第一先登甘竁盤。太半救得驕兒哭。最晩嘗新共山妻。慰答十年燈火讀。宮商角徵口中生。胸中書傳皆生馥。妖紅慢綠事已過。五月山田大麥熟。淸朝便覺食指動。芒鞋去踏山園曲。蒼梧巡狩輯五瑞。周郊繭栗如相觸。饞涎滿口口津津。蘀龍稱冤何足錄。山風野露入把寒。篚厥玄黃動成束。歸試囊中飡玉法。薇蕨滿盤眞奴僕。王子虛勞辟彊宅。風人徒然詠淇澳。木頭不關調度使。竹萌又無營門督。取之無禁用無價。宜與山人備肴䔩。五侯交鯖眞避席。列鼎厚味生腊毒。氷壺先生空立傳。項上禁臠非所欲。所以向東風與南風時。叩腹含哺煩百祝。不願先生食有魚。但願盤有嘉蔬鼎有餗。</text>
<title>酒家惡狗 自註。辛丑年間。出此題課學童。所作多不中意。乃背學于正草書此篇。丁未年間。有人袖此以示當國宰相。且謂我指斥時宰而爲之。朝夕且做奇禍。余付之一笑。甲寅春。得見於學子抄書中。不覺解頤。因錄之。留作後戒。且安子路而警伯寮耳。</title>,<text>康衢丈人市門居。一生沽酒爲生涯。縈風酒旗十丈高。珠液嘈嘈濃紫霞。門前有狗惡如虎。赤口毒舌開谽谺。跫音纔到便嘊喍。豎毛怒目當門遮。靑絲玉壺不敢到。紫貂金龜誰更賖。高陽酒徒跡如掃。窮巷冷落無來車。芳醪千斛化爲酸。無復前時旨且嘉。東隣西舍及時售。十萬靑餞堆滿家。門前徒長仲蔚蒿。月下靑帘空影斜。辛勤豢養爲禦暴。底事肆暴如斯耶。傷心豈獨酒家狗。更有國猘磨霜牙。靑雲岐路吠聲多。白日競肉何喧譁。才賢不直一文錢。九虎天關多夜叉。山南水北少相猜。大君之門不可久托些。皎皎白駒老空谷。騏驥低頭愁渥洼。我欲寢皮食其肉。嵬眼宇宙長咨嗟。</text>
<title>昌平棘園。次京試官韻。時公爲査同官</title>,<text>南宮文學鯨呑舟。徐庾不肯讓一頭。金門聽詔去坐曹。湖左兩月星軒留。北海精神藏滿腹。筆力龍文扛百斛。金陵修造五鳳手。不學繩樞裝草屋。試場作賦聲摩蒼。舂容大篇寂寥章。諸生眉宇盡黃色。一園三妙同看詳。査同末官困日夕。餘怯紅黃又靑白。眼前春筍忽成束。排字却忘千字冊。洪荒日月痺一肱。病眼昏花如暗燈。謄書胥吏混魚魯。朱墨校讎慙無能。一日五時徒餔啜。面背生泉流不輟。翻思疇曩陷賊時。苦語危辭向君設。蜑船虎穴幾傷神。絶黨又經三年春。纍臣歸骨實天恩。一生分作蓬蒿人。致身不意及左右。抵掌還忘經死九。強將牛鐸配黃鐘。雅量應無費訶詬。</text>
<title>贈玄上人。用玄洲韻。</title>,<text>祖師生世五十年。童顏不老猶赬然。一甁一鉢寄生涯。飛鳥行雲爭後先。探奇不憚去復去。演乘已窮玄又玄。三千世界盡領略。八萬峯頭恣攀緣。會心隨處卓錫住。已公茅屋輒三椽。破戒時時動新作。脫手句句千人傳。不效靈師醉花月。六博梟盧叱廻旋。法筵龍象第一義。天女下試顏如蓮。餘事丹靑非力能。不許張僧繇此肩。牋麻溢出鐵門限。幻出西王身毒天。名山大刹凡幾百。繡褾綵軸凡幾千。八萬觀音十方佛。兼之鬼馭與神鞭。活筆介介開生面。靈光照耀諸山巓。余爲靜者厭俗子。方外之交好幽禪。明明相望不相見。有似白月當空懸。今春訪我苦索詩。謂我風騷推老拳。我於風騷豈敢論。一生未脫三生愆。蛟龍窟上虎豹穴。目慣跕跕墮水鳶。纍臣歸骨亦天恩。自分於世成長捐。平生故奮若晨星。愧爾於人誠獨顓。松樣精神鶴般形。禪門氣味正堪憐。解裝又得詩數百。盡出翰墨諸名賢。趙倚樓詩中最多。有似韓公重太顚。更有石洲與德陽。短律唱和何精姸。倘非篤好似文暢。何能致多如是焉。蹇余無意逐風馬。欲和日月成遷延。近遣沙彌又來催。更道欲踏香山煙。香山山水夙昔聞。百尺飛流掛長川。我獨胡爲在泥滓。別夢已逐吟筇邊。待君完了白蓮社。倘寄招我歸來篇。</text>
<title>次金去非 地粹 韻因送行</title>,<text>淳昌有孫我重表。南斗之南萬人傑。往年夏秋間接話。爽氣津津衝赤日。寒江秋月八窓明。一段淸氷萬壑出。餘事文章又汰輈。筆力駸駸韓十八。居然一別隔苴麻。世事悲歡安可常。三霜草土欠一書。負負平生遺恨長。傳聞創鉅日自久。至孝無慙漢黃香。如何大冬積雪中。尺紙遠投虛牝間。舂容大篇六十句。句句寫出君心肝。突過黃初建安前。奚翅獨步靑丘東。分明典謨雅頌手。九萬銀河應一通。乃知文字自有種。祖父子孫成一家。我才元愧躍鑪金。豈敢自道爲鏌鋣。十年憂患眼生花。毛羽摧殘身不肥。爾來久息漢陰機。始覺杯蛇尊弩稀。東華香土九天上。北闕南山夢中見。平生故人若晨星。一字久斷金閨彥。感君高義動蟄鱗。末路人情無此色。北風南浦昨夜雨。斗酒無緣供善謔。明明相望十里許。擁爐悲歌多所思。又聞去去策高駕。長路漫漫愼所之。長安道上足貴介。陳說是非如風生。祁期爭指歲寒松。反眼交情誰弟兄。珊瑚恐碎鐵如意。善保千金歸去來。錦水闌干千尺氷。車嶺凍雪成千堆。百藖貧馬倦驤首。長雲老雁流哀音。暮年懷抱重離群。況乃於君情義深。騎奴立門索報章。木瓜愧甚瓊琚投。靑雲白雲自此分。去後過從眞謬悠。士別三日刮目待。待汝重修五鳳樓。</text>
<title>次體素子 李春英實之 詠重峯先生韻</title>,<text>重峯老子古遺直。我初得之諸老間。金山逆豎賣馬脯。不日天街飛赤丸。上書先借斬馬釰。一鳴爲祟落榛菅。魯國先生語先見。盡推老子先登壇。又聞狡倭懷蠆毒。甘言謂結兩國懽。抗章請梟義智首。誓令東海無波瀾。忠言不幸坐妖言。虜酋聞之猶膽寒。當年果用曲突計。猰㺄何能膾人肝。正當漆齒渡海時。公初生出鬼門關。巢傾卵覆衆乃知。滿目干戈長路難。平生不憚杞龍鱗。到此捐生非所慳。純剛百鍊不作鉤。九折丹心終一般。乘壇大慟鬼神泣。上馬長號衫袖斑。忠骸竟向陣前死。白日無情天獨頑。千秋更有卞城陽。有耳聞之俱涕潸。懦夫如吾有立志。每讀豐碑三發嘆。噫吁嘻庇民尊主實初心。國破身亡有餘酸。附元韻 體素憶昨雕題黑齒傾國來。國事正在龍蛇間。長戈如霜釰如雪。白日雷電驚飛丸。翠華西巡過太白。長安宮闕生草菅。猛將偸生如檻羊。書生何者登盟壇。重峯老子古人風。谷口耕雲奉親懽。平生頭上折檻書。誓將隻手障狂瀾。一朝捐生赴國難。腰間雄釰光芒寒。隨軍義士二千人。盡是鐵石爲心肝。鏖鋒先走上黨賊。壯志直欲淸南關。成功自古渠有命。衆寡不敵吾知難。所貴不負報主願。七尺之軀安足慳。父子相隨蹈鋒刃。卞家奇事頗一般。冤魂夜向戰場哭。土中碧血猶爛斑。睢陽高節是何人。庶䜛甘作淫詞頑。豐碑一出草棘中。千載行人應涕潸。我亦飄零感白髮。摩挲石刻空三嘆。酒酣三叫酹先生。西風日暮欠眸酸。</text>
<title>怨歌行 公始登第。以假注書入侍。時當喪亂之餘。奏▒旁午。規畫紛然。而注記如響。贍悉洞快。自▣上俯問姓名。特加贊賞焉。丁酉陷賊。抗▣不屈。賊人歎服。比之蘇武。在賊中累封疏▣賊情形。庚子歸國。召至京師。賜酒宣勞。▣馬還鄕。而當路惎之。褒錄不及焉。戊申▣▣仙馭賓天。公作此詩以自傷云。</title>,<text>妾家住在滄海湄。席門繩樞蓬作楣。八歲已學刺繡紋。黼黻星辰無不爲。家貧鉛粉不上面。卜年明鏡未曾知。試憑日者問休咎。日者布蓍言數奇。有身猶不許農家。但願嫁作君王姬。同時女伴盡拍手。笑不自量無鹽姿。勝笄初辭父母傍。選作采女入天閶。閶門五城十二樓。三千娥媌懸明璫。人人皆出欒范家。一一盡學宣和粧。銅簪羞列玉燕釵。翠袖敢比靑雲裳。洞房三日掩門啼。持此如何承寵光。手中猶有五色線。願補虞皇十二章。偶同程姬送唐兒。替人入侍承明堂。君王一顧賜顏色。斗覺寒谷生春陽。麒麟鑪上孔雀扇。畜眼生來未嘗見。西淸初日映赭袍。玉女投壺開閃電。坐久如乘銀漢槎。退來却疑滄海變。三春花事一瞬餘。倏忽枯榮如過箭。從此蹉跎歸父家。拂斗觚稜餘眷戀。曉風殘月夢催粧。覺來尙記重瞳面。誰知南浦浦雲前。忽逢海東蜑子舡。亂兵驅出勢蒼黃。猰㺄蛟𧍞爭垂涎。當時一死固不難。幽有鬼神明有天。生平願不百一遂。早晩欲報君埃涓。氈城三載掩面過。向賊何心作春姸。天威萬里不違顏。頭上昭昭如日懸。千般哀怨血一封。付與南飛白雁傳。傷弓誰忍挾彈視。只恐芳緘遺道邊。蟻負高山涉北海。人各異言君獨憐。千年華表鶴飛回。遼東城郭還依然。紅鑪白刃分所甘。雨露竟向絲蘿偏。差備門前一足地。玉旨丁寧中使宣。黃瓜分出御前羞。法酒滿酌黃金甌。此時魄奪虎豹穴。惝怳不知君寵優。出門喚渡漢江舟。却向江南歸路脩。父子相見亦君恩。齒豁頭童無怨尤。向人羞道舊宮人。落木寒山門巷幽。只恨妾身未分明。敢將紈肩悲淸秋。夢魂忘却罪如山。枕上時▣紅線流。三生長羨杜蘭香。謫久復作仙關遊。年年冬至十一月。富家借我▒履襪。君王生日十一日。送君爲作千秋節。細想玉趾執牙尺。滿意加針縫密密。貴從妾手到君邊。不願君知從妾出。龍樓消息竟何如。朝夕何人奉巾櫛。爲君常拜北斗星。月出拜月日拜日。願君千年萬年壽。與天齊高地齊厚。扶桑枯盡靈椿老。始放龍顏作黃耇。驚聞玉體二豎嬰。菲質經年消瘦久。乘除佐使問無從。九鑰天關九虎守。願從黃鵠借兩翅。飛入三淸紫淸裏。平生一曲河滿子。唱向君前腸斷死。誰知萬事一慟哭。白日竟到虞淵落。深山窮谷若喪父。況妾曾經侍君側。累重不能攀綴衣。徒步非關足無力。此生無復好因緣。忍死空憐餘命脈。四十年間燭散風。強半光陰兵火中。憶曾通進在銀臺。丙枕不安愁海東。傳宣使者徹夜下。漏盡金壺聞曉鍾。憂勤應只減夢齡。萬里風雲長算空。玉簫聲斷鳳獨擧。金鼎藥成龍已去。上天應在玉帝右。華几重豐謾西序。忍聞稽山占禹穴。却向蒼梧號北渚。分香空羨銅雀妓。拖腸獨作房州鼠。向來常奉未明衣。只今日晏猶虛宁。上林春色似去年。倘記前時賞花處。布奠傾觴香一炷。哭望長安但煙霧。如何將此千行淚。去洒昭陵松柏樹。</text>
<title>次韻贈朴俊福</title>,<text>初秋來訪我不在。去春來尋吾不知。喜君能似王謝燕。一年一度來見之。愧我當晝掩衡門。致君再度題凡鳥。吾平生不拒人來。岸巾相迎無老少。思之不見曷日月。豈惜階前盈尺地。昨晩人傳雙鯉魚。海錯更帶腥風至。淸詩脫手盡堪傳。爽氣津津眉宇徹。但問冷笑笑何事。我亦大笑冠纓絶。君看昔日遠法師。送客不曾虎溪過。只爲陸道士與陶長官。過溪三笑荷荷荷。</text>
<title>追次玄洲 趙纘韓善述 韻 自註。壬寅冬。玄翁之在土泉也。見遺七言長篇。惜傳者爲殷洪喬也。乙卯。始得見於鄭生私錄。愛甚追次。憑生回寄。</title>,<text>我家何有有桐孫。得之河中府龍門。神淵靈液積餘潤。疊嶺層巒相吐呑。寡鶴來吟聲裂玉。黃鵠群嬉矯翮逐。良材奇生絶比侔。垂文布藻猗歟休。般倕匠石運斤成。白雪陽春隨指流。闊遠天地與飄揚。得意無異逍遙遊。淳風已死事可傷。鳳凰不復來翺翔。南山白石不須彈。甯子有意干齊姜。山河大地覓賞音。健兒快馬紫游韁。橫行京洛遍一世。浮雲柳絮無根蔕。世人聽我欲煎庖。笑裏俱藏大食刀。幸逢夫子好鬚髭。溫溫恭人德之基。一聲彈出侑一觴。同心之臭蘭如香。連城白璧四竇間。季方元方兄弟難。辛丑昌平旅館中。珊瑚玉樹聯蒿蓬。飛辯風霆飜九河。兩家肝膽輒昭融。棘園文焰爇搏桑。舂容大篇接混茫。芒寒色正不受塵。有似衆星羅秋旻。衆作皆同醨與糟。閉聲縮手如藏逃。年年疾風掃秋葉。考官興嗟神鬼泣。詞雄見公拳似蝟。望風不敢捩眼視。不圖爲文至於此。棘句抽 一作鉤 章安足恃。嘉禾不許螟螣生。更能返觀心性情。有時流行有時止。一聽於天而已矣。天其以子爲木舌。免使遺民更流血。貫心塡骨只忠義。思得千間庇寒士。昕庭大策絶等夷。九重動色忻得之。一歲將超中大夫。肯許煙霞茅更誅。長腰猶不向人折。冷卿凍坐多年月。閉口羞營覆車粟。井渫不恨人不食。■■■■■■■■■■■■■沒。吟詩猶着淡生活。角徵宮商口中出。薇垣半月有直聲。噦噦高梧聞鳳鳴。封辭付與赤心風。誓使吾君廉陛崇。浪州孤城滄海接。去國一身輕似葉。珠還合浦鍾乳復。異事驚倒百歲翁。鰥寡孤獨儘可哀。終夕憂民頭盡皚。仁心感人化人速。百里便作華胥國。軒車到處問春耕。田夫野老皆爭席。池魚不驚犬無聲。父子誰家相聚哭。臺中之評畢竟至。長沙不久留才子。歸去來兮任雌伏。此道從來有通塞。鯤沈九溟鵬萬里。適來適去非吾事。得何欣欣失何悲。所賴丹心天獨知。石壓筍出本來爾。水淸石見猶可恃。宮中聖人明似燭。畫省更踏前行跡。土井詩從鄭生來。把玩渾如對嘉樂。黃絹妙語似盧王。惜哉十年見未嘗。曲盡看羊慰蕭索。感荷難勝君子德。貧家從此得至寶。眉間喜氣衝南極。辭夸只欲解悲咤。豈爲旁通太多可。裹之𢃰巾十襲仍。盛之華匱坐臥憑。從前陰德愧宋庠。窮途敢恨猶棲徨。驊騮方塞十二閑。駑駘豈服萬乘箱。龍樓消息隔三千。氷雪斷道川無梁。有時孤夢入鈞天。覺後淸歡何太忙。喜君車馬正堅良。功名富貴方來將。更入新春百福倂。直至耇鮐享無彊。高才從古禍所集。保嗇方用師龜藏。劇談時時成語穽。貴介奮袂不可當。向來善惡皆我師。無狀之言幸聽之。明窓磨突麝煤黑。遠寄中南淸漢北。元韻 見附錄</text>
<title>手植小檜</title>,<text>手植纔盈尺。人長遽一秋。牛羊休作厄。鸞鳳會來遊。已有凌雲勢。方將與雪謀。良工無早計。志士莫深愁。</text>
<title>到牙山。贈漕臺尹斯文 祁。</title>,<text>淸曉牙山渡。斜風細雨兼。運官臨水館。津吏整行帆。白鳥檣頭沒。靑山浪底霑。輕寒生細葛。五月失蒸炎。</text>
<title>過黃龍江</title>,<text>人道黃龍好。儂來恨轉多。前年盛夏度。此日大冬過。積雪界寒水。飢烏集晩沙。洛東千里隔。前路問如何。</text>
<title>呈調度使</title>,<text>衮衮諸公裏。飄飄萬里行。文星南斗避。畏道北風獰。山嶽何須動。錐刀貴不爭。他年活國手。今日見民情。</text>
<title>謝石洲 權韠汝章 來訪</title>,<text>三月淸明雨。春泉夜有聲。政逢天下士。渾似夢中迎。嗜酒看眞性。論詩媿大名。一生能幾見。唯恐曙河傾。附次韻 石洲再宿煩溪老。終宵聽水聲。此生長汩沒。浮世幾逢迎。歷歷眼前事。悠悠身後名。百年湖海酒。聊復對君傾。</text>
<title>贈山陰主人 處士金柱天</title>,<text>富貴煙沙足。襟期水石明。團圓半餉坐。煩憊一時平。日晨山移影。秋深岸有聲。賦詩無好句。聊代換鵝經。</text>
<title>同靈茂二太守遊西浦。仍入九峯。</title>,<text>選盡江湖勝。還尋谷口春。尊前無惡客。物外更情親。破鵠千峯直。橫鯨萬壑貧。丁寧荒野老。須記謫仙人。</text>
<title>苦雨</title>,<text>寸地無乾地。諸天盡漏天。靑添南澗樹。白滿北郊田。山角明還晦。雲車斷復連。衣沾更荷鍤。野老正堪憐。久旱常思雨。驕霖更怨天。浮槎上樹杪。陸海變桑田。已滿三農望。胡爲十日連。不嫌茅屋漏。端爲野人憐。</text>
<title>次尹長步 雲忂 望海庵韻</title>,<text>招提臨峻壑。絶頂更登攀。暮色生遙海。橫雲學遠山。長風爽烏恰。宿醉散紅顏。對此應難老。何須問大還。</text>
<title>羅應瑞 海鳳 兄弟携酒來</title>,<text>羅氏好兄弟。人言瓊樹枝。趨庭問幾日。從我學多時。已破小班記。還攻太史詩。昂霄應不遠。翰苑是前期。鸞鳳翔千仞。鶴鷯自一枝。無能爲棄物。有味落淸時。排悶千杯酒。降魔萬卷詩。更逢知己子。共結歲寒期。童孩如昨日。騎竹臂桑枝。可惜逢迎地。還非少壯時。飄零餘白髮。結習愛淸詩。猶有本根在。可堪霜雪期。</text>
<title>次鳴皐石洲韻。寄百花亭。主人林愃子定</title>,<text>有客傳詩伯。今爲地上仙。門臨滄海水。山擁蔚藍天。錦瑟供丹竈。瑤琴落澗泉。十年無一字。聞此却悽然。</text>
<title>次百花亭韻</title>,<text>煙花奮結習。翰墨老神仙。律外長春院。人間小有天。絲桐廣陵散。茶鼎惠▒泉。尙有眞男子。當今不渺然。</text>
<title>吳得源 希道 留扇而去。追送扇兼寄詩。</title>,<text>扇與人俱至。人歸扇獨留。今朝送扇去。更起別人愁。未卜團圓日。空懷褦襶羞。相期在霜雪。莫使怨淸秋。</text>
<title>次金去非韻</title>,<text>谷口經過少。多君獨見尋。已無浮世色。都有古人心。得路君何晩。傷時我亦深。窮通天付定。只爲怨輕陰。</text>
<title>次卞江陰 忠元藎初 韻</title>,<text>萬里沈珠浦。三年抱玉啼。冤氛牛斗上。歸夢漢江西。覓句髭常斷。逢人首屢低。窮途莫長恨。天馬老能嘶。淸秋宋玉賦。落日仲宣樓。聞健且拚醉。見人休說愁。才華今鮑謝。文采舊弓裘。羊角他年起。鵬程萬里悠。僻地無相問。多君用意尋。神交千里後。坐倒百年心。老熱避瓊樹。淸風生竹林。深杯莫惜醉。歸路已輕陰。</text>
<title>次可畦韻 可畦時謫公山</title>,<text>江潭爲客苦。花木向陽春。天豈窮斯老。賢多讓後塵。應須千日醉。付與一番人。未作吳生謁。塊然已病民。吳生謁東坡於謫所去國經三虎。行湘又一春。精金須鍛鍊。良玉混埃塵。且莫憐吾道。應無愧古人。他年伸久蟄。天與壽斯民。</text>
<title>送僧弘楫</title>,<text>墨行衆皆非。在門吾不揮。儒冠誤壯士。世路足危機。所以千山裏。飄然一錫飛。曉頭來別我。霜露滿荷衣。</text>
<title>題義林詩軸 上人持朴羅州李錦山，尹景說，洪翠玉，白善鳴詩來求次。羅牧詩有此時僧遠至。遙指故人家之句。</title>,<text>東嶽與南郭。於詩用意深。已聞分虎竹。無暇聽牙琴。兩地空相望。千篇費獨吟。逢師得佳句。暫覺豁幽襟。世外多餘地。雲山在處深。寶坊開璧府。幽澗瀉瑤琴。不覺蟾烏疾。惟聞猿鶴吟。羨君情至骨。離恨坐盈襟。</text>
<title>送朴伯心，季心兄弟。安孝安悌</title>,<text>總角相逢地。今成二丈夫。三年倚玉樹。一別間淸都。畏道春氷滑。新亭夜月孤。忍看征北馬。空盡日南珠。</text>
<title>次柳溟韻</title>,<text>早年聞大道。一敗愧前言。不作黃粱夢。無心金馬門。淡生千卷足。奮意幾人存。多謝君相訪。能來野谷村。道合無千里。心同定一言。詩聲曾獨步。經學亦專門。西嶽蓮花出。東房竹矢存。留連京洛話。忘却在窮村。少小讀書史。嘗聞達者言。窮通元有分。禍福本無門。養直神方旺。知柔舌獨存。勸君提四印。莫厭守孤村。</text>
<title>自綿城歸。太守 鄭澐 出餞溪橋。</title>,<text>碧海曾連袂。追隨古郭西。深杯有餘興。淸唱不須低。老樹春猶淺。平郊草已齊。兢魂多感慨。叵耐此分携。</text>
<title>送尹侯 煌。時郡有壬人得罪者。嗾臺誣罷。</title>,<text>斯文有正脈。直道見朱絲。鳴鳳何曾擊。啼烏任爾爲。嘉樹淸霜候。離亭落日時。坡山與牛水。只是夢相思。</text>
<title>別尹汝時汝寬兄弟 廷稷，廷契。今改名勛擧，舜擧。</title>,<text>內外名家後。遺風見一斑。相過連伯仲。此別間河山。道屈何須說。情生不自還。向來絃誦地。惟聽水如環。</text>
<title>次陳汝郁 景文 茅亭韻</title>,<text>世裏千層浪。江頭五畝園。蝎𧊲眞得計。魚戶自成村。白鳥夜分夢。靑山晝擁門。向來溝斷者。元不願犧尊。</text>
<title>寄題花原洞</title>,<text>春花當伎女。秋澗瀉瑤琴。斗室乾坤大。矮松歲月深。交疏從薄俗。妻老話幽襟。已識田家樂。都無塵世心。</text>
<title>次士推叔 克恕 韻</title>,<text>壯士平生淚。今朝自滿巾。天崩杞國日。花發玉闌春。不盡蒼梧望。空令白髮新。逢君話京洛。賴有口津津。</text>
<title>次尹長步來訪韻</title>,<text>不意寬閑地。相逢熊豹姿。皇王兼帝伯。臭腐化神奇。倚玉靑山暮。傾心白酒巵。十年韜采色。今日付君知。</text>
<title>延興寺。次長步韻。丁子長先歸。故尾句戲之。</title>,<text>文園沈暍熱。携友上叢林。海近靑雲濕。山幽白日陰。已將塵世遠。還覺道機深。底事遼東鶴。先懷歸去心。</text>
<title>綿城。別太守景恬。時景恬使酒罷官。狂歌自寬。故譏之。</title>,<text>好去綿城守。升沈付大塊。田園無限好。富貴有時來。熟醉方千日。狂歌紓一哀。北風吹雨雪。離恨定難裁。</text>
<title>鄭文明家。次任寬夫 錪號鳴皐 韻。</title>,<text>半生憂患後。長與故人疏。會有年前約。來尋谷口居。篋中修月斧。壁上玉山書。衆棄君能取。耽看坐久如。長劍寸心在。莫言相訪遲。匡山淡生活。遙海渡依微。白下鷄豚社。靑松霜雪期。芋區如見借。準擬共苔磯。</text>
<title>送兪侯 昔曾</title>,<text>只此一箇信。五年方得成。明知了官事。不忍送今行。萬戶留春氣。長江帶政聲。欲將杯水餞。猶恐累淸名。</text>
<title>挽全進士 天休</title>,<text>秋日天休逝。山僧報草堂。那堪經契闊。更復隔存亡。滿腹書千卷。浮名紙一張。平生眞得計。只有仲容觴。</text>
<title>李晉明哀辭</title>,<text>挾冊來吾舍。于今廿載前。淸談常款款。濁世喜翩翩。每恨成千里。誰知隔百年。忍看絃誦地。秋草滿空阡。</text>
<title>金同知 鍵 挽</title>,<text>心計能居積。硏桑不足論。濟南公乘氏。西蜀卓王孫。賴有千鍾粟。官爲二品尊。哀榮頃刻變。華寢落丘園。</text>
<title>哭邊子元 孝胤 ○三首○子元斷指致毀。仍不勝喪。時稱死孝。</title>,<text>先生年不滿。天道已難量。孰謂君相繼。居然淚獨長。新阡對舊隴。弱子倚孤孀。未暇悲人世。徒能怨老蒼。早歲龐床拜。琳琅自作行。骨淸看伯子。眉白見三郞。萬里前程遠。千年厚夜長。相知俱慟哭。福善竟茫茫。攀枝風不靜。血指鬼無知。不盡三年愛。空含萬古悲。傷生有人議。篤孝實天姿。他日三綱行。惟君欠愧辭。</text>
<title>堂姪時晦妻 丁氏 挽</title>,<text>秦晉眞成匹。潘楊卽世親。如何兩髦怨。又失百年身。玉樹摧傷日。瓊花寂寞春。關心前後事。不忍看靈輴。</text>
<title>挽柳景淸</title>,<text>竹馬連三世。人煙隔一山。同遊百歲半。共見二毛斑。孰謂成長逝。居然怨大還。寡妻兼弱子。聞說不勝潸。</text>
<title>送慶侯 暹 移守南原</title>,<text>玆土亦王土。天心未可量。胡爲一道內。奪我二天忙。殘臘窮吳岫。陽春入帶方。驛亭新吏卒。牙館舊池塘。闔境爭無及。疲氓淚獨長。前年纔去虎。連日慰看羊。楓岳觀燈會。蓮亭勸客觴。淸風今去遠。遺愛幾時忘。不爲猪肝計。重憐魚尾傷。愛人猶草木。斑竹一叢霜。</text>
<title>送朴侯 鼎賢。朴之曾祖母。公之從祖姑也。</title>,<text>恭惟同出自。所以異凡𤱕。沾化吾扁洽。知公亦最精。本將寬御物。羞用皦爲明。村犬何曾吠。池魚自不驚。循良堪立傳。安靜恥求聲。公事還多暇。官醅亦細傾。哀箏幷豪竹。舞燕雜歌鶯。禪館燈千點。湖船月五更。呼鷹逐狡兔。爭鵠吼華鯨。每遇會心地。渾如遺宦情。優容寬禮數。嘲謔任縱橫。久謂香爐史。應歸白玉京。此行還草草。危柱獨怦怦。北闕隨鵷鷺。南鄕別弟兄。紞如打五鼓。已矣失雙旌。鵬路歸無日。龍門隔此生。那堪攀去轍。不忍看春城。寂寞襄陽市。從今晦姓名。</text>
<title>贈長沙宰林子愼 愼後改名㥠 瓜滿還京</title>,<text>已了公家事。明知有別離。如何袂欲解。忽爾淚先垂。鎩羽易爲感。兢魂多所思。故人誰着眼。生客卽低頤。舊意惟君在。幽襟賴爾知。每逢眞面目。渾覺去毛皮。契闊曾千里。團圓賴一麾。邾城聞魯柝。江酒及陶籬。魚轍煩濡沫。猪肝代茹芝。非關口腹累。只愛雪霜期。驛報孟公札。筒傳幼婦辭。雙鳧時過路。孤鳳亟來儀。屣履迎門出。兒童捩眼窺。家貧羞好客。痾去得良毉。交足五更話。解頤千首詩。中年多感慨。少別亦嗟咨。庖刃游餘地。壺氷肯自脂。秋毫聽詞訟。春露沐惸嫠。不作驚人事。如摩望哺兒。千村閑戍鼓。萬口卽豐碑。駟隙嗟頻過。牙庭已六朞。玉堂方注意。赤子怨如遺。北闕更新聖。南山失舊姿。官儀非昔日。世事異前時。去廷重瞳面。應思八彩眉。驚譸頻臭載。大道苦多岐。常恐鐵如意。或傷瓊樹枝。莫啼和氏璧。休染象床絲。白雪聞多和。靑雲必不遲。趨庭他日過。準擬折園葵。</text>
<title>贈崔持平 晛○以備邊從事到郡。連枕求詩。</title>,<text>落落晨星望。悠悠白日除。燈前半夜話。海外十生餘。破涕顏猶是。憂時鬢已疏。汗靑南史筆。懷玉賈生疏。不折臺中豸。還乘使者車。風寒窮徼外。雪意孟冬初。渭上屯田策。湟中請穀書。大庭誰任計。遙海未安居。半世無知己。全才賴起余。祁期當歲暮。拭目看投虛。南宋時。遣使巡邊。謂之護風寒。</text>
<title>挽從大父僉知 名泰</title>,<text>欲作先賢傳。淇園竹萬根。一生無可議。百行有其源。花樹韋家會。風流謝傅墩。早年推獨步。末節仰三尊。萬戶封侯骨。千年厚夜昏。鷹巖空月色。鷗首但燒痕。北海樽猶滿。東山妓獨存。向來賓客地。惟聽晩潮喧。</text>
<title>挽金進士 德秀</title>,<text>吾小聞先牧。文章學馬遷。公爲謝家樹。早折伴宮蓮。虛蹴龍門浪。終編馬埒泉。胡羌山外事。賓客飮中仙。不意涪江獄。終生金谷筵。獨愁銷片玉。孤憤損長年。別浦歸潮咽。荒山去路綿。造門曾許我。衰淚獨潸然。</text>
<title>林咸陽子愼大夫人挽</title>,<text>班姑傳奕業。門擁十朱轓。更作名家對。仍聞令譽喧。居然傷蘝蔓。誰與奉蘋蘩。賴有克家子。已能當谷蹲。長衾招益友。煙帳示前痕。指日期成立。頻年被選掄。家聲追祖禰。國器重璵璠。慣聽唐鷄曲。時寬別鶴冤。三刀資侍奉。一笑爲平反。祿代南陔草。春深北舍萱。晩年添五福。餘慶及諸孫。撫背看岐嶷。頷頭答淸溫。參差扶象笏。次第到龍門。獨有前年厄。旋蒙聖主恩。鶉維隨虎節。鶴髮映魚軒。隔障看臨政。趨庭衣德言。時聞封鮓責。常戒打魚渾。共說神君化。都由壽母存。誰知燕喜日。遽報鶴來飜。烏鳥啼寒木。丹旌指故園。傾城隕危涕。溢路送歸魂。短日榮山浦。凄風錦水村。孤松留雪後。喬木似雲屯。十月淸霜重。千秋厚夜昏。孤鸞思共宂。別釰會同原。五百金焉用。三千乘莫論。輤車穿曉月。畫翣拂朝暾。昔拜傳經幔。曾沾翦髻樽。那堪歌薤露。正欲載雲根。忍見老萊子。發聲還復呑。</text>
<title>挽羅進士彥章 逢緖 ○四十韻</title>,<text>一代名賢後。三韓甲地餘。松林看積翠。淑氣擅扶輿。史襲靑箱舊。心全赤子初。神明堪可質。孝友孰能如。斷指存郞罷。呼氷躍鯉魚。百年傷雨露。同被送居諸。每賑鄕隣乏。何留甔石儲。家聲聞遠近。國器重𤥭璖。腹大能容物。調高寡和予。江東藏獨步。谷口占閑居。井渫嗟無食。蘭芳孰見鋤。早追先祖訓。能讀古人書。蓮榜雖通籍。芹宮厭曳裾。未能看俗物。都只愛吾廬。好月常還往。閑雲自卷舒。瓊梅環婥妁。璧水盡芙蕖。異草成蹊徑。佳賓塞里閭。晴窓對揮麈。小甕發俘蛆。肯到成冥豫。陶然入赫胥。是非渾蜾蠃。天地一蘧蒢。道峻容無狀。才高實若虛。切磋同玉石。唱和得瓊琚。慕友慙連璧。言姻愧大樗。詩云。言采其樗。樗無蔭。不得相覆。故欲托婚姻者。取其義。 每憐多坎軻。常欲送吹噓。豈作朝華計。相期歲晩於。一山愁作間。三日恨爲疏。孰謂今亡矣。嗟哉豈命歟。老天猶不憖。浮世忍論渠。百行傳中事。千秋身後譽。少妻誰仰賴。弱子已衰直。破涕流仍舊。搥心憤未攄。呼兒取筐篋。次第檢書疏。寢寐通宵見。音塵逐日除。少亭空戶牖。華寢落丘墟。忍賦山陽笛。空鳴武子驢。砌花明躑躅。塘水浴蟾蜍。物色悲都在。存亡付一歔。素雲褰綃幕。白日動輤車。綠綺蛛生網。靑銅雪滿梳。南州高士裏。謾憶豫章徐。</text>
<title>與休菴泛西浦</title>,<text>蜂起是非從二豪。天遊江海繼三高。靑蛾滿載黃龍軸。金盞濃斟白玉膏。晴月上蒿推畫燭。水風吹面散紅潮。張帆更欲橫江去。直訪仙山大小勞。</text>
<title>嶺南樓。次漢陰李相公 德馨 韻。時李相以體察南。辟公至密陽。</title>,<text>風掣炎雲獻楚天。碧幢紅旆小樓前。中台勳業西平後。從事聲名北斗邊。玉露欲成千樹栗。銀鱗戲破一江煙。重修滕閣歸今日。莫說當年艶舞筵。嶺南形勝草連天。雲物凄涼八月前。佔畢名園荒野外。簽書妙句劫灰邊。江通駕洛千年國。樹鎖轅門萬竈煙。生客只今經百折。白頭何幸忝華筵。李簽書崇仁詩。一竿漁父雨聲外。十里行人山影邊。</text>
<title>次學子韻</title>,<text>放情山野兩年過。除却閑行更作麽。勝得好官詩有眼。挽回淳古酒無何。昏花已破耽書癖。瘴熱那堪長睡魔。多謝親交時請一。驚人險語莫咨嗟。</text>
<title>重游龍泉寺。浩上人求詩。</title>,<text>二十年前此寺中。紙窓燈燭五更風。重來僧面依俙是。亂後琳宮灰燼空。浮世已規方竹杖。舊題何望碧紗籠。禪門氣味無炎冷。乞句還忘是禿翁。</text>
<title>長沙館別成吏部 晉善</title>,<text>琴鶴樓頭昔別離。重逢不敢話相思。十年面目風霜後。千里關河雨雪時。鴻雁影分雲海闊。鳳凰聲遠驛程危。向來聚散本無定。此別何須問後期。</text>
<title>雲堤新築。次洪群玉千璟韻。</title>,<text>十生九死命眞頑。宜以着之岩壑間。忘世已能安寂寞。卜居端爲聽潺湲。靑囊道士紺瞳透。錦里詩仙醉墨班。泉石散分吾不惜。白雲無力倘來還。</text>
<title>廣寒樓。次韻呈府伯慶侯。暹曾爲靈光守</title>,<text>烏鵲蛟龍第一州。鸕鶿鸚鵡破新愁。曾沾惠化歌遺愛。敢爲嚴程惜少留。人事却生今日恨。宦遊空想昔年秋。丁酉以分曹在此府 登臨只欲試筋力。暮景千山雪映樓。</text>
<title>荒山大捷碑</title>,<text>一點荒山數仞過。嵩高萬丈先嵯峨。商聲猶似助廝殺。灘韻尙疑喧凱歌。八斗文章摸日月。十年兵火不銷磨。倭千人曳之不動 長陵遺恥今難雪。倘借餘威鎭海波。</text>
<title>重陽</title>,<text>四時佳節是重陽。蘭有淸芬菊有芳。塵世幾番開口笑。勝遊無惜一傳觴。纖雲歸盡桂花白。重露滴來梧葉黃。景物登臨收拾盡。樽前會意莫凄涼。</text>
<title>贈閔子愚</title>,<text>閔子愚名左史淫。爭名當日棘園深。憐君尙鼓齊門瑟。笑我今成昭氏琴。萬死歸來誰着眼。十年離別舊知音。過逢不有靑山路。始識男兒方寸心。</text>
<title>送李使君春棋</title>,<text>悃愊無華安靜吏。兩年爲政不驚魚。陽城自署下下考。何武寧永赫赫譽。月下不聞厖也吠。市中誰信虎爲虛。波濤異日循良傳。遺愛方看不一書。</text>
<title>送長沙宰成則生 啓善 以善政陞守舒川</title>,<text>建德東流境接隣。聞公政化斷如神。已傳南海萬人口。更作西湖百里春。時雨却追牙旆去。聖恩還逐竹符新。他年輿地收名宦。李正言來又一人。</text>
<title>李同年景善見過</title>,<text>憶昔完山賦御題。九人携手上丹梯。靑襟胄子雲樓敞。春宮時御紫雲樓 黃榜新郞象笏齊。諸彥聲名俱省院。小臣蹤迹更塵泥。杏園春色渾無賴。粧淚時時入夢啼。</text>
<title>次柳溟韻 三首</title>,<text>萬事悠悠獨自哀。十年流落在塵埃。只緣亂世無全物。敢道淸時棄不才。宵旰尙勤憂日域。丹靑頻見畫雲臺。誰知我亦輕生者。欲借長纓係越來。四遠秋聲學七哀。前村細雨濕輕埃。閑中閥閱歸攻律。幽處光陰付育才。宿鷺眠鷗分夢寐。濁醪麤飯混輿臺。山林鍾鼎皆天分。適去何須問倘來。分外秋山當畫屛。小窓雖設不曾扄。晨霞解事常圍坐。夕月多情自入櫺。葵藿有心知向日。親朋無字散如星。摧藏愧學高人態。白帽何須似管寧。</text>
<title>僧元亮。以石洲，玄洲詩來求次。</title>,<text>元亮聲名夙昔聞。十年猶未細論文。今來自說識權子。宿契還傳有趙君。長笛一聲喧口耳。永嘉千首倒機雲。無鹽刻畫吾何敢。涴筆相酬且賞懃。右次玄洲憐渠蕭散愛林丘。世路風波獨出頭。龍象工夫惟寂靜。水雲蹤迹不遲留。金剛選勝無千里。丹嶽安禪且一秋。膠漆半生黏不動。見君誰會我悠悠。右次石州</text>
<title>族會呈朴太守</title>,<text>甲地公卿二百年。幾時流落瘴江邊。崔盧舊姓今編戶。韓李通家幸二天。蕩節肯臨花樹會。霜紅交映繡袍鮮。鈿箏畫角江村咽。野老渾疑鶴背仙。山公昔鎭襄陽年。每臨習家池館邊。敏手不妨杯酒地。勝遊須討蔚藍天。況當落帽沈碑節。正値秋花錦葉鮮。官裏簿書何日了。一時歡會是神仙。</text>
<title>月下庭樹影。次文縝 李瑮 韻。</title>,<text>影落虛簷隙宇中。瞻之在西忽然東。喜微善學長康畫。搖動方知少女風。丹桂在天相映發。靑煙拖地狀▒矓。以無爲體有爲用。吾欲問諸安樂翁。</text>
<title>丙午夏。病脚腫有時。</title>,<text>踏盡鯨波虎豹區。此生長羨叔山徒。今年鷄肋如腰大。寸步龍鍾與杖俱。神倦不妨伸足臥。客來時復倩人扶。只憐度密穿篁地。杉月谿風石諾孤。</text>
<title>寄題花原洞 次主人韻</title>,<text>半生親友各星離。獨有吾君是舊知。科第早休紅杏怨。田園好鑿白蓮池。琴書滿眼有餘樂。富貴關天不自爲。浮世厭聞人白黑。客來終日鬪枯棋。</text>
<title>次鄕老韻</title>,<text>丈人江海世情疏。三畝蓬蒿亦自如。梧几十年天籟寂。棊燈一點夜窓虛。寬平廣大面前地。帝伯皇王腹裏書。明德里中生最晩。爾來吾亦愛吾廬。</text>
<title>煙 與文縝同賦</title>,<text>輕煙初起綠沈沈。散入千峯萬壑深。時學行雲欺夜月。更追飛雨鎖秋砧。樵童出谷迷歸徑。宿鳥還山先故林。坐對須臾還變滅。碧空寥廓却無心。</text>
<title>追酬短齄 自註。丁酉二月。余以秋官郞呈告南還。李廷冕孝移以詩送行。久而忘之。丁未秋。逢鳴皐。誦其詩。孝移以沔川守已沒。○短齄。李之號也。</title>,<text>遲識知名湖外士。倦遊羈宦歲纔更。六韜自祕傳來緖。同被追傷友愛情。可待林鴉啼欲盡。還憐隙駟撫堪驚。艱危此別煩衰淚。奈負城南送遠行。</text>
<title>宗叔士推■寄贅。頗有式微之懷。詩以慰之。</title>,<text>此道從來有屈伸。昔賢誰不困風塵。食貧患負將軍腹。干祿厭聞丞相嗔。運去英雄無用武。時來官爵自驅人。檳榔一斛金盤裏。早晩江家刮目新。</text>
<title>鄭益山欲以醉仙弟姝試我戲寄</title>,<text>小橋家在九峯西。聞說春魂未解迷。居士不知雲作夢。禪心已似絮黏泥。自慙山鳥驚檀板。忍許靑鸞伴木鷄。茹藘縞衣聊樂我。半生曾擧案眉齊。</text>
<title>禪雲寺。題信安詩軸。寺在長沙。軸中有成林二使君詩。用其韻。</title>,<text>淸班共綴大明宮。湖外交承按一同。後趙前張才竝美。金舂玉應思無窮。重來勝跡餘琳館。當日淸游邁鐵鴻。刻畫只今慙搪突。斷雲蹤迹倘相通。</text>
<title>羅彥章 逢緖 梅月亭。次洪群玉韻。</title>,<text>高人不倚市門邊。別地生涯似玉川。四面淸池看月浴。三間小屋爲梅遷。橋橫魚背通佳客。竹引龍鬚補短椽。入夜虛涼生枕席。却疑身在大勞天。</text>
<title>哀趙重峯 憲</title>,<text>人道今人無古人。似公於古亦無倫。扶持萬古綱常者。竄謫三年塞徼身。誰識孤軍探虎穴。正由平日逆龍鱗。成仁取義吾能誦。每讀碑文愧益新。</text>
<title>次巡伯尹公 暉 韻</title>,<text>蒹葭當日倚瓊林。相國門闞不覺深。萬里鯤鵬俱變化。一丘魚鳥遂飛沈。尊前忍作風霜面。別後應添兒女心。頭白尙餘思舊德。夢中猶戀瑞梧陰。梧陰。先相公號。</text>
<title>寄題四友亭 主人完山君李德亨。▒次亭韻。</title>,<text>世情離合逐炎涼。却掃多年臥故鄕。獨愛寒梅花着樹。更憐脩竹露侵觴。紅蓮出水秋容淨。黃菊迎霜晩節香。未到新亭先有興。幾時能得醉高陽。</text>
<title>次吳遠期 喜馹 見贈韻</title>,<text>平生學道事蹉跎。只有丹心未盡磨。半世經營今草舍。百年毀譽定蓬科。狂歌不恨知音少。末路無端按劍多。惟有石交來曲巷。一篇相贈到羊何。似君宜覓古人中。刮目相看進未窮。曾道漢南▒▒出。還傳冀北馬群空。衝霄已借扶搖力。落筆還疑造化功。憂患向來庸玉汝。男兒須要大其終。看羊▒▒。新爲解▒。</text>
<title>次李明夫 正輿 見贈韻 二首</title>,<text>此生何必問蒼天。靜裏光陰付晝眠。在處雲山堪拄笏。向來香土悔爭鞭。明時罪大顏猶厚。聖主恩深夢獨懸。更入新春無別事。秪將椒酒頌堯年。別來山月向人圓。却憶僧房共被眠。天外鳳凰元有種。空中騄駬不須鞭。鯉庭直氣朱雲小。雁序英聲白日懸。籍籍名家公後出。騫騰應只看新年。</text>
<title>贈李南海</title>,<text>將軍筆得吳興妙。詩律又居劉白間。投筆燕頷期馬革。專城虎節制烏蠻。一家开出萬金產。衆客爭瞻群玉山。聳壑昂霄應不遠。他年須許訪雲關。</text>
<title>題義林詩軸 註見上</title>,<text>宗門一路向曺溪。百尺竿頭萬嶺低。物外行裝惟綺語。手中飛錫墮幽棲。松湖筆妙龍初起。橘屋詩追烏夜啼。刻畫無鹽眞費力。夕陽已在住居西。</text>
<title>次玄聞遠 德升 見寄</title>,<text>東華曾作宦遊身。荊土初驚一角麟。道峻尙能容我拙。性豪元自任天眞。齊名於世吾何敢。同舍于今迹已陳。兩處空瞻千里月。得詩終日淚沾巾。我已鯨波萬死身。似君何事泣祥麟。天門有虎憎人上。世路伊誰識道眞。詞翰獨餘今屈宋。山河空隔舊雷陳。詩來幸得傳家寶。華匱方謀十襲巾。附元韻 玄聞遠虎穴歸來蠖屈身。十年湖海獨傷麟。事無點染何勞洗。賦有奇偏我識眞。壯筆吐虹衝斗極。少微迷霧障句陳。平生白雪誰令和。千里相思涕濕巾。</text>
<title>次尹御史次野 暄 韻</title>,<text>銅陌追從轉謬悠。相逢何忍惜遲留。風稜峻整還寬假。詩律纖濃愧唱酬。壯士歡聲騰海上。佳人別恨上眉頭。自憐棄物同匏繫。別後相思看玉鉤。</text>
<title>南郭 朴東說說之 入三鄕採箭。邀我至。卽事有感。</title>,<text>此土舊聞生箘簵。楊州厥貢等孤桐。胡來一箭何曾發。亂後千林半已空。採斲每煩都令至。監臨更借使君同。客來何幸得磋切。淇澳三章美武公。</text>
<title>歸過柳健叔 運 花雪堂。山茶梅花盛開 次羅牧韻。</title>,<text>政成舞綴眞餘事。落筆還驚動有神。相逢莫怪留三日。一代元知不數人。高亭況復柳君在。遙海重憐桂月新。花發雪中誰會得。東風應出脚陽春。附元韻 南郭河東年少玉爲骨。睡隱先生秋水神。朱輪皁蓋是何物。大醉高歌吾二人。潮聲漸近海禽至。花影初生山月新。此會莫敎兒輩覺。明年更訪雪中春。</text>
<title>追次洪群玉及光牧。西浦船遊韻。</title>,<text>百常門觀斷崖傍。十頃平湖淨鏡光。漕轉漢都靑雀溢。海連胊界碧波長。雲開遠岫明如畫。潮落寒沙白似霜。形勝有餘城市隔。洞天端合着吾狂。</text>
<title>藎初來訪。次其韻。</title>,<text>東京才子未成名。世事悠悠不可明。紫綬隨緣爲吏隱。黃沙非罪對庭評。升沈有數何須恨。否泰相乘定得亨。千首更能輕萬戶。江郞詩退詎堪爭。</text>
<title>訪從伯不遇。戲答藎初。</title>,<text>烏有先生攝衆魔。向來芳約便蹉跎。尊前玉色還如夢。望裏靑山正以螺。夏口水歸溪影澈。秋空雲捲月波多。何時康樂林亭上。共把金杯盡日哦。</text>
<title>次烏川 鄭弘溟子容 見寄秋懷 八首</title>,<text>十年湖海隔淸眸。木落山空又一秋。多事亂雲迷楚峽。相思明月照吳洲。贏糧問道嗟遲晩。把酒論文恨阻脩。門下幸逢天下士。憑題尺牘慰窮愁。金上舍堆持詩來十月斜風冷雨兼。階前黃葉坐來添。誰將白酒紅人面。斗覺淸霜上客髥。夜靜候蟲依暗壁。天寒宿鳥聚疏簷。蕭晨哲匠元多感。八首秋懷句律纖。韋平家世廣平心。鐵壁寧容世累侵。一臥空藏修造手。十年虛費短長吟。西遊暫獻荊山玉。南土猶聞楚戶砧。聽說長風堪起懦。向君思受頂門針。萬死歸來鬢易霜。銅龍無復舊含香。丈夫且愛眼前酒。男子要流身後芳。汗竹功名元有命。靑雲岐路不須忙。東隅已逝桑楡在。歲暮祁期雪裏篁。所思何在在蓬壺。幾度臨風散北吁。老馬謾懷千里道。孤松無奈半邊枯。平生文字都爲累。一壑摧藏計未迂。鍾鼎山林各天賦。藜羹脫粟未嫌麤。南山雲氣有餘佳。十月淸霜獻鐵崖。生世最憐看此面。死歸端可送吾骸。杜陵何事賦排悶。邵子不須吟打乖。方丈更聞餘絶頂。群仙倘許結茅齋。坐窮今古掩書幃。峽裏孤村過者稀。風定小軒無落葉。霜濃草屋淨朝暉。向來名利少滋味。幽處乾坤無是非。籬鷃雲鵬誰得計。此生元不羨群飛。廿載沈冥仲蔚蒿。宗人說彘怕臨牢。浮名不信登黃甲。初服依然是白袍。布袋形骸成穀伯。錦囊文字荷詩豪。天心不必窮吾輩。正欲令君僕命騷。</text>
<title>大風</title>,<text>朔吹翻空氣勢豪。三間草屋沸嗷嘈。山河大地如鼇戴。澗壑長松學胥濤。壁裏寒蟲休喞喞。庭前落葉助刀刀。上天有意誰能詰。一夜愁人化二毛。</text>
<title>姜宣傳 繼吳 慈夫人挽</title>,<text>茂松家世十朱輪。國器閨英代有人。得對正如梁處士。生男盡似李將軍。誰知雌釰隨雄釰。忽見新墳配古墳。他日張林傳婦德。石章應不愧斯文。</text>
<title>挽林文化子中 懽</title>,<text>人物當今正眇然。那堪夫子又黃泉。樓成白玉雲車下。瀾倒黃河砥柱顚。丹桂未收羅隱恨。蒼天更負鄧攸賢。百年身世誰無死。直道惟憐不可傳。</text>
<title>挽鄭進士 𣲲</title>,<text>己卯諸賢梁校理。西京循吏鄭長興。外孫亦有詩書種。猶子能傳孝友稱。筆下動驚詩似錦。眼前惟戀酒如澠。誰知五十人間世。一臥千秋喚不譍。</text>
<title>羅彥章內挽</title>,<text>幽閨生李壯元門。擇對歸羅府尹孫。幾度聞鷄相警戒。十年宜雁共晨昏。雲輧縹緲無回日。紼翣交橫引去魂。未託他山傳婦德。淇園安得竹千根。</text>
<title>挽鄭舒川 詳</title>,<text>密直昆雲世有賢。似公兄弟孰隨肩。龍頭高選聲名重。虎節專城惠化傳。粉署早抛郞吏筆。白頭還坐廣文氈。欒范向來同出自。訃來淸淚濕秋天。</text>
<title>挽宗叔懷鳳 克文</title>,<text>乙巳年遊燕子樓。哀箏豪竹競高秋。姬彈公主琵琶醉。叔唱貞元供奉酬。人世永言無此樂。風光不意便生愁。靑山先色潮聲咽。不忍更過西海頭。</text>
<title>挽李進士士直 弘諫</title>,<text>咸豐家世切雲天。僉正諸孫更有賢。餘子堂中容數百。淸文筆下掃三千。一張白紙空名晩。萬古黃壚去路綿。惆悵鷹岩春水闊。從今不忍泛湖船。</text>
<title>挽李德厚</title>,<text>陋巷過逢不厭頻。相期鸞鳳與麒麟。平生獨掃門前雪。方寸都藏律外春。萬里鵬程曾指日。九重泉路忽無晨。那堪把筆題哀挽。淚盡空山欲損神。</text>
<title>挽表叔李察訪 宏中</title>,<text>妙年聲價百𤥭璖。衿佩芹宮早曳裾。學得高峯西洛派。筆傳東晉右軍書。微官暫屈徐徵士。晩節還追陶隱居。哀死豈徒緣表叔。似公終始有誰歟。</text>
<title>第六叔母■■挽</title>,<text>陰幽坤從德之恒。出爲辨強非不能。奉嬪高族禮無間。撫育前孤慈有稱。獨子終成萬戶骨。衆人皆道九霄鵬。同阡共穴遵遺命。後事從今信可憑。</text>
<title>吳上舍 克義 挽</title>,<text>錦陽家世世多賢。忠信如公事可傳。物外獨專濠上樂。人間今失飮中仙。平生杖舃華堂裏。萬古江山苦霧邊。曾向阿戎投末契。不堪揮淚寫哀篇。</text>
<title>和權石洲</title>,<text>朝陽照密樹。白露滴秋水。偶坐見游魚。去來明鏡裏。</text>
<title>梁會元蟠溪精舍 會元以癸巳夏死於晉城。此作或似前知。</title>,<text>人賢忘巷陋。地窄得天多。爲報蟠溪老。河淸壽幾何。</text>
<title>贈柳仲源 澳</title>,<text>多事人間世。得意逍遙遊。惻惻莫惻惻。休休更休休。</text>
<title>贈宗叔士推</title>,<text>勝地東海東。漢江楊花渡。雨奇晴好時。宗叔爲共主。</text>
<title>夜坐</title>,<text>春雨細無聲。歸鴉濕不輕。眼前無俗物。晨坐到三更。</text>
<title>有感</title>,<text>殺牛載牛背。牛亦牟然悲。奈何今世士。同類互相夷。</text>
<title>李伯信 弘諶 家四壁畫 牧馬牧牛子母鹿水鳥</title>,<text>白駒白如玉。細草重重綠。他年十二閑。那似在空谷。抎抎千斤犍。牧童在其背。斜風細雨中。短壟橫岡外。鹿於豐草裏。隨意乳其子。方知食子者。不可傳君嗣。筆頭千頃寒。蘆葦半摧殘。鴛鴦眞會合。不恨稻粱難。</text>
<title>次卞藎初</title>,<text>良宵聞宴會。白日閉門幽。獨有南山色。靑靑自滿樓。</text>
<title>題法弘卷</title>,<text>海棠花發地。餘卉不言花。崔李題詩處。新增愧大家。</text>
<title>次伯信壁上韻</title>,<text>有介風流子。前身劉伯倫。客來談世事。一笑岸烏巾。</text>
<title>題吳子</title>,<text>吳子兵書一卷。凶門龜鑑千年。但似能言趙括。誰傳斲者輪扁。</text>
<title>文縝 李瑮 夜坐呼韻</title>,<text>宦途休復問西東。生事居然野老同。惟有五更殘夢去。禁門時襲大王風。遠天雲葉漏明星。蛩唱侵更咽小庭。鶗鴂一鳴垂露白。滿園秋草歇芳馨。</text>
<title>贈住持僧慧靈 靈連世受知於兪令。再度南來求詩。</title>,<text>湖海曾蒙大阮知。彭門又赴長蘇期。羨他錫杖元來闊。脚下陽春到處隨。鈴齋吏退幾論詩。白社靑林遍住持。飛錫更聞先五馬。秋風不耐送靈師。</text>
<title>重陽無酒夜坐</title>,<text>逢辰却恨淡生涯。明月淸風奈爾何。劉郞無意題餻字。彭澤何心對菊花。</text>
<title>學子來講。共坐秋砧。用簡齋 三面靑山圍竹籬 韻。</title>,<text>古樾重重補缺籬。欹沙崩石柱傾危。寒砧化作談經地。野老應傳此一時。</text>
<title>橋上卽事</title>,<text>靑山一朶浸溪頭。溪水長流山不流。人世閱人猶此世。一作界 古今來往幾時休。</text>
<title>[失題]</title>,<text>秋熱侵人苦鬱蒸。文園病渴氣塡膺。多君遠寄西天果。箇箇皆含玉井氷。</text>
<title>見朴同年百原 孝誠 書 朴時佐東京</title>,<text>當時共賦御前題。今日升沈苦不齊。魂魄亦知經萬死。杏園春色夢中啼。</text>
<title>西浦。赴使君招。後期。</title>,<text>立馬沙場興已窮。笙歌遙在水雲中。仙舟可望還難近。獨倚江天一笛風。再度湖船輒後時。午潮孤負使君期。只緣羸馬難鞭策。未必疲氓見事遲。</text>
<title>舟中次鄭益山 弘衍 韻</title>,<text>風輕海闊暮帆斜。已落殘陽又月華。躑躅成山君莫算。滿船淸唱盡名花。</text>
<title>黃龍江遭雨。以荷葉裹奴頭。</title>,<text>連江驟雨動輕瀾。細葛初霑六月寒。倦客行裝多勝事。馬前僮僕盡荷冠。</text>
<title>寄慶使君</title>,<text>百丈伴鴉橋下水。政聲長與水聲聞。使君自有桐鄕愛。不必桐鄕愛使君。</text>
<title>喜雨</title>,<text>昨夜風雷破亢陽。千家畚鍤一時忙。豐年自是邦家瑞。不必吾家富稻粱。</text>
<title>秋夕</title>,<text>木末西風萬里秋。一年寒暑度鴻溝。人間淸絶淸秋節。堪笑潘郞如許愁。</text>
<title>詠甁花。分韻得春字。朴君達。折衙庭牡丹。植甁來贈。半日盡枯。</title>,<text>驛路摧殘楊太眞。竹宮垂絶李夫人。壺中莫惜片時老。墻下猶無十日春。風露纔晞已先眞。落紅還似墮樓人。書生几案元無契。宜付官家作好春。</text>
<title>題松沙後堂 林使君於衙後作小堂。堂後又有二子讀書之室。</title>,<text>草堂南畔又茅廬。渴有官醅飯有魚。第一莫耽粧粉面。再三須讀古人書。</text>
<title>送尹仲圭 琬</title>,<text>一別高陽舊酒徒。三冬積雪廢胡盧。君歸定見池和李。爲報相思片月孤。</text>
<title>曉訪丁老</title>,<text>馬頭秋露丈餘深。樹抄淸蟬和獨吟。遙望荷篠家在處。靑煙孤起萬松陰。</text>
<title>答丁子長 鋏</title>,<text>雲門寺裏各西東。夢繞靑山綠水中。珍重相招書一紙。蓴鱸不必待秋風。</text>
<title>聞文縝新成書室有寄</title>,<text>舍北新開屋數間。窮經何必上雲巒。從今直破三千卷。不到成針不出山。</text>
<title>將適綿城贈學子</title>,<text>我去綿城不日還。却嗟離恨動衰顏。歸來欲刮昏花眼。乞取驪珠照手看。</text>
<title>次九畹 李信元立之。後改名春元。 韻 幷序</title>,<text>萬曆丙申。金休菴之守靈也。余以民事太守。間見如客。九畹李使君以上舍薄遊湖南。一日過之。風範端凝。一坐盡傾曰。守有貴客。休菴出歌妓雪雲佐酒。因使侍枕。而雪兒方有私於郡衙。不甚款狎焉。是年九畹登第。越乙巳。自騎省出守長興。雪兒初出樊籠。從余願導意於使君之傍。九畹聞之。以三絶回寄。令余屬和。嗟乎。今日之李使君。卽前日李上舍也。而雪兒之前倨後恭。何意也。因念丙申至乙巳。十年間耳。而人事之變遷如是。則物情之炎涼。有不暇論也。噫。當時笑電雜嗔霆。今日行雲自有情。老子剛腸金百鍊。任他芳信浪丁寧。長卿風彩聳當時。堪笑文君見事遲。奚事樽前靳一笑。卽今憔悴待春期。東華門外信沈沈。不道仙蹤更可尋。纔出墨池登雪嶺。半生應悔費春心。附元韻 九畹十年猶記尊前笑。一紙還憑夢裏情。虛負春風歸寂寞。浪憑靑鳥寄丁寧。憶花猶似看花時。細意重尋亦未遲。只是當時已如夢。卽今何處問佳期。當時白雪高難和。今日行雲杳莫尋。爲報箕城風月道。春來不負看花心。</text>
<title>詠史</title>,<text>紫芝花老碧岩苔。秦漢興亡付一咍。四皓不應眞四皓。子房搜得皓鬚來。嘗怪陳平六出奇。臨危一着借人爲。將相和調士豫附。陸賈能知公不知。</text>
<title>戲題</title>,<text>四十之年鬢已皤。肯將年少競春華。渠生若願墻頭樹。任是容棲來去鴉。</text>
<title>水月亭三十詠 亭主鄭渫。官至牧使。</title>,<text>浮世功名五十年。歸來四壁客無氈。惟有溪風與杉月。取之應不費文錢。右大洞風月煙霞深鎖岳陽天。正似鴻濛未判前。分明方丈神仙子。隔斷漁樵晉客船。右岳陽煙霞千岩競學千芙蓉。直入閶門第九重。疑是媧皇補天石。至今片片落橫縱。右競秀千岩衆皺喧豗石扇關。洞林晴日殷晴雷。憑君莫詑香爐瀑。爭似分從萬壑來。右爭流萬壑一度韶陽一度新。山家契闊未全貧。任他紅紫競時節。粧點亭臺滿意春。右分地春花方丈山雲山上山。愁心千疊有無間。從龍未慰三農望。碧落飄然去又還。右方丈夏雲一片氷輪萬里浮。白雲山上白雲秋。憑誰問着此時月。應照長安明月樓。右白雲秋月蓴岩冬雪積成堆。疑是穆王重璧臺。誰着王恭鶴氅坐。神仙初出閬風來。右蓴岩冬雪火輪飛出石門東。光射扶桑萬里紅。却憶銅龍蓮漏盡。九城初日映重瞳。右東嶺朝暾微陽瀲瀲白雲間。遠燒分明入亂山。元在住西君莫道。夜朝還往自循環。右西山落照百谷從來有所尊。澄江日夜向東奔。千峯不閉朝宗路。日夜盈科 一作悠悠 到海門。右朝宗逝水從古蟾津號要津。綠荷包飯似魚鱗。分明一閧有奇偶。堪笑區區壟斷人。右歸市行人平沙十里淨漫漫。塞雁行行點羽翰。翔集更妨矰繳苦。哀鳴莫恨稻粱難。右平沙落雁楊柳靑靑三月暮。金衣公子喚詩人。笙簧百囀寧須汝。只愛年年不棄貧。右柳岸飛鶯二月春風入燒痕。㹀牛將犢自成群。上坡齧草下溪飮。太廟犧牲不願聞。右靑坡牧犢倦鳥飛還各有棲。渭川千畝與雲齊。霜風獵獵月皎皎。驚起時聞半夜啼。右竹林棲烏眠牛隴上草如煙。牧笛一聲橫晩天。年年折盡江頭柳。鼓吹傳呼恐疾顚。右長郊牧笛一聲何處漁歌傲。聲逐斜風細雨過。畫堂玉佩縈雲響。爭似蓑翁歌此歌。右遠浦漁歌山客理生窮百巧。竹竿分引細泉淸。傳聲百步靑雲濕。可起消中病馬卿。右竹桶引泉閘得淸泉一道長。細舂香稻白如霜。三虛不負將軍腹。砧杵無勞老孟光。右水砧舂粱黃菊梅花德有隣。暮年生活托叢筠。肯將桃李競顏色。直待氷霜方見眞。右間竹梅菊花枯無艶鳥沈歌。死瓦靑山寒氣多。惟有靑松兼綠竹。大冬深雪奈君何。右傲雪松篁鑿破蒼苔一席許。淸泉數斛十莖荷。天光雲影忽破碎。知有遊魚潑潑過。右魚躍蓮池靑女偏侵楚岸楓。千林一夜染成紅。憑誰說與西風道。切莫斜飄錦葉空。右霜酣楓岸南橋芳草綠萋萋。把酒沙頭惜解携。如此江山如此景。勸君無惜暫時稽。右南橋送客北里招朋朋滿座。若非溪友卽園翁。殷勤爲報主孟道。莫說家貧新釀空。右北里招朋年來吾道付滄洲。愛向龍灘灘上遊。水底魚龍諳白髮。不愁驚浪破虛舟。右龍灘泛舟龜淵魚似沔南魚。把釣來投細雨餘。鼎有烹鮮盤有鱠。老來謀飽未全疏。右龜淵釣魚松子煎茶松影裏。松根盤礴聽松風。松風本在松枝上。忽入先生石鼎中。右松下煎茶一觴移就老梅根。爲是淸香撲酒尊。醉後不知山日暮。淡煙疏月正黃昏。右梅邊酌酒</text>
<title>癡軒八詠 主人丁鎔</title>,<text>癡翁不放愚泉出。鑿破蒼苔一席強。十柄芙蕖當伎女。小軒風物不凄涼。右蓮池黃菊花之隱逸者。癡翁宜以種癡軒。淸霜九月西風裏。過客渾疑陶令門。右菊花寒梅見事苦遲遲。蝶鬧蜂喧自不知。冷淡生涯氷雪裏。癡翁憐汝似翁癡。右寒梅肯許梧桐間竹梅。欲看天外鳳凰來。君王正起南薰殿。恐採君家解慍材。右梧桐雪霜貿貿靑如許。泉石膏肓不可醫。直共寒梅同臭味。不關桃李艶陽時。右菖蒲癡翁厭見紅黃綠。八景中間着老槎。鹿死千年眞骨露。孔明雖沒勝曹蜍。右古木誰將怪石寄癡翁。爲是巉岩古貌同。浮世只今無此面。向人俱學九疑峯。右怪石艶陽三月等閑事。九月淸霜已足奇。況是火雲兼凍雪。衝寒冒暑獨開時。右四季</text>
<title>自南原還</title>,<text>細雨蕭蕭濕地皮。小桃花發去年枝。誰知嶺外蓬飄客。更見田園二月時。</text>
<title>寄吳上舍得源 希道</title>,<text>鷹鸇不似鳳凰稀。搏擊何如覽德輝。珍重善藏廊廟器。世間隨處足危機。</text>
<title>松沙別館。次鳴皐韻贈琴者。</title>,<text>浮雲柳絮細相隨。昵昵幽閨爾汝辭。淨洗十年箏笛耳。聲聲桃起楚臣悲。畫堂檀板動哀音。銀燭金盤夜向深。腸斷不關聞隴水。自然銷盡半邊心。</text>
<title>林使君子愼。藏名姝於別院。扁曰嘯傲。</title>,<text>手敏未應妨坐嘯。眼高時復愛看山。敲陽不入藏春塢。燕處渾疑出世間。</text>
<title>贈鳴皐</title>,<text>齟齬荒阡幾度靑。半生親舊盡凋零。貞松顏色惟君在。把臂燈前泣鶺鴒。公亡伯海自號齟齬</text>
<title>送鄕老赴黃山督郵</title>,<text>空谷深藏絶代姿。一生明鏡未曾知。佳期七十太遲晩。可惜不當三五時。</text>
<title>花雪堂次南郭韻</title>,<text>高亭更討高軒過。人世明知此會稀。淸唱有心悲一辱。半生元不羨群飛。化工先識使君來。至月山茶梅又開。花發明年應更好。朱輪倘許雪中廻。附元韻 南郭海外歸來姜水部。一生忠赤古今稀。相逢莫恨泥塗久。大鳥三年會一飛。我政來時君又來。好花開處好懷開。厭厭直到三更飮。十里應須帶月廻。</text>
<title>小塘新霽</title>,<text>夜來春雨洗新池。添着山家一段奇。石角塵痕渾脫去。鏡天全勝碧琉璃。</text>
<title>種松竹梅</title>,<text>種松端爲歲寒翠。種竹要令德有隣。更着寒梅添冷活。不須桃杏占新春。</text>
<title>有人示無等山歌求和。聊以短章報之。</title>,<text>層峯昔日強攀躋。瑞石回岩夢已迷。從此不憚無濟勝。名山遽作一筌蹄。</text>
<title>觀分秧</title>,<text>五月江南梅雨肥。揷秧吳女手如飛。山翁不着靑蓑立。日暮全忘細濕衣。</text>
<title>次卞藎初韻</title>,<text>止客懷歸畏及狄。詩成一首摠羈愁。風霆自古無終日。肯使吾君老此州。湖南爲客又新秋。十度開懷九度愁。安得顏公三十萬。爲君無限買靑州。</text>
<title>僧義玄求詩</title>,<text>方丈仙山七佛庵。三花珠樹正㲯毿。靑鞋此去無千里。興入層巓浩莫緘。</text>
<title>夜坐</title>,<text>靜居無寐坐移更。庭際秋蟲夜有聲。兒女獨知飢飽事。強談生活攪人情。</text>
<title>趙重峯之子完堵。求次牛溪先生韻。</title>,<text>烈士如公更有誰。南山可動志難移。時危一死眞餘事。莫問人知與不知。</text>
<title>鴨首洞</title>,<text>鴨首洞中孤往時。蕨芽蒲筍正離離。春山處處可人意。信馬垂鞭歸去遲。</text>
<title>與尹汝直。期宿汝浩 鄭浚 所。道中作。</title>,<text>馬過春山石逕微。楝花疏雨濕征衣。山頭老子定無恙。山外故人歸未歸。</text>
<title>李昌寧 奎賓 用佔畢韻。濟牧先次。令余屬次。</title>,<text>使君遺愛在桐鄕。畫戟多年燕寢香。投紱卽今歸谷口。案頭松影拂雲長。憂國年來入醉鄕。糟床偏愛上春香。醒來獨上高丘望。萬疊靑山雲外長。垂老方依君子鄕。自多蘭室襲餘香。階庭更有琅玕樹。爲問春來幾許長。</text>
<title>老樹</title>,<text>細雨蕭蕭濕半身。蔓藤同作一番春。摧殘幸有本根在。晩翠他年媚主人。</text>
<title>乙卯正朝</title>,<text>四十九年今日至。童心依舊鬢絲垂。仲尼知命吾何敢。伯玉知非是我師。</text>
<title>次林鳳山見寄韻</title>,<text>千里相思空爾爲。此心惟有鬢絲知。詩來不厭千回讀。官使應嫌立馬遲。</text>
<title>次尹都事翼世 民獻 韻</title>,<text>爾來生事野僧如。久與靑雲故舊疏。多謝老兄珍重意。萬重山裏兩封書。幕裏看山柱笏高。應煩使蓋問卿曹。深情獨記泥塗者。三畝重尋仲蔚蒿。附元韻 翼世湖中官事日紛如。莫怪春來音信疏。寂寞掩門何自遣。忍飢惟讀古人書。幽人玉立氣孤高。抑首那能對俗曹。可惜泥塗埋照久。夕陽門巷閉蓬蒿。</text>
<title>與學童夜坐呼韻</title>,<text>雲月不明還吐明。風泉無聲更有聲。群童豈解強歌意。只是千秋萬古情。</text>
<title>次柳溟詠蓮</title>,<text>煖日晴薰萬炷香。孔門弟子立成行。憑君莫恨昌宗比。美惡千年自不亡。</text>
<title>鄭汝浩以詩見招</title>,<text>信宿仙莊早有期。那堪溽暑濃如酒。荷塘風雨莫深愁。共指靑松霜雪後。鄭有莫待荷花風雨後之句</text>
<title>送梨求柹</title>,<text>靑龍寺柹壓沙梨。莫向秋風定等差。請看東風三月晩。杜鵑聲裏雪千葩。</text>
<title>早春</title>,<text>晴旭輝輝水面浮。春心已在柳枝頭。芒碭幾日陽和遍。地下句萌滿意抽。</text>
<title>秋夜</title>,<text>星河淡淡天欲明。山戶砧聲一時起。閑人多睡起常遲。欹枕夢入無懷氏。</text>
<title>過亡人故墟</title>,<text>長松百尺柳千絲。破屋重來一望悲。驚燕不回春寂寂。海山無地寄相思。</text>
<title>幼成若天性賦 九歲所作</title>,<text>曩余有志於育德。莫先於蒙以養正。倘已發而後禁。奈扞格而難勝。肆幼成乃爲君子。顧何間於天性。聖復起不易斯言。美前訓之炳炳。惟橫目最靈於萬物。稟本然之明命。四端藹然而皆備。隨所感而輒應。然氣稟有淸濁。及物欲爲我病。愈久愈先其眞。喪良貴於畢竟。惟小子純一未發。思慮未有所定。其親而無不知愛。其長而無不知敬。厥初生之旣完。無外誘之作梗。渾一段之天理。藹人欲之方淨。辯言豈爍於外聽。嗜好未生於心境。如未波之止水。若未塵之明鏡。得其養。無物不長。可因玆而作聖。能食能言而敎之。俾薰陶而涵泳。格言至論之日陳。使充腹而盈聽。培其根兮達其支。及未寐而喚醒。漸以仁兮磨以義。令發蒙而脫穎。迨日久而月將。果有立於本領。習與智而俱長。德日廣而業盛。斯性之之何異。及其至則一等。昔非不足兮今旣多。浩浩其天與竝。斯大人不失赤子心。率百體而從令。梏童牛之元吉。功則倍而事省。苟失養則無不消。奈茅塞乎蹊經。毫釐不伐用斧柯。日駸駸乎曲逕。彼耳目與口鼻。及手足與動靜。爭投間而抵巇。紛衆欲之交逬。畢竟乃獸而乃禽。視厥初則逕庭。嗟吾黨之小子。盍及時而猛省。誦賈生之名言。賦訂頑而自警。</text>
<title>芝蘭不以無人而不芳賦</title>,<text>懷小草之遠志兮。作鼠壤之餘蔬。任蓬蒿之沒徑。守苦節之邅如。澗有草兮草有香。愛爾生之幽獨。旣無人之來賞。胡爾芳之烈烈。何所獨無芳草。吾獨攬爾而太息。后皇孕氣而播物。爾於是乎亭毒。冠百卉而獨也正。豈衆芳之與視。托根之不於閑門。又不于乎要地。依薈蔚之深叢。挹三危之露氣。占上春於空谷。茁露脚於靑壁。墮寒滴於煙朝。舞幽香於月夕。離世兮傲君子之蓮。入山兮同逸民之菊。紉之則可以雜佩。結之則可以充幃。尋芳者之不來。孰能服而媚之。足山林之不入。草逕邃而無媒。不學桃李之不言。致衆人之成蹊。不學蟠木之根柢。得左右之先容。闕親近於世路。無往來之幢幢。滔滔者皆是。戶服艾而盈裳。不吾知其亦已。苟余情則信芳。芳菲菲兮未沬。縱委絶其何傷。馨德兮在我。知不知兮在彼。在彼者末如何。守其在我而已。使委美而從俗。竝其素而棄之。彼經德之君子。盍以蘭而爲師。窮通得喪一寒暑。豈操守之可奪。進德修業欲及時。恐年歲之已央。苟昭質之未虧。長頷顑亦何傷。竟尺蠖之求伸。祿在中於種學。倘馨香之一發。聞國中者有日。遂爲之誶曰。草有國香。佩服無人。無人而益芳。所以爲芝蘭。人有國器。困窮怫鬱。困窮而不易。所以爲君子。彼君子兮。宜以芝蘭爲佩。</text>
<title>姜太初疏自賊中來。感而成詩 幷敍。 [權石洲 韠]</title>,<text>余與姜君太初。初無一日之雅。余嘗寓居珍原縣之水流村。太初以公事入縣。走書於余曰。不見面則不通書。非吾輩中事也。旣而冒雨來訪。留一夜。詩酒之樂。甚洽。未幾太初被擄于賊。莫知存沒者凡三年。今太初自日本。回華人之還者。上疏于我主上。其疏中有遠托異國。昔人所悲之語。余聞而甚悲。作詩以見情焉。太初名沆。爲人聰明彊記。爲文章。下筆滔滔。未嘗起草。其兄瀣死於非命。太初祭之以文曰。黃粱人世。百年草草。靑史是非。千載昭昭。讀此文則其人之所守。可知。詩曰。未盡新知樂。居然怨各天。鍾儀雖在晉。王蠋不降燕。節爲看羊落。書纔賴雁傳。相思千里夢。迢遞海雲邊。</text>
<title>贈睡隱姜太初[趙玄洲 纘韓]</title>,<text>佛甲之峯方丈孫。拱鎭朱維南儵門。淑氣扶輿聚未洩。上受老人星光呑。不于芝蘭不珠玉。間出異人相追逐。於斯爲盛古莫侔。聚奎祥符皇漢休。高峯益奇霽峯高。石松川是河西流。龍歸鳳逝白雲鄕。我佩之擧誰與遊。無人南國帝悲傷。更遣夫子參翶翔。馬前行者誦太初。學語小兒知姓姜。悲風北寺罷吹箎。閉門讀書辭名韁。聰明管輅早瑞世。腹呑五車寧芥蔕。嘿貫天人笑拙庖。一朝十二猶善刀。天門射策樀額髭。百穿楊葉知由基。屠龍手捧萬壽觴。繡衣春晝萱闈香。強顏趨蹌百寮間。天不欲治非才難。靑雲路在白眼中。黑貂裘弊愁蓱蓬。不若還家貧亦好。仰父俯子歡融融。寧知鯨鬣掣扶桑。齊城七十歸滄茫。五廟香火委腥塵。三京積骨撑秋旻。全湖大地入鏖糟。投山赴海無由逃。公時提挈載一葉。海若掩抑陽侯泣。賊艘嗷嘈集若蝟。公不變色鴻毛視。公家之禍至于此。天地鬼神寧復恃。斯須鶴髮隔死生。人子此時何許情。公三赴水賊三止。愷悌方知所勞矣。中丞之膝杲卿舌。義形于辭刃難血。環公羅拜服公義。義士義士無雙士。終知誠孝格蠻夷。夷王語夷中國之。有誰凌侵姜大夫。敢有違吾吾且誅。溫如栗如不緇折。照襟唯餘漢日月。西山尙恥聖周粟。有口忍飽讎夷食。只緣徒死死非節。無益身名就埋沒。公非強活天強活。天遣胡僧送公出。烏頭白處白雁聲。夜渡河時鷄亦鳴。層濤萬里一葦風。誰謂宋遠朝未崇。黃河果與銀漢接。舟楫如今似竹葉。信是人間化鶴仚。何如海上看羊翁。當時茂陵松柏哀。入室諕咷頭鬢皚。豈若公誠感應速。未十九年還故國。宮中無𧏮舊雲門。堂上何曾移几席。鄕閭落日影皤皤。鳩杖東臨大江哭。翩翩行子何所至。父曰來兮嗟汝子。父撫子背子扶伏。涕隨言零聲抑塞。墻頭飮泣會鄕里。共道古今無是事。公之誠意鬼神悲。公之忠孝天地知。公之生還豈偶爾。天地鬼神還可恃。斑衣更秉夜闌燭。今夕悲歡夢中迹。誰云經亂百口存。 遂爲如初共安樂。袖中神策獻君王。藥物甘旨來還嘗。我家干南久離索。未識其面薰其德。綾陽縣裏一見之。辯若河漢而無極。四十九年足悲吒。旣聞公言夕死可。向來憂患苦相仍。彼此魚雁知難憑。近聞出司嶺南庠。道其不行宜徊徨。北方之人錯是非。驊騮肯服鹽車箱。窮陰催暮天正寒。極目千里氷成梁。饕風雹雪縱騰糅。羲和股栗金烏忙。閑閑桑柘十里間。執子之手期相將。雖然天道自北行。人言未宜居南疆。人之訛言可成虎。願就夫子問行藏。北有羆兮南有龍。龍可畏兮羆焉當。信知夫子我所師。夫子不言吾何之。荒詞裁罷山月黑。出門欲往忘南北。</text>
<title>古意贈睡隱[任鳴皐 錪]</title>,<text>皎皎在空谷。白駒歌正悲。無媒逢聖主。失意戀明時。顧我抱幽想。知君懷苦辭。芳蘭朝暮歇。來采恐愆期。又五首鴻雁雲中來。嗈嗈鳴且悲。足繫一帛書。爲問何者辭。言是蘇子卿。今在大澤陲。丹衷久未白。欲贈美人知。長安邈千里。下有挾彈兒。常恐羽翼摧。芳緘中道遺。寸體不足惜。所感諒在玆。上林倘不報。忠款誰明之。君莫貴楚璞。卞和已刖足。君莫賤燕石。宋人亦藏櫝。所寶互相易。爲君長太息。世路少具眼。不須笑其惑。售價各有時。豈論玉與石。文華誠可珍。詩藻特奇妙。錯落衆星中。明月開光耀。江淹感彩錦。子雲呑鳳鳥。從來有神授。不然能者少。兩儀恣探歷。萬象窮攬搜。下視南面樂。眇然秋毫小。男兒一大事。到此方盡了。蟠龍之寶鑑。乃是罏中出。金波四騰發。怳如瑤臺月。始自燕趙市。流傳入秦闕。皎皎照肝膽。宮娃爲嘆息。倘非瑩磨工。淸光爲誰發。玉馬如流星。翩翩凌九區。超然獨出群。世路何崎嶇。伯樂少翦拂。紛紛駘與駑。金河有淸漪。玉山有豐芻。回顧閶闔門。去去且長徂。五色雲滿身。蘭筋亦未渝。倘遇穆天子。猶能騁長途。</text>
<title>挽詩[吳子英 挺南]</title>,<text>雲錦三千丈。文章帝杼機。吟哦成節奏。咳唾見珠璣。棠棣曾聯萼。騷壇早整騑。靑萍鳴寶匣。黃鵠刷金衣。抵鵲投荊璧。懸黎碎夜輝。鶺鴒空血淚。彩雉葆鮮翬。鼓角喧靑海。鑾輿下絳闈。枌楡尙龍虎。父老覩旌旂。鶴禁風雲會。鵬霄羽翰飛。木天箴白筆。秋閣闢黃扉。故里斑衣合。湖城殺氣霏。樓船遭迫脅。虎穴受纏鞿。雪月燕支窟。氈毛屬國饑。一封通漢闕。萬里仗皇威。宇宙孤忠炳。嵩丘大節巍。華元辭絶國。袁盎脫重圍。異域三年客。孤臣八尺頎。拜瞻親衮冕。光彩遍郊圻。荷渥人殊忌。全生俗所非。純鉤求蟻鼻。斥鷃助鳩譏。苦守幽貞室。端期窈窕妃。林泉飽淡泊。閶闔夢依俙。吾黨推宗匠。斯文聽發揮。工程籠述作。事業闡精微。妙語穿天巧。高詞妬日暉。食貧貪簡帙。衣弊謝輕肥。危世知言遜。群囂任腹誹。善人朝露溘。良友曉星稀。就化遊玄圃。修文入紫薇。人間旌婦烈。地下續琴徽。雨雪松篁折。天霜芝蕙腓。盛年俱跌宕。末路共嶔崎。獨抱山梁恨。偏傷鷄黍違。百年眞寄耳。萬事信無幾。慟哭傾綿酒。悲風動繐幃。蘇仙今夕別。遼鶴幾時歸。</text>
<title>挽詩[陳汝郁 景文]</title>,<text>雲梭織送鸞絲錦。湖海太初斯得之。魯岱齊淄未分氣。秦松漢柏不移姿。忠知虜塞看羊日。才見龍門撰史時。萬古湖南一長慟。幾人揮涕誄哀詞。</text>
<title>挽詩[鄭畸菴 弘溟]</title>,<text>風塵夷險老微官。湖海沈冥鬢已殘。人物眇然優士望。聲名籍甚動騷壇。由來薄相輕軒冕。自是多才抱苦酸。瘤戒一篇心事在。百年留與子雲看。</text>
<title>挽詩[李文縝 瑮]</title>,<text>長庚昂宿降精輝。餘事文章更發揮。道學貫天誰復識。忠誠炳日命多違。三年海上看羊苦。一夢人間化鶴歸。梁折山頹欲安放。朔雲寒雪共霏霏。</text>
<title>挽詩[羅應瑞 海鳳]</title>,<text>格者論之曰。天應殺善人。先生遽如許。此說豈非眞。漠漠元無信。蒼蒼果不仁。呼穹穹轉邈。血淚目盈巾。</text>
<title>挽詩[柳起之 興世]</title>,<text>萬里鯨波萬死還。退身林壑百年閑。平生節義今如許。小子將安仰泰山。知舊門人挽祭詩文甚夥。而今無存者。僅得如下篇以付焉。</text>
<title>題廬山高詩後 五言古詩</title>,<text>我愛廬山高。秀出南斗間。直上幾千仞。綰結蒼煙鬟。我愛劉夫子。絶跡虎豹關。解衣正俗廬。洗耳落星灣。萬夫挽不回。眇視靑雲班。築室老山下。勝地發天慳。瀑布映黃髮。五老開蒼顏。淸風洒六合。爽氣彌人寰。壁立萬萬丈。硉矹不可攀。斯文歐陽子。窺豹見一斑。淸詩詠高標。刻佩聯玦環。廬山似公高。豈公似廬山。萬古讀遺墨。立懦而廉頑。寂寞氷玉堂。于今無往還。江山失勝氣。雲物空淸閑。遺迹倘可尋。藜杖不辭艱。</text>
<title>杏園</title>,<text>自古帝王州。秦川文物繁。曲江最秀麗。江頭又名園。園有萬株杏。羅立如雲屯。艶陽二三月。花發蒸川原。淸香十里聞。樹樹明朝暾。探芳貴公子。遊冶諸王孫。花韉帶缺勢。寶蓋連高軒。萬幕合晴雲。衆樂沸箎塤。低唱送淺斟。落蕊盈金樽。有時下霓旌。宮殿開千門。鈿朶間花簪。玉手爭攀援。撲撲日邊紅。均沾雨露恩。羯鼓三聲打。萬點爭飛翻。又有新進士。綴行出帝閽。恩袍動草色。寶馬俱騰騫。共破碧桃怨。同來芳樹根。宮花映長條。笳鼓爭啾喧。物色盡生顏。繁華何暇論。世事劇置郵。轉頭成廢垣。向來游樂地。寂寞如荒村。淸風落花雨。行人欲斷魂。憂來藉露莎。強歌心煩冤。冉冉征途間。何者能長存。</text>
<title>春盤 五言律詩</title>,<text>三微初啓序。一氣已更端。舊俗傳靑采。新年薦玉盤。削氷蘆菔潤。着齒水芹寒。春味兼春酌。應須盡意歡。</text>
<title>哀鸚鵡洲十韻</title>,<text>萬古傷心處。東吳鸚鵡洲。曾聞正平死。昔在建安秋。獨鶴隣群鷙。孤芳烏衆蕕。淸文驚滿座。汗瀆厭呑舟。黃祖何須責。曺暪亦未優。能言終見祟。寡識自罹尤。丹穴堪棲鳳。滄波可沒鷗。胡然纏世網。不密爲身謀。怨血年年碧。長江日日流。芳洲名獨在。行子不勝愁。</text>
<title>吳興病起賞白蓮花 七言古詩</title>,<text>吳興太守簡齋老。病起黃紬開晩衙。堂前滿意白蓮花。倚風千朶如矜誇。欣然爲汝酌一杯。一生思慮無由邪。憶曾花發客邵州。超然堂上欹烏紗。使君自是銅駝舊。樂事賢主歡無涯。朱盤闊展簿領餘。熱風五月飜文蛇。碧筩何朔繼避暑。玉甁和露攢瓊葩。人間炎瘴不敢到。氷盤圍坐徒華奢。亭亭玉色照玉山。怳然坐我水仙家。淸寒瑩骨酒易銷。興闌不覺還棲鴉。歸來藜杖盡生香。路上紛紛金背蟇。今年夏似去年夏。去年花似今年花。只有衰鬢不如故。白髮蕭蕭如亂麻。文園一病久沈年。意緖落盡閑愁加。忽逢絶艶照衰朽。素雲滿目相傾斜。繩床烏几盡日繁香裏。練帨縞裙無等差。平生跌蕩似我無。到此辜負尊前華。景物不盡人自老。誰知勝事堪悲嗟。</text>
<title>雪中芭蕉圖</title>,<text>謂和春則胡爲有白雪。謂隆冬則奚事有芭蕉。玉龍殘甲何蕭蕭。紫鳳翠尾何夭夭。輞川妙手奪天巧。司徒壯節凌煙霄。布被當日臥長街。蔀屋歲暮靑煙銷。玄冥威武不能屈。白滿衡門淸興饒。無端物色徹公府。從此聲名登漢朝。風流千載王右丞。會心一幅升輕綃。如何大冬積雪中。活葉衝寒靑一條。固知神畫巧爲此。此物安肯當後凋。不根而生由筆成。不時而生隨興描。靑靑白白交發揮。洒雪崇蘭可同僚。前身相馬九方皐。意足渾忘形色超。殷勤添着一段奇。十分夫子增淸標。尋常襲迹可更論。世間衆史徒囂囂。君不見蓮花桃杏共一景。活筆莫取常談死法料。</text>
<title>臥雪</title>,<text>洛陽城中雪三尺。瓊芳碎碎風淅淅。陰官水帝盛羽衛。蛟死幽潛虎僵穴。洛陽縣尹出行時。萬戶千門皆掃雪。何人高臥斗屋中。白滿衡門人跡滅。袁公志節介于石。袁公方寸堅如鐵。大冬松柏傲歲寒。華岳尖峯孤嵽嵲。煙銷瓦釜布衾寒。手足凍皴肌肉裂。玄冥威武不能屈。風力何妨綿絮折。白雪之白與高標。交發揮來爭皎潔。問胡不出良有由。値此飢寒人餓絶。此身受凍死亦足。屈己干人吾不屑。使君嘖嘖使者驚。天門九重聲名徹。四代五公享茅土。從此窮閻織車轍。傳家淸白是長物。富貴何能移素節。淸風萬古洒蘭雪。立懦廉頑猶烈烈。安得龍眠畫手寫爲圖。用戒末路之饕餮。</text>
<title>送區冊</title>,<text>南方山水甲天下。磅礴淑氣蟠穹蒼。白金水銀丹砂良。石英鍾乳不足當。瑰奇忠信人間出。區氏之子頎而長。炳如丹穴鳳凰羽。隱若風林虎豹章。我本玉皇柱下史。謫官萬里來炎荒。陽山窮邑斗許大。夾江荒茅間疏篁。雁鶩禽言苦嘲啁。炎風攪夏聲礌硠。況乃山深水有波。悍石橫流如釰鋩。長蛟蝮蛇閃毒舌。赤豹玄熊大陸梁。平生親奮缺過從。半歲孤吟猿狖鄕。區也不憚道路難。把釣拏舟來我傍。傾山意氣慰窮鱗。目擊已知中所藏。衆皆棄枯集於菀。獨子不爲時世粧。居然苽葛立談間。皇王帝伯撑枯腸。或山而採水而漁。桂風杉月同翺翔。要余湔浣學古腦。探囊一試黃昏湯。穰穰文學遽如許。歲籥纔周富稇倉。浮生離合會有時。雨散星分安可常。南陔香草待晨羞。明鏡粧臺愁洞房。少婦寄衣母寄書。一封共寄啼千行。庭闈溫凊及歲時。綵服幾時趨北堂。天涯從此先知音。鬢髮更覺成滄浪。臨分一言當馬撾。去矣終莫甘摧藏。蘭不當門亦見鋤。早晩聲名登未央。長鳴天馬待駕馭。去取公卿易驅羊。吾衰倘免葬蠻山。他日相從城鳳凰。</text>
<title>李白送姪嵩遊廬山 七言律詩</title>,<text>香爐峯下昔曾遊。宴坐經行二十秋。飛瀑直從銀漢落。攢巒爭作錦屛浮。蒼顏五老深盟在。碧嶺千尋舊迹留。今日送君輸勝債。世緣塵累暗生愁。</text>
<title>岳陽樓望君山</title>,<text>病夫生出鬼門關。勝地來偸半日閑。畫揀千尋新霽後。蒼煙一抹遠湖間。屛開摩詰丹靑手。鏡斂湘娥十二鬟。安得少陵桃竹杖。從今滅跡駐孱顏。</text>
<title>柳州聞黃鸝</title>,<text>鎩羽飄零百感生。鄕禽何事又嚶嚶。驚回桂樹楓林夢。似聽昆明細柳聲。蜀魄向來工入耳。楚猿今日讓沾纓。秦陵漢苑春如海。早早飜飛入帝城。</text>
<title>流民圖</title>,<text>熙寧皇帝撫寰區。時論專歸執拗夫。禍及鷄豚多色目。利分商賈析錙銖。高皇約束變更盡。藝祖乾坤雨露枯。二月新絲五月穀。千家舊邑一家無。怨聲隨處結雲漢。乖氣招災合契符。赤地方罹天旱苦。靑苗又困縣官須。提携忍見塡溝壑。流宂還聞載道塗。鬻女質妻割愛子。掘根採實少完膚。深宮天子豈能見。傳法沙門可勝誅。安上抱關懷直道。腹中憂國蘊訏謨。皇皇汲汲千千狀。日日看看介介模。掛一自知應萬漏。視都猶足反三隅。但令赤子再生肉。肯念孤臣七尺軀。奚但賈生長太息。痛深元聖七嗚呼。經旬不雨臣當死。一語回天帝曰兪。朗照開雲機栝變。甘霖着物品流蘇。朝陽共指孤鳴鳳。臺上應慙久噤烏。天闕九重多虎豹。鬼門千里落江湖。民生自古誠艱苦。世主如何忍毒痛。安得畫工模此本。御屛風上帖爲圖。</text>
<title>冤牛賦</title>,<text>有爲神農氏之言者。世壽張稼。業相牛經。侵晨帶月。夜歸朝耕。輟耕隴上。體倦而眠。夢一處士。班特爲名。其鳴牟然。似訴胸中之不平。其狀觳觫。若曾無罪而就死地。口不能言。請對以臆。曰我革華之苗裔。世有事乎阡陌。知稼穡之艱難。任田野之開闢。傭一生於農家。受圈牢之豢育。春省耕於東作。往來修直。秋省斂於西成。輸入囷倉。一隨人意。進止趨蹌。粒爾妻孥。飯爾父母。鞠躬盡瘁。維我勞苦。當春日之載陽。有南畝之俶載。余旣肩穿而足繭。曾不敢以告勩。彼乃芒芒然病矣。爰枕塊而假宿。夢栩栩於華胥。縱疾風迅雷兮何識。何淺山之於莬。稔禍心於白日。期一逞於狺然。勢已迫於尋尺。彼旣尙寐而無訛。誰肯弱拒於猛挐。豈余身之憚殃。恐主人之有害。虎有爪兮吾有角。吾以觸兮虎以搏。相持兮蚌鷸。若手足之捍頭目。我勢兮已竭。爾勇兮幾何。人完壁於畎畝。虎卷甲於山阿。荃不揆余之中情。反寢起而齎怒。謂踐踏以爲妖。守所見之非虎。哀哉不能言。腷臆誰訴。就齊王之堂前。入庖丁之手下。指九天以爲正。夫唯主人之故也。將恐將懼。惟汝與余。將安將樂。汝轉棄余。思我小怨。忘我大德。皮角見用。骨肉分割。地久天長。此冤誰雪。言訖而跽。若啼若泣。余乃悄然而悲。黯然而嘆曰。嗚呼嘻嘻。我知之矣。吾聞宋人之牛。救主於快山。子無乃是也耶。將子無怨。何獨於子。宇宙歸來。幾人枉死。比干剖心。子胥裹屍。彼王臣之謇謇。亶不爲夫一身。救月之弓救日矢。竟身首之橫分。望天關兮守九虎。孰下情之能達。紛見豕之負塗。革黃牛之誰執。哀爾生之不天兮。撫橫目而涕雪。處士悲鳴。余亦驚悟。牛跡班班。不見其處。遂爲之嘆曰。牛有冤。不能自明。牛之冤。尙有可諉。人有冤。可以自明。人之冤。又誰咎焉。有其冤而不察。無若宋人然。</text>
<title>歌舞望西陵賦</title>,<text>心眷眷兮高臺。目眇眇兮西陵。繐維寒兮塵漠漠。虛幌開兮風冷冷。感王几之遺令。載言歌之舞之。望不極兮君不來。使我心兮苦復苦。念絲蘿之脆質。夙承恩於輦前。倚闌干之十二。隊玉貌之三千。抱衾裯於中宵。落咳唾於九天。瞻數仞之崇臺。翔半空之金雀。可與子而同夢。冬之夜而夏日。方畫眉之未了。幾恩詔之催促。爲君兮嬌歌。動春風之妙曲。爲君兮慢舞。飄一握之楚腰。何惠妾之莫冬。奄君王之中途。鏡已缺於秦臺。香亦銷於故篋。今夕兮何夕。月朝兮而望日。尋平生之供奉。作向來之歌舞。歌有恨兮誰爲聽。舞有情兮誰卽覩。羨松柏之無知兮。痛臺榭之依曩。袖自遲於愁飜。聲欲咽於恨唱。漳河東兮不復西。肯此恨之有終。苟死者之有知。寧殺身而相從。</text>
