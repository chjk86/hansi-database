<title>鹿車亭賦 次歸去來辭韻</title>,<text>歸去來兮。與子同車可以歸。固瓢飮之可樂兮。雖牛衣亦曷悲。嗟聞道之晼晩兮。悵前修之莫追。撫余髮之滄浪兮。曾蘧瑗之知非。鼂委蛇而自公兮。汗翻瀾而透衣。榮觀盛而智昏兮。主恩重而力微。朱輪啍於九衢兮。神日蕩而外奔。寔性情之難任兮。矧倚伏之無門。渠渠乎彼廈屋兮。繄匪我之思存。何所獨無友生兮。疇可共此匏樽。縞衣而綦巾兮。與子老而朱顔。冀賓饁而申敬兮。龎儷耘而貽安。鷄鳴興而儆戒兮。閔夜行之間關。山之阿有白雲兮。盍携手而往觀。耨吾田而服力兮。讀吾書而言還。巾其車而鹿驂兮。盖甞聞諸鮑桓。曰卿言之洵佳兮。願卒歲焉優遊。旣云宜其室家兮。復何事乎遐求。犂星見而雨足兮。喜百草之無憂。吾寧學夫老圃兮。薄言採彼春疇。庋盆花而疊屛兮。泛沼荷而爲舟。循庭陰而散纓兮。宛一壑而一邱。前峯靄以翠微兮。又松際之飛流。亭於斯乎得所兮。遂偃蹇而日休。何少日之孟晉兮。若農夫之趍時。信樗櫟之不材兮。迨歲暮而卷之。簾櫳閴其燕坐兮。林月來而如期。永爲好於百年兮。子則爨而我耔。忻長公之對床兮。詔阿符使誦詩。歸去來兮。翁有一雙賜屐兮翁何疑。</text>
<title>桂坊戱吟 甲辰</title>,<text>衆說神仙是。吾心亦自疑。捲簾黃葉下。隱几白雲遅。懶續蓬壺夢。晴抄北地詩。烏紗頭上在。方覺有官司。</text>
<title>典牲署出官 甲辰</title>,<text>出郭纔十里。關帝廟南東。前臨漢口路。四圍木覔松。山半衙門開。數尺亂石墻。中闢四間廳。東西耳上房。下馬着公服。重新整容觀。兩吏扶腋入。階高不能攀。靠壁臯比座。髹色馬蹄案。主簿端正坐。無言左右看。書員六七人。鴈行堂前拜。就中一老吏。掩口前且對。</text>
<title>過太古亭。縣吏高信謙求詩戱贈。甲午</title>,<text>龍潭縣司吏。生長住淸溪。勝似東城客。看山疾馬蹄。衣巾野意眞。譚說也能文。深深把盃酒。一笑出山雲。過客無詩名。如何來索苦。尙記相逢處。萬松庭下路。太古亭一名萬松亭</text>
<title>伯氏與洛老從兄 英秀，儀甫朴兄 宗羽，德允辛友 景愈。作楓嶽之行。余獨在泥滓。聊紓悵欝。仍兼贐行。乙未</title>,<text>金剛山東復東。下臨淸淺水。吾與爾劫劫塵塵共生死。不然透骨髓相思病纏。化爲毘盧高峰撑天翠。俯視世間人。𨓏𨓏見一水一石爲能事。不然結茅烟霞洞。木蘭爲椽桂爲棟。十方高僧閒說法。八潭流水淸入夢。不然搥碎歇惺樓。塡平萬瀑流。萬二千峰一時鏟却。聲如天崩地塌。更無一片殘山與斷壠。一望平地沙蕩蕩海悠悠。罷罷一不做二不成。不如窓外芭蕉雨。窓裏夜讀離騷經。</text>
<title>對潮樓。次牧隱板上韻。</title>,<text>摩尼之行。偕者吾伯氏晉卿 晉秀，文伯 潞秀，兩從兄子松 後秀，花甲 旭秀，趙上舍炳如 寅采，權任實子定，▣▣而申雲紀 縉 兄弟後至。九月二十九日入山。兩宿傳燈寺。十月吉日還。丙申○[自對潮樓次牧隱板上韻。至聯句。]秋來遇雨氣逾淸。子延。 古寺寒鍾引客行。炳如。 遙拱參壇霜葉擁。稚可。 平看延島暮潮生。晉卿。 一燈影印千年佛。文伯。 三足名傳十里城。成仲。 牧叟筆花今寂寞。子松。 沉吟塵壁不勝情。花甲。</text>
<title>塹城壇。次老杜岱宗韻。</title>,<text>久有蓬萊債。定。 塹壇今始了。炳。 靑天覆圓盖。可。 白島杳孤鳥。晉。 檀君何處去。文。 緬憶鴻濛曉。成。 一覽眼孔濶。松。 忽覺此身小。花。</text>
<title>登摩尼山</title>,<text>我欲乘風去。瀟湘洞庭間。手攬君山翠。冷然獨自還。</text>
<title>次了字三疊</title>,<text>無怪韓公哭。登登高未了。逈分吳門馬。平看廣陵鳥。魄𢥠疑邃谷。神冷怳淸曉。他日毘盧顚。更覺東山小。目窮心無極。天地一望了。未躡千仞鳳。空聞六月鳥。白知吳潮晩。靑疑巫峰曉。始覺吾胷寬。低視人間小。檀聖世已遠。祭天事亦了。荒臺數百尺。暮朝空啼鳥。我來一長嘯。千年如隔曉。惆悵不能去。天末歸颿小。</text>
<title>被醉又書</title>,<text>醉客登高臺。雙眼不了了。茫然幾萬里。時見一孤鳥。颼䬃草樹秋。眩轉乾坤曉。不妨仍倒卧。身外萬事小。</text>
<title>與雲紀久有偕作之約。臨發又以書要會。巧値後先。始遇於塹壇。歸路雲有一絶。步之。</title>,<text>分明期宿傳燈寺。何事遅遅晩起身。▣▣今宵還寂寞。摩尼消息爲君申。</text>
<title>摩尼爲沁之望。積氣所鍾。上秀下蟠。其中宜有奇巒古洞飛瀑澄潭。具玆名勝。而入山第一魁觀。只塹城壇而已。其餘頑然木石。無一開眼。獨滿山楓樹花簇霞籠。殆照耀數里。楓岳當不得專美也。前詩未能發輝。頗遭雲友之責。走呼一絶。</title>,<text>千林擁路客衣明。玉露粧成錦繡城。看盡蕭蕭霜葉下。不知何處吊荊卿。洞門深樹夕暉明。步步秋愁俯古城。不爲山中無尺紙。謾將紅葉寫玄卿。</text>
<title>更賦</title>,<text>西南秀色一山明。鳳翥龍蟠赴此城。中峰直聳雲霄出。眼底羣岑似列卿。</text>
<title>又疊了字</title>,<text>宇宙雖云寬。吾人分內了。萬里志破浪。千年目過鳥。居高眼始大。此意人未曉。尼父一去後。天下遂不小。</text>
<title>伯氏笑今人言空大。不可無解。</title>,<text>分無內與外。欲了還未了。邱垤成九仞。鸞鳳類衆鳥。登高必自卑。經訓盖可曉。願言同携手。莫曰吾見小。</text>
<title>次伯氏東遊時咸字韵</title>,<text>百尺高臺四望咸。山何奇峻水何醎。楓明古壁全疑醉。稻熟遙坪可止饞。異俗每從申友問。拙詩堪愧大哥監。十年未罷紅塵夢。今日淸遊也不凡。</text>
<title>三疊了字</title>,<text>縱橫十餘篇。了字案未了。平生不閒詩。敢此一鳴鳥。伯氏有吾弟喜驚人句故云 軒轅賦鼎日。駱丞吟桂曉。夜久鳴吻苦。燈前筆鋒小。三日摩尼遊。吾興苦難了。微微帶墟烟。漠漠投林鳥。怊悵香爐殿。歸客發平曉。前期杳何許。回首靑山小。</text>
<title>聯句</title>,<text>海山秋已盡。子定。 邂逅拭雙靑。合理謝公屐。炳如。 肯談楊子經。始緣求騁覽。稚可。 乃復得忘形。節届黃尼步。克念。 人來玉樹庭。此行良晤窮。士寶。 何處我車停。以下不記</text>
<title>人有遺玉杯者。余無酒戶而愛其明潔。置之案頭。朴士寶 宗球 甚欲之。數日嘲戱。遂題十餘句於盃面以贈。</title>,<text>金母園中桃。千年一顆落。錯落如隕星。孕精昆山足。良工脫其璞。抱歸勤磨琢。上池蓬壺淺。下臺仙掌擘。葳蕤荇花紋。暎澈鵝卵白。名以流霞觴。斟酌容升籥。平生不飮酒。愛此逾拱璧。大吸常戒溢。微酖或細滴。持供几案間。肯比藏燕石。士寶得見之。驚喜手不釋。豈無心相贈。前宵聊戱劇。玩物非君子。我如泥土擲。苟得寸心愛。不用千金易。脫落瓢掛樹。幻忽舟移壑。一笑把相寄。官槽酒新熟。</text>
<title>士寶作洛行。追從之餘。殊覺一悵。</title>,<text>十載稀顔面。三旬劇笑諧。水亭看釣去。蕭寺賞秋廻。談喜阿咸在。詩携謝眺來。今宵還小別。梧月爲君開。</text>
<title>臨分又贈</title>,<text>此去東城幾日廻。忩忩不暇把離盃。庭南老菊留君賞。分付西風莫放開。槐庭揮墨暮雪飛。末路爭名小兒痴。城市朝朝塵如霧。願君牢落早拂衣。寶行擬入庠故云</text>
<title>戱贈朴傔聖孫</title>,<text>海國秋生早鴈稀。遙遙一札送人歸。相思一夜情多少。借問庭梧幾葉飛。</text>
<title>己亥中春。步至貞陵溪上。十六人也。拈杜律一聯。分韻各賦。</title>,<text>坐處幽森石面靑。流紅一道凈洄渟。岸晴草意猶含雨。洞古松身欲礙星。雲起水窮時獨立。鳥啼人語自淸聆。怱怱盡日緣詩苦。不覺衣巾夕露零。</text>
<title>龍臺歸路。簡寄星瑞 崑秀 翰林楓嶽之行。乙巳</title>,<text>長侍蓬萊五色雲。殿前題句筆生芬。天恩更許江山助。別後新詩長幾分。浮萍閣上遲三夜。淸澗亭頭少一人。秋色滿天孤鳥沒。不知何處望行塵。</text>
<title>雪嶽遇弘慜。卽楊口通引台述者。乙巳秋</title>,<text>楊口舊台述。相逢流水處。當時二歲郞。髭髮今如許。</text>
<title>陰竹翁 禮輔 遇甲朝於楓嶽路中。吾伯氏贈以一絶。及歸家大人次其韻。門中諸作爛然。輒依翁年數。戲成六十一首。以當海屋之籌。古之傑作有王仲初宮詞錢舍人江河。而非敢傚嚬也。篇中語或無關於壽詩者。緣境生情。隨意慢書。言不厭多。字不避疊。要使後之覽者。知翁之得意莫今歲若也。吾之愛翁。非他人比也。但恐吾詩已竭。而翁年益富。未免爲夸父之追日云。四十八首逸○乙巳</title>,<text>門中尊屬老星霜。故事時憑記性強。五老歌篇曾見否。兒孫生晩昔年觴。暮雨驅驢曉踏霜。何曾不見一旬強。相逢未語油然笑。渾似花前把玉觴。交道尋常勖雪霜。况君情好至親強。依俙尙憶南城事。爲我官厨作晬觴。翁年那得鬂無霜。舊日阿蒙已仕強。今世莫如同姓好。悠悠行路接盃觴。雙眸烱烱骨迎霜。毛髮精神智慮強。履屐皆當盤錯地。鹹酸能適淺深觴。直似弓絃㓗似霜。知翁今世莫吾強。平生只被聦明累。一事何曾有濫觴。身如老釋萬塵霜。心似孤軍百戰強。始識天公偏玉汝。囏難盡處甲朝觴。冉冉光陰瓦上霜。六旬如夢夢還強。翁年若許今朝起。應屬屠蘓第一觴。蒹葭秋色賴凋霜。弩末猶除未發強。莫道桑楡光景少。安知不享許多觴。金剛萬二千峯霜。九郡三湖八百強。爲是玆遊眞厚餉。故敎不受在家觴。葉葉芙蓉不墮霜。尖尖釰槊各爭強。勸君領略廬山面。歇惺樓頭定一觴。秋日蓬臺滿地霜。魯連高標却秦強。從君快拓平生眼。銀海三千作小觴。鐵雲不起海天霜。極目鵬程九萬強。看盡扶桑紅日浴。羣僊共醉紫霞觴。</text>
<title>余旣成六十一首。復思之。翁之壽以頤以期。進不可量。而余詩則局於見在之數。於古人善禱之意何如也。更呈回文軆一首。願翁花甲回回不窮。如百八禪珠數遍還數。非爲詩也。亦愛翁之至意也。回文詩失</title>,<text>[本文缺]</text>
<title>無聊聊步韓汝成 晩裕 學士韻 丙午</title>,<text>域中八按使。關東地分高。古傳楊州鶴。今有北海醪。仙人自離俗。地僊方稱高。管領蓬瀛宅。爛熳人間醪。眞仙吾兄宿世緣。眉宇烟霞高。三持磨訶筇。二載鶴城醪。水盡三湖淸。山探二岳高。歸來無一事。日傾曺公醪。上伯氏終古誰見之。蓬萊名徒高。小閣聊彷像。其上酌吾醪。宿雲明前峯。簾㫌曙色高。主人睡未足。前宵困斗醪。桃簾晴瞰池臺渾倒影。河漢半天高。無簫來羽仙。淸夜奈香醪。鶴欄皓輪欄外氷雪寒。床頭篆烟高。不用紗籠遮。恐妨對客醪。梅閣芳樽春陰政無際。樹杪雙蝶高。多少一院花。何枝堪入醪。藥塢濃花歐翁齋居近。越女櫂歌高。夜來春水添。萍紋潑綠醪。蓮池畵舫水底紅粧見。林間笑語高。下架分隊立。芳臉暈春醪。翰林秋千淸晝轅門靜。微風鵠心高。輸嬴渾可喜。升飮有大醪。平坮射侯彈碁尙多暇。憑檻雅歌高。就中誰得雋。一矢一盃醪。曲軒投壺一笑好綽號。萬事惟笑高。借問笑何事。翁笑笑在醪。屬景明翼之太淸狷。淸狷未是高。宿昔深相愛。願君啜衆醪。屬翼兄監膳心良苦。官厨手品高。何如花樹會。共酌吾家醪。屬季修黃君古家人。况兼雅誼高。莫辭頻坐謫。三島有仙醪。屬魯叔毛裏覔容顔。嶒崚骨骼高。喜君心眞卛。端合佐淸醪。屬惠伯汝成去何忙。聞道淸興高。揮灑十軸詩。淋漓千壺醪。何物小楊枝。遭逢名乃高。任他別人春。傾我今宵醪。十五年前事。登臨此閣高。朱顔換蒼髮。羞對手中醪。萬業從情起。方知太上高。人生餘幾日。都付無何醪。平生不飮酒。飮酒莫吾高。新釀杜鵑香。吾甞方美醪。古人論詩道。驚人以爲高。莫謾嘔心血。隨適亂酬醪。明日行將西。春江一颿高。朗吟淸樓詩。沈醉牛亭醪。名山徒夢想。誰言不着高。何當拂袖去。快倒紫霞醪。何須欝林石。歸舟水面高。吾家自有業。盎粟與榼醪。以上屬汝成宜尒族之山。養其自在高。馴擾終非性。恐傷太玄醪。屬鹿暫別何須驚。元方歸適高。盆蕉初抽芽。庭梅已映醪。酒得詩益淸。詩因酒後高。我吟聊遣憫。非爲詩與醪。</text>
<title>梅子爲雨所落</title>,<text>連旬苦雨駁雲馳。大霔飜盆細霤絲。碩果乍看三分熟。大羹翻失五齊資。難成雅格供樽杓。减却淸陰覆砌榰。最是文園吟病客。猶堪拾得一甞之。五月雷車並夜馳。薄雲宿雨尙橫絲。庭梅始擬調羹用。苞顆先零澆渴資。擎濕空柯低覆砌。敷踈敗葉半蔭榰。那堪淮橘霜前熟。獨遣淸香惱獻之。</text>
<title>猫</title>,<text>圓瞳隨日自東西。分寸光陰待爾知。形類炳寅憑楦鞹。種傳嚇鼠襲裘箕。行看無跡循除數。妙在藏身入戶低。養得至機小奴在。每分香飯趁歸時。</text>
<title>觀瀑</title>,<text>淸狂不受雨行譏。五月梅溪且詠歸。巖底洄潭新鑑展。林端噴沫亂珠飛。怡情政喜携山屐。屈首誰能下墨幃。赤脚踏來靑草路。漏雲晴日半西扉。前月淫霖直到今。朝朝愁對墨雲深。稍看薄霧收池面。忽喜晴暉點砌心。半日林阿成放曠。十年塵路愧浮沉。泠泠小瀑吾師是。凈洗煩襟爲爽音。雨餘鳴瀑小山前。長日偸閒可抵年。堪▣企臺輸一局。却思梅老着先鞭。松濤逬籟殷幽壑。巖沫飛輝破碧天。佳處儘知元不遠。歸來蒼翠落瓊箋。由來懶性厭簪袍。喜得諸君興復豪。磵草尙棲前夜霧。巖松翻送半山濤。趁晴望眼逾耽遠。傍暮吟肩各競高。更約明朝看瀑去。風流元自▣吾曹。墻東有約怪君遅。瀼北相逢莫我麾。塘草新經炎雨爛。庭梅全被曉風欺。靑山勝日無多子。玉版新篇第一枝。今日▣溪明北社。到頭淸興各應知。</text>
<title>辭陛 壬子三月奉命往嶠南時</title>,<text>微勞原濕敢言難。天語諄諄再拜攀。到底一身渾造化。今行看盡嶺南山。</text>
<title>渡津</title>,<text>春光無限上游來。雪水新添江面開。寒碧樓前花正發。來時一櫂放溜回。</text>
<title>過丹月峽</title>,<text>十五年前此路程。夢中山色與江聲。烏紗翠幰成何事。不及當時上舍行。</text>
<title>鳥嶺</title>,<text>羣才盛說穆陵時。謀國寧曾一策遺。如此重關天設險。無人議到置單師。峭壁層峰不可攀。仰看雲氣有無間。居人生長如平地。採得松根石茸還。</text>
<title>過烈女尹氏閭</title>,<text>滔滔末俗競循虛。㫌別宜求實行如。何限世間丹楔字。令人却式正兵閭。</text>
<title>善山</title>,<text>初無一石帶麤獰。麗水佳山四野明。好箇羹魚飯稻地。善州眞不枉呼名。</text>
<title>洛東江</title>,<text>大江千里似河流。江北江南七十州。此去縱觀鳴旨海。高尋太白問源頭。兩岸人家一帶湖。江南春意小屛圖。未暇月波亭上見。不知風景似京都。詩意蒼茫落日前。櫂歌欲歇未圓篇。謫仙去後閒風月。吹笛歌聲上管絃。蒼梧暮色。何人作而被之樂府。詩名亦有數耳。</text>
<title>吾弟幼蘭 庭秀 一鞭入萬二千。意僊僊也。余方日鞴馬聽鷄。聊以短絶送之。乙卯</title>,<text>寥寥僊嶽幾千年。只有松翁歌一篇。煩君痛洗徐凝惡。寫出香爐萬丈泉。</text>
<title>次金直閣 祖淳 梅花韻</title>,<text>非色非空如是聞。衆香國裏獨招羣。平生傲骨凌靑女。浮世虗名笑墨君。一幅膝王新寫蝶。前身楚峽化爲雲。吟成髮白無佳句。月落參橫了不分。淸坐高齋小雪聞。踈枝側畔鶴鵝羣。棲神淡泊渾忘我。到骨淸癯酷似君。的的暗生虗室白。濛濛細作博山雲。無端一幅人間札。衝斷幽香减幾分。一笑傾城古所聞。千花數盡馬空羣。心期海內唯琴友。風味樽前問麯君。斜枝特出偏宜月。老査空洞合藏雲。應嫌漏洩玄機盡。春色遅遅未十分。</text>
<title>戱賦賜屐 人名詩</title>,<text>屐翁古之奇。素履無名公。遅暮胡一桂。駑質高攀龍。風雲吉中孚。花釣謝康樂。蓬蓽歸有光。雙屐元天錫。愧臣王無功。聖渥陶隱居。同朝賀狂客。高標屈大夫。古桐木華黎。良工習鑿齒。鞋靴皮日休。長安錢若水。制樸高若訥。軆輕于敏中。步庭徐孺子。倚杖息夫躬。虞躡公子友。謝折司馬欣。欵識顔師古。三字宗少文。涉深孟浩然。憂蹶顧長康。昭儉史可法。奎璧文天祥。山雨冷朝陽。暑氣蘓東坡。鳥愁張翼德。魚喜路伏波。泛濫江文通。沈墊陸平原。跫音杜草堂。山谿茅鹿門。屐者夏原吉。着來段去塵。典刑饒雙峰。行藏許白雲。霽潦周利用。道在張釋之。龍光燭之武。感涕行人揮。窮巷馬少遊。我車楊萬里。擧目秦越人。腥羶何無忌。遼陽郭有道。薊北程不識。忍拜北宮黝。羞奉東方朔。安得霍去病。一攆殷開山。車書孔文擧。冠帶畢士安。然後陳圖南。靑山回道人。我屐高達夫。雙鬢白樂天。</text>
<title>送榴窓趙尙書爾眞 尙鎭 赴燕</title>,<text>畏日三庚一付忘。吾心自有十分凉。陰山積雪千層壯。遼野雄風萬里長。大酒高歌燕市客。輕車快馬漢人裝。今行秪可觀如是。八月秋濤卽古方。</text>
<title>簡楓臯金士源 祖淳</title>,<text>君家玉壺裏。頗閴市朝聲。巖壑幽棲足。圖書靜眼明。未須人識處。彌覺物無情。出閣還怊悵。孤吟見月成。</text>
<title>送書狀朴兼善 鍾淳 入燕 庚申</title>,<text>國有玉帛之行。朝之薦紳。鄕黨士友。有一面之雅者。皆必持壺榼餞之。餞必以詩文贐之。盖春秋賦詩之遺意。盛際氣象。前輩風流。亦於斯可見。甞聞之燕价辭陛。出迎恩門。供帳如雲。靈城翁輒先到覔詩牋。大書落日弘橋送客行七字曰。誰敢奪我首題。餞筵諸公笑而續之。聯成大軸。歲以爲常。洪壽爾丈有詩曰題前納券朴靈城。尙傳爲談。嗟呼。今不可復見矣。豈獨無有馬者借人乘。已哉。奏請行臺朴兼善。靈翁之從孫也。爲道其事以別。落日弘橋送客行。靈翁傑句壓羣英。如今冠盖年年地。不見筵前錦軸橫。</text>
<title>送琶西李仲輝 集斗 赴燕 庚申</title>,<text>今日高陽宿。征蹄響晩沙。城隅不成別。松下坐如家。逆旅三庚近。關山萬疊遮。請看座上客。強半野冠斜。又百年無此事。人滿峴西沙。留醉仍同社。題詩捴大家。也應三百對。將奈九重遮。馬上空吟望。昏鴉錦幅斜。</text>
<title>貞陵淸和。與羣弟子聽水。分滄浪水淸濯纓六字。</title>,<text>四月貞陵洞。山明麥雨晴。坐間啼鳥近。巖下小僧淸。流水聲聲續。芳陰葉葉成。諸君筇屐易。偏覺老儂情。</text>
<title>赴史局。道遇國舅。語到暈字。一笑而歸。見示詩軸。更於求和。</title>,<text>道逢高軒過。屛帶白暗暈。八騶擁烏雲。勢若溟鵬運。下僚瞠乎後。屛氣不敢聞。忽蒙許短驅。靑眼爲一槿。共是升堂▣。回樂與由慍。昨詩忘續貂。唐突佛頭糞。契好存雅謔。▣▣忘小忿。路人駴相傳。文虹動奎分。君子溫溫恭。吾儕知所奮。篋中舊賜扇。飛白奉宸訓。願言歲暮期。高風送蟬韻。</text>
<title>獨赴靑座。困暑送悶。請楓丈哂正。</title>,<text>玉局三年白盡頭。蟬聲又送一番秋。心如籠鶴愁仍睡。身似耕牛老未休。簪紱縻人慙厚祿。江湖滿地負扁舟。求田問舍眞高着。讓爾元龍百尺樓。</text>
<title>癸亥暮春</title>,<text>葡萄葉嫩榴枝姸。物物含生似昨年。春色自來還自去。無人倚杖草堂前。</text>
<title>送成金溝 肯柱 之金剛。贈𩣭巾。</title>,<text>蓬萊消息夢中傳。躑躅花前送友筵。五十年來塵滿袖。憑君聊洗一𩣭巾。</text>
<title>吾老亭</title>,<text>洞門晴靄小亭深。繫馬靑松負策吟。澗水東西花點點。禽聲上下樹陰陰。閑中忽似忙時境。老去偏多少日心。莫謾諸君沉醉度。殘春一刻直千金。</text>
<title>江亭晩眺</title>,<text>端居厭喧湫。晩計休林園。玆亭宅爽塏。頗遠人事煩。宴坐良蕭灑。憑眺更豁軒。誰知一頓邱。平壓萬家村。物理有顯晦。荒田露天根。江湖逈呑吐。濃淡水墨痕。脩然倚杖嘯。俯視車馬奔。羣公柱高會。淸晝敞琴樽。山光滴衣巾。人語隱松門。泠泠萬葉吟。不用絲竹繁。襟虛衆妙集。禮野眞趣存。一笑醉可歸。何必仍留髡。君能會此意。靜裏自乾坤。</text>
<title>以一絶博趙爾眞白榴花</title>,<text>安石榴花樹樹紅。天然態色玉玲瓏。林亭宿約今三載。分付山童送屐翁。</text>
<title>別朴士寶之任宜寧 癸亥</title>,<text>平生踈懶寡逢迎。靑眼偏從老友明。三載燕超軒裏會。官樽日日泛園英。看君骨法十分淸。簪笏相傳奕世聲。磨蝎功名元有命。冲襟莫作不平鳴。南踰鳥道似葭萌。皁盖逶遅白髮盈。蕭瑟一麾成底事。不如歸卧洛東城。信人戒在入偏聽。馭下威從律己生。蠟貌梔言非雅契。逢塲酒席太輸情。大哥衰病漸高齡。鴻雁南時我北行。絶羡君家傳故事。源源百里弟無兄。</text>
<title>贈石南翁</title>,<text>滄江一棹訥魚風。卬友招招誰與同。遙想巴陵無限酒。樽前獨少種瓜翁。</text>
<title>曉枕志感</title>,<text>歲色駸駸百感牽。山齋孤燭照無眠。川氷始合司寒後。庭雪三來未臘前。半世奔忙成獨笑。餘生把翫却華顚。風鳴畵鵠蓬萊苑。夢裡猶疑侍射年。</text>
<title>賦得雪月</title>,<text>月以流影素。雪有虛質白。雪月兩相遇。天地見眞色。往往夜久後。光景特奇絶。擧世方鼾睡。空留雪與月。</text>
<title>曉赴朝</title>,<text>殘睡瞢騰車上驚。春意忽覺忒箄輕。蒼茫禁樹微生白。半是晨光半月明。</text>
<title>贈斗室沈穉敎 象奎○二十八宿詩</title>,<text>斗室先生文中豪。牛渚燭犀波臣號。女心懷春淳風變。虛江有月空手撈。危絃緩柱腔譜錯。室蘭門棘栽培勞。壁書萬卷龜龍圖。奎躔五緯風雲遭。婁我長裾鳴我佩。胃神日飽承華桃。昂日昔昇黃道輪。畢兎野人多駿髦。參也之魯賜也達。觜觽鞸琫皆鑄陶。井甃不食行人惻。鬼物留護豊城刀。柳下葛巾舊吏部。星星鬢雪潘省毛。張公一生湖海意。翼彼歸鴈秋陣高。軫鞅不到甕牖▣。角欄小屋空虛逃。亢志不數秦漢降。氐本六經流風騷。房中雅奏諧二南。心知大鳴雲門璈。尾附蒼蠅老屐翁。箕坐山牎獨腐毫。</text>
<title>滕王閣序集字聯句</title>,<text>三日失淸眄。遙慚朋袂翼 可。北山移勝會。遠天晨光射 朝。 接隣舊有期。臨門見相督 昭。名區路百回。其上列巒戟 成。原斷老樹控。泉響流雲學 紹。山深地自遠。是處誠天作 愼。閭閻枕交流。衢途相縈屬 朝。披䟽廣封樹。區分別所得 昭。主人知喜客。爽㓗虛臺閣 成。芳華訪水牛。逸興驂仙鶴 紹。天氣晩淸明。物物生光澤 愼。川原帶朱綠。綉彩流遙矚 朝。纖沙㓗如凝。墜芳駭相撲 昭。月序當下旬。霽景來寒食 成。歌吟響屬阿。簪袂驚山雀 紹。重得蘭亭會。遠勝黃岡軸 愼。娛遊喜暇日。年時易搖落 朝。淸曠自成羣。座序齊鴈 昭。襟期逈相照。山水效色色 成。陳華可分翠。阮睇終非白 紹。間樹引勝具。接袂承新綠 愼。鼎湘聲疑籟。樽盈色凌行 朝。交會幷十指。流逸暢心極 昭。天風起墜冠。狂呼都不覺 成。出門盡遊人。相逢豈相識 紹。勝景何嘗遠。數里處隍北 愼。東南無等美。驂騑控人客 朝。多見慕偉矚。馳遠搖心曲 昭。鄙鄕幸成名。所賴詞朋益 成。接年已再會。窮暮且三酌 紹。筆勢猶電騰。吟興豈潦涸 愼。多慚楊謝流。短賦非華國 朝。安得撤雲霞。發言光書籍 昭。不言地賓主。寧分人歌哭 成。重遊命他日。雨泉期盈尺 紹。風袂帶昏回。烟搖宮楊弱 愼。書生空下帷。達士鄙恭愨 朝。且廣龍門矚。偉詞冠千百 昭。蛟鳳四十韻。高鳴子安託 成。滿襟猶爽氣。回首遙靑惜 紹。</text>
<title>望月庵拈華樓秋眺。與瑞弟 耆秀，德姪 容愚，麒上人聯賦。沒寢字。</title>,<text>如是我聞之。道庵高石廩 成仲。海岳來趍揖。京闕拱襟袵 南瑞。一氣固磅礴。千峯極雕鋟 德如。山高凉意早。祗樹如纈錦 聖麒。地䧺維楊鎭。庵古貞觀稔 成。出郭已淸眺。緣磴屢危踸 瑞。躋攀窮物表。歌呼任天禀 德。軒駟枉見顧。麋鹿忽驚寢 麒。竹院煩寥忙。蓮社許陶飮 成。閑適觀溪魚。踈頑喜野枕 瑞。羣囂於此遠。諸妄了莫審 德。松葉慰飢膓。香泉濯衣墋 麒。前樓夜漸朗。四山秋增凜 成。林靜嗒如綦。峰立勇邁瞫 瑞。陰壑響孤鍾。禪房息諸品 德。客話飛輕屑。僧供愧濁瀋 麒。爾曰月在指。吾方流作枕 成。花龕一燈明。甁水萬念凚 瑞。趍陪皆謝阮。述作慚宋沈 德。鼎坐文章席。題詩筆自㾕 麒。乕溪詎云奇。鷲嶺只麽恁 成。佳句得邂逅。良宵恐苒荏 德。鏖哽毫屢𤁧。眷峻目猶懔 德。曺溪六代傳。洙水萬年㴨 麒。可喜禪心定。休哂野貌㾛 成。淸泠盪石溜。眞卛悅山飪 瑞。儘是幽絶最。無已猖狂甚德。凈戒依經律。世緣謝姑嬸 麒。簪紱屛積惱。筇鞋得暫腍 成。詩成句難圓。境淸口欲唫 瑞。忽與太始隣。直欲眞宰諗 德。梵樓風磬靜。對月聽溪淰 麒。坐到村鷄叫。寒▣林烏噤 成。繡肚原多渴。崖結玄於葚 瑞。偶爾成奇會。凝然欲忘朕 德。朝來相送罷。石榻坐伈伈 麒。</text>
<title>點漕後舟下琴湖聯句</title>,<text>容髮漸覺醜。意態猶嫌嫩 健齋。林中鳥相呼。江上𩿨不㤪 栢下。塵埃謝十丈。山水歸一圈 嘯臯。乘舟政擊汰。有風忽自艮 屐翁。神功始沾潤。野意解慍悶 綘溪。村㹀聽午叱。簷犂驗昏建 松下。不以衣沾惜。都忘策扶困 雙林。霖雨在廟籌。豊年有鄕論 可齋。移我洛東社。與子波上飯 樂夢。水紋空相玩。山色妙悟頓 須隱。禽哢淸樾隱。鱗躍纖漪潠 楡隱。獨把樓詩和。仍問江鯉販 玄虛。搖櫓轉別浦。駐驢隱中坂 醉竹。水榭宜嘉客。林亭占肥遁 元愚。洞雲綠初合。崖葩紅半褪 東吉。老去歡笑強。意到悵望遠 健齋。羣飮量俱足。襍坐齒不限 栢下。同人共團圓。此地無囂坌 嘯臯。簪紱愧殘齡。漁樵負宿願 屐翁。夢懶梧垣直。神回簣谷噴 綘溪。漠漠鳥去雙。點點風飄萬 松下。村傖踈禮數。野酌免辭遜 雙林。時序析又因。文章坎會巽 可齋。歌嘯游魚聽。盃樽淸鶯勸 樂夢。夙誦思潁集。今覯買山券 須隱。歸應香留荀。見却吝消憲 楡牕。釣烟欲從眞。歌盤可隱愿 玄虛。興適隨淺深。詩圓較敏鈍 醉竹。無奈雪千莖。秪餘丹一寸 健齋。抽靑新籜迎。留紅小桃獻 栢下。共喜煩襟滌。亶恐靜界溷 嘯𦤎。王務淮舸綜。邦休豳瓜蔓 屐翁。明遊暇日得。樂意淸江曼 絳溪。願言玆遊復。吾儕及公健 松下。</text>
<title>次聯句韻</title>,<text>鼂出郭南門。新綠葳蕤嫰。農談南畒悅。花事東風㤪。兎烏邵子丸。流峙濂翁圈。萬舶來若屯。千里行止艮。屢經灘聲恐。初撥石尤悶。明粢供禴祀。重祿歸奮建。元知夏賦貞。永歎齊民困。倚樓方淸矚。驚坐捴高論。栗島賖卯酒。琴渚趁午飯。前帆兩岸瞥。後纜一舍頓。水鳥忽驚集。潭龍暗行潠。亂轂天絲織。跳珠波斯販。瀟灑帶湖村。冥濛垂柳坂。航頭瘦驢㥘。湖心大魚遁。霏霏淡屑吐。落落衣塵褪。風雲有時合。山水使人遠。素乏邱壑資。自憐城市限。鍾漏厭陌閙。朱墨愁案坌。林園擇玆勝。休沐適我願。荷塘小鑑展。巖溜碎瑤噴。碁局留屨二。圖書閱籤萬。苟得漁樵混。何妨田野遜。下舟仍簪盍。開樽肯貌巽。吾兄爲之倡。諸友歌以勸。探驪睹掌䦰。飮鯨忘壚券。樂此皮陸和。律以韓孟憲。競高慕曾狂。羞同哂鄕愿。思入潘毛化。才還江筆鈍。慶運回千一。甘澤起膚寸。盛會前脩繼。嘉頌野忱獻。端喜永爲好。全勝數見溷。柳鱗烟沉網。林驂露生蔓。山暉聊可駐。泥路莫愁曼。火樹天衢月。夜來試脚健。</text>
<title>題贈楓𦤎</title>,<text>楓翁新徙宅。迂濶甚於翁。外極䂓模大。中踈制作工。孫居三苟備。盧屋數間同。始壯溟鵬志。還然塞馬功。翁心獨自喜。天餉於吾豊。藻繪臧知昧。喧湫晏儉隆。室宜凉又燠。窓任雨仍風。君子居何陋。兒孫庶克終。林園兼爽塏。花木遞靑紅。雙闕威顔邇。千家眺望通。王氊遺業在。陳榻好客逢。嘯傲情冞愜。碁樽境不窮。浮生眞逆旅。我職豈元戎。斗室居相比。屐翁來自東。相看共一笑。何似玉壺中。</text>
<title>黃羲圖 基天 一麾西出。臨行索贐語。余固不能詩。獨念摛院直宵百句課賦事。如隔晨。聊志感而應之。</title>,<text>三淸院裏夜初更。筆下波濤擲地聲。當日長安高紙價。天香猶濕卷頭評。萬事雲鄕日月除。今今周雅廢鳶魚。此行不爲鱠魚膾。松桂林中讀舊書。卄載奔忙筆硯埃。園花寂寂笑人開。恠來詩思淸如許。昨見江東太守廻。</text>
<title>楓皋行</title>,<text>楓皋居士今元舅。嘉號憶昔楓宸受。殿前羣仙醉如楓。上苑楓菊秋重九。若有一人楓亭下。獨倚楓林眼瀏瀏。王曰嘉爾霜楓操。號汝以楓楓能壽。楓脂凝香邁鷄舌。楓實成毬如玉斗。爾雅欇欇楓釋名。楚江湛湛楓上有。琥珀淸瑩楓靈化。楓人往往癭瘤醜。坐愛楓葉紅於花。楓於百樹也耐久。虎拜稽首千歲楓。歲歲長醉賞楓酒。</text>
<title>楓翁示詠扇詩和之</title>,<text>雧羽爲經緯。展蕉成郭暈。三十共一轂。舒卷如車運。端陽內製新。殿角微凉聞。顧爾對菲質。陋拙不堪㨷。收簪幸承惠。棄篋寧敢慍。苟能求適用。珠玉等壤糞。松箑褦襶句。魯直吾所忿。蒲葵與紈素。賤貴各隨分。元舅性昭儉。種德邁漢奮。淳風自我返。醫俗永以訓。愧無竹石畵。答此穆如韻。又疊三月病文園。朱曦壓頭暈。仰看雙飛翮。扶搖不可運。高麗白疊摺。妙制天下聞。斲扇如斲輪。良工百回㨷。梔蠟俗日弊。菅蒯衆所慍。渭濱千尋竹。半是閒田糞。南民心苦。達官元不忿。高軒快一搖。爽塏稱地分。終然涉人爲。風輭不能奮。靜者能勝暑。厥有先哲訓。我家北牕下。泠泠自松韻。</text>
<title>次老杜奉先寺韵。贈聖麒上人。</title>,<text>每疑天下士。沉淪物外境。偶成靈寺逢。遂忘雪峯冷。借問禪樓月。是形還是影。我心與公心。各各別後省。</text>
<title>還麒師傳燈錄</title>,<text>丹葉黃華望月樓。一彈指頃六年秋。傳燈古錄無人識。還爾山空水自流。</text>
<title>恠石拈杜韻</title>,<text>孤聳不盈尺。始知俗態分。欝疑藏霹靂。尖欲斷烟雲。峰削芙蓉勢。苔粧錦繡文。欄頭醉眼對。何似無爲軍。</text>
<title>雪夜與楓翁會話。斗室歸後。次聚星堂韻。</title>,<text>夜來醉分梅閣下。屐翁一身都是雪。小驢凌兢㥘沒膝。驢背主人叫奇絶。一霎安仁鬂毛化。三步林宗巾角折。大地幻成薝葍林。種種色香歸寂滅。萬井酣寐道無人。風飜酒旗凍不掣。無垢禪師靈心定。藐姑山人道貌纈。誰能寫我踏雪圖。人間繪素渾不屑。斗公大詑華嶽眊。天半峩眉一望瞥。飛來亭上冷暖棋。使人聞若啗龍說。三笑仍成聚星篇。擲地應須鏗如鐵。</text>
<title>枕戈亭</title>,<text>裘帶浮榮比抱關。百年陰雨負河山。終知戰守俱無策。撑柱吾家大義還。</text>
<title>別士寶</title>,<text>漢州三宿戀。沁舘卄年顔。同是客中客。送君山外山。行愁泥路險。徙倚水閣閑。一笑猶堪玩。相看髮已斑。</text>
<title>諸閣吏爲看楓。訪我南城。喜贈一律。乙丑</title>,<text>廿年粉署客。頭白掩重關。秋盡流虹節。寒生駐蹕山。戟門初破笑。掾吏亦偸閒。借爾南樓月。詩樽莫遽還。</text>
<title>射雉聯句 丙寅元月卄八。獵于南城之北郊。從者阿季旭秀景寅。幕客李好源克念，金永勉勉哉，許佺景會。書客李奎林士石。童子慶男，喜福。鷹三犬二。獲兎一雉五。一生。歷尋法華庵。暮㱕緩帶亭。得石泉。擧燭䦰韵聯句。</title>,<text>春營皷角動。晴日且游獵 屐翁。北城齊揚鑣。中峯初散屧 景寅。路轉溪數曲。雲橫山萬疊 士石。筍輿歇峯巖。牙旗繞雉堞 景會。龍門天外見。斗尾眼前接 慶男。渭橋趁雪盡。甫草披露浥 克念。鞭擧馬蹄輕。鈴動鷹意愜 勉哉。林間或雌伏。山脊倐豪涉 喜福。却壯書生膽。晩從虞人業 屐翁。搜深萬綠迷。據高片白捷 景寅。共探狐兎穴。肯嫌崎嶇躐 士石。軒昂側眸疾。離披彩羽燁 慶男。合圍演春蒐。一臠當午饁 克念。爛黃新登盤。微紅欲上頰 景會。馮陵豁中襟。欣適飽雙睫 勉哉。搏兎毛灑蕪。包麕血淋葉 喜福。供喜悟程觀。買笑慙價挾 屐翁。仁人古不卯。上殺寧射䝱 景寅。裘帶間勞逸。賓校試勇㥘 士石。風流江漢愛。意氣燕趙俠 慶男。請君皷餘勇。有客美且鬣 克念。俯眺斜暉冉。回愁歸路嶪 景會。蓮幕愧綠藤。戟門閑朱牒 勉哉。丈人此回翔。童子幸追躡 喜福。</text>
<title>北積洞拈韻</title>,<text>溪雲洞靄揔佳哉。令節初回曲水杯。洛社諸公花下遇。長城太守雨中來。參差鬂髮憐駒隙。眞卛盤羞勝豹胎。更欲移家於此老。桃花不必問誰栽。</text>
<title>失題</title>,<text>不知春又去。人在夢中行。獨卧黃梅雨。何心綠樹鶯。園林聞勝賞。文墨挹高名。已判無餘景。孤唫尙性情。</text>
<title>燈夕相思聯句</title>,<text>浴佛淸和節。蘭盆萬劫燈 楓。騈闐京路俗。雕繢浙江稱 竹。士女昇平餙。繁華着處矜 嘉。普天星海合。平陸日車昇 屐。獵炬彗千爟。漁篝月萬罾 斗。放街殷轂衽。觀市富梨烝 淵。神永安三鼎。空輪鏤七層 石。毬旋圓衮衮。竿堅矗儞儞 淵。舞袖金鸂鵣。歌筵繡毾㲪 楓。孫營增萬竈。單堞列千繒 屐。苞繖翹丹鳳。縚飛掣赤鷹 斗。輪蹄喧欲咽。條劇直如堋 嘉。景淑欣齊㓗。休亨迓郅興 竹。建常作爲路。施繳取諸矰 石。銜火渾疑鬼。干霄緫化鵬 淵。槐黏羅飣餖。瓠蕢閙吰噌 斗。霓駕羅仙仗。雲壇太乙𩙄 屐。奮跳獅吼壑。縹緲鶴棲橧 嘉。滿屋仙籌錯。抽莖漢露承 石。紫微龍杓轉。滄海蜃噓騰 楓。牛渚燃無渴。鰲山燒不崩 斗。高懸幽魅伏。遠合霱雲蒸 淵。赫赫覇齊晉。星星附莒鄫 斗。橫聯沙鴈起。藂聚野螽薨 石。競尙齊岑峙。渾忘集木兢 嘉。綺霞輕散漫。水荇皎鬅鬙 石。衆道今年最。疇知幾顆增 嘉。笙歌來紫陌。簪珮出靑綾 屐。春爲銀花駐。祥因玉燭徵 淵。亂酬依谷罰。危涉戒河馮 嘉。五夜丁東漏。千家完轉繩 屐。傳柑稽兩漢。劑蠟笑三僧 斗。紀節傳吳會。觀霄憶廣陵 嘉。 昨將園讌報。朝寄廟詩謄 楓。巘步衰仍㥘。醵酙病却懲 屐。閑忙應有分。幽獨定難勝 石。聚散朋思別。時辰簡速曾 竹。空懷投轄孟。多愧共舟膺 嘉。共郭猶聞阻。憑欄強自弘 ▣。朋譚玄入妙。魔戱赤堪憎 屐。渭樹思空逈。剡帆興莫乘 淵。停雲悁省署。依斗戀觚稜 竹。磬韻淸浮𡏖。壺心炯在凌 石。空孤白山約。誰與碧樓登 楓。宿約花神餞。前期桂魄緪 淵。道交成在淡。貞一動爲恒 竹。洛社今眉目。河東古股肱 楓。瓜投要孚尹。蓬扣待論鼟 竹。別抱霜雙鬢。詩膓墨數升 屐。照心連浿滻。信口合淄澠 斗。藝苑鏗球琰。棠陰說鞹鞃楓。老嫌詩哽𤁧。病怪氣崚嶒 竹。入手淵驪摘。同聲谷鳥譍 淵。虗庭梧影墮。高閣茗烟凝 屐。春草仍昕寤。霜蒹宛揭淜 石。交神犀照點。音惠貝踰朋 楓。驛寄忘懸揭。蟲雕恕語氷 竹。名慚賈腊誤。味飫侯鯖能 斗。飮竹懷中散。題蕉詠右丞 楓。鉅工操郢斧。漫筆媿溪藤 淵。射覆期諧朔。闘奇壓妙滕 屐。魚睛那混蚌。驥尾幸容蠅 淵。香在悵罇席。夢尋迷井 石。我將辭棨戟。君可辦籉簦 楓。懶性憐覊鹿。遐心慕蛻𧕄 嘉。䦰分終合契。裭返疾開縢 斗。氣感欣鍼芥。顔凋恧鑑菱 竹。良辰天更霽。佳句夜同澄 嘉。千里成三笑。七賢有二應 斗。願將燈夕賦。奇韻晩年仍 石。</text>
<title>楓翁寄示直廬感秋詩和呈</title>,<text>堂堂送日月。耿耿觀此心。病軀如寒蟬。依依抱宮林。朝枉故人書。忽驚秋已深。上言寄相思。下言敦夙欽。高車與駟馬。澒洞憂齊岑。元亮果何人。昨非方是今。願將黃華枝。肅公潘省吟。</text>
<title>與兒輩陟企臺賞楓</title>,<text>十日掩門卧。病裏秋去也。向晩強登高。徙倚紅樹下。洞深聞山鳥。天凈無野馬。逌然放杖笑。誰是擾擾者。</text>
<title>樂民樓。敬次王考板上韻。</title>,<text>周岐漢沛我家禎。淑氣扶輿大地盈。北拱高山天極近。東臨滄海日輪生。登樓健筆懷王粲。題柱嵬名挹馬卿。聖代昇平三百載。成都不復細傾觥。危譙百尺倚層城。滿地風光指顧生。落日孤烟連翔漠。長河大陸似幷營。歸鴻點點千行字。遠樹離離萬幕兵。不敢題詩干氣像。十洲三島眼前迎。樓上笙歌擁綵旃。樓前車馬日磨肩。雍梁地利饒千里。江漢風流藹百年。山勢浮天來曲檻。波光含月泛華筵。長虹一道飛甍出。今古行人此駐鞭。松翁詩裏夕陽橋。楊柳靑靑送客鑣。畏道三千秦塞阻。長亭七十洛園遙。徒將翰墨追先武。未有涓埃答聖朝。慚愧咸州癡按使。江樓日日醉輕貂。</text>
<title>知樂亭。敬次王考板上韻。</title>,<text>吾祖昔按節。名亭賦七樂。于時歲告儉。未遑裘帶樂。二載淸州惠。百年滁民樂。小子承先武。玆土信可樂。桐鄕訪舊老。竹馬有餘樂。山河始大觀。禽鳥與共樂。猶然愧尸素。君子誠康樂。</text>
<title>咸營。敬次王考韻。丙寅秋以後</title>,<text>崇朝坐嘯吏人稀。一碧澄江山四圍。漢戍三邊塵不警。周豊十載野無饑。笙歌院落春聲動。花月樓臺海氣微。壁上詩篇先躅在。殘年符節却忘歸。</text>
<title>翠翠軒</title>,<text>翠翠陰陰白玉堂。十年身惹御爐香。西垣翰墨前塵隔。北地山川客夢長。雨洗林塘魚自樂。風微簾幕燕何忙。鈴軒宛似靑綾直。永日牙籤對一床。</text>
<title>題長津淸漪亭</title>,<text>殘年原濕又寒程。多愧長洲父老迎。聖代威靈張掖郡。兵家勝策受降城。霜笳月笛邊城早。錦石秋花驛路淸。端喜池亭無朔氣。宮娥齊唱畵帆橫。</text>
<title>祗審本宮別差金景濂示其詩有感</title>,<text>往者蓬萊院。天臨淑景麗。孝思穆追遠。齊明若新霽。年年月遊衣。藹藹枌陰翳。微臣職淸切。出入馨香際。仙馭忽上征。喬山夢迢遞。錯莫瘦馬卧。零落秋蟬蛻。關塞一千里。孤角寒搖曳。昨拜原寢邃。靈飈肅而惠。欝欝老龍鱗。孫枝長百世。怳惚威顔侍。庶幾王靈濟。傷心舊祠官。曾是昔日逮。又疊酒性病悍烈。詩道傷巧麗。我於詩與酒。行休視潦霽。小酌便醺然。矧敢墮昏翳。意到或永言。四始及五際。至味在眞素。高情寄迢遰。芳潤入肺髓。宿葷如脫蛻。微酡口先哦。負手踵輪曳。故人一壺春。倒作白衣惠。兼以英瓊玖。妙悟逼唐世。農樵愜性靈。花鳥蘊經濟。一讀復一斟。坐久山月逮。</text>
<title>崔斯文懷抱利器。不見售於春卿。千里一鞭。遠訪塞垣。非徒爲我也。要觀東沃山川。以攄胷中之氣也。於歸短律爲別。</title>,<text>海鶴亭前客。相逢天北涯。一生湖海氣。三見洛陽花。萍水依依世。烟霞處處家。江樓重把手。雙鬂爲君華。</text>
<title>半刺送鵑花一杯。詩以謝之。</title>,<text>故人風味勝盆梅。一脉新陽已帶來。東洛病夫歸未得。鬢邊嬴得雪花開。</text>
<title>九天閣</title>,<text>九天飛閣拂衣登。樓在盤龍第一層。滿地桑麻千里野。入雲松栢四王陵。</text>
<title>歸州洞觀獵</title>,<text>歸州寺北讀書堂。寺下淸溪石氣凉。按使乘春來射獵。紅裙十隊盡戎裝。</text>
<title>澄淸軒</title>,<text>轅門無事晝暉長。簾閣風來燕寢香。卧裏山川平似掌。一條橫帶鏡湖光。</text>
<title>知樂亭</title>,<text>屛風十疊展新圖。海色江光半有無。從古樓臺歌舞地。咸山八詠一亭孤。</text>
<title>敬次伯氏韻</title>,<text>啣恩千里鎭西門。頭白關河歲欲翻。堪笑書生無膽氣。朔風吹徹毳裘溫。</text>
<title>題楓葉會神帖</title>,<text>危樓星月夢醒初。北斗迢迢驛使踈。近日諸公相憶否。別來雙鬂已紛如。凌秋快鶻楓翁句。戱海羣鴻竹館書。安得吾身着君眼。關河千里共征車。</text>
<title>安邊東軒。敬次先祖文康公韻。</title>,<text>駕鶴仙人一夢中。千年事與水雲空。籌邊尙賴重關險。詢俗先觀大國風。桑梓邱原官道直。山河形勝客心雄。危欄極目瓊樓遠。簾外秋聲似小戎。</text>
<title>安邊駕鶴樓。敬次先祖文忠公韻。</title>,<text>世間眞有楊州鶴。關外初登遠景樓。萬里風烟連朔漠。千家籬落小閻浮。靑山入檻晴凝曉。丹葉翻江凈染秋。壁上紗籠先澤在。桐鄕半日慰覊愁。</text>
<title>過瓦谷宗人 勉愚 書贈</title>,<text>萬條元一榦。千里又先楸。共喜同人野。况逢大有秋。衣冠傳舊業。樽酒慰覊愁。始覺吾宗厚。溪村駐去輈。</text>
<title>鶴浦遇煥䧺上人。袖詩以道舊。月影下走和。</title>,<text>聞說東林月滿房。遠公何事過溪忘。朱輪畵戟塵緣重。甁水盆花道味長。十五年前曾電面。一千里外又萍鄕。春來會訪曇無竭。與子同參佛座香。</text>
<title>恩會閣敬次伯氏韻</title>,<text>吾兄仗王靈。不以關河杳。驩然塤箎樂。藹如陽春調。園亭宅爽塏。端爲弘農歗。江山互映帶。花木翳而繞。公來地益顯。燕寢集衆妙。三載陟岡思。是日開口笑。殊方宛家室。縞髮紛相照。陪歡慰風樹。聳瞻傾海嶠。况我桐鄕愛。家家頂香燒。欲識曠世恩。楣頭三字耀。</text>
<title>次梧川相公韻。贈魏彦輔幽居。</title>,<text>晴川柳色大堤沙。春在江東太守家。焉得與君連巷住。殘年不復着烏紗。咸州文物浪淘沙。盛世衣冠今幾家。梧老遺篇塵篋在。風流勝似碧籠紗。</text>
<title>戊辰中夏。解北節歸。歷訪怾怛。眺夕照歇惺樓。忽雷雨驟至。已而雨收日朗。萬峯如沐。光景絶奇。殆山靈相之。信口步坡翁韻。</title>,<text>眼底蓬萊壓大千。危樓獨立雨聲前。閃來武庫森森戟。濯出琳宮葉葉蓮。萬壑齊鳴天皷轉。半空飛下水簾懸。須臾露却毘盧頂。依舊雲端揖列仙。</text>
<title>身入桃源 己巳</title>,<text>桃花眞待我。千樹殿春開。未覺仙源遠。遂忘朝市來。䕺䕺分洞入。色色間松廻。暫借林間醉。平生少一盃。</text>
<title>紅泉翠壁 分韻間柳發紅桃</title>,<text>少小家東衖。性與靑山慣。杖策衣衫輕。巖逕屢渡磵。我來花政發。花發春已晏。千紅與萬紫。化工元一瓣。角角怪鳥聞。遅遅遊蝶懶。卽此愜心素。無爲塵事間。</text>
<title>又次前韻</title>,<text>幽境故自隱。居人耳目慣。恨無輞川子。發揮鳥鳴磵。春氣悅人心。朝野際淸晏。偶來靑松下。坐數巖花瓣。小酌借朱顔。山風起余懶。阿季畵其事。童子歌以間。又風流申企齋。姓名百世後。故宅訪文藻。園花與溪柳。隔斷數里塵。松逕不用帚。春陰護晩芳。遅發也自久。悟此微酡境。一盃當一斗。有能會心者。吾且笑開口。借問主人誰。不妨呼屐叟。又洛陽多名園。花木以相高。幽人無外慕。嘯傲此東臯。石上掛我衣。林中酌我醪。平生一小車。邵子眞人豪。羣芳遞作主。春事殿紅桃。忽覺仙源夢。筆下看波濤。又坐來花似屋。忘却源頭窮。柳髮初深綠。桃腮已半紅。光華承麗日。淸景度微風。苦被園蜂閙。飄香落酒中。又今春王務簡。簪笏得少歇。看花似課書。不悱何以發。一觴西園邃。再皷北山屼。獨阻東南勝。如何浿江月。</text>
<title>題宋洞</title>,<text>我屋東山下。名園實咫尺。誰知槖駞業。宛是司馬宅。窈然一邱壑。不言成蹊陌。入洞使人暈。况若乘潮客。點綴撥明珠。參差聯彩翮。武陵人已緬。蓉城事成昔。卽此三千熟。名在瑤仙籍。和氣似飮醇。冲融喉不戟。我來三匣倚。先尋造化跡。靈區發天慳。流序過民析。▣昔芳菲歇。沈竹到曛黑。心虗衆妙集。坐淸紛囂斥。四望方纈眼。因以斜暉益。如在薝葍林。遂令鼻照息。象外求肖似。詩令嚴繩尺。推敲輒墮空。恐遭東君責。吾寧得其意。取思只取適。羣公共一笑。笑罷傾大白。</text>
<title>玉壺花下飮</title>,<text>靈源筇屐舊知津。已覺精神出闠闉。斗室先生朝退食。玉壺童子晝無塵。花枝偃亞仍成戶。松影交加恰覆人。莫道殘春欺白髮。與君珍重未來身。我夢桃花夾去津。君行何事尙城闉。濃春物色三分醉。少日交遊百劫塵。衰拙漸刪湖海氣。淸狂猶似晉唐人。無端却起林廬感。盃酒尋常送此身。</text>
<title>諸僚看花北洞韻</title>,<text>燕許朝廟嚴。皮陸漁樵慣。汪濊固河漢。淸澈自溪磵。吾儕友以文。素襟指歲晏。相逢水木際。盍簪如花瓣。近日筆硯荒。漸老情興懶。除却看花字。俗語無得間。又詩道近於禮。端如繪事後。吾方汗籍湜。君欲壓韋柳。瓊章幸俯就。價增千金帚。軍將驚周公。山齋時夜久。想見下筆際。璀璨羅星斗。一覽波斯寶。再讀芻豢口。至人和天倪。聞之蒙莊叟。又洛城三月花。家家過墻高。誰其管領者。文苑老楓臯。朝出騁四睡。一色漲紅醪。收之捴歸肺。光氣發彩毫。贈我英瓊玖。自慙比木桃。靈源有佳期。往聽枕下濤。又大雅鳴煕世。工詩詎必窮。草綸鳳尾紫。傳硯馬肝紅。藹藹陽春調。渢渢邃古風。諸公須盡醉。吾道太和中。又夜坐聽細雨。林閣篆烟歇。博來玉壺篇。天公會事發。千林遞靑紅。四野爭峨屼。花信二十風。淸遊如滿月。</text>
<title>玉壺花下飮 二首</title>,<text>談花近日舌生津。一瞬神遊再四闉。林壑眞成摩詰畵。衣冠不汚庾公塵。深樽強喜留斜景。佳句頻驚犯古人。惟有坡翁知大隱。王城如海好藏身。花氣浮搖綘漢津。月圍山繞敝仙闉。紅燈好卜將軍夜。丹竈同消道士塵。一日得閒胡大事。百年長醉定何人。明朝莫謾回頭望。老大眞憐七尺身。</text>
<title>宋洞看花。楓翁先歸。</title>,<text>芳園花下會。今日爲翁開。造次仍離合。閒忙苦往來。未成投轄飮。空遣續貂廻。珍重餘春約。終南有後盃。</text>
<title>北洞韻</title>,<text>堂堂日月忙。歷歷平生娛。躚躚林鳥倦。穆穆庭松孤。悠悠行路者。潝潝盃中呼。昧昧憶古人。兀兀憐獨吾。</text>
<title>又 屬楓翁</title>,<text>北園饒水石。君詩似畵圖。舂容大雅音。達人共歡愉。當代推應劉。四美方並驅。自慙汗且僵。望之不可徒。又元亮強自解。有人卽喧境。坐馳與坐忘。捴非深於靜。繫馬于林下。來自市門騁。委蛇五紽絲。休沐半日幸。</text>
<title>又 屬斗室</title>,<text>家藏鄴侯架。取次有書厨。時出春空雲。葳蕤魚鳳壺。怪來醒人耳。溪聲特地麤。座中皆閣毫。卑之高論無。</text>
<title>又 屬竹石</title>,<text>西京二千石。漢治右良吏。大中核名實。碁局亦貶位。如何冀州刺。徒爲故人醉。倘有汝南評。坐嘯不事事。</text>
<title>又 屬汝仁 金近淳</title>,<text>談塵不辨腕。瀅澈照粉署。判非邱壑物。儘宜深嚴處。千載舞雩意。狂簡聖獨與。以我名子器。瑚璉其殆庶。</text>
<title>又 屬性老</title>,<text>老弟有庸言。不歸如江水。煌煌三秀志。歲暮吾何恃。麋性也可馴。釰氣生壁紙。呀然放杖笑。此笑良有以。</text>
<title>又 屬六藝 李敎信</title>,<text>一幅嵩山帖。梅丞信息通。偏憐六藝公。日入三昧中。淋漓酒所語。醒後却已空。寄語諸君子。歡娛詎可窮。又請問濠上樂。非魚安知鯈。孤琴不成彈。老柯半無條。我貴知我希。卬友不須招。靑山卽吾廬。白雲還復朝。又憶昔蘂珠樓。賜墩宮酒醺。星雲共倡和。骨肉良慇懃。𨓏事難重陳。邈若山河分。獨抱內制集。茅簷坐到曛。</text>
<title>庭陰軸</title>,<text>掾吏傔御之稱。眆自漢唐。我東尤重。世卿喬木之家。出入親隨者。卽皆京洛衣冠之裔。小則承警咳奉杖屨。效勤倩勞之近且切。或有家人之所不能。大則仕䆠窮達。身家苦樂。輒與之共。至死靡渝。出而爲諸司胥吏。嫺簿書謹管鑰。儼然西京之長。子孫𨓏𨓏才器傑特。拔爲顯官。能爲朝廷之用。世自有一隊流品。未必讓三千之珠履也。且先人之遺澤所在。則桑梓必敬。桮棬猶慕。况左右朝夕於堂室簪笏之側者乎。世分之厚。固不在於人地之尊卑也。己巳淸和。余以判度支。點漕船于西湖。與家世故吏數十人。泝上挹淸之樓。劉匡鎭曾以內閣吏。今爲南殿殿監。鄭啓文尙方舊吏。皆先王考止菴公親傔。全百齡惠局舊吏。李衡壽落魄無所成。能道舊不替。卽季從祖判書公親傔。金信慶惠局舊吏。高天儀地府吏。申載淸政府吏。愼知欽籌司吏。羅鳳完，梁應澤老未入仕。鳳完以善歌稱。皆先大夫文靖公親傔。朴世一地部舊吏。朴世得禁營舊吏。今爲御營哨官。李震完御營吏。張斗樞禁營吏。韓宗錫，金致德，劉日鎭地部吏。金振夏騎曹吏。卽堂叔文肅公親傔。劉相祐內閣吏。先大夫喜其忠謹。每赴摛院。視之如親傔。尹仁桓，金載明，盧守一，崔宗崙，李胤升，金起永，金在萬，崔鼎祐，金鎭岳，全就仁，金在默。以曹吏來。仁桓，載明，守一，宗崙，胤升。自伯氏度支時所信任者。仁桓最老。久於曹。鎭岳，就仁，在默。余之傔。起永，在萬，鼎祐。非傔而亦如傔。歌者鄭興哲。琴者李德顯。篴人林興一偕焉。諸人者逮事昔日。居然五十餘年之久。近不下數十星霜。或語余垂髫學語時事。今皆老白首。與余作江湖詩酒之遊。俯仰今昔。安得不一愴而一喜。軸以庭陰名者。盖取過庭之餘陰也。兒子元愚時亦從余。他日諸人之子若孫。能與吾兒。世繼今日之遊。則奚直王氏三槐滿庭之陰也。遂䦰字聯成三十五韻。百年如一日。風景爲人留。屐翁。 出郭塵機息。臨江客興悠。金信慶。 幸陪休沐暇。聊作漫浪遊。鄭啓文。 借問五湖棹。何如萬戶侯。全百齡。 繁華疑兩浙。都會似中州。高天儀。 千里來淮舶。萬帆凌石尤。金致德。 海漕纔下碇。庭閱競抽籌。金載明。 跌宕仍聯袂。沿洄更放舟。朴世一。 炊煙生遠嶼。漁櫓破浮漚。韓宗錫。 盛會今難得。玆遊古罕儔。尹仁桓。 自慚門吏賤。視若朋友酬。全就仁。 感昔回靑眼。憐衰奈白頭。李震完。 野客欣得雨。天氣凈如秋。金振夏。 靑嶂圍船幔。銀鱗上釣鉤。劉匡鎭。 村村依岸轉。樹樹繞江浮。金起永。 奔走十年苦。逍遙半日休。盧守一。 雲迷歸鳥沒。潭靜睡龍幽。金在萬。 別浦來漁笛。中洲發棹謳。金在默。 飄飄如化羽。物物捴開眸。梁應澤。 君子不忘舊。吾儕非有求。張斗樞。 門墻遺澤遠。刀筆下風羞。羅鳳完。 燕感開簾惠。馬憐識路啾。申載淸。 踵承韋平業。頤使燧瑊流。李衡壽。 櫛沐心恒耿。滄桑歲幾周。朴世得。 德門尙詩禮。委巷亦箕裘。愼知欽。 邦國有新慶。江湖無昔憂。金鎭岳。 共玆木蘭泛。申以瓊琚投。崔鼎祐。 談笑千層浪。登臨百尺樓。劉相祐。 俗緣歸幻蝶。塵劫寄飛蝣。李胤升。 歌罷更孤嘯。壺乾君莫愁。崔宗崙。 人生眞逆旅。吾道在滄洲。劉日鎭。 喚友憐黃鳥。尋盟愧白鷗。鄭興哲。 坐間俱世好。忙裏幸閑偸。李德顯。 酒令傾河海。文芒犯斗牛。林興一。 驪珠三十五。波上錦囊收。元愚。</text>
<title>和趙爾眞耆社韻 己巳</title>,<text>花木春山小雨過。林亭消息近如何。西樓寶帖題名大。東社詞朋得句多。四世靑氊傳宿業。三朝白髮沐銀波。踈才自愧端明少。幸被耆英許咏歌。</text>
<title>用圃翁聞韶樓韻。別中京留守。</title>,<text>我欲送君西出。眼昏詩字橫斜。山河梁苑舊堞。文物殷墟古家。永日閑吟畵戟。微風醉岸烏紗。春來玉洞花發。相對兩翁鬂華。</text>
<title>燈夕次東坡韻</title>,<text>獨卧良宵誰與羣。隔林簫皷小兒紛。傳柑故事無人語。肯壁殘燈夢細君。</text>
<title>和楓翁冬字韻</title>,<text>人生如一歲。衰病抵秋冬。夢過重陽節。愁聞萬竅風。歸田憐景短。聽漏怯霜濃。吾輩平生志。消磨若箇中。</text>
<title>敬步楓丈北渚韻</title>,<text>千紅不受庾公塵。一歲桃花一度新。始喜居民開別業。近因閒客似通津。春來剩有林中酒。老去甘爲物外人。且莫臨流羞白髮。猖狂不讓少年身。</text>
<title>敬步琶西翁韻。賀榴窓大詞伯壽席。</title>,<text>八耋遐齡壽域人。三朝宿德上卿臣。崇斑禮許楊公杖。華髮光增白傅眞。絳縣高年元後輩。磻溪大老卽前身。釰南萬首閑中和。花鳥春來興不貧。</text>
<title>呈竹石</title>,<text>二難賞春。珠玉在前。只合令渠述作與同遊。篠齋之強學少年。已是一癡。公之觀獵之思。又是一癡。此漢之強病效顰。眞一大癡。老樹摧殘雨打枝。春光付與衆芳知。篠翁竹老誰高着。全局今輸二友詩。</text>
<title>德隱金相公 載瓚 抵伯氏書中。有老貞敬爲官廳鄕所。老漢作修理監官之語。雖是戱語。完似龎公故事。德門二郞。賢於諶記邁适。未知兩翁家晩年厚祉。古亦有否。顧此窮命。百事羡人。寄意於靑李來禽韻。</title>,<text>王氏槐陰有兩枝。鹿門鷄黍屋中知。山齋獨卧無人語。正是諸公觴咏時。</text>
<title>繞枝無數見莊周。眞絶妙好辭。聊作問答。</title>,<text>翁心如蝶繞枝頭。惜得餘花花入樓。若道莊周元是蝶。誰能見蝶認莊周。</text>
<title>西將臺韻偶感</title>,<text>緬憶陪鑾舊。荒臺日欲西。地尊三輔重。功屹衆心齊。夜炬星羅堞。春旗柳拂梯。登臨餘白髮。陵栢淚中迷。</text>
<title>桐江韻</title>,<text>上渚桃花下渚蘋。歸舟衝破碧鱗鱗。君看兩岸漁樵子。揔不能詩也可人。</text>
<title>漢北秋眺。與朴士寶，權陽仲 晙，申受之 絢，李勖卿 廷奎。偕用遠上寒山石逕斜韻。足以二字。以象人數。</title>,<text>李公城北一筇斜。四十年前舊釋家。老去形骸元土木。病餘情興尙烟霞。琮琤滿聽千林雨。丹碧交輝五采花。大覺今行眞快意。前峰萬丈市塵遮。又登高饒古意。晴眺步山城。雲氣人衣潤。秋聲佛骨淸。巖阿無醜葉。禽鳥自閒情。安得躋攀力。先從頂上行。</text>
<title>北城歸後。同遊四人。各持一器。續會于申受之所。受之家卽古申企齋宅也。</title>,<text>舍却康莊獨狹斜。四人詩社一人家。肉頭風月饅頭饌。業大無名湧若霞。又一念何曾塵世外。東華十丈眼生花。今朝定被山靈怒。半日淸遊故故遮。</text>
<title>芝菴聯句</title>,<text>携筇祇樹陰。相對百年心 汝直。儘覺時難得。渾忘夜轉深 可友。星臨空谷朗。風入老柯吟 成仲。勝賞爭乘屐。浮生喜盍簪 根甫。把巖羅萬佛。觀海測千尋 郁卿。露重偏沾袂。樓高忽爽襟 直。泉聲連曉枕。峽氣逼霜林 友。幸托漁樵社。來聽山水音 成。秋花共嘯詠。宵燭賦登臨 根。野熟雲初爛。天淸雨不淫 郁。鐸風傳梵韻。虫聲帶村帖 直。極浦驚歸鴈。寒簾撼宿禽 友。上方香寂寂。童子睡沈沈 成。虗白禪寮靜。靑蒼古木森 根。聯詩叉手屢。廵酌序毛欽 郁。顧景悲年歲。開懷話古今 直。逢迎期不偶。談笑意相斟 友。淨界纔三舍。良辰抵萬金 成。佳篇依石鼎。晩契托牙琴 根。滴滴嵐圍樹。遅遅月吐岑 郁。玆遊聊跌宕。淸晤間䂓箴 直。別久如新識。神淸恐不任 友。顔潮紅暫借。鬂雪皓難禁 成。鶴警聞松際。鷗盟隔葦潯 根。羣公瞻海岱。駑技愧蹄涔 郁。眼眵燈花暈。腕瘦墨意淋 直。卜遊兼夜晝。尋約任暘霖 友。漆蝶行將栩。桃鷄定不瘖 成。報更應踐五。瞻漢已橫參 根。朝旭如興舘。新煩後漑鬵 郁。</text>
<title>又次聯句韻</title>,<text>蘭若隱松陰。千年見佛心。客來紅葉晩。僧憇白雲深。始訪茅君洞。遂成蓮社吟。牛翁不須杖。鶴髮已謝簪。惠好同庚友。招邀宿約尋。鷺洲投縣紱。鑾掖貯詞襟。獨愧桑楡景。徒玷翰墨林。相看五花判。如奏七絃音。丈室仍留宿。前樓更徙臨。泬寥天宇肅。泱𣾘海氣淫。四野黃雲稼。千村白帝砧。冷冷太古鐸。磔磔空山禽。蘚石蹲鳥鬼。藤柯卧綠沈。諸天特高爽。萬象欝昭森。邂逅徵神會。談諧攞貌欽。風流猶有舊。霜雪捴如今。禪鉢登香飯。官樽動細斟。砌華千點繡。峰月半鉤金。睡足希夷榻。詩成昭氏琴。偶玆過乕寺。何必歎牛岑。磅礴坤輿誌。虛明夜氣箴。夙非慚伯玉。炯戒景遅任。鍾漏身全老。林泉興不禁。小齋楓樹岸。孤艇荻花潯。勝會同踈懶。諸公慰寂涔。芒鞋誰最健。醉墨不勝淋。雅契鍼隨芥。淸遊旱得霖。明時樂耕。塵事任聾瘖。曉枕驚聞鴈。寒簷起視參。復期松下屋。鷄黍滌村鬵。</text>
<title>吾伯氏及健公休沐琴湖。與秀野韓相公 用龜 挐舟鷺渚。放溜三十里。訪德隱金相公遂初之居。三公俱以兩朝元老。身珮安危。不可一日不在朝。而今以幅巾小艇。惠好跌宕於江湖魚鳥之間。眞昭代曠有之盛擧也。未知太史有德星下行之奏否。卧病在床。瞻望溯懷。短律替賀。兼伸起居之禮。</title>,<text>文富巍齡郭李風。三翁一棹水西東。菟裘晩計幽居近。鷄黍歡情野服同。麥雨新晴村語樂。茶烟初上市喧空。今宵大隱樓頭話。細酌沈沈月入櫳。</text>
<title>呈竹石</title>,<text>羣公徵逐日翩然。我欲從之未有緣。四麓看花分日會。回頭却是太古年。破屋壞垣不樹籬。文淸旋馬到今時。洛陽多少名園地。喬木傳家問是誰。盤羞供客蔚其饛。罄盡寒厨餒在中。何不倣來眞卛法。使人饒舌議淸風。杞菊扁齋未始期。公心惟有故人知。仍將堊室留鋪置。風樹深憐孝子思。繁花不喜照人明。灌木荒園灝氣生。公退蕭然簾几靜。卧聽賢胤讀書聲。人情半世歷巇崟。交淡方知晩契深。數見不解眞意遜。靈犀自有百年心。絶藝多困技癢迷。腕中有鬼不妨低。集賢學士如墻坐。晴日觀君畵竹題。平生不飮忽生愁。九日黃花蝶也羞。好待明年秋大熟。濁賢淸聖揔無尤。漢北秋筇倦返人。磵亭深處水鎔銀。主人不在空啼鳥。砌竹籬花一一神。林泉不乏可幽棲。直恐無人手共携。試看壺翁詩一幅。眼前幾曲武陵溪。</text>
<title>和呈石見樓 景慕宮令李復鉉</title>,<text>盛什諷讀累過。蒼欝得之杜韓。閒遠出自韋柳。必自有一副性情。是豈襲以取之哉。莊周氏曰嗜欲深者天機淺。公於嗜欲殆遠矣夫。昨夜扶老暫看橋月。轉由宮門前路。想寒齋雪牎。松影入坐。有何佳句否。謹和霜落江楓赤。聊寄情素。曩屈王人問。那期野老居。相逢元素契。留話得窮廬。骯髒烏紗。闌珊皓髮踈。無人識樓集。玄草子雲如。</text>
<title>寄李周玉 相璜 河圖山房</title>,<text>故人出西坰。一往樂忘回。春塘淸夢罷。田舍濁醪開。如何丹鼎破。忽此除書催。想公閒裏忙。意內久遅徊。人情互鑿枘。世味劇薑梅。復惹衣上塵。奈破門前苔。世人皆已醉。公能獨辭杯。造物不我捨。坡翁說得來。且吸三斗醋。好築九層臺。丁寧語家人。火速朝衣裁。</text>
<title>病中贈別首譯邊鎬赴燕之行</title>,<text>君年六十二。燕薊十往來。一往眼目駭。再往心胷恢。三四興漸闌。五六顔已衰。七八又九十。去去胡爲哉。朝聘重辭命。鄭國稱四才。象胥居其間。首堂任制裁。兩國獨彌綸。百事一埤推。憂責有如此。險途况可咍。八渡人肩沒。兩嶺車軸摧。一板與二井。泥海𣾘無隈。今年苦溽暑。秋色欝不開。病枕望君行。燕雲杳徘徊。知君祥且吉。百神爲消災。此去三千里。坦若門屛廻。願言一笑迎。共傾黃華杯。</text>
<title>病枕述懷</title>,<text>獨卧山齋曉。隣鷄時一鳴。秋來淸氣勝。病後善端生。文字憐緣業。簪裾累性情。猶堪訪道侶。扶老林間行。</text>
<title>退自胄筵。歷藥院候楓丈不遇。次竹里觀月韻留呈。</title>,<text>思君如皓月。相望寸心通。逈出氛埃外。長懸霄漢中。天階神晃朗。宮樹影葱朧。公退應無寐。金壺漏未終。又疊重霄端正月。流照九衢通。圓滿渾成相。虗明積在中。乾坤歸寂寂。星斗避朧朧。淸境無人識。誰能坐夜終。</text>
<title>伯氏生朝。諸弟諸侄相携而會。章愚新成進士。耆秀將歸南郵。敬用昔年白城夜集韻以識之。</title>,<text>謝却槐扉食。理我麥畦糞。穉可。 喜認先庥摧。衰添民憂問。文伯。 江湖月團圓。杯酒春絪縕。成仲。 小集追舊令。壽躔輝新暈。光仲。 暫暇得歡會。長程隨歲運。耆秀。 嘉筵以永夕。善誦仍分韻。文愚。 慚比玉樹列。欣陪烏几隱。孟愚。 南洲晩節華。西樓盛事近。仲愚。 岡陵呈遐祝。紳笏佩明訓。季愚。 至樂欣同室。新榮愧素分。章愚。 獻圖今范湖。聚星又荀郡。元愚。 聯什眞鳴盛。微醺可解慍。乘愚。 願言里門趍。醇謹承漢奮。安愚。</text>
<title>敬次壽席聯韻</title>,<text>樂哉一曲湖。歸歟十畒糞。東西戶牖通。晨夕起居問。是日壽縣弧。暄景勝束縕。山閣迎朝爽。水樓帶晴暈。庭蘭揔諶記。塘草共連運。慶符甲年榜。詩感白城韻。公方東洛卧。我亦南郭隱。話闌杯屢傳。情深席自近。難老聖世瑞。式好先人訓。會合良不易。閑忙各有分。耆弟之嶺郵。文兄尙海郡。願學張公忍。何曾楚尹慍。壎箎暮年娛。切磋諸郞奮。</text>
<title>病中贈竹翁求和</title>,<text>三庚苦炎熱。况復嬰奇疾。倉廩失其職。乖沴恣豕突。奈此冲和氣。一閟不復斡。夜眠不貼席。朝飮不滿溢。衰軀轉難支。喘喘殆垂絶。平生不怕病。衛攝妄不節。天欲增益我。忽降大灾孽。靜念姤復理。是病始七日。故人壺中氷。淸無一點涅。願君盪我胷。共看澗上月。</text>
<title>一病浹望。積水連天。與汝三賓文輩聯韻遣悶。雙星洗車之日也。</title>,<text>龍師忽驕怒。太陰妄溢衍。屐翁。 到海聲初壯。翻盆勢苦戰。汝三。 掀空壓霧露。匝地凌雪霰。尹賓。 三庚備無仍。四野憂虞遍。子文。 盈虛茫難詰。坎离不相煉。屐翁。 萬壑驚銀皷。三江失鋪絹。汝三。 上天自聽卑。吾民奈饑荐。尹賓。 河伯望洋歎。宗生破浪便。子文。 衰病床床漏。流光燁燁電。屐翁。 環堵方湫濕。簾簟敢淸讌。汝三。 是日星雙旂。佳期月半釧。尹賓。 神蟢徵土俗。晩蜩得詩援。子文。 衆卉紛成醉。孤花㓗似狷。屐翁。 偶雧成墨戱。閑坐聽茗煎。汝三。 積水流炎熇。新凉肅人倦。尹賓。 秋來大椀飯。應不竟無麵。子文。</text>
<title>呈塵竹坨淸賞</title>,<text>一榻松風罷午眠。小塘微皺碧淪漣。鶯啼燕語渾閒事。願與胎仙托暮年。</text>
<title>入寶山驛。愛其山亭之蕭灑。官舍之幽夐。吟成五七言絶七首。留贈鳳元督郵。庚午○五首漏</title>,<text>活水開方沼。高傳置短亭。吏隱仍成趣。淸音常滿聽。又一邱尋曲折。移席盡淸陰。柳風醒小醉。荷氣養冲襟。</text>
<title>敬次穆陵御賜西山大師韻</title>,<text>三敎元無異。血性自肧胎。欲識無量德。請觀御什來。吾祖貞珉在。高風仰後生。千秋表忠院。鯨海靜無聲。</text>
<title>降仙樓。敬次先祖文忠公板上韻。</title>,<text>玉簫淸轉彩雲流。江上靑山一色秋。歌妓捴翻神女曲。居民亦喜使君遊。朱欄畵棟重重暎。錦纜牙檣泛泛休。吾祖題詩今日載。無人更賦仲宣樓。飛騎三朝奉問安。昇仙橋下駟車還。彭城夜雨何須感。簫皷長亭候六鬟。</text>
<title>伯氏還次時有詩。敬步原韻。辛未春</title>,<text>天恩慰我陟岡思。關外經年侍燕私。浿上春光猶未晩。公行何不少遅遅。江城小雨曉風顚。歸夢鄕園苦未圓。遙想筍輿初返洛。靑雲綠樹路如天。</text>
<title>廵城</title>,<text>桃花小雨輕塵浥。政是陽和春九十。步步紅樓曲曲亭。風流刺吏趁游蝶。</text>
<title>五詢亭成。試儒武。留話諸公候月聯賦。</title>,<text>水榭集羣英。高談膝席半。觀察使李▣▣。 霽月留簷櫳。秋岑列几案。龍岡縣令申在業。 逸興飄長纓。新爽捲高幔。平壤庶尹沈應奎。 戰蟻髦士毫。志鵠洸夫腕。德川郡守李鍾穆。 華構鳥斯華。佳肴獸列炭。殷山縣監金箕殷。 山木古有禮。黃花折爲筭。大同察訪朴鳴和。 豪氣傾湖海。風流藹江漢。三登縣令朴致榮。 微灑波紋凈。虗明樹影散。中軍李鼎會。 且以供娛樂。莫曰遊判渙。价川郡守任百觀。 樓待賢主興。酒爲衆賓爛。咸從郡守尹郁烈。 名區幸追攀。嘉節聊把玩。兵虞侯李海昇。 燈月共蕩潏。星河入占按。李元愚。 夜遊須盡歡。秋聲詎助歎。李旭秀。 腐儒眞厚緣。托名風雅亂。李命寬。</text>
<title>五詢亭重成。以歉憂未遑宴落。秋夜適逢鄭學士元容。同兒子元愚坐池亭。命小釵亂拈韻分吟。韻強不可句。每一拈一閧堂。留作箕城故事。</title>,<text>林亭更有樓。小塘容尺鱔。嘉賓枉高盖。未語先一齞。積雨黜共兜。霽月登騧戭。詩疊競出奇。楚廣與晉韅。老夫已綆斷。諸君自佩鞘。堪憐少日習。願言榮駑蹇。又西湖眉自古來云。長籧樓頭坐度曛。明月倒池疑出海。秋風送鴈似橫汾。渾成白髮詩情懶。強借朱顔酒力醺。始覺更籌今夜短。滿堂銀燭不論觔。又亭亭池畔樹。易識終難諼。山水含淸潤。棟楹煥碧𪏆。戟門仍步屧。江閣此襟袢。夜話渾無寐。何妨到曉㬈。又十隊舞娥翩似鸜。一帆閒艇輕於鳧。今年刺史不開宴。四十二州秋無稃。又詩今嚴師律。進止以皷鐃。一韵一瞠眼。四座不敢譊。</text>
<title>左閤託米帖。成都老妓有詩。戱次。</title>,<text>寵饋猶能逮老兄。芳魂莫道在泉鄕。願將相府陶匀力。遍及西州幾翳桑。</text>
<title>更呈三疊</title>,<text>深契平生若弟兄。辛勤遠托濟▣鄕。知公萬念都灰冷。猶有情根戀宿桑。大相國公別室兄。華啣三字耀殊鄕。洛中多少呼飢士。裹飯無人訪子桑。香名當日勝於兄。喬木遷鶯詑故鄕。雲雨巫山春夢斷。白頭村媼說滄桑。</text>
<title>廢唫者久。爲大行人曺台士元 允大 所逼。強占一絶。莫曰西出陽關無故人。</title>,<text>中宵不寐念民憂。雪壓江城白盡頭。萬里▣▣吾不憚。願君留作富靑州。</text>
<title>和竹翁感懷韵</title>,<text>流虹舊節又今晨。俱是攀弓未死臣。遙羡二公猶昵覲。珠衡玉斗怳精神。事事傷心日日思。威顔常若儼臨時。雲鄕歸侍知無遠。鬢髮年來却喜衰。</text>
<title>次斗室韵</title>,<text>邊角山河拙手棋。心敶一路眼前遅。盡輸孤注迷餘策。欲整殘枰愧後時。無可奈何新甲曆。有誰相贈舊梅詩。水鱗爲佐微醺氣。不必雙柑候晩鸝。</text>
<title>次呂都事友晦 東根 留別韻 壬申</title>,<text>南荒敢說道塗悠。臣罪如山聖渥優。獨愧金吾呂友晦。胡然千里異鄕愁。二十年前半月京。白頭何事又今行。餘生已分田間老。莫遣居人識姓名。歸鴈聲中直北程。故鄕雲樹不勝情。君行試下瞿塘峽。應識吾人誤一生。</text>
<title>敬和伯氏</title>,<text>天倫元至樂。晩計托斯丘。敢擬林樊志。聊除軒駟憂。圖書聯榻夜。杞菊一園秋。更喜牛鳴地。詩翁杖屨留。</text>
<title>題荳溪朴舜歌 宗薰 畵山水扇</title>,<text>不必愛君畵。愛君未畵時。請看樹間屋。無人也自奇。</text>
<title>次淵泉韵兼示楓翁</title>,<text>階前栗里黃。老去生涯薄。持此歲寒心。不愁風雨惡。聞說淵泉子。七日煉寶液。林飯吸月華。巖題掃苔跡。丹成返泠馭。淸氣集香積。往昔西淸班。周旋共恩澤。讀君山中作。㫛對玄譚劇。仙人費長房。天地一壺宅。楓老得其意。山居愜素廦。曩余欵林扉。奇文欣與釋。嗽石弄空碧。折花泛大白。斯遊不可諼。友道當求昔。風流北海樽。日斜玻瓈碧。淸標峙鸞鵠。雅韵出金石。蠢爾西氛惡。安危仗忠赤。弘農但坐嘯。僨軍慙無策。偉哉五言城。屹如安陵役。</text>
<title>贈竹里金公世 履喬</title>,<text>少小敦世好。竹里金閨客。蔚有詩禮傳。允玆直諒益。水榭俯滄洲。文虹動奎璧。憑檻舟語響。捲簾波紋迫。吾陸子爲皮。隔江伴沙翮。又平生一緉屐。投老蘆洲夕。永謝衣冠籍。端合漁樵席。下渚棹月還。隣燈出籬隙。魚鳥不復猜。崦嵫那足惜。寄語諸君子。毋哂自喩適。</text>
<title>吾輩不死逢今年。曩奉宸綸。有淚盈襟。今日卽林景昭 漢浩 庚兄壽席也。聊次郭西居士回甲韻二首。以示感懷。更請諸益頫和。壬申</title>,<text>周甲嗟何歲。恩綸怳若驚。白頭餘舊物。靑眼幾同庚。忍度流虹節。偏憐孤露情。共將眉壽祝。楓陛奏新聲。又宿昔同牕友。懸弧間一旬。童遊眞似夢。晩契最吾人。君子歌偕老。天官食不貧。八龍齊舞彩。昭代比祥麟。</text>
<title>書靑扇贈鄭洗馬 文升 稚侄祥麟</title>,<text>傳家詩禮有淵源。吾友之孫卽我孫。犀角英英昭代瑞。于公從此大其門。爾齒已過就傅時。勤心誦讀莫遊嬉。書中有女顔如玉。看取黃囊舊贈詩。</text>
<title>琴湖精舍。次李供奉紫極宮感秋詩韻。</title>,<text>縞髮滄江叟。手中一竿竹。鷗鷺澹相親。水月浩盈掬。日覺塵事寘。歲暮立於獨。曩▣何猖狂。卄載西淸宿。榮觀違性情。末技類醫卜。古人五十悟。今我六旬復。石火一何忙。甁水久已覆。瞿塘有聖訓。愼無操舟熟。</text>
<title>次楓翁韻 六言</title>,<text>孤雲淡淡淸佳。斜月涓涓入懷。惟有虫聲四起。無人獨坐山齋。何處秋光最佳。君詩道得余懷。吸盡曺溪流水。詠歸玉壺書齋。</text>
<title>送謝恩上价李尙書 相璜○癸酉春</title>,<text>冠盖年年朅復來。諸公原隰亦勞哉。如何側席求賢日。又送謀王斷國才。遼陽西北抵重關。大陸長河縱目還。何似銅湖湖上屋。相看不厭舊靑山。居養東人絶可嗤。行厨萬里後車隨。情知家食無兼味。硬飯何如野店炊。稗書紋錦禁條森。返樸回漓聖考心。此事須知關世運。申嚴不啻越中金。南詞北曲宋元餘。近日傳奇百種書。冠帶威儀天意在。倡優鉄釰竟何如。綿種東來文氏功。無花果自郭西翁。願君細閱羣芳譜。歸槖分栽老圃同。麥意初萌雨滿畦。四鄰耒耟早耕齊。獨憐去去燕山客。弊乘羸驂十丈泥。儂家江岸子山椒。皮陸相過不待招。誰識行人曾拭玉。歸來依舊兩漁樵。</text>
<title>耆社三傳。曠古罕有。人皆豔稱。况在弟心。愴榮交切。祈祝更深。用元愚韻識慶。伯氏入耆社日○甲戌</title>,<text>耆英故事我家輝。三達三傳簡策稀。從此江湖閒日月。壎箎至樂野人衣。</text>
<title>與兒輩登夾澗亭口呼</title>,<text>小亭晴眺晩。三日泛湖歸。春物如相待。桃花不肯飛。村烟來澗戶。松影落苔衣。坐久無人語。斜暉半壑輝。</text>
<title>次呈竹石華城路中詩韻</title>,<text>黃梅雨足小荷塘。病卧不知庭草長。枵腹朝來欣自飽。故人詩上麥醪香。</text>
<title>日長山伯寄示玉泉亭長句。秋山路中走和。二疊○丁丑</title>,<text>漢南詞伯沈留後。筆入三昧化腐醜。坐堂有記樓有文。紙踊長安雷萬口。藝苑羣英相其事。䧺藻酬若鄕人酒。羊公裘帶頓生顔。魏國山河揔入手。昭代文章作者七。就中探驪誰自負。東隣醜婦強捧心。眼前氷淸慚樂舅。楣頭面面七襄文。唐突琴湖一漁叟。向者二載但坐嘯。環滁四山如墮臼。公今發揮此山勝。此山其眞爲公有。復恐天根太洩露。輪奐得無山靈咎。聞道新占蒙之象。靈源始發千年久。寥師石泉夢得眼。陸氏茶經名標首。䟽勒飛流那足異。中泠味別亦云苟。孰謂荒城古木裡。天一精英蘊不朽。知公好奇如好道。一簣肯爲山九。居然白傅我泉石。不日茅棟泉之肘。凉灑松杉翠千章。淨灌花藥香十畒。釀來天然蒲桃色。醉月南樓日一斗。晩年光華二樂兼。天公餉人良獨厚。如何更引古甃綆。求益不已買菜否。逆旅寒雨發詩凾。馬上三復英瓊玖。但願泉作人間雨。公歸名與泉長壽。又疊寒花始香雪霜後。良玉不混碔砆醜。物候窮處天機見。夢中猶到龍泓口。斗翁出守漢南節。二年細傾成都酒。有道先生掃塵心。希文老子醫國手。百雉之墉萬斯倉。一事何曾素餐負。有樓於斯供嘯詠。有堂可以速賓舅。庖丁解牛爲四顧。此意聞諸蒙莊叟。欝孤臺下靈壁園。奇石如屛復如臼。柱杖細尋蒼苔縫。斧劈紫皴旋旋有。元章下拜儘非顚。康樂冥搜誰敢咎。此山有石石有泉。水碧金膏亭毒久。湧時寒簧初轉喉。掛處文虹倒垂首。廼命六丁開山壯。不用孫子居室苟。松門四圍洞天邃。雲壁一洗塵土朽。前潭後瀑上有亭。位置井井箕疇九。俯瞰千甍拜下風。平挹羣山拱兩肘。洛園梅竹半移植。却似農夫耕其畒。三日工成六偉頌。劈窠扁字大於斗。滁亭禽鳥識歐陽。柳州山水遇子厚。及公瓜熟山出泉。化翁故欲留公否。老去偏憐文園渴。愛泉不啻愛琳玖。請公日調玉洞符。共酌沆瀣松喬壽。</text>
<title>與諸公會飮蕭園</title>,<text>丁丑之歲維暮春。雨中小飮于蕭園。主人斗室老詞伯。開筵速客言笑溫。玉壺居士楓臯翁。文苑宗匠元舅尊。竹里侍郞詩禮彦。銅闈講退過高軒。江右風流勝江左。謀王斷國稱時賢。四翁比齒大衍數。一二三四如魚鱗。成都仙伯號寧野。朅來袖有巫峰雲。滿堂峩冠英瓊玖。是日同傾北海罇。荳溪文彩鳳毛奇。胷中一幅平遠山。吾弟葒舘英竗姿。朝端鵠立氣軒然。四友俱已過不惑。八七五二參差分。我比端明添一齒。裒然坐深慙衰顔。捴計四百五十八。九老一醉酒幾廵。吾輩各各享此年。年年花下長源源。</text>
<title>道見野色。馬上識喜。兼呈閒中漫詠。</title>,<text>鞦韆影裏卧林牛。風送農謳散客愁。南畒揷秧方再耨。東隣刈麥已盈篝。今年屢言知時雨。吾土偏祈樂歲秋。安得黃鷄與白酒。日邀村老醉悠悠。梧掖詞臣雪滿頭。蓬萊花釣夢前遊。文園有病三旬卧。穎尾無田十口憂。老樹摧殘春已遠。靑山偃蹇水空流。君看歌舞汾陽宅。四十年來作寺樓。山齋睡罷晝陰迷。欲賦榴花懶未題。園果無風時自落。林禽終日爲誰啼。閑來夢寐除浮念。老去交遊半野棲。寄語楓臯大詞伯。壺中能復一樽携。</text>
<title>吾叔玉壺先生自燕歸。盛稱葉家子午泉。昔聞鷄籠山下朝夕有泉。號爲潮泉。而若玆泉之必待子午而淸。陸羽茶經之所未載。比之潮泉。尤靈且異矣。恨無由一酌沆瀣。滌此塵襟。聊賦短律寄懷。</title>,<text>泉性元澄澈。如何子午名。陰陽分造化。姤復發精英。時至潮期正。日新水德明。靈源觀有術。千一驗河淸。</text>
<title>病中聞伯氏及健公。同德隱，秀野兩相國。觀打魚琴湖簡呈。六絶</title>,<text>海內論心幾友生。古今應少此逢迎。蒼顔皓髮三元老。滿地江湖一榻平。蕭然巾服似書生。眞卛杯盤好客迎。野外春光移洛社。牧丹花發小階平。西樓鼎坐暝烟生。好友仍兼山月迎。笑指隔江蒼莾處。琴湖如畵𪆽洲平。東山高卧奈蒼生。聖主方勤手詔迎。聞道騎牛孟古佛。田間猶自佐昇平。浮生聚散轉頭生。兩岸靑山遞送迎。十里烟波兩白鳥。西風上帆午潮平。病卧經旬塘草生。雲峰水樹夢中迎。此間有句誰能識。盡日孤舟野渡平。</text>
<title>企臺書贈曺尙書士元稚孫 彩扇</title>,<text>宛翁宅相湖翁孫。詩禮傳家風範存。詠鳳之齡畵獅意。他時比汝李長源。</text>
<title>題靖淸北雅後 雅卽金啓澧所作</title>,<text>新安城外螭首豊。盖馬山前京觀叢。潢流滔天竟歸東。日星昭揭廓淫蝀。千官稽首賀櫜弓。至治玄默不言功。巷有高士大國風。平淮雅歌聲摩空。大明常武旨義通。尉繚孫武機變竆。鉅匠肯比吳下蒙。弘璧可以周序充。僨軍老臣髮如葱。百回諷讀心神融。不圖文章至斯工。儲養聖化齊穹窿。</text>
<title>次安愚咏梅韻。寄再從弟松下 洛秀。</title>,<text>爲爾全身太劇乾。耐能不怕砭飢寒。誰知寂寂竆陰裡。猶得生生至理看。滿壁渾疑山影倒。分枝各具月輪團。貞心却恐春風到。一任羣芳闘百般。花應笑我皺皮乾。我亦憐花傲骨寒。鐵石剛膓竆後識。金銀寶氣靜中看。靈龜吐息微微動。老蚌含光箇箇團。除却床書罇酒外。更無塵事着多般。搜盡衰膓古井乾。恠來詩思似郊寒。偶因一月春風坐。始得先天太極看。雲母屛深銀燭冷。博山爐靜篆烟團。元知萬事終歸寂。開落何須較兩般。曉聞微雪落簷乾。天爲梅花作小寒。開閤山童時凈掃。携筇鄰老共來看。枝枝閱歷風霜瘦。朶朶安排造化團。嗒坐虛堂觀太素。千紅萬紫了諸般。獨酌山齋澆舌乾。殘更無寐不知寒。恐嫌人氣焚香坐。爲數花枝把燭看。過水踈星微見點。入簷飛雪暗成團。試論千古高風士。惟有袁安卧一般。昨日君家壺未乾。門闌和氣暖排寒。八州墨綬輕舟返。十世靑氈破屋看。入室芝蘭餘慶遠。在床琴瑟暮年團。癡兄壽以梅花句。聊助諸郞樂意般。</text>
<title>次東坡梅花詩韻贈松下</title>,<text>有客神淸骨蒼槁。所至家家躡履倒。少日傲遊衆香國。富貴榮華春夢惱。我家何在在羅浮。翩然鎬衣歸來早。殷勤一枝嶺頭春。近與孤山處士好。小閤却似堯夫窩。懸榻自有陳公掃。山家不用時世粧。一邱一壑吾將老。漢濱遊女解瓊珮。閬苑仙子贈瑤草。獨憐姮娥夜夜孤。乘風欲上九萬昊。何處考槃巖穴槁。幾人凍餒溝壑倒。萬事如花開又落。吳中小兒歌懊惱。玉照閤中一樹梅。今歲冬暖發得早。主翁情深偏護惜。朝朝起問消息好。滿室淸香若無香。枝頭自覺輕塵掃。天寒歲暮春如夢。燕子不來蝶心老。徐煕不能模得眞。獨立千古空几草。牕裡花開牕外雪。一色虛明返太昊。松下居士顔髮槁。十載微官劇潦倒。去年投紱黃岡月。不肯低頭朱墨惱。香社衣冠接隣巷。洛園碁罇無昏早。一杯一詩三百杯。菊花已殘梅花好。梅花獨殿一年春。爲君日日雪徑掃。我欲題詩無新語。老去江郞筆亦老。君詩淸竗特有花。也應夢得池塘草。且待八十一瓣開。吟到東園紅暎昊。</text>
<title>賓侄 嘉愚 新入翰苑。以豹直爲苦。戱用梅閤韻。勖其忍性。丁丑</title>,<text>允賓判非山澤槁。去年頭揷桂枝倒。雲衢一步上鑾坡。何事書來說愁惱。厭直承明職易曠。苦病文園計太早。木天簪筆地分淸。儲養人才法意好。朝侍黼座爐香惹。夜閱芸編棐几掃。古人十年官不調。紅藥階前春已老。近世颺躐成捷徑。玉版未訖時政草。試觀屐翁閤中梅。花開子結信蒼昊。蘭臺學士據梧槁。日高何曾衣裳倒。鈴索不動直廬淸。絶勝霜靴聽漏惱。君年三十職內翰。禮經強仕尙云早。文忠先祖昔秉筆。累葉相承鳳毛好。且觀橫渠定性篇。須學林宗逆旅掃。一條氷啣豈徒榮。焚香薦法傳故老。院中古風今廢閣。殿前記事敢潦草。遙知永夜應讀書。九臯鶴鳴聲聞昊。百尺古甃千年槁。汲盡淸泉斷綆倒。近來居閒日課詩。狂吟屢被梅花惱。君家小阮靑春富。曳履星辰得意早。聖朝無事近臣閒。花鳥蓬萊物色好。翰林風月御墨香。筆陣可使千軍掃。如何苦吟撚短髭。循階却羡一卒老。能事莫道相促廹。擊鉢成章倚馬草。不論瓊琚與木瓜。我且題詩滿長昊。日望君詩眼欲槁。朝見來言還絶倒。我方以詩爲遊戱。君反得詩生煩惱。君詩自是澗松遅。我詩非要園花早。詩來詩去慰寂寥。以詩催詩詩料好。無詩百年浪經過。有詩萬累都除掃。我詩平生出之易。醉吟願學香山老。君詩縱使竗入玄。後世誰識子雲草。火急投詩了詩債。莫負詩翁詠寒昊。</text>
<title>曉枕又疊槁字。戱送松下博和。</title>,<text>一分昭蘇二分槁。下枝仰開上枝倒。高人一笑黃河淸。塵客來窺花神惱。屐園居士未忘情。夜眠尙遅朝起早。自從屛居息交遊。歲暮得君聊惠好。貧家無物邀嘉客。木榻蒲團淨灑掃。盡日對花花似夢。蝴蝶誰知漆園老。餘香散入雪水茶。隙地移栽書帶草。恨無西湖籠中鶴。數聲淸唳向寒昊。誰敎一枝華生槁。化翁神功劇顚倒。誰識萬緣眞是幻。虛堂嘿坐無煩惱。一理循環衆妙玄。歲律旣暮新陽早。淡泊元知君子交。淸凈不合俗人好。我經其戶不見梅。棋局琴床跡如掃。及至披帷粲一笑。瑤臺有仙橘中老。許君喚作三珠樹。肯復爭名閒花草。門外何人來剝啄。山陰夜雪迷靑昊。野梅孤寒楚澤槁。苦枝寧甘卧雪倒。官梅濃艶西子粧。芳心奈彼懷春惱。我梅非官亦非野。小閤獨占韶光早。麻衣道者信息大。藐姑仙人顔色好。數点玉屑初凾活。一枺蛾眉淡自掃。遅遅不用催花皷。却恐漏泄天香老。黃昏月上斜枝亞。滿堂孤山舊詩草。與爾共酌太和樽。直令玄風返羲昊。</text>
<title>餞梅。次東坡惜花韵。</title>,<text>羅浮山下白玉堆。一枝春色寄誰哉。屐翁邀作社友來。席上奇珍壓宗雷。昨日蓓蕾今日開。繞枝索笑日百回。朝來開閤粲一咍。花亦如人漸頹摧。玉妃謫滿返蓬萊。芳魂判非人間栽。猶有檀心不自裁。暗送餘香入酒盃。諸朋惜別滿高齋。雪花何意若相猜。明年擬種千樹梅。莫謾長笛橫吹哀。</text>
<title>和柏下辛德允咏雪韻</title>,<text>天吳夜移雪山堆。日在婺女生明哉。霧葢霓㫌颯沓來。並二先驅吼晴雷。忽若鴻濛晃欲開。兩儀虛明一色回。謝家柳絮嫰堪咍。玉龍夜戰坤軸摧。歲暮幽人隱蒿萊。衡門不用桃李栽。三十六宮春意裁。頃刻花發逡廵杯。盡日又手揜寒齋。蛺蝶妙句無人猜。殷勤寄語閤中梅。莫作窮山羊角哀。</text>
<title>又疊前韻</title>,<text>帝憫下界塵埃堆。盪滌乾坤一快哉。玄冥應律膝六來。太陰布令迅風雷。十二重天瓊樹開。三千大界氷輪回。玉京羣仙拍手咍。恒河凍合須彌摧。憶昔喜雪侍蓬萊。袖裏柑傳江南栽。梁苑歌曲捴宸裁。六花飛入內醞盃。白髮如今卧竆齋。瘦鶴怯寒林禽猜。獨立蒼茫賦殘梅。陽春寡和千古哀。</text>
<title>飮氷歌。贈節使行臺洪景懷。羲瑾○丁丑</title>,<text>鐵面御史書狀官。一條氷啣淸且寒。官愈淸寒志愈堅。不怕燕山飮氷難。氷者天一之精英。元氣鍾結如琅玕。冬藏夏頒先王以。俾無愆陽伏陰嘆。會稽深恥氷霜抱。中郞孤節氷雪粲。君子常懷履氷戒。志業當於歲寒觀。是時黃河徹底凍。長城古窟氷闌干。四望如入凌陰室。野店垂霤聲珊珊。僮僕波咤馬凌兢。風打狐裘薄於紈。行臺髮與氷俱皓。凜若貞松雪中看。端坐不覺折綿威。車上藹然春一團。平生飽喫氷蘗苦。羶葷不敢登我盤。梅花書屋煎氷茶。遙望關河路漫漫。爲君聊作飮氷歌。玉壺氷心一豸冠。</text>
<title>贈洪友龜瑞 羲錫 之燕 丁丑</title>,<text>君今出塞意如何。太史南遊未足多。大眼大心大力量。方能敵得大山河。燕市悲歌幾箇男。漢官文物捴陳談。尋常便面春蘭畵。莫認當時鄭所南。玉貌揚揚易別離。書生跨馬似幷兒。遼雲薊樹三千里。一里吟來一首詩。</text>
<title>玉壺四從叔拜山西布政使。節纛將首。城隅摻袂。聊成八絶。庸慰居者之懷。戊寅</title>,<text>吾叔年來倦䆠情。靈芝洞裏小搆成。此行不爲楊州鶴。要慰西民借上卿。自是斯民三代民。猶傳箕聖八條陳。潢池小醜何須說。千里關河咸與新。一路澄淸攬轡回。蕭然簾閣細傾杯。西湖宴飮終流蕩。誰識先憂後樂來。酒肆屠塲爛似雲。哀絃急管日相聞。先朝著禁今何在。舞袖翩𦒘異㨾紋。僨軍語勇眞堪嗤。折臂成醫尙可追。須識按藩無異術。莫敎公事後於私。隨車喜雨路塵淸。士女歡迎召伯行。試向含毬門外望。井田千畒麥苗靑。琴瑟和鳴玉樹輝。雲衢如砥步委蛇。人間百祿公全有。且誦唐風蟋蟀詩。花甲今年樂事重。大哥冠盖又萍逢。遙知關外同人會。能憶城東一屐翁。</text>
<title>簡寄楓翁</title>,<text>三月三日淸無埃。淸明寒食一時回。庭院日㬉午鷄長。簾閣風微社燕來。辛夷躑躅杏桃李。萬紫千紅次第開。老夫朝來罷看書。忽如蟄虫初聞雷。借問楓翁昔疾瘳。春服應成內屋裁。四麓看花分日遊。十年回頭一夢催。莫嫌偸閒學少年。及此筇屐未全衰。洛中從古名園地。三春何日不宜盃。</text>
<title>戱次楓臯韻</title>,<text>昨日花開明四闤。今朝花落暗前山。借問花開與花落。一番春色一氣還。却是年年胚胎新。今年花非去年攀。一屈不伸是何理。三生轉輪竟誰顔。使我果得期頤壽。幾度春回百年間。不爲繁華人共艶。不恨優閒天所慳。老夫情多偏惜春。恰似陽臺別巫鬟。不知春從何處去。流水桃花杳仙寰。林鶯不來園蝶老。簾閣香消午眠閒。楓翁勸我去浮念。強誇靑山無語頑。若道春光卽幻妄。點瑟回琴捴可刪。叮嚀更續蘭亭會。共泛餘花曲水潺。</text>
<title>又次</title>,<text>公居北里我東闤。呼吸不曾隔雲山。閒時澹若江湖忘。意到一月十往還。淸樓之泛北渚飮。汗漫明遊亦偶攀。歸卧林廬怳一夢。夢中失却靑春顔。靑春判非白髮事。水流花落窅冥間。春歸猶有殿春節。化翁不爲遊人慳。淸和天氣浴佛辰。廣陵環觀終南鬟。萬家火樹漲銀海。一天星月瞰塵寰。向者洞陰花下語。此夜可續餘春閒。公豈無意踐金約。我當隨後鞭石頑。最是懲羹宜存戒。卛然直造安排刪。九衢鍾聲帶月歸。玉壺淸泉入耳潺。</text>
<title>又次</title>,<text>楓翁好奇厭塵闤。日月淸溪與碧山。與我期乎澗之亭。聽雨山齋醉不還。羣公傾盖永今夕。共趁桃花一追攀。無端一霎捧心苦。四座悄然失笑顔。請問楓翁病何因。病在山光水色間。事到安排魔兒戱。物忌團圓造化慳。俄看麗暉掛林鉦。誰道空濛鎭雲鬟。乃知無巧不成話。此理眞堪警人寰。竹所徑造意中會。林叟偶値分外閒。使我有友兼有酒。何處不宜容踈頑。維摩居士元無病。不二門中萬法刪。聞道楓翁已振纓。玉壺紅流雨後潺。</text>
<title>又次楓翁韻。約上元觀燈。</title>,<text>是日佛誕閙闠闤。火樹高於六鰲山。金吾放禁似元宵。匝地笙歌夜不還。憶昔端門萬枝紅。上都繁華盛追攀。傳柑故事微醞香。蘂珠樓頭侍天顔。如今濩落老白首。十載漁火績燈間。盖聞如來光明藏。遍照十方示不慳。普天燃燈報佛恩。發願黃童與翠鬟。若吾周子太極圖。各具一極同九寰。我輩生老昇平世。佳節登臨四望閒。琉璃大界星宿海。凈掃碧空浮雲頑。儘敎芳園春已去。端喜良宵興不刪。寄語楓翁申舊納。莫守書釭枕流潺。</text>
<title>戱次楓翁五十六韻</title>,<text>三月乙丑曉色朧。玉壺居士楓臯翁。自言平生山水癖。靑鞋布襪積課功。昨訪桃花洞陰村。作者七人竹林同。幾家烟霞萬樹霞。步步仙源石逕通。使我忽作茅季偉。滿山飛雨雲四蒙。薄暮驅驢亂流歸。林禽送人啼入聦。屐園小齋更卜夜。願言玉振條理終。淵泉末至騁豪談。四座爽若愈心恫。說理論氣洙泗源。譚玄演雅陶謝風。梅堂古磵曾朱壁。來日題詩較孰䧺。云胡有物入左腹。乖氣上亘顔發紅。奈我氣竭湫壑倒。愧君興齊泰華崇。變化回泬莾端倪。一刹那間累諸公。時夜三皷趣駕還。夜天如漆昏戎戎。仙家鍊丹百魔戱。玉成無乃他山礱。不測風雨非時疾。敗了吾人樂意融。我甞俯仰宇宙間。千古無人破疑叢。火何寒焰水溫湯。夏何氷雹冬豊霳。天生鳥獸曁魚龞。誰使網罟而樊籠。山崩海枯幾今古。兎走鳥飛倐西東。老彭何以享上壽。汪踦何以稱殤童。誰人素封峙百囷。何處達官御六𩣭。更有瓮牖繩樞子。室而懸磬出無駥。流光迅駛隙過駒。𨓏蹟蒼茫雪印鴻。禍福善淫理難諶。淳風日散邈鴻濛。徇跡易失刻舟釰。見影誰辨墮盃弓。恭惟化翁實司命。不比岳靈與河馮。下土痴人妄說夢。齋心稽首訴苦哀。化翁無語不可詰。怳惚若覩回神瞳。屐園老傖以臆對。子說無已太冬烘。憶昔邃古至治世。煕煕皥皥天人悾。人人皆得羲軒壽。不識不知何樸忠。羣黎樂生無札瘥。四海歸仁絶妖訌。虞夏世降頗吊詭。或言伯鯀化爲熊。叔季衰颯元氣斲。耆慾交攻天機霿。人壽未全三元數。夏蛄朝菌劇怱怱。雨暘况是上帝權。溥澤元自太虛中。雲不待族沛然下。品物流亨歸和冲。堯湯旱澇固偶然。氣數未可容人工。南畒春來久惜乾。其雨其雨出日曈。一霔可蘇岐陽麥。男欣女悅天幈幪。生色花枝臙脂紅。纖埃洗若去醫瞢。耳目聦明身康疆。子生之初禀蒼穹。英華彪外德之符。和順積中軆之充。如何七情自煎熬。重以六籍苦硏竆。猝然得此無妄憂。病原於心發於躬。不如是藥如是病。一朝豁然開天聾。知子元非山澤癯。元舅太史名位隆。鼎呂輕重托肺胕。喬嶽功利及昆蟲。蓬萊深處接家人。曲宴花酌酒在豊。何事日隨皮陸輩。飄然一衛及二僮。天雨人病我何與。笑子未免心之蓬。前言戱耳子莫訝。騎鶴楊州十萬銅。隨意東園復北麓。着處春花與秋楓。從今天朗身無病。子倡我和錦繡筒。乃知化翁向我厚。休道禪門色是空。</text>
<title>趙侍郞 弘鎭 重牢宴。獨阻諸公之列。詩以替賀。</title>,<text>水衡詞伯髮如霜。六十年前白馬郞。賢允萊衣華燭映。稚孫醮席壽罇香。人間五福公家最。天上三星聖世光。更喜富林春似海。鹿車偕隱樂無疆。</text>
<title>仄聞諸公又賞花洞陰。病未躡後。聊步玉壺前韻。</title>,<text>芙蓉池畔賦嘉魚。二十年來卧碧湖。聞說桃源千樹晩。偏憐楊子一床孤。花香入酒誰深淺。人影穿林半有無。且喜韶光餘日在。名園何處不春壺。羹有河㹠膾葦魚。溪山風味似江湖。玄都道士人誰識。白鶴棋聲客不孤。滿地落花春去也。隔林啼鳥夢醒無。知君坐待西峯月。一半淸光貯玉壺。</text>
<title>德隱金相公，磚洞金相公 思穆。聯鞭來會于伯氏湖墅。拈輞川韻識喜。奉次。</title>,<text>皓髮三元老。蒼葭八月秋。衣冠渾野貌。談笑尙風流。放杖中田路。移樽下渚舟。江湖猶戀闕。魚鳥莫由由。</text>
<title>雷肆夙退。雲臺晩眺。始也竹所征進。終焉剡溪興盡。留呈一詠。聊博三笑。淵泉，竹里，東園。廵都城。約會六角峴。至則諸公未到。不可以久。留詩先㱕。</title>,<text>滿城秋色獨登臺。三十年前賞花開。司馬不來山日夕。玉壺明月有餘盃。</text>
<title>兒輩賞秋靑門外。歸傳所吟。和其韻。</title>,<text>晩眺東門道。淸霜已赤林。郊原新氣色。雲物半晴陰。滿野農夫慶。高秋志士心。衰遅空悵望。聊和小郞吟。</text>
<title>贐人燕行</title>,<text>年年三節使車同。贐語貧於杼柚空。自有古詩三百首。不須新賦穆如風。春秋玉帛嫺修辭。賓主衣冠愼令儀。我欲覘人人覘我。三緘常戒透幾微。靉江西北抵邊門。水麗山明綠樹原。安得借公經濟手。天荒處處七三屯。侈風日熾禁條隳。燕産家家競巧奇。粟味布文吾自足。肯將遠物累淸䂓。桑蓬宿志大河山。班勇曾▣送入關。况是二郞車後侍。薊門風雪笑談間。遼郭燕臺浩劫寒。漢經周皷古文殘。曼延爲戱波斯寶。萬里歸來誇大觀。吾衰不耐唱驪歌。公又臨岐兩鬂華。留得離筵一罇酒。春來共醉洛園花。稼齋健筆見聞眞。美仲奇文描寫新。煩君更續夷堅志。要作行人博望津。山齋病卧夢幽燕。前度星軺十五年。試問平生心目快。廣觀亭下野如天。跣足科頭十百隨。馬前驅卒庶民疑。元知互市無良法。揔爲多人損國威。</text>
<title>固城韓使君 用錡 將之任。以四韻處我。步題便面。聊替城隅摻別。</title>,<text>秋色南天早鴈歸。翩翩五馬道生輝。官淸海嶽輸形勝。望重魚龍聽指揮。下邑暫移西掖步。專城不羡老萊衣。衰慵愧乏瓊琚報。歲暮心期願莫違。</text>
<title>及健齋春頌 己卯</title>,<text>大哥七十五。阿仲六十八。兄今尙韶顔。弟已少玄髮。鮮民老無怙。友于情彌切。視弟如稚蒙。每事勤提挈。健齋與屐園。連墻通戶闥。晨昏弟子職。一日十候謁。出入撰杖屨。左右倩筆札。敬同父事尊。愛由中心發。今年氣候晩。正月報春節。羣品啓昭蘓。暖律融氷雪。公年日以高。喜一懼亦一。春祝有故事。所願問何說。但願吾伯氏。軆康心怡悅。甘旨四時供。寢夢三竿日。志氣日淸明。榮衛日充溢。寒暑不敢干。刀圭何用設。稚孫儼冠醮。佳婦宜家室。宗事喜有托。斑衣日繞膝。兩朝沐雨露。一念奉塵刹。廿載上相業。功成勇退决。老圃挹忠獻。樂園詠君實。山齋數椽足。花竹紛成列。客至棋子響。睡罷床書閱。有時琴湖曲。扣枻滄洲濶。西樓三世帖。盛事古罕匹。使弟添二齒。先武更追述。骨肉長團圓。朝野一淸謐。座多香社飮。巷遠柳市聒。謝家玉樹庭。孫枝漸看茁。皤然兩衢老。萬年頌魏闕。</text>
<title>春詞 己卯</title>,<text>立春大吉辟窠字。吉帖家家捴吉事。龍圖八八羲文易。大有六爻無不利。靑春白髮正堪憐。滚到稀齡亦偶然。一日若令當兩日。百三十六卽今年。落盡寒梅月掛査。春光猶自發韶華。天公故下前宵雪。剩作東園第一花。离筵晝漏講音闌。退食山齋春日閒。內閣傳柑元夜近。重輪月色滿城看。大人占來熊羆夢。釋氏抱送麒麟兒。海棠花下皤腹老。繞膝曾玄坐頷之。織絍事事勤儉。巾櫛日日虔恭。佇看璋瓦並弄。莫問縑素孰工。七十老翁種小桃。今年食實大於匏。若使年年雙結子。百年六十六枚臯。</text>
<title>題尹聖詹 魯東 扇面</title>,<text>永嘉仙伯伴春還。三載鳴琴簿領閒。莫道南民方惜去。羣公▣喜重卿班。秋韻詩傳退老餘。文翁儒化下車初。試觀揖讓鄕人飮。末座皆能誦禮書。貳極三加慶大東。君歸政趁賀銅龍。洛陽多少名園地。共醉烟花歌四重。江山文藻散如塵。落月空樑夢故人。魯直稱尊無佛處。欲題便面奈傷神。</text>
<title>贈經山鄭侍郞 元容 出守寧邊 己卯</title>,<text>淸朝峻望聳西民。曾是湖山持斧臣。治蜀要須齊魯視。吾王盛德曰生仁。西門坐鎭受降城。外內何須較重輕。且把淸川作春酒。華筵稱壽綵衣榮。節度移營未必然。安陵犄角勢相連。試觀向日囏危際。狼顧兇鋒不敢前。萬弩門臨銕甕頭。崤關釰閣未應優。雲山一路通西北。惕夜宜先飮博樓。妙香秀色似峨嵋。李老名傳內院詩。聞說天根猶未露。檀君檀外更探奇。五詢亭上月如霜。淸夜詩樽燕寢香。敶跡十年塵滿篋。山齋獨對草玄床。西淸曉漏更摻衣。失却君房奈紫微。望美軒中千里夢。知君夜夜馭風歸。殘年離合最關懷。花釣蓬萊少一盃。行過玉關春已到。郵筒先寄隴頭梅。</text>
<title>題石樓主人海山詩卷</title>,<text>故人詩一卷。勝入武陵源。淸竗超三昧。幽深了衆喧。海山官閣穩。松桂使君尊。未敢參眞境。徒慚籍湜奔。別時有海山亭作燕寢之語。故第五句云云。</text>
<title>淸風太守袖示全卷又題</title>,<text>去年千佛九龍藏。今歲丹山碧水鄕。何似風流白太傅。蘇州出刺又餘杭。萬壑千巖獨詠歸。無人能識謝玄暉。松園居士曾留卷。竹石山翁已斷徽。朝發寒樓午漢湄。長風破浪一帆奇。君看水樹雲峰裏。揔是吾人未定詩。</text>
<title>竹里休沐。就江右任所。贈以一律。</title>,<text>嶠南刺史有賢兄。竹裡尙書賜沐行。奎璧淸班冠盖重。塤箎至樂節旄榮。禪房掃雪難成別。驛路看梅幸寄聲。公去試求雛魯士。誰能稽古似桓生。</text>
<title>蕭園餞歸。竹里用楓翁驪江路中韻。以二律寄懷。和贈斗室行輈。</title>,<text>西民方殿屎。公可不今行。少展平生志。夙諳軍國情。僨轅慚撫跡。叱馭喜趍程。望望隨車雨。農謳箕子城。又名都盛游讌。連袂大堤行。冠盖星馳道。笙歌日蕩情。香烟敵龍井。甘露邁烏程。滿目瘡痍在。無忘破定城。又圍燭參差坐。傳盃四五行。聊將強歡笑。相與慰離情。鍾漏怱怱曉。關河歷歷程。亦知非久別。長夏奈愁城。又送君君已遠。猶似共君行。原濕仙槎路。松楸孝子情。朝來一幅札。別後三分程。到日江樓夢。應忘在浿城。</text>
<title>送江陵韓使君 象默</title>,<text>踈眉豊頰志軒然。上黨嵬勳赫業傳。一氣千林眞自負。囊書已識秀才賢。二載雲山宓子琴。水淸何似使君心。郡樓夜夜金銀氣。片石曾無累欝林。單師馳入藥山東。掃蕩鯨兒談笑中。坐使烟塵千里靜。却羞渾濬自言功。棲棲下邑阻鵬程。近日官人失重輕。應是天敎心目壯。纔觀瑟海又臨瀛。東南都會勝杭蘇。萬室連雲似畵圖。舊日羹魚飯稻地。如今蔀屋半流逋。魯聖睟容院宇尊。栗翁遺蹟古家存。武城且有絃歌治。何恨澹臺卧蓽門。鏡湖春水碧涵空。簫皷中流繡帆風。且向蓬壺賖月色。錦囊千首寄郵筒。五畒林園一小齋。主人不在鳥空啼。待君報政歸來後。罇酒花間日日携。</text>
<title>惠泉亭</title>,<text>楓翁整旗皷。北山先據地。斯文藉湜徒。聞風速郵置。日酌參寥泉。翳然濠濮翠。復恐令人俗。此君亦羅致。羅致問如何。盖所黃樓記。簡樸古制仍。靑蒼生意遂。度筵客十人。可講鄕飮義。人入竹之腹。竹與人無二。風淸席有香。洞閴澗無媿。憑檻共一笑。白雲知此意。向者燒笋會。醉筆留小識。莫作篔簹詩。空歎壁上寄。</text>
<title>偶亭</title>,<text>爲亭如種樹。栽培無棄地。琴用溝中斷。筆可墻上置。愛公數椽茅。獨占前峰翠。經營入竗境。曲折愜幽致。輞川無此圖。弇園所未記。非橢亦非銳。繩墨自直遂。時許素心人。奇文共析義。中安四角棋。戶外屨有二。斗室與偶亭。名言兩不媿。借問珂馬子。疇能契深意。攝儀觀德偶。多爵戒不識。擧一三可反。吾道此焉寄。</text>
<title>夾澗亭</title>,<text>始謂澗亭勝。天爲老夫地。今朝枉羣公。棟楹若新置。虬松萬餘株。細徑入蒼翠。亭對大斧劈。坐若雲上致。哨壺請樂賓。野酌亂不記。赫曦屛趙盾。高譚凌焦遂。吾輩歲暮期。願言以道義。休托元自取。靜躁何其二。十載漁樵跡。周行心內媿。復恐澗鳥驚。簪纓損眞意。披襟步芳陰。手捫巖間識。林光曖將夕。餘興何所寄。</text>
<title>靑詞 十首</title>,<text>白日長靑春還。綠簾垂烏几閒。忻戚都忘膜外。是非不問人間。好喚醒大夢寐。始歇泊安田地。靜念一身始終。罔非聖主恩賜。翁有賜書一樓。奎文夜夜欄頭。兒孫勖爾時習。勝似黃金滿篝。翁有賜笏一面。卄載書思上殿。葆此魏家世傳。雲仍不替冠冕。翁有賜圈一對。三品荊楊舊採。鬂邊慚愧光華。何不葛巾韋帶。翁有賜錢一枚。香烟滿袖攀來。新婦初占吉夢。仲春甲子奎開。翁有賜囊一部。春邸特頒拜受。睿心已重民天。上瑞今年大有。翁有賜屐一兩。萬壑千巖下上。村童皆識屐翁。宸藻長留寶藏。九錫元知虛名。三命揔歸浮榮。曾是十八學士。今焉六一先生。雪色晴映簷暉。春意暗動園枝。病起無人問字。把罇聊賦詩新。</text>
<title>戱題二雛鶯</title>,<text>園蝶初稀社燕歸。失巢何處小金衣。梁鳩七子今餘幾。原鶺雙鳴若有依。嫩觜已思林外囀。毳毛偏愛掌中飛。呼兒放爾靑山去。喬木陰陰綠葉肥。</text>
<title>竹石在時。贈饋嘯臯玄櫻。歲以爲常。盖嘯臯之櫻。絶佳品也。今夏晩霜。園櫻不蕃。病渴愁坐澗亭。田奴忽以一筐見饋。睹物思人。情見于辭。</title>,<text>淚落玄櫻子。筠筐又澗亭。故人今寂寞。時物自芳馨。未共林園味。空悲草木齡。田奴知歲課。深見主翁情。</text>
<title>南營觀射日。走和琶西詞伯見寄。</title>,<text>鍾漏殘年愧夜行。南營觀射萬松城。平原月滿雕弓影。遅日風鳴畵鵠聲。戎務判非野傖事。詩篇忽枉故人情。靑谿紫閣耆英社。安得棋罇隱姓名。</text>
<title>又疊示兒輩</title>,<text>芳草芊眠繞細行。洞門蒼翠接層城。山深逈隔囂塵境。瀑斷猶聞小澗聲。久擬筇鞋竆勝事。偶因靺韋遣閒情。春臺侍射渾如夢。白首中權媿負名。</text>
<title>和尹洛重 正鎭 峽舘。用東坡泛潁韻。</title>,<text>故人尹洛重。文采鳳毛奇。晨餐赤城霞。夕呑雲夢湄。恣觀五車富。出語驚羣痴。向者雷肆講。日勤溫文姿。如何西出關。一往苦淹遅。鯉庭供愉婉。鶴樓弄淸漪。采采春潭草。芳馨欲貽誰。朝來一幅札。森然紫芝眉。離合亦云久。晤言願在玆。自憐老龍鍾。舊學彌荒嬉。歸耕負野叟。聽漏慙街兒。徒紛鬂邊雪。莫褪衣上緇。敢曰小友云。後生眞我師。持此歲寒心。報以木瓜詩。</text>
<title>偶到琴湖。奉次伯氏與德隱相公往復韻。</title>,<text>殘年惠好返樵漁。伊昔蓬萊侍釣魚。三世通家兄及弟。朝廷禮數豈關余。李杜文章竭澤漁。蕭曺勳業上竿魚。何如一棹淸江曲。魯望爲公襲美余。榮名利祿世爭漁。究竟春江一打魚。落日收綸人已散。杏花村巷獨歸余。</text>
<title>企園賞春。用草堂韻。</title>,<text>孟氏園西一逕尋。林間小幕借芳陰。松風入袖令塵遠。花氣圍人覺坐深。把酒聊成今日醉。披襟重訂百年心。丁寧更屬紅泉飮。東老雖貧不惜金。</text>
<title>病中漫吟</title>,<text>偶然一疾太支離。七日不汗床簀委。軆束乍寒忽乍煖。神昏如夢復如痴。眼前時對火燄山。額上常着金箍兒。口中有木皮糠屑。膈間聽吹竹彈絲。一夜十起非無睡。三旬九食不知飢。試或移步脚自顫。強欲扶坐頭漸垂。曠阻离筵臣罪大。憂勞老兄弟職。床書掩來渾塵埃。閤梅開盡已離披。少日氣力今安在。殘臘光陰不可追。寄語南隣卧雪叟。應憐同病又同衰。</text>
<title>和桐叟呈蓉湖尹聖詹</title>,<text>老去門無車馬塵。閒留一榻比徐陳。明朝騎鶴翩然去。能忘山齋獨卧人。近日南民十室墟。春來麥事問何如。願公且任催科拙。先說吾君父母渠。鮎竿䆠業揔非吾。駒隙光陰過眼無。莫道江南春色遠。嶺梅時復寄瓊珠。</text>
<title>記夢呈楓翁</title>,<text>屐翁夜起看明月。月入山牎照白髮。忽聞楓老訪我至。上堂肅揖仍促膝。呼童烹茶松聲起。共說驪江舟下日。有人手擎一幅書。云自玉壺居士室。上言竹亭簾櫳新。下言山泉風佩潔。更有會者二三子。君豈無意暢幽欝。我讀其書問楓老。公今現在是誰札。楓老無語粲一笑。轉眄出戶忽若失。此事得非夢中夢。虛齋獨坐神怳惚。却恐楓老故戱我。安得有此分身術。始覺此夢緣於想。左見公面右公筆。譬如室中置明燭。隔牕琉璃表裏徹。以影傳影幾重燭。究竟返照終歸一。又如空山人語響。靜聽不知何處發。語者無心響者答。竗處元自虛空出。借問楓老飛來亭。竹東舊宅數椽設。自從移居費公壺。亭亦隨公隱林樾。冷泉亭前鷲峯來。楣頭擘窠筆意活。一壑耐可容鷦棲。四楹何妨仍鳩拙。人生適意無常住。藉草跂石揔堪悅。洞陰花樹孟園燈。西湖春水華嶽雪。斗室夜飮健齋話。與公竹亭何分別。請公看此記夢詩。留作莊生齊物說。</text>
<title>和人江居韻</title>,<text>來者爲誰去者誰。浮雲散聚月盈。塵塵劫劫恒沙界。究竟松喬一霎遅。吾有吾身吾自持。殘年猶得小休時。耕田鑿井無餘事。生老昇平卽皥煕。回頭萬事揔茫茫。莫笑罇前醉舞狂。城市江湖猶膜外。形骸亦已付相忘。數畦杞菊計非踈。四壁圖書腹不虗。自是君家桑梓地。肯愁風雨一荒廬。人在淸江江岸斜。白鷗無數下蘆花。鹿門烟樹深如許。不管漁梁暮渡譁。罷釣歸來月掛枝。烟磯側畔小舟移。此間恐被丹靑汚。端合營丘水墨施。閒來筆硯任荒踈。少日凌雲媿子虛。村巷無人奇字問。茅簷獨卧看農書。爭席漁樵分卽宜。近人魚鳥若相期。君看紫陌聽鷄客。正時蓬牕爛睡時。前江烟水後江沙。江上羣山一色霞。中有綠䉴靑篛者。人間毁譽不曾加。落盡寒梅臘雪滂。山齋吟望正蒼茫。君詩酷似玄眞語。忘却吾身在洛陽。</text>
<title>聞洞中諸君看瀑去。忽憶昔年混亭舊韻。敬次要和。乙卯</title>,<text>雨後山齋暑氣空。冠童何必舞雩風。淸泉白石元非遠。與我題詩夾澗東。</text>
<title>贈賀朴二難上舍 憲淳 聞喜日</title>,<text>王國儲來吉士多。今之司馬古巍科。試看今日東西舍。點瑟回琴問幾何。靈城古宅豈全衰。喬木春陰藹傍枝。天理始看陽復兆。一雙白璧耀門楣。雅頌君家正字公。崑崙學士亦趍風。簪花退自瓊林宴。猶對書床繹舊工。二百靑衫馬首齊。榮名從古使人迷。堪憐去歲看花淚。贏得春風一日蹄。</text>
<title>胄筵歸路。次楓翁韻。</title>,<text>宮暉遅退食。春氣上人來。寒燠誰張弛。乾坤自闔開。風花令眼醉。晴柳動心灰。寄語壺中老。安排曲水盃。</text>
<title>次蔡學士韻</title>,<text>砥柱衝波屹不傾。琅玕一幅炳丹靑。乾坤震盪扶人紀。日月光懸伏帝靈。魯海高風嗟已遠。澹菴直筆凜如生。聖朝表揭重回甲。三復遺篇激寸誠。</text>
<title>贈海山主人三從弟 益秀 宰高城</title>,<text>一別仙山已十年。夢中手拍洪崖肩。君行又趁淸和節。躑躅花開玉洞天。靑鶴臺前玉笛閒。珍珠潭水碧珊珊。浮生惡業牽何事。頭白車塵馬跡間。看君眉宇有何愁。車肉胷中未忘▣。試向四仙亭上望。白鷗迎我滿芳洲。</text>
<title>閣中諸公。餞灘樵李寮 魯益 于君子亭。病獨未赴。伏忱悵恨。敬賡先朝御製贐先相公詩韻。用替摻袂。仍乞諸公俯和。</title>,<text>卧病人事絶。嗟君萬里行。年年有斯後。去去問何名。善覘元無術。禮交匪足榮。王靈知所仗。聊賦穆如淸。又今日灘翁餞。林亭酒似膏。晩霖收驛路。秋色上征袍。南節曾無幾。北轅不已勞。篋中雲漢什。攀和怳躬遭。又相公昔入燕。公胤從公行。出塞桑蓬志。過庭詩禮名。山河車上記。雲漢篋中榮。二紀星霜感。征軺又露淸。又今日灘翁餞。林亭酒似膏。有歌悲慶釰。無衣愧秦袍。漸衰難語別。于役亦云勞。忽被河魚困。離筵阻一遭。</text>
<title>曉日都門。微凉草樹。行矣遄歸。何待雨雪楊柳。子臯歸傳楓翁韻。只記秋字。足成林亭餘恨。病枕試腕。倣蘇長公被醉書。</title>,<text>卧念灘翁萬里遊。春明門外幾回頭。堪憐野鶴前車轍。却謝醍醐舊釣舟。老去詩貧難爲別。病中心弱易悲秋。行過浿舘應看月。留醉休文八詠樓。</text>
<title>戲吟長句二十韻。贈子臯 鶴秀 行人。</title>,<text>子臯學士溫且重。四十始占維熊夢。蚌珠抱月婉在懷。珍護不啻九苞鳳。况君素有愛厥癖。閤中一嚬若己痛。君胡不留待喤聲。萬里星軺行倥偬。二五之精禀吾人。生生造化神其用。九竅百骸次第成。十萬八千毛髮共。月滿天幹氣機至。瓜熟蔕解栗坼縫。滿室歡喜湯餠會。洗兒三日賦璋弄。譬如君行初發軸。鴨水之櫂鳳城鞚。八河兩嶺氷塞輪。一板二井泥沒𩌋。遼雲薊樹征馬愁。大漠長城行旅恐。玉河舘裏五十日。古詩三百誰爲誦。楊柳歸來出重關。快如薜公脫凾雍。坐蓐何如飮氷苦。先難後獲一理統。還到燕山得家書。第一喜報賀語哄。路中不覺彌月過。居然生子大廈棟。好酬男兒桑蓬志。欣聞釋氏猉獜送。君年不惑添丁慶。我家又得讀書種。篋裏一片燕啣石。功邁佛手眞奇中。歸日喜酌誰先醉。屐園老兄字成仲。</text>
<title>贈別副使吳參判 翰源</title>,<text>文園卧病昏濛濛。坎水不升玉池空。沆瀣無源醴泉遠。有時狂叫如渴龍。建章宮中金莖露。安得一滴澆我胷。汝受侍郞萬里去。征盖翩翩隨雲鴻。積雨初收秋色動。穰穰不獨田家豊。此時時物正應佳。點漆丹砂雨露功。萬顆橢圓馬乳紫。一色璀璨山裏紅。蘋婆來禽捴耐久。箇箇新摘霜猶濃。佐以蔗糖甘香液。盛出玻璃碧玉鍾。我思此味如含氷。口角生津心竅通。三寸黃來洞庭南。壯元紅出楓橋東。今行正値萬國賀。庭實或能賓舘供。會寧嶺上獮猴桃。憶昔一甞卯君同。願君入燕遇佳果。毋忘東園病屐翁。</text>
<title>仲立隨三節副价入燕。臨行索贐語。口呼爲別。</title>,<text>硏雲拂袖去。眉宇氣軒然。幽冀大山水。憑君續夷堅。又漢經與周皷。文物𣾘遙遙。未可輕天下。西隣有繞朝。又字同音不對。對面默如痴。春秋嫺辭令。寧借舌人爲。又平生快心事。初見大方人。聞說雅亭子。曉嵐待上賓。又尙憶玉河舘。盆花慰客愁。願君勤覔種。毋作北人秋。</text>
<title>洪尙書叔藝 羲臣 以上价赴燕。短律爲別。</title>,<text>伊昔行臺春可憐。這廻上价雪盈顚。山山水水三千里。去去來來二十年。海內今無曉嵐老。燕人誰識耳溪賢。煩君更訪車甎法。利用還應邁種綿。</text>
<title>和灘樵贈菜酌三疊</title>,<text>靑靑羅漢菜。分得供維摩。嫰葉如春在。香包帶露多。山家元自足。城市儘堪詑。朝飯欣添匙。循階行且歌。珍重山中饋。開包老眼摩。衰膓飽猶穩。豁齒嚼無多。樊圃何須鄙。吳蓴耐可詑。故人眞識我。聊續採芝歌。望裏龍門色。峯峯雲氣摩。君家其下住。勝事此中多。魚鳥身仍混。田園樂自詑。也須喬木宅。斗酒聽鸝歌。</text>
<title>與諸公舟下西江。共宿竹里舘。</title>,<text>秋山戍削塵埃遁。秋水泱𣾘烟波遠。中有琴湖一逋人。野服蕭然匹驢蹇。挹靑樓下放櫂歌。足閑亭前停舟飯。栗島環鋪籠巖峙。江面漸濶天水混。沿洄不知行幾里。盡日中流自在穩。有客彈棊魚出聽。不用絲管淸趣損。此行端爲牛渚月。舷頭落日候潮晩。江天漠漠江樹黑。時見村火出林巘。東邊一綫初放光。灝氣空濛破混沌。忽驚波心倒銀虹。天半氷輪升宛宛。月明如水水如月。水月相受歸其本。闇中誰送優曇華。世間眞有閬風苑。楓老憐我老龍鍾。暮年惠好勤提挽。謝家寶樹更三益。風流爾雅凌嵇阮。蘇仙赤壁地淸曠。翠翁蠶頭名煒焜。吾輩幸躡古人跡。樂與魚鳥恣仰偃。四座轟飮不覺醉。夜久風露凉生幰。白沙翠磴携月色。竹里書舘宿不返。</text>
<title>與諸公遊北洞</title>,<text>桃源之說幾千春。武陵無人更問津。栗里有記右丞詩。退之獨疑畵中人。向使漁子入山隩。扁舟一繫不復陸。誰能漏洩春消息。仙家異聞垂汗竹。屐園老夫老猶狂。暮春初成曾氏服。楓臯詞伯金士源。共携五賢洛陽園。洛陽遊人盡東出。洞陰看花萬口喧。九曲淸溪雲霞集。三峰秀色護天邑。玄都道士種桃來。鹿門隱者移家入。家家養花花作籬。洞裏▣▣春光還。我來醺然如中酒。一色臙脂不見山。紫芝誰是商顔老。丹砂不用句漏縣。幾處茅茨各分華。往往田園紆而衍。借問當時避秦人。至今能無桑海變。大隱未必入山深。此中佳氣接▣▣。</text>
<title>聞楓翁遊淸心樓歸簡。寄長句。</title>,<text>楓老胷中廓氛埃。夜得瓊凾諷百回。一筆掃盡洛園勝。黃驪山水逼人來。憶昔東遊鶴城歸。繫舟淸樓笑顔開。塵寰奔走四十載。夢中時時憶宗雷。去年吾弟作地主。公今一棹歸興裁。梨湖上流春水生。甓寺東臺花事催。隨友江南有古諺。吾形雖老志不衰。牛渚明月好相待。共醉春風第一盃。</text>
<title>送尹咸興 載僖 之任</title>,<text>薜券燔來萬姓喧。陽春喜氣漢綸恩。咸民賴有賢明府。郡吏今無夜打門。浮生聚散葉辭叢。前路歸鴻滅沒中。怊悵十章三致意。故人樓上故人風。樗散端宜擊壤歌。琴湖魚鳥少風波。回頭紅葉樓頭月。誰記當年屐老過。</text>
<title>呈楓臯 每句用詩傳句</title>,<text>我有嘉賓病河魚。旣見君子却回車。不可度思遇無妄。愛莫助之悵望且。春日載陽桃花園。零雨其濛散瑤琚。携手同歸入我室。日之夕矣興有餘。爛其盈門捴高朋。言笑晏晏氣軒渠。於粲灑掃罇有酒。兄弟具爾公不居。且往觀乎浴佛辰。陟彼崔嵬萬累除。</text>
<title>贈別三登使君三從弟士聲 德秀</title>,<text>黃鶴題詩二十年。送君今日續淸緣。西民聞說逢秋熟。東閣眞堪作吏仙。浿水樓臺多好月。都門草樹政凉天。丁寧六六峯前客。只愛江山莫愛錢。</text>
<title>題人便面</title>,<text>高麗摺疊好便面。絶勝班姬月一片。近日燕中靑出藍。妙製東來名更擅。白璧黃金不足珍。兀物隨人以貴賤。右軍眞跡六角傳。東山雅範蒲葵遍。卷舒自合動靜宜。用舍肯以炎凉變。故人淸風魯公詩。異日方知茶肆見。我欲題君袖中寶。筆硯久荒無黃絹。君今西出淸凉界。芳草連天黃鳥囀。隔斷東華九陌塵。巫鬟十二如輪箭。遙知關外天中節。猶憶春坊內賜扇。</text>
<title>足成夢作 下句夢作</title>,<text>山齋留客酒如何。殘臘仍隨落月斜。飮少醉多君莫笑。盃盃到手不虛過。又深巷之吠聲。狺狺還復寂寂。禁門之漏籌。歷歷何苦遅遅。又華彩衣而舞我。壽高堂而南山。</text>
<title>送象山伯李魯卿 奎鉉</title>,<text>銅闈久侍緝煕筵。銀署新添夙夜賢。聖代官人元內重。一麾何事獨翩然。又鳥下公庭晝景遅。使君無事但哦詩。此間合試文翁化。能憶芹宮白戰時。又楓樹終天百感縈。潘輿毛檄爲誰榮。情知孝子心應恔。華誥煌煌節惠名。又霜梨初爛蜜成房。時物秋來峽味香。病渴文園回白首。煩君莫謾詑先甞。又同城未必日相尋。關外那堪遠別心。西望行塵長在眼。靑山矗矗樹陰陰。</text>
<title>朴台士文 宗正 之任安岳。求贈言。強應之。</title>,<text>曾是奎華選裡人。兩朝巍望列卿臣。五州墨綬身全老。九月靑山眼更新。齊魯治寬方化俗。蘇杭地膩不如貧。偏憐白髮東園叟。纔送良朋又送春。</text>
<title>春陰欲雨。園花初綻。稍欲有思。迎兒 泰愚 求便面書。筆禿急就。</title>,<text>千尋喬木拂霄心。鐵榦霜皮歲月深。欲識化翁培護力。枝枝開作滿庭陰。</text>
<title>贈別耽羅伯韓近之 象默</title>,<text>北竆瑟海東臨瀛。何事鯨波又遠程。看得域中形勝遍。桑蓬端不負平生。又長風萬里駕滄溟。望裏瀛洲一點靑。莫道此行堪白首。許君親見老人星。又一視同仁薄海隈。漢家元不棄珠崖。知君夜夜瓊樓夢。應逐霜風橘柚來。又三姓遺基俗漸澆。六鰲仙跡事已遙。但願屢豊民食足。羅倉不用泛舟勞。又征馬頻欲發遅。靑門柳色雨絲絲。衰慵未遂城隅別。空憶雲山舊和詩。</text>
<title>鄭元伯 基善 以健陵奉審閣臣來。題其便面畵菊。</title>,<text>風楹對坐話前塵。望裏梧雲泣鬼神。看取東籬花數朶。歲寒心事獨吾人。庚辰六月二十六日</text>
<title>盆蓮</title>,<text>莫惜羣芳歇。盆池尙晩蓮。淸眞含道氣。高妙出人煙。未必錢塘盛。猶看玉井圓。碧筩堪一飮。風味入新篇。</text>
<title>大熟</title>,<text>已過三庚節。初回大火秋。心淸不借扇。腸熱難爲樓。悵望千仞壁。空懷八月流。自憐无妄疾。巾袂爛莫收。</text>
<title>行過如意渠。晩荷盛開。頓滌煩襟。車上口呼。病思不續而止。七月十五日</title>,<text>如意渠前歇馬回。兼旬病卧眼初開。蘇杭風景元如許。移得西湖十里來。又盡道荷花已墮殘。誰知晩色更堪看。村童野老尋常見。花落花開渠自閑。又參差萬柄立叢叢。水底紅如水面紅。安得玻璃甁裏揷。滿堂淸影起秋風。</text>
<title>病中聞楓翁釰亭之遊。口占四韵以送。七月</title>,<text>楓翁朝出郭。去入水雲邊。借問香爐瀑。何如赤壁船。泉聲淸在耳。林氣爽難眠。共此良宵月。沈痾獨自憐。</text>
<title>病中漫作</title>,<text>一病沉淹二十日。尾閭不洩氣海結。家人勸我加餐飯。強力飮噉不滿溢。八珍五鯖甚惡草。終日所思惟爽物。楊子江裏中冷水。峨眉山下春消雪。鞱光庵前乕跑泉。石上淸流如碧玉。玉井蓮藕大如船。劈來津津香滿舌。楓橋亭畔生荔芰。太眞一笑萬里驛。此猶人間水土種。我病未必一朝豁。太上老祖九轉丹。金母仙桃三千熟。救苦救難觀世音。楊枝甘露歃一滴。涊然汗出霍然已。廣陵秋濤不足說。然後高卧北牕風。紅日三竿睡不覺。</text>
<title>病榻聽喜雨</title>,<text>快霔朝來響入簾。園林氣色倐蕭森。都將漢帝金莖露。散作殷家桑野霖。片刻炎埃天外去。一番秋色雨中深。化翁定亦憐衰病。烏石靈源會一尋。</text>
<title>病中悶旱 七月二十二日</title>,<text>昨日其雨杲杲日。今日其雨杲杲日。彌天一望大洪爐。乖氣騰騰不可遏。况復秋來久不雨。跨朔亢陽彌酷烈。山川滌滌卉木焦。樹梢若眠點風絶。正當凉燠推敓際。水火交戰不能洩。比若竆冦不肯降。欲退未退怒怫欝。自憐本是血肉軀。无妄遇此膏肓疾。老人心弱氣不敵。一日難於三秋閱。晝熱難當夜熱甚。伏枕輾轉曉漏徹。請問少昊白帝神。四序平分不相奪。三庚已過寒露近。月令云何失其節。三百鱗長四海龍。帝命行雨澤萬物。得非老龍懶貪睡。鬐鬣深深水晶闕。安得一夜翻盆勢。蕩滌炎埃溝澮溢。林鳥驚號不敢下。萬鈴撼屋何飄忽。霽月入簾更絶奇。時聞歸鴻響寥泬。此時天氣忽淸肅。向來炎威頓若失。南畒嘉禾不復痒。東園老夫蘇積渴。匙著日進氣日淸。刀圭從此亦不設。蟣虱微命何足言。喜爾男欣與女悅。旋乾轉坤伊誰賜。上有吾君默運斡。願與田翁及野老。殘年醉飽康衢月。</text>
<title>病中漫作</title>,<text>夜卧山齋萬念刪。了無餘味戀塵寰。開簾獨許林風入。隱几時看澗鳥還。濁酒淸琴堪送老。詩囊筆架剩供閒。邇來衰病緣何事。只爲從前名利關。</text>
<title>病中憶快事暢懷</title>,<text>觀濤八月有良方。一疾何愁久卧床。大酒高歌燕市客。輕車快馬漢人裝。陰山積雪千層壯。遼野䧺風萬里長。如是觀來如是想。已看眞氣上眉黃。</text>
<title>睡夢中喜聞簷鈴。口呼示兩醫。</title>,<text>病付庸醫事太愚。賴君高手出危途。情知一服淸凉散。不待秋風病已蘇。平生懶訪權生員。近日愁看李抱川。耳目聦明好男子。鼠肝蟲臂一聽人。陰陽交濟使人疑。補瀉兼行理莫推。醫病元同醫國術。願君愼莫損天機。橽記侯明古法垂。况人生死係於斯。從今五日與君約。病不瘳時一罵之。通宵一雨滌煩襟。簾箔微凉睡味深。此事諸君何敢與。端知天氣合人心。</text>
<title>贈別大行人李尙書 羲甲○絶筆</title>,<text>周禮今猶秉。殷墟誰爲之。堪憐歲聘國。還用內藩儀。寂寂逢人少。迢迢出塞悲。明廷方倚重。歸馬莫淹遅。</text>
<title>贈別副行人尹侍郞 行直</title>,<text>白髮垂垂公亦衰。吾儕非是別離時。臨岐贐語無多祝。賦得淸風式遄詩。東人居養㓸天機。煖室深深日嚙肌。始覺從前芻豢誤。殘年一疾苦難醫。掩門終日對書床。誰識終南尹侍郞。萬里關河心目快。勝聽周廬漏聲長。</text>
<title>洗心臺賡韻 辛亥</title>,<text>諸臣寬禮數。天許醉中喧。一歲濃花節。千家芳樹園。春先宸藻得。臺自駕臨尊。慶會知多日。蓬萊有法樽。</text>
<title>皇壇親享日賡韻</title>,<text>人情從古似悲親。二百年回北苑春。義倣郊天周禮在。誠同覲后漢儀陳。五更星斗搖壇燭。萬里靈飈拂篚巾。三墠大於今四海。有王者作必來遵。</text>
<title>伏讀宸章。感激彌深。復賡一疊。</title>,<text>祝冊齎誠御押親。三回太歲歲維春。崇壇日月猶潛護。大筆陽秋始直陳。樂用大晟存雅譜。儀傳洪武見峩巾。宸誠逈與馨香達。九級周旋赤舃遵。</text>
<title>感黃陳問答。又疊前韻。</title>,<text>崖山消息孰傳親。寶曆依俙劫後春。當日安危籌策短。千秋涕淚簡編陳。金臺舊客今無釰。石室先生昔掛巾。九十四人同日死。商帆不復海塗遵。</text>
<title>復疊前韻。屬之聖令。</title>,<text>臣民東土共賢親。况復傳家喬木春。天下皆聞柴市哭。域中誰最魯書陳。百年風烈瞻楣楔。三氏雲仍襲佩巾。報國尊王無二義。願君夷險一心遵。</text>
<title>上御摛文院。次朱子詩韻。賡進。丙辰十月</title>,<text>近增東壁彩。天作九重幽。藹藹离光覩。遅遅瑞旭留。聖人方有喜。詩句敢云酬。庭鶴與園鹿。長同化理遊。</text>
<title>洗心臺賡韻 乙卯四</title>,<text>諸臣始識洗心臺。臺爲吾王孝思開。萬樹桃花千歲頌。重來乙卯此深杯。</text>
<title>華城奉壽堂進饌日賡韻 乙卯二</title>,<text>長樂堂高霽景新。兩行簪佩萬花春。瑤桃再熟千年運。瑞方開二月旬。沛里凝鑾仍帝闕。周賓皷瑟卽家人。匀天九奏登豊觶。壽命長詞第七廵。</text>
<title>華城將臺城操日賡韻 乙卯一</title>,<text>衆心成萬牒。宸策逸於勞。特地重關壯。中天寶座高。旗鉦司馬法。韎韐洛陽豪。百道流星礮。壇前簇錦花。</text>
<title>華城洛南軒養老宴賡韻 乙卯二</title>,<text>東膠盛禮此堂前。南極祥光北斗筵。軒紀堯齡猶不足。天皇一萬八千年。</text>
<title>慈宮周甲上壽日賡韻 乙卯七</title>,<text>六旬一歲慶。萬八千年觴。漢樂重重奏。周筵秩秩張。离光符日月。聖孝見文章。旣醉與天保。歡情不足方。</text>
<title>慈宮誕辰。迎春軒奉觴時賡韻。丙辰一</title>,<text>燕喜申之奉壽前。蓬萊東殿又玆筵。天成拜舞仙臚奏。睿度先占晉冊年。</text>
<title>敬賡洪知敦寧司馬回榜御詩韻 辛酉</title>,<text>公曾英廟作成人。一老巋然世罕倫。九袠鳩筇敦府席。三朝鶴髮上庠臣。新榮名壓兒孫榜。古制家留士字巾。稽首丹墀天語近。願將眉壽答洪恩。</text>
<title>陪駕城隍山賡韻 丙辰正月</title>,<text>豹尾班中日月依。年年沛里至如歸。盤龍大野如環帶。翔鳳高岡可振衣。地固有靈隆聖寢。民之所止作王畿。凝鑾竟晷羹墻慕。萬鞚遅回不敢飛。</text>
<title>芙蓉亭賞花釣魚宴賡韻 乙卯五</title>,<text>瀛洲學士栢梁臺。盛事留傳曲宴開。爭似聖朝花釣會。一年一醉萬年杯。</text>
<title>又 乙卯六</title>,<text>恩波添夜酌。詩興在漁竿。皓月渾淸境。靑春不盡歎。櫂歌花外嶼。人語鏡中欄。借問來舟客。何如樓上安。</text>
<title>賦得太學恩杯</title>,<text>冬十二月歲戊午。王在蓬萊雲色五。王曰來汝章甫士。士之爲士今由古。菶菶高岡梧。翽翽丹穴羽。朝陽颺其彩。雨露培其樹。九霄仙臚引班回。殿前親撤紫霞杯。楊州三品光陸離。絶勝玻璃與瓊瑰。文石桃花曲水筵。只許西淸學士陪。是日龍光百朋錫。璧沼恩波浩蕩闢。况是盃心鹿鳴詩。字字蟠螭籕文劈。彤弓一朝心焉貺。穆叔三拜禮敢當。斟酌衢樽戒無溢。鄕衡恰受中人量。借問諸君何以報。黃金白璧難爲寶。琴瑟升堂籩豆踐。鄕人飮酒觀王道。有酒多且旨。有盃君之賜。盎然太和春。一酌四海醉。願將此盃籌海屋。成均小臣封人祝。</text>
<title>披襟弄五絃 文臣應製</title>,<text>詞臣曉捧紫雲箋。飛白親書志喜篇。十雨五風治世是。三嘆一喁希音傳。皇王上瑞豊爲貴。天地和聲樂最先。暘雨以時觀禹範。薰風從古入虞絃。一心旰食恒顒若。萬里同雲作沛然。細潤纔經抽麥節。濃沾不妨養花天。芙蓉小苑輕雷動。鳷鵲高樓晩溜懸。洗盡浮埃光卉木。噓來元氣合山川。十分春足千門柳。數尺波高太液船。太史奏祥籌一尺。筮人占夢斗三錢。試看一霈伊誰力。端驗三農大有年。氣濕爐香來陣陣。風淸御袂擧仙仙。半生鼙皷兵塵裡。今日床琴穀雨前。已把芳華奎藻載。更輸餘興玉徽宣。初絃滴瀝簷鈴答。中曲悠揚遠靄連。滿眼花添千樹喜。隔詹鸎和數聲圓。彈成品物昭蘇美。市得乾坤發育全。樂府新增零雨曲。農謳堪奏景星筵。元知周業豊年始。肯遣虞詩樂意專。簪佩近臣陪曲宴。蓬萊晴景更堪憐。</text>
<title>城市全圖百韻 文臣應製</title>,<text>聖朝於千萬億禩。畵工形容一幅紙。古昔皇王壯宸居。邦畿千里惟民止。兩戒中星太微座。三輔黃圖職方紀。周相東土均貢賦。堯宅冀方會風水。漢代二京唐五都。汴浙繁華趙宋氏。我家定鼎得地理。煌煌樹立先王履。華岳高居出半霄。淸漢爲襟勢萬里。西北渾䧺據堂皇。東南朗麗平案几。萬古元氣磅礴成。八方道里輻湊視。天作金湯國之寶。崧都浿京皆我鄙。太祖太宗建邦國。列聖相承御至理。龍飛運開洛食墨。燕翼謨宏澧有芑。赤縣神州此肇刱。磐石泰山由積累。式至聖朝天命申。四三五六斯盛矣。草木羣生皆自樂。文物聲明煥然美。四方淸謐一事無。太平春光畵圖裡。畵圖太平畵不得。物色京都問何似。五雲多處雙鳳闕。瑤臺桂宮連天起。九室八窓明堂闢。萬戶千門建章峙。靑瑣複道連金屋。紫宸前殿敞玉戺。曲水羽觴流瑞霞。高閣仙漏報春晷。最是上苑花木深。蘂珠樓中貯圖史。一塵不到三淸界。奎璧祥光夜夜紫。外人望之但佳氣。佳氣香烟結爲綺。乾岡體勢淸廟尊。禁林蒼翠北壇邇。北岳正南午門開。百年城闕儼迤邐。公桑綠擁蠶壇路。古礎微分慶樓址。我朝家法昭儉度。文囿不大堯階庳。有國建宮與宅師。古制面朝而後市。經制六官舊開府。節度三營各分壘。槐棘門前紫魚袋。竹梧扉裡靑綾被。五花舍人署事處。小亭宛在水中沚。九丘八索芸閣藏。五更三點漏院俟。文杏璧沼夫子宮。藹藹多吉環橋士。午刻初罷大明朝。滿城車馬弁有頍。閶闔晴開軼蕩蕩。靑繩御路平如砥。狹邪三坌分五條。康莊八達仍九軌。古來人世多路岐。誰能吾道知津涘。中央一道御溝水。二十四橋紅欄倚。圓覺浮圖接虹腰。庚辰古標屹沙觜。英陵盛際魚學士。䟽滌川渠此其始。十里隄成萬世利。不復都民憂墊圮。通橋北上雲從街。盖有大鍾晨昏以。王者藏富藏於民。市門無征百貨庤。漢銖權寓流泉義。周鬴法同嘉量揆。肩摩轂擊汗成雨。日出而作西曛抵。百隊旗亭列新舖。波斯寶藏如雲委。懸金高價朝眩目。賣花新聲春入耳。玉札丹砂與空靑。越羅蜀錦及岱枲。楂梨橘柚杏桃梅。鯽鰡鱨魦鱧魴鯉。四海珍異水陸品。京師百用咸於此。商家小兒射錐刀。瞬目交臂誇末技。日日穰穰煕煕者。就中誰是君平子。酒樓簾捲彈碁客。香肆花迎賣珠婢。夾道兩行宜春帖。太平萬世字字是。市中立平六廛最。輦下編名五家比。洛陽城裡十萬室。衆星麗天天尺咫。犬吠鷄鳴四境達。翬飛鳥革千門侈。撲地閭閻分街口。連雲第宅跨山趾。甍桷鱗鱗拱象魏。庭院潭潭蔭桃李。天府每歲登民數。聖化先見增生齒。洛城從古矜名園。靑春白日盛綺靡。詩壇雅集西園客。弼峯故事東山妓。林亭水榭連紫陌。寶馬鈿車踏香蘂。一氣冲融太和天。萬紫千紅如有喜。院裡秋千近重午。水邊麗人趁上巳。萬戶垂楊軟紅塵。少年金鞭嘶綠駬。一代衣冠超漢晉。四時歌管雜羽徵。黃童白叟欣自得。共醉街樽屢舞佌。欝欝葱葱浮日夜。範圍都城三百雉。北起三峯東包駱。終南母岳遙角猗。周遶九千九百武。雪跡奇徵天所使。四郊無壘海方晏。重關擊柝國有恃。欲識吾王洞開意。八門將將瞻在彼。金鷄一唱魚鑰開。士女滚滚來無已。山樓粉堞暮笳淸。水關烟柳春波瀰。萬品森羅一氣中。大地風光入點指。表裡山河四塞固。煕皥民物三古擬。水土深厚鍾英華。風氣淸明豁塵滓。天地之合陰陽和。百姓阜安庶績底。秀色祥靄四望同。口呿神眩茫難揣。或如鰲背三山翠。蓬瀛萬頃高峛崺。或如羣仙朝玉京。星冠月佩光玼玼。萬瓦高如劈波鯨。列肆紛如出封蟻。四山矗矗來如潮。九逵井井直如矢。或有郁郁而紛紛。雲旗霧盖紅旖旎。兩儀中間積氤氳。或有如京而如坻。或如丈席儼列侍。或如昕庭肅長跪。環東薄海方數千。治象元非一城只。所貴王京出治本。然後華夷咸卛俾。縱然心法敎化源。聖人求之象外旨。丹靑且喜得彷彿。賁餙昇平乃能爾。細分區井明曲折。大鋪江山起步跬。周家王會圖猶傳。漢時玉帶堂不毁。玉軸芸香內府藏。首揭輿圖登繡榟。秉筆微臣再拜言。盛事親見配姚姒。屢豊多黍歌擊壤。萬壽無疆觥獻兕。三殿和氣四重謠。日月升恒天錫祉。邦家慶運屬一淸。宵密洪基景命敉。北斗南山華封祝。聖朝於千萬億禩。</text>
<title>金剛萬二千峯 文臣應製。七言五十韻排律。</title>,<text>金剛萬二千峯頭。矗矗叢叢天半浮。宇宙高名雄赤縣。東南秀色攬靑丘。崑崗磅礴中央柱。列峀森羅四大州。福地古來三十洞。名山天下五千籌。嵩高二室三臺壯。衡岳九潭八洞幽。造化全功東海國。烟霞別界上仙遊。十洲路近蓬壺是。千佛經傳貝葉留。海上有山通沆瀣。楚南多石錯琳球。靈根下揷蟠無底。元氣高撑聳不周。一點曾無塵土戴。全身渾是骨稜抽。試將此地求眞面。無數羣峰入遠眸。百塔高低森似束。雙爐大小欝相繆。孤標戌削臺巢鶴。老石凌兢嶺卧牛。妙吉祥瞻眞法相。曇無竭是大乘修。須彌疊砌千年卷。明鏡圓涵百頃瑠。雪竇天光開混沌。赤城霞氣散滄洲。過湖三日仙郞岾。踰嶺千盤太守輈。天女洗盆飛雪瀑。洞龍移宅吼雷湫。蓬萊大筆巖留字。菩薩神功石化舟。銅屹千尋眞詭恠。草成萬物太雕鎪。登登更上毗盧頂。面面都輸歇惺樓。鬼斧神鞭呈妙技。天慳地秘恣冥搜。懸崖鐵縋星辰近。古石苔花歲月悠。萬劫撑持長特立。諸天趍揖若相酬。蒼溟積氣當胷盪。碧落剛風徹骨颼。一壁渾成離斧。千林粧點入紺緅。排鋪法界恒沙數。環拱周天列宿稠。太華三峯高可並。廬山五老小堪羞。𢥠心眩目渾如此。側嶺橫岑揔不侔。紫府星冠驂鶴鹿。靑冥金鉞擁豼貅。千層削玉開荊璞。萬道寒鋩脫蒯緱。蓮座三千羅寶盖。瓊樓十二捲簾鉤。奮鬐神馬初騰海。竦翼霜鷹欲下鞲。姑射神人氷雪映。高唐仙子雨雲收。七分誰得形容盡。萬境元難意象求。物外靈區三界凈。山中殊景四時遒。巖花耐雪紅初綻。洞靄迎暄翠欲流。百道飛泉新雨聽。千章佳木綠陰休。峯峯淡白常疑曙。樹樹濃丹最說秋。桂子天香淸滴露。珍珠潭水碧如油。氛埃爽廓精神別。巖壑玲瓏氣色揫。滿眼氷霜山更凈。眞形呈露境還優。金鷄一唱明生壑。瑞旭初登紫蕩漚。更喜深樽來玉兎。欲將淸景問沙𩿨。一年佳興皆眞境。四望羣巒不敢儔。紅葉白雲題好句。高山流水洗塵愁。壯遊誰是龍門馬。仙操猶傳楚客劉。宿願華人曾發詠。風流松老昔翻謳。應分淑氣鍾人傑。長護神京鎭海陬。溟渤滿斟山作壽。華封三祝兕觥觩。</text>
<title>端午帖 己酉○直閣時</title>,<text>午筵仙漏永。風送五絃歌。境邃炎埃少。時淸暇日多。樓㙜渾瑞色。魚鳥亦恩波。昨夜黃梅雨。先霑上苑禾。又天五地五重重吉。化國初長唐虞日。雨暘調和品物亨。動盪薰風彌八達。聖人垂衣出至冶。六官奉時四方謐。唐家寶傳飛白扇。宋朝恩頒細香葛。水晶宮殿刻漏遅。三晝細講書無逸。上林之鸎太液蓮。聲色揔歸天機活。協氣氤氳來百祥。艾勝蘭湯不用祓。近臣恭獻封人祝。豳歌政屬斯螽月。</text>
<title>春帖 己酉十二月</title>,<text>太歲在庚戌。古來多景福。聖人旣篤生。南畒又秋熟。又宙合樓高出苑東。扶桑曉旭照楣紅。春來秘閣淸無事。日日賡歌花影中。</text>
<title>延祥詩 庚戌</title>,<text>觀豊東畔麥苗新。太社親祈日在辛。御筆十行金鳳紙。年年初下勸農綸。又天上鷄鳴瑞靄蒼。千官辨色賀明光。瓊樓面面宜春帖。揔是斯干第八章。</text>
<title>端午帖 辛亥</title>,<text>瑞蓂將回誕聖期。天成睿質日新知。宮盤百玩皆三祝。先獻端陽五綵絲。又喜雨亭南沼。新添數又波。今年仍大有。已揷上林禾。</text>
<title>延祥詩 壬子</title>,<text>堯莢開三葉。豳觥獻萬年。準擬新元日。諸臣拜胄筵。又辨色千官賀紫宸。仁恩初下勸農綸。天心定爲祈年夙。今歲元朝卽上辛。</text>
<title>立春帖 壬子</title>,<text>春盤白玉進蟠桃。嵩祝羣情萬歲呼。細聽康衢烟月曲。昇平至象溢金膏。又王陽初啓百祥宜。丹莢堯階化晷遅。衣尺龍樓侍寢饍。殿宮日日供歡怡。又雙闕祥雲九陌花。滿城歌吹盛繁華。民官拜獻今年籍。生齒新增十萬家。又承華殿上最先春。睿質天成日日新。更喜佳辰元夜近。萬人爭覩月重輪。</text>
<title>端午帖 壬子</title>,<text>亭午重重日。光增漢樂章。玉樓無暑氣。朱陸迓舒陽。睿質方蒙養。天時叶熾昌。怡愉三殿喜。蒲葉萬年觴。又黃梅欲熟雨初來。一夜歡聲四野開。不復吾王勞丙枕。今年大有奏靑坮。</text>
<title>延祥帖 乙卯</title>,<text>千官元日賀。雙闕瑞光嘉。歲在東方木。春回舊甲花。揄揚兩聖母。歌舞萬人家。旣醉與天保。年年樂意加。又三朝至樂萬年觴。衣尺裁成綵線長。新印紫陽書百選。初筵留待左春坊。</text>
<title>立春帖 乙卯</title>,<text>天南壽曜海東來。瑞彩重重九闥開。可但今宵多月色。春光慶運一時回。又年年春有慶。慶到今春新。願自今年始。長留萬萬春。</text>
<title>端午帖 乙卯</title>,<text>朝罷蓬萊報午籌。爐香氣濕蘂珠樓。天顔喜動三農雨。瑞麥先占上苑秋。又微薰生殿甬。宮榴箇箇圓。天地重光日。邦家八甲年。聲明弥薄海。慶籙歸慈天。漸近流虹節。將開奉壽筵。</text>
<title>延祥帖 丙辰</title>,<text>春色葱籠曙色姸。滿庭拜舞五花甎。南山北斗千千歲。歲歲天開乙卯筵。又含生八域慈恩育。十萬珍包整理穀。冬暖如春元日晴。農家今歲大登熟。</text>
<title>端午帖 丙辰</title>,<text>一雨初盈尺。四郊齊揷秧。歲方占大有。天爲趁端陽。苑沼荷珠滑。宮盤麥粽香。午暉晴更麗。君子道俱長。又睿質天成日儼然。今春已講紫陽編。重重瑞運流虹節。歲歲花樽奉壽筵。</text>
<title>春帖 丁巳</title>,<text>靑臺瑞閏又昌期。長樂春暉藹藹遅。鳷鵲樓前盈尺雪。天心已占屢豊時。又簪佩彤墀拜近臣。蓬萊曙色報鷄入。千年瑞運三元節。一紙溫綸八域春。王道由來知易易。民風從此見肫肫。紫陽小學編摩整。是歲离筵就傅辰。</text>
<title>端午帖 丁巳</title>,<text>邦國重重運。乾坤五五辰。八齡行古禮。三揖見嘉賓。溫範瞻簪玉。和風駐殿春。初筵第一義。君道友其臣。又羣臣拜舞慶辰回。長樂堂連集福開。三百郡州鄕飮酒。一時齊祝萬年盃。</text>
<title>延祥詩 戊午</title>,<text>閶闔晴開五色霞。餘寒已减九分多。詞臣共侍蓬萊宴。二月中旬發苑花。又今年氣候早。臘半報春節。已動瀛州草。新融鳷鵲雪。周朔鷄初唱。夏正暾將出。聖人體三元。陽和被萬物。篤厚漢風長。煕皥堯民質。絃誦六經尊。耕四方謐。高拱山龍座。六氣自回斡。深仁旣旁達。茀祿咸來隲。北斗以爲觴。南山以爲筆。遅遅此春暉。萬年重光日。</text>
<title>春帖 戊午</title>,<text>晝漏离筵闢。今年齒學辰。問難抽奧旨。儀度聳羣臣。環海三千里。呼嵩萬億春。重重長樂慶。天笑藹然新。又春風再到一年中。化旭長瞻八域同。大有已占三白瑞。宸心猶切夙祈豊。</text>
<title>端午帖 戊午</title>,<text>冲齡已講大人書。佳節重回就傅初。五色宮絲千萬縷。絲絲新緝睿工如。又五五重重日月光。千官齊賀萬年觴。三農好雨宮花潤。一曲薰風殿角凉。內府舊傳神枕法。詞臣初惹賜衣香。宸居近日淸多暇。晝漏蓬萊讀紫陽。</text>
<title>延祥詩 己未</title>,<text>蓬萊宮裏太和殿。擎出恩盃雪色銀。借問彤庭三百士。就中誰是鹿鳴賓。又豊年爲上瑞。邦籙自元春。節届三陽泰。祥徵二日辛。漢家寬大詔。堯野皥煕民。聖德猶求助。蒭蕘揔許陳。又博約宸工陋五車。寸陰猶惜萬幾餘。請看夜夜靑綾直。皆誦吾王手圈書。又紫極方三祝。靑宮又一春。宴居稀褻御。疑義伏筵賓。聖意潛光毓。輿情縟禮新。龍樓催問寢。彩服待鷄人。</text>
<title>端午帖 己未</title>,<text>聖人方寸與天通。一雨靑臺四野同。近日公車無奏事。琅函揔是說農功。又亭午端門闢。南山入壽觴。紅雲天咫尺。黃道日中央。瑞節流虹近。胄筵刻漏長。侍臣齊拜舞。新着賜衣香。</text>
<title>延祥詩 庚申</title>,<text>蓬萊瑞色絳雲天。御集新成百廿編。燕濩宸工於不已。三餘課讀又年年。又元日春官奏。祥雲繞紫闈。嵩呼千歲祝。萊舞七章衣。國勢增盤泰。人情頌潤輝。重重川至慶。長樂壽樽巍。</text>
<title>春帖 庚申</title>,<text>醴尊春色映山南。於萬邦家慶禮三。華祝新元人瑞至。西河故事又耆男。又月正元日降溫綸。集福軒前寶冊新。六禮冕迎稽古典。三加醮字筮嘉賓。光輪瑞運重重慶。磐泰洪基萬萬春。講席微臣叨掌禮。周旋幸得與昌辰。</text>
<title>端午帖 庚申</title>,<text>油然雲起自薰宮。有喜龍顔殿角風。四野農謳盈尺雨。一時秧馬趁天中。又一年三大慶。初進七章衣。易簡乾坤義。升恒日月輝。禮儀符聖祖。嘉悅奉慈闈。紅巹千千祝。宮絲長命機。</text>
<title>端午帖 甲子</title>,<text>北極初元化。南訛長養功。祥光多日下。佳節最天中。賜扇仁風遍。宮尊樂意融。上林秧已揷。時雨夙占豊。又含桃初熟麥苗肥。殿角微風晝漏稀。近日邇英勤講討。侍臣退食帶曛歸。</text>
<title>端午帖 丁卯</title>,<text>龍旂十乘禴儀將。黼座天回儼綉裳。三晝緝煕欣日永。萬機捴攬奮陽剛。虹流節近於千祝。螽羽詩成則百祥。一雨先從方寸得。穰穰上瑞及豊鄕。又河淸瑞運午暉新。濟濟詞垣解撰臣。千里遠攀靑瑣帖。願將三祝學封人。</text>
<title>延祥帖 戊辰</title>,<text>紫闈雲五色。靑陸日三陽。聖志宵衣肅。宸工晝漏長。殿瞻題柱帖。帷用上書囊。八域齊顒祝。天方降百祥。又簪珮西淸引曉班。天顔喜動五雲間。微臣不禁瓊樓戀。願逐春風入玉關。</text>
<title>端午帖 戊辰</title>,<text>聖人治已盛。君子道冞長。邦運回亭午。天心驗百昌。遅遅三晝漏。灧灧萬年觴。內閣詞臣祝。斯干第八章。又榴花瑞雨占豊年。上苑先霑御麥田。三載復隨冠冕入。薰風一曲侍虞絃。</text>
<title>立春帖 己巳</title>,<text>一曲萊衣愛日長。吾王孝思體寧王。南山北斗延禧祝。庚戌流虹乙卯觴。又一歲逢春再。祥犧自禁林。政當臨泰節。咸得發生心。上瑞呈三白。宸工惜寸陰。右文前夜對。邇列誦溫音。</text>
<title>延祥帖 己巳</title>,<text>天門初降勸農綸。拜舞千官賀紫宸。聲色溫然元不大。條風是日八方春。又寶齡春二紀。令節泰三陽。漢殿於千祝。殷祺則百祥。聖人治有漸。君子道冞長。元日方壇祀。天心已降康。</text>
<title>端午帖 己巳</title>,<text>秧雨新霑百子榴。天顔喜動蕊珠樓。今年慶運符康戍。上瑞先占大有秋。又聖人御亭午。嘉節又端陽。彌月周期近。重光漢頌長。天心三殿喜。邦籙萬年昌。保護微誠倍。彤闈日祝岡。</text>
<title>立春帖 庚午</title>,<text>吾王一念在元元。藹若陽春發育恩。三路饑民皆奠業。畵圖不用鄭監門。又寶帖宜春字。重重疊頌詞。殿宮千乘養。星海萬年基。慶運回三古。令辰湊一時。漢家寬大詔。先自勸農知。又龍卷邃延藹瓣香。夙祈方社自寧王。書雲奏瑞先三白。星紀今年又上章。又尺衣添寶線。申命卽知今。睿思淵泉達。英姿嶽海深。典型三后德。維繫八方心。聖王先身敎。宮筵日講音。</text>
<title>端午帖 庚午</title>,<text>延英晝漏日三筵。先講周南第一編。是月斯螽初動股。本支百世頌綿綿。又今年年月日。亭午似唐虞。長樂三朝養。承華萬歲圖。黎元恩澤徧。衮職闕遺無。大有先登麥。穰穰八域俱。</text>
<title>延祥帖 辛未</title>,<text>宣政門開拜閣箋。西淸曙色集羣仙。微臣獨阻關河遠。夢入延英侍講筵。又九闥祥光萬品新。羣臣蹈舞賀王春。周家三母隆千乘。漢代重光慶一人。七疊雲屛無逸畵。十行宸墨勸農綸。今年大有靑臺奏。元月元朝卽上辛。</text>
<title>立春帖 辛未</title>,<text>三接臣鄰日萬幾。天鷄未唱已求衣。吾王自篤憂勤志。不待歐陽擧筆䂓。又寶曆重光歲。佳辰再建春。聖人時義大。天地本心仁。邦籙方川至。宸工又日新。請看元夜月。輪上更圓輪。</text>
<title>端午帖 辛未</title>,<text>佳節回亭午。微薰殿角凉。靑宮五色縷。長樂萬年觴。藹藹賓僚選。重重寶籙昌。更占秋大有。天意格心香。又西門千里十行綸。字字恩言漢詔春。蔀屋一團歡喜氣。釀成甘雨八方均。</text>
<title>立春帖 壬申</title>,<text>千官簪珮候晨星。太史迎春又一齡。晝漏延英開卷義。箕疇五福曰康寧。又天成睿思達如泉。初進文王世子篇。彩服朝朝三殿喜。承華寶帖最新年。</text>
<title>延祥帖 壬申</title>,<text>太母靈籌六紀新。吾王慶祿自天申。微臣拜獻封人祝。一曲萊衣似乙春。四路遙頒內帑錢。先春恩綍十行宣。西州父老欣相告。大椀今秋快活年。</text>
<title>端午帖 戊寅</title>,<text>喜雨詩成麥兩岐。淸朝無事漏聲遅。邇英殿上勤三接。正是春宮晝講時。又聖人御辰北。佳節又天中。日月重重會。乾坤五五同。宮絲添化晷。恩箑廣薰風。十載登文陛。星雲和百工。</text>
<title>延祥帖 己卯</title>,<text>离筵晝接漏聲遅。正是延英法講時。準擬春來元服進。天成睿質大人儀。又紫綍三元日。丹扆二紀春。箕疇敷五福。漢樂叶重輪。天道昭蘇節。王心發育仁。元陵光御地。佳氣萬年新。</text>
<title>春帖 己卯</title>,<text>春王正月報春回。春日遅遅春物開。漢殿含飴千乘養。堯衢祝聖萬年盃。又宵旰宸心在重農。夙祈方社占康功。陽和已布山東詔。南畒今年又屢豊。又興政賓筵午漏遅。會祥前殿慶雲垂。周京漢闕神嵩下。元廟弘基繫馬枝。又璿殿移鑾鶴駕隨。萬人延頸仰离輝。三加六禮重重慶。正是吾王冠冊時。又閶闔鷄鳴淑氣迎。羣臣拜舞賀昇平。瓊樓面面宜春帖。誰是歐陽擧筆誠。</text>
<title>端午帖 己卯</title>,<text>五色雲屛鰲背山。天顔有喜晝筵閑。三農慰滿方千霈。知自吾王一念間。又天祐吾東錦上花。承華門外集祥霞。三加大禮重光頌。京室徽音又內家。</text>
<title>立春帖 庚辰</title>,<text>閶闔晴開化日長。滿城無處不春陽。臘前嘉瑞三三白。太歲明年又上章。又千門淑氣曉寒舒。是日先春二紀初。京室頌符歸妹卦。胄筵講畢魯論書。乾坤默運治無跡。動植咸蘇樂有餘。多少金華新帖子。歐陽擧筆問誰如。</text>
<title>延祥帖 庚辰</title>,<text>宵衣一念眷民天。仁政先均九等田。春在山東扶杖老。十行溫綍漢元年。又三殿歡顔萬壽巵。前星瑞彩七章衣。恭知八域陽和遍。揔是吾王愛日輝。</text>
<title>端午帖 庚辰</title>,<text>大有今年又上章。秧疇雨足麥登塲。吾王不復憂宵旰。殿角薰風御舜裳。又銅龍瑞旭上晴雲。三接賓僚玉色欣。慶叶重重皇漢樂。時回五五伏羲文。尊賢閣靜容儀肅。觀物軒開顧問勤。曾是寧王臨講地。离筵尤合燕謨聞。</text>
<title>明光門</title>,<text>鍾皷四時樂。鸎花一園香。</text>
<title>靑陽門</title>,<text>鳶魚飛躍周多士。龍虎騰驤漢羽林。曲水華筵三爵進。澤宮燕射五帿鳴。</text>
<title>協陽門</title>,<text>三王二帝一心同。八節四時百祿至。</text>
<title>宣化門</title>,<text>閤裡笥班來吉士。殿顯金紙奏嘉謨。</text>
<title>延英門</title>,<text>重潤頌聲新樂奏。三朝喜色近臣知。</text>
<title>通化門</title>,<text>九門四聦達。萬國一人貞。</text>
<title>延生門</title>,<text>年年似今日。物物皆自樂。萬八千歲壽。三十六宮春。</text>
<title>永淸門</title>,<text>邦家五大慶。天地一團和。慈日初回甲。王春又閏餘。</text>
<title>光政門</title>,<text>中天瑞日黃金榜。每夜祥光白玉墀。</text>
<title>集禮門</title>,<text>雙闕連佳氣。千官整賀儀。上苑聆仙樂。南山入壽盃。</text>
<title>崇智門</title>,<text>正衙朝賀退。便殿晝筵開。慶運人皆瑞。淸時歲屢豊。</text>
<title>光德門</title>,<text>嚴衛虎賁士。昵陪豹尾陳。靑鎖千條柳。御溝百道泉。</text>
<title>永肅門</title>,<text>天臨羣玉府。春滿蘂珠樓。尺五天香近。日三玉輦迴。</text>
<title>夏禴齋夕聯句</title>,<text>上之九年四月一日。陪太廟夏禴。屐翁，斗室，淵泉，石垞坐齋班。楓臯緫戎在門外。乃䦰四十韻五分之。各自獨賦。同坐亦猶門外。篇成而始合。龍旂承大饎。淸廟肅朱扃 楓。 邰業緜千瓞。勛齡啓廿蓂 屐。 簠齋升普淖。鍾簴煥嘉銘 斗。 薦苾登周秬。觀禎陋楚萍 淵。豊牢稽戴禮。孚禴筮羲經 石。高寢月游道。堯牆午晷亭 楓。湯孫祗祼薦。文考僾儀刑 屐。萬舞分姬佾。九歌集漢伶 斗。泲淸陳鳥斝。刲腯響鑾鈴 淵。配稷尊三陛。觀殷敞七櫺 石。告充齊象笏。肄綴振翬翎 楓。邇列觀流瓚。彜章掌大鉶 屐。蕭膋氣有感。肸蠁視無形 斗。民樂鳧依藻。工詩鷖在涇 淵。肅雝匪䫉明。絜▣使心醒 石。吉慶瞻釐室。光華感配庭 楓。踵輪屨齊起。頤霤位恭聽 屐。雙俎登三牧。六彜酌四溟 斗。神人交悅豫。天地屬淸寧 淵。及闇常求赤。諏剛詎用丁石。焄蒿誠達氣。黍稷德增馨 楓。月魄遅初朏。更籌數幾零 屐。庖牽空采繡。溝斷謾丹靑 斗。祗事歌溫恪。齋心戒喚惺 淵。演儀書笏細。象德拊絃泠 石。蕙帳移宮扇。䓗珩護扆屛 楓。草茵仍盛冕。林飯謝深醽 屐。旗轉翔雲集。燈搖點水蜓 斗。與榮依玉樹。多媿進豨苓 淵。蔭樾當渠廈。舒暉抵壽冥 石。剩紅憐樹霽。凝碧愛池渟 楓。奎璧陪行殿。句陳衛後輧 屐。漏街疲踵轍。湍瀨憶揚舲 斗。顯相多文士。同寅造舜廷 淵。心香方藹欝。詩語更瓏玲 石。契喜相投芥。聲慚強叩莛 楓。傳衢纔夜柝。低闕尙春星 屐。以我瓦聯璧。令君罍恥甁 斗。慮湛言自愜。神𨓏筆無停 淵。轉仗晨光綴。風雲奕有靈 石。</text>
<title>試院唱和</title>,<text>徐慶世榮輔，金景元羲淳，宋季澹銓，李周卿文會，金德叟邁淳，趙君弼雲翊參試。慶世戱題一律。遂漫和成軸。風流吾慶世。詩句古人過。莫曰探驪得。其如擲甓何。近來無暇久。忙裏此閑多。向晩蒼茫立。槐陰入笑歌。謬忝春卿首。蒐才白日過。朱衣眞有命。金秤竟如何。詩令推敲久。文風軋茁多。分曹諸益在。毋負鹿鳴歌。終知金注惑。一發敢虛過。眼眯仍成醉。心勞若負何。文章開運㝡。科擧累人多。勖爾諸君子。龍門自有歌。羣龍鱗角動。微雨爲之過。上苑花枝晩。長安米價何。衰慵幸斯會。英俊養來多。且躡歐梅後。聯詩叶雅歌。坐到庭陰合。宮林暝鳥過。諸公欲眠否。良夜不吟何。自愧童羖出。非要慶馬多。關堂聊博美。隨意且狂歌。座中有德叟。誰敢一頭過。玉樹家聲遠。丹墀天寵何。富年那可及。佳句不須多。還筆顚仍白。空憐對酒歌。本朝重科目。名碩此中過。顧則空羣樂。遵如畫一何。莫回玄古邃。徒賺白頭多。儘是有司責。終然非善歌。夜意看燭短。詩成誦屢過。君錐脫穎早。吾斧伐柯何。善謔聊爲爾。俚音敢又多。如今俱散地。花釣憶賡歌。羣材誰中伐。匠石睨而過。賈子非才短。馮郞奈老何。縱橫蛇蚓亂。斷續鶴鳧多。停筆久怊悵。空懷梅老歌。人倫敦所愛。衰懶少經過。夙契頎而秀。新知粲者何。荀香留更好。桑宿戀應多。鎖院還奇事。朝朝嘯也歌。四拜承天點。芹宮信宿過。酣呼忘爾我。呵辟似誰何。坐椅蘧廬是。盤羞邙板多。諸生且勿噪。歸聽滄浪歌。諸韻皆奇字。吾將載酒過。堪憐朱紱拕。端合綠簑何。坐靜鸎啼近。堂高山色多。林間大樹出。來夜里兒歌。篇篇紅勒帛。百鳥眼前過。我筆凾人是。公思趙卒何。已揀零金盡。還疑滯穗多。平生心一副。要贊卷阿歌。明朝將柝榜。喜牒誰家過。封𦇯籠藏未。易書火出何。漢津歸客幾。槐院新來多。如屋冬烘謗。▣人當雅歌。一鷄鳴不已。三駟競先過。搜盡枯膓在。撚來短髮何。且藏魏公拙。終讓鶴樓多。鳳羽方千仞。重歎點也歌。槐龍渾欲舞。微靄月低過。頖水知家近。嚴更問夜何。睡仍三昧入。詩有一夔多。嬉笑俱堪誦。箎塤亦間歌。歐陽五十日。吾輩半旬過。自有屠龍者。其眞無馬何。推車齊力大。求釰錯籌多。此會如無錄。誰知白傳歌。</text>
<title>偶入閣中。漫書詩帖。</title>,<text>造化何曾忒靳閒。無人透得利名關。堪憐漏盡鍾鳴日。猶在車塵馬跡間。懶着朝衣饒白髮。欣逢野客問靑山。諸公揔是金閨彦。讓我衰慵卧碧灣。又秋雨簾軒凈。高蟬響禁林。猶傳三接渥。空負百年心。鶴已衝霄去。苔今滿院深。偶披蘭署軸。詩意細推尋。</text>
<title>醮壇聯句</title>,<text>看花意未厭。入山情更深 楓臯。溪光松半呀。石氣雲上淰 屐翁。鑽楡潔巖爨。糝絮妙澗餁 斗室。餘芳憐蘢葱。流景惜荏䒣 嘉陵。柳眼欲欲拭。禽舌暖莫噤 石閑。穿林窮廻析。度壑忘踔踸 逌根。伐木釃有盈。考槃歌不諗 楓。羽家殷禮藏。星文寶笈鋟 屐。靑醮元何詞。丹破可痛飮 斗。月殿墟猶在。斗壇事遂寢 嘉。解衣同藉草。酒痕和墨瀋 石。盍簪峨羣玉。摛藻富萬廩 逌。松奇撫磊砢。嶽峻懷竦懔 楓。交情三益選。詩道五音審 屐。顧恐瑕掩瑜。應許褧尙錦 斗。歡娛因地勝。靈淑載天禀 嘉。芳馥宜玆佩。盤陀供高枕 石。開硯星涵泳。入座月淸凜 逌。誅茅隣一壑。杖藜垂五稔 楓。賓朋來野服。茶湯入神品 屐。脚奈病欲麻。顔任醉如葚 斗。細酌頻移席。䧺詞每斂袵 嘉。較遅鸎語淺。漸倦蝶意伈 石。臨分顧影笑。前路不愁黯 逌。又坐來星月上人衣。下見南山受素暉。花蝶朦朧應玅化。松身偃蹇自嚴威。元知夜氣觀心性。端喜天機共躍飛。羣隷怪吾痴太甚。壺乾何事尙忘歸。</text>
<title>禮圍多暇。用壺中所拈草堂韻共賦。</title>,<text>十年衰倦卧東山。硃筆重來璧水間。座後朱衣元是命。卷中紅帛苦相關。南宮舊顔空疑夢。北社餘樽尙酡顔。最喜禁林鸎語近。諸公揔自賞花班。</text>
<title>先朝御製印役告訖。益切於戱之思。聞鑄所諸公有志感之作。遂用其韻敬題。</title>,<text>未死攀弓淚。餘生幾燠凉。羹墻推聖慕。奎璧發休光。獨抱周南筆。曾含漢署香。諸公終事地。那忍說閑忙。又軒邱回舊節。淚盡簡編餘。全部雲章集。重光玉府書。自憐終事阻。那敢寸誠踈。內閣瓊凾進。猶疑昵侍初。</text>
<title>東宮齒學日。與諸僚志喜。丁丑春</title>,<text>聖廟三王禮。离宮泮水春。奉罇睿表儼。升席講音新。齒讓周多士。環聽漢萬人。賓啣慚曠職。暉潤賀重宸。</text>
<title>[柱聯]</title>,<text>自今萬億年無疆之業。永奠磐石泰山。環東數千里含生之倫。皆被祥風和氣。虞庭儀丹穴之鳳。䧺聲六雌聲六。春回六六宮。漢殿獻金母之桃。花時千結時千。山呼千千歲。自西自東自北自南。民錫五福。如日如月如山如阜。天降百祥。伏羲畫重离。虞舜有重華。奚但日月星海四重之頌。河啚演五數。洛書叙五位。是爲壽富康寧九五之禧。重輪瑞彩。初戒黃道之衛儀。一春韶光。多屬靑宮之物色。尺衣漸長。宮錦添五色之線。胄筵初闢。書香動萬軸之籤。見正人道正事聞正言。左右前後無非正。迎春氣布春澤行春令。飛潛動植都是春。宮樽栢葉。斟香萬年之春。內屋金屛。生色百福之畵。長樂之春輝初永。六宮頌含飴之歡。前星之歲次將周。八方增主鬯之慶。康衢之氓絳縣之老皆獻其年。天保之頌假樂之詩不宜何福。一千年庚戌昌辰。從古生聖。四百載重光寶曆。雖舊維新。殿前之曉斑初齊。丁東五更三點。天上之春色先到。次第萬戶千門。自樂昆蟲草木。天地之大德曰生。時若雨暘燠寒。皇王之庶徵惟歲。聖人以四德配四序。春爲仁心。王者御一元新一治。時維政月。老農占屢豊之徵。臘前三雪。太史奏彙晉之瑞。日下五雲。雙隻日金鑾殿前。講音與晝漏俱永。十八人瀛洲舘裏。詩思共烟花爭姸。千林有喜。値邦家重重慶之辰。萬物生輝。比君子日日新之德。寬大漢帝之綸。奚但山東之父老。壽考周王之化。亦及沼上之鳶魚。聲爲律身爲度。一念順萬善之敎。執如玉奉如盈。三朝隆千乘之養。太和元氣中。藹然發育萬物。聖人腔子裏。自有陽和一團。</text>
<title>健陵輓詞</title>,<text>生逢堯舜君。不謂臣卑鄙。一見中孚吉。再見家人以。愛君如愛父。視臣如視子。遂廁金閨選。十載香案邇。平生一寸心。於敵䙡知己。得此明主顧。感激忘其死。恭惟二紀治。豈直三古擬。山川與鳥獸。動盪虞韶美。深仁在羣黎。赫業垂惇史。春秋數十義。誰識微顯旨。大孝五旬慕。百行源於是。欝彼花岡寢。聖人此終始。向來遭逢盛。癡絶妄自喜。詎意鮮民恫。終天失怙恃。九有哀同切。孤臣淚獨泚。古人寫得親。短輓不盈紙。黲黲天地閉。堂堂日月徙。去去蓬萊闕。歷歷豊沛里。忍復敦匠事。而不先螻蟻。此心徹九霄。此寃竟萬祀。</text>
<title>健陵輓詞 代伯氏作</title>,<text>天作聦明后。邦傳正體尊。聖功基貳邸。精義自初元。一統皇王軌。千秋洙泗源。君師躬大任。時則可羲軒。己卯初膺冊。先臣講院官。寶齡纔戱豆。睿學已銘盤。屢屈賓僚對。長承聖祖歡。豳風七月什。書進小屛看。赫日升黃道。光輝被四方。錯綜酬萬變。磊落見宏綱。整頓乾坤大。磨漸歲月長。聲明非有意。高拱舜宮裳。自古初言學。觀於說命篇。罕聞千乘貴。深得六經傳。妙諦中和說。眞工太極圈。終然歸日用。萬化此陶甄。奎璧與雲漢。何曾爲是文。英華元道積。經緯自天分。創智參神聖。從心卽墳典。紫陽書一部。昌歜晩年勤。以禮斯爲孝。寧王有大遺。恭惟秉守正。益仰精微推。乃渙端門誥。無豊太室儀。宮園親製引。字字使人悲。羣臣不敢聖。盛節百王巍。誰識撝謙德。元從孝思來。流虹增孺慕。齋月穆深哀。瞻覲門前路。傷心長碧苔。夫子春秋筆。煌煌衮鉞公。烱監先集霰。神斷廓陰虹。未忍明天討。寧徒衛聖躬。龍蛇終大化。干戚不言功。至理存寅祀。神明自我求。禮容瞻邃冕。馨德在黃流。攝事冞蠲潔。無文揔秩修。憶曾寒臘夕。賡載庿南樓。方社祈年夙。齋衣坐夜闌。憂勞文食旰。勤儉禹宮安。望雨雲臺尺。占風殿角竿。天顔非昔嘆。多爲奏民艱。華宮春月幸。歌舞萬花香。羣老洛南讌。三呼奉壽觴。睿書自鳳闕。慈駕返龍驤。天笑瞻如昨。微臣整理堂。三禮於千慶。百祥湊一年。人方歌少海。王庶慰終天。長樂供愉婉。春坊簡俊賢。遲遲旭日雁。準擬冕迎筵。嗜好無他用。平生士大夫。堂皇尊氣像。宮府一規模。燕寢貂璫遠。私恩戚畹無。如今花釣地。黃葉落池隅。皇朝庶吉士。英廟集賢臣。前席仍凾丈。三餘更薦紳。凡今卿相列。均是作成人。泣展奎華集。天香尙惹身。已興三物敎。新續五倫書。禮樂稽周盛。風流若漢初。朝廷籌策遠。方域禁網踈。一變期之道。遺音玉几餘。聖人觀化日。君子正終儀。宿昔春軒寢。蒼黃夜雨悲。寃號雖薄海。淸肅似平時。大德中身壽。臣民詎是期。寧考傳心日。陰功太母隆。安危宗社奠。慈孝殿宮同。夏啓今初服。女堯又我東。那堪煕政對。悽咽每簾中。縟禮隆園寢。當年倂喜悲。地今一岡邇。天爲萬年期。齋閣躬臨巘。松杉手種枝。石工皆雨泣。麟馬孝陵疑。遠日行將至。廞衛事轉深。旌旛高郭曉。燈燭大江潯。萬古喬山路。千官此夜心。虹橋何意直。仙蹕已遙岑。士有片言感。况紆華衮褒。生成兩世渥。知遭一身遭。忍以侍湯跡。復玆敦匠叨。龍髯攀不得。哀挽血盈袍。</text>
<title>貞純王后輓章</title>,<text>詩書所載古賢妃。功德無如我聖慈。祿位壽名咸得矣。簡嫄姙姒盖兼之。承華門闢瑤簪警。嘉孝堂高寶墨垂。寧考始隆千乘養。文孫又篤萬年禧。尊侔太母謙光著。永享遐齡哲命貽。綵服三朝騰頌祝。雲輧一夕閟容儀。那知邦國重重慶。奄見廞衛事事悲。灤園合祔遵遺旨。漢寢瞻依慰孝思。庭班怳憶攀弓日。輴路空回幸華時。白首孤臣曾逮事。短章悽咽替攀輀。</text>
<title>惠慶宮輓章</title>,<text>塗山毓德摯任徽。文子文孫積慶垂。二十五年千一運。景春殿上畵龍知。象服三朝執玉如。元陵盛際入宮初。由來孝敬傳家法。聖訓先承小學書。夏啓謳歌舜攝辰。溫溫珩珮德音新。遺民尙泣离明化。十亂元知有婦人。二字扁堂聖曰嘉。含哀十載色逾和。泰來否往觀天理。晩祿重重歲月多。寧王孝思藹根天。慈慶堂深燕寢連。萬壽之觥千乘養。年年今日紫陽篇。三殿恭瞻壽母尊。八方咸戴慈天恩。卽知大德神明佑。慶節同符有道孫。靈春不老九旬康。寶婺增光玉冊颺。慈孝融融傳翼子。含飴至樂又元良。自從涒灘幾星霜。舊慟新悲徹昊蒼。政喜靈籌添海屋。那知仙馭更雲鄕。</text>
<title>尹溫陽琰遷葬輓</title>,<text>東方有三士。天下義無雙。其一尹忠貞。百世風吾邦。擊節讀遺傳。夜闌灺秋釭。得公忠貞家。瑤圃秀芝茳。夙歲稱鴻儒。筆力禹鼎扛。斯文推轂詡。俗兒竪幡降。平生燕許手。進可洪鍾撞。胡爲隱鳧舃。不復奮螢窓。憶昔溫宮幸。臣民淚如江。公時職郡符。奔走拜命𢥠。可但太守賢。明皷及修矼。欝欝三槐幹。崇壇蔭翠幢。樹木猶愛惜。靈泉其下淙。雨露攀睿澤。栽培見寸腔。千年墨竹帖。忍與埋玄谾。官以左翊贊。沒世抱忠悾。聖人慕羹墻。雲章揭珉玒。酬奬逮遺舊。寵渥何豊厖。佳城卜重吉。紼路理輕艭。煌煌吏部誥。大書丹㫌杠。顯報徵于門。潛德表歐瀧。晩與三郞友。奎躔喜聯跫。世好修孔李。床拜違徐龎。永懷風泉什。短誄愧俚哤。</text>
<title>許進士明遷葬輓</title>,<text>梨花籬落隔溪隣。四世交遊八十春。紅帛券中傳大筆。白雲山下葬高人。董家雞狗天應識。顔巷簞瓢道不貧。一束生芻慚續輓。遺孫猶接典型新。</text>
<title>鰲恩君輓詞</title>,<text>召虎之賢似召公。兩祖元老祖文忠。請看坐鎭巖廊重。喬嶽功存不運中。根天至行古來稀。今世王祥寧考知。重巹齊斟壽母酌。八旬長舞老萊衣。共爲子職盡吾誠。一念寧求以孝名。節惠知非平日志。聖朝令典樹風聲。灧澦驚濤百帆風。虛舟不繫白鷗同。誰知舊日中書令。破屋城南一野翁。懸車三䟽格天聽。晩節光華老圃馨。惓惓老臣臨退奏。愛君猶願廣聦明。舊惠桐鄕父老遺。丹㫌南下綠陰時。健陵松栢長瞻近。無復攀弓未死悲。孝謹傳家韓氏如。諸郞泣抱篋中書。會看赤脚烏頭字。旋馬廳前式過車。都人罷市望騎箕。華衮煌煌寵誄垂。六世通家山仰意。薤歌空續八哀詩。</text>
<title>家大人陛辭日。特下御詩七言律以寵之。敬賡。癸卯○[瀋行作]</title>,<text>絳帕擎來紫殿幽。雲章一幅寵行輈。殊恩特侈家人禮。暮境深軫遠役愁。古柱千年仙鶴去。長河八渡倦驂啾。癡兒幸遂桑蓬志。願仗王靈返鴨流。</text>
<title>上伯氏 [瀋行作]</title>,<text>弘橋把手別。黯黯幾漬淚。借問別後苦。何如臨別意。又今日晩有風。高陽好抵宿。一千六百程。發軔斯可卜。又稚弟事事踈。在家恒憂誨。來時二字敎。願言中心佩。又邇來苦忙擾。難得此閒時。抄詩或玩史。勝似一局碁。</text>
<title>彌勒巖 [瀋行作]</title>,<text>千尋石頂壓杉松。七寶莊嚴色色空。須知上乘元無法。不用如來度世功。</text>
<title>戱呈幕府 [瀋行作]</title>,<text>宣傳班裡最知名。訓院新啣早啓程。莫笑書生徒白面。淸癯君亦似書生。右許判官湛海嶺咸箕次第來。瀋陽從事姓名嵬。平生蓮幕風流梦。尙憶南州一朶開。右柳察訪燦玉想龎兒翠想眉。西南夜夜夢魂疑。百祥樓下笙歌發。前度安郞得意時。右安措大聖輔</text>
<title>坡山曉起。是日王考忌辰也。[瀋行作]</title>,<text>尙憶懷中誦古詩。此生無路答恩慈。坡山舘裏鷄鳴起。定是阿兄薦酌時。</text>
<title>牛溪先生墓 [瀋行作]</title>,<text>栗翁東晦庵。先生似敬夫。家庭接淵源。問學積錙銖。平生理氣辨。獨得退陶書。一出非雅志。坡山有草廬。俎豆世已遠。宮墻人莫窺。我行過佳城。下馬久嗟咨。</text>
<title>桐原精舍上岳丈 [瀋行作]</title>,<text>窈窕桐原宅。丈人此菟裘。身閑方擇勝。恩重敢言休。茶竈來幽鳥。書樓對碧洲。無緣攀杖屨。終日悵淹留。</text>
<title>松都宛在亭聯律 [瀋行作]</title>,<text>畵戟門前水。成仲。 淸凉一鑑開。萬荷延月氣。君稷。 踈柳凈炎埃。別嶼安亭好。成仲。 佳朋帶酒來。鍾鳴凉露發。君稷。 詩思浩難裁。成仲。</text>
<title>靑石谷次老杜劍門韵聯句 [瀋行作]</title>,<text>舊聞靑石谷。鎖鑰西門壯。成仲。 一線路遙通。兩崖山屹向。君稷。 嵯峨劒槊交。合畓波濤狀。成仲。 前潏中江大。左嵬崧岳傍。君稷。 兩京此束藏。四塞無罅放。成仲。 日有干戔虞。屢傷關守喪。君稷。 古來邦國治。不以山河王。成仲。 陰雨且懲毖。䂓模元禮讓。君稷。 羊膓倦馬愁。鳥道騷人愴。成仲。 十里難竝騎。千山又萬嶂。君稷。 詩成出嶺西。回首終南悵。成仲。</text>
<title>月波樓次壁上韵 [瀋行作]</title>,<text>氣勢重關壯。風光特地留。衆峯當檻暎。一水抱城流。何處無明月。今來得好樓。斜陽扶醉下。前路使人愁。</text>
<title>洞仙嶺 [瀋行作]</title>,<text>千里西來驛路平。藍輿朝下嶺頭城。洞仙不見松風暗。日日行人車馬聲。浪跡平生回道人。三洲十島過風輪。此山何事留名字。漏却仙家面目眞。</text>
<title>中和道中 [瀋行作]</title>,<text>平郊曉色正蒼然。飛舞羣山四望圓。片片細鋪新刺繡。頭頭齊出欲開蓮。雨餘驛路連芳草。天際江城起白烟。未到碧樓先一笑。此身眞在畵圖前。</text>
<title>君稷早發箕城。獨上練光亭有詩。路中和之。[瀋行作]</title>,<text>前日江流今日流。樓臺不改俯淸洲。朝霞暮靄渾凡境。留待㱕時汎月遊。</text>
<title>戱贈許判官 [瀋行作]</title>,<text>杏黃杉袖石榴裙。手裡雙刀拂綠雲。却恠宣城前太守。一過冀北馬空羣。</text>
<title>敬次家大人中秋詩韵 [瀋行作]</title>,<text>無限遼陽月。徘徊古寺臺。偏憐遠客照。始覺高秋來。野色兼天近。城烟隔水開。故園今夜會。歌笑幾深杯。</text>
<title>白塔堡次査古薌畵扇韵 [瀋行作]</title>,<text>流泉不復漑稂根。淸漢難尋入海痕。獨有千年華表下。古薌心事未全髡。詩案虞山孕禍根。殘編塵掩墨花痕。沙洲弄月存深戎。何事尋常說到髡。原韻朝來空翠濕雲根。幽境無人破蘚痕。縛箇茅亭通水閣。滿山紅葉未全髡。</text>
<title>與卯君以一律四絶。兼黃白花箋二十葉。作小札送萬泉。[瀋行作]</title>,<text>萬泉老叟卧窮廬。東海愚夫識面初。靑眼厭看當世士。白頭閑閱古人書。床前破硯詩情嬾。簾外寒花晩計踈。未必子雲千載待。忘形今日兩懽如。</text>
<title>重陽日小酌。示張裕昆。[瀋行作]</title>,<text>短褐蕭蕭鬂雪侵。十年湖海孰知音。哀鴻落木淸秋節。大陸長河烈士心。今日不辭隨意醉。此間那可少君吟。卽看三逕無塵客。別後應思二仲尋。</text>
<title>留別裕昆 [瀋行作]</title>,<text>昔者延陵吳君子。北聘上國識名士。當時諸夏於斯盛。晉肹鄭僑齊晏氏。讀書東山三十年。往往見人黃卷裡。男兒不能守螢窓。一日走馬瀋陽市。瀋陽市上行路難。肩摩轂擊吾何觀。獨有萬泉張夫子。傾盖不啻平生歡。三旬九飡陶元亮。十年一榻管幼安。小王眞帖石田畵。分鐺古爐烹龍團。腹中奇字藏尒雅。古來文献徵于野。白首羞曳朱門裾。有時悲歌淸淚灑。四海茫茫各一隅。老死無恠無往來。君家易知誠難諼。相見苦晩別何催。昨夜風雨撼旅床。雁陣驚度遼雲長。關外九月無黃花。忩忩不暇把離觴。不如共我東歸鞭。去參金剛萬二千。</text>
<title>臨別又贈 [瀋行作]</title>,<text>此別何時見。悠悠歲暮期。未涯書尺到。應有夢魂知。鶴野秋風晩。龍灣落日遅。那堪分手後。一步一回思。</text>
<title>題梅軒集 [瀋行作]</title>,<text>始因潘淸遠。結識萬泉老。今與萬泉歡。重惜梅軒稿。秋廻霞天。夢斷池塘草。鷄林有詩徒。歸示袖中寶。</text>
<title>靑石嶺道中。次柳察訪思翼之韵。[瀋行作]</title>,<text>㱕裝今日宿連關。馬上那堪少一嘆。千里兼程元不惡。讓君先見漢陽山。</text>
<title>歸到白塔堡。又次古薌韵。[瀋行作]</title>,<text>心跡應同木晦根。姓名空寄月留痕。如今不恨違相面。何忍看君亦一髡。右瀋行作</text>
<title>將赴燕。蜜州伯朴兄與數三洞友。携飯來餞于伯氏山亭。聯句。癸亥</title>,<text>小集如少日。盆荷欲綻絳。稚可。 行將星軺發。久矣風雅降。稚敎。 日下魏闕遠。馬首遼河洚。美鄕。 星宿天連燕。圖書舟自虹。儀甫。 衣冠宜見敬。言語易觸戇。士文。 越幣金繒輸。燕歌玉壺撞。稚賓。 那堪聽雨床。非爲無人巷。進卿。 餞飮交欣悵。童心雜笑閧。文伯。 歸應詑壯遊。詩槖大如肨。成仲。</text>
<title>諸閣僚飮餞于君子亭。䦰韵爲詩。四十八句。</title>,<text>北亭簡騶從。飮餞費閣俸。士源。 朝衣謝畓拖。朋晤得從頌。成仲。 離抱氷飮夕。去意水决壅。慶世。 慨思山采苓。拙希湖開葑。稚敎。 萬里此分携。一院今與共。汝仁。 壺矢慶多馬。杯盤羞五䝋。性老。 喜有羽化想。兼釋羊膓恐。源。 山河我安適。章甫無所用。成。 禮遺國有華。信仗言折訟。慶。 秪增秋士悲。孰存春王統。敎。 觀恧韶韺遠。唾惜珠璣綜。仁。 行將皮幣送。且先祖帳供。性。 嗟余久聯武。於簪若加㡝。源。 何以處羣公。竊愧穆如誦。成。 飮食敵湩酪。文献歎杞宋。慶。 世胄盡髮薙。遺民尙掖縫。敎。 比淸河頌浿。浸苞泉緬灉。仁。 地無萬折朝。天胡百年雺。性。 行行須穩穩。差差已種種。源。 風來六巾欹。酒從十杓縱。成。 面池荷涴墨。跂石溪濺𩌋。慶。 自慙褱小褚。困步踄華𧜇。敎。 汗僵憐籍湜。陸海推秦雍。仁。 會見星軺返。瓊琚一槖重。性。</text>
<title>復拈杜工部重過何氏山林韻共賦</title>,<text>三十年前度。亭松半入雲。諸朋爲我別。佳境誰能文。雨過樽壺潔。峰回朝市分。堪憐弧矢志。吾髮已霜紛。</text>
<title>次君子亭聯韵</title>,<text>騷垣倖後從。淸讌减鶴俸。令嚴秋雨韵。詞逼甘露頌。燁燁巖下電。一見攄積壅。佳境入啖蔗。下體愧采葑。與子鄕人飮。此禮三代共。座中凌雲筆。鷄毛剛於䝋。元舅狎文盟。旗皷小巫恐。竹翁特高妙。門路陶韋用。顧眄謝家寶。形穢內自訟。五音紛相會。黃鍾首三統。吾友沈獜士。胷海富六綜。眩目波斯藏。羅几靑州供。持以模楷人。高標在墊㡝。奇字不可句。鉗口崇朝訟。下士晩聞道。助長愚若宋。忽疑躡天漢。仙衣著無縫。園亭窈而敞。有酒如淄灉。穹松上爲壇。冽泉破陰雺。薪膽百年事。今也無蠡種。含忍遂寢遠。畏約尙云縱。征車一萬里。飛沙沒入𩌋。何似北窓凉。不巾亦不𧜇。君詩邁秋隼。意欲凌崤雍。秘之不敢槖。獜筆爲鄭重。</text>
<title>再會君子亭。决水聯句。</title>,<text>衆力樂趨事。營工山可扛。士源。 洞門鯨口呀。沙觜豕脬胮。成仲。 任水元非引。行潦已受降。汝中。 慈嬉餘皓髮。囊壅出靑幢。慶世。 莫齧兩楹柱。限腰五丈杠。稚敎。 滀深虞曳尾。納廣恰排窓。汝仁。 赴壑聲搖閣。浸隄勢破缸。汝會。 下流俄出石。中渚瞥洄茳。性老。 戱欲瑤沈版。功非禹奠邦。源。 奔趍爭一道。翔舞忽相撞。成。 奮迅凌飛鳥。駭騰敵怒駹。中。 崖懸一虹飮。冓夾萬搶摐。慶。 浴病過爲瀨。徒驚谿捲矼。敎。 紛跳翻鷺羽。沛下失羊肛。仁。 半壁過深淺。千林覆杳厖。會。 發先坤噓翕。蓄若月封樁。性。 狺訝藏林豹。諠於吠邑。源。 松濤淸助琴。荷沼小如釭。成。 亭客心俱壯。林禽夢亦𢥠。中。 快思龍首斧。迅若呂梁艭。慶。 嬉莫泉饒笑。來其谷喜跫。敎。 ▣吹驚鹿挺。殷吼奪鼉逢。仁。 老卒徒爲力。化翁詎可悾。會。 誰歟觀者海。歸則注之江。性。 盪暑凈生席。矯嵐凉入腔。源。 流支方順性。防口不禁哤。成。 急雨渾成濁。輕飈澌殺瀧。中。 莫來箏笛耳。自有珮環玒。慶。 假力暫能激。小源易斷淙。敎。 淸芬在林樾。虛籟自山谾。仁。 佳會期難再。瓌觀喜更雙。會。 漁梁舟欲泛。却憶鹿門龎。性。</text>
<title>次决水聯韵</title>,<text>蕤賓之晦苦炎熱。一羽重於九鼎扛。陰伏火升氣相煎。外烘中滿腹成胮。三旬觴政愁仍廢。永日睡魔苦不降。簪佩忽聞紅藥步。園林那意碧油幢。揮毫學士森兵衛。緩帶元戎立幟杠。繫馬松間行暎袂。觀魚池上坐臨牎。塵襟頓覺超覊絆。野酌何妨迭榼缸。五宿聚時光合璧。八仙飮處臭如茳。三峰列座開詩壘。四海登盤作酒邦。洞翠尋常當檻滴。谿風邂逅入懷撞。一聲雷雨殷鳴鼉。四下陰雲走怒駹。驀地樓臺掀欲倒。連天林木滚相摐。纔驚蟹眼窪成沼。却訝蟻封累跨矼。逝者如斯深渰頂。行其無事穢歸肛。堪憐嬉戱餘童習。休笑鬚眉已老厖。院卒尋源排槖鑰。蠻奴多力鎖封樁。勞心暫借含泥鷰。駭目終看吠雪。何處落花漁子舶。俄然漂麥讀書釭。匏河勢大黃琮沒。華岳功高玉斧𢥠。鉅鹿諸侯觀楚壁。龍驤萬斛下吳艭。飛湍濺席斜吹帽。噴浪籠山遠閴跫。澆渴文園瓊露瀉。爭䧺詞伯畵鼗逢。塡溟精衛難爲力。守柱尾生謾說悾。竊比老彭觀古井。恭惟虞帝决長江。此時坐客爭讙叫。會事天公濯熱腔。秩秩賓筵容善謔。紛紛城市任喧哤。飄花過鳥元陳劫。流水空山又急瀧。竹韻琮錚淸入簟。荷珠灑落色偸玒。已令簾閣增朝爽。且莫詩篇漏晩淙。西省碧梧連別壑。上林黃鳥出幽谾。離情綿邈蟬千樹。睡意瞢騰蝶數雙。卄載奎躔防已滿。巖扉長憶釋耕龎。</text>
<title>夕宿高陽舘</title>,<text>向午一驟注。前溪頓添流。欝欝昌陵口。歷歷黔巖頭。祥光護穹碑。聖蹟耀千秋。未暮碧蹄舘。主人開靑眸。主倅尹載僖。 楚楚近京味。官厨豊客羞。誰謂十室殘。供億侔大州。鈴軒敞多風。山翠入簾鉤。煌煌楣間什。曾經六龍遊。地比三輔重。雲近五陵浮。天縱聖多能。御射臺名留。我行從此始。百里半其籌。官燭不成寐。百感交客愁。晩蟬嘶殘暑。孤角咽初秋。忽憶李捴兵。兵驕喪盾叴。至今陰雨墟。猿鶴夜啾啾。</text>
<title>副价以榮掃分路有詩次之</title>,<text>南阡霜露不勝淸。漢水西流日夜鳴。却羡君家榮掃近。翩翩雙盖入雲平。朝發高陽驛路淸。湍山可趁午鷄鳴。堪笑東人拘小忌。未行百里宿坡平。</text>
<title>坡山舘敬次壁上御製韵</title>,<text>行殿秋高玉露淸。天顔喜色問西成。傷心昔日賡歌地。依舊官樓暮角聲。御製有慣聽畵角聲</text>
<title>和副价坡山作</title>,<text>官道如天信馬頭。崇朝小雨不須愁。山過惠嶺平臨野。水出仙園始放流。北走星軺三路界。西門畵戟左防州。雲間一抹終南近。強把詩樽獨上樓。</text>
<title>歷桐原憶瀋行時韵</title>,<text>有官尊鼎鼐。無業繼箕裘。公議千秋遠。荒山萬事休。碑昭如綍字。樓鎖少波洲。舊日閻家客。征車孰爲留。</text>
<title>臨津次副价韵</title>,<text>七月眞成赤壁船。秋江一道凈無烟。漁歌晩落滄洲雨。鴈陣初橫白露天。北極山河遙作戶。東征將士昔投鞭。兩賢古宅阿那在。安得親承四七篇。</text>
<title>松京途中</title>,<text>崧陽城裡半雲霞。吹笛橋頭氣色嘉。山勢蹲蹲皆北向。川容淡淡忽中呀。輕衫快馬西州賈。綠柳黃槐近郭家。絶似漢京初到日。箭郊芳草鐵坪沙。</text>
<title>崧陽感古</title>,<text>五百興王比漢家。文治雖遜武功夸。君看聖祖風雲佐。圃牧門中養得多。曺林以外杜門賢。殷德方知七聖傳。村女至今衣純素。春來歌哭野花篇。善俗由來大國風。烏頭赤脚比家封。千年善竹橋邊血。走卒皆知鄭侍中。客心何事欲沾巾。剩水殘山一夢新。滿月臺前端正月。幾回圓缺照今人。鳥下空墟水自流。斜陽多在郭南樓。鍾聲月色尋常語。捴惹行人吊古愁。</text>
<title>靑石谷</title>,<text>曉踰靑石嶺。天險劒門如。合嶂疑無路。懸崖莫並車。龍蛇坐失守。滿虜入乘虛。鎖西都壯。空存勝國餘。</text>
<title>豬灘</title>,<text>山變靑蒼色。灘鳴嗚咽波。征驂渾欲喊。短棹不成歌。聞說延安守。殉身此水阿。倚舷重歎息。皮幣奈吾何。</text>
<title>平山道中</title>,<text>平原初縱目。衍沃捴良疇。天逈晴雲薄。山低峽氣收。閭閻饒野戶。禾黍勝畿秋。里堠無多遠。金郊宿站頭。</text>
<title>和李學究贈別韵</title>,<text>征車晩歇海雲悠。靑眼初開小驛頭。醉後詩篇猶宿習。槐黃消息又新秋。</text>
<title>贈金郊丞 金景煥</title>,<text>古驛題秋葉。西淸憶曉班。相逢今白髮。夜夜夢天顔。</text>
<title>霧</title>,<text>漫漫銀海濶。淰淰玉烟低。高穗垂仍滴。平蕪合更迷。應知遅出日。不覺度前溪。數鳥凌秋色。山顚露半圭。</text>
<title>霧收</title>,<text>朝日升光耀。分開四望通。遠潮初退白。微醉漸醒紅。馬前已軒豁。山後尙鴻濛。七聖曾迷道。人間夢覺中。</text>
<title>䓗秀聯句</title>,<text>千尋大斧劈。一座太湖山。成仲。 悄蒨廬峰拔。淵渟巴字環。養仲。 廻車路塵外。歇馬水聲間。成伯。 幽靚麗人䯻。離奇老佛顔。成仲。 皇華堪撫古。王事詎偸閑。養仲。 珠唾波紋皺。銀鉤石面頑。成伯。 名區眞厚幸。盛際邈難攀。成仲。 冥窈龍吟逼。留連鳥語關。養仲。 祗尋傳躅遠。肯惜履巉艱。成伯。 北幣遺孫愧。東槎幾甲還。成仲。 邊秋携劒吼。樓月待人彎。養仲。 不奈鄕愁發。西風下碧灣。成伯。</text>
<title>次䓗秀聯句</title>,<text>共厨行人選。含綸出漢山。同心花並蒂。比字玉連環。誼篤朱陳好。才慙季孟間。聯騎恒接武。鼎坐輒開顔。行役良云苦。詩篇也不閒。漸欣樓月近。寧怕海雲頑。三士裒然首。二難幸得攀。酸醎元自適。痛癢互相關。均駟雖先後。推車共易艱。一身形半影。萬里去如還。客意歌成徵。王程矢發彎。浮生眞勝事。直欲泛銀灣。</text>
<title>新凉</title>,<text>枕簟淸無汗。林牎曉月橫。遠鷄來斷續。孤角覺分明。默感炎凉運。彌憐覊旅情。今宵睡穩未。悄坐憶阿兄。</text>
<title>思海伯</title>,<text>海門秋色客愁新。君似駕飛我鴈賓。入境先知賢刺史。官途如砥馹騎馴。畵戟凝香坐繡巍。秋荷幾朶待君開。來時聞說潘輿近。彩服堂前又壽杯。</text>
<title>求和副价</title>,<text>吾愛洪夫子。黑頭左侍郞。十年奎藻煥。三世鳳毛長。瑞器瑚璉貴。英才履屐當。飮氷欣得御。深契愴元方。</text>
<title>求和行臺</title>,<text>成伯喜古詩。宜以三百對。蒼欝秦中記。閒遠輞川繪。自從刪後無。元氣且斲昧。聲律病儷偶。詞曲入噍碎。所以考亭子。陶柳竊獨愛。東方盛文物。作者不乏代。膚率辭不古。往往俳優穢。子時振大雅。玄端與玉佩。玲瓏水月性。遇境妙悟配。何用筆爲詩。卽君眉目在。關河値高秋。烟樹杳霮䨴。若昔龍門史。南遊長文采。槖中何所有。詩多恐莫裁。嗟吾老無聞。折行願承誨。奈此歲律暮。風泉寤言愾。</text>
<title>次鳳山舘白軒韵</title>,<text>爲解覊愁大白浮。軒翁遺什忽楣頭。西隣嘖語胡風競。北海幽囚塞雪悠。忠信平生寧怕死。憂虞當日不遑謀。吾儕幸値昇平久。漫把詩篇詠晩洲。</text>
<title>燕嘉樓晴望</title>,<text>天際羣山樹若浮。平郊遠勢畵樓頭。關河交界三衙壯。陰雨經營百載悠。邈矣家山空有夢。紛然心目各爲謀。憑欄共指明朝路。數點寒鴉下浿洲。移席南樓笑語同。坐來詩性覺靈通。千家砧杵秋聲裏。四野桑麻水氣中。醉後却忘還是客。年高何妨便稱翁。金波不盡前宵月。且艤孤舟北渚風。</text>
<title>竹樓</title>,<text>林臯六曲檻。淸坐落霞秋。南土元饒竹。東人強號樓。偶無皷琴響。端合折花籌。小境多佳什。楣題捴勝流。</text>
<title>疊同字</title>,<text>黃岡盛事古無同。壬戌蘇仙曠感通。樽酒論心月波下。文章出接竹樓中。廬山眞面非生客。滁上名亭屬醉翁。遅得一宵淸浿渡。不須愁雨又愁風。湖堂學士。古稱文章接。今夜禁不作詩。主人俄有諸公出接竹樓之語。不覺呀然一笑。遂疊同字。</text>
<title>太古亭</title>,<text>三日黃岡處處詩。亭名太古亦云奇。如何躍馬鳴弓地。宛作茹毛飮血時。隨意落花淸晝局。盡情啼鳥夕陽枝。悠悠竟日忘言坐。單父琴聲百里移。</text>
<title>別金郊丞</title>,<text>和州舘外草萋萋。人欲分時馬亦嘶。十載交情千里別。滿簾秋雨又新題。</text>
<title>簡海伯</title>,<text>勞勞碧城伯。夜夢見頎顔。宿債詩來晩。離情吏苦還。關河愁滯雨。遼薊奈無山。短詠題秋色。聊替一書看。</text>
<title>踰駒峴</title>,<text>詩中日月客中家。行近西都眼更奢。小米丹靑饒淡筆。維摩丈室散奇花。三分割據東王國。千古興亡浿水涯。猶恐名區眞面露。故敎岡麓屢廻遮。小雨行塵靜。平原馬意豪。雲靑迷鳥際。沙白認江臯。地有千年蘊。山無一點高。汀鷗方待我。催下木蘭舠。</text>
<title>到箕城</title>,<text>二十年前此客遊。名都雲物又淸秋。遮遮掩掩林中路。矗矗鱗鱗水上樓。千里長程初破笑。半江寒雨忽生愁。汀洲落日卬須友。分付篙師莫放舟。</text>
<title>練光亭</title>,<text>西湖勝西子。眉目杭州遊。平楚秋千里。層城月一樓。鴈飛橫極浦。人語落中流。危欄悄不寐。淸漢杳歸舟。</text>
<title>浮碧樓</title>,<text>士女傾城出。笙歌刺史遊。日照朝天石。秋淸得月樓。鷺應猶宿渚。魚亦不潛流。中沚畏相失。篙師莫放舟。前船影倒後船多。擊汰平湖緩棹歌。共向淸流壁下去。西風初上鯉魚波。</text>
<title>練光亭聯句 楹間一聯。始得合璧。使金壯元有知。知有後世子雲歟。</title>,<text>長城一面溶溶水。大野東頭點點山。金壯元黃元。 萬戶樓臺天半起。四時歌吹月中還。成仲。 風烟不盡江湖上。詩句長留宇宙間。養仲。 黃鶴千年人已遠。夕陽回棹白雲灣。成伯。</text>
<title>順安</title>,<text>鈴軒蕭灑似仙家。門對靑山白鳥斜。客路不知時節過。庭前數朶已秋花。萍鄕勝事表兄親。逢處還愁別意新。更喜官厨情味厚。蓮花朶裡鯉魚唇。</text>
<title>贈別李文楫 鎭濟 箕城宗人</title>,<text>家在殷師古井邊。薔薇洞樹碧江連。相逢白髮渾如許。伊昔靑衫最少年。</text>
<title>贈肅寧詩妓桂心</title>,<text>西行一千里。桂心事特奇。未圓三五月。能賦葉雲詩。筆意憐氷腕。天機見翠眉。老夫慙斧。不覺苦吟遅。</text>
<title>戱題</title>,<text>燕山萬里百篇詩。野草巖雲捴是詩。聞說西人驚恠視。謝恩三使但知詩。</text>
<title>題房妓古風</title>,<text>白髮愁前路。紅粧請古風。自慚囊貯𤁧。楡葉一千銅。</text>
<title>和江東倅贈別韵</title>,<text>旅舘秋宵忽彩霞。故人詩句慰星槎。征驂薊北多烟樹。歸鴈江東有荻花。奎署香名宵漢遠。荊卿舊曲道塗賖。丁寧更寄寒梅韵。還日龍灣雪似沙。</text>
<title>百祥樓敬次文忠公韻</title>,<text>西北山川䧺一樓。籌邊勝策昔人優。江通蕯浿波聲壯。野入遼燕劒氣稠。古壘千年增曠感。長風萬里送寒眸。斜陽更讀楣間什。尙憶瀋行半日遊。</text>
<title>又次耳溪韵</title>,<text>居高心目大。羣象入孤睇。嘶馬邊城近。飛鴻下界低。危欄瞻斗北。重鑰鎭山西。虫鶴何年事。空江落日凄。</text>
<title>簡灣尹</title>,<text>龍灣大尹準平公。夙昔相依蛩虹同。鳳毛三世奎璧仙。羽翼六經漢儒工。旁通九流曁三蒼。發爲文章氣戎戎。西崑以下檜無譏。馬班韓柳門戶崇。邊門鎖鑰得君重。左補特侈恩波洪。飮氷萬里燕山役。腰有尺劒劒爲虹。嘶馬蕭蕭北風寒。關雲薊樹蒼茫中。我思故人天之角。况復西來萍水逢。昨日書來忙開緘。欲裁回牘恐忩忩。大庭起居問何如。驛使歸時應滿容。今日嘉山來日定。車輦雲興直路通。聽流堂前夜潺湲。古壁蒼藤玉露楓。二十八日龍灣舘。八月初六渡江篷。中間整整九箇日。鎭邊軒裡笑語濃。比包勿爲曆行遅。行厨好待官羞豊。關外秋早菊已華。野酌無廵滿堂紅。不似前年韓副使。一呷不飮江上風。復恐鰣魚太多骨。莫辭臨分錦一箇。</text>
<title>望香山</title>,<text>妙香如可攬。隱見數峯雲。李老蓮房句。休師貝葉文。崇深衆山小。淸凈十方開。安得拂塵袖。去驂鸞鶴群。</text>
<title>大定江</title>,<text>大定江如鏡。昌潼㝡下流。域中博川市。淸北大航頭。野濶迷沙磧。村殷似郡州。嘉陵賢倅近。今夜慰覊愁。</text>
<title>贈嘉陵主人</title>,<text>奕世韋平業。芳年定遠風。暫超䂓矱外。高步韜鈐中。美績今飛舃。殊恩舊賜弓。試看奎壁士。京尹獨何功。夙昔心乎愛。匪徒親戚情。干城元國器。詩禮自家聲。且斂奔蹄逸。無隳苦蘗淸。山西形勝地。一覽藉平生。</text>
<title>留別金文川</title>,<text>簪筆蘭臺十載餘。登筵日錄五千書。人間萬事滄桑感。官燭相逢淚滿裾。</text>
<title>西士皆業明經。三年大比。有名無實。路中書感。</title>,<text>明經古制美。科擧累人歟。能誦三墳字。難成一札書。朝廷器使異。鄕里士名虛。安得專門業。洋洋講石渠。</text>
<title>曉星嶺</title>,<text>嘉陵朝日客行催。觱篥聲中遠樹開。江過淸川凉意動。山回星嶺峽光來。氷崖路轉松身倒。古牒年深石角嵬。聞說主人經始久。西門籌策仗賢才。</text>
<title>納淸亭</title>,<text>納淸亭下駐征車。橋影如虹入眼斜。踈柳數行當道市。澄流一道夾瀼家。桑麻日闢村聲樂。絃誦相傳野俗嘉。多少西州經行士。年年金榜此中多。</text>
<title>次行臺聖蹟碑韵</title>,<text>隨州山色凈如磨。元帥臺前折戟沙。螺角北征洪業奠。龍旂西幸下州華。試看屹立千年碣。曾是尋常百姓家。刻畫龜頭慙拙筆。雲鄕回首夢魂遐。</text>
<title>拜新安書院</title>,<text>邑居屛湫喧。院門幽而靚。冷冷數曲溪。怳若武夷詠。入門拜屛營。升堂斂袵正。一幅深衣像。符采四交暎。傳寫豈得眞。彷彿尙起敬。眉端七星文。隱隱垂天柄。我讀夫子書。卓乎其殆聖。爲學兼知行。造道極性命。煌煌昏衢燭。萬古斯文慶。空懷摳衣願。小子生莫並。歎息不能歸。歲暮滄洲夐。</text>
<title>留別李五衛將</title>,<text>郞潛十載䆠情寒。五衛新啣似武官。莫恨殘年潦倒久。先朝特多賜緋恩。三世深交老不踈。安陵迎我伴征車。慇懃一幅臨岐贈。勝似山陰曲几書。</text>
<title>靈隱寺</title>,<text>靈隱寺名古。林端見佛燈。蒼蒼淡靄裏。恐有談詩僧。</text>
<title>午秣郭山</title>,<text>郭山三十里。驅馬趁朝凉。昔稅雲興舘。今來永久堂。邑殘憐孔道。民蠢認遐鄕。忽憶芝山叔。蘇弊有封章。</text>
<title>贈金色</title>,<text>黃金柳色陌頭春。楓老何年繫客輪。摧折如今花似雪。飛來飛去送行人。明月樓頭曉夢疑。殘紅獨守十年遅。奴家不作無從淚。燒却當時篋裡詩。</text>
<title>宣川路中</title>,<text>秋色何如客意豪。雲興舘外馬騰槽。行裝似水流離去。詩思凌山突兀高。京國漸遙無那夢。王靈攸曁敢言勞。千里長程今九百。眼前平地鴨江濤。朝天舊路海門寒。唐舶尋常自往還。天際數峰微露䯻。行人說是彌島山。宣郭秋成飯稻鄕。年年駄送獻淸皇。浙東舊日長腰貢。趙氏官家玉食甞。</text>
<title>行㙜酬副价君馬黃。次其韻。</title>,<text>君馬黃騮鳴仰首。我馬靑驪怒張口。借問何事怒且鳴。爲是行人西北走。西北浮雲欝不開。玉帛年年甘牛後。醉後悲歌歌不成。與君擊節玉壺叩。萬折淸漢不復回。三尺秋蓮空在手。大東杼柚百年空。行人折盡都門柳。馬兮且莫鳴且怒。吾意懷憤亦云久。安得鐵馬三萬騎。痛飮黃龍千斛酒。</text>
<title>倚劒亭聯句 沒韵豔字使妓亂拈</title>,<text>征車秋出塞。林畔見薨㼭。成仲。 迤邐浿蕯間。名勝看不饜。養仲。 䧺鎭控瀋遼。強虜隣哈俺。成伯。 弱國病執壤。大邦杳反坫。成仲。 自幸禮義秉。敢道文辭贍。養仲。 卽地懷舊守。柳下空遺窆。成伯。 三十六義士。赴敵如猛砭。成仲。 長江與渤澥。豈患無天塹。養仲。 古亭壯戎觀。制異茅茨苫。成伯。 詞客摛花筆。行人歇泥韂。成仲。 關西幾樓㙜。比方此無忝。養仲。 昇平事遊賞。征馬不用䠨。成伯。 欄楹闢軒豁。粉黛闘冶豔。成仲。 長膽斗極拱。寤歎神州墊。養仲。 朔氣秋更厲。塞雲晩稍斂。成伯。 緬憶丙丁燹。毅魄誰爲殮。成仲。 韎韋乏干城。肉食羞珩䪜。養仲。 黃圖委腥塵。遺黎日喁噞。成伯。 白首抱獜史。窮廬愧鉛槧。成仲。 遙指令威野。忍過文蘭店。養仲。 莫以皮幣行。遂忘薪膽念。成伯。 淸秋一亭高。我劒千丈焰。成仲。 恨無老杜詩。可以愈人痁。養仲。 官醪泛玉卣。野果傾筠䈴。成伯。 海色起高隼。邊城騰怒獫。成仲。 實愜壯遊聘。豈獨䧺藻掞。養仲。 呑雲失潢汙。命騷如奴傔。成伯。 槐老庭陰重。荷枯池浪灧。成仲。 迨暇不樂何。及歸歲將淹。養仲。 況玆同志會。聯裾前後襜。成伯。 淋漓間雅謔。抗爽無惰欠。成仲。 叢木鳥聲亂。烟霞媚夕㶑。養仲。 言歸莫愁暮。夜飮宜厭厭。成伯。 靑萍在座無。吾欲酹官釅。成仲。 丈夫志四方。顧名義可驗。養仲。 水靜潛蛟吼。秋高太白閃。成伯。 王程萬里脩。胡運百年占。成仲。 仁義爲甲櫓。堅利利挺掭。養仲。 圓甌金復完。寶曆玉無玷。成伯。 忍見華音革。無奈閏統僭。成仲。 何時漢三尺。驕酋頸血染。養仲。 空懷伏櫪志。打碎玉壺弇。成伯。 全吾直養氣。玆亭方不斂。成仲。 姑此優哉遊。逝將善乎覘。養仲。 落日下大荒。長嘯更倚劒。成伯。</text>
<title>贈田瀨翁孫</title>,<text>田翁名字月翁詩。家在東江江水湄。四世交情書滿篋。漳濱故事後孫知。</text>
<title>留別朴進士 文杭</title>,<text>一門矯矯八龍多。蓮榜題名筆下波。萍鄕小別何須恨。勝似東城十日過。</text>
<title>贈劉生</title>,<text>遠客宣州府。劉生舊主人。古屛遺墨在。回薄一沾巾。</text>
<title>次倚劒亭聯韻</title>,<text>載我廬峯筆。磨我銅雀㼭。陶寫旅愁積。發揮淸景饜。競忻靑眼朋。還慙白髮俺。黽勉齋邠幣。忼慨想周坫。度遼擬馳騁。先灣闘奇贍。久矣花鳥閑。浪仙靑山窆。風雅日膏肓。淫哇孰鍼砭。侍郞眞勁敵。襟帶長江塹。學士慕玄古。淡若不剪苫。老子汗且僵。駑驥並轡韂。慕翁有二肖。文忠愧獨忝。高調寡美和。善跡無疾䠨。或如邪溪妹。綠水秋荷艶。或如東京士。模楷雨中墊。前茅正銃利。左廣稍却斂。蝥弧競先登。京觀詎用殮。儼然葵丘會。葱珩與赤韂。湘渚齊鴈陣。濠梁樂魚噞。排日趁程課。下士學鉛槧。有句必題樓。無詩不過店。苦思忽頓悟。靜坐謝浮念。謝屐躡巖翠。米船載虹焰。杪秋朔氣厲。颯颯如寒痁。云胡拭玉行。駄輦動百䈴。嗟乎章甫宋。奈彼太原玁。皇華職詢咨。詞命乏摛掞。官厨悶飣餖。覊槖憐僕傔。黃岡跡坡仙。始酌葡萄灧。練江聆雨滴。祥樓愁日掩。行行上劒亭。肅肅斂袵襜。苟無此間唫。恐貽名區欠。仰視斗牛射。俯思江漢㶑。穢德汩華夏。天意久已厭。願擊燕市筑。不醉胡姬釅。胷中熱血沸。篇上眞氣驗。三尺秋蓮水。躍出電光閃。遠役王靈曁。衰齡壯遊占。官閣報曉角。旅舘畫灰㮇。酒闌雜悲咜。詩圓問類玷。濫據騷垣首。旗皷無已僭。幸賴二難幷。紺緅得渲染。倚如玉樹皎。撞若洪鍾弇。金蘭臭交襲。菽粟味無歉。且置我覘人。使人莫我覘。古詩三百篇。請君和擊劒。</text>
<title>倚劒亭又吟</title>,<text>西方尙武地。朔氣似秦風。朗詠懷仙操。長懷敵愾忠。樓亭劒心古。笳皷戟門䧺。百世辭無愧。吾東柳下功。</text>
<title>東林山城</title>,<text>左峴䧺盤踞。東林實北關。繚城蛇陣合。層嶂鳥道艱。地因邊角利。天爲外扉慳。暴客今無警。譙樓卧皷閒。</text>
<title>朴士餘送至車輦舘以一絶爲送。意可感也。走和。</title>,<text>桑弧壯志却忘疲。明日龍灣白露湄。猶憶城東花樹下。與君相對話文詩。</text>
<title>聽流堂次耳溪韻</title>,<text>一曲潺湲呀洞門。淸流爲枕石爲樽。亭臺夜靜吟蛩發。皷角秋高宿鳥飜。從古龍泉鳴劒地。至今虬字斷崖痕。行人獨愛霜楓晩。不用花風卄四番。</text>
<title>聽流堂聯句。用倚劒亭前豏字沒韵。</title>,<text>聽流堂前秋卉摲。斷壁穹巖壘如豏。成仲。 嵌空攢屛羅翠。絶地飛甍出丹檻。養仲。 淸輝娛人自忘歸。女手纖纖不用摻。成伯。 樹裏歇車暫容裔。君馬靑韁我馬錟。成仲。 放歌何拘聲律病。雅謔仍寬禮數斬。養仲。 騷壇占地輕培塿。硯池傾波失汎濫。成伯。 欲吟未吟叫絶奇。人影倒溪溪光𪑓。成仲。 淸流碧樓太闐闐。玉溜丹書還黯黯。養仲。 所喜中含君子德。止水如鏡虛明湛。成伯。 兩峯滁泉可伯仲。九曲武夷眞模範。成仲。 疊磯防岸何磊磊。泓渟未覺秋滿减。養仲。 峭石千尋削不得。巨人屹立難乎犯。成伯。 沿洄政耐泛夜月。一葉何如橫溟艦。成仲。 行裝愧非季札吳。憂樂空懷希文范。養仲。 大雅應聲調塤箎。神交如水忘酸鹻。成伯。 小溪能令客輪淹。皇華古筆蒼苔黤。成仲。 來日龍灣去秣騑。淸晨北風蕭蕭喊。養仲。 長路三千更關愁。遼河漫漫濡軌𨊠。成伯。 玉露淸風悲秋士。有冠不若林間𧍙。成仲。 金石山邊㫌旆悠。桃花洞裏驅輪轞。養仲。 出谷依依重回首。村吠曉如虎闞。成伯。</text>
<title>宿聽流堂</title>,<text>小亭佳絶坐臨流。錦石靑楓耐素秋。夜久月斜人語定。草虫飛上曲欄頭。</text>
<title>寄灣尹三絶</title>,<text>靉州太守一條氷。交界牌前候吏呈。殊鄕握手情更急。千里還爭一舍行。行厨狼藉滿盤腥。村女濃粧羅刹形。灣尹風流如許拙。誰言遠客好居停。西來無日不吟詩。詩是行人遣愁詩。莫道亞夫堅壁卧。統軍亭上奈無詩。</text>
<title>所串路中</title>,<text>羣山氣色忽陰凄。塞日荒荒望欲迷。未泛仙槎銀漢上。空携尺劒玉關西。書生膽氣看鵰翼。客子光陰信馬啼。莫道龍灣是地角。龍灣一波鴈書稀。</text>
<title>望鴨江</title>,<text>南山峴上卄年來。滿眼胡岑鴨水開。共指行人來日路。蕭蕭蘆荻北風哀。</text>
<title>題灣尹公狀 二首</title>,<text>折腰賓舘席。呈刺短亭堠。今行寬禮數。只飮故人酒。西州千里夢。天末隔年思。爲報行程迓。更題馬上詩。</text>
<title>胡山</title>,<text>胡山一抹勢凌空。萬里初來大漠風。莫道長江衣帶隔。遼陽以內版圖中。</text>
<title>灣尹不喜近體詩。戲倣六義。</title>,<text>灣土孔樂。實殿西維。松嶽北居。龍水西流。洸洸武夫。氣義相高。有鷹掣鞲。有馬騰槽。賦也 維麗之童。讎我大邦。二矛翺翔。于彼中江。皇矣聖祖。義旗言旋。廼啓昄章。千億萬年。賦也 龍蛇玄黃。天步西廵。西民曰啓。父母我人。天子赫怒。十萬其征。靖我八絃。恢我兩京。賦也 其尹維何。忠愍林氏。其客維何。曰崔義士。江漢浮浮。滄海湯湯。風馬雲車。放𢘍吾鄕。賦也 嶼有甫草。林有肅罝。文鹿華蟲。赤鯉黃鼠。江有游女。繡鞚如雲。手接飛翰。銑皷殷殷。賦也 行邁靡靡。飮餞于灣。並坐皷琴。流水高山。如何不樂。對酒悲歌。我思美人。采采蒹葭。賦也灣土六章章八句</text>
<title>寄宋澹翁</title>,<text>未成重握手。嘶馬墻頭過。風波惟造化。雷雨亦幾何。關外來人少。漳濱落葉多。龍灣詩一幅。持作上帆歌。</text>
<title>和林景昭 漢浩</title>,<text>鴨江行且渡。燕塞別何長。歲色秋強半。覊愁水一方。交遊憐落落。鬂髮化蒼蒼。旅館寒燈曉。一般夢故鄕。</text>
<title>聚勝堂憶穆陵御製韵</title>,<text>遐土瞻旄幸。羣英執靮忠。處難王業奠。無外帝心公。古閣留祥靄。宸章邁大風。微臣慚拭玉。淸漢尙流東。</text>
<title>停雲送懷。千里寄筒。情溢于辭。大慰遠客。強拙走和。用替瓜報連山駄詩之約。無金玉爾音。</title>,<text>安危身佩護宸階。退食常遅柳外街。石室悲歌嗟歲暮。文翁大硯又孫佳。渾無流水游龍意。獨抱閑雲倦鳥懷。禹斧先觀河决勢。公於四瀆長江淮。屬楓臯庭槐三葉上台階。家在雲從第幾街。賈子掌綸知世美。歐公談政勝文佳。碧梧畵戟今何似。白露蒼葭宛所懷。猶憶林亭觀水戱。石翁筆力獨䟽淮。屬竹石梅花書屋菊欄階。吏部門閑車馬街。蕭葦秋風孤鴈遠。浮萍入世一亭街。交情淡泊香留席。詩句玲瓏月入懷。旅舘瀝來千里酌。酒家不復問秦淮。屬斗室奎樓三十六宮階。豹直高臨紫陌街。玉樹淸儀慙貌穢。皇華舊韵得詩佳。深樽尙記離筵語。短劒空悲烈士懷。多少關河題壁字。淵翁傑句似淸淮。屬歸淵三十遼薊視庭階。天下車同九軌街。大地山河初覩快。中原人士願逢佳。寒生玉宇乘風夢。夜入彭城聽雨懷。多愧鄧州李常侍。輕師一擧破西淮。自屬</text>
<title>呈副价</title>,<text>曈曈朝日。翽翽翔鳳。八月甲子。吾友以降。興也 旣脂我車。旣秣我馬。桑弧蓬矢。自我初度。賦也 觀魚于渚。縱騎于原。若飮于家。泛彼崇樽。賦也朝日三章章四句</text>
<title>琶西用先祖齋居韵見寄走和</title>,<text>千里琶西札。情知愛我深。難爲中歲別。偏感昔年心。夢隔宮林雪。秋生朔野陰。送人沙渚鷺。猶是水東禽。</text>
<title>百一院觀射御。與府伯聯句。用洪耳溪韵。</title>,<text>江城畵角拂旗牙。西院無風肅不譁。成仲。 簾外蒼嵐來白馬。帳中紅玉躍靑騧。養仲。 雕弓影入瑤㙜月。龍劒光分彩筆花。成伯。 斜日酒闌重把袖。離愁千疊起胡笳。準平。</text>
<title>和安定使君</title>,<text>人生百歲倐過中。離合年來又燕鴻。碌碌衣冠憐末路。蕭蕭鬂髮奈秋風。關中有路轅何北。江漢無津水不東。寄語丁寧安定倅。梅花時節驛書通。</text>
<title>葱秀曉覺 三首</title>,<text>曉睡矇矓覺。明星低不低。人情方內外。地勢界東西。漢陌應殘漏。灣村已早鷄。悄然愁無語。前路望逾迷。人語遙相聞。波咜揔曉聲。薄霜車上白。宣炬樹間明。已忘長程苦。那堪異域情。吾兄今夜月。孤枕夢難成。明滅林燈列幕同。羣奴觝頂睡意濃。忽思曉色春塘下。白戰靑襟萬傘中。</text>
<title>早發葱秀</title>,<text>前車穿出葦花叢。江霧濛濛似夢中。兩岸楓林秋意早。半山蒼翠半山紅。</text>
<title>路逢二騎</title>,<text>紅纓兜子馬高蹄。路上揚鞭碧眼來。聞說柵門開早了。鳳凰城將察邊回。</text>
<title>早寒</title>,<text>小樽無力薄寒愁。霜氣初晴八月秋。非爲臨岐兒女淚。晨風射眼不禁流。</text>
<title>漢語</title>,<text>漢代威儀頰舌存。周公制作仲尼言。東人錯把淸蒙視。對面尋常兩耳昏。英陵盛際變夷心。鄕語明堂禁制森。吾祖昔聞天使▣。春坊學士解華音。春秋玉帛重修辭。治忽存亡一語知。兩國于今看譯舌。行人車上坐如癡。</text>
<title>安市城 當在柵門下</title>,<text>安市城名古。流傳鳳字譌。懸崖三面阻。峭壁一門峨。唐帝於焉困。秦關盖莫過。圖經疑信半。駐馬悵山阿。</text>
<title>太平堡家</title>,<text>榛坪西畔鳳山傍。槐柳陰陰白粉墻。聞說通官徐太保。年年東使潤家庄。</text>
<title>鳳城戱贈行㙜</title>,<text>夏虫眩於氷。朝菌難爲朔。觀有小與大。知有通與局。吾友洪學士。生長東海曲。夙昔四方志。發軔萬里轂。鳳城小去處。邊門地一角。猥攢兩街舖。湫隘三家屋。架頭不售貨。十襲夸韞櫝。措大眼孔小。卽此便流矚。盛京都會壯。燕都皇居肅。五步一牌樓。丹碧耀繡縠。淄市達鳴吠。岷山走珠玉。朝日琉璃肆。百寶齊湊輻。傍有波斯胡。睨視何碌碌。請君且努力。前行奇觀足。吾友笑而答。上達由下學。會須足目到。豁然方始覺。</text>
<title>胡馬</title>,<text>高蹄羣馬踏淸秋。朝日平原飮澗流。何恨東郊豊草裡。年年病死幾驊騮。</text>
<title>行路難</title>,<text>行路難。上山難。下山難。大長嶺西小長嶺。石路回回九曲盤。病馬凌兢不能進。一步一息猶盤桓。鳳凰群峯東南低。下視雲際孤鳥還。中有三家瓮北河。雨後發洪波浸鞍。此地山深霜氣早。兩岸楓林萬葉丹。吁嗟險塗誠難盡。等閑平地羊腸艱。君莫歌行路難。遼陽千里眼底寬。</text>
<title>通遠堡路中</title>,<text>去去行行長在道。一水八渡令人老。金鷄河北兩家㙜。二道方身八里堡。山裏紅垂霜氣淸。雹米黃熟年成好。行子貪路不知暮。宿期應須西日倒。</text>
<title>出遼野 二首</title>,<text>冷井村西更着鞭。無風衫袂自僊僊。餘山斂却曼延勢。遠樹橫來斷續烟。始覺乾坤如許大。不知人世在那邊。平生快意嗟堪比。鳳頂菴頭望海天。一望西南路幾千。軒車禹𣞶不過燕。山河大勢羅盤正。天地眞形渾盖圓。廣漠風來無着處。長空鳥沒但蒼然。東邊日出仍西沒。人在中間蟻磑旋。</text>
<title>炕 二首</title>,<text>反牖無重壁。高甍揔五樑。家家門字炕。面面馬蹄床。竈口呑烟疾。甎溝引火長。夕炊稭一束。煖簟到朝陽。枕邊咫尺小庭隣。上炕渾如踞倚人。小學方知先灑掃。尋常居室起飛塵。</text>
<title>兩友從間道先到柳河溝</title>,<text>君馬在後我馬前。長空鴈影參差連。不才愧比雙南金。如𥌒有相行隨肩。黃旗堡前忽相失。二公捨我河之堧。路人皆言君未遠。輶輪曲盖何翩翩。趙乘獲禽詭遇多。秦原逐鹿疾足先。龍驤萬斛西風利。不須招招卬友船。老夫智短三十里。非敢後也馬迍邅。遼陽大野車同軌。眼前有道道如天。範我之驅鳴我鑾。步步蟻封徐折旋。日暮道遠柰爾何。捷徑窘步還堪憐。君不見越裳歸路軒車導。何如直指家鄕古鏡圓。</text>
<title>月峯望遼野</title>,<text>胡家庄後月峯山。全局遼陽似棊盤。四角回環地軸圓。一氣空濛天宇寬。何者爲流何者峙。二儀淸濁兩無間。平舖一幅方輿圖。濶呑萬頃滄溟瀾。四望邱陵揔蟻蛭。巫閭特秀如眉鬟。十日野行不見野。恰似廬山無眞顔。化翁爲設一層高。使我快展平生觀。有風蓬蓬吼地來。扶搖直欲冥鵬搏。下視中州渺何許。塵埃野馬迷人寰。安得鐵衣三萬騎。蹴踏燕山劒歌還。</text>
<title>望巫閭</title>,<text>仙嶽那期我眼前。晴峰箇箇踴金蓮。神情逈出高低外。態色橫生指顧邊。海內名山封十二。遼陽大地鎭三千。此中定有逃秦士。流水桃花別有天。</text>
<title>將入醫巫</title>,<text>我觀巫閭山。髣髴得其意。不若天台高。萬丈勢拔地。不似羊腸險。九曲莫竝騎。平舖錦屛開。淡抹螺鬟翠。淸瀅發光氣。窈窕蘊秀異。忽看扶桑海。長鯨雪浪吹。遙瞻已神飛。漸入彌心醉。盖此遼瀋外。荒𣾘迷四至。去去黃沙磧。茫茫白楡次。此地有此山。高大不相値。故作平遠勢。千里使人媚。地軸下可接。乾端上可企。朔氣斂麁壯。野色含明膩。磅礴元氣聚。坤靈寶藏秘。南壓祖龍城。北斷單于臂。是宜幽州鎭。秩祀恒岱視。看山如看畵。筆意先繪事。</text>
<title>中安堡偶吟</title>,<text>塞雲漠漠日黃昏。荒店人稀已掩門。一陣寒鴉天際去。不知今夜宿何村。</text>
<title>乞兒</title>,<text>旗亭百隊競豪華。一色衣衫黑似鴉。試問路傍藍縷子。連珠淚落捴民家。</text>
<title>北鎭廟分韻得北字</title>,<text>有虞秩羣望。巫閭鎭幽北。䧺蟠大漠野。奄撫全遼國。天一物之始。渤海居其側。赫赫廣寧王。自唐肇號特。虔共四時香。肹蠁千秋食。卽祠山之陽。崇甍煥鳥革。層欄百尺臺。四阿七重閾。入門先眩目。彰施紛五色。神巧奪天造。莊巖邁佛力。中央儼九旒。逡廵不敢卽。庭前八穹碑。躬禋揭皇墨。夢珠果何兆。崇報示無極。山川出雲雨。靈祗展威德。請問神所司。今日誰家域。岧嶤翠雲屛。補天石已泐。行人潛拭涕。猶認萬曆刻。</text>
<title>路中記見</title>,<text>行裝漸近授衣秋。猶着輕衫慰旅愁。誰道胡兒寒不怕。未過八月已重裘。</text>
<title>桃花洞分韵得桃字</title>,<text>昔聞武陵千樹桃。今見巫閭萬疊濤。桃花之洞窈而淸。箇中眞可空虛逃。借問靈根種者誰。恐非玄都道士曺。宇宙三十六洞天。一曲浮來駕山鰲。鬼斧新劈千仞壁。環爲疊屛窪爲槽。金剛古窟穹如屋。觀音大士靈光鞱。上有嘉靖馬都督。浯溪大字筆意豪。廣觀亭高快縱目。長空萬里䧺風號。洞外是野野外海。水天一氣轉車繅。萊市樓臺老蜃噓。緱山鑾鶴羣仙遨。彼何空濶此幽靚。衆美交前心目勞。此地僻在幽幷外。名勝不得登風騷。水流花開一千年。樵人野夫隨猿猱。我來始欲發天荒。境大眼小還投毫。柳州山水子厚奇。工部詩篇岳樓高。司馬䧺文鉅鹿戰。方與靈區兩相遭。泠泠石澗鳴送人。惟有飛霞濕征袍。</text>
<title>風聲</title>,<text>蓬蓬何處起。瑟瑟耳邊生。大海潮頭壯。空林鬼嘯淸。宮商方迭和。金鐵倐交鳴。無限邊城感。那堪落木聲。</text>
<title>次副价韵戱呈行㙜</title>,<text>行㙜地望峻。供帳護長途。薄俗乾餱失。深交淡味具。肯愁彈薛鋏。頻惜减孫厨。排日同三昧。詩樽迭戱娛。</text>
<title>謁陵日書懷 二首○八月十六日</title>,<text>龍旂十乘啓前行。陟降洋洋悅豫情。士女夾塗相告語。吾王動駕每淸明。葱葱佳氣七陵東。內閣班連豹尾中。瀋館行人天上望。諸公此日侍山龍。</text>
<title>遇雨</title>,<text>禿老村前店不開。大凌河北雨聲來。濃雲接地分鋪去。高鳥迎風却倒廻。萬里覊愁忙裏遣。一番秋色暗中催。諸君莫惜征衣濕。斂却車前半日埃。</text>
<title>夜夢</title>,<text>迢迢歸客度遼城。萬水千山一息程。纔渡鴨江驚起坐。前村銅皷打更聲。</text>
<title>松山堡</title>,<text>松山村北馬徘徊。塞日荒荒𣾘未開。萬甲豼貅同日死。千秋猿鶴使人哀。長城自壞嗟何及。凌水無情不復廻。蕭瑟數家烟火少。至今野哭雨中來。</text>
<title>始見羣山</title>,<text>十三山後眼初擡。平陸高陵略分來。直隷封疆將北起。巫閭夫角盡南廻。遙峯露䯻浮還沒。短麓交襟合復開。始識化翁收放意。坤輿九幅好安排。</text>
<title>喜晴</title>,<text>遠峀如眉出。長空盡意淸。烟開村歷落。塵宿路分明。斜日征驂疾。高秋客袖輕。天公眞餉我。萬里眼前平。</text>
<title>十里河</title>,<text>北方流水捴名河。小渡涓涓不作波。客裡詩篇渾記異。尋常潢潦不虛過。</text>
<title>望海</title>,<text>東南一帶白茫茫。天水中間自放光。好是今行饒壯觀。野雲看盡海雲長。</text>
<title>連山驛觀演塲</title>,<text>蘆棚數尺臺。朝朝句欄戱。隔簾設帷門。中作打扮地。蒙倛赤抹額。媚狐白堊鼻。二倡先上塲。長袖交揎臂。嘻笑似嘲謔。囉唣若忿詈。忽有小蠻姑。粧束類徵貳。回旋劒光舞。左右牙旗植。呢喃語恠鳥。劃忽來妖魅。最後黃冠者。赤髮長於髲。就中矮漢子。散火光燭似。閃入俄無跡。躍出各有次。每見一隊進。㙜下動樂器。鐃皷雜笙絃。悲風助急吹。年豊里閭間。環觀傾一肆。我來不嫺語。聚視莫曉義。云是換家寨。出自何傳紀。曼延古今傳。詞曲南北異。古人善哉覘。優拙與劒利。昔聞偎儡塲。拍手華容事。千秋思漢心。好是民德懿。尙留古衣冠。庶幾驗天意。</text>
<title>瞎人渡橋</title>,<text>瞎人柱杖河之曲。獨過榷橋纔容足。步步一步捱一步。曳踵如輪行彳亍。爾目雖瞎爾心專。終能穩涉安於陸。路傍多少不瞎人。冥行涉危不自覺。九逵八達如砥路。馬失銜橜車折軸。君不見籛家老子觀古井。白髮凌兢繫大木。</text>
<title>嘔血㙜</title>,<text>嘔血㙜前戰氣消。寧州鎭外水雲遙。齊營烈火葦千束。墨子堅城帶一條。從古英魂悲大樹。當時威望震全遼。如何不爲將軍地。每歲皇輿鄧廟朝。</text>
<title>祖大壽牌樓 三首</title>,<text>虹樑駕石入層雲。四世相承鳳誥文。狼峀勒名麟閣畵。皇朝當日寵元勳。自失袁熊勢土崩。龍城日夕羽書騰。誰知漢業存亡際。飛將家中又一陵。東國尙傳左捴兵。牧丹峯下夜登城。行人髮竪楣頭字。賢祖空羞百世名。</text>
<title>撥舍</title>,<text>飛撥如基備四邊。流星日日奏甘泉。都緣肉食無長策。闖賊元從减脚錢。</text>
<title>日出㙜</title>,<text>東關咫尺海門開。驅馬平臨日出臺。莫道扶桑天際遠。金輪元自我家來。</text>
<title>次副价望海店韵</title>,<text>長風驅海濤。直欲呑小店。浪舶鮫鰐競。港戶魚蟹厭。贔屭勢拍空。蒸浮色奪焰。大觀壓心目。拙句未能念。唯見孤鳥外。雲霞互吐斂。河伯歎望洋。蒙叟言可驗。請問洪崖子。倘能闘奇贍。</text>
<title>東關路中</title>,<text>千里浮輿淑氣輸。龍蟠鳳舞湊燕都。東臨大海平如掌。北顧羣山粲列圖。須識皇居饒氣象。先從朔野大排鋪。如今始覺鯷岑小。天地中間有此區。</text>
<title>路見騎驢者</title>,<text>白衛如飛墨帽斜。西風踈柳落暉賖。相逢不語揚鞭去。莫是當時古押衙。</text>
<title>朱家店</title>,<text>五陵佳氣亦云無。隆準雲孫野店孤。天意尙能留碩果。漢家猶有老寄奴。孔朱孫子捴賢良。村號尋常愛不忘。莫是衣冠東土近。閩中一派注遼陽。</text>
<title>又次副价韵求和</title>,<text>五里問一㙜。十里過一店。陂陀山路愁。支離野色厭。海氣晴猶霾。村煙寒無焰。行役轉貼身。家鄕已謝念。偏憐倦驂跼。却羡㱕鴻斂。千載江淮勝。太史筆下驗。吾詩已傾囷。奈子萬斛贍。</text>
<title>葉家墳</title>,<text>衰草荒煙斷麓橫。蓬科數尺葉家塋。蒼霞問答嗟何補。邪說公然入帝京。</text>
<title>亮河路中</title>,<text>離家兩月鬂添華。萬水千山望眼遮。客路漸和秋事晩。邨邨少女揷黃花。</text>
<title>望江㙜前</title>,<text>離離河畔樹。磊磊澗中石。去年秋雨盛。水深渡不得。今年天氣淸。行人不濡舃。夷險敢擇蹈。霽潦隨遇適。請看誓海文。鯨濤視安宅。</text>
<title>松嶺望海</title>,<text>天開地闢茫蒼邊。碣石長城直眼前。會與滄溟鏖一陣。莫敎容易賦新篇。</text>
<title>姜女廟</title>,<text>半壁丹靑老樹悲。斜陽立馬爲躕踟。文山大筆芳名遠。王建淸詞古蹟疑。自是精誠能透石。非因貞節強名祠。愁眉似愧巖頭字。岩頭有乾隆詩 何似曺娥絶妙辭。</text>
<title>山海關 二首</title>,<text>銀鑰舍扉正向東。譙樓百尺倚長風。冀州風水三重遠。秦地山河百二䧺。大扁謬傳鄒嶧筆。遺民尙說武寧功。書生謾有腰間劒。去入嬴皇囊括中。尙書當年躍馬基。崩城一面鐵罘罳。中原也識非其有。一路先留夜遁時。</text>
<title>澄海樓</title>,<text>萬里長風八月秋。翩然巾袂俯危樓。長城斗入魚龍窟。碣石平浮杭浙舟。目極空虛輕外物。神遊廣漠藐中州。靑邱此去無多路。直欲乘槎泛漢流。</text>
<title>夷齊廟次成學士韵</title>,<text>殷廢周興捴已非。如今二字更光輝。厨人不敢供腥肉。祠下淸波洗翠薇。天下寧無兩是非。半山拗論翳淸輝。須知萬古綱常立。賴有西山餓採薇。</text>
<title>灤河</title>,<text>一曲灤河水。縈回徹底淸。胡塵飛不到。殷日照來明。問爾那如許。因人得以名。平生香一瓣。遺廟耿餘誠。</text>
<title>孤竹祠</title>,<text>孤竹風雖隱。篤生二子賢。千載讓國地。芬苾尙同傳。</text>
<title>杏山堡 當在松山堡下</title>,<text>今年河北去年南。松杏之間百戰酣。洪祖降幡兵氣墮。袁熊舊壘朔雲含。朝中不息分門議。塞外曾無死義男。過客空悲殘刦遠。邨翁無復啓禎談。</text>
<title>玉田聯句。順押講絳二韵。</title>,<text>荊歌風寢微。召化世無講。成仲。 㙜屹楊▣懸。畒荒藍煙耩。養仲。 紆軫植篁邱。飮馬飛沙港。成伯。 于役周原諮。載驅抑磬控。成仲。 壤鄰漁陽鼙。士閑哥舒捧。養仲。 匣光鞱射斗。囊什收琢玤。成伯。 冠帶委猿狙。樓臺幻蜃蚌。成仲。 有懷疇送董。無才可說項。養仲。 俗靡被文墻。志局守錢缿。成伯。 殊音困佅傑。偉服竦𠈵傋。成仲。 一淸緬河黃。三輔竚衣絳。養仲。 長風得野大。肅霜候秋降。成伯。 邈矣軒畫區。茫然禹䟽洚。成仲。 薄遼爭營灤。近汴均睢虹。養仲。 灴疑葛仙跪。䠛憶薜守戅。成伯。 唐浦湧波纈。靈洞吼飈撞。成仲。 留心訪典献。翫目厭衚衖。養仲。 攬涕終山葬。馳神卽墨閧。成伯。</text>
<title>行㙜言必稱泰山。戱題。</title>,<text>泰山頂上更瞻山。道體無窮不可攀。何事吾人低着眼。廣觀高下自崖還。</text>
<title>和行臺昌藜韵</title>,<text>文垣千載大宗師。吏部孰能軒輊之。開口便言三敎辨。洗心高出百家詩。當時籍湜降幡竪。降及歐蘇戰皷衰。文筆峰前空駐馬。寥寥後世子雲誰。</text>
<title>次背陰堡壁上韵</title>,<text>一曲巖阿小店東。人家半在澗聲中。雲窓㢠帶千鬟碧。霜壁留看數葉紅。過境偏知佳趣足。歇時還惜客心忩。此間定有衡門士。莫把尋常逆旅同。</text>
<title>又用玉田前韵</title>,<text>玉田表疆古。圖經驗夙講。善哉陽孝子。千年瑤圃耩。朱堤金出礦。合浦珠采港。圭瓚發孚尹。磬球協拊控。昆岡遭烈焚。大地交捍捧。麻峯氣悽愴。寶莊竭珷玤。名歸刻舟劒。影空吐月蚌。召伯舊采食。營灤據腰項。欒葉大於召。士㱕如錢銗。金㙜馬千里。駿骨何儋傋。云何七十城。一敗牛衣絳。樂生世已遠。慶卿才益降。嬴氏遂蚕食。勢若滔天洚。弱國無譏檜。列縣同小虹。悲歌出性情。厥民尙直戇。往往屠門士。酒酣玉壺撞。落日督亢山。秋風漸離巷。一笑浮大白。今古蠻觸閧。</text>
<title>和費芝田</title>,<text>皇居䓗欝氣佳哉。五劇三條繡戶開。東海行人無眼力。黃金虛過馬羣來。靈芝三秀倐凄風。壯士悲歌劒氣䧺。七子文章今已變。何人健筆壓衡嵩。楓落吳江愜願聞。阮翁小集蕩烟雲。煩君莫作頭臚歎。織出春機錦繡紋。臨岐誰爲賦驪駒。夢裏空花乍有無。一幅慇懃瓊草色。伊人若覩美而都。</text>
<title>燕舘詠菊</title>,<text>搖落値云莫。欝悒滯若箇。成仲。 籬緬徵士陶。市邈酒人軻。養仲。 夢亂愁抽絲。跡覊同黏糯。成伯。 畵蘭無着處。折瓊寄阿那。成仲。 愛玆中黃禀。於爾嚴霜奈。養仲。 含芳德肥遯。傲寒風立懦。成伯。 幸隣執玉淹。持慰餐氷癉。成仲。 粲分金色佳。旉看錢㨾大。養仲。 論心媲貞直。徹香無遮邏。成伯。 比蕊巧賽翦。吐綬整如摞。成仲。 淸勺思鴨醅。凉序惜螘磨。養仲。 墨祀殷山古。靈飧楚歌些。成伯。 靜姝媚幽獨。高士忍窮餓。成仲。 邃潭民多壽。馨譜史可佐。養仲。 迥爾若矯翔。天然去磨磋。成伯。 尙欣葆衣冠。不敢褻咳唾。成仲。 露華霑仍亞。茶烟裊更拖。養仲。 隋綵安事綴。唐荔不用駄。成伯。 淡協卯樽盎。淸喚午眠惰。成仲。 勵操勖所尙。蘊馥寧求播。養仲。 寒光爭月潔。勁質辭風𥳽。成伯。 粉蝶猶邂逅。雺雨莫損破。成仲。 空懷孟帽嘲。堪作柳邱賀。養仲。 掇英憐紉佩。留芬愛襲𧝂。成伯。 縱喜羣芳殿。叵耐重陽過。成仲。 幾花開故園。長句添新課。養仲。 相看伴寥閴。欲出嫌堀堁。成伯。 竹友歆風咲。梅兄挹雪卧。成仲。 孤標盥始對。渴河澆恐涴。養仲。 晩節表獨秀。衆葉紛如剉。成伯。 靑眸托神交。白首愧志挫。成仲。 心期炤芬雅。世態嗤詭夎。養仲。 旅舘眞得所。小盆仍淸座。成伯。 卉木人猶愛。風月罪甘坐。成仲。 歲闌勔介石。植物匪取貨。養仲。 攬華空徘徊。誰是郢門和。成伯。</text>
<title>石皷歌</title>,<text>石皷之作二千年。表章昉自昌黎歌。坡老讀詩重致意。歐公集古三疑何。狂秦僭周指擬舛。陋儒雌黃皆操戈。遂令周序古法器。剝蝕甚於風雨磨。考證學盛大道闇。邱索墳典紛包羅。蠧魚識字眼暫明。其言皇矞其冠峩。斷綆汲井惻寒泉。金椎發塚壞荒阿。聘辯自許後出巧。杜撰合被大方訶。周鼎殷彜誰眞贋。汲書竹紀何正訛。古來字體變如雲。不辨程隷况蒼虯。此皷高古媲魯薜。其聲大遠邁龍鼉。吉日車攻東都詩。辭旨沕如執斧柯。盛唐諸公傳聞近。文章織出雲錦梭。煌煌大篆四百字。肯比晉魏交蚓蛇。滄桑百變凡五徙。斷臼復圓搜村娥。粲若經緯羅秋旻。澄若江漢別小沱。木欞護持憶鳳翔。內殿尊閣稱宣化。儼然列置夫子庭。譬如十哲分四科。瓊樹鴻紳含太初。至今瑞氣衝霄多。天豈無意超嬴焰。物亦有數輸燕駝。政㞼小惑不足辨。識者視如烟雲過。今世何人可言詩。昔聞端木對如磋。緬懷宣王恢周業。四海來同朝洛波。文召武方藝巨籕。王道蕩蕩無陂頗。于時大獵勒于皷。良工攻石山之他。九有陸沉今天下。琬琰至寶受媕婀。我來訪古舊京師。百回盥讀十摩挲。假使其文未盡信。武成數策猶堪哦。榻歸越槖千金重。蘭亭絹紙白如鵞。季札過魯聞韶濩。考父適周求猗那。平生不嫺魚魯學。燕市劒筑悲漸軻。安得玉帛明堂會。鳳鳴岐陽圖出河。皷乎皷乎且俟時。天運不應終蹉跎。</text>
<title>太學</title>,<text>皇王有大猷。三代共此學。治平實權輿。兵刑與禮樂。於乎魯夫子。天縱所立卓。芬苾萬世土。肅肅廟楹覺。嘉靖正廡祀。後儒尙疑駁。况此冠屨倒。恐汚江漢濯。小子來何晩。掩涕麟筆邈。寄語洪成伯。卽此瞻岱嶽。成伯每有一登泰山之願故云</text>
<title>皇城</title>,<text>我觀燕之都。胡爲此皇城。風土大漠寒。民俗北方勍。胡羯與爲隣。呼吸煙塵驚。文皇自藩升。采邑遂定京。四葉土木變。幾致神器傾。滿人據而有。意在㱕路平。西京䧺四塞。東洛均八紘。悵望承天門。黃河幾日淸。</text>
<title>朱夫子手筆軸</title>,<text>客從市門來。寶軸擎雙手。軸長過人頭。絹紙色淡黝。方嚴四大字。眞氣動壁牖。斂袵跪且展。曰我考亭叟。復有醉學士。銀筆欵其後。夫子不試藝。心畫邁顔柳。恭惟揮灑際。深衣整大綬。近世貴米蕫。誰能珍而有。</text>
<title>讀三藩紀事</title>,<text>溫公失冦葛。紫陽正其義。煌煌三帝統。誰敢藩方視。桂籌已稽顙。瞿黃空血淚。如何鉤距爭。忍於偏安地。最惜隆武皇。奮發匡恢志。天運可奈何。崖山紅日墜。遺民散如烟。斷簡多逸事。挑燈更拍案。髮竪弁卷字。</text>
<title>覽開國方畧</title>,<text>南北限華夷。意不在中國。奇渥始生心。混此一統域。逖矣長白野。蕞爾生女直。滿萬䧺天下。識者詎能測。天聦業始大。順治席其力。俘奴啓門納。一蹴坐皇極。妄言得國正。借問于何得。痛矣南城事。忍見卷中刻。</text>
<title>文筆峯</title>,<text>易識復難忘。昌黎文筆峯。天晴猶積翠。風肅見其容。遠望高岡鳳。平看淸水蓉。退之雖已邈。吾欲巢雲松。</text>
<title>撫寧縣</title>,<text>此地山川美。民風比屋淳。宛如絃誦里。不見市門塵。篤行安豊士。高年絳縣人。燕京大都會。駔儈亦朱輪。</text>
<title>萬佛樓</title>,<text>我是儒門老簪紱。不解佛語安說佛。西天三世燃燈始。東來六祖曺溪訖。中間大千恒沙界。五十三佛指可屈。莫道一心化萬佛。佛佛心心是何物。莫道衆生且佛性。善男信女皆竪佛。萬法歸一一歸何。色色空空如辭誳。嗟乎聖廟絃歌絶。匝地金壁招提屹。</text>
<title>東嶽廟</title>,<text>五嶽望秩虞典隆。岱宗寔居靑齊東。朝陽門外九衢交。特祀胡爲仁聖宮。珠琉龍卷神威肅。刮楹達鄕殿宮䧺。南斗▣生北斗死。輪回果報閻府同。八十一司何吊詭。種種象形誇愚蒙。上天尊嚴無已瀆。玉皇座高雲霄通。猶喜庭畔龜頭字。正統四年經始功。</text>
<title>圓明園望玉泉山</title>,<text>九月九日踈雨天。行人曉發車上眠。纔到西苑曙色分。金門綉闥來眼前。聞說皇輿登高去。靑繩路直無塵烟。指點窈窕雲霞際。靑出數峯名玉泉。玉泉之水淸如珠。飛流百道昆湖圓。綺閣迷樓此中樂。宜爾盤遊却忘旋。忽憶東園爛熳秋。黃菊紅萸屬誰邊。</text>
<title>煤山閣</title>,<text>昊天不復聖不作。玄黃晦蒙氛塵惡。太歲涒灘如隔晨。微臣哭望煤山閣。忍言煤山當日事。烽火燭天天爲拆。歷數千古訖運際。未聞殉社吾皇若。所以感激天下士。樵翁乞兒皆毅魄。鳳陽松栢摧折盡。靑田畵圖疑信錯。帝眷東顧三壇屹。嗚呼北方不可托。</text>
<title>五龍亭</title>,<text>帝命龍師擾五龍。赤鬐翠角雲氣從。玄圃日長懶耕煙。口噴沆瀣春溶溶。紫微左垣十二樓。樓下瑤池玉芙蓉。龍師叱龍龍作亭。錯落五點羲圖重。六鰲駕蝀跨銀漢。天孫織錦衣無縫。脩文羣仙集北斗。瓊樓夜宴飛霞彤。康回觸天東南傾。龍乎胡不歸海宗。</text>
<title>五鳳樓</title>,<text>五緯昭乾象。重樓壯帝居。達聦虞殿闢。懸法漢網踈。旭日含綸鳳。嚴更合鑰魚。傷心三跪地。滿字午門書。</text>
<title>鸚鵡</title>,<text>偏憐綠衣使。猶帶隴頭春。艶質憐花簿。靈心惜鳥身。應嫌虜氣惡。能識漢冠新。近代無宮史。憑渠說與人。</text>
<title>槖駝</title>,<text>自是胡家種。云何漢畜齊。肉峯疑地拔。氊酪使人迷。朔野黃沙濶。陰山白草低。穹廬三萬足。宜爾早還棲。</text>
<title>擎天柱</title>,<text>屹然高百尺。龍首勢干雲。砥柱衝波劈。金莖瑞露紛。儼臨黃道正。長護玉墀分。千古文山節。空憑帝夢聞。</text>
<title>象</title>,<text>巨鼻雙牙制。偉軀四脚安。周京皇輅徙。唐苑劫灰殘。若有悲鳴意。非因駕馭難。治平占法象。莫作毛蟲看。</text>
<title>玉河橋</title>,<text>汴口舟車會。天津士女遊。蜒蜒虹飮水。齒齒鴈橫秋。䟽明堂凈。椎磨鬼斧幽。橋西有㱕客。風物錦囊收。</text>
<title>琉璃廠</title>,<text>地號琉璃瓦。丹黃與紺靑。委輸交九軌。璀璨列千扃。奚直波斯寶。猶存魯壁經。市門觀俗尙。雕琢少眞形。</text>
<title>玉蝀橋</title>,<text>逈引三河大。平臨萬戶繁。樓㙜渾倒影。魚鳥欲忘言。人代滄桑變。光陰車馬奔。煤山贍咫尺。淚入壽皇軒。</text>
<title>碁盤街</title>,<text>翫月碁盤正。午門影畫簷。始盈欣掛鏡。微缺訝如鎌。地曠光輝倍。天晴眼目厭。腥塵多少客。誰能淸境淹。</text>
<title>極樂世界</title>,<text>萬佛須彌座。十方貝葉塲。天花飄法雨。山骨露禪霜。屢歷旁門險。方知凈界凉。回頭還一哂。名敎自吾鄕。</text>
<title>洞庭留賞</title>,<text>移來一面洞庭春。畵閣雕甍步步新。玄武樓船空闢地。艮山花石捴迷人。虹橋十七通仙界。寶塔三千湧佛身。休唱西湖荷桂曲。遣民無復淚沾巾。</text>
<title>皇庄</title>,<text>十里黃雲闢草茅。皇家獨占上腴郊。灌通石閘平湖水。暎帶沙堤細柳梢。聞說篝車皆入帑。那曾雉兎各安巢。姬周徹法今何說。僨帥空廛捴惹嘲。</text>
<title>銅牛</title>,<text>良工皷鑄幾周星。背上乾隆御字銘。波劈石鯨臨碧沼。門隣金馬接彤庭。䟽河盛蹟人何在。捍水神功語不經。荊棘銅駝悲舊物。夕陽無語對雲屛。</text>
<title>繡漪橋</title>,<text>極目平湖秋色寒。太行雲盡鴈聲殘。山河不異令人感。風景無邊着語難。漢苑離宮碁局正。燕都全幅畵圖看。皇車聞自盤山返。夥爾沈沈樂宴安。</text>
<title>鳳凰墩</title>,<text>珍毛落盡九苞衣。阿閣岐岡事已非。千載湖心靑出嶼。數重樓影繡交闈。秋淸遠峀窺簾近。水靜遊魚上釣稀。安得小舟泛夜月。朱欄十二朗吟歸。</text>
<title>辟雍</title>,<text>上丁舍菜羽旄迎。鍾皷於論璧沼明。三老乞言隆古禮。四方來極自王城。圜橋聽講名猶美。射策掄才義浸輕。周道卽今成鞠草。芹宮咫尺市兒行。</text>
<title>石經</title>,<text>一統車書萬國同。鴻儒誰是六經通。漢都舊刻徵何處。魯壁合編在此中。尊閣尙知斯道重。流傳堪裨聖門功。六丁一夜移山力。安得輸來泮水東。</text>
<title>文丞相祠</title>,<text>腥塵一點莫敎飛。諸葛遺祠元聖衣。景仰平生今始拜。從容一死古應稀。人間不盡崖山淚。頭上長懸宋日輝。四百年來涒灘變。何如史老又同歸。</text>
<title>進士題名碑</title>,<text>簪花不用曲江尋。大字穹碑古杏陰。夫子宮墻三物盛。皇朝科目百年深。名家揔列袁楊世。多士長懷賈蕫心。八股累人風日變。許多誰是比南金。</text>
<title>魯齋手植槐</title>,<text>千年老榦閱寒霄。雨露曾沾鐵木朝。大節終看慙鄭謝。旁枝差喜辨江姚。梧桐葉隕鸞巢遠。樗櫟中虛蟻穴招。講樹餘陰猶愛惜。北人相戒莫薪樵。</text>
<title>皇城謁廟</title>,<text>孟冬辛卯朔。頒正如啓萊。皇廟端門左。晨謁乘輿詣。五更皷聲止。明星猶晻翳。十對羊角燈。兩行鳳扇衛。中央小黃屋。倐如屯雲逝。簡易乃若是。望之胡然帝。嘈嘈兩部樂。略存宮懸制。肅穆四無譁。紀綱尙不替。此夜帝王廟。誰復奠荔桂。</text>
<title>皇后歸園</title>,<text>燕都表四極。魏闕嚴九閽。如何樂不返。十旬又西園。傳呼路人辟。內家出宮門。未聞鸞儀肅。况見長秋尊。黃門四五隊。前列似虎賁。秦虢揔驕貴。繡轂闘風奔。皇朝家法正。二南敦化源。神州一陸沈。閫德嗟何論。胡不駕氊車。盡室逐北轅。</text>
<title>西舖朝集</title>,<text>覘國先覘人。才彦國之喬。接駕康伯市。朝貴紛招邀。三省與六部。名位固華要。䧺畧誰賓猛。篤學誰許姚。兜裘一色同。佅僸四座囂。最喜琳中堂。端默衆中超。可憐紀曉嵐。聽漏傴僂腰。脉脉不得語。茶烟徹寒宵。莫謂秦無人。東隣有繞朝。</text>
<title>南舘幻戲</title>,<text>大地無不有。百技呈笑談。老胡若呪物。抵掌語喃喃。擲空圓槃轉。開口烈火含。逡廵酒倒甁。活潑魚出籃。鮮桃與飛禽。信手囊中探。瑣瑣不足奇。只堪哄蒙憨。撒豆布八陣。點石化雙南。弄幻魔道傳。煽妖奸宄參。况玆障眼𧗱。環觀使人慙。</text>
<title>蘆溝橋望太行山</title>,<text>朝出順治門。南過桑乾灣。虹卧百尺橋。綰轂如重關。兩戎十三省。舟車會此間。綿邈大野來。淪漪素波環。天末疊翠濤。始見太行山。近作西園湄。遠邇巫閭鬟。砥柱與王屋。髣髴如可攀。朗吟白雲飛。長懷盤谷閒。幷州非故鄕。遊子幾日還。</text>
<title>心谷</title>,<text>路見文峰秀。思君彩筆新。如何瓊珮士。竟是毳裘人。黯黯河橋樹。遅遅朔野輪。洛閩私淑鮮。啖肉捴黃秦。</text>
<title>春橋</title>,<text>上人三士足。燕薊不虛來。易得窮途感。偏欣客懷開。瓊瓜聊復爾。歌筑已焉哉。珍重羅浮月。空載槖中回。</text>
<title>芝田</title>,<text>傾盖眞如故。分裾奈永違。朅來千里遍。談笑一宵歸。塘草詩猶在。江雲夢却非。論心恨交淺。不敢到殷薇。</text>
<title>孫生</title>,<text>孫子窮經士。班荊慰寂寥。墨帷應到老。硃卷已登朝。縱說耽墳典。何論佐舜堯。一官渠得意。㱕客悵寒宵。</text>
<title>寄芝田</title>,<text>海內交遊少。人生聚散忙。謝家多寶樹。荀席有餘香。敢道知全鼎。猶應憶淡觴。東南人物盛。陰訪愧歐陽。</text>
<title>寄春橋</title>,<text>梅花扇面畵兼詩。詩是君心畵是眉。馬上百回披在手。猶疑西舘把毫時。大雅寥寥珠瑟絃。傳奇小品日爭姸。文章自是關時運。莫作推敲賈浪仙。江南二十四虹橋。其下游鱗玉尺饒。會待春來雷雨起。龍門一蹴上雲霄。</text>
<title>明日伯氏生朝</title>,<text>堂前不見綵衣人。明發悲懷此日新。莫道東園花樹晩。壽樽留待閤梅春。山海關東八里村。行人曉發遠鷄聞。要知笑拜無多日。歸路三分已一分。無雨無風四朔餘。王程如砥返征車。指南舊什是如畵。萬里長如發軔初。</text>
<title>路見先來報程</title>,<text>古碣前頭粘紙看。先來五日出重關。如今却羡君行快。飛渡遼陽萬疊山。三江一渡撥路平。灣啓星馳達漢京。遙知此日家人喜。尺素初傳萬里聲。</text>
<title>歸路</title>,<text>到頭村店認曾經。移步山川更換形。積水縈回鷄子白。遙岑羅列蟻封靑。遼陽物色寒猶薄。薊北行裝夢忽醒。猶恐忩忩看不盡。寒宵獨立滿天星。客意如流水。終須到海東。遠程偏易暮。前路更愁風。鄕信看看近。覊愁步步空。東關初滿月。歸日更如弓。</text>
<title>夾路植柳</title>,<text>一枝靑門色。依依折在手。西出樂浪墅。南至盧溝口。聞說康煕初。夾道種萬柳。表植四境分。栽培百年久。長條宛拖地。老榦儼成藪。行者憇其下。絲陰春夏後。已傳隋堤荒。誰有金城壽。却憶遼東伯。大樹悲風吼。</text>
<title>近郊鋪石</title>,<text>熊熊鐵木國。欝欝祖龍宅。四郊止四十。石路鋪如帛。齒齒沒罅縫。井井中繩尺。流水不敢停。飛塵爲之辟。朝日萬車奔。迅雷晴空砉。經營旣云嬴。䂓橅儘不窄。直接通河漕。無乃滄津石。終然浪用力。漢文露臺惜。</text>
<title>寺廟</title>,<text>五里一梵宇。十室一神㙩。突兀蛟鳳騰。煥燁丹碧照。岱嶽司命簿。梓潼秉文曜。奕奕壽亭侯。家家香火燎。堂子先祧祏。乩仙類魅魈。崇奉驗俗尙。褻瀆饒人笑。誰絶地天通。復見日月耀。永懷紫陽訓。獨立夫子廟。</text>
<title>廛市</title>,<text>四民觀王政。三垣列天市。錐刀日煕穰。諒非交易旨。何况尙外餙。侈靡爲觀美。百寶不適用。五色徒眩視。譬如梔蠟人。其中實枵爾。縱使波斯藏。充牣如山峙。何如西岐世。民人粟如水。吾俗䙡茅茨。願言伊耆氏。</text>
<title>路塵</title>,<text>無日天不風。無處地不塵。大抵燕薊然。土性細紛綸。車馬交其間。磨戛如粉匀。有時風捲之。四合迷絃垠。莾如涿野霧。靡適越裳輪。埃壒蘧廬地。堀堁閻浮人。塵塵與劫劫。誰能不緇磷。且須逆旅掃。莫謾元䂓嗔。</text>
<title>曉發</title>,<text>鷄鳴天氣肅。行者又晨興。磊落星光大。蒼凉海氣升。幸無陰雨窘。曾不燠寒恒。待渡龍灣日。何妨一夜氷。</text>
<title>九月二十二日</title>,<text>流虹舊節客殊方。天上星霜四載忙。痛哭微臣猶不死。永淸門外草色荒。</text>
<title>望角山寺</title>,<text>寺前飛瀑下爲溪。寺背層峰望欲迷。右顧庸關䧺古北。遙連玉塞起洮西。居僧不識三邊燧。過客空停萬里蹄。落日城頭勞悵望。行人未得一丸泥。</text>
<title>出山海關</title>,<text>今行奇絶冠平生。身仗王靈使事成。第一關頭車盖出。三千路上馬蹄輕。嬴家謾設重門險。晉水那聞十日淸。凾谷鷄鳴猶快意。年年堪愧飮氷情。</text>
<title>想望海亭</title>,<text>萬斛澄波一滌心。歸鞭恨未更登臨。梯航有路誰夷夏。桑海無邊自古今。萊市樓㙜虛影遠。遼陽城郭暗塵侵。東嵎出日吾家是。留待毗盧頂上吟。</text>
<title>憶姜女廟</title>,<text>貞女祠前暮鳥廻。巋然遺像淚眸開。誰知苦節今猶昔。空說行人去不來。萬堞長城悲浩劫。千年樂府愧踈才。山頭却憶登臨快。咫尺滄溟小似杯。</text>
<title>過遼陽思査古薌。和前韵。</title>,<text>遼陽城裏舊情根。二十年前畵扇痕。九佛山光無處所。相逢捴是市門髡。</text>
<title>瀋陽敬次先人步月臺韵</title>,<text>中秋端正月。復上望鄕臺。擧目三河在。回頭卄載來。孤鴻詩外盡。叢菊淚中開。此地鮮民感。那堪把舊杯。</text>
<title>思萬泉翁。和舊韵。</title>,<text>瀋河東北萬泉廬。猶記當年下榻初。有客重來華表鶴。無人更問子雲書。夢中春草浮生短。庭畔秋蘭舊面踈。梧月小眞今在否。自憐霜髮亦紛如。</text>
<title>薊州觀塲</title>,<text>關聖秉正直。普天齊顒昂。云何颯爽姿。嫚媟在戱塲。盖像五關事。獨行千里疆。唉彼黃鬚兒。錦袍欲餌香。靑龍與赤兎。怒髥如戟張。余見肅然敬。敢以偎儡當。優談假孫敖。雍琴泣孟甞。恨無孔丞賢。▣言叱虜倡。</text>
<title>深河戰墟</title>,<text>落日深河店。行人久停車。停車問爲誰。無乃柳下墟。往者天地圻。微爾左袵歟。東藩一偏帥。大義判熊魚。萬折必東之。百世可質諸。陵律獨何心。狗彘不食餘。吾祖有感什。屠維大筆書。莫言地偶同。胡然淚沾裾。</text>
<title>川楚回卒</title>,<text>氊裘亦久安。草宄失外禦。幽險仇池穴。桀黠蠻溪女。借問荷戈卒。無已勞苦汝。北平七千軍。強半死川楚。烏喇與龍江。生還且幾許。鷄犬駭村閭。飛輓罄帑貯。聞說鬻官金。職爲供徒旅。何當賦出車。驅除廓四圉。</text>
<title>北平射蹟</title>,<text>將軍射命中。非爲巧力藉。譬如庖丁刀。目無全牛髂。想像夜獵時。神與矢俱化。匪虎亦匪石。石中虎受射。以玆比吾學。知到理不差。未聞龍額貴。虛𢱍明月弝。頑物獨何幸。流名耀夷夏。荒墟塞日黃。惆悵驅征駕。</text>
<title>煖炕</title>,<text>燠室凉軒兩不宜。無欞無閾一張椅。若敎古制元如許。戶外那憑二屨知。炕法專看竈口奇。呑烟功在引風時。排來直堗長如楕。火力能全發不遅。</text>
<title>燔甓</title>,<text>甎甓尋常日滿車。遼陽以後賤如沙。金城鐵壁還何說。卍字雕墻野店家。虞陶周埴世云遐。窰法傳來古意差。試看未央瓦當字。何等金碧競奢華。</text>
<title>葬車</title>,<text>靈車載路陌錢招。笳皷殷空繡盖飄。始識娛屍元北俗。聚觀還似戱塲囂。輓歌斷續答悲簫。一掬蓬科落葉蕭。家禮書儀俱不用。楊孫葬法幾何遙。</text>
<title>風車</title>,<text>田家妙用踏風輪。洽似葭灰皷氣新。須識西疇勤力苦。一分精二分塵。良工制器利生民。鼎臼中間日用親。若使漢時傳此法。借箕無復誶姑人。</text>
<title>揷花</title>,<text>金枝珠蘂五花紋。少婦家家揷䯻雲。獨恠前邨霜髮媼。殘葩數朶滿頭芬。永日芳閨爇麝薰。綠鞋縫罷懶緗裙。試看多少簪花女。能讀床頭烈女文。</text>
<title>纏脚</title>,<text>金蓮步步助嬌姸。三寸何曾繡襪纏。華俗却招胡女笑。南朝陋習至今傳。弓鞋窄窄小如拳。背立東風却恐顚。莫道楚宮多餓死。輕腰猶得步瓊筵。</text>
<title>彈弓</title>,<text>羊膓弦直竹弓圓。應手聲聲捍撥彈。人器相須元妙用。須臾滿地雪花寒。江城傳種惠東韓。千載斯民得不寒。獨恨吾人心手拙。終朝彈得一斤難。</text>
<title>䥷刀</title>,<text>錢鎛鋤鎌捴閱來。䥷刀新制眼初開。看他利器無虛發。代斲寧愁血指灾。一束生芻幾剉回。鐵釵木質好安排。遠行僮僕多辛苦。分付丁男秣馬催。</text>
<title>磨驢</title>,<text>一鞭隨後四蹄輕。終日盤旋這裡行。只爲眼藏遮得盡。未能寸步進前程。北地多驢牧養輕。運柴擔水倩人行。華山處士今何在。滿目飛塵舊踏程。</text>
<title>石炭</title>,<text>何山有石色如鋼。鐵冶飛灰百鍊強。融作玄泥凝作炭。紫烟一點滿城香。獸炭金爐內屋藏。盧兒帳裏沸蘭湯。北入近日看如土。駝背家家駄萬箱。</text>
<title>寧遠路中</title>,<text>漠漠歸鴉帶暮天。嗚呼皷角度長川。邊門僻野無文士。北地高寒揔旱田。背後光陰都過了。眼前境界尙茫然。西來萬里成何事。贏得紛紛雪滿顚。</text>
<title>哀袁都督</title>,<text>君不見滿洲小兒驚裭魂。大明都督身姓袁。鋪氷城外嘔血臺。至今礟聲天地掀。岳家軍散黃塵漲。杜郵劒寒碧血翻。遂令皁旗長驅入。長城壞矣誰爲藩。莫道一着枉拔毛。吾皇自有推轂言。又不見熊公眼光空如炬。北來騎劫鹿豕奔。</text>
<title>恨祖大壽</title>,<text>寧遠城西石樓高。大字勒功三世譜。云是天聦舊俘奴。萬人戟手嗤且怒。嗟乎一死終須有。壽也胡不念爾祖。凌河軍沒欵書通。錦州城破降幡竪。只緣惜得劒頭魂。矢窮力竭甘爲虜。鞮汗山前一椎䯻。胡面漢膓誰能覩。寄語來世掌鉞人。全軀保妻徒自苦。</text>
<title>閱塘報</title>,<text>我琴欲彈南冠操。送殘三秋玉河隈。倡優鐵劒誰利拙。覘國只憑一爛報。熹平鬻官壞大柄。潢池弄兵虞小盜。禁網漸密多忌諱。聦明自衒無隱奧。羣臣日上泰山頌。制書數下宇文誥。三省六部如逆旅。初年已遜乾隆耄。不分虞臘與虢稔。此事終非消息好。何時漢家定三章。衡石牛毛一廓掃。</text>
<title>聞陳德事</title>,<text>借問何物一陳德。萬乘欲刺九閽側。莾羅觸瑟五步急。張差擊挺三案惑。小賊諒非博浪椎。羣䧺喚起渠何力。驅車朝過順直路。市人指點行人嘿。</text>
<title>觀越南紀</title>,<text>漢世交趾九眞南。伏波銅柱戰功戡。昉自唐季比外藩。厥篚珠貝曁香楠。陳黎興亡等凡楚。阮氏二世安足談。越南易號憑邸報。聞道巒酋農耐男。堯封禹服嗟已邈。海外奇聞佐詩凾。</text>
<title>憶李揔兵</title>,<text>黑槊家風左捴兵。龍蛇偉績任東征。山河再奠擅箕業。草木皆知隴李名。萬折朝宗悲舊路。一區香火尙輿誠。當年錯把陶奴視。誰識東門有嘯聲。</text>
<title>別賫便見家書</title>,<text>秪道連山灣吏來。那期半路尺書開。初聞信息心先㥘。欲坼緘封手更催。家國俱安寬客慮。朝廷無事仗羣才。宸工近日勤三晝。聞說阿兄講席回。盈盈犀角眼前羅。小札欣看畵墨鴉。待到吾行東返日。豳風七月讀能過。</text>
<title>見雪次慶兒韻</title>,<text>昔我楊柳來。今我雨雪去。王靈知攸濟。寧愁載寒暑。皛皛野中峯。依依三角山。慇懃前夜夢。千里入長安。</text>
<title>高堡早起。戱用官話。</title>,<text>月亮晌午歪。鷄叫一遍了。天氣冷不冷。泥道好不好。幫子睡覺麽。牲口吃草完。松山多大站。今日早起身。快快點燈來。些些好喫飯。別道該早了。恐怕路上晩。北京三千里。三分到一分。何妨慢慢走。家裏書信安。</text>
<title>行臺晬日</title>,<text>十月維寅日。行臺以降辰。桑蓬酬宿志。盃酌憶家人。長路甘辛傡。深情骨肉親。鄕園安信到。無復客愁新。</text>
<title>呈咨</title>,<text>專對國書重。瓊凾閱幾回。於今使事竣。爲仗王靈來。逡廵南宮跪。翻爛淸字開。弇翁稱點㓒。故紙只堪哀。</text>
<title>演儀</title>,<text>蕝儀元古禮。磬折更何分。臚唱驚牛盎。朝衣愧鶴雲。祗宜循簡俗。何妨去浮文。環視紅兜簇。渾疑赴陣軍。</text>
<title>領賞</title>,<text>盛際猶淸議。凌霜竹帛靑。披裘亦崔老。乘駿奈歸亭。非不夷將凂。那能屈獨醒。吾儕拱手受。恬若禮藩屛。</text>
<title>受宴</title>,<text>西舘三旬滯。歸心月上弦。恠來上馬宴。正値回車天。越飮那堪醉。曺金愧未懸。鄕園有佳酌。歸倒閣梅邊。</text>
<title>頒曆</title>,<text>造曆元軒制。協時盖舜風。如何秦統閏。乃與夏正同。天意觀來復。人情望屢豊。咨官恭執役。新朔又寰中。</text>
<title>見老杜無端盜賊起之句。三人一笑。副价有作。戲次識感。</title>,<text>盜賊無端起。非緣乏聖朝。䧺關遺地利。飛騎壯天驕。灰冷煤山閣。波沈玉蝀橋。驅車松杏野。揮淚朔雲遙。又疊客愁凝雪意。沈靄遂連朝。望野人全小。衝泥馬不驕。山迎背指路。水落重過橋。遼瀋猶多日。鄕園近更遙。</text>
<title>皇蚕壇</title>,<text>公桑千樹護蚕眠。三繅何年供紞玄。聞說西園皇駕駐。翟衣同泛畵龍船。</text>
<title>芭蕉園</title>,<text>三皇寶錄告成時。學士蕉園洗草詩。白首孤臣簪筆退。四年書局汗靑遲。</text>
<title>高麗堡</title>,<text>一區茅屋里。數頃水田秋。古堡名猶美。遺民世已悠。誰能豊社識。無柰楚人咻。舊蹟憑何問。斜陽立馬愁。</text>
<title>威遠㙜</title>,<text>荒㙜獨立遡寒風。今古沈吟落照紅。咫尺重關深似海。何人能得意其中。</text>
<title>初寒</title>,<text>今日始冬令。信知行路難。轎安如坐露。裘重覺身單。病僕迎風噯。疲驂㥘雪盤。黃塵方四漲。愁殺射眸酸。</text>
<title>孫石風</title>,<text>孫石孤魂浪拍空。年年十月起蓬蓬。誰知海外浮家子。噓送遼陽萬里風。</text>
<title>遼野觀天</title>,<text>生長東方五十年。井中擡頭坐看天。大火初流西出遼。定之方中北過燕。燕遼大界視諸掌。一望平野路三千。恰似一部覆釜儀。地面開平天割圓。三十六度北極尊。九曜五緯卄八躔。金烏玉兎相出入。中間九道平如弦。傅巖老叟特煌煌。箕尾近與靑邱連。仰視紫微五帝座。淸蒙一氣迷黃玄。蚩尤之旗竟天起。北風贔屭天柱顚。媧皇石破秋雨逗。四餘吐氣三辰愆。我欲乘槎浮銀漢。下視齊州九點煙。東窮扶桑西若木。王良造父爭後先。安得河淸聖人生。七政順軌歸璣璇。文昌帝君啓聲明。南極一星祈永年。閶闔晴開九萬里。三階廓淸黃道平。近日天狼光稍斂。意者東井貫珠聯。羲輪幾時行南陸。剝復至理天心全。甘石已古裨梓遠。測管小見何茫然。却憶吾家松宅眼。滿天星斗澄鏡懸。</text>
<title>木廠</title>,<text>蜀兀栽培少。荊輸峙積多。徒令斧斤入。其柰棟樑何。野櫟難支廈。邊桑競起戈。我家長向樹。日下土門波。</text>
<title>冷井</title>,<text>湛然氷雪裏。生色更紺幽。甜水差堪比。腥塵不敢遊。味宜龍井熟。名爲虎跑留。多謝蒙泉㓗。應無濯足愁。</text>
<title>踰兩嶺</title>,<text>斷壑中盤路。層峯下揷根。地形分兩界。天險作重門。叱馭元臣職。旋車亦主恩。山腰猶佇望。千嶂隔鄕園。</text>
<title>步踰靑石嶺戲示兩价</title>,<text>靑石之嶺高揷天。斷磴層崖九盤旋。孟冬飛雪凝作氷。倒鋪百丈明鏡懸。我車汰滑欲飜倒。我馬凌兢不能前。安步可以當蹄輪。不如吾脚吾行便。一筇在手二人扶。身輕忽覺如登仙。二公貴人坐車當。十步九息何蜷連。却憶聖祖寒雨曲。小臣不敢憚仆顚。高車駟馬其憂大。何似高歌紫芝篇。</text>
<title>副价</title>,<text>養仲國之彦。雋才何迢邁。聲氣卽之溫。藻華粲如畵。夙被聖主知。卄載西淸界。云何獨賢勞。三世赴燕价。浩然登車去。遼薊視庭廨。放翁萬首詩。八十猶餘債。公今得償之。筆落風雨灑。譬如庖丁刀。千牛游刃解。籍湜僵且汗。分堪下風拜。更待紫閣陰。鼎坐一笑話。</text>
<title>行臺</title>,<text>周瓚盛黃流。商鼎畵文雷。借問誰能似。得吾成伯來。墳典固芻豢。風雅又醴醅。奚直絲綸美。夙期經濟材。君子衣錦褧。謙謙自抑摧。四世敦戚契。大庭昔追陪。今行得惠好。傾倒底蘊開。愛之何以贈。贈君歲寒梅。努力且孟晉。前程百天㙜。</text>
<title>自詠</title>,<text>少無適俗韻。半歲東崖屛。學業矇前經。軒晃違素性。自從攀髥痛。秪合謝朝請。孟冬十月氷。星軺返北聘。泥淖我馬顚。雪壑我僕瞠。試問崎嶇險。何如䆠海穽。窃幸王靈仗。利涉萬里夐。况得二大夫。愛護手足並。詩什慰覊旅。餐飯無疾病。歸卧花樹下。永言聖澤咏。</text>
<title>裨客</title>,<text>我行無所事。諸君胡遠適。對床戲穉弟。倩書有士石。七十驅萬里。洪老最嚄唶。不病安用醫。時時聊切脉。莫言二公人。公客卽吾客。南君貌可愛。李生才足惜。徐尙特醇眞。俱登靺韋籍。况乃心谷遇。德翁元功策。最憐一洪裨。飛撥先出柵。且向諸君謝。無忘今日役。</text>
<title>象譯</title>,<text>近者象譯弊。患在額員廣。交易旣失利。餼廩不足仰。年年飮氷程。名以舌人往。初入如聾啞。再至略彷像。脫有緩急警。此輩交兩壤。何以善禮際。何從測影響。有國得人力。所貴有素養。汰冗任方專。公選才可奬。然後責其用。募勇不待賞。請君覘燕中。多是季世象。</text>
<title>雪</title>,<text>驅車大張嶺。飛雪壓人來。遙野矇矓去。空山寂寞回。岸崩前趾白。樹倒半邊堆。慘憺增寒色。詩情斗覺催。</text>
<title>麻姑嶺</title>,<text>紅葉黃花兩岸明。今來一色白瓊英。桑田碧海元如許。更向麻姑嶺上行。</text>
<title>傔從</title>,<text>國俗任吏胥。盛際多名傔。主人臧與否。觀於從者驗。親隨卽家人。賴慰遠客念。茶湯替呼喚。筆硯供揮染。扶過層氷嶺。伴宿孤燈店。附驥致千里。心目爾同俺。乘傳且傳餐。於渠無已僭。最喜君實僕。權鹵性不厭。</text>
<title>徒御</title>,<text>西州多遊手。甘爲車下御。營校執鞭鐙。齋儒冐泥淤。看作美職遷。往若得意處。道塗袵席視。家鄕弊屣去。年年飮氷程。行者頗有助。通話譯舌遜。襯身傔僕與。往往稍黠者。邊情亦覘覷。如何更北望。回棹鴨江曙。</text>
<title>驛驅</title>,<text>車前彼何人。七分像麁胡。不巾復不襪。弊葛僅掩膚。入市恣醉酗。過店積欠逋。嫚語稱高麗。捴緣爾驛驅。遂令禮義俗。受侮臊羯奴。其情亦云戚。贏得口腹糊。東人作事煩。輜重亘長途。百弊由玆興。胡不簡爾徒。</text>
<title>馹乘</title>,<text>間關六千里。寒燠百卄日。我車式遄歸。馬功居第一。奈何馬上人。罔知馬之疾。芻豆不得飽。鞭策莫肯恤。僨轅固旋濘。歷塊寧虞跌。來時追風足。路死過十匹。朽骨誰能買。截耳空歸馹。君看胡兒騎。萬蹄平原逸。</text>
<title>出柵 二首</title>,<text>過關魚脫笱。出柵虎歸山。峯似迎人笑。溪流飮馬潺。故園從此始。今日得眞還。一宿猶餘債。溫坪草樹間。灣府槍軍擁後塵。大同馹騎步趍新。今朝始覺雙眸凈。不見車前辮髮人。</text>
<title>閑</title>,<text>巖頭啜茗桃花洞。馬上題詩文筆山。玉蝀橋前畵樓掩。昆明湖裏漁好還。</text>
<title>忙</title>,<text>斜日一竿投宿站。遠鷄三唱起晨裝。夢中歸路無夷夏。客裏流光換燠凉。</text>
<title>笑</title>,<text>袖裏禽魚疑幻眞。輀前簫皷雜歌吊。曉嵐學士腰立。甜水村翁抵掌叫。</text>
<title>歎</title>,<text>夫子宮墻淸字題。文山祠屋碧苔漫。衣冠古制歸倡優。瓜葛相親混滿漢。</text>
<title>快</title>,<text>澄海高樓第一層。遼陽大野無邊界。蘆橋俯瞰十三遙。紅店重過百二隘。</text>
<title>恥</title>,<text>陸子受金却不恭。魯連蹈海胡爲跪。簪紳漸襲徐袁文。珠玉空歸燕瀋市。</text>
<title>羡</title>,<text>九州同軌雙輪馳。百雉䧺城萬甓面。駝馬牛羊以谷量。鷄猪酒糆口無選。</text>
<title>苦</title>,<text>兩嶺入河氷汰輪。一門二井泥沈股。燕薊飛塵天地昏。連高惡水潢汗聚。</text>
<title>喜</title>,<text>五朔長程風雨無。三人同志弟兄似。連關夜燭尺書看。鴨水淸波小棹艤。</text>
<title>燕舘見家書</title>,<text>朝朝聞鵲語。夜夜看燈花。孤舘三秋客。尺書萬里家。蒼茫如夢裏。傾倒忽天涯。曉枕重披讀。安字喜偏加。</text>
<title>次赴燕餞席聯句韵</title>,<text>木屐山人寡朋從。白頭端合祠官俸。漢代金吾上將軍。三十勒石燕山頌。家傳文苑馬肝硯。筆力眞决洪河壅。李杜齊名托金蘭。袁楊奕世咬菜葑。公退薰香滿架書。室大如斗堯夫共。近來海內爲長句。千篇一轍羞遼䝋。盛唐以還變如雲。八股最爲詩家恐。六丈胷藏萬甲兵。蓄銳一發臨陣用。齊盟不敢滕薛長。比藝自息虞芮訟。執盞送我萬里行。大書特書春王統。此時四傑爭釣鰲。廣長三千六百綜。應接不暇匡廬勝。賓盧一身諸天供。磵松颼颼山禽磔。光氣射出烏紗㡝。字字神虬不可絆。使人𢥠然長跪誦。玉帛兩境杼柚空。鄭固弱國僞覇宋。儼若深衣揖羣儒。續袵鉤邊衡縱縫。快若龍門巨靈劈。排淮瀹漯䟽沮灉。粲若東井貫五珠。長風廓掃乾坤雺。誰識鷄林希世寶。神州卽今眞胡種。憑檻一揮爲四顧。鶻落兔起何豪縱。五言長城墨子帶。三疊新飜靑蓮𩌋。老儂肚裡無成竹。好縑祗堪充弊𧜇。硏田十年秋不食。四隣耒耟上上雍。願君更唱驪駒曲。西出陽關寄珍重。</text>
<title>記行</title>,<text>上之三年冬。舟梁大禮成。休慶湊如川。翼春封勑迎。邦典重報聘。使以謝恩名。匪才長南宮。敦匠屢效誠。庚申冠冊。壬戌嘉禮都監。猥膺敦匠。 與覩固何幸。專對寔大榮。徒淹汗靑期。三月承出疆之命。余時與修先祖實錄。捴裁官筵請校役告訖後。拜表行期。退以七月間。因有事史事未就而行遂發。 謬冠拭玉行。自纏西河悲。摧膓萬事輕。大哥况窮。衰疾日淹嬰。遠遊諒非時。小別亦云驚。顧念敢言私。微軀獻聖明。親朋惜我去。三餞北山營。離章動百軸。別酒傾千觥。發之風泉思。和以燕趙聲。吾亦頗歆動。意逐浮雲征。是歲大淵献。孟秋日癸卯。拜表十一日卯時 書雲涓吉期。大庭禮拜表。三呼恭舞蹈。千官色變愀。弱國事堪哀。冠盖歲交道。悽愴𡶗峩氣。豈獨罄蜀寶。慚愧上价名。逡廵擎黃褓。殊恩便殿對。尺五香烟繚。俯軫原隰苦。仍詢歸晩早。謂臣久陪講。天語更申勞。便蕃自天隕。內府繭紙標。寵錫邁常格。探推昔日造。犬馬徒抱誠。螢爝曷云報。聖軆如岡陵。聖學貫微奧。三畫闢延英。六經勤講討。親賢以出治。洪惟我寧考。愛君一寸心。嚴畏未罄抱。怵惕久未退。感涕盈襟掉。階前卽萬里。此日頭欲皓。暫留銀㙜飯。羣仙爲我貌。遅遅掖垣過。倀倀郭門繞。華舘倒班至。拜表百官倒班 六曹杳黑草。㓒字截肪紙。弇山文可攷。吏慢寢不古。胡亂多訛藁。屢閱皆冷眼。到燕輒悔懊。捴緣欠誠然。奚徒忙錯了。今行特愼重。字字畫以爪。副价素敏識。行臺特年少。行事仗二公。吾不憂目眊。欝訖謝諸公。擧手面面好。左右相徐台邁修，蔡台弘履，閔台台爀，李台勉兢，李台魯春，吳台大益，李令壽成作別。 沙峴國西門。重關可禦暴。北客從間道。揷松眞堪笑。陟峴初回首。已覺城市杳。弘濟院前路。家人先我到。倚松設陰棚。午羞備行竈。親朋及姻戚。遠于更傾倒。舊識俱懷悵。何論傔與皁。從侄尙愚，容愚，文愚，榮愚，徽源，若愚，朴從兄仲儼，安從汝參好源，李台集斗，畿伯徐台榮輔，尹令光顔，金令履永。 筵前不敢辭。最憐吾兄老。家務與誰論。朝議爲誰告。自弟一出後。山齋廓如掃。入室無懽悰。阿睹奈病嫂。兄今處西樞。優閑足自樂。碁枰長日消。園果秋露飽。燕薊豈云遠。望之可企矯。朅來月五盈。歸邇梅發杪。重重祝平安。握手淚暗攪。髧彼小犀角。牽衣忽啼叫。爾能知惜別。還喜性分曉。不願汝多讀。無病方是孝。珍果與彩筆。還日應歡譟。愛弟獨停行。少一良欝陶。賴有侍側人。聊以忘吾憂。會知有一別。王程敢久留。是曉天四低。欲雨滴還收。向午一驟注。前溪頓添流。欝欝昌陵口。歷歷黔巖頭。祥光護穹碑。聖蹟耀千秋。未暯碧蹄舘。主人開靑眸。主倅卽尹叔賓卿氏之子。次胤載禧。 楚楚近京味。官厨豊客羞。誰謂十室殘。供億侔大州。鈴軒敞多風。山翠入簾鉤。煌煌楣間什。曾經六龍遊。地比三輔重。雲近五陵浮。天縱聖多能。御射臺名留。我行從此始。百里半其籌。官燭不成寐。百感交客愁。忽憶李捴兵。兵驕喪盾叴。至今陰雨墟。猿鶴夜啾啾。三行始齊到。重新行李謀。同朝契夙深。近戚情更優。何曾酸醎異。宜若鍼芥投。先朝舊奎選。貳卿雅望尤。鍾鼎有韋布。胸海富索邱。二難愧糠粃。蒹玉不相侔。共勉推車義。奚止伐木求。下至裨與從。象譯亦我人。沕然無物我。和氣一家春。申申相戒勖。返旆如發輪。鷄鳴坐待明。縣道短䟽陳。華啣久踰分。祈免舊例循。裁書上伯氏。意多停筆頻。上言餐飯加。下言慕思新。更喜京尹在。飛傳遞撥因。甲辰十二日。▣▣日東出。▣▣▣▣▣。簷溜垂若銀。征車戒前進。步步遠紫宸。幷州故鄕語。身履始覺眞。二公省先楸。薄言山路遵。還如夢中夢。小別亦堪惜。親隨十餘人。遠送顧何益。勞勞路傍拜。欲候一顔色。惠陰嶺陰淸。細柳村柳碧。稍晩熱更甚。土香人面撲。濃雲走礟車。雨止還復作。轎窄似斗屋。下蒸氣上射。紙窓遠風遮。驅卒葷臭惡。絶憎轎制拙。粗重用不適。幾箇泛駕足。數里流汗白。路蹶多死馬。涓人睨不覔。域中三道最。星羅捴破驛。試讀考工記。輪輿詎無策。東人苦厭煩。見善不肯學。華制匪不美。尙昧同軌跡。曩聞耳溪䟽。三歎欽有識。▣臣在詢諮。秋事重民食。畿農大抵歉。高坡恐無穡。早秧或穎垂。晩田皆莖直。何從出租稅。曷以救捐瘠。仰念宵旰憂。行人敢遑息。尙求駄重擔。村牛戰兩脚。坡山未午稅。官居頗宏敞。聞說丁巳間。新搆待仙仗。前牧使金爔新搆云 守吏勤灑掃。野老翠華望。欝欝永寢松。憶昔陪六飛。賡歌怳隔晨。雲漢壁上輝。眺望強寬懷。小樓獨徙倚。驚喜似新逢。俄頃兩車至。轎鞍比穩快。道塗說險易。君已詩成軸。吾獨句未圓。無寧退三舍。詎欲爭弭鞭。一封萬金抵。畿撥安信得。到卽還書付。伻使信如織。晩炎如炊甑。入夜彌難當。處暑纔四日。安得遽爽凉。乙巳 十三日 鷄鳴起。濃雲欝未闢。猶得微陰遮。還勝炎曦赫。隔江一牛鳴。湍山抵瞬隙。下馬溪翁墓。蒼翠擁檜櫪。吾愛聽松老。淸風百世覿。是宜生夫子。邃學得絫積。往昔穆陵盛。兩賢出羽翼。廈氊講姚娰。塤箎和麗澤。天未喪斯文。至治庶可復。運有平與陂。石潭壽胡嗇。先生亦遂初。龍門有遺曲。萋斐彼何心。去邠幽居僻。俎豆事寢遠。歎息立路側。臨津寔天設。地勢在必爭。兩岸如人脾。中闢數雉城。向者龍蛇難。震驚及八絃。關津苟固阨。虜騎敢肆橫。偉哉柳相功。一日浮橋平。赤壁名偶類。怳憶蘇仙簫。谽谺太湖石。影落秋江遙。源自羽化溪。下合燕尾潮。亭亭花石岡。上有百尺喬。輿出鎭西門。舟子來招招。中流忽返顧。目極干雲霄。桐原月峯下。盖有忠文藏。古壁留殘墨。玉樹委早霜。魚水宿契遠。滄桑浮世忙。恩義信難諼。感歎中心傷。隣村有舊識。往事語頗詳。李慶百來見 路逢灣撥過。短札只數行。午秣卧治縣。長湍宮衙 暫歷梧川莊。三世篤舊誼。再拜遂升堂。重惜古槐庭。孫枝苦不長。勗卿遭言鄕居 邐迤東坡驛。軒豁松京路。信美興王墓。吾行今四度。磅礴元氣積。羣山湊飛舞。體勢何䧺特。拱衛何翕聚。宜乎富且強。雍梁地利固。雖然遜軒豁。欝勃劫氣露。四山互向背。沓積藏肺腑。文物少宣朗。權臣各門戶。細究立國規。末弊良有故。臺以滿月名。盈固天數。峩峩三角峯。桀犬不敢吠。六朝與五季。寒暑迭興替。與我顧何關。胡然睫暎涕。吾祖六偉文。圃老日星揭。崧院未暇拜。花潭但凝睇。玉龍師一行。其說頗荒詭。緇道此權輿。吾敎爲之翳。寔是辛王辨。至今疑信大。客到殘鍾脫。徘徊五百載。府民迎路左。愴玆桐鄕愛。遺孫無能役。舊澤尙未昧。曾王考昔莅此府。府民尙懷遺化。子孫過府則必來迎。 主人同庚賢。春桂昔相對。徐台美修方爲居留。與吾曾爲文孝世子春桂坊。 半刺嶠南人。質愨寡話▣。經歷鄭繼忠 府中多知舊。情晤傾喜倍。李宅觀，金載晉父子，朴時謙，李馝，崔德元，韓景禹來見。 京書接萬安。上答仍廻遞。晩站一由旬。酬接人氣憊。夜熱雲釀雨。丙辰猶未退。六傔又遠送。朝出西門外。明歸拜大爺。吾今羡爾輩。靑石似鳥道。于今便亨衢。誰謂龍馬虜。視若國人無。事過還玩愒。姑息仍惰渝。肉食無長策。綢繆正堪吁。金川七十里。早發日近晡。餠店軫村弊。一行困馳驅。峽壁開一面。邑居如畵圖。移治欣得地。山下淸溪鋪。主倅豊陵孫。鬑鬑雪盈鬚。金丞舊蘭臺。十載侍尺五。羞員實繁文。行事果何補。金郊察訪金景煥以差員來見 畿馹此遞騎。吏隷及卒伍。顔熟却生情。告別致辭屢。珍重書三緘。京國忽反顧。山川氣色殊。海天愁多雨。河西稱善謳。悽切入雲住。驅馬馬不進。嗚咽猪灘渡。孤櫂倚中洲。客愁生極浦。丁卯舊忠魂。胥濤尙噴怒。身殞氣不死。北虜破膽懼。平州始得野。赤埴維楊土。禾黍過人頭。豊儉換數武。桓桓壯節公。奕奕麗太師。巖巖太白山。肅肅鉄像祠。近臣昔降香。宸章致酹辭。雲仍此地蕃。深知種德滋。府衙征鞭回。金郊宿頭移。窃窕淸籟亭。亭顔栗翁詞。小驛秋樹裏。蕭灑似山齋。恐有不化寶。郵名安在哉。金郊一號寶山 龍鍾老學究。拙詩自稱佳。十年重相見。欣然爲開懷。平山李黽城之兄來見 朅來凡幾里。天五又地十。月滿惟丁巳。十五日 朝起陰翳合。向晩漸收霽。林樹凉風颯。雨撥得三書。發異來則集。字字吾兄筆。摩挲賫行篋。恩批解華啣。稽首望閶闔。十三日朝報批解春官經筵 爛報暫閱眼。漠若不交涉。叮嚀戒回撥。回書遮遄納。我家駱山下。庭槐判樞閤。十里加一倍。葱秀似巫峽。一曲艮嶽山。千年石鍾溜。靑楓上有巖。玉泉淸可瀨。沿洄小舴艋。意欲仍宿留。廬峯應接新。聯韵得鏡秀。東槎古莫盛。小子生何後。文采朱太史。古壁留丹籕。昔聞啼楚猿。觸境增我疚。瑞州號龍泉。道里恰大衍。北望大峴城。險阻鎭西甸。邐迤屛巖壁。石橋水淸濺。官道貫長柳。暎帶閭井見。溫溫宋府使。賢裔家風善。主倅宋遂淵同春孫 寧倅情更密。京尹倍悵戀。寧倅李▣▣慶世之表從 戊午 十六日 鷄鳴起。天無雲一片。旣望秋七月。蘇仙古赤壁。吾輩邂逅同。地符時又適。壬癸差一籌。千載如隔夕。今日且疾驅。復續古人跡。計程不惑年。釰水名何得。站舍爲詔勅。歲久渝丹碧。海邑供億遠。草具罄官力。莞席與錦帳。供賓用支勑。鳳山稱䧺府。荒陋不堪息。歲暯靑琅玕。九苞祥禽食。鳳兮德何衰。野邑當道側。西望九月山。去天纔一尺。三聖事荒昧。東方啓千億。逶迤洞仙嶺。重城此關隘。舍人渺何許。仙風山寂寂。蠲弊碑何補。小輿氓肩赤。十里四倍之。黃岡未曛黑。迢迢月波樓。未登先有意。九逵列萬家。三衙壯百雉。制置頗䧺鉅。暎帶良淸美。少焉月東上。完在斗牛間。良辰本不期。難得此夜閒。飯歇共二公。盍往樓上看。主倅敦世分。節度亦舊顔。黃牧南寅老，兵使徐有和。 更喜成都伯。朴台宗輔 待我秋水灣。淋漓談笑洽。脫畧禮數刪。江風吹衫袂。六巾俯朱欄。夜久月漸高。天水共盤桓。萬道金光圓。下燭魚龍寒。水月本虛性。相遇生波瀾。色色與空空。佛氏如是觀。水中百東坡。樽前三太白。地千世又千。宇宙無此樂。憑檻叫絶奇。直欲波月捉。波月不入手。仰視天上魄。忽憶雲漢章。萬川同月色。仙馭邈難攀。孤影江湖落。怊然獨先起。諸公轟絲竹。己未 十七日 査對罷。査對官黃州牧使南寅老，金郊察訪金景煥。 鼎坐燕嘉樓。樓頭六偉文。太華相綢繆。前牧使洪彦燮 軒楹資燕息。眺望亦廣周。灣撥得安信。啓便書纔修。岧嶤六曲欄。竹樓林徑幽。東俗好擬古。名美實則不。斜暉轉簾鉤。明滅河洲鷗。朗吟淵翁詩。雅韵稱名區。是夜月空淸。江淺不可舟。庚申 十八日 早陰霏。和州五十里。行程已三路。京國杳難企。珍重碧城伯。纚纚書滿紙。殊方戀親愛。遙別意何似。走筆寄詩凾。吏還亦悵怊。邑人多舊面。欲得一顧視。村羞勝官供。眞率最堪喜。逶迤駒峴路。四望光景異。水何澹澹白。山何尖尖翠。地勢始分布。天容極明膩。恰似法華會。萬朶蓮揷地。長林翳一韋。浿江當馬轡。戊辰 八月初六日价 夙戒裝。行將渡灣水。養仲官貳卿。成伯眞學士。二价淸朝選。裒然愧糠粃。六裨又二客。八傔一奴使。舌官十一員。畵寫各一耳。郵卒稱馬頭。長路僮僕視。牛馬亘阡陌。駄載備行李。刷驅幾百數。摠是無恒類。往往作穿窬。貽羞實無比。邊禁法條嚴。潛越近無忌。搜監爲有職。風力行臺事。飮餞來宣閣。祖帳鴨江涘。朝日照客袂。北風吹征盖。迢迢艤江帆。一渡卽疆外。重把灣尹手。勞勞不忍解。灣尹尙難分。思家吾將柰。強飮一樽酒。愁多酒無賴。皁隷與紅粧。告辭馬前拜。舟行岸漸移。人遠目猶僾。依依統軍亭。回首已山背。一水凡三渡。夷夏此分界。蘆花過人頭。河路轉橫埭。鎭江國內城。九連自麗代。臨溪列三幕。卡棚從者逮。行厨供數簋。野味頗蕭灑。絶勝方丈饌。對案先逆胃。孤角警寒夜。列炬竄林恠。是日行立年。向晩日晻暖。忽然一陣雨。逬落勢可畏。吾猶煖堗卧。安得廣廈庇。浪吟茅屋詩。悲歌後出塞。却憶瀋行日。遇雨此地再。百感紛交集。三更不成寐。入夜漸收霽。星月光滿地。灣便得家書。驚喜望外倍。曉燭付還書。己巳 初七日 天氣厲。蝦塘泥汩滑。馬坂草蒙蔽。望隅交界碑。古字迷年歲。車行三十輻。金石卓午至。大抵連城後。山水明如畵。岡麓環抱裡。林樹翳如際。依微見籬落。怳惚聞鳴吠。如何上上田。千載棄荒翳。遼元事難徵。謀國無善計。奚特惜此地。閭昌亦云廢。會食禮數寬。甘苦意無差。蹲鴟與車螯。灣書送情味。何以報瓊琚。三詩古人慰。溫井名更佳。道忙不能歷。天半見松山。眞如秋鶻擊。湯城古䓗碧。湯河鳴湍激。一曲魚龍堆。斗起千尺石。風珮環淸流。錦繡交楓栢。䓗秀地名符。留連慰行客。夕站行幾里。盖用師行式。初八日庚午。朝霧四山羃。邊上架子門。藩籬樹短柵。一入囊括裡。此日方彼域。野坐待門開。重申徒禦飭。門楣示夸耀。大字朝萬國。城將與稅官。報單始許入。居停鄂大郞。素號豊産業。東价頭一站。坑堗頗穩帖。種種皆新面。利用最堪法。五架一字屋。築甎如砌塔。直竈薪不費。屋內四隅作玩。中鋪甎作往來路。竈直而短易煖。 反牖雨防濕。簷短而近戶易濕。故塗紙外扇。 繅車兩股直。繅車制㨾。與我國繅車無甚異同。而用兩股厚而稍長。가랑이比吾方稍厚長。 長䥷與圓鎌。䥷卽我國斫刀也。刃廣而厚。刃板作鉄孔纔通刃。甚便用。 剛鬣數十頭。馬牛去穿銜。柵內人家雖不富庶。每家皆有牛馬數十餘匹。猪數十頭。 一鞭任指使。小孩十二三。關廟在店側。緩步聊暫尋。傍有小學堂。講音哂諵諵。姓張老學究。迎賓強整襟。自言萊州人。潦倒老窮閻。八股爲人師。課錢良足慙。欲知道遠近。宜較智長短。入夜大雷雨。旅枕苦不穩。家山夢不到。獨與孤燈伴。辛未日 初九日 三竿。雨後氣淸晏。臨發京信至。至自龍灣舘。三復手不釋。自此來信阻。東望祝平安。拜復無他語。眼中小季方。老夫最戀汝。虎跳與鳳刻。遊戱任汝爲。粲然迎門笑。閤梅初發時。緘書乃前進。回首步步遲。路過安市城。城形彷彿遺。峭壁劒門壯。重關人莫窺。麗代兵力盛。百萬困唐隋。地利與人和。國無大與小。文獻遠莫徵。傳聞㱕茫渺。榛坪鳳池鎭。短碑留古標。鳳亦大都會。街市頗殷擾。暫歇路傍店。主人頗傾倒。香果四五品。苦茗亦可口。笑彼初塘人。刱見紛遊走。我眼亦已慣。登車一擧手。間關三河叉。迂迴村二臺。乾浦夕計程。孔雀十徘徊。厥翌同庚回。初十日 朝淸晩風暗。打火黃家庄。止宿通遠店。九十半百里。竿頭更惕念。松站古鎭東。俗忌近何甚。羊膓大小嶺。石角尖如劒。一水凡八渡。峽流高於韂。行者或阻雨。數日候波斂。我來値秋晴。利涉免昏墊。是日忒勞憊。曛黑休始暫。獨恠家鄕遠。三夜夢旅枕。門堂尙分明。言笑何倐惚。鷄唱却驚悟。形影還兀兀。癸酉 十一日 微有霧。晩晴風瑟瑟。草河二十里。午秣尙朝日。崔巍分水嶺。兩界東西割。覽彼山水別。客愁冞難遏。二毛當路程。連山趁早歇。天陰設重關。在古名鴉鶻。楊家四路兵。善戰隴西閥。天運可奈何。狼狽東關卒。吁嗟深河役。朔氣乘壯月。至今路傍柳。風吹杲卿髮。云何束楊議。慮近反遠忽。年年大東柚。北猿愁脂轄。此山多猛獸。居人高籓。何不藜藿衛。白日恣噬嚙。嘆息不能寐。孤燭曉明滅。連旬得淸美。翌日惟甲戌。十二日 會寧稱大高。嶺勢儘䧺拔。石磴屢縈紆。林樹紛蒼欝。前車已山趾。後騎猶木末。甜水半由旬。晌午駐征軸。皤皤一村翁。問年七十六。自言少年時。五步剚人腹。謫去雲南戍。萬里歷水陸。雲南儘樂土。年暮不悉錄。其人好樓閣。其山出珠玉。有香薰人肺。有象高於屋。四時春長住。一年禾再熟。村狵時吠雪。半空化霂霡。行旅不齎糧。尙餘太古俗。內附旣云久。居人漢衣服。離鄕數十年。放還頭已禿。豈無狐首戀。▣▣桑下宿。杭市盛繁華。貴州路綿邈。欲語不能文。所遇徒眩目。傍有一媼笑。老皮不知足。何物苧蘿女。南粧遠相逐。我聞久嘆息。自愧小見局。芒芒五溪巒。禹跡所不掩。馬柱交趾界。葛車瀘水險。皇朝闕土遠。聲敎外服漸。天步一南遷。陸沉桑海奄。沐氏據此土。緬甸與始終。逖矣四海外。老死不相通。同居一天下。東南馬牛風。今日得異聞。可喜萍鄕逢。陟彼靑石嶺。胡爲淚盈瞳。乾坤昔翻覆。龍馭此邅迍。一曲寒雨詞。欲歌聲暗呑。中州査何許。擧目日黃昏。差池鐵杖計。痛哭烏弓攀。何心執壤使。驅馬下重關。重踰小石嶺。夕至狼子山。石鷄事茫昧。記異野乘存。夕站里三十。終日天無雲。天明氣色佳。乙亥又鞴鞍。十三日 陂陀馬頭嶺。沿洄三流灣。詳覽卓行古。留名胡此間。䟽勒有泉眼。東使賴加餐。古甃行人惻。重歎陵谷遷。大小石門峴。過此更無山。朝歷四長亭。店下有冷泉。王寶臺數里。兩山呀如門。漸覺車馬小。忽然乾坤坼。地上便是天。一望迷四極。遠村蟻垤環。衆樹薤本碧。二十八星躔。羅列若可摘。融結本地性。分峙祖崑嶽。胡爲東北隅。有此大廣漠。盖自鴻荒初。中州鍾淸淑。餘氣放之外。茫然開沙磧。其人果何如。試看陰山北。駝衛以爲伴。水草以爲國。五里一甌脫。風雪恣馳逐。猛獸與毒蝎。區別各有域。吾東特相隣。自昔被侵凌。只恃忠信仗。弱國強不勝。平生坐井觀。心目所未曾。忽若槍楡鸚。仰視九萬鵬。遼城漢襄平。句昔邊境。金元始蚕食。兩京置行省。迂路取舊遼。城市殷且盛。南望駐蹕山。王師亦云病。天半千年塔。功德紀無競。桓桓慰遅公。仗鉞承帝命。世傳丁威仙。化鶴返華表。兩說俱茫昧。浮雲與過鳥。歷謁關帝廟。金碧煥四耀。恭惟薄雲義。萬古漢宇宙。詎肯食玆土。東海有籩豆。感玆髮森森。有淚漬我袖。羣兜罕逢人。環觀顚且走。幾被看殺玠。腥氛翳晴晝。向夕風蕭蕭。前有太子河。燕丹亦可兒。一劒十年磨。成事固在天。莫論離與軻。義不爲牛後。留名竟如何。至今白衣曲。激越生寒波。黃昏暎水寺。衆輻共一車。夙昔願言。浙江杳古薌。一片靈犀照。三疊蒹葭章。欲問髡字義。復恐耳屬墻。廿年再不遇。回首耿難忘。明日是丙子。十四日 前程占晴和。繞出接官廳。爛泥午飯過。此地以泥號。小雨成阱窪。周逵一甲數。十里堡前沙。是日得早歇。客夢亦淸佳。丁丑 十五日 亦朝晴。暄暖似春氣。瀋城問何許。十里加膝地。白塔何其多。店名特標異。混河承德南。蘄芋或阿利。長白發源長。遙遙千里至。瀋水出其側。合流廻巴字。鱗鱗城闕起。隱隱楡柳翠。盛京實䧺蟠。未可比邊鄙。崇德啓蓽輅。皇業盖權輿。五葉增式廓。壯麗埒宸居。親王闢帥府。五部列渠渠。百肆雲堆錦。萬井魚比鱗。九衢四牌樓。離宮欝嶙峋。大計存後顧。謁陵屢東廵。憶昔先君子。棲棲六月輪。余年三十二。輕裝陪後塵。卯君亦聯騎。瀋關滯五旬。過庭承辟咡。對榻和箎塤。殊方樂團圓。行路忘苦辛。日日穿街市。忙若趁虎人。東關當舖傍。白頭張萬泉。寂寂子雲居。十載獨掩戶。二仲開三逕。一面肝膽吐。淋漓醉後歌。纏綿別時語。一幅曼卿贊。眉宇宛如覩。回頭一彈指。萬事成千古。天星倐二紀。使車又此道。山川地則邇。民物跡如掃。秋回霞天。夢斷池塘草。一語眞成讖。曩題梅軒稿。况値中元節。讎日心如。更衣玄女廟。村賽餘香繚。抵城二舍近。下馬日猶早。戊寅 十六日 晴仍留。朝拜夫子庭。四字稱先師。元制得正名。十哲躋有子。六賢尊考亭。泰哉陸稼書。廡食諸賢幷。在夷亦宜進。姚許未可輕。傍有文昌祠。棟宇華而宏。梓潼舊使君。誰使掌文明。崇奉編九月。光耀發魁星。祠後瀋陽院。五六學舍生。有一老敎授。累能念三經。茶湯致慇懃。肅揖閑送迎。最喜潘家子。裕昆有典刑。彷彿記舊顔。傾倒叙阻情。前瞻高麗舘。蕪沒空荒垣。鶴駕當日事。痛哭難重陳。忍就西河囚。莫招柴市魂。烈烈淸陰叟。瀋人尙敬尊。持此庶有辭。百世俟在前。爛舖惡聲至。驚愕久無言。自愧忝上价。不能庇從人。同來不同㱕。慘衋親戚均。悽愴臨訣詩。辭意絶堪憐。異鄕情境別。寒燭照無眠。己卯 十七日 待鷄起。諺字作家札。首譯㱕櫬。使譯革呈文盛京禮部。出送我境。於其便付書。 自我一入柵。幾日貽阻欝。匪意得安問。家人想慰豁。城北願堂寺。崇皇所刱設。延祈祈冥佑。世修龜頭屹。黃襖喇嘛僧。念經那刹室。六根都不省。五戒况持律。北望福昭陵。黃瓦隱峍嵲。大漠一培塿。風水果何說。萬馬踏車輦。悖理信麤率。誰知驪山土。放火九地徹。路側多蓬科。不封亦不樹。因地四築甎。耕犂不能護。棄置等溝壑。往往云和露。民德寢歸薄。古禮誰與諭。石欄永安橋。築路如康莊。瀋宮近頹廢。靑繩亦蕪荒。磨刀將安用。日落邊城黃。店名憶炎皇。取義胡此鄕。耒耟本業微。交易末利張。朝霧晩更風。雲氣四飛揚。驟雨如跳珠。野天白𣾘泱。客行添一奇。細沾顧何妨。俄頃忽斂却。西日透晴光。午憇大方身。孤家抵昬黃。此日極間關。九十五里強。明朝庚辰 十八日 晴。晨起北風𩗬。巨流句驪河。遼薊以界疆。水深不可厲。居人艤小航。五道河何多。四方臺相望。早達新民屯。遐陬晨殷富。百肆列旗亭。千家連屋霤。蒙滿此都會。舟車此輻湊。北距口外地。曾不幾里堠。苟一風草動。奈彼人而獸。歲歲玉帛路。此關難得透。大小黃旗堡。前有柳河口。八角▣亭出。乾隆碑字有。俾緣避泥淖。徑造先己友。阮籍哭道窮。楊朱泣路歧。莫言七聖迷。問津亦吾師。須觀造處極。殊塗竟一歸。夕宿白旗店。九九更有奇。辛巳 十九日 終日風。塵沙晝掩景。去去一板門。行行二道井。故人詩勞我。道台贈詩 足踐方眞省。玆土性細輭。粘滑如麵餠。少乾成粉灰。乍雨輒泥濘。車輪與馬蹄。遇陷深踰阱。沈芥號弱水。焦髮有葱嶺。險塗固難盡。動忍在逆境。今行仗王靈。穩涉得何幸。吾年已知命。計程隨日影。壬午 二十日 乘朝情。平野好馳騁。阜然月峯頭。駐馬四望逈。十日野中行。茫如墮深井。居高眼亦高。全遼大勢領。身軀如許微。天地如許廣。何以參兩儀。所貴浩氣養。凜乎不可留。剛風九萬蕩。黑山催午炊。安堡趁夕餉。路滿九日數。考卜利有往。晴美癸未日。二十一日 天氣愜淸賞。夙聞巫閭勝。職方鎭幽壤。肇封有虞初。秩祀恒岱倣。遮遏朔漠荒。蟠踞遼薊莾。扶輿走千里。䧺特拔萬丈。右顧層雲起。千疊綠錦帳。廣寧古䧺鎭。逶迤回客鞅。俗稱箕子國。黼冔尙彿彷。父師實宅箕。傳聞或近爽。溝壘句深固。夷夏卽喉嗓。奈何王御史。竟速突騎搶。棄地甚棄師。撫跡增慨慷。北鎭玄冥神。廟宇煥金榜。祝冊皇帝某。芬苾開元昉。滿朝益致虔。東廵屢躬享。大字龜頭刻。祈佑禮浸廣。配食顧何義。河海百川長。虹梁欝並起。丹碧煥爛晃。獨恠無祠官。灑掃緇徒掌。小園眺望遠。紅亭架翠屛。媧皇補天石。莫支東南傾。宇宙爲幕席。溟渤爲階庭。眼窮心無極。非不濶且宏。頂上更有山。行矣叩雲扃。玉洞千樹桃。無人自開零。緬懷武陵人。盡室曾避嬴。此地名何符。恐有漢衣氓。杜老歎身拙。况我勞飮氷。曩聞萬泉說。傅雯一狂生。笑傲皇極殿。醉筆誇丹靑。放斥隱玆山。淸流日濯纓。斯人不可見。谷鳥空自嚶。兩崖呀幽戶。石級屢盤縈。穹霳金剛窟。天城側甕形。石色黯蒼白。懸泉淸滿聽。金身大羅漢。歲久苔花靑。感瞻石上題。王考昔此經。回薄六十年。小孫髮已星。曲逕觀音庵。層巖廣觀亭。憑欄始縱目。茫然迷寰瀛。天如覆釜盖。海如鷄子淸。中間后土黃。泛泛如浮萍。野馬與塵埃。上下紛相迎。日月行其中。六氣遞陰晴。對此窅喪我。醯鷄而土蜋。唉彼浮世人。百年何營營。萬方祖西崑。五岳秀南衡。溪山兼野海。衆美無此比。洗頭金華女。留像純陽子。名區揔仙跡。雲霞入點指。最愛馬揔兵。大字嘉靖紀。山日瞹欲暮。前村炊烟起。怊悵雲霄松。盤桓倚更徙。夕投新廣寧。八八更四里。淸遊偏此日。山色滿枕几。以下佚</text>
<title>風雨</title>,<text>風雨思伯氏也自我云遠。感彼風雨。日月流邁。山川脩阻。不見其背。疇與無撫。願言怡愉。翹首以佇。風雨萃止。時夜冥濛。我思滔滔。寤寐琴江。榰杖蘭臯。垂綸篷窓。公於斯老。匪余誰從。欝欝園木。連條共榮。愛公如父。敬由中情。夙佩辟咡。罔或邁征。是曰樂有。無忝爾生。魚不離淵。鳥返于柯。煕煕羣物。春日載和。緬思田園。其樂實多。靡日可忘。孔懷如何。和停雲</text>
<title>於皇</title>,<text>於皇感念恩遇也於皇寧考。三五煕朝。奎壁垂象。遊麟在郊。郁郁聲明。蟠地際霄。廼掃稊稗。養我嘉苗。髦俊雲興。咸思澡濯。率禮蹈經。壹乃聆矚。大化如海。物無不足。鳶魚何知。而樂其樂。𨓏者花釣。時維浴沂。嘉賓燕敖。不醉無歸。羽盖葳蕤。彤管交揮。三復鹿鳴。邃古靡追。我夢上玄。羣眞攸廬。驂虬駕鸞。五音繹如。帝命錫汝。玉佩璚壺。寤言非歌。何以慰余。和時運</text>
<title>巖巖</title>,<text>巖巖勉學業也巖巖岱宗。其高若玆。始自一簣。日附益之。若農望秋。耕耨及時。凡百君子。曷不學而。從上聖賢。有源有根。詩書六藝。微言永存。入我室者。孰不由門。勖哉敬業。夙夜其敦。記問爲玩。文詞則陋。明善誠身。知新溫舊。所守者約。所積者富。是謂善學。何愧何疚。歲聿云徂。英華紛墜。反躬惕若。聖訓可畏。周道如砥。欝彼驊驥。策我衰蹇。尙克後至。和榮木</text>
<title>宿昔</title>,<text>宿昔歎志道未就也宿昔慕道。性於世踈。抱玆澹泊。游心古初。陟高曠覽。訪眞獨徂。彼珂馬子。胡爲躊躇。人生一世。肯老室堂。蛻爾靑紫。鏟爾珮璋。朝蔭珠樹。夕餌玄霜。芝眉鶴骨。燁有神光。俯眺埃壒。侯莫與同。淑氣鍾靈。維嶽在東。中有紫泉。爲海爲江。昔登其上。呼吸天通。大隱泯跡。至人忘言。不夷不惠。其靜如山。時遊八極。風馭泠然。維以永年。松喬後先。和贈長沙公</text>
<title>哲人</title>,<text>哲人設言自慰也哲人達命。流行坎止。拘士局見。安於古里。茫茫宇宙。何適何歸。無朋爾思。泊然太始。自西而南。北又南由。二千其程。曷云不憂。慮淡則樂。心逸則休。窈兮儵兮。與造物遊。和酬丁柴桑</text>
<title>有女</title>,<text>有女演舂歌也有女舂歌。方夜讀書。戀彼諸姬。以舂爲娛。莫如我舂。會蘇舊居。虎嘷北籬。吠南廬。農家無寶。稼穡是珍。姑兮黃耇。井臼相親。吾儕少婦。矧敢後人。曰請成相。嗟我四鄰。粒粒辛苦。終歲勤孜。箱之廩之。又任負之。小過之象。七月之詩。曰請成相。孟姬是思。穎栗十千。麤糲五分。勖哉蒿砧。顧語色欣。載精載。飛紛如雲。曰請成相。舂聲相聞。如織春機。札札其鳴。如斡桔槹。乍高乍零。田祖攸佑。錫我坻京。曰請成相。我飽我寧。朝舂暮舂。其舂如風。毋棄糟糠。玉粲在中。以供洗腆。田事之終。曰請成相。孰怠厥躬。和答龎參軍</text>
<title>今夕</title>,<text>今夕燈夕也今夕何夕。嬉嬉村民。爾愛其名。我喜其眞。盖云浴佛。時維俗因。若吾周子。太極示人。矗矗火樹。列如麻稷。始也點綴。溢益蕃殖。如觀滿月。用占嘉穡。以永良宵。曷不飮食。童丱閙街。缶皷殷陸。陟彼鳳臺。天氣煕穆。京尹有客。令辰徵逐。何以贈我。晤言不宿。煜煜星海。時夜旣久。堤歌連衽。巷飮分耦。貴遊宴樂。下逮隴畒。無已荒豫。嗟哉游手。儤直粉省。抽書金匱。我觀升平。上都堯冀。端門萬枝。龍騰鳳至。袖有傳柑。中心感愧。日月曾幾。我落南鄙。績燈照書。縕火捆履。榾柮之門。車不留軌。耿耿孤明。瞻望余美。和勸農</text>
<title>奕葉</title>,<text>奕葉陳世德也吾祖東來。奕葉自唐。派別有三。世承烈光。羅麗徵獻。邈若夏商。聖朝龍興。遂大而昌。顯顯文康。禮樂成周。三魁瓊林。鳳鳴崑邱。朱絃䟽越。玉瓚黃流。治平碩佐。策視公侯。穆陵重光。左右羣龍。文忠奏牘。扶社偉功。混混元氣。雲出岱封。斯文宗師。百世遺蹤。文靖繼之。光大枝柯。兩儀八卦。珠璧聯羅。世推淸忠。門無衰窊。邦人小子。咸誦月沙。琴祖嗇齡。數世毓德。式至王考。柱石于國。許心貞介。華衮不忒。晩遂初服。完名允得。曰先大夫。問學終始。官尊槐扉。志遠梓里。王曰儒相。七分儼止。慕德懷風。覿者心喜。哀余生晩。盛年靡及。鯉庭詩書。而墻面立。風樹不靜。逝水何急。獨抱床笏。中夜血泣。八闡九成。羽儀淸時。四文三台。又趾美思。稽古崔盧。莫京于玆。其積也厚。其祉宜而。求之自足。如取水火。繩繩孝謹。傳之在我。宿愆已往。今悔尙可。家有賜書。歲月其暇。嗟我諸郞。兒孫提孩。有嚴祖訓。貽我後來。惟學不學。匪罪爾才。大哥在上。尙式似哉。和命子</text>
<title>有屐</title>,<text>有屐榮君賜也有屐有屐。志在雲林。可以適野。可陟于岑。王用錫臣。揆臣之心。受言藏之。以雨以陰。如鷁載泛。如鳧斯飛。高齒厚唇。文質互依。一篛一藜。與爾同歸。匪屐之美。內府之遺。西淸曳屐。昔我徘徊。赤繶靑絇。不宜䳡捿。維木有榰。性情攸諧。潦霽險夷。曠然忘懷。赫戱冠劒。委蛇劇條。我儀古人。謝阮高標。平生一緉。永言石交。載是龍光。跬步神勞。和歸鳥</text>
<title>朝起</title>,<text>朝起風景美。正是淸和時。四隣男女忙。飯問何之。雨足麥風凉。豊熟已若玆。稻葉日以長。泥耨須及時。丁男早卽畒。饁婦午來思。何必决渠雨。田水自漣洏。今秋大不托。飽喫眞無疑。儂家酒新熟。一醉君莫辭。和形贈影徇名德內疚。作僞計日拙。三古不復返。邈矣玄風絶。南土獨葆眞。民俗信可悅。隆深水土厚。樸訥言語別。入境無遊手。淳心外慕滅。戛戛夜杵急。畇畇夏畦熱。麤糲樂有餘。田原利不竭。願言借一廛。耕安下劣。和影答形逖矣大嶺表。地以鄒魯著。借問何能爾。昔有先哲故。眷彼靑雲士。亦云驥尾附。斯文兩先生。誦法及學語。詩禮尙淵源。溪山舊隱處。諸生獨何幸。生長樂土住。遺俗豳風古。賢才蜀中數。無官不過嶺。匪乏蘊玉具。躬行恐不逮。鄕里恥虛譽。掩門讀吾書。叱牛山田去。世運日如水。文勝聖所懼。我來野人居。悠然消百慮。和神釋</text>
<title>麥醪</title>,<text>好飮莫如我。不飮亦平生。但識酒中趣。無以酒人名。荷鍤劉伯倫。漉巾陶淵明。目未睹泰山。耳不聞雷聲。沈冥果何樂。忽忽夢中齡。堯夫喜未酡。子美賦細傾。可飮可不飮。我則如公榮。朝窓麥氣香。野酌見人情。愧無奇字問。聊復五言成。和九日閑居</text>
<title>謫居</title>,<text>靑山不負我。我自負靑山。五十尙知非。今我又十年。盲程夜不休。慄慄如臨淵。微我戀軒組。微我無林園。胡爲絆此身。馬跡車塵間。羊膓在我後。灧澦在我前。西事竟狼狽。蒼黃萬竈烟。超超一千里。南過鳥道巓。恩譴比編戶。居停得便閑。靜言思愆尤。吾行固宜然。其二龍湖拜阿兄。一宿淹征鞅。天爲風雨之。宛是懷遠想。老人情偏弱。居別難於往。摻手更遅留。欲話不能長。君子固知命。理明心自廣。但願加餐飯。嶠南卽蒼莾。其三君年已逼順。我齒忽望稀。平生鹿車亭。携手願同歸。此別終須返。何必淚沾衣。丁寧護兒稚。愼莫吾言違。其田兒子不知愁。少小但歡娛。北征觀肅野。西遊過箕墟。跬步不暫離。飮食與起居。別來四易月。眼中珊瑚株。伏波戒嚴敦。毋爾季良如。晦翁敎受之。程文伯恭餘。誰道南州遠。書來月無虛。願汝學業勤。祝汝疾恙無。其五孤臣去京國。回首淸漢曲。行行遅遅峴。斜日更駐足。欝葱千章松。萬年護仙局。臣罪臣自知。臣心先王燭。村燈不成寐。飮涕達晨旭。其六迢遞度川原。逶遅越阡陌。大嶺高際天。浮雲杳何適。鷄林舊遊地。卄載如宿夕。榮名哂蟻穴。歲月驚駒隙。天公眞餉我。擔夫謝形役。植植姚平仲。勇退由敗績。朝聞夕死可。動忍庶增益。和歸園田居</text>
<title>鄕園</title>,<text>屐園我性命。琴湖我眉目。親朋卽魚鳥。佳餐有杞菊。參差晩年業。志在寒花馥。夜夜鄕園夢。猶應歸路熟。和問來使</text>
<title>默坐</title>,<text>默坐何所思。點檢行且休。曩入風雲際。謬從冠冕游。滄浪固自取。衆惡歸下流。猖狂是何人。愧爾沙上鷗。羊郞信未達。華屋等山邱。從今返吾初。農樵與爲疇。舊書時復讀。濁酒聊自酬。請問造化翁。假我十年不。萬事澹無營。一身恒寡憂。優哉以卒歲。餘生更何求。和遊斜川</text>
<title>主人</title>,<text>遠客千里至。主人迎門欣。白首兩夫妻。男女更五人。蝸室八九間。井臼左右因。巷僻無市喧。山鳥時來臻。榮辱果何事。毁譽了不聞。戮力衣食源。所業惟儉勤。鷄狗夜不驚。追呼不到鄰。我聞甚樂之。不知是漳濱。和示周續之</text>
<title>東京令公</title>,<text>賢哉東京尹。宿昔心識之。風流達眉宇。悃愊見言辭。平生罕結識。喜得古人來。庖廩愧禮賢。談笑共含杯。相看澹不厭。感歎伐木詩。門庭有諶記。史卿又雋才。我有英瓊玖。歲暮永相貽。和乞食</text>
<title>彈碁</title>,<text>我非杭州刺。有碁長日彈。不問局外事。勝敗俱足歡。簾簟倐蕭爽。欹枕夢商顔。卽此性靈怡。愼莫智巧殫。和周家墓栢</text>
<title>種菜</title>,<text>咬菜百事做。古訓非苟然。積習困腥葷。枉拋草木年。烹割暴天物。甘膿性情偏。吾方悟苦境。行且老園田。庭畔一畦菜。富於三百廛。靑葱與白菘。生意日芊綿。采采作盤供。香脫色不遷。衰齒耐咀爵。粟飯爲後前。朝來腹果然。下以蒙山烟。老圃洵可學。燓須亦云賢。和楚調</text>
<title>家書</title>,<text>淸晨鵲嗓簷。人喜鳥能言。我身落殊方。我目在故國。書來百回披。如讀典謨篇。情知阿兄意。弟書當亦然。一月三見書。欣幸若奇緣。平安二字足。何必細語宣。南來懶書䟽。禿筆已堆山。篋中留數牘。兒孫記此年。和答龎參軍</text>
<title>樂歲</title>,<text>樂歲居樂土。吾道其不窮。騎牛出東門。四望麥田中。去歲旣大稔。今年又上豊。葳蕤玻璃色。細浪靡微風。登塲待堅好。先刈四月終。玆穀禀四時。使人養和冲。農夫爾何知。上有聖德隆。村村粟如水。有廩齊泰嵩。和和戴主簿</text>
<title>日長</title>,<text>夏日不勝長。今朝似昨然。宛是久視人。大年無夭閼。棋罷隱几眠。無乃雲臺仙。簾影靜不移。團團卓午天。羲輪許長養。不爲物所先。床書倍朝課。耕者終畒還。曩者醉夢裡。怱怱六十年。復恐拋餘景。閑坐嗒無言。和獨吟</text>
<title>欲雨</title>,<text>衆鳥抵飛回。魚龍改窟宅。微雷殷初聞。黝雲黯將夕。天欲澤萬物。雨師爲之役。倦客驚罷睡。疾風捲棚席。姬家屢豊瑞。聖德今配昔。田家正惜乾。一注庶欣釋。其二默觀陰晴際。深感風雨詩。若將翻盆下。雷車竟何之。噓噏孰主張。變化匪夷思。庭樹尙餘吹。颯若淸秋時。靜念人間世。回泬亦如玆。我髮已紛如。苦被榮觀欺。和移居</text>
<title>步庭</title>,<text>負策步中庭。佇立更躊躇。四禮安且舒。眠食勝家居。誰言是逆旅。吾住卽吾廬。披襟散一欝。意入無何墟。四民各操業。無罪獨菑畬。俛首食其力。終歲服勤劬。一日兩盂飯。充然餘事無。自憐老無能。求田計已踈。偶此混樵牧。養高非所須。忽憶湖上居。林木方翳如。和和劉柴桑</text>
<title>野人</title>,<text>禮樂徵野人。我其念姬周。土皷奏豳雅。禾麥記春秋。皇矣稷劉氏。積絫起四疇。笑問田間翁。能講孝經不。不識更快活。與子優哉游。和酬劉柴桑</text>
<title>伏聞聖候康復。賀儀誕擧。</title>,<text>朝見日下書。是日天無陰。百靈護聖人。和氣凝宸襟。奏以長樂巵。皷以京室琴。布濩萬年慶。縟儀冠古今。恭惟受景貺。聖德體堯欽。微臣喜欲舞。社酒聊自斟。歡雷動八垠。一日傳吉音。遙知紫宸朝。風雲簇紳簪。迢迢望北斗。不寐坐夜深。其二萬機方晉接。起居已恒節。威顔日溫粹。天地霽景澈。宗祊泰盤鞏。朝野憂虞絶。都人樂事多。歌吹紛成列。甘雨亦知時。南畒麥苗傑。願言祝聖壽。松喬有寶訣。重重九如頌。光輪又日月。和和郭主簿</text>
<title>當歸菜</title>,<text>種竹竹不苞。種菜菜不腓。村盤忽開眼。胡荽稱當歸。日月送堂堂。山川夢依依。當歸却忘歸。事與中心違。野芹秪自悅。南烹不須悲。芳馨沁人肺。嫰葉餘春輝。細嚼味玆名。今朝下飯遅。且續歸來篇。聊答故人遺。和王撫軍座送客</text>
<title>懷故人</title>,<text>友道久已喪。求之盖亦勤。百年遇一人。情比骨肉親。踈頑性寡合。幸與數子隣。誓令死復起。前言如隔晨。存此一念眞。何妨千里分。往年林下會。觴詠有餘春。風波忽相失。我卧楚山雲。淸漢渺無津。欲渡嗟莫因。復恐天下士。沈淪在賤貧。願君識此意。未可輕相人。和與殷晉安別</text>
<title>陶詩</title>,<text>詩道自喜起。百工歌帝虞。何曾作爲詩。永言形於書。君看典謨文。聲韵叶兪都。先生生晉季。鮑謝不敢踰。平生北窓風。返我柴桑舟。上追風雅盛。下與離騷俱。庖丁解千牛。提刀爲躊躇。天機造眞境。性情果何如。獨立義煕秋。念彼周道蕪。飮酒常不足。松菊以自娛。子厚傷幽憤。蘇州才識踈。三復感玆篇。閑雲卷復舒。和贈羊長史</text>
<title>聞杜鵑有感</title>,<text>南來聞杜鵑。夜啼咽幽泉。昔聞天津感。有激堯夫言。嗟嗟福建子。苛令牛毛繁。世運自平陂。禽鳥爾何愆。斗南起曲江。海外有瓊山。卓矣朱夫子。吾道閩中還。立賢固無方。疆域匪所纏。才俊盛嶠南。羽儀中葉年。邇來幽谷鳥。未聞喬木遷。寄語冥鴻士。禮羅方賁然。和和張常侍</text>
<title>栢栗寺</title>,<text>出郭騁野眺。山半度輕颸。林壑晝陰翠。石氣生蘿衣。禪宮羅代古。僧殘佛力微。午餐鳥聲中。巖樓烹露葵。尙憶東峯陟。筇屐未全衰。今來費躋攀。流汗不勝揮。幽泉汲逾淸。白雲去何遅。自憐血肉軀。衮衮歡與悲。和和胡西曹</text>
<title>有人餉笋</title>,<text>新笋三十本。箇箇晨露零。挺然小籜龍。已欲凌霄冥。紫襠抱靑玉。嫰苞中含生。朱門四海饌。皆爲此君傾。譬如餌鍾乳。莫待雲根成。素乏肉食相。草具宜殘齡。行藥覘泉脉。烹茶聽松聲。三月食飮淡。眞氣上黃庭。朝來玉版師。禪悅愜道情。丁寧戒厨人。調劑恐斲形。安得千尋影。月落空庭盈。和悲從弟仲德</text>
<title>聞西賊悉平</title>,<text>聞道西撥馳。龍樓奏捷書。官軍夜擣城。大膊風霆如。羣兇幷薙獮。元惡懸藁衢。蠢爾潢池醜。天網竟不踈。偉續仗王靈。諸公籌策紆。笳皷殷海宇。班師翼瘳餘。鬼章昔底平。子瞻南州居。淮蜀訖天討。退之頌雅魚。小臣倍欣快。忘却囚山拘。更祝西農稔。吾民奠蔀廬。和經曲阿</text>
<title>偶題</title>,<text>行遣分已移。况此便宜居。斗屋劣容膝。偃仰足於于。更有小軒庭。淸風生座隅。得失無全遇。靜躁元殊塗。翛然兩相忘。城市與江湖。荒村晝無客。野服亦懶踈。已判三宜休。仍留四有餘。且莫故人問。屐翁近何如。其二無事愧素餐。飯至且餟之。負手行且歌。鳥啼若相期。無思亦無語。虛庭立多時。自知性所安。彌覺樂在玆。吾今以罪去。非敢爵祿辭。恨未早忘機。還恐白鷗疑。和阻風規林</text>
<title>凉棚</title>,<text>靜中無朱夏。忽若晴晝冥。榮辱已任眞。凉燠尙關情。矮簷架小棚。恐不稱柴荊。始爲炎曦遠。遂得淸風生。踈簟動波紋。時見漏日明。階庭頓覺寬。勢與屋角平。支枕卧其下。心逐孤雲征。白茅西崦家。靑篛南畒耕。煕煕樂在中。何曾憂思榮。愧無萊公栢。堪笑以棚名。和還江陵</text>
<title>五月</title>,<text>五月自西來。二月南土踐。一劫度三春。難星今而免。冉冉秋千節。轉眄流光緬。聊得駐餘暉。風欞睡味善。三生如是觀。百年未云遠。莊周與蝴蝶。物化終何返。且莫催歸心。旅食日月淺。其二天道啓嘉會。萬品欝不貧。田功正趍時。努力上農勤。朝來試輕袷。麥凉猶襲人。嫰筍初登盤。含桃待甞新。去年重五帖。華祝近臣欣。今夕水調詞。美人隔天津。相逢盡農叟。不用羊求鄰。葛衣又竹筇。遂作荊楚民。和懷古田舍</text>
<title>新箑</title>,<text>鄕里音容遠。朝廷禮數絶。喜慍久已息。离兌遂漸閉。尙憶端陽扇。宮製皎如雪。薰風入懷袖。鷄舌助香㓗。奎璧峙圖書。聖考親賢設。恩頒邁伏肉。歸詑細君悅。南土地早熱。朱曦已赫烈。角觝詢舊俗。艾葉迎佳節。野老無侈用。蒲葵自樸拙。猶存故人贈。白摺表惜別。和與從弟敬遠</text>
<title>摩腹</title>,<text>長坐闕運用。榮衛壅而積。晩讀中散論。修養自古昔。龜鍊千歲息。鳥伸萬里翮。便便我腹大。肯彼俗物隔。日摩千爲度。心熱手忘役。苟能道情眞。也應仙骨易。陽和藹丹田。乖氣春氷析。安得謝烟火。飮水餌松栢。和爲建威參軍</text>
<title>覆盆子</title>,<text>時物日漸佳。遠客未言歸。太陽方回照。覆盆亦奚悲。芻豢變茹毛。木德久矣非。團團千樹果。獨葆有巢遺。深淺丹砂色。珠綴相暎衣。願備盂蘭供。復恐風霜催。欣然解包甞。仙液起疲衰。方丈非我羞。從今在門揮。和還舊居</text>
<title>送主人令之任萊府</title>,<text>伶俜澤畔客。屢蒙過高軒。僮指許呼喚。鷄黍供炊燔。溫然色笑親。不覺膝席前。得此賢主人。源源月三圓。客心難爲別。頻遣北人還。云何君更遠。官道直海天。邊門有丕責。瘴鄕奈暮年。定憶東京好。民淳訟漸閒。南來萬緣息。所願窮益堅。今日偏作惡。逡廵路傍田。無復席門轍。茅簷抱書眠。請君頻寄書。慰此病文園。和遇火</text>
<title>看書</title>,<text>今人不敢攀。願與古人交。古人不可見。賢聖嗟已凋。置身千載後。論心百世高。賴有載籍博。聲光彌穹霄。童習至白紛。失之奔走勞。古甃脩綆斷。荒田野火焦。窮廬強咿唔。聊以解欝陶。尙若平生友。欣然遇暮朝。和九月九日</text>
<title>齒搖</title>,<text>悠悠膜外事。欣戚任百端。如何頰舌間。臲不自安。腿軟且安坐。眼暗可止觀。奈此齒動搖。一落不復還。嚥肉味混圇。飮水根酸寒。少日堅如鐵。何曾識艱難。衰病頓如此。無乃虫風干。老人恃滋補。對案無好顔。不如斷口緣。透得嗜欲關。煌煌三秀芝。歲暮愾余歎。和西田穫稻</text>
<title>晉牧贈竹簾</title>,<text>邇來厭見人。甘守寂寞隈。贈以湘竹簾。故人知我懷。簟几標韵增。窓欞尺度諧。靜卧屛夕蚊。閑垂聽午鷄。炎埃斗覺遠。斜風却捲回。已足蝸室用。寧患鵩舍哀。淸陰護碁局。客至不須開。山鳥時來窺。白髮其間頹。復恐踰拙分。侈靡性所乖。長懷孫子荊。安此䳡鷯捿。和下潠田舍穫</text>
<title>東京懷古</title>,<text>檀君幷堯立。殷師來敎之。盖自華夏觀。人文炳烺時。如何羅麗際。庬荒乃若玆。風氣有早晩。文獻多傳疑。愧非良史氏。漫筆空自持。其二玄王亦卵生。赫居降楊山。鵲瑞與鷄恠。是何荒唐言。五十五羅王。厥享一千年。揖讓竟無義。三姓遞相傳。其三野哉徐羅人。因俗無僞情。尼今君長云。角干公孤名。花郞風月主。若周庠序生。伐休生而靈。聖智凡民驚。基臨國號正。智證廟謚成。其四太宗樹立宏。尺劒御龍飛。興替自天運。江山義慈悲。更有文武賢。偉績神人依。吾祖殿劉蘇。東征遂不歸。千載平濟塔。石泐名不衰。一自惠恭來。臣橛寢陵違。其五我昔訪伽倻。紅流玉洞喧。上有大迦藍。幽夐此地偏。八萬貝葉經。雲閣鎭靈山。哀莊果何益。如水逝不還。君看李下老。只有五千言。其六呂武謬稱制。二曼固非是。眞聖繼司晨。穢聞騰輿毁。治道日以降。祖葉無念爾。嗟哉鮑石亭。羽觴紛羅綺。其七麗祖起草昧。攀附菀羣英。奮戈掃狂萱。簞壺見民情。堪憐錢氏事。越祚亦遂傾。鷄林黃葉多。蜀魄夜夜鳴。烈烈北地王。仙岑白雲生。其八偉哉朴堤上。腔血實天姿。良玉不怕焚。孤松無曲枝。誓死鷄林臣。狡酋亦驚奇。精忠上薄蒼。魂應列星爲。哀歌鵄述嶺。痛哭西河羇。其九金官贊三王。大業光肇開。維嶽降方召。七星羅胸懷。方其在田日。慨念時運乖。焚香夜禱天。太乙下巖捿。贈我靑蛇劒。斫石如土泥。袖裏龍鞱篇。風雲欝相諧。東南數千里。狼烟廓不迷。至今角干墓。行人薦荔回。其十山阿若有人。玄鶴舞坐隅。冷泠七絃琴。不入成毁塗。松風自送韵。白雲爲前驅。何必牙與期。山水意有餘。盖聞玉寶高。翩然上淸居。其十一文昌倡絶學。弘儒衛吾道。口授九經義。辛勤濟南老。大筆黃巢檄。賊膽如摧槁。斯文任繼開。士趍知所好。躋我夫子宮。兩賢邦之寶。孤雲更高妙。遐擧凌八表。其十二慶卿劒術踈。枉失揕胷時。黃昌比童踦。樂府傳異辭。公庭萬舞張。管絃奏龜玆。翩翩短後衣。劒氣玄女疑。盤旋電光繞。倐擊摯鳥欺。處容又吊詭。眞跡孰見之。其十三萬萬波波息。千秋水雲境。猶有碧玉管。一弄俗耳醒。師夔今不作。大樂誰管領。遼陽鶴返柱。殷墟麥垂穎。三寶與八恠。零落劫火炳。其十四會蘇復會蘇。紅女六部至。八月績事成。甲乙同一醉。嘉俳善爲謔。屢舞紛無次。借問誰其主。肅雝王姬貴。三復葛覃詩。渢渢有餘味。其十五欝欝三十陵。佳氣護珠宅。然疑竹葉戰。杳冥神馬跡。曩者旃蒙春。宸感起曠百。當時降香臣。卄載雙鬂白。軒邱半無處。茶毗事堪惜。其十六東都帝王州。形勝首圖經。月城周遭在。星臺何代成。文物三韓古。山河百戰更。伽倻與靺鞨。奔走來階庭。舊日興輪鍾。風送殷地鳴。興亡異代感。胡然遠客情。其十七村村祭烏鬼。糯飯盖古風。君子歌偕老。誰識琴匣中。莾羅寶瑟觸。赤鳳永巷通。毋忘忉怛曲。王業在神弓。其十八行尋紫玉洞。充然如有得。流水濯我穢。淸風開我惑。晦翁平生學。信道不變塞。考盤晩得所。桑梓實南國。高山不可仰。閉門師淵默。其十九文烈三富顯。益齋四代仕。詞章始闢荒。問學專爲己。元氣鍾磅礴。士以便儇恥。玆州古邦畿。賢俊蔚鄕里。末至金生書。絶藝鍾王紀。淳風雖云降。善俗尙知止。聖主方側席。緩急此可恃。其二十漸覺此中樂。吾可養吾眞。無客口自止。無事心自淳。斗屋居仍安。糲飯味愈新。勞哉武陵人。何必遠避秦。使人忘此身。城市亦離塵。莫如我忘我。有我志徒勤。何思更何慮。孰踈又孰親。不歸也自可。歸路多迷津。終朝爛熳睡。不襪復不巾。異日東京志。應添一野人。和飮酒</text>
<title>行止</title>,<text>行止分已定。事事止處止。身止萬累外。心止一腔裡。湛樂止昆季。顧對止妻子。小飮止亦佳。惡詩止可喜。見客止寒暄。居家止卧起。止謗貴無辨。止善在明理。我止亦云晩。今止猶賢已。是非兩止之。奔走永止矣。閑聽止鳥音。靜觀止水涘。自號知止翁。浮生止百祀。和止酒</text>
<title>鷄鳴</title>,<text>孤客曉無睡。村鷄獨自聞。行人正秣馬。舜跖此時分。卧念六十年。倐忽如烟雲。平生十丈塵。究竟四尺墳。如何不知老。役役昏及晨。相彼雲間鶴。肯隨凡鳥馴。伯玉願寡過。曾聖日檢身。吾今髮已白。道遠嗟志勤。長歌向子平。緬憶陶徵君。宿世腥葷業。芳蘭尙可薰。屛跡西淸籍。回嘲北山文。幸哉先人廬。歸歟一曲汾。聲名甘寂寂。毁譽從紛紛。攀援桂樹阿。白雲來相親。竊比堯衢氓。箕穎非我倫。和述酒</text>
<title>寄兒</title>,<text>養子如養苗。日日望秋實。三月不見面。每書屢停筆。文公戒阿符。母爲馬牛匹。坡老願愚魯。憤俗非敎術。努力及少壯。汝年已十七。家傳孝勤風。夙夜恒祗栗。淵明有五男。我獨一長物。和責子</text>
<title>待便</title>,<text>客中無他念。思家如渴飢。長公體安否。兒孫貌瘦肥。屋中聞艱食。猶未授夏衣。一望無人來。空尋別語悲。鵲噪虛報喜。跫音近覺悲。心知相思苦。家人豈我遺。一幅平安字。得之可當歸。無寧付忘域。洪喬是吾師。和有會而作</text>
<title>望雨</title>,<text>田家惜農課。黃梅過淸和。五月麥盡刈。六月稻始花。東風近如何。雲氣前山多。望望太宗雨。秧馬行且歌。和蜡日</text>
<title>四時</title>,<text>擊舟武陵源。披襟祝融歸。栗里霜後菊。雲臺雪中松。和四時</text>
<title>九士</title>,<text>郭西先生 李參奉匡呂標望傾蕃。性情諧陶柳。先生抱膝歎。士風衰弊久。幸及元紫芝。以我稱世友。一見聞妙香。再見醉醇酒。未敢詩人蔽。所學固地負。平生三百篇。其旨溫而厚。文藻月巖宅。淸風百世有。宗叔 承旨公述源問學得其眞。名德觀於終。燕處肩背竦。欽欽似臨戎。貧樂富不淫。君子信豪䧺。十世詩禮宗。吾祖有遺風。晩結明主知。聲施恨未竆。嗟我羣子弟。儼若侍堂中。朴叔 朴平壤知源茅屋八九楹。靑松駱山隅。朝飢鳴空膓。床書閒自舒。經戶若無人。知是原憲廬。登高或望遠。白雲與之居。淵明盖寓言。無田不愁蕪。尙論高士傳。題品果何如。玄同室 鄭洪州東易知玄同室。入門無穢荒。小少折輩行。契好許升堂。文章鳳咮奇。義理蚕絲茫。眉目顧俊士。遊戱榮利塲。世級日陵替。斯人又北邙。借問喬木家。長德疇可昂。經禮浩羣疑。倀倀嗟迷方。庭前鴨脚樹。欲攀中心傷。宛邱 申參判大羽邱園多充隱。軒冕各不完。丈人早聞道。五十尙儒冠。玄賾貫灝噩。至樂尋曾顔。奇文出其餘。不墮八子關。矯矯靑田鶴。晩步雲霄端。朝登承華筵。暮聽武城彈。卿月不足榮。階庭又鵠鸞。永歎文苑廢。風雅日瘦寒。松宅 從弟田秀不登萬松樓。居然十年玆。其言尙如在。其人已昔時。胷裡羅星斗。眼底辨澠淄。經經復緯史。獨破羣儒疑。所願反諸身。志不在修辭。終身蓼莪慕。明發二人思。大心公天下。篤學不自欺。喪我賢敬美。何日可忘之。感念少游戒。怊悵思穎詩。吳伯紹 吳翰林泰曾伯紹飮中仙。陶然日太和。一吸詩湧泉。三酌發狂歌。坡老有肖孫。瓊林賜醞多。珥筆步鑾坡。鳳毛邦國華。零落舊恩杯。人去奈爾何。辛德三 辛上舍景達芳年十二三。已從老蒼遊。爲文吊魏武。筆氣凌靈州。寶樹延素月。名花照淸流。騏驥方展足。逝將超嵩邱。如何山陽笛。三見天星周。篋中霞句。零落無人求。申持世 申連山在維良工識孚尹。碔砆不肯採。苦心出之難。一字每屢改。葳蕤吐鳳手。七齡賦東海。千秋老杜氏。佳句爲君待。朗吟出金石。竆廬矢無悔。和擬古</text>
<title>感懷</title>,<text>幼小日月長。不識劫與塵。詩禮奕世家。聦明男子身。怡愉羣弟兄。重慶有雙親。無病健如牛。無友日走隣。門闌四時春。志氣初日晨。濩落今白首。竆山一鮮人。其二七齡讀蒙求。跬步起崇嶺。十歲涉羣書。茫如夢中景。百家信浩博。六經太淡冷。斯文諸作者。辭高味雋永。童心趁課程。未曾追響影。王考父師恩。粗免外誘騁。夜夜懷中誦。山齋萬籟靜。其三樗櫟不適用。踈頑固自量。魚鳥輞川庄。圖書李氏房。弱冠願聞道。及此年未央。微官藉庭蔭。爝火承少陽。回首叢桂阿。悵望熱中膓。其四四十始遇巷。容顔已醜老。得此明主顧。丹心矢自保。臣旣獻頂踵。遑敢憚濕燥。猶勝馮唐晩。肯羡甘羅早。從古君臣際。所貴無隱抱。先王則哲知。求賢用此道。其五人文星聚奎。禮樂雷出豫。百尺碧梧樹。上有鸞鳳翥。煥彼三淸閣。令人鄙吝去。儲養足俊乂。制作宏宸慮。踈才愧親賢。筍班許容與。天笑侍淸燕。遅遅麗景住。濃春賞花筵。齋夜讀書處。此樂不可諼。殊寵竊自懼。其六孝思神明格。仁恩草木喜。千聖大一統。三王上世事。二十五年治。民心合天意。嗟我帷幄臣。幸哉千一値。鸞車御天衢。衆馬齊足駛。獨有雙木屐。許臣邱壑置。其七弓劒一已遠。桑楡忽相迫。痛哭黃鳥詩。䠥躃靑雲陌。欝欝喬山松。霜露凄而白。前宵夢威顔。憫臣冥行窄。誰知田舍氓。曾是金閨客。情知餘景短。歸侍萬年宅。其八稱事慚旣稟。食力遜農桑。聖朝記簪履。冥升先粃糠。文苑玷掌筆。大農罄崎糧。比歲蘇杭勝。江山誤孟陽。恭惟丙枕憂。視民方如傷。微臣敢怠荒。撫摩固昧方。慄慄抱氷炭。遂停成都觴。其九人心不相遠。藹然具四端。矧玆殷師鄕。聖化民日遷。小醜敢稱亂。書惡齊山巓。關河一千里。豺虎蕩人飧。淮梗不足平。苗頑爾胡緣。赫赫天戈征。重續大明篇。其十臣職一方制。天討五月稽。縱幸寬誅殛。端宜投雷崖。薄竄已踰望。善地况愜懷。聖度山藪恢。聖澤穹壤彌。飮啄爰得所。何須惜別離。林禽自返棲。野馬不受覊。無緣報佛恩。大質嗟已。其十一幽獨屛萬慮。炎陬自淸凉。翩然欲高擧。河漢不可梁。靈芝空有夢。白雲杳何鄕。距心固知罪。十載靴滿霜。悲歌濯纓曲。髮短心猶長。其十二我家木蘭洲。我友玄眞子。風浪夜來定。孤舟正堪倚。手中一釣竿。殘齡有料理。和雜詩</text>
<title>志悔</title>,<text>流水逝不返。飄蓬轉無依。光景暗相換。忽此崦嵫暉。借問誰家笛。橫吹鶴南飛。遇坎幸自得。立命終有歸。夫子旣聖矣。發憤忘渴飢。勖爾歲暮志。毋爲窮廬悲。其二榮觀衆所慕。匪敢薄駟軒。顧乏適俗韻。拙計在田園。如何強不能。冥若墮烟。平生一床書。卅載廢鑽硏。窮後見天機。老去思前言。吾病尙可瘳。緬憶遅任賢。其三鮮民不如死。忍復彈鳴琴。哀哀蓼莪篇。欲讀絫呑音。志物俱莫逮。典刑于何尋。羡彼田舍翁。有子春酒斟。桑梓僾遺澤。籩䇺寓餘欽。不及林中鳥。明發獨拊心。其四往昔入金門。夙夜朝衣婁。感激國士遇。將此寸心酬。願言隆聖德。勛華與殷周。古人眞愛君。常懷治世憂。慚無補衮術。默默隨明儔。羣臣泰山頌。寧考豈爾求。其五自抱攀髥痛。端合卧江干。妄托戀軒義。低徊尙縻官。華貫眞不裏。厚祿慙素飡。險塗固難盡。覆轍令心寒。操栗更含悲。職此凋朱顔。從古賢達人。誰能透此關。其六西門不利往。樂赴心何蓬。殃咎固自速。命運又太工。自笑弘農瑨。終慙渤海龔。微臣罪萬死。聖譴微眚同。我家淸漢曲。雲氣終南通。夜夜觚稜夢。瞻望涕無從。其七和陶仍和蘇。五月飯南州。淵明眞我師。子瞻何敢儔。閉戶欲著書。竊比農家流。心身始歇泊。賤貧非所憂。撫琴或歌嘯。開樽自斟酬。持此藹然端。庶足追前脩。和詠貧士</text>
<title>恩宥</title>,<text>流光不待人。春來又春去。客意如啖蔗。漸覺苦中趣。忽聞洛人至。趾高貌軒擧。驚喜發書凾。未遑袴韈傅。上報賜環命。下言理歸路。惝怳却疑夢。怵惕屢自顧。危蹤荷生成。衆口任毁譽。聖朝法西京。寬大寬先務。深燭臣心赤。偏憐臣髮素。沛澤出特旨。宿愆許追悟。忽若脫籠翮。身輕失百慮。復恐亂離說。恩深罪彌著。和詠二䟽又恭惟上天仁。涵育物無遺。詎意超墨池。直欲朝紫微。自顧滓穢身。何以得恩私。政是麥凉天。濃陰綠似帷。鷄鳴戒俶裝。迨此月未。櫪馬望路嘶。林鳥亦催歸。天晴路無埃。事事願無違。浩然返吾廬。餘生復何希。自有龎公安。毋作阮生悲。田間有老妻。白首共牛衣。和詠三良又快若凾關夜。薜公逃狂嬴。榮邁臨邛肆。朱輪過馬卿。臨岐復回首。鷄林古王京。主人翁與媼。茅屋舘我行。供給視家人。褦襶勝簪纓。婉孌兩小童。問字頗敏英。晴窓倩寫詩。夜坐聽讀聲。林宗昔灑掃。三宿若平生。逢迎信夙因。別離那足驚。珍重小鵩舍。猶記過客名。竹床留曲檻。花木列前庭。我行如流水。朝日出荒城。擧手共勞勞。長亭更屛營。榮辱揔外至。倚伏倐相成。窮途信易感。雲樹藹餘情。和詠荊軻</text>
<title>賦歸</title>,<text>昔我初來時。氷雪卉木踈。狎坐樵夫席。投宿野人廬。龍鍾老逐臣。慚愧舊尙書。搖曳荊江棹。确秋嶺車。達野抽陵麥。東京摘園蔬。與我終始者。一客二傔俱。今歸綠葉晩。麗景粲畵圖。吾身尙見在。昨事前塵如。其二僮僕競讙呼。路人亦笑顔。我謫纔半載。及歸如十年。依依昔過樹。歷歷前度山。也應到家日。欣欣此時言。其三暮抵朝陽閣。豁達俯層邱。牛羊散平蕪。樵牧各喚儔。逶遅芳草橋。村女汲淸流。憑欄縱目久。聊復記前遊。其四一善稱善鄕。文明古洛陽。洛野夷而曠。洛江淸且長。皷枻沿月波。紅亭隱林光。阿那望商山。吾欲訪綺黃。其五季父舊桐鄕。民物藹可憐。荊扉州北村。喬木衙後山。主人故吏子。迎門敷袵言。惠連已九原。三十又三年。其六聞喜漸束峽。蒼蒼萬山木。飛靄滴陰岡。恠鳥叫空谷。披襟古龍湫。爽朗如新浴。斜日滄桑感。人事劇風燭。其七鳥道重重嶺。合沓淸晝陰。屹然劒戟門。環以豼貅林。噌吰百道瀑。鏜若鉦皷音。云胡失此險。駐馬愀余心。其八吾友花山伯。白鬚頎然長。過嶺忽漫逢。逆旅欣倍常。班荊仍聯枕。盤飧共糗糧。短長別來話。篝燈坐夜央。其九去時何蒼黃。嚴程兼日走。山川與雲物。槖筆慚空負。今來意象閑。過境若新有。復恐歸心忙。風景落人後。其十十載紅玉顔。誰知處瘴海。造次一誠字。顚沛於斯在。慚無古人學。遇難增尤悔。行行且可歸。浮念莫虛待。其十一入湖人語軟。到畿村酒旨。收來楚水魂。免得漳江死。步步行程近。敢言勞跋履。荒店展足睡。沛然心自恃。其十二身曾南荒客。心若東征士。方知我是我。庶幾止所止。不有懷戀戀。安得樂爾爾。憂患玉汝成。聞諸橫渠子。其十三今曉早秣馬。蓐食過良才。漢口有艤船。三角雲端來。沙禽似相識。飛下了不猜。莫如吾土樂。屐翁歸來哉。和讀山海經</text>
<title>歸日</title>,<text>蠶渚初放船。東風上帆促。擊汰下銅湖。雲日盪歷錄。易知介石亭。甍角出園木。天氣倐凉燠。人情換歌哭。回頭卽是岸。忽如噩夢覺。阿兄具小艇。杖屨遠臨辱。兒子望我笑。舷頭方翹足。其二入門少長集。山妻設壺觴。何妨作弧辰。家食得歸甞。握手重相看。笑語環座傍。心身尙怳惚。門巷自輝光。曩者龍湖別。誰知早還鄕。莫愁芳菲晩。林園樂未央。其三志業已摧磨。鬂髮劇飄蕭。造化不枉物。宜爾屛荒郊。閑閑十畒間。野冠何岧嶤。帶月過七里。尋雲入中條。願學榮啓期。無復跡市朝。斧斤不相尋。樗櫟老無何。顧慙恩造偏。徒自戀身家。淵明南村詩。子美同谷歌。投老始歸歟。婆娑此巖阿。</text>
<title>次紅泉社聯句韻</title>,<text>簾閣晩陰澄。林塘新雨灑。洞環龜甲屛。巖疊魚鱗瓦。山水登牙絃。樓㙜入邵斝。羣公揔里中。是日仍林下。齒德栢厓尊。首題藤幅寫。傳家氷蘖如。有子箕裘且。耕叟性吟哦。文星光侈哆。看花興已闌。歌雪和何寡。繼仲棊之癡。踈襟貌叉野。鶴閑猶跨軒。樗散可支廈。堂內有康連。松間無喝喏。胄筵侍漢儲。朋酒歌豳雅。雲紀氣淸眞。日酣顔渥赭。厭聞水部錢。欣見社村檟。仲氏珠藏淵。恥爲金躍冶。志追隴上龎。才邁洛陽賈。實友心無欺。訒言口若啞。卿班珥揷貂。御謙杯斟瑪。最喜昆岡姿。縱觀瀛海瀉。淸詞協鳳笙。博識辨龍鮓。病渴老文園。索居今子夏。十年山野棲。雙鬂雪霜打。企老幸分留。名園共玩把。眞成卧白雲。寧學醉紅姹。序以肩隨行。願言眉壽嘏。肅賓列虎茵。遺爵屛犀銙。會數情逾鮮。禮踈意匪假。浮生非夢耶。吾黨盍歸也。烹茗澗暉移。檢書林燭灺。山中四美俱。身外萬緣捨。碧嶂霞侵裾。紅流雨沒踝。㪺甘訝菊潭。憇寂似蘭若。至樂觀濠魚。浮名悟塞馬。君宜邱壑中。我是漁樵者。黃鳥政堪聽。緇塵詎復惹。九人一笑看。何似香山社。</text>
<title>初夏企園拈老杜韻共賦 丁丑四月</title>,<text>近喜踈狂士。許吾與共居。林園聯步屧。山閣對床書。永日惟聞鳥。諸君揔忘魚。綠陰如此好。休作主人廬。</text>
<title>又次昨席韻</title>,<text>偶似香山老。同過揚子居。參差野人服。瀟灑醉中書。晩計觀馴鹿。前緣夢釣魚。卽玆塵事遠。那必卧田廬。</text>
<title>寄光仲直中</title>,<text>林間高閣望已久。花外小車猶未來。何許尊官。不念承明厭直。敗人意乃爾。聊步樓上韻要和。衛司地淸切。官閣翠微居。昵侍离筵講。恣觀秘府書。身如隱金馬。心豈戀銅魚。舊有詩朋約。山樓望直廬。</text>
<title>雨坐愁寂。又疊居字。再衰三渴。秪恐見笑大方。</title>,<text>脫爾省中直。還君松下居。庭培新種藥。床拂舊看書。閑似歸巢鶴。快於縱壑魚。試將平等看。來去揔蘧廬。又疊有人卧窮巷。無日不閑居。山水以終老。平生此可書。樽釃元亮秫。盤膾季鷹魚。隨意乘輕屐。芳隣又道廬。又疊濃陰閣餘雨。林鳥隱巢居。荷展圓文盖。蕉抽斜界書。流光感烏兎。至理玩鳶魚。來日應晴好。重尋仲蔚廬。</text>
<title>戱次前韻呈石泉居士</title>,<text>社里騎牛客。端陽返野居。已醅新甕酒。重繹舊床書。帶雨隨秧馬。乘晴釣麥魚。紅泉有餘飮。能憶放雲廬。</text>
<title>送社樵昆季歸鄕廬。拈杜韻。五月十二日</title>,<text>喜爾無留跡。家居似客遊。耕漁元梓里。嘯咏半雲樓。共惜連旬飮。聊寬五日休。林鸎應喚友。歸帆莫停舟。故人社村去。將奈巷無遊。流水難爲曲。白雲空自樓。君歸眞歇泊。吾老尙浮休。遠遠江臯樹。西風上瀨舟。</text>
<title>夾澗亭。拈李百藥山池宴集韻共賦。五月十三日○二首</title>,<text>企臺與雙澗。相望一林塘。泉答連峯響。花通隔洞香。昨觀商嶺局。今把竹溪觴。地僻禽魚樂。人來草木光。朋遊欣永夕。短律愧成章。憑檻忽惆悵。歸驂渺社莊。峯陰轉幽壑。空翠滴虛塘。不管人間雨。但聞林下香。小亭客狎坐。衰鬂愧先觴。跋石塵機息。飯蔬野貌光。吾兄儼臨席。諸益競聯章。雅集儀香社。流傳紀墨莊。</text>
<title>夜聞簷鈴喜疊</title>,<text>夜來滿犂雨。波溢小荷塘。天地含淸潤。林巒變色香。行看園後瀑。可泛手中觴。洞作晴靁響。巖回素練光。烟霞元痼癖。風水自文章。重訂棊樽約。莫孤花石莊。</text>
<title>端陽大後日。屐翁呈社樵淸賞。</title>,<text>朝摘瓜暮摘瓜。瓜蔓日以長。一節開一花。花花作蔕蔕結瓜。隨摘隨結結逾多。滿筐朝朝帶露摘。箇箇橢圓玻璃碧。小瓜茹菜美可口。大瓜沈菹爽入膈。自從齒豁㥘硬韌。嫩蔬偏喜耐咀嚼。豈無隣採與市沽。愛爾辛勤手自植。老夫無事學樊遅。數畦庭圃荊揷籬。紫茄紅豆玉蜀黍。就中色品瓜最奇。不是靑門遯跡人。不作黃㙜抱蔓辭。不羡朱門水晶盤。雪藕氷李夏日寒。社中政冥共甞新。野人風味一開顔。</text>
<title>疊泉社韻贈別實齋</title>,<text>君家樵牧社。應少此朋遊。牛渚有孤月。鹿門無好樓。酒因離思减。詩自獨吟休。寄語石泉子。同來下舟。</text>
<title>社樵欲歸未歸。意若回戀。社朋更會企園。拈杜韻爲別。五月十五日</title>,<text>簾外冥濛洞靄微。共將斜日送君歸。斗南高士戴安道。海內詩人陳去非。一局林棊留野客。三盃社酒見天機。煩君且伴山雲去。莫把山雲卧薜衣。別語重重酒力微。林禽何復喚催歸。江湖滿地心仍遠。松菊迎人事不非。閑課園丁晨灌圃。卧聽隣婦夜鳴機。田家樂事眞如許。我欲同君襏襫衣。</text>
<title>寄松下約會夾澗亭</title>,<text>自從社樵去。虗閣鎖烟塘。暫輟謝公屐。猶聞荀令香。樓吟留半軸。林醉待餘觴。洞裏梅堂瀑。亭前銀漢光。松濤交奏曲。雲錦合成章。雨後飛流壯。何須企老莊。</text>
<title>夾澗亭觀瀑。取王右丞淸泉石上流句。五人䦰韵共賦。得石字。</title>,<text>一雨動盪千丈石。下臨䵠潭可沈璧。銀浦倒掛雲錦纈。太華劈開仙掌碩。大音噌吰小琮琤。磬浮泗濱桐出嶧。嶽靈爲助林園勝。天根始露造化跡。走簡邀我商嶺皓。雨簑泥屐來躅躑。亭頭拍手叫絶奇。四座忽成聾噁客。靜聽老濤吼風雷。遙望懸流映檜柏。平生不飮如公榮。對此胡然一大白。</text>
<title>夢作示松下</title>,<text>我帆過君山。江去山長住。人心與水色。晴逈兩相遇。</text>
<title>伏日企園。復拈杜韻。六月初八日○二首</title>,<text>良辰河朔飮。新釀欝金黃。暑外微風閣。晴來曲水塘。定羹儀古禮。割肉憶仙郞。醉看床書亂。還疑李氏房。蟬逈初吟碧。鶯殘已褪黃。炎凉杳人世。風雨洗林塘。蹔阻金門直。重逢水部郞。臨床三老遠。惆悵失君房。</text>
<title>伏日續會放雲樓聯句。是日流虹聖節也。酉湖，灘叟，呂友晦來參。棊癡改號橘癡。</title>,<text>是日虹流節。燭龍按瑤朔。栢厓。 邦運屬昌熾。天氣廓氛濁。酉湖。 海桃千齡熟。芳芝九莖擢。白耕。 筍班侯夔龍。瓊箋旅牧嶽。屐翁。 景星瞻煥爛。甘雨溥瀺灂。橘癡。 衢高光日月。時豊謝霜雹。松下。 豳觥稱壽祺。華祝薦誠愨。社樵。 慶增重輪月。治聞無聲樂。實齋。 風殿語賀燕。朝閣來鳴鷟。灘叟。 羣工共舞蹈。寶籙期綿邈。寤軒。 朝野誠無間。林泉手相握。柏。 肯作獨醒屈。也非盜飮卓。酉。 幽榭粧溪客。虗樓聳山角。白。 共樂魚出游。誰禁鳥俛啄。屐。 君詩擲地鏗。吾顔借酒渥。橘。 翠微常入瞻。風光若可捉。松。 良會及芳辰。名搆蔭脩桷。社。 談淸澗暉永。句新松露濯。實。 數見益欵欵。浩唱俱犖犖。灘。 諸公競驪珠。不才慚鼠璞。寤。 瓜寒汲新泉。飮熟炊香穱。柏。 神超蟬愛陰。意全鷄抱㲉。酉。 洪爐肆氣焰。酷吏何齷齪。白。 金火遆升伏。陰陽戒凌斲。屐。 襟煩思泛舟。氣薨欲橫槊。橘。 筵敞風不斷。林深日未覺。松。 整冠或譏裎。露頂更堪貌。社。 渴飮何須節。靜勝方善學。實。 簾遠盾日畏。扇障庾塵撲。灘。 林蜩欲化甲。山禽不受鋜。寤。 松陰礙赤曦。林香送幽蒻。柏。 碧筩口先馨。氷圭手自剝。酉。 心下元淸凉。山外任謠諑。白。 落落巖上幹。磊磊澗中硞。屐。 幸得昇平値。况玆晨夕數。橘。 跂石飛泉挹。攀厓翠葉搦。松。 情餘有限盃。道存無名朴。社。 身名朝籍寄。經濟野人搉。實。 參池感秋唳。淸警聽晨喔。灘。 永好挹蘭芬。漸佳思蔗欶。寤。 吟邊月爲池。坐處雲成幄。柏。 天保與伐木。渢渢去雕琢。酉。</text>
<title>次伏日聯句 六月十八日</title>,<text>宣聖降彩辰。稷后誕弥朔。流虹鞠我祥。黃河澄其濁。天時苑蟬吟。物華沼荷擢。是日慶寰宇。喜氣齊山嶽。壽域荷陶鑄。華祝獻涓灂。紅社追林凉。玄譚吐風雹。處常超榮觀。退猶致朝愨。紅綠遆星曆。峩洋自詩樂。老我甘樗櫟。羣公競鸞鷟。衢謠耕閑。工和雲星邈。百鍊金出礦。三薰蘭在握。分日酒疊開。列筵筆山卓。曺劉儼纛牙。皮陸互掎角。演法懼下乘。師古恥餘啄。翕繹觀玉振。紺緅入丹渥。天花色還空。水月望難捉。四時闢門戶。六義列檻桷。闘險妙境造。來新舊見濯。近體彌冲遠。歌行特磊犖。世多藏燕石。人無識荊璞。先熟哂稊稗。上瑞驗黍穱。技拙鳩借巢。名贗鶴養㲉。晩唐固蕭瑟。西崑漸齷齪。幸廁羣驥列。羞代大匠斲。林樓屛大傘。雲嶂森霜槊。眞成九老會。怳若三昧覺。蘭亭水竹書。洛社衣冠貌。聖代許閑氓。前哲待後學。憑枕紅溜濺。擧袂翠靄撲。野牛已辭軛。冥鴻肯受鋜。原瓜味敵蔗。山茗香勝葯。芳隣接步武。衰鬂任凋剝。淡交破畦畛。淸晤絶謠諑。居必占爽塏。行不涉險硞。有杯飮厭厭。能詩賦數數。松弟楚響詠。社友華管搦。蘊玉㝡孚尹。受采元素朴。栢老序齒尊。灘叟濟勝搉。白耕與橘癡。鳥嚶到鷄喔。歌嘯邁三笑。醒醉共一欶。今辰藹朋樽。昔游渺禁幄。願言諸君子。歲暮勤磨琢。</text>
<title>又次</title>,<text>金門伏日漢方朔。遊戲不嫌閻浮濁。瓊露吸盡仙掌擢。賜酒如河肉如嶽。吾儕羣飮等涔灂。日日巖泉弄珠雹。壯志誰是長風愨。衰顔非復淸氷樂。企園主人棲梧鷟。眉端秀色江湖邈。屋上靑山天一握。洞裏淸陰日午卓。有屐高齒冠墊角。松門時許來剝啄。初筵酒行顔微渥。散襟欄頭懶不捉。綠簾烏几暎簷桷。於璨庭軒凈掃濯。架上書秩錦駮犖。字字紺珠與蒼璞。飯以南風新登穱。烹來社村時夜㲉。乾餱以愆末俗齪。脫粟能無淳風斲。氷瓜碧藕凌寒槊。沁人心肺如夢覺。此時林園淸難貌。樹杪亂流銀浦學。蜂遊蝶舞紛相撲。燕去鴻來疇能鋜。莫敎世人聞蘭葯。恐被塵喧幽香剝。生憎百舌逞巧諑。端合一斗澆磊硞。向晩蒸炎雨鈴數。汗流筆腕不能搦。何似默坐返吾朴。山情水話間揚搉。劇憐吾弟一鷄喔。大吸西江恥細欶。愚兄堅卧細柳幄。且聽羣賢他山琢。</text>
<title>雲樓看瀑。拈草堂韵。六月二十一日</title>,<text>一雨紅泉瀑。凉颸入鬂絲。間松遙見折。掛壁不容遅。神斧黃河導。輕舟白帝辭。此間堪下酒。誰肯掩書帷。</text>
<title>社樵脫直歸。喜甚又賦。</title>,<text>嘶馬墻頭過。知君退素絲。涉園三徑近。看瀑一宵遅。自有逡廵酒。應多淸竗辭。明朝麥飯會。晴眺敞簾帷。</text>
<title>寤軒疊看瀑韻戲次</title>,<text>擘開千丈石。掛得七襄絲。噴雪驚初落。跳珠失少遅。應羞下流處。何事故山辭。晩涉前溪漲。歸吟月入帷。又疊此洞泉源短。巖淙細似絲。忽欣新瀑壯。還忘苦霖遅。凉意生葵扇。淸音入楚辭。欲知靁吼處。聲在白雲帷。</text>
<title>七夕次會合聯句 松澗吳敬由，篠齋徐斐然來參。</title>,<text>一夕成一會。佳節古所重。柏厓。 碧梧聽飄蕭。朱明斂威勇。白耕。 月憐桂宮兀。雲疑巫峽聳。屐翁。 秋雨洗先浥。明河靜不涌。橘癡。 飛梁訝神造。流鈴破宿壅。松下。 錦杼纖擢手。風輪翳曳踵。社樵。 仙袂颯無縫。天路平如壠。松磵。 此夜會有期。四時恃無恐。實齋。 芳緣指億祀。謫恨說千種。灘叟。 遵渚娛夕張。步虛絶氛冗。篠齋。 源竆杳騫査。蹟怪遺汲塚。寤軒。 烏鵲爲後先。環珮亦光寵。柏。 歌凌黃竹池。神迢碧雲栱。白。 星躔本尊嚴。裨籍▣譌忷。厓。 機絲七襄成。菓香五色奉。橘。 舊怨休纏臆。新歡快决腫。松。 翠鳳文螭翊。丹霞羽節擁。社。 風珮百寶珊。雲駕一朶捧。磵。 逢時喜絲蛛。分處泣林蛬。實。 星渚今宵悰。河麇宿昔尰。灘。 莫如人間乞。更令後期鞏。篠。 阮晒許爾奇。柳拙任吾䢆。寤。 撫時志士悲。瀆神君子悚。柏。 三郞何癡絶。君平亦荒茸。白。 巧思自簪珥。淸詞孰珪珙。屐。 眉睫難增姸。公卿且得隴。橘。 曙色奈亭亭。秋波想溶溶。松。 靈區浩難梯。塵夢若脫拲。社。 驚飈忽林杪。歸雲擁山冢。磵。 時物悲蟋蟀。藻思抽繭蛹。實。 蒲葵色更冷。鸞箋價欲踊。灘。 許詞緣欲斷。聯賦媿似𣰇。篠。 仙遊緬姑射。秋思入句甬。▣。 座中許晒書。波瀾滿腹洶。柏。</text>
<title>放歡一遇旣醉還休。分韻賦秋晴。得還字</title>,<text>苦雨兼旬阻。淸秋爲我還。澗空驚逝水。林凈見眞山。詩律無新語。棋樽且笑顔。莫愁淸景短。邱壑有餘閒。</text>
<title>社會贐庇仁美赴之行</title>,<text>吾友詩情動藝林。秋樓送別墨華森。十年旅食霜㙜冷。五馬新榮海國陰。爲治宜如隣社飮。化民元在使君心。懸知此去桑鄕近。衣錦應勞內子砧。</text>
<title>九日賞風企園。分韻菊花須揷滿頭歸。得須字。倣聚星堂令禁用十四字。丹紅錦繡霜秋林葉醉染香臙赤艶等字</title>,<text>吾友玉汝永郞徒。賞楓歸來說毗盧。借問攀躋巫峽樹。何如咫尺吳江圖。是日樽泛元亮菊。滿座頭揷長房萸。賴爾光華慰搖落。相與吟矚供歡娛。晩色獨占羣芳殿。高標自與凡卉殊。鶴頂鳳咮揔莫肖。珊瑚骨節瑪瑙膚。洞門斜暉客衣明。片片映帶霞紋鋪。幾番靑黃入紺緅。從知金火換斯須。恰似白髮九社翁。暫借酒力凋顔朱。浮生色相草木變。暮年心期山澤癯。我欲題詩贈遠人。露滴牙管字糢糊。但願諸公壽如楓。年年企圖此會俱。</text>
<title>雪後社會。依穎川詩韻共賦。勿用玉梨等十二字</title>,<text>梁園詞客筆生萼。郢門寡和玄風薄。謝家少女稱夙慧。妙語壓倒阿胡作。古詩六義比體難。非馬喩馬墜空廓。歐陽老子創新令。二十八宿光灼爍。都將五色返太素。隻字不許下乘落。揮以勿旗整豼貅。奮若徒手搏狐貉。坡老繼之靑出藍。取諸胷中恣挐攫。至今聚星堂前韻。詩燄燭地驚山雀。今年臘半初見雪。門外一尺深沒屩。踏瓊餐瑤六七老。紅泉近日無此樂。莫道陶家太酸寒。淺斟元遜氷茶瀹。飄瞥簾簟風拂拂。徘徊澗壑雲漠漠。樓前樹樹薝葍林。相對皓髮森似槊。詩人從古闘奇險。我輩續貂堪一噱。</text>
<title>病中無聊。又疊前韻。</title>,<text>天一精英六出萼。皛皛晶晶日光薄。似寒似暖淸景殊。無蒂無蕊化工作。混合十方山河窄。盪掃兩儀氛塵廓。瘦驢凍立愁凌兢。暝鴉低翻訝閃爍。來如交爭去如揖。但見其積不見落。能令天下弊縕入。遍體粲如衣狐貉。瀼東高士拾瓊粒。饞腸直欲左右攫。壁間枯桐絃暗折。破硯潮凝皺銅雀。磵道何勞載脂車。山蹊不用高齒屩。多恠山陰處士狂。到門徑返有底樂。千年石上老瞿曇。故覆巖溜待我㵸。羣老憑檻叫絶奇。下視大界都杳漠。此時松梢露氷輪。射入林颸凜寒槊。却憶坡翁塩車詩。局束禁體不滿噱。</text>
<title>又疊贈賢胤</title>,<text>宛邱堦庭聯棣萼。孝謹傳家敦俗薄。伯兮淸曠漢晉士。仲氏邃博毛韓作。季難胷藏五經富。兩朝恩遇雲路廓。况有徐卿二子賢。斐然成章豹文爍。君家易知社東村。映帶澄江凈籬落。麥飯葱湯可當肉。葛巾絺衣不恥貉。董家妻子各自得。門無縣吏勞烏攫。讀我床書醉我酒。衡扉晝寂庭下雀。洛東更占企翁墟。一區雲壑留筇屩。輞川花鳥時獨往。樂園棋樽與衆樂。借問峩嵋雪水烹。何如惠山新泉瀹。社中諸公曉星散。嶺上一枝春意漠。擧杯欲飮不成歡。夢繞雲山靑似槊。寄語諸郞永世好。願言殘齡共歡噱。</text>
<title>放雲樓共醉。松下留酌。次張謂別韋郞中韻。</title>,<text>別愁重入碧雲峩。強續前年秋社歌。合處常難離處易。閑時苦小忙時多。花從數日渾成錦。酒過三盃欲起波。愼莫更提分手事。江南千里奈君何。我袂僊僊子弁峩。微酡以往發狂歌。春方爛熳餘花幾。人是逢迎別酌多。客路正當黃鳥節。歸心應泛白鷗波。一行作吏今三載。五斗縻身不老何。雲樓圍坐餞筵峩。山鳥來聽行者歌。漸老自憐朋輩少。殘春爭似客愁多。棋枰散落忘飛伏。醉墨淋灕失點波。笑爾捿棲不知返。甘心打罵莫誰何。</text>
<title>紅泉社續會。分韻山行六七里漸聞水聲潺潺。得漸字。</title>,<text>蓊蓊白雲。巖下有广。我入其戶。燕毛孔儼。有酒可醑。有書可檢。君子之交。彌久不厭。崖溜細淙。樓靄斜斂。忽憶遠人。風自南颭。相彼丹柯。霜露遆染。芳華幾時。衰變有漸。矧爾崦嵫。流輝冉冉。願永今夕。使我心熑。</text>
<title>石泉入城。諸益倒屐忻迎。叙阻雲樓。更惜歸鞭明發。用老杜秋晴韻共賦爲別。</title>,<text>衰疲心已懶。存沒淚新霑。春去仍停酌。人來忽捲簾。野容看更凈。霜髮問何添。寄語社村老。休誇山澤潛。又疊君從田野至。秧雨幾犂霑。社酒新開甕。梁魚夜上簾。耘功四隣畢。書課二郞添。來去元無跡。居然栗里潛。又疊自憐雙鬂白。何意陌泥霑。舊酌難成醉。新詩輒失簾。興因山社發。慚見道朋添。聖主求賢切。衡門尙永潛。</text>
<title>實齋又東歸。用杜老張氏隱居韻送之。</title>,<text>今世如君不易求。雲樓話別使人幽。論年漸許參三達。寫貌端宜置一邱。他日山陰題鳳字。歸時濠上見魚游。舊書數部聞携取。應是文虹米氏舟。</text>
<title>仍寄社樵</title>,<text>吾輩交情聲氣求。人能不俗地方幽。琴書只合捿竆巷。樽酒眞堪賀小丘。我似露蟬將點化。君如雲鶴獨遐遊。爾來三月音書閟。悵望滄洲不繫舟。童年如夢學蒙求。筇屐猶能涉險幽。詩占上頭慚墨壘。杯因小戶怯糟丘。一番離合空催老。半世行休已倦遊。石老已還君又遠。有誰同泛李膺舟。</text>
<title>歸楫不可挽。衰懷自覺惘然。水程雖快。西風猶厲。加餐自愛。時惠德音。餘懷未已。更疊昨韻。</title>,<text>佳處何須更遠求。君家林壑坐來幽。紅泉洞外東西瀼。綠樹村邊上下邱。近日屢從文字飮。殘年聊與野人遊。招招一葉南湖岸。應復遅廻不放舟。來去棲棲非有求。朝衣每小野居幽。白雲自出終歸壑。黃鳥于飛亦止邱。莫惜山樓成小別。猶堪社老續前遊。丁寧寄語樵泉子。崖葉紅時有玉舟。</text>
<title>走次松下孫石風長句</title>,<text>愛畏各殊衰盾日。恒燠恒寒非其率。今歲孟冬暖似春。未及觱發與烈凓。懶婦尙遅授寒衣。詩人詎勞呵凍筆。園中百草爛欲花。不愁堯天四不出。小雨彷彿社翁信。和氣冲融鄒生律。周歲不寒秦不溫。天時人事劇回適。冬暖自古稱豊瑞。大有無乃再庚戌。曉來庭樹聲翏翏。旭日徐風轉眄失。山逕拾柴村兒啼。茅屋撥灰寒士怵。何物南州一梢工。挽回造化如符劕。占候何曾載簡策。俗諺由來傳圭篳。却憶西眺孫石項。海門寒潮上魚畢。回薄前遊怳一夢。擁爐獨吟梅花室。吾弟新詩太辨析。齊諧吊詭無已實。與君且飮樽中綠。牕外冷煖不須詰。又疊老去光陰爭一日。三百六旬書雲率。一燠一寒倐相代。昔何駘蕩今凜凓。孟冬仲旬特地寒。屋霤凍折水晶筆。古傳孫石溺海魂。噓送長風大陸出。前宵滕六先颺威。是日玄冥初按律。五月之霜七夕雨。奇徵異聞固不遹。彼何長年骨已朽。風伯爲之來坎戌。一片壺氷天下寒。靑帝朱明窅然失。四序推敓造化妙。一理消長君子怵。野諺荒矞那足徵。漁叟樵童若左劕。架矣朱門擁重裘。哀此白屋掩寒篳。今年兩多綿不花。無褐無衣歲何畢。杜陵老子計太迂。世間安有萬間室。國有仁政士挾纊。解衣衣人非懋實。獨卧虛堂聽天籟。萬吹同歸𣾘難詰。</text>
<title>松下將赴綾原。拈韻共賦。</title>,<text>玉照閤中賦小梅。新春留醉暖寒杯。簷頭麗景看看永。屋後芳林日日開。吾老猶能扶策往。君詩已覺上眉來。一行何事江南去。寥落山齋把袖廻。君爲菊弟我兄梅。叵耐殘齡又別杯。顔髮參差三齒長。風塵離合十年來。黃岡墨綬餘何味。紅社紋枰不復開。行到潭州應一笑。殷勤驛使好音廻。</text>
<title>松下送竹車。兼寄一律。和其韵。</title>,<text>冥行九折已成毉。吾弟筍輿意可師。桓傅輜車慚蔑報。少游下澤感前知。運時嶰谷調淸律。坐處黃樓納遠颸。惆悵無人花外伴。堯夫近日廢吟詩。</text>
<title>放雲樓聯句 辛德允，叔和，士文，希聖來參。</title>,<text>山閣聚德曜。德允。 八扇一笑臉。逋蹤謝榮觀。叔和。 傲骨恥巧諂。緩輿隨雙屐。士文。 疲驢代乘驔。入洞渾翠嵐。希聖。 凭檻失朱燄。還忘顔髮衰。稚明。 且簡禮容儼。禽鳥來谷嚶。成仲。 卉木矚原蔪。棋局愁勁敵。受之。 床書喜細檢。雜坐間笑諧。玉如。 微吟發喁噞。不數悲秋玉。允。 何如暯春蒧。坐此雲霞樓。和。 拂來琅玕簟。狂遺頭上罹。文。 貧任厨下扊。園闢五畒洛。聖。 溪環一曲剡。是日赫曦熾。明。 炎雲活畵罨。欹枕睡粘眼。成。 披襟汗漬膁。晝陰初轉霤。受。 晴靄細滴广。加倍四皓增。玉。 末至七賢忝。盤礴或扼腕。允。 蕭散更騁睒。故事倣飮朔。和。 良辰屬我玁。矮屋氣蒸擔。文。 貴家凉生扂。淸晤直金伏。聖。 薄具打午點。崖楓晩葉鮮。明。 巖瀑餘流姌。觴咏以爲高。成。 風流肯自貶。羹定美無絮。受。 瓜浮冷宜嗛。令儀序賓賢。玉。 硬韻薄人險。軒軒動紫眉。允。 欵欵拭靑瞼。詞源倒瞿澦。和。 酒疊峙關陜。衣冠也自偉。文。 飣餖不害儉。虛懷破畦畛。聖。 縱談絶詖譣。雲松悵老癭。明。 苔壁訝文黶。蟬嘶風送廻。成。 鴉起日翻閃。逃空劇脫籠。受。 滌煩逾逐魘。鳥澗淸圍帶。玉。 駝峰碧抽錟。吾輩俱衰暮。允。 幽居共藏斂。醉德邁飮醇。和。 聆音敵拱琰。塤箎迭相和。文。 紺緅三入染。往者白社會。聖。 酌以紅泉淰。式讌周筵速。明。 善頌齊野。蘭亭迭王謝。成。 雪樓推滄弇。揮洒雜蚓蛇。受。 收蓄並豨薟。杖屨隣巷慕。玉。 飮食羣奴餂。自從天星換。允。 忽如風花颭。千里各相思。和。 五斗能無厭。故人撫峩洋。文。 游子志蓬檿。此地昔遊宛。聖。 重來幽興慊。心期沕相感。明。 時物變有漸。更將詩酒驩。成。 仍駐歲月冉。臺古宿雲停。受。 杯行夕烟疊。勝遊今見復。玉。 君家吾有奄。粉餻邁啖蔗。允。 緗桃類擘芡。千秋節又回。和。 萬化物無歉。樂隆匀天廣。文。 歌騰少海灧。生老昇平世。聖。 朅來東西崦。同我永惠好。明。 及爾莫荏苒。野觥稱無疆。成。 王澤沐有渰。文怕後生嗔。受。 名戒昔賢玷。輕颸度澗尹。玉。 斜暉上林橝。恨無晴雷撼。允。 掛得銀浦㴸。簾對高人素。和。 扇去酷吏憯。歸袂更屢顧。文。 衡門猶半掩。壤謳請祝聖。聖。 小忠陋婦閹。明。</text>
<title>次坡老仇池石韻。謝松下翁彩石之惠。</title>,<text>謫仙騎鯨去。文星隕空綠。化爲五采石。碁置淸江足。寒不可被體。饑不足充腹。沙礫與埋沒。波濤任㴬蹙。問誰能鑑賞。好奇綾原牧。此翁癖烟霞。冥搜竆嶽瀆。何來九華山。几案列羣玉。雲靄互映帶。巖巒衆起伏。得非媧皇鍊。可訪成都卜。知君欝林淸。爽氣日相逐。愛石如愛竹。怳入篔簹谷。東園老屐翁。卧雪屛嗜欲。贈我英瓊玖。箇箇畵心曲。更願石處士。盡族寄火速。</text>
<title>和松下寄詩韻</title>,<text>歲事駸駸又壓頭。山齋病卧夢潭州。吾家自有姜公被。勝事何須說官遊。書言南州山水。故末句云爾。</text>
<title>紅泉社䦰韻聯句 三月十九日。東宮冠禮前日。</title>,<text>暮春企㙜會。會者飮中仙。叔和。 繞屋蒼松薈。循階玉澗湲。希聖。 經年更相握。一日亦猶賢。稚明。 棋席重逢敵。詞盟復狎權。成仲。 林泉仍旅酢。岳牧戾箋員。光仲。 昔去秋將晩。今來月欲弦。雲紀。 好音懷谷睍。時物感桑蜎。受之。 會合忻心賞。睽離慰夢懸。玉如。 偶居爲爾地。叔和寓居企㙜故云。 良晤返吾天。和。 多病頗辭酒。不才懶就篇。希。 靑眸強言笑。白髮媿聯翩。明。 草淺堪牛卧。花深許蝶穿。成。 阼階賓醴重。歸棹客衣。光。冠禮日。屐翁以大宗伯贊禮。社樵欲棄官故云。 二老猶能足。三翁悵未全。雲。 冥鴻憐去影。新燕喜來玄。受。 莫漫愁重別。人生遆缺圓。玉。</text>
<title>麥飯聯句。次草堂遣懷韻。</title>,<text>麥登是月也。西舍杼如琴。栢厓。 朱夏承神助。靑精發道心。白耕。 稻粱尙云讓。葷穢不能侵。屐翁。 社穫朝輸角。村舂夕見參。橘癡。 餦餭匀列椀。飣餖照幽襟。松下。 此糓來天瑞。康年驗歲陰。社樵。 護苗須厚雪。抽穎疊靑岑。實齋。 種必先霜隕。收防値雨淫。灘叟。 甞新以押彘。佐味宜賓禽。寤軒。 淸漬精逾好。濃炊香不禁。柏崖。 餴饎林下凈。耕耨眼中森。白耕。 罌粒歸披篛。簋饛侈盍替。屐翁。 齊篝應善禱。周寢緬蠲歆。橘癡。 漂雨高工篤。遺舟范義欽。松下。 味醇尙玄酒。穡寶邁南琛。社樵。 行潦陶沙礫。哆箕颺秕針。實齋。 滑匙勝菰米。圓顆類琅琳。灘叟。 野味欣農饁。村炊待藁砧。寤軒。 四時知所養。一飽得閑吟。栢崖。 篹列魚鮭錯。柈登瓜李沉。白耕。 淅烝時屬火。穎栗德惟金。屐翁。 倘有前村爨。還思伯子尋。橘癡。 喉馨滌塵雜。肺爽忘炎汵。松下。 瑞應書惇史。嘉名載萟林。社樵。 芳馨逾肉食。淳古衆希音。實齋。 秀野夢蘆菔。滹河灼劒鐔。灘叟。 酒宜松醞澹。禾近玉山嶔。寤軒。 樂我居顔巷。思君采沫潯。栢崖。 共甞時物美。坐惜年光駸。白耕。 野老簞飧可。吾王玉食臨。屐翁。 餐甘鄭館授。豢斥虞羅擒。橘癡。 剩助雲林勝。偏知雨露深。松下。 豈無方丈列。恒誦粥饘箴。社樵。 飮食于胥樂。來牟斯匪今。實齋。 膏粱代維好。藜藿䬣常任。灘叟。 此禮年年野。西疇無暵霖。寤軒。</text>
<title>松下示衰菊韻戲和</title>,<text>誰謂凌霜操。還愁落木時。摧枝人共惜。殘馥蝶應知。榮槁元常理。色空揔我師。爲君留數朶。一醉共迷離。又吾已衰如許。爾寧長盛時。蕭條風雨感。牢落歲年知。非復新粧女。端宜老畵師。芳心猶抵死。莖萼不相離。</text>
<title>十月之望。會食于老圃齋。次坡翁梅花韻。</title>,<text>我夢江州與社村。別時山月又返魂。莫道九老影落落。猶堪六逸醉昏昏。佳節重會後赤壁。諸公肯顧病文園。白飯靑菹風味厚。棋局書床譚笑溫。未須寒花傷歲暮。願把長繩繫朝暾。二客許尒與燕毛。一鴈如何返鹿門。江州太守送酒錢。社村故人有贈言。叮嚀聚星堂上令。閤梅開時更一樽。呂氏二難瀼東村。軒適家聲謫仙魂。白眉名壓九老席。醉後落筆蠒紙昬。季方西出一千里。別來春遠桃李園。叔子風流緩帶閑。雪兒淸歌繡幕溫。知君夜夜危樓望。我家何在日出暾。慇懃一幅瓊琚字。驛使淸朝來叩門。廣文先生得酒錢。江州刺史寄好言。且待羣公南至會。爲君遙瀝梅花樽。</text>
<title>小至日梅下會飮。拈杜韻。</title>,<text>梅下樽仍菊下飮。白衣使者來江州。靑菹白飯淸朝集。蠟屐鳩筇雪徑由。對酌何如孤賞好。開時莫惹落來愁。殘年但得花長發。酒債尋常在杖頭。長物山齋庾嶺樹。靈根何日自南州。世無知者方爲貴。我欲從之恐末由。人語不聞山共寂。茶烟初上月如愁。此間有句無人賦。驢背詩翁在上頭。以爾比論高士傳。前身彭澤後蘇州。孤雲野鶴心俱遠。紫陌紅塵夢豈由。明月不來元自照。空山無伴奈孤愁。平生獨抱氷霜志。羞向東風占一頭。夜來雪壓梅花屋。卧憶西師入蔡州。一理消長知有感。六根淸凈問何由。便憐蛺蝶開新榻。誰把珍珠慰別愁。宛是草玄揚子宅。寥寥寂寂一床頭。明日陽生花滿閤。未須春色遍皇州。休將僞語來相溷。欲着人工不得由。一抹幽香渾入醉。半簾飛雪驀生愁。憐渠似我眞癡絶。強請韶光護白頭。</text>
<title>白耕久阻社會。題葉問病。</title>,<text>一雨三旬獨揜廬。維摩卧病近何如。流虹瑞節紅泉飮。莫負慇懃梧葉書。</text>
<title>實齋自社村歸路。歷入南城。與斗室唱酬。聞之欣然。翌朝斗翁書報入洛。和其韻贈之。</title>,<text>昨泛淸漢喜展眉。雲物鷗亭叫絶奇。東指華陽樹陰裡。若有人影與馬嘶。我思故人望空碧。謂君山樓看山色。朝來尺書忽爽襟。使人忘却文園渴。樹裡行人得非公。離蓋翩翩有無中。嘉聲閣裡九老醉。坐勝堂前萬木紅。人生快意定何處。聚散喧寂無常住。雨中急就綠絲欄。君應笑我夢裡語。</text>
<title>又疊眉字。要光仲續前遊。</title>,<text>桂坊豹直日畵眉。后溪老子詩語奇。吾弟昨侍銅龍筵。休沐歸來倦驂嘶。獨對棐几點朱碧。啓禎續史筆生色。夜來黃梅雨滿簷。爽如醍醐灌肺渴。此時應思企齋公。留得名園城市中。檻前喬松千章翠。巖上飛泉一道紅。疇昔山樓觀棊處。茶香不散繚繞住。火速諸公更一醉。醉時只許烟霞語。</text>
<title>雨中疊眉字寄白耕</title>,<text>朝來雲罨終南眉。一幅營丘水墨奇。何處犂牛踏水耕。誰人珂馬㥘泥嘶。睡起忽覺簾簟碧。天地渾是草木色。一雨巧趁揷秧節。三農不復望梅渴。老夫無事荷天公。鵲語鶯歌喜氣中。小圃瓜蔓漸施靑。數盆榴花新綻紅。此時東園最佳處。風珮琮琤耐可住。願君莫孤虞人期。白石淸泉問此語。</text>
<title>疊實齋和斗室眉字詩。請社樵瓊和。</title>,<text>馬氏諸子推白眉。岑家昆季揔好奇。入洞靚潔無轍跡。小驢饑立松下嘶。石榻閑掃苔文碧。茶竈細上篆烟色。九客同傾▣▣醅。就中實友奔驥渴。醒時亦狂蓋次公。經說不竆戴侍中。共憐山木亦老大。殘春如夢飄花紅。古來賢達歇泊處。邱壑惟堪耐久住。請君除却四不出。日日往聽林鶯語。再疊企㙜吾洞之鬚眉。一區巖壑窈而奇。玉磵爲戶蒼松籬。但聞鳥嚶與蟬嘶。問君何術棲山碧。爨婢亦有自得色。輞川花木揔入畵。虎跑泉眼可沃渴。白鶴觀裡蘇長公。看棋不墮勝敗中。水曹持被雨中歸。脫却烏帽微酡紅。世人欲問我住處。我與靑山白雲住。靑山白雲屐翁室。屐翁雖老亦能語。三疊揀盡天下好鬚眉。社村老友風骨奇。雲鶴肯爲稻粱肥。野馬不受覊銜嘶。譬如空靑與水碧。至寶自有天然色。屋上靑山枕下泉。洞門一曲袁家渴。皓髮誰是東園公。蒼巖仍作石虛中。醉來詩草屋漏痕。墨瀋飛灑花箋紅。雨後先問新瀑處。分付山靈暫得住。一樽更許淵明飮。蓮社諸公爲我語。</text>
<title>橘癡，社樵西南星散。聊疊眉字韻。用替驪駒之闋。</title>,<text>昨日笑顔今愁眉。浮生聚散耦與奇。社翁出爲松桂宰。郊原五馬淸秋嘶。知君洵非百里才。任眞元無傲吏色。以玆淸凈民自得。易爲飮食於飢渴。獨憐九老失二公。向來詩樽一夢中。放雲樓上紋枰散。春明門外墜葉紅。鳧來鴈去定何處。水逝風捲不暫住。且待元亮歸來賦。重理摩詰淸竗語。又出郊䫉軒擧。隱耳馬蹄隆。河朔強藩勢。東南大國風。威行一方制。軆具六官同。請子無誇足。戒存考下中。又今宵宿何處。征盖影童童。餘生會相見。無曰馬牛風。又二妙一麾去。無人詠洛生。關河邊圉壯。松桂縣齋淸。物理元離合。朋樽爲重輕。征車猶快意。叵耐望行情。</text>
<title>寄江州使君橘癡</title>,<text>泉社詩樽亦偶然。山齋獨卧泬寥天。東園楓菊寒烟裡。西塞山川落照邊。千里書來空說夢。重陽節過遂停筵。今朝更醉江州酒。猶見吾人在眼前。都門執箋見夷然。吾友踈襟自信天。肯學桔槹勞俯仰。聊觀棋局任中邊。蜀人尙說乖厓續。湖上何須范老筵。也識長腰難久屈。九翁依舊醉花前。白衣送酒古今秋。人在西州六勝樓。憐君獨阻重陽會。應有黃花不讓頭。霜風一夜送殘秋。鴈字飛來趙倚樓。借問雪兒能唱否。錦囊千首作纏頭。</text>
<title>謝新寧縣齋書</title>,<text>故人書中紫芝眉。古木瘦藤字字奇。滿幅纚纚別時話。如聞靑門五馬嘶。上言雲樓離樽碧。下言梅閣缺月色。珍鱐嘉脩爲老饞。更有香烟醒肺渴。曩者許君比滿公。癯容只合九老中。公然一麾驅入去。磬折長腰顔發紅。江州孤夢覔無處。社村歸舟挽不住。那堪此夜山陰雪。獨對寒燈誰與語。</text>
<title>送實齋之社樵任所</title>,<text>九老今餘三皓眉。有酒無人問字奇。今朝又送實翁去。征馬裵回爲誰嘶。去路淸心與寒碧。春水方生玻瓈色。過嶺况是鄒魯鄕。陶山玉溪醒人渴。煩君爲我問長公。政拙得無勞在中。不用元章三品石。不爲河陽一縣紅。自詑靑山白雲處。何如社村鄕廬住。人生會當離還合。能憶雲樓別時語。</text>
<title>題實齋南行詩</title>,<text>實翁南行詩軸。滿紙雲騰雨斜。雅韻應劉大手。閑情陶韋名家。布颿迎來白馬。篛笠換却烏紗。傳語社村老友。幾莖鬂髮添華。君家伯仲季。宛在棋樽間。葉落城東社。雲迷嶺外山。塤箎洵可樂。簪紱奈相關。寄語陶彭澤。田園早賦還。</text>
<title>橘癡將靷向江阡。感念舊遊。老懷不自禁。聊成三疊。以相紼路。</title>,<text>橘翁淸曠士。浮世薄言遊。卄載靑雲籍。兩朝白玉樓。何妨廣文泠。長似馬卿休。想像平生事。滄洲不繫舟。往者江州別。悲歌出塞遊。園林懷洛社。星月夢瓊樓。政喜經年返。誰知一病休。白頭觀世感。猶作未歸舟。故人從此逝。將奈巷無遊。流水難爲曲。白雲空自樓。棋樽眞趣在。軒駟薄緣休。護入春江雨。丹㫌上瀨舟。</text>
<title>庚辰首夏。復會放雲樓。拈陸老山深四月始聞鸎之句。分韻得聞字。</title>,<text>五畒駝園晩眺。數聲鶯語淸聞。匏樽永日浮蟻。柳市何人聚蚊。</text>
<title>企臺羣飮。拈陶詩靜寄東軒春醪獨撫句。分韻得寄字。賦得靑楓。四月二十六日</title>,<text>楚多楓樹。秋士興所寄。交柯鹿角挺。鏤葉鳳尾累。幸承君子惠。托根㙜之企。偃蹇隣磵松。葳蕤間砌枇。楓固以丹名。靑靑獨自異。韻含金氣流。光壓朱炎熾。肯媚芳菲節。猶懷霜雪志。吳江有佳句。閣筆敢爭位。</text>
<title>合次諸韻要和</title>,<text>楚色生幽壑。巫雲落晩軒。淸疑松度曲。香邁菊登飧。色相空華現。光陰逝水奔。秋來錦步障。緬憶毘盧尊。其二簾閣無朱夏。林園入碧醪。難分驢齕岸。易認鶴鳴臯。一壑渾如畵。千林不敢高。願君勤護植。無忘此燕毛。其三可憐秋葉亦宜春。絶勝桃腮與杏唇。一色玻璃花剪綵。千年琥珀火傳薪。昔賡侍讌楓宸句。今作停車石逕人。爲是靈均曾愛惜。不隨凡卉共沉淪。其四叢叢萬綠一園東。晩節齊名十八公。除却殿春紅躑躅。爭如淸暑碧梧桐。樽浮綠灩穿林客。茶繚靑烟拾葉童。會見靈根仍羽化。仙爐不用煉丹功。其五嘉樹目以楓。其下松琴撫。中材異文杏。厚生遜黃稌。愛爾色香殊。爲我功用普。淺碧敷初夏。圓陰曖卓午。高譚爽入座。散步凉生廡。澹泊愜幽巢。蕭灑出塵矩。那必詠丹林。空自感玉宇。爲覔題葉句。斜日短筇拄。其六巷有紫芝棲碧磵。手種紅藥餌黃獨。洛園花木賞年芳。香社詩樽選朝穀。樓前玉溜巖下楓。葉如蒲葵榦似琭。團團露染琅玕色。陣陣風送蘭麝馥。屋裡琴書含蒼潤。坐上衣冠映皤腹。一年紅綠遆獨占。三入紺緅艶可掬。草堂顔色子美楠。栗里生涯淵明菊。應知高閣棋聲歇。獨對踈陰簾紋蹙。其七麋鹿爲友木石居。道貌日癯玄機靜。近者盃盤眞率會。不爲鶯花富貴境。請看東園靑數樹。如泛南湖綠千頃。圓毬細飄仙桂香。靈液蒸成大春永。賴渠開樽林園勝。有誰束帶車馬騁。忙後得閑暮年華。色卽是空主人惺。春花秋葉揔歎娛。東里西隣長合傡。昨日看棋今日飮。莫負淸陰空引頸。其八宛邱諸胤賢。詩禮挹遺寄。伯是山澤癯。仲無簪組累。季子職侍郞。恬素吾所企。山居品嘉木。松楠與梅枇。就中靑楓樹。巖阿蘊秀異。老榦彌貞固。孫枝復昌熾。愛此蔚藍色。見君叢桂志。且待紅葉飮。許我嘉賓位。</text>
