<title>春日漫吟</title>,<text>春日淸姸春物芳。病夫忘病坐虛堂。辛夷花盡杏花白。楊柳葉生蒲葉長。可喜靑山圍一縣。劇憐幽竹近方塘。明朝更上東臯望。野老耕田女採桑。</text>
<title>蠶頭</title>,<text>千年國氣見蠶頭。屹立嶙峋障百流。知是化翁功力處。翠軒曾豈等閒遊。</text>
<title>讀范雎傳</title>,<text>懸河雄辯動秦王。富貴從天相印黃。拉齒當時如損舌。魏齊頭豈入咸陽。</text>
<title>端陽日。次從兄彝叔氏寄來韻。戊寅</title>,<text>天中佳節靜中回。綠樹陰濃小閣隈。多病曾無成一事。弱腸猶得下三盃。弟兄前夜連床話。詩句今朝帶雨來。合席端宜從此數。葡萄架下石榴開。</text>
<title>族弟君山 崇謙 來話。仍邀趙叔章 文命。抽韻共賦。</title>,<text>許馬邀詩友。秋淸可一吟。天摩留宿恨。風珮促歸心。境靜幽禽至。簷明夕照臨。逢塲須取醉。疎雨乍過林。附次韻山齋敞晩霽。長話復高吟。薄喜縱今夕。深愁奈別心。遠松寒雨濕。幽檻翠峰臨。知爾愛秋色。相期石室林。君山萬市行行度。不辭與子吟。未除半世習。無𧏮百年心。庭濶樹陰滿。墻高山翠臨。懷人谷裏鳥。迎我語秋林。叔章</text>
<title>申弟士揆 宅夏 來宿。翌朝共次簡齋。庚辰</title>,<text>夜榻霑微雨。朝簾暎翠山。春生杳茫裏。意遠眺望間。霽景詩增韻。淸尊客不還。塵氛豈此境。蕭灑掩荊關。</text>
<title>卽事</title>,<text>晝與幽人靜。雲藏遠嶽微。詩情簾雨細。春事杏花稀。風燕危能語。烟鴉倦不飛。此時申士揆。乘興到柴扉。</text>
<title>寫興</title>,<text>苒苒春交夏。長長日似年。人閒黃卷裏。山靜白雲邊。芳草眠宜穩。飛花送可憐。悠然這間意。目逈戾天鳶。</text>
<title>與士揆。抽劒南韻同賦。</title>,<text>小閣淸而寂。琴書古意長。人回短枕睡。花動午時香。天氣將三伏。庭陰且片凉。君來政此際。詩思滿澄塘。</text>
<title>隨堂伯兄往沁州。次洪道長世泰韻。</title>,<text>笑拍洪厓上柁樓。江湖浩蕩我曹遊。飽風一幅俄超忽。垂柳高臺失杏洲。</text>
<title>舟中得凉字</title>,<text>天風萬里水洋洋。乍倚船頭快意凉。過去漁村何倐忽。望來烟島政微茫。山孤日落蒼雲怪。草遠沙長白鳥忙。一曲放歌千古濶。此身元與世相忘。</text>
<title>南門樓志感。次道長韻。</title>,<text>傷心此地百年還。天爲吾東設險關。撿察醉眠輕負國。相公忠節重如山。凋殘民物兵塵後。屹立城樓宇宙間。慷慨寧陵懸膽志。鼎湖弓劒已難攀。</text>
<title>記行示道長</title>,<text>詰朝驅我馬。行行向沁州。登來土亭舸。浩渺滄江流。兩岸斂微霽。萬木生新秋。蠶頭對更奇。翠軒詩可酬。泛下砥柱影。夕陽到杏洲。依俙畫中景。隱暎柳外樓。樓上眠夜雨。襟期諒淸幽。及朝遲不發。有約洛水舟。居然大帆至。篷窻十人稠。一笑皆知舊。滄浪最勝儔。眼中無俗物。飄飄江海遊。高談殊縱意。赤日但可愁。汗漿揮不禁。探凉爭聚頭。向夕氣候改。水國炎蒸收。煩熱快一滌。昔疾頓自瘳。風微浪妥帖。舟若空中浮。超超萬里目。氣岸𥳽陵丘。漁村遠微茫。露渚飜魚鷗。夜空涵碧水。落落散斗牛。漾波互光芒。怳忽無常眸。祖江風勢急。舟行疾於郵。首尾善相持。篙師自多謀。當年李公賦。放歌雲悠悠。繫纜月串津。肩輿戍樓投。夜久風露冷。客夢難布裯。曉起觀日出。光盪天東陬。烱然動雙目。吟哦自不休。朝晏入城府。地主乃申侯。阿姪將委禽。令門有好逑。我以婚姻故。此地近旬留。曠敞閱武堂。秋雨灑觥籌。有詩應有和。吾向滄浪求。</text>
<title>金生夏卿告歸索詩。道長呼韻。</title>,<text>久別今相見。追思豐德年。仍斟旅舍酒。且緩上江船。斷雨深村裏。新秋萬木前。臨分題短律。知爾意茫然。</text>
<title>君山挽</title>,<text>靑年化者人皆惜。白髮先生我益悲。肖子得來眞有子。此兒亡後更無兒。江湖暮景居爲獨。詩禮家聲繼是誰。零落篋中當日草。涕流霑盡撿看時。其二詩篇已是出天才。人物無多近代來。襟抱氷壺中瑩澈。容儀仙鶴下徘徊。西橋欵欵淸朝語。北院遲遲落日杯。往事卽今春夢倐。薤歌聲咽送泉臺。</text>
<title>夢亡友李君望齊泰。覺來悽甚。枕上口占。</title>,<text>與子爲交竹馬年。其遊懽若弟兄然。自分千里溫陽後。獨過三淸澗水邊。春日花開人已逝。別時雲在淚頻懸。沉痾坐負平生誼。杜老將詩悼鄭虔。</text>
<title>道長來。抽少陵韻共賦。辛巳</title>,<text>庭鳥新聲得。明窻坐自幽。花心羣木動。春氣一溪流。日永全無事。山靑忽失愁。單觴君興發。詩癖白渾頭。</text>
<title>伏次家大人早春盆梅韻</title>,<text>柳氣猶寒杏意微。今朝梅萼看添奇。始知前臘遲芳信。故欲窮陰秘化機。新雨開當正月後。東風坐促百花期。深房密護還多事。自愛春光應節歸。</text>
<title>漫吟</title>,<text>不吟詩句不呼觴。高臥茅簷白日長。山鳥一聲春更靜。杜鵑花發照淸塘。</text>
<title>蓮葉酒</title>,<text>淵明種與汝陽逢。盛得錢塘片葉封。藕孔水通全體潤。苞心露襲異香濃。經宵卽熟殊凡釀。喚客同嘗洽一鍾。神氣氤氳如服食。不徒澆滌爽襟胸。</text>
<title>暮秋漫吟。用洪滄浪道長韻。</title>,<text>沉吟兀坐似衰翁。夜永書樓燭火紅。佳事未聞今世上。良朋只在古人中。霜威夾雨搖千品。歲律當冬息百工。黃菊十叢看側近。醉來吾氣亦豪雄。</text>
<title>奉家大人，三淵叔。往遊杏湖。次東坡韻。壬午</title>,<text>散坐軒房露或深。先生眉睫見微吟。疎簾白映平湖水。高戶蒼圍老樹林。十里送帆終日眼。長風破浪此時心。斯亭好事曾非少。隆暑淸歡最卽今。</text>
<title>蠟韻會次韻</title>,<text>會客爲射韻。詩家幾卷破。押律不押古。闕疊無闕和。字體隨巨細。蠟丸適小大。緩讀初似悟。注看更久坐。端緖在幽暗。分排易謬過。凝神豈獨我。巧思同一座。內占若其審。開視果不左。足以敵吟聳。却復勝醉臥。有時着難處。未易得眞箇。駸駸定趨向。默默故延拖。留人遂忘返。終日不知惰。畢廵論輸贏。計畫煩告課。此味少人知。名利吾已唾。</text>
<title>石郊散襟軒。謹次農巖先生韻。</title>,<text>奇絶林庄在道傍。地形高處卽新堂。此間復侍高人坐。譚裏渾忘夏日長。嶽色雲披晴後碧。荷花風動晩來香。山家供客無他物。園果時時墮近床。</text>
<title>又次淵翁韻</title>,<text>未到門前已覺奇。喬林夾道夏陰滋。循籬左右皆平圃。納水東西是大池。蓮出吐花方滿意。我來看景不違時。主人筇屐行無礙。談石誇臺遣客隨。</text>
<title>雨後。訪李一源 秉淵 逢趙叔章鼎話。</title>,<text>霽壑雲開㵎水流。鶯啼隱隱碧林幽。閒來偶訪人如玉。坐久仍逢客倚樓。懷抱論從紫霞別。詩篇聽得白雲遊。黃昏欲去猶餘興。題處風松韻筆頭。</text>
<title>路上口占。奉堂伯氏。</title>,<text>行吟不覺道途賖。野菊開交木麥花。雞犬一聲來遠聽。老林圍處幾人家。</text>
<title>次韻卽事</title>,<text>倦騎孱奴幾水潯。回頭倐已遠桐林。潛蛩又引前宵響。臥犢時鳴四野心。路土得花仍自潔。村家非樹不能深。斜陽物色添奇絶。橋上孤僧問我吟。</text>
<title>贈士揆南行 癸未</title>,<text>長安垂柳拂征衣。三月江南草正菲。客意却同羸馬倦。鄕心應逐白雲飛。何山霧樹依依出。遙浦風帆往往歸。長日相思吾獨臥。鳥啼花落掩柴扉。</text>
<title>申兄正甫 靖夏 遊楮子島。索詩立草以副。</title>,<text>春江水色碧於苔。霧罷靑山四面回。平浪輕舟行島嶼。中天白日暎樽罍。開花遠近迷漁店。垂柳東西列釣臺。身在融然淑氣裏。游魚浴鳥摠無猜。</text>
<title>宿杏湖舟還</title>,<text>天明解放繫巖舟。春水平江似不流。極浦微茫分燕尾。終南指點見蠶頭。丹靑送過樓臺逈。草木披來洞壑幽。朝日漸高風乍動。櫓聲伊軋散輕鷗。</text>
<title>送春日。金富賢來。得多字同占。</title>,<text>縱有詩人至。東君不駐何。先驅花去遠。遺業草存多。細雨催行意。孤鶯送別歌。未能堪悵望。聊作酒微酡。</text>
<title>贈李士復</title>,<text>扶蘇山下自先居。及子歸來又一廬。無馬尙存尋寺屐。臨江賴有養親魚。悲踪不欲留今世。苦意惟須託古書。秋夜旅燈聯枕語。聆來詩句却霑裾。</text>
<title>九日。天安道上見雪。</title>,<text>翦翦林風拂面寒。忽驚微雪被前巒。天時九月還如此。農事今年又可嘆。村市濁醪留處飮。故園黃菊夢中看。堪憐行役拘人甚。思慮千端集去鞍。</text>
<title>早發。奉示堂伯氏。</title>,<text>霜空寥濶聽飛鴻。朝岸飜飜柿葉紅。野路蕭騷雙馬去。秋懷憀慄兩人同。川橋拄用杈枒木。田幕吹連䆉稏風。尙記昨年玆過地。老僧參語夕陽中。</text>
<title>正甫宅夜話。申姪昉明遠呼韻。</title>,<text>菊花將告別。林木已皆凋。有約來深巷。爲懽得永宵。庭陰寒寂寂。窻意暝蕭蕭。書史胸中伏。江山話裏遙。相將做欵曲。時或到讙囂。剔果紛留案。斟醪朴用瓢。人和方自恰。霜氣未能驕。已識禽棲定。頻憐燭影搖。高吟或露頂。深卧更伸腰。任汝羣雞唱。眠應到晩朝。</text>
<title>崔高城 柱岳 丈將發。家親餞別。席上有占。</title>,<text>洞門喧五馬。高燭在深堂。別酒貧猶旨。寒花夜轉香。琴中山月出。鴻外海雲長。天下金剛勝。供君一錦囊。</text>
<title>冬日淸暄。路上記事。</title>,<text>客行無箇苦。冬暖似春晴。山欲輕嵐動。溪疑新水生。宿鴉從樹散。朝雉在田鳴。更見村家女。氤氳採艾情。</text>
<title>柳士章 星昭 家夜話。抽唐律韻。</title>,<text>積雪山家掩竹扉。暝來林木見依微。寥然客榻燈相伴。邈矣鄕關夢獨歸。村犬吠人寒不睡。夜鷹思獵坐如飛。主翁知我多懷抱。僧舍佳期趁月輝。主人養鷹</text>
<title>踰車嶺。宿廣亭村。甲申</title>,<text>車峴崎嶇路。斜陽緩轡過。危崖聞墜葉。深谷見黃花。近驛人家好。停鞭野意多。籬邊三果樹。知是作生涯。</text>
<title>錦江。陪家大人，鄭公州 懋 丈。舟遊極歡。</title>,<text>夕陽驅馬入城門。回向淸江皁盖飜。太守新謀甘菊酒。佳人爭拂石榴裙。雲霞澹蕩三秋晩。絲管啁啾十里喧。舟在中流回首望。水之南畔散㫌軒。</text>
<title>咏方池次韻 乙酉</title>,<text>在家盆貯水。爲客閣臨池。快鑑天光映。初平地勢欹。澄泓良自好。荷藕更何時。仍想春江濶。沙晴漲碧漪。</text>
<title>漫書次韻</title>,<text>物態殊朝夕。機權在化翁。至誠無息處。奇效不言中。潤槁宜其雨。開萌又以風。人工可獨闕。吾自歎空空。</text>
<title>病久見花開</title>,<text>伏枕淹旬月。花開看可驚。光陰如過客。疾病惱浮生。睡後遙山色。閒中百鳥聲。世間身健好。餘事是功名。</text>
<title>淸明翌日有作</title>,<text>寒食淸明倐已過。病中懷思悵年華。簷鳩喚得春山雨。野蝶飛來老樹花。洛北諸朋空入夢。湖西一廨久爲家。官池漲綠垂楊嫩。憶在三淸澗水涯。</text>
<title>衙閣夜坐</title>,<text>衙舘寥寥槐木淸。坐來秋氣起新晴。蛾騰撲燭終何意。虫語侵床却苦聲。在郡一旬山面舊。思家靜夜月輝生。悄然不睡天將曉。詩句吟成但是情。</text>
<title>端陽病中。伏次家大人韻。</title>,<text>病未逢醫試竗方。半年床席百憂長。他鄕節序驚端午。南國鞦韆似洛陽。永日全休書着眼。佳辰無意酒澆腸。禮圍期在吾徒卧。韋布何時補衮裳。</text>
<title>夕步</title>,<text>秋興多生村落間。黃昏雨歇野禾閒。庭臯拄杖移時立。遙見湖南數郡山。</text>
<title>閣夜</title>,<text>秋冬之際作懷難。山水淸遼草木殘。鼓角聲聞霜後厲。松篁影對月中寒。九霄鴻鵠飛何逈。深澤蛟龍臥自安。獨坐不眠心萬古。西城北斗五更看。</text>
<title>思家</title>,<text>日日思家未返家。故園遙望嶺雲遮。南方水土人多病。九月風霜菊晩花。客裏閒愁傾白酒。胸中奇氣欝靑霞。題詩滿紙無相語。庭葉鳴風夕景斜。</text>
<title>樂生梧川村 丙戌</title>,<text>山深谿壑似桃源。大藪穹林日月昏。轉盡危厓一線路。忽然平地百家村。居人各占田園好。過客初疑虎豹存。無乃吾身有仙分。覊投又是別乾坤。</text>
<title>伏次家大人咏墻桃四月花韻</title>,<text>桃常與李競春華。四月方開意卽多。爲是主人幽坐處。百花看盡又看花。</text>
<title>申明遠遊楓岳。强副別語。</title>,<text>霜楓蕭灑勝春花。君上毗盧意若何。夜半起看滄海日。朝來去入赤城霞。名山面目秋全露。萬岳精神月與多。是處玄機應觸發。文章氣格一層加。</text>
<title>日暄騎驢訪滄浪子 戊子</title>,<text>騎驢出谷喜春天。澗柳新黃政可憐。近岳靑嵐浮靄靄。淺沙流水下涓涓。溪山賸得前宵雨。村郭微生落日烟。爲問滄浪何意思。白頭詩卷坐蕭然。</text>
<title>中書池園次老杜</title>,<text>蔥蘢林薄繞低墻。時物生生雨後芳。可喜公園容我醉。卽知春日與人長。草方新綠猶堪坐。樹未開花已有香。千載一般沂水意。夕陽樽酒小池傍。</text>
<title>寒食。作楊山行。中泠浦小憇。</title>,<text>東風吹我幅巾輕。朝出靑門柳拂城。春日有情何醞藉。霧山如夢不分明。行人渡水依依語。布穀啼林處處耕。鞍掛匏壺松下酌。小詩牽興咄嗟成。</text>
<title>晩發向京</title>,<text>晩發松楸下。高吟廣漠中。春陰頻作雨。寒食每多風。暗樹初花動。平田亂水通。佳辰好意思。歸騎數人同。</text>
<title>滄浪來抽山谷韻</title>,<text>節序三春盡。溪翁兩鬢明。滿庭芳草色。深樹晩禽聲。小酌居然醉。淸詩每可驚。憐君才絶代。衣食困平生。</text>
<title>申兄士相 弼夏 宅。用后山韻。</title>,<text>淸和今日作佳期。幽趣君家坐後知。深院樹陰前夜雨。滿庭禽語夕陽時。人閒竹笋生初衆。春去薔薇落故遲。徵韻后山成一咏。此身詩句有緣隨。</text>
<title>仁壽峰</title>,<text>奇秀如斯仁壽峰。靑空高揷玉芙蓉。平郊馬上初看勢。孤寺簷前更露容。天下應知無對偶。人中可但出凡庸。千殊萬變雲呑吐。似若今宵爲病儂。</text>
<title>別淸潭</title>,<text>眷眷憐泉石。遲遲出洞門。靑山無語別。孤寺有情存。不覺頻回首。居然欲斷魂。泓崢吾性癖。難與俗人論。</text>
<title>靑霞子申正甫送眎湖亭詩軸。病中次其一篇却寄。</title>,<text>亭臺有此江山好。花岸逍遙更柳灣。每與賓朋勝日去。不敎風月半年閒。病夫手閱諸酬唱。佳境身如一往還。但是君今烏帽客。詩中那復笑人官。</text>
<title>上元望月。敬次家大人韻。乙酉</title>,<text>明月朗然出。却令人意懽。豈無他夜好。最道此時看。農老語相喜。棲禽驚不安。中秋留可待。又見玉盤團。</text>
<title>咏燭</title>,<text>鳳啼豈朝日。花結非靑春。心照忠君將。功參修史臣。頻登宴筵侍。時伴怨姬親。不識成堆苦。萊公自貴人。</text>
<title>七夕翌夜。小雨微凉。</title>,<text>微雲點綴玉蟾蜍。庭雨生凉夕閣虛。金井梧桐前夜落。苔堦蟋蟀去年如。光陰易改中情感。疾病長侵萬事疎。尙蘄秋風身漸健。閉門多讀古人書。</text>
<title>過崔聘君舊宅</title>,<text>西門舊路踏來悲。每憶羊曇痛哭時。歸去無人說此意。世間悽惻悼亡詩。</text>
<title>卄日得家書志喜</title>,<text>別家纔月半。我心如歲隔。道里旣悠遠。音信更杳邈。雪片夜灑窻。燈火翳在壁。有夢靑門去。無心黃卷讀。朝起簷鵲語。報余好消息。故鄕一封書。得之忙手拆。宛然父母筆。驚喜動心目。况復隆冬月。高堂安寢食。我慰當何似。我憂稍可釋。紙毛摩十廵。語熟誦三復。但聞膝下懽。邇來頗寥寂。舍弟笈遙寺。鄭妹僑南谷。季妹十六兒。娟然獨侍側。念此夜無寐。胡爲吾遠客。取煖不暇論。歸心惟日促。馬倦尙可行。寒威寧憚酷。歸歟四兄弟。團會舞綵服。</text>
<title>族兄莊叔 時觀 見訪。道其閒中所作。語甚淸活可喜。卽次以奉。</title>,<text>學通眞箇理。詩見這般淸。境斷芬華遠。工期少壯成。窮鄕猶至樂。深室自孤明。顧我方茅塞。欽君正路平。</text>
<title>謹書拙修集後</title>,<text>風花襟韻理鳶魚。道在胸中自卷舒。慷慨平生憂國語。縱橫一代與人書。淵源本不資承受。談論何曾拾緖餘。最是分明思字說。法門堪作指南車。</text>
<title>過洪慶碑。崔文憲冲述碑文。趙誠之 正純 叔同行呼韻。</title>,<text>聞昔千甍寺。看今一石碑。猶傳洪慶號。留記麗王時。龍象浮雲滅。螭龜黑雨垂。名人法界蹟。添我路中詩。</text>
<title>次族兄伯益 時謙 述懷韻</title>,<text>逢君一聽遣懷詩。鄕曲生涯絶可悲。舊業荒凉餘數畆。新居草創冷疎籬。雪中借屋時迎客。囊裏無錢罕擧巵。也復能爲風致事。小庭營鑿種蓮池。</text>
<title>洪君則 重聖 與道長來。抽東溟韻共賦。己丑</title>,<text>晝扉聞剝啄。解榻輟梳頭。南嶽春嵐動。西溪雪水流。鳥參山客語。梅破主人愁。美酒新豐市。呼兒典弊裘。</text>
<title>漫成</title>,<text>病憂忘日月。時物欲芳春。雪盡草方出。天晴山漸新。園花心暗動。簷鳥舌初伸。四壁圖書裏。蕭然一幅巾。</text>
<title>同堂伯。入故宮煮艾。道長追至。抽老杜韻共占。</title>,<text>新春物色舊池臺。兄弟相羊有酒杯。滿苑蒼茫芳草意。深林早晩雜花開。樓墟古柱山俱立。郭外孤雲鳥並回。採艾作羹炊白飯。詩翁更自北溪來。</text>
<title>漫書</title>,<text>公然二十九年春。饑食寒衣多病身。僻處三淸誰問我。生來百事不如人。棲心古籍安吾分。斂迹名塲絶俗嗔。鄰杏花開家釀熟。靜中聊爾作佳辰。</text>
<title>故宮與李一源，李載大 夏坤，道長諸益。抽老杜韻共賦。</title>,<text>書齋病起試輕衣。何處逍遙可詠歸。舊闕池臺芳草遍。連朝風雨杏花稀。春醪㶑灧心先醉。霽嶽淸新筆欲飛。滿座諸公皆韻士。良辰佳約肯相違。</text>
<title>四月八日。妹婿鄭孝伯 夏顯 入地。病未臨穴。且雨。窆事可念。</title>,<text>是日天何雨。公山玉樹埋。幾人能會葬。千里但傷懷。有伯同先壟。無兒守舊齋。哀哀念吾妹。晝哭馬江涯。</text>
<title>太古亭族會。少長咸集。主人茅洲兄 時保 呼韻共賦。</title>,<text>昔時宗讌我孩童。今日芳筵又會同。水石增佳秋雨後。杯樽生感舊亭中。靑山不改崇禎色。老栢長含太古風。修睦更將忠孝勉。請看三世宅門紅。</text>
<title>九月初七夜夢。余以竹杖芒鞋。入一洞門。不知其何地。盖境自絶勝。不似人間。磵水一帶。潺湲數里。左右松杉。隊立成行。風和景明。鳥語嚶嚶。山之面目。怳如曾所遊覽。緣流緩行。未及窮源而返。劇嘆其獨往而無伴。得一聯曰。再到依然山面目。徐行不盡水根源。風詠不已。篇欲圓而夢遂覺。水石森在眼中。詩語亦分明記得。豈平生意想。在於山水而其發乎夢者有如是耶。枕上足成以識之。</title>,<text>玉壺中有別乾坤。竹杖芒鞋入洞門。再到依然山面目。徐行不盡水根源。松杉隊列無人見。風日晴姸有鳥喧。佳境醉心嗟獨賞。覺來猶記夢中言。</text>
<title>夕坐秋事蕭颯。懷思搖落。茅洲兄詩札適至。吟過。仍拈翠軒韻以奉。</title>,<text>襟懷欝欝閉門深。咫尺楓溪阻一尋。左氏文奇時緩讀。宗人詩到更高吟。星辰荏苒驚秋盡。草木蕭條易夕陰。可愛東籬數叢菊。晩開剛慰病夫心。</text>
<title>病中次堂姪春行子元韻。</title>,<text>雪屋三冬盡。綿衾一病羸。夜吟寒馬應。晨咳宿禽知。擧世誇丹轂。窮居歎素絲。年來事藥物。何日了書詩。</text>
<title>寄正甫兄</title>,<text>聞君蒙特叙。自此復忙勞。宦意如雞肋。詩情在兎毛。亶思衮職補。焉道素心高。憂國官無小。蒼生近驛騷。</text>
<title>再疊</title>,<text>同庚同氣味。浮世異閒勞。作別難三日。相看近二毛。一官除子懶。多病長吾高。若欲爲名士。傾杯更讀騷。</text>
<title>三疊</title>,<text>短燭看書罷。中宵撫孟勞。古人曾買骨。今俗但吹毛。花鳥三春半。琴樽一榻高。山庭晨雨灑。窻竹響騷騷。</text>
<title>次韻贈別金化使君李一源之行。</title>,<text>十字橋頭坐。談詩水暎衣。明朝有離別。五馬自光輝。地狹花江細。山深獵戶稀。漢家方急士。鳧舃早西歸。</text>
<title>佚老堂雨後。秋羅新發。奉三淵話。疊堂字。錄呈。</title>,<text>雪嶽山中客。靑門雨後堂。年衰猶健句。興到或深觴。吟睫秋羅暎。仙襟夏葛凉。金風日漸緊。歸思也應長。</text>
<title>謹用家大人韻。奉呈三淵叔。</title>,<text>吾門儒者出。一代兩先生。樑壞邦無祿。琴亡弟失兄。今公巋然在。後學仰而成。短律非他語。區區寄慕情。附次韻蒼老夔州體。陵遲見後生。甘心放翁禰。屈己翠軒兄。鏡水玲瓏妙。韶匀韻折成。須知通政事。治忽見詩情。三淵</text>
<title>再疊。生字。呈夢窩叔。</title>,<text>白首朱書讀。波瀾筆下生。人皆仰諸弟。公不愧其兄。位極心逾小。時違業未成。詩篇日往復。足見就閒情。</text>
<title>逸庵尹吏部丈來宿。家親有詩。敬次其韻。</title>,<text>却厭門庭熱。宵從鄰舍眠。藍輿停竹外。盃酒在燈前。夜色幽螿競。秋聲度鴈傳。倚樓南去後。聯枕始今年。</text>
<title>夜臥謹用伯父韻。</title>,<text>虫語已堪苦。鴈聲聞又驚。秋懷空短枕。詩思欲深觥。澹蕩星河色。蕭條草木情。虛帷纖月入。霖雨喜新晴。</text>
<title>敬次三淵寄示韻</title>,<text>麟蹄峽裏一茅廬。白首生涯澹泊如。積雨初收泉石潔。新霜再下樹林疎。離塵已痼烟霞疾。垂老逾耽性理書。子女人間消息斷。山中麋鹿與同居。</text>
<title>佚老堂酒席。謹次伯父韻。</title>,<text>對酒自佳趣。出門多苦顔。花留九日色。天欲孟冬寒。滿室壎箎樂。超身名利關。人生適意好。富貴本槐安。</text>
<title>夕會呼韻</title>,<text>夕軒人散坐。秋思更如何。獨樹丹楓葉。雙盆黃菊花。巷深迎客少。林豁見山多。燭至詩聯寫。宵分不返家。</text>
<title>再疊。自述。</title>,<text>飽食閒遊好。其如一蠧何。窻無燈照字。庭有月臨花。頭上星辰改。胸中草木多。爲詩猶未善。慚愧大方家。</text>
<title>夜吟</title>,<text>冷澹三淸洞。乾坤一布衣。病懷秋欲老。時事日將非。水落峰巒峻。天寒鳥雀微。對燈中夜坐。霜葉打窓飛。</text>
<title>申兄成甫 聖夏 伯季和詩四章後先投來。愈出愈奇。令人誦歎不已。疊用前韻。辛卯</title>,<text>二難詩格本蒼老。靑門弱弟常愛好。爛然長篇驚寂寞。怳疑崑玉入我抱。後來三什愈出奇。風簷百讀遂忘疲。學士鋒韻固崢嶸。最愛長公猶未衰。會心不知疾病在。發興擊碎珊瑚枝。風流迭宕弄我春。姨黨喜有公等人。昨也吾詩何足道。河伯望洋河之濱。顧幸追隨詞翰遊。數日不見令我愁。木瓜投之瓊琚報。語不驚人應不休。</text>
<title>三疊。走和正甫兄。</title>,<text>文章蔑蔑吾欲老。十年虛送光陰好。閉門藥常周座。天胡使我疾病抱。愛君文奇詩亦奇。長篇日投奚奴疲。歎我藻思已云涸。知君逸興無時衰。疇昔之會可無繼。墻頭早晩杏花枝。我病猶能不負春。今年君又休官人。速宜一醉習家池。更好藉草南澗濱。未害分日作遨遊。方春不遊春盡愁。春風日日吹浩浩。我思與之同未休。</text>
<title>奉和三淵翁騎牛謌</title>,<text>高哉三淵子。騎牛不騎馬。騎馬人皆鳳城路。騎牛子獨麟蹄野。麟蹄之野與世絶。山高雪嶽家其下。有時幅巾騎牛出。心閒迹混樵牧者。遲遲過平郊。日西下長坂。牛行齕草復飮水。牛背人眠喜牛緩。度壑時攀松樹枝。牛復躕躇人半欹。遠近夷險信奎蹄。陰晴風物縈蒼眉。扣角吟詩詩更奇。世間何樂逾於斯。寗戚與李伯陽。借問爾爲誰。放歌何所求。出關何所之。田野騎牛是高風。古今迹同心不同。不必干世避世爲。騎牛但自騎牛翁。騎牛坐苫韉。笑彼千駟擁大車。駟車憂甚大。騎牛意則舒。自歌騎牛歌一曲。山雲欲暮前溪虛。騎牛入城也自高。明日騎牛復歸歟。</text>
<title>曉送乳姆靷行寫悲</title>,<text>勤勞姆我十年餘。我病而扶我髮梳。受惠心思他日報。斂尸貧未此情如。東風草屋斟靈斝。曉月溪橋送葬車。歸坐小堂殘淚在。瀉悲詩句燭前書。</text>
<title>杏洲舟中得舟字</title>,<text>江干雲物澹悠悠。黃帽扶吾上小舟。鞍馬散從沙際返。樽罍携入鏡中浮。籬邊曬網皆漁戶。柳外飄帘更酒樓。潮勢漸高風乍勁。談間倐已過蠶頭。</text>
<title>夕登西麓望遠。用前韻。</title>,<text>西臯登一望。落日滿江湖。賈舶歸先後。漁村隱有無。海門龍頂出。天際桂陽孤。魯叟乘桴意。時危却可圖。</text>
<title>送李德哉 宜顯 按嶺南</title>,<text>外見如非供世需。家庭耳目與人殊。淸疎縝密還同貫。文學經綸豈異塗。此去藩維新政績。定遵廊廟舊䂓模。一方陶鑄民應晏。更育英才振嶺儒。</text>
<title>同申兄伯季往其東山溪堂。溪池亭榭絶勝。晩看穫稻。用范石湖韻。</title>,<text>溪潭隨處可徘徊。山酒賖斟吸數杯。樵路短楓臨水染。村家細菊綴籬開。主人能辦休官出。病客還成並馬來。晩向西畦看穫稻。幅巾穿過荻林廻。</text>
<title>再疊</title>,<text>黃昏飯罷起徘徊。詩欲成時更問杯。田野政當秋物好。溪山全與我懷開。天寒老檜烟收盡。夜久澄潭月照來。賢伯年衰猶氣習。騎驢獨訪大池廻。池在數里。申兄夜訪而還。</text>
<title>又用石湖韻</title>,<text>夜堂言笑醉來譁。數卷唐詩眼或遮。陂澤月生蒲柳影。野田霜落木綿花。去京十里能佳境。此地居人凡幾家。聞與稼翁分一壑。閒時還往有巾車。</text>
<title>再疊</title>,<text>舂火依微村語譁。溪堂蕭瑟短林遮。寒窻閉後聞霜葉。小硯開時對菊花。携酒月中來野老。題詩夜半寄鄰家。秋遊剩得年豐喜。前畆收禾已滿車。</text>
<title>翌朝老稼叔來訪小酌。抽韻共賦。</title>,<text>日影依依橫木門。炊煙點點柳邊痕。吾方秣馬尋歸路。公忽扶藜自遠村。把酒泉聲如昨夜。岸巾天氣似春暄。却思還讀齋前過。隔水遙聞雞犬喧。</text>
<title>再疊</title>,<text>農家多事早開門。庭有前宵打稻痕。濁酒姨兄姨弟醉。丹楓水北水南村。田園趣味饒秋晩。巖壑逍遙可日暄。一宿溪堂淸徹骨。主翁堪愧走塵喧。</text>
<title>宗會。敬次家大人韻。</title>,<text>講誼同宗作會頻。一年秋日更和春。韋家好事傳花樹。蘇譜偉言戒路人。昭穆行分少長序。團圓樂與戚疏均。環看四座心相照。今世無如我姓親。</text>
<title>次韻自警</title>,<text>年光易去病長侵。事業徒存漫浪吟。半世用工何太枉。從今向學孰能禁。書中自有嚴師在。屋漏常如上帝臨。持敬㝡爲涵養本。道心才間卽人心。</text>
<title>卽事</title>,<text>天地正閉藏。吾亦臥深屋。虛院雪留凍。幽簷鳥來宿。微痾養冲穆。古文時緩讀。窻前十莖竹。歲暮森似束。床頭二盆梅。臘節開應續。邇來絶朋求。襟期託此足。漸悟心不俗。可道食無肉。</text>
<title>尹仲振 翼駿 第。與申叔輔 翊夏 夜話。是庚申夜。</title>,<text>雪晴新月照衣巾。步赴朋期到遠鄰。千里塞關催五馬。一燈茅屋坐三人。閉門煖麵元多趣。促膝深盃更幾廵。童稚話長增惜別。夜闌仍作守庚申。</text>
<title>憶妹壻李元卿宗齡。次舍弟思叔韻。</title>,<text>雪天遙想廣樓寒。之子幅巾十二欄。爲別半年冬欲盡。相思千里月同看。梅逢驛使今朝寄。詩和卯君時夜闌。風土未佳歸莫緩。新春其可負遊驩。</text>
<title>無題</title>,<text>名塲得失付時曹。閉戶觀書一枕高。童子繞林彈臘鳥。女奴舂麴釀春醪。乾坤落落空雙眼。歲月悠悠倐二毛。默對梅花薰氣味。把杯尋句亦爲勞。</text>
<title>次魚舜瑞 有鳳 見寄韻</title>,<text>別君時月滿襟塵。今日詩來寫景眞。庭際松留淸士韻。座隅梅合自家春。平生慕道常耽靜。末路休官未恨貧。餘事篇章能間出。其文醞藉類其人。</text>
<title>趙茂朱 龜祥 丈挽 代家大人作</title>,<text>他鄕勝會甲申秋。石邑歸程錦水流。誰在沙頭候五馬。相逢謫裏有扁舟。柁樓樽斝眞仙坐。鈴閣笙歌卜夜遊。往事懷來增我感。向年先哭鄭公州。</text>
<title>曉發湖行過果川 壬辰</title>,<text>游子晨出門。馬頭見落月。匏壺與革囊。行裝也蕭瑟。行行到雀津。氷渡心懔慄。往往氷有鑿。云是白魚穴。朝涉果州野。羔羊散旭日。丁寧戒僕夫。葛山我駒秣。今夜宿柳川。明日又早發。</text>
<title>振威村舍</title>,<text>畏虎兼畏賊。投村日未西。破籬遮面短。欹屋打頭低。猫逼人傍睡。雞登馬背啼。瞑來聞遠語。誰渡縣前溪。</text>
<title>雨後佚堂。抽韻同賦。</title>,<text>霽閣褰簾坐。樽罍映碧虛。幽禽參笑語。西嶽侍興居。桐葉連簷大。篁陰落地疎。文塲皆骨肉。此樂問何如。</text>
<title>同堂伯舟下杏湖。次韻。</title>,<text>回頭已失漢陽城。水至輕舟自在行。牛馬杳難河際辨。峰岑時或霧中生。風吹蒲幅如相送。雨滴蓬窻故不晴。憂病向來無好事。灑然今日出塵情。</text>
<title>九日。滄浪見訪。用前韻。</title>,<text>秋懷蕭瑟竹松間。病未登山坐對山。多愛東堦半開菊。也能留客作詩還。</text>
<title>次韻。贈子元兄弟杏洲行。</title>,<text>滔滔流輩喜交遊。多爾鄕庄去久留。糊口飯香收畆粒。讀書窻白近江樓。欲知力學方成業。須見勤農乃望秋。文史三冬應足用。何如前歲在楊州。</text>
<title>奉別老稼叔遊燕</title>,<text>老稼叔將行求別語。仍道昨年在石郊庄多作絶句。其中一篇。忽及燕京語。自不覺發笑。余今適燕。詩可謂讖也。仍誦其詩曰。買醉薊北數斗酒。燕京市上喚荊卿。盖老稼少時。有豪俠氣。其一欲遊燕趙之意。至老未已。故發乎言者有如是矣。遂以是爲別語。高臥田廬白髮生。少時豪氣尙崢嶸。公然石野閒居詠。却是燕山萬里情。美酒千鍾呼薊市。悲歌一曲問荊卿。桑蓬有志詩爲讖。裘馬今隨相國兄。</text>
<title>曉坐疊前韻。是日冬至。</title>,<text>披衾起坐覺神淸。罏火灰深竟夜明。落月半窻將曙色。寒雞隔壁已三聲。年非向老眠還少。心是長閒病欲輕。默識天時來往速。地中今日又陽生。</text>
<title>別申兄成甫赴醴川郡</title>,<text>上喜持長短。民多狃訟爭。將何爲政令。惟是有廉明。事以公心决。威從律己生。化行應不日。吾竊望吾兄。</text>
<title>燈夕登洪文叔 重章 家前阧巖。有佩壺至者。又得吹簫客。殊可樂也。</title>,<text>黃昏緩步北巖登。好是觀燈立候燈。後里前村生稍稍。千門萬戶列層層。不期偶至吹簫客。乘興相尋佩酒朋。夜久幅巾松下坐。佳辰迭宕病夫能。</text>
<title>思叔，子元兄弟往會杏湖。余有約追往。關雨少稽。夜來快晴。凌晨發行。路上卽事。</title>,<text>天公知我杏洲行。昨夕霪霖夜忽晴。騎馬曉風吹霧散。出城朝日照鞍明。村豪逐雉靑山獵。野老嗔牛白水耕。梅鶴堂中應待我。沙川路上且詩情。</text>
<title>寒食日阻雨雪。留宿從兄新搆永思齋。從姪夏行。庶從兄元亮，天叙。聯枕共賦。</title>,<text>精舍移衾宿。圍燈笑語和。名堂知有意。占地亦堪誇。自在長川近。新㘽嘉木多。吾兄能肯搆。詩禮本傳家。附原韻 彝叔淸明天雨雪。佳節失陽和。爾辦聯衾宿。詩聆滿口誇。結廬先墓近。成會四時多。且可終今夕。何須促返家。</text>
<title>南谷趙叔 正緖。司䆃直中見邀共賦。</title>,<text>直司隣禁籞。公臥似山齋。職掌從塩豉。官居對柳槐。閒惟書字大。時復得詩佳。許馬吾來坐。凉軒共暢懷。</text>
<title>次韻玉連環體</title>,<text>故人家賞晩桃花。賞晩桃花步澗沙。步澗沙來吟霽景。來吟霽景故人家。</text>
<title>次韻回文體</title>,<text>春深語鳥夕聞聲。雨細來時坐榻淸。人俗不知吾劇飮。新詩一詠便閒情。</text>
<title>疊韻拆字體</title>,<text>靑門春晩但鸎聲。耳斷塵囂別界淸。晴月照床琴自撫。無人知我此時情。</text>
<title>遣興 當在辛亥間</title>,<text>車馬滄桑世界。圖書城市山林。身閒老去詩癖。病起春來道心。</text>
<title>除夕感懷</title>,<text>我生多險釁。失怙在早歲。晨昏獨老慈。坐臥唯一弟。母子相爲命。啣哀各忍涕。頑然一縷喘。倐焉三年制。今夕又除夕。感彼流光逝。其二駸駸歲又改。廓廓痛莫逮。攀號旣無所。欲哭恐違禮。只有夢承顔。依俙未仔細。覺來但撫膺。起坐已霑袂。此痛死方休。此心長惉懘。其三人子悅其親。不獨修孝悌。床前弄明璋。頭上揷天桂。揚名以顯榮。備養致甘毳。嗟哉我何有。百事無一藝。痛哭蓼莪篇。西日爲晻曀。其四親齡近周甲。一宴心所繫。筵賓酒進樂。吾家自有例。兄弟每夜臥。營說及債貰。痛今乙未年。孤子哭祭禰。昨聞尹公壽。我腸如揷銳。其五羸弱孰如我。苦疾兼痞滯。居憂見者愍。謂無支活勢。凜凜尙冕裳。綿綿若旒綴。有時對書卷。故不近湯劑。免喪軀殼存。甚矣吾狠戾。其六言笑自平人。至哀中藏閉。飮酒復食肉。俱豈識味嚌。看書忽潸泫。尋睡或呻囈。悸悸神未定。茫茫眼欲瞖。援琴不成聲。敢與昔賢契。其七我家全盛時。高堂耀常棣。諸子彩服侍。四時風景麗。絲桐錯觴豆。花竹繞軒砌。詩篇溢百軸。樂事艶當世。一夕門闌空。過客悲零替。其八羣從四五人。將何共勉勵。疾病相扶視。患難相救濟。可念父兄訓。毋誤妻子計。所貴是內行。餘事卽科第。詩禮與淸白。勖哉家聲繼。其九本來淡生活。伊今益凋弊。臧獲半已賣。田畆减厥稅。傷心舊花草。散去歸奴隷。秪保先人廬。廑能風雨蔽。堦頭有數種。辛勤護幹柢。其十兄留侍慈慰。弟去上冢祭。一宵隔年別。百感分手際。瀧岡望在東。氷雪路迢遞。掃灑曠二旬。墓草或蕪穢。幸有二蒼頭。分付謹守衛。其十一蒼茫歲色暮。澹蕩天宇霽。悽悽自生感。默默時放睇。爆竹隣家急。燈花窻壁翳。雞號尙塊坐。直到晨星晢。哀抱寫詩去。居然十篇製。</text>
<title>松楸書感</title>,<text>人生至慟蓼莪詩。落日瀧岡痛哭時。如水光陰惟宿草。滿山霜雪一孤兒。呼號豈得重泉徹。攀抱還應老栢知。省掃每來心有結。家貧未樹墓前碑。</text>
<title>精舍夜坐。掩卷寫悲。</title>,<text>山暝歸精舍。燈邊坐兀然。孤懷非舊夜。百感更流年。𥦔樹風難靜。巖泉雪未涓。攬書繙十板。惟是爲無眠。</text>
<title>夜坐憶申兄正甫在北關。</title>,<text>遠懷申評事。久客能無恙。朝朝白頭山。夜夜靑油帳。籌畫固密勿。風謠勤採訪。時復踏驗去。王事更遊賞。逖矣西水羅。農老亦曾往。其二六鎭若碁布。關防控扼壯。平陽有設措。撫跡應感愴。軍情似舊否。武備今何㨾。邊謀不容疎。請君贊主將。近聞左賢王。久欲窺我壤。其三北方多好士。眞實或俊爽。高者可俯就。下者可企仰。循循勉仁義。漸漸壹趨向。氓俗自移易。文化庶流暢。鄒聖有至訓。敎民親長上。其四知君手中筆。飛草固伎倆。詩篇餘事耳。記注爲用廣。民情苦樂察。地勢險夷相。揮揚好文章。展拓新力量。經綸一封事。歸日獻紸纊。其五塞關陽春至。游子何意想。山川氣稍異。㫌旆色欲晃。斷磧鴻鴈來。平原羊馬放。重披百軸詠。改喚千斛釀。胡姬夜筵曲。聽之又新響。其六見說磨天嶺。春來雪猶丈。行人穴雪行。艱苦千百狀。君歸想亦勞。馹騎也倦鞅。危處自兢念。憇來方浩唱。却嗟世路險。風濤長潏蕩。</text>
<title>憶申評事正甫。有詩錄送本家。一日北札忽至。乃去年復月所寄者。滿紙情語如面談。久別得此。喜可知也。</title>,<text>緘詩昨送竹西居。有使今傳塞北書。書是中冬上弦後。到來正月下旬初。容顔萬里於斯見。音信經年若是疎。遙想吾詩至彼日。燭前開紙意何如。</text>
<title>再疊。過綠槐檻。</title>,<text>懷子其勞過子居。小堂深鎖萬籤書。簷前下馬雲陰暮。庭內無人雪泮初。臨井老槐迎偃蹇。背墻叢竹臥蕭疎。空階悵落移時立。春帖門楣字宛如。</text>
<title>走次申弟士仰宗夏咏雪韻</title>,<text>苑北才能卞點鴉。門前可訝覆塩車。高天皎日依俙色。大地千林頃刻花。龜縮吟詩寒士榻。羔兒煖酒五侯家。當堦老竹看何似。白衲癯僧立手乂。</text>
<title>北漢山城</title>,<text>山谿外險內恢平。蜀劒吾東是北城。天設金湯非造次。人謀粉堞費經營。朝端議論何曾合。都下軍民喜厥成。縱識子囊深計好。可能他日李綱生。</text>
<title>再疊</title>,<text>相君憂國在昇平。建白吾王築此城。熟筭任他諸說貳。刱基無限苦心營。山巖棄地披搜盡。廟社行宮次第成。且好禪堂移在近。煖房安泊衆書生。</text>
<title>寄洪芸窩君則</title>,<text>君家城市亦山林。南嶽當簾鳥送音。今世韻交梅在榻。一生詩癖雪侵簪。園庭日日看春意。圖史時時得古心。有弟東門襟抱似。速宜相就對樽吟。</text>
<title>再疊。寄滄浪洪道長。</title>,<text>書齋咫尺望雲林。久憶滄翁郢曲音。春水漲溪侵几席。白頭多病懶巾簪。新年欲見平生面。孤露惟存感舊心。我亦微痾難出洞。有詩題去要君吟。</text>
<title>三疊。又寄芸窩。</title>,<text>花意微茫見小林。雞歌悠永聽新音。秪宜坐卧親書卷。未必朋知要盍簪。春日幽居多物態。爐香午榻絶機心。嶽南詞客知何思。酬我前詩定苦吟。</text>
<title>讀農巖集。用舜瑞韻。</title>,<text>夬讀農巖集。心如好酒中。文傳六一法。詩或劒南風。明代誰將並。吾東掃却空。世人難與語。說此老芭同。</text>
<title>再疊。酬李仲謙。顯益。</title>,<text>世事千峰外。天機一榻中。雪泉春動脉。山木夜多風。得酒詩情旺。談儒釋氣空。好玆幽夐地。留與益朋同。</text>
<title>宗叔夢窩相公。承嚴旨出城留鼓巖。昔年上東門之句語。政今日事也。遂成一律以呈。</title>,<text>羸驂催出上東門。此句吟來感慨存。去國蒼黃今似昔。上書明白血爲言。緣承玉候留郊墅。停向金臺近弟園。赤舃返朝應不遠。日光雲蔽片時昏。</text>
<title>送申節度叔輔之晉陽</title>,<text>戎班誰有似君榮。西閫歸來又此行。嶺路㫌旂兵馬使。邦家保障晉陽城。蠻夷氣惡雲垂海。笳鼓春閒月滿營。矗石古樓遺跡壯。將軍莫漫臥昇平。</text>
<title>元卿呼韻。是日元姪還杏洲。</title>,<text>口有餘詩睡或譫。飛花入室撲書籤。留賓午餉呈新蕨。送姪江漁憶老鮎。蝶戲簾頭頗自得。鳥登巾角也無嚴。端居永日多閒事。盃凸停時弄筆尖。</text>
<title>士仰所。與正甫兄賞桃。次劒南韻。</title>,<text>賢弟幽居步屧過。閒愁奈此暮春何。半庭草色侵簾細。三樹桃花與客多。詩律少年能妙境。文章學士有烟波。病夫習氣猶疎放。醉對南山一浩歌。</text>
<title>同堂伯舟下杏湖。次韻。</title>,<text>不嫌終日卧西風。興在春湖泛小蓬。波色陰晴俄頃異。漁家遠近略相同。靑山送櫓簫三弄。飛沫沾衣酒一中。塵土十年無好事。我兄先作杏洲翁。</text>
<title>夜席次韻。</title>,<text>園臯散策復歸亭。小坐居然樹杪星。潮去夕波楊渡白。雲開遙峀桂陽靑。漁燈數點舟依岸。風篴三聲月在汀。弟醉欲眠兄已倒。二朋猶守大陶甁。</text>
<title>李翊卿慈堂挽</title>,<text>西溪爲父定齋兄。生出名門婦德貞。夫子縣符俄一夢。佳兒文翰竚餘榮。孀閨久苦纏身疾。賓席猶看截髮情。去歲維楊勤結屋。傷心此地起新塋。</text>
<title>正甫兄哀辭九章</title>,<text>國朝三百年。文章多鉅工。䂓模古非古。結搆東自東。醇乎八大家。久矣絶其風。慨然正門路。始見谿谷翁。及至我農巖。一掃諸子空。誰復繼之者。得君年少中。徘徊韓歐間。爛漫蘇長公。烟波發眞態。意欲造化通。惜哉復古力。長道遽爾窮。其二風雅邇來變。人人誇好詩。下字忌平淡。出語務新奇。氣象轉衰颯。欲高還自卑。彼皆不識詩。詩道不如斯。所貴趣味長。奚用雕飾爲。君詩有深趣。放翁是其師。幽花隱綽約。遠水流逶迤。蒼然古意思。有作輒見之。嗚呼子今死。滿眼啁啾兒。其三其文旣高世。其詩更罕比。天禀自雅潔。兼斯二者美。華聞振射策。相門有是子。騫翔翰林苑。同列誰敢跂。將看煥王猷。餘事執牛耳。宦塗忽崎巇。玉署猶虛位。湖西撿田官。塞北佐幕士。袍帽在內拋。書卷閉門死。紛紛館閣徒。汗顔又血指。其四平生綠槐檻。風月滿戶牖。古畫揭東西。牙籤環左右。翛然一幅巾。默坐書在手。有時良讌會。招呼文雅友。風流故跌宕。筆硯錯樽卣。羣哦喜分牋。不飮猶擧酒。宦榮豈累心。時言不出口。名塲衆皆趨。吾廬我獨守。傷心好軒屋。鎖廢人亡後。其五君有石湖勝。歷歷向我道。磯臺設置勝。樹林粧點好。憑檻岸花媚。扣舷洲月皓。圍碁或阧巖。枕壺亦芳草。每年三四往。畢境歸將老。譙我一遊遲。收我二篇早。扁舟約已非。煙水淼浩浩。江山失主人。舊壁空文藻。他時忍過此。擧目傷余抱。其六今春閏之初。子遊東山榭。飛書起伏枕。許馬催並靶。立之赴佳約。伯也偸公暇。林花冉冉飛。石泉淙淙瀉。婆娑延暝色。月照池堂夜。新詩豈得已。拈韻就燈下。燃繩作律令。三什圓猝乍。相將逸興競。更復佳語詑。誰謂誄子詩。乃在其年夏。其七親愛卽姨從。其齒又同歲。十三始見面。氣味便深契。驩然作知己。却幸生倂世。磨礱窮日夜。討論無鉅細。譚笑間諧謔。爾汝忘兄弟。擧業屢同榻。頖庭時接袂。吾窮尙短褐。子才蚤高第。相期豈在斯。不朽是勉勵。心長命何短。萬事一悲涕。其八自我哭君來。神魂戃而慌。對食却失味。塊臥渾無想。郢斤已亡質。牙絃遂不響。此身一何踽。痛矣將安倣。向來各老蒼。小別猶悵惘。哀哀此離別。千古卽厚壤。東門觴豆嬉。北郭泉石賞。詩篇撫陳跡。中夜坐懷曩。悲歌向蒼昊。出門迷所往。其九淵明自挽詩。飮酒不得足。嗟子臨死語。古書不盡讀。讀書子豈少。子文可華國。自視尙欿然。有恨結心曲。彼天漠無聞。大限終見促。其志與其才。齎去戢一木。時運可奈何。百身無由贖。全完摠是瓦。碎毁偏在玉。何限沒字人。兀兀到黃馘。</text>
<title>夕坐此君軒。令家兒勉行賦詩。次韻。</title>,<text>客散庭扉閴。虫聲繞夕堂。繁星當纖月。高樹足新凉。逝節秋今至。幽懷夜欲長。兒曹與吟詠。不必有深觴。</text>
<title>次勉兒咏蟬韻</title>,<text>炎天淸我欲眠時。知在林端不辨枝。至眇其身聲則遠。盡情啼處夕陽遲。</text>
<title>此君軒彝兄來宿。李聖文 挺郁 諸友會話夕散。夜枕月色可愛。遂與兄及弟姪。步出橋頭。仍訪諸友。詠歌達曉乃返。次韻記實。</title>,<text>柴門送客却寥寥。奈此新秋旣望宵。叔姪弟兄聯杖屨。二更三點坐溪橋。月臨井柳擡頭見。人宿山廬隔水招。傾酒一鍾歌十曲。返時風露欲晨霄。</text>
<title>訪聖文兄弟仍携來。徐汝思 宗伋，具君望 景勳 亦至。疊前韻。</title>,<text>詩成題必寄。訪去與俱廻。蕭瑟秋懷抱。尋常日往來。步時溪水濺。留處酒樽開。良讌又今夜。林幽月照臺。</text>
<title>又拈唐人韻。大來 時泰 弟亦至。</title>,<text>索居嘉會得諸君。巾拂圍燈儼作羣。新酒一壺人欲醉。樗蒱百局夜將分。秋淸露下參差樹。月出天收點綴雲。有箇靺韋參席坐。數聲豪曲也堪聞。</text>
<title>槎川李一源見訪。誦其北漢詩數篇。淸發可警。偶得一律投呈。</title>,<text>昨夕聆君三四詩。中宵坐失睡眠爲。華山明月期人夜。滄海橫雲立馬時。溫祚古基新築壯。秪園秋色雨晴奇。丹楓染後吾追迹。臨水穿蘿歷歷知。</text>
<title>楓溪宗會。三淵命秋字共賦。</title>,<text>會趁淵翁城郭留。楓溪新閣敞而幽。遙泉響落三池夕。疎雨凉添一壑秋。尊屬出言仁睦勉。少年齊拜禮容修。餘生百感當樽俎。高座頻瞻涕自流。</text>
<title>三淵將還春峽。夕往留宿。次韻奉別。</title>,<text>病客衝山雨。高人向谷雲。可無長夜語。將作隔年分。樂事參談理。悲衷在乞文。一成蘭室宿。衣袂有餘薰。</text>
<title>又奉次三淵</title>,<text>風雨凄凄曉。雞聲聽却悲。靑門疇昔夜。高燭百篇詩。往事縈心在。離愁解手遲。殘生依仰意。今世捨公誰。</text>
<title>秋夕疊韻</title>,<text>坐臥虛堂寂。蟲聲永夜悲。松楸霜露感。秋夕楚茨詩。枕外流螢乍。簷端上月遲。卯君來苦緩。懷抱與同誰。</text>
<title>陪慈親省先墓。夜宿精舍有占。</title>,<text>小閣寥寥臥。孤燈澹澹光。鳴灘如舊夜。老檜又新霜。日月依辰轉。吾人感物長。殘生頭欲白。有淚哭瀧岡。</text>
<title>海昌尉鼓巖庄舍</title>,<text>垂楊繫馬歷三塘。且置平厓翼翼堂。板閣架虛何突兀。湧泉流弇卽中央。循欄翠壁新經雨。倒水丹楓早染霜。佳境醉心忘去路。不知山日下蒼蒼。</text>
<title>淸暉閣呼韻</title>,<text>舊閣新丹雘。泓崢更有暉。泉聲搖夕檻。楓葉照秋衣。閱世巖雲在。迎人谷鳥飛。心淸生遠感。池上坐忘歸。</text>
<title>又感次先君子和農巖韻</title>,<text>玉流仙洞步來過。詩欲成時酒半酡。往事低徊惟感涕。秋懷憀慄一悲歌。差池磵菊重陽近。疎散厓楓落景多。可恨主人違合席。谷雲消息問如何。</text>
<title>別妹懷惡。聖文見訪。元姪覔酒有詩以慰。乃次其韻。</title>,<text>哀樂人生老。風霜草木殘。弟兄三四箇。衣食百千端。秋日傷心別。湖雲把淚看。留朋成小酌。直爲我懷寬。</text>
<title>申兄成甫長城別語</title>,<text>雙溪流下白羊山。千樹丹楓古寺環。太守超然朱墨外。藍輿去入畫圖間。穹巖玉溜淸衰肺。絶頂綿雲撲醉顔。詩板小亭懸錯落。昔人遊跡可追攀。</text>
<title>訪滄浪共占</title>,<text>白髮蕭然坐。秋光一院殘。近溪衰菊澹。承雨短楓寒。大白貧猶在。新詩病不難。尋來多感意。欲去更相看。</text>
<title>夕坐。舍弟呼韻。</title>,<text>牕戶日疎冷。天時將孟冬。宵燈看婦績。晨月聽鄰舂。菊盡休深斝。林空得遠峰。戒兒勤夜讀。毋學乃翁慵。</text>
<title>李判書 光迪 回榜宴。次左相韻。</title>,<text>桃顔鶴髮老仙身。登第曾於孝廟辰。八座再逢呼榜歲。九天重拜賜花春。國朝前古稱誰某。耆舊當今貴此人。法醞醉歸三日宴。感恩歌曲徹中宸。</text>
<title>華陽興巖兩書院。御筆賜額。仍下備忘記。備述兩宋道德。大眎誠心尊信。寔斯文盛事也。太學士玉吾宋公。有詩次韻。</title>,<text>邪議橫流詆侮深。淵衷默悟益尊欽。近臣致祭王言炳。新扁懸祠御筆臨。百代士林霑漑植。一時羣舌熄詖淫。商山遠接巴山色。斯道吾東屹兩岑。</text>
<title>冬至書狀官權明仲 熀 別語</title>,<text>痛矣神州久陸沉。金繒此去又崩心。燕家俠客無消息。秦帝長城自古今。柴市低回雲不散。灤祠再拜月孤臨。壯遊未足令人快。惟有開懷李沛霖。</text>
<title>一源，舜瑞，李伯溫 瑋 來會。抽韻共賦。</title>,<text>庭有前宵雪。窻明向夕暉。小齋閒几案。佳集數巾衣。餺飥充飢盡。山爐命酌圍。相逢皆靜者。詩語儘天機。</text>
<title>除夕</title>,<text>簾外依依斗柄移。床頭耿耿壁燈遲。已難先飮屠蘇酒。漸覺多情旅舘詩。栗里田園何日返。楊山松檜百年悲。傷心寡妹扶江岸。千里思親又戀兒。</text>
<title>滄浪家。與槎川。抽韻蓀谷。丁酉</title>,<text>使我頻來坐。幽深此叟居。身依萬木老。心與一溪虛。雪盡山初淨。天暄柳不疎。逢迎亦韻士。談在滿床書。</text>
<title>杏洲。疊用堂伯幸隱韻。</title>,<text>十日留期梅鶴亭。東風吹馬幸州城。燒延後野將耕事。氷拆前江已釣情。每到鄕居多好趣。向來詩社卽浮名。巖花雪鱠吾何負。還往無難一舍程。</text>
<title>翌早。同幸隱發還。復用前韻。</title>,<text>新年一宿杏洲亭。衣濕江雲入洛城。美酒醺人生笑語。春山送馬與詩情。謀身久負田園計。有築虛傳栗里名。兄唱弟酬聯轡去。依俙憶得左湖程。</text>
<title>又口占。奉示幸隱。</title>,<text>蓐食催征馬。晨川渡兩人。蕭蕭山縣日。漠漠野田春。採女携筐早。壚翁喚客頻。今年初出郭。有語欲淸新。</text>
<title>寒食。東郊遇伯溫。同向平丘。</title>,<text>忍向三洲去。山頹淚在衣。却從靑嶂缺。遙見白鷗飛。春草亭墟沒。烟波釣艇稀。同門君與我。今日更悲唏。</text>
<title>三淵叔將南遊。索別語。率占以奉。</title>,<text>楊山一拜送南征。坐想斯翁去去情。遠水看時停馬靶。百花開後聽鸎聲。向來歌哭渾如夢。何處桑麻可作生。詩與倚樓相和罷。谷雲歸路麥風淸。</text>
<title>次申長城道岬記夢韻</title>,<text>登山訪水與誰同。眠去精魂有感通。落月在峰春寺寂。一聲孤鴈度遙空。</text>
<title>勉兒冠日書贈</title>,<text>爾年十又六。爾首弁有頍。人皆責成人。爾可仍舊爾。棄爾幼穉志。念爾資質美。聰明進學業。顧在其心耳。勉勉躬孝悌。孶孶讀經史。爲儒陋詞翰。做人貴義理。莫羡才華兒。須期謹飭士。區區乃翁心。但願有佳子。</text>
<title>三月三日。上幸溫泉。賤臣病未祗送南郊。仰想乘輿渡江。</title>,<text>上舡淸蹕引朝儀。雲幙風微轉午暉。萬馬不鳴聞法樂。千帆分隊護龍旂。登觀兩岸都人盡。拜送平沙貳極歸。花柳春城留瑞氣。一江鳧鴈有光輝。</text>
<title>與元姪。向杏洲。</title>,<text>病意三分减。蒼郊十里過。霑眉山雨細。通鼻草香多。耕訖方牛臥。花空亦鳥歌。登厓心又豁。天遠有滄波。</text>
<title>自杏歸路疊前韻</title>,<text>檜浦晨潮退。花田昨雨過。江光回騎遠。野綠上衣多。酒氣微微睡。農情稍稍歌。南風吹面去。馬首麥生波。</text>
<title>過朴士賓 泰觀 新宅。次鄭來僑潤卿韻。</title>,<text>濩落能謀舍。平生愛白峯。縱橫一流水。偃蹇百蒼松。已隔塵氛遠。常存道氣濃。過從諸子近。沙路更閒蹤。</text>
<title>秋夜病裏。與諸弟小飮。</title>,<text>風雨高秋夜。乾坤此小齋。家貧能好酒。病卧亦淸懷。月照烏鴉樹。天空蟋蟀階。東籬數枝菊。花意日生佳。</text>
<title>李仲謙挽</title>,<text>末世無眞士。斯文有仲謙。生來資確實。做去學沉潛。經席淳夫待。郴麾茂叔淹。嗟嗟大衍夢。天眎奪年占。其二斯道將休矣。人才日眇然。似君多抱負。於世大周旋。偉志追三代。凝標遽九泉。向來期待意。寂寞問殘編。</text>
<title>次韻。呈堂伯氏順齋直中。戊戌</title>,<text>官雖淸肅地村鄕。吏卒蕭條護直房。一命當思程子語。前賢亦拜順陵郞。工夫到處宜隨分。物理閒中見發陽。想得明窻開卷味。漸看春日似年長。前賢。卽沙溪。</text>
<title>看語類偶吟</title>,<text>語類看來四十編。此身如侍武夷年。應酬一代諸朋友。揮發千書往聖賢。義理縱橫窮事物。談言反復盡人天。抽關最在論仁處。花木方春出驀然。</text>
<title>故宮煮艾。與一源道長作會。次道長韻。</title>,<text>病夫擺愁如决圍。東風曳杖出深扉。弗嫌衝泥訪舊苑。溪橋度時柳拂衣。後先相隨二三子。春意共坐蒼茫裏。暢然形開曠四矚。原野之心便於此。北岳淸潤一番雨。方池活潑新生水。採女持筐遵水陽。陽坡嫰艾氤氳香。看看萬物皆春光。春酒綠滿樽。一醉興欲狂。浩歌起徘徊。俯仰千百秋。蒼苔古柱重重立。其上當時五雲樓。王在斯樓樂與民。時有輔相黃許人。昇平已遠兵火經。遺墟秪今人賞春。於戲盛德不可忘。生晩我東嗟小臣。</text>
<title>北麓煮艾。堂伯氏與李大來 尙泰 丈，洪滄浪道長會焉。</title>,<text>昨日景福苑。今日三淸臯。遊事諒有名。陽坡煮靑蒿。夫豈直爲此。春懷暢以敖。巖畔散驢馬。松下列巾袍。樽罍坐迢逈。路人指仙曹。溪出一壑深。雨洗千峰高。淙響入笑語。嵐氣吹鬚毛。佳境易醉心。况復飮春醪。窮愁何有我。俗物皆秋毫。長歌答暝樵。此老也自豪。</text>
<title>感次從祖參議公靑岳樓自題韻</title>,<text>嘻公名節晩猶全。歸去耕田復掬泉。一謫厭知時象險。重騫耻受友人憐。小樓瀟灑塵埃外。靑峀逶迤几檻前。心事至今詩在壁。退休當日儘關天。</text>
<title>一源宅。與堂伯，君則，士賓，金莘老 相履 會話。</title>,<text>東風吹物浩無涯。黃鳥新聲北麓家。諸子已成春日服。主翁初罷午時茶。古楂參坐來滄海。晴嶽臨樽落晩霞。此會問君能再否。杏花飛盡又桃花。</text>
<title>丁香</title>,<text>去年霜雹舊根傷。今見新梢猶出墻。爛熳千花俄寂寞。淸和四月獨芬芳。雖稱百結還疎韻。不待微風自遠香。高枕主人幽興得。餞春多日更呼觴。</text>
<title>正甫兄再朞。次道長韻。</title>,<text>一哭流光隙駟催。嗚呼亡日遽重廻。平生執友空相聚。病臥庚姨亦起來。人物地中多好箇。文章天下少奇才。依依曉燭吹殘淚。簷雨槐風摠是哀。</text>
<title>石郊拜夢窩。次三淵前韻。</title>,<text>人間禍福本無門。憂大黃扉樂野園。白簡與公林下臥。紅塵幾箇彀中魂。池荷隔藪淸香遠。堦竹穿櫳直氣存。一榻壎箎銷永日。絶無車馬客來喧。</text>
<title>哀二奴。一聽田事者名有善。斃於路。不得其屍。一守墓山者名甲戌。遘厲而死。</title>,<text>半年連失二長鬚。家計思量足歎吁。守護墳山孤一漢。周旋田事乏他奴。羈屍棄在何溝壑。藁葬應於某路隅。沒齒勤勞何所報。主人堪愧老窮儒。</text>
<title>翠麓軒。次韻奉主人丈。</title>,<text>百年高枕自無憂。留客時時好話頭。今世何人能出俗。古心吾欲此翁求。</text>
<title>再疊。屬堂伯氏。</title>,<text>淸詩日出散煩憂。高手諸公讓一頭。活活天機元自得。區區聲律不曾求。</text>
<title>三疊。自述。</title>,<text>長貧一任婦人憂。數卷朱書在案頭。雜草滿庭門晝掩。人無問我我無求。</text>
<title>酬元姪</title>,<text>庚炎夕退樹林晴。西榭東樓共得淸。憑檻蹔迎明月色。隔墻相送咏詩聲。流光似水中年感。遙夜生凉獨臥情。肺病入秋蘇可得。百憂銷盡菊花觥。</text>
<title>七夕疊凉字</title>,<text>井葉知秋落。庭苔過雨凉。微微風動竹。苒苒月臨床。咽露虫聲苦。瞻雲鶴思長。幽人自無睡。夜久坐虛堂。</text>
<title>莘老宅。與一源，士賓諸益。同賦。</title>,<text>諸子不期會。病夫乘興過。深園無赤日。平地出靑荷。酒後彈棊亂。談間閱畫多。羣蟬向夕歇。舒我一高歌。</text>
<title>向晩。莘老携諸友。移坐圃署高閣。呼韻。</title>,<text>移席官樓是隔墻。君家園木送風長。詩成合寫芭蕉葉。睡起微聞菡萏香。五馬欲行滄海遠。鳴蟬不已晩雲凉。士賓棋局逢新敵。落子丁丁到夕陽。</text>
<title>士賓池閣。與一源，莘老，李子淵 眞洙 諸人。會晤仍宿。主人呼韻。</title>,<text>近日過君數。入秋山氣佳。澄溪明一洞。積雨洗層崖。幽趣自池閣。疎陰仍井槐。蕭然圖畫裏。冲澹古人懷。</text>
<title>又次莘老韻</title>,<text>雨歇風淸天氣秋。諸君秉燭北山樓。松林已暗雲陰定。池水時明螢火流。入夜虫聲何切切。卧凉人意自悠悠。冥峰忽作玲瓏色。朗月居然上樹頭。</text>
<title>申兄成甫潭陽別語</title>,<text>卽佩南符秋月山。鰲山解紱歲纔環。樓臺翫勝經過日。風俗聞謠咫尺間。邑吏屛奸知政令。村甿引領想儀顔。凉天去臥修篁裏。嘯咏應忘旅鬢斑。</text>
<title>勉兒詠象戲次之</title>,<text>對壘初時若不爭。戰鋒三接見虧成。士包相守離而合。象馬交馳縱復橫。獨卒或能擒禿將。大車猶未破孤城。雷霆奮迅風雲變。千百機謀一小枰。</text>
<title>九日。士賓來去。雨霽月出。對菊小飮。與舍弟共賦。</title>,<text>客去收棋局。黃昏隱几時。寒花生古色。晴月似佳期。乍作重陽飮。閒酬小弟詩。短歌何坦率。誰識有情癡。</text>
<title>彝兄來留此君軒。次其江閣酬唱韻。</title>,<text>團圓三日與爲懽。歲暮孤懷各自寬。深屋照來新雪月。廣庭含得遠林巒。醺人酒氣知春近。落席燈花覺夜殘。欲勸朝飧無別味。大鮎空憶幸州灘。</text>
<title>除夕。疊前韻。</title>,<text>短燭虛窻風雪餘。今宵百感更何如。素心未必功名厭。半世徒然活計疎。學道工難分寸進。頤神病或二三除。歲時酒肉朱門事。金石商歌自弊廬。</text>
<title>金仲禮 在魯 安邊別語</title>,<text>陳情一疏動宸旒。隨分銅章赴北州。學士蜚英名諫議。朝廷差遣重邊頭。新恩感激魚軒奉。勝事尋常鶴浦遊。乍試經綸今日始。荒年吏術問良籌。</text>
<title>朴士賓挽 己亥</title>,<text>豐顔偉幹好風神。長拱徐趨緩大紳。一世頭巾多齷齪。襟懷誰復似君人。其二外而磊落內眞醇。危坐看書儼飭循。不識胸中該事物。見來如可展經綸。其三未向王庭作輔臣。十年棊酒臥江濱。豈天但與淸閒福。城裏移家又隔塵。其四松岑窈窕磵流粼。槐蔭方塘草作茵。弄月調花生理足。自言於此老沉淪。其五傾家餉客不言貧。觴豆淋漓筆硯陳。只見其豪窮未見。風流合在太平辰。其六行誼人多推好義。視瞻吾又得其仁。朋交可與論生死。薄俗滔滔各自身。其七文章談論出凡倫。用意聲詩漸逼眞。唐杜門庭深造詣。少年塲壘却逡廵。其八平生身世一窮民。畢竟其年未五旬。死去君應還一笑。生時曾不見眉顰。其九岳麓源居竹里莘。中間余與道長鄰。吾曹忍更詩樽會。座上今無朴士賓。其十池閣開筵去歲春。今來春日哭霑巾。圖書滿壁堂垂繐。堦樹生花水躍鱗。其十一友道奚須氣味均。心期惟貴絶緇磷。從今此世無知我。老去疎狂任笑嗔。</text>
<title>愼兄敬所 無逸 瑞興別語</title>,<text>措大常云事物疎。荒年劇縣意何如。循名世或新般術。務實君多舊讀書。簿牒不嫌春筍束。靈臺自有夜潭虛。威明壹本身先律。殘可蘇完猾可鋤。</text>
<title>次韻。贈鄭夏彦美仲。</title>,<text>人世悲歡十數年。典刑今日對依然。君能自立爲佳士。今後吾知鄭氏天。</text>
<title>贈趙姪明履仲禮遊松都</title>,<text>子長陋矣文章止。康節惟於氣數終。一理鳶魚充滿處。三杯豪興祝融峰。</text>
<title>別道長往蔚山</title>,<text>林蟬啼歇嶺雲遐。別意蒼茫淚欲斜。北里舊遊今漸减。士賓泉下爾天涯。</text>
<title>省掃先墓</title>,<text>居常言笑似忘悲。痛哭紓哀上冢時。此歲又窮霜雪降。餘生多病髩毛衰。谷泉幽咽聞前響。山木扶疎長舊枝。家計漸非身苦蹇。世間甚事慰偏慈。</text>
<title>逸庵尹判書遷葬。病未赴哭口占。</title>,<text>天地窮陰積雪堆。尙書幽宅再朞開。徒聞㫌翣移將去。不見衣冠起得來。鍾愛麟孫從後逝。臨年鶴髮若初哀。漳濱臥結平生恨。又負新阡一哭廻。</text>
<title>栢堂洪道陳 重疇 淸風別語 庚子</title>,<text>琴鶴春來半在舡。使君情興日超然。花浮玉筍峰前水。月出丹丘洞裏天。幾處徘徊農老跡。有時拱揖遂菴筵。疲甿未貴神仙吏。惟喜慈詳莅儉年。</text>
<title>咏小驢</title>,<text>北産來東土。靑韉稱雪毛。草汀韓睡穩。梅逕鄭肩高。貴客軒車擁。寒人步屧勞。何如山水境。超灑一鞭豪。</text>
<title>肅宗大王挽詞</title>,<text>冲年纘服振英明。精一傳心大德成。政事文章前寡比。詘伸舒慘蕩難名。皇壇載築春秋義。壼位重新日月更。痛斥詖邪留斷案。九原先正死猶生。其二四紀圖治罔逸安。民憂未或病中寬。饑荒弊瘼筵臣講。風雨陰晴侍女看。丙枕常存危急慮。蒼生不識太平難。傾金內帑遺音惻。窮谷深山盡涕汍。其三闕典隳章旣盡修。神功顯號允相侔。寶齡遂入耆英社。盛事遙追聖祖休。閶闔晴開轟法樂。君臣懽醉錯觥籌。伊今騩馭賓天遠。痛矣明年是甲周。</text>
<title>挽詞旣成。又謹述賤臣感意。</title>,<text>童年甲戌化更新。願作吾王秉筆臣。勤苦半生治擧業。激昂中夜讀宸綸。劉蕡一第嗟無分。黃帝飛龍奄上賓。慟哭白門廞衛送。賤蹤依舊布衣身。</text>
<title>金猫歌 幷序</title>,<text>於戲。我先大王之德之盛也。今於金猫之死。益可見矣。昇遐之日。環東土數千里。深山絶海。莫不哀號犇走。是則固也。猫是獸之微者。而乃能以死報恩。此豈非湯德及獸者乎。猫在宮中。體大色黃。而絶異凡猫。王愛之。命名曰金猫。一日亡御肉。宮人以爲金猫盜。送謫僧寺。然金猫之以盜謫。非罪也。而特宮人不察耳。猫在寺未及赦。王禮陟。哀問到寺。猫哭而不食數日。居僧擧異之。遂以聞。大妃促令還猫入闕。哭愈甚。宮人飯之而不食。肉之而亦不睨。以肉塗其觜。則輒以觜抹地。宮人異之。乃直走殯殿庭。繞殿而哭。晝夜不已。其聲甚哀。有不忍聞者。一夕視之。則伏殿陛下斃矣。嗚呼奇哉。大妃傷且感焉。以帛製衣其首。命埋明陵路傍。盖放宋桃花犬古事也。今金猫之哀悴骨見。以死報主者。直有似乎忠臣志士盡節殉國者然。韓子言感於所蓄。橫渠亦云近人之性者。其以是歟。若書諸史。以垂後世。則我先王及物之德。可以曠千古而軼三王矣。猗歟盛哉。噫。爲先王臣子者。苟或忘恩而負先王。則金猫之罪人也。歌曰。宮中有猫黃金色。至尊愛之嘉名錫。呼以金猫猫輒至。指顧之間如有識。麒麟孔雀尙疎遠。金猫獨近侍玉食。晝靜洗面螭陛頭。夜寒做圓龍床側。姬嬙不敢狎而馴。御手撫摩偏恩澤。一朝得罪非其罪。宮人告例僧寺謫。生來紫闕參臠身。憔悴山房木魚粥。龍飛鼎湖消息至。金猫不食三日哭。慈聖聞此惻然感。卽日放赦還歸促。蓬萊物色異昔時。猫兮入門悲蹙蹴。人之嘗試胡不諒。飯旣無心况復肉。遑遑走哭殯殿庭。仰首向殿頻跼蹐。其聲甚哀不忍聞。觀者人人淚自滴。一哭二旬仍以死。骨見寒毛尤慘目。錦以首輦而葬。埋處明陵是咫尺。嗚呼此事罕千古。古有桃花今繼躅。啣仁戀澤死報主。異哉忠臣在毛族。微物如何乃能然。總是吾王及獸德。末世人多愧玆猫。背恩忘義爲亂賊。寄語蘭臺秉筆人。金猫特褒書實錄。</text>
<title>石浦精舍曉吟</title>,<text>月在東窻曙色非。山寒村僻早雞稀。松楸倍作流年感。畎畆仍憂八路饑。永夜孤懷眠淺淺。往時遊事夢依依。臥聞上里砲三放。知是邏兵罷守歸。</text>
<title>拜農巖先生墓</title>,<text>一哭山頹歲月催。又將餘淚墓前來。草間下馬衝殘雪。原上看碑拭綠苔。編卷留傳千載學。門生散落十年哀。摳衣昔日承提警。到老無成愧不才。</text>
<title>鄭元伯 敾 河陽別語</title>,<text>冷官三載一疲驢。得意今朝五馬車。此去旨甘能致養。向來甔石本無儲。民猶古朴治宜簡。君自慈詳事不疎。朱墨閒時應筆興。滿城桃李果何如。</text>
<title>李明翼汝良佩壺來訪。抽紫陽詩韻。辛丑</title>,<text>有來携酒自溪濱。身在朱門氣不塵。薄俗誰憐多病我。風流偶得少年人。雲光澹蕩今晴日。花意遲徊始暮春。愁寂十旬無一詠。對君詩思忽然新。</text>
<title>次思叔韻。慰其僦居寂寞。</title>,<text>緇塵十丈阻溪隈。環堵蕭然白板開。屋底三春身偃卧。卷中千古意低徊。交無原巷容車入。客有玄亭問字來。莫笑迂儒生計拙。家貧猶且賞花杯。</text>
<title>酬李汝良</title>,<text>城市家居也隔塵。閉門高臥小溪濱。世間閱却悲懽事。天下公然老大身。千首詩多何所用。數編書在只相親。木瓜喜得瓊琚報。如玉其人住北鄰。</text>
<title>謹用白軒集贈延安守韻。奉申使君成甫兄。</title>,<text>使君閒雅愛文章。白首何堪吏役忙。惟是夏天平遠閣。大池荷氣一州香。</text>
<title>悼柳士章</title>,<text>十數年前五勸堂。主人豪致客難忘。雪中思獵鷹蹲架。梅畔張燈蟻泛觴。九世敦風同里閈。四時佳境對林塘。豐儀在眼詩留篋。深悼其仁壽不長。</text>
<title>李用汝來訪。抽韻共賦。</title>,<text>少日聲名不寂寥。失官今作果山樵。榮枯末路忘欣戚。甘旨高堂乏暮朝。餒腹尙噓長句健。倦驂勤覔故人遙。春簷細雨津津語。花意墻南已數條。</text>
<title>保寧李生秉綱持一源札來見。人與詩俱佳。次道長韻以贈。</title>,<text>淸詩多態藹春雲。一見其人自不羣。始信靑蘿山水勝。孕來佳士有如君。</text>
<title>延齡君孝憲公挽 代伯從兄作</title>,<text>賤品曾叨分外官。賓筵未接貴人顔。恩銜轉忝靑宮侍。美範頻從玉陛觀。動止雍容循尺度。英華秀發暎朝班。中心艶歎俄驚愕。忍想重宸悼涕潸。</text>
<title>李君瀣挽</title>,<text>玉樹堪悲埋土中。向來期待繼芝翁。十年奇疾杯蛇異。一夢高科塞馬同。繐外雨鳴烹藥鼎。孀邊塵暗畫眉銅。觀君奠鴈非多歲。老友吾猶鬢未蓬。</text>
<title>宋督郵聖賓 寅明。與趙稚晦 顯命。抽東淮韻各賦十首。過余誦一通。聽之才致藻思可畏。遂步其韻。是日五月十三也。</title>,<text>新鸎送語燕啣泥。一雨空庭雜草齊。巷僻門無丹轂過。齋深簷有白雲棲。詩書舊業憑冠子。衣食生涯付織妻。只得養痾高枕臥。手中看字眼花迷。其二莫思摶海學蟠泥。天地中間物不齊。卽此墻東聊隱蟄。未須巖穴去冥棲。時危菜糲安憂母。身病簪纓息企妻。可笑世人皆擿埴。一生名利醉魂迷。其三天球大貝或沙泥。名字還嫌某某齊。與世相忘非遯跡。無人來過自孤棲。彈琴莞爾知音弟。對食欣然擧案妻。咫尺三淸時獨往。壑雲溪樹小蹊迷。其四花開次第落成泥。竹出居然與檻齊。今世閒情誰大隱。四時佳興此幽棲。啼禽近枕回眠我。朗月臨窻漉酒妻。有路門前寧易踏。古人曾已戒陽迷。其五蓬心老去絮黏泥。時事憂端北嶽齊。尼父昔曾浮海志。謝公今且近山棲。二三追逐辭高友。千百艱難任瘦妻。栗里有田歸可作。杏洲烟樹望中迷。其六宜我今時賤棄泥。半生工瑟不求齊。冬裘夏葛安微分。種菊培松守舊棲。老屋數間容寡妹。太倉三斗慰貧妻。閒中癖習存詩律。竗處年來破六迷。其七洗却塵襟萬斛泥。十年方册闖修齊。吾儒理貴玄微察。彼佛心唯寂滅棲。向上工夫難愼獨。匡君事業自刑妻。堪嗟異說人多惑。端的濂閩路不迷。其八萬事浮名鴻踏泥。昔賢高躅見思齊。身今落拓塵中老。意在藏修物外棲。閉戶已能麾俗客。尋師何必戀寒妻。讀書如未窮斯理。行己平生觸處迷。其九龜拆田畦幾日泥。三農憫旱八方齊。傳聞舊粟官倉罄。難見餘糧野畆棲。國事當今憂聖主。家貧從古賴賢妻。本無甔石蝸廬客。連歲災荒活計迷。其十睡起林間滑滑泥。小堦雙卉午陰齊。靑雲擁盖皆時輩。白日垂簾是我棲。高臥誰云名下士。無成可媿室中妻。千愁滌蕩惟須酒。爛漫題詩在竹迷。晉書。五月十三竹迷。</text>
<title>奉呈崔高城丈惠廳直中</title>,<text>米塵難凂素襟淸。鶴髮烏紗混迹行。如水淡交追昔日。急人高義感餘生。晏公擧火靑齊士。杜老飛書白帝城。窮字舊詩猶記否。今朝短什寫悲情。</text>
<title>再疊。重謝和章愴舊之意。</title>,<text>樽筵舊跡洞三淸。童稚曾隨杖屨行。孤露瞻依先執友。高風感激小書生。連年粟釜驚寒屋。帶雨詩筒過故城。此事當今那易得。我公常有古人情。</text>
<title>三疊</title>,<text>歎服公詩老益淸。風簷如讀古歌行。低徊感意森前事。欵曲溫言撫後生。鶴影天壇雲鎖洞。蟬鳴古樹雨過城。停衙靜坐酬閒詠。重喜疎襟少宦情。</text>
<title>四疊</title>,<text>風雨連朝小閣淸。莓苔窮巷斷人行。數籤黃卷常隨分。半畆靑瓜晩作生。隱几雲霞開北岳。把杯詩札自南城。端居永日誰相問。惟有斯翁不世情。</text>
<title>五疊</title>,<text>熱府郞官氣味淸。簿書袍帽强顔行。公餘兀坐靑山近。病起孤吟白髮生。鄕夢幾回尋絶峽。酒兵時或破愁城。交遊一代風流盡。長律三篇感舊情。</text>
<title>六疊</title>,<text>疎狂有似竹林淸。公廨傳詩赤脚行。此事時人應大笑。雅懷夫子卽平生。差池阻面憐漳枕。爛漫通心付管城。聞欲棄官江峽去。布衣飜動杏山情。</text>
<title>七疊。和意。</title>,<text>浩浩歸心八月淸。吾東亦有季鷹行。紅塵末路無知己。白首潛郞竟達生。十載犇忙懷別業。一帆容易謝王城。上游形勝稱烏鴨。暮境優閒世外情。</text>
<title>八疊。和悼農翁。</title>,<text>氷壺秋月瑩然淸。丘壑終身道則行。一部遺書前聖統。十年哀淚舊門生。楊原草綠連平峽。渼浦波寒隔漢城。南郭老人詩寄我。至今悽惻悼亡情。</text>
<title>九疊。自叙和自叙。</title>,<text>心地要須濁轉淸。工夫早識有知行。文塲妄矣誇蟲技。窮巷居然老鯫生。憂世危言慙賈傅。守師要訓企元城。山蹊茅塞何時豁。卄載沈痾負素情。</text>
<title>十疊。和喜雨。</title>,<text>三伏炎蒸一掃淸。崇朝大雨沛然行。雲陰稍稍層林散。秋意泠泠短竹生。薄晩扶藜溪漲壑。遙宵捲箔月臨城。科頭裸臥煩胸滌。更想蘇枯八域情。</text>
<title>堂伯氏。宜寧別語。</title>,<text>劇邑嗟兄少壯違。殘齡黽勉爲妻兒。程途日筭盈旬望。風土人言半是非。對食魚牲悲不洎。回頭骨肉杳相離。天涯作宦終何好。莫待瓜期早北歸。其二孤露餘生各抱悲。對門猶得樂怡怡。向難小別今將遠。兄已中身弟亦衰。書信一年能幾度。離懷每日自三時。官人告至行期迫。初欲無詩却有詩。其三胸中久欝好經綸。衰晩蹉跎佩竹人。此去饑荒新試手。半生州邑歷遊身。家傳淸白仍兼學。政貴疎通必本仁。止酒加餐如是足。我兄何患不治民。其四此夕團圓滿一樓。他宵孤卧閉門幽。百蟲吟處池塘月。五馬遙邊嶺峽秋。暮景簿書神易弊。索居懷抱夢添愁。雖言廨外淸江在。那得相携杏水舟。遙。一作行。</text>
<title>楓溪會餞三使君席上。次茅洲韻。</title>,<text>落落人將散。駸駸歲欲徂。池臺開餞又。湖嶺戒行俱。暝色雲生壑。秋炎雨洗途。琴軒他夜月。應憶此圍壺。</text>
<title>漢津舟次。奉別堂伯宜春行。</title>,<text>草草一壺酒。遙遙千里程。舟中秋日照。天末暮雲橫。遠別難親黨。餘生送老兄。無言但相視。分手此時情。</text>
<title>占奉宜春兄</title>,<text>使君銅印素心違。有宅西湖一宿歸。嶺外又催靑盖去。沙頭回見白鷗飛。魚羹稻飯家猶是。鶴子梅妻郡則非。秪道上官持不許。明年方擬遂初衣。</text>
<title>墜驢行。用老杜墜馬行韻。</title>,<text>東圃居士布衣客。瘦骨崚嶒髯若戟。騎驢遠向郭南村。揮鞭直過通橋石。避喝回入狹斜中。倉卒危機在咫尺。屋角鎗橫驢豕突。此時轉身難上壁。居然落地叫一聲。觀者如山傾九陌。一椀秋露進慇勤。誰道市井惟利射。有客街頭馳逸足。君擧學士貌如玉。見我地卧大驚怪。問我損傷慰我辱。共入隣舍暫休息。連吸三杯鎭氣促。君擧已知訪其伯。許馬騎我隨傔僕。據鞍堅坐不失儀。病臂猶能半伸曲。直到高軒扶下馬。主人携手披脩竹。問答一塲還大笑。促席取醉盈樽淥。醉後高吟墜馬行。笑矣乎中散養生終刑戮。</text>
<title>又和芸窩洪君則寄來韻</title>,<text>靑門老褐何爲者。窮居出門無驢馬。終日看書竹影裏。對客捫虱茅簷下。半生修攝四不出。尫然自是一病骨。坐堂每戒騎衡危。步庭尙塡蒼苔滑。偶然乘興秋風前。借驢騎出聳雙肩。形容有似山澤癯。里童爭道平地仙。快意馳時銜橜虞。康莊忽墜千金軀。百隊旗亭眼怳惚。市人罷市來相扶。大醉歸家鍼焫亂。醫言撲傷偏右腕。詞壇老友洪厓子。一笑投我瓊琚璨。莫嘲旬月枕上伏。昭琴塞馬無禍福。我雖病臂不病心。閉門靜臥襟期獨。</text>
<title>鹿川李相國 濡 挽</title>,<text>才猷德望上台崇。八耋三朝善始終。出入勤勞憂是國。百千區畫志惟忠。東岡小墅餘年計。北漢新城異日功。欲識太平賢宰相。須看耆社畫圖中。其二平生際遇我先王。十載訏謨處廟堂。重厚風流周太尉。全完福祿郭汾陽。事關利害從譏謗。言出忱誠見疏章。嗣服初年元老逝。搢紳相吊士民傷。</text>
<title>兪判書 命雄 丈挽</title>,<text>芬華邊幅競爲工。德貌淳心我見公。知者恐無今世上。求之遠在古人中。晩來福慶三男秀。安坐官銜八座崇。天不憗遺敦薄俗。後生何處仰高風。</text>
<title>聞遂菴權先生訃</title>,<text>華陽衣鉢上游南。東土兒童誦遂菴。韋布黃扉當代▣。山林白髮達尊三。先王禮召行宮謁。後學依歸世道擔。懷仰十年聞訃哭。半生求志九原慚。</text>
<title>哭宋士深 造源</title>,<text>從來脩短儘難諶。病我寒郊哭士深。蘊結精華眞壽骨。周詳行誼自仁心。半生勞戚應銷鑠。一死神明未照臨。三夏路棺冬後葬。至今西峴野雲陰。</text>
<title>族姪誠仲純行挽</title>,<text>忠孝家中灌養身。農淵門下講磨人。若將有就名當世。胡乃無年病一旬。洞壑天寒哀水石。菴亭雲暗慘松筠。精靈果在其間否。戲語成眞跡已陳。</text>
<title>哭奠元姪。是夜有夢。</title>,<text>大讀悲辭誄。遂斟永訣觥。歸來凝一夢。談笑宛平生。知有精靈感。難忘骨肉情。儀形猶在眼。撫枕涕河傾。</text>
<title>時事 壬寅</title>,<text>時事今如許。宗祊可奈何。凄凉四愁賦。慷慨五噫歌。鬢髮年非老。滄桑閱已多。區區尙有願。生不見兵戈。</text>
<title>酬延安使君申兄成甫</title>,<text>朱墨休時拄笏眠。賑餘雙鬢雪紛然。方知西海分符日。不及東山種樹年。</text>
<title>次舍弟韻</title>,<text>黨論終敎國事非。危徵久已上天垂。蒼生望絶蒙治澤。肉食謀專釀禍機。閉戶不妨身有疾。逢人每欲口無辭。窮廬尙與囂塵近。早晩西湖盡室歸。</text>
<title>寄呈夢窩栫案</title>,<text>千疊層溟一片山。白頭丞相棘扉關。南荒水土冬春際。北極朝廷禍福間。大節地追尤老躅。孤忠夢拜肅宗顔。天如祚宋公無恙。早晩都門赤舃還。</text>
<title>重三日寄滄浪疊前韻。</title>,<text>元亮門常閉。君平簾晝垂。貧添寒食後。病起杏花時。世事消長理。年華存沒悲。今朝柳下老。能復踏靑詩。</text>
<title>石郊哭淵翁</title>,<text>不見芝眉展。空披繐幄垂。先生今已逝。世道此何時。山水留餘韻。壎箎結遠悲。長懷北溪夜。枕上和余詩。</text>
<title>三淵老稼几筵。隔池相望。</title>,<text>池濶亭臺逈。花開楊柳垂。靈筵分兩處。舊客哭同時。人事回頭變。春光滿眼悲。敦宗百年感。揮淚一題詩。</text>
<title>夢窩謫中書。帶和什至。又用其韻占二篇。錄呈簡尾。</title>,<text>書回不礙萬重山。帶霧緘雲到蓽關。世禍心恬羅網裏。天倫淚盡弟兄間。忱誠尙仰憂時語。髭髮長懷隔歲顔。今日吾宗何運氣。東郊痛哭昨纔還。其二陽陰爻象隔囚山。墮指流金摠不關。喜有甘泉荊棘裏。從他毒霧戶庭間。靑銅肯藉蕪湖力。紅玉猶敷瘴窟顔。京洛經年無點墨。東門獨寄一詩還。附和韻 夢窩絶島如丸簇萬山。荊籬繞屋掩柴關。眞同月暈孤城外。尙許天臨小井間。敢道涪江存定力。寧從楚澤作枯顔。多情獨有東門子。虛向南雲望我還。</text>
<title>三淵先生挽</title>,<text>天資豪邁更高閒。卿相門闌處士寒。氣意少時燕趙上。心期中歲洛閩間。窮探水石玄機發。屢閱滄桑苦節看。公是奇人生間世。聞風百代邈難攀。其二高者元來易入玄。先生始也亦曾然。眞人鍊養參同契。達士優遊齊物篇。汎濫終歸斯道正。磨礱仍有仲兄賢。歐公政事文章掩。詩壓靑丘三百年。其三百原中夜整衣襟。危坐工夫是玩心。千古邵翁知己獨。十年周易用功深。藏修世外依僧寺。表準人間聳士林。奇氣靑霞埋厚壤。高明峰在結長陰。其四三洲舊客失依歸。一代惟公仰範徽。歲月虛銷蔘朮篋。雲林長拂薜蘿衣。敦親至意通書遠。聞道深誠合席稀。北澗從容那復得。餘生空恨素心違。</text>
<title>元卿自沁州還。次韻以贈。</title>,<text>摩山餘興普門期。春去歸鞭夏半遲。海霧蒼茫從短棹。天花飄落有新詩。窟中羅漢三千界。樓上鳴鍾十二時。儒者喜爲僧寺宿。這間參驗自家宜。</text>
<title>北洞禍變。農巖祠板遷寓驪峽。轉還永平舊庄。</title>,<text>先生祠版亦飄遷。世事天時一愴然。遙想寂寥觀白室。隔窻泉響似當年。</text>
<title>莘老宅咏壁間武夷圖</title>,<text>一幅武夷畫。千載晦翁心。宛轉溪山曲。淸泠草樹陰。道應天下遍。靈或海東臨。意會丹靑是。回頭笑向禽。</text>
<title>大風三日不止</title>,<text>始謂斯須止。居然晝夜三。飛雲皆走北。轉日乍飜南。欲倒龍川屋。難支浣浦柟。最玆黃霧塞。灾與白虹參。</text>
<title>堂伯自宜春還。同往杏庄。</title>,<text>起我窮廬臥。兄爲杏浦行。秋風騎馬去。野路草蟲鳴。世事何時定。人生此日淸。沙亭又隔麓。魚酒笑相迎。</text>
<title>歸來亭卽事</title>,<text>下馬長江在。登樓萬念空。樽醪來父老。山果走兒童。松保千年翠。花開百日紅。黃昏理小艇。把釣政秋風。</text>
<title>過翠麓軒。感次兪立之 岦 韻。示主人昆季。</title>,<text>曾年幾度過玆軒。終日忘歸馬繫門。柳絮飛時開筆硯。菊花垂處列壺樽。風流已矣餘悲涕。陳跡依然記德言。幸有後人家業闡。二難旂鼓儼詞垣。</text>
<title>與思叔作楸行。次韻。</title>,<text>弟誦新詩爲起兄。短鞭羸馬兩忘行。田家稻黍憂霜早。野渡鳧鷖喜日晴。秋夕上陵孤露感。山林問舍暮年情。相携去作聯衾宿。燈火窻邊磵水聲。</text>
<title>哭子婦尹氏墓</title>,<text>路左新封小。長嘷涕已潸。生唯慈母膝。葬是舅家山。未有兒留跡。難忘德潤顔。傷心明日祭。將事一丫鬟。</text>
<title>楊山道中</title>,<text>祭餘秋日易西暉。楚楚行裝整頓歸。松樹風吹辭墓淚。草花香襲渡溪衣。山腰老馬憐多倦。灘北新鴻聽早飛。天地卽今何世界。維楊路上我宗稀。</text>
<title>奉贐龍潭使君辛 泰東 丈行。用昨秋酬唱韻。</title>,<text>烏府周年五馬遲。玉川今日坐仙奇。不言世味經酸苦。且喜閒官愜晩衰。荊棘開邊紛泣玦。菊花時節去分麾。使君淸福誰能似。一理乘除此可知。</text>
<title>九日獨坐。舍弟以兒病不來。鄭妹將返扶江。</title>,<text>無人來過問重陽。有弟相離阻對床。多病鬢毛幾半白。新霜木葉欲微黃。家貧不歎無魚食。詩就空思泛菊觴。孤坐月軒懷百感。別愁明日又湖鄕。</text>
<title>鄭妹就食扶江。臨別書贈。</title>,<text>搖落窮秋感。凄凉作別離。行携新嫁女。辭退老偏慈。爾命歸鄕畢。吾貧觸事悲。回思三峴墓。生或再逢期。</text>
<title>乞菊栢堂</title>,<text>養菊君成癖。庭隅復案頭。須將一盆種。送慰索居愁。晩節偏常愛。吾廬亦自幽。借花誠韻事。分賞靜中秋。</text>
<title>再疊。李汝久 恒壽 家小飮。</title>,<text>薄晩吾乘興。沉痾子擧頭。居然投轄意。不復擁衾愁。白岳虛軒入。黃花隙地幽。相將成一醉。只爲是殘秋。</text>
<title>次栢堂洪道陳韻</title>,<text>名塲得失眼前空。歲暮窮居百感叢。身事羈縻書卷裏。心期付託酒杯中。年衰漸惜臨窻日。寒至先知動竹風。誰有詩篇三往復。上溪孤臥此懷同。</text>
<title>再疊。自述。</title>,<text>疎懶平生大脫空。一身堪處百憂叢。瓜田凍裂靑門下。草屋荒凉白雨中。深卧不知當世事。有懷徒想古人風。妻嘲婢笑從他久。只恐家兒乃父同。</text>
<title>次韻自述</title>,<text>自笑吾人可笑人。一生言動任天眞。經書久廢仍疎學。詞律雖工未入神。巖穴本非懷寶士。侯門耻作曳裾賓。心存濟物身虛老。只愧無成不恨貧。又斯道元來不遠人。自家心上大原眞。浮生可笑千愁老。中夜誰知一氣神。禦冦莫如居室主。下工先自出門賓。顔回所樂知何事。無樂應憂陋巷貧。</text>
<title>除夜</title>,<text>書爲多愁廢。詩因少睡尋。星河催歲色。燈火照人心。暗怕隣雞動。頻憐櫪馬吟。屠蘇明日飮。那復得先斟。</text>
<title>汝久家小飮。抽佔𠌫集韻。癸卯</title>,<text>一雨融氷雪。南山藹欲春。衝泥能撥病。沽酒不言貧。世事悲歌短。年華感意均。他時湖峽外。可復作鄰人。</text>
<title>禮曹設塲</title>,<text>黃昏試院鼓聲頻。飮墨諸生慘囈呻。咫尺小齋高枕臥。廢科還似已科人。</text>
<title>寄趙宗甫 榮祏 求畫</title>,<text>千載心期靖節翁。幽居何幸里名同。堂中思揭七分像。不欲尋常倩畫工。</text>
<title>感春</title>,<text>滄桑世事閱來悲。寒食東風白髮吹。病起可憐楊柳色。家貧猶有杏花枝。先山香火違今日。里社羔羊憶舊時。雨後借人治小圃。丈夫生理只如斯。</text>
<title>緣溪訪道陳賞花次韻</title>,<text>病起尋君出。春來會面稀。水流行故緩。花發坐忘歸。細沫猶侵舃。濃紅欲染衣。三淸吾兩老。好事莫相違。</text>
<title>墻桃</title>,<text>睡起鳥聲亂。開窓花滿枝。室人云有酒。知我欲新詩。</text>
<title>送春夕偶吟</title>,<text>花事依依一夢中。幽懷悄悄坐臨風。墻西尙有殘桃在。留紀東皇去後功。</text>
<title>具燁家醉草</title>,<text>昨日尹友宅。今日具弟所。昨恨酒味酸。今喜酒新醑。烹狗肉滿盤。也勝魚菜煮。坐客餘十數。滿堂年齒序。居然作醉飽。襍沓讙笑語。醫武二三人。亦與同樽俎。通衢十丈塵。限以一溪阻。向晩得微雨。天氣不知暑。六博儘快活。長歌更淸楚。諸君盡風流。病夫亦豪擧。山公倒接罹。醉興何獨汝。</text>
<title>舟下杏洲</title>,<text>歷歷亭臺指點邊。八年今日杏洲舡。閱來人世千般事。浮入江湖萬里天。陶枕做眠朝中酒。木罏炊飯午生煙。吾衰漸覺機心靜。喜汝沙禽欲近前。</text>
<title>次趙伯修明震韻</title>,<text>衰世男兒老。深房處子同。天何偏我病。詩或使人窮。萬事休科後。千愁積雨中。有書欹枕閱。長夏北窻風。</text>
<title>贈李生最之</title>,<text>書史胸中志激昂。篆分床上玉琳琅。柴扉晝掩苔庭雨。飯無人問子桑。</text>
<title>七夕。用思叔前韻。</title>,<text>驟雨鏖殘暑。高歌散百憂。雲霞開北郭。河漢近西樓。卧處初弦月。閒來七夕秋。簾疎一螢度。庭院更淸幽。</text>
<title>疊韻。旣別載大。又別莘老。</title>,<text>秋聲在樹病夫聞。落月橫窻曙色分。匹馬歸湖纔送客。孤舟入峽又離君。愁懷欲倒千鍾酒。苦語難窮一序文。吾輩十年團聚樂。寂寥明日賦停雲。</text>
<title>又夜吟</title>,<text>草間蟲語枕邊聞。百感無眠永夜分。宇宙低徊今古事。東南悵望二三君。憂時但有檀公策。避世誰成老氏文。生値不辰頭半白。眼前榮辱已浮雲。</text>
<title>又屬莘老</title>,<text>峨洋一曲未重聞。草草離筵執手分。世閱滄桑吾亦老。人多故舊孰如君。船頭也載㘽盆菊。燈下應披滿軸文。窮巷閉門寥落臥。眼中顔面月生雲。</text>
<title>又自述</title>,<text>從師少日緖言聞。衰晩工夫乏寸分。戒在盜名欺一世。願無行事負天君。浮沉便自淸狂態。涵泳常於性理文。不識蟠胸何許物。有時噓出作虹雲。</text>
<title>次韻。寄洪良臣 錫輔 嶺謫。</title>,<text>半世公侯樂。衰年瘴癘鄕。可憐兒在側。難與弟連床。絶島三秋盡。孤燈一夜長。千愁時短夢。故里菊花觴。</text>
<title>漫吟</title>,<text>天時近十月。人境冷三淸。疾病何相偪。詩篇或不平。年來休萬念。老去有孤明。臥閱楞經卷。微辭誰共評。</text>
<title>疊灰字。憶莘老。</title>,<text>去日枯桐抱。孤棲萬念灰。江長古驛小。山坼別村開。鳥獸同羣在。魚龍聽曲來。靑門故人夢。隨月往徘徊。</text>
<title>念勉兒洪州行</title>,<text>匹馬遙遙新月生。鄕書漠漠海雲橫。應知旅枕思家夢。半繞湖亭半洛城。</text>
<title>疊和栢堂屬良臣</title>,<text>憐君何日入脩門。憔悴湘潭似屈原。萬里親闈勞遠夢。二年王獄悸餘魂。邊荒月色侵床冷。溟海濤聲撼枕喧。處困能安君子事。尤翁往躅想應存。</text>
<title>再疊。漫吟。</title>,<text>黃昏微月照柴門。數點村烟水北原。薄醉禦寒能有力。漫吟牽興不勞魂。松篁養得庭中老。車馬從他巷外喧。甔石無儲寧足恨。百年棲息舊堂存。</text>
<title>三疊。和栢堂。效竹枝體。</title>,<text>千古悲歌繞郢門。箇中哀怨最員原。靑山六里忠臣恨。白馬寒潮壯士魂。老檟風凄春不到。幽篁晝晦雨多喧。當時巧譖嗟何說。宇宙垂名直筆存。</text>
<title>甲辰春帖</title>,<text>庭消積雪草芽萌。日永茅簷聽鳥聲。畫帖印章新事業。堦松窻竹自平生。壎箎每與標橋弟。衾枕時來杏浦兄。閒者百年如是足。笑看兒輩重科名。</text>
<title>午景晴姸。步訪道陳於安谷。</title>,<text>出門山色好。東巷故人家。緩步隨芳草。微吟入杏花。鬚眉皆淑氣。衣袂亦韶華。點也沂雩思。明朝北澗涯。</text>
<title>聞載大訃。用昨年酬唱韻。</title>,<text>鄰篴悽凉獨夜聞。圖章點檢昨年分。落花滿地門無客。明月窺簷夢見君。泉下送埋奇骨相。世間留播好詩文。經綸大志終韋布。向者公然臥白雲。</text>
<title>道陳見邀。是日中伏。</title>,<text>起我茅齋病枕欹。小書先報送驢騎。人間苦熱中庚日。樓上微凉細雨時。老蝶飛過花在圃。新蟬啼歇柳垂池。高歌快博渾忘暑。河朔當年但酒巵。</text>
<title>九日偶書</title>,<text>大臨旬朔有餘哀。重九秋懷欝未裁。北里故人多日阻。東堦寒菊數枝開。風吹墜葉飜衣過。月透疎簾入室來。排憫作詩還漸倦。澆胸時或酒三杯。</text>
<title>金季綏 應福 自楊根還。傳驪江諸友安信。仍誦其感秋詩。枕上次韻。</title>,<text>東鄰一出晩乘晴。久別逢君眼復靑。驪峽舊知無恙喜。龍門秋色有詩聽。深樽欵曲留簷晷。歸騎依俙過樹星。推却夕飧頹枕宿。曉雞三叫醉方醒。</text>
<title>李宜甫 義鎭 挽</title>,<text>年來北里會源莘。座上推君長者人。名祖傳來存典則。薄官棲屑負經綸。桑滄閱世空唏涕。棋酒爲家便隱淪。窮峽大冬埋駿骨。四方親友共酸辛。</text>
<title>至日偶書</title>,<text>家徒四壁不言貧。居近三淸自謝賓。天下本無如意事。世間難得會心人。陳編在案聊遮眼。舊釀留樽數入唇。今日一陽生地底。病夫先欲作新春。</text>
<title>雪朝。次槎川李一源韻。</title>,<text>胸中自有四時春。臥處熊經復鳥伸。少也讀書求道士。晩來調疾養生人。江湖漠漠遙諸子。天地寥寥老此身。夜雪滿庭朝晏起。白山詩什眼淸新。</text>
<title>國葬日書感</title>,<text>風雨玄宮閉。乾坤遂古今。淹綿中歲疾。淵默四年臨。本自仁恭德。何曾殺伐心。臣民沒世痛。時運値羣壬。</text>
<title>立春</title>,<text>閏歲催時節。新春入舊年。句萌非凍地。鳥雀已暄天。柳意知何似。山容不寂然。幽人憂獨大。臘月漢津船。</text>
<title>彝兄祥祀 乙巳</title>,<text>顔面依依夢見頻。音塵漠漠跡成陳。荒凉舊宅來親黨。齷齪今時少善人。子女湯丸方數月。江山松柳又新春。平生至愛參祥祭。淚爲螟兒重濕巾。</text>
<title>言意</title>,<text>閉門時事任乘除。腹有輪囷口或噓。明月秪應心可照。靑山獨不面相疎。閒來偶愛無名畫。老去猶看未了書。皤髮詎堪庠序入。諸君可笑不知余。</text>
<title>憂患</title>,<text>憂患無他念。徘徊偶覺春。鳥聲風暖活。山色雨晴新。好柳元南澗。繁花又北鄰。居然吟率口。猶自舊精神。</text>
<title>鶴駕山僧以詩卷來眎。卽淸陰遺墨也。敬次其韻。書于卷尾。</title>,<text>燕獄悲歌淚滿巾。鶴山歸臥鹿爲羣。高風百代吹東海。遺跡中峰有白雲。</text>
<title>白川使君一源。明發將行。與莘老夕往留宿。次軸中韻。</title>,<text>黃昏騎馬度宮城。積雨初收白嶽明。病客不辭移枕宿。故人將有出關行。過從半世明朝別。歸卧空齋獨夜情。安得使余生羽翰。江西寺裏去相迎。</text>
<title>酬伯修</title>,<text>晝話君傳飯。宵吟我就床。驩然此會合。向者久分張。巾屨三庚熱。圖書一雨凉。相將千古意。卧看月流光。</text>
<title>兪麻田立之挽</title>,<text>談論曾多長者陪。襟懷不向俗人開。少時草疏春秋義。遲暮居廬哭泣哀。袍帽輕拋身外去。滄桑屢閱眼中來。八分長律風流盡。出郭靈車故峽廻。</text>
<title>具君望所夜飮。洪象漢雲章呼韻。</title>,<text>便起東門臥。相隨北里來。山中多士枕。燈下少年杯。夜色疎林冷。詩情晩菊開。莫言壺已倒。吾欲典衣廻。</text>
<title>白川使君一源甫饋酒魚。兼有詩求和。卽副。</title>,<text>階庭雪下淨無塵。松竹天寒轉見眞。棲息老來安小屋。過從冬後絶比隣。時淸衮衮爭名士。歲暮悠悠獨坐人。忽有使君書札問。酒甁遙渡碧瀾津。</text>
<title>夜讀朱書</title>,<text>老去沉潛味有餘。向來看過信麄疎。連宵百讀心如得。最是中和第六書。</text>
<title>除夜</title>,<text>除夕年年少好情。燈花耿耿照孤明。工夫十日朱書讀。憂患三冬白髮生。藥物遠傳嫠妹去。松楸又送卯君行。無心就把屠蘇酌。談侍慈闈坐五更。</text>
<title>白川使君宅。與楊牧洪道陳，永柔金莘老會酌。次楊牧韻。</title>,<text>老我平涼子。諸君郡縣符。乾坤留一蠧。江海送雙鳧。伏枕時騎馬。逢塲亦倒壺。中年親友別。怊悵出門孤。</text>
<title>元月三日立春。未揭春帖。丙午</title>,<text>便作無思省事人。年衰懶與病相因。數朝但道爲新歲。今日全忘是立春。闕帖窻楣仍舊紙。拋詩筆硯欲微塵。不知綵勝誰家盛。聊喜貧盤有五辛。</text>
<title>冬至夜。憶思叔。用前韻。</title>,<text>朋知落落舊遊空。棲息寥寥簡籍叢。伏枕潛陽生地底。捲簾圓月到天中。簷茅尙重經旬雪。庭樹微鳴向曉風。吾弟此時何意思。少眠應復老兄同。</text>
<title>拜先墓。傍有老木。野鶴巢焉。占示子和 時鼎 弟。</title>,<text>三年此拜盡情啼。聲淚俱窮日已西。阡是瀧岡人永慕。樹如華表鶴來棲。松楸夜靜幽泉響。雨露春深宿草萋。萬死一生吾從弟。墓山今夕得相携。</text>
<title>哭彝兄墓</title>,<text>落日孤墳寂。東風病弟來。三年何倐忽。一哭久低徊。女嫁誰營具。兒詩客賞才。㷀然流涕嫂。勸我祭餘杯。</text>
<title>次韻。寄君擧江榭。</title>,<text>一臥滄江歲暮天。竹林棋酒阻團圓。悰懷濩落誰相語。蹤跡畸危謾自憐。金馬玉堂如夢裏。白鷗烟浪卽門前。萱闈日短鴒原杳。中夜孤燈照黯然。</text>
<title>歷閔君涑家閱畫帖。夕到流沙亭。</title>,<text>古圖披玩閔君堂。午飯催炊從氏庄。陳迹荒涼懷目感。風光浩蕩病渾忘。河豚入網春江膩。野鴒營巢暖樹香。酒興淋漓詩不輟。少年爭笑我疎狂。</text>
<title>杏洲路中</title>,<text>風和日暖雨晴初。楊柳如烟水滿渠。出郭遊郞時白馬。自江商女盡靑魚。林情藹欝開花際。野色蒼茫播麥餘。怪我羸𩦺知我興。放吟隨處故躕躇。</text>
<title>堂伯羹河豚漉春酒。招余與汝久醉飽。用前韻。</title>,<text>兄自風情弟又詩。江樓迎客暮春時。河豚爛飪呈三椀。綠蟻新篘倒十巵。消飽茶行唐雀舌。去痾冠脫土猪皮。復言家釀將能續。須待庭花拆滿枝。</text>
<title>歸家</title>,<text>晴晝郊原夜水亭。弊廬歸臥有餘情。難忘十里春湖色。如聽深村布穀聲。筋力已衰經宿憊。襟懷少暢浹旬淸。但無杏浦時來往。塵土安能耐一生。</text>
<title>入東村馬上口占</title>,<text>緣溪數里參差柳。背郭千家雜沓花。倦馬夕陽行且止。路人看作賞春華。</text>
<title>太古亭茅洲兄。會李叔 光朝，趙叔 正萬，安丈 絿 賞花。余聞風往赴。錦山守士祥 時發 亦來告別。</title>,<text>玆遊吾欲入丹靑。洛社千年復此亭。白髮蒼顔人四老。華餻嫰菜酒雙甁。鋪來翰墨春花近。閱去滄桑古澗聽。五馬明朝將遠別。深杯到手莫敎停。</text>
<title>夜坐。念妻兒內浦行李。</title>,<text>唐城此去半千里。木縣迤過路轉遙。燈下坐思妻與子。何村滯雨度今宵。</text>
<title>夜雨。念妻兒行李。疊前韻。</title>,<text>屋漏床床臥寂寥。天涯杳杳室家遙。仍思十五年前事。挈到蛇山雨雪宵。</text>
<title>贈別士仰</title>,<text>風雨聯床樂。淸和並馬征。數旬妻子別。千里弟兄情。宿鷺湖田曙。新鸎野樹晴。農堂僧寺近。到日暮鍾鳴。</text>
<title>一源宅。用前韻同賦。</title>,<text>隨分西州紱。關情北麓家。老來牛膝酒。春後佛頭花。隙地池臺整。虛牕日月斜。看君婚嫁畢。宦意轉蹉跎。</text>
<title>洪士陳 遇箕 赴直寧陵。臨行余適過訪。次槎川韻。</title>,<text>袍帽驅人又上程。寢郞官况老書生。峽江淸駛齋居靜。讀子新詩有古聲。又從容觴豆緩行程。交錯筇鞋集友生。草色滿庭山日午。黃鸝在樹兩三聲。</text>
<title>金成川 相勛 奉板輿赴任。將歷抵永柔弟邑。大夫人九耋。大病蘇完。作此遠行。寄賀永柔使君。</title>,<text>鶴髮新瘳疾。魚軒便啓行。彩衣都護侍。飛盖縣監迎。榮動西關路。懽均孝子情。此誠稀世事。吾有賀詩呈。</text>
<title>㯮杖引</title>,<text>堂伯氏家。有世傳㯮杖。卽余曾王考竹所先生舊物也。盖其杖體直而節錯。皮紫而色蒼。輪囷一氣。瘡疣百出。是於石上風雪。不知其幾百年老者。盖聞先生之涖海臬也。偏裨於海濱。得浮木來者獻之。斲以爲杖。杖在吾家百餘年。而傳三四世焉。則信可貴而亦可寶也。今見其深入而復出。又一摩挲感歎。遂爲㯮杖引。次杜工部桃竹杖引韻。仍效其體云。㯮爲杖勝藜竹。蜿錯蒼奇古意足。吾家此物重金玉。先祖當年海上得。不入樵童磵薪束。天與高人扶憇息。四世傳來一鐵莖。手澤存焉爪甲聲。吾衰尙欲携遠征。隨處山蹊與湖城。幽壑應見妖魅避。胡僧可解兩虎爭。重爲告曰。杖兮杖兮。爾之生也亦神物。或恐風雨變化。騰躍爲飛龍。願爾長留此君之軒。有時乎扶我白蓮之高峰。噫艱虞溢目兮。脫有緩急吾倚此。杖兮捨爾誰從。</text>
<title>聘翁晬日。憶唐津衙中。</title>,<text>百里仁風內浦天。一家歡意晬辰筵。淑人偕老糟糠重。遠女歸寧骨肉圓。樽釀若干衙祿米。槃羞太半海魚鮮。吾書此日開緘否。瞻彼南雲更悵然。</text>
<title>次奉茅洲兄</title>,<text>文獻東方數永嘉。聾齋詩學又名家。淸風閣上賓筵敞。泉瀑聲中醉筆斜。</text>
<title>夢窩畫像瞻拜有感</title>,<text>雲漢昭回松栢寒。七分儀像進賢冠。畫圖開日杯樽奉。桑海經來涕淚觀。姱節儘追先相武。寧王果識老臣丹。傷心舊址今新廟。疎冷槐陰物色殘。</text>
<title>次思叔遊賞摠戎廳韻</title>,<text>絶壑營門靜。垂楊繫馬長。荷香來白飯。山影落淸觴。水石三旬雨。樓臺六月涼。摠戎謀略否。臨亂念平陽。</text>
<title>疊韻。海伯李季通 潗，惠藥齋郞安朝卿 宗海 送炭。</title>,<text>風雨蕭蕭擁小齋。天機默默葆淸佳。病須海伯貽蔘𦬸。寒待陵官送炭柴。貧士生涯堪見笑。老儒科事奈多乖。窮通有命難容力。深臥看書不下堦。</text>
<title>雨中。困巖成甫兄書帶詩至。詩卽寄幸隱求牧丹者。輒次其韻。</title>,<text>書落靑門雨。詩傳杏浦雲。吾兄閒可想。此事老逾勤。傍竹襟常凈。求花句自芬。能敎愁卧弟。淸興得三分。</text>
<title>申明遠再娶日。次奉困巖兄。</title>,<text>閒坐頻燒雨裏香。嘉招暫赴竹西堂。做來婚會仍文會。裝送新郞是侍郞。美酒一廵成半醉。黃花十月作重陽。扶床繞膝皆蘭玉。天與吾兄晩福長。</text>
<title>龍湖迎哭夢窩三世遷葬喪行</title>,<text>㫌翣迤揚翳水雲。滿城輿馬一江濆。病夫舟次焚香瓣。前夜燈前草誄文。東土大名忠獻相。北方寃鬼侍郞君。同宗悼惜他人異。痛哭低徊日欲曛。</text>
<title>次困巖申兄韻</title>,<text>窮廬又復孟冬寒。飄霰蕭疎草樹殘。書卷付兒終日讀。菊花供我過時看。生來遠避名塲閙。病起猶欣酒戶寬。詩自竹村徵和急。對燈揮筆夜將闌。</text>
<title>困巖宅。與愼兄敬所共賦。</title>,<text>菊晩花猶在。林寒葉盡飛。塞關曾訣札。淸代復朝衣。老去姨情篤。年來酒會稀。春曹公事少。未害犯鍾歸。</text>
<title>竹里申判書 銋 挽</title>,<text>九耋平安海島中。神明似識老臣忠。賜環王欲登爲相。出陸天胡遽奪公。持藥御醫難復命。在家諸姪阻臨終。沙蹊試脚留餘恨。詩語無徵吉夢空。</text>
<title>向杏洲。馬上得秋字。</title>,<text>出郭炎塵遠。垂鞭野色秋。厓崩知積雨。橋斷想洪流。穡事終何似。農歌故未休。煩襟時暢豁。有此杏江樓。</text>
<title>再疊。翌夜。</title>,<text>岑寂草堂夜。淸泠松壑秋。月光三五近。江勢本支流。沙鳥飛初定。堦蛩吟不休。湖山猶百感。又涕隔岡樓。</text>
<title>卽事</title>,<text>閒人有事亦難除。不獨明窻檢古書。弱竹倒欹扶得立。老松叢密剔來疎。苔堦掬土培新菊。雨圃褰衣理晩蔬。經濟山林無大小。此間如是送居諸。</text>
<title>忠獻公夢窩遷葬。用謫中酬唱韻。</title>,<text>公判死生國泰山。百年宗社一身關。不慚文谷淸陰後。宜在雲風醉白間。江漢忠祠新俎豆。丹靑御贊舊儀顔。前和復向王城過。加額都人若望還。</text>
<title>竹醉族兄 濟謙 遷葬挽</title>,<text>壬寅六月漢江濆。火色彌漫日色昏。出獄斬衰君但叫。臨歧執手我何言。或存天道生能返。無奈人爲死竟寃。時遇淸明增慟惜。九原那識此乾坤。</text>
<title>栢堂見邀。午飧烹河豚。披海嶽帖共賦。</title>,<text>不有洪厓老。誰吾許馬迎。新譚開畫帖。午飯見魚羹。山與幽人近。花留靜處明。平生文酒在。身事任虧成。</text>
<title>雨中借來北隣四季花</title>,<text>久雨愁人欲放歌。草生庭院亂如麻。山中活計三升酒。天下風流一樹花。巷僻誰尋東圃老。泥深亦阻北鄰家。竹皮團席茅簷畔。朝坐悠然到夕鴉。</text>
<title>次韻。寄莘老。</title>,<text>鴻鴈高飛落木風。故人消息杳天東。寒江載舶琴書去。絶峽關扉虎豹中。靑眼歌長空遠望。黃花酒熟與誰同。相思且待傳雙鯉。蟾曲遙連漢水通。</text>
<title>除夕前二日。疊前韻。</title>,<text>殘雪留庭風定林。蒼茫歲色壁燈深。悠悠半世成何事。兀兀窮廬只此心。老去士衡嘆逝賦。閒來康節打乖吟。家貧尙有宵舂米。除夕能休作杵琴。</text>
<title>贈別黃汝九龍河</title>,<text>綵服魚軒側。官程內浦雲。玆行誰不賀。近住獨難分。步屧無寒暑。圖章送旭曛。從今門晝閉。剝啄每疑君。</text>
<title>追挽柳下洪道長 己酉</title>,<text>高岑韻格我東新。閭巷中間短小身。認是山川分氣色。看來爪髮摠精神。扶桑鴨水遊時壯。獨柳柴門卧後貧。仙客洪厓果何似。君非識字亦名人。其二人思玉貌對樽前。我得荊扉一澗邊。花發月明相往復。水淸沙白共周旋。婆娑最憶江郊馬。迭宕難忘海島舡。間者許吾詩眼慧。傾囷勘定十餘編。</text>
<title>書感</title>,<text>新年積雪一柴扉。孤露人間老布衣。何處有山逃世亂。此生無地報春暉。頭難禁白經哀樂。口欲忘言遠是非。借馬東隣扶病去。瀧阡少洩血腔歸。</text>
<title>翌朝辭墓</title>,<text>枕曉塒雞唱。窻明簷鵲飛。上山重痛哭。立馬且遲歸。稍稍炊烟起。蕭蕭行旅稀。餘寒尙料峭。小酒力全微。</text>
<title>鄭妹昨年還扶江。避亂移寓龍潭。</title>,<text>馬水常云遠。龍潭更杳然。兵戈人避地。麋鹿樹參天。舍有居民借。書稀驛使傳。春寒無恙否。相別已周年。</text>
<title>安宗周來宿。燭下出古劒示之。</title>,<text>千年宗國阽危亡。今日何人請尙方。草屋老儒空雪涕。燭前留客看苔鋩。</text>
<title>彝兄四子皆佳。可謂死不死也。謹善兩兒來留數日。善行尤有先範。</title>,<text>承家俊秀四男兒。總角豐盈季最奇。吁汝典刑看克肖。乃翁當日未冠時。</text>
<title>次栢堂韻</title>,<text>風送林花散地苔。閉門終日案書開。靑春捨我堂堂去。明月窺人苒苒來。淡畫屛回新八疊。蒼松堦老舊雙栽。幽居物色銷閒寂。離婦還家有酒杯。</text>
<title>四月望日。出杏湖。</title>,<text>東圃居士西湖去。梅鶴堂中半月計。短鞭羸馬童襆被。出郭已自離塵世。溝塍處處水亂流。松柳靑靑雨新霽。耕牛歇來麥風微。野鶴飛去山日翳。此行正値葦魚時。見說漁官我舊契。我去定應來相見。風味大盤銀鱠細。嗚呼從兄今不在。江山滿目一揮涕。</text>
<title>江干</title>,<text>江干風日愛淸和。潮拍汀沙漾綠波。耕㹀駕犂先後出。漁舠垂網兩三過。吾行恨晩春花盡。林色增幽好鳥多。飯訖小簷箕踞坐。冠頭偪側偃松柯。</text>
<title>村人</title>,<text>村人盡出饁南畦。里客休尋草小蹊。江靜無風鷗鷺浴。樹深終日鵓鳩啼。粧船賽鼓時時急。撲岸漁家遠遠迷。獨睡獨吟堪寂寞。弇州書卷手中携。</text>
<title>亭午</title>,<text>亭午松陰寂。禽聲昨日同。太閒愁欲集。孤坐意無窮。野屋蠶桑月。江樓燕子風。人生存歿感。淚落酒盃中。</text>
<title>卽事</title>,<text>江村雞犬稍晨炊。江上鸕鷀已早飛。霧罷遙山猶隱隱。帆過垂柳更依依。我家今昔西湖水。人世悲歡老褐衣。京洛舊遊如夢寐。使君書札問漁磯。</text>
<title>登城山。從孫履遠呼韻。</title>,<text>閒來脚力强衰疲。試陟崇丘步步遲。舊址靜思城築日。殘碑尙讀賊鏖時。蒼茫遠海帆邊指。隱約諸山鳥外知。形勝便生今古感。樹間留坐午陰移。</text>
<title>權元帥慄大捷碑歌</title>,<text>幸州山城古戰塲。有碑拭讀莓苔字。南倭之亂癸巳年。權公特拜都元帥。倭兵卸船逼此城。將軍據險運奇智。雕題魚貫附城登。亂礟雨飛從山墜。紛紛觸碎勢壓卵。白日霹靂轟天地。城下積屍滿平野。城上擊鼓擧大幟。將軍此捷最奇快。賊鋒大挫仍遁避。螭頭屹立聳人目。一百三十年間事。簡易之文石峰筆。東床鰲相復陰記。方公始拜人或疑。書生自與武夫異。睿筭獨斷廷議息。穆廟早識公材器。天朝提督來相賀。㺚水平陽死無愧。崩城敗壁舊基址。將臺軍井好排置。南憂未已北憂深。今日如公安得致。嗚呼關防形勝亦何用。老儒慷慨空壯志。</text>
<title>乘舟爲魚獵。五六少年從下薪谷。得魚作膾。向夕歸。</title>,<text>料理葦魚舟。約束漁釣徒。老天聊爾爲。少年亦與俱。手中小書卷。枕邊雙酒壺。遲遲此柳渚。眷眷吾杏湖。亭臺映樹林。物色如畫圖。沿洄下中流。汗漫浮積蘇。漸近鷺巖前。已過龍汀隅。梧嶼與薪谷。經歷在斯須。指點金陵郡。村郭穩一區。漁人慣於漁。默識魚有無。脫衣輕入水。引網浮似鳧。先鰌乍悵望。得雋大喧呼。銀鱗始閃浪。玉尺竟罹罛。鱠進酒輒隨。一箸一杯㪺。居然河朔飮。復此松江鱸。亭午午飯炊。舟中烟火厨。玆遊足趣味。好事無欠逋。回舟可旋歸。雲日已西晡。輕風颭衣巾。飛沫沾眉鬚。疎蓬卧半酡。隣舫聽淸歈。乾坤寄此生。江海老閒儒。支離翰墨塲。漫浪山澤臞。深知樂漁樵。便欲携妻孥。高吟却回首。有弟城南孤。</text>
<title>家僮來告階上月季。爲何許漢所斲去。</title>,<text>居士今年久別家。圃庭松竹近如何。奴來報道偸兒入。斲去西堦月季花。</text>
<title>歸來亭。敬次曾王考題板韻。</title>,<text>四世斯居住。先生昔退休。興衰一亭在。今古大江流。檻外杉篁月。籬邊秫黍秋。當時歌賦盛。眞樂此中求。</text>
<title>申兄成甫，李令稚和 重協 有約不至。殊慨然。詩以嘲之。</title>,<text>好事諒難就。約束徒爲耳。情姨拙堂翁。心契三湖子。頃我出江日。期我江之涘。江樓葦魚膾。風味當何似。爲君備酒醪。待君掃堂几。復理釣魚舡。多時柳汀艤。胡爲久不來。使我空佇跂。間者金陵計。何事中道止。聞已解嶺紱。無難出城市。拘牽更何有。俗累猶未已。男兒湖海氣。不以衰晩齒。天遊儘在玆。世故莾如彼。宜將滿衣塵。濯此淸江水。</text>
<title>夕步。小從孫錫祉隨後。</title>,<text>日暮煙江靜。人閒散步時。纖纖樹杪月。先有小兒知。</text>
<title>乘舟呼韻</title>,<text>又被漁翁起。乘舟午睡餘。滄波同泛鳥。白日見跳魚。望海帆如簇。經村樹不疎。天風來水面。飜我手中書。</text>
<title>自杏湖還。路間口占未卒。夜臥足成。</title>,<text>上馬湖天欲雨雲。三盃卯酒久微醺。揚鞭望望靑山色。回首依依白鳥羣。釣事二旬江興溢。鋤歌十里野情欣。歸來月榻寥然臥。前夜鳴榔怳復聞。</text>
<title>悼杏洲二崔。老名錫。少名尙久。</title>,<text>鄕里日蕭條。非復曩昔時。長老今盡歿。少壯亦漸稀。二崔卽世交。其先勸稼亭。吾祖舊歌曲。行首傳姓名。老崔自介㓗。固窮有不爲。少崔亦醞藉。行誼仍文辭。已使我心服。宜見鄕黨稱。叔姪奄俱逝。村隣遂無朋。去年亂離中。每喜聯步來。今於寂寞濱。爲哭兩喪哀。眼如接眉宇。庭疑聞跫音。噫吾堂從慽。更爲一悲吟。</text>
<title>次韻屬槎川</title>,<text>掃漑堦庭淨。桐蕉山雨鳴。翛然高枕臥。自爾韻襟生。北麓歸來趣。西州去後聲。居閒恒愛客。白飯亦風情。</text>
<title>再疊。急雨。</title>,<text>急雨又將至。疎篁先已鳴。簷風飢雀倒。草水亂蛙生。畫障添蒼色。琴絃欲慢聲。病夫無一事。惟睡作閒情。</text>
<title>强酬栢老</title>,<text>想有襟懷得。新從水石廻。隱居時可矣。恬退子賢哉。節序秋將至。篇章日再來。依然疇曩事。重激澹軒哀。</text>
<title>月夕。臥懷槎川。</title>,<text>久隔平生面。相思此夜心。小驢歸悵望。孤枕卧幽深。霽月東門色。秋雲北麓陰。令余詩破戒。七夕又君吟。</text>
<title>雨朝。乞瓜栢堂佐酒。</title>,<text>沃川官酒問餘杯。雨坐無聊獨酌開。可笑圃翁治圃拙。靑瓜乞摘北隣來。其二滌蕩千愁酒十杯。科頭裸體八窻開。寄言雙栢堂中老。今日能爲昨日來。</text>
<title>憶孫兒</title>,<text>自別孫兒後。無聊笑語稀。三時思請飯。每出憶牽衣。在耳聲呼喏。關心貌瘦肥。一旬如一歲。何耐過冬歸。</text>
<title>宋聖章 必煥 㫌善別語</title>,<text>邑小閒閒卧撫民。官淸種種事便身。烟霞窟裏神仙吏。松桂林邊翰墨人。佐酒華虫膏潤筯。入茶新蜜味驚唇。深知太守風情篤。嘉餉應於圃叟頻。</text>
<title>槎川所別莘老歸峽。次韻。</title>,<text>羸馬朝騎溪踏霜。新詩一讀口生香。秋光枕側黃花在。別意樽前白髮長。古畫揭簷吹細雨。孤帆入峽近重陽。時危歲暮親朋散。我亦飄零何處鄕。</text>
<title>又抽杜韻。贈莘老。</title>,<text>理楫將江峽。停鞍且漢城。憂時長短語。垂老去留情。案菊深秋色。墻蕉落雨聲。久聞蟾曲好。匏繫愧吾生。</text>
<title>次士陳韻</title>,<text>風雨庭中落葉多。閉門終日斷經過。髩毛如雪秋光暮。黃菊花前不飮何。</text>
<title>次洪芸窩君則寄來韻</title>,<text>老去淸詩水月華。君於今世大方家。詞人再入何郞部。直閣猶看栗里花。溪北命儔新契分。岳南呼酒好生涯。吾廬咫尺須相訪。十字橋頭細路斜。又天寒閉戶一冬初。病謝交遊與世疎。老去身心時或檢。閒來杯酌未全除。堦篁送籟淸欹枕。盆菊留香入展書。聊問白頭洪水部。宦情詩興較何如。</text>
<title>子元女嫁日。口占示李聖質 挺樸。</title>,<text>中郞一女壻新迎。東圃閒翁大事營。華閥結婚洪惠伯。舊賓燃燭李持平。借家猶得儀文備。行禮偏欣日候淸。吾侄九原知此否。喜悲非獨未亡情。</text>
<title>倚枕</title>,<text>倚枕妻兒側。繙書盎斗間。見聞多細瑣。懷抱失淸閒。闔眼時禪佛。游心或海山。工夫難閙處。秪損鏡中顔。</text>
<title>宋誠仲林川餞席口號</title>,<text>病夫騎馬暫相過。樽酒離筵日欲斜。千里去留憐齒髮。十年哀樂聽琴歌。麥農今歲冬無雪。梅信誰家臘放花。民俗難治稱內浦。使君新政果如何。</text>
<title>庶舅學官在朔寧。述懷寄來。次韻。</title>,<text>海西監稅愁千緖。峽裏移家了萬緣。天醉未醒今華夏。人才虛老小朝鮮。飛騰壯志憐寒褐。棲息殘齡足數椽。江鳥嶺雲俱可弄。土床陶枕臥怡然。</text>
<title>病起漫書 庚戌</title>,<text>五十之年遽我身。心猶童少鬢絲新。時憂轉及家中事。衰夢常多地下人。詩欲遣懷休費力。書惟遮眼或留神。無端一疾經旬起。柳意山容已早春。</text>
<title>哀從侄百行</title>,<text>爾性本仁善。爾貌則豐晢。資禀近寬緩。相法無夭促。爾才旣詞賦。爾秇又筆畫。庶幾有成就。已自知謹飭。誰謂爾遽死。爾年甫十六。從古秀不實。此理儘難測。慘矣新婚婦。千里犇摽擗。爺孃逆理痛。肝腸非木石。吾家久衰替。後生稍頭角。四五爾羣從。缺一便蕭索。噫此老天心。重爲門戶惜。每憶往年夏。授書置我側。相視篤情愛。已出無間隔。哀哉我之詩。送爾就窀穸。</text>
<title>次莊叔兄韻</title>,<text>卄數年前戊子冬。山村斗屋七人容。君初避世閒生活。我不如今老病慵。雪後淸遊隨野獵。酒間豪氣在談鋒。悲歡閱去頭俱白。魂夢相思路幾重。</text>
<title>宗家舊婢𤅀女。以歌瑟名。老忽落髮爲尼。一日來見話舊。</title>,<text>舊日名娼今老尼。雲鬟如夢衲衣悲。問余何事尙韋布。每憶公家全盛時。</text>
<title>族姪峻行。過余石浦精舍。次栢翁韻。贈之。</title>,<text>信宿楊山得見君。兩家寒食祭丘原。參商絶峽三年夢。風雨荒廬半日言。天地不能無憾恨。忠貞何事再幽寃。時危我欲龎公隱。早晩堤西共一村。</text>
<title>芸窩，槎川約會楓溪。以詩速余。次韻。</title>,<text>勝處佳遊謂我來。庖官更有酒盈盃。杏花欲盡桃花發。黃鳥東風磵上臺。</text>
<title>太古亭。與芸窩，槎川。抽劒南集共賦。</title>,<text>驢馬溪林散。遊人春日姸。城中無此地。亂後有今年。流水聞千古。飛花看晩天。森森雙赤木。丞相影堂前。其二澗響新晴駛。花光薄暮姸。吟詩三數客。撫跡百餘年。輦下桃源洞。庭邊太古天。平生狂率態。親友酒樽前。</text>
<title>寄永嘉伯李稚和</title>,<text>隄河隊砲百爲繁。千里書猶訊對門。亂後兵農都護府。夢中花鳥此君軒。實心做事功應著。衰齒投閒計卽存。孤臥故人難久別。向來巾屨日源源。</text>
<title>四月七日。騎履遠驢。作杏洲行。</title>,<text>撥棄孫兒病。淸和杏水濱。驢高騎似馬。鶴立遠疑人。野色耕功訖。山容雨意新。居然得蘇暢。幽趣勝花辰。</text>
<title>堂伯氏吉祭後。書感。</title>,<text>俄頃門闌兩世亡。百年喬木劇悲涼。宗家代盡曾高祖。孫列吾爲最長房。湖上寂寥名第宅。城東咫尺舊祠堂。追惟昔日禋先禮。不肖窮殘謾自傷。</text>
<title>尹伯佑 煕啓 挽</title>,<text>哭君多日臥吟呻。先誼從來似至親。患難相扶無此世。孩提到老作比隣。酸醎有別猶披素。豐弱難徵遽返眞。豈謂逸菴終絶嗣。北堂號擗慰無人。其二尺度䂓模自一家。穩承先範遂無瑕。需材合作淸朝彦。宦跡惟看太守花。至老求山身奄圽。有誰傳業屋徒華。聞凶獨叔犇千里。前月笙歌是夢耶。</text>
<title>洪君則丹陽別語</title>,<text>楓嶽香山未十年。島潭明日又神仙。前身的是洪厓子。今世居然葛稚川。倚枕月生棲鳳閣。移樽花落釣魚舡。天遊定續丹丘錄。一夢時應白麓邊。</text>
<title>族姪子裕 令行 僑寓此君軒。源源可喜。共賦。</title>,<text>多君身世澗楓陰。東峽歸來日日吟。嶽老唱酬鄰住好。松翁往復晩交深。年衰益覺紅塵苦。意到全忘白髮侵。今幸僑居同一巷。百年宗誼更知音。其二薜荔墻深庭草斜。病夫新起髮如麻。竹枝橫檻披蒼蘀。匏蔓緣籬見粉花。故友久無千里駕。宗人新有對門家。三淸洞裏流頭日。準擬聯筇踏白沙。</text>
<title>寄槎川</title>,<text>以子懸懸意。知吾歎索居。寒扉終日閉。衰菊主人如。往迹收詩後。孤懷伏枕餘。騷壇旗鼓責。君在豈於余。</text>
<title>弼隱子裕菊會。勉兒往還。誦其諸詩。次韻以寄。</title>,<text>兒道楓溪事。杯樽會友人。蕭然黃菊席。俱是白頭身。古洞精神聚。寒山氣色眞。墻東吾獨臥。病裏和陽春。</text>
<title>念愼兄敬所使行復路。口占簡寄。</title>,<text>過我黃昏一盞傾。枕邊分手杳燕京。犯冬行役能無𧏮。計日歸裝已啓程。胡運天摧皇極殿。邦憂人指瀋陽城。大明消息終何似。欲待君還聽物情。</text>
<title>槎川有書索詩。次其客冬寄示韻以副。辛亥</title>,<text>吾年望六子年還。同病經冬各掩關。交道世應知我輩。詩情天許共溪山。春來笑面思相對。老去詼言故不刪。前歲弧筵今又盛。此身當復酒樽間。</text>
<title>病後始開南窻</title>,<text>南窻始聽鳥新聲。昨日天陰今日晴。病後梳頭知髮短。飢時打飯覺匙輕。搬移几席身初動。掃滌軒房心更淸。山氣柳光看漸好。幽居先得早春情。</text>
<title>洪道陳淮陽別語</title>,<text>塵埃百丈脫超然。嶺峽中間有勝緣。民物山林同鳥獸。使君樓閣卧神仙。桑滄世外羲皇境。天漢年時內史賢。看見妻兒俱在側。鹿門歸計便於焉。其二子於詞律老精工。流俗才情耻比同。地步拓來能力進。天機觸處自神通。鯨魚大壑䂓模濶。虎豹穹林氣勢雄。一集他時吾刮目。儼然家數古人中。其三交際今時半是名。巷鄰吾有道陳兄。詼諧亦帶磨礱義。憂患還看骨肉情。未必酸醎同氣味。自無甘壞兩平生。親朋作宰人皆喜。明發誠難送峽行。</text>
<title>遣興</title>,<text>春日閒花映座。秋宵霽月流床。千古心期自在。一生身世都忘。</text>
<title>弼隱有述懷作。求和次韻。</title>,<text>南荒遠謫昔何愆。世事滄桑一慨然。家法死難爲俗態。宦遊生不受人憐。閒居自有西溪宅。歸計終應內浦田。長日似年山裏靜。白頭松下枕書眠。</text>
<title>滄浪之死已七載。閱其遺集。感次其韻。</title>,<text>七年嗟亦久。吾已白頭身。往跡溪邊路。知音地下人。山容猶舊日。柳色又新春。詩卷挑燈讀。千秋不昧神。</text>
<title>再疊。時雨新晴。意思稍佳。</title>,<text>時雨方霑物。沉痾亦去身。生心花動樹。有氣酒醺人。默測先天理。深知在我春。鉤簾成宴坐。山色更精神。</text>
<title>三疊。重三日。</title>,<text>幾處蘼蕪色。閒中枕席身。自憐垂白老。曾是踏靑人。遲日禽舒語。輕寒杏勒春。杯樽疎廢久。書卷且頤神。</text>
<title>木瓢</title>,<text>眞率之中古朴深。淸泉可酌濁醪斟。能於靜者閒齋裏。添得箕山穎水心。</text>
<title>次士仰</title>,<text>不問經冬疾。還看間日來。再生欣舊面。留坐動春杯。嫰柳輕風過。遲花細雨催。佳辰此小集。幽抱得君開。</text>
<title>李統制 載恒 挽</title>,<text>樓船地已將壇通。白簡官於塞閫終。平世易誇超等勇。危時難得死君忠。孫吳法外鍾王筆。弢靺家中布葛風。間者勞心三大畫。惜哉留與後人功。</text>
<title>鄭玄度 彦恢 數來訪。逢輒索詩。好意不可孤也。率占以副。</title>,<text>興居一室自朝曛。花事方新鳥語聞。窮巷蒼苔誰問我。淸風朗月輒思君。身閒屢枉靑門駕。眠起時看白日雲。老境童顔眞可羡。好心重見索詩勤。玄度之弟。久在萊府。</text>
<title>再疊。春睡。</title>,<text>春睡昏昏午到曛。外居家事欲無聞。丫㜎掩泣歸他主。錢債催期惱細君。身世漸同窮木鳥。心虛卧視太空雲。古書堆丌皆堪讀。秪歎年衰志未勤。</text>
<title>獨坐</title>,<text>只有山當座。伊無客到門。歌鍾喧甲第。風月滿吾軒。藥出春苗嫰。松挐雨葉繁。病餘新得趣。詩欲去陳言。</text>
<title>弼隱與槎川唱和。以其詩軸送示。且要相會。次題軸末。</title>,<text>花事那無一會哦。病夫猶欲遠相過。弼翁山鬣鞴鞍早。槎老河豚酤酒多。</text>
<title>槎川以詩趣會。次韻。</title>,<text>莫怪我不訪。待君花盡開。明朝斯可矣。須送小驢來。</text>
<title>訪槎川</title>,<text>老子病新起。杏花春晩開。尋詩北溪去。赴酒故人來。</text>
<title>入北洞賞春。到槎川所。弼隱亦至。</title>,<text>北里佳期病起時。一春光景馬前奇。溪山境勝方新霽。花柳村深或晩炊。靑眼故人懸榻解。白頭宗姪遠樽移。庭梅爲待吾儕會。三月中旬尙不衰。</text>
<title>落花</title>,<text>落花已滿地。黃鳥又催詩。晝永睡眠味。春歸樽酒期。盆峯憐舊㨾。窻竹待新枝。閒坐此時意。槎翁知不知。</text>
<title>送春</title>,<text>多荷東皇賜。三旬日賦詩。居然成一別。悵望待前期。白髮徒憑几。餘花故着枝。簷禽啼不去。似若此心知。</text>
<title>卽事</title>,<text>倐忽三春事。因仍短律詩。蝶過人獨坐。鸎語客如期。天氣朱炎節。庭陰綠葉枝。登槽新釀味。先許老妻知。</text>
<title>李瑞卿 顯應 南平別語</title>,<text>家是沙堤舊。身多野畆時。前年蹉一第。五月杳南麾。邑况筠千束。民謠麥兩歧。事難如意好。鴻燕是臨陂。臨陂信卿。移通川。</text>
<title>謹次茅洲兄園梅韻</title>,<text>一讀園梅作。梅乎欲問之。根何羣樹混。韻卽主翁知。雪盡山靑後。潮生月落時。扶藜來索笑。花亦向人欹。</text>
<title>松峴酒席聯句</title>,<text>淸和令節將軍宅。里巷諸朋一席歡。君擧。 南輔解官閒日月。東床徵禮好盃盤。士修。 午庭花韻詩魂引。風檻松濤醉耳寒。季綏。 酬唱連篇知會勝。團欒竟夕覺時安。士重。 年來好事移家得。世上浮榮倚酒看。子和。 遠峀入簾新氣色。高談溢座露心肝。思叔。 武夫可笑參文藻。名士相將湧筆瀾。士晦。 聯句居然同石鼎。疎才自愧續貂難。君錫。</text>
<title>槎川周甲會。抽唐律韻。鄭元伯送畫爲壽。</title>,<text>花甲賓筵耀藝林。病慵吾策小驢尋。松芝入畫人誰贈。磵壑當樽地自深。高臥盛名仍得壽。好詩奇格可看心。世間未易如君老。黃馘紛紛少韻襟。</text>
<title>金仲玉 時彦 有菊嘉品。謂余有詩方可分賞。率占以應。是日雨。</title>,<text>養菊催吾乞菊詩。愛君風韻菊相宜。題詩喚付山童去。雨裏盆移四五枝。</text>
<title>再疊</title>,<text>仲玉能詩愛我詩。比隣相與唱酬宜。詞家喜得新材料。好事從今在菊枝。</text>
<title>三疊</title>,<text>且置重陽酒又詩。卽知炎夏對來宜。芳馨已在靑靑葉。韻格先看裊裊枝。</text>
<title>四疊。答仲玉問菊。</title>,<text>朝伻問菊以新詩。於菊君誠作主宜。多少霑來淸曉露。一分生意半枯枝。</text>
<title>五疊。端陽。</title>,<text>南山霽色靜中詩。黃鳥新聲睡後宜。三十年前端午日。白蓮峰下短筇枝。</text>
<title>五月十三日。志喜。</title>,<text>小出歸家喜事存。幸州消息老妻言。年踰五十爲人祖。祖命孫名可晩孫。其二孤露餘生此世存。寂寥無可向人言。人家幾處多男慶。老我今朝得祀孫。其三如吾不孝更誰存。志喜詩成志感言。先考昔憂無嗣續。偏親未見此曾孫。</text>
<title>宋文卿 必勳 自鄕來訪。誦其種菊詩。次韻。</title>,<text>十年袍帽做微官。田畆歸時志已闌。洛下親朋皆告別。花中隱逸與交懽。風神照映靑山晩。香韻增添白露寒。秫釀滿樽容易盡。閒來酒戶老猶寬。</text>
<title>訪栢堂。次韻。</title>,<text>脫棄冠簪避俗喧。葺成堂屋闢柴門。銷閒博奕時留客。力業詩書日課孫。一枕已無當世志。千篇間有古人言。欣吾里巷猶君在。每過幽軒晝到昏。</text>
<title>次弼隱屬順菴李子平 秉成 韻</title>,<text>嶽北驪駒唱。關東李子平。有悲纔擊缶。無樂去專城。巷裏留兄在。天邊挈子行。未知山水勝。能散別離情。</text>
<title>肅廟實錄洗草宴。趙叔章相公。有詩傳播。次韻。</title>,<text>編摩衆手孰摹天。噫我先王卓邁前。檢玉藏山千代牒。臨流洗草百僚筵。仁風化雨猶區宇。盛德巍功亦管絃。韋布賤臣今不死。白頭林下更潸然。</text>
<title>向日大風。栢堂失其老栢。用杜詩柟樹韻。寫懷求和。次奉以副。</title>,<text>君家老栢小庭前。鱗甲蒼然幾歲年。玄冬霜雪立似鵠。赤炎時節韻如蟬。主翁渾忘老將至。開窻臥對凌霄氣。取以爲號托爲友。人樹相同歲寒意。造物還猜眼前愛。杜老遽失浦上盖。風獰半夜拔深根。月朗他宵寂爽籟。無語慘憺臥荊棘。似有涕血霑膺臆。神明胡不扶正直。可惜君家好物色。</text>
<title>雨中。洞寓鄕客來誦其所作。次韻。</title>,<text>獨臥閉門風雨辰。滿庭芳草遠緇塵。蒲團做睡吾閒者。木屐衝泥君好人。先輩文章看地位。晩年言笑貴天眞。三淸一洞家居近。百遍相過莫憚頻。</text>
<title>剪秋羅</title>,<text>積雨苔庭畔。新秋見艶紅。姸華知本色。疎散欲淸風。韻合松筠側。名高草卉中。對來心眼悅。多慰索居翁。</text>
<title>久雨惡風。盆花墜散。</title>,<text>苦雨彌旬亦奈何。燒香獨坐趣還多。顚風最是無情者。落我窻前四季花。</text>
<title>道谷士相兄宅。會諸從。困巖兄詩語悲激。感次其韻。</title>,<text>嗚呼老矣我生平。何日忘之正甫兄。羣從會來先感念。長公詩上更悽情。文章一代無多在。氣意當時相與傾。頭白出門今踽踽。世人看過此翁輕。</text>
<title>白淵敬所兄家酒席。次韻。</title>,<text>蒼松白鶴好庭除。几案南山入展書。官罷侍郞家淡泊。會成親黨樂紆餘。新詩出示燕行錄。歸計經營海曲居。顔面莫嘆違昨日。心期貴在不相疎。</text>
<title>困巖兄寄詩。次韻。</title>,<text>紀實詩成軸。爲懽酒幾廵。聯翩頻赴會。淡泊不嫌貧。此世無佳事。餘生有至親。江南士揆弟。來或及初旬。</text>
<title>苦嗽七日少差。爲姨從第六會。困巖，白淵，道谷兄來會。趙弟良甫明遇，申姪曙晠亦至。</title>,<text>聯翩諸從集吾堂。肺病今朝稍起床。積雨盆峰蒼益古。早秋籬菊氣先香。情深薄酒頻頻勸。地靜淸言亹亹長。南巷二君違約束。小官堪笑太犇忙。</text>
<title>會罷夕坐悵然。疊韻。</title>,<text>黃昏客散悄虛堂。螢度疎簾月入床。席上飮痕樽斝倒。枕邊詩境草花香。衰懷每感逢秋序。良讌初宜卜夜長。樂事做來難盡意。會時何緩罷時忙。</text>
<title>宋聖章借居此君軒。二子載福，載禧日往來無常。月夕拈韻。</title>,<text>獨榻茅茨室。雙巾薜荔墻。比隣來自數。良夜興偏長。步月庭生影。吟秋菊有香。少年能好事。知我惜流光。</text>
<title>送趙士輝 明翼 奉尊大人赴寧邊</title>,<text>學士銀魚赴塞城。尊翁金帶逐西行。湘潭定省曾年事。橋榟光輝此去榮。鼓角山川秋五馬。絃歌樓閣日三牲。但君那得邊頭久。自是淸朝諫議名。</text>
<title>宋載福兄弟，金生道洙，鄭來僑潤卿來會。次宋生韻。</title>,<text>老去論交托後生。秋深小集偶然成。鴻知白露聲初冷。菊待重陽吐不輕。病叟悰懷存物感。諸君眉宇見詩情。吾廬入夜增淸淨。新月昇時倚竹迎。</text>
<title>再疊。士揆來話。</title>,<text>多君末世守平生。一第中年任晩成。利祿人皆看得重。危塗獨不出來輕。名登𤅀選方朝望。樂在鄕居便野情。諧謔歡嬉頭共白。別離經歲笑相迎。</text>
<title>宋生兄弟諸少年。往探東郊水石。還示所作。乃次其韻。</title>,<text>淵叟題來什。稼翁去後軒。淸遊少輩辦。往事老夫存。伏枕身如縶。看詩眼却昏。風烟森歷歷。堂陛便川原。</text>
<title>李持平聖質挽</title>,<text>崢嶸直榦見昂霄。未老摧顚在一宵。天意蒼茫消長際。人才倐忽聖明朝。承家學業期成就。華國文章竟寂寥。齎恨九原難闔目。死時僑舍父兄遙。</text>
<title>士揆爲第八會酒席抽韻。</title>,<text>好事忘過時序流。得君完了我曹遊。重陽倏届菊參座。一雨快晴山入樓。老去莫如親戚會。歡餘更覺別離愁。布衣塵土亦何意。羡彼江南嘉水丘。</text>
<title>九日。晝雨夕晴。槎川送馬不赴。</title>,<text>閒中九日雨蕭蕭。獨坐寒花共寂寥。南巷酒聞諸少會。北山書負故人邀。年來動息殊今昨。秋後陰晴判暮朝。新月入簾詩有得。一聲鴻鴈度雲遙。</text>
<title>晩孫自幸州來。用前韻。</title>,<text>此老從今至樂存。回頭爲向室人言。家無甔石休愁歎。膝右男孫左女孫。</text>
<title>槎川見訪。抽杜韻共賦。</title>,<text>僻寂誰相問。平生有此翁。逢迎靑眼是。衰晩白鬚同。小餠篁陰畔。新詩菊氣中。高秋搖落意。惟子慰吾窮。</text>
<title>再疊。屬潤卿。</title>,<text>滄老傳衣鉢。千篇爾亦翁。閒尋病夫至。事與舊時同。湖海歸來後。閭閻寂寞中。奇才世無愛。又見苦貧窮。</text>
<title>三疊。自屬。</title>,<text>着眼東籬朶。回頭栗里翁。高風難可及。幽趣或相同。送客歸山裏。持盃坐月中。徒然千古想。不道一生窮。</text>
<title>南生鶴擧來訪。袖出槎川唱酬詩軸求和。次韻尾題。</title>,<text>秋陰欲雨菊花時。客到門前好意知。霜髮自堪多病卧。褐衣君是抱才奇。鞋筇不倦身忘老。饑飽無關口有詩。何必北山重赴會。一吟於此便佳期。</text>
<title>內弟趙良甫。爲諸從第九會於太古亭。席上抽韻。</title>,<text>霜秋白髮到巖扉。內弟風流力不微。山日澗雲臨酒席。菊花楓葉照人衣。百年事往亭猶逈。九度遊成世亦稀。筆硯在前詩可已。坐來吾自得天機。</text>
<title>槎川寄詩。卽次。</title>,<text>槎老多秋興。楓溪又往廻。將詩燈曉寫。投我雨天來。色動吟邊菊。情牽別後杯。騎驢吾早晩。白髮共登臺。</text>
<title>又次書意</title>,<text>默默衰兼病。悠悠道與文。葉飛看歲暮。燈翳坐宵分。老氣難衝斗。初心欲薾雲。灞陵風雪裏。誰識李將軍。</text>
<title>贈族姪由行。用前韻。</title>,<text>出峽歸郊墅。騎驢過我軒。別離桑海改。眉目典刑存。菊愛秋光晩。山看雨氣昏。聞詩才可喜。驥步展平原。</text>
<title>漫吟</title>,<text>築補頹墻晝掩扉。半庭霜葉雨霏微。薄田歲儉無新穀。瘦骨天寒欲厚衣。書卷工夫垂老倦。酒樽遊事入冬稀。純陰萬品皆藏閉。深臥吾當杜德機。</text>
<title>戲答槎川</title>,<text>高人耻道馬卿琴。元亮無絃趣則深。自是蕭閒黃菊側。不相干涉白頭吟。</text>
<title>來禽軒。留潤卿。夜酌感吟。</title>,<text>有酒盈壺得此宵。詩翁自至似相招。悲生獨柳溪山在。事往靑霞歲月遙。夜色蒼茫簷鳥靜。醉歌豪蕩壁燈搖。少年莫笑余狂態。白髮於人苦不饒。</text>
<title>來禽軒書感</title>,<text>哀樂吾今老。燈樽此舊堂。家凡幾人易。松又別枝長。世界經桑海。天時政雪霜。居常若忘過。百感在持觴。</text>
<title>松峴酒席</title>,<text>門無棨戟設。客有布衣來。此老非耽酒。將軍亦愛梅。碧紗天上女。紅炭雪中杯。未害留終夕。騎驢帶月廻。</text>
<title>槎翁甄復。要余有詩。再三書督。强占投之。</title>,<text>梅前覔句政撚髭。一笑除書到此時。病脚尙堪騎馬出。烏紗難與白頭宜。妻兒活計高人屈。詩律聲名走卒知。莫道禮賓官冷薄。漢朝光祿豈云卑。</text>
<title>劉村隱㫌閭後。吳伯玉瑗有詩。次韻。</title>,<text>一言村隱老。千載穎封人。亂世扶倫紀。當時媿搢紳。國今㫌孝子。吾欲傳忠臣。尙見溪堂址。高松挺色新。</text>
<title>安朝卿公山別語</title>,<text>吏術曾無試。名聲已赫然。除書在禫月。劇邑値荒年。旆紱餘哀裏。湖山積務邊。州民多福祿。得此使君賢。</text>
<title>鄭敏僑客死嶺外。聞甚慘然。</title>,<text>蟬聲佳句昨云云。客死凶音不忍聞。衰末人才難久世。近來閭巷少如君。離妻晝哭山川隔。老伯星奔雨雪紛。尙憶白蓮峯下閣。秋宵卧聽誦韓文。</text>
<title>聖章所。與李聖瑞龜齡夜話。</title>,<text>世事茫茫知舊稀。桂翁談笑破愁圍。簿書南縣三年別。風雪東門一宿歸。垂老詩篇增古格。罷官妻子任長饑。前期遠近誰能定。爲勸深盃更挽衣。</text>
<title>聖章所。金道洙設軟泡。抽杜韻。</title>,<text>是處山陰雪。何人灞水橋。園林百年宅。星月五更霄。酒有悲歌起。筵無舊客招。燈前軟泡味。殊歎卯君遙。</text>
<title>雪堂酒席。次韻。</title>,<text>往哲寥寥遠。時曹得得高。豈無千里馬。難遇九方臯。儉歲看豐飯。窮陰有煖醪。梅花如雪白。動我醉吟豪。</text>
<title>松峴小酌。與金士俊 彦煕 叙話。</title>,<text>梅花欲盡歲行催。樽酒留連病抱開。白髮相逢金士俊。悲懽共話十年來。</text>
<title>疊持字</title>,<text>久已形骸放。麄能尺度持。居家慚老婦。撫己負先師。少日君民志。衰年李杜詩。襟期千古在。不必要人知。</text>
<title>除夕。疊皮字。</title>,<text>孤燈照白髮。除夕隱烏皮。老去悲今夜。童年樂歲時。松楸違灑掃。骨肉遠分離。賴有東隣友。詩篇復酒巵。</text>
<title>聖章所書感</title>,<text>朝廷氣象每含糊。中國山川久羯奴。志士茅茨依北郭。世家田土棄西湖。流年荏苒衰如許。舊學荒蕪老益孤。且得燈前留客飮。星河影落小簷隅。</text>
<title>又次李靜仲瑴韻</title>,<text>送舊迎新頭白儂。一書不讀過三冬。何由快却衰年疾。但願豐登來歲農。兒女樗蒲從汝樂。隣家樽酒起余慵。留連直到曉雞唱。爲破今宵百感攻。</text>
<title>元朝疊前韻 壬子</title>,<text>新歲依然舊日儂。前宵便作去年冬。迎春早計存花事。祈雪餘心待麥農。生理不言成濩落。工夫尙欲振衰慵。呼兒更酌屠蘇酒。詩律堪咍宿習攻。</text>
<title>君擧魁庭試按畿營。與慕堂，金華兩公。同三世趾美。稀有事也。次栢堂韻。</title>,<text>公家名器作傳家。門戶光輝在爾多。舊物百年圻輔節。壯元三世大庭科。東韓桂籍知無敵。南國棠陰繼有歌。攬轡澄淸今亦古。先䂓是法不求他。</text>
<title>姜參奉奎煥挽</title>,<text>偏邦衰季見通儒。大筆宏籌卽一塗。絳帳橫經承奬詡。白衣從事際艱虞。深痾竟奪英豪氣。遐壽多歸奊詬徒。臨絶小詩那忍聽。賁齋逋債誄泉壚。</text>
<title>李進士獻輔挽</title>,<text>詩禮家庭得後生。子安長吉但才名。月朝評上存期待。年少人中見老成。衰世儘難留汝久。乃翁奚獨哭兒情。春來萬木皆花發。寂寞楊山閉小塋。</text>
<title>聖章在湖中寄詩。次韻。</title>,<text>吾友蒼騾久不歸。別來簷月再圓輝。索居坐送三春半。同巷情難一日違。垂柳拂溪誰與弄。兀山臨屋只相依。君詩謂待黃鸝囀。恐後東門杏雪飛。</text>
<title>感春</title>,<text>病起東風白髮新。眼前時物艶陽辰。山容認有前宵雨。柳色憐如去歲春。畿伯問飢來五斗。江官分味見重唇。茅齋永日惟高枕。吾自羲皇以上人。</text>
<title>重三日。赴槎川邀。</title>,<text>野馬游絲近午天。騎驢直到北山前。春寒盡去仍三日。花事方來又一年。時節人家看酒食。吾曹老興有詩篇。此間但恨松翁遠。披復賡章更悵然。</text>
<title>淸明日疊前韻</title>,<text>墻頭老杏媚晴天。三月風光白髮前。鞍馬東郊凡幾度。墓山寒食又今年。病來筋力惟孤枕。春後情懷在短篇。鄰舍晩生能好意。半壺芳酒得醺然。</text>
<title>宋生兄弟以墨買酒。余與潤卿就醉。抽韻共賦。</title>,<text>白面謀霑酒。玄煤當典衣。杯深無限醉。花發幾何飛。晩郭雲陰重。幽齋燕到稀。於焉留我穩。鄭老莫相違。</text>
<title>同槎川。訪蟾谷金莘老。</title>,<text>出洞朋期赴。東風吹我衣。經橋馬一驟。穿柳鳥雙飛。過雨溪流潔。餘寒花發稀。平生此鼎坐。老去未嘗違。</text>
<title>喜雨</title>,<text>旱餘甘雨一鋤强。春事田家處處忙。出郭騎猶借欵段。觀農冠得戴平涼。遙知早稻耕應遍。已喜新牟抽漸長。何事遲留洛城裏。今朝倍憶杏湖庄。</text>
<title>疊韻。寫閒示元亮。</title>,<text>車馬那曾到板門。吾居亦自遠塵喧。早休科擧都無事。長對妻兒豈有言。病後心期編簡字。閒中月令草花盆。欣君步屧時相過。漫興詩篇共細論。</text>
<title>弼雲臺賞花會。申士晦 光夏 亦至。</title>,<text>誰能起我賞春去。村盡臺高是弼雲。皤髮愛詩前太守。玉壺携酒舊將軍。千花綺錯心先醉。萬屋鱗差眼不分。二十年間存沒感。此來留坐日西曛。</text>
<title>落花</title>,<text>花開似有意。花落自無聲。曉雨亦多事。東風還薄情。殘紅看可惜。新綠遍堪驚。物理固如此。高歌西日傾。</text>
<title>送春日。與一源，聖章共賦。</title>,<text>續續看華饌。斟斟有紫霞。多情啼送鳥。無數落來花。悵望春難住。留連日欲斜。初期香閣去。終是北溪家。</text>
<title>李廷彦美伯。未接面先寄詩。儘是韻事。次韻以答。</title>,<text>蒲團午睡日如年。竹笋盆峰几案前。君欲乘閒來過我。小柴門掩十橋川。</text>
<title>贈士揆</title>,<text>懽顔一笑隔年逢。情話津津酒滿鍾。末路浮榮池上鳳。少時奇夢鉢中龍。臺銜黽勉三牌進。民計消詳再疏封。知爾此來今夏過。吾閒頻可得從容。</text>
<title>季綏酒席拈韻</title>,<text>淸世無官久。幽軒睡味長。貧猶樽酒在。閒又畫圖張。隣曲頻團聚。談諧各老蒼。晩陰庭木好。詩就欲移床。</text>
<title>李南平瑞卿挽</title>,<text>去歲南行爲贐篇。豈知哀挽在今年。上人才器嗟埋地。先相仁賢莫賴天。吏績應留朞月化。家聲只遣後兒傳。平生謔浪從誰得。衰疾東門臥悄然。</text>
<title>趙弼善誠之叔挽</title>,<text>剛腸一疏斷無他。獲罪明王亦奈何。瘴海歸來仍墓舍。霜臺顚沛阻鑾坡。風稜乖了三緘誡。經濟終於五袴歌。重怪鴈行皆不壽。未耆公最得年多。其二童丱嬉游舊草堂。悲懽人世閱滄桑。湖程冐雪詩猶在。驛店挑燈話更長。窮巷布衣無勝友。外家門戶有尊行。今春失面仍泉壤。虛位城南涕自滂。</text>
<title>除職日。潤卿有詩。次韻。</title>,<text>窮途欲學步兵狂。大隱還咍執戟郞。除目繕工眞夢寐。愧君稱道姓名香。</text>
<title>次南生鶴擧韻</title>,<text>平生抱疾養閒人。老作朝行食祿臣。束帶可憐供世俗。出門難得守吾眞。無能黽勉官多事。不洎悲凉仕爲貧。重愧壁間靖節像。笑余頭白走風塵。</text>
<title>三陟使君餞席。會李兄伯說，李汝受 秉鼎 諸人。次伯說韻。</title>,<text>莫說關東嶺路危。使君鳧舃海雲隨。門維太僕僚員馬。手擧淸州牧伯巵。天下有名三陟郡。世間無敵一源詩。吾儕祗是同衰晩。此會應添別後思。</text>
<title>借騎</title>,<text>借騎東西馬或驢。奔忙恰已五旬餘。分司去必平明後。陪祭歸常罷漏初。闕下漸多新識面。案頭全廢舊看書。年衰病痼還如此。時檢身心自媿余。</text>
<title>次僚友李仲久 渘 寄示韻</title>,<text>君在巴陵江水湄。扁舟一約十年遲。相逢爲勸當歸酒。久別多聞寧越詩。白雪被顚看已老。靑霞滿腹吐來奇。瓊牋帶雨窓前墜。政是盆花初拆時。</text>
<title>見差宗廟修理官。奉審兩殿。曝曬祭服樂器等物。</title>,<text>諸般器服廟前墀。修理官員署令隨。鉶豆笙簧周禮樂。冠裳簪笏漢威儀。微臣職掌深嚴地。列聖精靈陟降時。屛氣出門餘敬在。歸家猶自解衣遲。</text>
<title>李仲久在直。寄詩索和。强副。</title>,<text>君詩浩蕩越州歌。東峽山川領略過。鶴氅衣中豪傑氣。烏紗帽下大方家。客愁城郭秋聲早。吟興園林雨色多。三日直廬成百軸。歸心長在白鷗波。</text>
<title>黔巖歸路口占</title>,<text>萬事人間無不有。圃翁奔走補堦官。中秋望夜如輪月。弘濟橋頭駐馬看。</text>
<title>直中値重陽</title>,<text>白頭烏帽愧黃花。又是佳辰不在家。呼酒滿杯詩放筆。風流猶或向人誇。</text>
<title>久直</title>,<text>久直誰言苦。安閒我自如。花前傾白酒。燈下讀朱書。官廐新維馬。貧盤却薦魚。只嫌頭上物。不是在吾廬。</text>
<title>再疊。李仲久携酒魚來宿。</title>,<text>共作微醺去。相忘鬂颯如。琴宜迎月弄。詩欲待朝書。韻氣通黃菊。風情見白魚。知君江海樂。應厭直公廬。</text>
<title>又次李仲久韻</title>,<text>朝朝每早起。窻牖上初暉。白首無官是。黃花不飮非。趁時來簿牒。臨下整冠衣。可愧妻兒計。從他士友譏。</text>
<title>醉吟</title>,<text>將作郞官醉興深。烏紗脫却枕壺吟。頻霜木葉蕭蕭墮。欲雨山雲黯黯陰。開印有時文簿事。廣庭終日斧斤音。公軒臥賞陶潛菊。吏卒何知此老心。</text>
<title>入直</title>,<text>今番入直太無聊。無酒無花坐寂寥。黃葉雨聲生閣夜。白山寒氣逼窻朝。塵埃歲月駸駸去。江海親朋落落遙。燈火照人慚潦倒。百憂徒遣髩毛凋。</text>
<title>金淳夫 壽鏶 挽</title>,<text>終南山下紫芝眉。一別纔朞遠訃疑。科第君家無所好。死生天道有難知。年籌又視元方少。才器初非小縣宜。傾盖話心千古事。贈行詩滯並哀詩。</text>
<title>伯說兄見科慶。李稚和，兪良甫 最基 諸人有詩。次韻奉寄。</title>,<text>崇檜亭亭立大冬。舊家新慶夜撾鐘。百年文采承三世。攀桂其人玉雪容。</text>
<title>閱三淵集北塞諸篇</title>,<text>深宵斗屋小燈遲。大讀淵翁六鎭詩。絶漠風沙分嶺海。列州城堡界華夷。胡笳響月登樓後。獵火蒸雲倚馬時。邊塞壯遊吾則未。一般豪氣有誰知。</text>
<title>再疊。閱葛驛雜詠。</title>,<text>噴薄縱橫筆不遲。古今天下事皆詩。人謀百幻分眞僞。世道千翻劈險夷。燭理深於觀易後。用心多在處山時。風花雪月非公案。葛驛諸篇讀始知。</text>
<title>李伯尹碩臣設泡會。李姪宜叔天輔有詩。次韻。</title>,<text>衝氷我馬磵之濱。樽酒東村翰墨賓。勝會依然先輩事。能詩復見後生人。山寒松立霏微雪。臘近梅含隱約春。官况嶺郵知不冷。軟泡膏雉遞槃頻。</text>
<title>李仲久自楊江携酒來訪直閣。極有風致。次其雪馬詩韻。</title>,<text>素志常存湖海遊。烏紗悵望釣魚舟。殘齡偶爾霑微祿。倦跡居然混俗流。春近雲霞生北嶽。夜深星漢入西樓。逢君頓喜開愁寂。剪燭斟壺故故留。</text>
<title>淸風堂臘日酒會。愼兄敬所，洪虞瑞 鳳祚 諸人有詩。次韻。</title>,<text>宛宛池臺在。茫茫霰雪時。歸應秋栢實。悲豈臘梅知。令子家傳業。諸公酒赴期。向來投轄處。陳跡把杯遲。</text>
<title>除夕。疊前韻示思叔。</title>,<text>窓燈不滅坐衰翁。櫪馬頻嘶向北風。親黨遠離千里外。年光又改百憂中。詩如老杜空成癖。文媿昌黎未送窮。差喜卯君來對酌。數旬相別此宵同。</text>
<title>元日曉吟</title>,<text>平生點檢古人慚。一蠧居然五十三。腷膊雞聲窻欲曙。朦朧燭火酒微酣。才無魯叟多能鄙。官有嵇康七不堪。重歎鬢毛如許白。明朝袍帽入朝參。</text>
<title>栢堂孫婚</title>,<text>采巹盈盈酒。夭桃灼灼花。古言婚不賀。新慶此無加。荀膝纔襁褓。文冠儼室家。親賓觀受贄。三世禮儀嘉。</text>
<title>次尹松陰伯朂 昌來 韻</title>,<text>松叟篇章又一函。披來無異對諵諵。深交早許忘年齒。薄宦相憐滯寺監。意到詩應連百軸。時危言欲戒三緘。斧斤聲裏吾仍老。塩豉堆間子不凡。春動江湖將短棹。天寒山谷且長鑱。論襟更有巴陵客。白首勞吟見至諴。</text>
<title>元夕 癸丑</title>,<text>初服湖田計漸違。新年依舊此朝衣。社壇宗廟趨班去。南巷東村納刺歸。十日奔忙塵滿面。元宵獨坐月臨扉。踏橋遊衍渾無意。筋力如今少壯非。</text>
<title>送李兄伯說赴原城</title>,<text>蟾水溶溶雉岳高。爲州不道事如毛。去非仇簿初棲棘。治見庖丁善用刀。三載意闌天廐馬。新春興滿峽江舠。眞珠舘裏懽顔在。詩律相酬是舊曹。</text>
<title>永禧殿酌獻禮參班</title>,<text>五雲佳氣欝蔥蔥。樽燭森煌殿閣崇。畫像七分三聖儼。君王四拜百官同。春晴晝漏鴻臚外。禮肅香煙肹蠁中。班末小臣偏感緖。昔隨先父此南宮。先君曾爲此殿官。</text>
<title>文廟酌獻禮。仍視學參班疊韻。</title>,<text>春門瑞靄曉籠蔥。淸蹕穿林法座崇。修禮致虔文廟在。屈尊論學漢廱同。百官班序槐壇下。多士經音御席中。饑歲賑民憂丙枕。圜橋盛事尙芹宮。</text>
<title>入直</title>,<text>病骨凌晨起。披簑赴直來。叙勞叨令典。登薦媿非才。事外春生樹。愁中酒滿杯。泥庭停吏拜。終日印稀開。</text>
<title>淸明日。楊山道中。與安參判 重弼 小話。</title>,<text>鞭馬行穿市肆間。春明柳色早朝寒。塵纓欲濯橋邊水。病眼初醒郭外山。田野麥農經過問。樹林花事杳茫看。蕭條破店猶堪坐。有客相逢卽舊顔。</text>
<title>再疊。省墓。</title>,<text>平丘舊路四年間。時節東風百五寒。素志堪憐霑晩祿。再生今幸拜先山。莎荄宿草低徊哭。松檟新枝點檢看。向晩柴門來父老。白鬚驚我早衰顔。</text>
<title>永思齋。復用壁間韻。</title>,<text>瞑坐灘聲駛。輕烟短柳和。灾荒村老恨。官况馬奴誇。浮世光陰迅。餘生涕淚多。墓鄕非舊日。民戶數三家。</text>
<title>直中書閒</title>,<text>宿雨初晴日漏雲。午窓眠起鳥聲聞。微濃嶽色看如許。藹欝花心想幾分。官閣多閒書久讀。老顔忘病酒微醺。有時版部移長牒。爭笑騷翁善吏文。</text>
<title>李仲久來誦其詩。仍要舟遊。余喜而約日。卽步其韻。</title>,<text>蘭亭續會語新新。癸丑今年値暮春。隨我筆筒兼酒榼。待君巖頂或溪濱。風流且置流觴客。氣象須思捨瑟人。子病妻憂都不識。白頭惟欲醉芳辰。其二楊江水接杏江隈。短棹烟波一泝洄。世外飄然亭子在。花前迎得故人來。銀鱗薦案斟杯數。語燕窺簷把筆催。好事須君期莫誤。金陵又有鳳凰臺。</text>
<title>弼雲臺。李仲久携琴。用昨年賞花韻。</title>,<text>琴有希音識曲聞。吟毫落紙藹煙雲。風襟柳下嵇中散。時節蘭亭王右軍。花較去年加一倍。酒因多病减三分。春遊莫禁頭邊雪。只欲爲驩窮旭曛。</text>
<title>李仲久來小酌。次韻。</title>,<text>掃榻迎僚友。忙官近得閑。相隨有筆硯。所樂在江山。酒好當春飮。花憐向老看。吾廬頗靜僻。君可作詩還。</text>
<title>堂弟時敎正叔爲鎭安。奉仲母往。家兒亦陪行。漢津舟次。口占贈別。</title>,<text>舟渡蠶頭水。程遙馬耳山。半年憂患裏。衰境去留間。事勢行離膝。情懷夢見顔。加餐無疾病。須趁未炎還。</text>
<title>笑書</title>,<text>頂得鬃帽子。彯來玳瑁纓。居然別貌㨾。非復我平生。爾爾聊從俗。沾沾豈好名。緇塵百丈裏。要保此心淸。</text>
<title>杏洲</title>,<text>身痾世故雪盈頭。四載如今訪杏洲。烟起柳林村爨午。風淸野路麥農秋。亭臺感意聞黃鳥。耕釣初心媿白鷗。楊浦主人何處去。此來還負葦魚舟。</text>
<title>夕步疊韻</title>,<text>黃昏月出柳枝頭。獨立庭臯俯遠洲。門戶存亡三四世。江山形勝百千秋。荒村歲險稀雞犬。暝浦人歸定鷺鷗。老去謾懷全盛日。壽辰歌管夜浮舟。</text>
<title>勉兒客中有詩寄來。次韻。</title>,<text>客夜思家月。衰年望子山。川原千里外。暘雨五旬間。病起仍猶枕。書來又是顔。歸心應汝切。何待我催還。</text>
<title>凉生</title>,<text>凉生雨後病心淸。花映秋羅老眼明。隣舍借奴收鴨脚。夕軒留客坐蟬聲。天曹考講期遲速。峽邑分麾數屯亨。新換簷茅增物色。此間休息且閒情。</text>
<title>直廬雨夜悄坐</title>,<text>燈火依微亦不挑。半窻風雨意蕭條。白毛昨禁今難禁。敗齒三搖四欲搖。衰病侵尋秋又届。少時悠泛日虛消。古人中夜中書省。鄧禹千年笑寂寥。</text>
<title>蝶掛蛛網</title>,<text>飄翩蝴蝶兒。觸罹蜘蛛絲。蜘蛛但橫絲。蝴蝶自取罹。一罹不得脫。雙翅無所施。倒掛絶可憐。搖搖性命危。蝶乎爾妄觸。雖死將怨誰。嗟哉世網人。尙亦監于玆。</text>
<title>勉兒反面。疊前韻。</title>,<text>滯夏江南土。歸秋洛北山。鴈征人背後。虫語馬蹄間。病母先含涕。痴孫熟視顔。月軒翁把酒。詩又記兒還。</text>
<title>芝山觀漲</title>,<text>凍雨連三日。長江受百川。橫波侵北岸。分浪入東阡。皜色全村合。轟聲一壑傳。悍難容馬足。深欲沒人肩。漸處如蠶食。洄時似蟻旋。圍墩仍作嶼。逢坳或成淵。引白沄沄進。埋靑滚滚遷。溝塍同浩浩。溪磵失涓涓。逐沫鷗明滅。騰波鯉後先。虛明柳岸外。演漾稻畦邊。裂澤呑胸裏。翻湖置眼前。烟霏朝結霧。星斗夜涵天。軒際堪垂釣。門前且繫船。那能晨及夕。須信海爲田。過眼眞聊爾。回頭漸索然。波光收蕩漾。草色出芊綿。汎濫俄陳跡。陂陀倐舊躔。鮒同車轍涸。魚似竹竿緣。世事元如此。人情盖有焉。行雲難久聚。明月豈長圓。佛子恒河諭。蒙翁秋水篇。咀來玄妙旨。難與俗人詮。</text>
<title>困巖兄初度日。其胤畿伯。設酌于營衙別舍。次席上韻。</title>,<text>臥享兒榮養。安閒晩福臻。作歡初度日。送老太平辰。筋力逢秋健。詩篇逐境新。輕輿頻水石。方外二三人。</text>
<title>直曉無寐。忽記先君子厨院直廬之詩。感涕次韻。</title>,<text>衰疾今年甚。袍靴赴直稀。容顔秋後改。田里夢中歸。老負初心壯。貧甘末宦微。感深先什誦。殘月䁱窻輝。</text>
<title>重陽日漫吟。示對門李子澄 渻。</title>,<text>旬月無詩覺我衰。今朝九日忽新詩。北村嘉菊移初綻。南谷芳醪報已釃。水落秋容山可見。天空霜氣鴈先知。扶筇不必登高去。趣在看花獨坐時。</text>
<title>思叔聯枕聯句</title>,<text>霜鴻度院小堂淸。風雨聯床伯季情。伯。 曉月入窻初罷睡。秋花在案更呼觥。季。 名塲我已休心久。閙處君須着眼明。伯。 萬事卽今輕得失。且從鄰曲問炰烹。季。</text>
<title>別杏洲</title>,<text>昨日晴仍今日晴。秋江淸似我官淸。遲徊未忍離亭去。裝束終然上馬行。祀祭伸誠諧宿願。病憂關念損閑情。詩成却憶前年事。汀柳陰陰黃鳥鳴。</text>
<title>直中兪良甫，趙仲禮來會。共賦屬仲禮。</title>,<text>妙年官侍從。才學異凡流。事業新修史。聲名古倚樓。胸中能帝覇。筆下是春秋。嘉爾吾家出。高床憶撫頭。</text>
<title>疊韻。自述。</title>,<text>簪笏身名誤。詩書歲月流。堪憐爪圃叟。久別杏江樓。斗祿難高臥。巖田未有秋。衰年妻子病。添得雪盈頭。</text>
<title>南至日漫吟</title>,<text>千門萬戶一聲雷。雪裏陽生竹牖開。院例曆書分數件。海來柑橘見三枚。君餘多少微臣感。宦味蕭條坐客咍。隨事有吟成癖習。又將新物入詩來。</text>
<title>次贈李仲久</title>,<text>江湖浪跡禁中仙。詩酒生涯白髮年。坐處尋常三數盞。興來容易百餘篇。簑衣角帶隨時換。鶴子梅妻有夢牽。別是眉間豪俠氣。悲歌慷慨望靑天。</text>
<title>隷院直廬 甲寅</title>,<text>公庭四面錯村閭。京廨䂓模野舘如。吏隷長飢無料布。郞員會坐少文書。編存式例今非古。庫有題封實則虛。詞訟衙門名可笑。都官宜若國朝初。國初刑曹都官。稱掌隷。</text>
<title>正月卄七直夜。夢得一聯遂足成。</title>,<text>船燈影亂魚吹浪。城角聲休鶴唳風。鞍馬奔忙衰邁後。湖山隱約夢魂中。</text>
<title>淸明日入直</title>,<text>淸明赴直院庭閒。入眼韶光月半間。樹欲開花新氣色。山才經雨好容顔。啼禽在檻眠堪聽。嫰柳垂簷坐可攀。差過數宵騎馬出。弼雲臺上賞春還。</text>
<title>大報壇親祭。謹用先君子甲申韻。</title>,<text>畫像楊經理。兵書戚繼光。中原久胡璽。下國此皇觴。義漸王春晦。恩難萬曆忘。崇壇歲一祭。我后纘寧王。</text>
<title>直中次沈聖韶韻。</title>,<text>鎖直經旬好事稀。白頭身上媿朝衣。山雲欲雨鳩相喚。墻樹生花蝶自飛。珠舘使君遙謾憶。水曹員外近猶違。折腰明日迎官長。衙罷黃昏始得歸。</text>
<title>再疊。冷雨向晴。借驢賞春。</title>,<text>茅簷滴瀝向晨稀。氣候凄寒欲厚衣。潤去知添菖葉茁。凝來故勒杏花飛。春應爲我閒行住。雨豈令人好事違。北麓西城無不可。遙村已借小驢歸。</text>
<title>次韻。鏡湖水雲亭。</title>,<text>景物魚塩外。人家竹樹邊。湖山千里勝。鞍馬卅年前。亭號知閒者。樑文讀愴然。塵埃憐我老。回首水雲天。</text>
<title>勉兒書云到茂朱。逢其鎭安叔。仍遊覽赤裳。遂疊山字簡寄。</title>,<text>始道尋醫去。居然德裕山。寒樓春雪後。流水落花間。欵曲朱陳義。逢迎叔姪顔。吾兒吾所未。能踏赤裳還。</text>
<title>書意示李仲久</title>,<text>何事遲徊城市留。杏洲荒廢好亭樓。縻官久失荷衣計。憂國難參肉食謀。三轉衙門無匹馬。一遊江海有扁舟。葦魚時節思歸甚。豪士風流起我不。</text>
<title>訪新村趙后溪 裕壽。抽輞川韻同賦。</title>,<text>馬入逶迤谷。廬深柳作門。壺中三畆地。林外百家村。絶壁懸流細。澄潭落照翻。東湖大路左。誰識此山園。</text>
<title>再疊</title>,<text>案什多成軸。巖居不設門。隨緣遊九寺。依舊隱深村。聽磵年光逝。觀碁世事翻。七旬筋力健。頤養久林園。</text>
<title>向楓溪敗興。却赴趙文瑞鳳周文會。</title>,<text>花飛漠漠柳枝低。倦馬遲遲度小溪。年少叢中衰髮老。仁王山下故宮西。琉杯酌酒江豚薦。蕉葉題詩谷鳥啼。咫尺名亭回首隔。三池洞壑暮雲迷。</text>
<title>次芸窩南漢韻</title>,<text>百戰山城在。當時父老稀。裂書猶竪髮。留廟欲摳衣。虜碣揮鞭過。譙笳雪涕歸。又看陳奏使。冠盖渡江飛。</text>
<title>洪生鑑輔所後家舊堂。栢翁有感懷作。竹醉兄扁額留揭。追次其韻。副洪生勤索。</title>,<text>螟子承家孝。鴒原觸物悲。因仍十年淚。邂逅五言詩。堂室人哀樂。堦庭花盛衰。於焉別有感。竹篆宛懸楣。</text>
<title>沈水部聖韶自梓殿。來李明翼家。見邀同賦。</title>,<text>潛郞老興又東園。當暑衰慵亦出門。忽覺淸風生馬首。欲隨流水到山根。庭陰屢改棋初罷。詩句將成酒已存。層樹亂蟬還可苦。聽來猶勝俗人言。</text>
<title>再疊。贈主人李君。</title>,<text>將軍舊宅好林園。坐客深軒掩板門。經劫老松高偃盖。散襟疎竹對移根。簷垂古畫精神見。圃摘新蔬趣味存。嗟爾少年甘隱蟄。向來時事欲無言。</text>
<title>三疊。示沈聖韶。</title>,<text>莊叟猶堪隱漆園。坡翁謾欲托空門。看今擧世營三窟。從古何人斷六根。君子修身元慥慥。聖賢成性自存存。吾儕可笑心虛用。雪月風花漫浪言。</text>
<title>直閣秋夜</title>,<text>東圃先生老布衣。可笑作宦初心違。繕監厨院又隷院。三年三轉官皆微。官居職務有異同。此翁鬢髮增歔欷。秋凉滿庭蟋蟀鳴。暝色入樓蝙蝠飛。襟懷欝欝鎖直久。親懿落落相逢稀。傔童在前聊與語。夜深不寐開牕扉。嗟我斗祿拘束人。杏湖漁稼終當歸。</text>
<title>杏洲途中。用前韻。</title>,<text>夜來雷雨到晨晴。塵宿郊程日候淸。病起能爲鞍馬役。官閒遂作杏江行。看看穫稻方秋事。去去垂鞭是野情。投向舊亭成獨臥。荻洲鴻鴈聽悲鳴。</text>
<title>翌朝得鞍字</title>,<text>宿霧微收日照鞍。歷來阡陌路回盤。危橋步亦凌兢度。遠樹晴猶曖昧看。朝後草虫仍語夜。霜前水鴈早嘶寒。郊行稍喜今年熟。欲奏天門聖慮寬。</text>
<title>社署直廬</title>,<text>丹楹粉壁四隅皆。廳號安香室御齋。法座臨過常貴氣。直官居處自淸懷。龕封采飾中央奠。版揭奎章左右排。庭有大松龍臥老。太陰雷雨逼簷堦。</text>
<title>社壇祭曉有作</title>,<text>祝文書諱我君王。籩䇺陳儀黍稷香。神版出臨壇勢屹。祭官升降玉聲𤨿。帳前星月秋昭朗。燭外松杉曉杳茫。感激洋洋如在上。禮終猶復整冠裳。</text>
<title>太廟記實</title>,<text>森疎衆木擁樓臺。園麓淸無積葉堆。月令天鵝宗廟薦。朝陽野雉上林來。方冬井氣氳氳合。屢雨山容洗滌開。脫直一旬今又直。此間新意更徘徊。</text>
<title>直中趙參判 錫命 以獻官來會。次韻。</title>,<text>車馬新從北路回。鶴城山水好樓臺。烟霞滿袖春曹入。風雨傳香太廟來。詩不積工能傑句。酒相疎分或深杯。如忘舊誼雲泥隔。邂逅淸齋一笑開。</text>
<title>宗廟臘享大祭口占</title>,<text>門外傳呼報漏籌。廟前趍走簡衣裘。禮觀大祭陳鍾鼓。心似中宸侍冕旒。佾舞節隨歌拍轉。爐香藹與燭光浮。回看協律難爲任。竟夜扶旗立陛頭。</text>
<title>三陟使君夢與吾儕作會。有詩寄來。次韻。乙卯</title>,<text>天東嶺海杳雲沙。明月樓中聽曉笳。千里朋親團夢境。一塲杯酒過誰家。溪頭立馬西風急。菊外飜鴉暮雨斜。驛使傳詩驚寂寞。離愁更覺浩無涯。</text>
<title>赴狼邑省掃先墓。與思叔聯枕。</title>,<text>狼峽之官遠。鴒原作別情。相携眠丙舍。痛哭祭先塋。不洎三牲養。那知五馬榮。回頭牙石日。汝亦鬢霜明。</text>
<title>早發踰車峴。望見江水。</title>,<text>險路勞人力。澄江散客愁。居然雙白鳥。便欲一扁舟。斗尾應相接。昭陽此下流。方知吾縣凈。隣近有春州。</text>
<title>四踰嶺峴</title>,<text>經來石角土爲峰。往往砯厓足劣容。北向還成南向去。先行却與後行逢。頻臨絶壑聞幽瀑。時仰危巖見倒松。側坐肩輿踰四嶺。程才一舍日西舂。</text>
<title>上官</title>,<text>望闕儀行日上初。公私禮畢入衙居。軒堂尙圮重修後。庫廩全虛荐饉餘。如鹿野民還好訟。懸鶉官吏不知書。看來百事皆愁痛。秪有淸江可悅余。</text>
<title>習操行</title>,<text>縣有軍兵春習操。太守于時爲大將。平明戎服盛威儀。三吹上馬砲三放。雙行勇卒官路擁。五方神旗朝日晃。經來邑閭卽沙塲。止處屛幃便玉帳。踞坐胡床受軍禮。諸校侍立森相向。轅門下令大吹打。陣道交馳百夫長。斯須開合雲鳥勢。十里坱沙塵漲。日晩張帿觀射藝。吏奴亦隨呈伎倆。中則鳴鼓否則鉦。違者决棍能者賞。狼是關東一小邑。今日軍容亦云壯。况兼春州防禦使。兩局兵制壹依倣。可笑東圃老書生。束身櫜鞬是何狀。平生軍旅曾何識。歸卧黃堂更疎宕。</text>
<title>勉婦尹氏忌日。用前韻。婦之大人曾宰此邑。婦以兒來留。今其婢又隨來。</title>,<text>祭汝於斯邑。亡辰涕倍潸。舅翁新墨綬。慈父舊牲山。尙說兒嬉跡。長思婦禮顔。芳魂能不昧。哀哭老㜎鬟。</text>
<title>夢拜淵翁</title>,<text>吾衰不復夢周公。夢裏逢迎永矢翁。髣髴鬚眉頹景後。從容談笑小堂中。緗編引處披繙久。詞律評來奬詡隆。蝴蝶蘧然雞欲唱。枕邊猶且挹高風。</text>
<title>金化兪使君 健基 滯雨。寄詩求和。强病以酬。</title>,<text>花江太守好風流。三日牲山臥小樓。雨洗炎蒸詩滿紙。樹頭蟬響已凉秋。</text>
<title>百事</title>,<text>百事公門難櫛爬。使君衰境復沈痾。親朋莫道鸞棲棘。政化深慚虎渡河。三次抄飢方設賑。一邊徵稅更催科。江山嘯詠違初計。小邑還看簿牒多。</text>
<title>次勉兒遊楓岳韻</title>,<text>梅閣徒深楓岳情。自玆東去不多程。一山千古雪霜色。萬壑四時風雨聲。少也將遊三日浦。病來終負衆香城。坐談龍肉人應笑。酬債猶欣有後生。昔與尹逸菴。有海山同遊之約。</text>
<title>次勉兒韻</title>,<text>邑不嫌貧境喜淸。內軒深坐亦灘聲。殘齡我欲丹砂鍊。五月民方木麥耕。賑訖簿書休雜沓。路偏賓客罕逢迎。隣於䫉國人猶朴。數朔居官見物情。</text>
<title>次眞珠使君一源寄來韻</title>,<text>黽勉荒年作吏行。白頭措大愧治聲。飢民擾擾千餘口。花事悠悠百里城。</text>
<title>鈴齋</title>,<text>鈴齋閒靜便書齋。午睡憑窻夕步階。江縣有塩舡納稅。峽官無紙葉題牌。功名久矣休浮念。山水宜乎愜素懷。飯好黃粱醪宿麥。霜梨味又十分佳。</text>
<title>七夕泛舟南江。子若孫邑子數人隨焉。吏童設網捕魚。客有吹簫者。</title>,<text>梧桐一葉曉來飄。小棹前灘半日銷。荀令老年孫置膝。坡翁醉興客吹簫。江湖皁盖隨魚網。河漢雙星渺鵲橋。村落瀼南凡幾戶。野農聊復聽歌謠。</text>
<title>閣夜</title>,<text>新秋峽氣日淸泠。蟋蟀其鳴靜夜聽。衰境簿書淹粟邑。故園松菊閉苔庭。千莖莫奈盈頭雪。數點多憐過眼螢。筋力可能遊海嶽。南江昨試一揚舲。</text>
<title>十五夜月</title>,<text>獨坐今宵月。長吟猛虎行。林幽麋鹿藪。天濶鴈鴻程。妻子重重峽。親朋杳杳京。秋高霜欲降。鼓角變新聲。</text>
<title>重九日。寄栢翁。</title>,<text>身事蹉跎歲月催。秋懷搖落簿書堆。西風白雨吹人過。東峽黃花向客開。暮景淹留知縣印。重陽獨上望鄕臺。遙思故里諸君會。亂揷茱萸競酒杯。</text>
<title>向也舟遊時吹簫者。乘月來謁。</title>,<text>陶潛歸思葉同飄。宋玉秋愁酒未銷。向日南江舟上客。今宵東閣袖中簫。雲開貊國千重峽。月似楊州卄四橋。下邑人才能有汝。曲終徐復古歌謠。</text>
<title>夜坐</title>,<text>山峽蕭森霜後林。閉門天氣近純陰。官中擾擾年分事。客裏凄凄歲暮心。楓岳烟霞魂獨往。杏江鷗鷺夢相尋。北來消息胡皇死。澒洞邦憂坐夜深。</text>
<title>犒饋行</title>,<text>習操臨期犒饋先。束伍牙兵餘四百。靑銅買牛十五貫。黃粱釀酒三數斛。糖米爲餠木米麵。又備薧魚累十束。司倉開坐時正午。使君是日衣戎服。廣庭西偏設布帳。列瓮㶑灧釜烹熟。一鼓諸軍入滿庭。分行作隊槍旗植。再鼓諸軍坐始定。後前齊整皆長席。看來士心擧欣喜。到處軍令存嚴肅。三鼓前校小幟揮。大椀行酒長串肉。初廵再廵止三廵。各隨其量果其腹。一時起舞驩醉飽。俯而爲拜仰而祝。明發赴陣金化縣。崢嶸技藝增氣力。國家養兵恩澤厚。汝等他日能死敵。</text>
<title>感次石陽舊韻</title>,<text>弟妹皆留側。昕曛滿面和。他鄕能至樂。浮世此堪誇。倚枕灘聲遠。開樽月色多。若令如是過。何必願歸家。</text>
<title>曉別思叔疊歸字</title>,<text>漫空雪意曉霏微。蓐食燈前判袂歸。官僕鞴鞍嗔倦馬。老兄摩背問寒衣。將踰耐嶺行蹊險。若過朝村宿店稀。難得與君聯轡去。可憐腰印此心違。</text>
<title>冬至曉。行望闕禮。轉向校宮。</title>,<text>肅肅朝冠戴曙星。瓣香崇舘禮恭行。頭巾士立仍臚唱。殿字牌臨便闕庭。宸極迢迢千歲祝。爐煙藹藹一陽生。平明轉向芹宮路。鴉起松梢蹴雪零。</text>
<title>謹次農巖先生韻</title>,<text>邑有南羲重叔姪。卽晦谷尙書曾玄孫也。曾見農巖集。有贈南得星詩。是其祖也。晦谷按八路著廉操。其子貧不自存。農翁句語讀之可悲。羲重則窮益甚。周流不知何處溝壑。其妻與嫂。在一間蔀屋。飢凍迫死。乃以米柴救急。仍次韻。農翁詩語有餘悲。優孟田謳復孰爲。當日八方持節伯。後來三世負薪兒。</text>
<title>順菴芸窩兩訃書後先至</title>,<text>疎雅洪君則。精明李子平。先朝佳運氣。當代大聲名。與我皆中表。同遊自一生。凶音相續至。窮峽老魂驚。</text>
<title>得孫岳男。用辛亥志喜韻。</title>,<text>敢道吾身晩福存。中心有喜默無言。深知否泰元天道。養得螟兒再見孫。</text>
<title>疊韻。賦晩孫。</title>,<text>涖縣曾無政績存。去官應有播傳言。懸燈夜夜衾長短。七十翁傍五歲孫。</text>
<title>歲除</title>,<text>爆竹燈花語已陳。縣齋除夕事還新。儺鉦雜鼓從鄕俗。歲肉兼魚問老人。鈴外雨消山頂雪。酒邊風動柳條春。年衰孰不今朝惜。病起偏憐兩鬢銀。其二骨肉團圓一室中。樗蒲笑語故園同。少時胸裏靑霞氣。今夜燈前白髮翁。五斗食來多苦况。三餘送盡做何工。村雞櫪馬楊山下。有弟孤吟坐北風。</text>
<title>永平道中</title>,<text>永平西北指巖林。忽憶先生舊峒陰。明月磯空誰復釣。白雲山靜有悲吟。滄桑屢幻看興替。水石長存閱古今。宇宙大名遺集在。一生紬繹歎崇深。</text>
<title>楊州早發</title>,<text>雞喔三聲客睡殘。臥聞人語在厨間。傔將告飯窻先燭。吾未裝衣馬已鞍。筋力劇疲難起枕。家山漸近喜開顔。春陰欲雨東風惡。皁盖前頭野火看。</text>
<title>再疊。午店。</title>,<text>知縣功名齒髮殘。峽程三朔去來間。將炊晩飯聊投店。暫秣征驂不卸鞍。梅雨久晴初暑氣。麥風時過薄醺顔。松林隱暎誰人屋。蕭灑幽居住馬看。</text>
<title>宿葛院發行。狼邑漸近。念晩孫化去。悲涕難禁。用前韻口占。</title>,<text>若使吾孫在。懽迎出邑村。殤魂永寂寞。老物此乾坤。喚爺聲疑聽。糊書壁尙痕。孩童儼長者。亡汝是衰門。</text>
<title>豐田道中。用前韻。</title>,<text>撲面風埃愧素情。白頭形役困炎程。農歌互答新秧揷。野饁爭先晩粟耕。欲雨陰雲濃潑墨。出林朝日乍飜鉦。銀溪驛舍移時憇。詩在階前草决明。</text>
<title>金化邑邸。用前韻。</title>,<text>黃鸝囀樹鷺窺田。倦客乘醺馬上眠。天下幾人閒世界。峽中今歲惡寅緣。山遊緯繣酬前債。吏術空疎解倒懸。晩過花江思曩夜。旅窻晴月十分圓。</text>
<title>屈意</title>,<text>屈意還官欲發狂。檢農猶喜麥登塲。炎蒸細酌當歸酒。雷雨頻燒淸遠香。治似昨年無別法。病從今夏問新方。秪應隨分留玆土。早晩携家歸故鄕。</text>
<title>立春書意 丙辰</title>,<text>臥病驚徂歲。新春入舊年。巖厓猶雪霰。江野已雲煙。感涕楊山壟。歸心栗里田。堂堂投印意。先向卯君傳。</text>
<title>孤寂中黃生棖來留。有作誦示。佳甚可喜。乃次其韻。</title>,<text>居官抱病占便宜。久雨無聊看奕棊。縣境瀕江收稅擾。京程阻水得書遲。煩愁乍遣微吟際。眞味惟存午睡時。欲待秋風投印去。故園松菊托心期。</text>
<title>久霖</title>,<text>窮峽霪霖浹月昏。使君閒臥使無軒。草深虎豹來墟落。江漲鳧鷖入縣門。几案常留雲霧氣。印銅多結蘚苔痕。今年穡事將何似。往驗思聞野老言。</text>
<title>棄官將歸。小疾伏枕。</title>,<text>淸秋歸思日崢嶸。靜夜虛堂蟋蟀鳴。身卽擁衾方卧病。心如騎馬已登程。稠山亂瀨森森眼。午店宵村歷歷名。先寄一書隣友去。滿壺新酒笑相迎。</text>
<title>早發牲山。次老杜秋興韻。</title>,<text>天明落月在西林。原野秋深氣肅森。厓路高低頻俯仰。峽山開合乍晴陰。妻兒客土分留恨。松菊鄕園去訪心。驛左鋤村村落盛。炊烟雞犬又朝砧。其二騎馬西風白髮斜。故山歸興感年華。殘齡粟邑思投紱。少日銀河欲泛槎。身世何時雲外鶴。客愁前夜月中笳。浮生可笑如斯老。去去吟鞭木麥花。其三間關疊嶺日西暉。野色蒼凉酒力微。深草晝蛩仍夜語。細花秋蝶作春飛。使君初服今能遂。里社朋樽定不違。風味栗庄先係戀。野禾新穫浦魚肥。其四。寄宿老老村族人家。花石池臺若布碁。荷窻往跡坐來悲。晩年卜築猶佳境。賢子傳家似舊時。馬乳垂簷先解渴。魚羹薦飯不嫌遲。人生至樂存花樹。塵世浮榮斷夢思。其五。聞敬所兄訃。忉怛凶音自谷山。與余分手數年間。方投縣印歸鄕里。更佇郵筒出海關。篋裏空留前歲札。眼中森在別時顔。壽纔周甲官緋玉。今日文章少筍班。其六年衰宦意厭遨頭。拂袖歸家故趁秋。疾病在身供世苦。簿書堆案使人愁。騎驢勝似忙馳驛。防虎何如去狎鷗。路過嘉陵無宿店。新村爭道柳安州。其七田家不日始塲功。四野黃雲一望中。昨在縣中憂魯旱。今於馬上誦豳風。畿氓飽飯粳脂白。村稚奔園棗頰紅。可喜今秋農少稔。不徒時物感詩翁。其八。哭孫墳。雲山繚繞水逶迤。下馬哀號立斷陂。珠玉失來抔土塚。草花深處亂松枝。殤魂髣髴凄風到。老哭低徊短日移。如汝奇姿那復得。小碑思刻姓名垂。</text>
<title>獨夜</title>,<text>獨夜翛然坐。窻間小燭明。天機蛩蚻語。霜意鴈鴻聲。印紱身將解。文書面欲生。峽衙家室在。憂患最關情。</text>
<title>卽事。次士相兄韻。</title>,<text>氣候朝來異。蕭蕭風雨寒。庭林無數墮。盆菊有情看。未識霜威重。翻驚秋色殘。悽然歲暮感。深臥作懷難。</text>
<title>訪蟾曲。次槎川韻。</title>,<text>壺貯官醪十數杯。菊前將見玉山頹。先敎槎老藍輿出。直向蟾翁僦屋來。內浦山川新句聽。北林風雪靜懷開。居閒趣味今如舊。隨意君家數往廻。</text>
<title>申節度家觀劒舞。次老杜劍器行。</title>,<text>公孫大娘渾脫舞。千載雲娥自南方。申節度家開錦筵。雲娥是日氣軒昂。珠翠脫來靺韋㨾。身手翻然鸞鶴翔。斯須一庭霹靂動。半空雙劒霜雪光。怳惚機法勇夫事。奇哉得之羅綺芳。張來直是勢歘吸。罷去猶自神飄揚。滿堂賓客盡驚嘆。西隣圃翁還感傷。吾家昔時佚老堂。月娘劒舞當代一。繁華行樂風雨過。痛矣他人今入室。平生不疎音樂間。老去空懷全盛日。悲來連倒數大白。更命纖歌和淸瑟。主人風流不落莫。綺饌又隨華燈出。於焉留醉劇跌蕩。頓失三冬卧衰疾。</text>
<title>栢堂梅會。因源莘有故。不成。疊前韻。</title>,<text>好事差池魔戲多。伻書往復北山家。諸君豈是無風韻。浮世誠難一笑歌。誰與共看明月色。可憐孤負臘梅花。閉門欹枕終吾分。垂死光陰這裏過。</text>
<title>栢堂賞梅。次蟾翁。</title>,<text>白玉成來質。黃鍾動後天。驚飄羌篴闋。怨漏楚騷篇。雪後神偏旺。燈前影更憐。主翁相守密。不作寂寥眠。</text>
<title>自述</title>,<text>縣紱周年白髮多。歸來依舊臥吾家。飛潛在眼閒中詠。蟠欝存胸醉後歌。千古淸風生竹樹。五更寒雨落燈花。朱書一部相終始。閉戶三冬倐已過。</text>
<title>除夕詠閒。</title>,<text>坐臥惟窻几。閒情在寂寥。梅花觀太極。松籟聽咸韶。霧峀春將動。陽簷雪半消。悠悠年歲送。椒頌卽明朝。</text>
<title>元朝 丁巳</title>,<text>窓白檠燈出。天暄紙帳開。兒書幸州至。歲畫禮曹來。梅馥侵衣袂。簷曦入酒盃。居然新物色。詩上意徘徊。</text>
<title>春帖</title>,<text>節序三陽泰。乾坤萬物開。雪消松塢盡。春入草堂來。戶帖兒揮筆。盤蔬婦勸盃。前溪新水動。携杖欲徘徊。其二淑氣南山色。東風老柳枝。生涯忘桂玉。樂事在壎箎。百草萌應早。殘梅落故遲。晴窻觀易穩。鳥語又新詩。其三團松怪石蕭然。把酒哦詩老焉。病起東風解凍。閒來長日如年。雲臺花節遊屐。杏水烟波釣船。向者遨頭一夢。從今身世無牽。其四一室琴書靜。三淸草木新。樽中千日酒。腔裏四時春。</text>
<title>困巖兄盆梅移來。用前韻。</title>,<text>春後移梅起感多。此梅前歲竹西家。曾看榻側三盆樹。尙憶燈前一曲歌。寂寞風流空有涕。蕭條物色已無花。從今養護吾爲主。培土缾泉莫放過。</text>
<title>次槎川韻</title>,<text>日長無事睡爲隣。睡欲醒時聽鳥頻。閤裏梅留猶舊臘。橋頭柳拂已和春。花從靜地開應早。山爲幽人色更新。西苑北坡皆好約。免敎寥寂度芳辰。</text>
<title>月沙宅傳來皇明安寶宋鑑。槎川作歌。次其韻。</title>,<text>昔讀先生辯誣奏。忠義堂堂大文字。今覩先生舊藏册。異哉祥光觸天地。上頭神皇煥寶篆。下端先生押印誌。當時得之熊僉憲。是書伊何宋代史。熊公許以金蘭交。綺席邀作弧辰醉。牙籤遂入圍棊賭。陪臣奄有天王賜。星槎萬里載而歸。百靈護送羣魅避。東韓薦紳爭盥手。海外怳如香案侍。遏市東坡古事在。寶藏靑丘世守志。丙丁之歲兵燹慘。痛矣犬戎據天位。舊物飄零轉藥肆。曾孫倉卒驚珍瑞。論價不惜百靑銅。珠還又是一奇事。信知緗編亦晦顯。奚啻靑氊毋失墜。煌煌砂彩宛如新。無恙滄桑造物意。和匀關石蕩煙塵。百年神州尙奰屭。禮樂文獻獨吾鮮。一片凈土宜庋置。匪風下泉志士感。拜手摩挲更涕淚。人生豈忘再造恩。我皇璽跡猶巾笥。洋洋陟降有照臨。百年私室長留寄。曲阜遺履亦尋常。文貞舊笏敢比議。合從何處奠斯寶。大報壇高山繞翠。金櫃石室此間宜。萬歲千秋藏得秘。二公精靈亦髣髴。於焉定無幽明異。便得尊閣深嚴地。勝似紙堆混掩閟。嗚呼世道日陵夷。東人漸晦春秋義。</text>
<title>故宮會弟及子姪。李光甫觀鎭，沈良中廷最，宋生天相從焉。次湖陰題板韻。</title>,<text>扶藜舊苑晩乘便。芳草行行到水邊。花色引來遊子遠。柳風吹倒老翁偏。發醅浮蟻烏壺挈。新味河豚白飯傳。此地每過興感慨。百年兵火便桑田。</text>
<title>赴一源會。與沈聖韶共賦。</title>,<text>昨日又今日。團圓槎老家。人開巖下榻。馬熟澗邊沙。鐵篴風吟動。琉壺日影斜。皤皤沈水部。一笑共看花。</text>
<title>病未赴莘老會</title>,<text>平生交道飮醇醪。方外尋常作會高。移舍北窻臨翠嶽。住春南砌有殘桃。鸎啼燕語開樽斝。霞蔚雲興弄墨毫。祿米問君餘幾許。可能爲我更花餻。</text>
<title>次莘老晬會韻</title>,<text>西谷懸弧會。東橋伏枕時。餘花違好事。黃鳥見新詩。數友應相憶。孤懷只自知。煩君槐葉餠。料理復佳期。</text>
<title>哭履晉。坐太古亭移時。轉向雲洞。</title>,<text>磵谷花飛後。亭臺客到時。存亡三易世。今古幾題詩。跡最層池在。悲應老檜知。無人相與說。聊赴白雲期。</text>
<title>詠花草</title>,<text>五六盆凳曲砌回。間松三臼石峰嵬。萍將綠合魚吹散。花欲紅舒鳥啄開。郭外問農憂兩麥。庭中望雨候黃梅。閒翁近日何多事。羣卉朝醺灌且培。</text>
<title>槎川晬會。抽劒南韻。</title>,<text>七十人多斯世間。老來難駐好容顔。煙霞久臥眞珠舘。花木歸依白岳山。養性元無哀樂入。耽詩曾不利名關。弧辰每歲杯盤在。許馬邀賓盡日還。</text>
<title>端陽日。感念里巷舊遊。</title>,<text>寂無一客過。時有古書親。獨卧天中日。多懷地下人。昨年先後死。平昔北南隣。最彼竹西宅。重重遊跡陳。</text>
<title>白雲洞。與一源莘老諸人作會。有杯盤絲竹。醉中口呼。</title>,<text>開豁煩襟有此樓。樹陰泉響待風流。山間也好琴歌聽。方外無常翰墨遊。華髮翠娥相雜坐。白雲黃鳥共淹留。此翁醉後多狂態。一任傍人笑不休。</text>
<title>國賓自海曲還。與一源莘老作會。有詩要和。次韻以副。</title>,<text>識解淹千古。文聲振大東。衣巾滄海色。舟楫祖江風。事往浮雲白。歌遙落照紅。鴒原樽酒樂。歸與故人同。</text>
<title>述懷。次栢堂韻。</title>,<text>霜飛庭院菊香增。月滿軒窓樹影層。嗜睡居然雲觀客。喚惺時或瑞巖僧。祗應趣味閒惟適。未害名聲沒不稱。人道丹楓方爛熳。忽思衰脚北山登。</text>
<title>對門家龕梅。次槎川韻。</title>,<text>以渠高淡品。其豈艶陽辰。一線空中氣。百花頭上春。</text>
<title>又次龕畫韻</title>,<text>何事灞橋客。有驢不跨驢。自忘鞋杖步。神入雪雲虛。</text>
<title>詠梅。梅是困巖兄得於李仲久者。而今爲余所蓄。</title>,<text>小岳辭來久。平雲去後留。徘徊何處託。瀟灑此間幽。鸎燕難偸眼。松篁合讓頭。主人觴又詠。相與作風流。</text>
<title>再疊</title>,<text>愛作佳人對。尊如高士留。淸孤認標格。隱約見貞幽。索笑晴窻下。聞香曉枕頭。芳魂能識否。題閤摠名流。</text>
<title>三疊</title>,<text>於人默相契。靜室與同留。珠蕾春光蘊。苔楂古意幽。窮陰都膜外。太極是枝頭。驗得先天妙。分明一氣流。</text>
<title>書意</title>,<text>十口貧飢任分安。養痾惟喜久無官。賓來未易開心語。詩就要須具眼看。在手蠧編堪送老。庇身蝸室不知寒。近聞閭巷多騷屑。却恐吾居臥得難。</text>
<title>寧邊洪使君。送錢蟾曲。備酒會諸友。共賦紅字成軸。臨罷走草。</title>,<text>友客傾村集。相看氣色同。開樽藥山酒。五馬栢堂翁。齒髮人俱老。關河路不窮。邊州君豈久。歸及杏花紅。</text>
<title>次槎川韻。贐別寧邊使君。</title>,<text>捨別平生雙栢堂。問君何事出關忙。東邦勝境稱香嶽。隣邑分符有犬郞。歷過金川遺愛在。低徊淸浿感懷長。故人難作衰年別。歲暮邊頭政雪霜。</text>
<title>寄賀順安使君洪正則銓輔</title>,<text>寧邊都護赴官行。安定使君飛盖迎。千里江山看喜氣。一時橋榟帶恩榮。樓臺日照萊衣彩。花柳春生壽酒觥。西路繁華添此事。丹靑應有畫屛成。</text>
<title>金時伯聖澤有梅求詩甚勤。余適過訪。次軸中韻。</title>,<text>楂榦蒼然素萼新。朝窻日照見精神。寰中豈是尋常物。雪裏居然爛熳春。對作主賓難韻士。詠來今古足詩人。君能解愛襟期託。養在深房得得親。</text>
<title>時伯寄詩更約後會。次韻。</title>,<text>昨日騎驢出。沈橋似灞橋。尋來梅發處。留到月生宵。滿室藹淸馥。映窻橫數條。歸猶餘興在。君可更吾邀。</text>
<title>國賓爲洪川將往。余朝訪見。夜與諸少年作會有詩軸。次韻以贈。戊午</title>,<text>親友衰年別。關西又峽東。一天懸夜月。千里動春風。夢罷音書濶。花開洞巷空。浮生元聚散。萬事浩歌中。</text>
<title>次槎川</title>,<text>外扉終日閉。前牖得春開。知友皆分竹。閒翁只落梅。微微山翠動。稍稍鳥聲來。花竹行當列。幽庭已淺苔。</text>
<title>次韻。憶鍾城李汝五 秉常 謫居。</title>,<text>念彼愁州客。春還尙未還。夢懸丹鳳闕。居是白頭山。</text>
<title>赴槎川邀口占</title>,<text>柴扉剝啄午眠驚。岳麓高人許馬迎。昨日得書知有酒。東風起病不禁情。杏花欲發連村色。山鳥相呼出谷聲。吾輩老年無別事。上元嘉會又淸明。</text>
<title>寒食疊韻</title>,<text>詩成未必使人驚。酒熟還應有友迎。花動四鄰佳氣色。雨連三日少風情。疎簾隱映前山翠。高枕依俙遠澗聲。同病槎翁那得致。白頭相憶寸心明。</text>
<title>士揆爲灣尹。別席口號。</title>,<text>遠送龍灣去。新從鳥嶺歸。弟兄衰境別。風雨雜花時。</text>
<title>弼雲賞花會。次槎川寄來韻。</title>,<text>亦覺登臺倦。其如老興何。病知今日减。花較去年多。和氣人皆醉。春光我一歌。槎翁詩有報。晩欲小兜過。</text>
<title>酬槎川</title>,<text>我寄君詩去。君思我有詩。交情此可見。吟興兩難衰。鄭重分羹意。差池合席期。雨晴吾出洞。不盡杏花枝。</text>
<title>重三日。緣溪步往。至李厚卿 德載 家。</title>,<text>悠然老興起扶藜。出谷緣流路不迷。行處飛花千點撲。聽來幽鳥百般啼。踏靑遊客皆南陌。垂白閒翁此北溪。松外蓮峰如引我。一塲盃酒故人棲。</text>
<title>南國寶 漢紀 㫌善別語</title>,<text>風穴歸猶夢。桃源去又仙。傳家大翰墨。作吏好山川。船戛春灘月。花迎玉洞天。六旬頭不白。芝木可長年。</text>
<title>柳儀郞仲新 鼎茂 和余雲臺作示來。次韻以奉。</title>,<text>此世無公道。穌厓奈老何。京都爲客苦。臺省不才多。萬事方頹景。千愁只短歌。恨吾相見晩。連巷數經過。其二閉門風雨裏。孤臥意如何。園樹花飛盡。池庭草出多。閒情千日睡。世事五噫歌。樽有新醪漉。君須杖屧過。</text>
<title>見寧邊書。繼披槎川詩。殊慰索居孤寂。</title>,<text>催人歲月自朝曛。在眼親朋各散分。孤坐鄰花墻上見。午眠簷鳥枕邊聞。書來更憶西關路。詩至重瞻北岳雲。好事一春風雨過。殘生歎老又離羣。</text>
<title>次錦平尉宴席韻</title>,<text>寧陵駙馬魯靈存。優老宸章曠世恩。秦榭斷雲春晩色。沁園芳樹雨餘痕。儀郞引樂臨私第。光祿供盤擧壽樽。果識公家多毓慶。王姬又降錦陽門。</text>
<title>疊韻。寄金太白 鎭商 驪湖靜居。</title>,<text>水程三日送兒尋。吾友年來入道深。餘事八分前漢法。等閒諸作盛唐音。名高玉署雲過眼。卧久黃驪月照襟。先墓書碑煩寄託。此詩非是偶然吟。</text>
<title>鄭后僑因其子失祿。就食海西。次韻以贈。</title>,<text>門東索飯小兒啼。硯北拋書老氣低。千里西方羇旅去。落花風雨驛程迷。其二佳子還逢宰相嗔。阿翁遠作海營賓。潤卿無屋君無食。滄老悲歌去後春。</text>
<title>題劉村隱林庄圖。贈其後孫。</title>,<text>林庄當日寄優游。詩畫諸公續枕流。舊物有歸誰敢奪。靑山無語只應愁。高名照耀東韓史。後事凄凉夜壑舟。嗟爾袖中新一幅。苦心非是爲身謀。</text>
<title>君擧送酒。稚和論詩。頗慰愁寂。</title>,<text>長閒只是睡眠爲。今日頗欣事適宜。半醉桃花三盞酒。爛評楓嶽百篇詩。簾前落蘂高吟散。檻外濃陰久坐移。忽有飛來雙燕子。似探人意硯床窺。</text>
<title>次寄金太白</title>,<text>晩年交契洞胸襟。物表遐期企尙禽。吾子梨湖何世界。此翁瓜圃亦山林。歸帆杳杳天東峽。別夢依依漢北岑。滿紙淸詩來濯熱。依然坐我碧波潯。</text>
<title>柳仲新來話次韻</title>,<text>幽齋永日自興居。佳趣閒情兩有餘。滿地花陰眠起後。近簷鶯語客來初。吟哦政好酬而唱。還往無嫌數則疎。明發竹山收麥去。朴淵觀瀑較何如。</text>
<title>壁掛鄭元伯萬瀑圖</title>,<text>夢想金剛三十年。臥遊今日得犂然。縱橫急瀑龍騰壑。森簇羣尖玉揷天。松盖高低飛雪霰。巖臺左右起雲烟。深齋五月不知暑。靜夜水聲生枕邊。</text>
<title>自西郭。轉訪摠戎池閣。用前韻。</title>,<text>蟬聲引倦馬。水石在轅門。境絶仙遊洞。時平虎睡軒。荷薰衣袂濕。泉響笑歌繁。不怕中庚熱。相隨更綠樽。</text>
<title>惟政大師法孫南鵬求詩。次槎川韻。</title>,<text>禪師往迹劇蒼茫。風雨袈裟渡海航。慧杖指揮談激烈。蠻鋒摧折國靈長。麒麟笑謝新勳閣。龍象歸尋舊法堂。忠義凜然人起敬。至今萑荔更詩章。</text>
<title>金上舍誠之致一。隨其老爺相公赴燕索詩。次栢翁韻以贈。</title>,<text>行邁今橋榟。篇章已栢槎。周庠收令譽。燕市問悲歌。寒暑殊邦客。晨昏老相爺。無由觀禮樂。秪得拜灤河。</text>
<title>蟾曲冠其季子。同槎川，栢堂赴會。</title>,<text>居然會集不期中。逐處團圓四老同。總角新冠誰驥子。敷顔華髮是蟾翁。佳兒五箇咸稱福。薄宦三年莫恨窮。簡潔杯盤貧亦辦。早秋庭有草花紅。</text>
<title>槎川中菌毒經危。南生鶴擧有詩。次韻戲題其軸。</title>,<text>槎翁菌毒愧仙芝。豹叟新詩太詭奇。謂愛謙齋淡墨畫。江南山水夢中疑。</text>
<title>簡寄趙仲禮安邊謫居</title>,<text>謫居猶得近蓬萊。海嶽秋淸活畫開。歸夢常懸仁政殿。客愁時上侍中臺。</text>
<title>成生學基來見。是故進士璟之孫。而嘯軒夢良姪也。次韻以贈。</title>,<text>始見如曾識。無多後輩中。留仍午飯白。吟是晩花紅。待我先生禮。嘉君乃祖風。溪山知有得。家在道峰東。</text>
<title>子元遷葬奠盃讀告</title>,<text>哀哉子元柩。出土還入土。開時若再生。閉去更千古。中間幾穀燧。寰宇閱滄桑。舊家虛無主。三世荐四喪。高曾兩祖廟。於我最長房。世上人代促。孰有我宗如。傷心七世宅。轉作他姓居。朝暮屋甍瞻。尋常涕淚潸。凄凉杏洲亭。寂寞舊江山。於焉爾柩停。㫌翣自楊州。劒合離先壠。牛眠卽新丘。螟兒長而娶。遺女嫁又子。攀號在左右。靈兮倘識此。親賓競來哭。魚鳥亦酸辛。臥病阻一慟。蕪詞情略伸。嗚呼我子元。此世無好人。</text>
<title>秋夕卽事</title>,<text>獨坐黃昏鳥已歸。屋頭先見數星稀。一年明月今軒檻。千首淸詩老布衣。叢菊自存陶靖節。澄江忽憶謝玄暉。南隣二客來開酒。更欲携琴弄玉徽。</text>
<title>詠菊。用栢翁韻。</title>,<text>詩忘思索酒忘斟。默對黃花趣味深。氣品自超凡卉列。風神不受俗塵侵。霑來白露俄增色。開近重陽定有心。癖愛陶潛如我否。月簷癡坐到橫參。</text>
<title>靈原君延謚後。胤君李養仲益烱求詩甚勤。强副。</title>,<text>暎花堂上賜杯恩。宗室班中百行源。漢代東平爲善最。唐朝特進接賓溫。隆褒早擢金貂秩。美謚終延棹楔門。衰世如公宜範俗。一家忠孝祖仍孫。</text>
<title>栢堂別金季綏醴泉之行</title>,<text>緯繣重陽飮。團圓翌日筵。別愁閒者識。秋色老人憐。鳥嶺橫天末。驪歌動菊前。浮生元聚散。談笑故驩然。</text>
<title>得孫三日卽化。槎川有詩。次韻。</title>,<text>夜聽呱呱泣。朝埋漠漠丘。年前狼峽慟。尙結老腸頭。又可愧爲人祖。埋孫面不知。他時泉下見。今日卷中詩。</text>
<title>次韻。屬柳仲新。</title>,<text>黃甲名曾耀。靑雲氣未舒。有乖時黨論。無賴御褒書。田畆收糧少。妻兒借屋居。文章惟自富。身計任空疎。</text>
<title>寒事</title>,<text>寒事崢嶸歲律催。圃翁收圃卧摧頹。小梅藏閤庭新雪。好客携筇榼舊醅。常愛瘦山臨戶在。又看纖月入簷來。人生此世多憂患。憂裏幽懷得暫開。</text>
<title>次韻。屬士仰。</title>,<text>一第頻蹉跌。三刀欲苦顔。吏才文墨外。天禀酒盃間。家宅方新定。官衙又獨還。應知出關日。厭見海州山。</text>
<title>至曉臥占</title>,<text>老翁眠覺每殘更。童子呼譍卽鼾聲。棲鳥靜邊微雪下。鄰雞唱裏一陽生。盆梅土淺花猶密。壚炭灰深火久明。卧聽厨間人語閙。今年豆粥又詩情。</text>
<title>栢翁所賞梅。次韻。</title>,<text>同是閒人各有梅。我梅初動子梅開。不須彼此論遲速。且好尋常相往來。</text>
<title>怯寒</title>,<text>南鄰北里絶過從。龜縮茅齋廢屐筇。逼骨嚴寒凡幾日。沒牛深雪最今冬。龕中梅意三分退。砌上松形數尺封。煖酒微醺猶浩氣。晦翁遊躅祝融峰。</text>
<title>次韻。槎川。</title>,<text>詩書生活復琴樽。一二親朋唱和言。老境他無人事擾。閒居是亦聖朝恩。春風洞外時騎馬。雨雪墻東久閉門。龜縮過冬還有味。夜從燈下弄孩孫。</text>
<title>次韻。柳仲新。</title>,<text>今日多陽氣。前橋氷泮川。梅心猶舊臘。山意欲新年。隱約棲墻雪。依微籠樹烟。立春知不遠。從此漸暄天。</text>
<title>從姪謹行新搆小堂。占贈。</title>,<text>書屋專幽靜。臨湖得樹陰。汝能氷玉質。人易馬牛襟。先覺從遊久。遺經講究深。瞿余終暴棄。多負少時心。</text>
<title>親耕歌 己未</title>,<text>上之十五年正月。東郊籍田命親耕。觀耕臺下齋一日。先農壇上祭四更。皇天后土昭有臨。鑒我君王爲民誠。天明易服臨寶畤。載穿濕屨勞玉趾。太僕郞官牽兩牛。牛被靑衣駕耒耜。王執耒耜行五推。于時樂作懽聲起。左右公卿進以次。七推九推輒加二。然後農夫混同耕。亦許耆民環列視。靑箱撥出九糓嘉。軟土播來百畆易。十里圻坰靜埃氛。五色㫌旗映晴雲。昆蟲蠢動草木榮。瘖龍跛躄擧欣欣。還宮翌日又勞酒。咸曰今年大豐云。嗚呼盛事覩今日。三百年間僅再有。小臣敢作親耕歌。遙向天門拜稽首。</text>
<title>晩梅。仲新有長篇。以短律答之。</title>,<text>一自梅開後。重修久廢詩。暗香微嗅得。貞態靜觀知。花較前年盛。春留幾日遲。箇中奇絶處。蟾影半窻時。</text>
<title>再疊。仲新來話。</title>,<text>睡起晴晴日。閒來事事詩。草心庭色見。花信鳥聲知。室靜留賓穩。家貧買酒遲。逢春翁意思。殊異少年時。</text>
<title>國賓以酒見貶。槎川有詩次韻。</title>,<text>朝夕登科故自停。高才誰復薦明廷。重嗟一宦洪川縣。不許開樽近水亭。</text>
<title>疊韻。憶莘老。</title>,<text>寄在郵亭裏。思歸古峽東。未知觀察使。能識老騷翁。蒭荳縻官事。桑麻問土風。時於錦水上。嘯咏月明中。</text>
<title>漫吟寄槎川。是日移官司議。</title>,<text>平生素計在湖峰。垂老幽期但菊松。宦路磨驢循故迹。世情雲狗幻新容。書因眼眚繙多輟。酒爲腸衰醉未濃。雨後凉風吹動我。隔岡詩叟去相從。</text>
<title>疊韻。思杏洲。</title>,<text>薄宦縻人拂袖遲。逢秋倍憶杏湖歸。扁舟下後林園涉。諸姪携時野老隨。魚蠏縱橫新稻飯。鷺鷗親近舊簑衣。澄江十里亭前濶。何似官廬對小池。</text>
<title>又酬栢翁</title>,<text>蹣跚老脚出門遲。出輒尋君竟夕歸。世上不知他勝事。巷中惟有此相隨。新詩滿紙花參座。小酌醺顔月照衣。秪可如斯年歲送。好人家又好臺池。</text>
<title>訪栢翁次韻</title>,<text>昨日仍今日。東家復北家。往還忘白髮。遲速問黃花。好句從君聽。新醪爲我賖。年來衰脚力。猶此澗邊沙。</text>
<title>疊韻。眎諸友。</title>,<text>交期共指百年長。槎老蟾翁又栢堂。風雨陰晴頻許馬。歲時伏臘或烹羊。飛花老柳靑門側。流水閒雲白麓陽。到處相携多樂事。殘生痛飮信行藏。</text>
<title>夜半睡覺</title>,<text>肺病冬常苦。宵寒未御盃。已知盈尺雪。先念在龕梅。櫪馬蹄頻鼓。窓童鼾卽雷。心明眼故闔。點檢一生來。</text>
<title>雨晴獨坐對梅</title>,<text>久雨今朝霽。窓明日乍寒。吾常無事坐。梅漸有情看。里會持杯倦。曹衙束帶難。調痾仍習靜。衰老在家安。</text>
<title>出直歸家</title>,<text>歸家兒已掃軒房。窻日分明一線長。先啓梅龕觀宿蕾。仍披詩軸錄新章。孩孫弄聽啁啾語。榼酒携斟琥珀光。種種閒情存這裏。此翁誰道作官忙。</text>
<title>端敬王后復位祔廟祭班口占</title>,<text>中興當日去宮寃。二百餘年復位尊。此事無前光列祖。精靈不昧待神孫。徽明邦禮儀文擧。聳感人情物色存。班末小臣參覩幸。抱痾奔走敢爲言。</text>
<title>柳仲新來話次韻</title>,<text>逢迎談笑日西斜。多喜君家近我家。階上松披新霽雪。案頭梅照半開花。淸詩動耳生靈籟。煖酒盈杯起細霞。官有暇時須數見。一般衰抱悵年華。</text>
<title>鄭后僑來告西關行。次槎川韻書贈。</title>,<text>平生身世自悠悠。曾作扶桑爛熳遊。白首又鞭西去馬。雪中山水幾名樓。</text>
<title>亡室練祀</title>,<text>一送家人地下歸。此翁顔髮頓添衰。衣溫食飽兒能是。簟淚盆歌我則非。身世自悲孤坐處。閨徽空憶少眠時。傷心練祭居然過。翳翳音塵遠漸微。</text>
<title>元日。次栢翁示來韻。庚申</title>,<text>元朝起坐撫躬憐。衰齒居然六十年。回顧一生何事業。自從多病但慵眠。梅花影外春旛動。風雨聲中曉鼓傳。詩出北鄰增感抱。薄官吾亦阻瀧阡。</text>
<title>疊韻。和槎川。</title>,<text>別久春還各自憐。吾爲盡甲子稀年。烏紗薄祿慚奔走。鶴氅深齋穩睡眠。酒席差池梅塢會。詩篇絡續栢堂傳。偸閒早晩騎驢訪。故苑城邊碧草阡。</text>
<title>慨世</title>,<text>憂國誰匡濟。隨行幾有司。事從窮理得。忠自孝親移。邪正難容混。行藏貴適宜。吾門一誠字。三復退翁詩。</text>
<title>亡室祥日。示勉行。</title>,<text>默察阿兒儘廓然。光陰倐忽到朞年。禮從聖制除縗絰。神祔祠堂撤几筵。病枕依俙前夜夢。泉壚杳漠後生緣。卽看狀草驚惽眼。能爾形容乃母賢。</text>
<title>大妣殿尊號賀班。病未進參。諸友故宮之會。亦未赴焉。</title>,<text>公私兩事最心關。魔戲揶揄苦未刪。佳約竟違西苑會。盛儀空想北宸班。長秋綵仗嵩呼裏。諸友吟樽草坐間。終日虛齋堪寂寞。小詩聊自破愁顔。</text>
<title>口號寄蘇厓柳仲新</title>,<text>爲問蘇厓老。春遊興若何。池光經雨淨。花意向陽多。白飯羹香艾。芳醪膾小螺。好詩應滿紙。胡不袖來過。</text>
<title>重三日。仲新光甫，洪姪應寅。持酒來會共賦。</title>,<text>溪流始響柳依微。山色新晴鳥競飛。病起佳辰浮白好。春寒今歲踏靑稀。豪情誰更羲之筆。老興吾將點也衣。同里數翁頻會醵。盡懽隨處醉扶歸。</text>
<title>宗家漢書評林。歸從姪善行。感而有作。</title>,<text>漢書唐本百朋珍。藏在宗家六十春。兄弟相傳先祖語。子孫須待大科人。向來期望嗟吾老。今日榮光見汝身。編帙手摩多感緖。谷雲題墨宛如新。</text>
<title>疊韻。訪一源活埋菴。</title>,<text>溪橋信馬午風微。楊柳村邊早燕飛。嶽下有人今世獨。庵中合席近年稀。生新別味烏麻餠。依舊閒情鶴氅衣。吾已解官無一事。對君終日却忘歸。</text>
<title>次栢翁韻</title>,<text>吾衰遽已六旬年。點檢平生一嘅然。拙宦何能行己志。窮途不欲受人憐。文章用力今休矣。淸白承家尙勉旃。儀府冷官君莫笑。病夫惟喜得閒便。</text>
<title>凝香閣酒會</title>,<text>酒席酬花節。靑錢出白川。身輕春服後。軒靜午池邊。勝會能連日。韶光又一年。每看黃閣址。多憶國初賢。</text>
<title>雨中穌厓柳仲新寄詩走次。</title>,<text>久雨堦庭長碧苔。小扉惟待故人開。雙松間石新裁整。繁菊離盆好散栽。終日何爲無語坐。思君不見有詩來。悠然起興身忘病。吟哢移時欲把盃。</text>
<title>穌厓來過說詩。次韻。</title>,<text>有官還復隱墻東。老去尤難世俗通。家近三淸居得地。閒無一事臥書空。盆篁過雨生深綠。階藥經時墜淡紅。多喜柳翁頻訪我。新詩每在不言中。</text>
<title>閱高天鴻所藏詩帖。感次曾王考竹所先生和李南谷韻。</title>,<text>六旬烏帽未歸鄕。詩帖看來起感長。先祖爲憐南谷滯。後孫今愧老儀郞。</text>
<title>卽事。用前韻。</title>,<text>好客聯翩破睡鄕。話言消了日長長。比鄰從姪洪司馬。垂老新交柳正郞。</text>
<title>與李遠甫 衡鎭 柳仲新。會話光甫所。</title>,<text>平生閉戶苑城東。薄宦猶嫌世路通。鄰舍酒懽當落景。故人詩響滿晴空。隆炎竹色侵杯綠。過雨榴花照榻紅。老去殊難親舊會。此筵多幸寂寥中。</text>
<title>次栢堂。詠蓮韻。</title>,<text>亭亭出水去塵沙。千百花中最爾荷。時或翩翻圓翠盖。絶無雕飾淡紅葩。風淸薰馥來何遠。雨灑明珠落更多。邪念自消奇翫裏。始知濂老命名嘉。</text>
<title>過槎川</title>,<text>久別欣相對。鬚顔兩宛然。深扉停倦馬。高樹聽凉蟬。節物君詩句。生涯我睡眠。何由頻合席。樽酒慰殘年。</text>
<title>疊韻。士相兄來話。</title>,<text>貧盤不嫌薄。麥酒亦醺然。霽色看飛鳥。秋聲在晩蟬。君來便勝會。客去但慵眠。每日閒無事。悠悠送歲年。</text>
<title>戲次士相兄韻</title>,<text>務勝眞言少。志形謔浪宜。靑眸還敵國。白髮便童兒。狂態衣巾外。爭端酒食時。中存深愛意。觀者有誰知。</text>
<title>七夕雨中</title>,<text>雨中庭草半成荒。盆卉開紅細送香。倐爾流光當七夕。幾何佳節届重陽。多衰易怯秋凉早。少睡先知夜刻長。身上薄官猶未解。衝泥昨日一奔忙。</text>
<title>次韻。述悲。</title>,<text>人生夫婦重人倫。每擬湖鄕作邑鄰。寒簟可堪周甲歲。分麾適在悼亡辰。徒然五馬蛇山路。那得雙轎雀水濱。一哭西門今有便。撫孤重惻舊家貧。</text>
<title>赴玉溪省掃楊山。次思叔韻。</title>,<text>微官五馬亦云榮。不肖徒然藉父兄。白髮羞稱新郡守。靑氊恐墜舊家聲。一生窮巷惟孤卧。六載先山再此行。詩和卯君多苦語。半千里外別離情。</text>
<title>廣津別思叔</title>,<text>回頭見爾立江涯。認是孤懷未忍離。停馬漸看舟遠去。歸家空遣夢相隨。行人豈與留人異。兄意當推弟意知。俱在年衰心已弱。一杯雙涕解携時。</text>
<title>水仙亭。謹次白軒公板上韻。</title>,<text>亭古丹靑落。荷衰水澹時。先生詩在壁。一讀後孫悲。</text>
<title>小郡</title>,<text>南路初頭一小郡。大芚山下地形偏。民家邑底强三百。糴穀倉中摠七千。需廩稱殘秋貸食。簿書雖少晝難眠。使君官况多酸楚。數月經來日似年。</text>
<title>九月卄七夜臥念思叔明日弧席。疊前韻。</title>,<text>官齋竟夕事紛然。夜枕孤吟得一聯。吾弟明朝誰共飮。老兄千里卧無眠。葡萄影畔開弧席。黃菊花前咏雪天。頭白餘生顔久隔。相思獨有夢相牽。</text>
<title>除夕</title>,<text>從古人情惜送年。郡齋除夜悄無眠。松篁舊宅心長往。香火先山夢但懸。簷際星河方錯落。壁間燈燭故依然。明朝我齒爲周甲。虛度平生儘可憐。</text>
<title>寒食日。述悲。辛酉</title>,<text>寒食今朝是。先山想祭時。墓莎能舊㨾。堦樹或新枝。歷歷年前事。依依路上詩。餘生再作邑。不洎有深悲。</text>
<title>早發素沙</title>,<text>危橋渡後緩其驅。野外雲山似畫圖。依垞甖缸新酒媼。入林鎌斧老樵夫。風頭欲雨飄征盖。日影將烟散綠蕪。筋力漸知時月减。促歸猶未趲程途。</text>
<title>歸家翌日。次槎川韻。</title>,<text>飄然拂袖落花風。不道歸家歎屢空。暫去湖南慵太守。終爲洛北病詞翁。身閒五馬辭門後。詩在新鸎囀樹中。秪是槎兄遲合席。相思無異滯珍同。</text>
<title>送兒訪嶺醫。書其扇面。</title>,<text>携歸屬耳復相離。衝冒炎霖送訪醫。五百程途三朔別。兒憂父病父憂兒。</text>
<title>四老會。申兄士相戊午生。柳仲新己未生。洪晦汝 啓章 庚申生及余辛酉生。輪次設酌。</title>,<text>四會終條理。團圓此老堂。杯盤簾內出。談話竹邊長。地得三淸近。霖生五月凉。邇來吾輩事。離去莫相忘。</text>
<title>閉門</title>,<text>閉門長夏閱晴陰。庭院寥寥草色深。無慮無思終日臥。看花看竹有時吟。平生嶽老如相絶。咫尺厓翁亦不尋。非直愛閒衰倦甚。今年又失去年心。</text>
<title>思叔移家白門。內懷甚作惡。</title>,<text>相離非復向來情。終日無言坐負楹。雲際謾瞻歸鴈影。月中愁聽亂蛩聲。百宵連枕忘衰境。數里移家若遠程。夜久始眠眠卽覺。覺初如昨一呼名。</text>
<title>錦平尉賜几杖宴後。有詩求和。謹次以奉。</title>,<text>儀賓几杖最殊榮。曾有淸平又錦平。御什聯翩雲彩擁。宮樽㶑灧日光明。秦樓杳矣三生夢。仙樂轟然一等聲。登殿誦書如少壯。九旬頭上壽星橫。</text>
<title>雪堂會。次洪姪士賓韻。</title>,<text>日晩蟬聲亂。秋晴嶽勢尊。頻敎吾輩會。有此雪堂軒。事業惟詩軸。風流卽酒樽。却忘城市裏。終席絶塵煩。</text>
<title>鄭公理 彦燮 燕行別語</title>,<text>復雪嗟無日。金繒過百年。每冬新使价。沿路舊山川。爾爾循䂓事。陳陳送別篇。故人相念語。衰齒大寒天。</text>
<title>晨枕有占 壬戌</title>,<text>續續雞聲至。微微曙色明。林禽棲已動。槽馬老猶嗚。靜臥衰年感。春和萬物情。身閒本無事。日出事還生。</text>
<title>次鄭后僑韻</title>,<text>閉戶寥然卧此翁。雪花飄灑又東風。山容柳意知何似。正月春光黯黮中。</text>
<title>書懷。次尹伊聖 得莘 韻。</title>,<text>東圃老翁何爲者。暮年薄宦先蔭藉。守拙居閒性所喜。求世干人卽未暇。黽勉暫赴兩峽邑。顚沛而歸是故舍。養痾經年卧閉戶。有朋同巷休命駕。玩賾亦倦文墨間。疏暢時步階庭下。庭深好有花草列。門僻絶少賓客迓。秪是心神非舊我。數數暈旋無晝夜。問醫服藥豈效驗。有酒留缸未倒瀉。白首將死何所就。靑氊舊業書滿架。三尺古劒掛在壁。枕頭夜夜龍光射。寓心託身卽此物。雖老莫許他人借。維書維劒奈爾何。歲月如流不我貰。仰看高天亦已老。一任腥塵暗華夏。</text>
<title>病中。次穌厓故苑韻。</title>,<text>臥想諸公遊故宮。聯翩巾袂樹林中。幽深地近三淸洞。晴穩天無一點風。宏沼更看經雨碧。餘花可愛殿春紅。憐余主約還違約。伏枕孤齋歎不窮。</text>
<title>士相兄步來。士賓亦至抽韻。</title>,<text>團歡曾不一旬虛。一笑犂然百念除。又見白頭徒步至。政當黃鳥數聲餘。形骸歎我衰遲甚。筋力奇君少壯如。更喜能詩洪姪在。兩家中半卽其居。</text>
<title>寫懷</title>,<text>處在三椽室。心如百尺樓。雲陰頻墮雨。菊色尙留秋。對酒深交分。逢人好話頭。却忘身上疾。何况世間愁。</text>
<title>再疊。屬槎川脚疾。</title>,<text>脚疾成閒趣。平生臥一樓。溪山對左右。詩畫送春秋。黃菊新開眼。烏紗久去頭。知音復誰在。病圃近離愁。</text>
<title>次思叔述懷韻 癸亥</title>,<text>相看次第老衰人。忍耐分離近十旬。在世孰無憂患事。開顔難得弟兄親。連床棣萼殘輝動。回首松楸感涕均。酬酌一杯淸話穩。坐傍欣有閤梅春。</text>
<title>石老人之嶾持詩軸來請和。率副。</title>,<text>昨也槎翁座。今焉圃老前。身輕芳草徑。興滿杏花天。剝啄欣窻外。瓊琚散枕邊。奚惟嶽下勝。是處亦雲烟。</text>
<title>安濟州 慶運 誦傳從祖靑岳公板詩。感次。甲子</title>,<text>堪悲此什百年過。從祖嘉徽繼舊家。隻手曾排秦相議。高才空莅濟州衙。平生節操心如玉。餘事文章筆有花。賈誼明時偏困厄。長沙賦鵩鬂全華。</text>
<title>稷衙從嫂氏晬辰。勉行有詩。次韻。丙寅</title>,<text>七耋年高筋力强。新春晬節小筵張。舊家䂓範傳無墜。諸子聲名訓有香。爲大夫人稷山邑。稱賢婦女杏洲鄕。病頹床枕心猶往。聊和兒曹獻壽章。</text>
<title>叩馬諫東伐</title>,<text>微子去之箕子奴。特立何人山岳崇。難兄難弟二丈夫。宇宙中間孤竹風。方當天吏底天罰。獨有危言驚聖聰。高風緬邈讓國日。北海之濱湛樂融。傷心王室日如燬。牝雞司晨刑柱銅。西方聞有善養老。盍往歸焉携手同。岐山鳳去世代變。白日兵出㫌旗紅。驚心駭眼此何爲。報道眞人衣一戎。三千同德八百會。翠華拂天來向東。壺漿百姓處處迎。孟津千里驅羆熊。孤忠欲扶萬古常。此日排入千軍中。兵前屹立正色言。叩馬未識天威雄。秋霜烈日照肝膽。一語凜凜披丹衷。爲人臣子是可忍。子而非孝臣非忠。親喪不葬載木主。大邦爲讐張矢弓。昏君亦豈不悔悛。不然事或如桐宮。干戈從事卽不可。大義君臣歸掃空。雖知撥反爲蒼生。竊恐其弊開無窮。三分有二尙事一。至德胡不追先公。倫常欲絶手欲挽。鈇鉞當前忘有躬。周旋左右彼何人。可笑區區東海翁。宗周耻同白馬朝。採薇西山嗟命終。</text>
<title>愧君猶食首陽薇</title>,<text>孤竹淸風吹宇宙。首陽悲謌無是非。兵前叩馬義色凜。亡國餘生安適歸。周家天地不欲立。一片靑山殷日暉。佯狂何必作人奴。白馬可笑朝王畿。離塵逈保玉雪操。並美尤難兄弟依。昭乎日月揭炳炳。峻如山嶽瞻巍巍。宣尼鄒聖迭褒許。志士幽人爭歎唏。高名剩占聖之淸。後世於君誰敢譏。然君一着尙有疑。採薇當時持療饑。西山亦自武王土。綠芽問是誰家薇。姬天雨露遍海內。草木處處春芳菲。微陽嫰莖茁兒拳。日夜沾濡如許肥。惟蔬與粟豈有間。不食初心無奈違。盈筐狼藉厥土毛。潤吻霑丐君恩輝。貞心反爲口腹累。大義虛犯干戈威。山中作一食土民。世外休道披蘿衣。充其操也豈若是。下飮黃泉方庶幾。千秋難免指斥言。此事非是瑕疵微。東韓學士拜廟詠。詭論新奇今古稀。詩中預道自家事。伏節他時終禍機。</text>
<title>笑誇三條帶</title>,<text>黃袍天子垂玉旒。有帶如何天與大。三條素練裂銀河。拖自崑崙導嵩泰。逶迤遠勢繞東南。環抱荊揚與吳會。千藩盡入範圍內。五服無出旁支外。星辰日月動光彩。草木雲霞生繡繪。紛紛帝王失整頓。往往衣冠浪顚沛。烟氛久染五季涴。洗濯今無一點壒。翩翩毬馬自東來。嘉爾錢王好冠盖。彤墀別有再拜獻。一圍天犀瑞香藹。中心嘉貺固云美。或恐奇珍啓侈忲。皇家所置異乎玆。非玉非金亦非貝。維淮與汴又楊江。是乃天王三大帶。維持寶扆此爲足。此外無帶元無害。人間百紳但圍束。地上三流廣沾丐。千金誰敢筮笥沽。萬世其將邦域賴。朱梁舊贈尙在否。可笑君家此癖最。常山寶符豈等間。魏王明珠大狼狽。厓山落日帝舟覆。帶兮帶兮亦無奈。</text>
<title>轅門見樊噲</title>,<text>平生不畏居巢翁。自謂神謀遠超邁。臨危此日智難售。帳外招君君莫怪。鴻門玆會豈曾料。細人讒言痛見賣。鎗鋋四簇玉玦擧。芒碭祥雲帶愁殺。當筵劒舞計不測。五步之間勢粉薤。存亡呼吸一何急。白日低昂天地隘。區區翼蔽未足賴。岌岌危機孰能解。蕭曹在遠百騎屛。陣外誰知此境界。帷中十載運籌客。袖手無言心膽壞。椎秦壯略却無奈。黃石兵書亦閒話。蒼黃造次計安出。回想轅門有一介。抽身步出劒戟叢。事急呼爾將軍噲。堂堂八尺好身手。可付吾公大成敗。千秋曹沫劫壇事。倘見於今何等快。雄風猛氣震霹靂。項氏君臣看草芥。强兵百萬詎敢動。莊也霜鋩下風拜。鴻毛可令重泰山。慓悍終難肆狡獪。機權只在一周旋。計策吾何煩告戒。咆哮一聲擁盾入。怒髮衝冠目裂眦。彌天網羅龍有翼。玉斗紛紛如雪碎。</text>
<title>張良用漢高</title>,<text>漢高皇帝神聖姿。駕馭天下羣英豪。戰伐將軍說韓彭。治平丞相名蕭曹。是皆高皇範圍內。惟其所使徒爲勞。亡身或慘葅醢禍。免死猶鎖圓扉牢。昂莊子房不爲用。用舍機權渠乃操。身長六尺貌婦人。見之尋常佳俊髦。胸中却包大度帝。不獨神謀藏六韜。籌帷日月恣𥳽弄。箭雨天地閑遊遨。三千劒外絶棧道。乃公危如窮木猱。褒斜谷裏間步歸。乃公欣然揚彩旄。周旋使公楚猴殲。指麾使公秦兵鏖。請著之謨躡足語。公輒唯唯凡幾遭。後來劉家定大事。斯須少海安風濤。商山四鳳爲徘徊。鴻鵠歌聲生楚騷。從容氣象壓慢侮。屈伸操縱終難逃。東西左右一任意。有似蒿工輕用篙。高皇浪誇我能用。高豈用良良用高。素志惟存報韓仇。將身初不臣金刀。不肯爲臣肯爲師。平生布衣非朝袍。笑十八侯從赤松。人間富貴看秋毫。善藏其用保其身。何數鴟夷五湖舠。</text>
<title>大風三助漢</title>,<text>飛廉自是無心者。亦有弛張好手段。人間欲試大功用。三代歸來最炎漢。芒山瑞雲動彩日。已自蓬蓬南海岸。睢陽三匝一何危。赤帝存亡頃刻判。揚沙走石白晝晦。强楚千軍盡鳥竄。回看四葉欲蕭條。有意西來金節按。汾陰一響起悔心。海內倉生免塗炭。神機不復等閒售。任他中間小治亂。時來又與大耳便。赤壁欣然臥蘢喚。獰威煽起烈焰壯。舳艫灰燼江流半。金刀天地竟三助。前後功能同一貫。其來不期去無迹。造化機權歘斂散。東南西北各隨時。憀慄調刀更回換。龍舟泛處意色凄。戰陣鏖時氣勢悍。姦曹猾項震辟易。醉帝豪情轉悽惋。周旋往復似有待。炎運衰時噓不斷。無形只道大塊噫。有力誰知王室悍。扶危助順應天心。莫作尋常地籟看。熏琴舜殿解民慍。偃禾周郊排國難。臨機出力漢偏多。四百鴻基終始贊。麟臺圖畫謾紛繽。一陣靈飆功獨冠。高皇一曲儘多意。樂府千秋起三歎。</text>
<title>謝馮驩市義</title>,<text>向者聞君市喩語。知君諷我多深意。長歌彈鋏亦豈偶。不是身謀爲我地。今朝大貺最感激。市義其言一何異。人間此非可市物。白璧如山誰敢議。先王處人作蘧廬。俠士藏身爲利器。無形縱難攫而取。有方猶看求則至。君從何處買得歸。高薄層雲大無比。方其往也問所市。此意何曾賈兒事。吾儂未解有意聽。片言尋常交易利。靑銅萬貫薛民困。丈夫胸中好處置。千家債卷一時灰。公子多恩門客施。仁風滿路頌聲長。意氣亭山聳新翠。歸來不嫌主翁嗔。擧手颺言含笑視。朱門庫藏見充牣。所無維何唯是義。今行何幸爲公沽。豈以千金博一字。噫吾門舘有是賢。所謂知人亦未易。前言碌碌後怒遽。老夫中心無限愧。平生好義浪得譽。此日因人坐而致。貧窮濟活我何有。梁楚聲名子所賜。三千賓客喜相顧。一介男兒逈出類。延之上座起再拜。佩服終身無失墜。</text>
<title>歎三顧晩</title>,<text>高光早得蕭鄧輩。漢業煌煌宏且遠。經營草昧得人昌。開刱中興此爲本。中山大耳却失計。三顧當時一何晩。吟成梁甫此管樂。不是平生長隱遯。求賢一念捨此誰。王佐其人耕稼混。山中高臥似忘世。天下安危心內忖。洪鐘待扣美玉韞。轉頭光陰流滚滚。風雲契合太後時。戎馬驅馳謾殫悃。東吳天塹已割據。西魏金湯壯關鍵。三分鼎足益州弊。一隅蠶叢漢步蹇。中原已無用武地。至治奚論三代挽。時違事去盡瘁死。千古英雄泣忠懇。王孫大志見事遲。晩矣山扉三往返。遲遲春日草堂上。久貸伊人閒睡穩。荊門空歎髀肉銷。大澤渾忘臥龍蜿。綸巾倘使出山早。赤帝乾坤易撥反。良籌屢失好機會。皓首徒勞少餐飯。關張結義且莫誇。此輩雖無亦何損。經綸大手試蹉跎。匡復雄圖勢窘遁。嗟乎孔明亦未思。只合終身牢卧偃。</text>
<title>聞鍾聲自警</title>,<text>投甁豆來看黑白。數串珠時驗動靜。先賢把捉最喫緊。學者工夫此要領。同安縣裏聽鍾夜。又是令人發深省。存亡操捨早已識。入道初程大關嶺。延平門下靜坐訓。危木橋邊着力猛。年來自謂妙處窺。鑒空衡平庶幾幸。誰知此日瞿然歎。乃在安閒淸寂境。琴軒夜色湛虛明。默檢靈臺好光景。城樓人擊月下鐘。到耳金聲風外冷。公然此心便走作。却是餘音未了頃。安棲腔裏似有定。忽爾奔馳捷響影。中焉警惕若墜淵。斂膝愀然襟復整。辛勤用工果何有。循省中宵深自警。方知涵養尙未熟。莫賴平生敬字秉。鏜然其響一瞬間。悍馬翻車千里騁。神明作用固如此。倘忽毫釐動輒逞。從前爲學有未達。希聖希天徒耿耿。治心始覺致志先。然後方看百邪屛。靈明本體可自晏。庶幾春波安古井。鳴鐘幸作萬金藥。勉勉從今夙夜儆。</text>
<title>春光畫太平</title>,<text>陽春布德聖則天。三代之隆春在人。歸來叔季日蕭索。人失其春天獨春。和平上世好氣像。但見靑君描畫神。蓂庭化日轉薰殿。瑞雲祥星明八垠。朝臨玉帛會儀盛。德新盤銘治道醇。岐山彩鳳舞翥翥。禮樂文物斯彬彬。休明敎化寖陵夷。天下衰徵看獲麟。皇王制作掃地盡。黃老刑名君又臣。乾坤慘惔晦且塞。風雨昏冥宵不晨。玲瓏世界似夢寐。百代紛紛相革因。靑陽獨有萬古春。歲歲年年光景新。噓生一團藹天地。發育萬物紛縕絪。薰然三十六宮氣。宛爾雍和煕皥辰。山靑水暖草木榮。有似仁君流化均。飛潛動植揔欣欣。彷彿康衢歡萬民。韶光爛熳惠澤洋。制度文章交彩珍。分明畫出太平世。至治煥乎馨香臻。丹靑活潑造化妙。好箇鋪舒隨意陳。東皇本非繪事手。是何繁華摹逼眞。雲行雨施默運機。貞盡元回如轉輪。蒼生壽域問幾日。化翁春臺惟九旬。從知上帝好生心。長待人皇行政仁。安窩老夫歎氣數。杜鵑前夜啼天津。</text>
<title>下馬呼萬歲</title>,<text>治蜀誰承孔明躅。乖崖定是留侯裔。帷中奇筭錦囊智。留與斯人千百世。平生善用第一處。最是呼嵩倉卒際。三巴天地草創餘。一邦人心易乖戾。譙樓燈燭坐通夕。更鼓分明肅軍制。平明廣野大閱武。百隊豼貅鼓勇銳。無端一聲霹靂震。環視千軍左右衛。初呼再呼至于三。是何軍中呼萬歲。魂驚魄褫駟不及。令禁威行勢莫逮。人懷反側莫曉意。事在蒼黃安出計。臨機善策用權術。下馬元戎混卒隷。山呼聲裏更三唱。千萬人中同一例。翹然東望一俛仰。逖矣西方杳迢遞。同將士卒萬年祝。遙獻中原聖皇帝。歸之天子事無迹。收彼羣心上有繫。將身好置妥帖地。禦下潛遏驍騰勢。天高地平在轉眄。江漢朝宗白日揭。神奇籌筭鬼莫測。造次機權人孰諦。男兒一生自有用。處變臨危隨事濟。軒然七尺復攬轡。軍令申明士氣厲。</text>
<title>題牛鑄硯滴</title>,<text>器兮對硯。形必象物。或蟾或獅。厥模匪一。我有金鑄。角者其牛。背童橫篴。堂生野幽。</text>
<title>題剪板</title>,<text>裁雖賴工。直其本性。䂓物必端。見仄是病。我宜汝則。自正人正。</text>
<title>離合體。姓貫名字。韻用二十八宿。</title>,<text>室麾客至。便一處女。出而束帶。惟一乃心。捍衛人王。股肱羽翼。長侍日旁。無人闖虛。思每贊襄。右文治張。最憎孔壬。必剪頭角。无嗣鄧攸。三省曾參。</text>
<title>又述家兒勉行字敬夫</title>,<text>頭上有冠。貌類婦女。收束之方。主一其心。人稱冠玉。雙拱如翼。見危思免。致力補虛。崎或彳亍。坦須鋪張。戒在苟且。文忌圭角。學欲貫天。大人事畢。</text>
<title>輓詞[槎川李秉淵]</title>,<text>東苑桂輪虧復盈。三淸山水爲誰淸。代興赤幟人浮慕。塵滿玄經世易輕。末路月朝生不受。九原師友去相迎。白頭白下舊游在。淚逬嚶嚶求侶鸎。</text>
<title>輓詞[栢堂洪重疇]</title>,<text>嗚呼我東圃。托契在童年。平生一里閈。唱酬幾詩篇。高風與卓識。對之輒充然。其二嗚呼我東圃。眼大空詩壘。淵叟許衣鉢。槎老與鼎峙。若論公所存。可但詩而已。其三嗚呼我東圃。百行根孝悌。終身孺慕慟。眷眷惟一弟。語或及天倫。情激必墮涕。</text>
<title>輓詞[盂山洪鳳祚]</title>,<text>誰謂驚人語。能窮拔俗才。竹林携酒入。松桂讀書來。萬戶曾何數。千篇未易裁。百年名與利。回首已成埃。其二畏友靑霞集。希音東圃詩。當時斷金契。中歲撤斤悲。舊社高槐冷。餘生散櫟畸。修文君又去。衰涕不勝垂。</text>
<title>輓詞[三湖李重協]</title>,<text>家承雅韻樂塤箎。百物傳神把弄時。功業倘來無奈命。性情流出莫如詩。啖空龍肉誰稱妙。續斷麟膠始見奇。槐檻寂寥君又去。人間那復遇鍾期。其二月日參差墮地初。同心蘭臭對門居。洞中佳興三淸水。洲上遺聞萬卷書。朋好忘形名利外。政譽推化孝慈餘。宦途離合仍衰疾。片札慇懃並榻如。</text>
<title>輓詞[淸沙金在魯]</title>,<text>大家風味見淸眞。千首詩成老更新。僻邑烟霞供嘯咏。小堂花竹寄經綸。每憐淹枕猶奇氣。纔喜移棲近德隣。少日交遊看漸盡。白頭人世獨傷神。</text>
<title>輓詞[退漁金鎭商]</title>,<text>渼湖門下昔橫經。申李騷壇許共盟。喉裏唐虞終莫試。靑丘一域以詩鳴。</text>
<title>輓詞[可湖安重觀]</title>,<text>東圃詩聲喧妙年。冏司一見卽歡然。英雄杯酒無諸子。淮海風流眇衆緣。花鳥三淸遊事最。滄桑半劫別愁偏。虞歌不用尋常語。只把交情忍涕宣。</text>
<title>輓詞[戚弟趙鳳周]</title>,<text>金石其聲玉雪姿。淸風何啻紫芝眉。人能不間晨昏地。百行源頭共一辭。其二小庭花石似林丘。十字橋東一室幽。縣紱郡符寧我累。歸來心上有天遊。其三詩家習氣似兵家。對壘槎翁大建牙。兩手相當旗鼓變。向人吾亦壯觀誇。</text>
<title>輓詞[族弟時粲]</title>,<text>幾箇詞垣喙喙鳴。驚人綺語數吾兄。知音早得淵翁許。老手爭高嶽下名。百戰蹉跎餘寸鐵。一官潦倒止雙㫌。籯金不必佳兒與。錯落明珠篋裏盈。</text>
<title>輓詞[族庶弟益謙]</title>,<text>三洲門下廣聞知。四友堂中奉榘槼。雪月風花都寓意。先生高處不要詩。其二咳唾千篇欝老蒼。文章自作一家程。晩來所就知何似。陸禰軒兄豈斷評。其三菊庭蕉院點塵無。一榻詩書寄自娛。間出高談驚客座。平居未信太枯臞。</text>
<title>輓詞[昌山鄭來僑]</title>,<text>三洲門下早摳衣。童丱聲華動泮圍。瑰作合登淸廟雅。末官纔得兩城麾。漳濱沉痼終年疾。洛社荒凉萬事非。湖海睽離生死隔。緘詞付褫淚交揮。</text>
<title>又追述</title>,<text>事事言言動慕親。公於衰世篤天倫。卽看輿誦交黃閣。終使香名達紫宸。官止玉溪才固屈。贈通銓部寵還新。文章行誼同傳美。輸與風人詠歎頻。</text>
