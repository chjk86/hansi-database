<title>貧賦</title>,<text>士有冠十年食三旬。居容蝸褐懸鶉。賈鼎無火。原甑有塵。想其人苦無此比。跡其心常有好容。苟非志道之君子。其何能樂此屢空。有搢紳先生。高車大蓋。從者如雲。遍身綺羅。盤饌羶葷。揚揚自得。其氣如虹。揖我謂我。吐出心胷。曰草船兮柳車韓送竆。登岡兮涉海揚逐貧。傷哉貧也。安分幾人。士之仕也。道在必伸。躳耕隴上。餒在其中。何子之困竆拂鬱。若於此焉將終。富與貴是人之所欲。難乎免於今之世。服美于人。輕煖適體。食前方丈。芻豢悅口。高臺廣室。子何不取。玉堂金馬。子何不欲。貧且賤焉恥也。吾與爾而縻爵。何乃自苦如此。况浮生之局促。盍歸乎來。富有千駟萬鍾。盍歸乎來。貴有六卿三公。言未旣。士乃囂囂然曰。先生休矣。我且直之。貧不隕穫。宣尼訓辭。竆不失義。鄒孟明誨。是以士生天地。守身爲大。此身一失。萬事瓦解。守之如何。樂道而已。祿利外物。天爵內美。求諸內不求諸外。焉往而不得貧賤。飽飫仁義。膏粱之所以不願。衣被道德。文繡之所以不好。其氣浩然。慊而不餒。惡食何恥於謀道。令聞廣譽。足以施身。敝裘無憾於共友。積中發外。何似晉楚之富。達尊良貴。孰與趙孟之貴。子以其爵。我以吾義。子以其富。我以吾仁。此所以君子憂道而不憂貧。一簞一瓢。綽綽有餘。不貴玉堂。安宅是居。不羨金馬。禮門是由。道直己之亦樂。枕曲肱之何憂。如使余而欲富。亦可求於執鞭。然無益於得也。柰有命而在天。義所在而順受。貧自來而常隨。非其義則不取。知富來之何時。儻余言之不信。請質之以古人。隱約平寬。樂不改陋巷之春。自樂堯舜。道不貧畎畝之中。一竿竆困。東海匪熊。十年抱膝。南陽伏龍。雖身世之阸竆。焉富貴之能當。古之貧士。率以爲常。今之貧士。何獨不然。余所以貧而無諂。余所以竆且益堅。是之謂士之常也。知我者其惟啓期。搢紳子於是顔厚有忸怩曰。昔我孤陋。昧道與義。今乃大覺。穀亦可恥。敬聞命矣。辭富居貧。旣而士乃幡然改曰。子徒聞一。吾請具陳。不仕無義。君臣有倫。河淸千載。利見大人。何不一起。堯舜君民。何必安貧。獨善其身。易不云乎。君子經綸。</text>
<title>種松賦</title>,<text>余嘗憐花卉喜封植。挹晩節香砌有菊。合幽人佩庭有蘭。朝於斯兮暮於斯。謂將保乎歲寒。嗟脆物不可以久榮兮。惜風摧而霜殘。歲云暮矣。誰與盤桓。夫孰若冰崖之上雪壑之中。落落盤踞兩三株松。後彫之貞心不改。貫四時閱千歲而長終者乎。余乃取爾寒姿。慕爾勁節。惜巖罅之孤秀兮。思手植爲庭實。於是陟彼崔嵬。言采其根。將數尺之屈曲。來半畝之荒園。埽蒼苔壇。破一掬土。築之密兮培之平。效隆駝之種樹。順其天兮致其性。冀枝葉之峻茂。風來今日。縱未聞十里之竽。結根他年。庶可見千歲之苓。嗟爾松兮。豈栽植之徒然。方其飄風發發。雷伏竆泉。綠謝靑殘。何草不黃。爾於此時。鬱乎蒼蒼。鶴徘徊於葉底。龍屈盤乎枝間。童童靑蓋。引淸風於西山。亭亭直榦。邁高節於北海。堅貞可想。苦操猶在是。余心之愛爾。非有待乎成陰。將欲開三逕。一擬七賢林。目對鸞棲。手拊虬枝。占春痕於殘雪。聊卒歲以相依。嗚呼靈均餐菊。非取霜英之徒美。濂溪愛蓮。以其有似乎君子。惟玆種松。何以異也。嗟哉我生。生不時兮。十載林泉。與俗背馳。人莫我知。知我者誰。惟我與爾。願爲他日之棟梁。因撫孤而歌曰。園有松兮出衆芳。山有人兮不尋常。松邪人邪。毋託根於桃李之場也。</text>
<title>贈別陳差官 戊戌四月。陳差官等四人。來宿敝廬。皆南京人。能文章。</title>,<text>逢別匆匆似夢中。酒盃將盡恨無竆。他時若得長相憶。情義何論異土風。附陳次韻操戈勒馬武戎中。萬里關山路不竆。昨日幸逢尊駕面。今朝分別付東風。</text>
<title>送金使君 弘微。號省克堂。 入府。己亥</title>,<text>送使君送使君。于彼落日雙溪濆。雙溪之水向東流。日夜帶恨波沄沄。臨風回首再余拜。暮角聲中心欲焚。今來太守舊銀臺。凜然一鶴超雞羣。烏臺雞舌幾夙夜。袖裏謇謇懷彈文。那知一夕夢三刀。一堂風雲千里分。牛刀來割百里雞。子惠一心誠慇懃。猶嫌一夫不被澤。寂寞山縣臨淸芬。書生何幸辱賜坐。談笑猥承春氤氳。發刃雄才此日見。生冰雅論當時聞。川程旌節遽爾回。滿懷離思何紛紜。胷中幽蘊有誰知。但將一語方云云。陋邦民力喪亂餘。積歲從賦多辛勤。今年幸承杜母恩。饁彼南畝閒耕耘。專而不咸非不惜。柰此竆民勞骨筋。願言從此鎭長在。竟使赤子涵 二字缺。風前語罷各分襟。臺柳新愁千緖紛。送使君望眼寒。山外茫茫西日曛。</text>
<title>遊周房山 五首○甲辰</title>,<text>三圍洞攜筇遠向紫霞城。象外乾坤日月明。風渡澗邊花半落。雲收峽裏雨初晴。溪山有契渾如待。魚鳥無心自不驚。政是三淸名勝地。孰云東海擅蓬瀛。周房寺遙尋鍾響到周房。靜臥山牕客夢涼。祝佛但看孤燭影。供齋惟有破爐香。千年怪石名天矢。一幅生綃繪地藏。莫向山僧問故事。山僧之說信荒唐。諺傳洞口有澤。多金鰲。當時監務取其鰲到寺。膳夫胹以進。臨餐。忽白晝雷雨暴作。有黑石大如鵝卵隕自天。透瓦屋剝牀。監務遂喪匕。因疾作數日死。至今名其石曰天矢云。瀑布晩向飛流峯。吟筇巖上歇。懸紳訝玉龍。爽氣驚秋節。何年天上河。來作人間雪。日夕濯塵纓。銀潭更淸澈。靑鶴菴金塔峯前望鶴臺。臺邊瀟灑 一作白雲深處 一菴開。牕臨碧澗淸聲近。門對丹崖疊影回。臥榻不知仙夢冷。憑欄方覺世緣灰。山僧豈解遊人興。却問遊人底事來。龍潭大遯之山天所護。中有深潭千丈注。層濤疊浪日呑吐。幽怪穴長不可俯。人言此地龍作主。神物蜿蜒千萬古。潛藏或躍德施普。曰暘而暘曰雨雨。雨順風調歲豐裕。甫田年年十千取。偉哉神功誰比伍。靈變不測何雄武。如何去歲不我顧。旱魃如焚焦下土。一豚一壺潭之滸。空使農夫拜傴僂。然而不雨是何故。無乃罔念民之苦。假令吾民向天籲。視聽自我天應怒。終敎眞宰命發捕。帝箸下腹嘗其肚。寒潭薄暮起層霧。怒濤千尋髮欲豎。閒吟此夕題數句。一語爲寄龍王府。</text>
<title>靑鶴洞。戲贈任上舍卓爾丈。屹。號龍潭。</title>,<text>詩仙來作遯山遊。萬疊層巒一筆收。莫向人間傳勝景。却嫌塵世識靈區。</text>
<title>醉仙臺。贈李使君 瑗。</title>,<text>靑鶴千尋壁。周房萬古名。人間五馬客。菴上一書生。石劒連天聳。溪花映水明。仙臺須共醉。莫道酒罇傾。</text>
<title>明智齋閔公 樞 輓 乙巳</title>,<text>八十年來大夢回。世間人事摠成灰。靑春郡國聲名顯。白首鄕閭德業巍。子夏喪明猶有後。劉蕡下第豈無才。平生警發恩偏重。灑盡千行寓一哀。</text>
<title>屛巖吟。贈鄭姨兄慶輔。榮邦。號石門。</title>,<text>峽中千古別人間。留與詩仙任考槃。媿我每關塵世念。十年空負此江山。</text>
<title>越松途中 戊申○此下三陟敎授時作。</title>,<text>長松百尺鬱蒼蒼。路出關東山水鄕。十里鳴沙疎雨歇。海棠花落馬蹄香。</text>
<title>次竹西樓韻</title>,<text>十年多病強登樓。爽氣先驚六月秋。山脈遠從天北起。江源直向海東流。喬山落日當時感。二月宣廟禮陟。 冷炙殘盃到處愁。回首故園何日去。煙波還媿兩三鷗。</text>
<title>集慶殿。瞻拜晬容有感。</title>,<text>天造開仙李。邦興植固根。完山初月涉。吉道竟星奔。草創多年久。英雄累世蕃。一鞭寧社稷。三尺定乾坤。曆數歸眞主。謳歌屬至尊。詒謀傳聖子。垂統付神孫。雍穆當時像。丹靑此日痕。珠簾藏玉相。金券錄璿源。舊物戎衣在。新王孝祀存。陪香趨 二字缺。奉祝拜金門。望畏威儀儼。親疑笑語溫。香煙襯龍衮。淸酒載犧罇。邦國來餘慶。臣民荷舊恩。歌詩兼頌禱。回首五雲昏。</text>
<title>鏡浦臺 二首</title>,<text>昨到江陵府。今登鏡浦臺。秋含湖水遠。風卷海雲開。形勝存今古。英雄幾往來。紅粧有遺跡。懷舊思悠哉。海闊三光接。湖平萬象浮。移來雲夢澤。漂落岳陽樓。杜子東南眼。陳生徙倚秋。神仙知有分。今日鏡中遊。</text>
<title>遊頭陀山中臺寺</title>,<text>峽裏風霜重。秋來木葉黃。淸遊眞絶勝。靈境豈尋常。劒壁排雲表。銀潢落斗傍。山僧傳好語。云是小金剛。</text>
<title>龍湫 在中臺</title>,<text>瀑布三千尺。滄灣九月寒。無端起風雨。知有怒龍蟠。</text>
<title>動石</title>,<text>動之不可轉。立脚一何確。寄語隨波子。人而不如石。</text>
<title>黌齋夜坐</title>,<text>西風高樹露華飛。愁聽蛩音近竹扉。敎授爲官元冷薄。眞珠之府最殘微。山長水遠家何在。暑往寒來客未歸。莫道名韁能有力。夢魂先到釣魚磯。眞珠。三陟別號。</text>
<title>眞珠。寄汝正 柁，而涉 橃 兩舍弟。</title>,<text>旅食東關表。商吟大海隅。遙知荊樹樂。長憶鶺鴒孤。冷炙時時有。寒氊處處無。何當賦歸去。與爾共庭趨。</text>
<title>留別眞珠諸友</title>,<text>太白分關嶺。行人有別離。鄭虔爲客處。陶令賦歸時。石滑江流急。峯高日上遲。臨歧無限意。他日可相思。</text>
<title>穿川</title>,<text>何年神禹導龍門。萬古方看斧鑿痕。莫道吾東功不及。至今遺跡此中存。</text>
<title>奉送愚伏先生赴京。己酉秋。先生以冬至上使赴京。時余以副正字。陪先生入洛。</title>,<text>周詩三百幾年吟。此日朝天汝往欽。許國已輕關路遠。忘家渾覺聖恩深。殘燈玉館三更夢。細雨灤河萬里心。聞道薊門風土異。直須珍重保千金。</text>
<title>漢江。次孫季進 遴 韻留別。</title>,<text>一夜相思白盡頭。廣陵歸客夢悠悠。從知俗馬難登路。休道仙禽易脫鞲。兩地離愁隨漢水。一天秋月見吳洲。他時會有同朝喜。此別君能記得不。</text>
<title>江上九日。書懷示趙汝緝 又新。</title>,<text>江漢秋將盡。鄕關人未歸。黃花迎晩節。白酒送殘暉。憂國霜驚髮。思親淚濕衣。數聲何處鴈。今夕向南飛。</text>
<title>次趙汝緝韻</title>,<text>攜手同行不可期。夢魂先逐洛江湄。商帆落日來何晩。漢水連天去路遲。囊乏黃金從者病。衣霑白露僕夫悲。知音賴有吾君在。爲破羇懷強說詩。</text>
<title>挽李德茂 馦</title>,<text>憶得商山會以文。襟期相許擬篪壎。一鄕善士誰非友。兩地心交獨有君。長恨異時離別遠。豈知今日死生分。遙聞素幔歸泉路。灑淚題詩膽欲焚。</text>
<title>次贈徐上舍浩源 渷。湖南人。丁酉漂流居三陟。今再移靑鳧。</title>,<text>西樓淸話半年餘。一別音容兩地疎。此日重逢舊面目。海鄕消息問何如。</text>
<title>奉酬金上舍丈 震頀。號活溪。 留題壁上韻。庚戌夏。余從宦在洛。公自一善來訪敝廬。留題一絶而去。其詩云江南芳草夕陽多。來訪靑鳧水竹家。不恨故人遊宦海。深憎雲樹萬重遮。</title>,<text>感子慇懃舊意多。題詩虛枉故人家。吟來恨不成佳會。欲寄離懷路更遮。</text>
<title>次金性之 近。號五友堂。 笙潭詩軸韻。辛亥</title>,<text>懷抱何時得盡開。故留征馬暫遲回。人生聚散浮萍草。世路風波灩澦堆。四海知心君獨在。十年爲客我初來。西湖白鶴無緣報。凡鳥空題石上臺。</text>
<title>贈舍弟汝正讀書普賢寺</title>,<text>送爾山房誦古詩。鸎花春日正遲遲。妻兒消息何須念。父母平安亦已知。鴻鴈向來愁隻影。棣華今夕喜連枝。臨分更勸留旬月。猶恐爲山一簣虧。</text>
<title>贈郭同年德修 永禧</title>,<text>通籍爲兄弟。開襟託范鍾。去年都下別。今日峽中逢。客絶門長閉。官閒印久封。論懷兩不厭。夕陽已西峯。德修時爲幽谷丞。</text>
<title>端陽日。吟示洪叔京。鎬。號無住。</title>,<text>作客誰憐我。論心獨有君。竹枝歌楚俗。綵紼戲仙羣。老去驚佳節。愁來望白雲。明年何處在。強飮待微醺。</text>
<title>送鄭汝廓 彥宏 年兄入洛</title>,<text>逢別何忙忽。升沈各去留。微班容我劣。殊渥待君優。樹老龍潭暮。天高鳥嶺秋。金鑾當起草。秉筆莫停休。</text>
<title>謝寄高善承 仁繼 簡邀</title>,<text>故人能記舊年情。千里音書問死生。一臥鄕村淹歲月。夢魂那得到京城。</text>
<title>寄全性之 以性○二首○性之坐事謫扶安</title>,<text>黽勉韓山斗。悲凉屈大夫。藍關頭欲雪。楚澤影偏枯。淚逐聯行鴈。心摧反哺烏。高臺一年隔。幾憶鯉庭趨。會合知關數。逢迎定幾時。昔年同舍喜。今夕異鄕悲。樗櫟甘吾散。金環恐子遲。心中無限意。扶病強裁詩。</text>
<title>牛馬峴途中。吟示鄭得見。</title>,<text>客月虧圓鏡。歸心折大刀。途長西日短。裘弊北風高。借宿房無壁。催炊飯有糟。同行喜吾子。談笑共分勞。</text>
<title>送全沙西淨遠丈 湜 赴任蔚山</title>,<text>同是南州客。君歸我未歸。雄藩佐戎幕。薄宦絆名鞿。雨雪堪行路。風霜獨掩扉。去留均惜別。重此歎時非。</text>
<title>中殿春帖 二首</title>,<text>玉琯回春氣。珠簾擁瑞光。江沱風化遠。梅柳歲年芳。乾道方生物。坤儀重配陽。終南山萬壽。福祿與之長。幾年蘭殿協重華。休慶方看五色霞。又是春王正月日。滿庭環佩頌聲多。</text>
<title>送鄭汝廓赴任成歡</title>,<text>北風吹雪滿長安。歲暮方知道路難。今日送君湖外去。渭城三疊不成歡。</text>
<title>喜作。時愚伏先生被誣放還。</title>,<text>孰謂皇天不可諶。更敎成德護儒林。吾知縲絏元非罪。况乃朝家雨露深。</text>
<title>謝寄洪叔京</title>,<text>洛陽年少氣橫秋。當代人稱第一流。丹桂已從天上折。靑驄今向日邊遊。秋來消息何由問。別後襟懷不盡收。昨夜一聲烏鵲報。遠方千里鯉魚投。歸雲入望言言恨。片月留心字字愁。自歎風塵少知識。更敎衰疾共夷猶。淸時束帶非無計。末路投簪蓋有由。豈是權衡私取舍。秪緣樗櫟困沈浮。楊雄白首郞官久。劉向靑藜歲月遒。媿我功名飛六鷁。多君氣力健千牛。騫鵬振海三淸近。逸驥登途萬里脩。况復朝家多雨露。喜聞恩澤下林丘。南冠君子寧囚楚。東海漁翁已至周。愚爺蒙敍陞資。 松柏茂時雖可悅。波濤深處政堪憂。殷勤一語當君戒。珍重千金善自謀。堪笑此生無所得。白鷗江上汎漁舟。</text>
<title>挽僉樞權公 繼昌</title>,<text>冠冕花山世世承。太師餘烈在雲仍。從容氣象鄕閭仰。詩禮家風遠近稱。南海鱗沈天可必。西州人去夢難憑。他時會有神明報。庭畔槐陰見代興。</text>
<title>中殿春帖 二首</title>,<text>宮梅方綻雪初晴。春日春盤細菜生。地道承天元有範。乾心生物自無聲。南山萬壽瞻坤極。北闕千官頌太平。從此吾東休慶在。願排閶闔達輿情。玉漏回金箭。靑官祭土牛。恩覃小星嘒。祥逐瑞煙浮。淑氣來龍殿。粹顔接鳳樓。吾東千萬歲。邦國永孚休。</text>
<title>入直中學曉吟</title>,<text>客宿中庠夜。西牕落月明。思鄕無夢寐。獨坐數鍾聲。</text>
<title>中殿迎祥詩</title>,<text>五更金鏁啓深宮。節屆三陽報歲功。天道無爲生庶物。坤儀有則配王躳。江沱惠澤存閨範。樛木歌詩繼國風。珥筆小臣唯華祝。萬年遐福永無竆。</text>
<title>長安除夕。記夢寄舍弟。</title>,<text>每年京國送堯蓂。幾向原頭羨鶺鴒。魂夢不知歸路遠。夜來猶得到親庭。</text>
<title>與全性之訪朴奉事景行 守誼。不遇聯句。</title>,<text>步出宮城路。悠然有所思。性之。 春風煙靄晩。芳草夕陽遲。汝涉。 會面知關數。開襟未易期。性之。 歸來題鳳字。樽酒問何時。汝涉。</text>
<title>次金東籬而靜丈 允安 韻</title>,<text>藉甚東籬老。聲名愜舊聞。詞源雄似陸。詩力健如賁。交道看膠漆。時情哂雨雲。相思阻咫尺。幾日共淸罇。</text>
<title>送洪叔京南還 癸丑</title>,<text>羨君驅馬出都門。嶺外長程入故園。早晩吾當從此逝。一江煙月莫專呑。</text>
<title>敬次愚伏先生詠懷韻</title>,<text>病骨誰相問。吟頤自可支。方知簪笏地。不似釣漁時。鄕思雲橫嶺。歸期月旅蕤。秖緣恩未報。爲此故遲遲。</text>
<title>送全性之南還</title>,<text>臨分握手意何如。羡子今行慰倚閭。無限鄕心先寄去。串川東畔卽吾廬。</text>
<title>寄全性之</title>,<text>客裏風光換。開牕見碧山。高堂千里隔。遊子幾時還。竹逕經春沒。蓬門盡日關。多君早歸去。從此任閒閒。</text>
<title>送金東籬丈出宰大丘</title>,<text>故鄕佳節近鞦韆。南客思歸又一年。片夢每尋珠峽月。行人今上漢江船。風塵海內誰知己。離別人間惜此筵。君去達城如有問。普賢山下我園田。</text>
<title>挽鄭永柔</title>,<text>拆號聯司馬。分符頌帶牛。喪明雖有慟。詒厥豈無謀。竹逕人何去。茅簷月獨留。姻親吾亦忝。涕淚不禁流。</text>
<title>挽金元吉 幾善</title>,<text>一年強半在京城。親舊凋零幾度驚。已哭宋君商嶺去。宋上舍以脩。 更傷吾子漢江行。長嗟兩地相離別。况復重泉隔死生。遙想龜臺臺下路。不堪斜日倚門情。</text>
<title>南歸</title>,<text>歸歟攜手行。北風歌雨雪。尙憐終南山。回首心斷絶。</text>
<title>九日登觀魚臺</title>,<text>老去愁難去。秋來感易來。光陰似流水。身世等浮埃。海接扶桑闊。天低弱水回。黃花仍白酒。斜日強登臺。</text>
<title>趙汝強 健 酒席。敬次愚伏先生韻。</title>,<text>樹餙千重錦。江通萬疊屛。仙區元寂寂。民業足生生。世事味方苦。天時臭屬腥。何當分一半。月釣而雲耕。一作水釣且山耕。</text>
<title>矗石樓懷古</title>,<text>此地曾經百戰餘。悠悠往事但欷歔。蟲沙猿鶴今何在。城郭山川摠自如。哭泣已成歌舞日。太平還憶亂離初。登臨忍把三盃酒。恨入長江尙未除。</text>
<title>歲除。次汝正韻。</title>,<text>跳丸日月疾如奔。交泰三陽幾變坤。天道發春方布澤。人情驚老浪消魂。梅花落後腸空斷。書信看來眼欲昏。守歲年年兄弟遠。奉親寧不媿申元。附元韻聞道陽春入暮年。東風吹雪滿乾坤。白雲出峀空瞻望。靑草生塘幾夢魂。失侶孤鴻驚晩浦。尋巢倦鳥到黃昏。他時尙倍思歸念。况乃明朝獻歲元。</text>
<title>次張橘叟 慶業 韻 甲寅</title>,<text>淸詩遠邁謝宣城。句句吟來字字情。會待春深花滿發。冰溪相訪馬蹄輕。</text>
<title>歸鴈 有感而作</title>,<text>嗈嗈一行鴈。誰弟又誰兄。歸時須避繳。莫近洛陽城。</text>
<title>登母子山</title>,<text>登臨母子山。瞻望長秋月。月旣不分明。憂心長惙惙。</text>
<title>閒居詠懷。酬洪叔京，崔時應 挺豪。號樗谷。 韻。</title>,<text>門對滄江江水湝。幽人高臥但詼諧。一身衰疾年年劇。萬計經營事事乖。杜宇啼來山雨歇。陰風吹去峽雲霾。從今與子相終始。莫恨芝蘭棘裏埋。朔風吹急氣刁刁。衰病那堪立本朝。逸跡好尋塵外落。宦情還到靜中消。三年已矣齊門瑟。半世居然魏野瓢。欲向船頭煑白酒。任敎童子拾山樵。</text>
<title>送崔時應赴任輸城 五首</title>,<text>聞說輸城是極邊。程途大抵里三千。天銜長白山頭雪。地接匈奴塞上煙。男子功名雖晩矣。朝廷簡選豈徒然。今行定斫樓蘭返。莫惜金軀好著鞭。重地由來必任賢。綵衣還隔北堂前。歸田計誤陶彭澤。司馬官寒白樂天。嶺嶠八千頭似雪。渭城三疊柳如煙。秋風會待回鞭早。共汎長江一葉船。塞外嚴程接慶源。可堪攜手送征轅。白頭山北傳烽急。豆滿江南牧馬蕃。千里別離今日苦。一樽談笑片時溫。先秋想憶蓴鱸味。好趁幽軒竹未孫。自喜蓬生倚直麻。金篦幾刮眼中遮。天涯客宦君堪惜。嶺外閒遊我欲誇。關路一行無白鴈。風塵三尺有靑蛇。今歸若許長相憶。隔屋西隣卽我家。愛君風骨迥超凡。詩酒平生似阮咸。孰謂高才今落莫。吾知世路極巉巖。一年消息應全闊。千里音書倘可緘。臨別贈言言不盡。滿江煙雨濕征衫。</text>
<title>挽尹兵使 先正</title>,<text>坡平冠冕世峩峩。慶毓雲仍食報多。壯略風雲龍虎豹。雄才弧矢甲兵戈。晉陽保障今稱鐸。衛國端人更有他。推轂幾承三錫寵。褰帷曾見萬民和。紆金拖紫官仍貴。許國輸忠鬢欲皤。已喜東溟方妥帖。復看南路盡謳歌。那期嶺外三年疾。堪惜人間萬事訛。伯道有寃天可必。將星無焰國如何。風前大樹供蕭瑟。匣裏靑銅乏拭磨。自幸疎慵同契託。豈知旌櫬此經過。荒凉舊宅終南下。寂寞孤魂漢水波。哭送邙山山日暮。不堪西顧獨吟哦。</text>
<title>得崔時應書吟寄</title>,<text>秋來看取北來書。想見情懷不我疎。水竹生涯元自若。風塵宦味復何如。天邊道里三千遠。江上苔磯一半虛。壯觀應知男子事。幾時來慰倚門閭。</text>
<title>鄭慶輔兄芝浦書室八景 乙卯</title>,<text>昨夜東風到枕邊。滿空疎雨下龍淵。無端覺罷江南夢。人在瀟湘萬里船。龍淵夜雨西嶽煙霞鎖幾重。招提斜日飯僧鍾。聞來斗覺令人省。堪幸移家近碧峯。煙寺暮鍾小雨初收近郭南。書牕開盡見晴嵐。應嫌靜界煩塵躅。障得漁舟問草菴。山店朝嵐雪後層冰半沒矼。阿誰蓑笠釣寒江。千巖萬壑皆銀界。惟有蒼松獨不降。江天晩雪牛背斜陽漸隱郊。數聲吹送晩風飄。單衣短布誰家子。不識當今上有堯。長郊牧笛漁父生涯水宿興。繫帆江曲掛寒燈。遙知唱盡滄浪暮。暗逐桃花向武陵。曲浦漁燈避雪南來下晩沙。一江霜露逼蘆花。高飛愼勿求粱稻。水北雲羅爲爾遮。一作憐渠不啄江南稻。爲有雲羅萬尺遮。○平沙落鴈江上扁舟盡日維。問津何客此躕踟。如今莫恨風波闊。會有安流利涉時。廣津維舟</text>
<title>陪蒼石李丈 埈。賞方臺。臨別有吟贈行。</title>,<text>自我垂髫辱厚知。幾多蒙養賴師資。經年隔闊應關數。此地逢迎亦不期。山水煙霞供勝賞。江湖憂樂付新詩。秋來倘復開靑眼。會逐仙蹤訪俗離。</text>
<title>與東溪趙大而丈 亨道，楓厓權景輔叔 翊，方壺趙景行 遵道 陪蒼石丈。賞紫霞洞。奉和蒼石丈韻。洞在松蹄。林壑奇絶。泉石淨潔。沿澗數里。樂而忘歸。名其山曰紫霞。名其洞曰五仙。使景行緣崖而題石曰五仙同遊錄。遂列書仙號。一曰商山一皓。指蒼石也。二曰靑溪道士。指趙丈也。三曰靑鳧羽衣。指權叔也。四曰松嶽棲霞。指景行也。五曰靑鶴道人。指余也。</title>,<text>世路無靑眼。何人管白雲。名區千萬古。吾黨二三君。洞鎖泉聲合。巖排樹色分。不妨於此卜。歲暮掩衡門。</text>
<title>送別蒼石丈</title>,<text>碧峀重重鎖。丹崖面面圍。人尋方外至。筇向此中飛。把酒除愁去。臨流送客歸。斜陽無限意。明日更依依。</text>
<title>用東溪送蒼石韻。與景行次韻共呈。</title>,<text>送人歸去獨歸來。聊把深情倒淺盃。懶性從前吟詠廢。一詩今更爲君裁。</text>
<title>次雙溪亭韻 十絶○幷序</title>,<text>雙溪亭者。安德洞中修契所也。縣有東西兩川。夾斷崖爲潨。先輩亭于其上。因名曰雙溪。每歲春秋。爲修契之會。洞風敦睦。其來久矣。甲午十月。大風從西北起。屋瓦皆飛。亭子遂頹。至今但有舊基。其時吟詠諸作。皆沒不傳。獨孫上舍曄，琴上舍夢馹之作在人口。亭旣廢。洞中飮射讀法之風亦熄。余與東溪老。慨然有重修復古之意。一日與諸老少登臨。因步右韻以示意。庶幾有重新之美。惜其洞習頹懶。事竟不就。洞雲收盡峽門開。淸澗雙流曲曲廻。更許重關護靈境。此間那得俗人來。右記雙溪形勝。小築平臨石角開。樹陰深處路盤廻。名區勝景元無債。留與山翁任去來。右記亭子之美。東風吹動野芳開。紅錦離披綠障廻。剩得蘭亭修禊興。冠童扶醉詠歸來。暖日登臨眼忽開。天光雲影鏡中廻。淸風左右煩襟濯。日暮農歌領得來。萬林霜葉畫屛開。白酒黃花令節廻。落照在山人影亂。更敎明日約重來。雪壑冰崖玉窟開。剡溪移棹未曾廻。天寒送客登亭晩。喚取奚奴索酒來。右四絶。記四時佳興。昔人曾斬草萊開。飮射風流歲幾廻。從此睦婣敦舊義。鄕規千載付玄來。右記平昔盛事。氣數元來有闔開。亭臺興廢互環廻。荒墟宿草無人管。分付溪禽日日來。右傷今日之廢。十年無地好懷開。勝事從今去不廻。賴有丈人存古態。時時藜杖拂塵來。右懷古。數架今仍舊貫開。不妨吾輩共遲廻。淳風若述前人事。爭羨功名也儻來。右思重創。</text>
<title>次東溪詠懷韻</title>,<text>鼎乾吟賈島。冠掛隱逢萌。本不關塵念。而無適俗情。友朋黃鳥斷。身世白鷗輕。賴有靑溪老。相隨了一生。村僻逢人罕。情深贈句新。髮星君已老。家斗我還貧。見客衣妨敝。尋朋馬借隣。高軒今日會。堪作醉鄕民。</text>
<title>酬和姜報恩 䨞 韻</title>,<text>末路襟懷說未裁。相逢何幸眼雙開。他時白石淸江夜。一棹扁舟任往來。</text>
<title>椒泉。在浮石寺東十餘里。</title>,<text>吾聞龜城北。玆維羣山脈。峙而爲五臺。結而爲太白。何年寶水井。生此無人境。世人名以椒。一浴痊百病。水味旣冷冽。水色更淸澈。如何觱沸者。有此神醫術。八月天氣凉。甃石凝寒霜。令人訝莫親。惴惴臨其旁。解帶髮已竦。解衣膚已凍。翻身一投足。靈液腳底湧。或靜若明鏡。或動若沸鼎。或懸若筯垂。或結若珠暎。或如春釀開。葡萄初發醅。或如玉川茶。浮花椀面廻。精神自聚散。心目俱眩亂。不耐寒凜冽。漏筭傳何晩。方知氣力壯。風邪盡滌蕩。百脈疏以達。四體和以暢。不待兪扁治。安用鍼石爲。從今去沈痾。不患元氣萎。陽春動顔色。有喜知勿藥。直欲挾飛仙。淸風生兩腋。偉哉造化權。神功誰比肩。天意壽吾民。靈效豈偶然。惜爾在空谷。施澤不溥博。徒能活病人。不能醫病國。安得挽靈源。洗盡瘡痍痕。民安若泰山。國勢措盤根。我願井渫食。有孚收勿幕。受福求王明。無爲我心惻。</text>
<title>偕洪叔京。次浮石寺聚遠樓板上韻。</title>,<text>八月星河近翠欄。憑虛詞客騁遙看。乾坤納納竆何處。眼力茫茫錯某山。始覺胷襟呑宇內。却疑身世脫人間。山僧亦解淸狂興。爲道登仙也不難。</text>
<title>次舍弟贈叔京韻</title>,<text>賁趾當年舍馬徒。一間茅屋近梅湖。從他物我渾無間。免却雲林共謝逋。江渭卽今同氣遠。鶺鴒何日別懷輸。殷勤爲寄平安字。目送歸鴻到得無。卜隣今伴石洪徒。門對孤山控劒湖。愧我家貧疎活計。喜君才富免詩逋。儀形夢裏雖相見。心事書中不盡輸。垂老會當同疾病。儻能來住此間無。</text>
<title>秋夜與叔京呼韻得吟字</title>,<text>秋雨費幽吟。秋風傷客心。牕間蟲語咽。葉裏露華侵。不恨年光暮。偏驚疾病深。百盃須盡醉。風月取無禁。</text>
<title>挽活溪金公</title>,<text>池中之物席之珍。儒行如公有幾人。鳥紀聖王開姓氏。龍騰崧嶽降精神。胷襟豈弟能超俗。骨格淸奇更絶倫。聞禮家庭初襲訓。觀光鄕國早充賓。絲毫不義身何取。造次爲仁軌必遵。風月建安才俊逸。文章開府句淸新。靑春已許聲名大。半世那知命道屯。憶昨亂離歌采葍。至今江海泣竆鱗。功名有數劉蕡老。富貴無心仲憲貧。會待蛟龍得雲雨。願同蒼翠保松筠。師生大義推公敬。朋友深情許我親。契託高山流水在。殷勤朝往暮來頻。如何別後無消息。怊悵人間隔越秦。庚戌年中臨杖屨。洛陽城裏走風塵。空留寶唾衡茅下。更寄情緘寂寞濱。兩地同懷心似鐵。一天分照月如銀。生平準擬常常見。魔障誰敎事事因。離恨十年腸欲斷。訃音千里夢爲眞。茫茫永訣傷心曲。孑孑孤蹤失德隣。黌舍會文人感舊。雙溪同醉迹成陳。流光荏苒驚寒暑。孝子經營揜廣輪。丹褚却慚先輩厚。素車堪羨舊風淳。凄凉破屋依烏嶺。蕭瑟悲風起洛津。西望不堪無限意。一篇吟罷涕盈巾。</text>
<title>次東溪詠懷韻</title>,<text>嶺外三年不辦官。功名從此等槐安。孤蹤隔絶風塵裏。一病沈綿水石間。憂國有痕雙鬢白。報君無計寸心丹。玉墀金闕休煩夢。元亮衡門設亦關。</text>
<title>書齋和東溪韻</title>,<text>廢塾成陳迹。重尋話舊朋。墻餘數仞在。堂有幾人升。自歎身孤陋。還慚已百能。從今戒後進。蒙養勉師承。</text>
<title>蒼石丈以詩見寄。酬呈。丙辰</title>,<text>解綬歸來臥北牕。閒中健筆捲長江。登龍舊識應無數。烹鯉今朝幸有雙。雲樹一年違面目。風塵何處說心腔。新春又負山陰興。魂夢徒勞訪雪矼。</text>
<title>詠懷。寄呈李敬亭 民宬，紫巖 民寏 昆仲。</title>,<text>玉署霜臺舊列仙。元方不讓季方賢。靈龜見灼身何病。尺蠖求伸德益全。末路人心紛覆手。暮年交道濫隨肩。風塵一笑還成別。眽眽情懷寄鴈傳。</text>
<title>再用前韻回寄</title>,<text>中峯魁岸許坡仙。更說西都有二賢。希世大音人不識。發硎游刃眼無全。唯將懶拙攀高躅。肯向風塵效脅肩。一幅瓊琚蒙記憶。從今剩得好音傳。爛盡樵柯早學仙。晴牕還對卷中賢。詩筒好事吾何敢。道帙高風子獨全。江左筆鋒元有力。隴西詞翰孰齊肩。吟來但媿觀天小。不恨南華語法傳。紫巖詩專用莊語。故末句及之。</text>
<title>敬次先祖風乎亭韻 幷序</title>,<text>先祖副使府君家於眞城西十里。其地山回水擁。宅幽而勢阻。眞所謂隱者居也。成化間。屢擧不中。晩年亭于家之側。背山臨流。日與山翁溪友爲風詠之會。頤神養性以自老。因名其亭曰風乎。諸唱酬凡十餘章。楫曾於眞城宗家。檢得家傳遺書一部來。諸作附其中。跪而讀之。竊想其幽居自適。不慕榮利。眞趣悠然。有不讓古人風者。遂感詩興懷。與舍弟柁拜而和之。仍幷錄府君詩三章。以寓追遠之意云。萬曆丙辰春。六代孫楫再拜謹書。昔人乘鶴只空樓。古跡看來鬢欲秋。舍瑟何傷吾異撰。乘凉聊與物同流。當年氣象侔前哲。此日餘風感舊遊。自恨平生狐首願。至今無路故鄕留。附元韻弊居幸有水邊樓。樓上閒閒春復秋。三月韶光迷欲暮。一年佳節疾如流。樂山樂水成眞趣。吟月吟風選勝遊。多我老來餘一樂。弟兄無故共登留。江上淸風滿小樓。炎天高臥却疑秋。軒前開蘂三春豔。壁上題詩萬古流。六七冠童臨水詠。一雙禽鳥趁魚遊。何人會此風乎興。欲與嘉賓日暮留。安貧何必羨岑樓。數架重茅六月秋。簷外山容朝暮態。檻前江水古今流。良欣布穀催春種。爲喜提壺勸醉遊。復有淸風能濯熱。詠歸終日更遲留。附柁弟次韻手披遺稿感斯樓。世代承遷閱幾秋。春日詠歸風已邈。浴沂淸興水空流。肯誰堂構先人業。無復雲仍此地遊。追慕羹牆誠但切。忍看喬木至今留。</text>
<title>暮春。趙東溪，趙景行，李秀卿 俊成，李公直 幹 諸公見邀。病不赴。</title>,<text>杜門淹病動經春。深謝諸君問此身。花落西隣罇有酒。雨饒南澗水生鱗。沈痾不許乘新興。厚意空慚負故人。會待淸和佳節暮。鶴巖驢背共尋眞。</text>
<title>謝朴上舍子龍 羾衢 問病</title>,<text>聽說行旌過我門。隔溪瞻望獨銷魂。三春疾病形骸在。千里歸來記問存。佳節却成雲樹恨。淸罇誰慰杏花村。悠悠此日相思意。待得重還細討論。</text>
<title>靑鶴洞。和李汝挺 英男 韻。</title>,<text>昔年芒屐此徘徊。舊迹如今已草萊。仙分再緣山萬疊。詩情一醉酒三盃。天排劒石開雲障。風拂溪花映鶴臺。寄語同遊莫催返。幾勞魂夢得今來。</text>
<title>鶴洞遇雨</title>,<text>天敎靈雨濯塵襟。聊戲吾人物外尋。宦海卽今魂夢斷。此行元不媿山林。</text>
<title>望雲亭慰席。吟奉東溪方壺。題意見詩序。</title>,<text>雲影蒼茫羃地陰。川回岸豁此登臨。從知先子思親念。更見今人友愛心。白髮共驚悲喜集。靑眸相對短長吟。多情最是西山雨。箇箇隨風過遠林。</text>
<title>叢竹 幷序</title>,<text>余家有烏竹一叢。乃李古阜八豪翁所贈也。翁名瑀。自號玉山。歲庚子。自月城寓居于安德。過夏余從之遊。及歸留贈竹一盆。題詩揮筆以戲曰。我有一叢竹。愛護重金玉。今日擧贈君。醫盡靑鳧俗。自是愛翫不釋。移栽于牕前石砌之上。蓋將十七年于今。觀其根籜困於勁土。枝葉戹於風雪。形容憔悴而有貞苦不可奪之節。可歎惜也。一日東溪丈感而有吟。索和。歲寒孤節託盟完。不爲桐江斬釣竿。伊昔玉山留錦籜。至今幽砌任淸看。騷人賦後雖遺恨。溪老吟來剩吐肝。只欠此生淹病久。三春歸盡倦憑闌。</text>
<title>閔上舍丈 根孝 投以梭。戲而作。</title>,<text>鋸切鐋磋用智工。骨堅皮滑又中通。風雷莫作神龍變。經緯須成織女功。自喜文章一家出。豈愁杼柚大東空。知君投贈非無意。修己治人與此同。</text>
<title>方臺。謹次朴知府 而章。號龍潭。 韻。</title>,<text>地祕千年勝。山含萬象奇。鳴琴幽賞愜。陪席末光依。鶴馭雖難駐。龍門已辱知。還嫌歸路黑。不得絆西暉。結屋藏竆峽。遊觀最絶奇。臺因勝地擅。人得二天依。淸化誰無賴。高風我獨知。澄江更有句。端不媿玄暉。</text>
<title>酬寄朴子龍</title>,<text>憶曾臺下會。幾許縱探奇。石色天中起。嵐光雨後依。別來多苦思。病裏少親知。浪設陳蕃榻。思君倚夕暉。</text>
<title>謝寄吳景虛 汝橃</title>,<text>驄馬南來爲發棠。故憐貧病問茅堂。衰慵坐負聯牀話。一夜相思鬢欲蒼。</text>
<title>詠懷奉贈東溪丈</title>,<text>我愛溪頭老。曾來鶴背仙。雲霄從下上。風翮幾蹁躚。自謫三千界。于今五十年。精神憑水月。文筆繞雲煙。早歲充鄕貢。雄名繼世傳。泥龍爭久蟄。雲鳳必高騫。國値中衰運。朝難大將權。久長須並用。文武取才全。弓馬初收第。郞官卽備邊。前程從此遠。闊步果誰先。百里呈三異。中軍頌左旋。邊城纔奠枕。武略已忘筌。却卷桑蓬志。來尋竹簡編。長年爲久客。何處可安眠。紫府猶仙夢。靑溪定宿緣。斬松營斗屋。耕石墾圭田。雞犬桃源是。兒童栗里然。開牕有淸露。點易用朱硏。獨樂身還靜。安居志益專。論交忘少長。處世任方圜。善士誰非友。微才亦見憐。嵇車頗屢屈。陳榻豈長懸。雅論驚韓席。淸詩染蜀牋。局棋同戲謔。樽酒與留連。契託輸方寸。交親邁古賢。許心如水淡。固結在膠煎。自度摧頹甚。如何眷厚偏。平生求道義。今日歎狂顚。儒術終何補。名場浪自牽。蛇盲徒蹩。狼跋更迍邅。禁直非劉向。才名媿鄭虔。三年操瑟客。半世逆灘船。守拙官銜散。傷貧疾病纏。供廚無冷炙。對客乏寒氊。靜處心常折。思來髮已宣。登科眞不幸。從宦亦非便。行路難如此。吾儕尙愼旃。從當開一逕。準擬架三椽。靑鶴巖邊月。丹霞洞裏天。端居雖恥聖。淸坐或如禪。曲奏峩洋在。肝傾鐵石堅。耦耕甘食土。同井喜湘泉。本自依巢許。何曾藉偓佺。秋淸凋碧柳。霜重敗紅蓮。獨酌重陽酒。聊吟伐木篇。明朝如有意。莫惜過前川。</text>
<title>挽洪子固 鏶</title>,<text>人傑生江右。才名擅嶠南。骨奇山突兀。胷澈鏡淵涵。世業承虛白。文章逼寓菴。詩書元熟復。義理必竆探。公綽心無欲。司城寶不貪。高風士友讓。直舌鄙夫慚。自發梁噫五。寧嫌卞刖三。衡門開栗里。漁艇繫楡潭。寸草看誠孝。連枝有樂湛。虛名非所願。苦節分猶甘。天理論何盡。浮生數亦參。人方雕璞玉。風已折楩楠。塵土籠書笈。蟲絲掩藥龕。慟深顔氏命。寃結鄧攸男。十五年相好。幽明恨不堪。無緣奏流水。何處襲淸談。末路衰容在。靑山白璧含。平生心裏契。今日夢中諳。身病違綿酒。家貧負脫驂。他時門外路。那忍醉羊曇。</text>
<title>方臺。送崔校理季昇丈 晛 入寧海。</title>,<text>杖策扶吾病。登臺送子行。風塵一場話。江渭十年情。木落江山瘦。天晴洞壑明。還鄕知不遠。重肯此回程。</text>
<title>與權時中 重經 共宿書齋。吟得一絶。</title>,<text>空齋渾覺夢魂淸。坐到西牕落月明。天外美人今不見。一聲長嘯若爲情。</text>
<title>又用前韻。吟示權時中。</title>,<text>愛爾精神鍾秀淸。百家諸子領聰明。孜孜便做男兒業。不負殷勤老我情。</text>
<title>奉酬東溪詠懷排律百韻之贈</title>,<text>去國南山遠。來家洛水漪。風雲乖際遇。雨露乏含滋。自度粧鉛地。難容飾醜姿。全身思晦彩。垂翼歎明夷。宇宙成狂簡。乾坤感聖慈。傷今仍掉臂。懷舊忽揚眉。滄海持蠡測。玄天用管窺。經綸心上許。功利眼中卑。萬敵吾何學。羣經分是宜。常思勤者得。不厭困而知。道術千金鍊。田功一歲菑。但將心法會。安用藻華摛。天網收人傑。靑衿襯赤墀。駑駘賴鞭策。灰燼藉噓吹。濫選身雖幸。叨恩戒益危。睽何遇主巷。吉有漸鴻逵。格說期伊尹。遊談鄙食其。心神兼體養。氣力與居移。擬折飛霜簡。先吟止棘詩。致君微意切。憂國寸誠冞。從虎求同氣。亡羊恐失歧。智當如甯武。忠願學之推。滿則知恬退。歸歟守靜怡。初心誠磊落。此術果雄奇。訶冕雖多祝。憐蚿亦有夔。一轉。 安知計齟齬。轉覺路𡼲崎。道與身無用。年將老有期。竆途堪自棄。好爵可能縻。鳥性宜林下。甁居合井湄。風吹嫌動草。經拂恐顚頤。雲雨翻巫峽。波瀾接蜀嵋。空傷白日暮。遙憶美人貽。欲濟舟航失。將行步武踟。流年同箭激。幽逕傍山逶。圭竇纔容膝。祁寒正逼肌。飢鷹雖待食。野馬肯思羈。興入柔蓴帶。盟深薄霧帷。親庭承訓誨。愚谷近光儀。就道眞堪樂。投閒不足悲。那關得與失。勢固合而離。進退隨時義。行藏任自爲。只緣憂道阸。非爲要名垂。此日興三歎。何人贊一辭。再轉。 交衰疎下榻。客絶曠當楣。愛此忘形友。眞吾主善師。貌容斯遠暴。言語動成規。珍重瓊琚贈。開陳爾我私。詞源傾北海。筆翰擅東陲。極道貧交切。長嗟末俗漓。思親驚日沒。報主悵年衰。忽憶龍蛇變。因傷計慮隳。艱關河內粟。驚㥘路傍藜。舊迹思如昨。新愁亂似旗。何須挾年長。又此託肩隨。下己謙爲吉。容人福有基。優襃發遲鈍。深許勉殘疲。志氣吾衰也。襟懷子述而。憐瓢拋魏野。謂驥困鹽輜。情見辭無盡。詩高格不差。吟來一千字。覺得鬢毛絲。業就身閒日。才全志屈時。宛趨塵謦欬。猶對面詢諮。胷霧如冰解。頭風勿藥治。三轉。 顧余從碌碌。當代際煕煕。操筆艱文字。磨簪誤職司。名場埋墜履。詩壘豎降麾。鎩翮何由展。毫才竟莫施。平生滿腔抱。今日向君披。世道難爲善。人情易覓疵。猜嫌車載鬼。怵惕夢登巇。適越鴻謠作。來梁賈涕洏。從今少思慮。同病願扶持。談務相捫蝨。論文對撚髭。齊攀歲寒樹。俱挹傲霜枝。投釣哀鮎上。張羅惜雉罹。閒閒十畝外。老老百年朞。婦織充官稅。男耕續楚茨。瓜能種市隱。醨豈歠湘纍。春雨成梅子。南風長竹兒。一樽聊共適。雙律且相支。巢父牽黃犢。園公采紫芝。高風從古在。前哲不吾欺。四轉。 却恨辭明主。長違賜口脂。男兒多局束。詩句苦萎蕤。豈欲身長往。其如志背馳。崑炎俱玉石。烏黑混雄雌。莫道淮無橘。焉知獸有麒。時應有通塞。人亦久棲遲。蟄蠖逢雷動。枯魚待水資。東西休泣路。麤細可經篩。儻撰淸河頌。寧高白雪詞。虎頭如可拜。驥尾逝將追。達道希兼善。竆文學大癡。涓埃猶見效。山海詎無裨。氣負衝星劒。心傾向日葵。明牕當几案。嘉樹列瓊琪。盛世堪淪沒。衰顔有忸怩。峩洋在水操。心事付毛錐。舃屈頻看病。粮分數救飢。山中歲云暮。微子更依誰。</text>
<title>除夕思洪子固</title>,<text>今夕知何夕。居然改我容。春重來有信。人一去無蹤。老熊方痕鬢。悲懷轉塞胷。椒花強自慰。且復近黃封。</text>
<title>用前韻。寄洪叔京，崔時應。丁巳</title>,<text>經歲還茅屋。風光變舊容。牕虛寒月色。門掩斷人蹤。遲暮方開眼。新春擬吐胷。相思今日夜。霜雪滿頭封。</text>
<title>呼韻和叔京</title>,<text>十年棲息遯山中。千尺紅塵萬慮空。藍縷不妨飄杜褐。草船何必送韓竆。峩洋絃在誰知己。金石交深日照衷。欲得男兒立腳地。也須名利等苓通。</text>
<title>敬次愚伏先生詠李月澗 㙉 盆梅韻</title>,<text>造化由人此理冥。盆梅好事政堪驚。開花太早春無補。得地偏私尺不盈。仙客護來香更遠。儒宗吟罷話增淸。他時定作調羹用。莫向山礬較弟兄。</text>
<title>孟春。洪叔京，崔時應，全性之諸益。會敝廬敍懷。</title>,<text>座中詞客儘玄暉。春色挑詩滿竹扉。山水自然成妙曲。風塵何必問朝衣。鸕鷀且遣深情倒。霞仍兼逸興飛。分袂可堪雲樹恨。短章題罷媿才微。</text>
<title>寄呈張橘叟</title>,<text>去歲玆辰拜下風。別來魂夢幾重重。征驂忍過門前路。遺恨空懸橘裏翁。春入山中梅已老。日暄溪上雪方濃。他時會有扁舟興。樽酒相逢笑語同。</text>
<title>效十二辰體。酬崔時應。</title>,<text>多君却避社中鼠。佩劒博牛來場圃。渭川匪虎老漁釣。罝兔賢才隱鹽鹵。龍鍾一臥無夏冬。壑蛇歲月摧心雄。蠅攀驥馬縱云幸。歧路亡羊誰適容。鐵獺靑猿賞紅綠。雞牕夢斷遊三角。莫作東門歎黃犬。豚社年年保骨肉。</text>
<title>八音歌。次洪叔京韻。</title>,<text>金人口緘三。賈生太息六。石洪我心親。腳力先我植。絲染任靑黃。盤盂度朝夕。竹馬雖未戲。晩契海可酌。匏樽結高義。膠漆心不易。土肥更泉甘。分居巷南北。革面莫思從。折臂焉知福。木李永爲好。迷塗逝將復。</text>
<title>春日詠懷。奉贈洪叔京，崔時應五十韻。</title>,<text>自古咸寧縣。猶興命世才。名賢虛白盛。人傑寓菴魁。源遠流宜闊。根深土益培。遺風徵四葉。餘慶卜三槐。洛水祥靈毓。孤山淑氣肧。叢生冷山皓。派別博陵崔。局度金天豁。精神玉鏡開。窺牛有先後。學海自提孩。鬼向詩中泣。風從筆下回。期將松柏操。要作棟梁材。拱北辰雖遠。圖南翮不摧。恨封丹桂斫。吟乏碧桃栽。文望輝黃紙。宮恩漲綠醅。聯翩立鵷鷺。次第起蒿萊。妙選槐堂上。高馳泮水隈。文書專事大。奬育任開來。從此英聲聞。端宜衮職陪。玉簪登柏府。金矢振烏臺。糾列風霜凜。摧強獬豸嵬。經綸容易許。虞夏詎難廻。志大經營晩。名高造物猜。身辭丹鳳迥。老逐白駒催。險路羊腸折。狂瀾灩澦堆。宮鍾十年夢。湖月半山梅。牘乏三千奏。箋收九萬枚。神仙來下界。星宿遠中台。臥似丹砂葛。休同綠野裴。官銜雖拓落。志氣肯摧頹。遣興詩盈卷。攻愁酒滿盃。宛駒長伏櫪。豐劒欲生苔。落日心猶壯。危樓眼幾擡。大音空寂寂。天網但恢恢。顧我元無用。多君或有推。親情緣納幣。交義許通財。自幸遷喬木。偏蒙撥死灰。齊竽混韶頀。燕石雜瓊瑰。附驥思攀尾。登龍免曝腮。雖云恩出等。常恐禍生胎。醜婦難粧黛。何人爲作媒。一官同孟柝。三黜異顔坏。得喪何須念。功名亦可咍。寧從此棲息。將與子徘徊。南畝充耘耔。東湖任泝洄。鱗潛猶是福。龜灼豈非災。絃續應投漆。甁傾可恥罍。直須求臭味。休恨汩塵埃。晩節誰知者。竆途志果哉。春深蜀魄怨。江暮楚魂哀。舊識貧難見。新篇病未裁。莫令朋友信。專美古陳雷。</text>
<title>奉酬蒼石丈贈別韻</title>,<text>半世閒居寂寞濱。藥鐺茶竈養淸眞。山中舊迹依然在。海內新知幾箇親。函丈自多承玉露。濡毫還媿和陽春。別來猶戀方塘石。安得重尋拜下塵。</text>
<title>輓吳竹牖 澐</title>,<text>憶得年前重臥淮。當時遺愛舊民懷。南躔忽報星收彩。東郡誰敎哭滿街。福祿已傳雙玉樹。休祥應驗一庭槐。桐鄕路遠違臨穴。數字哀辭強自排。</text>
<title>謝申梧峯丈 之悌 惠扇</title>,<text>湘玉千竿冷。巴牋萬杵光。覆翻看動靜。舒卷任行藏。畏日方焦土。淸風忽滿堂。遙知使君意。寄與共炎凉。</text>
<title>宿玉成書堂有感</title>,<text>舊迹居然二十秋。此來人事白渾頭。存亡有數偏多感。離合無常易作愁。水碓響來淸夢散。山鳩啼罷濕雲收。升堂更欲操由瑟。却媿吾人最下流。其時同榻。如李信甫，李德茂已仙。金愼伯，金彦精皆久別故云。</text>
<title>次崔命豪病中吟示韻</title>,<text>看君詩律似陰何。浩浩詞源萬頃波。觸處已能通事物。吟來方可被絃歌。丰容入夢何時見。秋氣牽愁此夜多。聞道病根猶未拔。孰如棲靜證檀那。</text>
<title>送洪叔京扶侍入花山。丙辰。子固病不起。叔京奉北堂棄栗里。明年九月。盡室入安東。將爲卜居春陽計。遂述懷六十韻爲別。</title>,<text>憶昔初相見。俱爲白面生。君方才俊逸。吾亦氣崢嶸。自坦東牀腹。仍攀玉樹英。心期當日許。交契片言成。矯翮追鴻鵠。薰香近杜蘅。戰文寧屈節。較藝欲爭衡。正道繩從直。高談駟駕輕。商山分管席。江院對韓檠。白玉磨逾潤。丹砂鍊幾精。蠅飛當附驥。荑熟或如秔。杜子充觀國。周生得上京。靑衫拂塵土。香醞荷恩榮。慶溢雙還錦。心雄共請纓。蛙跳還坐井。駿步獨登程。任爲文書重。身將御史呈。地靈方衒美。天道便虧盈。末路經綸晩。餘生歲月更。浮名何草草。時論太硜硜。用舍身何預。田園足可耕。北辰頭上遠。東洛眼中淸。却屈擎天志。聊伸愛日誠。居閒堪獨樂。得所竟誰爭。自幸人便靜。誰敎運否傾。原情鴒報急。家孼鵩飛庚。逐浪同萍梗。遷喬異鳥嚶。花山首東界。雄府擅南荊。二水龍騰合。羣岡鳳舞迎。桑麻十里蔭。車轍萬家轟。文物於斯盛。人才自古鳴。斗筲何足筭。宗匠可能名。太師丹靑炳。冲齋事業宏。和風藏壽洞。正脈接宣城。節義臨川美。文章柏老幷。杞包稱蔚蔚。莪在樂菁菁。親炙雖無及。聞知遹有聲。學須窺閫閾。慕必見牆羹。豈是回頭錯。惟應刮目驚。陳良猶北學。曹姑尙東征。何處非吾土。今朝送子行。歸驂將戒轄。離思極搖旌。顧義雖秦晉。論懷卽弟兄。芳隣思寄託。小築爲經營。奚啻菟裘願。偏隣友愛情。鶼蛩甘並倚。蘿蔦喜相縈。不有張元伯。焉知范巨卿。十年蒙警發。三益啓聾盲。片舸滄灣闊。孤山翠黛橫。要將終老約。堅守歲寒盟。此去吾誰適。思來意未平。雙眸寒望望。隻影弔㷀㷀。壁上懸虛榻。樽前失老兵。彈稀奏山水。吟斷報瑤瓊。莫道音徽在。那堪鄙吝萌。愁腸回九曲。蓬髮亂千莖。客路風兼雨。秋天晦更晴。燕鴻從此迥。雲月爲誰明。肺疾蠲詩興。家貧謝酒觥。竆途各努力。但願保幽貞。</text>
<title>李秀卿 俊成 酒席見邀。未赴。</title>,<text>歲暮來鄕井。相從摠石交。初筵頻取醉。華榻又承招。雪意方留客。梅情已入梢。極知攀勝會。其柰疾風飄。</text>
<title>和舍弟汝正韻留別</title>,<text>與世無相好。蓬門早息交。病因衰老至。愆以讜論招。白鶴摧風翮。蒼松倒雪梢。桓山今日恨。應入夢中飄。附元韻治世危明主。深言戒淺交。直須行當義。何必往非招。雪色迷關路。梅香動臘梢。應知歲寒意。不共轉蓬飄。</text>
<title>與李季明 煥 和洪叔京韻</title>,<text>許馬邀江閣。殘陽在遠林。梅花萬點早。雪片一冬深。每欲同仁里。其如遠德音。明朝且相送。應費隴頭吟。</text>
<title>到江亭。留寄李季明。</title>,<text>巫峽臺前路。行人向茂林。雲籠山色暗。冰鎖水聲深。暮境堪傷別。竆途莫阻音。歸來不盡意。聊復爲君吟。</text>
<title>月澗翁盆梅詩卷。奉和蒼石丈韻。戊午</title>,<text>聽說盆中樹。偸藏律外春。物論歸絶品。眞態合幽人。友愛方留筆。芬芳更出塵。相思不相見。魂入夢中親。</text>
<title>陪蒼石丈。登覽招鶴臺。</title>,<text>思樂汾江曲。登臨辦勝遊。乾坤雙眼闊。江海一身浮。欲別難成興。當盃易作愁。何時近仁里。分半對沙鷗。</text>
<title>次任茂叔 叔英。號疎菴。 韻。賀贈姜胤先司馬之慶。</title>,<text>幾年經史酷潛心。千尺龍門只隔尋。嘉爾姓名留鴈塔。媿吾蹤跡遠鴞林。山霏帶雪方飄絮。江柳梳風正嫰金。今日一盃須盡醉。別來應恨紫鱗沈。</text>
<title>次李季明先憂齋四時詞</title>,<text>美人愁憶倚闌干。萬事如何遠鳥官。憂樂不妨全素履。江湖元自臥黃冠。塵間風日寧關念。花下樽罍剩瀉肝。遙想高齋梅已老。好將春色滿毫端。春多君意氣壓靑春。一室圖書道不貧。南畝農歌時入耳。北牕松露夜侵身。宮恩底處分冰簟。村酒醒來倒葛巾。從古薰風能解慍。勿憂時政有疵醇。夏平生惟願做馨香。題柱初心尙倔強。多病百年能幾日。緣愁千丈欲驚霜。天寒塞北砧聲急。木落江南鴈影忙。今夜故人應不寐。孰如開卷對羲黃。秋歲暮竆山蕙葉凋。朔風吹折滿林條。千間寒士誰能庇。萬里孤臣路更遙。白沙李相公謫北靑。 屋下不堪憂魯緯。巷邊寧改樂顔瓢。無妨剩取林泉興。浦口爲漁谷口樵。冬</text>
<title>題鄭養直 浩然 茅亭</title>,<text>古樹籠幽壑。茅亭枕小溪。主人無疾病。羈跡有東西。已許心如結。何妨醉似泥。玆遊眞幸耳。分手可重攜。</text>
<title>次簡齋韻。送別洪叔京。</title>,<text>昔我志經邦。隨君同射策。願破乘風浪。期奮垂天翼。孰意同聲應。俱爲異鄕客。功名看鷁退。日月如鳥疾。今朝益者三。此會天所錫。離合實有數。去留情何極。炎程積雨收。野水天一色。送君出門去。茫茫欲霑臆。</text>
<title>與崔時應取趙松雪浣花帖。裒其字。作四時詞。</title>,<text>二月東湖外。家家花柳村。江流動山郭。竹色冷柴門。天道猶新歲。人情尙故園。風塵今未已。更欲向桃源。春天氣朱明御。南風樹屋疎。黃鸎歌柳苑。靑草上階除。客子何多日。家山有尺書。高堂皆白首。數問氣何如。夏雨後新秋出。江南野水多。兒童收芋栗。鸂鶒管風波。錦樹重重老。光陰日日過。人生知幾許。酌酒且長歌。秋一臥東湖上。竆陰歲已闌。蒼松猶不老。翠竹更堪寒。夜入金鑪冷。星隨玉漏殘。寬心憑斗酒。萬事不知端。冬</text>
<title>劒湖秋汎。戊午八月。拜丈席還。與趙審仲丈。汎舟于湖。時秋潦初收。水光如鏡。滿池荷花半落。縱其所如。興盡而返。</title>,<text>陰雲收盡爽高秋。岸闊湖平水不流。湖上故人留我宿。藕花深處掉孤舟。</text>
<title>將入靑鶴洞。吟示趙景行。</title>,<text>行到淸溪白石奇。此間眞趣少人知。江山若使爲名利。如我疎狂豈得之。</text>
<title>題趙子重 任 德峯別墅</title>,<text>繞石穿林細逕斜。柴扉雞犬兩三家。峯臨大壑蹲如虎。江觸懸崖走似蛇。幾日別來今日合。暮年愁較少年多。臨分更結重尋約。好趁春風未落花。</text>
<title>與許上舍思永 脩 期會普光寺。未及期。寄詩以謝。</title>,<text>東樓傾蓋已多情。蕭寺同尋宿約成。遙度故人勞望眼。却嗟行客滯歸程。佳期更阻重關雪。虛座空懸一夜檠。今日又從江右去。寸心留得月輪明。</text>
<title>贈別花山伯高善行 用厚 歸鄕</title>,<text>詩禮之家忠孝門。妙齡才藝擅魁元。幾年司馬掌邦政。此日棲鸞承主恩。方略只緣憂北闕。高恒用戀闕字。 施爲將欲鎭南藩。煩君此去須休恨。無等山前有竹園。</text>
<title>和洪叔京詠懷二十韻 己未</title>,<text>客有褐寬博。政苦風霜凜。十年老蓬蓽。蝸室纔半寢。年登不免啼。朝夕或失飪。貧者士之常。古人猶水飮。豈比輕薄兒。肆然誇晝錦。計利卽耳傾。論道卽口噤。人生處兩間。所貴全所稟。有美者東洛。爲余來倒廩。浮雲視軒冕。禍福寧伈伈。胷中千萬卷。富若獲豐稔。豈無虎食憂。自有鯢桓審。西方美人遠。無路跪敷衽。顧余空瓠落。質朴謝鐫鋟。大道未易形。那能對葉沈。感君不我遐。仁義以來諗。充然有所得。何待食而䭃。益者有三友。吾道之幸甚。只恨生不辰。身際干戈枕。獻琛世已遠。誰歌鴞食葚。無寧忘世事。對酒論花品。</text>
<title>次東籬丈，鶴湖兄 金公奉祖 韻。</title>,<text>莫道知音少。逢場盡伯牙。都忘身外事。惟喜飮無何。</text>
<title>送別咸昌金使君善徵</title>,<text>十室咸寧介路邊。輪蹄相送此騈闐。能治自古無多日。何幸如今有二天。已見明珠還合浦。却將淸水酌離筵。專咸恐屈恢恢手。不敢追攀借一年。</text>
<title>淸明日。與洪叔京，崔時應和杜律。</title>,<text>南國春生花事促。東湖波暖鏡光開。孤山晩傍靑嵐出。短棹時邀白鳥來。狂客興酣渾似阮。竆詩吟盡酷似梅。淸明細雨催人老。莫厭樽前酒屢廻。</text>
<title>送惟寬上人遊楓嶽</title>,<text>衰慵不管紛囂事。家食年來任腹便。從此水雲長自在。哂他膏火每相煎。逆獄歲起。殺人如麻。 塵間著處無安地。方外何人履福田。萬二千峯今去路。欲追飛錫證彌天。</text>
<title>西師敗沒歎</title>,<text>自古師貞貴待時。孤軍深入未爲奇。當時若退留三舍。北闕懸頭坐可期。</text>
<title>聞兩元帥降</title>,<text>聞道西師戰未還。誰全名節以廉頑。深憎衛李偸生輩。不學常山太守顔。</text>
<title>聞李爾瞻主和。用前韻。</title>,<text>東牕邪論慨重還。蹈海書生命苟頑。萬事卽今寧閉目。忍看皮幣事完顔。</text>
<title>苦雨。次崔時應韻。</title>,<text>江湖樗散幾春秋。不仕元非學不優。大旱已屯膏澤雨。洪流誰用濟川舟。簞瓢至味雖云樂。圭蓽生涯亦可愁。堪笑萍蹤松下隱。松隱自號 暮年罄室困徵求。</text>
<title>寒岡鄭先生輓 庚申</title>,<text>崇嶺之南秀氣鍾。挺生人傑振文風。胷中霽月欽冥老。座上春風挹退翁。禮法已爲時領袖。名聲方入▣▣▣。元王醴酒雖尊敬。周老經綸柰阸竆。廊廟許身山入夢。江湖憂國日臨衷。天敎碩德扶倫紀。士得宗師牖瞽聾。非舜敢陳君可格。不容何病道彌隆。惟將禮說徵前輩。更發心經啓後蒙。波遠幸尋淸泗上。山頹遽報大伽東。吾將安倣亡儀範。今往何監有事功。知姓幸同司馬卒。及門還似互鄕童。深慚往日違承敎。况又今朝負送終。一代風流歸士則。百年公論託儒宮。哀章不盡平生慕。摧慟非私實爲公。</text>
<title>寄方臺諸友會席。朴上舍羾衢氏自漁川將過臺上。洞友如趙東溪，李公直，閔汶叟，趙景望及主人往候之。要余共赴。余適病痢不得會。吟一絶以代面目。時庚申五月也。</title>,<text>臺上新亭好。登臨物色多。親朋今宴會。良友此來過。知有佳期在。其如好事魔。病中猶悵望。西日已山阿。</text>
<title>輓崔樗谷時應 壬戌</title>,<text>福善誰能驗。皇天不可諶。斯人難再見。何地得重尋。昔我來賓館。多君抱國琛。珠璣生欬唾。雲夢入胷襟。白日明金殿。靑年在泮林。英聲從此振。重負詎難任。筆陣挑三戰。文場逞七擒。身方騁周道。志擬作商霖。豈料溝中斷。仍成爨下燖。烏臺纔搢笏。鸞棘已鳴琴。世旣無良匠。人誰識大音。松篁風雪裏。煙月洛江潯。褐短渾似杜。衾寒酷似黔。三牲盡誠孝。一夢費光陰。腸斷桓山鳥。心驚反哺禽。蛇盃恒懔懔。駒隙竟駸駸。命也吾無柰。潸焉涕不禁。十年曾託契。萬事忍傷心。戛骨資攻玉。同心利斷金。忘形無彼此。處世任浮沈。亢直從它罵。風儀實我欽。猖狂羞阮籍。述作倣陳琳。木李頻看報。茅簷幾見臨。良欣靑眼對。永託白頭吟。往事思如昨。餘生慟至今。詩書無與檢。淸白向誰箴。爲送邙山遠。聊扶疾病深。相逢知有日。吾亦二毛侵。</text>
<title>輓金東籬丈</title>,<text>斗南人物盛推稱。詩禮家風有所徵。黼黻文章無粉飾。軒昂襟度不驕矜。名留鴈塔聯雙璧。封奏龍墀錫百朋。公望已收多士論。聖恩初許六安丞。誰知楚阜驚人鳥。化作莊溟擊水鵬。方謂仲山來補衮。却敎龔遂往治繩。千莖不爲功名減。一病從兼歲月增。白屋歸來閒似客。靑氊生業淡於僧。竆文處世心猶確。交道忘年器亦弘。駑劣豈嫌人不顧。龍門唯喜我先登。仍思五老峯前舊。重憶三淸洞裏曾。酬唱每欽詩泣鬼。笑談時喚酒如澠。寒齋晝食恒連案。旅榻宵眠幾共凭。非爲一官甘苦樂。只緣同病耐凌兢。人生聚散嗟何遽。世故浮沈數或仍。一夜城南傷把袂。十年江右憶挑燈。將期古劒重生水。誰料夷槃已造冰。莫恨春秋違聿耄。偏憐蘭玉又多能。泉臺此日魂長閉。露草餘生膽欲崩。惟有淚痕今不滅。數行交墨寄寒陵。</text>
<title>輓李公伯明 从火傍享</title>,<text>秋水精神白玉儀。玉淵亭上幾摳衣。心存百忍成家化。口戒三緘遠禍機。豐獄未騰干斗氣。郢都誰進蘊山輝。悠悠五十年來事。儘付遼陽一鶴歸。</text>
<title>送柳季華 袗。號修巖。 出宰奉化。癸亥</title>,<text>十室依山峽。居民半已流。高才雖見屈。恩寵定知優。子惠當先務。君行肯少留。萍蓬元不定。何處憶同舟。</text>
<title>題雲峯荒山大捷碑。此下在鳳城時作。</title>,<text>天眷眞人戰必勝。誰敎殘孼敢憑陵。豐功萬古嵬然在。留與蒼珉共不崩。</text>
<title>龍藏寺僧太顚詩軸。次漢陰李相公韻。</title>,<text>十載閒居寂寞濱。今來還作路中人。逢僧且欲留衣別。却媿儂非刺史身。</text>
<title>寶城館。留別趙東溪丈。時東溪爲寶城倅。</title>,<text>智異山前客。耽羅海上翁。相逢千里外。共醉一樽中。話舊情無盡。論心興不竆。如何同落葉。分散又秋風。</text>
<title>輓贈吏曹參議高公 因厚○改葬時</title>,<text>昭揭三綱父子同。古今知有幾人忠。曾聞卞氏扶江左。復見高名擅海東。正氣堂堂天地證。英風凜凜雪霜通。餘生幸託庭前樹。此日遷和倍激衷。公之胤南平倅傅川。與余有舊。</text>
<title>除夕書懷。寄崔汝凝。。號行窩。忠州人。</title>,<text>旅食頭流未返鄕。忽驚春色動梅香。難將喜眼供萊戲。却皺愁眉檢藥囊。對酒豈能禁白髮。吟詩聊復賀靑陽。人情懷土無竆達。安得論襟共一觴。</text>
<title>次崔汝凝韻。甲子五月。聞汝凝病。思食笋。寄以一束。汝凝卽以詩謝之。余又繼之以肉。仍和寄。</title>,<text>莫把園蔬入好詩。空心那得救長飢。應知肉食肥人瘦。分及充庖飽一時。</text>
<title>再酬汝凝韻</title>,<text>迢遞南康縣。酸寒鄭溧陽。一身今失馬。萬事已亡羊。壁蝎懷吾土。盃蛇畏異鄕。感君詩慰我。如渴飮瓊漿。</text>
<title>寄贈光山倅趙怡叔。希逸。號竹陰。</title>,<text>獨步騷壇第一層。顧瞻今世孰爭能。毛生鳳穴人咸慕。價倍龍門我亦登。知選濫陪題品謝。乘凉叨伴詠歸曾。州北十里。有風詠亭。 別來還覺心魂黯。長向光山戀智燈。</text>
<title>用玉連環體。酬崔汝凝。</title>,<text>十載江村老此生。一身何事復營營。口緣謀食方含忿。心爲趨時強抑情。月近星河秋色出。山遮湖嶺暮雲橫。黃堂庶務無人管。官酒頻傾瀉不平。</text>
<title>寄趙怡叔四十韻</title>,<text>昔歲高風仰。今來賸馥霑。胷襟冰出水。神彩鏡開奩。學博名聲大。才優物望兼。靑春期宦達。白首詎郞潛。憶昨邦無道。傾朝坐不廉。懷金成賄賂。指鹿逞奸憸。慘目綱常廢。傷心玉石炎。公時抉銀漢。直欲燦鉤鈐。德以君違諫。忠能政瘼砭。從來衛史直。那免楚人鉗。賈傅三年謫。長卿一病淹。出門愁瘴癘。對案㥘猜嫌。玉佩何時響。金環幾日拈。人心治固願。天意亂方厭。北極台星拱。東方旭日暹。倫將坤位正。刑爲賊臣嚴。起廢收顒望。如公合具瞻。淸明應千一。文物際嬉恬。戎事邊籌備。民憂廟議僉。如何經國手。應此得州占。局束鸞棲棘。低垂驥服鹽。千莖淩紫綬。一夢繞靑縑。莫恨賢才屈。方看聖化漸。桑麻均雨露。絃誦洽蒼黔。幹局嗟如許。規模亦可覘。容人恒款款。忘我必謙謙。櫟社雖逢匠。鉛刀豈得銛。丁年落霄漢。甲子在泥黏。闕下投烏帽。田間對綠𧃖。誰敎操瑟客。翻作上竿鮎。身世三秋鴈。功名六日蟾。鸞鳴長對鏡。烏血已收苫。已矣風生樹。居然雪滿髥。彈琴慚古吏。催糴憫竆閻。可柰當疎拙。無由悉巨纖。從今思閉閤。準擬學垂簾。盛意蒙開發。時情飫苦甜。何時同道合。忍使別懷添。瑞石千峯立。頭流萬丈尖。相望情眽眽。新月入虛簷。</text>
<title>用二十八宿體。酬崔汝凝。</title>,<text>臺山一角來關東。當嶺之亢州有忠。自氐以南無雙士。文房妙藝稱神童。潛心經訓指聖域。首尾十載勤硏竆。從來世業善箕裘。藉甚聲名山斗隆。柰何食牛氣摧如。終敎兒女啼年豐。東奔虛老蓬萊月。南走危棲方丈風。懸罄一室僅容膝。徒有四壁吟寒蟲。世人豈識奎文明。而我幸得婁被同。瀉胃傾肝兩不隔。小昴依日光朦朧。歸田晩計畢竟違。時月又値觜觽中。故山參朮那可得。丹砂井邊依葛洪。昨夜吟君泣鬼詩。詩律分明韓柳工。安得文星近紫極。黼黻開張煥王躳。不然戢翼向竆途。準擬齊軫相始終。</text>
<title>酬尹正郞 貞立 韻 三首。○時尹配順天。</title>,<text>宇宙難容八尺身。瘴鄕煙雨備嘗辛。深知公冶元非罪。會有乾坤覆育仁。嶺外田園廢。湖中歲月流。人生多局束。世路少朋儔。供務形骸病。懷歸鬢髮秋。遙知浪吟客。笑此簿籠頭。湖外一官身似葉。人間萬事口如甁。渾疑石剖方爲玉。誰識芝焚尙有馨。伸屈定須看蠖步。竆途且莫問龜靈。多君却得長生術。猶向江潭哂獨醒。</text>
<title>燕谷寺洞。口號授崔汝凝。</title>,<text>泝壑穿林路屈盤。秋深江峽老楓丹。馬緣跨石蹄猶澀。人爲看山眼已寒。不覺殘陽棲木末。喜聞淸磬出雲端。休敎小隊傳呼急。恐被山僧罵此官。</text>
<title>頭流途中。次汝凝韻。</title>,<text>壯觀那嫌瀉不平。雙溪今日任吾行。淸江劈峽雷霆鬬。紅葉籠山錦繡明。自是同爲千里客。何須虛送百年生。乘閒到底忘歸去。時見猩鼯轉石驚。</text>
<title>雙溪寺八詠樓。次魚灌圃韻。</title>,<text>五溪流水下雙溪。洞府煙霞咫尺迷。見說眞仙棲息地。古今能品幾人題。洞合五溪古跡茫茫竟莫原。幾經凡楚互亡存。森嚴認是孤雲筆。留與雙崖壯此門。洞有兩石對峙。一書雙溪。一書石門。○門刻四字墨行增光學士詞。文章筆畫想當時。禪家至寶經千劫。不羨江心幼婦碑。龜戴古碑聊從南澗任逍遙。瀑布遙看掛一條。云是昔年橫木地。忽驚身已在藍橋。澗橫老木層巒飛舞勢磨蒼。當戶分明百里長。我欲御風跨絶頂。却慚凡骨絆金章。白雞當戶昔歲周房墾一田。尋眞從此每年年。今朝佛日菴邊過。會得相逢駕鶴仙。靑鶴尋仙湖南東畔盡江源。百道朝宗護洞門。自是滔滔南國紀。邊民應樂太平村。橫洞蟾津頭流形勝按圖諳。此日登臨興味甘。莫道嶺湖區界別。一邦風土盡周南。對岸湖南</text>
<title>華嚴寺感舊。示汝凝。</title>,<text>古寺荒臺不記年。前朝遺事問無緣。昆池幾劫摧銅柱。大海何人駕鐵船。金塔積功成九仞。石經刓刻費千錢。殘僧尙有重新意。爲結雕甍傍級甎。</text>
<title>再酬尹正郞韻 二首</title>,<text>炎方雨雪嗟如許。逐客形容問若何。海外有天堪嘯傲。塵間無日不風波。閒於陶令園成趣。靜似堯夫飮喜酡。一幅蠻牋那用謝。鵝毛聊以助吟哦。大明無私照。暗室豈相猜。會見分東壁。餘光照得來。</text>
<title>寄鄭文中 杺</title>,<text>留滯南荒又一冬。客中悲恨幾重重。今年太半哀情在。此日難雙吉語逢。萬里鵬圖方海運。一枝鷦翼尙雷封。摧頹竟阻華筵上。遙望西山白雪峯。</text>
<title>罷官歸。別崔汝凝。</title>,<text>今夕知何夕。新官卽舊官。親朋愁遠道。歸客㤼隆寒。晩契將誰託。衰年此別難。相看兩無語。不忍上征鞍。</text>
<title>送南漆原和甫 燮 還任 乙丑</title>,<text>紫綬映春陰。煌煌舊羽林。應知裁錦罷。聲價重南金。</text>
<title>酬淸風子鄭穆如 允穆 韻。三月淸風子至。手中無把。旣歸。以兩扇追奉之。卽題其一扇而還之。曰獨坐茅齋裏。濛濛細雨來。淸風颯然至。懷抱爲君開。</title>,<text>乍寄淸風去。忽見淸風來。淸風帶消息。使我心眼開。</text>
<title>再酬淸風子</title>,<text>富交易磷緇。貧交不曰堅。吾愛北牕風。軒然天上仙。高談驚四座。胷海闊無邊。山中碧蕙質。豈合空棄捐。却將歲寒心。幽貞期兩全。</text>
<title>贈淸風子</title>,<text>京洛相逢十載前。此來陳迹夢依然。悲歡萬事儘堪說。衰颯千莖俱可憐。雄辯已敎胷似海。大書方見筆如椽。芳隣卜築知多幸。垂老追從喜有便。</text>
<title>謝淸風子</title>,<text>昨日醉華筵。歸來都不省。今朝起搖頭。怳然成宿醒。忽聞剝啄聲。有人來動靜。繼以瓊琚詞。蓽門光彩映。一讀再三嘆。道之廢也命。拜兄自忘我。媿余誠不佞。因思醉裏言。駁雜不合聽。蔑蔑如我者。何敢論詩聖。醉言旣無倫。請君莫我病。從今執鞭策。服膺長者警。</text>
<title>題方壺風樹堂 二首○幷序</title>,<text>方壺俗名方臺。石壁千丈。淸流瀉出其下。靑山萬疊重鎖。登臺則眼界爽豁。蓋勝地也。臺有四時佳景。而秋山尤奇絶。吾鄕前輩漁釣遊衍必於此。以其地幽而勢阻。故稱之以方壺。謂壺中別乾坤也。中古有朴漢元者亭於斯。以時飮射張樂。鄕父老亦不恡往臨。嬉遊以終年。吾輩丱角。猶及見之。漢元旣歿。又値倭亂。勝事遂不復。丁酉九月。臺爲湖南避亂人所焚。廢爲墟。因爲權防禦應銖所占。且將二十年。鞠爲茂草。吾友趙君景行憫江山久無主。賷重貨賃得來。迺依舊制而新之。自是飛閣隱映。物色增彩。以其先隴在臺之南數里。登斯臺也。不無思亭之感。因名曰風樹堂。景行又要諸斯文先進。敬亭記其事。蒼石詠其景。諸文士屬而和之者十數。寫成一卷。意將以爲傳家牒也。乙丑夏。余自河豐來覲久留。暇日與諸友登臺而觴詠。則淸風颯然生腋。不知三伏炎蒸。定有無邪。主人又要余作詩。不敢辭。用蒼石韻。旬五登臨欲御風。十年重訪此壺中。憑虛莫道仙無分。寫景那嫌語不工。雙眼騁來身似葉。三盃酬罷氣如虹。明朝日出生人事。物色分留媿野翁。望雲遺跡見家風。風樹堂成感慨中。孝子寸心能善繼。思亭千載更同工。聲名必達求忠日。瑞慶當徵吸酒虹。媿我偏依河隴草。晨昏還曠拜吾翁。</text>
<title>輓宗老處士公 俊民</title>,<text>昔我先人構弊廬。靑氊遺物畀公居。增光更喜蘭芽茁。晦彩還驚壽極虛。竆達關天知有數。鄕隣稱孝豈論餘。深慚狐首平生志。東望無由送柏車。</text>
<title>用建除體詠喜雨。寄呈鄭穆如，李仲明 燦號菊囪，全性之三益。</title>,<text>建極吾王聖。龍潛九五躍。除殘順乎天。曰雨時雨若。滿天見同雲。祁祁旣優渥。平郊麥浪高。不患溝澮涸。定知大有年。粒我匪爾極。執爵祝聖人。含哺歌耕鑿。破屋縱無乾。物物均霈澤。危坐喜不寐。忽憶三友益。成章不知裁。吾黨終何適。收秋幸少豐。白酒寧共酌。開襟儘可人。莫敎氣蕭索。閉戶作歌詩。靑山爲生色。</text>
<title>輓鄭內翰文中</title>,<text>天上眞仙子。人間暫謫來。如何留不久。奄忽去無廻。骨格凌秋鶚。精神帶雪梅。金天瑚璉器。深地豫樟材。世閥簪紳顯。家聲德望嵬。詩書元有訓。氣質自能培。韡鄂思常棣。斑衣學老萊。淸風變貪鄙。和色感輿儓。百行嗟如許。多能亦已該。詞章餘事耳。騰躍豈心哉。幸際風雲會。欣瞻日月開。莊鵬初運海。豐劒忽逢雷。妙選誰能右。淸班不假媒。鳳毛池上客。雞舌侍中臺。萬里前程遠。千牛遊刃恢。聖恩方寵賚。神物柰嫌猜。玉府修文地。金鑾秉筆才。貧傷無椁鯉。命短不遷回。隻影雖羸削。孤孩尙傑魁。皇天知有報。餘慶未應灰。自罷陳亢問。空題杜甫哀。追思平日好。能使我心摧。蠅託常資驥。甁傾幾恥罍。今觀嬴博葬。忍對考亭縗。願得門牆入。終叨丈席陪。心誠猶父視。情肯向君裁。湖水淸如鏡。陰山翠作堆。佳城符夢卜。英魄倘徘徊。永訣無消息。長號有酒盃。他生如可會。須更起摧頹。</text>
<title>輓曺頤齋 友仁</title>,<text>十載龍門近席珍。一生憂道不憂貧。剛腸嫉惡寧容世。公力排大北。 硬語橫空每動人。公有銀溪兄弟石二詩。 暫入危邦嘗險阻。幸逢昭代贊經綸。扁舟湖月今誰管。送別泉臺倍愴神。</text>
<title>春日詠懷。寄呈淸風子。丙寅</title>,<text>吾愛鄭夫子。風流誇絶代。字以穆如稱。號愜淸風配。賦性本不羈。磊落出諸輩。飮酒盡百醆。揮毫弄千態。有時藐大人。氣岸橫宇內。雖然亦不驕。弦佩亦韋佩。昔我在都下。一見便去穢。高談驚四座。管見敢容喙。譬如新月出。衆星光彩晦。一別詎幾何。居然經十載。憶曾遭愍凶。萱闈嗟見背。經營一抔土。涕淚三年愛。歌哭必於斯。河陰我園碓。瞻彼啓山林。亦君之芟刈。偪側巷南北。惟吾兩人在。去年幸重逢。此會天所賚。靑眸忽雙開。一笑露肝肺。有酒濁或淸。有肴魚兼菜。有懷輒寫之。珠玉成於咳。字字摠是情。胷中無滯礙。還慚謁大巫。自歎才不逮。聚散固不常。三冬隔風裁。盈盈一水間。長使我心痗。所幸不我遺。投瓊非一再。策勵振駑鈍。提命起褦襶。虎食仍畏病。蚊腸恒戒潰。而我雖不敏。敢不承淸誨。不妨效工顰。何嫌雜荒纇。顧余疾病侵。所以吟咏廢。厚意久不報。慞惶認流輩。縣齋雖邂逅。不能終酉退。依依夢長懸。苦懷益難耐。飜思膠漆義。不可論一槩。淡交貴許心。離別何足嘅。况聯瓜葛親。梅塢有歸妹。芳隣旣相善。罄室亦易貸。君應老此中。耦耕躳秉耒。嗟我不適用。行世路幽昧。衆皆好粉飾。疇能憐飯袋。名場日囂囂。神氣日憒憒。孰如同氣求。夢村爲一隊。歲暮各乘興。山陰頻訪戴。春風動江郭。時雨足破塊。流水漾淸波。前山粧翠黛。此時須我友。安得暫相對。題詩送春目。遠村看僾僾。逝將剝剝啄。而使尨也吠。</text>
<title>簡寄金上舍存中 愳</title>,<text>爲設陳牀榻。聊鋤杜逕茅。佳期應不負。魔障又誰敎。好雨淸江灩。和風麗景饒。無人問衰疾。回首望東郊。</text>
<title>和別淸風子。五月。以刑曹佐郞赴洛。淸風子病。不得送行。以別章寄來情也。余亦料理行李。不得就別恨也。</title>,<text>強起煙霞癖。聊爲漢水行。方圓雖枘鑿。時運已休明。整髮華簪重。披顔小鏡淸。鍾山英尙在。還媿宦遊情。</text>
<title>次天使遊漢江韻 二首。○六月。詔使姜田光，王夢尹頒詔。暇日遊漢江有詩。館伴以下皆和之。</title>,<text>玉節鑾坡客。三韓萬里遊。江山眞勝地。人物最名流。鳥入長空沒。波含落照收。鯫生陪盛事。淸興政悠悠。暝色沙汀晩。潮聲日暮喧。憑軒山似晝。移棹浪生痕。風月千年在。英雄幾箇存。朝宗江漢意。歸奏九重門。</text>
<title>洛中遇鳳城使。寄崔汝凝。</title>,<text>湖嶺相望已二年。聞君今在海雲邊。崎嶇宦路猶輕進。漂泊生涯幾重遷。鈴閣高談都夢耳。石門幽賞儘依然。離情遠寄桐鄕使。安得重逢話舊緣。</text>
<title>謝梅塢兄遠寄葷漿</title>,<text>爲戀京華客。秋風病骨枯。葷香投菜把。甘冽落漿壺。已遣盤羞潤。能令肺氣蘇。邇來忘肉味。不用藥扶吾。</text>
<title>龍津偶吟 此下關東錄</title>,<text>秋風匹馬關東路。落日扁舟漢上津。家在嶺中歸未得。白雲南望倍思親。</text>
<title>酒泉縣淸虛樓。次林石川韻 二絶。</title>,<text>樓上幾人過。樓前江自流。憑軒一長嘯。今古儘悠悠。碧山立無語。淸江凝不流。空傳酒泉說。千古事悠悠。</text>
<title>錦江亭</title>,<text>江水去無盡。王孫胡不來。紅亭對綠酒。雲物使人哀。</text>
<title>次吳相公 允謙 板上韻</title>,<text>徙倚湖山欲暮時。水光山色不勝悲。王孫一去雲無迹。可耐春深哭子規。一作淸秋月白猶堪想。况復東風聽子規。</text>
<title>謁魯陵</title>,<text>絶峽秋風起。荒陵秋草多。天心非偶爾。時事柰如何。野老謾傳語。行人空起嗟。至今泠浦水。嗚咽助悲歌。</text>
<title>平昌道中。次高城倅許沃余 啓。號醒愚。 韻。</title>,<text>削立峯巒鐵作城。長江西走鏡澄淸。怱怱王事人方病。歷歷仙區眼忽明。塵土幾年驚白髮。瀛蓬今日近黃精。從知羽化非難事。安得移家了一生。</text>
<title>聖留窟</title>,<text>笑我不知命。居然若戴盆。無由覩天日。安得更披雲。</text>
<title>石乳</title>,<text>異哉造化功。刻作蓮花蘂。天欲壽吾民。故令開石髓。</text>
<title>千尋臺。次許沃余韻。</title>,<text>此地聞名見不曾。征驂今日向江陵。郵亭道遠天將暮。關嶺霜寒地欲冰。一帶江從丹峽出。千尋石入翠霄凌。明朝儻過臺山下。與子乘風試一登。</text>
<title>金剛淵</title>,<text>爲問金剛水。西流有底忙。嗟吾不如爾。得近禁城傍。</text>
<title>題五臺山月精寺僧慧徵詩軸</title>,<text>吾聞一萬二千峯。遙在滄溟縹緲中。仙夢幾多來竹嶺。壯遊聊復任萍蹤。千年故事藏書閣。東臺有史庫。 五夜眞參報漏鍾。從此便尋楓嶽去。御風飛上玉芙蓉。</text>
<title>大關嶺</title>,<text>行路難如此。登臨卽大關。擧頭惟見海。何處是長安。</text>
<title>寄贈辛平陵士修 喜業</title>,<text>客行終日踏鳴沙。路盡平蕪雪壓莎。遙想故人何處在。海濤聲裏我懷多。</text>
<title>鳳棲亭</title>,<text>舜文去何遠。岐山千載靑。梧桐半庭樹。空上鳳棲亭。</text>
<title>凌波臺</title>,<text>何年醉道士。于彼臺之下。中有古人形。曾來非是我。</text>
<title>海棠</title>,<text>未罷楊妃睡。殘粧忽馬嵬。香魂千載後。猶傍驛程開。十里平沙路。名花亂無數。東昏何太愚。妄作金蓮步。</text>
<title>鳴沙</title>,<text>白沙白如霜。鏗然金奏響。如使郤至聞。應驚楚子享。</text>
<title>懸鍾巖</title>,<text>天下無稽說。人間莫浪傳。金鍾那汎海。堪笑此巖懸。</text>
<title>輓鄭江陵 宗溟</title>,<text>冰蘗名高位望淸。儒風元不墜家聲。途竆正好違而去。時泰何妨用則行。魂逐海山方寂寞。慶留庭樹儘敷榮。餘生晩契偏蒙許。目送丹旌倍愴情。</text>
<title>酬楊正郞道一 萬古。號鑑湖。 韻。</title>,<text>詞源如海筆生花。傳世箕裘自一家。莫道仙遊妨雨雪。永郞湖外片帆斜。</text>
<title>海山亭</title>,<text>軒挹滄溟月。牕含楓嶽雪。登臨客夢淸。上界乾坤別。</text>
<title>四仙亭</title>,<text>畫絶湖中島。春留石上松。凭欄一盃酒。添作五仙蹤。</text>
<title>丹書巖。巖有永郞徒南石行六字。</title>,<text>六字分明見。千秋尙記吾。遼陽鶴重返。誰識永郞徒。</text>
<title>高城郡齋。留別許沃余，楊道一。進退格</title>,<text>行盡關東七百程。御風今上四仙亭。佳山勝水千年態。舊識新交一樣情。芳躅更看淸白吏。高名應續太玄經。臨分爲結重尋約。二月花枝照眼明。</text>
<title>和楊道一韻留別</title>,<text>蕭蕭雙鬢各衰年。樽酒相逢又瞥然。世事悠悠閒說話。仙區歷歷好風煙。微茫雪嶽滄溟外。濃淡雲鬟萬瀑前。蠟屐重來應有日。莫敎淸淚落離筵。</text>
<title>新川祖席。次許楊二君韻。</title>,<text>病從詩思減。情入酒盃深。只願相思地。毋金玉爾音。</text>
<title>瓮遷</title>,<text>萬頃碧瑠璃。三山浮點點。緣崖一路穿。勝地知在險。</text>
<title>門巖</title>,<text>世路苦多歧。東西皆可泣。故敎行路人。能由是門入。</text>
<title>雪巖</title>,<text>謂雪不消夏。謂巖還似煙。非煙亦非雪。疑是海中仙。</text>
<title>和寄許沃余</title>,<text>儂也於人狂者流。進休休又退休休。惟將益友耽佳句。願向名山辦勝遊。道路卽今千里遠。乾坤隨處一生浮。何當剩取丹砂興。踏盡蓮花世界幽。</text>
<title>通川館。次寄許沃余。</title>,<text>醒愚何許人。題詩慰遠客。我知其爲人。文章餘事業。有友信必先。有唱和必索。所以贈我言。其言以道接。蓋聞東海濱。自與人寰別。蒼茫八景象。縹緲三山色。自非隱吏風。焉能樂岑寂。我從南關來。勝地皆館驛。行行抵豐巖。高城別號 貪翫忘寢食。主人喜我至。迎我共枕席。瓊琚日三投。厚望何以塞。汪汪持巨觥。無量亂不及。是時冬之半。山亭新月白。波濤驅健筆。醉來宇宙隘。况有鑑湖翁。氣象凌楓嶽。三人談四仙。盞底琉璃滑。人生貴行樂。何必長役役。媿我謝名區。遠赴河中幕。北風吹征衣。黃鍾換新節。多君遠于將。要我長相憶。楸嶺與天齊。音書那可得。莫謂雙鯉沈。時傳好消息。子有句漏興。丹砂眞箇樂。我無我仙侶。我懷向誰說。東風二月暮。與子更相約。三十六奇觀。萬二千眞跡。朗吟飛下來。却恐天地窄。</text>
<title>題楊鑑湖東遊記異詩卷後</title>,<text>嶺東山水甲天下。其中金剛爲第一。神仙之府九龍居。峯以千二以萬一。自非仙風道骨人。焉能窺闖百之一。家於其下者誰子。吾友鑑湖楊道一。世爲主人恣遊覽。一木一石頗一一。凡有異見及異聞。收以長杠卷爲一。古法隱作一祖雙。新律襲取三宗一。長篇短篇儘宮商。千態萬狀皆歸一。吾聞古詩本性情。三百篇中言蔽一。建安以後唐與宋。中間作者固非一。或奇或險或流蕩。體製豈皆如出一。我讀此詩三歎息。淑人君子其儀一。安得置身湖水邊。勝景看取三分一。唱予和汝聊卒歲。罰依金谷若畫一。覽畢謹封以還之。日惟十七月十一。</text>
<title>次寄鄭浩然。沺。號南湖。</title>,<text>夜來魂夢記曾遊。政是離亭惜別秋。待得春風鞭馬去。臥看江浦戲閒鷗。</text>
<title>通川阻雪</title>,<text>客行一千里。始到通川郡。通川界北路。有嶺阻且峻。東望海漫漫。颶作天地震。氣象怕難測。風土何須問。茫茫三日雪。威挾白帝奮。晦冥歘千變。乾坤皚一瞬。誰云平地尺。溝壑塡萬仞。絶巘松柏摧。深林虎豹隱。物固不能堪。矧伊人皴皸。淹留久未歸。百憂痕雙鬢。王事有程督。失期知悔吝。雖無從者病。實有由也慍。旣乏蹇驢興。安得木馬運。謂雪馬 邑人前致辭。官何不早趁。此土異炎方。九月戶已墐。楸池實天險。冰凍不可近。原隰每懷及。聖哲况有訓。官是奉命官。馹騎跨神駿。柰何懶著鞭。逗遛方愁晉。日暮道云遠。前修斯發憤。今失不自勉。觸事鮮不僨。我聞邑人言。始疑而終信。平生不自謀。尺退無寸進。從今策駑鈍。顧僕加戒愼。安知出險難。翼乎鴻毛順。萬事付之天。聊復進官醞。</text>
<title>雪馬</title>,<text>冉冉雪中馬。突如流星過。瞻之在山上。忽然而在下。</text>
<title>楸池嶺</title>,<text>朝發楸池東。暮宿楸池西。脫險移平地。從今路不迷。</text>
<title>寄伊川倅兪子先。伯曾。號翠軒。</title>,<text>錦江亭月幾生毫。烹鯉今朝解鬱陶。遙想故人兼吏隱。却憐行客獨賢勞。楸池大雪漫山野。叢石長風捲海濤。何處相思不相見。朔雲回首亂峯高。</text>
<title>金城客館。和贈金銀溪稚登 尙績。</title>,<text>鶴脛雖長斷則悲。園花開早澗松遲。風塵萬事還堪詑。嶺海孤吟摠適宜。男子何須傷遠別。故人元不負佳期。臨分爲寄丁寧語。須向南雲屢報詩。</text>
<title>謝寄金獻納。世濂。號東溟。</title>,<text>一出東關又北關。擧頭元不見長安。西疇南畝身方病。勝水佳山意未閒。嶺雪襲人消息阻。海風吹鴈羽毛殘。多情最感霜臺問。先我投來一解顔。</text>
<title>昭陽亭</title>,<text>落照長江外。孤村大野頭。昭陽亭上歇。忘却故園愁。</text>
<title>雉嶽</title>,<text>形勝雄南紀。尊嚴鎭北京。文明降精彩。爲國產豪英。</text>
<title>蟾江</title>,<text>江水通銀漢。蟾蜍在廣寒。何年隨博望。流落到人間。</text>
<title>答原牧洪汝時 靌 令公簡寄</title>,<text>一札憑靑鳥。披來抵萬金。思歸遊子夢。惜別故人心。去路已南北。交情誰淺深。春風還不遠。樽酒好開襟。</text>
<title>奉呈鄭知府汝廓行軒。冬乞暇歸覲時。</title>,<text>海外元無地。壺中別有天。相思幾見月。共醉又忘年。氓願廛方受。官恩政必先。樽前情不盡。明日是離筵。</text>
<title>聞金兵犯邊。疾馳赴營。集杜韓句。以舒憤懣之懷。丁卯</title>,<text>遭亂髮盡白。杜春陵行。 太平竟何時。韓歸彭城。 及去事戎轡。韓答張徹。 一望卷西夷。杜夔府書懷。</text>
<title>聞大駕幸江都</title>,<text>輦路逢春草。行宮見月愁。孤臣未死淚。空灑望辰樓。</text>
<title>春川館。和楊道一韻。</title>,<text>邂逅風塵面。燈前夜向深。君王海外淚。臣子日邊心。奔問行裝急。驅馳意氣沈。男兒當死耳。彈劒一長吟。</text>
<title>安峽山城</title>,<text>天險雖云美。其如荐食蛇。空城誰與守。上策在人和。</text>
<title>伊川客館</title>,<text>邑中一蕭條。居民皆避亂。擧目風景殊。悄然坐空館。</text>
<title>江都盟</title>,<text>消息來行在。銅盤已定從。吾其左衽矣。從此失朝宗。</text>
<title>新溪兵潰歎</title>,<text>借問大將誰。纔見小敵怯。可憐關西伯。寃魂知飮泣。</text>
<title>聞賊退</title>,<text>絶島回天步。臨津偃甲兵。三春調度事。今日竟何成。</text>
<title>金化客館。贈申從事晉甫 悅道。</title>,<text>極目兵塵暗不開。衝冠華髮壯心摧。銅盤已許金繒費。尺劒誰圖社稷恢。男子須成天下事。故人今自日邊來。何當共挽銀河水。看取神都翠蓋回。</text>
<title>和洪汝時韻</title>,<text>北關歸客又南回。亂後無緣一笑開。猶有風流賢太守。夜光時復暗投來。</text>
<title>聞賊大敗於龍骨山城</title>,<text>元帥鐵原府。摠戎南漢城。誰知龍骨將。有此大功名。</text>
<title>次朴楊根 宗賢。號林一。 韻。</title>,<text>擲地皆瓊句。金聲聽戛然。沈吟知有味。倦客欲無眠。會合嗟何晩。閒忙較孰賢。明朝隔關嶺。離恨爲君偏。</text>
<title>再酬林一丈</title>,<text>末路相知幾箇親。多君胷次海無津。靑氊只是家傳物。黃卷從兼筆下神。已許林泉休萬慮。更欽風格出羣倫。塵牀日日輸瓊屑。斗覺閒居道不貧。</text>
<title>海西農牛</title>,<text>長驅嶺東牛。田彼海西境。焉得濟人人。輕徭乃王政。</text>
<title>嶺東魚鹽</title>,<text>末利與民分。魚鹽爲歲貢。先民有一言。千乘在節用。</text>
<title>星磨嶺</title>,<text>歷井手撫膺。貫魚足履頂。難於上靑天。名曰星磨嶺。</text>
<title>大陰遷</title>,<text>何處蠶叢國。金牛尙未通。遙臨千丈碧。人在半空中。</text>
<title>臨溪驛</title>,<text>杜鵑啼白晝。始覺卜居深。欲驗古人句。當於此地尋。</text>
<title>百福嶺</title>,<text>半世嘗艱險。何時履坦途。休言來百福。今日又崎嶇。</text>
<title>五十川</title>,<text>吾人五十年。不如五十川。羨渠流不息。樓下更淵淵。</text>
<title>溫井</title>,<text>積氣熏中谷。神功配上醫。何當分一派。爲國洗瘡痍。</text>
<title>八仙臺</title>,<text>突兀水中石。八仙曾此來。應知今日後。稱以九仙臺。</text>
<title>梨花亭</title>,<text>月白梨花亭。子規聲不歇。明朝酒初醒。會觀滄海日。</text>
<title>永郞湖</title>,<text>永郞仙去後。千載復何人。空餘湖水在。如待後來申。</text>
<title>簡寄洪汝時</title>,<text>東海愁長路。西方憶故人。有書憑鴈使。無夢到蟾津。悵別關千里。知心月一輪。何時蓮閣上。詩酒更相親。</text>
<title>百川橋。時橋爲野火所燒。</title>,<text>山外卽人間。隔溪神仙府。應嫌俗子來。燒絶藍橋路。</text>
<title>山暎樓</title>,<text>嶽色當軒翠。溪聲入檻幽。橫空飛彩閣。山暎是名樓。</text>
<title>楡岾寺</title>,<text>佛宇千間敞。中藏五十三。無稽九龍事。堪笑野人談。</text>
<title>十二瀑</title>,<text>天上銀河水。誰分一派來。飛流九萬里。界破半蓬萊。</text>
<title>贈堅師。師名法堅。胷中無滯礙。又能通經籍諸子。言論宏博。實釋中之豪者也。臨別以遏欲存理進戒。又曰他山之石。可以攻玉。願勿以人廢言。余以詩贈之。</title>,<text>聞師講法雨花壇。六十年來不出山。塵世幾勞他日夢。浮生聊得片時閒。休論儒釋分千逕。只許心肝會一般。別後丁寧攻玉戒。擬將稛載向人間。</text>
<title>水岾</title>,<text>地隔高淮界。區分內外山。毗盧峯第一。從此得躋攀。</text>
<title>摩訶衍</title>,<text>一鳥自不鳴。瑤草綠如織。中有小伽藍。幽深人不識。</text>
<title>萬瀑洞</title>,<text>但覺雷霆鬬。還疑作重聽。從今人世上。無復是非聲。</text>
<title>正陽寺</title>,<text>軒浮雲雨上。門對十二峯。獨立如遺世。身輕兩腋風。</text>
<title>衆香城峯</title>,<text>列以白玉屛。飾以丹山桂。何時積衆香。城此大千界。</text>
<title>松蘿菴</title>,<text>誰將北地身。來作西山隱。至今菴上雲。猶帶千年恨。</text>
<title>望高臺</title>,<text>纔傍石欄行。復從鐵鎖上。高臨更無山。千里收一望。</text>
<title>望高臺。又詠一律。</title>,<text>一上高臺送遠眸。乾坤何處寄蜉蝣。地竆滄海三山暮。天近毗盧萬壑秋。世事似雲隨日出。人情如水向西流。憑危更覺時多難。安得龍泉瀉我憂。</text>
<title>毗盧峯</title>,<text>必欲胷次寬。當看大造化。安得御泠風。登臨小天下。</text>
<title>鴈門岾</title>,<text>萬壑雷聲隱。千峯劒氣消。不知楓嶽勝。誰似鴈門高。</text>
<title>九井峯</title>,<text>踏盡百川洞。來登九井峯。聊憑累碁石。指點臥龍蹤。</text>
<title>巫山一段雲體。詠關東八景。</title>,<text>越松亭地近丹丘界。山圍白嶺傍。亭邊松樹鬱千章。沙暖海棠香。地寂聞淸籟。牕虛挹翠光。羣鷗飛盡水茫茫。知是海天長。望洋亭石竇通關路。雲梯接蜃樓。蠶頭官閣小如舟。萬里騁雙眸。鯨戲銀山湧。鰲擎鬱島浮。平生觀水壯玆遊。乘興更遲留。竹西樓一水環城郭。重巒護邑居。流丹飛閣下臨虛。憑檻數游魚。列炬黃昏後。張帆細雨餘。三行紅粉舞輕裾。形象太平如。鏡浦臺關嶺之東畔。寒松以北偏。平湖如鏡水如煙。人在洞庭船。極浦蒼茫外。孤山杳靄邊。安詳遺跡問無緣。臺上喚神仙。洛山寺寺刹千年古。樓臺一望通。扶桑初日上曈曈。搖蕩萬波紅。蜃氣浮蛟室。虹光射貝宮。魚龍驚舞送長風。高枕夢瀛蓬。淸澗亭快閣依山麓。層臺落海隅。漁人收網日將晡。天外片帆孤。萬籟驚崩浪。三山隱積蘇。翩翩何處一雙鳧。疑向永郞湖。三日浦瀛海三千里。蓮花一萬峯。湖涵秋影闊溶溶。使我盪塵胷。雨歇鳴沙路。亭開小島松。丹書留得四仙蹤。今夕儻相逢。叢石亭玉色叢叢直。神功面面平。秦皇橋海柱先成。鞭運幾經營。怒颶掀空起。層濤湧雪驚。千尋削立勢高撐。應只補天傾。</text>
<title>簡許沃余</title>,<text>不見故人面。離懷難自遣。旣見故人書。依俙接英眄。况審政履勝。私心喜而忭。憶昨海山秋。暇日多淸燕。蓬萊山水窟。足跡無不遍。使華風味淡。聲名一代擅。方伯崔公晛。 鄭公瑚璉器。不啻金百鍊。鄭公斗源。 使君盛文章。美哉邦之彥。沃余 督郵才且賢。文采兼盼倩。祥雲察訪李錞。 蘭芽 方伯之胤伯玉。 及停鵠。伯玉之胤爾博。 扶持亦堪羨。而我何所有。塊然一狂狷。不圖陪勝賞。到底荷盛眷。丹書巖下汎。四仙亭上宴。鉢淵亦奇絶。奔泉水珠濺。蓮花一萬峯。浮出龍王殿。雲雨生其間。一日能千變。重尋實有緣。貪翫却忘倦。聚散有數存。此會天與便。世事亂如麻。逢別還似電。吾歸詠月樓。君向摩訶衍。嶺雲從此隔。東望目不轉。今朝烹鯉魚。少慰長相戀。有句染華牋。字字皆黃絹。一讀爽煩襟。再讀愈風眩。知我者鮑子。朋情大可見。萍蹤已及瓜。菊黃當飮餞。江雲與渭樹。何處事簡硯。平生莫逆交。願寄詩盈卷。相照兩心知。吳洲月一片。</text>
<title>又酬許沃余</title>,<text>客子行裝一布衾。秋風吟苦少知音。多君不作翻雲態。時遣雙鱗慰我心。</text>
<title>答寄李平昌 蕆</title>,<text>三春行樂在誰邊。欲往從之未有緣。昨夜鴈聲消息至。白頭驚起病仍痊。</text>
<title>尹保安景寧 幼安 酒席。與崔伯玉 山輝，金謙可 烋。號敬窩。 同話。</title>,<text>薄酒成佳會。香風引舞裾。蟾光憐半破。秋色喜平分。妙曲元諧律。纖歌更遏雲。相逢眞邂逅。強飮待微醺。</text>
<title>先祖敎導公墓。謝金謙可榮奠。</title>,<text>隴草蕭蕭政起哀。况君新帶聖恩來。千秋萬歲知無憾。幸借榮光酹一盃。</text>
<title>送金謙可遊楓嶽</title>,<text>神仙之府九龍居。萬二千峯罨畫圖。憶昨芒鞋登佛頂。至今淸夢在毗盧。霜雕錦葉粧山骨。石漱寒泉濺水珠。此日送君追勝賞。好將詩筆盡情輸。</text>
<title>送尹景寧罷歸湖西</title>,<text>得失人間付塞翁。敢將竆達怨天公。聞君直道逢三黜。寫我新詞寄一通。末路已知交契合。高堂何况策名同。平原幸與陰峯近。莫遣音徽阻北風。陰峯牙山別號。</text>
<title>屛山館。留贈主倅鄭靜而。復亨○十月遞還。過比安。</title>,<text>我政西來子又南。客中心事此難堪。一年離恨唯燈見。兩地交情只夢諳。淅瀝寒聲聞夜雨。微冥山氣辨朝嵐。門前不敢題凡鳥。行李違期卻自慚。</text>
<title>題洪季博草堂</title>,<text>我來輞村裏。村醪時正濃。主人勸我醉。斜陽雲外峯。</text>
<title>輓李浩然 宜活</title>,<text>家行儒風迥出凡。先賢遺澤後來監。溟鵬萬里方無礙。陸歙多年竟不咸。自許淡交期白首。誰敎老淚濕靑衫。傷心緬憶同遊地。寒月分明照鶴巖。</text>
<title>輓蔡月篷 簡</title>,<text>昔我贅咸東。聞君自江左。卜築茂林鄕。矮屋數間破。屢空不讓回。風流還似賀。鄕人皆好之。嘉客恒滿座。我亦江左人。一見便忘我。新交如舊識。許心無不可。想君美風調。珠璣生咳唾。胷襟冰出水。灑落無塵涴。爵祿不入心。長年忍飢餓。滄灣一葉舟。白首籠巾坐。有酒喚客嘗。有詩倡予和。平生期莫逆。久敬寧容惰。自從數年來。塵紛日煩課。民風南邑詢。幕理東關佐。居然江渭思。不許陳榻下。謂謝簪笏歸。共結雞豚社。那期北牖執。永隔泉臺夜。花竹沒荒逕。琴書依舊架。悲凉百年事。忽焉駒隙過。可惜意中人。如今餘幾箇。茫茫首丘路。此別無可柰。我來送行旌。我懷誰與瀉。方今際喪亂。關塞連烽火。世道日艱危。何地可稅駕。有生不如死。漆室憂亦大。羨君罔聞知。一去千秋臥。</text>
<title>病臥京邸。謝李潭陽茂伯令公 潤雨。號石潭。 送梳扇。戊辰</title>,<text>西淸仙客佩銅章。路出湖南山水鄕。擬向河橋聊摻執。豈期人事喜乖張。沈緜孰慰羇懷苦。問遺方看故意長。從此春光回病骨。髮毛修整面生凉。</text>
<title>送姜學顔 大遂。號寒沙。 赴任順天。進退格</title>,<text>湖中佳麗小江南。嶺外賢才大縣監。直舌幾年憂補衮。動顔今日喜供甘。驛梅雨歇催歸路。堤柳風微送遠帆。只是聖朝前席在。漁陽還恐失張堪。</text>
<title>與權別坐仁甫 宏，李正字君直 樟。舟中呼韻。</title>,<text>波恬迎水馬。景黑噪林烏。回首驪江上。終南有若無。浮名看塞馬。淸興付檣烏。寄語同歸客。他時記得無。</text>
<title>椒泉。次李上舍容叟 尙彥，鄭學士姬伯 宜武 韻。</title>,<text>一區仙境護靈泉。人壽能令享百年。安得上醫醫國術。瘡痍從見萬民痊。</text>
<title>疊前韻。和鄭李二友。</title>,<text>此生端合老林泉。貧病相仍更暮年。唯有簡編長作伴。任敎元凱癖難痊。</text>
<title>月外途中卽事</title>,<text>末路誰知我。高風獨起予。偶同尋玉井。聊復訪仙居。入境如甘蔗。緣崖類貫魚。塵間泡幻夢。都向此中疎。</text>
<title>奉和鄭知府。兼謝乞米。用途中韻。</title>,<text>臥羨淮陽汲。慵甘晝寢予。年衰宜病伏。官罷合貧居。不患家無甔。寧歌食有魚。壺漿兼斗米。知免故人疎。</text>
<title>寄謝李子時令公 敏求 韻。余將赴公淸蓮幕時。子時題扇二絶以贐行。其詩膾炙人口。旣而越署又以盃酒戲謔。爲元振河所誣。衆口喧騰。子時大言折之。羣謗少止。</title>,<text>一識嗟何晩。相逢便許心。蓬蒿倚麻直。溪水入江深。自喜孤蹤託。誰敎衆口侵。歸田知最好。卻恨鴈書沈。</text>
<title>醉中走筆。戱贈鄭靜而 二首。</title>,<text>吾黨眞狂簡。成章亦不裁。時爲百里宰。日費萬錢財。靜埽治民簿。閒酬勸客盃。鴒原一年痛。今夕好懷開。二十三四年。東西南北客。途竆無與歸。歲暮將誰託。竹葉一樽淸。山亭片月白。吾行君莫留。直待梅花落。</text>
<title>輓舍弟汝正</title>,<text>君齒於吾少二年。名爲兄弟實隨肩。追思竹馬嬉遊日。舊迹如今悵杳然。聯牀同學自垂髫。題柱初心海欲超。爾屈吾伸都夢耳。可堪雙鬢各蕭蕭。年來世業患淸貧。采葍生涯久託姻。從此音容長阻闊。夢中春草幾回春。憶昨吾家一樂存。滿庭和氣挹春溫。山雲栗里雖相遠。猶得同還慰倚門。平生不願鳥分飛。只願堂前棣萼輝。擬待他年家計足。壽樽相對舞萊衣。河隴經營土一抔。拮据仍得築菟裘。煩君就卜東隣半。香火年年擬共謀。薄祿微官爲憫竆。一年強半在城中。聞君病裏思相見。長恨遲歸未送終。此生那得見君顔。倘卜他生會再看。四十七年身後事。于誰分付去無還。羨爾熊蛇吉夢煩。大兒能讀小兒言。男婚女嫁吾當任。却恐吾衰未畢婚。白頭無路望添丁。坐筭前來但杳冥。君我所生寧有間。鄧攸家事在螟蛉。念君家業漸荒凉。悍僕冥頑病馬黃。安得兒童稍成長。任渠收拾繼靑箱。嗟吾兄弟不成三。寥落親庭只二男。若使君歸報先妣。幽明悲感淚應含。落日悲風動挽歌。泉臺今夕向誰家。天長地久無涯慟。爲寄英靈柰爾何。</text>
<title>輓淸風子鄭穆如 己巳</title>,<text>託契何相晩。分居又隔江。寄情深似海。留筆大如杠。醉眼乾坤小。高談百萬降。若論忘世士。通國定無雙。一宦嬰塵跡。三年絶尺書。驚聞今日訃。那免故人疎。聯葛情仍重。同隣計反虛。羨君歸去好。時事果何如。</text>
<title>四月。府伯聚儒生。以讀孟子爲題。呼韻課製。府伯自製一首。屬余和之。</title>,<text>上篇纔輟又終篇。千古傳心亞聖賢。只恨齊梁無誼辟。不敎王道展當年。</text>
<title>送趙景行新除主簿入洛</title>,<text>送君歸。千里長安道。長安何所有。美人佼且好。美人不可見。日暮搔首勞心懆。終朝采綠不盈匊。翠黛紅顔爲誰老。送君歸。遠寄長相思。長相思。驛梅消息來何時。園花灼灼儘可憐。松柏晩翠何遲遲。送君歸。鳥嶺橫天行路難。行路難不在山。風高宦海揚波瀾。應知拔擢潤朝廷。可柰扁舟靡所安。我有一斗酒。酌君以胥誨。君子遵道行。難進而易退。我從去年辭北闕。頹然一臥方壺側。方壺千古別乾坤。與子分居巷南北。一局桃源爛柯興。仙夢自與塵喧隔。阿誰喚起水南人。溪上苔磯虛一席。送君歸。桑弧四方。正是男兒願。名成且復好歸來。莫敎臺邊猿鶴怨。</text>
<title>送鄭知府罷官歸鄕</title>,<text>嶺雲江樹接歸程。可耐遨頭有此行。來暮已敎民頌禱。去思應見月虧盈。風波世路寧關念。耕釣生涯亦稱情。只是二天吾獨有。三盃離別不堪成。</text>
<title>輓敬亭李公</title>,<text>東國無雙士。西淸第一流。高名登白虎。大姓降靑牛。器遠能容物。中剛更積柔。家風敦孝友。儒術去華浮。抱負元來重。經綸職所憂。許身期稷契。措世擬商周。豈意重蒲席。初傳玉几旒。人希三道泰。誰構兩宮仇。政亂綱常廢。權移趙孟偸。公時扶大義。憤筆護長秋。直道歸三黜。閒情付七休。風塵宦海遠。松桂故山幽。十載仍丹悃。餘生欲白頭。幸逢王者作。方展學而優。舊德緇衣敝。新恩墜履收。嚴程荷擔重。危命等毛輶。一札龍庭奏。千年燕翼謀。功光應在此。勳業竟歸疇。腐鼠方爭嚇。祥鸞恐寡儔。楓宸猶注意。樞密幾司喉。大任天將降。賢才鬼必讎。蛇年嗟易感。駒隙悵難留。邦殄關時運。人亡乏遠猶。樓從天上起。文入地中修。六十疑蘧瑗。螟蛉豈鄧攸。異時蒙一許。同氣得相求。朽木從繩直。癡蠅託驥遊。德音心已會。明訓骨堪鎪。往事思如昨。遺芳挹莫由。公私俱涕淚。魂魄儻知不。故宅書籤冷。新阡霧雨愁。分知長偃寢。大夢謾悠悠。</text>
<title>將赴綿城。務安別號。 留別申晉甫趙景行。庚午○此下綿城錄</title>,<text>此日足可惜。離情不自持。他時相憶處。惟有寸心知。</text>
<title>過錦江</title>,<text>客子驚春晩。風光逼禁煙。鄕關無限意。獨上錦江船。</text>
<title>湖南紀行書懷一百四十韻</title>,<text>去年東海濱。今年西海隅。年年寄浪迹。處處悲竆途。柰何不自謀。甘與世相趨。求伸豈效蠖。反哺誠感烏。昨來奉府檄。汝往佩綿符。綿州雖十室。物產傾三吳。惟錯富魚鰕。厥土稱膏腴。人皆賀邑饒。我獨憂道迂。專城縱云樂。倚閭誰與娛。父曰嗟余子。行役寧踟躕。功名男子事。志願在桑弧。况當聖明朝。無棄菅蒯徒。焉能作膠柱。堅坐學守株。立揚惟日望。甘旨但時需。行矣且莫休。聖恩不可孤。入孝曠庭闈。俯育違妻孥。輕裝追杖策。壯志誇棄繻。時天大雨雪。無地不泥塗。出門行路難。旋濘我馬瘏。一宿聞韶館。再宿屛山嵎。河陰我菟裘。隴草成荒蕪。空纏風樹痛。可耐雨露濡。薦蘋謝幽宮。脂轄戒僕夫。途長覺日短。覺一作惜。 年暮愁筋駑。雪嶺駕風伯。雲棧縈城姑。投林呼怪鳥。轉石驚飢鼯。聳壁揷霜劒。懸溜綴冰珠。湫泓訝莫窺。磴滑顚難扶。古跡尙依俙。往事堪嗚呼。廢院想嚴戒。遺堞懷良圖。壯哉設天險。隱然爲國樞。如何見大敵。委去失訏謨。暮投安富宿。晨馳新院餔。束峽漸豁如。間關知免夫。中原大野闊。獺水春光敷。一點彈琴臺。萬古騷人吁。勝敗自有數。僨軍何足誅。千家煙樹晩。國原名古郛。至今尙繁華。有女塡闉闍。長沙蕩蕩平。征馬騑騑驅。大川失利涉。此路還崎嶇。臨河非歎犢。聽冰眞疑狐。信美可興村。靑帘皆酒酤。販得水陸貨。輸盡東南租。通商列闤闠。轉漕連舳艫。倉廩旣富矣。國計何憂乎。留春古驛賖。遠山西日晡。借宿或遭罵。低聲還似諛。饋酒乞炊爨。減米供薪芻。行行過黃武。利川 去去近龍駒。龍仁 足及漢山輕。眼入終南枯。佳哉彩雲氣。知是帝王都。此地飽曾經。凡物如相須。三田渡口船。鴉軋驚春鳧。永渡橋頭雪。消瀜長新蒲。城中百萬家。四方咸歸輸。管絃盛樓臺。車馬闐街衢。提筐雜商女。列貨通賈胡。文物二百年。至治觀都兪。君門鎖幾重。曉漏催金壺。彤庭拜稽首。白日臨頭顱。自顧譾陋甚。已知涯分踰。空懷犬馬誠。願效螻蟻軀。方今向太平。臺閣多弘儒。致君豈無術。何用北山愚。朝廷半相識。憐我迷乘桴。把酒慰屯如。題詩將遠于。城西門外發。五馬行色俱。漢水鴨頭綠。驛路沙平鋪。登嶽類謠鴻。臨歧同泣朱。淸淮大府地。有美周原膴。曠野豁莽蒼。長橋龍未雩。人言丁酉歲。漢將殲倭奴。但看矢復地。白葦連黃蘆。成歡路旁置。凋弊不成模。白屋僅掩蓽。蒼生嗟未穌。山城高百雉。公鎭雄諸湖。錦水繞雞龍。形勝鬱盤紆。金湯有如此。狗鼠敢覬覦。憶昨窘天步。憤深橫逆雛。游魂詎能久。梟首自速辜。淸明好時節。行邁云何徂。從者莫能興。乞米寧辭麤。落日恩津橋。沈璧懷珊瑚。招魂魚腹裏。立馬聽鷓鴣。趙上舍弘遠到橋。所騎失足。人馬俱渰不能救。 浹月達湖境。方知南土殊。東風催一雨。春漲凘流滹。山紅映暈臉。澗綠抽芳膚。完山舊豳居。天府之名區。樂土驗龍興。聖澤宛騶虞。金枝萬萬葉。地靈焉可誣。可笑甄氏子。胡寧忍剔刳。千年遺臭在。物論歸穿窬。堂堂錦城牧。張谿谷維以羅牧罷歸。 夙昔曾記吾。逆旅幸邂逅。私覿何愉愉。泰井二使君。泰仁鄭基崇。井邑沈澤。 風流醇似酥。開筵傍臺榭。滿酌傾醍醐。路出古武靈。停驂憇須臾。主人舊神交。一見誠意孚。時任子淨爲靈光倅。 斟我碧葡萄。坐我紅氍毹。湖深疑下瀧。海闊如渡瀘。忽看迎傳馬。俄聞送行廚。靑衣便淸道。絳幘仍執殳。官吏走紛紛。羣角吹嗚嗚。下邑習俗異。初來神氣𢖳。籥舞伎效伶。坎擊風尙巫。雖得服衽右。未免言語侏。人心多忿狠。衆目皆睢盱。懷嫌發隱伏。爭利訟錙銖。日臨不敎民。肯將文法拘。心緣瘴癘摧。形逐煩囂癯。故園幾百里。天涯消息無。伏枕夢徒煩。對案口忍餬。無由請所與。未報生我劬。况與季方別。因傷仲氏殂。八口得無飢。一官寧有渝。大兒想欒欒。小兒猶呱呱。慈航豈無係。苦海心如荼。念昔少年日。氣若鷹隼瞿。妄擬北溟魚。竊吹南郭竽。叨攀雲路登。何待善價沽。自謂頗挺出。誰敢我枝梧。強梁豈數郭。按事渾似蘇。林秀必遭風。水滿當覆盂。含沙憎水蜮。搏兔驚韓獹。蹭蹬落九萬。疇肯爲吹欨。三年成野逸。一出愁官逋。進退羝觸藩。顚沛雉罹罦。噬臍果何及。竆鬼徒揶揄。從今戒前車。且復任洪爐。佩韋欲解弦。爲圜期破觚。時行則亦行。道汙而從汙。能與世推移。庶可收桑楡。壯年不再來。春秋悲蟪蛄。胡爲浪自縻。苦憶汪東鱸。方壺一曲流。壁立千尋玞。溪友理釣緡。野老輸摴蒲。此生何罪辜。羈宦似囚俘。書籤應積蠧。藥龕知網蛛。惜乎歸不得。令人霜滿鬚。</text>
<title>次寄洪叔京</title>,<text>忽驚春色動官梅。夢入鄕山幾往來。堪羨故人無一事。夕陽閒坐釣磯苔。</text>
<title>柳健叔 運 花雪堂。贈高君誨。傅立。霽峯適孫。</title>,<text>十載吟江渭。三盃醉習家。相逢還惜別。落盡半庭花。</text>
<title>題光山極樂亭</title>,<text>路出光山縣。行登極樂亭。江分平野闊。雨洗遠峯靑。宇宙身如葉。風塵鬢欲星。浮生長役役。猶記昔曾經。</text>
<title>寄呈林東野。堜。號閒好。</title>,<text>一笑風塵豈偶然。神交已是十年前。扁舟上下堪乘興。小隊遨遊幸借便。遠島雲開山似畫。平湖潮退水如煙。臨歧却恨東歸客。白首重逢卽別筵。高君誨來訪。余聞其歸路。留宿於東野。故尾及之。</text>
<title>答寄林東野 二首</title>,<text>蕭寺分襟地。篷牕返棹時。閒忙雖異路。聲氣本同期。隱吏吾何讓。高風子獨持。塵牀留一札。明月兩心知。白首多年疾。黃堂六月炎。徵求煩號令。愁歎起閭閻。每欲尋閒寂。其如困米鹽。羨君高枕臥。江閣捲疎簾。</text>
<title>簡東野送冰</title>,<text>世人好就炎。淸寒皆不樂。寄子一條冰。聊爲歲寒託。</text>
<title>和寄東野吟契</title>,<text>乾坤隨處自爲家。誰道吾生也有涯。大醉湖山忘世事。不知歸去啜官茶。</text>
<title>次黃道光 中允 韻</title>,<text>多君氣力尙康強。願去愁城入醉鄕。猶勝獨醒吟澤畔。秋風怊悵芰荷香。</text>
<title>次林東野韻</title>,<text>此生飄飄無定所。去年關外今年湖。湖中文士少相識。隻影坎軻誰憐吾。一宦羈人歸未得。暮年跼蹐悲竆途。淸風高義夙所欽。今日邂逅夫豈徒。自從交契片言成。肝膽不隔如相須。嗟我少年始垂翅。十載懶向塵間趨。多君聲氣暗相求。胷次灑落如冰壺。欲往從之不可得。日暮搔首空踟躕。噫吁戲。何時眼前埽却如雲塵簿牒。沙湖十里。與子扁舟來往竟歲而康娛。</text>
<title>與東野會于柳健叔。次花雪堂韻。</title>,<text>小閣生秋月滿堂。好風吹送白蓮香。萍蓬此會知多幸。大醉寧辭勸客觴。</text>
<title>次閔敎官子愚 與顔，柳點馬殷叟 莘老 韻。</title>,<text>遠客重來路轉悠。黃花佳節又三秋。世情似水深還淺。鄕思如雲去復留。良慰故人成好會。却憐今日畔牢愁。明朝送別堪回首。萬頃滄波一葉舟。時柳以點馬方入島中。</text>
<title>又次子愚韻 二首</title>,<text>晩節功名歎繆悠。天涯况負故鄕秋。廬江秪爲三牲屈。彭澤非緣五斗留。白雪和來傷別恨。靑眸何處慰竆愁。他時病骨如相問。須向沙湖月下舟。別懷無日不悠悠。正是江雲入望秋。蘭室偶然成晩契。萍蹤端爲此遲留。誰敎晉代淸談客。恰慰弘農坐嘯愁。一座論文忘世慮。却將心事付虛舟。</text>
<title>用前韻。寄黃道光。</title>,<text>少年交契儘悠悠。離別依然二十秋。洛邸舊遊人已散。周房陳迹月空留。蠻煙海雨何時歇。村笛山歌是處愁。從古萍蓬無定向。此生那得共漁舟。</text>
<title>湖上。奉送林東野歸會津別墅。</title>,<text>官事紛紛不盡休。那堪簿牒日籠頭。牕前此日來丹鵲。湖上何人伴白鷗。赤葉自能留勝景。黃花猶得挽殘秋。寧嫌野外煩塵躅。聊把三盃送客舟。</text>
<title>謝東野贈橘</title>,<text>爲謝巴園叟。投來七實佳。天香知越海。仙品肯逾淮。香霧霏霏襲。金包箇箇排。堂前有歸遺。偏憶古人懷。</text>
<title>再謝東野贈柑</title>,<text>一病文園渴。三年檢藥方。常思公遠嗅。誰寄洞庭黃。劈瓣香侵爪。咀漿冷慰腸。要將心貺意。分減進高堂。</text>
<title>贈別李亞使晦元 光春</title>,<text>不有十年舊。羈懷誰與論。風塵同作客。鬢髮各成痕。失路悲千里。開襟對一尊。如何萍水會。今日又銷魂。</text>
<title>別閔木川 後騫</title>,<text>感子以心許。從容禮貌間。泣神知筆健。呑夢見胷寬。晩契須相好。平生願結歡。明朝歸去路。知隔幾雲鬟。</text>
<title>又次閔木川與黃道光唱酬韻。因以贈行。</title>,<text>故園重隔幾山川。衰病淹留又一年。歸去未成彭澤賦。興來誰汎剡溪船。良欣健筆輸風月。聊把淸尊慰雪天。最是明朝分散後。騷壇何處伴詩仙。</text>
<title>別舍弟而涉歸鄕 二首</title>,<text>朔飊一何急。行人湖嶺間。途長那易就。程限未爲寬。把酒難成醉。吟詩不盡歡。遙知故園臘。煙嶂鎖重鬟。如何離別恨。在吾兩人間。日暮輕裝急。天寒大野寬。登山空有望。舞綵阻承歡。送爾出門去。千峯雲外鬟。</text>
<title>又和而涉休字韻。仍贈別。</title>,<text>風塵奔走不能休。棲託天涯白盡頭。千里歸心驚塞鴈。一年羈夢媿沙鷗。何時綵服雙雙舞。慰我庭春萬萬秋。日暮離亭無限意。不堪回首望行舟。附而涉元韻遠客行裝何日休。悠悠歸路謾回頭。心隨關塞羣飛鴈。影伴湖洲一點鷗。消息全稀新歲臘。夢魂長在故園秋。去留從此都無興。多少閒愁付玉舟。</text>
<title>寄朴咸平學魯。日省。號守靜。</title>,<text>賦性何迂拙。平生不自謀。居家素貧賤。行世少交遊。久鎩圖南翮。頻登望北樓。何時一尊酒。與子破羈愁。</text>
<title>酬寄陳參奉汝郁。景文。號剡湖。○辛未</title>,<text>只隔沙湖水。相望錦里春。誰敎今夜夢。惱殺去年人。把酒空回首。吟詩但效顰。何時對靑眼。同賞歲華新。</text>
<title>奉和林東野詠懷 三絶</title>,<text>閒好先生閒日多。閒情付與白鷗閒。河陰客子緣何事。苦憶鄕關雲外巒。錦江之水浩如天。江上仙舟未有緣。直待會津桃浪灩。曲闌疎雨對牀眠。幽居瀟灑隔風塵。門外滄波萬頃春。安得月明花發日。一尊相對話淸新。</text>
<title>追和石門兄別章 三絶</title>,<text>春來全覺鬢毛斑。萬事如今摠不關。家在嶺中歸不得。故園何處鳥知還。纔得鄕音喜欲顚。天涯何况聽跫然。遙知兄弟分離處。白首相思日抵年。兩地分明片月知。客心何事轉悽悲。鄕書付與征鴻去。靑草年年洛北涯。</text>
<title>酬寄林秀才伯圭 廷琦 陳情詩六十二韻</title>,<text>處世渾如夢。爲官未有渝。羞將山野態。強向利名趨。身旣忘南北。人誰辨珷玞。位常居下品。官不願要樞。論議歸良弼。經綸讓碩儒。荒田拋外嶺。傭食寄南湖。才薄無仁政。心摧屈壯圖。憂惶黔議巷。驚怯鬼張弧。出令疑秦法。干譽媿禹謨。夜郞吟李白。歧路泣楊朱。雖作邑中宰。難爲天下模。不敎民弊革。徒使我心劬。對案憎魚蟹。聞禽厭鷓鴣。歸心雖突兀。行路柰崎嶇。茅有三重卷。桑無八百株。甁空巢鼠婦。門閉網蜘蛛。本自爲貧仕。何遑待價沽。東施粧越黛。南郭混齊竽。蚇蠖伸何日。駑駘跼坦途。方圜元不合。身世政堪吁。念昔干三策。猶能賦兩都。言將關世用。才或應時須。豈料魁然物。終成濩落瓠。人心藏利劒。世態謗明珠。落魄瞻桑梓。流年悵蟪蛄。音疎今日札。火改去年楡。莫道無爲化。難治不逞徒。懸知民怨讟。堪羨鬼揶揄。箕斂流漁戶。鞭催困役夫。轅駒恒竊轡。罇酒孰中衢。棄輔車輸載。詢謀事合符。一鄕須共濟。十室庶全蘇。只喜馴籠鳥。非關續短鳧。但當施藥石。何必畫葫蘆。白屋屯膏澤。蒼生念喣濡。日勤吾計拙。辰告爾謨訏。上貢將無闕。官租幸免逋。得人心更切。求去望還孤。鍾鼓雖常設。鶢鶋所樂殊。不平鳴幾許。有懷達宜乎。詩健千牛力。心雄七尺軀。排禪韓得正。尊道孟爲迂。林詩有排釋老業程朱之語。故及之。 楊氏非庸匠。王生豈但圬。言辭多質朴。文字少阿諛。天翼終能奮。吾言詎可誣。須爲盛黍器。莫作守錢奴。虧簣難爲仞。張機必若虞。從今脫銜馬。知免假威狐。媿我知人晩。憐渠見義癯。好爲妻子樂。聊竟歲年娛。乘興時來往。懷寃莫囁嚅。擬留投井轄。言縶食場駒。顧我依萍水。思鄕夢月梧。隨波頭已皓。陟岵眼將枯。人事驚歸鴈。天時屬斷壺。未伸烏哺願。徒感聖恩紆。識面寧論舊。開胷不欲麤。松遲應晩翠。鞭著孰先驅。儻向枯魚肆。須憐大嚼屠。時應無一定。理可反三隅。落日辭歸子。秋風臥病吾。臨分何以贈。荒拙勝於無。</text>
<title>京山途中。詠三五七言。</title>,<text>登懸川。望長安。鬱鬱五雲氣。叢叢三角山。終南漢水有何戀。能使行人忘路難。</text>
<title>送全亞使德古</title>,<text>十年雲樹萬重山。樽酒相逢幸解顔。草檄幾勞淹幕府。萍蹤無計返鄕關。功名已矣浮沈裏。離合居然夢寐間。同是洛東江上客。送君今日鬢毛斑。</text>
<title>月出山吟。奉李靈巖守吾。志宏。號東溟。</title>,<text>五十年前夢。三千海上山。他時曾有約。今日幸偸閒。落照倉茫外。平湖杳靄間。登臨仍送目。紅葉滿林斑。</text>
<title>九井峯。和李守吾。峯在月出山。</title>,<text>看盡蓬萊一萬峯。別來魂夢幾重重。如今又踏仙山路。慣耳猶聞上界鍾。</text>
<title>頭輪峯。醉贈金海南水哉 汝水。</title>,<text>矗海羣山立。登高一望通。碧知冬白樹。紅見晩丹楓。地主風流在。天公造化雄。三盃豪氣發。長嘯下琳宮。</text>
<title>次尹上舍 綽 韻。兼示金水哉。</title>,<text>舊識新知摠是親。淸遊何况共芳隣。天連海國冬還霧。山近瀛洲草自春。單父猶能誇隱吏。澹臺元不讓閒民。今年勝事他年夢。莫道尋眞跡已陳。</text>
<title>頭輪峯。望漢拏山。</title>,<text>海外仙山在。三生有夙緣。頭輪峯上望。天闊水無邊。</text>
<title>朗城夜酌。與全德古，李守吾，白進士景觀 尙賓 聯句。</title>,<text>紅燭淸罇宴綺筵。德古。 夜深華館響哀絃。風塵歧路分南北。汝涉。 高杜年齡忘後先。德古。 雪積遙山詩興動。景觀。 雲生古驛別愁牽。欲知異日相思處。守吾。 看取靑天片月懸。景觀。</text>
<title>同諸彥用聯句韻共賦</title>,<text>忽驚來日是離筵。流水何時更奏絃。新歲正當分袂後。故鄕安得著鞭先。歌聲仍逐語聲轉。醉興還將詩興牽。遙想楚雲秦樹望。九龍峯下每懸懸。</text>
<title>綿城除夕夜酌。與全德古，朴學魯，李進士華伯聯句。</title>,<text>臘雪飄飄朔氣寒。天涯爲客歲將闌。汝涉。 盛筵正値羣公集。浮世從知一笑難。德古。 詩酒百年今日勝。江湖千里此懷寬。學魯。 他鄕邂逅眞萍水。別後相思道路漫。華伯。</text>
<title>寄朴學魯 壬申</title>,<text>北客身多病。南來歲再周。未曾謀勝會。何幸破羈愁。肝膽樽前露。功名紙上浮。休論別後夢。從此續淸遊。</text>
<title>高山途中</title>,<text>春水冷砭骨。春泥深沒膝。此路已多艱。高山將落日。</text>
<title>珍山邑中</title>,<text>歷盡千峯裏。行穿十室間。黃茅繞官舍。卽此號珍山。</text>
<title>過沃川縣</title>,<text>沃土湖西縣。斜陽遠客鞭。賢侯留德政。喬木帶風煙。繞邑千峯鎖。沿江一路懸。何須煩問俗。題品此山川。</text>
<title>過比安。次諸彥韻。時李大圭混成爲比安倅。幽谷察訪吳煕道，金泉察訪邊孝誠皆來會。</title>,<text>湖客還鄕日。山花照眼時。心傾新舊識。情入淺深巵。哀響明珠落。歌鬟翠羽垂。應知別後夢。夜夜惱相思。</text>
<title>題權時中家壁</title>,<text>千里歸來客。雙溪處士家。庭空人不見。春晩一園花。</text>
<title>宿靈巖客舍。主倅李守吾受暇上京。</title>,<text>初到山猶雪。重來麥已秋。郡齋人獨宿。明月滿虛樓。</text>
<title>次林東野端陽寄來韻</title>,<text>一官纏縛病涔涔。湖海三年夢洛潯。此日又逢端午節。他鄕誰慰客中襟。靈符俗遠知難佩。沈塚魂銷未易尋。聊喜故人猶自得。彩牋頻寄短長吟。</text>
<title>次權執義靜甫 濤。號東溪。 韻。時靜甫言事忤旨。謫海南。</title>,<text>學未升堂立面牆。自憐今日暮途長。多君好做男兒業。莫恨身投瘴癘鄕。</text>
<title>送完山大尹洪汝時令公赴京</title>,<text>吾友豐寧字汝時。氣岸磊落非常儔。龍頭之選麟閣名。歷剸盤錯皆雄州。誦詩三百政已達。况於四方能專對。朝廷多子使乎才。委以玉節收銅佩。我王忠孝出天性。事大尊親兩無間。選擇使子子必勉。毋貽九重憂宵旰。平生題柱壯心在。夷險何須辭遠遊。颶勢掀天海無邊。蛟龍出沒驚孤舟。千金珍重鬼扶持。愼爾行裝朝玉皇。懸知此行荷錫賚。幹事歸來增寵光。湖甸茫茫湖水深。征人日暮催車發。綿城太守何爲者。塵簿籠頭空白髮。今日聞君萬里行。悠悠遠別令人老。豈無尊酒慰離懷。可耐停雲隔祖道。靑靑河畔草如織。回首落日長相憶。噫吁戲。長相憶柰君何。直待春風錦還。對酌南山阿。</text>
<title>送副使李東岳 安訥 赴京</title>,<text>至孝尊親聖訓稱。淸朝專對簡賢能。靑年壯節曾題柱。白首嚴程豈飮冰。鄭國爲辭論世叔。魯庭觀禮聘延陵。遙知此去承天寵。竣事東還價必增。</text>
<title>贈性聰上人</title>,<text>穿盡咸靈萬井煙。客堂晴晝對牀眠。憐渠心迹還淸淨。晩歲交遊訪樂天。</text>
<title>林東野以掌令承召赴洛。餞筵吟奉一絶。</title>,<text>大醉來登江上舟。感君相送汎中流。應知別後無南鴈。回首秦雲獨倚樓。</text>
<title>飛吟峙。與姜學顔分韻得吟字。十月歸覲。與學顔偕行。</title>,<text>老去偏傷鬢雪侵。頹然拋却少年心。晴牕晏起乘朝旭。長路徐行趁夕砧。鶴髮高堂憂短景。鶉衣稚子㥘竆陰。知音賴有同聲客。時唾珠璣起拙吟。</text>
<title>次學顔飛字</title>,<text>湖海三年不得歸。弊裘猶未替新衣。休論瘴癘侵衰骨。猶勝風塵履禍機。客路逢迎知有數。歲寒心事願無違。朋情只合論膠漆。莫惜華牋彩筆飛。</text>
<title>雲峯途中呼韻</title>,<text>蓬蒿何幸倚長松。蒼翠亭亭保一冬。秦樹十年傷遠別。楚雲今日喜重逢。披來肝膽聯孤枕。說盡悲歡到曉鍾。最是明朝分手後。此心長在大倻峯。</text>
<title>至日留達城</title>,<text>聞說地雷復。閉關商不行。吾行汔可息。今日是陽生。</text>
<title>次李君瑞留別韻</title>,<text>詩才元不讓長庚。山水襟期管鮑情。離別十年腸已斷。悲歡相對僕仍更。須誇北海樽前興。莫羨南柯夢裏榮。自媿萍蹤不知止。白頭湖外又歸程。</text>
<title>古幕院。吟寄朴亞使无悔。敦復。號滄洲。○癸酉</title>,<text>客舍春光上柳枝。雙眸寒盡故人遲。從知鴻燕皆關數。君正來時我去時。</text>
<title>用綿城客舍壁上韻。和朴无悔。</title>,<text>天涯羈絆坐韝鷹。匣裏空悲劒氣騰。陶令北牕歸未得。汲君東閤臥難能。疲氓政苦催科拙。猾吏還嫌用法繩。今日與君相對處。怳疑消渴飮淸冰。</text>
<title>和谷城金使君 嶷 韻</title>,<text>白首猶傷別。紅梅已放春。多君舊情在。贈句語淸新。</text>
<title>林東野以弼善赴洛。寄別。</title>,<text>白頭湖外客。華蓋日邊人。無限此離別。重逢何處春。</text>
<title>入界火島。爲潮所阻。</title>,<text>潮來吾卽退。潮退吾當進。進退不以時。其如生悔吝。</text>
<title>鹽幕</title>,<text>漉鹹載牛車。煮鹽爲活計。問爾何太勤。明朝納官稅。</text>
<title>船行入兔島。一名獨島。</title>,<text>客帆落滄海。長洲生晩煙。時看雙白鳥。飛過夕陽邊。</text>
<title>大洋中險灘</title>,<text>再過瞿塘灘。層濤日洶湧。人心有如斯。平地吾甚恐。</text>
<title>謝陳汝郁送蓴 二絶</title>,<text>詩力能回旣倒瀾。吟來牙頰便生寒。冰壺更貯江東味。乘鶴楊州也不難。錦繡輝煌光照室。琉璃凝滑冷侵盤。知君有此閒居興。不向風塵做好官。</text>
<title>用前盤字韻。覆呈汝郁。</title>,<text>白首竆經樂一簞。腹中周誥又殷盤。簡齋高躅今方見。不訪炎官訪冷官。</text>
<title>愚伏先生輓</title>,<text>適會艱虞日。誰敎柱石傾。國須憂殄瘁。天未欲治平。庠序亡師表。朝廷曠老成。平生眞積力。何處下工程。學以程朱正。身將禮法繩。危機人百贖。明辨己千能。章奏君心格。聲名衆謗興。憂違何足恨。否泰固相乘。縲絏元非罪。明良會有須。文衡擅宗匠。經幄待醇儒。凜凜淸朝儀。堂堂正士趣。儀刑那復覩。賢路日榛蕪。一代經綸手。三朝寵辱身。愛君如愛父。成己便成人。論道虛前席。稽疑阻後塵。傳家徒四壁。應只遺安貧。獻納無虛月。歸休有令終。崇恩頒紫闕。哀禮擧靑宮。感激君臣義。輝煌羽翼功。榮光遽如許。何待百年公。足立門庭雪。衣摳數十霜。面墻寧見室。操瑟未升堂。一夢驚楹奠。三生負瓣香。竆途迷所適。天地竟茫茫。</text>
<title>船遊和呈東野</title>,<text>正是三秋桂子香。無邊風物似蘇杭。地竆月出千峯遠。天入滄江萬里長。竹葉莫辭供醉興。蘭槳端合泝流光。良辰勝事何終極。聖代于今海不揚。</text>
<title>重陽日。與鄭汝成 敏興。號竹村。，金特立 是柱。號霽海。，柳健叔，林東野汎舟南湖。舟中以江淸月近人分韻。得近字。</title>,<text>僕本浪遊者。久厭官政忞。安得物外遊。脫落世間坌。偶然小隊出。忽爾丹山近。千界大茫茫。萬疊攢嶾嶾。皓魄輾寒桂。綠波醅春醞。二字缺 木蘭枻。俯瞰魚龍忿。如登天上仙。肯跼地中鼢。况當佳節會。何妨巨筆扮。天葩吐奇芬。吟壯轟雷磤。指東野 司戶飮如鯨。醉裏猶醇謹。指汝成 奔波看砥柱。特立平生蘊。指特立 阸竆禽不憫。待價良玉韞。美健叔 詩罰重金谷。觴政甚括櫽。匀天張廣樂。四座雜紅粉。媿我頹其間。髮白仍面𪏚。盃盤雖噉蔗。琴歌猶視菫。幸乘落帽興。得舒懷沙憤。他鄕勝故鄕。吏治兼吏隱。行樂能幾何。百年如朝槿。談宜嵇阮淸。交有廉藺刎。酒酣氣浩浩。樂極笑听听。方追俟醺愈。不數呼烏惲。却恐已太康。瞿瞿懷愨慬。北辰幾擡眼。西方憂鼓吻。我願廟謨訏。毋使賈涕抆。</text>
<title>瑞石山。次鄭綾州夢賚 良弼 韻。甲戌</title>,<text>穿林轉壑路千回。瑞石峯前步步來。寫景方看詩似錦。憑虛旋覺氣如雷。龍山興味風吹帽。滕閣逢迎酒滿盃。只爲明朝塵事出。幾勞淸夢碧雲臺。</text>
<title>次兒輩遊月出山韻。送鄭同甫 時亮 歸鄕。</title>,<text>落南蹤跡似逃空。歲暮羇懷誰與同。危鬢已成秋柳色。衰顔無復少年紅。臨民政拙當居下。對客詩竆媿角雄。怊悵故園何處是。送君歸去望雲中。</text>
<title>三月。夏兒將先歸。其友李鳴衢，高斗文等咸集敍別。因用前月出山韻。爲詩相贈。余適無事閒坐。寓興和示。因以勉諸生。乙亥</title>,<text>文章德業兩空空。失路靑冥病鶴同。萬里羈危李太白。六年怊悵杜鵑紅。時來會有雲龍變。老去還慚劒客雄。今日後生俱可畏。用功須各勉時中。</text>
<title>奉和量使鄭子居 基廣。號墨溪。 韻。</title>,<text>客子鄕心入夢多。六年何事滯天涯。毫才不合開阡陌。寸效無緣報國家。覽鏡已添頭上雪。看書渾覺眼中花。相憐尙賴臨軒蓋。時對淸樽戀物華。</text>
<title>再酬子居</title>,<text>黃梅時節雨聲多。千里孤蹤海一涯。政事日埤寧閉閤。炎凉時換未歸家。惟將田品論高下。更酌流霞醉月花。却羨使星能盡職。務存眞實去浮華。</text>
<title>奉和子居令兄辱招之韻</title>,<text>賓筵淸興已無多。淹病餘生錦水涯。萬事看來渾似夢。一身隨處卽爲家。風塵此別空留月。關嶺相思幾落花。今日日邊君且去。可堪回首望京華。別後懸知別日多。蟾江東畔洛南涯。傾肝直恐虛陳榻。乘興行當訪戴家。靄靄遠山迷驛路。依依深樹鎖煙花。先容爲寄征鴻去。斗覺蕭蕭鬢髮華。</text>
<title>寄洪羅州享諸令公 得一</title>,<text>白首知心舊錦城。衰年離別若爲情。功名世上浮雲薄。聚散人間落葉輕。不恨滕文均井地。深憎苗法制淫刑。天涯日暮長相憶。儻向南鴻寄一聲。</text>
<title>次陳汝郁韻。留別。</title>,<text>六年湖海寄萍蹤。雙鬢居然改舊容。長恨綵衣違定省。每欽華蓋訪疎慵。離情眽眽知多少。去路迢迢隔幾重。遙想兩鄕相望處。楚山橫盡越山縱。</text>
<title>解官歸後。寄林東野。</title>,<text>極目綿城一望迷。我心何事倍悽悽。六年肝膽都無隔。千里音書兩不睽。嶺外路長山近遠。湖中天闊樹高低。懸知我屋東邊月。分照君家湖水西。</text>
<title>寄鄭汝成</title>,<text>昔佩綿符始下車。相知惟有鄭松禾。凡民孰不皆親厚。問子如何獨切磋。繫馬堂階蒙屢屈。留賓蓮閣許頻過。分明此別無消息。回首幷州柰爾何。</text>
<title>寄徐善伯 榮祖，林伯圭兩秀才。</title>,<text>寄語徐林兩秀才。離腸一日幾千回。葡萄架下歌三疊。花雪堂中酒百盃。井地不均恩未洽。絃歌無續錦難裁。多君遠送箕城路。六載深情爲我開。</text>
<title>輓蒼石李公 乙亥</title>,<text>實德淸名世具瞻。人間五福况能兼。傳家正學詩書禮。律己功夫孝弟廉。一代榮光優鳳詔。百年餘慶協熊占。斯文重望將誰任。哀痛關時涕淚霑。昔歲初登長者門。傍觀徐孺下陳蕃。從容氣象邦之彥。黼黻文章道所存。對榻講論皆奧義。聯牀談笑儘徽言。如何易簀梅湖日。又向西山哭蔡元。白首竆經學魯儒。擬將斯世鑄唐虞。忠誠耿耿忘嫠恤。章奏勤勤贊禹謨。寵擢會看車下鹿。光陰無柰隙邊駒。南中大老今誰在。吾道從來日日孤。</text>
<title>輓柳陶軒 友潛</title>,<text>道契靑春合。交情白首深。雖勞兩鄕夢。不隔百年心。暮景傷埋玉。竆途失斷金。峩洋絃獨在。何處託知音。</text>
<title>輓從叔西峯公 智男</title>,<text>宗黨支分各九州。孱孫無路返狐丘。欽公獨守先人業。翼子方貽後日謀。百福已能兼齒德。諸郞况又善箕裘。如今尙忍門衰慟。喬木風煙淚自流。</text>
<title>輓金密陽无悔 知復</title>,<text>半世龍門幸託親。已知鵰鶚離風塵。乘驄柏府恩榮重。佩虎桐鄕惠澤新。誰意楚猿腸斷絶。况堪遼鶴語酸辛。蛇盃永阻西州路。媿殺羊曇醉裏身。</text>
<title>輓趙黔澗 靖</title>,<text>我聞古之人。積善必有慶。又聞仁者壽。此理著甲令。公能享諸福。所以考終命。有壽南極星。有官太常正。有蘭茁其芽。鸞鵠於斯盛。不知致此由。行何德與政。恭惟冠冕系。豐壤大家姓。標格認雪梅。胷襟看水鏡。詩書富經術。所學皆孔孟。一擧北溟翮。三起南民詠。衆慕良吏名。吾欽君子行。藏修遠濁世。不容亦何病。淸議士林式。高風鄕黨敬。十年任釣築。千載遭神聖。行看周老興。聊擬漢庭諍。孰意淸獻賢。久滯蒲輪聘。樂彼花木園。永遂麋鹿性。辭尊不苟居。恬退恥奔競。恒產救飢寒。直舌威豪橫。厚施陰德存。剛腸高義倂。曾從趨鯉庭。獲陪揮麈柄。豈有後生畏。幸免仁人逬。同聲山響應。胥悅魚川泳。困蒙幾警發。良藥多假倩。雖欠省起居。亦喜時溫凊。那知潁川荀。遽失香山鄭。天陰日色薄。歲寒風氣勁。浮世喜下石。有誰哀落穽。緬懷前輩修。泉臺路幽夐。公歸何所憾。百福爭來傡。此生誰適從。承誨知難更。掩淚送哀誄。南阡西日暎。</text>
<title>丙子十二月。行到比安。聞大駕播遷入南漢山城。東宮入江都。北望隕涕。集杜句成二絶。</title>,<text>亂離心不展。仰看天色改。至尊尙蒙塵。揮涕戀行在。四海干戈裏。三營鼓角聲。書生肝膽激。雄劒匣中鳴。</text>
<title>丁丑二月初八日。始聞大駕出南漢還都。自聞慶方伯陣中。作奔問之行。與權靜甫，曺以正，姜學顔，朴无悔諸人同赴。十八日入城。十九日呈疏闕下。二十一日南歸。與朴无悔，曺汝善，張經叔 應一，權季明 以亮，曺德立 挺華 爲伴。二十五日。歇馬陽山嶺上。呼韻共賦。</title>,<text>湖嶺重關地勢高。古今經歷幾英豪。茫茫禹甸工神斧。肅肅甄功壯豹韜。絶險已能安四海。狂風誰遣捲重茅。登臨此日孤臣淚。灑向燕雲鬢二毛。</text>
<title>次朴无悔韻</title>,<text>鳥嶺橫天勢嶪峩。歸來魂夢隔東華。從知此路多豺虎。却喜前山長蕨芽。慘憺里閭惟見哭。蕭條城市不聞歌。何時洗劒燕山水。胡越同舟作一家。</text>
<title>三月十九日。與諸友陪旅爺向立巖。旣到旅爺索詩甚勤。書卽事伏呈。</title>,<text>每有煙霞夢。今陪杖屨遊。抽簪石孤立。涵鏡水雙流。自媿風塵躅。曾無釣築謀。玆行眞勝賞。乘興更遲留。</text>
<title>戒懼臺。成一絶。示同遊諸友。</title>,<text>半世嘗艱險。塵心久已灰。平生戒懼意。今日㤼登臺。</text>
<title>輓東溪趙公</title>,<text>有美吾鄕老。風流迥出凡。觀生知進退。與世異酸鹹。投筆方希立。分符竟不咸。無由覩英略。長憶謾霑衫。執御荀門客。從旁晩契叨。親情忘老少。交態去皮毛。詩酒論何處。干戈病入膏。惟將數行誄。遙寄洛東皋。</text>
<title>輓崔完海伯玉</title>,<text>淸如冰玉直如弦。詩禮家聲是世傳。勳業政看寧社日。廉風方驗佩銅年。天高鬼惡人雖憾。主辱時危死亦便。忽憶前頭無限事。羨君歸去永忘筌。</text>
<title>曲江書院。謁晦齋先生廟。此下點馬時作。</title>,<text>昔賢遊息地。山水最淸奇。萬古斯文脈。從今始得知。</text>
<title>長鬐小蓬島。吟贈延日韓使君 忠後。</title>,<text>海闊天晴起白鷗。小蓬島上暫夷猶。烏川太守風流在。爲把芳樽盡日遊。</text>
<title>鹽倉舟中。吟贈長鬐金使君 漢文。</title>,<text>落照明金柱。風帆點大洋。玆遊難再得。他日莫相忘。</text>
<title>將向釜山浦。成七言近體。奉贈萊伯鄭夢賚令公。</title>,<text>作客如今三十秋。東西南北任萍流。年隨鴻鴈來時暮。人到江山盡處留。萬里梯航容島孼。三聲鼓角壯邊籌。臨分此日眞堪惜。多少心情爲子酬。</text>
<title>簡寄任河東賚之</title>,<text>誰敎雙鯉寄行中。尙記秋官舊席同。點閱才慚空冀北。撫摩恩合臥河東。功名已付槐安國。得失何關塞上翁。咫尺津頭相望苦。儻君高倚片帆風。</text>
<title>送別黃晉州 一皓 令公罷歸</title>,<text>此地須要太守賢。誰行仁政得民歡。江山亂後已千變。徵斂近來猶萬端。秪是晉陽爲保障。故敎黃霸洗瘡瘢。風塵一笑還成別。却羨東山臥謝安。</text>
<title>新寧竹閣。次趙可畦 翊 韻。</title>,<text>束玉千竿立。臨流一閣虛。完全亂離後。閱歷太平初。獨酌光侵斝。閒吟翠挹書。公庭無一事。知是好官居。</text>
<title>旅軒先生輓</title>,<text>北斗高名老。東方間世姿。三尊天下達。百行士林師。律度追陶叟。淵源接武夷。楹間今日慟。吾道竟依誰。上下無傳授。心知得聖門。天資今子厚。學識後南軒。獨善身何累。鳴謙道益尊。聞風千百載。應遣薄夫敦。甘旅平生跡。安貧大耋年。辭尊雖用晦。論禮必繩愆。箕潁寧關世。山梁亦係天。遺書如彖繫。靑史信堪編。一望宮牆美。頻叨丈席函。誨人公不倦。將命我難堪。已矣今騎尾。冥然孰指南。空留霽月色。長照不知巖。</text>
<title>贈金咸平重吉 鼎鉉○戊寅</title>,<text>好去箕城宰。箕城路一千。梅情壓風雪。春色動山川。此地須前進。玆行豈左遷。鸞栖知不久。新渥下匀天。</text>
<title>次鄭子居韻 己卯</title>,<text>地入豳郊陷。天垂杞國崩。空餘明日月。獨照漢山陵。</text>
<title>和朴无悔韻</title>,<text>故園何處鳥知還。牕外春光見碧山。瘦馬不前愁直省。病骸無力㥘當班。功名汩汩千尋浪。身世悠悠一夢關。賴有新詩能起我。吟來黃色動眉間。</text>
<title>送鄭夢賚令公赴任順天</title>,<text>今代扶顚手。方看幾箇男。沈痾失和扁。傾廈棄楩楠。詰慝元非願。分憂亦不咸。風塵無限意。遠送小江南。</text>
<title>送別朴仁甫 啓榮 瀋陽之行</title>,<text>送子歸何處。羣英悵別心。應須陪鶴駕。來日好開襟。</text>
<title>輓盧參判 道亨○改葬時</title>,<text>山仰先生未及門。晩交猶喜識賢孫。平居每惜官銜小。哀贈方看爵位尊。埋玉十年人事換。飮塵千里此身存。如今見說雙龍合。南望悽然更斷魂。</text>
<title>與洪叔京偶坐朗吟。效水府蔡眞君體。因成三闋。</title>,<text>臨江閣。臨江閣。高枕滿簾風。大醉流霞生灝氣。人間憂患摠成空。歌罷興無竆。東流水。東流水。日夜去悠悠。白鳥一雙天共遠。煙波無限古今愁。身世有虛舟。我有此。我有此。不羨萬鍾卿。紫綬金章他自得。一區煙月我平生。盤谷竟誰爭。</text>
<title>與崔時應效虞美人體。送別洪叔京。</title>,<text>一年江渭雙蓬鬢。鴈盡愁難盡。今朝何幸和陽春。却得明珠輝暎海東濱。離亭酒盡行人散。極目山雲斷。應知靑眼有前期。不耐相看含淚解攜時。</text>
<title>又效憶秦娥體。送別叔京。</title>,<text>愁朝暮。回頭望望君歸路。君歸路。映湖平流。鶴峯微露。此時相別何時遇。爲君攀折臺邊樹。臺邊樹。使人腸斷。維子之故。</text>
<title>輓詞[副提學全湜]</title>,<text>風骨軒昂長者容。更無纖芥滯心胷。白頭京洛同馳逐。靑眼鄕園荷過從。誠孝未終求郡養。典刑先向若堂封。天寒地遠違臨壙。只此題詞慨老慵。</text>
<title>輓詞[判書李景奭]</title>,<text>驅馳丁卯首關東。始識吾君板蕩中。雲路何曾今世態。天眞自是古人風。二毛嬰疾經年客。五馬趨庭一夢空。臨別竟違追舊約。卻將哀輓弔孤忠。</text>
<title>輓詞[參判金榮祖]</title>,<text>誰謂臨歧別。俄聞入地期。人生有如此。天道果難知。忠孝拋初計。幽明結永悲。乾坤日榛莽。還羨隰萇枝。</text>
<title>輓詞[參奉李時明]</title>,<text>跡在惟興日。淸時屬望尊。衣冠朝聖主。詩禮得師門。屈郡將爲養。承顔遽作魂。秪今人事倒。鶴髮倚孤孫。</text>
<title>輓詞[豐寧君洪靌]</title>,<text>妙歲聲名擅禮圍。誰知位德兩相違。新詩俊逸元超古。雅性淸高早識機。紫綬忽從南嶺去。丹旌還向北邙飛。堂中鶴髮將何托。不獨心朋涕滿衣。</text>
<title>輓詞[校理成以性]</title>,<text>我向湖南日。秋霖滿洛城。病中來走馬。橋上送含情。纔報籠禽語。誰傳弔鶴聲。公書中。有秋風得意。籠禽解縧語。 夏間詩酒興。追憶已前生。</text>
<title>輓詞[修撰姜大遂]</title>,<text>古人不復見。此淚那能禁。宗匠依歸早。仙區卜築深。名樓纔得主。大夢忽驚心。霜月凌波閣。偏霑過客襟。</text>
<title>輓詞[承旨洪鎬]</title>,<text>親悅無如五馬榮。強扶衰病滯神京。旻天若解專城願。冥府還忘反哺誠。靑鶴洞前春已老。紫巖臺下水空聲。人間正似藏舟壑。哭姊何堪又哭兄。兄年於弟六年先。鳴鴈吾家卅八年。山寺對牀知幾日。泮村聯榻忽茫然。貧同白屋猶安命。跡阻丹墀不怨天。聞道列僊須識字。蓍龜應作帝傍賢。</text>
<title>輓詞[都事高仁繼]</title>,<text>志大生何晩。才高命未通。幾將經濟業。虛老是非叢。符竹纔陞秩。芳蘭忽墜風。龍鍾無恨淚。霑灑向蒼穹。</text>
<title>輓詞[參奉李煥]</title>,<text>托契于今四十年。亂離身世各華顚。勤王事急勞何怨。將父行忙病忽纏。一枕黃粱能幾許。滿梁寒月獨依然。人生耳順元非短。其柰西山日已偏。門連瓜葛齒肩隨。君抱雙兒我哭兒。除卻升沈猶不若。莫將脩短謾多悲。老而竆獨生無興。貴亦淸貧死有辭。少婦閨中啼欲絶。未論他事淚交頤。</text>
<title>輓詞[縣監李大圭]</title>,<text>宇宙人才盡。山河正氣孤。三珠留玉樹。餘慶竟難誣。</text>
<title>輓詞[知府李俔]</title>,<text>繡虎文章經國瑞。人龍氣骨擅時英。竆經早擢蟾宮桂。製錦曾安海縣氓。北闕纔辭紆紫綬。南州豈料立丹旌。春來誰復萊衣戱。雙璧應爲太僕卿。</text>
<title>輓詞[進士李元圭]</title>,<text>八月西遊入洛陽。荷公容接近淸光。笑談藹藹心如醉。論議堂堂意自強。臨別只言當卽合。及歸誰料已云亡。豈非天欲竆吾道。哭望東雲江水長。</text>
<title>輓詞[監司洪得一]</title>,<text>澆風散淳源。朋友道亦淪。晩來幸托契。喜君存天眞。嶺南信多士。才俊何彬彬。而我樗散材。安得薰蘭馪。往者四五輩。不遐遺此身。年來半零落。與君論悲辛。如何此日淚。忽復沾余巾。憶昨共宦遊。風味已書紳。逢迎海縣月。留醉錦城春。忘形卽肝膽。膠漆無碯磷。浮生無定端。聚散跡已陳。殷勤喪亂後。相訪來何頻。嗟吾若孤露。羨君高堂▣。雄藩出皁蓋。專城志願申。那知晝錦行。丹旐回征輪。行路亦嗚咽。忍言鶴髮親。家聲寄玉樹。餘慶尙可新。在世吾幾時。衰謝病日臻。天長阻一哭。命駕慙古人。</text>
<title>輓詞[進士李身圭]</title>,<text>意傾心豁色敷腴。一見知爲大丈夫。立雪初年聞至道。摶風萬里騁長衢。並州方佇來迎馬。葉縣還驚去化鳧。惟有文章傳世上。使人吟咏重嗚呼。</text>
<title>輓詞[都事南碝]</title>,<text>斗北聲名振。圖南意氣雄。天曹曾茁馬。湖右舊馴鴻。督府銜新重。齊閭望已空。斜陽一掬淚。京舍數旬同。</text>
<title>輓詞[郡守申弘望]</title>,<text>南州自昔儒林盛。醇厚如公最老成。佇見盤根須利器。驚聞皁蓋變丹㫌。風塵生意人間少。詩酒名流地下傾。別有親知長慟處。倚門黃髮淚交橫。</text>
<title>輓詞[別撿李德圭]</title>,<text>山頹抱餘慟。玉立覩孤摽。邃學傳通德。淸才佐盛朝。靑鳧纔稅駕。白鶴遽還遼。江左耆英盡。嗚呼此道消。</text>
<title>輓詞[司諫權濤]</title>,<text>弱齡毛翮已凌霄。郞署遲回兩鬢凋。緩轡長楸伸尺蠖。紆情短日夢三刀。霜鴻夕叫書初寄。䪥幅朝▣膽欲消。鶴髮倚門魂正苦。九原迢遞若爲招。</text>
<title>輓詞[郡守李廷相]</title>,<text>嶺嶠名流殆盡亡。可堪今又哭公喪。初聞紫綬臨南郡。忽見丹㫌向北邙。淸白傳家惟四壁。詩書遺後挺三郞。人間別有無竆慟。鶴髮號天獨在堂。</text>
<title>輓詞[韓亨吉]</title>,<text>鮎魚上竹笑功名。親老堪誇刺史榮。越騎政爲天下慟。王郞最種侍中情。爭瞻故里斕衣煥。忍看新阡粉旐明。謝眺靑山終不對。先敎杞婦又崩城。</text>
<title>輓詞[掌令朴敦復]</title>,<text>末世輕純粹。奇才屈下僚。少年題鴈塔。大惠試牛刀。遇事常同是。知音豈異調。平生淮海約。空說老漁樵。</text>
<title>輓詞[直長南礏]</title>,<text>邑有仙禽號。人稱瑞世姿。長身餘八尺。豪氣隘三陲。鴻陸霜毛振。鵬霄去路遲。歸來非夙志。昏濁莫余知。幸値風雲會。新承雨露滋。誰知無妄疾。終至未能醫。愚懦曾承誨。殷勤攝以儀。高低嘗世路。來往任嶔崎。世事須臾變。浮生草露危。題詩遙相紼。叵耐淚交垂。</text>
<title>輓詞[主簿趙遵道]</title>,<text>雙溪洞裏憶▣遊。早自靑陽到白頭。聚散中年雲樹阻。存亡此日壑舟悠。西來纔覩劉君馬。南去誰登庾子樓。最是人間無限慟。門前鶴髮送靈輶。</text>
<title>輓詞[門生郡守權摶]</title>,<text>昔余髫齔趨河上。早托龍門二十春。情誼寧論姻瑣瑣。德恩深荷誨諄諄。陪遊已隔長安邸。攷問無從洛水濱。身繫驛亭遲一哭。萬端悲苦膽輪囷。</text>
