<title>白雲洞賦</title>,<text>宿水古寺。白雲新院。小白在背。鶴駕其面。溪一帶兮名竹。州百里兮號順。里接大平。日月古兮長春。境多柏林。霜雪深兮猶新。巋然一宇之弘敞。幾多羣彦之來集。抱經綸志。君堯舜兮臣稷契。讀聖賢書。學孔顔兮慕周程。及年歲之未暮。期幼學而壯行。起趁雞而孜孜。膏繼晷而矻矻。時講劘之暫輟。寓閒趣於游息。風乎翠寒臺畔。認不變之貞節。詠乎景濂亭上。欽大道之繼絶。挹光風而添興。玩霽月而開襟。惺惺乎無一點査滓。怳若參羽化而洗塵心。養浩氣於藏修。蓋一世兮餘裕。發光焰於新詞。耀文章於南斗。惟文成之拔萃。衛吾道於將墜。立漢幟於東土。俾後人而矜式。絃一絶於瑤琴。悵舊墟之草沒。久崇學之鮮能。祠始建於周侯。變緇黃之陋址。儼籩豆兮春秋。逮增飾於晩隱。文在茲而郁郁。備前修之未備。宜百世之取法。猗以賢而尊賢。有數關於興替。類白鹿之流芳。遇乾淳而增賁。故兵燹之莫及。魯靈光之何異。盍吾徒之深惕。繼先民之珮服。珠藏澤而自珍。聊待價而觀國。茲不負乎前訓。可無愧於素學。彼有心於富貴。謾遺本而逐末。詞華是務。繡口錦腸。義理莫究。簾視壁聽。竆修如此。達施何觀。一窺金馬。志奪做官。般紛紛變其塞焉。顧斯院兮胡顔。今夕何夕。盍簪羣英。百年肝膽。相照壺冰。爲君子儒。相與服膺。苟在我之能盡。放而彌乎天下。培一庭之松柏。將以扶乎大廈。秋風兮入林。慨芳華之遲暮。依歸兮有所。像惟肖兮遺廟。</text>
<title>猫賦</title>,<text>山居子任閒無管。癖於養雞。卵而不毈。累十其兒。始習其飛。猶知棲榤。聚首前除。忘機飮啄。有猫傍伺。爰攫其一。母雖哀鳴。無力可搏。羣雛駭散。了無全目。余乃疾呼童子。繫猫以索。拘于牀下。數之以罪曰。余之畜汝。責有所在。今胡逞欲。饞及五德。汝心孔慘。將汝必磔。俄而炎風蒸骨。睡魔來襲。倚榻蘧蘧。魂乘莊蝶。圓瞳有物。張喙而哭。若有所言。請訴其臆。久蒙主恩。撫我育我。無魚不分。無肉不舍。愛居狗先。飼不兒下。今焉獲戾。萬死難赦。第有深寃。不敢不暴。天生萬類。害人非一。山有豺虎。水有鮫鰐。然皆可防。有網有擉。孰如黠鼠。潛伏于隙。窺人行止。爲其出入。覘人視息。稔其盜竊。譁駭披紛。隱見倐忽。遇衣輒噉。見穀必齕。衝目宣齗。充嗛果腹。所以詩人刺碩。左氏喩賊。樊翁比奸。坡老憤黠。尤可痛者。當晝而隱。乘昏而恣。謂夜無知。靡所不至。刀劒何用。弓弩莫施。若乃盛筵斯張。筠籃盈胾。守奚小眠。警察暫弛。於焉乘隙。出自深穴。磨牙鼓吻。蝟集狐齧。器已成孔。遂及于肉。當此之時。孰捕孰逐。余獨偵伺。奮躍直入。快啖厥魁。腥血噴洒。餘黨盡散。樽俎淨塏。此何異王室將頹。羣奸釀禍。睒睨閃舌。病民蠧社。蔽日欺天。不奪不厭。一人如醉。千官皆鉗。有一直士。雪裏松篁。排雲叫闔。請借尙方。從前朶頤之徒。一朝而雲掃。討國賊於寸鍔。且如有事于廟。粢饛牲腯。執事者疲。當夜而瞢。誰謂無牙。尙能穿墉。呼朋引類。咬牀舔豆。物苟不潔。何以薦侑。當此之時。主實罔覺。余獨不怠。懼闕吾職。張爪一攫。亟呑其首。威聲大振。簠簋如舊。此何異天狼晝垂。干戈處處。盜弄潢池。任其嘯聚。朝焚暮掠。剔肝刳腦。列郡風靡。齊民鳥駭。爰有猛將。風馳直前。一箭而定。三陲晏然。紛紛狗偸之羣。望風而瓦解。納生靈於妥帖。此其大者。餘不能悉。余雖不伐。人誰不解。推原一生。功當揜罪。主胡忘我。謂之罔貸。余甘一死。主寧無愧。凡爲生物。莫不有慾。性旣偏塞。焉能自克。以猩猩之慧而猶昧其送死。以潛龍之神而不免於就醢。而况最靈之中。亦有所蔽。臣而罔上。恣意掊克。佩分憂符。剝民膏血。受專閫鉞。浚民肌肉。狼貪於常憲之外。虎噬乎無辜之人。十室九破。白日呼寃。尾閭逞慾。滔滔末路。人而忍此。首領猶保。主不彼惡。寧我太嫉。常念蛇鼠猴兔之無用。尙居十二神之列。以余之功而反不及彼。吾誰㤪乎㤪天。悠悠千載。知己者鮮。聖人推功。迎猫有制。曁乎著相乳呼雪猊之韓蘇二子。幸不於我乎邁邁。比於林甫。唐之人智不足。譏以盜肉。杜氏子量何狹。茲猶可惋。又遭當戮。余死之後。當知可惜。椸無完衣。室無完器。與人兼行。衝冒蕩倚。當此之時。何術以制。聞言未訖。惕然驚悟。乃貰猫而告之曰。嗟吾性隘。不汝爲好。今聞汝言。愧汗如雨。何同類之莫責。於爾獸焉深咎。顧一世而咄咄。望豸觸兮何時遇。猫乎猫乎。功莫與伍。雖有微罪。於汝何病。我將封汝。爲槐里令。</text>
<title>謝白雲諸伴來訪</title>,<text>山人不見客。客到始開門。客還門復揜。山鳥與山雲。</text>
<title>玉山呈張旅軒 顯光○二首</title>,<text>江海歸來早。紅塵夢亦遙。白鷗波浩蕩。間泛木蘭橈。至人在山中。黃冠坐白石。我問樂如何。悠然任所適。</text>
<title>蘆洲牧牛圖</title>,<text>騎牛叩角翁。長在蘆花中。頭邊欹蒻笠。爲有西山風。</text>
<title>晩翠窩春帖</title>,<text>志學何嫌晩。要須用力强。詩書披竹牖。春日漸看長。</text>
<title>戊午八月初六之夜。雨大作江水盛漲。憶亡子瓔返櫬寫哀。</title>,<text>生還元不易。死返亦云難。夜宿黃茅裏。秋霖濕旅棺。</text>
<title>竹下講書</title>,<text>竹下莓苔地。風乎綠影斜。何須待春服。幽趣雪中多。鼎坐竹陰下。論文至日斜。這裏俗緣盡。淸風吹更多。</text>
<title>詠滁州王使君 開寶太后崩。羣臣不成服。禹偁言當用舊禮。坐謗訕守滁州。</title>,<text>使君天下選。鈴閣岸烏紗。默坐看周易。乾坤位不差。</text>
<title>送許生</title>,<text>峽裏吟筇返。林深杜宇啼。淸陰休腳處。回首憶齋棲。</text>
<title>金生始聲饋酒</title>,<text>一壺敵千金。消愁如沃雪。夜分酒始醒。竹牖來明月。</text>
<title>金孝仲 榮祖 攜其羣弟諸友遊小白。余相遇於白雲洞。贈一絶。</title>,<text>羣仙登小白。羽化淸風秋。路逢丹谷老。更約蓬萊遊。</text>
<title>枯竹束帚。寄申來吉。</title>,<text>枯竹束成帚。慇懃寄故人。浮雲掃不得。願掃室中塵。</text>
<title>秋風</title>,<text>秋風吹不歇。中夜動千林。響入幽人枕。空悲白首心。</text>
<title>積薪</title>,<text>天寒要積薪。積薪高數丈。因笑汲淮陽。空悲後者上。</text>
<title>菊潭</title>,<text>朝飮菊潭水。暮飮菊潭水。不必鍊丹砂。朱顔住甲子。</text>
<title>詠柏</title>,<text>池邊手植柏。不學黃楊厄。踈枝百尺橫。曉月當牕白。</text>
<title>盤石</title>,<text>溪心淸似瑩。石面平如掌。道人枕石眠。夢裏聽溪響。</text>
<title>次枕流亭韻 安僉知衛亭子</title>,<text>竹樹煙雲境轉幽。數間欄檻枕淸流。白鷗飛入斜陽裏。兩岸蘆花一鏡秋。</text>
<title>白雲院。贈洪澤遠 霫，施遠 䨜 昆季。</title>,<text>好容佳論似元賓。今世誰知有玉麟。邂逅白雲成夜話。竹風松露助精神。附次韻林壑從知老孔賓。東韓莫道野無麟。寒齋叨奉淸宵話。山岳其精雪月神。平生願作信陵賓。駑質旋慚倚石鱗。更得新詩卄八字。白雲風景入毫神。</text>
<title>所居山窩之南有深澗。夏潦冬冰。人皆病涉。令人成小橋。</title>,<text>橋成要在萬人程。小逕人稀濟幾行。多少濟來隨地分。不妨終日等閒橫。</text>
<title>次徐士信 亮 韻</title>,<text>泠泠幽澗響鳴琦。獨閉柴門客不窺。睡起胡牀山日晩。標枝野鹿淡無爲。</text>
<title>次金秀才孝達 崇祖 韻</title>,<text>子䂓聲歇五更中。雲捲東西月滿空。遙憶幽人應早起。傍簷楊柳挹淸風。</text>
<title>除夜</title>,<text>椒酒雖香味亦酸。無聞五十我何歡。牀頭尙有朱書在。靜向明牕斂袵看。</text>
<title>李秀才兩君。新構茅齋。</title>,<text>小壇花蘂映南牕。相對看書璧一雙。須識箇中無盡趣。非關詞藻奮長杠。</text>
<title>次瓔兒韻</title>,<text>安西老卒一何仁。袖裏香蔬味絶新。公道世間惟爾識。不圖行伍有斯人。</text>
<title>聞載柩回船</title>,<text>獄中寃骨載船中。竆道那能遇順風。九十灘頭驚浪吼。夜深霜露透孤篷。</text>
<title>憶李鼇城 恒福 相公</title>,<text>悵望崦嵫已落暉。塞雲深處斂緋衣。漢陽城郭猶依舊。身去不歸魂獨歸。</text>
<title>悔意 二首</title>,<text>綠酒黃花處處歡。老夫何獨抱辛酸。五十一年非已覺。務除褊急務洪寬。長夜沉沉苦未明。始聞牕外曉雞聲。假年尙得加三十。變化工夫誓盡誠。</text>
<title>冬日</title>,<text>狂飊振處千林索。蘭艾同歸渾不分。賴有牕前側柏樹。淸香午夜月中聞。</text>
<title>諸丱製至樂齋絶句。和示公直。</title>,<text>濟濟羣英萃一齋。白雲黃卷趣何佳。直將鑽仰希顔氏。莫把浮榮攪此懷。</text>
<title>層崖上老松長數十丈</title>,<text>千尺蒼髯倒地垂。風霜歲暮獨憑危。新營魏闕求樑棟。地淺還憂匠石窺。</text>
<title>自白雲洞還丹谷</title>,<text>三尺吟筇渡一溪。白雲深處有茅齋。從前已識依歸地。日晩還來路不迷。</text>
<title>雪中菊 時十一月十日大雪。菊花猶未衰。</title>,<text>一朶黃花十月開。孤芳如待穉陽回。今朝雪壓吾猶恃。蓓蕾雖摧節未摧。</text>
<title>細梳</title>,<text>白髮梳來垢盡除。便同稂莠遇良鋤。移功心地消塵滓。從此相期得復初。</text>
<title>春日步溪上</title>,<text>芳草溪程緩緩歸。栗花香動撲春衣。一筇所得還非淺。胷次悠然似浴沂。</text>
<title>黃員外中正 有中 過我。飮白醪數器而歸。道上失毛巾子戲贈。</title>,<text>帝里笙歌員外郞。短衣羸馬水雲鄕。醉墮接罹終不省。任敎觀者作重陽。</text>
<title>山村犬吠</title>,<text>春入桃源細雨晴。寥寥一犬隔溪聲。深山更有何人到。只是樵翁荷斧行。</text>
<title>走次李生韻。贈諸君。</title>,<text>金井霜凋落葉疎。憐君矻矻倒綳餘。莫將聲利關吾念。至樂唯存古聖書。右贈李而昌文君眉宇昔相疎。一榻來從樂有餘。最愛月明淸夜永。隔岑時復聽吟書。右贈文壽賢碧空新月透簾疎。咿喔聲傳曉夢餘。要慰倚閭誠自篤。難將大胾換詩書。右贈文値虞每恨年前著力疎。從今銳意勉三餘。欲尋鑪鞴無他術。只在心中不在書。右贈李嶐憐君骨肉不曾疎。追逐衰翁百謗餘。厚意欲酬無長物。願輸心上五車書。右贈黃煃誘掖諸君大脫疎。指南今日力無餘。須從曉處要深曉。方寸能藏萬卷書。右贈文値周六一雖云牙齒疎。滁山豪興尙優餘。自憐竆谷龜藏處。寂寞藜牀對古書。右自叙</text>
<title>夜聞繅車聲</title>,<text>軋軋繅車夜已闌。透簾霜露不禁寒。可憐幾日能成匹。成匹方期送縣官。</text>
<title>居家起卧</title>,<text>未明而起明還卧。曉是無眠夕易疲。靜裏養閒聊自適。五禽仙戲亦奚爲。</text>
<title>冬至</title>,<text>息旅毋令柔道牽。善端昭著本綿綿。天人一理今方驗。靜養要先動察前。</text>
<title>夜聞諸生誦詩</title>,<text>隔屋商歌葉裏鸎。中宵頗慰不聊情。買珠莫買無珠櫝。苟不心思只是聲。</text>
<title>種花竹</title>,<text>移花移竹一何珍。粧點荒庭活畫新。趁夕更沾時雨化。舊根生意自津津。</text>
<title>謝黃見甫 立穎 來訪</title>,<text>坐屈飊車叩石門。半生煙火愧眞君。丹經講罷日將暮。滿袖仙風歸白雲。</text>
<title>送玖姪陪疏</title>,<text>至樂齋中酒一瓢。緘章千里劒橫腰。劒鋒用盡歸來早。同唱太平行樂謠。</text>
<title>月夜聞蛩</title>,<text>寒蛩咽咽怨何多。似怨淸霜落桂花。桂花雖落香猶在。莫向良宵動怨嗟。</text>
<title>小塘印月</title>,<text>小塘秋月碧如藍。更値淸宵玉鏡涵。能使本心無外累。對茲池水亦何慙。</text>
<title>偶題 三首</title>,<text>茅簷雨歇納新凉。竹影扶疎月滿塘。蟋蟀向人何所語。淸霜已逼惜年芳。通宵不寐終何益。憂世憂民一老翁。露冷風淸秋氣緊。陰蟲切切五更中。竹窩淸景媚新秋。霧捲山腰積雨收。待得小園棃棗熟。滿林紅葉獨成遊。</text>
<title>示諸生</title>,<text>食祿何須萬石君。世間名利盡如雲。憑君認得惺惺法。要識心身內外分。</text>
<title>癸亥春帖</title>,<text>聽得淸香牕外梅。一年春信此間回。竹牀靜坐披經史。山逕無茅日漸開。</text>
<title>三月賞梅</title>,<text>三月開花太失時。淸香猶逐晩風吹。春光早暮何須說。最愛貞操晩益奇。</text>
<title>竹笋</title>,<text>逬地兒孫細雨餘。翠雲深處淡如如。佇看挺立風霜裏。時遣淸陰慰索居。</text>
<title>甲子送春有感 二首○時許吉赴關西有書</title>,<text>三杯自酌送三春。紅萼全稀綠葉新。可惜流光如急箭。人間老却幾多人。不耐逢春又送春。紅稀綠暗轉頭新。高臺獨立無歡緖。萬里關西憶遠人。</text>
<title>聞布穀</title>,<text>布穀頻啼啼不歇。山中應是惜荒田。荒田未種憂雖切。無穀無人近十年。</text>
<title>凍雨</title>,<text>凍雨霏霏又一宵。濕雲和霧暗前橋。何時更覩蟾輝遍。喚取仙翁捻玉簫。</text>
<title>種園蔬</title>,<text>小園春雨一犂餘。手種山家五合蔬。自是吾生咬菜熟。孟嘗門下不求魚。</text>
<title>茱萸花 幷序</title>,<text>花開於二月之初。彌月不衰。桃杏未吐時也。獨與辛夷花相對。蓋花之始成在去秋。經冬而發於春。故能傲寒而最早。久發而不衰。眞可愛翫。勁節高孤似伯夷。爭春桃李肯同時。山園寂寞無人到。藹藹淸香只自知。</text>
<title>偶吟 二首</title>,<text>宇宙吾生一粟如。男兒豪氣未全除。花紅柳綠前村月。駄醉歸來入草廬。襟靈無累澹如如。自是吾生六鑿除。風月四時輸逸興。負山臨水數間廬。</text>
<title>將所用石硯。與亞孫兒再甄。小字小石</title>,<text>硯池將與石孫嬰。河海文瀾此裏生。乃祖雕蟲何足效。少年三刖老無成。</text>
<title>木皮窩</title>,<text>金花社裏木皮窩。質朴無文野趣多。最愛雪來聲碎玉。竹樓淸致不須誇。</text>
<title>方丈池賞蓮 長嘯臺下鑿小塘。其大僅方丈。故以名之。</title>,<text>長嘯臺邊方丈池。天雲光影蘸漣漪。更迎淨友薰馨德。晩入巖棲樂在斯。</text>
<title>新凉呼韻</title>,<text>郊墟雲散雨初晴。樹杪凉颸一縷輕。不用篝燈看細字。碧空蟾影透簾明。</text>
<title>霜夜蓋菊花</title>,<text>席蓋階花怕降霜。慇懃惟願保淸香。幽襟半夜猶相晤。一片冰輪一朶黃。</text>
<title>萱草</title>,<text>憐渠先得一團和。臘雪封階已吐芽。竹帚掃來香滿地。從今不怕世憂多。</text>
<title>送諸秀才尋白雲書院</title>,<text>白雲洞裏落花飛。六七冠童披裌衣。霽月光風探勝了。乘凉正好詠而歸。</text>
<title>賞蓮</title>,<text>寂寞孤根托小塘。左邊蘡薁右邊棠。林深不恨無人見。自發紅葩保晩香。</text>
<title>玉梅花</title>,<text>山中寒緊苦無梅。玉蘂玲瓏獨自開。莫向花前辨眞假。淸香苒苒襲瓊杯。</text>
<title>詠懷</title>,<text>經霜階菊有餘芳。掇取殘英泛玉觴。烈士身衰心益壯。柬之雖老亦堂堂。</text>
<title>謹次養心堂韻</title>,<text>一村山勢似龍盤。舒卷輕雲自任閒。不自甘霖歸洞壑。似君潛德卧孱顔。洞壑歸雲朝霧初從碧水隈。風吹日晏鎖難開。嶽靈爲護幽居趣。應怕庸人取次來。蕪城朝霧溪流碎玉遶柴門。薄暮蒼煙罨一村。莫道野翁無所樂。二紅炊處有餘痕。龍溪暮煙秦鞭唐輦不曾經。寄著山花樹樹明。誰爲斂容誰爲笑。暮天春日自陰晴。竝巖春花百草今遭半夜霜。籬邊絶蘂保淸香。主人已領悠然趣。手把瓊杯近夕陽。東籬秋菊南山齾齾壓西疇。柳絮鵝毛滿眼浮。應戲山翁空老大。山頭粧白似翁頭。冶山冬雪盈疇䆉稏擁簷前。人望黃雲映碧天。自幸貧居猶有樂。去年炊玉又今年。南畒稻熟松如翠蓋岸如眉。夜夜濤聲此裏奇。夢遇周文懷未討。還驚栩栩五更時。宗岸松濤</text>
<title>夜聽蛩語</title>,<text>寒蛩如怨又如悲。爾不能言我自知。蘭蕙滿林誰復賞。不堪霜露夜來滋。</text>
<title>紹修諸友。徒步來訪。謹投拙句以謝。</title>,<text>家貧最恨無雞黍。仙客飢還度碧林。目送荷裳殘照外。時時玉貌憇松陰。</text>
<title>雨朝斲竹根寄孫兒</title>,<text>分斲山庭翠篠根。朝來趁雨寄兒孫。千林葉落風霜日。綠玉森森映小軒。</text>
<title>洪源書堂。訪熊勿軒。</title>,<text>西山一脉接洪源。孤竹淸風動碧軒。千聖遺編晉甲子。山中心事共誰言。</text>
<title>春興</title>,<text>棃杏花連躑躅花。山中幽賞此時多。不憂谷邃無人到。獨坐看書至日斜。</text>
<title>白雲院齋呈李侯</title>,<text>朱輪今躡白雲間。山鳥溪魚一樣閒。靜討簡編膏繼晷。傍人錯認布衣看。</text>
<title>蟄窩壁藏。爲風雨所壞。改造戲題。</title>,<text>壁藏無藏何自壞。無藏做藏鬼應猜。山中亦有眞奇貸。改藏只要雲月來。</text>
<title>詠懷</title>,<text>洞天蘿樾護茅茨。獨把深杯傍小池。却喜鸎聲幽更好。綠陰終日喚新詩。</text>
<title>謝宋國華來訪</title>,<text>山中三月落花飛。此日逢君啓石扉。直待淸和重訪我。當歸肥又蕨芽肥。</text>
<title>得魚貫柳</title>,<text>纖鱗穿柳未盈枝。步入煙沙返照時。閒味不須塵世播。溪心自有白鷗知。</text>
<title>食松皮</title>,<text>剝盡蒼蒼百尺龍。篩飛紅雪助吾供。仙翁獨解留侯法。辟穀半年從赤松。</text>
<title>白雲洞賞竹</title>,<text>白雲洞裏多白雲。雲裏靑靑有此君。雲閒竹勁盡堪賞。一白一靑君莫分。</text>
<title>權南川 斗文 呼韻 是日訪悠然堂。適任上舍屹會。乘月聯袂訪南川丈。</title>,<text>南村綠酒醉深後。夜訪斯文冠者三。主人心事不須問。月照方塘雲影涵。</text>
<title>齋僧刳木引泉。聲甚嗚咽。乙巳在光陵</title>,<text>圓筒裊裊屬方筒。流送泉聲入枕中。永夜思鄕期一夢。不堪虛過五更鍾。</text>
<title>齋室偶題 二首</title>,<text>鄕思如雲薄暮時。坐看歸鴈獨憑危。早知作客無佳趣。剛悔靑山遠別離。我是山中舊鍊師。旅遊寧合任危機。虎嘯一聲驚遠夢。不堪三逕尙依依。</text>
<title>送李察訪德薰 汝馪 之碧沙</title>,<text>馹騎穿雲去。淸風動碧沙。耽羅連境界。百濟舊繁華。軒納滄溟色。庭開橘柚花。山中有散髮。須寄釣魚簑。</text>
<title>黃負暄公 是 在洛差千秋使將赴京。貽書索別章。</title>,<text>荷谷遙傳信。將爲萬里人。未斟寒食酒。方滯洛城塵。一節辭金殿。千秋賀聖辰。歸來談禮樂。文運屬重新。</text>
<title>寄全性之 以性 之謫所</title>,<text>獨坐秋宵半。悽然淚滿裾。故人千里外。相別一年餘。夢裏音容舊。愁邊信字疎。金雞應不遠。促駕慰門閭。</text>
<title>在洛呈荷谷</title>,<text>鍊丹違宿願。旅宦任犇忙。白首陵參奉。紅塵將仕郞。幾懷猿鶴侶。期返水雲鄕。可惜桑弧志。蹉跎四十强。</text>
<title>安孝子 應一 廬</title>,<text>久服賢賢訓。恭尋孝子廬。哭哀聞里外。顔戚已朞餘。曾子志能養。大連喪善居。應知百世後。過者式門閭。</text>
<title>寄玉山張正甫 乃範○居仁同</title>,<text>不見同人久。秋天月幾恒。參乎與友信。張也爲難能。實德最堪尙。浮名何足稱。淸宵琴韻朗。思入玉山層。</text>
<title>幽居佳雨。次杜草堂韻。</title>,<text>替居觀至理。天意好生生。遠岫陰雲影。前溪細雨聲。柳眉匀漸綠。花蘂藹將明。田畯披簑笠。催耕遶古城。</text>
<title>憶雲門寺。次友人韻。</title>,<text>曾入雲門寺。煙霞縹緲間。愛眠時枕石。休腳更登山。火棗療飢病。仙茶助晩閒。如今頻記憶。幽澗夢潺湲。</text>
<title>丙辰歲除日立春 時有喪明之痛</title>,<text>爆竹驚殘夢。居然五十期。那堪歲除夜。又是立春時。借酒顔猶渥。茹哀鬢易絲。追思騎竹日。常恐歲來遲。</text>
<title>輓嚴參奉汝謙</title>,<text>書帶檀香至。依俙憶夏初。孤鸎喚友處。遠夢對人餘。謂待修漁艇。將期戒鹿車。如何傳訃遽。題輓獨沾裾。</text>
<title>排憫成短律寄瓔</title>,<text>肉食猶緘口。誰爲大丈夫。生平一斗膽。宗社萬全圖。主聖臣宜直。時危道豈迂。鄒陽拘繫久。緣底辨寃誣。</text>
<title>浮石寺。次周愼齋 世鵬 韻。</title>,<text>千年浮石寺。背負鳳凰山。路入煙霞外。樓高宇宙間。偶成三日宿。贏得半生閒。此後塵寰夢。時時去復還。</text>
<title>謝權生贈松腴</title>,<text>寥落柴門閉。惟君不我疎。珍材取樂浪。義契托中書。犀角雙蟠出。魚胞萬杵餘。方知李駙馬。當日得虛譽。</text>
<title>辛酉秋花山疏會。玖姪亦參。呈疏得伸而歸。喜而贈之。</title>,<text>草間人似玉。腰下有龍泉。爲向天門去。惟祈寶曆綿。勳華嚴四罪。黈纊絶三傳。願撰河淸頌。流芳萬萬年。</text>
<title>寄呈朴夏寒亭 漉</title>,<text>三十年前客。龍門早見登。干霄喬嶽峙。映月玉淵澄。久別情猶篤。相尋夢獨能。林居尙憂世。咄咄幾塡膺。</text>
<title>竹窩</title>,<text>斗屋依東麓。簷端連理柯。編蓬山色透。覆竹雨聲多。蕭散無塵閙。幽潛避罻羅。聊同有巢氏。敢慕碩人薖。</text>
<title>竹窩卽景</title>,<text>晨起無餘事。開牕對此君。淸飈連壑籟。翠影匝溪雲。領得仙區勝。遮他世路紛。草扉終日閉。人語幾時聞。</text>
<title>輓表叔黃引儀 忱</title>,<text>恭惟我舅氏。茂閥自平州。赫世箕裘遠。居鄕德業修。臨民官屢擬。無命澤難周。五福無餘憾。全歸不愧幽。</text>
<title>病懷</title>,<text>一病支離久。三春倐忽歸。辛夷花欲謝。欅柳絮將飛。斷酒逢人罕。多憂索句稀。山雲與山鳥。盡日伴巖扉。</text>
<title>輓高豐基 尙顔</title>,<text>鴈㙮題名早。分憂典五城。有民皆自化。無俗不能成。曲直如懸鏡。公私類執衡。生祠猶未構。寫輓淚縱橫。</text>
<title>輓金上舍孝伯 繼宗</title>,<text>考履溫如玉。三生欠一尤。簷依高嶽峙。門對碧江流。朝市元無夢。雲霞任獨遊。返眞休懊惱。有子繼前修。</text>
<title>輓金侯松灣</title>,<text>師承多策勵。德業本天資。白玉心無累。春風物豈私。雷封均善敎。竆谷遍恩施。百世公猶在。方思構一祠。</text>
<title>飮書齋酒 三首</title>,<text>山翁醉山酒。問字報吾勞。自愧無奇識。居然作老饕。玄蟬生晩噪。黃鳥刷新毛。坐占初晴趣。題詩借兔毫。憶曾趨洛下。碌碌效微勞。巖穴長年隱。山蔬一味饕。靜棲忘月俸。閒坐養霜毛。默識存心妙。公私判一毫。蒼蒼定富貴。希冀謾心勞。閒寂誠爲福。浮榮不必饕。揜體資山槲。充腸取野毛。可憐塵世客。射利計纖毫。</text>
<title>夢郭安陰存齋 䞭</title>,<text>甲子十二月初三日夜夢。見郭安陰存齋丈。風裁宛如平昔。存歿數十年。託夢相叙。不覺悽感。一室三綱正。千年一介臣。身隨鋒刃盡。情入夢魂親。最惜朋仍喪。還嗟信未頻。驚風蝴蝶散。覺後淚沾巾。存齋字養靜。辟賢良。初除察訪。陞安陰宰。丁酉守城死賊鋒。二子二婦皆從死。女適人亦在側自盡。朝廷贈爵旌閭。忠臣孝子烈女。皆顯刻矣。</text>
<title>奉呈安分堂鄕老</title>,<text>華堂高數仞。影落古城邊。敞豁排焦土。深溫禦折綿。誰爭南畒稼。自足北牕眠。白首能安分。人稱地上仙。</text>
<title>謝呈金方伯椒泉浴所</title>,<text>馹騎穿林樾。箕山問冷泉。塵襟醒已久。淸節澡猶堅。山鹿迎軒戲。溪禽傍坐眠。誰言方攬轡。恰似橘中仙。</text>
<title>秋日卽事</title>,<text>小庭人影斷。紅葉滿柴扉。詩竆僧不乞。地僻客偏稀。老去廢茶臼。病來忘釣磯。山禽喚午夢。竹間鳴且飛。</text>
<title>金西峴 九鼎 丈家食八耋。被陞叙之命。獻短律以賀。</title>,<text>勇退鍾鳴後。優遊綠野間。聖恩憐舊德。華飾畀崇班。大爵人皆做。高年世所艱。紅塵正一品。不及此中閒。</text>
<title>次黃錦溪 俊良 雙虹亭韻 在慶山。初名南川亭。錦翁改之。</title>,<text>亭揭雙虹號。飛軒壓大川。勝筵開縹緲。佳會若夤緣。耀日多冠蓋。憑虛動管絃。玉橋端在此。歸馬不須鞭。</text>
<title>送玹兒浴椒井</title>,<text>汝向靈泉去。風痾日漸蘇。凉礬凝地脉。寒粟遍人膚。便得蓬瀛氣。終成山澤臞。爲吾攜一器。洗眼看陰符。</text>
<title>謄寫心經近思錄有詠</title>,<text>貧賤成吾玉。怡然樂此生。心緣止酒定。眼爲喫蔬明。謄寫先師訣。如嘗大胾羹。終期追衛武。九十以思誠。</text>
<title>次孫再甄成冠禮吟贈</title>,<text>雨中賓未筮。獨坐勖加巾。不必申三祝。須爲第一人。竆經明義理。窒慾正心神。胸海無塵累。怡然萬物春。</text>
<title>次呈金西潭子溫 珽 丈侍</title>,<text>多公能媚學。黃卷度朝曛。人謂求名苦。吾知造道勤。推餘施庶物。展素報明君。自笑山中客。丹砂采白雲。</text>
<title>奉別成侯三古 以敏</title>,<text>枳棘棲鸞久。元非百里才。疲氓懷雨露。聖主渴鹽梅。定作巖廊彦。寧拋柱石材。五雲行入望。賡載屬明哉。</text>
<title>西峴丈爲白雲山長。歲暮棄任而歸。不勝惘然。謹呈陋句。</title>,<text>晦迹藏修地。居然滿歲期。養蒙隨日長。味道共身肥。永擬陪鳧舃。今胡撤虎皮。白雲餘馥賸。誰復繼蓍龜。</text>
<title>謝黃判官善叔來過</title>,<text>四月花飛盡。酴釄正吐英。誰言樵叟逕。今見判官行。冷淡山家酒。慇懃故友情。斜陽相送罷。林下鳥啼聲。</text>
<title>悼寶蓋亭主人</title>,<text>親舊凋零盡。偏傷寶蓋亭。是非能自辨。喜怒不曾形。酌白對雲院。臂蒼尋野扃。今來空入夢。何處喚英靈。</text>
<title>輓李主簿廷寶 璟</title>,<text>知心三十載。垂老更連親。信厚稱君子。淳眞邁古人。騎箕如大夢。埋璧遽今晨。衰絰于歸處。衰翁淚滿巾。</text>
<title>山中</title>,<text>素志元非避世塵。山中魚鳥偶爲鄰。有懷每致攜琴客。多病還辭載酒人。風定小塘無一滓。花開僻塢已三春。曉來拄杖壇邊步。只任嬌兒左右親。</text>
<title>謝諸伴來訪</title>,<text>苔封石逕已經旬。此日欣逢五六人。春服旣成曾點瑟。朝炊纔辦買臣薪。繞壇啼鳥知留客。入戶飛花若慰貧。從此溪山名更重。縱無賢主有嘉賓。</text>
<title>謹次洪侯韻</title>,<text>四十年前做一官。風塵役役有何觀。歸來故屋三間小。坐對方塘半畒寬。蓮菊映杯甘澹泊。松筠當戶慰淸寒。從今永保除勞攘。何羡前人在澗槃。</text>
<title>山堂詠懷</title>,<text>生平願學羽衣仙。一誤黃庭縛世緣。飢走幾驚工部白。幽居頗悅子雲玄。棄捐物累心偏靜。養得靈源性復全。獨倚茅簷山月午。却忘靑海暗戈鋋。</text>
<title>次竹西樓韻</title>,<text>使君今代最風流。來倚關東第一樓。獄廢南陽蒿已長。樽盈北海客因留。簫笙入海魚龍舞。鼓角穿雲草木愁。莫恨瀛洲曾阻選。忘機堪詑伴沙鷗。</text>
<title>聞龜鶴金相公 玏 還授職牒。題一律。</title>,<text>祥麟瑞鳳表奇姿。貞亮謙恭勵自持。縲絏偶因萋斐訐。忠勤終被聖明知。軒裳再向丘園絢。寵渥還從舊德施。惟祝遐齡埒龜鶴。東山日日竹兼絲。</text>
<title>敬次李蒼石 埈 韻</title>,<text>寥落生涯蟄海堧。敢將竆厄怨玄圓。業專焦鍊期仙侶。身似禪逃斷俗緣。匣裏星文憐壯志。鏡中霜鬢惜流年。今宵幸近春風座。霽月分明楊柳邊。</text>
<title>又次蒼石韻</title>,<text>叩門聲裏罷朝眠。案落明珠箇箇圓。自愧通家無舊分。偏驚增價賴新緣。侯憐鶴怨思三逕。我愛鸞棲願六年。堪笑風塵垂白艾。君民一念置那邊。附元韻滿城風雪客無眠。坐看燈花落小圓。儒術誤身難自砭。仙方遺世倘能緣。還家有夢勞三夜。治郡無顔借一年。許國寸心猶未了。紫宸空望五雲邊。</text>
<title>呈負暄令公新亭 幷序</title>,<text>令公知幾勇退。棲迹山阿。新構一屋于松竹林邊。鑿池種蓮。其上又葺茅數椽。日哦其間。而四無隣並。蕭然若維摩丈室。焚魚早决去留機。新卜菟裘傍翠微。蓮吐賀池光襯戶。竹生陶逕影篩衣。心閒自覺求仙近。境僻偏憐與世違。薄暮倚欄幽賞賸。松林茂處鳥知歸。</text>
<title>次題權士英 俊臣 自遠堂</title>,<text>少時南斗避文星。晩占仙庄闢彩欞。萬景萃來偸造化。一塵無處養襟靈。小鐺茶熟烟初紫。深院春回草欲靑。留得山翁添逸興。中宵慣聽誦黃庭。</text>
<title>謝李上舍明伯 晉哲 委訪</title>,<text>無魚何用乞諸鄰。蔬食吾猶供遠賓。豈是疎庸能樂道。只緣迂拙不憂貧。三杯共醉情何洽。半夜同衾義轉親。惟願功成須勇退。葛巾桃杖倘尋眞。</text>
<title>黃視遠 晨 與吾同庚。爲索藥物。委造其廬。被酒信宿而歸。</title>,<text>再宿仙家豈有期。門僮笑我太支離。初要岐伯開金櫃。旋被茅君勸玉巵。透戶竹颸驚宿醉。入簾松月助新詩。歸鞍斗覺身偏健。舊疾從君得盡醫。</text>
<title>白雲院壁。次趙相國士秀韻。時李蒼石爲侯</title>,<text>靈龜高聳壓溪心。翠竹蒼松院宇深。千載馨芬承白鹿。四時絃誦集靑襟。宏模展拓雖仍舊。盛德薰陶正賴今。皁蓋翩然明月夜。玉溪聲裏撫瑤琴。</text>
<title>謝黃息庵令公 暹 惠詩</title>,<text>老去容顔减却酡。猶將詩史費吟哦。映階秀色寒花晩。入戶秋聲落葉多。晉俗惟知推北阮。魯人誰解慕東家。獨憐松竹依巖壑。歲晏襟期對爾誇。</text>
<title>贈丹丘金秀才子深 澨</title>,<text>丹丘山水冠吾東。異狀奇形不可竆。矗石橫空蹲怒虎。犇湍過峽拕長虹。人知禮義陶翁化。俗尙忠貞祭酒風。今日偶逢金秀士。把杯談勝與之同。</text>
<title>贈寧郡嚴生愼 幷序</title>,<text>嚴生愼無愧齡纔弱冠。負笈而南。棲于白雲洞書院。余方爲洞主。與之交遊。溫雅穎秀眞佳士也。劬書劇炙。談理恢刃。待友以敬。接物以誠。余甚器之。與兒輩語曰寧雖山水之窟。亦僻鄕也。斯人也。聞見博雅。操履端的。乃能如是拔俗。豈魚遊南北。得聞明師賢友之風者歟。遂以一律贈之。誠明事業非高遠。愼獨工夫只在心。每向閒居如十目。何難暮夜郤兼金。冰壺自保衷襟靜。塵染終無外誘侵。坐對翠寒臺下水。浴沂高趣古猶今。</text>
<title>贈金孝徵 應祖</title>,<text>光嶽千年氣復全。不圖衰季有祥麟。溫淳器局涵天賦。灑落精神脫世塵。求玉已期尋卲訓。趁船那患閙吳津。自憐空谷無交輔。采采幽蘭獨自紉。</text>
<title>朴都事 善長 慈夫人壽席 幷序</title>,<text>孰不欲其子之貴。孰不願其親之壽。子得以如其願。親得以如所望。兩全無欠者。一世僅一人焉。榮之斯文朴亞使是已。夫都事五品官也。而其任亞於廵察使。黜陟與聞。故二千石皆恪謹候迎。其禮降廵察一等不敢怠焉。是以由郞官而爲亞使。咸以爲榮。而望輕者不得與焉。今亞使堂有九十七歲慈夫人。朝廷以爲不可曠定省仕遠方。注擬本道亞使。卽蒙聖兪。亞使之始攬轡也。廵相爲亞使賀。邑宰爲亞使賀。謀所以光榮之。於是廵相令焉。邑宰辦焉。開筵于亞使私第。獻慈夫人壽。是日也。菊蘂垂金。楓葉堆繡。而銀袋銅章。以次咸集。綺羅成行。絲竹迭奏。壽觴競獻。以燭繼曦。眞盛事也。嘗聞本朝忍齋洪相公。以首台奉大夫人壽。自上賜樂以榮之。抑亞使慈夫人聰明猶少時。齒髮皆未衰。而飮食起居無所减。望之若仙母。不知當時洪相公母夫人亦能如此否。况亞使有三胤。皆焯有聲譽。而次胤先亞使擢第。克盡榮養。朱幡緋衣。交映膝下。忍齋之門。未聞有此事也。吁凡人得一榮一慶亦鮮矣。至如亞使一家壽福之全。實緣積善累仁之致。非一朝僥倖之比也明矣。萱花影裏壽筵鋪。百歲慈顔不减朱。玉樹盈庭傾二范。瓊詞播世壓三蘇。康寧已驗凝眞效。榮慶還徵積善符。勝事直須揩萬眼。龍眠彩筆幻新圖。</text>
<title>至樂齋。追詠蒼石遊蹤。二首</title>,<text>蒼石遺芬至樂存。巋然棟宇枕溪源。雲收萬壑曦生牖。夜靜幽欄月入樽。宜向簡編啖雋永。肯敎心觀慁塵喧。最憐池水無風處。恰似先生默不言。至樂齋中至樂存。千篇黃卷泝淵源。咀腴不願紅腮俎。啖蔗奚論綠蟻樽。幽砌露滋花蘂繖。晴牕日暖竹禽喧。潛心認得溫知妙。眞味將言未易言。</text>
<title>呈南顧齋文丈 𣽤</title>,<text>黃卷居常對賢聖。敢期南斗避文星。偶因風景時成句。非爲雕鐫遠播馨。紅映酒樽花繞砌。碧凝書幔竹圍亭。從今外誘都消盡。把定吾心不動旌。</text>
<title>謹呈白雲山長韓士瞻 山斗 年兄 新齋以至樂名之</title>,<text>戶外跫音久不聞。朝來佳信報慇懃。十年焦鍊辭丹鼎。一舃翩躚到白雲。鋤剔繁蕪期立幟。硏竆奧義爲張軍。誰知白鹿開基後。至樂如今繼遠芬。</text>
<title>寄黃員外中正交川山廬</title>,<text>山廬寥落鹿爲羣。韜技還如不解文。翰苑曾呼新學士。灞陵誰識舊將軍。愁來只合攜壺飮。客至何妨植杖耘。莫道幽居無所管。滿溪明月滿山雲。</text>
<title>謝永陽守吳景虛 汝橃 惠醉翁亭記 二首○幷序</title>,<text>祇受惠寄寶帖。宛入醉翁亭上。覷歐陽子吐出繡肝。東坡老仙飛翰之狀。此乃牛馬走求之十年而未得者。豈圖今日不求而至哉。非獨以帖爲珍。以賢使君之贈爲珍也。今且大監手筆爲之題目。則珍益珍而直不貲矣。吁歐公之文。老蘇之筆。而永川贈之。大監題之。可謂四美並矣。欲十襲謹藏。永爲子孫之寶。而只恐造物戲劇。隨風雷而上霄漢也。一部珍編自永川。遠來巖戺若因緣。蘇仙墨跡偏奇絶。歐老詞華最渾全。披展麥光鴻戲海。高吟酒興口流涎。新題更得龍蛇筆。寒榻堪誇直萬錢。半生寥落老林川。獲接英姿未有緣。深荷音塵時遠及。應憐性命苟能全。鴻飛天外風生翰。魚入泥中口吐涎。寶帖披來光照屋。奚論司業與人錢。</text>
<title>索居不聊。吟短律呈李上舍明伯。</title>,<text>弸中德業自天然。高步騷壇第一顚。白洞相看渾似夢。紫芝初識是何年。丰儀映日光千里。寶唾成珠直萬錢。最荷拯人機穽裏。休敎管鮑獨稱前。</text>
<title>朴子華自白雲來訪。題贈一律。</title>,<text>近因多病斷經過。那意今迎處士車。詩禮學從少年日。風神毓自大賢家。一杯信手松邊酌。千蘂含香竹外斜。偏荷慇懃情獨厚。爲憐頭白伴麏䴥。</text>
<title>次謝李明伯</title>,<text>岡巒彷彿卧龍居。經濟奇謨秘草廬。自是胸中藏萬甲。何論詩史富三餘。民蘇塗炭吾東奠。寇戢干戈漠北虛。文武全才從古有。書生謀國未應疎。</text>
<title>謹呈蒼石亭</title>,<text>荒丘初築仰高臺。臺上因成至樂齋。求道宜尋遺馥賸。譚經且與衆賢偕。雲生曲沼光侵戶。月入疎篁影轉階。郤欠春風留座上。令人引領曷堪懷。</text>
<title>與全性之</title>,<text>邇來三月塵生甑。文字那能便送竆。入戶松陰山色靜。繞壇花蘂月光籠。乘除一理何常定。毁譽千歧亦自空。惟願古書長在眼。休令喚做腹便翁。</text>
<title>寄徐士信</title>,<text>一生湖海百無爲。嗜飮空敎荷鍤隨。才乏子雲猶載酒。官非山簡每啣巵。醉鄕風味誰相碍。塵世榮枯自不知。更被溪翁要好會。華堂明月與吾期。</text>
<title>詠懷</title>,<text>一丘一壑吾將老。獨坐松陰歌隰苓。歲月易流駒過隙。形容偏悴鶴垂翎。敢愁遲暮違勳業。只怕摧頹昧爽靈。收拾陳編盈短架。夜深聊復照囊螢。</text>
<title>輓壽樂堂令公 三首○黃息庵堂名</title>,<text>班心早歲立長身。御史風稜肅搢紳。驚浪偶緣无妄起。聖明猶燭勿欺因。江湖歲暮憂何切。壽樂堂開道不貧。天柱新摧眞一夢。世間那復覩祥麟。高門種德最稱優。世襲貂蟬作勝流。多質爭推周太尉。至淸咸服趙杭州。風霜謬及芝三秀。雨露應沾土一抔。是是非非終自定。直將公議待千秋。世托龍門分義深。自從覊丱侍華簪。孤舟幾被先推力。細草偏蒙遠庇陰。淸節里空堪淚下。白頭賓在竟誰尋。餘香更賴芝蘭茂。萬卷詩書一匣琴。</text>
<title>輓吳慶州令公 澐</title>,<text>簪組相傳起一門。晩耽文籍卧溪村。緘章魏闕敷忠悃。佩綬杭州荷聖恩。丹鼎未開罹葛恙。靑山有約返陶園。更營兆域東岑麓。淸節餘風裕後昆。趙淸獻公退老領杭州事。晏平仲遺命葬宅後。後人名之曰淸節里。</text>
<title>贈李秀才兩君</title>,<text>一事無成五十年。新年又迫轉凄然。寸心自許如初赤。短髮那緣得再玄。羡爾妙齡方媚學。尋他長路莫停鞭。歸來刮目要相對。著裏工夫已百千。</text>
<title>輓權通禮 斗文</title>,<text>初從弱冠識荊州。偏荷門屛奬飾優。退與二難營事業。旋隨諸彦說風流。五城分竹全忠孝。千首聯珠傲伯侯。末學未堪摹懿範。須看太史載春秋。</text>
<title>贈媚學齋諸君</title>,<text>萬事無心伴白鷗。幽居一味覺休休。歲暮自憐同褦襶。計迂何必媚公侯。池邊芳草千重翠。天際閒雲萬點浮。此裏與君論大雅。胸中塵念不曾留。右和李生嶐憐渠詩禮自家庭。道積于躳外必形。造詣直須探閫奧。工夫要在養襟靈。千般作僞情難揜。一敬能持德自馨。衰病與君加勉力。更無凹凸便亭亭。右和權生适野老不知朝右事。是非那復與君言。操持最貴同夷險。進退何須辨冷喧。每怕風霜隨處發。幾多雲雨片時翻。千鍾厚祿渾如幻。願把陳編講一軒。右和李生而昌</text>
<title>憶聚遠樓。次樊川韻。時賤名入䟽中</title>,<text>聚遠樓中昔日行。祇林烟景繫吾情。簷臨汗漫疑龍殿。籟發松篁替鳳笙。勝賞邇來空入詠。前脩已去獨留聲。幾思甁錫遊仙界。隱跡還羞未隱名。</text>
<title>排憫寄瓔 二首</title>,<text>囹圄沉沉晝未明。桁楊餘毒底能平。夢中面目常疑死。覺後心神不欲生。公冶旣逢尼父恕。馬遷應感漢皇情。披衾展轉終無寐。坐看西峯月色傾。儒冠潦倒終何賴。衆齒縋兵兩鬢斑。萬事最便惟是卧。一生無著只餘閒。壺中薄酒猶寬恨。夢裏覊兒倘得還。何處靑山啼杜宇。戀君哀淚血成殷。</text>
<title>靜裏看書 示安分不願外之意</title>,<text>少時用力多勞攘。衰境寬閒便是安。富貴在天求不得。詩書隨分透何難。藜燈夜氣時時習。竹牖朝曦字字看。更喜小鐺炊麥飯。兼收芋栗飽吾餐。</text>
<title>悼瓔</title>,<text>去年九月辭親去。丹旐孤還忽滿朞。刑痘相侵支體爛。寡孤爭哭鬼神悲。男兒有志期何遠。大命先竆事已非。飄散旅魂招不得。白頭揮淚寫哀詞。</text>
<title>次二樂樓韻</title>,<text>三島流邊辦一官。煙沙明處遶朱欄。屛腰瀉霧韜餘畫。鏡面浮曦浸幾竿。靜坐神凝仁智妙。炎蒸氣爽枕衾寒。從知二樂輕千駟。不許塵緣此裏干。</text>
<title>文生來問字。謝以短律。秀才方讀易</title>,<text>無媒逕路蝕莓苔。那意吾賢自遠來。玉樹臨風千仞拔。龍鍾偭世寸心灰。誠明只在胸襟得。蒙吝寧從口耳開。滴露硏朱點易處。凝神游刃定恢恢。</text>
<title>再用前韻。却寄仁叟。</title>,<text>半畝庭中半是苔。此間誰遣玉人來。劬書素志通金石。謀利初心付燼灰。細柳新蒲三月晩。野桃山杏一般開。詠歸幽興今重續。小屋如舟覺甚恢。</text>
<title>食松皮</title>,<text>歲寒風味兩相知。今日還能救我飢。割肉豈宜充口腹。輸心聊且去毛皮。捐他老榦形如蓋。續此竆生命若絲。下有茯苓應更好。收來贏得壽同龜。</text>
<title>贈媚學齋諸生</title>,<text>五六聯襟志向同。挾書時復問衰翁。淵源只合追顔孟。詞藻何須似固雄。倘使靈臺無外誘。能於聖域自專功。吳船日暮人喧渡。須信吾言一一忠。</text>
<title>哀鍾離昧 昧項羽將也。羽亡托於楚王韓信。信與昧有舊。漢王㤪昧詔捕。僞遊雲夢。時信持昧頭上謁。械繫信後車。赦爲淮陰侯。</title>,<text>血戰八年何所求。吳江落日倚虛舟。君王已入千金購。故舊猶存萬戶侯。自意竆途終可托。那知按劒便成仇。笑他韓信元非信。末路滔滔盡此流。</text>
<title>嘲韓信</title>,<text>昧存於楚漢宜求。何事孤蹤托漏舟。自意逢迎能保寵。那知械繫降爲侯。情虧故舊還如敵。義缺君臣竟作仇。世笑淮陰難雪恥。楚江千載謾東流。</text>
<title>翫月</title>,<text>東岑松柏翠相聯。葉罅遙看玉鏡懸。幾處勝遊翻舞袖。偏令詩客聳吟肩。漁歌和枻尋鳧嶼。戍笛思鄕落鴈邊。此夜茅簷成獨對。坐竆今古缺還圓。</text>
<title>題龍灣忠烈錄</title>,<text>三韓孕出一男兒。萬里英風颯颯吹。隻手應弦穿虜骨。元戎迎敵豎降旗。矢竆力竭山河慘。身隕名彰日月知。濡沫穹廬生亦愧。龍灣行客拜新祠。</text>
<title>呈鵝川令 十月十二日。夜夢占第二句。覺而足成三句。聞是日令行向鵝川。豈非神會而然邪。</title>,<text>觚稜曉月罷朝參。秘跡林泉卧一菴。北戴羣峯攢翠䯻。南襟二水浸靑藍。斜陽牧笛塵襟爽。細雨漁歌逸興酣。誰識鹽梅調鼎手。晩來經濟尙能堪。</text>
<title>詠懷</title>,<text>鸎花寥落送殘春。獨倚山牕萬恨新。詩禮幾尋千聖法。干戈虛老百年身。居閒尙抱憂時念。息難誰爲濟世人。采采崇蘭無處寄。臨風聊復揷烏巾。</text>
<title>聞遼城大捷喜題</title>,<text>高皇威德鎭千齡。文武全才滿一廷。蠢爾射天驚北鄙。欽哉承命簸東溟。餘氓皷震遼陽月。大將旗翻靺鞨庭。白首書生曾識字。願將鴻伐勒云亭。</text>
<title>詠黃錦溪遺事</title>,<text>文章德業錦溪翁。五彩翺翔旭日紅。玉色橫秋傾視聽。金聲擲地破首聾。百年間氣湮埋盡。千載徽音夢幻空。願葺新祠奉香火。尊師一脈振吾東。</text>
<title>獨卧</title>,<text>萬事無安卧獨安。此間閒味說人難。四肢皆適身疑蛻。百念成灰飯欲攤。遠水却宜憑枕聽。孤雲偏愛向牎看。誰言末路多傾窄。一片蒲團四海寬。</text>
<title>題尹誠之 欽信 旌閭閣</title>,<text>早從詩禮入門牆。奮義風塵冒戰場。不食胡飡張叔夜。爲殲王事卞成陽。金章拜賊爭求媚。韋帶推鋒獨葆光。箕尾忠魂橫宇宙。千秋烈日照秋霜。</text>
<title>書齋諸生皆散。文許三童獨留過歲。</title>,<text>去者欣然留者愁。萱堂獻歲問無由。立揚事業誠非細。遠大工夫豈易求。用力盡時文自博。操心極處行宜修。悅親只在成名日。志學何須戒遠遊。</text>
<title>積雨乍晴。次放翁韻。二首</title>,<text>狂潦懷襄浸野城。經旬始見日輪明。淸溪戲鴨翩翩集。碧樹鳴蟬處處聲。苽蔓有花須再擁。豈苗無土可重耕。聖明燮理宜豐稔。白屋猶期樂此生。老人寥落卧江城。向晩欣逢霽月明。鹿戲平林初見迹。鸎啼遠樹始聞聲。投竿西蕩宜聯袂。驅犢東坡可耦耕。誰識桃源無俗務。一丘桑柘足生生。西蕩渠名</text>
<title>和王介甫詠梅</title>,<text>介甫有詠梅詩二首。皆以飛燕，太眞爲况。介甫之不知梅一至此哉。梅之不見知於介甫。亦無足怪也。病漢詩調雖拙。敢和其韻。以之寓懷云。晨起開牕逸興新。庭梅先得一團春。玄冥傲處操逾勁。彝鼎調來味更眞。不恨靈均終不識。相逢和靖永相親。饕風落日香英動。憂國孤臣滿面顰。風送淸香藹藹新。梅梢攬處覺逢春。孤高自是同巢父。妖豔那曾比太眞。竆谷惟宜詩壘伴。寒宵獨與月輪親。却嫌誤入荊公句。塵涴千秋不耐顰。</text>
<title>偶閱靑丘風雅。次獨谷寄冶隱韻。</title>,<text>小白山邊一畝廬。自憐生計老添疎。淸時不食千鍾祿。長夜空吟萬卷書。志懶宜追中散飮。才慵敢望太公漁。林深更喜無人問。獨酌難逢長者車。</text>
<title>寄呈白雲山長黃君省 有詹</title>,<text>文成廟在白雲中。老柏脩篁翠色籠。香火春秋酬厚澤。絃歌朝暮襲遺風。年踰五百人興傑。學紹三千道積躳。景仰前修多感慨。吾儕誰不禀天衷。</text>
<title>除歲</title>,<text>歲律回環不暫停。東君按節代玄冥。竹燃野竈聲何壯。椒薦朝盤味轉馨。幾處佳人顔已歇。偏令遊子鬢先星。嗟余獨向楓宸祝。淨掃欃槍四海寧。</text>
<title>謝金茂男芭蕉種 幷序</title>,<text>吾友君子亭主人。去年以事往月城。得芭蕉一根。種于亭之階。長莖齊竹。大葉揜簷。鳴夜雨扇輕風。眞勝玩也。余欲求之。而以其一莖不敢請也。一日坐山窩。微雨捲簾。聞有剝啄者。迎而視之。則有童子負蕉根來。卽君子亭所送也。君子知吾愛此之深。故斲其根一角分與之。吾於山中種花卉旣多。而一朝以此爲甲。因以詩謝之。欲得芭蕉二十年。元非土産柰無緣。曾看君子求千里。爲愛山人斲一邊。廣葉新含雲洞雨。孤根猶帶月城煙。待他綠錦舒如傘。邀得仙翁酌聖賢。</text>
<title>寄李汝翕 徽音 白雲靜榻。兼示同棲諸友。</title>,<text>老爺風節動朝班。復有雙珠耀世間。慷慨兵戈時慕藺。沉潛義理幾希顔。劬書非爲圖名利。展抱要須濟寡鰥。誰識梅牕點易處。國憂民隱鬢成斑。</text>
<title>與從姪士養 浩然 會話鑑谷川上</title>,<text>兩地迢迢見未頻。春來共集小溪濱。相逢始恨容顔變。爛醉同欣骨肉親。深樹鸎聲添逸興。晩沙花影媚佳辰。韋園勝會今初設。月屬淸和歲甲寅。</text>
<title>索居中吟一律。呈宗丈忘憂堂 再佑。</title>,<text>忠義元來志自奇。那曾圯上石爲師。雄圖暫試除兇日。祕訣還尋辟穀時。身著荷衣猶禦臘。口呑松葉郤忘飢。誰知古劒鳴秋夜。憂國憂民淚逬頤。</text>
<title>輓李省吾堂 介立</title>,<text>道衰文弊士多門。惟幸吾南大老存。詩禮傳家敦夙好。孝廉推望荷殊恩。陽公撫字民安堵。陶令歸來酒滿樽。華嶽忽驚天柱折。靑襟憔悴泣無言。</text>
<title>讀朱子書節要</title>,<text>道味從來靜裏專。晦翁當日築寒泉。討經奧義如冰釋。修善深功若火燃。上㙮九層方住腳。驅車萬里豈停鞭。匣琴絃斷無人續。黃卷空欽有大賢。</text>
<title>月夜卽事</title>,<text>三秋多病掩柴扉。寂寂無人問所思。滿地月明橫竹影。盈空露白濕松枝。乾坤有限男兒老。烏兔無情志士悲。催曉株雞鳴喔喔。要分舜蹠視云爲。</text>
<title>輓金持平孝伯 奉祖</title>,<text>憶曾初拜山陰丈。羈丱賢郞獨過庭。白玉壺中秋月暎。碧梧枝上彩禽停。雲泥路隔雖稀眄。膠漆情深只自銘。此日忽驚天柱折。高名空入史箱靑。</text>
<title>次謝前龜城守街隱在洛寄贈</title>,<text>雲路如今問布衣。黃虞氣像見依俙。一州黎庶方思慕。千載芳名孰是非。春晩和風吹習習。旱餘時雨細霏霏。龜臺景物誰重管。頌德羣童戲釣磯。右叙龜民追慕六十無聞一布衣。洛中風景夢依俙。退藏不是違斯世。歸去聊因悟昨非。最愛林泉長寂寂。都忘雨雪亂霏霏。鹿麛相對眠初罷。還把漁竿坐小磯。右自叙幽趣</text>
<title>南至日。邑侯松灣貽書邀飮。病未赴席。</title>,<text>公務如雲不暫閒。尺書那意到山間。琴歌欲斷欽新理。梅蘂將開許共攀。多荷愛民勤展席。自憐緣病阻承顔。陰崖尙喜收嚴沍。爲向黃堂賀閉關。</text>
<title>題鵝村別庄</title>,<text>負巘臨流古宅幽。靑鞋白幘歲頻遒。養閒三徑無餘事。辭祿千鍾便自由。同夢淸宵留野鶴。忘機盡日伴溪鷗。誰知林壑龜藏處。北望猶深戀主憂。</text>
<title>與黃子厚</title>,<text>萬疊林巒屋數間。長貧長賤亦長閒。世間歧路元無涉。分外功名自不干。多謝故人偏繾綣。委攜秋露慰酸寒。夕陽相送申何祝。侍奉仙爺萬萬安。</text>
<title>山中聞金吉州孝仲令兄解綬而歸。匹馬度嶺。槖中只有衾枕二物。敢綴短律以呈。</title>,<text>前史流芳八馬碑。神君匹馬事尤奇。只邀明月吟邊照。贏得淸風袖裏吹。夾路梅花香襲轡。沿江竹色碧侵羈。歸來三徑饒眞樂。樂在蕭然人不知。</text>
<title>輓李逸溪翁 耋</title>,<text>晨起潸然吊落星。儒林長者漸凋零。人猜堅確難撓屈。我愛淳眞稱式刑。厚德如何慳錫類。博文終復阻揚庭。九原寂寞堂封了。塵世難堪眼共靑。</text>
<title>病中次金進士叔晦 汝煜 素履窩韻</title>,<text>洞天深處絶紛華。茅覆翛然半畝窩。悅目雲霞眞自足。輝軀榮利不須多。爲儒夙慕鄒三樂。進德方期魯四科。皎皎白駒空谷裏。何人爲解杞包瓜。先君子癸酉七月。患寒疾。數日之間。症勢遽危。呻痛中尙記素履窩求和韻。憑枕口號。冷玹代書。此乃臨絶之詠也。壬午二月下浣。玹謹誌。</text>
<title>寄黃靑松 是○二首</title>,<text>神秀橫朝暉。靑春侍經幄。九重軫惸羸。淮陽不曾薄。桑柘掩千街。絃歌喧萬落。鸞棲舊伴稀。長對松梢鶴。遠遊不得意。歸來故巖穴。不復采崇蘭。歲晏芳菲歇。朝看嶺上雲。夜翫池中月。行矣尋赤松。金丹試祕訣。</text>
<title>玹自眞珠還視日錄。題其面。</title>,<text>爾自東溟來。細說東溟勝。東溟大無涯。浩浩與天亘。吾雖足未躡。有耳堪可聽。始覺塵慮消。終敎病魂醒。安能腋生翰。飛空過楡嶺。</text>
<title>索酒不得。俄而一壺不求而至。戲題云。二首</title>,<text>索酒酒不來。不索酒自來。造物有處分。人爲何與哉。何况富與貴。力求反生災。所以達觀者。萬念如寒灰。求之與不求。一壺自去來。陶然半日醉。竆鬼何爲哉。始知勿求利。求利還爲災。故余四十後。名利心如灰。</text>
<title>戊辰九月二十五日夜雨</title>,<text>草屋完且厚。東南備牕戶。自擬老於斯。庶足安貧窶。今年久不雨。井水乾成土。重茅燥如焦。焰起如爇羽。勺水救家火。安能防吼怒。須臾成寒灰。曾不經仰俯。妻孥竟無托。纍纍如蚊聚。昨夕天同雲。黃昏雨如縷。無家何處庇。襏襫依草樹。造物太無情。權柄誰所主。春夏祕膏澤。龜文遍田圃。室燬雨始下。沐身不堪苦。天心似偏憎。獲戾應自取。四歲始習字。志學希尼父。爲文倣班馬。爲詩效李杜。自期取騫騰。立揚輔舜禹。蹭蹬垂兩翅。老作儒之腐。猶知愛文籍。不種黍與稌。覓酒輒酣眠。高談空踽踽。彼蒼宜降禍。竆厄非緣數。平明索筆題。四山休夜雨。</text>
<title>黃錦溪次杜詩留花門篇。贈金廵察秀文。謹步其韻。</title>,<text>善戰不勞兵。一鼓雌雄決。挽河洗腥塵。凱歌動邊月。昔周患匪茹。山甫成薄伐。逮漢任衛霍。膚功書不絶。宋朝殪良將。狂胡犯魏闕。區區媚金繒。此皆民間物。聖朝鑑成敗。鍊武昇平日。島夷梗王化。鯨波半空雪。同德任推轂。感恩便嗚咽。仁風挾嚴威。虜兵如波折。李晟元勇義。曹彬且廉潔。三韓挺英特。百代頌功烈。腐儒懷敵愾。幾多憂漆室。今日獻鐃歌。願被淸廟瑟。</text>
<title>贈任龍潭 屹</title>,<text>十載一相逢。鵜鴂鳴秋林。白髮照兩鬢。慷慨愧初心。采蘭何所贈。閶闔忽重陰。小白有舊緣。振策共行吟。</text>
<title>與龍潭遊小白山。吾則能步。龍潭腳弱不能步。余先下草菴。龍潭宿金堂。余寄拙句。</title>,<text>捷者下山疾。鈍者下山遲。疾則興不深。遲則趣益奇。獨宿草菴寺。金堂還望之。縹緲紫霞裏。孤高鸞鶴姿。</text>
<title>白雲飮中。贈淸風子。鄭允穆</title>,<text>淸風子。古之人。江湖爲室廬。水月爲精神。歲晏相逢白雲洞。翠柏蒼蒼長帶春。</text>
<title>謝求放齋惠詩 任屹</title>,<text>求放齋。在巖穴。屋角飛白雲。池中印明月。主翁獨坐岸葛巾。長對蒼松歲寒節。</text>
<title>謝黃廣文汝厚惠斑竹帚</title>,<text>故人素有子猷癖。平生愛酒肉不及。幽庭爲滋瀟湘種。萬里移根豈人力。荷鍤栽培趁辰日。白雪飄飄三末臘。四月五月好雨足。穿破蒼苔龍解籜。堅姿翠色宛如畫。還遣凉陰過隣屋。淸癯正合貧士居。物雖無情喜相托。饕風一夕撼孤叢。憔悴還同採薇客。空階冷日影全疎。瘦枝慘惔枯葉落。主人意匠邁流俗。幷刀以剪藤以束。遠寄山中焦鍊翁。解敎兒童掃石榻。堅剛瀟洒表裏全。靑鸞有尾不能敵。我今得此懷慷慨。用之一室用不足。蒼生比歲苦霪霖。卞山老龍屠不得。安能把此向空碧。淨掃黑雲山日赤。</text>
<title>贈朴都事汝仁 幷序</title>,<text>李校理寬夫仙人杖歌。今世未曾覩也。韓吏部腳下何敢爲文。然揄揚盛事。以拙辭不可。以賤辭不可。謹呈柏梁體一篇。王母獨在瑤池傍。手種蟠桃經幾霜。結子三偸柰東方。怒折一枝霹靂忙。留與人間壽而康。杖之以行參翺翔。熊海夫人天帝娘。謫降下界葆精光。春秋滿百毛髮黃。天風吹下五尺長。琤然有響碧琳琅。靈壽桃竹何可當。黃金論直未易量。夢裏杖策無何鄕。直渡弱水三千强。神會王母嗤孤孀。我有子孫熾而昌。杖兮可期傳無疆。</text>
<title>謝負暄令公枉駕草廬</title>,<text>山翁獨居山之中。前有白額後有狨。耽耽伺我苦羸癃。毒舌如刀閃蒿蓬。山外之人畏及躳。睨視不敢笑語通。龜縮獨坐愁樊籠。荊扉剝啄驚兒童。金章耀日光玲瓏。云是承明舊相公。相公避弋如冥鴻。十載江湖養天衷。東華消息耳如聾。故憐山翁抱忡忡。一言慰撫生華風。好雨隨之恩澤同。曉來霽旭昇海東。一春和氣何融融。須趁巖花未落紅。對酌山醪披桂叢。</text>
<title>賀金正字孝徵慶席</title>,<text>金正字孝徵兄弟九人皆才俊。公之伯方爲本道亞使。其次爲春府郞中。焯有恩榮。而公又登名桂籍。設聞喜而賀斷織焉。先仲正字公雖不幸早世而芳名溢世。死猶不死。次兩上舍曁公之季兩秀才。皆足以繼一家之風。而羣子弟之霧滃雲勃龍騰鳳翥者。又不知幾人。則王氏之福。蓋未艾也。恭惟我山陰文侍敎習詩禮業累箕裘。世固有官高而貪饕者。才勝而放縱者。公之一家不然。視玉帛猶糞土。循禮法猶繩尺。人爵未至而天爵已修。眞榮在己而浮榮如雲。非習文字捷科第者所及也審矣。無狀出入先大人門下凡幾年矣。病蟄竆山。未獻一賀。略序顚末。繼以柏梁體一篇以呈。幸願慶酌之餘。披視一笑。人字重押。古有此格。恭惟山陰先大人。胷次煕煕一團春。仁和大度任天眞。一生德業無緇磷。一官五馬牧疲民。河潤惠澤載貞珉。恭惟貞靜大夫人。三遷慈敎九麒麟。導以義方勖以仁。芝蘭爲佩桂爲紉。世間聲利摠塵塵。夫人不曾成一嚬。慶酌只爲聖恩新。區區喫著何足珍。明時夙夜展經綸。願追稷契爲賢臣。海東千載回煕淳。難兄難弟如一身。功名事業超等倫。棣萼歌和喜津津。人間三樂傾搢紳。共値子雲辰乎辰。山人頌德費精神。願附驥尾流譽均。</text>
<title>仰高臺</title>,<text>白雲院齋東牆外。卽是竹溪之西隈。沮洳歲久無人蹤。苯䔿莽蒼饒草萊。蒼石先生來拜廟。杖屨一夕閒徘徊。始覷天奧喟然歎。伊昔諸賢未遑哉。斲破荒原開小塘。塘上築臺何其峗。臺後巨嶽列巃嵸。臺前高峯碧崔嵬。巖巖面目干雲霄。屹然獨立雄八垓。仰之彌高誠在是。宛似當年函丈陪。追慕儀刑如有立。憑茲庶慰樑木摧。欲尋道體宜發歎。此意正類賢哉回。臺之揭號良有以。俾我後學竭其才。九仞恒戒一簣虧。立腳正路因恢恢。秋宵靜對霽月明。春日喜挹光風來。雲消霧捲只麽靑。仰止不覺心眼開。臺乎臺乎嘉可遊。亦有活水來繞臺。</text>
<title>蟠谷老仙歌 夏寒亭主人○效柏梁體</title>,<text>三淸一脈落三韓。三韓老仙隱于蟠。蟠水溶溶繞翠鬟。雲深谷靜窈而盤。十洲洞天非人寰。方瞳綠髮駐朱顔。餐霞服氣追劉安。笑他稚川空鍊丹。時臨鏡面把一竿。白髮照水風味閒。周家大老釣於磻。聖明仁政軫老鰥。獨享天爵棲林巒。渙汗恩典一朝頒。錦衣銀章三品班。大德如今稱高官。襲爵先公榮一般。歡深鷗鷺舞雪灣。喜溢猿鶴歌雲關。夏寒亭上月團團。俯視塵容愚且頑。貪榮宦路迷不還。白首靴板趨金鑾。爭如傲兀卧一山。腰間玉佩鳴珊珊。恭惟老仙生綺紈。天上風裁人莫攀。早歲蜚英擅騷壇。長卿子建伯仲間。勳名榮利冷笑看。一區雲水尋黃冠。仁壽眞榮名亦完。勇退元非遇驚湍。不世恩波霑考槃。卽茲九旬期驂鸞。還童風骨生羽翰。細字夜向燈下觀。從今幾見碧海乾。鯫生早被禮數寬。奬許深恩銘肺肝。邇來多病苦幽跧。龍門入望愁漫曼。耳聆慶音心自歡。長歌歌罷成三歎。</text>
<title>和瓔白鶴歌</title>,<text>仙鶴傷翎不遠飛。孤棲部婁矮松枝。松枝陰薄露半身。俛仰無求甘自飢。淸霄風雨半夜至。翅濕低垂樸螻蟻。蓬山玄圃萬里遙。奮躍思歸那得意。鴟鶚攫鼠盤靑空。礪爪鼓吻呼同類。指鶴視之流饞涎。謂己所喜鶴亦喜。黃昏嘯聚注凶目。欲磔孤鶴乘夜黑。鶴安其巢不自懼。淸唳一聲聊自噱。乾坤寧使每長夜。明曉扶桑霽旭白。</text>
<title>謝李濟美送馬肝石硯</title>,<text>山家旣貧文房貧亦甚。石先生齒老面缺不堪容墨瀋。數寸松煤硏一邊。禿兔纔濡旋乾未足書一聯。花山馬肝擅東方。上品只在水中央。我無一錢誰與我。坐想紫璧溫而橢。眞城雲仍有良士。問字衰翁亦屬耳。憐我白頭故疾逢蝦蠏。中夜吟詩尙不廢。慇懃斲取鍊方質。貯以美匣粧且漆。試出箱中光的皪。鳳咮龍尾不敢敵。中虛涵水雲影滿。薔薇波動春光暖。荷公情貺出尋常。愧我健筆非風檣。詩不如李謫仙。一斗那能就百篇。字不如王右軍。寫經換鵝人誰聞。歲晩自期持入中書堂。草檄爲招贊普淸河湟。更演絲綸斬奸諛。巖廊世世無揶揄。硯乎硯乎。非汝之美美人貽。用之有時截肪連城誰復奇。</text>
<title>題廬山騎牛圖</title>,<text>天馬跂足隨犛牛。白首二子墮黃管。作書詆時伴傖人。要觀廬岳靑螺鬟。山中偶得兩烏犍。不憂蠟屐躋攀艱。行行信轡歌且詠。遲遲最愛窺天慳。千峯細翫翠嵸巃。一溪慣聽淸潺湲。鳴鞭快馬耳射風。爭似騎牛任閒閒。不是百里飯牛干繆公。只爲靑山影裏興千般。不是寗戚叩角感桓公。只爲綠水聲中聞玦環。不合鳴珂合捫蘿。天遣閒人騎上山。傍人莫道歌聲歡。心中百憂無時刪。觚稜北望彩雲隔。蒼生四海哀痛癏。安知牛背戀君顔。秋風老淚落潸潸。至今繪事傳遺跡。觳觫行入雲霞間。風便怳聞叱犢聲。牛上高標期一攀。呼之不應緩緩去。月下松扉猶未關。寧爲牛後我不羞。願挹高風上孱顔。</text>
<title>兒雞鳴曉</title>,<text>山牕落月丈五傾。曉色入帷心魂淸。心魂淸處聲更淸。兒雞聲繼株雞聲。聲聲喚起幽人夢。不見周公還自驚。似和山西曉角吹。似和孤寺疎鍾鳴。愁人不願聽。喈喈四五更。爾鳴自無意。聞來感我情。憶爾在卵恐成毈。爾母胎敎由深誠。破殼曾幾日。翩翩羽毛成。朝暮飮啄漸成大。辨別雌雄猶未明。那知爾性能自解。司晨趁曉咿喔似與大雞爭。風蕭蕭雨凄凄。不廢其鳴誰使令。翛然獨起坐。不覺吾顔騂。黃口得聞詩禮訓。立揚深期門戶榮。長吉七歲庭堅八年。父母望我蜚英名。如何學而不習反愧鳥數飛。頭上歲月空崢嶸。少無聲老無聲。孰云最靈生稟二五精。可以人而不如鳥。此夜心緖風中旌。舜何人余何人。安宅是居正路是行。雞鳴而起必孶孶。雖不及聖賢功業。五典三墳勤舌耕。何必效甘羅十二秦丞相。願與八十呂望同其程。題詩自勖勖小子。大鳴毋負男兒生。</text>
<title>次愚伏堂韻</title>,<text>堪笑人心波浪翻。愚亦何論智亦何論。明時無事保田園。耕釣君恩寢食君恩。此間更絶外人喧。夜揜柴門晝揜柴門。因呼稚子酌匏尊。醒七賢言醉七賢言。</text>
<title>負暄令公輓詞 令公曾枉草廬。有洗耳菩薩之句。又製金華望美人之曲。</title>,<text>光嶽精華稟賦全。相門風骨孰能肩。詩書事業由髫齔。禮樂縱橫在立年。狐筆豸冠人盡後。春宮玉署寵居先。經筵政院光三接。騎省銓曹歲九遷。相亳克匡嗟已矣。菟裘晩計若終焉。觀周偶入神州境。返命還尋栗里田。盛際承恩辭紫綬。閒居頤性守靑氈。市朝遠處林亭寂。寵辱忘來靜味專。數畝田園同鶴料。一溪雲水伴鷗眠。鵝庄最愛無塵閙。蒼社惟耽有淨緣。峻責後生拋酒斝。嚴敎諸子講陳篇。聞人背義心如痛。見事違程目不旋。論議淵宏人共服。儀容整暇世爭傳。門闌觀感善皆進。州里漸薰過必悛。饕餮成風如沃雪。輕肥滿眼視浮煙。鯫生何幸師兼友。細草曾依杞與楩。白洞古村居不遠。崇墉竆巷路相連。同知門下初投刺。里選章中累被甄。都憲亦同承旨念。孤蹤特荷大人憐。自多累世偏仁厚。雖欲酬恩柰力綿。腔裏此心終不變。頭邊皎日尙如前。暫時失攝憂難遣。十日無書膽欲煎。玉佩時臨巖徑裏。匏尊對酌竹陰邊。盈襟幽欵輸從事。映砌奇葩入彩牋。菩薩句題醫俗士。金華曲奏舞羣仙。壺中日月閒無比。醉裏衷情老益堅。盡去毛皮惟有信。都無邊幅任其天。臘朝椒酒開溪墅。綠髮朱顔似偓佺。龐德牀前迎客袂。陳遵席上運觥船。相期歲換新遊足。且祝春回舊病痊。那意老天羣鬼惡。忍令高舘一朝捐。病加少愈今方驗。仁未遐齡昔豈然。天柱峯摧愁巨嶽。德星輝沒暗蒼圓。三朝耆舊無遺躅。一國忠貞失廣延。最愴白頭餘老客。遽看丹旐向新阡。儀容入眼長如侍。山水收音已絶絃。仁里從今無賤跡。山翁何處覓鄕賢。挽鬚諸幼依純孝。奉帚雙娥托塞淵。寂寞蓮塘魚自躍。悲涼風榭月空娟。元戎幕廢悲工部。司業門空謝鄭虔。天上千秋化箕尾。人間萬事盡蹄筌。詞成殄悴悲無限。獨向靑山淚似泉。</text>
<title>輓黃員外中正</title>,<text>名家毓秀玉麒麟。妙臘聲華振四垠。爭道豫章初出地。共驚滄海濶無津。贍工綺語幼安敵。敏捷淸詩明遠親。屢蹶霜蹄心不動。晩登雲路志纔伸。兵曹風度南衙選。郵舘行裝北海濱。宦味辛酸忘鑽進。山居幽寂喜淸貧。小川卜得優哉地。暮境甘爲作者人。春雨把鋤尋谷口。秋煙垂釣過溪漘。沙禽亦解閒中趣。野老猶知席上珍。契托烟霞堅晦跡。心灰簪組愧趨塵。漫山碧靄襜帷展。簇岸丹楓罨畫新。幾把明珠投舊好。時將斗酒聚比隣。蝸牛寵辱凡和楚。葵扇聲名越視秦。不向利中生計較。肯於心上著緇磷。踈庸早入芝蘭室。高義終爲草澤身。同里沉淪相愛密。六年來往叙懷頻。白髭共勵成三益。靑眼重逢發一嚬。茅屋枉過曾欵欵。溪橋寄問復申申。更期會話須移晷。那意幽明遽隔晨。禮畢燒香俄步出。哀纏攀柏萎精神。命竆已是全歸日。仁壽那能恃彼旻。棐几忽收丹篆字。寒齋空有白頭賓。失羣麋鹿愁今夕。無主林泉鎖幾春。鄕里漸稀敦孝友。廟堂誰復贊經綸。切磋從此求何得。模範如公跡已陳。所幸聯珠承懿德。應知繼世作名臣。慈明兄弟龍光赫。靈運雲仍鳳彩振。德積自膺于氏慶。官卑寧恨汲公薪。伯淳謾洒庭堅淚。僕射空沾子美巾。生順死安男子事。古來白璧委荒榛。</text>
<title>哀吁夫辭</title>,<text>哀爾吁夫兮。生於貧兮長於貧。食安得以充腹。衣不足於周身。然劬書出於性兮。恒矻矻而自蘉。竆日力繼之以夜。猶懼夫不成其章。咀詩書之灝噩。窺百家之藩域。馘餘子於槐黃。指天衢而搏翼。何吾生之不淑兮。慘鬼前而蜮後。汝效我之愚戇。身忽陷於刀斧。蘭欲英而霜下。鳳將飛而翎摧。哀爾吁夫兮。胡不色斯兮歸來。鶴髮兮在堂。亦有鴒原兮待爾迴。室人具餐。稚子候門。汝何去此而不復兮。作囹圄之寃魂。風泠泠兮雨蕭蕭。夜參半兮不寐。怳汝形兮戾止。出戶庭兮不在。天旣寒兮雪瀌瀌。念衣衾之凉薄。愍骸骨之皸裂。如我肌之刀割。曷月曷日。庶幾墐之。萬世玄宮。與汝相期。</text>
<title>錦溪先生哀辭 幷序</title>,<text>惟我錦溪先生之才之德。祥麟挺世。瑞鳳耀日。八斗高名。千章美材。炳蔚文彩。昭回麗藻。氣全光嶽。學源伊洛。蓋退溪先生之所推許。寒岡老師之所欽仰。造詣田地。雖非後學之所測。而精粹德業。質諸往哲而無愧。豈惟吾鄕之楷範。實惟一國之英俊。曏者蒼石李侯爲吾郡時。慨念祀典之闕儀。方議妥靈之有所。而未幾解綬。事不克就。實吾鄕士子之不幸也。辭曰。恭惟我錦溪黃先生。天上玉麟之標。人間繡虎之才。巖電兩眸。明如秋水。玉貌雙頰。溫若春風。早騁聲華於域內。籍湜走僵。晩服博約於胷中。顔曾後先。數萬人過眼輒識。聰明邁於中丞。五千卷橕腸不忘。記誦過於安世。干霄之豫章七歲。天與碩材。暎日之玉海千尋。人服雅量。胡一世之矛盾。致半生之崎𡼲。玉堂霜臺不能一日安。實緣道不諧命。鈴閣星軺謾被卄年苦。未見吾且召君。秋霜兮奄殘玉芝。冰壺兮空鎖璧月。尙德報功之亶宜。尊師右文之寧忽。敝邑何歉於文獻。名賢獨欠乎粢盛。古址之雲物悲凉。難覩尸祝之享。荒阡之草樹蕭瑟。孰展漬酒之誠。伊昔蒼石先生。愴祀典之不擧。方謀廟宇之營。柰課殿之無功。忽尋菟裘之築。事欲成而旋泥。誰念傳燈。世旣久而漸忘。罔思正法。在先師兮何病。於後學而可傷。顧余言微地賤。莫能倡率乎儒風。憤切誠深。尙願振發於吾黨。</text>
