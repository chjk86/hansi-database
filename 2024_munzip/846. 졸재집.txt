<title>遊鶴駕山 辛酉</title>,<text>久作書齋臥。翻成鶴麓遊。手攜靑竹杖。身上翠微頭。大野平如掌。長川曲似鉤。洛江秋正好。歸去理扁舟。</text>
<title>山舘書懷 辛未○在昌樂時</title>,<text>願構三間椽。竹牖向陽闢。明䆫靜几中。塵慮不許入。一室無長物。滿壁皆圖籍。庭前數株梅。屋後千竿竹。淸風乍攪搜。明月度皎潔。心地靜無事。對越眞可樂。嬉嬉奉慈顔。朝夕付饘粥。兒女亦在前。晤言相怡悅。平生所志願。在此不外役。嗟我早失學。半世虛棄擲。今年三十四。百善無一得。奉親旣不孝。事君忠豈竭。制行未合宜。出言亦多失。賦予初不貧。末流何昏濁。頹惰日以遠。宴安誠鴆毒。瞿然忽反顧。中夜增怵惕。稟氣本尩羸。多病自匍匐。八歲失慈父。十齡祖又沒。季父實鞠余。撫余仍敎敕。諄諄在忠孝。所言無他術。雖愚不克知。銘鏤猶在骨。慈闈少罹苦。憂患轉衰疾。髮白氣力微。無異八九袠。零丁母與子。煢獨向誰說。奉養極無似。菽水多闕乏。追思往年秋。親病猝危劇。看看漸沈篤。首尾經數月。當時煎焦甚。號泣向天祝。幸賴親戚救。藥餌得穌息。驚心尙未定。念及淚先落。及於翼年春。痘疹更作惡。二殤竟不救。餘兒在床席。死中回生路。始慮豈所及。吾親自撫視。軫念傷心曲。種種上貽憂。不孝罪難贖。七月天書下。恩命照蓬蓽。却憶昔先臣。勳勞在王國。聖主眷不忘。賤臣還蒙澤。幽明幷感激。渾舍皆下泣。季父謂余言。何路以報答。爾我百無能。俱食朝家祿。循涯若無憑。念舊愴懷集。余起拜受敎。中心多戚戚。卽日辭老母。扶病向京洛。行行未能已。踰嶺過平陸。依然漢江路。望見終南色。就宿禁城下。斂袵氣自肅。達夜不復寐。靜聽宮漏滴。雞鳴整冠紳。趨進彤庭謁。五雲擁罘罳。佳氣連城闕。傴僂拜辭罷。踧踖久未出。八月到所任。勵鈍臨疲瘼。齟齬勢無比。病深還抱拙。端居只耗廩。省私憂未畢。况此驛最殘。土瘠生事薄。前年旱氣久。田畝少所穫。紛然來告飢。菜色坐可掬。馹馬盡玄黃。殞斃應難活。督責非得已。棰楚豈所欲。驛有大弊三。子細願陳說。撥馬立幽谷。往役兼三卒。此非國家意。亂後所權設。每月受代歸。病棄常什八。以此困益甚。此意誰能識。入居良才馬。立站鵲院僕。斯亦古未有。添設皆在卽。安居尙難保。巨役况稠疊。我今具厥由。擬欲報方伯。三弊倘可去。庶幾保潰裂。不然却罷免。還歸遂初服。採山擷芳新。耕田藝黍稷。上以輸官賦。下以供子職。擊壤𤱶畝間。祝聖永不極。</text>
<title>輓張敬堂 興孝○癸酉</title>,<text>處士星芒動。斯文絶自玆。有言雖有德。無命奈無時。篤實還前輩。風流更碩師。平生深易義。三畫問庖犧。</text>
<title>甲戌端陽日。宿鳥嶺村店。病羸甚。晨臥有懷。時有除命。將肅謝西上。</title>,<text>戀闕丹心苦。思家白髮明。君親交在念。扶病更西行。</text>
<title>山行數十里。路邊野棠方盛開。浥露馨香。明淨可愛。</title>,<text>白白野棠枝。英英含露滋。淸香正馥郁。綠葉方葳蕤。采采不能舍。行行還自持。吾心倘可理。澡雪從今爲。又物性自天然。人生多氣累。感念遂書紳。無令忘此意。</text>
<title>自四勿還河。夜過前川。風景依舊。人事變遷。追念在昔。感涕良久。</title>,<text>月明沙白水如煙。迢遞靑山遶郭連。風景不殊人事改。滿眶哀淚自漣漣。</text>
<title>輓李蒼石 埈○乙亥</title>,<text>國失蓍龜士失師。秖今天意儘難知。如何愚老乘雲日。又是先生易簀時。斯道廢興眞有命。本源疏鑿更誰爲。冥途獨立渾多感。強寫哀詞淚自垂。</text>
<title>次金士重 鼎亨</title>,<text>君居山北我江東。雲樹相思一望中。病裏詩情渾不管。海山那得化琴工。</text>
<title>次李汝謙 鳴吉，柳因卿 宗之 詠雪訪友二篇。</title>,<text>兩君懷抱若爲開。多少奚囊錦繡堆。欲把新詞和白雪。不堪荒井沒莓苔。江郊未得逐君行。兩首新詩意不輕。遙想草堂淸絶處。一樽相對話平生。</text>
<title>連日夢拜慈顔。覺來有感。淚下良久。</title>,<text>此去南河曲。親庭千里餘。音容經數月。安否問何如。侍側無兄弟。懷歸有簡書。分明前夜夢。頻見倚門閭。</text>
<title>輓金溪巖 坽○辛巳</title>,<text>廊廟千年器。江湖半世痾。秋霜看峻潔。喬嶽仰巍峩。澗閉風聲遠。天高鶴影過。溪亭正寥落。回首更悲歌。</text>
<title>題張魏公四德銘後 甲申</title>,<text>魏公四德銘。一十有六字。忠君與愛親。大倫端在是。進德莫如勤。不進何得已。安分無不足。所以儉爲貴。只此四字中。人道括盡爾。嗟我未能一。仰讀中自愧。積病庶有瘳。放心庶可理。因歌遂成詩。書紳當銘髓。</text>
<title>書人碁局</title>,<text>長日消碁局。難同靜坐時。靜坐亦何事。澄心貴無爲。琴書床上靜。日月閒中遲。一彈復一詠。居然有遠思。</text>
<title>丙戌九月陪祭後。到漢江作。二首</title>,<text>孤臣戀主意難禁。陪祭歸來只自吟。行到漢濱瞻望久。五雲多處九重深。秋風策馬回。歸興方悠哉。遙憶庭前菊。黃花無數開。</text>
<title>到鳥嶺遇雨</title>,<text>嶺上逢風雨。間關鳥道遙。羸蹄愁避石。倦僕㥘穿橋。戀闕心如醉。思家鬢欲凋。歸魂競日夕。先往不須招。</text>
<title>還家</title>,<text>養拙在江湄。悠然心自怡。嬉嬉度朝暮。無欲亦無爲。</text>
<title>病起</title>,<text>溫房病起意差淸。坐趁輕凉氣自平。多少人間快活事。明䆫靜几讀詩經。</text>
<title>三百寺途中</title>,<text>凌兢瘦馬傍溪行。石路高低平不平。若比世情眞坦道。等閑艱險莫須驚。</text>
<title>拙齋八詠 附四言○丁亥</title>,<text>春圃種蔬 扶犂雨餘。土脈融解。古人留一語。吾亦愛吾廬。細菜先春種。荒畦向晩鋤。辛勤心不厭。烹飪味誰如。自笑前年日。臨淵苦羨魚。夏園灌花 提甕沒後。花葉披敷。小園無數畝。卉木伴參寥。荷鍤身常倦。提甁手自澆。佇看先後萼。幾撫短長條。待得中宵月。淸香滿院飄。秋齋對月 虛齋夜靜。物象玲瓏。夜久蒲團靜。支頤意自深。分明將好月。邂逅作知音。霽色來終古。澄輝照卽今。孤吟耿未寐。只恐易西沈。冬罏烘栗 小罏灰深。氣味氤氳。園栗煨初熟。貧居興亦長。不妨無宿粟。猶得救枯膓。慣見羣兒喜。頻看衆僕忙。居然成煖飽。䆫外任雱凉。梅 粲粲貞姿。當曉無言。種得江梅好。培成雪裏枝。輕盈有秀色。寂寞少塵姿。俗熱焉能到。遊蜂不許知。詩仙題品早。索笑已多時。竹 泠泠疎影。得月尤奇。此君眞可愛。餘物不須存。淨喜臨閒砌。淸憐蔭雀門。虛明通直管。貞固屈盤根。歲暮孤松在。惟應作弟昆。菊 籬前霜重。萬錢堆黃。盈盈庭畔菊。移種在今年。霜霰焉能悴。臙脂恥作姸。芳馨徒自好。婉孌得人憐。解道花中隱。濂溪獲我先。琴 屋角風來。獨繭成響。有琴不解弄。風至任渠鳴。謐謐非今韻。泠泠有古淸。希夷終復遠。邂逅孰能明。聽罷都無事。心中澹且平。</text>
<title>謝湖散李表叔 煥 賜拙齋八詠。兼呈拙語續貂。</title>,<text>自得蕪湖詩。讀來每自失。英英玉屑霏。湛湛金膏溢。有如幽澗松。千年抱孤質。天風一披拂。古韻自蕭飋。又如淸廟上。靜聽朱絲瑟。一唱復三歎。遺音更謐謐。宮商迭相宣。金石自成律。誰知五字內。精義皎如日。而我老而癡。懶拙固無匹。失學自少時。終年困竆室。不有大人言。何由起痼疾。幸願終敎之。小子俾自述。追亡或有補。庶幾其萬一。得此已爲足。餘生可以畢。</text>
<title>復用前韻。上蘇湖李表叔 燦 謝辱賜和韻。</title>,<text>豫章有奇姿。不用未爲失。雖未扶明堂。亦足障川溢。文字動餘閒。甘白爛本質。華藻去雕飾。韻格看蕭飋。塤篪迭相酬。回琴間點瑟。景仰意彌勞。安得心寧謐。小子本昧詩。蛩音同一律。才微蚷馳河。識小魚窺日。摧頹老無成。落拓誰等匹。門牆不敢望。何暇議宮室。提耳破昏蒙。至言已心疾。枯木荷春滋。欲報愧難述。靈性或不泯。管豹時見一。願學豈曰能。奉持庶終畢。</text>
<title>復呈湖散表叔</title>,<text>草堂昔不遇。畢竟果誰失。羈竆困一時。百世名聲溢。悠悠周孔思。漠漠龍鳳質。至今簡編上。珠璣散蕭飋。先生繼高躅。餘韻理瑤瑟。義勝道自肥。境寂味愈謐。昨者寄詩來。長編聯短律。殷勤荷不遺。往復非一日。晴雪濯江漢。艶錦初成匹。高居樂無央。枕流山遶室。幽賞愜素願。煙霞成痼疾。萬事詩驅除。妙處語難述。誨諭備警愚。肯綮如貫一。僥倖何能希。感愧莫以畢。</text>
<title>山中樂 三首</title>,<text>山中樂。山中何所樂。山雪始融春草綠。淸晨荷鋤去。瞰泉脈。耕野田。擊壤歌。鼓腹樂豐年。山中樂。山中何所樂。山中夜雨來。溪平兩岸闊。游魚潑剌。銀梭玉尺相傾側。歸來得雋備廚饌。一日復一日。山中樂。山中爲樂否可支。英英白雲澗之湄。詠歸高堂。左琴右書。太平煙月樂朝朝。此樂無終極。滿園松竹日扶疎。</text>
<title>四月二十三日記夢</title>,<text>夢入丹墀禮玉宸。丁寧天語賜溫溫。孤臣感淚渾沾濕。更祝南山一萬春。</text>
<title>贈友人</title>,<text>昔賢有要言。深潛與縝密。此是頂門針。可以已心疾。源深方有流。根茂固能實。願君終佩之。進德惟如一。</text>
<title>次李通禮 光胤 詠梅一至十體</title>,<text>梅。梅。隴上。堂隈。離俗熱。絶浮埃。寒花雪嚲。暗香風回。後時蜂無奈。先春蝶不來。寂寞貞心自持。輕盈短恨誰裁。曄如嫦娥下月殿。爛若雲英朝玉臺。銀河涯澨歷落星辰。馮夷窟宅璀璨瓊瑰。傲霜雪何怨靈均不識。操鐵石雅愛廣平無猜。吟和靖七字詩月裏傳神。勸姚勉一盃酒竹外添腮。</text>
<title>示孫兒輩</title>,<text>溫恭謙遜最爲賢。虛謾浮誇必忝先。學問詎宜忙裏做。工夫須與靜中鞭。心從定後方能進。業到竆時始得全。少壯光陰容易失。我言非耄莫忘旃。</text>
<title>謹次松隱外先祖松亭韻 二首</title>,<text>想見當年手植時。至今猶帶歲寒姿。淸風乍度凉生韻。皓月交加泂入池。直榦高標攀益遠。長枝健筆較爭奇。傍人莫作尋常看。潛德幽光此可知。我先遺躅迥離塵。此日羹墻慕轉新。絶代風猷猶可尙。傳家詩禮未金貧。百年高隱雙藜榻。千古閒吟一葛巾。葆樹幽貞應未沬。好將封殖示來人。</text>
<title>田家作 二首</title>,<text>端居抱沈痾。終歲不窺園。日高睡常晏。客來恒閉門。豈不戀交遊。所貴安鈍根。烹茶拾松鈴。啜罷坐高軒。純明入我膓。滿腹淸而溫。時來閱簡篇。尙友在前言。逍遙日復日。永矢期不諼。結茅在山阿。悠然遠世情。齒髮坐衰朽。疾病復相嬰。耕田少筋力。讀書妨眼盲。慈闈幸無事。朝夕得安寧。採山新可茹。釣水鮮可烹。俯仰一室內。何者爲吾名。永念馬少游。聊可得此生。</text>
<title>示兒 戊子</title>,<text>人生在世間。所貴能知道。立志要堅固。著工宜及早。孜孜苟不息。令名可以保。嗟我極無知。老去空潦倒。可惜好光陰。何暇論深造。善豈不如人。氣削自煩懊。五十始覺然。收拾耿中抱。爐寒不成丹。浮念未易掃。窒慾最爲難。遷善誠至寶。須令實在己。禦之堅城堡。亞聖有謨訓。持志氣勿暴。力行非由他。蚤夜以慥慥。衛武懋德業。九十猶戒告。劉公頗刻苦。七年方堅操。有爲當若是。爾曹勿草草。繼志在忠孝。肯堂追先考。爾曹苟能此。吾死不懆懆。季父修巖先生每以敬爲誨語。不啻丁寧。余愚魯不省。卒無所成。但悲歎竆廬。悔之無及。非親履此境界。不能知此苦心。每爲汝輩言屢屢不止者。誠出於自訟之餘。而望汝曹汲汲者專以此也。須於敬字上致不息之功。一動靜貫終始。以求至乎聖賢地位可也。初雖齟齬難入。久久旣熟。則沛然自有餘裕。其樂豈可勝言哉。但徒敬不能成業。又不能久而無間斷。必須熟讀古聖賢書。體驗於身心而深味之。則亦必有得力處。非言語文字之所能及。且須寸寸脚䠌實地。不可爲浮談大口也。以言爲敎。固爲無益。在於爾曹。豈容泛聽耶。勉旃勉旃。無怠無怠。戊子正月日。病父書贈兒輩。</text>
<title>次再從弟因卿月下醉歌韻</title>,<text>靑春各白首。麗句便老手。誰將洗眸子。費此千斛水。世累苦縻人。世路增多口。不如共取醉。有酒謀諸婦。君歌我能續。此曲試聽否。憂樂都兩忘。毁譽竟何有。會須一洗磊磈胷。安得回江作春酒。安得回江作春酒。</text>
<title>次因卿盆梅韻</title>,<text>梅兄襟韻照人明。開盡床頭玉雪英。誰識一䆫塵暗處。絶無纖穢保餘淸。</text>
<title>次金士重甁梅韻 三首</title>,<text>詩翁兒戲折階梅。滿揷寒壺自在開。可惜國香人不識。任從風雪落亭臺。水仙魂入隴頭梅。偸向壺中特地開。早發還萎須莫問。片時猶得爽靈臺。壺宜淸水水宜梅。梅水相涵一時開。共入室中添晩興。不須粧綴向池臺。</text>
<title>有言甁梅早開勝階梅者。余意不釋然。作三絶爲梅道意。末一絶更以解嘲。</title>,<text>皎潔冰壺貯玉梅。一時淸絶向人開。箇中自有春消息。不必寒英傍雪臺。莫論優劣等寒梅。誰使先開復後開。靜裏好觀春意思。不妨和氣遍林臺。莫須題品向仙梅。未必先開勝後開。共是一團生物意。好將收拾上春臺。</text>
<title>次南卓夫 礏 由由軒十二詠</title>,<text>君子有所性。操存貴周密。誰能學古道。行己無固必。夫君盛文章。而又富學術。胡爲不自暇。惡石攻美疾。尙友在前聖。汲汲如有失。名軒當佩韋。進德應如一。半月塘月窟弦初上。偏宜一畝宮。眞源不在遠。疏瀹可能通。雙梅壇靜對雙淸影。襟懷取次知。成三眞不惡。聊與共幽期。邀月臺莫問雲起時。須看月出處。古今若相接。謫仙應有語。餞月墠夜久景欲沈。孤吟殊未得。一迎復一送。西山望不極。黃花逕開逕無他物。黃花滿意栽。無煩白衣送。笑喚樽酒開。斑竹塢斑竹臨風迥。淸寒氣未消。羞看墻外杏。爍爍動新條。七楸亭閒居遭楸牽。古今應一列。人皆尙春華。子獨甘秋實。韓詩我性自頑鈍。重遭五楸牽。又綱目樂春藻之繁華。忘秋實之甘口。三槐陌婆娑蔭陌上。助得柴門幽。種德不在他。此言君知不。後凋隴所性傲霜雪。貫四無增虧。試看搖落時。鬱鬱猶舍姿。先春坊谷裏春常早。朝朝借得曦。休言天有意。化工本無私。百花岸簇簇岸邊花。年年惱客魂。吟成莞相對。撩亂撲甖樽。萬柳堤遶堤深成巷。休敎俗子攀。春歸闖生意。正好閉門看。</text>
<title>輓族姪德昭 世晦</title>,<text>生自家庭懿。詩書道氣存。芝蘭元不茂。天地欲無言。鶴徹三淸響。鵬乖萬里鶱。悼年兼惜志。聲急未容呑。</text>
<title>至月十三日夜臥 三首</title>,<text>明月照䆫櫺。虛堂生夜白。病懷不自聊。靜臥仍獨宿。永念古人心。無營亦無欲。居然謝外累。卽此取幽適。古人不我欺。千載有其訓。時從簡冊尋。意到無遠近。人生如寄耳。世故那復問。庶幾遺悔尤。終年事精進。齋居寂無喧。閉門事幽獨。妄遣境自遠。寤歎誰與告。芝蘭盈九畹。歲晩有遺馥。誓言得所好。終期在空谷。</text>
<title>輓李月澗 㙉</title>,<text>聖路方榛塞。師門尙典刑。沈深留靜業。契闊抱遺經。一代龎公隱。千秋郭子銘。佇看餘慶大。鸞鵠滿階庭。</text>
<title>輓金忘窩 榮祖○三首</title>,<text>天柱峯摧日。蒼生望亦傾。從容周禮樂。肅穆漢公卿。奄結重宸想。空留下馬塋。人亡邦殄瘁。秦杵痛無聲。溫溫吾季父。交友摠時才。每見諸公至。相從北渚來。平沙迎客入。虛閣喚僧開。當日趨隅地。如今正可哀。早被登門接。頻蒙得御歸。巖亭承笑語。蓮寺共驂騑。省覺渾如昨。尋來已作非。冥途容易感。寒淚自沾衣。</text>
<title>輓李參判 民寏○己丑</title>,<text>雄才碩望重南金。先友如公分最深。喬嶽不言優及物。海山無事且傳琴。平生廊廟經綸志。半世江湖進退心。後有子雲終必識。未應書碣待張林。</text>
<title>次金一慵終卿 時忱 韻 二首○辛卯</title>,<text>世道從來未易平。蟲飛過耳謾多聲。誰敎憤狠當時起。坐見危機取次生。是是非非終自認。紛紛擾擾孰能明。眼前藤葛渾閑事。惟有江風慰客情。談無說有儘區區。浮世人情忌異殊。識路敢期齊國馬。憎人還及杜家烏。從知尙口非吾事。始信無言是聖徒。兩首新詩能起我。壁間相對當銘圖。</text>
<title>次李汝謙喜雨韻 壬辰</title>,<text>偶然成好會。良友滿湖堂。晩雨連山暗。微風度水凉。郢吟知莫和。燕石愧無光。休謂村醪薄。還須盡一觴。</text>
<title>次晦菴先生卜居韻</title>,<text>暮境迫桑楡。颯然衰鬢秋。終歲厭煩囂。結想雲水幽。久聞東山好。前野饒田疇。西對商嶺雲。南登星浦舟。樂哉信斯美。逝言眞吾求。嗟我老無資。可笑亦拙謀。誰能爲問舍。置我溪上頭。此間有小池。凝湛如不流。適意卽江湖。何必竆遐遊。洋洋足忘飢。寤言堪消憂。玆丘豈不寬。棲息宜藏修。他年倘卜居。吾欲營菟裘。</text>
<title>憶東山 二首</title>,<text>蕭灑溪山裏。端宜著草庵。花明兼柳綠。土沃又泉甘。貌外何須說。平生只自諳。晴䆫無一事。至味未容探。寥落柴門迥。幽居興未疎。溪平春水滿。花發野塘虛。藥經心處。園林樂意初。盤中無俗物。簇簇長新蔬。</text>
<title>次李器哉 元圭 明月堂韻</title>,<text>明月堂名古。淸風坐覺脩。故人今不見。孤客獨來遊。未許追三昧。還應讓一頭。欄干吟遍倚。凉氣爽如秋。</text>
<title>次枕流亭韻 四五六七言○甲午</title>,<text>碩人在阿。有白其屋。陶令三逕。相如四壁。壠上飯犢。松間邀月。一視是非。兩忘憂樂。優哉游哉。一日二日。山中何所有。䂨桂爲茆屋。飛泉隱小池。曉霧生素壁。托期愛松風。知音有明月。居閒百無憂。晤言誰與樂。永矢庶不諼。相從在今日。托命雲外長欃。容膝澗邊矮屋。無限靑山四面。多情黃卷一壁。夢回長郊疎雨。酒醒小庭微月。閒裏親朋相過。箇中幽事堪樂。竆達何須問天。棲遲聊以永日。有客有客在空谷。荷衣蕙帶辛夷屋。平生游藝富文詞。半夜晴虹光照壁。不來城中賣靈藥。不去波間弄明月。山田數頃足忘飢。靜裏圖書存至樂。紛紛餘事不入耳。雖欲悔之來無日。</text>
<title>夜臥有懷 丙申在鎭安</title>,<text>在家貧猶樂。居官老不宜。晩爲飢所惱。孤負好心期。</text>
<title>縣齋有懷示兒 二首</title>,<text>六十衰翁病益深。故山松竹夢相尋。何時歸去田園樂。靜裏詩書養得心。歲暮山中積雪深。可堪衰病日侵尋。先人遺訓須相勖。忠孝從來耿一心。我祖考府君臨終時遺子孫詩。有曰勉爾兒曹須愼旃。忠孝之外無事業。又遺戒曰力念善事。力行善事。凡我後人。敢忘斯語。白首他鄕。病羸殊甚。感念先故。不覺有語。所謂情見于辭。汝曹念之。</text>
<title>送殤兒喪歸葬故山</title>,<text>悠悠陌上塵。渺渺雲邊樹。淚眼不能視。望斷昏如霧。</text>
<title>次韓柳川 浚謙 明月堂韻 二首○堂在鎭安</title>,<text>昔人曾此翳吟幢。留却淸風滿一䆫。溪月至今懸夜夜。不知誰與更爲雙。淸風閣在堂東對岸。皆韓公所命名。小亭幽迥出雲端。來坐溪邊對石山。半世淸遊酬不盡。每逢佳處一開顔。</text>
<title>往全州差公幹。由草谷以歸。嶺路極險峻有懷。六言</title>,<text>萬丈懸崖絶冥。千盤畏道巉巖。今日經行害性。不如早歸山庵。昔王陽得蜀中一官。至九折坂見途險。以爲不可以父母遺體涉險。遂回云。</text>
<title>次靑衣韻。戲呈金聲甫，西峯二兄博粲。辛丑</title>,<text>此物本無主。何須論彼己。還之固不可。受亦非其至。堪笑兩禿翁。共在深山裏。出門無所之。幽居日無事。况也久無著。隨緣足眞意。有美彼靑衣。可以陪若士。三生結習氣。一卓非無地。胡爲太多事。斲樸壞其器。靑黃旣非願。去來寧有志。蕉鹿等成惑。有孰呼其寐。如其不得已。亦有一於此。豈如寄我來。任其無處所。請君一聽之。無爲浪涕泗。</text>
<title>復疊前韻</title>,<text>莊周夢蝴蝶。狂恠殊未已。吾友復說夢。此言奚爲至。東叟固不寤。西峯亦夢裏。嘵嘵辨愈惑。多口眞差事。靑衣生絶壑。爲杖豈其意。不如擲方外。付與烏有士。樹之廣漠野。自在無何地。逌然飮天和。兩忘形與器。水月養性靈。煙霞愜素志。不須問眞假。何爲勞夢寐。達人於天地。一視齊彼此。我又不免夢。被哂亦其所。安得湔涕痕。爲君傾彼泗。</text>
<title>次金一慵韻</title>,<text>夫子我所畏。自與俗塵迥。平生所志業。一針頑可訂。早得透利關。義勝能制梃。蕭蕭藜藿香。漠漠松桂冷。萬事不入眼。失得秋毫並。有時逃麯蘖。遇興卽酩酊。夜久縱捭闔。傲兀露其頂。從渠世不知。任他魚生鼎。可惜老無用。何異岸閣艇。我欲往問道。一一叩肯綮。開鍵如可得。石人也首肯。</text>
<title>復疊前韻</title>,<text>秋山有奇士。志槩本脩迥。一慵豈爲病。文字備所訂。往往深造理。出意頗孤挺。義理辨毫釐。湯熱間水冷。鹹酸與俗疎。姸醜固難並。高臥日惺惺。俯視千酩酊。濯足萬里流。振衣千仞頂。要令壽吾道。不羨丹轉鼎。心地收汗馬。沿河可理艇。此義久埋沒。從誰詰盤綮。繾綣在不諼。我友夙所肯。</text>
<title>追次水落臺韻 臺在甘泉</title>,<text>淸溪白石坐忘迴。岸草汀蘭取次裁。但使平臨看活潑。不須高築作亭臺。羣賢會上星初動。勝事人間畵得來。末席陪遊空自異。幾時幽抱與重開。鶴沙令公將繪畵作帖故云</text>
<title>又疊前韻</title>,<text>勝日過從得幾迴。滿空春思浩難裁。陰崖雪盡寒侵石。古逕苔斑綠上臺。吟外小車隨客至。望中輕翠入琴來。臨觴默默懷多少。淚眼矇矓自不開。臺有先人遺跡</text>
<title>次睡隱亭韻 壬寅</title>,<text>巖居幽絶俯溪沙。供興由來不在多。小峀迎秋新出色。寒流噴石晩生波。吟邊皓月淸無盡。醉裏黃梁熟幾何。世事只今如夢幻。直須高臥賞煙霞。</text>
<title>次金子仁 燾 山居韻</title>,<text>㶁㶁泉流山兩偏。巖猿溪鹿共周旋。新開白傅三間屋。晩得蘇翁二頃田。長夏困人詩作伴。小鐺吹雪酒當權。閒居剩占眞如趣。何必行藏問彼天。</text>
<title>謹呈慵兄。兼奉因卿諸君博粲。</title>,<text>老人寡儔侶。棲棲長自憐。每懷二三友。離居情互牽。知心最難遇。佳期良易遷。安得共一處。送此遲暮年。</text>
<title>次鄭仲則 侙 梅韻 壬寅</title>,<text>丈人風味晩誰似。看取庭前貯玉梅。雪裏生香公自有。不妨相對更無猜。</text>
<title>次金景謙 啓光 韻</title>,<text>文章信有理。初不在高深。得正能陶性。耽靡秖誨淫。張王鯤躍海。彬蔚鳳遊林。妙處難思議。殘年只視陰。</text>
<title>讀杜</title>,<text>平生杜少陵。愛君心如丹。珠璣千萬篇。散落天地間。</text>
<title>壬寅長至日。夜臥聞雞有感。幷序</title>,<text>雞之司晨職也。風雪如許而不廢其鳴。亦可貴也。人爲最靈而有不能盡其分處。其有愧於微物者多矣。雪後風威勁。寒裘縮似龜。紙䆫看欲曙。羸臥聽雞嘶。夜夜常如此。司晨不廢期。天機那可易。微物亦知時。</text>
<title>謹次拙修堂韻</title>,<text>想得前賢詠拙年。見君扁額不徒然。但能著地皆容膝。何必爲居盡畵椽。保履家聲知有自。藏修世業亦堪傳。從今進德須加勉。留與兒孫作好緣。</text>
<title>喜金終卿，李克淸 渫 來訪。二首</title>,<text>蕭洒江亭晩。欣逢玉雪人。不知今世內。能得幾番親。臭味元無別。襟期轉覺眞。忽思愚谷伴。還恨未同茵。仲則不同來故云肯來當久別。一見一欣然。名下無虛士。塵中有此緣。喜心忘主客。孤抱暢幽悁。浮世多藤葛。紛紛竟孰賢。</text>
<title>次金景謙韻。時有除命將西上。癸卯</title>,<text>自慙逢有道。無力答華勳。世事渾如夢。鄕愁劇似雲。棲遑仍道路。餔啜度朝曛。老去眞堪笑。生涯轉白紛。</text>
<title>留別里中諸友</title>,<text>垂老縈微祿。難分此日心。病來甘自哂。勞罷且孤吟。野竹緣坡直。溪雲入峽深。謾爲形所役。還愧負幽襟。</text>
<title>贈李大柔 絿</title>,<text>南溟北極兩悠悠。羈羽沈鱗自不謀。浮世詎能成會合。老懷空復歎綢繆。從他說夢渾閑事。近裏加工是聖猷。珍重一言如可寄。金篦奚翅刮昏眸。</text>
<title>贈金景晉 啓祥 景謙求和</title>,<text>前聖憂人甚。微言在六經。每憐虛棄擲。誰復問平生。老大眞無益。因循只自銘。惟君幸見愛。須與砭昏盲。</text>
<title>擬呈南相公 老星 薦士 時爲亞銓</title>,<text>每攬韓公薦士篇。長嗟此義久無傳。崖陰壑沍誠堪恨。島瘦郊寒儘足憐。名下豈無當世士。塵中還棄濟時賢。眞龍政在驪黃外。且莫因循更失銓。</text>
<title>過故友金申之 命休 舊居有感。寄贈金會彦 必亨，金大而 必鳴 僉君。</title>,<text>破屋依山際。悽然感客心。殘花餘故砌。疎影落空林。嘆我衰遲甚。憐君志業沈。平生膠漆意。寂寞向誰尋。</text>
<title>夜坐翫月。課羣童呼韻作詩。因次其韻。</title>,<text>露兔寒蟾分外淸。湖山萬里一般明。若將心地方孤潔。須向堯夫問此情。</text>
<title>擬贈友人</title>,<text>人間好惡信難評。世上輸贏不足程。同室有爭寧免累。一墻雖鬩莫須傾。能除煩惱神方泰。苟脫苽藤手亦輕。更願諸公勤用意。共尋前路踏平平。傾一作驚吾鄕士友非親戚則故舊。皆是平日相親相愛之人也。自先故以來。皆以道義相與。施及後人。亦莫不世講而謹守之。其分義之厚。又復如何耶。曩日之事。不須言也。因其意見差異。各守一隅。未卽相通爲一。固是吾儕之不幸。而其所爭乃天下之公理。又何害乎。方其始事之初。意氣所使。勝心橫生。其不能隨事稱停。以得其平。固無足恠。苟非大賢以上遽捨己矜觀理。是非擧不免此。况在吾輩。安得無失。雖然事過之後。反而觀之。則心平氣降。義理昭著。鮮有不悔者矣。旣往之紛紛。正如一塲夢裏。又何足芥滯於胷中耶。自是厥後。宜若坦然俱忘。打作一片。而間有不能然者。其故又何也。雖以愚之不敏。竊不自量。私切深憂。此非但爲一時一事而言。未知兄意以爲如何。及今諸老在世之時。若不汲汲改圖。思所以調停善處之道。則將來之憂。必有不可勝言者矣。同志之間。各分形色。長短互較。是非蜂起。轉輾增激。何所不有。一此不已。保合之樂。未有其期。而和平之福。亦不可望其共享也。豈不大可惜哉。幸願兄與川上水谷諸友。共相磨礲。開示大道。使一府之間。情志流通。無有間隔。則斯爲士林之大幸。不止一時朋友間相與之好意而已。如何如何。如或言有未當。事宜往復。亦願罄竭底蘊。痛賜鐫誨。求得十分是當而後已。於兄理到之言。雖峻不厭。而又是各盡無隱。相長相益之一大機會。詎非遠近諸友之所共樂聞者耶。並望有以諒之。不勝幸甚。</text>
<title>臨河道中</title>,<text>濛濛細雨濕征蓑。驅馬荒溪路轉賖。忽憶故山春事晩。滿筐蔬蕨政堪誇。</text>
<title>敬題己亥應旨封事後 二首</title>,<text>率土同悲痛自深。哀號此日淚難禁。如天厚澤無終極。其奈窮閭赤子心。天意難諶理則頗。孤臣懷抱更如何。長風吹送千山雨。雨未多如老淚多。</text>
<title>謹次退溪先生鳳停西樓並鳴玉臺韻呈慵兄。時將營精舍於鳴玉臺側。四首○甲辰</title>,<text>寺樓深處一溪橫。溪上奇巖似琢成。好事秖今還致意。名山終古尙含情。丹題映壑生仁色。老柏呼風揔德聲。可是此中無此擧。地因人勝永留名。淸溪一曲動餘陰。依舊寒流洗客心。往事如今誰借問。冷煙和雨滿空林。儒仙一去幾經年。草樹荒凉古瀑前。賴有山人能創始。免敎蘿月夢空懸。當年寶墨幻新奇。聊爲山靈洗澗悲。一轉曹溪還道脈。請君看取異他時。</text>
<title>次呈慵兄 幷序</title>,<text>日間蒙惠高作。見其俯就太甚。施之鄙拙。略不近似。豈見愛之深。不知其不可以至此耶。愧怍之餘。謹忘拙續貂以謝。灑落當心契。磨礱更得師。壺冰還自潔。山石謾多疵。但覺吾衰甚。寧論義勝肥。丁寧重寄語。呼我愼危微。</text>
<title>送金督郵景謙之任保安。因呈江原伯。四首○時李萬里令公爲江原伯</title>,<text>有美溫如玉。心平行亦高。文章今正始。志業古夔臯。道在漁爭席。官閒馬問曹。聖朝才不廢。輿望屬英豪。溟海兼天闊。楩楠特地高。忍飢經歲月。收跡在林臯。偶往欣逢主。端居悵失曹。山靈應自幸。勝處著人豪。嶷嶷關東伯。生平慕望餘。因緣成會合。契闊間音書。嶺臘梅初動。溪春柳欲舒。逢時多感恨。離思政愁余。每讀興公賦。名山恨不遊。宿心雖自勸。衰病奈相留。鏡浦春波闊。毗盧曉望稠。仙人如可遇。期我上丹丘。</text>
<title>謝閔相公皡如 煕 相問</title>,<text>十年無舊識。多病臥江城。門閉人稀到。庭空葉自鳴。每憐寒得盡。誰惜瘦爲淸。唯有南州使。綈袍問死生。盧仝詩有淸成瘦之語</text>
<title>次李壽翁 爾松 洛臯草堂韻</title>,<text>溪源一曲映茅堂。淸論閒階坐夕凉。陶令素貧心自遠。馮唐仍老意偏長。已將詩酒依中散。誰辨浮休向上方。覺得此生輕外物。閉門高臥百無妨。</text>
<title>次呈愚軒。慵老謝不敏。且以解嘲。</title>,<text>有約曾相失。從嗔我不來。因循誤一著。摧謝自千回。暫別何須恨。煩襟會得開。前期猶在邇。且莫恠衰顔。</text>
<title>酬權子鞱 鈗 惠杖。且謝辱招遊山。二首</title>,<text>故人憐我衰。遠寄仙麻杖。贈之豈無以。秋溪正堪賞。此景不可忘。此日亦可惜。安得拄此去。相期出寥廓。</text>
<title>次呈慵兄求敎 三首</title>,<text>行路難行轉覺危。使人如此果爲誰。楊公可是多情者。謾自臨歧獨淚垂。常恠君如逐臭游。有時來醉共消愁。苟令嗜好無同異。何必從人讓別頭。萬石之鐘自舂容。就中餘味儘無竆。信知忙後從多悔。且莫因仍更失中。</text>
<title>次韻呈慵兄</title>,<text>旣合何須恨暫離。人生離合自無時。虛䆫午睡初驚夢。多荷深情寄一詩。</text>
<title>甲辰秋。迎候敬差之行於靑松。曉起感懷。時在安奇</title>,<text>花岳山人老更癡。晩來候舘理銜羈。寒開野戶星初動。暗入溪橋路轉危。原隰有程傳報急。乾坤無際此身微。始知陶令非常士。却悔從前見事遲。</text>
<title>思歸 六言</title>,<text>分甘飮泉食土。樂在殘篇蠧簡。急收老病餘骸。歸對故山秋晩。</text>
<title>夜臥思亡兒。感淚良久。</title>,<text>在世苦無悰。尋思空復情。早知生有涯。奈此悲恨幷。荒山宿草中。一去無迴聲。獨有枕邊淚。無端縱復橫。</text>
<title>贈李汝極 峻岳時倅淸河</title>,<text>有朋來自萬山東。爲說新詩快發蒙。千丈怒濤天外立。一邊昇日海中紅。氷霜勵操身如鶴。撫字關心政類龔。汗漫奇遊知未得。此生何路盪塵胷。</text>
<title>寄眎兒孫輩 幷序</title>,<text>凡讀書。將以講明義理。以進知識。體之於身。以篤其行。苟爲不然。雖讀萬卷亦無益。學者須知此意。不爲游談無根可矣。至於讀之之法。則古人亦嘗有言之者矣。有曰讀書千遍。其義自見。又曰書貴多讀。讀多自然曉。又曰讀書只怕尋思。又曰肅然端坐。熟讀精思。不可多一字。不可少一字。不可錯一字。不可倒一字。要令句讀分明。只此數段。足以知其方矣。嗚呼。三綱五常之道。進德修業之要。凡古聖賢所以敎人之法。莫不布在方策。昭如日星。苟力求之。何患不至。從事於斯。居敬以立其本。格物以致其知。加愼獨之功而盡勤儉之實。終始不懈。念玆在玆。猶恐或失。則高可以學聖賢。下不失爲善士。其爲快樂。莫大於是。而人子顯親之道。至此而無餘憾矣。中庸曰果能此道。雖愚必明。雖柔必强。毋徒曰氣質難變。而漠然無意斯事也。汝曹年富力强。及此爲之。豈有不成之理。但恨立志不固耳。孟子曰人皆可以爲堯舜。勉之勉之。我祖考府君每以庸學語孟。爲學者府庫。常曰此四書。要當熟讀精思。循環成誦。令如常談俗說。此又不可不知也。余聞古人有病癩者。中夜而生子。索火而視之。唯恐其類已也。父母之心。可謂至矣。余至愚極下。萬不及庸衆人。而今爲此言以眎汝曹。得無爲汝曹所笑乎。雖然余之至情。實與古之病癩者心。同其無窮而不能自已。汝曹苟知余此意。豈不感動於中乎。余爲汝曹日夜望之。不知汝曹以爲如何。人生有大倫。君親恩罔極。夫婦與朋友。長幼咸有秩。舍此禽獸耳。天則安可越。苟欲盡此道。非學莫能及。所以古聖人。垂訓炳如日。堯舜道至大。孝弟無他物。敬謹以事君。愛之當如一。輔仁莫如友。責善貴偲切。尤當盡其別。造端自居室。格物知此理。力行踐此實。省察固能至。涵養宜勿失。循循事雅勑。謹學且周密。寡言氣自定。閑邪心自逸。愷悌而不懈。本根方有立。久久習成性。豈不快且樂。聰明與睿知。皆從讀書出。汝曹曷不勉。副此飢與渴。嗟我極昏愚。少小不知學。侵尋志已頹。轉輾更衰疾。一步不得行。一物無所識。觸事若面墻。聾瞽何可說。况復日以遠。放倒難爲力。雖欲保桑楡。奈此莫收拾。到此始覺然。空言但傷惻。光陰旣不留。壯年安可得。以我狼狽甚。望汝尤汲汲。我心良已苦。我言亦已切。願汝勤念此。朝夕恒惕若。</text>
<title>謹次翔鳳臺韻。贈宗姪子愚。世哲○幷序○丙午</title>,<text>謙巖之上數十步。有翔鳳臺。卽西厓舊基。宗姪子愚就其側作小亭。旣又取先人遺什。鏤板掛楣間。因要余爲一語附其後。俛仰今古。忽焉已八十年矣。孤露餘生。未死之前。得見此事。其感懷當如何耶。謹構拙以報子愚。且以寓不肖無竆之意云。遺躅曾留處。來尋涕自橫。鋪張應有待。收拾更多情。露竹臨階淨。沙禽帶月明。此中幽興足。聊可洗塵纓。</text>
<title>金君碩基以河洛數推余命。其下半詩曰江上一犂雨。芳菲起淡煙。其和易安適氣象。正愜本分趣味。遂足成聯句以自喜焉。</title>,<text>江上一犂雨。芳菲起淡煙。春風無限好。長詠伐檀篇。</text>
<title>結魚網成而江水漲溢戲題</title>,<text>江湖秋水生。遠去魚無數。寄語莫謾喜。明年會相遇。</text>
<title>慵兄在鳴玉臺。寄五七言近體二首。次韻却寄。</title>,<text>新構經秋合。前賢跡未空。無論生苦晩。猶得起深衷。門對回峯雨。䆫含過岸風。誰知追想意。只在坐吟中。臺有退溪先生遺跡小蟲元不識春秋。貌外紛紛且莫愁。萬事最嫌忙裏過。一生須向靜中遊。多情綺石傷心麗。無限寒溪盡意流。俯仰古今還永慨。與君攜手復何求。時公有意外之謗</text>
<title>次終卿韻。贈別金兄孝修 念祖。</title>,<text>吾衰那得似君强。晩境分攜意自茫。江月引人眞著勝。酒盃添興正如狂。論懷不用偏思舊。排悶應須各盡觴。遙識別來相憶遠。夢中尋路在他鄕。</text>
<title>丙午五月。有懷書示從弟子强 千之 昆季。</title>,<text>忠孝相傳二百年。臣雖九死敢忘旃。愛君憂國平生志。頭上昭昭白日懸。</text>
<title>次慵兄韻寄題荷月草堂</title>,<text>茅亭蕭灑枕江流。生計雖貧興亦稠。荷葉漸舒能貯月。稻花新動更盈疇。山翁溪友渾相慣。野蔌園肴不用求。誰謂地偏無所樂。此身隨處可遨遊。</text>
<title>次呈權擇仁 揀</title>,<text>秋晩江鄕白鳥雙。一汀疎雨對篷䆫。已從閒裏身常泰。誰信塵中意不降。星岳北來橫作障。虎巖西出曲爲矼。但將詩句供多興。金石還應日擊撞。</text>
<title>次山谷韻因效其體</title>,<text>齋居寂無事。閉門饒閒眠。夢入孤竹去。淸風自翛然。但得靜中趣。何問有無錢。歲晩白鷗在。可以全吾天。</text>
<title>戲作打乖語。漫呈慵兄求敎。</title>,<text>公詩本如武庫富。紫電靑霜無不有。我詩僅比溝瀆淺。日夜激之奇莫見。雖然工拙皆有理。而各適適隨所至。此間眞意有誰傳。問君不知吾亦然。</text>
<title>次鄭仲則愚川韻</title>,<text>聞說高居景最幽。白雲千樹護名丘。榮枯在外何勞問。書史頤情自不憂。穹嶽雪晴天共遠。小溪春至水爭流。閒中遇興詩能遣。金薤琳琅滿一洲。</text>
<title>感懷贈子愚 三首</title>,<text>精衛爾誠愚。其如塡海何。口敝力已盡。望望空咨嗟。默默復默默。默默空自知。知且可如何。似夢還似癡。主辱不忍言。臣憂那可說。傷時一掬淚。洒盡還成血。</text>
<title>葵</title>,<text>園葵有微情。脈脈方向日。日高不回照。花傾未終極。所性本如此。此意誰能識。幽人亦多感。對之空歎息。</text>
<title>臘月四日。又示子愚。</title>,<text>竹摧不改節。松寒不改枝。素性得久要。貞心方自持。旣晩無與娛。憂來更語誰。西方有美人。望望長相思。</text>
<title>主人問梅</title>,<text>問梅花。爾生良獨苦。積雪滿空山。淸香誰爲吐。</text>
<title>梅答主人</title>,<text>梅花答。君知我爲誰。但令共相保。何須問人爲。</text>
<title>次一慵韻 二首○丁未</title>,<text>相忘相示與相先。莫逆之交誰間然。我識君慵常眷戀。君憐我拙更留連。昏昏默默非關醉。皎皎惺惺豈是眠。已向靜中知損益。好將棲息住溪邊。拙拙慵慵較莫先。喟然時復一欣然。晴雲滿谷從舒卷。世故如絲任接連。眼入桃花空自醉。夢牽春渚只堪眠。離居賴有詩相贈。頻到柴門寂寞邊。</text>
<title>次慵兄韻</title>,<text>纔離乍合摠悁悁。離合從來惱殺人。汀樹嶺雲隨處在。見君詩料轉淸新。</text>
<title>贈洪克己 克</title>,<text>我思故人在北山。北山渺渺深雲關。平生冰玉與作膓。凜凜高義廉人頑。紛紜外物等秋毫。世間何事怡君顔。松風蘿月管朝暮。任敎幽桂遺榛菅。雄辭時復出金石。古調嵂屼難追攀。淸如霜月霽寒宵。迥若孤松生絶巒。嗟余寡陋苦無聞。不充一隅餘三孱。區區學道昧所向。性本至愚天偏慳。桑楡雖晩尙可追。悔吝日積誰能刪。泉甘土肥療飢渴。可以終老於山間。君如不棄幸敎之。斸去株橜開其囏。</text>
<title>漫成</title>,<text>七月秋江上。蟬聲入耳淸。輕風生遠樹。白雨滿虛汀。門外多榛棘。人間足笑評。晩來無晤語。瞪目倚前櫺。</text>
<title>鶴峯先生神道碑成。得印本敬題其後。</title>,<text>學接陶翁半千前。名垂宇宙日星懸。蚍蜉撼樹終何益。可笑羣兒自絶天。</text>
<title>輓金鶴沙 應祖</title>,<text>相國家庭道自肥。文章德業世同希。淸標照水珠含彩。精鑑懸秋玉斂輝。感舊豈勝新恨倂。傷今空歎古情微。諸生考問還無地。從此吾南失所歸。</text>
<title>感懷</title>,<text>千尋絶壁俯江湍。松老苔斑翠竹寒。往事入心都歷歷。浮生如夢但曼曼。中宵一氣知誰借。晩歲閑愁自不寬。回望未堪空極目。五雲多處是長安。</text>
<title>將往居海濱。預作此以寓興。</title>,<text>海上山人要學山。非仙非釋掩牢關。盤中魚菜贍朝饌。案上詩書解老顔。愚甚固宜愚得計。病餘聊復病爲閒。尋源轉覺前途遠。回首難堪只自頑。</text>
<title>謝權秀才惠鐵竹杖 二首</title>,<text>鐵竹堅且重。卓地鏗有聲。何必綠玉杖。始可扶衰傾。故人眞信士。遠寄能不忘。出門還自笑。拄此將焉往。</text>
<title>盆梅 二首</title>,<text>白白英英三兩枝。夜深燈影共差池。嗒然相對忘言久。誰信塵中有此期。玉骨瓊葩抵死寒。餘香猶自寄枝端。若將風骨論高下。須向西山二子看。</text>
<title>和呈慵兄</title>,<text>幸從公後作玆遊。會不多時亦足愁。誰識歸途情自在。每逢高處更回頭。</text>
<title>次慵兄韻 幷序</title>,<text>晨起悄然。馳想正苦。忽此伻來。惠以德音。情詞心畫。爛然前陳。不勝欣荷。但所稱謂。太不近似。得無爲見者所笑耶。不敢孤兄盛意。忘拙續貂。但取道意而已。至於荒澀。不暇計也。好笑。智者樂水水豈下。山自靜高我愧山。伯牙琴與鍾子耳。山水本來非兩般。</text>
<title>次呈慵兄求敎 二首</title>,<text>招提聯榻聽晨鐘。驚罷遊人困睡濃。趣味但令終不爽。賢愚何必問無同。平生道義勤相許。此日喧啾任作空。聚散信知如夢耳。莫須離合恨西東。寸筳何能撞巨鐘。羨君詩興老方濃。衰顔白髮雖相似。文彩風流豈可同。險路有歧都歷盡。浮緣如夢轉成空。從須共結山中約。子不西來我亦東。</text>
<title>戲次慵兄田家卽事五十韻</title>,<text>種瓜憶邵平。學稼慕樊須。勤身志不怠。田疇日就蕪。禾生無東西。慘慘荒煙紆。是豈吾道非。倚筇發長吁。嘗聞古之人。耕耘當問奴。呼彼老蒼頭。謂言前聽吾。爾旣爲人僕。不職罪當誅。擧室常顑頷。百口何罪辜。忍見顚壑危。無奈太頑愚。顚沛非一二。吾將擧大都。貧固士之常。寧論資有無。長夏飢無食。盛冬寒無襦。年從去歲異。昨與今日殊。骨肉不相保。呻吟困痡瘏。園塲非不足。器械非不俱。扶持在爾曹。日夕待其穌。邈然無所賴。其將莫枝梧。言訖拜稽首。咄咄但曰惡。比年荐荒饑。遭世非唐虞。生者擧殿屎。死者委通衢。旱魃且爲虐。天地成紅爐。草木不復抽。禾實寧芬敷。災傷固有由。天意安可誣。救死已不贍。生理闊且迂。衣裳劇懸鶉。出入無完膚。誅求且多門。里胥爭招呼。未暇理耕稼。奔走東西于。甁傾室空空。安敢儲米稃。時來望南畝。有甚宋苗枯。鞭扑復狼藉。安得不愛軀。還將升斗收。盡於徭賦輸。末俗多險阨。不異豺與貙。旣不給暮粥。焉能望朝餔。飢餒盡日夕。反羨隨耕烏。常懷報主誠。此心非有渝。悶見飢渴甚。於余其安乎。非獨主家然。萬生離炭塗。其言不無理。欲詰反囁嚅。揮手遽止之。歔欷但踟躕。細想人間世。萬事徒區區。徒思一瓢飮。不取五鼎廚。山林固吾分。富貴非可圖。方鑿不合枘。工瑟其如竽。吾將理扁舟。飄忽隨輕鳧。浩浩泛漭沆。天地同杯盂。斯世一逆旅。萬古眞須臾。人生貴適意。從吾所嬉娛。無酒則可沽。有酒卽可㪺。擧世皆棄我。不負惟江湖。仍之遊汗漫。從彼松喬徒。</text>
<title>戲作打乖語漫呈一慵</title>,<text>分從三世厚。交許一心親。昔公嘗贈我。情到語自眞。少年樂新知。衰暮思舊友。此又古人詩。用意良亦厚。苟非身所歷。誰能知此味。請嘗合爲一。朝夕勤顧視。兩語合一。其意始備故云。</text>
<title>呈慵兄 己酉</title>,<text>慵與拙相値。愚來更相參。昬然合爲一。此意誰能探。旣自無是非。况問酸與鹹。混沌若不死。可以全吾三。</text>
<title>次慵兄韻 四首</title>,<text>有心人對物無心。物亦無心似有心。有心無心君莫問。默看猶自感人心。可憐庭畔一枝梅。贏得寒花向月開。何處有風如解意。時時吹送暗香來。天生明月與淸風。風月雙淸正未竆。誰辦此心能作主。羨君收拾在區中。達人元自了悲歡。我輩情鍾去亦難。泡影本來俱是妄。莫須憂戚損心肝。</text>
<title>輓金東籬 允安○庚戌</title>,<text>東南淑氣稟精英。湖海風流照汗靑。長德不言能及物。沖襟無競更忘情。優遊半世山公酒。珍重千秋郭子銘。白首門生偏感舊。題詞惟有淚沾纓。</text>
<title>寄長兒 辛亥</title>,<text>我年七十四。汝年五十六。父子年上下。只有一十八。而我病相仍。尩羸少筋力。在世能幾何。鬼事日已薄。汝年亦向衰。面皺頭亦白。每一見汝時。使我心有慽。老人心氣弱。其理固所迫。兩箇各相如。此情誰能識。我老苦無聞。觸事多愧怍。汝亦豈不然。所宜共相勖。必須變氣質。要從讀書得。易氣貴和平。開心宜快活。我氣本自和。如陽春著物。我心本自廣。如天宇恢廓。局卽不勝小。順必安且適。治之有得失。吉凶從此出。爲慶雲甘露。爲狂風暴疾。只在一念間。在己不在物。皆以心爲本。操之有要則。得之而如何。失之亦何若。勿察以爲明。勿億以爲實。勿謂我有餘。勿謂人不足。戒爾勿多疑。多疑便成惑。百艱疑中生。事事皆歸錯。戒爾勿執一。執一非定力。苟不先擇善。鮮不爲子莫。聞過必須改。聞義必須服。怒爲最難制。程子有此說。知悔不卽改。亦必傷于德。父子不責善。孟言相夷惡。雖然喩夫道。流通情自達。何有於傷恩。何害於求益。我失汝須言。汝病我亦藥。父子苟能此。吾死心亦樂。先賢之所言。凡可已心疾。綴緝俱在後。觀省不可闕。此意良已苦。此言亦云切。庶幾更勉旃。一日復一日。和者福之基。疑者禍之根。和則寬寬則平。直以天地爲境界。無所處而不安。疑則乖乖則偏。日用所行之途。無非荊棘。一步行不得。一物無所容。無以保妻子。况四海乎。</text>
<title>示兒輩</title>,<text>親戚情須合。牽連貴相於。縱有相可否。寧使置親疎。和一宜勤勉。乖爭莫敎如。苟能敦此義。秦越儘吾廬。右敦睦淸白傳家寶。殷勤愼莫違。休敎論得失。須與辨危微。義勝貧何戚。神淸道自肥。苟能修本分。無辱亦無非。右自守浮世多藤葛。人情未易明。反躬常自勉。聞謗莫須驚。險路行何盡。虛舟觸輒平。苟能無住著。隨處可安生。右涉世地僻塵緣少。閒居樂事多。山深雲出壑。夜靜月藏阿。野外農談逸。墻頭濁醪過。黃虞世已遠。搔首一高歌。右山居汝年七十四。汝學日魯莾。程子定性書。動靜皆有主。汝尙不得力。得無勞且苦。往追雖未及。從今猶可補。右自責寄語汝孫兒。及時須勉力。讀書貴精詳。存心要縝密。忠信與篤敬。有主方有得。壯年容易失。分陰眞可惜。右勸學讀書亦有要。專心在致誠。微吟氣自定。徐玩義亦明。成誦方爲貴。尋思便得精。更能無作輟。何患業難成。右讀書拋却好光陰。翻成白首悲。未死前一日。皆是可爲時。旣往何須恨。方來亦足追。九十猶箴警。武公眞我師。右自省。且眎兒輩勖哉。乃祖老無成。可戒不可學。我老雖已晩。尙欲强鞭策。况汝年方少。壯盛富有力。急須相勉勵。莫作竆途客。右再示孫輩。更致丁寧。後識[柳世鳴]右詩九首。各有篇目。卽我再從叔父拙齋先生示子孫作也。巾衍一本。遺墨尙新。家兄佐郞公適宰赤羅。謀所以壽其傳。乃手自繕寫而剞劂之。將以作爲屛障。以便觀誦。俾余識其後。余惟先生平日論著。莫非爲後人計。洎作此詩時。年已七十四矣。自警之志。篤老靡懈。貽謨之誠。隨事深切。使後之人。得而玩之。如獲拱璧。于以考其家範之懿。心學之要焉。則今玆板刻。蓋將布諸一世。楷範儒林。又不顓爲一家人寶蓄而止。此則家兄今日惓惓之意也。擎讀之餘。不任愴幸。謹因公命。竊附數語如右。歲丁巳孟冬日。族姪柳世鳴拜手謹識。</text>
<title>輓金終卿</title>,<text>雲天漠漠鳥嚶嚶。回首靑山淚自傾。人世獨留傷白首。不知誰與更論情。平生志槩如霜雪。半世音容隔杳茫。風度只今那可得。獨留殘月滿空樑。思君無日不悲傷。思到窮時恨更長。鳴玉舊基寥落盡。忍敎遊跡日荒凉。</text>
<title>次權子韜草堂盆梅韻</title>,<text>臘前風味未應枯。留得生香滿一隅。壁裏花開渾似雪。枝頭露浥盡成珠。從知造化元無二。誰信乾坤自不殊。睡罷高齋塵事少。臥看疎影伴人孤。</text>
<title>次洪百源 汝河 德行四子吟</title>,<text>貧居亦樂聖稱賢。陋巷春風孰間然。功已盡來還不永。廢興由命奈如天。順親元貴在身誠。身旣誠來道自生。出處行藏仍可卜。季孫那得惹人淸。天敎聞譽賁其身。何事從令損却神。斯疾未爲成德累。聖門還有潤身人。見賓承祭盡吾才。坤道猶能德不回。莫把工夫强優劣。萬蹊皆可入國來。</text>
<title>山中雜事十二絶</title>,<text>松下一老人。無姓亦無名。不語坐支頤。悠悠空復情。愛僻因成癖。投閒性所宜。誰知千載下。尙有鹿門期。野趣耽遺逸。閒身愛翠微。移居仍得所。聊可便忘機。壠上數畝田。閒來身自耕。得食便忘懷。何者爲吾名。前溪淨且深。日日觀魚樂。可笑濠上翁。天機太漏洩。白雲在嶺上。自舒還自卷。莫須問是非。何能知近遠。甕中何所有。秫酒淸濁幷。興來不須蒭。自酌還自傾。紫玉菜名好。春來政堪嘗。寧論有無味。且與充飢膓。愛竹不種竹。有名無其實。雖然陶令琴。無絃意亦足。山中何所樂。幽事漸看生。柴扉晝無人。谷鳥時一鳴。橘中有餘地。深根且固蔕。莫學商嶺翁。棲棲還破戒。嶺上千年雪。松間萬里風。成三也不惡。明月照庭中。又山中老人病且癡。粥飯一盂蔬一卓。生涯淡泊自無憂。萬事隨緣無不足。晴䆫終日對聖賢。敗冊殘篇常自讀。時逢意會輒怡悅。更無遠近無今昔。衛武九十尙箴警。孰謂已老終無益。翁乎翁乎曷不勉。未死前日眞可惜。</text>
<title>次族姪爾能 世鳴 冬至吟 二首○癸丑</title>,<text>今年至日雷。依舊動新肧。亂極人思治。寒竆氣欲回。陽和方向泰。陰沍莫相猜。佇待昇平樂。賡歌復見哉。聖主無竆意。恭知古所稀。志專扶道脈。誠極報春暉。願獻維南祝。仍伸拱北祈。幸逢陽長日。猶望采葑菲。時方撰尊堯錄</text>
