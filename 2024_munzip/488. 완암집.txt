<title>次歸去來辭</title>,<text>歸去來兮。江湖有家吾將歸。歲云暮矣多風雪。撫頹齡而心悲。嗟行己之不諒。悔前愆而曷追。縱親懿之難合。奈吾道之將非。瞻浮雲而起思。竚浩然而拂衣。緬肥遯之高躅。倬見幾而識微。不竢終日。脂舝迅奔。因樹芒碭。盡室鹿門。豹隱斑成。龍蟄身存。苕霅烟月。剡溪琴樽。引薪歌於延瀨。唱芝曲於商顔。披羊裘而永貞。御下澤而終安。宣挽鹿而返鄕。耼策牛而出關。超羣迷於胥溺。輸衆竗於達觀。紛棲谷而枕山。遂長往而不還。勞招隱於小山。撫叢桂而盤桓。歸去來兮。願與子而同遊。徵友道於伐木。相彼鳥而猶求。苟德隣之是依。處窮僻而何憂。固知耦耕之可樂。闢數頃之荒疇。度陌越川。乃杖乃舟。恒荷鋤而帶月。寧費錢而買丘。篘薄醪而解劬。或班坐而臨流。烹鷄豚而聚懽。趁役車之其休。已矣乎。人生富貴須何時。泌水衡門可淹留。胡爲乎營營何所之。藜藿眞吾分。文繡非素期。緣南畒而畢命。但春耕而夏耔。遵家約於任公。鏡徽則於豳詩。永矢心而弗渝。焉用龜策以決疑。</text>
<title>淸凉里 癸未</title>,<text>山日蒼蒼下。寒鴉繞樹喧。野橋重過路。煙火舊荒村。繫馬臨楓岸。隨兒到栗園。林閒逢老叟。相對兩三言。</text>
<title>晩過洪濟院村舍</title>,<text>秋日凄凄四野淸。小村蕭瑟對孤城。背風歸鷺翩翩下。抱樹寒蟬咽咽鳴。官閣坐當三角勢。山橋行送一川聲。農家有喜收黃稻。老少逢人摠好情。</text>
<title>石湖暮泛 甲申</title>,<text>日中荊扉靜。獨鳥鳴磵木。興至各曳杖。逍遙步前麓。小屋自依樹。積雪被壠麥。行歌出江村。小艇橫江曲。輕棹泝弱湍。疾風鳴不息。樂極倦回舟。山日已西匿。</text>
<title>石湖亭</title>,<text>地濶憑欄坐。天晴氣欲蘇。平江來木杪。危嶂立簷隅。景暖花爭發。春深鳥競呼。白雲孤起處。迢遞是京都。</text>
<title>出楮子島看花。過鄭龍川 時凝 舍。</title>,<text>昔日龍川守。如今卧漢洲。功名餘老馬。生事有孤舟。幽徑生靑草。踈籬映白鷗。淸貧還是樂。卒歲只優游。</text>
<title>舟次楮子島</title>,<text>龍川席上醉深杯。港口春風解纜迴。霧裏雜花孤嶼出。帆前芳草二陵來。平沙鷗鳥依依集。欹岸人家歷歷開。日暮繫舟高柳下。攀崖上處有亭㙜。</text>
<title>江村</title>,<text>鳴榔起蘋末。稍稍放漁舟。曙色催黃鳥。春聲亂白鷗。江淸常早起。地僻故遲留。試問紅塵內。誰能爲此遊。</text>
<title>又賦</title>,<text>春星落落暎柴門。風色時兼白浪飜。乘興獨來高閣卧。水村人語暗中喧。</text>
<title>奉恩寺</title>,<text>隨意尋禪院。鶯花步步奇。散襟松下石。扶杖寺前池。村婦分新菜。山僧誦古詩。披林成久坐。稍覺砌陰移。</text>
<title>次車生韻</title>,<text>柴門開處見江流。草暖花明十里洲。漁店星河同信宿。禪房茶酒作淸遊。汀沙潮上孤帆入。野樹鶯啼早市休。佳境探來煩應接。自多詩句日相酬。</text>
<title>泛歸</title>,<text>高歌出柳陌。散髮卧篷船。蒼蒼落日遠。一鳥下江天。</text>
<title>與舟人期夜遊</title>,<text>風笛一聲初下樓。蕭蕭寒雨滿江秋。漁翁照火遙相待。蘆荻洲邊繫小舟。</text>
<title>謝恕菴子 申公靖夏號 見枉</title>,<text>隙土傍街市。終年熱閙長。忽驚高士至。多喜弊廬光。簷日談將夕。簾風坐稍凉。從今吾席上。不絶令君香。</text>
<title>石湖病作</title>,<text>秋日生寒霧。江流自遠聲。羣峯林外出。孤棹岸邊橫。少壯還多病。登臨每有情。山川無限好。獨自感吾生。</text>
<title>陪主人相公 平川申公琓 泛舟</title>,<text>畫角臨流壯。風旗夾岸分。黝雲低晩峀。紅葉抱孤村。稍稍舟行遠。蕭蕭雨意紛。更收篷底網。移棹已黃昬。</text>
<title>出石湖途中有感</title>,<text>啞啞谷中烏。紛紛起林木。或止村屋噪。或下野田啄。毖彼行路人。綿綿去不息。寒冬十一月。路途多霜雪。問子何所營。乃此苦寒行。天道厭逸居。萬物各勞生。苟能得飽食。如何事行役。</text>
<title>林塘 乙酉</title>,<text>門外翳高林。遙遙見白水。分明南郭路。君家在雲裏。其二日暮古村閒。天寒深谷裏。漸見行人少。牛羊渡野水。</text>
<title>和柳下翁 洪察訪世泰號 碓樂歌 丙戌</title>,<text>先生衣百結。歲暮卧白屋。杵聲撩亂起四隣。家家有粟舂作食。家家有粟我獨無。妻子啼饑向空壁。平生三尺琴。爲汝今日慰寂寞。鼓絃變新聲。彈作鳴杵曲。聲聲低仰答隣舂。妻子聞之怡顔色。雖無斗粟救汝饑。亦知窮賤還不惡。人生達命豈暇愁。我今樂道無不足。君不見曾參歌聲出金石。古來賢者甘窮阨。</text>
<title>石湖夜雨。留別辛金兩友。</title>,<text>寂寂荊扉掩。天陰峽已昬。江聲搖客枕。山氣濕松軒。遠火穿籬照。隣人隔壁言。明朝還洛意。脉脉對空樽。</text>
<title>得茶字</title>,<text>春水初生漲岸沙。閒來着屐向田家。村深古木周遭立。山僻行蹊繚繞斜。頗喜峽居逢樂歲。每從隣友說生涯。日長正好林間讀。汲得寒泉煮茗茶。</text>
<title>江雨</title>,<text>江樓獨坐思悠然。春草茫茫正可憐。只是滿川風雨惡。主人應未動歸船。</text>
<title>趙石澗遺墟</title>,<text>感古蒼崖上。東風岸幅巾。高松凡幾歲。故里摠新人。泉入空溪夕。花明一壑春。稍聞歌響起。村子拾枯薪。</text>
<title>過朴上舍野居</title>,<text>遠來尋朴友。家在野田傍。出竇狵隨吠。報翁兒走忙。鄕情看酒餠。生事問農桑。羡爾閒居樂。琴書卧草堂。</text>
<title>江村訪友人。歸路醉入漁家。</title>,<text>訪友歸來日欲斜。狂歌扶醉入漁家。老翁莫恠非相識。愛爾庭前一樹花。</text>
<title>題皇明王時敏畫障。仍次其韻。</title>,<text>斷壑風霜槐柏踈。巖閒隱暎是誰廬。扁舟欲放還依渚。紅葉深中聽讀書。</text>
<title>聽流堂夜。贈別雲林子。申察訪瑩</title>,<text>同遊十年意。今夜惜分離。偶共臨溪宿。仍留隔歲期。露蛩寒處響。山月靜中移。遠別聊長話。靑燈夜故遅。</text>
<title>曉出東郊 時平川相公住峩嵯山下。故往候。</title>,<text>曉月東門出。天明渡野橋。寒溪流淡淡。宿草動蕭蕭。徒旅行相問。樵童各見招。峩嵯看馬首。去路亦非遙。</text>
<title>打稻歌。上竹西相公。卽平川相公。時自韋巖臨東山舊墅。觀秋事。</title>,<text>西風瑟瑟入深谷。村西村南稻粱熟。韋巖相公命駕來。葛巾野服東山麓。黃菊籬邊正爛熳。美酒甕閒亦堪漉。漉出美酒採黃花。陶陶不知秋日斜。相公高坐顔半酡。老農當席遂高歌。大兒能耕女能織。十匹麤布百畒禾。終歲衣食自有餘。不願駟馬與高車。高車從古多傾覆。願公歸來與我同此樂。</text>
<title>望雲有思</title>,<text>詩書矻矻竟何功。風雨凄其歲又窮。楊柳亂飛垂水葉。菊花寒盡傍籬䕺。孤雲一片臨遙海。哀鴈三聲落遠空。爲子尙慚烏鳥報。老親長在道途中。</text>
<title>傷離五詠</title>,<text>松竹堂中敞華筵。勝事非公孰敢專。文章洗盡一代陋。亦能好士在人先。一擧摩天不可攀。咫尺瀛洲何渺然。右屬恕菴子文章鳴國早卓犖。老來屯官何拓落。一觴一咏海岳閒。快哉亦爲丈夫樂。可笑富貴皆虛名。才高窮賤良不惡。右屬滄浪翁 柳下一號吾子眇然一男兒。懷抱經綸世莫知。摧眉混跡俗士閒。氣槩往往見於詩。孔聖豈無當世念。得失從來皆有時。右屬斗川子 李公瑋有士有士君子人。顔如美玉心似春。慷慨平生說堯舜。布衣亦合憂君民。歲暮飄然一靑驢。長向金剛問仙眞。右屬柳川子 申公昉有勇不顧流浴非。百里從師足歸。終歲兀兀數閒屋。一瓢顔子心獨希。與爾監官養爾老。賢哉相國人所依。右屬李子精 坮</text>
<title>曉發黔丹。舟中次斗川子韻。丁亥</title>,<text>曉發黔丹峽。東風浪自生。客帆衝霧遠。江勢入潭平。酒美徑多醉。魚肥喚作羹。且須安意卧。不復問前程。</text>
<title>竹西相公捐館後有感</title>,<text>謝公山墅洛城東。晩節優遊計已空。蕉扇竹輿曾過處。繞塘衰草自秋風。其二翦拂當年荷解紓。專心能讀古人書。縱令學就還無用。將向何門更曳裾。</text>
<title>暮春過槎川 李公秉淵號 第。共訪大隱巖。次槎川舊題韻。戊子</title>,<text>步從山口逐春流。斷石橋邊得一丘。佳客携來仍勝境。沉痾健後始淸遊。百年風雨蒼崖字。雙樹桃花白麓樓。賢主可能賖美酒。解衣歸馬且淹留。巖面有挹翠軒題刻。</text>
<title>雨後。寄巷東子 金富賢號。</title>,<text>把書高枕百憂刪。剝剝風扉開復關。窮巷得朋眞是喜。長年抱病遂能閒。濃陰盡日蟠檐木。快雨移時面屋山。生理可憐存弱婢。街頭賣果暮方還。</text>
<title>病卧有懷。寄呈柳下翁。</title>,<text>長夏山中雲物奇。先生幽事我能知。溪沙白白柴門路。荷葉靑靑甓瓦池。高柳蟬鳴欹枕後。深松月到抱琴時。閒來欲挈雙壺往。須及東翁卜好期。</text>
<title>義谷庾氏園亭</title>,<text>步來聽落木。蕭瑟有高齋。遠望秋鴻急。長吟時菊佳。掃苔傾白酒。岸幘立蒼崖。見此園林勝。知君亦曠懷。</text>
<title>家君南征。奉將至果川。己丑</title>,<text>此別應三載。蓬萊亦遠方。弊貂驚日月。羸馬飽風霜。鳥去千山邈。雲飛一水長。歸來城上眺。春草更茫茫。</text>
<title>過故公子園亭</title>,<text>雜樹交花鸎亂飛。王孫樓閣掛斜暉。客來不問當時事。卧聽樵歌處處歸。</text>
<title>閔漬寺洞口 辛卯</title>,<text>石徑盤回去。巖花隱約開。未尋雲際寺。先喜澗聲來。</text>
<title>重興洞記所見</title>,<text>前呼後應去如流。載糶三人共一牛。歸去今宵應飽食。秋來恐有賣牛愁。</text>
<title>扶旺寺早起。以禪房花木深分韻。得房字。</title>,<text>曙鍾扶旺寺。春草法師房。趺坐三峯秀。幽懷一水長。頻將花作句。閒對雨燒香。欲學無生說。休論半日忙。</text>
<title>過臨陽公子舊庄</title>,<text>虛亭立馬却生悲。流水潺湲自入池。忍見王孫行樂地。春風吹動杜鵑枝。</text>
<title>過農巖先生故居 乙未</title>,<text>岸上今無舊草庵。行人猶自說農巖。向來絃誦空鳴瀨。去後風標尙老杉。未及見公生有恨。何由聞道死應慚。長年且可回舟返。日暮林蟬聽不堪。</text>
<title>淸潭精舍。敬次三淵先生韻。丙申</title>,<text>一接高人話。頓淸塵土膓。不知此事樂。空作半生忙。几席三峰近。衣巾萬樹凉。晩來潭上坐。幽興泛秋觴。</text>
<title>奉贈拙菴申公 聖夏 之任長城 丁酉</title>,<text>地下修文去不歸。南征皁盖鴈俱飛。平生短褐從遊客。風雨重陽獨掩扉。</text>
<title>示兩弟</title>,<text>衆皆雞鳴起。惟利是孶孶。我獨焚膏油。矻矻在書詩。各自從其志。所以異飽飢。吾非惡貧者。藜藿寔甘之。但念無所成。終然子道虧。其二先子已下世。慈母今亦衰。養葬皆有憾。將爲沒身悲。所賴兩小弟。聡明可有爲。莫學兄迂拙。非農卽工商。懲艾在吾躬。爲汝謀則臧。</text>
<title>拜恕庵子靈几。呼胤郞作話。</title>,<text>不欲槐軒過。今朝却復來。依俙風範在。寂寞几筵開。暖睡當階鶴。晴滋滿院苔。小郞呼作主。相對益悽哀。</text>
<title>端午</title>,<text>久闕先塋拜。傷哉此病兒。新松能免伐。佳節倍生悲。未得存香火。何論作碣碑。昊天無限痛。淚盡蓼莪詩。</text>
<title>踈濶</title>,<text>踈濶復踈濶。吾知吾道窮。腹雖百家有。囊自一錢空。形貌里閭笑。姓名朝貴通。隨人學干謁。親老在堂中。</text>
<title>宿驛里</title>,<text>野塘通白水。山店隱靑林。老嫗經荒說。行人戒盜心。燃松看馬吃。依草坐蛩音。風露今宵冷。呼兒淺淺斟。</text>
<title>槎川子爲安山郡。卽席贈別。戊戌</title>,<text>將爲滄海別。故與此中過。林坐落殘果。樽移淨晩荷。微風繫馬久。新雨聽蟬多。縱有黃花約。離懷且短歌。</text>
<title>宿竹里。翌日移席暑風軒。</title>,<text>酒樽碁局過隣墻。散髮官軒趣更長。園樹摘來沙菓熟。井華烹出茗芽香。急蟬忽送風前響。高柳新生雨後凉。短律欲成添好意。廚郞騎馬及斜陽。</text>
<title>中元後二日。集白厓精舍 朴公泰觀第。</title>,<text>落日林塘靜。幽人菜飯佳。灶床承石溜。衾枕接雲崖。露坐蟲鳴草。高吟月上槐。山中今夜宿。蕭瑟自淸懷。</text>
<title>次舍弟季通 敏僑</title>,<text>洞門騎馬悵懷長。澗水泠泠暝色蒼。草路斜通西崦迥。風衫背受北山凉。詩文謾作衰年樂。丘壑何能一日忘。醉墨歸來同點檢。弟兄秋夜好聯床。</text>
<title>奉別大司諫淸沙金公 在魯 出宰安邊</title>,<text>殊渥新昇頂玉班。一麾還乞鶴城官。避榮只爲時名重。便養何論邑力殘。鐵嶺倚輈秋海遠。帥㙜吹角曙霜寒。卧治不用煩箠楚。但把朱書盡日看。其二靑霞逝矣泣途窮。短褐蕭蕭逐轉蓬。長謂此生無好事。何知末路有賢公。關河別作悲秋際。雲樹心懸卧病中。一騎春來能載我。去探東北海山雄。</text>
<title>可洲子 安公重觀號 來京邸會話</title>,<text>岳麓幽期在。秋光幾日餘。已謀新秫酒。先與故人書。念子長棲屑。憐吾久索居。題詩紅葉下。明日白厓廬。其二可能營數頃。去矣不求餘。盡力吾治稼。專心弟讀書。漁樵携作侶。花木種成居。一切塵紛事。何曾到弊廬。</text>
<title>白厓子挽 己亥</title>,<text>手裏唐詩了一生。不知何事是功名。時文耻作俳優語。近體深追正始聲。便欲身無妻子累。長敎心着月雲淸。題成卷軸藏巾篋。箇箇朱黃雪嶽評。其二莫以能詩視我公。尋常韋布失英雄。風流灑落琴書內。豪氣縱橫博奕中。志大空懷寒士庇。名高剩得一生窮。冥司倘有需才雋。駟馬朱輪定顯隆。其三飄泊江湖未奠居。白蓮峯下買廬初。開塘半畒涵雲澹。置戺三層種菊踈。行坐尋常携筆槖。逢迎眞率辦鮭蔬。如何到老盤旋計。便作今朝一夢虛。其四公在三淸事事奇。閒來步屧卽相隨。長吟度壑風生處。醉睡橫床雨到時。井甃墨殘曾滌硯。松壇聲閴舊圍碁。從今忍向蓮峯過。精舍荒凉澗水悲。</text>
<title>送鄭惠卿 後僑 往日本</title>,<text>書劒辭家萬事輕。笑看溟海五千程。男兒自有凌雲氣。莫謂休文太瘦淸。其二萊州五月解舟航。蓮幕輕裝載筆牀。鵬背天風吹萬里。仙帆直欲上銀潢。其三書記應無似爾才。佩來弓劒亦豪哉。蠻兒手裏金菱軸。倚馬揮毫不受催。其四江戶樓㙜纈綵雲。分街漆齒擁千羣。肩輿緩步哦詩穩。霜橘香淸十里聞。</text>
<title>送滄浪翁監牧蔚山</title>,<text>知君自有好文章。後數千年更漢唐。使遇盛時應粉黼。胡爲薄宦此炎荒。白頭放筆精神在。遙夜懸燈感慨長。此去亦知多傑作。人來寄與竹西堂。</text>
<title>奉別愼使君 無逸 之任瑞興</title>,<text>海邦饑疫甚。關路使星稠。夜或騷鷄犬。春多賣馬牛。細看盈几牒。稀上傍湖樓。要在寬民力。知公學術優。其二蕭瑟綠槐檻。風流不復聞。人閒悲短褐。地下杳修文。傲骨難同俗。忘形賴有君。那堪病中別。愁看海天雲。</text>
<title>彌勒村 庚子</title>,<text>病客騎羸馬。蕭蕭帶曉風。明星生木杪。遠水入村中。行旅頻相警。田家半已空。孤懷誰與說。頗憶可洲翁。</text>
<title>成歡店</title>,<text>嗟爾店舍翁。爲生良獨拙。茆茨不見日。藍縷足蟣蝨。蓬頭與垢顔。出沒煬灶閒。勞勞迎且送。未得一息閒。客多錢亦隨。應接不言疲。終然計其贏。不過錐刀微。艱哉爾所業。快足在何時。</text>
<title>過全義</title>,<text>日出還騎馬。愁從野店過。天安臨水盡。全義見山多。漠漠平煙樹。依依動杵歌。晩雲垂雨色。前路復如何。</text>
<title>燕歧洞口得小瀑。翛然可喜。</title>,<text>湖路四百里。未逢佳山水。行行倚馬睡。所歷皆夢裏。怪來歧縣口。淸響忽醒耳。見有盤石大。卧瀑縱橫瀉。戀玆不能捨。低回久立馬。</text>
<title>賽神行</title>,<text>童穉懽走客紛繽。村南村北皆賽神。鼓聲淵淵舞倛倛。有神降來托巫身。誘以福利懼以殃。乍陰乍陽情靡常。主翁俯伏嫗攢手。腆幣重糈羞椒觴。但使致福何所惜。神不厭求豐乃甞。粒粒辛苦寸寸勤。半與狡巫充槖囊。賽神歸來室無遺。春冬爲計冬不支。官租食盡繼子錢。催吏到門神不麾。鞭笞啼泣福何在。嗟爾蚩蚩氓其癡。</text>
<title>燕歧店曉起。遇大風。</title>,<text>昨來暮雨今大風。爲行三日飽艱阨。老子擧足無好事。故知造物眞戱劇。雖然不廢吾習氣。醉後題詩一快讀。</text>
<title>湖邑胥宇</title>,<text>去洛元非意。求田秖爲生。縱橫看野勢。次第問山名。未必民風古。猶能物價輕。尋來蓮竹里。鷄犬有幽情。</text>
<title>竹林洞。訪姜秀才。</title>,<text>不意得斯境。蕭肰非世閒。田園分一㵎。樵牧共前山。草坐農談好。蓬扉織響閒。兒童有何識。見我亦懽顔。</text>
<title>老牛</title>,<text>盡力山田後。孤鳴野樹根。何由逢介葛。道汝腹中言。</text>
<title>次舍弟季通寄示韻</title>,<text>共侍萱闈樂。何曾一日離。嶺湖相望絶。風雪得歸遅。縱有治生地。無多養老時。覊懷書滿紙。寄與卯君知。</text>
<title>疊韻寄叔美 元僑</title>,<text>縱能吾計决。難卜汝來期。兩地長勞夢。孤懷每發詩。鳥聲陽至後。山意雪殘時。欲識兄何狀。尫羸鬢半絲。</text>
<title>農家歎</title>,<text>赤日鋤禾霜天穫。水旱之餘能幾獲。燈下繅絲鷄鳴織。戛戛終日纔數尺。稅布輸來身無褐。官糴畢後缾無粟。惡風捲茆山雪深。糟糠不飽牛衣宿。其二白骨之徵何慘毒。同鄰一族橫罹厄。鞭撻朝暮嚴科督。前村走匿後村哭。鷄狗賣盡償不足。悍吏索錢錢何得。父子兄弟不相保。皮骨半死就凍獄。</text>
<title>鳳隱庵看月</title>,<text>散策高吟何所向。村前有路上禪庵。磵邊迎笑僧三四。谷口飛來鳥北南。夜久澄光渾雪月。天虛泠籟自松杉。峯前卜宅他年計。卧照龕燈細作談。</text>
<title>走和季通寄來韻 辛丑</title>,<text>朱門干謁笑吾初。湖上歸來樂有餘。種麥已開緣浦畒。宜桑仍卜背山居。村家博奕風情好。野老杯盤禮節疎。只合優游聊卒歲。敢將高躅鹿門如。</text>
<title>奉和拙菴申公在延州。次柳州詩見寄韻。</title>,<text>自古要路津。孰無炎荒謫。門舘一蕭瑟。風雨無來客。樂哉塩城守。逍遙好泉石。盤登海魚白。軒對池荷碧。其二見公詩語奇。知公作官淸。簿牒有餘閒。春花引車行。隴暄麥風至。林深乳雉鳴。古來嬰郡紱。誰能抗高情。其三公家好別墅。乃在東山谷。臨池起小亭。夾磵多名木。邇來頗荒涼。幽事久未續。賦歸須及早。浮榮一蕉鹿。</text>
<title>石郊。哭三淵先生。壬寅</title>,<text>吾道終誰托。今來哭失聲。明靈應在上。笑我未忘情。</text>
<title>過東山申相公池亭</title>,<text>寂寂東山閣。幽花數樹開。獨來誰與語。池水照徘徊。</text>
<title>申學士 昉 譴黜城南</title>,<text>畏約同隱豹。終南一小窩。家家杏花發。載酒少秊過。</text>
<title>奉別竹里翁 金公相履 歸原峽故居 癸卯</title>,<text>此去人皆羡。知君計不踈。乘舟春水滿。入峽杏花初。先墓連岡在。宗門隔屋居。不須憂乏食。鄕味足魚蔬。其二携家湖上計。吾亦及秋爲。晩契琴相得。孤懷酒與知。長懸峯頂月。空作夢中期。兩地要非遠。重逢或有時。</text>
<title>宋進士達甫下第還鄕</title>,<text>不見華陽畫二牛。靑絲爭及草堤游。煩君莫作浮榮戀。春雨深耕浦上疇。</text>
<title>從柳下翁遊淸凉里李氏別墅。歸後有作却呈。</title>,<text>方塘夜水漾靑莎。政憶君家雨後坡。繞屋何花先有色。出林羣鳥自相歌。催敎女作春衣速。預與妻謀酒米多。屈指韶光餘幾日。聽琴佳約肯虛過。其二郭外天晴十里莎。更須轡向東坡。樓㙜誰得兼林壑。觴詠眞能敵管歌。騷客風流騾子快。酒家春色杏花多。浮生一醉無餘事。其奈光陰隙駟過。其三棋局朋樽藉軟莎。淸遊尙記北山坡。白厓解作驚人語。澤甫能爲俠士歌。老境漸知懽意减。春光還屬少年多。近聞二竗留佳約。此地傷心忍復過。其四一逕緣溪盡綠莎。近城還有此林坡。村花間柳參差色。野牧兼樵下上歌。詩酒豪情吾不淺。田園淸福子爲多。從今但得無憂病。佳節何辭百遍過。其五兒擷園蔬馬齕莎。婆娑巾屨亦中坡。發揮春色滄翁語。蕩滌煩襟李子歌。花事問來垂欲盡。詩篇歸後亦能多。病憂乍歇天新雨。須及明朝理屐過。其六尋芳處處踏晴莎。不在西城便北坡。駿馬少秊皆意氣。塵衢落日每笙歌。貧家樂事春醪熟。病子閒情晝睡多。時把短琴相與語。席門何害斷經過。其七斜日平郊燕掠莎。飛花滿地柳搖坡。那堪閉戶成孤卧。政欲登高發浩歌。缺月已非三五好。殘春只有一旬多。主人爲辦佳肴在。怪我遅回尙未過。其八野色無邊一碧莎。康君亭子占閒坡。百憂不到躬耕地。長日惟爲擊壤歌。老柳池塘流水滿。春牟田畔種蔬多。農餘未必愁幽寂。披草時時射伴過。</text>
<title>泛慶安川</title>,<text>滄江薄暮欲生寒。蒲柳披披風打冠。樓與孤雲懸峭壁。舟爭輕鴨下飛湍。新詩竟未從心就。佳境多歸瞥眼看。桑柘深中修撰宅。來時停棹問平安。</text>
<title>武溪洞</title>,<text>昔我題詩翠壁間。今來拂拭老苔斑。雲中鷄犬王孫遠。洞裏煙霞衲子閒。往事十年回白首。閱人終古有靑山。應須倒盡雙壺酒。橫揷花枝駄醉還。</text>
<title>又賦</title>,<text>朱君起舞卞君歌。暝色蒼然奈樂何。醉下高樓各騎馬。洞門流水落花多。</text>
<title>打稻</title>,<text>田家秋後轉多忙。老少晨興已築塲。跨馬出村天漠漠。放牛臨水日荒荒。山僧開槖松醪白。村女携筐稻飯香。看穫暮歸還有事。紙窓燈火誦詩長。</text>
<title>後村夜雨。留李秀才對酒呼韻。</title>,<text>異地新朋得。留連夜雨時。寒舂隔籬響。殘菊亞燈枝。老易孤懷感。貧憐百事遅。禪房在東嶺。明月以爲期。</text>
<title>金溪李斯文運元 錫杓 過其舅氏第。與余相見叙舊懽甚。翼日冬至。有作寄呈。</title>,<text>朝日負暄坐。幽懷誰復知。貧家亦謀酒。佳節可無詩。坡艾晴方嫰。園篁凍不衰。蒲摴雜諧謔。隣曲好相隨。</text>
<title>雨中獨坐。念運元氏用沈隱侯詩韻。却寄。</title>,<text>歲暮窮鄕曲。忽逢金溪客。灑掃坐茅屋。淸言在水石。胡爲去不來。寒雨悄終夕。依依槐下逕。尙有杖履跡。</text>
<title>澹軒李公 夏坤 將歸金溪。賦此以別。</title>,<text>故人將欲去。朝日照柴門。臨行無限意。楚楚兩三言。</text>
<title>疊前韻。寄呈澹翁。</title>,<text>流水與歸客。相隨出洞門。怊悵雲山隔。依依昨夜言。</text>
<title>奉和澹翁</title>,<text>暫得懷川話。仍成五嶽期。蕭蕭衝雪騎。稍稍入春詩。落日歸鴻遠。流年志士悲。君家存秫酒。定不負梅枝。其二恢疎湖海志。濩落棟樑期。遯世方山子。終身老杜詩。道從窮處得。歌到暮年悲。坐想衡門下。婆娑老樹枝。</text>
<title>果川道中 甲辰</title>,<text>筋力吾將老。年年有此行。春光餘幾日。雲意未全晴。鞍馬身方倦。村花眼忽明。歸程那得住。恐失早禾耕。</text>
<title>振威道中</title>,<text>行役頻年有。鄕情漸不踈。土爐開白酒。柳市出靑魚。鞍馬徒商雜。衣冠店老猜。何由休世念。高枕卧吾廬。</text>
<title>葛院村</title>,<text>柴門落月戒征鞍。薄酒猶能禦曉寒。一水橫分知素野。遙山爭出是天安。客愁半入詩中失。春色還從馬上看。湖舍歸來多靜趣。訥魚香蕨亦堪餐。</text>
<title>近荊江</title>,<text>北上歸鴻早。南來乳燕飛。長程惟老馬。暖景尙秋衣。只爲謀身拙。初非與世違。鷄山看更好。吾與爾相依。</text>
<title>湖路。次白子衡 興銓 贈別韻。</title>,<text>雅志從來識者稀。買田兼買綠簑衣。杏花酒熟羣朋別。芳草天晴匹馬歸。出郭溪山方秀色。近人鷗鳥不驚飛。世閒可笑千鍾富。肯換吾家一釣磯。</text>
<title>懷川路程篇</title>,<text>懷川去幾許。程途試一陳。南出崇禮門。直渡銅雀津。果川三十里。邑居俯一村。冠岳參天立。下勢若馬奔。來往此爲輳。行旅朝暮喧。彌勒三十里。緣崖別徑通。最怕月黑晨。崎嶇度弇中。淸暉四十里。邐迤出振威。道傍六七碑。姓名或可知。素沙三十里。曠莽一平蕪。弘慶何年寺。拭苔見龜趺。成歡二十里。驛路高翼然。朱夏滌煩襟。大池千柄蓮。天安四十里。官衙隱叢林。行宮耀丹雘。先王昔幸臨。溫泉未奏效。遺民痛至今。德坪三十里。盤陁入全義。沙川貫市虛。老槐行三四。由南燕歧出。稍左靑岑達。靑岑三十里。數店生迢絶。栗園廣百畒。云是金家物。又進四十里。路窮荊江灣。過此卽懷川。呀然眼界寬。沙灘去茫茫。直抵鷄足山。山下八九楹。蕭灑是吾廬。門庭宿雲霞。床壁散琴書。中有一居士。玄窩以扁名。玄窩者誰子。昌山鄭潤卿。</text>
<title>水雲亭避暑</title>,<text>赤日中天鳥不鳴。山人騎馬作閒行。翛然去入連山路。喜得松風澗水聲。</text>
<title>柳下翁挽 乙巳</title>,<text>竆閻閒氣鍾斯翁。開寶新聲在海東。含得英華知骨粹。用專精力見頭童。蠻兒爭取牋縑貴。燕市流傳鋟刻同。數百年來誰並駕。諸家摠是範圍中。其二高車駟馬若無尊。兀兀胸中傲氣存。斯世誰堪玄晏托。重泉倘與少陵言。編摩草稿傳孀婦。經紀墳塋屬外孫。自有燭天光焰在。向來窮阨亦何論。其三往余持謁柳亭過。年少人中見愛多。借得奬言須謝眺。學來奇字擬侯芭。自知蠋化非初質。聊作驢鳴助挽歌。可歎牙絃從此絶。賞音誰復解洋峩。其四江湖就食少懽顔。蕭瑟雞丘只掩關。耿耿在心公白髮。迢迢送目幾靑山。詩中別語終成讖。柳下淸風詎得攀。獨恨西疇春事急。操文一哭卽南還。</text>
<title>曉發懷川</title>,<text>岑邑西南指。羣山馬首迎。晨光初路遠。霧氣一林平。海賈爭春市。村田盡早耕。巖花欹照水。過去亦留情。</text>
<title>次鏡湖小主人韻</title>,<text>已識書存意。能無此遠來。杏花飛處坐。山鳥語中杯。細雨何妨住。新詩不受催。海門千里色。醉後上高㙜。</text>
<title>奉贈李斯文奇彦 漪</title>,<text>絶岸平臨二水回。君家有此好樓㙜。牕前列峀春光遠。海口千檣暮色來。細雨微風漁艇在。落花啼鳥筆牀開。世間淸福終誰享。多少名庄掩綠苔。</text>
<title>黃山八卦亭。次板上韻。</title>,<text>沙翁自高眼。占地得淸佳。野濶三江水。松踈八卦齋。典刑餘峻壁。揖讓有空階。瞻拜平生願。今朝始得諧。</text>
<title>懶</title>,<text>厭處東華處僻鄕。因於世事欲全忘。橫琴對酒差爲樂。種藥耕田亦有忙。𥳑出祇緣慵作習。苦吟還與病相妨。淸虛却恐非吾道。留得羲書玩味長。</text>
<title>東閣次韻</title>,<text>平蕪輕燕水南原。嫰柳嬌鶯谷口村。王子幽情看竹穩。河陽閒事種花繁。囊中爛熳遊春什。坐處尋常勸客樽。穀雨過來新鱖美。船巖高會更堪論。</text>
<title>沃川路中。次地主韻。</title>,<text>皁盖翩翩趁曙鴉。沃川歸路宋村斜。衝過岸側低飛燕。仰看巖頭倒着花。入峽新詩方有趣。出郊春色更無涯。行廚簡淡惟蔬蔌。午飯須過野老家。</text>
<title>尋七松亭</title>,<text>束峽參天衆壑奔。過來渾覺豁襟煩。雙行柏直知何寺。獨樹花明是別村。嶺日荒荒雲共暮。巖泉㶁㶁鳥俱喧。松亭未到詩先就。且喚蒼頭解酒樽。</text>
<title>七松亭</title>,<text>潭影搖空一閣凉。沙鷗與我立斜陽。主人有此溪山勝。去作春曹白首郞。</text>
<title>呈東閣</title>,<text>好雨新晴百鳥喧。田家處處早耕翻。官衙晝永無公事。太守看花到宋村。</text>
<title>過公山小坐柳塘</title>,<text>兩行蒲柳綠參差。野水橫分入小池。佳境會心那得去。移時立馬聽黃鸝。</text>
<title>入龍潭</title>,<text>征衣濕盡入重嵐。束峽回來失北南。危路只憑樵子去。一峯高出是龍潭。</text>
<title>全義道中</title>,<text>村鷄催客發。蓐食已明星。遠水兼霜白。寒山入霧靑。依俙經邑里。隱約見林亭。何處鶯聲好。翛然曉醉醒。</text>
<title>成歡店</title>,<text>聞鸎纔谷口。歸馬忽溪濱。少日詩書志。衰年道路身。風霜筋力損。漂泊弟兄貧。齪齪論錢米。深慚店主人。</text>
<title>過天安</title>,<text>壚酒正濃綠。三杯卽醺顔。騎馬岸葛巾。不畏春風寒。依依醉夢間。忽已度天安。</text>
<title>曉發振威</title>,<text>殘星耿耿曙鴉飜。徒旅相呼出店門。郊野微茫春動氣。陂塘演漾雨生痕。壚頭白酒先須問。湖上靑山可與言。十日往來何所得。行裝淡泊數篇存。</text>
<title>水原途中</title>,<text>昔往雨雪霏。今來柳條春。見此時物改。令我感慨新。所愧身謀拙。尙爲路中人。</text>
<title>挹灝亭</title>,<text>大老盤旋地。超然有此㙜。高山聊仰止。流水與徘徊。繫馬千楓晩。登樓一鴈哀。風流賢太守。能送白衣來。</text>
<title>太古亭夜宴。次主倅韻。</title>,<text>地迥溪聲徹。松疎月色多。拜歸雙隊校。坐密一羣娥。燭至紛呈舞。風來緩送歌。殊方逢此日。惟欲飮無何。</text>
<title>發西原口占。示金參奉。</title>,<text>賤子亦流落。四秊湖水湄。相逢桑海後。痛飮菊花時。好作山中客。初成馬上詩。悲懷論不盡。留約萬東祠。</text>
<title>祇謁萬東祠及尤庵書院</title>,<text>華陽曾夢想。聊得及秋行。寒日楓林淨。新霜洞壑淸。丹靑瞻大老。天地泣崇禎。有酒須多酌。悲歌空復情。</text>
<title>巴串</title>,<text>籃輿筇竹影參差。境與心融步自遲。巖壑側通飛鳥道。楓枏披出罫衣枝。泉廻巴字聲聲激。石作盤形種種奇。潭上小窩瀟灑甚。更須明日弄淸漪。</text>
<title>立春日有感 丙午</title>,<text>湖上移家待爾廻。梅花落盡柳條催。空敎鶴髮憑閭望。惟見南鴻度嶺來。右屬季通其二夫家無力救恒饑。母氏南來若失依。手裏縱存鍼線巧。嚴冬未着一完衣。右屬少姊其三勳業傳來兩相門。畊樵今作廣陵村。江湖一別無消息。故國同歸有夢魂。右屬拙翁其四海內知音更有誰。江湖流落白頭悲。槐亭十載存餘淚。重灑阿郞贈別詩。右屬申明賓 晧</text>
<title>春帖</title>,<text>條風吹積雪。山意藹生春。弊褐朝曦暖。深知造物仁。其二小兒作春帖。揭在屋西東。已識飢寒苦。言言祝歲豐。</text>
<title>次同里客</title>,<text>隨人干祿愧平生。老覺閒情在力耕。漉出新醪聊用葛。迎來好客且班荊。樵童解報山花信。村女能知布穀聲。莫謂是翁衰拙甚。狂歌醉後氣崢嶸。</text>
<title>錦江泛舟</title>,<text>一雨春江濶。翛然散客愁。暫留花下馬。徐動柳邊舟。歷歷生遙峀。迢迢失北樓。官僮沽酒至。待我板橋頭。</text>
<title>拱北樓</title>,<text>江流澹蕩晩生煙。岸幘高樓萬里天。芳草引人春色遠。遙花照眼客愁牽。行隨一鳥僧歸刹。帶得雙魚酒到船。蓮幕三旬甘寂寞。對君方有好詩篇。</text>
<title>觀風閣雨坐</title>,<text>共挽高人坐。朝來雨意凉。餘花留獨樹。幽草上官墻。野色覊愁遠。樓陰午睡長。應須醒復醉。賤子本淸狂。</text>
<title>尋壽村洪正言 鳳祚 幽居</title>,<text>平田盡處更山阿。流水聲中日欲斜。馬首忽聞黃鳥語。林花隱約拾遺家。其二佳境從來僻處存。正言何事卧郵村。從君欲托裘羊契。却恐除書更到門。</text>
<title>壽村。奉示主翁。</title>,<text>山家幽趣有誰知。睡起西軒午景移。黃鳥聲來方岸幘。綠槐陰靜獨吟詩。坐憐一水衣邊落。醉愛微風鬢上吹。已矣吾無塵世意。從君須結晩年期。</text>
<title>壽村。賦池魚。</title>,<text>花影倒池水。魚在花裏遊。信知魚有樂。不必問莊周。</text>
<title>楓嶽洞口望山</title>,<text>斜日光生玉雪寒。半身浮出碧雲端。明朝縱有窮探約。却好先從洞口看。</text>
<title>白華庵。贈定慧上人。</title>,<text>爐香一炷涅槃經。峯在窻前佛頂靑。靜裏觀心方宴坐。自來風葉滿空庭。</text>
<title>又贈五律</title>,<text>將尋表訓去。先入白華來。七塔形疑佛。三碑字半苔。聽經黃葉裏。留約碧潭隈。欲斷妻兒戀。於今覺路開。</text>
<title>正陽庵。贈海慧上人。</title>,<text>大師眞慧眼。而我尙情根。暫聽輪回說。仍知解脫門。峯雲時變態。潭月本無痕。共與燒香坐。幽懷在不言。</text>
<title>見參禪僧有賦</title>,<text>萬籟聲沈梵唄淸。雲中耿耿一燈明。苦心禮佛今如此。菩樹功成在後生。</text>
<title>靑鶴㙜</title>,<text>迢迢靑鶴㙜。誰得攀其上。有時明月中。彷彿笙簫響。</text>
<title>毗盧峯</title>,<text>毗盧東望海。天水劇茫然。欲借西風力。送我陟彼巓。</text>
<title>釋伽地藏兩峯</title>,<text>兩峯如相揖。氣像儼眞佛。中有玉鏡潭。玲瓏涵秋月。</text>
<title>金城縣齋。奉次主翁自谷宋公 必煥 韻。</title>,<text>江湖浪跡又金城。旅食支離笑此生。愁外遙山常歷亂。夢中歸路豈分明。官齋寂寂寒花色。客枕蕭蕭夜雨聲。童妓短歌聊可聽。燈前時喚濁醪鐺。</text>
<title>奉次主翁韻</title>,<text>羈懷常百感。虛閣况秋聲。逝鴈天俱遠。斜暉水共明。酒應無量飮。詩或不平鳴。幾日鷄山下。琴書樂此生。其二獨客高樓上。終朝細雨聲。空敎雙髩白。尙有寸心明。檞葉兼楓落。樵歌間杵鳴。暮山看更碧。蕭瑟遠愁生。其三峽屋遲遲曙。寒江聽雨聲。秋從今夜盡。月復幾時明。靜榻留雲宿。虛窻度鴈鳴。思家多少念。撥棄却還生。其四晩色蒼茫際。行歌斷續聲。歸雲渾欲暗。返照忽生明。稍稍村牛去。時時垤鸛鳴。峽氓輸稷稅。室處各安生。</text>
<title>次主翁見長郞讀莊子漫吟韻</title>,<text>五千言入細硏推。門戶分來亦一䂓。楊墨之間元放論。申韓以上獨奇兒。虛而應物誰非道。動必談天自得師。活看若能存妙用。便爲朝暮子雲知。</text>
<title>立春 丁未</title>,<text>陽坡嫰綠坼苞蕭。峽雪朝來半已消。萍水異鄕知舊集。音書經歲弟兄遙。強將素髮親梅萼。尙有詩心在柳條。太守風流能愛我。芳醪錦瑟樂今宵。</text>
<title>曉發葛峴</title>,<text>東來短褐谷風凄。店舍蕭條積雪迷。簷角踈星催秣馬。枕邊孤燭起聞雞。參天急勢無非峽。到耳寒聲又是溪。過盡花江方一笑。奇峰迎出益城西。</text>
<title>歸自東峽。旋作關西之行。歷拜先壠。</title>,<text>夫日餘悲在。今朝墓路過。東風吹老木。春意藹陽坡。永夜靑山寂。孤兒白髮多。悤悤騎馬去。深痛復如何。</text>
<title>記沿途所見</title>,<text>官門一何深。守者嚴禁訶。至親猶見阻。高士肯相過。無與講治術。祇得吝名多。吾觀善治者。客至如其家。其二邑之置屠販。端爲祭養足。廉價徵肉多。屠者走相續。但知肉味好。不聞屠者哭。咫尺猶如此。民瘼焉能燭。</text>
<title>大同江</title>,<text>長林夾路若圍屛。傍見春波漾晩汀。萬井開來箕子國。中天飛出練光亭。沙兼霧滃依依白。山與煙蕪漠漠靑。且趁今宵明月好。一樽雙笛去揚舲。</text>
<title>浮碧樓</title>,<text>江草綿綿引我來。朱樓百尺鏡中開。平如浮水綾羅島。上欲磨天乙密㙜。佛殿幽花春意晩。箕王古迹笛聲哀。風流小尹先乘興。盡載靑娥擊汰迴。</text>
<title>馬山店舍</title>,<text>萱闈餘日短。鞍馬幾時休。但有依依夢。難銷耿耿憂。一春天際鴈。終夜隴頭流。未信封侯志。輕爲萬里遊。</text>
<title>將監屯同昌。路中口占。</title>,<text>却向殷山去。鄕園更若何。迢迢回望處。唯有白雲多。</text>
<title>過永淸。與主翁會梨花亭。</title>,<text>使君乘興出。爲我暫停衙。小徑穿楊柳。孤亭入杏花。樽開兼錦瑟。餠進閒山茶。醉後歌須放。西軒日未斜。</text>
<title>與永淸使君及任持憲。會金剛庵。得心字。</title>,<text>筍輿緩步度平林。巨海茫茫西北臨。芳草開樽春色遠。孤庵擊磬暮雲深。滄桑百變猶靑眼。符竹三年獨素心。嘔啞妓歌那足聽。直須扶醉作長吟。</text>
<title>路中口占。示洪上舍雲章 象漢。</title>,<text>漫漫埜路去何長。豆葉初舒大麥黃。過盡江東山雨急。靑騾背上醉眠涼。</text>
<title>浿江歸路。呈廵相睡隱洪公 錫輔。</title>,<text>唱罷驪駒曲。西風吹上舟。依依失營閣。漠漠背譙樓。細雨催行色。長林入別愁。中和歸卧處。應復夢前遊。</text>
<title>橫城途中遇寒食。用唐詩韻。送任生。辛亥</title>,<text>客意驚寒食。林花入峽春。橫城數行淚。送爾北歸人。</text>
<title>奉次旌善宋使君自谷翁韻</title>,<text>去路春光屬禁烟。停驢强飮驛村前。愁膓入峽無新句。淚眼看花異少年。遍野壺飧皆饗鬼。崇朝雲雨乍開天。封書欲與家人說。此意低回更可憐。</text>
<title>醒心軒。陪自翁拈韻。</title>,<text>睡餘風送野禽啼。漁艇呼來水滿溪。一岸杏花春澹澹。千家烟雨晩凄凄。柳邊村酒誰相送。手裏唐詩只自携。漸覺羈愁還作惱。歸雲目斷碧坡西。</text>
<title>訪全居士山居</title>,<text>𥳑朴全居士。緣崖白板扉。憇來幽鳥語。吟處落花飛。地僻留詩草。江淸解醉衣。諸君且少坐。直待月生歸。</text>
<title>高檀觀耕</title>,<text>峽田橫入雲。畊牛側上峯。力盡應少歇。初日在杉松。</text>
<title>白伏嶺</title>,<text>行行身欲倦。客路去逾難。近海無時雨。深山四月寒。鳥從愁裏聽。花入醉中看。度嶺猶西日。蓬村可歇鞍。</text>
<title>丘山書院。謁聖後發行。</title>,<text>丘山初謁聖。斜日斷橋西。曠野兼川直。連峯到海低。微風來醉面。嫰草散輕蹄。俯視臨瀛郭。蒼烟一色齊。</text>
<title>寄季通</title>,<text>一旬京洛面。相別卽天涯。絶峽無歸鴈。寒泉有落花。杯樽非樂事。涕淚送年華。未可經長夏。他鄕豈是家。寒泉卽懷川里名。</text>
<title>雨中。次簡齋韻。別宋斯文永受 載禧。</title>,<text>暫同仙吏卧。嬴得暮年間。洗硯雲生榻。留僧雨滿山。桃源眞畫裏。魂夢豈人間。西上休淹滯。須期此月還。</text>
<title>碧坡嶺</title>,<text>碧嶺天中起。登登路益難。半岑生晝雨。高檜送春寒。籃輿愁側過。樵子㥘回看。只賴存兢惕。終能度得安。</text>
<title>自柳岸登船。至義湘㙜乃歸。</title>,<text>山翁扶醉上漁船。卧泛春流下遠天。直向義㙜看翠壁。夕陽迴泊杏花邊。</text>
<title>星磨嶺。奉次使君韻。</title>,<text>詰屈星磨嶺。纔通一小籃。林風吹鬢髮。嵐翠滴衣衫。野色晴方遠。禽聲暖欲酣。暮應寧越到。衮衮向西南。</text>
<title>平安驛。奉次使君韻。</title>,<text>政欲披衣坐。風來老樹邊。一村平得水。兩峽劃開天。居盡杉皮屋。山多耳麥田。看渠能著土。鞍馬感衰年。</text>
<title>錦江亭發船。奉次使君韻。</title>,<text>移得行廚載小舠。錦江春水坐來高。跳騰巨鱖頻欺網。浩蕩輕鷗不避篙。亂嶂競過光惚惚。急灘飛下響嘈嘈。柁樓倚醉仍長詠。須看書生意氣豪。</text>
<title>回舟向永春</title>,<text>丹陽東北苦多灘。百丈遅遅泝上難。半日程如三日遠。來時花到去時殘。峯雲釀雨屯常黑。江色兼風晩更寒。美酒春城高會約。恐孤今夜月中看。</text>
<title>龍津途中感懷</title>,<text>昔我遊遠方。歸來上北堂。解苞有獻遺。味薄猶一甞。傷哉今日還。無復倚閭望。音容已冥漠。至痛窮昊蒼。西風無限淚。空灑黔山傍。其二平生恕菴子。牛渚襆被同。悠悠十六載。九原深莫通。已矣峨洋契。漂梗西復東。誓不廣陵路。胡爲復此中。低迴久立馬。空亭翳林叢。</text>
<title>銀川李氏庄八景</title>,<text>蓬島杳何處。蒼然萬里波。長風一帆力。直欲上天河。右壓峀望海捫蘿通細逕。寺在最高峯。不見居僧面。惟聞隔樹鍾。右鳳寺鍾聲斜陽明極浦。寂歷見漁村。打鼓千檣發。西風出海門。右海門歸帆靑山曖將夕。孤火出雲明。但願無邊警。農歌送太平。右角山夕烽郊原多細草。村逕翳深花。短笛橫牛背。蕭蕭雨滿簑。右沙村牧笛山蹊紅葉滿。澗壁白雲飛。稍稍樵歌動。柴門返夕暉。右寒谷樵歌一峀當軒翠。繁花刺眼紅。山家春正好。坐卧錦屛中。右兎山春花可憐霜後月。皎皎入床邊。欲喚山中侶。吹簫向遠天。右甑峯秋月</text>
<title>雨中。與宋斯文百順 載福 諸彥。會白蓮精舍。</title>,<text>久隔親朋面。幽懷苦不開。三淸溪上約。一騎雨中來。佳境留詩草。殘年有酒杯。蓮峯那得忘。秋後擬重迴。</text>
<title>與宋百順永受，金士源 道洙 諸彦。夜集李上舍平叔 彥衡 第。</title>,<text>吟髭撚斷竹西亭。北里歸來眼更靑。高樹初聞吹葉雨。涼軒共卧入簷星。詩逢勝伴難輕發。酒到深秋肯獨醒。強引數杯還脫帽。狂歌聊遣主人聽。</text>
<title>中秋俗節。病不上墓。送堂弟獨行志感。</title>,<text>漸衰難作省墳行。俗節今秋倍愴情。深卧自來孤月影。暗愁偏入百蟲聲。終敎抱病隳先業。只解耽詩誤此生。茶果蕭條堂弟往。晨窓起坐看陰晴。</text>
<title>詠史</title>,<text>大道濟在人。小道濟在身。賢聖異分劑。時運有升淪。古來肥遯者。詎必皆經綸。未得致斯君。寧自爲逸民。理亂旣不聞。得喪復奚論。耕漁性命全。林水偃息便。超然衆累外。獨占羲皇天。未必餌芝朮。然後可盡年。</text>
<title>重陽夜。會李平叔第。</title>,<text>未能辭滿酌。端爲惜殘秋。疎竹風相過。虛庭月欲留。流年吾短髮。終夜此高樓。悄悄悲吟動。令人意境幽。</text>
<title>盆菊吟</title>,<text>嗟哉爾盆菊。出自籬下土。靑靑莖初秀。姸姸花爭吐。樽俎與周旋。几床相點綴。芳馨藹盈室。深爲君子悅。其二嗟哉爾盆菊。莫自詑奇絶。百草同一性。造化無冷熱。直爲處勢異。終令貴賤別。請看野中菊。亦有傲霜節。</text>
<title>東圃金公 時敏 第。陪槎川翁共賦。</title>,<text>相看知久別。髩髮各成翁。閱盡滄桑變。終然臭味同。論詩十年後。問菊百憂中。但得長如此。流離不恨窮。</text>
<title>疊韻。奉呈槎川，東圃兩座下。</title>,<text>風雅垂將絶。維持有白翁。海東門戶別。天寶典刑同。獨立三淵後。雄鳴一代中。何由淸廟薦。祇益老來窮。槎川一號白下其二西郭柴門僻。深秋念圃翁。風流先輩盡。來往少年同。送客寒溪外。看書落葉中。浮榮何足問。卽此可安窮。</text>
<title>又疊前韻。奉示槎川，東圃二公。</title>,<text>濩落平生志。居然五十翁。自憐衰病甚。敢與古人同。斷鴈蒼茫際。寒花寂歷中。詩書猶在眼。吾道豈終窮。其二寒來高枕卧。病肺此衰翁。獨有深秋感。誰能靜夜同。悲歌生酒後。奇氣在胸中。藜藿應吾分。從今不諱窮。</text>
<title>過柳下翁舊居。用前韻志感。</title>,<text>何心過北麓。無復見滄翁。草色孤亭沒。溪聲舊路同。兒孫零落盡。詩卷是非中。地下多知己。應憐在世窮。</text>
<title>用前韻。寄上困菴申公 昉。</title>,<text>悄悄方孤坐。西隣憶困翁。漸看秋事盡。偏覺老懷同。白屋繁霜後。黃花細雨中。觀書眞有味。涔寂不爲窮。</text>
<title>晩翠亭。陪主人洪公 鉉輔 拈韻。</title>,<text>羣木西風晩更號。翠亭秋色坐來高。依簷色淨新霜菊。發甕香浮早稻醪。北海風流偏愛客。元龍氣習不除豪。但須共作無何飮。看取盈顚種種毛。</text>
<title>奉示李上舍平叔</title>,<text>巷北幽居翳樹林。良宵步屧更來尋。窮途獨恨論交晩。暮境偏知見愛深。黃菊西風吹散髮。碧梧寒月照虛心。高山流水千秋意。子抱瑤琴我一吟。</text>
<title>雙柏堂洪公 重疇 以棄郡時詠懷之作。見寄要和。謹次以呈。</title>,<text>雙柏堂成倚北臯。此來投紱計應牢。上司誤劾無情事。天語眞爲曠世褒。五斗淵明寧是屈。一琴單父本能高。簡書早晩催還邑。恐未閒斟菊下醪。</text>
<title>病卧詠懷。用前韻。</title>,<text>疎慵端合着林臯。已就鷄山結搆牢。避世本非期邴管。能文敢自擬雄褒。薄田黍稻今年儉。短塢松篁幾尺高。精力衰年須保練。只應難忘是樽醪。</text>
<title>與東圃翁及宋百順昆仲。會佚老堂。</title>,<text>獨卧無來客。蕭然竹里堂。衰年如許短。寒夜一何長。遠鶴時呼月。深蟲早避霜。愁懷難撥遣。誰勸濁醪觴。其二佚老風流地。墻陰有草堂。君能豪氣在。吾亦放歌長。節候天方雪。男兒鬢欲霜。誰知明日事。此夜盡深觴。其三所媿爲人子。先基不肯堂。江湖茅屋遠。塵土蒯緱長。餘喘悲㘅索。流光惕履霜。但思尤悔寡。聊欲斷杯觴。</text>
<title>聞金生正潤將改窆他地。病未往哭。感懷有作。</title>,<text>悄悄惟深坐。何時不憶君。燈前孤影吊。霜後數蟲聞。淡月依俙面。寒江寂寞墳。尊翁相對泣。白髮更紛紛。</text>
<title>奉贈槎川翁出宰陟州 壬子</title>,<text>岳下先生今白頭。胡爲去作嶺東州。山深日靜方高卧。海闊天高一壯遊。蜃氣平浮鬱陵島。煙林遠繞竹西樓。輸來萬象牢籠內。醉後須看筆力遒。</text>
<title>病中。聞東圃翁登仕。走草志喜。</title>,<text>除目看來喜欲狂。圃翁今得繕工郞。休言選部無公道。只爲詩名萬口香。</text>
<title>季通初朞日。設奠慟哭。</title>,<text>忽忽年光已一朞。孤墳草宿漢江湄。蕭踈短髮持盃哭。二稚牀邊睡不知。</text>
<title>淸風堂春帖 堂卽洪公象漢第○癸丑</title>,<text>徙倚高樓迥望。春光浩蕩長天。鳥聲散在簷外。山色爭來檻前。其二臘後芳醪尙在。春來幽事還多。葡萄架畔治圃。閒課兒僮種瓜。</text>
<title>霖雨</title>,<text>垣頹屋破已從他。兒叫妻啼亦奈何。風雨滿天無過客。葛巾憑几獨商歌。</text>
<title>早起聽黃鸝發歎</title>,<text>苦雨連日注。漏屋濕床衾。老夫少睡眠。晨起望遠岑。忽有黃鸝數聲來。使人一聽疏煩襟。嗟爾胡爲至吾廬。吾廬故自無喬林。長堤廣陌交翠柳。甲第名園多綠陰。何不喚友相引去。睍睆終日送淸音。</text>
<title>淸潭。陪杞園先生魚公 有鳳 同宿。</title>,<text>高人兼勝境。對坐却翛然。深洞無時雨。高樓盡日泉。肯談山外事。堪着月中眠。欲斷妻兒戀。從公送暮年。</text>
<title>臨津途中</title>,<text>西去何曾道路艱。凉秋八月使君還。霧中醉渡臨津水。馬上笑迎松岳山。將欲從公十日飮。誰能如我一生閒。繁華富貴須臾事。滿月㙜前野菊斑。</text>
<title>東陽太白山城</title>,<text>偶逐使君去。山城林木秋。天長吹畫角。江迥坐譙樓。老境猶高興。他鄕亦浪遊。禪房更瀟灑。今夜且淹留。</text>
<title>東陽客館。遇重九。</title>,<text>病客西遊當暮秋。新詩聊與主人酬。三盃濁酒對黃菊。一曲長歌悲白頭。始信英豪多濩落。須看人世足憂愁。晩來岸幘天空闊。數鴈橫飛度郡樓。</text>
<title>病中。用柳下集韻。</title>,<text>愛酒耽詩意未闌。端居誰與作淸歡。物情漸見時時變。老境方知事事難。南谷梅花春動早。北村燈火夜生寒。霜衢漏罷喧珂馬。道是朝班入問安。</text>
<title>呈淸風堂 甲寅</title>,<text>快事生尤悔。坦塗藏險巇。交際貴必端。禮防要嚴持。君子所戒愼。况乃世道危。纖毫有暫忽。動爲人所窺。毋曰式相歡。卒以載禍隨。丁寧古聖訓。戰兢必在玆。</text>
<title>奉呈杞園先生郊居</title>,<text>杞翁溪上宅。春事正如何。地淨梅花落。簷暄鳥雀多。鄕隣助耕圃。童稚解絃歌。車馬滿城客。誰能載酒過。</text>
<title>重三。與宋百順昆仲登蠶頭。</title>,<text>踏靑諸子去。衰病亦登㙜。此事今年始。幽懷一笑開。山河春色遠。城郭夕陽來。遣興存詩律。無多勸我杯。</text>
<title>一架亭</title>,<text>新雨波生漾綠塘。微風吹動晩荷香。炎塵九陌多車馬。一架亭頭盡日凉。</text>
<title>淸風堂小集。次柏堂翁韻。</title>,<text>亭㙜瀟洒絶塵紛。無復炎風入座熏。玉麈談來閒宰相。靑驄騎到大將軍。葡萄架下新凉得。菡萏池邊細雨聞。勝蹟應須傳永久。西園已出伯時文。</text>
<title>秋夜。送別宋百順歸覲東陽。</title>,<text>魂夢長勞郡閣前。令郞歸去更依然。籃輿眼豁塩城海。畫角霜淸太白天。黃菊芳樽思痛飮。靑娥錦瑟憶同眠。酣歡可復追東峽。短髮相看各暮年。</text>
<title>賢西主人。置酒夜會。會者六人。自爲文敍其事甚悉。屬余系以詩。遂成六篇。各咏其人。</title>,<text>浣巖老夫衣褐短。兩目昬花形枯槎。自怪腸肚猶許大。揮洒百篇飮無何。五更秉燭賢西宅。風雪滿天聽琴歌。其二賢西主人氣豪俊。文詞泉涌筆力道。一生愛才成痼癖。酒筵尋常多勝流。紈綺生出乃如此。微君之賢吾肯留。其三慆慢悅耳何足數。雅古之音獨見君。緩唱暖回寒谷春。促節驟作風雨紛。行年五十始黑衣。哀爾窮餓有將軍。其四美鬚鬑鬑王樂師。何從學琴乃爾奇。商聲要眇忽復揚。悲者翻喜喜者悲。世間亦見鍾期否。吾爲王生一長噫。其五筆陣工造緋金煥。華屋抵掌無不遇。輕裘肥馬浿西遊。粉黛千羣亦豔慕。請君須識用才難。蛾眉從古易見妬。其六吾曹只解文字飮。座上佳人自何至。明眸翠眉帶俠氣。紅拂前身無乃爾。竹枝一曲淸且哀。咸陽歸思渺千里。</text>
<title>美卿自萊州至。示以客中作。感而有賦。</title>,<text>見君南嶠作。增我暮年悲。鞍馬何時歇。江湖數口飢。飄零阿季歿。憂病乃兄衰。晩計須料理。相依莫遠離。</text>
<title>敬次杞園先生淸潭感懷韻</title>,<text>騎驢入洞是何年。往事談來一愴然。碧海桑田新閱刦。洪厓雪岳杳昇仙。遺風獨撫臨潭樹。殘淚重霑在篋篇。蕭瑟白頭西北望。華山秋色更無邊。</text>
<title>松京 乙卯</title>,<text>故都生感慨。歸馬却遲徊。雨氣天磨岳。松聲滿月㙜。衣冠商半雜。閭井店同開。善竹碑猶在。摩挲過客哀。</text>
<title>東陽官齋。用老杜韻。</title>,<text>新雨天無滓。官齋眺望賖。原田皆短麥。村樹或餘花。瀼水沄沄下。風禽稍稍斜。樽醪須滿酌。何處不爲家。</text>
<title>次放翁乙卯初夏韻</title>,<text>坐送三春樂事稀。西來七日便忘歸。牀書常帶流雲濕。山蕨新經細雨肥。瀼水注田人盡出。槐陰滿地鳥羣飛。醉來高詠窻閒卧。亭午淸風入我衣。</text>
<title>太白山城</title>,<text>雉堞縈雲境轉深。禪房聊與子同尋。徐徐引步僧過壑。故故迎人鳥出林。江色忽開樓上坐。松聲半雜醉中吟。殘年尙有烟霞癖。臨水登山一散襟。</text>
<title>途中。望首陽瀑布。</title>,<text>怪來千嶂練。濯濯掛遙空。橫决蒼崖面。分明翠靄中。道途無暑氣。巾幘有泠風。不待觀溟海。吾詩已得雄。</text>
<title>海州太公村遇雨</title>,<text>驟雨止旋作。黝雲開復屯。抱薪燎巾服。剪韭薦盤飡。漠漠海州郭。依依鵲水村。溫泉問幾許。直恐犯黃昬。</text>
<title>東陽書齋</title>,<text>垂老吾多病。胡爲滯海西。開門千樹色。高枕一鸎啼。酒榼空仍卧。書籤散不齊。羈愁兼別恨。故故暮雲低。</text>
<title>郡齋</title>,<text>四野凄風氣似秋。星河曉色滿虛樓。田家五六官墻外。松火茅簷起飯牛。其二朝行村北晩村南。出饁家家動五三。鋤罷水田餘日力。採歸桑葉飼飢蠶。</text>
<title>奉次主人自翁韻</title>,<text>竟夜蕭蕭雨。朝來得乍晴。昨詩聊再和。卯酒亦三行。顔面靑山熟。襟期黃鳥迎。功名豈我事。持此了餘生。其二困睡初醒旭日明。飛飛燕雀出簷輕。樓虛地靜靑山色。野闊天長畫角聲。松下衣巾無早熱。樽前雲物得新晴。主翁風味傾官釀。澆我胷中氣不平。</text>
<title>捉虎行</title>,<text>北山有猛虎。噉殺村嫗兒。嫗頓足向天啼。天慘慘哭何悲。太守發卒搜虎穴。砲手當前砲雷發。虎怒咆哮騰人上。草木離披巖崖裂。千軍呼噪蹙四面。流丸洞胷虎顚蹶。黃昬輿致府庭內。列炬煌煌人成海。剝皮臠肉骨片碎。爲兒報讐一何快。莫謂猛暴人難攖。害人渠亦反遭害。從知剛強理必亡。人中亦有猛虎輩。秦皇威喝六王讋。項籍喑啞千人廢。驪山燒掘烏江刎。猛氣英風竟何在。</text>
<title>練光亭感懷</title>,<text>睡翁昔按節。相隨弟兄來。靑娥儼兩隊。紅露傳百杯。醉後卽縱筆。揮洒遍樓㙜。今朝大雪下。鞍馬忽復回。羣山與大野。莽莽銀海開。俯仰十載間。存歿亦悲哉。風景開㤨悒。撫跡只徘徊。事異龍門賞。情類黃壚哀。平生滿腹詩。到此不敢裁。棄置莫復陳。我髮今已皚。痛飮又狂叫。共指西日頹。古來孰無死。賢愚同塵埃。</text>
<title>箕城客中</title>,<text>湖上求田計未成。殘年寄食又箕營。一江雪漲長林野。萬井烟沈白石城。夜久星河方有色。天寒烏鵲自無聲。佳人錦瑟時相就。莫謂衰翁已斷情。</text>
<title>箕城歌</title>,<text>箕聖昔開國。文物啓夷蒙。八條與井田。周禮盡在東。襟帶控引五十州。平壤最是都會中。錦峯高浿水淸。産出人豪多驍雄。馬韓以來事戰爭。梯航往往中夏通。楊僕樓船蹙鯨海。隋家百萬爲沙蟲。右渠勇略餘故壘。乙支勳伐起祠宮。於戲我烈祖。創垂赫鴻功。式闡箕疇奧。遠紹太師風。聲敎洋洋彌海隅。眞與三五同郅隆。皇華冠盖此結轍。浿上亭舘鬱穹崇。風月樓中敞綺筵。太史銀鉤煥簾櫳。吁嗟盛際詎復見。百年深羞在和戎。沿江障堡弛擊柝。土校不解彎角弓。皮幣秊秊走燕京。使賓迎送民力窮。中原况聞單于死。九重宵衣勞聖躬。西門鎖鑰倚重臣。廟堂籌策任諸公。安得長鎗掃天狼。坐令神州氛穢空。</text>
<title>浿營除夜。命酒守歲。</title>,<text>葭灰催暖律。殘臘已生春。此夜能無惜。羈愁倍覺新。關河同作客。歲月不饒人。杯酒眞情見。何須骨肉親。</text>
<title>陪巡相豐原趙公 顯命 同飮 丙辰</title>,<text>出塞何曾道路難。笙歌聊復坐朱欄。春醪似薄堪成醉。晩雪雖多不作寒。萬事回頭渾是夢。浮生隨意卽同歡。銓衡藩節誰多少。得失須將塞馬看。</text>
<title>奉次自谷翁</title>,<text>每到君家好。看山趣不稀。晴光初入戶。爽氣欲生衣。紅藥垂垂發。黃鸝稍稍飛。題詩成一軸。久坐未能歸。其二今日山亭雨。花殘客亦稀。誰能送美酒。吾欲典春衣。跡似磨驢踐。心同倦鳥飛。江湖賣舊宅。浪計又西歸。其三卧聽禽聲聒。朝來雨脚稀。慵收醉後墨。欲換病中衣。池水忽平滿。峯雲却倒飛。竹坊元咫尺。幾日阻還歸。</text>
<title>麗朝廢陵</title>,<text>松檜深深入。天陰雨欲垂。神功自嵬烈。運祚有興衰。廢寢孱孫宿。空山杜宇悲。悠悠殊代感。立馬且移時。</text>
<title>宿海州太公村</title>,<text>去去東陽盡。黃昬到海州。孤烟生老木。遠水入平疇。山店淸堪宿。官驂倦欲休。明朝過廣石。聊豁客中愁。</text>
<title>東陽郡齋。次使君韻。</title>,<text>每日凄風氣不和。時憂倂入客愁多。窓閒佔畢朝暉射。樓上看山夜雨過。宿病未瘳還痛飮。幽懷轉激自悲歌。何由更作靑春事。只是衰顔借酒酡。</text>
<title>東圃宅賞梅</title>,<text>晩雪乍晴狂興多。騎驢直到圃翁家。忽見寒梅聊一笑。先傾春酒卽高歌。經冬抗立淸孤格。處世羞同富貴花。座上恨無淵老眼。新詩一一品題過。</text>
<title>聞豐原趙相公。返自壽春駐海村。被除旨。將應命入城。</title>,<text>春州只得一旬歡。歸路東山故卸鞍。枕谷梅花愁外在。鹿坡松竹雪中看。歐公詩律空思穎。白傅除書又敗丹。濟了時艱方小歇。休將琴鶴任盤桓。</text>
<title>余於晩年。謬被知奬於豐陵趙相公 文命。叨陪東閣。飮酒賦詩。丙辰暮春。偶過鹿坡庄。見公弟豐原相公感懷詩在壁。愴涕久之。遂奉和其韻。</title>,<text>誰與同來問酒巵。會心佳處却生悲。可憐短髮飄零客。無復東山相國時。</text>
<title>奉贈李參議 潝 出按湖南</title>,<text>蟬嫣世閥系天潢。豐沛分憂倍寵光。管束列州存體大。調均諸役察眉詳。巡輈秋轉邊山竹。齋服晨將影殿香。施措不須求近效。知君本自執心強。</text>
<title>城門。哭送申侍郞 昉 喪車。</title>,<text>才哭明賓又哭公。綠槐軒閉竹齋空。大家風韻今何見。漂泊東西一病翁。</text>
<title>愼大司諫 無逸 挽</title>,<text>玄都花樹孰先栽。諫議淸塗晩始開。談論森嚴名義際。詩文繩準漢唐來。移將黼黻輸朱墨。斂却經綸入酒杯。㬥疾奄驚虬駕促。也應天上重瓌才。其二槐軒撫迹感懷新。短髮蕭蕭閱刦塵。二十年前酬唱事。數三公後寂寥身。令狐遺草何時出。張籍奇言孰使陳。殘淚重揮薤露闋。龍門寒色慘嶙峋。</text>
<title>東郊 丁巳</title>,<text>田家眞率不爲門。佳木環庭淑景暄。氷澗暗聞樵斧響。泥蹊亂着犢蹄痕。衰年得酒知春事。三日看山避俗喧。始識郊居貧亦好。潛心卧聽老農言。其二醉睡初醒戶半開。遙村雞犬曙光來。離家已覺靑山好。得友渾忘白髮催。天地春生新氣色。笙歌夜咽幾樓㙜。微官亦有傾葵性。頌祝詩成又一杯。</text>
<title>夢羽亭</title>,<text>勳業麒麟閣。菟裘放鶴亭。依俙風範見。倏忽火薪經。虛壁猶殘墨。高杉不改靑。應存花石戀。夜夜照箕星。</text>
<title>疊韻。示讀書諸君。</title>,<text>稍知溪澗別。深處卽名亭。襆被皆佳士。橫床一古經。春容千嶂淡。暝色萬松靑。坐遶寒塘話。歸筇帶月星。</text>
<title>夜坐感懷</title>,<text>短髮燈相照。寒齋此夜心。星河千嶂肅。鷄犬一村深。未有子虛賦。空爲梁甫吟。嗟嗟夙昔志。何處是雲林。</text>
<title>次高隱子 金公致萬</title>,<text>昔疾今瘳返草堂。門闌喜氣又東牀。辭官雅趣存佳句。留客新醅動細香。山雨兼將春意好。簾暉借與午眠長。心期共許常常見。燕到花開恐轉忙。</text>
<title>病起示金子靜 鍾厚</title>,<text>晏起開門霽色新。微風和煦正宜人。墻邊老杏花初發。猶作貧家一巷春。</text>
<title>漢陽八詠</title>,<text>虎踞龍盤大地。三韓一統雄都。五雲扶起雙闕。萬井平分九衢。其二仁賢密勿條敎。烈祖宏深刱垂。男女分明內外。等威嚴截尊卑。其三烟火連墻接屋。塵埃擊轂磨肩。平民腰頂金玉。世胄門闌桂蓮。其四文物中華可並。規模三百年來。衣纓世受榮祿。圭蓽人多雋才。其五五坊分列屠肆。日日椎牛殺猪。老少同兼肉味。僮奴亦厭茹蔬。其六弄丸無復行刦。帶劒誰爲俠豪。年少半成賈儈。孩童知愛錢刀。其七滄桑轉眄今古。憂樂人閒事繁。草木荒烟白屋。笙歌明月朱門。其八柳綠花紅每歲。三三五五遊春。今年寒食多雨。城北城南少人。</text>
<title>會李奇彦宅</title>,<text>自愛君家勝野亭。會心人到始開扃。連峯雨意雲垂黑。近水春光柳漾靑。一笑看花成久坐。百憂中酒欲無醒。撚髭擢胃終何益。擬把餘秊了易經。</text>
<title>恠石呼韻</title>,<text>誰將拳石大。巧斲數峯尖。兀立非無地。相依故近簷。着楂通氣活。注水洽身霑。㝡喜吟詩席。從今一美添。</text>
<title>暮春小集李奇彦宅</title>,<text>酒塲詩社動流連。事外超然獨占便。我以烏紗看白帽。君將縹帙作靑氊。溪山揮發前宵雨。桃李醺醲近午天。應接一村還被惱。徑須支枕着閒眠。</text>
<title>湛齋春暮。拈明律。湛齋。李公明翼號。</title>,<text>偶來逢好友。留坐更幽情。殘春花始發。先雨筍齊生。醉後空樽卧。歸時望月明。東家歌吹競。何似一溪鳴。</text>
<title>湛齋小集</title>,<text>晩境開懷賴數君。風流肯遣俗人聞。花香春後初紅藥。雨氣峯頭正黑雲。錯置碁樽喬木下。交通履舃一溪分。可翁自有長杠筆。雅集應須叙以文。</text>
<title>伏日湛齋避暑。用三淵集韻。</title>,<text>滿城方喘熱。何處不驕陽。繫馬三淸僻。聞蟬萬樹涼。果苽招舊伴。言咏撫頹光。更欲同今夜。殘醪問幾觴。</text>
<title>摠戎廳水閣</title>,<text>淸洞佳期隔日尋。新凉蕭颯已生林。蟬聲截雨宮城迥。荷氣留人水閣深。衰病也能成薄醉。午眠聊欲借繁陰。殘年獨賴諸君在。多少區緣息此心。</text>
<title>病中有客以文竆見嘲者。作詩解之。</title>,<text>飢卧何曾廢嘯吟。性嫌拘束似山禽。世人不解閒中樂。榮啓千秋獲我心。</text>
<title>湛齋。與金日進 益謙 抽翠軒韻共賦。</title>,<text>行樂非今日。流光不暫留。但知隨處飮。已拙爲身謀。官似監門薄。居存漆室憂。君家黃菊在。相與作深秋。其二詩樽隨意適。尙憶在郊亭。卧病秋多雨。憂時夜見星。悲歌雙鬢白。細話一燈靑。耿耿那能寐。更籌倚枕聽。</text>
<title>湛齋秋夜</title>,<text>西林風雨稍生寒。可奈秋光已向殘。安得好朋常與語。獨留新月淡相看。漁樵謾說仙源趣。歌嘯聊存老境歡。匹馬道峯期更退。世間何事不爲難。</text>
<title>九日湛齋次老杜韻</title>,<text>衰病閉門愁獨卧。佳辰誰與共登㙜。壁坊徑窄騎驢慣。叢竹軒深見我開。此日對樽還一笑。良朋無約偶同來。應須留得新詩去。白岳蕭蕭雨意催。</text>
<title>重陽後二日。湛齋小話。</title>,<text>白髮今如許。浩歌其奈何。窻書秋日薄。園木曉霜多。騈沓泮宮試。紛爭郡吏窠。淡交方有味。不失酒中和。</text>
<title>湛齋秋夜。會李元靈 麟祥。</title>,<text>眉睫知吾子。孤標自炯如。整襟秋夜寂。落筆古林疎。窮僻惟求友。飢寒尙讀書。名家賢叔侄。可見典刑餘。</text>
<title>過湛齋。與聖甫次三淵集韻。</title>,<text>天時滚滚歲將除。殘雪來尋谷口廬。霜髮數莖投刺後。冰梅一樹賦詩初。悲歡事糺能忘酒。應接神勞懶作書。薄祿遅回聊自笑。悠悠身外孰非虛。</text>
<title>歸後疊韻。寄湛齋。</title>,<text>朝來積雪沒庭除。寥落袁安獨卧廬。酒肉千家行蜡後。輪蹄九陌聽鷄初。淹冬久病聞梅信。卜夜佳期見友書。碓樂強歡非是達。藜羹一飽百憂虛。再疊人間萬事互乘除。寸祿霑來買小廬。北里歌鍾彈指頃。西㙜風景散襟初。衰膓有氣澆春酒。老眼留光照古書。時節酣歡同數子。胸中無物只淸虛。</text>
<title>元夜。豐原趙相公與菁陽柳公 儼 同會麒麟閣。遣騎相邀。拈韻共賦。戊午</title>,<text>籠燭登樓勝會團。分將詩韻各憑欄。偏憐廨宇猶能靜。更喜元宵稍不寒。只欲坐留淸月飮。何須去逐大堤歡。犀金韋布形骸外。抗壘狂吟夜向闌。其二隣朋留約作元宵。忽被諸公遣騎招。雅集只宜親筆硯。風情不厭聽琴簫。已敎官燭如椽大。那得更籌似海遙。冠冕往時多脫略。籃輿踏遍月中橋。</text>
<title>陶山李相公 宜顯 登耆社後有詩。謹次其韻。</title>,<text>晩年蕭散午橋身。東洛淹留了一春。塵刦追攀靈壽閣。詩篇重感盛時人。淸名雅望爭加額。大帶深衣合寫眞。聖主尙憐精力在。三章靳許寵彌新。</text>
<title>槎川翁宅小集</title>,<text>先生習懶廢冠巾。眞率杯盤不問貧。澆下麯生衰脚軟。載迴詩伴小驢馴。林巒咫尺無塵色。書畫中閒有古人。能使病疲還久坐。圃翁談謔聽來新。</text>
<title>菁陽宅拈韻共賦</title>,<text>陰風不復作。天氣欲花時。病後初閒步。春來每好詩。新晴聞鳥喜。幽事恐人知。佳節踏靑近。淸遊更有期。</text>
<title>東郊廢菴</title>,<text>乍入招提境。蕭條動客愁。蜘蛛侵佛座。蝙蝠滿經樓。病衲依山在。幽泉出壑流。悠悠興廢事。佇立一搔頭。其二宴坐同僧寂。虛窻度白雲。繞庭花木徧。通野澗流分。峒客期乘月。樵童返及曛。歸根方是靜。深味伯陽文。</text>
<title>月夜。用杜詩韻。</title>,<text>倚杖松門不畏寒。庭梅花盡雪氷殘。泉聲細入愁邊聽。月色新從病後看。文字虛名霑祿愧。郊原晩計置田難。餘年欲了詩書課。只祝家邦永世安。</text>
<title>送春日集槎翁宅</title>,<text>花底團歡未一旬。書來見速又何頻。主翁病後深杯酒。山鳥聲中半日春。老境眞難開口笑。竆途誰復會心人。可憐斗祿終爲累。恨不移家岳下隣。其二殘年病卧動淹旬。爲報西林勝事頻。暝色驅來三角雨。餘花了得一庭春。已知簪紱無高趣。始信風烟屬好人。蔣詡當時開竹逕。要須二仲作北隣。</text>
<title>又和槎翁</title>,<text>槎翁好意強留人。北郭明朝不復春。萬點風花簾外樹。百年憂樂夢中身。應須滿酌隨吾量。可使無吟答此辰。末至少年居上座。淋灕醉墨捷如神。</text>
<title>又用李商隱韻</title>,<text>隔麓幽居步屧難。是翁筋力似春殘。新詩強叩衰膓涸。小麯頻霑病肺乾。啼鳥落花眞被惱。晩風微雨忽生寒。却留醉墨騎驢去。明日重來共細看。</text>
<title>歷宿湛齋。朝起雨不止。次杜律。</title>,<text>宿雨朝猶濕。閒愁却復生。隱几白蓮色。開樽黃鳥聲。詩書一身老。丘壑寸心明。舊約存分華。終當去洛城。</text>
<title>奉次槎翁追示韻</title>,<text>老境爲詩轉覺難。應饒花鳥笑癃殘。昨過岳麓春猶在。朝起溪亭雨未乾。欲學阮，劉終日醉。還嫌郊，島一生寒。但須興到頻相就。種種顚毛試點看。</text>
<title>又和槎翁韻</title>,<text>新謀南郭數椽廊。妻子關心事事忙。自笑此身縻斗祿。空敎羣從守湖庄。滄浪故宅靑苔滿。岳麓高人白髮長。強策殘軀騎馬出。隔溪詩社可能忘。</text>
<title>與李肇叔 始完，李義仲 德楠 避暑北營</title>,<text>彌旬苦雨曉來晴。數子聯鑣到北營。荷與靑楓俱淨色。蟬兼黃鳥亦新聲。樓頭憑几流雲濕。酒後披襟爽籟生。多少塵中車馬客。爭如吾輩角巾淸。</text>
<title>玄道以 德潤 挽</title>,<text>白頭鞅掌滯南陲。靖遠樓高壓島夷。強圉只憑三寸舌。草梁翻作一城池。其二怳惚疑船踔海來。邊書更告赤波灾。艱危倉卒誰堪使。倍憶夫公應變才。其三越槖歸來動滿籝。盡分昆弟一毫輕。靑氊獨有詩書在。破屋蕭然兀坐淸。</text>
<title>寄呈龍灣尹申公</title>,<text>正色當年著諫風。邊庭憂大特除公。淸名已得淮陽重。武略應如范老雄。威島逸蹄秋草白。統亭橫角夕暉紅。西來消息吾安枕。士馬驍騰積峙豐。</text>
<title>奉別淸沙金相公赴燕</title>,<text>歎息春秋義。人情狃久安。中原誰壯士。東海獨崇壇。榛店詩漫字。灤祠水激湍。傷心槐院史。把筆泣涒灘。其二綠野林塘靜。燕山道路長。端知王事重。或恐病軀妨。原隰夷神色。詩書淡槖裝。所祈惟自愛。歸及臘梅香。</text>
<title>奉呈淸沙相公行軒</title>,<text>西郊風雨送新凉。相國驂騑儼俶裝。軒芾傾朝開祖席。光榮溢路奉宸章。松京皷角秋聲厲。浿水樓㙜暮色長。此去沈痾應復健。男兒元自志蓬桑。</text>
<title>奉別李學士 亮臣 赴燕</title>,<text>鑾坡學士髩絲明。領得㙜銜萬里征。家業平生氷蘗操。虜人應亦畏淸名。其二燕南俠氣更難聞。入市羊駞動萬羣。沙老淸芬猶不沫。家家能誦辨誣文。</text>
<title>松雲大師法孫有南鵬者。欲以表章雲師壬辰事蹟。遍求詩文於薦紳章甫而亦及於余。余感其義。次軸中韻以貽之。</title>,<text>猶餘忼慨執徐秊。緬憶袈裟泛海船。坐以笑談能制敵。功將法力共彌天。君臣分內慈悲性。鋒鏑交前解脫禪。㝡是伽倻歸去日。重依菩樹割區緣。其二蛇豕憑陵事杳茫。萊州歲歲泊蠻航。遂令海徼塵氛靜。多賴雲師筭策長。實蹟重修紓難錄。遺眞新揭表忠堂。發揮寧用詩人語。前後恩褒足顯章。</text>
<title>感興。次三淵集韻。</title>,<text>閉門北山下。蕭蕭木葉飛。高歌白石篇。西風吹褐衣。峨洋付冥漠。遺軌緬依俙。有作盈一篋。持此欲何歸。右自道稚女在我傍。老淚幾汪然。荒凉竹里宅。非復昔時全。遺唾入風謠。世人識寒泉。久矣衿陽原。未得改舊阡。右季通穰穰趨科臼。夫子獨古文。蔚然成一家。深藏待子雲。精爽歸玉京。下界徒囂氛。已矣下士風。誰復重吾羣。右恕菴少秊遊日域。爭覩玉貌人。貴富莫能奪。昂然氣嶙峋。正聲嗣開天。炳炳星羅旻。珠璣散人間。彷彿氣味親。右柳下環堵吐浩氣。天機玩躍戾。九臯聲自聞。牽復起湖澨。松桂日高哦。雲山望迢遞。津津博古談。爽若披霒靄。右可洲弱齡登泮庠。健筆縱復橫。解劒與脫驂。古義能獨行。天地劃滄桑。十載常呑聲。松楸守弊廬。何限歲暮情。右湛齋一春盛芳菲。轉眄卽菸䓃。駸駸歲月徂。霜風凄已及。勖子持苦心。頹波要屹立。案頭有思傳。屈首惟汲汲。右翼齋 洪公鳳漢久病宜疎豁。一游殊不惡。維揚有道峯。共我觀巖瀑。西崦與東臯。一春皆花木。胡爲學潛夫。兀然守幽獨。右高隱子眇然四尺軀。胷中百家通。與我隔屋居。欣然趣味同。淸新百篇吟。欲洗塵臼空。晩來歸依地。自有可洲翁。右冰齋 李斯文漪子如歲寒松。挺立雪中孤。長擬竄巖穴。採拾隨狙㹳。圖書與篆經。坐處一塵無。晦根須靜養。春至自敷腴。右李季良 最之好詩不救飢。隨例勉應擧。齪齪論門地。斯世誰復與。淵翁遺口氣。岳老自評許。淸溪一樽酒。感慨燈前語。右日進昔許忘年契。矯亢我獨悅。操觚湧千言。波濤何渙潑。時逐豪士飮。羞與俗曹列。奇才豈久世。動爲天所奪。右士源</text>
<title>秋夜。與李奇彦，洪翼汝 鳳漢 兩上舍。走次柳下集韻。</title>,<text>暝鳥歸來不定巢。北風蕭瑟動林梢。早聞芒碭居因樹。頗恠靈均卜索茅。官爲病疲終欲棄。詩增煩惱亦將拋。移家岳麓吾今老。竹下猶容二仲交。</text>
<title>湛齋自揚峽。暫還三淸舊第。邀金斯文子文 焌 及余留宿。拈農巖集中韻共賦。</title>,<text>落落親朋相見稀。點燈留坐挽君衣。天時長至數宵隔。我友維揚明日歸。卒歲優游何土樂。悲歌慷慨此身微。只應去作老農沒。眞訣曾聞杜德機。疊入谷盤旋出谷稀。山姿已見薜蘿衣。溪梁水淺觀魚去。霜槲林疎射雉歸。文史晩工偏得靜。耕樵生事不爲微。村翁野老聊爭席。知爾胷中已忘機。</text>
<title>送湛齋歸楊山舊廬</title>,<text>三淸花木亦幽居。何事歸尋舊草廬。漠漠孤鴻寒雨際。離離叢菊薄霜餘。常嫌世俗知名字。獨賴家藏有卷書。高卧鳧峯閒日月。京華從此跡應疎。其二漂泊西東未奠居。荊湖今亦買田廬。晩計已拋耕鑿外。悲歌或放笑談餘。滄桑閱歷能存道。老病侵尋獨愛書。歲暮孤懷誰與遣。席門蕭瑟貴遊疎。</text>
<title>次湛齋送示韻。寄金日進山寺讀書。</title>,<text>知君書課進。不恨久離羣。戶牖開峯雪。衣巾濕㵎雲。龕燈餘照及。齋飯一盂分。文史三冬足。吾於曼倩聞。</text>
<title>奉別金承宣 應福 赴醴泉郡</title>,<text>淸塗華貫淡無情。破屋寒花只細傾。滿路軒軺多後進。白頭還作醴泉行。</text>
<title>送愼仁甫 榮來 赴釜山訓噵</title>,<text>訓噵臨邊徼。深知職事難。蠻船頻犯界。商貨每爭端。海闊雲㙜望。天晴馬島看。防虞須愼密。毋恃百年安。</text>
<title>鷗湖十六詠</title>,<text>二聖珠丘壓漢洲。高松老柏鬱相繆。萬年枝上瞻佳氣。更向東㙜起小樓。右二陵松柏其二二水中分一嶼回。丹靑纈眼幾樓㙜。好將無限江山景。輸與閒人獨上來。右雙浦樓㙜其三蠶頭突兀跨層霄。燧火穿雲暝色遙。區脫尋常無警急。江湖歌頌在漁樵。右終南夕烽其四罨來三角曖霏霏。變態朝曛見狗衣。未肯灑成千畒雨。出山旋復入山歸。右三角曉雲其五柳嚲花濃兩岸齊。東風吹着酒旗低。誰家最占韶華別。應待詩人細品題。右北岸花柳其六細雨斜風守釣磯。貪媒肯逐渚鴻飛。驚瀾不到烟沙夢。也識高人早忘機。右前沙鷗鷺其七秋雨奔騰百谷流。千家雞犬上樵舟。眼前平陸翻成海。直欲乘槎犯斗牛。右纛島秋漲其八千畦帶郭種瓜蔬。楊柳陰中有幾廬。最是晩來多畫意。淡烟籠盡一村墟。右新村暮烟其九閒書課罷倚前楹。隔岸漁歌動數聲。返照先從高處得。文殊山色最分明。右文殊落照其十雨洗秋空鴈影翻。東邊高出是龍門。偏憐嶺上徘徊月。先照鷗洲寂歷村。右龍門霽月其十一牕外平沙眺望賖。忽看銀海眩生花。山陰夜棹堪乘興。不辨何村是戴家。右箭郊大雪其十二豐草平沙萬馬塲。峨嵯特立勢雄強。山根自有風雷伏。化出眞龍雨氣蒼。右峨嵯微雨其十三篝燈明滅照柴關。舴艋生涯夜不閒。驚破驪龍潭底睡。長叉擉出秀魚還。右龍淵漁火其十四上瀨嘈嘈下瀨平。帆檣朝暮往來輕。何由借得篙師力。卧作西風四郡行。右梨灘風帆其十五筋力閒中試一筇。招提徑路入深松。香山道契存如滿。雙樹風來送曉鍾。右恩寺晨鍾其十六萬丈奇形削不成。輕霞片片錦紋生。天台未必勞遐想。朝暮簾櫳對赤城。右道峯晩霞</text>
<title>奉別柏堂洪公赴寧邊</title>,<text>宰列銅符是左遷。沈痾况復屬殘年。藥山香岳因緣好。翁邑兒衙道路便。惠化佇看民頌遍。詩章翻入妓歌傳。關防最急綢繆策。聖主深憂在二邊。</text>
<title>淸風堂春帖 己未</title>,<text>擧世重榮名。榮名一腐鼠。何如漢上洲。去作白鷗侶。</text>
<title>呈高隱子</title>,<text>衰翁詩興浩無涯。何似堯夫詠打乖。雪盡山光初几席。風暄鳥語已松槐。新年已見可洲面。三日同留高隱齋。咄咄逼人才格秀。君家况有兩兒佳。</text>
<title>次杜詩示子靜</title>,<text>深憂同漆室。耿耿寸心明。孤燭寒搖影。行歌遠有聲。詩書嗟宿志。鬢髮撫殘生。爲客應隨分。甘酸慣物情。</text>
<title>南谷呼韻</title>,<text>破屋蕭條竹里隅。西東浪跡此狂夫。烟霞遠想懸楓岳。花柳春遊指豆湖。榮啓歌中三樂在。林宗卧處一塵無。邇來更得風流伴。往復詩筒免興孤。</text>
<title>高隱堂。共次農巖集韻。</title>,<text>今春風雨數。深卧幾相思。已喜蘇沉病。應知有好詩。衰年嫌酒重。佳節恠花遅。竹逕存幽事。相將莫逆期。其二少日看花樂。依依尙夢思。漸衰難作力。漫興強爲詩。飄泊知心寡。迂踈見事遅。殷勤高隱子。鞍馬有佳期。</text>
<title>次柳下集</title>,<text>曉雨廉纖晩始晴。終南蒼翠遠烟生。笑看花柳爭春色。卧聽輪蹄閙洛城。簾卷微風通海燕。園多名木得山鶯。君家別有幽閒趣。故欲淹留到月明。</text>
<title>示子靜</title>,<text>好我惟君在。相思卽叩門。留連三四夜。傾倒百千言。山氣流雲濕。花光帶露翻。歌吟聊自放。狂態老猶存。</text>
<title>奉贈左尹張公 泰紹 出按關西閫節</title>,<text>承家威望佇中權。制閫如何遽外遷。廟筭卽今憂北虜。關防從古重西邊。韜靲機密樓臺會。旌皷心雄粉黛筵。最是忉忉勞夢想。萱堂楓陛兩依然。頸聯一作山河氣肅樓臺坐。棨戟霜淸粉黛筵。</text>
<title>同北里諸子。會宋氏家。用唐人韻共賦。</title>,<text>山家不見一塵飛。君且高歌我解衣。蒲柳殘年那足玩。桃花明日也應稀。詩篇抗壘爭先出。麯米留樽肯徑歸。醉倚東風聊岸幘。弼雲蒼翠晩霏微。其二忽見片雲頭上飛。濛濛雨色欲侵衣。同遊歷數幾人在。浮世深知此事稀。一鳥近樽堪與語。繁花繞座欲忘歸。主人鐵撥添新興。芳草溪邊夕照微。</text>
<title>次李斯文伯訥 敏輔 韻</title>,<text>懶携靑鏡照衰顔。醉就蒲團睡味閒。羣鳥聲中春晝永。客來無語對南山。</text>
<title>淸風堂。與主人次三淵集韻。</title>,<text>何曾一語答芳年。花事闌珊病卧邊。潤肺前功疎擧白。扁窩深義在探玄。癯容似鶴憐孤格。寂坐同僧了衆緣。靡室靡家隨所遇。淸風閣上寄閒眠。</text>
<title>又次主人韻</title>,<text>每到君家坐欲遅。朝來風雨又移時。炎塵不到琅玕簟。凉意偏生菡萏池。舊習作緣難忘酒。衰情多懶只耽碁。一談一笑形骸外。餘事悠悠摠不知。其二閒中午睡起常遲。門巷無人雨過時。卧聽蟬聲槐下屋。坐看魚樂柳邊池。衰形恃粥兼須藥。雅趣非琴或在碁。惟應用拙存吾道。便欲從今謝舊知。其三靜坐憑烏几。吾心澹若空。九街方赤日。高柳或微風。棊局還生惱。詩書儘有功。未須思玉井。盤礴此堂中。</text>
<title>淸風堂。次小主人韻。</title>,<text>君家碧沼當淸湖。一卧風軒氣欲蘓。忽有蟬聲來隔屋。暗知秋意入高梧。難拋宿業惟書卷。斷了餘生是酒壺。差喜眼前無俗事。且將歌嘯作歡娛。</text>
<title>鷗亭。次主人韻。</title>,<text>好向磯頭把釣竿。鳴鷗稍稍下風湍。周顒雋士終紆紱。貞白高情早掛冠。佳境僅成三過宿。殘花偸得一番看。亭前自有沿洄地。莫掉輕舟上惡灘。</text>
<title>古詩。次洪子順 樂命。</title>,<text>沒沒吏文役。屈首東洛下。正如服箱牛。畏途困鞭打。今朝忽微雨。翩然乘快馬。一瞬到湖亭。披衣劃長嘯。浮生百年內。儘得開口笑。持杯語白鷗。爾識玄翁不。千秋漢陰老。眞能得天遊。但使機心息。何處非滄洲。</text>
<title>又次主人</title>,<text>娟娟晴月掛東樓。醉墨縱橫懶不收。高枕松聲偏在夜。捲簾江色正宜秋。殘年飽飯愁仍失。三日留湖意轉幽。漁艇坐來同羽化。不知何處是丹丘。</text>
<title>次杜詩渼陂行</title>,<text>江岸斫椔江更奇。夜雨新漲亭前陂。上潭霮䨴伏蛟龍。下潭磨出碧琉璃。波濤撑突小舟入。呼取網罾紛相集。蘇仙當日赤壁遊。吾輩千秋倘可及。舟前紅旭劃波開。座上渾無一點埃。雙浦纛島忽回見。龍門遠色嵳峩來。天公造化固難測。一夜江山新拂拭。謙翁筆意逼鬼神。岳峙瀾翻俄蒼黑。紛紛畫工信如山。誰能䫉得鷗洲閒。鬚髯斑白角巾淸。心期不與塵世關。况復二竗唾成珠。翰墨諸家皆風趨。淸遊孰兼此二者。富貴都幻神仙無。載我沿洄隨所至。長年三老亦好意。吾將與爾飮無何。浮生此日良亦多。</text>
<title>次洪上舍子安 樂性。用農巖集韻。</title>,<text>暫來雙浦外。已豁百憂端。稍稍亭樓迥。冥冥檜栝寒。慵將辭角帶。老欲借漁竿。主客元同趣。蕭然淡菜盤。</text>
<title>古心亭。陪杞園拈三淵集韻。</title>,<text>捩柂方秋漲。登樓更遠峯。晴江新氣色。杞老好顔容。漠漠帆歸浦。荒荒日隱松。區緣從此謝。長擬躡仙蹤。</text>
<title>七月旣望。從淸風堂。洪公及其兩郞子安，子順舟遊鷗湖。共次農巖集韻。</title>,<text>翛然杖屨出埃塵。旣望眞同赤壁辰。白鷺洲前一孤艇。烏皮几側兩三人。漸聞纛島村聲近。先得龍門月色新。不必更添洞簫客。洪崖洛誦岸紗巾。其二亭下撑船自釣㙜。筆牀醪榼座隅開。身遊汗漫乘風去。樓在空明帶月來。緣渚乍依靑草住。下灘輕逐白鷗廻。坡翁赤壁今何許。吾輩玆遊亦快哉。</text>
<title>歸時舟中呼韻</title>,<text>汀洲初解纜。曉雨尙冥冥。一瞬氷壺閣。回瞻夙夢亭。微分沙嶼白。暗認岸楓靑。佇立空怊悵。西風送去舲。</text>
<title>奉別嶺左節度李公 玗</title>,<text>壯曯新廻萬里行。除書節度蔚山營。朱旗高揷宣威閣。巨海南臨百粤平。</text>
<title>寄呈洪學士 鳳祚 長鬐貶所</title>,<text>王道務恢蕩。險砠成坦夷。于于競彈冠。彙進贊明時。嗟哉洪學士。獨立弗詭隨。桑海閱百變。雅操豈或移。承明厭豹直。緋玉掉頭辭。嶠南瘴烟窟。道途赫炎曦。莞爾謝知舊。超然匹馬馳。長鬐十室縣。未曾勞卧治。松桂好讀書。客至時圍棋。榮悴付造物。動息隨地宜。君子出處義。世人多所疑。訝公違亨塗。白首甘凍飢。</text>
<title>病中感懷</title>,<text>水嚙沙崩及墓門。春秋香火更何論。疎燈耿耿深宵坐。風雨驚心涕淚繁。右兩世先塋其二吾將依汝送餘秊。汝歿吾衰百病纏。忽忽不知人世樂。酒壚詩社捴茫然。右亡弟季通其三木天金馬抗踈襟。每日詩來和我吟。此事世間能復有。峩洋蕭瑟九原深。右恕菴申公其四蓮峯故宅鎖嵐雲。醉後悲歌不復聞。俠窟風流今寂寞。重泉倘遇信陵君。右嵐谷金生其五卉服猶知愛嘯軒。千篇動筆巨濤翻。東歸獨守窮廬死。草沒孤墳海上原。右嘯軒成君金生萬最嗜酒能詩。有古俠士風。自號嵐谷居士。成君夢良蔚然有詩學。稱爲大手筆。自號嘯軒。曾以書記往日本。大鳴而歸。二君平日所愛好者。而俱不免窮餓而死。意常哀之。故並及之。</text>
<title>東圃金公內子挽</title>,<text>圃老淸貧業。深資轉運良。布荊持素久。杯榼助歡長。挽鹿才東邑。分鸞奄北邙。恨無歐九筆。能闡謝閨芳。</text>
<title>寄呈淸風堂主人</title>,<text>壯志消磨笑太虛。報恩坊裏卧窮廬。十年辛苦螢窓讀。到老惟工乞米書。</text>
<title>奉別李侍郞 重協 出守寧邊</title>,<text>丹丘往歲拍肩遊。潭島淸光滿一舟。却復送君西塞外。可能携我藥山頭。</text>
<title>奉送金侍郞 龍慶 使燕</title>,<text>松骨山高大漠平。星軺滚滚此中行。道途無限黃塵色。獨有灤河萬古淸。其二擊筑悲歌舊市塲。輠輪關轂遝胡商。未聞一箇男兒在。能接千秋俠窟香。其三帆檣飄忽自登萊。沿海公然掠婦孩。風馬亦關疆界事。北方消息細探來。</text>
<title>金子靜隨其大父之寧城。次金上舍公恕 致仁 韻以贈。</title>,<text>衰年小別亦牽情。五馬蕭蕭曉出城。此去朔寧非遠地。斜風微雪不妨行。其二草堂留話一燈圍。峽裏幽期我不違。只是數旬南郭下。閉門寥落會心稀。</text>
<title>寧城郡齋遇冬至。與高隱子及子靜。拈韻共賦。</title>,<text>窮峽移衾枕。眞如避世深。烏鴉寒抱樹。星斗倒垂岑。老去思休殼。陽來更見心。小郞詩語警。能作早梅吟。</text>
<title>又次高隱子</title>,<text>蕭森松桂滿庭陰。爲客何妨入峽深。落日牛羊村逕僻。西風鼓角郡樓岑。應將道訣收衰景。肯遣塵緣着素心。脫粟飽來無復事。筆床移處動淸吟。</text>
<title>用放翁韻</title>,<text>一入竆山萬事輕。朝來氣色喜新晴。聊成隱几看雲坐。便忘衝泥度嶺行。道在殘齡猶可學。心於靜境自能明。春暄更欲騎驢去。羽化亭頭聽水聲。</text>
<title>又次放翁</title>,<text>懶散元吾性。平生一角巾。鳳鶱方瑞世。龍蟄獨存身。高枕惟雲月。回頭幾刦塵。寄言瀛舘客。誰是忘機人。其二畏壘融神氣。逍遙或不巾。石開通鳥道。松偃老龍身。袁子盈門雪。陳君滿室塵。駸駸垂歲暮。未見洛陽人。</text>
<title>次高隱子和劒南韻</title>,<text>東峽深開邑。使君初下車。村稀畜牛馬。市不入鮮魚。歌誦文風寂。魋愚古俗餘。矮廬猶煖堗。鄕味最䓗蔬。</text>
<title>和高隱子次杜律韻</title>,<text>地僻何嫌無過客。繙書閒坐每虗窻。陰雲盡日䨪深峽。灝氣中宵起遠江。歸帶曉風帆箇箇。去乘春候鴈雙雙。合將好句生顔色。須着新梅映玉缸。</text>
<title>羽化亭。用放翁韻共賦。</title>,<text>如逢良友眼揩靑。僻陋何能有是亭。却到萬山窮處坐。渾敎百慮洒然醒。開樽雪意輸高詠。隱几江聲入靜聽。千載昭明先會此。淸音不用換歌屛。</text>
<title>讀放翁詩。有浮生過六十。百念已頹然之句。開歲發春。吾秊亦六十矣。以今觀昔。烏得無感懷。遂力疾次韻。奉示同志。</title>,<text>六十開春是。衰懷自慨然。讀書能幾日。爲客又殘年。家室悲歌外。溪山短髮前。題詩空滿篋。身後更誰傳。疊吹角千山暮。鄕園更渺然。栖栖非壯志。忽忽送今年。百感懸燈後。高吟積雪前。東華多故舊。未見尺書傳。三疊飛騰初歲志。到老却蕭然。窮峽靑燈夜。深杯白髮年。高譚非稷下。虛譽愧盧前。柱史存玄訣。吾今得秘傳。</text>
<title>又疊答子靜</title>,<text>睡起看山好。忘言遂㗳然。端知身是客。漸喜日如秊。雲入虛簷下。江翻老樹前。肯將閒趣味。說與世人傳。</text>
<title>讀老子。次高隱子和陶詩韻。</title>,<text>學書好汎濫。於道盖未至。舍我光明藏。冥冥趨夢醉。晩讀五千言。曠然豁襟次。衛生有玅術。不爭方是貴。聊欲引同調。嘗此大羹味。疊盛年擲我去。白髮如期至。奈何世中人。持觴辭深醉。跌宕動狂吟。揮灑無詮次。吾詩吾自愛。寧比趙孟貴。峩洋有高隱。可與論此味。</text>
<title>漫吟</title>,<text>栖息偏宜此小窩。寂寥何妨斷經過。暉暉日破籠山霧。淡淡春生漾岸波。老樹暄風集禽語。遙村晩色動樵歌。衰秊作客底心事。遇境題詩空自多。</text>
<title>次子靜</title>,<text>幽居常晏起。高峽自寒風。病意侵衰境。年華盡客中。已能輕酒德。那得送文窮。淡味偏宜性。登盤見嫰蔥。</text>
<title>呼韻</title>,<text>南郭前冬卧病長。今冬卧病又他鄕。但聞麯米春前熟。虛負梅花雪裏香。衰境終難隨意樂。元宵能得此身強。二郞聯句申佳約。北垞南阡踏月光。</text>
<title>與子靜拈韻</title>,<text>稍看棲鳥定。高閣暮烟平。敢作憂時語。頻斟勸客觥。風雲皆峽氣。歌哭自村聲。讀易殘年志。何由眼更明。</text>
<title>元日口占 庚申</title>,<text>歲拜交來往。人聲閙一閻。笥衣開舊摺。盤肉得新兼。幡幅斜升屋。桃符短着簷。朱門皆有此。村俗也無嫌。</text>
<title>漫興</title>,<text>北峽樓㙜積雪開。高風吹送鴈聲來。逢春病卧他鄕客。送臘香殘幾處梅。山鳥自知寒暖候。村翁亦有歲時杯。衰膓轉覺吟詩澁。漫被諸郞擊鉢催。</text>
<title>將還京洛。走次子靜病中贈別韻。</title>,<text>長語殷勤到夜闌。起看斜月已江干。殊方倍覺同遊好。衰境偏知作別難。病骨可期春後健。歸裝莫念雪中寒。鶯花佳節應相見。南郭壺樽續舊歡。</text>
<title>古心亭早起。次三淵集韻。</title>,<text>栖禽稍與宿雲飛。早起江光入板扉。上浦叉魚艑子捷。東村賖酒杏花稀。閒於老境多高枕。病欲今朝去重衣。况復佳辰逢穀雨。新詩便得一囊歸。其二江居眞率不爲門。雜與漁樵自一村。守拙思同龜尾曳。貪榮肯學鳳池蹲。林花氣暖還生惱。石瀨聲多亦厭喧。看取西亭殘瓦礎。笙歌無復舊王孫。</text>
<title>又次三淵集韻。奉示主人。</title>,<text>坐與沙鷗占釣磯。晩來風雨入簑衣。終南山色蒼茫外。花落樽空未肯歸。</text>
<title>四月十一日。淸風堂主人與高隱翁。過余北城寓所。仍携往淸潭。子靜及二客亦從之。</title>,<text>盤石開樽瀑濺衣。暝雲飛盡鳥聲微。已敎新月潭心照。獨奈幽花壁上稀。老子歌吟隨境發。主人鞍馬隔年歸。他時分華空留約。只恐名途未忘機。</text>
<title>次仲初</title>,<text>翩然騎馬出。能負此幽期。二客心非俗。同來興不微。泉淸堪久坐。月到可新詩。谷口餘花在。明朝緩步歸。</text>
<title>次子靜</title>,<text>山郭微醺倚馬廻。桃花流水洞門開。故能留客雲相近。了不驚人鳥自來。在世苦無閒日月。窮源方得好樓㙜。披襟散髮聊高詠。松下淸風亦快哉。</text>
<title>余病淹北城。方愁孤寂。宋君得聖自壯洞旅邸。乘興而至。閒闊已十年矣。相見喜甚。遂與聯步尋近寺。歸卧營樓。細評一山光景。得聖誦其來時所得五言一聯曰。聞水還迷處。看花不識名。而未及圓篇。余爲之足成。</title>,<text>新晴騎馬出。登頓入山行。聞水還迷處。看花不識名。絶磴泠風過。危譙夕照明。殷勤營閣坐。相與話平生。</text>
<title>山暎樓。次金生善徵 昌祿。</title>,<text>澗水披襟坐。虛樓盡日淸。深來黃鳥語。高處白雲生。絲竹非閒趣。溪山有遠情。欲隨僧飯粥。吾已俗緣輕。</text>
<title>東將㙜</title>,<text>鑿破東峯角。超然起將㙜。眞能一夫守。疑是六丁開。浩蕩風雲動。蒼茫郡邑來。終將千里畏。廟筭亦何哉。</text>
<title>萬景㙜詞 效憶秦娥體</title>,<text>萬景㙜玉淸。眞人笙鶴來。笙鶴來。河漢三更明月徘徊。碧海靑天相抱廻。蓬萊宮闕五雲開。五雲開。香車寶馬九陌紅埃。</text>
<title>次少輩韻。示仲弟美卿。</title>,<text>兄弟俱微祿。嗚呼不及親。妻兒長靡室。書籍半埋塵。樂處還生涕。詩名只愧人。胡爲淹北漢。經月又經旬。</text>
<title>雨後。與沈橋少主人。同至海村。</title>,<text>淸遊俱被晩蟬催。郭外名庄幾往廻。澗路杉松無恙在。田家父老不期來。閒惟獨坐峯雲起。動輒相隨筆硯開。看我髩毛如許短。誰能羈束老塵埃。</text>
<title>又次高靑丘韻</title>,<text>築室偏宜得翠微。空庭不用設門扉。一閒樓迥人孤坐。數片雲閒鳥共歸。雨後澗泉流更駛。農時村客到常稀。天曹幾日能休沐。新月佳期或恐違。</text>
<title>贈別釜山僉使趙公 德中</title>,<text>戍壘平臨巨海隈。銅標擁出永嘉㙜。蠻帆入港鯨濤息。蜃氣收空馬島來。邊事四時瞭望謹。閒功每夜卷編開。名家乘障元非屈。廊廟先應試大材。</text>
<title>淸潭。見尤翁詩刻在苔壁。感而有賦。辛酉</title>,<text>摩挲苔壁舊題留。灰刦存亡七十秋。大老遺風攀未得。一溪飄送落花流。</text>
<title>以禮葬官。赴龍仁敦匠。</title>,<text>凋弊龍仁縣。疲殘禮葬官。農時民可念。霖雨事尤難。代步籃輿緩。留眠茇舍寒。但能隨拙分。何處不爲寬。</text>
<title>秋日。與金上舍公恕。出拜槎川翁於蕩春㙜。用杜律韻共賦。</title>,<text>僻宇同僧院。雙扉不用關。西風吹白髮。三日有靑山。客至殘壺出。詩成夕鳥還。經年今始拜。猶自舊韶顔。</text>
<title>自東郊轉入北漢。時金上舍公恕爲成瓊液。在扶旺寺。相見驩甚。用放翁韻共賦。</title>,<text>祇園林樹自生香。三日淹留十笏房。一道泉聲侵座冷。兩崖秋色引筇長。欲將塵刹觀心性。更取雲霞嗽肺膓。筆槖茶鐺隨所往。閒中還有應酬忙。</text>
<title>與申斯文無忝 景祖，李節度聖美 玗。約會山暎樓。</title>,<text>澗蹊秋色淨。手弄楓菊枝。山前留二客。應怪我來遲。</text>
<title>扶旺寺。留別諸公。次公恕韻。</title>,<text>莫謂斯翁老且貧。醉吟三日不疲神。明朝去入紅塵裏。非復山中偃蹇身。</text>
<title>從東門下。來向鹿坡。</title>,<text>步下東門路。回瞻北漢山。禪房紅樹底。我友白雲間。澗響時留坐。樵歌晩共還。野風醒醉面。來叩鹿坡關。</text>
<title>守白堂</title>,<text>知君擁褐久低垂。素履何曾逐物移。岳麓幾年雙蠟屐。江湖他日一竿絲。子桑居簡還多簡。老氏無爲是有爲。虛白堂中眞趣在。主人憑几獨吟詩。</text>
<title>奉別冬至副价侍郞鄭公 彦燮 赴燕</title>,<text>沉痾新起鬢霜繁。萬里還乘使者軒。才識公誠賢副价。文明時豈古中原。未聞俠窟能高義。徒見書生好大言。最是山河輸雋筆。北人爭覩倒詞源。</text>
<title>咸生晦仲 世郁 挽</title>,<text>寬仁坊裏見我時。年少人中玉雪姿。口角渾無塵俗語。毫端翻出古文辭。康成芳草方麗澤。長吉雲驂遽短期。老夫晩契歸蕭瑟。可但君家夜哭悲。</text>
<title>次石郊金上舍汝勇 由行 韻</title>,<text>一病同玄晏。終年卧石村。園林經刦燼。樵牧自黃昬。長物書橫榻。幽期月在門。吾將乘興去。共酌雪中樽。</text>
<title>余孤露多病。理不久長。而暮齒凜凜。遂至周甲。今日又生朝矣。家弟爲設壽宴以娛。其晩暮光景。拊余身世。秪增感惕。酒後聊賦一長律。以示諸君子。仍要俯和。以張其事云。</title>,<text>孤露餘生事事悲。年周六甲不曾期。四昆弟已凋零半。兩稚兒皆疢疾奇。祈頌亦知同戱劇。笙歌能得起衰遲。慇懃最荷諸公意。到手深盃未敢辭。</text>
<title>次金子靜，子穎 鍾秀 兄弟寄示韻</title>,<text>自笑吾今一禿翁。看君頭角亦非童。相携期在新梅後。續和詩來積雪中。能作浩歌渾忘老。猶多樂事敢言窮。殘年只願從遊數。每日街西與巷東。</text>
<title>送李肇叔赴龍灣幕府</title>,<text>碌碌胡爲曆史閒。翩然書記赴龍灣。統軍亭上彈孤劒。秋色西來滿鶻山。其二淸浿當年漫浪身。白頭烏帽走紅塵。煩君試取吾詩律。唱與羣娥作譜新。</text>
<title>奉次自谷和劒南辛酉作韻</title>,<text>駸駸今歲暮。惻惻感懷偏。棲屑空催老。飛昇豈有仙。病疎梅下飮。慵慣日中眠。緬想桃源樂。回頭已十年。其二末宦殊非樂。滄桑百變更。貧居隨事拙。歸計幾時成。置屋靑山近。看書白髮生。休言濡滯久。去就寸心明。其三炎凉門吏散。詩札故人通。樽點殘梅白。窓翻返照紅。圖書惟古意。冠服自家風。掃軒留客話。山氣濕空濛。其四弱線添來晷似遲。條風忽復立春時。人情已在窮途見。書味方從病後知。燈底話心皮几穩。樽前抵掌角巾欹。堪咍辛苦留名事。工拙何論滿軸詩。</text>
<title>除夕。次金生用久 履常。</title>,<text>今宵殊異昨。相守巷南廬。殘雪春先立。孤燈歲欲除。樽當隨坐密。梅不與人疎。何用驚衰髮。吾襟本自虛。</text>
<title>次鄭惠卿 壬戌</title>,<text>靡家浣巖子。無食菊塘翁。迂拙性相似。衰遲病亦同。市聲高枕外。春意閉門中。酒熟頻尋逐。非西卽在東。</text>
<title>春夜。次柳下集韻。</title>,<text>僑居稍僻不聞喧。寒霧初沉萬井昬。聊用俗規春剪綵。爲通隣客夜開門。卽看微月生吟席。須把殘梅着酒樽。滚滚新年多樂事。上元高會在西園。其二行年六旬過。生事一官微。病後殘梅落。燈前片雪飛。薄醪春早出。隣友夜深歸。稍喜陰雲散。離離月上衣。</text>
<title>痴菴 朴萬頃道郁堂號 春日有酒饌。冠童會者十七人。聽琴歌作懽。拈柳下集韻共賦。</title>,<text>置屋南橋爲翠微。閒雲流鳥繞簷飛。春晴溪柳色初嫰。詩就床琴聲乍稀。聊與主人同一榻。便應終日解重衣。衰歌強答少年唱。新月上來猶不歸。</text>
<title>風雪歎</title>,<text>昨日今日風雷吼。天色慘慘雪打牖。二月過半尙重裘。入地數尺冰亦厚。流鶯巢燕噤無聲。錯莫山花與溪柳。况聞流氓擁道周。兄不庇弟兒失母。老夫對食不敢餐。仰屋長吁心鼻酸。生平誤讀古書詩。不解憂身解憂時。把筆覼縷千餘言。腐儒經綸一何癡。欲向廊廟干此𧗱。騎馬出門迷所之。安得樽酒飮無何。醉倒冥顚睡不知。</text>
<title>僑居獨坐。悄無情悰。鄭寡悔 行謹 以酒肴來餉。始知爲重三佳節。遂傾倒作懽。拈韻共賦。</title>,<text>喜子能携酒。殘年倍惜春。天時三日好。語笑一番新。黃鳥應嫌俗。靑山故近人。陶然聊竟夕。氣味轉深親。</text>
<title>踏靑翌日。與隣友曁五六年少。登蠶頭呼韻。</title>,<text>相携隣老出。筋力試孤筇。忽已凌長陌。超然倚大松。江光樽外白。春色柳邊濃。漂泊終何定。難忘紫閣峯。其二松間列坐醉深盃。萬井蒼然暝色催。洒脫十年塵土想。天風吹我下山來。</text>
<title>敬和豐原相公寄示韻</title>,<text>肺渴時時嗽井華。前詩點竄字塗鴉。老來難得驚人句。春去應無可意花。蕭穎小奴能耐撻。志和殘婢解煎茶。世人莫識風流事。怪我留連相國家。其二朝旭生簷忽復西。淸風起我曳筇藜。將留好客家無釀。欲試靑鞋巷有泥。數朶峯雲常自近。一行門柳故多低。翛然意到聊孤往。盡把塵襟濯晩溪。</text>
<title>湛齋自龍湖返京。寓居北溪。見余相訪。邀金日進，李元靈討話。共次農巖集韻。時湛齋才哭稚子。</title>,<text>自有東門達。殤哀奈子何。濃陰留客久。破屋得山多。未及湖邊宿。還從竹下過。悠悠浮世事。聊欲一長歌。</text>
<title>德寺。次許進士。</title>,<text>宦祿知何物。心閒境自遙。尋來讀書伴。愛此佛燈宵。暄意層雲結。春光積雪消。君能同我宿。峯月更堪招。</text>
<title>春生窩八景</title>,<text>亭亭巖上㙮。巖與塔相持。恨不存名刹。添成野趣奇。右孔巖層塔峯以仙遊號。仙蹤杳莫捫。童童一靑盖。仙去爾猶存。右仙峯獨樹曙雲生華岳。變態入遐觀。飛向蓬萊闕。終成五彩環。右三角朝雲靄靄夕嵐起。蒼然湖上山。忘言有眞趣。好作一樓顔。右冠岳夕嵐人言杏洲勝。佳木擁幽居。網罟爭來集。春波上葦魚。右杏洲春漁今古楊花口。招招人競渡。高樓岸角巾。寂歷江天暮。右楊渡暮涉浩浩烟波外。平沙十里圓。淄塵渾不到。穩着白鷗眠。右錦城平沙君家住楊浦。光景集孤亭。最愛西林眺。蘇來半面靑。右蘇來尖峯</text>
<title>訪宮村。與小主人觀魚前溪。</title>,<text>病骨猶能跨馬輕。秋多苦雨始新晴。沙邊鷺立無塵色。霜後鴻來有斷聲。埜路縱橫一川白。楓林點綴數村明。主人載酒濠梁去。留坐觀魚幽意生。</text>
<title>十月之望。陪杞翁於淸潭。以倣後赤壁故事。陰雲閣月。殊敗人意。坐潭樓揮觴待月。敬次杞翁韻。</title>,<text>七月秋過此夜徂。淸遊前後一潭湖。洞寒先問壺深淺。山黑難期月有無。病葉蕭蕭兼雨墮。幽懷悄悄倚樓孤。何由直掃浮雲盡。萬事人閒足歎吁。</text>
<title>次子順</title>,<text>蕭瑟淸潭口。高山木葉流。尙餘南浦興。又作北山遊。孤燭衰年感。深杯萬古愁。遲遲空待月。終夜此虛樓。</text>
<title>次鄭惠卿寄示韻。仍贈嶺行。</title>,<text>鄰舍新醅琥珀濃。故人詩自十橋東。殘年飽飯何由羡。南國淸遊莫與同。圃菊色衰經晩雨。塞鴻聲厲得寒風。深杯只合留連飮。世事紛紛耳欲聾。</text>
<title>又贈絶句</title>,<text>秋來白髮幾莖垂。黃菊花前送別巵。歸卧達城應飽飯。不知誰與更論詩。</text>
<title>賣馬歎</title>,<text>袍帽在身不可徒。辛苦買得一驪駒。縱非冀野産。自與駑駘殊。載我衰病軀。踏遍三條與九衢。春來掛壺趁花柳。公卿朱門時一候。爲我盡其力。未得飽蒭豆。今朝牽出向市賣。錢鈔入室驚㬥富。瘦妻得錢伸眉笑。十口於今飢可救。飢可救能幾多。老夫從此出無馬。出無馬可奈何。好得三冬閉戶卧。不妨如此送餘年。但愁飢來無馬可更賣。</text>
<title>讀龜峯集有感。次其古詩韻。</title>,<text>昔我狂且愚。功名以自期。妄謂年力壯。有奮必有時。蹉跎歲云晩。遂爲白髮欺。芝蘭種盈圃。委美今歷玆。且如旣望魄。靡靡日就虧。斯道日光大。穿鑿敢用私。秉燭回闇室。莫言吾已衰。其二有生卽有營。日出事萬端。難得每易失。多憂常少歡。自恠六十翁。髮黟顔亦丹。淵默以凝神。竗用在靜觀。層霄廓九萬。高翔有鳳鸞。</text>
<title>老妻以吾生朝。以酒炙勸之。用前韻以謝。</title>,<text>晴旭送微暄。鳥聲集簷端。老婦勸我酒。今朝可一歡。衰顔久憔悴。數杯還發丹。雖無燕居樂。不曾慕榮觀。君應似孟光。媿我非伯鸞。</text>
<title>哭洪義州 啓裕</title>,<text>層霄鶱鳳逈超埃。髦彥中閒占地恢。鐵壁銀山流竄際。綾衾銓筆歷敭來。方看玉塞長城屹。奄哭桐鄕旅櫬廻。從此蕭條人物論。不知誰復濟艱才。</text>
<title>新春。次安士受 祜 韻。癸亥</title>,<text>落魄君能志氣淸。縻官吾亦俗緣輕。鴻臚儤直看春立。龍谷留期待月生。老境何由多樂事。竆途無賴得詩名。筋力新年聊欲試。且須同作踏橋行。</text>
<title>奉別統制使李公 玗</title>,<text>洗兵館外海天高。元帥靑春擁節旄。精采一新三道肅。威聲遙振百蠻逃。肴盤狼藉豐漁稅。闘艦龍驤壯水操。須識聖朝隆眷注。宴安明戒服膺牢。</text>
<title>次寡悔寄示韻</title>,<text>靑山隔屋不開簾。一病支離白髮添。喜日初長幽事足。看書未了午眠酣。何由送我花前飮。快欲同君醉後談。春服旣成聊可試。和風穆穆巷東南。</text>
<title>近因禁酤。酒樓蕭然。且春事將闌。尙無杏花消息。殊令人意緖無聊。遂成絶句。走寄寡悔要和。</title>,<text>傍人莫喚我詩豪。病起殘春首自搔。何限十橋楊柳色。東風不見酒旗高。</text>
<title>雨中尋淸潭。一宿而還。</title>,<text>逍遙可忘此樓㙜。載酒秊秊每一來。風雨却能騎馬至。桃花猶自待人開。丹靑綵纈潭心影。翰墨香流壁面苔。山口斜陽堪少坐。白雲黃鳥勸深杯。</text>
<title>西湖壓淸樓。次少主人韻。</title>,<text>佳境終歸靜者收。侍郞新買此高樓。凉槐檻畔移碁局。老柳門前繫釣舟。醉睡初醒烟雨細。神精俱往水雲悠。請君看取滄浪色。熱惱何曾到白鷗。</text>
<title>送別趙使君之任鴻山</title>,<text>志業雄文在。江湖傲吏爲。大家名是重。殘邑卧而治。出郭追風騎。登衙喜雨詩。端知非濶別。留約菊花時。</text>
<title>奉別豐原相公使瀋陽</title>,<text>鹿坡高卧數旬閒。近侍旋擎手札還。王事義難辭往役。白頭回別道峯山。其二壯矚何須說薊燕。一過松鶻亦超然。神州文物渾非古。目斷煤山涕淚邊。其三冬至年年使事忙。三旬深鎖玉河房。爭如歸鹿風流相。車掛雙壺入瀋陽。其四華表嵯峨鶴塞廻。六科文武盛京開。紅頭皇帝東廵狩。大闢行宮萬國來。其五草白沙黃萬馬肥。居庸關北耀兵威。高秋大會蒙人獵。熊鹿盈車得意歸。其六戎壇藩臬著威聲。早識胷中有甲兵。此去自能尊國勢。遼人爭誦富公名。其七廟謨餘力事吟哦。蘇陸門墻氣欲劘。醉筆呵成風雹驟。發揮遼瀋大山河。其八浿水樓㙜積雪中。歌吟跌宕晝宵同。當時老客吾猶在。短髮西風獨送公。其九公歸六載已台司。何限西民去後思。今日擁街瞻使節。也應驚恠雪鬚髭。其十紫陽稱道卧龍賢。湊合神精做事專。眞正英雄心似鐵。肯敎雲雨夢思牽。</text>
<title>豐原相公駐次灣上。獻詩奉問。</title>,<text>東廵消息尙遲回。使事關心白髮催。絶塞坐淹閒日月。新詩題遍幾樓㙜。秋光直到龍灣盡。朔氣遙從鶻峀來。休作統軍亭上飮。胡笳乍動不勝哀。</text>
<title>除利仁察訪將赴任。從遊少輩。卜夜餞行。拈韻共賦。</title>,<text>鴻臚潦倒撫殘年。吏部知名得外遷。妻子懽顔書卷側。親朋祖席菊花前。高歌夜酌終南月。短髮春登錦水船。雅集從今成阻濶。明朝騎馬別愁牽。</text>
<title>將赴利仁任所。到維鳩驛口占。</title>,<text>過盡溫陽峽路盤。公山秋雨晩來寒。白頭倚醉花𩣭背。應被村童拍手看。</text>
<title>爲延候秋廵之行。晨起赴溫陽。</title>,<text>按使秋廵褫報忙。迢迢鞍馬赴溫陽。橫舠津濶衝寒霧。穫稻田平踏曙霜。棲鳳虛樓留月在。維鳩連峽送人長。非無老子哦詩興。誰與同揮菊底觴。</text>
<title>維鳩途中</title>,<text>鞅掌經旬役。難爲半日懽。村舂霜後急。山菊路傍殘。翳翳雲垂暝。蕭蕭鴈送寒。維鳩千嶂色。又入笏邊看。</text>
<title>驛館有懷</title>,<text>年過六十始郵官。名字何曾吏部干。一匹紫騮湖上到。數叢黃菊驛中看。老猶記馬丞非病。遠可傳筒路豈難。報國終須廉謹在。妻兒已慣耐飢寒。</text>
<title>曉發維鳩驛</title>,<text>遲遲晴旭隔林生。過去村庄不記名。雨漲一溪凡幾渡。路盤脩峽苦難平。峯雲稍起多奇色。谷鳥時鳴有恠聲。自笑踈狂餘習氣。醉吟馬上數篇成。</text>
<title>溫泉行宮志感</title>,<text>森森檜柏護湯泉。彷彿先王駐蹕年。臚唱虛傳千歲壽。行宮悵望五雲天。耆英略盡滄桑改。泰運重廻日月懸。更値東朝開法宴。悲懽閱處涕潸然。</text>
<title>曉發恩山驛。向藍浦。</title>,<text>疎星落月在柴門。界候凌晨海上奔。三息遞乘藍浦馬。一旬虛負菊花樽。連峯路盡爲何郡。流水聲來有別村。好畤田園非素計。終須隨分答鴻恩。</text>
<title>永保亭。次翠翁韻。</title>,<text>海劈淸流橫一道。潮頭陣陣入帆篷。當秋鼓角登臨逈。從古樓㙜設置雄。枕席尋常生日月。魚龍造次作雷風。恢奇不敢容題品。多少江山眼底空。</text>
<title>過扶蘇山</title>,<text>扶蘇山色滿孤舟。戛戛撑篙上逆流。百濟故都橫落日。樵歌牧笛不禁秋。</text>
<title>閔僉知 廷楫 自錦幕寄詩。余適從鴻山還。次韻却寄。</title>,<text>鞍馬西東走。支離盡一秋。江光回百濟。雪意滿公州。入室無佳會。登樓有遠愁。君詩能起我。聊用木瓜投。</text>
<title>拄笏軒漫興</title>,<text>多說郵丞好。郵丞不自知。使星恒織路。官糴苦違期。地與營相近。人兼馬共疲。愁來聊憑几。秋竹可吟詩。</text>
<title>次玉洞趙處士</title>,<text>照書何用燭。山雪夜猶明。處僻無塵事。依禪有道情。韻襟通翠竹。服餌待黃精。倘許南樓過。新詩可細評。</text>
<title>飛鴻趙使君書來。要以上元夜泛舟臯蘭寺下。余適卧病。詩以謝之。甲子</title>,<text>東岑絶處月徘徊。好是飛鴻太守來。白馬江寒橫一笛。釣龍㙜迥喚深杯。佳人倘許仙娘載。病客猶招浣老廻。百戰山河輸醉筆。君應不愧大蘇才。</text>
<title>以試塲役會石城。和金池使君次拙詩韻。</title>,<text>醉睡初醒已午雞。官樓起坐俯平堤。絃歌一縣元無事。樵牧千村各有蹊。竹葉政堪留句在。桃花渾欲使人迷。重三節届申佳約。膾鱖煎糕錦水西。其二得失從來等蟻雞。一官垂老卧郵堤。束身帽帶疎儀節。率意詩文捨徑蹊。歸鴈數聲愁處度。故園千樹夢中迷。那無此日長昬飮。明發相分郡郭西。</text>
<title>登文藏㙜</title>,<text>東㙜獅子歷淸幽。陟盡文藏最上頭。落日紅翻天際海。亂山蒼菀嶺南州。眞能解脫多生惱。便欲飛登汗漫遊。醉向砯崖題數字。不知殘墨幾年留。</text>
<title>余於今年。卜宅城南。有園林小趣。鄭寡悔自禁直携酒來訪。數三諸彦。聯翩而至。亦一段勝事也。遂拈韻共賦。</title>,<text>終南置屋不聞喧。况復當簷有小園。老樹迎來烏帽客。淸風吹送紫霞樽。盤登苽果無塵氣。座占莓苔濕雨痕。留得一篇騎馬去。故人襟韻尙能存。</text>
<title>立春日。登翠屛樓。聽洞簫細酌。乙丑</title>,<text>洞簫吹發老梅春。病起東風白髮新。南郭幾年憑几客。屛山此日倚樓人。殊方物色偏生感。舊宅詩書半欲塵。多少商量還可笑。爾吾俱是夢中身。</text>
<title>自東鶴轉向甲寺</title>,<text>仄徑穿廻亂石門。禪房花落水流閒。和風吹送籃輿穩。看盡雞龍內外山。</text>
<title>與宋用晦遊臯蘭寺。自滄江發船。</title>,<text>白馬江邊芳草多。自溫巖下澹流波。愁來浩唱雙簫競。卧後羣山一枕過。五緉南風江鏡舶。荒㙜西日義慈家。直須月上歸蘭寺。新膾登盤酒若何。</text>
<title>舟中。次用晦韻。</title>,<text>稍近臯蘭寺。霏霏起渚雲。禪磬風前落。漁家草際分。江淸雙榼在。天逈一簫聞。未覺廻船重。潮來沒兩濆。</text>
<title>廵使李公 德重 瓜遞上京。送至錦江。</title>,<text>南風浩蕩錦江波。廵相乘舟意若何。拜送旌麾天北去。驛亭歸路雨聲多。</text>
<title>瞽者白成輝。自浿西。流落江湖間。十年矣。工琵琶。兼能雜歌。調行閭里間求食。廵相聞之。召入觀風閣。暇輒使操音。娓娓忘倦。賜食與衣。令勿他徙。余於生朝。騎致郵舘。作數宵酣懽。非惟其技業精竗。爲人亦自醇良可念。遂賦三長絶。以悲其志云。</title>,<text>無食無衣總角身。自言曾是浿關人。最憐一疾同師曠。手裏琵琶竗絶倫。其二琵琶自弄又長歌。中曲徘徊感慨多。海內知音誰復在。浿江行樂夢中過。其三他鄕誰與客懷寬。強爲今朝把酒歡。一曲凉州淸㤪切。驛南風雨晩來寒。</text>
<title>郵館除夕。用孟襄陽韻。</title>,<text>晩計在琴書。迢迢南郭廬。人應春後去。梅已臘前疎。聊作他鄕飮。非關此夜除。莫言來日事。行樂轉頭虛。</text>
<title>元朝 丙寅</title>,<text>他鄕佳節屬元朝。柏酒椒盤事寂寥。屛谷寒風梅墮蕊。錦江春意柳颺條。依俙笑語諸孫隔。斷絶音書一弟遙。安得呼來景川子。南樓明月捻淸簫。</text>
<title>暮春積雨。病卧悁菀。寄寡悔求和。</title>,<text>三月多寒雨。東園尙未花。故人同我病。春事在誰家。夢裏靑山近。愁邊白日斜。悠悠任天道。此意不須嗟。其二去年寒食花飛盡。寒食今年花未開。衰病只饒終日睡。門庭不見故人來。笙歌遙隔錦江路。風雨難尋積翠㙜。也識讀書眞有味。其如白髮鏡中催。</text>
<title>奉別湖西伯洪公 鳳漢</title>,<text>維揚跨鶴一旬周。旌節回臨五十州。玉貌少年新使相。錦江高處好亭樓。士風漸壞終難化。民力垂窮最可憂。去得貪殘申禁令。其於治道自能優。其二公安西道作郵丞。記馬何曾有寸能。錦壁春遊移畫舫。風樓夜退導紗燈。兩經花發詩篇在。已及瓜還老病增。獨未與公同樂事。燕鴻殊路恨難勝。</text>
<title>與金伯高 鍾厚改字，定夫 鍾秀改字，洪子順遊淸潭。子順，定夫先歸。</title>,<text>二竗相隨去。詩樽興欲微。暫來潭上話。獨自雨中歸。隱几靑山寂。出門黃鳥稀。衰懷轉作惡。好事苦多違。</text>
<title>別淸潭留贈伯高</title>,<text>高人潭上誦朱文。病客樓頭卧白雲。怊悵今朝騎馬去。滿山明月獨留君。</text>
<title>與李聖章 鳳煥 宿農村共賦</title>,<text>舊啣才卸又新除。公自超然卧此廬。驢馬聯翩南至後。江湖顔面北來初。惡緣漸欲疎詩律。晩業惟應在易書。何限世間榮辱事。留將簷月占盈虛。其二高朋一見百憂除。已有幽期背郭廬。溪路烟橫歸馬處。松林月出返鴉初。生涯就緖開新圃。進退關心讀古書。轉覺夜中生灝氣。星河耿耿照窻虛。</text>
<title>海山亭 丁卯</title>,<text>金剛之外大海濆。海山名亭天下聞。春意轉作千峯雪。曉風吹開萬里雲。毘盧隱約檻邊出。七星森羅波際分。便欲永謝塵寰事。浩蕩相隨白鷗羣。</text>
<title>三日浦</title>,<text>沙軟堤平擁萬松。招提何處動疎鍾。洪溟一派溶溶浦。靈岳餘支六六峯。翠袖婆娑百花影。丹書彷彿四仙蹤。蘭橈轉壁簫笳競。聲透潭心駭睡龍。</text>
<title>三陟途中</title>,<text>平朝騎馬羽溪前。去路茫茫指海天。黃鳥數聲新過雨。滄洲遠色淡生烟。鑑湖畫舫應難忘。陟府靑山更可憐。只爲一生無俗累。仙區容易得淸緣。</text>
<title>五十川舟中。次杜律韻。</title>,<text>眼於嶺東豁。詩到竹西難。解纜晴光遠。登樓晩色寒。虛空送絲管。造次有杯盤。窮海逢靈境。惟應盡意歡。</text>
<title>寧越途中</title>,<text>宿處渾成夢。依依溟岳過。春光馬上盡。山影越中多。花暖時昬睡。風來或浩歌。衰懷轉生感。泠浦咽寒波。</text>
<title>蓬萊閣。謹次竹西相公按節時板韻。</title>,<text>棲棲湖海滿冠埃。畫棟雕軒眼忽開。人世茫茫經刦火。風流歷歷見池㙜。夕陽暗動歸村笛。荷氣凉傳倚檻杯。萬事悲歌回白首。西門花樹半蒿萊。</text>
<title>叢石亭</title>,<text>楸嶺瓮遷歷巄嵷。黃昬泊舟觀石叢。四柱屹立鯨波中。六面蒼古自鴻濛。浩歌聲撼馮夷宮。鸛鶴飛盡海天空。</text>
<title>淸磵亭</title>,<text>石門忽砑翻白鷗。海波洄洑一滄洲。水城詩墨醉不收。天風送我萬景樓。翩然直欲東南浮。渺渺天際何處舟。</text>
<title>洛山寺</title>,<text>洛山湧起浮翠黛。天與梵王一法界。義相㙜高氣沆瀣。觀音窟黑波澎湃。安得擁篲掃靉靆。坐見火輪飛出快。</text>
<title>鏡浦㙜</title>,<text>湖波倒涵天光逈。樓閣飛出境中開。半空笙笛忽淸哀。童娥舞劒寒風來。鯨噴鰲擲雪山摧。江門之外何壯哉。</text>
<title>題人扇畫三日湖</title>,<text>昔乘湖裏舫。今見畫中湖。擊汰何爲者。風流似我無。</text>
<title>李宣傳 亨德 挽</title>,<text>鉅谷龍亡寂寞辰。曾孫風骨逈殊倫。楓宸有命催登陛。墨壘翻身忽被袀。沙漠宣威期早晩。河魁掩彩奈穹旻。時危萬事兼門運。說向尊翁攬涕頻。其二湛翁移卜北溪居。生事何論蕩覆餘。娟秀賴存兒伯仲。阸窮猶待理乘除。伏波故宅疎槐影。蒿里悲風送柳車。不見延吳稱達士。知公曾讀古人書。</text>
<title>過江</title>,<text>江路入黃葉。田家秋事忙。蕭蕭馬行遠。歷歷鴈飛長。曙霧通津白。寒烟沁島蒼。歸來艮山下。能有菊花觴。</text>
<title>艮村看穫</title>,<text>一病經秋始出門。浮生萬事似雲翻。前年快馬公山路。此日悲歌艮峀村。喬海獰風無戰艦。甲津陰雨有殤魂。呼來野老簷前坐。爲聽農談共負暄。</text>
<title>奉別侍郞洪公 啓禧 使日本</title>,<text>桑域迢迢萬里程。侍郞談笑海濤平。隨身一劒同吳札。滿腹羣書勝陸生。星漢撲槎天上坐。樓㙜引節畫中行。傳聞杭貨通崎島。使事要須覘國情。</text>
<title>奉別趙學士 明鼎 兼㙜赴燕</title>,<text>慘憺燕雲黑。孤光動客星。每年冬至使。何處壽皇亭。蘭署春饒夢。蘆笳夜滿聽。自應行李肅。惟帶數編經。</text>
<title>生朝會朴斐然 道郁，鄭寡悔及少年四五人。飮懽至夕。適南至日也。用老杜韻示兩翁。</title>,<text>繞坐朋樽少長班。盃行三四各懽顔。形容潦倒七旬近。天地氤氳一氣還。老子狂歌生醉後。兩翁詩思見眉間。不須去看隣梅樹。晩雪開簾紫閣山。</text>
<title>次鄭惠卿寄示韻 戊辰</title>,<text>依依少年事。憂患髩毛班。俱在七旬境。那無半日閒。雪消南陌路。春入弼雲山。撫此桑楡景。從今數往還。</text>
<title>病中有懷。呈槎川先生。</title>,<text>詩書送老白雲岑。壽爵新陞煥珥金。科甲終成何事業。槎川名徹九重深。其二兩目將盲耳欲聾。鳥啼花落閉門中。舊游多是乘軒貴。誰記終南半死翁。</text>
<title>病中賦五言詩二篇。奉獻淸沙相公閤下。</title>,<text>於休聖神作。風雲有際遇。同德臣二三。維公最眷注。謨猷日贊襄。經綸期展布。朝野劇時艱。旁午沓庶務。熱血盈腔赤。勞髮滿簪素。耿耿百憂纏。駸駸一病痼。令郞闡龍頭。高衢展驥步。未奏調鼎效。先深奉盤懼。前修晝錦榮。後人爭艶慕。已知廣陵曲。早築菟裘固。决意辭匀軸。長往理農圃。舒嘯岸角巾。凉風在池樹。歸來莫虛徐。拊此流光暮。其二賤子生側陋。粗學雕蟲技。彈鋏荷長價。吹竽濫稍食。始典槐院咨。晩攻湖郵駟。歸家髩毛短。隱几衰病以。朱門因謝跡。黃卷長沒齒。豈意將宿趼。畁余供閒仕。殘年獲飽飯。闔室免呼癸。卧聽學子誦。手挈孫兒戱。老身所蒙被。秋毫皆盛賜。感激知遇際。銘鏤肺腑裏。無物持相報。寸長在識字。釋負倘歸卧。策蹇恭候伺。庶效香山詠。揮發綠野美。</text>
<title>將作大興之遊。過宿圻營。與洪大囿 樂仁 共賦。</title>,<text>霜天騎馬大興遊。過宿營軒作話幽。衰病亦能傾數酌。壯心聊欲倚高樓。已從淸夜生新興。肯遣黃花笑白頭。踈曠似君眞我輩。南華快讀了三秋。</text>
<title>逝斯亭</title>,<text>一曲巖泉潔。先生尙有靈。天風吹短髮。獨立逝斯亭。</text>
<title>讀漢書</title>,<text>數莖霜髩不須除。糲飯藜羹一飽餘。誰與共談天下事。半窻暄晷讀殘書。</text>
<title>書㙜 己巳</title>,<text>築㙜高數尺。環以雜花叢。時遣小兒讀。離離花影中。</text>
<title>病卧有懷。呈淸風堂。</title>,<text>秋官三月鬢成霜。平地波瀾轉欲狂。試向押鷗亭下聽。滄浪一曲古心長。</text>
<title>雙柏堂洪公大疾新瘳。次韻奉賀。</title>,<text>兼旬大疾得全蘇。賀客聯翩頌祝俱。梳髮新晴收藥裹。觀書淸晝近薰爐。閒臨小沼魚同樂。倦倚孤松鶴比癯。自有諸詩成卷軸。陳家肯羡五湖圖。</text>
<title>宋碩士百順，永受 載禧 兄弟俱以名下士。抱才久屈。家事益窘乏。奉其二親堂。將大歸公安之舊莊。盖爲就食計也。賣京第。增置園田。得力耕釣採以供甘旨。又以其餘力。讀書敎子。優游卒歲。則高科顯位。豈足羡也。吾恐碩士兄弟無復意於當世。長爲江湖散人矣。</title>,<text>早與君兄弟。周旋翰墨筵。高歌東峽路。大醉北林天。萬事花經眼。孤生雪滿顚。今朝爲此別。相見在何年。</text>
<title>與寡悔登高。花事已闌珊矣。坐長松下。各飮數大白。醉後拈韻共賦。但斐然托以墜馬而不赴會。可歎。</title>,<text>一年佳節少。半日此遊同。薄酒供春事。殘花媚晩空。靑驢知石徑。白髮倚松風。欲起還頹卧。深憐墜馬翁。</text>
<title>聞蟬</title>,<text>初秋猶暑氣。何處忽淸蟬。老被三盃困。凉生一枕眠。欄邊將夕照。柳外自晴天。強起東園立。蒼然萬井烟。</text>
<title>奉別豐原相公使燕</title>,<text>不向東山卧。還從大漠馳。如何萬里役。乃在白頭時。蕭瑟荊離跡。悲凉黍稷詩。歸來釋重負。松桂問幽期。</text>
<title>農村閒居。奉寄主人。庚午</title>,<text>浮生在世貴無憂。宦業成時可卽休。瓜圃麥田三四頃。身謀雖拙得閒優。</text>
<title>感懷</title>,<text>唐宋分門各體新。北山花鳥夢中春。仙驂又載槎翁去。誰復騷壇第一人。</text>
<title>重三。與寡悔及諸少年。集花下石㙜。</title>,<text>老愛靑春伴。能詩自一羣。花開新釀得。客至善歌聞。曖曖西㙜樹。迢迢白嶽雲。小子無多酌。衰顔已帶醺。</text>
<title>翼齋風軒。與主翁同賦。</title>,<text>高軒淸暑氣。黃鳥午眠餘。吾欲親杯酌。公應厭簿書。樹陰隨坐密。花事轉頭虛。最有蓮峯色。蒼然不改初。</text>
<title>呈賀淸沙相公入耆社 辛未</title>,<text>稀甲籌盈乞退時。主恩新許入耆司。重光日月元孫慶。萬壽岡陵聖母儀。黃閣酒濃香柏葉。白山春動老梅枝。書籤藥裹蕭然在。眞樂還從暮境知。</text>
<title>朴萬頃 道郁 挽</title>,<text>西塞經年別。東郊一木歸。去時詩尙在。佳節約全非。曉月空相照。春花已盡飛。蕭條南郭下。獨掩雨中扉。</text>
<title>至月十一日。卽余生朝也。諸少年爲設盃盤。終日酣懽。淸風堂洪公與其從弟翼齋公。又助辦酒肴。乘月共臨。極懽而罷。謹賦長律以謝。</title>,<text>紗籠前導二公來。紫閣天高積雪開。落月斜侵窓外柏。一陽初動臘前梅。那知陋巷停車轍。能使貧家有酒盃。端爲賤夫餘日短。絃歌詩律迭相催。</text>
<title>奉次玉所翁權公 燮 韻 壬申</title>,<text>莫喚公爲八耋人。寒松癯鶴是前身。翻驚紫極榮恩誥。遠及黃江寂寞濱。丘壑幽情猶偃蹇。烟霞傲骨自嶙峋。何由往啓靑銅鎖。學得玄門不死神。</text>
<title>兒子以五月初二日改娶。初四日迎婦。用新代舊。愴欣交幷。且家事窶甚。無力辦具。聊用一律以志之。癸酉</title>,<text>寒妻忍淚強歡容。老病吾今萬事慵。貧似吳家牽犬賣。養須龐氏得魚供。郞裝不妨陳衣着。賓饋猶堪祿米舂。餘外紛紛何足問。浮來大白更澆胸。</text>
<title>季秋雨中。悄坐無聊。鄭令寡悔携一壺至。甚可喜也。遂對菊斟數杯。亦自蕭然有趣。得花字共賦。</title>,<text>樂閒翁到守玄窩。節過重陽菊始花。濃綠携來一壺在。寒香着得數枝斜。蕭蕭風送呼霜鴈。稍稍林棲帶暝鴉。佳句已圓須盡醉。隣家新釀更堪賖。樂閒。鄭令號。</text>
<title>病中感興。錄上淸風堂。甲戌</title>,<text>橋北橋南幾往還。詩樽跌宕二公間。當時舘客吾猶在。風雨孤吟紫閣山。</text>
<title>次洪上舍汝弘 濟夏 寄示韻 乙亥</title>,<text>世故驅人會合難。秋來方對舊容顔。此生未卜他生事。餘日能成幾日懽。愁處漫拋閒卷帙。病中多負好溪山。且須庭院生凉月。一篴淸歌坐夜闌。</text>
<title>余多病早衰而年至七十六。室人亦少余三歲而能夫婦偕老。復逢丙子行醮之月。用俗例設回昬宴。此固人家稀貴事也。豈平日所自期者。禮成。遂賦長律。示座上諸君子。丙子</title>,<text>壺觴不用作靑春。餠果今朝滿眼陳。華髮擁簪吾匪昔。赤絲交巹禮如新。依俙六十年前事。多少辛壬刦後人。老馬爲駒存古語。可能將假卽成眞。</text>
<title>鄭同樞 行謹 挽 丁丑</title>,<text>牙絃一斷我心悲。孰爲爲之孰聽之。叢菊花邊人已去。守玄窩裏涕空垂。兒孫訓切忠勤字。卷軸名傳爛熳詩。悼慽秊來衰病甚。重泉留待再逢期。</text>
