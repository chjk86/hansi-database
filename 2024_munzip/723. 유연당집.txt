<title>悠然堂自題。寄李漢陰。德馨○二首</title>,<text>拙夫新卜築。自喜近溪灣。軒豁要迎月。籬踈爲見山。靑雲那夢到。白𪆽共身閒。門外留車轍。蒼苔破舊斑。老鶴冲天畔。雙龜飮碧灣。引渠皆美水。負郭亦佳山。自適方爲樂。無營却是閒。一堂成午睡。不怕鬢絲斑。</text>
<title>大枝齋舍壁上題</title>,<text>落日深山獨倚樓。天涯心事正悠悠。臨行不覺重回首。霜露邱原又一秋。</text>
<title>仙遊庵</title>,<text>仙舃何年住此山。至今遺躅想雲壇。春歸花落渾無賴。千丈巖高井水寒。</text>
<title>留衣庵</title>,<text>洛水花山眼底明。昔人衣鉢此留名。祗今巖上蒼髯老。月掛踈枝丈室淸。附次韻 西厓先生依舊山前夕照明。留衣人去只留名。想應宴坐觀空日。贏得飛花滿太淸。</text>
<title>悠然堂。次榮川倅李 澣 詠梅。</title>,<text>物外淸標庭上壇。不隨炎冷盛還殘。詩人莫浪分高下。骨格須從雪裏看。</text>
<title>寄金勿巖道盛隆</title>,<text>受氣從來病太柔。每於剛上着工夫。變化可能容易做。如今十載尙依初。</text>
<title>惠山城 在昌原孤雲所生之地</title>,<text>石堞層層枕海頭。荻花楓業滿長洲。孤雲無迹秋天遠。片月滄溟萬古愁。</text>
<title>鼎津用前韻 在宜寧。鄭湖陰別庄在近地。</title>,<text>洛水溶溶大野頭。翠巖高起白沙洲。風流第宅今安在。多少行人不盡愁。</text>
<title>寄洛中諸友</title>,<text>歲暮終南雪意寒。幾回相憶路漫漫。龜巖溪水魚無數。歸及春風好把竿。</text>
<title>別審仲</title>,<text>秋月西湖醉扣舷。滿襟淸興夢依然。今宵轉覺離懷惡。照壁靑燈冷不眠。</text>
<title>癸巳賊退後</title>,<text>宵寐乍驚難着夢。晝眠方極不成吟。喜聞京闕妖氛息。日月分明漢水陰。</text>
<title>送金栢巖 玏 赴召亞銓 甲午</title>,<text>海天經夏陣雲高。一路遺墟已沒蒿。恢復必須求善策。爲言修德勝干旄。</text>
<title>在長命次贈張山甫</title>,<text>客牕寒夜悄無歡。片夢時時到故山。風雨滿天身又病。不堪分手向西關。</text>
<title>聞慶道中。次贈張山甫。</title>,<text>湖嶺東西路欲分。短鞭遙指亂山雲。荒城落日行人絶。雪壑溪聲處處聞。</text>
<title>次別韓方伯益之 浚謙</title>,<text>芙蓉臺下綠楊途。送子因傾白玉壺。可惜梅花飄落盡。夜來風雨滿江湖。</text>
<title>菊潭贈鄭愚伏 經世</title>,<text>天濶沙明霽色新。一江風月瀅無塵。相逢不識休官去。爭道橋頭覓句人。附次韻 愚伏世事無窮與日新。吾身元是一微塵。憑君莫道休官勇。十載浮名誤了人。</text>
<title>題金栢巖東浦書堂十六景 庚子</title>,<text>一派溶溶水。源從太白來。橫分平野去。長繞亂峰迴。却愛新粧澹。誰敎凈練開。芙蓉襍裳客。便欲取衣裁。平江鋪練月映溪亭澹。風含水面淸。動聽環佩合。平看玖瑤明。不敎工雕琢。誰論價重輕。時從鷗𪆽至。容與濯吾纓。小澗涵玉梅落孤山後。胎仙伴主翁。高飛非報客。淸格似馴籠。唳月澄湖夜。盤雲碧峀風。豈云忘飮啄。不與野禽同。孤山別鶴初因虜弦散。何處暫棲遅。渚雨猶堪駭。蘆風揔入疑。影淸霜落後。聲急月明時。到底秋菰足。高飛孰網施。寒沙驚鴈峰接陶山聳。月從東海生。光因暝色至。影入遠郊明。村樹分烟散。溪流徹底淸。夜吟誰與和。天外鶴孤鳴。文峯湧月無心雲一片。山色共崢嶸。入夏奇峰秀。當晴素練橫。依俙妙畵格。怡悅閒人情。時至成霖雨。不徒洗甲兵。烽峀飛雲斷岸高千丈。蒼髯老百年。淸風自凜若。暮雪更騷然。易起昏昏醉。難成夜夜眠。浪吟窮勝賞。不必灞橋邊。松崖密雪嫰葉因風捲。長枝得雨搖。霏微春暮月。蕭灑夜初朝。落絮飄猶遠。流鶯語更驕。過川人不識。携杖獨逍遙。柳堤踈雨昨夜芳洲雨。和烟嫰草長。任牛忘遠近。弄笛欠宮商。野晩聲聲緩。風吹曲曲忙。憐渠存至樂。不入是非場。渡頭牧笛川渠長混混。禾稼自芊芊。汗土忘勞只。歌鉏且勉旃。祗緣傷督賦。多是祝豊年。誰採民謠者。須將奏御前。浦口耘歌山外行程遠。郊頭照夕陽。人從斷橋逈。影落碧波長。贏得江湖興。寧知道路忙。何如紫陌上。終日走遑遑。斷橋人影雲鎖千尋寺。風傳十里鍾。月墮江曉色。木落岳秋容。過夜驚魂夢。令人起懶慵。遙知禪入定。趺坐對蒼松。古寺鍾聲我愛濂溪說。甞穪君子花。淤泥處不染。通直凈無瑕。雨歇初香動。風吹老葉斜。澹然池上坐。待看月光加。臨池賞蓮千載濠梁趣。誰能更得之。人忘垂釣餌。魚樂戱漣漪。雲影徘徊處。柳陰溶漾時。石頭淸坐久。鷗𪆽慣相隨。坐石觀魚何處幽懷暢。南臺遠眺時。山鬟橫縹緲。江帶去逶遅。廣野長烟盡。踈林倦鳥飛。北辰遙入望。中夜却忘歸。南臺遠眺何處成佳趣。晩登西岸時。湖光淸更好。沙色白尤奇。除鶴無嘉客。非梅孰舊知。須臾明月上。莫是玉京移。西岸晩步</text>
<title>題僧軸</title>,<text>退翁詩在古庵中。埋沒年來字半空。㱕語山中諸社老。亟收塵翳護紗籠。</text>
<title>秋山聞杜鵑</title>,<text>春山聞汝已沾衣。何事秋林又亂飛。莫近愁人牕外哭。往須啼勸海夷歸。</text>
<title>雨後睡覺</title>,<text>雨餘殘霧捲前峰。澗樹丹楓澹澹容。山客不知人世事。覺來兒報粥新濃。</text>
<title>次權達夫 濬 韻</title>,<text>脩竹千竿擁一家。過秋庭菊亦芳華。歸來永夜山齋靜。入耳依然數曲歌。</text>
<title>送仲憲</title>,<text>未見皇靈暢。徒聞海賊驕。陣雲高入夏。簷雨苦連宵。夢繞花山遠。愁纏漢水遙。此時君又去。書榻更寥寥。</text>
<title>贈仲憲</title>,<text>久別纔相見。依依夢裏如。吾衰歡意减。君病淚痕餘。天地來秋色。關河走羽書。皇威應服遠。從此可安居。</text>
<title>送安典籍 彦優</title>,<text>涕流常慕賈長沙。時事關心感慨多。歸去海山須着力。帝軒當動指南車。</text>
<title>春暮</title>,<text>天邊夕照映紅霞。鳥自飛迴柳自斜。春去何山愁不盡。任敎風雨落殘花。</text>
<title>悠然堂</title>,<text>倦鳥閒雲暮暮情。知音千載有淵明。一從會得悠然趣。藐視人間五馬榮。</text>
<title>甲午夏。聞孽弟 祥賢 訃。四首○壬癸間亂瘼方極。祥賢就食於外舅尼山任所。因病死。</title>,<text>夭死眞堪惜。他鄕更可哀。那知糊口計。反作喪身媒。風雨迷桑梓。儀刑棄草萊。何時通道路。收得旅旌迴。旅櫬今何許。人言可信疑。還眞知幾日。收骨更伊誰。欲問雲天暗。思㱕月色悲。孤魂招不得。獨立淚雙垂。隴宿三年草。庭枯二載荊。棄捐年少弟。傷痛病餘兄。汝死應無救。吾喪孰盡情。獨垂雙鬢淚。和雨到天明。別離千里外。思想半年餘。日望恢前業。猶來返舊居。汝亡長已矣。兒在復何如。池草年年綠。悲懷不可除。</text>
<title>次御使韻。送別安東伯。三首</title>,<text>生平只許寸心知。君子之交淡若水。秋風正値別離時。何處更得平安字。豈緣身遠有遐心。士固當爲知己死。惜別有鐵可剗對馬峰。有石可塡渤海水。目中不見用力人。耳邊豈堪聞和字。爲義爲利世不分。死國死和爲等死。傷時雨餘輕風捲靑山。薄暮孤舟橫洛水。不以漁樵晦踪跡。悔向塵埃累名字。何夕何日洗妖氛。此友此樓同生死。寫當日映湖之景。且自道。</text>
<title>過文節公金 淡 古宅有感</title>,<text>老木頹垣古苑空。病蟬衰草夕陽中。塵生東閣風流遠。誰識高名滿大東。</text>
<title>次金守愚 允明 長歌韻</title>,<text>不盡寒宵不盡歌。君歌歌罷我歌歌。賈生慟哭徒爲爾。只爲樽前歌此歌。</text>
<title>輓詞[參判辛慶晉]</title>,<text>齠齔聯肩若弟兄。君生於丑我寅生。逐蜻玄武門前過。騎竹華陽洞裏行。久別猶存舊日面。相逢錯喚少時名。白頭今夕承君訃。知向何人說此情。才大初非百里龎。似君宜着廟廊中。可憐拋却經綸手。餘事治名徹聖聦。逢君每痛止而亡。不道今還哭爾喪。童穉情親誰復在。白頭吾獨淚成漿。未到星州一笑先。同君擬訪舊倻仙。從今不理尋山屐。花落紅流只愴然。</text>
<title>附諸賢贈遺</title>,<text>送金希之之官 蒼石李埈神仙中人金察訪。佩符去作山陰長。山陰山水海東奇。今古英䧺幾來往。我昔秋風泛綵船。佳人解唱臨江仙。中流轟飮夜欲央。銀燈照澈蛟龍淵。舊事如今一夢耳。陳迹悠悠漾沙水。樓題曾出曺太虛。彷彿希文岳陽記。瓊瑤忽罹兵火厄。鏡水稽山共悽惻。君歸倘復揭楣間。岳面波心浮喜色。吾衰那得少年遊。一官迢遞淹丹邱。吳洲不隔一片月。千里相望空白頭。病中奉別山陰兄主之任 淸陰金尙憲山陰物色擅南堧。從古遨頭屬地仙。兵火十年燒不盡。只應風景故依然。朱幡皁盖遍東區。腰下紛紛佩左符。咫尺西江不能决。枯魚應待老兄蘇。登盤縣竹勝吳筍。八饌江魚色奪銀。自笑書生空說食。誰令美味入吾唇。曾聞竹筍銀魚。本縣風味。故末篇戱及之。別山陰太守之任 息庵黃暹揖送山陰宰。歧頭柳色靑。君歸逢道士。爲請換鵝經。次悠然堂韻 漢陰李德馨馹騎穿松巷。柴門傍雪灣。開筵春滿座。出戶月銜山。別後頻相問。書來獨羡閒。東風蠻瘴裡。一望鬢成斑。又 栢巖金玏巷接城南路。溪通郭外灣。幽憂非遁世。佳興在看山。月色天晴好。雲情日暮閒。從今詩眼大。醉墨不嫌斑。又 安村裴應褧一帶龜川畔。高堂枕小灣。靑衫辭北闕。白首對南山。事業三冬足。生涯十畒閒。門前稀俗迹。石髮自成斑。又 竹牖吳澐秋雨前宵急。新流漲遠灣。淸尊開落日。翠黛忽遙山。政値干弋滿。空嗟書釰閑。休辭亂離醉。醒後鬢催斑。又 體素子李春英小築隣靑嶂。層臺俯碧灣。烟塵昏海曲。風月自溪山。旅舘三更酌。浮生一日閒。徒懷憂世志。蕭颯鬢毛斑。閒居無事晝扃扉。三逕寥寥客到稀。鶴峀瑞雲朝冉冉。龜臺靈雨晩霏霏。陰晴變態供詩料。憂樂忘情坐釣磯。全勝世間名利子。素衣緇盡不知歸。悠然堂題詠 並小序○唐將黃敬欽不佞以司馬。役東征島夷。卹朝鮮之難。久客王京。朝鮮郞金君大賢以其居之堂及軒並里中林泉巖石之美者。請詠于不佞。時方克淸大憝。戎隙少暇。聊援筆應之。漫興之作五首。近軆二首。七言絶句十首。獨抱悠然趣。南山日在門。會心成玩世。得意已忘言。幽逕松關靜。寒花菊圃蕃。塵襟能拂拭。栗里倘斯存。嘯傲軒舒嘯東軒下。殊爲傲世情。浮雲看變態。芻狗本無生。種秫供村釀。裁詩匪宿營。蘇門千載後。海國尙尋盟。悠然堂十景[黃敬欽]霈然靈雨足菑畬。綠遍郊原物色舒。自是化工端化育。疇論惠澤更隨車。南郊時雨城西灌木欝蒼蒼。倦翼歸飛晩更忙。應有鵷雛中托蹟。萬年枝上自相將。城西㱕鳥翩翩仙馭欲凌霄。盡日嵐光積翠遙。佳氣渾侖紛秀色。時聞子晉夜吹簫。鶴駕晴嵐鵠立奇峰聳翠微。通明侍直亦依俙。火雲觸石看膚合。曾似排空一振衣。鵠峯夏雲漁磯中砙介淸流。誰把絲綸向此投。聞道客星占太史。淸風千古在羊裘。溪心垂釣諸天花雨散空臺。不爲春風故次開。玄圃芳菲看纈錦。靈葩異卉緫瓊瑰。至天看花海天飛雪晩翛翛。竹嶺葱籠積素遙。爲問灞橋驢背穩。敲詩歸去踏瓊瑤。竹嶺暮雪峴山相望倚屛藩。夜色涵虗帶月魂。可是影流看倒景。一池淸浸澈天根。藩峴見月霜林葉葉見秋容。錯綜丹黃晩更濃。應是德山施步障。何論金谷錦重重。德山秋色長松夾道立虬龍。霜骨風髯老更䧺。獨守歲寒堅晩操。不隨桃花競春容。松程晩翠不佞將斑師凱旋。金君復請易牋書以爲傳。偶于笈中得吳楮數幅。書以遺之。時萬曆己亥中春上巳之日。東征上騎督尉西吳宜養虛道人黃敬欽拜稿。</text>
