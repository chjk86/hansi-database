<title>閑居雜詠 五首</title>,<text>林居何所有。好鳥鳴樹間。對此却忘機。身閑心亦閑。時有上人至。來自白雲山。閑居養踈慵。不受禮法拘。詩書久已拋。肯爲名利圖。卽此可卒歲。居然忘有無。懶夫任所便。甘眠久已慣。婢子告朝餐。謂言日已晏。借問塵世間。誰有似我慢。求利必於市。求名必於朝。非市亦非朝。不知何所要。所要諒有在。堪將問漁樵。盡日坐茅簷。寂寂無車馬。聊喜得逍遙。塵念無所惹。唯有一釣竿。時向前溪把。</text>
<title>有懷申用晦 炅，季良 最。錄示季良。三首</title>,<text>我友在上游。邇來阻徽音。思之不可見。時序還侵尋。唯以道爲期。百年同此心。此心諒何似。看取滄江深。故人別我去。幽期在巖棲。一去淮水東。一去湖水西。東望復西望。高蹤杳難躋。唯應服至敎。眷眷期不迷。淮水悠悠來。奔流到湖中。一江間其間。二水連西東。時季良在淮上。用晦在湖中。公在江上。正淮湖之間故云。 二與一爲三。派分源卽同。將期泝其源。洙泗有遺風。</text>
<title>贈金一正 佐明○五首</title>,<text>病客斷交游。獨坐味靜閑。豈意枉高駕。談笑開容顔。君子非俗流。俗流無往還。病夫甘晝睡。扣門仍睡起。稚童來報曰。有客顔甚美。未接心先喜。卽驗夫子至。夫子美丈夫。良玉瑩無瑕。淸芬苟一挹。自然思無邪。所感在至操。不是慕榮華。世分雖云重。志合乃爲貴。惟應托金蘭。不須分涇渭。感荷君子德。令人增義氣。朋友貴有信。不信非朋友。擧世尙利交。古道今安有。於焉蒙繾綣。庶幾存彌久。</text>
<title>李心甫 萬雄 將赴任平康。送紙索詩。</title>,<text>故人出宰平康縣。要我一言以相贈。我欲贈之昧所贈。且言蔀屋皆懸罄。政平民康在邑宰。邑號古來誰相稱。爲輟從班良有以。異日徵黃行可證。讀書應多簿牒暇。遣興况有山水勝。知君此去愜素心。暫別何須歎蹭蹬。我今汩沒塵埃裡。地部劇務窮朝暝。思將忠孝報君親。有志莫售言莫聽。豈若平康新太守。秋風五馬歸山逕。欲隨君行不可得。却攄深情寄比興。願君好去莅平康。臨政莫忘樽前警。</text>
<title>寒碧堂。次板上韻。</title>,<text>百代興王地。山河抱大州。舊聞江閣勝。今見洞天幽。曲檻雲陰夕。虗舟水氣秋。猶嫌未奇絶。更上一層樓。</text>
<title>謁伊山書院</title>,<text>溪流環九曲。怳入武夷灘。卓爾儒風遠。巍然廟貌寬。山光隨處勝。物理靜中觀。更有傳心印。千秋水月寒。</text>
<title>題醒菴</title>,<text>斗屋臨滄海。偏宜醒者居。門無車馬迹。案有聖賢書。瀟洒塵緣絶。優游世味踈。病夫今尙醉。何日賦歸歟。</text>
<title>贈樂山 三首</title>,<text>一室常虗白。偏宜靜者居。梅香簾外薄。竹影雪中踈。盡日無車馬。終年有卷書。誰人同意味。題此寄茅廬。一氣布元化。循環定四時。陽生春欲動。臘逼歲將移。苦憶人如玉。還嗟鬂若絲。茅齋倘可枉。須願趁幽期。閑居無所有。時物未全貧。閃戶雲陰夕。當堦竹色春。月從前夜白。梅到此時新。良覿須吾子。門前候馬塵。</text>
<title>次韻答宋叔保 時喆</title>,<text>人性本無二。如何有下愚。苟能充至善。便可作眞儒。坐羡詞章富。深慙識見孤。立心羞自棄。敢擬聖賢徒。</text>
<title>再用前韻。示申季良。二首</title>,<text>久絶牛羊牧。能存雨露萌。心專便是敬。靜極自生明。義理雖無限。工夫却有程。切磨期勿替。肝膽爲君傾。奧旨非難討。微辭儘易推。肯將名作計。唯以道爲期。伯子從容處。元公洒落時。心傳不盡妙。浮世有誰知。附次韻 東淮自註云。見寄豚兒詩。聊命拙博笑。東淮。卽東陽都尉申公翊聖號也。 [東淮]已過窮陰節。微陽亦復萌。盆梅靑欲放。垞雪翳還明。野性難諧俗。山車易返程。幸逢名下士。不覺寸心傾。好學如君少。前頭事可推。詩書好田地。賢聖遠程期。老矣扶衰疾。蕭然過歲時。茅簷負暄味。不遣世人知。東淮</text>
<title>呈東淮謝見寄</title>,<text>節序三冬半。貞元一氣周。忽牽淮上興。催返雪中輈。綠野堂偏靜。香山社更幽。春來携几杖。準擬日陪遊。</text>
<title>送別金一正，申季良。四首</title>,<text>客興滿滄洲。蕭蕭楓葉秋。朝隨沙岸去。暮向峽村投。脉脉尊前語。悠悠物外遊。時危偏惜別。獨立望征輈。征馬去何之。聯鑣行色遅。村烟向夕起。石路傍江危。雲樹三秋別。溪山幾首詩。歸期須及早。莫負菊花時。宿計在淸風。玆行興不窮。江湖連袂外。烟月對床中。地僻松花老。秋深楓樹紅。歸心將別恨。飛繞水雲東。卜居仍勝地。風景擅東南。水勢滙爲澤。山光翠作嵐。興來同擧酒。佳處共停驂。倘過龍潭下。休嫌訪草菴。</text>
<title>自歎</title>,<text>冉冉歲方晏。悠悠歎二毛。才踈將底用。志大竟徒勞。俗眼看皆肉。人心笑是刀。惟應返初服。江海寄遊遨。</text>
<title>次從軍行十韻</title>,<text>薊北胡塵起。將軍爲出師。龍庭行萬里。虎旅擁千麾。許國元初志。平戎是素期。黃雲迷塞外。白草暗邊陲。躍馬爭摧勁。揮刀幾脫危。勒銘追衛霍。報捷判雄雌。聖主封勳日。微臣奏凱時。歸來喧鼓角。道路蔽㫌旗。班瑞均荒服。輸琛自遠夷。普天無一事。共獻太平辭。</text>
<title>奉謝東淮見寄</title>,<text>元來賢聖亦吾曹。不是難行分外高。魯鈍未窺三省地。提撕猥荷一言褒。從師縱昧摳衣禮。學道寧辭立雪勞。小子敢當名下士。始終唯願此心操。</text>
<title>次季良韻</title>,<text>東風吹雨灑春城。時物欣欣乍向榮。氷欲解時泉始達。雪方融處草將萌。十年志學還知止。萬事忘機不管爭。擬待暮春和暖節。與君同賞百花明。</text>
<title>答宋叔保 二首</title>,<text>洛城飛雪曉霏霏。病㥘寒威未啓扉。湖外十年歸計阻。匣中三尺壯心違。憂時有志經邦國。守道無心營食衣。休把鷗盟容易說。病夫思息漢陰機。任敎風雪作陰霏。坐閱羲經晝掩扉。陽長自能觀物理。道消誰復識憂違。一瓢且可甘藜藿。五色何由補衮衣。欲辨靜中眞樂地。却嫌開口洩天機。</text>
<title>登樓有感</title>,<text>高閣岧嶤接素旻。偶然登眺屬芳辰。夭桃隱暎香街路。弱柳斜連禁苑春。節物不隨時事變。愁懷強與酒杯親。憑欄最是難堪處。北望行宮隔塞塵。</text>
<title>次瀋陽從臣韻 二首</title>,<text>流落江湖作散人。漁樵爲侶寂寥濱。不知後樂何時見。但覺先憂與日新。塵暗塞天垂卄載。草靑鄕國已三春。胸中破虜回轅計。徒使微臣涕滿巾。江湖散地一閑人。垂釣還同釣渭濱。濟世敢稱胸甲富。憂時贏得鬢絲新。赤旗未樹遼陽郭。綠草頻傷漢水春。最是小臣多少恨。幾回西望幾沾巾。</text>
<title>亂後卜居水上感懷</title>,<text>憶昔經過十載餘。此行聊爲卜幽居。粧巒花蘂臨潭綻。舞水楊條傍岸舒。諸葛本期扶漢室。淵明却復返田廬。江山處處堪乘興。去魯深衷正未攄。</text>
<title>次李濟卿 弘相 諸益唱和之韻 二首</title>,<text>一春將盡不曾歡。未覺光陰已向闌。日暖庭梅餘嫰色。雨晴窓竹送微寒。工夫早驗從書得。意氣還應撫劒看。借問東村諸勝友。明宵江月爲誰團。客心潦倒苦無歡。忽憶江樓景未闌。細草含烟濃且碧。幽禽啼曉響猶寒。靑春半向愁中老。白髮新從鏡裡看。勝事不常時易去。佳期莫負百花團。</text>
<title>德淵觀打魚。次友人韻。</title>,<text>偶乘春興出江郊。扣枻中流意自豪。水鳥飛飛迷渚島。漁村隱隱露林梢。樽盈綠酒傳杯數。盤貯銀鱗下箸勞。却悔久爲城市客。明朝準擬此團茅。</text>
<title>霽月樓</title>,<text>高閣憑虗露曲欄。四時佳興擅長安。雲晴南岳朝光凈。月上東山夜色寒。萬井風烟軒外落。百年天地眼中寬。看來景物還無盡。欲就新詩下語難。</text>
<title>望海菴</title>,<text>滚滚江河入海流。海門秋色倚山樓。平臨大陸地形盡。高出半空雲氣浮。僧趁磬聲歸古寺。鴈含蘆葉下長洲。桑田變改須臾裡。宇宙茫茫無限愁。</text>
<title>白軒相公聞實錄告訖。賜宴政府。投詩左揆相公。兼屬與宴諸公。俾皆和之。以爲揄揚之一盛事。太學士於洗草宴座上。出示和章。申以續和之意。余旣叨末席。不敢以蕪拙辭。敬次如左。</title>,<text>恭惟仁祖德如天。品物咸亨廿七年。措世宏休光古簡。明倫赫業煥新編。華筵却就中書敞。法醞仍從內府宣。湛樂此時還涕淚。喬山松栢望蒼然。右政府宴聖上垂衣闢舜天。宗工秉筆紀堯年。草從水洗遵遺事。史入山藏續舊編。德雨沾濡寧避濕。恩波浹洽屢蒙宣。臨筵便覺悲歡並。一曲雲和意惘然。右洗草宴一代詞臣集木天。纂修摸寫費多年。曾傳虞史歸金樻。今見文謨秘玉編。再醉宮壺三酒具。重聞仙樂八音宣。瞻依日月知何補。爝火微光愧眇然。太陽黃道昔中天。率土哀纏己丑年。沒世不能忘盛德。至今那忍纂遺編。芸臺初輟春秋筆。桂醞重沾雨露宣。舊渥新恩涵沐地。涓埃欲報更茫然。右捴述兩宴</text>
<title>前後賜宴。敢有效嚬之作。而感慨之極。不覺至於累篇。抄錄四首外。復錄其餘于左。以備私閱。</title>,<text>巍煥神功配上天。休明煕運啓千年。南薰遽輟彈琴響。東觀飜成紀史編。日照彤闈冠盖下。筵開黃閣渥恩宣。揄揚盛事吾何敢。欲和新詞只靦然。右政府宴鼎湖龍馭上賓天。鳳曆重新恰四年。幸際嗣王能繼志。欣瞻太史已成編。臨流洗草羣賢集。卽席稱觴衆樂宣。盛事端宜輸繪事。莫敎玆會付徒然。右洗草宴蒼梧暮色入秋天。玉殿垂旒已昔年。遺澤剩敎氓隷頌。嘉猷永託史臣編。效微謄錄慙三長。宴極儀文感再宣。濟濟衣冠餘六十。恩壺同醉樂陶然。治揭人倫道法天。臣民咸祝萬斯年。豈期天上乘雲駕。但見人間纂竹編。百世徽芳將永播。一時恩典荷同宣。懸知燕翼無終極。聖化方今亦煥然。右捴述兩宴正倫功業順人天。日月重明癸亥年。血泣蒼梧纔畢制。墨濡彤管已完編。御樽香動醇醪滿。相府晴開德澤宣。何幸小臣叨盛會。濫隨簪笏共歡然。右政府宴先王大德則惟天。鞏固鴻基永歷年。一賜宴因完信史。重開筵爲洗陳編。威儀肅穆尊卑別。禮數便蕃內外宣。法曲聞來偏有感。寸心那得不悽然。右洗草宴帝鄕瞻望杳蒼天。時月侵尋閱幾年。雲斷漢陵空石獸。文垂虞典炳瑤編。微勞豈合蒙恩錫。盛宴重開拜命宣。紹述聖心因可見。先王法度自昭然。憶昔河淸龍御天。朝紳共際太平年。嘉休自合銘金石。丕績終敎著簡編。內醞味醇兼折俎。中官禮罷替承宣。始知勝事無今日。莫道玆遊古亦然。右捴述兩宴台司近接紫微天。法宴今當癸巳年。三饋濫承甘露飮。一辭寧贊汗靑編。追思聖德齊虞舜。緬憶治功陋漢宣。最是臨筵堪下淚。九疑山色捴依然。右政府宴洗草宴開小洞天。先朝寶錄訖今年。名山本在東南會。秘府新看五十編。儉德千秋同夏禹。弘䂓萬古邁周宣。微臣別有吾王獻。精一相傳無間然。右洗草宴日月曾依尺五天。秪今常憶中興年。玉音永閟絲綸命。石室空藏竹帛編。德合聖人追舜禹。功光列祖繼明宣。當筵感涕緣何事。舊烈遺風尙宛然。法筵齊拱五雲天。國史初完屬此年。聖主恩榮傾紫醞。先王功德入靑編。哀絃變轉羣臣泣。直筆輝煌萬代宣。式燕豈徒循古事。卽看新化繼巍然。右捴述兩宴</text>
<title>又用前韻。備述我私。以盡感愴之懷。終篇所云御藥一欵。先臣守制時。余垂死之病。上達天聽。至蒙遣醫審症。賜以湯丸之劑。起死回生。以有今日。莫非先王聖恩。言念及此。不覺涕下也。</title>,<text>反正曾瞻揭日天。先臣釋褐際元年。存亡休戚垂三紀。事業勳勞載一編。自有精靈陪陟降。定知幽顯洞昭宣。喬山風樹終身痛。雪涕筵前倍愴然。鴈塔題名拜九天。榮沾賜酒記當年。空餘鼎水遺弓慟。未獻西山衍義編。御藥敢忘曾再活。宮壺猥被此重宣。舊恩莫報紆新渥。感淚交頤政黯然。</text>
<title>又次前韻。足成二篇。</title>,<text>九重恩澤降于天。把酒當筵又一年。早識訏謨歸密勿。誰將紀傳屬摩編。神功已入金緗煥。聖旨新從玉札宣。繾綣宸衷應有以。不妨終日醉醺然。運屬河淸聖繼天。龍飛二十七回年。深仁久已歸輿頌。懿烈何須待寶編。感舊忍將靑簡紀。至今猶憶紫泥宣。攀髥不盡當時淚。更向華筵一泫然。</text>
<title>送洪大而 命夏 赴燕京 二首</title>,<text>明公雅望聳朝端。早識孤松挺歲寒。直以敢言忘寵辱。肯愁長路涉艱難。金繒謾自輸燕府。文物何由覩漢官。惆悵丈夫無限意。贈行唯有勸加餐。明時際遇似公稀。抗直居然辨是非。聖簡只緣專對重。賢勞偏覺一身微。天寒浿水氷初合。地接遼陽雪正飛。屈指歸期應隔歲。不堪離思轉依依。</text>
<title>西湖漫興</title>,<text>人間萬事揔悠悠。獨向淸江理釣舟。霽月光風眞自得。鳶飛魚躍儘同流。倦來岸幘靑山夕。興到携筇赤葉秋。雲物四時供氣像。從知吾道在滄洲。</text>
<title>斑竹 月課作</title>,<text>蒼梧愁色白雲間。帝子南奔幾日還。遺恨不隨湘水去。淚痕猶着竹枝斑。千秋勁節凌霜雪。半夜寒聲響玦環。啼罷鷓鴣人不見。數峯江上露烟鬟。</text>
<title>次何大復秋興八首</title>,<text>客裡逢秋思轉哀。故園西望幾時廻。孤城處處調砧急。暮雨蕭蕭送鴈來。游宦可憐身已倦。流年自與鬂俱催。佳辰寂寞無人問。懷抱何由得好開。紫綬銅章暎暮年。登臨物色又秋天。憂民白髮南州得。戀主丹心北闕懸。未信癡兒了公事。還慙詞客管風烟。求蒭與牧區區意。此日憑誰奏日邊。刺史爲官亦足榮。此身何恨遠朝廷。靑山綠水二千石。明月淸風幾處亭。未有詩名干氣象。何妨簿領任沉冥。中宵獨上危樓倚。北望辰居拱列星。官齋病色日蕭騷。鬢似秋霜草似袍。不管籬花工解笑。耽看鼎藥細吹濤。南來只愛龜城勝。西望還嫌鳥嶺高。五斗折腰隨職分。經年撫字謾心勞。地勢元從太白來。江流不盡楚天開。樓臺縹緲高仍近。日月推遷去又廻。文物百年涵聖化。湖山千里忝踈才。古人詞賦終無用。蕭瑟偏生宋玉哀。每歎風塵歲月過。一丘生計占雲蘿。那知老境猶朱墨。閑却漁磯舊綠簑。𡽹邑殘氓收粟少。鄕關歸夢入秋多。朝來坐拄公堂笏。山自蒼蒼水自波。林間雜卉謝芬芳。階下寒花獨傲霜。把酒可堪懷故里。逢辰無意作重陽。風生水國寒侵戶。露洗秋空月滿堂。迢遆長安不可望。夢魂飛度嶺雲長。剛州舊域幾時封。獨上高樓思不窮。山鎭東南瞻駕鶴。地分湖嶺斷歸鴻。蕭條物色孤吟裡。潦倒覊愁濁酒中。伯玉知非還此歲。病懷寥閴對秋風。</text>
<title>孝宗大王挽詞四十韻</title>,<text>海東休運屬亨屯。聖主垂衣御紫宸。夾馬異祥膺震夙。神龜靈兆協天人。後星轉作前星曜。儲位俄升寶位新。威德剩敎夷夏服。聦明自是帝王眞。緝煕典學功逾密。精一傳心道益純。赫赫宗祊終有慶。堂堂英略古無鄰。敎行南國身基化。壽獻東朝色養親。唐枕已聞敦友愛。庳封重見篤天倫。烝甞原廟精誠至。掃洒園陵展謁頻。魯泮彬彬興胄子。虞廷濟濟致同寅。講磨經幄親文士。節制師垣仗武臣。桑土未陰嚴備禦。蒭蕘必擇廣咨詢。禮優楚醴來申白。志勵燕臺赴毅辛。子惠政先哀寡獨。憂虞念軫恤窮貧。賙飢每命蠲常貢。昭儉仍令却遠珍。酒誡不惟懲妹土。田功庶亦軼岐豳。立經擬使綱維整。設法要須賦稅均。禱雨感天天爲應。移風易俗俗還淳。羣生鼓舞涵洪造。庶品陶甄囿大白。文物聿追周制度。關防佇靜漢烟塵。常期鳳曆綿千歲。孰謂龍飛止十春。聖體豈緣宵旰損。妙方還乏扁倉神。纔看日馭方中道。忽報雲驂已上賓。晏駕端陽前一日。因山無射後三旬。新岡近接先陵裡。巨戚同纏率土濱。丹禁曉霜移畫翣。靑門羽衛擁靈輴。欝葱佳氣凝仙寢。嗚咽哀聲遍搢紳。白日玄宮悲永隔。金輿玉座愴虗陳。鼎湖謾抱軒弓墜。蒼野誰回舜駕廵。幸覩嗣王新繼聖。從知衆望早歸仁。三年定制儀章備。五月居廬典禮遵。廟以孝稱公議採。陵加寧號至情伸。追懷盛烈光前代。定識深仁澤後民。堂搆卽今恢德業。棟樑誰可贊經綸。自憐一介臣餘喘。未效三良殉以身。才乏師儒慙迹忝。世蒙殊渥感肌淪。巳年又洒先朝淚。諱日重傷建午辰。葵藿忱誠空自切。涓埃報效嘆無因。法筵賜對渾如昨。宮醞叨霑怳隔晨。管見那能摹日月。呑聲空復向蒼旻。</text>
<title>至日。獨坐偶吟。</title>,<text>日至陽初動。天寒雪尙殘。靜觀消長理。終夕閉重關。</text>
<title>書邵易後</title>,<text>動靜互相推。陰陽卽晝夜。應從百世前。便知百世下。</text>
<title>詠竹</title>,<text>澤畔有孤竹。霜梢秀衆林。斜陽雖萬變。終不改淸陰。按丁丑年間。彼人至我國。問爾國有金斜陽者乎。有一宰答曰。無金斜陽而有金時讓。彼人曰。此斥和主論者耶。答曰。此非斥和者。而有金尙憲者。是乃其人也。盖字音彷彿訛傳之故。心有所感。覽物而寓意云。淸陰卽金相公號也。</text>
<title>書懷</title>,<text>追惟已往眞爲惑。逆料將來亦是愚。萬事當頭須放下。儘敎心地淨無虞。</text>
<title>倒次寒暄堂韻</title>,<text>讀書元不爲輕肥。窮理方能辨是非。學到胸中無一物。於焉便可語天機。附元韻業文猶未識天機。小學書中悟昨非。從此盡心供子職。區區何用羨輕肥。</text>
<title>舟行</title>,<text>遅遅行色廣陵津。一葉扁舟去國身。爲問桃源在何許。水雲深處有漁人。</text>
<title>江亭。奉次澤堂韻。</title>,<text>春日登臨水上亭。風潮來撼夕陽城。雲烟變態舒還卷。山色湖光自在明。</text>
<title>向在甲戌春。夢見栗谷先生。諄諄若敎誨者然。恰欲問理通氣局之說。而以爲精微之理。非初學所先問。未果而蘧然。乃一夢也。豈非平日景仰之至。有所感應而致然歟。後二年。追記其夢而吟一絶矣。荏苒之間。今已五歲。自顧蔑如。無分寸所得。能不愧于初心乎。聊復志之。以爲自警之地。</title>,<text>螢窓疇昔夢先師。誨敎丁寧尙記辭。孔聖見周安敢擬。後生徒爾仰淸䂓。</text>
<title>屛山書院</title>,<text>山如屛處水如藍。廟貌巍然入翠嵐。間世人豪不可作。獨留明月印寒潭。</text>
<title>玉淵精舍</title>,<text>玉淵精舍帶河廻。近接陶山一派來。勝迹依然人已去。空亭落葉獨徘徊。</text>
<title>江亭秋夜</title>,<text>露下汀洲天氣淸。江間月色十分明。一聲柔櫓商船過。隔岸漁村遙問名。</text>
<title>登高峯寺東臺</title>,<text>獨上高臺眼忽開。東南山豁大江來。西風落日歸帆遠。萬壑秋聲暮轉哀。</text>
<title>送鄭致馨 至和 舟中作</title>,<text>江頭烟柳正依依。一葉扁舟送客歸。勝景難逢人易散。直須乘興到斜暉。</text>
<title>憶滄浪亭</title>,<text>初月西沉雲滿天。孤燈相對耿無眠。夜深暑氣猶蒸欝。正想滄浪繫釣船。</text>
<title>題壁 二首</title>,<text>晝永書齋睡味長。踈簾半捲午風凉。覺來山色悠然見。欲寫襟懷語已忘。庭草階花照眼明。閑中心與境俱淸。門前盡日無車馬。獨有幽禽時一鳴。</text>
<title>宗兒喜看參同契。作詩以示。</title>,<text>金丹莫向仙家索。至道須從性學求。養德養身元一事。其要只在放心收。</text>
