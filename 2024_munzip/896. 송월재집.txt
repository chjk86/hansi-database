<title>絶句</title>,<text>靑山六七丈。白屋二三間。中有一迂士。平生述與刪。</text>
<title>過洪公汝徵 必瑞 峽庄舊池</title>,<text>好人何處去。蕪沒見枯池。谷鳥相哀喚。殘荷復帶悲。</text>
<title>髡于洞盤松</title>,<text>枝枝屈折象玄奇。數丈周回日不窺。處地在深誰可玩。笑他樗散被人知。</text>
<title>和行峽路 回文</title>,<text>深山路甚險。雜石亂橫縱。音滑耽鸎聽。樹多畏虎逢。</text>
<title>登臺觀漲</title>,<text>支離霖雨苦不開。俯視黃流若震雷。勢欲須臾呑遠邇。陸沈還怕沒崔嵬。</text>
<title>金君九用求和挹翠樓韻次贈</title>,<text>邂逅芝眉心洒然。縶駒永夕迓新年。坐談七老高樓飮。不覺魂遊挹翠前。</text>
<title>權君賚爾 胤錫 書送退陶老先生遊新巖韻。其意欲我尋新巖。次其韻。</title>,<text>招我名區耳覺明。復看手澤眼隨靑。耄荒縶坐終難辦。孤興遄飛不自停。</text>
<title>自悼</title>,<text>頭上日月何太忙。身年向暮不再壯。平生志業無所成。中宵孤坐懷愴悢。翻思衛武九十五。猶存懿戒自懲創。還當自讀古人書。不以晼晩輕沮喪。我恨不及古之人。時勢則然亦誰尤。終朝鬱鬱更屬時。志業顚狂終難收。素心手欲挽天河。而今摧頹心如秋。七尺躬命何眇眇。一生憂患長江流。</text>
<title>和河上金姊兄 薰 寄示</title>,<text>飄然詩思苦驚人。啖蔗方知味漸新。石澗盤桓還自樂。雞䆫諷誦可忘貧。常懷高志凌三古。空抱沈痾換十春。學得屠龍投刃妙。豈宜虛負百年身。</text>
<title>淸夜吟</title>,<text>淸宵坐一閣。月色 缺 間臨。巧婦聲酸耳。寒蛩叫感心。微風時有動。凉氣始知侵。志士情何極。令人久朗吟。</text>
<title>敬次外高祖冲齋先生次琴進士元貞望仙庵韻</title>,<text>飛閣巋然幽邃中。南眺奇秀畫圖同。繁陰霮䨴軒邊宿。細路崎嶇草際通。落日照巖疑錦繡。羣巒成帳宛芙蓉。常情害馬同歸盡。肯與斗筲亂競雄。</text>
<title>黃池</title>,<text>源泉日夜流。無底託根幽。學問當如此。盈科進未休。</text>
<title>朝日賞雪</title>,<text>䆫外無垠雪。九天一夜功。皓然紛可喜。神機孰有窮。</text>
<title>棲白雲</title>,<text>避喧棲白雲。塵襟尙紛紛。壹氣將何致。營營未易耘。</text>
<title>宿道淵聞鳥好音。驚起述懷。</title>,<text>伊昔飽遊今始回。豈知友會起摧頹。忽然疲苶生豪氣。危喘還忘大暮催。佳辰玩景問何方。峽裏儒宮物色光。袞袞羣英欣合席。耄昏何幸坐參傍。昔我陶山赴友徵。夏卿顚倒一時朋。今玆雲集同風味。不覺心神忽自澄。</text>
<title>與金徵士安安 泰基 兄弟，外姪輩金司諫士興 邦杰。同遊臨河上流仙刹次韻。</title>,<text>佛事煥然象牟尼。奇巖異境素聞知。俗緣掃地能忘世。幽興盈懷更屬詩。登閣縱眸耽水靜。餐霞連日出山遲。良朋勝會今何夕。正値高秋採菊時。</text>
<title>與金安安諸益會陶山</title>,<text>儒先謝世久。雲物尙新圖。鳴鳥翾高木。躍魚弄鏡湖。至今疑講學。依舊宛招徒。生晩門無及。臨風一長吁。</text>
<title>延日圃隱村</title>,<text>大賢遠出南溟邑。千載英名蓋八垓。舊址空餘人指點。黃雲落日獨徘徊。</text>
<title>舍弟同牢宴席上書懷</title>,<text>人世同牢有幾許。供親醮禮四男曹。佳賓濟濟臨匏葉。春色生杯氣味豪。</text>
<title>酬芋園李夏卿 惟樟 述懷韻</title>,<text>假睡驚蝸室。投詩逼盛唐。詞源從庾至。銳氣射天長。彷彿湘絃律。依稀彩鳳祥。有同星煜煜。還似海汪汪。雲鶴方離去。林鳩豈共翔。文章隨處顯。日月與爭光。和氣奪冬日。巵言鳴佩琅。晨吟垂董幌。夜讀照螢囊。神勞貞心秀。人憐美目昌。摘髭蓮已采。點額命何防。奄失拯黔首。愈勤尙紫陽。守眞安素履。通理吉黃裳。揚側誠非偶。屈心遽未嘗。賢愚分異路。玉石詎同量。丹扆深求理。淸班屢起芳。電藏辭爵退。風動致人强。縱壯百年節。反虛三月糧。心潛懲與窒。毛產縹幷緗。顧我敦趨闕。掉頭吝下牀。白駒難縶繫。綠野已奔亡。散步閒同邵。著書課襲楊。朝無時子逐。功缺聖明彰。世急賈生哭。人危洪水湯。生民誰使立。死骨路繁僵。播老嗟容易。底安固眇茫。外馳嫌魏闕。內顧繕城隍。歸宿惺翁舍。彷徨大樹傍。質疑殆信蔡。探古常存羊。長幼頗多益。應酬苦少遑。化行風尙草。志合舸逢檣。龜縮吟梁甫。雉飛學楚狂。箕揚麤穢散。鶴峙俗塵襄。三老靑雲踏。累年舊社藏。神交無墮地。卲德有升堂。涉世崇蘧瑗。持身戒范滂。中和期被服。禮讓務治粧。杖屨尋佳境。慕徒聚壹場。縱觀心自廣。宣鬱氣隨揚。水美臨如鏡。山奇望若鋩。吟懷追甫白。講籍顯雌黃。夫子猶收拙。鯫生實喪良。濫吹知不塞。窮桎謝無忘。坐使瓦盆韻。化爲白雪香。知音同此世。託意拔諸行。昧學慚光景。曉文委卜商。獄中開寶劒。目下耀淸霜。近耋慵疎穎。抱孫見弄璋。奇功欺盛歲。白首亂中腸。宿志風雲遇。致君竹帛煌。並求師彥聖。長與鑄顒昂。百事營多舛。一身動輒妨。天君惟不减。外物復何傷。老死雖無日。收心欲識鄕。佳期如得契。雲壑指爲方。連袂筐蘭蕙。呼童罩鱒魴。人生如此足。何必熱中忙。</text>
<title>次李季見 後龍 韻</title>,<text>君今毛潔卒難識。疑似雲間降白鶴。聾不聞言能鶂視。令人不覺穢腸易。皤皤長老孩童識。淡泊行裝騎雙鶴。少壯交遊同夢幻。愴然今日面光易。我玆過老昏無識。君亦减盈髮盡鶴。相對兩翁增感歎。追思舊契事多易。</text>
<title>挽李翼升 玄逸</title>,<text>儒林碩德今冥漠。寵辱人間夢一場。悵望南雲空淚灑。先生精爽想陽陽。</text>
<title>挽丁君翊 時翰</title>,<text>兩感是誰勸。敢言明類同。未曾親色笑。猶得和于喁。共仰靈光巋。忽驚紫氣空。亦知乘化順。其奈失儒宗。</text>
<title>挽李君則 東標</title>,<text>夫子入窮鄕。人瞻若鳳凰。位高能下賤。名盛善韜光。庥庇民蠲瘼。薰陶俗向方。不虞舟夜失。朝野共悲傷。</text>
<title>挽詞 幷序 [鄭重元]</title>,<text>太白山下楓井里。有松月齋李丈人。淳古高潔。喜讀書。少也爲親故遊擧場。其爲文不肯務逐時好。竟不售。中歲以來。端居一室。晝讀夜誦。六籍百家無不遍。至八十九十愈篤。冬不就溫夏不求凉。朝粥一小盂。夕粥一小盂。夜久而寢。雞未鳴而起。兀然塊坐不出戶。殆至膝攣筋澀。嘗掇古史。旁獵諸家。起自太古下訖皇明。附以東國事。編爲史選一帙藏于篋。九十一而歿。前一日誦中庸數章。遺戒子孫。有三子者。七十歲六十餘歲五十餘歲云。嗟乎。古所謂隱君子者非斯人邪。恬靜自樂。不願乎外。不見知而無悶。篤信好古。耄耋不倦。世豈復有斯人也。重元所居嘗隔遠。數年前因一友生傳道其史選修輯事。始聞姓名。比到竹溪。與靑巖亭主人語。又得其詳。願一納拜床下。瞻望幽光之爲幸。荏苒一歲。公已返化。自訟嚮德不勇。徒抱恨無窮。其卽遠也。敢呈蕪語。誄之云乎。聊以表景行之思焉耳矣。詩曰。太白山中老。行年九十餘。一瓢顔巷飮。萬卷董帷書。責沈能無愧。聞風有起余。平生玩心處。松月夜䆫虛。</text>
<title>挽詞[權斗經]</title>,<text>世道日趨漓。淳源久已散。幽幽太古心。不受澆風亂。希音脫淫哇。大璞辭雕鑽。含眞蘊質素。巧僞自羞竄。始知頹流中。離波有登岸。讀書有何好。孶孶不知老。耄期罔敢懈。絶編肆硏討。窮年又繼晷。墳籍日負抱。終身味無味。若獲千金寶。至樂會中心。逢源在深造。遯世多近名。先生獨超然。終身伏嵁巖。寓樂在陳編。荊璞不受琢。蘊寶全其天。君看衒材用。漆割更膏煎。沈冥竟晦迹。良史誰爲傳。</text>
<title>挽詞[李棟完]</title>,<text>我生千載後。得接無懷際。我公居林下。陶然安天劑。有井水可飮。有田食可繼。營營人皆忙。于于吾無勩。春風恒滿室。化日䆫間麗。茅屋獨太古。塵紛何曾戾。人人皆如公。俗爲煕皥世。林居豈不好。身閒讀古書。古書何所言。周孔及唐虞。矻矻窮日夜。非但劬三餘。深究天人奧。妙觀造化初。事物無經心。文苑日獵漁。游龍挾驚電。急捕奪其珠。牛鬼幷蛇神。搜討無遺且。發言成文章。俗語謝榛蕪。紆餘卷海浪。幽怪擣玄區。世人誰傾耳。雷驚羣兒愚。自從帝王作。世有太史氏。孔聖修春秋。筆削吾敢議。班掾兩司馬。修史各有記。紫陽繼其後。凡例麟經擬。我公志刪述。上追朱孔軌。剔决榛蕪芟。貫穿珠璣比。遂成一部書。垂輝可千祀。萊翁應發笑。再我十七史。海嶽白玉立。其名皆骨山。玆爲群仙囿。閬風居其間。我公有仙分。遠遊出塵寰。手攜綠玉杖。一擧窮躋攀。喬松迎我笑。灼爍俱歡顔。俯視大荒小。灝氣襟前環。扶桑如薺菜。東海一泓灣。胷包有形外。萬象皆穿擐。紫陽南嶽遊。千載足可班。荊山有醜石。中藏天下寶。千古無人識。嘿嘿埋荒草。有獻楚王門。初疑終見好。刳來發琬琰。精光耀蒼昊。和氏不再作。至寶誰能抱。所以我公德。闇闇林間老。明月無言在。魚目揚名早。嗟嗟谷中蘭。淸香空自保。昨夜少微星。光彩暗不揚。我公厭濁世。遐擧赴帝傍。何曾戀生死。誦書聲洋洋。從容意自得。揮手遂翺翔。鯨魚駕飈輪。遙指白雲鄕。鸞鶴相先後。玉女奉天漿。飄然遊汗漫。俯笑俗子忙。空餘腹中淸。滿案堆琳琅。留下結大年。南服播芬芳。末路吾安仰。悵望淚滂滂。作詩放楚些。仙風吹大荒。</text>
<title>挽詞[安鍊石]</title>,<text>先生德望冠東南。九十年來卧小庵。心學靜中常主一。達尊天下獨兼三。詩書滿腹身虛老。林壑藏名興自酣。休道明時招隱盡。諸公掌選可無慙。</text>
<title>挽詞[金始鑌]</title>,<text>曾聞麟趾播詩篇。華胄遙遙代有賢。左嶺落波天漢脉。南州耀彩少微躔。山河自孕淸純氣。造化寧慳賦與權。韻格孤松昂絶壑。襟靈片月印澄淵。天皇乍失含香吏。人世俄看泣玦仙。冰玉貯壺爲素履。詩書盈篋是靑氊。夢回枕上嫌偸李。起下床前恥問錢。名利一關生不識。風雲萬態思無邊。猖狂豈效窮途阮。漫浪聊追太史遷。鶴駕鸞驂齊出沒。喬儔松侶共蹁躚。平朝晞髮扶桑日。薄暮停筇若木天。飄拂怳騰雙腋羽。蒼茫笑視九州煙。斂將剔勝搜奇跡。畊得無霪不暵田。太白山南多桂樹。永嘉城北卽楓川。深棲却伴歸林鳥。堅坐眞同入定禪。別界不容塵半點。名園猶護屋三椽。琅玕冠曁芰荷服。蘭蕙蒔兼杜若搴。几靜䆫間初旭照。更深榻側小燈懸。在天富貴身何與。從好工程志自專。手閱古文三萬軸。口評前事數千年。病猶不釋衰猶勉。寢與俱眠食與咽。擣扤春秋刪或筆。雲孫子墨後仍先。是非歷歷歸誅賞。成敗昭昭任泝沿。直討淵源希灝噩。高開壇壘黜華姸。文章正得江山助。志業渾從筆舌宣。莊叟室虛生了白。揚雄門閉草他玄。神明龜算爭稱總。嚮砉牛刀未見全。霧漲晩峯成豹隱。波寒秋水學龍眠。誰知櫝裏藏良玉。堪哂街頭售澤鞭。盎粹已看春氣象。淸幽永斷俗因緣。從知科目元非願。自至朝衣亦不穿。古殿靈光留在獨。老人星宿照來偏。居然急景馳如馬。忽報虛棺蛻若蟬。百載浮生何草草。三淸行色劇翩翩。風吹靜樹無窮慟。荷死殘香不朽傳。天必福仁言足驗。兒能讀禮業應綿。祇今末學迷歧路。安得斯人起九泉。宦海十年愁醉夢。講帷千里阻周旋。一書當欬床留玉。萬事傷心壑斂船。斜日異鄕東望哭。落花啼鳥感徒牽。</text>
<title>挽詞[權萬]</title>,<text>楓泉深洞有高士。松月淸齋超世氛。編摩歷代興亡蹟。探討先天象數文。郢中白雪調誰和。谷裏幽蘭香不聞。明時豹養眞君子。老職龍驤副護軍。天仙來作儒仙久。九十一年人世留。笑看滄海桑田變。夢與羲皇太古遊。韶容不染塵埃色。道骨渾如水月秋。尻輪飈擧杳冥去。蕙帳寥寥猿鶴愁。孤山南嶽與愚丁。向日儒宗次第零。先生尙隱南山霧。後學方瞻北斗星。如今泰岱一遊遠。從此雲林千古扃。碧山晴月松間上。猶想高人舊典刑。</text>
<title>挽詞[申銡]</title>,<text>太白之山高揷天。淸林氣像何悠然。頭流楓嶽輸雙屐。壁史丌經送百年。昔時一忝門前客。今世驚看地上仙。松月滿庭人去遠。謾將編輯後來傳。</text>
