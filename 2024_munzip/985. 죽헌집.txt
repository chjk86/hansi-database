<title>敬次先集韻。答上伯氏。</title>,<text>依依昨歲別。我淚尙漣如。囹圄全生後。遐荒受譴初。天寒叫鴻鴈。海濶偃蛟魚。寂寞連床約。蕭條隔月書。其二昨得瀛洲信。千金却不如。風波悸魂日。徽墨脫身初。衆口那成虎。餘灾免及魚。至寃終自暴。何待上爰書。其三重溟兩世謫。情境古誰如。宿歲承顔地。餘生撫跡初。光陰悲隙駟。風雨泣枯魚。不盡終天痛。那堪讀舊書。其四嶺海今三黜。吾兄處晏如。文章應有暇。髭髮想逾初。落日休吟鵩。千秋哂葬魚。囚山便閒曠。一室但詩書。其五誰道乾坤大。吾行迷所如。卽知人事極。空羡我生初。處棘憐祥鳳。呑舟畏巨魚。窮愁難撥棄。剩有八篇書。其六蒼天惟可信。吾道問何如。髮白終安命。心丹肯改初。敢思伸尺蠖。難望活窮魚。夕死應無憾。須甘服聖書。其七別離人或有。憂畏我無如。危喘存餘幾。枯形覺變初。聞弦虗墜鳥。投網動驚魚。此意憑誰訴。詩成未敢書。</text>
<title>趙奉事匡漢輓</title>,<text>重峰大節炳乾坤。千古倫彝賴不昏。劫火何曾燒正氣。流風今復見賢孫。一官豈係身榮辱。孤節終嫌世濁渾。尙憶前秋論宴事。滿腔忠悃貢天閽。其二尤翁丈席久周旋。頭白侯芭獨守玄。平陸幾看波浪起。大冬方識竹松堅。世間倒戟嗟今日。泉下摳衣宛昔年。回首萬阡雲慘憺。餘生只幸抱遺編。</text>
<title>水明樓口占</title>,<text>層城南出野雲浮。峽坼危樓聳水頭。不盡江風吹作雨。何來山氣爽如秋。百年世事看潮汐。永夜高懷望斗牛。樵唱漁歌俱勝趣。登臨聊復寫千愁。</text>
<title>抽弇州韻。與沈友聖韶 鳳儀 共賦。</title>,<text>經歲柴門懶不開。陰晴幾度長庭苔。沉痾正待秋風起。漫興還隨暮雨來。立馬野雲霑薄袂。登樓岳色映深杯。浮生自笑無淸債。明日重城意却催。</text>
<title>水明樓。遇聞韶沈生。於其歸。詩以贐之。沈盖學地理者。</title>,<text>玄微一理在坤輿。問爾何年識緖餘。脚底欲窮箕子地。案頭長校郭生書。龍洲夜雨鳴孤榻。鳥道秋雲濕弊裾。嘶馬眠牛那復得。去來徒覺鬂毛疎。</text>
<title>呼韻</title>,<text>西風散積雨。簾捲盡秋山。日隱蟬聲外。天長鳥度間。詩篇存舊習。碁局送餘閒。輕浪生前浦。漁舟興更關。</text>
<title>李生奎瑞輓 代作</title>,<text>猗歟醉軒翁。名高等山斗。少小床下拜。飽德如醉酎。趨庭有蛉兒。曰余平生友。芳蘭忽已隕。不待秋霜後。呱呱餘一塊。天意諒不偶。嶄然見頭角。眉眼娟而秀。芳年未弱冠。灑落淸製富。短折仍父子。蒼茫理難究。君家三世哭。自覺成白首。迢迢上黨路。孤旐引靈柩。薤歌不成腔。凄斷悲風吼。</text>
<title>對李友致久口占</title>,<text>世故堆仍集。沉憂撥復來。虗孤孟嘉節。誰上杜陵臺。塞鴈時相喚。籬花秪暫開。窮廬還勝友。强意盡深杯。</text>
<title>江樓夜坐</title>,<text>潮打平沙雪壓林。高樓夜坐氣蕭森。空潭蘸月寒生暈。苦竹含風亂作陰。大藥誰傳囊裏訣。雄刀謾秘匣中吟。湖山勝賞增悲咜。詩就無心濁酒斟。</text>
<title>次伯氏賦雪韻</title>,<text>雪壓兼風打。虗齋不耐寒。離愁驚歲晩。孤夢渺天端。日月朱顔改。風波壯志殘。閉門終夕卧。非爲學袁安。</text>
<title>次李友士復 喜之 寄示韻</title>,<text>倚杖東風送嘯歌。百年鼎鼎奈愁何。雲煙滿目輸千態。藥餌關心畏一酡。雪盡山嵐流屋角。春晴鳥語集庭柯。支頤乍結江湖夢。閒把漁竿弄碧波。</text>
<title>渡銅雀津</title>,<text>羸驂載斷編。出門光景新。晴江忽當眼。萬態涵淵淪。雲開山倒水。日動花明春。白鷗不愁思。雙雙間靑蘋。登艫望海門。曠然怡我神。明波垂兩手。一洗衣袂塵。不辭滿天風。且落頭上巾。篙師莫相問。我是忘情人。</text>
<title>踰狐峴。用簡齋韻。</title>,<text>雙崖夾松檜。隱處流雲晦。新晴衆澗喧。注送荒郊外。崎嶇響破鞍。石角森相對。參差怪鳥鳴。日隱蒼茫內。驚雷昔破山。疾飈生大塊。岡巒怳再闢。眞宰功何大。留詩記異聞。詩奇心轉快。立馬更三歎。夕靄起山背。</text>
<title>次士復韻</title>,<text>蒲團竹枕愜幽心。睡罷淸風生夕林。日淡煙光窮巷靜。春陰花意一庭深。更無匣劒騰奇彩。惟有床琴閟古音。坐覺衡門塵事斷。山禽只解勸孤斟。</text>
<title>春盡日。漫步東坡韻。</title>,<text>竹風習習流疎響。梅雨翛翛弄晩凉。輸與病夫成穩睡。床頭費了篆煙香。其二春愁漫被看花惱。玄髮還從得句斑。自笑幽人亦多事。不如默坐對靑山。</text>
<title>久欲一遊景福宮舊址以寫憂愁。今聞德雨 再從弟龍澤 先之。而不要我行。乃偕李相國，閔侍郞遊。玆步德雨韻。以送嘲戱。仍敦後約。</title>,<text>鬱鬱春愁無日了。東風虗負躡高臺。窮居未足酬佳節。一出猶堪寫此哀。布襪芒鞋那更試。雕軒文駟但相催。綠陰無限黃鶯在。倘待幽人他日回。</text>
<title>復用前韻</title>,<text>北岳南山鬱相對。千年形勝舊池臺。秪今鳥獸民猶樂。當日兵戈事可哀。芳草落花渾自在。歸雲逝水莫相催。蔥蔥尙看浮佳氣。盛代繁華倘再回。</text>
<title>突兒亡日。出東坡哭子詩走次。</title>,<text>我生亦何幸。一乳抱二子。呱呱在左右。眉眼酷相似。未及覓梨栗。安知悅書史。但使無饑寒。庶免爲父耻。居然二朞間。人事遞悲喜。諒由我命薄。造物豈憎爾。聯翩若相隨。去來非偶爾。雙珠瘞深泉。草沒空流水。其二此生要有盡。此哀未或忘。爾顔長在目。爾魂知在亡。臨餐却停匙。怳惚扶我床。夢覺常撫側。宛見啼而僵。昔賢責喪明。此義我亦詳。沉沉愛河水。欲瀉但無方。我淚猶可收。奈此蝕中膓。餠漿遙奠爾。未足洩我傷。</text>
<title>夜坐</title>,<text>庭樹蒼蒼凉氣浮。幽人自起掛簾鉤。纖雲初捲月如水。零露無聲風滿樓。萬事也知隨日出。一杯且欲作天遊。夜闌竹籟轉蕭瑟。和我淸吟吹不休。</text>
<title>日午</title>,<text>日午盤湌歇。蒲團着體輕。迎風堂自曠。得雨夢逾淸。簷影依依入。鑪煙浥浥生。南山送雲氣。隨處動詩情。</text>
<title>雨歇</title>,<text>薄暮雨聲歇。山頭交濕雲。翛翛風乍響。湛湛水微紋。藥圃新苗透。書帷淨色分。天公多餉我。盡意滌炎氛。</text>
<title>悼朴休文 奎瑞○八首</title>,<text>率土同悲翟馭賓。孤忠誰似布衣臣。請看片語誅元惡。終是東方有母人。其二事有扶倫詎暫停。書生一疏動朝廷。不辭半世困多口。要使丹衷懸日星。其三投荒肯恨一身輕。瘴雨炎風轉覺淸。門外冠山跨絶海。想君豪氣共崢嶸。其四三杯兀兀復于于。好是風襟隘八區。衣弊履穿渾不管。商歌中夜響天衢。其五老奸更起滔天禍。舊要猶懷下石心。三月圓扉泥首地。全生亶荷聖明臨。其六刀鋸且擬供談笑。麴糵那容剜肺膓。捴爲上蒼終不佑。百年吾道轉凄凉。其七可但高文泝翠軒。直聲聊與振乾坤。須看一氣同丘壠。死傍要離未足論。其八堂堂寧復化塵土。不作仙芝應鍊金。自是君身無一死。情鍾我輩漫霑襟。</text>
<title>七月五日夜</title>,<text>晴月窺幽枕。林風更撲衣。一凉恩最大。多病事還稀。櫪馬饑仍睡。簷禽定不飛。窮途便高卧。未覺素心違。</text>
<title>鳥雀</title>,<text>鳥雀柴門僻。窮居卧曲肱。浮沉羞薄俗。湛寂學高僧。莽莽新秋雨。熒熒獨夜燈。床頭黃卷在。伴我作親朋。</text>
<title>次伯氏韻</title>,<text>瀛洲誰道神仙窟。四序盲飈匝野薰。窮谷可能臨白日。高穹不奈結浮雲。十年三黜身逾遠。兩世玆鄕古罕聞。縮地何人騁奇變。更無山海北南分。</text>
<title>次仲父遊淸潭韻</title>,<text>幽澗穿林碧。奇峰擁靄靑。渾疑在仙境。却欲鍊塵形。松偃童童盖。巖開曲曲屛。魂淸夜無寐。世慮覺全醒。其二景仄雲歸壑。風高葉滿蹊。秋花粧疊嶂。凉月印淸溪。水石應成癖。煙霞且寄棲。平生長往意。此地爲留題。</text>
<title>佳節</title>,<text>佳節駸駸向我催。幽懷鬱鬱對誰開。三年病劇殘骸倦。九月風高衆木摧。歲暮孤吟愁短髮。時危百慮罷深杯。人生自是傷離別。何况逢秋意易哀。</text>
<title>洪持平萬廸輓 代作</title>,<text>鸞鵠曾停峙。瑚璉更琢成。顯揚酬素志。雅飭保淸名。柏府看風裁。鑾坡佇寵榮。重憐長慶體。不廢故家聲。其二桂麓營新兆。官齋指點知。纔聞開壽席。忽報送靈輀。鶴髮潸遺綵。鴒原愴舊箎。分明去年路。魂氣爲躕踟。其三竹館隣梧墅。吾先托契深。江山悲舊躅。詞賦賞餘音。共勉靑氊保。俄驚白璧沉。猶殘風樹淚。送爾更霑襟。</text>
<title>早春</title>,<text>滿眼南山雨。蒼茫春意催。茸茸草方透。淡淡柳初開。鳥雀依籬坐。兒童决水回。病夫搜好句。欹枕看雲來。</text>
<title>出彰義門。馬上呼韻。</title>,<text>丹杖靑芒屐。東風北郭門。迎人山一笑。問路水爭喧。日動花陰重。雲暄鳥度繁。春臺身未到。興已着淸樽。</text>
<title>蕩春臺呼韻</title>,<text>靑山過雨藹春芳。歇馬名區淸晝長。紙碓半沉幽磵白。詩囊全濕近峰蒼。登臨不用悲雙鬂。漫浪惟堪盡一觴。縱閱百年難此夕。花飛水逝莫相忙。又已了前峰色。尋源又一溪。登登蒼檜立。往往嫰花低。密席承斜照。平巖見醉題。白雲無數起。歸路恐全迷。</text>
<title>三淸洞呼韻</title>,<text>目擊三淸勝昔聞。春臺佳賞浪曾云。天催急雨多生色。人逐殘花偶作羣。老檜緣崖爭倒掛。幽泉遇石巧中分。山間異事記今夕。一片奇巖坐八君。</text>
<title>舟遊龍湖。次仲父寄水明樓韻。</title>,<text>活活晴波抱岸流。長風送我載孤舟。樽罍欵欵深宜客。鬂髮蕭蕭早怯秋。有手只堪持短蟹。無心終不負輕鷗。江湖樂否休相問。病客今年再上樓。其二望望仙峰下海流。蒼凉夜色送行舟。煙沙得月疑淸晝。露樹多風宛素秋。恍惚樽前騰巨鰐。尋常櫓外睡閒鷗。歸程醉向篙工問。笑指雙巖隱一樓。其三濯足宜乘萬里流。寧從灧澦駕危舟。不辭孤棹侵深夜。聊喜淸風怳一秋。作夢肯隨槐穴蟻。忘機却似海中鷗。重城回首紛車盖。未怪長洲多廢樓。其四少日爭名翰墨流。只今牢落逐漁舟。風波滿地迷千里。藥裹隨人抵十秋。誰念荒郊收老馬。却愁文網到羣鷗。窮途未覺風情减。三夜酣歌宿水樓。</text>
<title>舟中。次簡齋韻。</title>,<text>微微風拂樹。稍稍月生嶺。空江本無心。風月發淸景。漁舟不用火。明波照千頃。三更萬籟靜。兩岸惟倒影。忽聞棲鶴動。磔磔在山頂。風水蕩相激。凜栗生危警。人間無勝日。客裏偶奇境。三杯天欲曙。夜短意何永。</text>
<title>疾病</title>,<text>疾病淹三夏。憂虞抵十年。窮途餘短髮。勝景偶新篇。應俗寧違性。觀心且學禪。此身聊復爾。何必問高天。</text>
<title>金進士濡室內輓 代作</title>,<text>莫謂何從識。吾妻有哲兄。柔儀看擧案。至痛在崩城。敎子通榮路。持家播孝聲。千秋彤史上。應得載芳名。其二桂麓纔營兆。湍山又啓岡。年年啼鶴髮。寸寸斷猿膓。帨憶門前繫。絲憐篋裏藏。泉臺應不瞑。行路亦悽傷。</text>
<title>寄子遇</title>,<text>只在城十里。春臺那再攀。孤懷誰與遣。漫興自難刪。殘雪通幽徑。疎煙見遠山。屛巖有樽酒。待爾一開顔。</text>
<title>曉起寒甚。寄子遇乞酒。</title>,<text>寒枕不成夢。村雞方唱晨。河聲低屋宇。霜氣薄衣巾。捉被從兒睡。呼燈見婢嗔。西隣百花酒。倘與作陽春。</text>
<title>上元夜。陪仲氏。會諸弟及任聖能 徵夏，李啓元 天紀。把酒待月。共步簡齋韻。</title>,<text>上元無月夜將闌。庭雪照人風自寒。我欲持杯聊一問。天須開眼與相看。空聞巧思揮仙斧。誰借繁聲喚玉盤。待得陰雲消萬里。遙瞻白兎數毫端。再用前韻。寄士復。題詩却恐物華闌。風雪渾天猶作寒。簷溜只堪和睡聽。庭花未放滿枝看。春愁冉冉垂書幌。夜氣凄凄擁燭盤。會待南山晴更好。一筇同躡白雲端。其三。述懷。萬卷堆中意未闌。蒲團着體耐餘寒。道窮只有天堪問。詩就終妨世共看。日淡孤村幽鳥集。春陰老樹暮煙盤。閒居自覺安排地。領略風光寄筆端。其四十丈黃塵夢已闌。幽居新闢地荒寒。百年未恨牛衣卧。萬事須從蟻穴看。一室嘯歌銷日月。高門酒肉爛杯盤。早知窮達皆關命。送鬼何人饒舌端。其五大醉狂歌酒欲闌。樽前月墮曉霜寒。羸驂伏櫪欲何適。孤劒在床空自看。涉世元無輪四角。開門更有路千盤。古人白骨蒼苔厚。誰喚英魂坐席端。其六。又示士復。沉沉世界已云闌。何怪君身短褐寒。滄海肯隨投木盡。太陽難與掃雲看。只應有氣干星斗。便欲忘生學涅盤。十載悲凉沃州事。至今雙涕落言端。其七。與士安 李弟器之 夜話。開襟促膝坐更闌。照室熏爐夜不寒。詩句非關當世事。梅花猶住去年看。幽簷受月波生斝。密席彈碁響轉盤。一曲楓泉留後約。春光遲我滿林端。其八。約與士復夜會。南山北山春將闌。正月二月天未寒。我欲走馬尋詩去。君應開軒把酒看。不愁歸路霜侵袂。要待前峰月吐盤。此日此生聊復爾。任他世故紛千端。其九。約與諸友遊華山。紗巾竹杖待春闌。二月花風破薄寒。一徑可成聯袂入。三峰應好照樽看。危巖脫雪幽泉滴。古壑拏雲老檜盤。縱閱百年難此境。直愁春去太無端。其十。志感。莽蕩乾坤西日闌。中原北望我心寒。長纓誰繫胡兒至。隻手難回漢日看。千古恩深殲卉服。一時事謬歃銅盤。尙憐天壽山頭月。來照朝宗門上端。其十一。覽壁上我東輿地圖。千載基圖運未闌。寧從四境怕風寒。天開地裂三韓了。碁錯星羅八路看。積水東流歸日出。羣山北至儼龍盤。中原浪說長城險。眞宰功深左海端。其十二。懷伯氏。梅花已覺南枝闌。鴻鴈能尋北地寒。三黜一身天更遠。五年兩地月共看。浮雲日暮多變幻。喬木風高難鬱盤。須識丹心終不改。玉樓長憶五雲端。其十三。呈仲氏。朝陽休道鳳鳴闌。片語當時佞骨寒。毁譽應須千載定。彝倫獨保一生看。任他弄手翻衣狗。唯欲眵眸玩典盤。試向靜中求物理。靑苔日日上堦端。其十四。呈叔氏山居。正爲山林興未闌。非緣十口困飢寒。不妨素節違時好。要取淸風與後看。薄薄村醪濃潑甕。萋萋野蔌嫰登盤。釣耕自是丈夫事。莫遣兒曹偸一端。其十五。贈聖能。吟聲肯與鳥聲闌。酒氣能排春氣寒。骯髒如君難再得。文章於世亦初看。會須海浪長鯨蹴。不但林巢俊鶻盤。笑我龍鍾閉門客。十年只抱百憂端。其十六。自述。病覺初心冉冉闌。一庵天遣養癯寒。縱無積雪何曾出。自有靑山大可看。久矣渾忘海鵬擧。頹然轉覺木雞盤。回頭却笑朱門客。蹋盡雙靴覓話端。其十七鷗鳥情深計易闌。江湖十載夢中寒。逢時未必彈冠出。遺世難如脫屣看。老木不材還落落。片雲無意更盤盤。安危固有諸公在。頭白憂虞尙萬端。其十八喞喞孤吟聲未闌。柴門獨卧北風寒。春花莫喚蹇驢去。世事元從高枕看。百巧千窮餘布褐。三旬九食但蔬盤。區區齊物還堪笑。物本無形豈有端。其十九春光應逐雨聲闌。地僻猶愁浩蕩寒。貧甚不爲明日計。病多或作老翁看。百年未必羞茅屋。一飽何曾羡肉盤。山水詩樽還係念。腐儒生事亦多端。其二十。約與聖能出曹溪。曹溪何必及春闌。未害氷泉眼底寒。特地溪山誰盡賞。諸天花雨我偏看。褰衣直待雲爲馭。浴髮曾將石作盤。只恐風光留着少。老夫詩已寫巖端。</text>
<title>伯氏謫中。逢康生頔麟書贈。</title>,<text>寂寞吾兄謫。南溪康叟來。白頭誰更惜。靑眼爲相開。遠岫依依景。寒齋欵欵杯。寶泉留後約。樓月夢先廻。</text>
<title>余自伯氏謫寓將北歸。而恩津金生就礪適來訪。索詩甚勤。遂敬次仲父與金生韻以贈。</title>,<text>可但宗人誼。南樓百世情。腥膻餘至耻。湖海有殘生。匹馬衝泥到。孤鴻望日行。明春更萍水。社酒許吾傾。</text>
<title>立春日。在德陽作。</title>,<text>韶華不待送玄冬。閤裏梅花花已濃。一室爐煙留夜色。三峰雲氣帶春容。高空不盡羣飛鴈。大壑應驚舊蟄龍。三白臘前徵歲事。腐儒還欲學耕農。</text>
<title>遊北麓。得心字。</title>,<text>病起開門望遠林。兒扶仍上最高岑。春容拖日千家動。山氣成雲一壑深。縱使乘閒難此會。惟應搜句共長吟。松醪艾飯還多事。須識先生世外心。</text>
<title>古靈寺呼韻</title>,<text>策馬穿杉更歷藤。諸天忽已挽衣登。白雲有約來幽子。流水無情坐老僧。疊嶂花遲春氣冷。高樓鍾歇夕煙凝。不須更問斜陽路。且伴西庵一夜燈。</text>
<title>大報壇得兼字</title>,<text>陟降皇靈在。壇依北岳尖。自天臨左海。如日照窮閻。一道泉流咽。千林雨色霑。惟應大報義。修攘要相兼。</text>
<title>驟雨</title>,<text>庭樹靜不風。赫日蒸我堂。我時困暍病。盤礴卧蒲床。昏昏四體倦。合眼汗如漿。天公多變化。頃刻遞陰陽。夢中殷殷雷。驅雲度西墻。驟雨忽滂沱。平林盡低昂。撲撲簾打窻。我巾與飛揚。朱光正敲炙。秋意俄蒼茫。不待凍盌蔗。爽氣蘇胃膓。腐儒坐見小。妄意專淸凉。願言將此雨。一灑龍樓傍。盡滌三伏熱。淸風均四方。嘿思仍大笑。陋哉不自量。何殊愛負暄。却欲獻君王。</text>
<title>洪判書 受瀗 輓 代作</title>,<text>百辟歸衡鑑。明庭曳履時。恢弘推國器。雅潔見天姿。盛業期黃閣。沉痾限玉墀。那堪詠殄瘁。世道轉艱危。其二曠度元容物。畸蹤幸掃門。誰憐困衆毁。偏荷諒深寃。杖几頻承話。環珠佇報恩。居然歌薤露。霑灑送靈輀。</text>
<title>出龍湖</title>,<text>出郭渾江色。平郊未覺賖。蒼蒼日隱樹。閃閃浪翻花。倦興聊憑檻。奇遊怳泛槎。回頭見漁子。隨意坐晴沙。</text>
<title>宿水明樓</title>,<text>不寐聽鳴籟。蕭蕭風滿林。江湖一夜客。時序百年心。水淨魚龍窟。秋疎薜荔陰。天機與人事。倚枕更長吟。</text>
<title>九日獨坐</title>,<text>誰揷黃花欹醉帽。老夫孤坐了重陽。閉門不作悲秋思。還費西窻一炷香。其二濁酒三杯發高詠。黃花作意一時開。花間得月應相伴。不怕秋山落景催。</text>
<title>看書漫吟</title>,<text>擁褐蒲團學老僧。秋來病骨太崚嶒。登山那得身常健。閉戶渾無興可乘。九月高風催落木。五更寒雨繞孤燈。如非頭白耽書史。全是人間百不能。其二窮達悠悠且任天。此身於世便超然。一生枉覓邯鄲夢。萬事如撑灧澦船。木落遙山來短戶。村飢衆鳥下空田。白頭未了觀書債。聊喜秋燈夜抵年。</text>
<title>病中。取香山貧堅志士節病長高人情之句分韻。作十絶以遣懷。</title>,<text>盎粟當千斛。盤蔬較八珍。但使知其足。貧亦未爲貧。其二一日猶再食。撑拄送我年。縱然餓體膚。能使筋骸堅。其三東隣閙歌鍾。南陌走軒駟。富貴孰無心。不義非我志。其四兒飢索簞食。妻寒紉布被。一笑曲肱眠。無人畵居士。其五驟貧心或撓。長貧志彌烈。譬如耐霜枝。壅腫固其節。其六簪組徒爲灾。膏粱便喪性。靈臺我自葆。我病猶不病。其七應俗妨養痾。杜門消妄想。欲知天和復。先看庭草長。其八麴糵興堪托。山林跡可逃。奈何天隱子。卧病身還高。其九藥椀伴書架。嗒然坐凝塵。倚枕發孤嘯。笑他世間人。其十息偃一床在。無營道氣淸。開窻山峍屼。較我百年情。</text>
<title>漫吟。用景雍 從弟堯澤 韻。</title>,<text>萬卷縱橫一室深。虗窻坐閱幾晴陰。道須在我寧隨俗。詩不誇人尙費心。喬木月翻驚鵲影。壞墻霜壓候虫吟。邇來始識窮居興。恨未當年早入林。</text>
<title>北城行</title>,<text>北城高連北斗傍。逶迤萬堞華山長。斬巖斲崖山盡裂。萬夫流汗走且僵。十月霹靂兼狂風。無乃山靈訴天公。小儒中宵淚霑衣。一語誰將聞四聰。金湯本不係興亡。何况北城非金湯。都城在前北城後。偪側還同室與堂。但使其堂盜不奪。不然如何不入室。神京便作等閒地。一隅終然待駐蹕。百官墻壁尙餘事。斷泉那解三軍渴。峙粮繕兵須十年。海艘便風應一夕。一夕憂作十年計。婦孺猶知笑廟略。鑾輅明春將北指。我願我王庶大覺。君不見漢南城高高屹屹。漢水難洗銅盤血。城兮未足恃爲固。北城雖高將何補。嗚呼北城雖高將何補。</text>
<title>新秋</title>,<text>急雨驅殘暑。輕霞散一天。風蟬抱高葉。沙鳥浴淸泉。蕭爽迎秋序。瞢騰罷晝眠。端居嫌太懶。新檢杜陵篇。</text>
<title>瀛昌君 沉 輓 代作</title>,<text>翩翩譽望冠宗藩。五福仍看萃一門。萬里含綸凌朔漠。三年持制護陵園。金犀位顯聯諸子。賵襚恩隆賁九原。華屋山丘無限感。通家舊客涕空捫。</text>
<title>金進士載白輓 代作</title>,<text>第一南斗秀。百年湖海遊。楩柟方聳壑。鶗鴂忽鳴秋。琴瑟幽居在。詩書舊業留。他時豪士傳。遺躅尙堪求。其二凜烈尊經疏。黃扉氣欲微。靑衿競雲集。白日乍雷威。一世多猜怒。他年見是非。何慙拜尤老。泉下倘摳衣。其三蕭散臨江墅。吾廬近接聯。尋山秋共榻。泝月夜同船。往事鷗留迹。餘生雪滿顚。南飛雲不盡。洒淚送新阡。</text>
<title>吾軒</title>,<text>吾軒宛爾在山林。獨樹能淸半畆陰。墻缺遠峰當快眺。地偏幽鳥答孤吟。閉門高卧儘奇事。希世强顔非素心。更喚家童開晩圃。前宵秋雨一鋤深。</text>
<title>九日。欲登山而未果。</title>,<text>闌珊十日卧窮村。秋氣蕭蕭半掩門。白髮自羞欹短帽。黃花應笑對空樽。千家葉落寒砧急。一道鴉歸夕照翻。竹杖雖堪扶病骨。西風遠望奈消魂。</text>
<title>夜坐。次聖韶寄示韻。</title>,<text>隱几聞風葉。虗堂夜自明。百年雙鬂改。萬慮一燈淸。藥物支吾病。詩篇待爾盟。山樓佳約在。未覺負平生。</text>
<title>早出郭外。用前韻。</title>,<text>晨霜如雪洗殘林。朝旭穿雲破薄陰。信馬更尋前夜夢。逢人乍罷小詩吟。羣山峍屼明秋色。一水琤琮爽客心。安得携壺聯數子。扁舟直繫寺樓深。</text>
<title>以寢郞祗謁翼陵</title>,<text>禁掖孩年事。今來感涕翻。如承戒車馬。秪得護陵園。紫閣祥雲煖。蒼杉白露繁。惟應虔掃洒。萬一答殊恩。</text>
<title>星坪君 濯 輓</title>,<text>靖孝家聲大。宗藩仰懿德。公能襲餘慶。少小霑恩澤。赫舃金貂位。珂馬馳春陌。平生八法藝。妙絶承先蹟。以我處地殊。稔公行義篤。東西接墻屋。笑語聞日夕。窮途見意氣。中歲存形迹。苫廬纔奉慰。臯衣俄復魄。欒欒一孤兒。後事多悽惻。緘辭替執紼。送歸先塋側。</text>
<title>走寄聖韶</title>,<text>局促人間閱幾年。獨留雙眼望江天。此身已决從吾好。何地眞堪逃世緣。漠漠山嵐濃作雨。依依野柳嫰生煙。西湖結伴誰禁得。聞說春流漾釣船。</text>
<title>見聖韶，汝三諸詩。却寄一律。約江寺之遊。</title>,<text>深居宛是罷參僧。數子詩來抵百朋。笑我病軀長偃蹇。憐君豪氣尙憑陵。茅齋昨夜聽春雨。蕭寺何時伴曉燈。三月煙花行爛熳。老夫聊爲曳枯藤。</text>
<title>李持平 邦彥 輓</title>,<text>父子風聲白簡多。向來額角折嵯峩。蕭森御史臺前柏。半爲君家聳直柯。其二南山春翠雨紛紛。偶坐高軒日欲曛。玉子紋枰相笑罷。爲君重讀贈行文。其三梅花佳句我曾聞。病裏孤吟疑是君。落盡梅花君不見。東風揮淚望江雲。其四春城楊柳正依依。明日丹旌發漢湄。赤岸回槎曾一瞬。驪湖歸棹竟何時。</text>
<title>次伯氏韻。轉寄士復。促江外之遊。</title>,<text>推枕發孤詠。其如春色何。櫪騾鳴不已。江路去無多。境勝人誰與。天晴物自和。重城身未出。我夢已鷗波。其二病起初開戶。春城細靄中。三旬惟藥物。昨夜已花風。一望愁何在。孤吟意未窮。平生赤藤杖。聊與爾長終。其三錦浪生麻浦。新晴應更奇。可能携酒債。端欲及花時。短策扶衰好。羸驂與懶宜。懸知洪氏子。風檻待題詩。其四明日郭南路。幅巾三四人。浮生那得此。好雨爲知辰。蕭寺堪聞磬。漁舟且擧綸。煩君須火急。春色豈長新。</text>
<title>登鶯峰。用前韻。</title>,<text>穿樾籃輿響。登臨意若何。鍾聲一寺遠。雲氣四陵多。決決風泉濶。浮浮野日和。欲歸還少立。回眼望江波。</text>
<title>齋室卽事</title>,<text>默默憑烏几。無人話此奇。飛花開硯處。戱蝶曬巾時。病以春暄减。官於性懶宜。憺然成小睡。風袂忽溪湄。</text>
<title>訪聖韶</title>,<text>草草風櫺話。浮生此亦奇。三春餘幾日。一笑更前期。沙濶潮聲遠。山明雨氣遲。東林樓掩暎。立馬暫躕踟。</text>
<title>士復座上。呼韻共賦。</title>,<text>端居嫌太懶。騎馬忽靑山。一笑三人會。南風五月間。砌花閒自落。林鳥倦將還。更有前期在。西峰倘可攀。</text>
<title>士復與伯氏詩。有東湖計將就之句。遂拈而成詩。仍用其韻。</title>,<text>東湖計將就。斯言我且覆。去矣君勿遲。世味劇含毒。衆目何盱盱。仇怨起親族。誰能識鄷劒。直恐焚崑玉。盤礴豈初心。勇往如賁育。檀公第一策。信之須自篤。睠焉豆浦磯。蘋風拂竿竹。至人有眞樂。達士笑重祿。畸窮如爾者。只堪卧空谷。漁翁及樵子。庶足慰幽獨。回頭試一望。城市如犴獄。我亦倦於世。行當賦茅屋。煙波路不迷。往和滄浪曲。君來我詩成。我去君酒熟。湖山遞賓主。風月娛耳目。此樂問何如。煩君須火速。</text>
<title>李侍郞 宜顯 夫人輓 代作</title>,<text>花誥榮光奈一時。秋來潘簟轉悽悲。可憐環佩怡愉地。鶴髮啼携二歲兒。</text>
<title>韓司諫 永徽 輓</title>,<text>聯翩當日迭乘𩣭。上黨家聲賴兩公。次第靑山埋白璧。城西故宅一時空。其二浮世升沈更可論。十年仍躡舊臺垣。至寃端荷回天鑑。九地唯應戀主恩。其三向我偏忘戚屬尊。淋漓諧謔若瀾翻。紋枰玉子疎簾下。尙記華堂賭一樽。其四儒院聯裾怳隔晨。尊賢一語聳衿紳。回看世路今長夜。吾道深憂更幾人。</text>
<title>詠雪卄韻</title>,<text>滕六多奇巧。神功儘莫雙。儲精生五糓。沍氣凍千江。自喜風輪轉。何勞電鼓撞。疎疎初滿地。密密漸埋矼。步月玉妃襪。飄雲白帝幢。漫天遊浩蕩。鋪野壓鴻厖。爛熳花垂樹。依俙月暎窻。封松披素甲。灑竹韻靑玒。逗壑龍方蟄。堆巖虎亦愯。遇陽消冉冉。成雹走摐摐。積厚耕無螣。來稀吠有狵。煖寒懷晉俗。哀凍仰周邦。節爲看羊囓。城因打鴨降。騷人躭勝賞。半夜詠新腔。獨閉袁翁戶。誰乘剡曲艭。遙山增峍峍。幽澗失淙淙。亂濕堆書架。光添照壁釭。撲簷驚鳥宿。迷徑斷人跫。掃砌安茶鼎。呼爐近酒缸。題詩追謝賦。愧未筆如杠。</text>
<title>次士復寄示韻</title>,<text>春雨霏霏不肯晴。春愁鬱鬱掩柴荊。馬江消息今何似。昨夜歸鴻空一聲。</text>
<title>李翊衛 世澤 輓</title>,<text>韶顔華髮卧東城。長者風襟不世情。看取當年循吏政。天潢餘派自能淸。其二膝下翩翩綵服行。他時魚笏定盈床。春來魯邑還餘恨。竟失黃堂奉壽觴。</text>
<title>寄士復</title>,<text>家在寒江脩竹間。故人終歲卧荊關。扁舟幾日泝淸漢。三月廣陵花滿山。</text>
<title>次士復寄示韻</title>,<text>三夜分明夢。故人胡不來。依依春易盡。脉脉恨難裁。日暮浮雲合。天長獨鳥回。遙知大江上。愁絶倚空臺。</text>
<title>次士復韻</title>,<text>世故欺人夢亦驚。此身端合卧柴荊。早知萬事皆前定。猶擬殘年或太平。柳絮漫天風不止。桃花媚日雨初晴。故人宿約今何在。隔樹黃鸝又一聲。</text>
<title>漫題。用士復韻。</title>,<text>瞢騰睡罷意蒼茫。何處飛花撲帽香。愁裏暮山當倚几。夢中春水入鳴榔。一官自笑靑衫破。萬事行看白髮長。賴有詩書窮歲月。文章要得暎千霜。</text>
<title>寄景雍江居</title>,<text>郭外渾無事。樓高望若仙。風塵肯淹跡。江海好隨緣。捲箔山當座。垂綸月滿船。吾廬行且卜。休詑祖鞭先。</text>
<title>次景雍寄示韻</title>,<text>倦跡寧隨俗。微官暫繫朝。無心希黻冕。有夢伴漁樵。天地三庚雨。江湖八月潮。卜隣他日約。聊與共簞瓢。</text>
<title>沈直長 漢規 輓</title>,<text>凄凄動商飈。淅淅下嚴霜。雞鳴祖車出。江路逶迤長。回看灘北樓。曉月愁蒼蒼。徘徊不忍過。飛旐爲低昂。樓中隅坐日。綵服紛輝光。詩禮間塤箎。鯉對兼鴈行。歲月今幾何。人代劇滄桑。石堂有佳句。卷裏徒芬芳。誰知玉樹姿。白首困潛郞。嗟哉勿復道。窮達未可量。衿陽三世葬。松柏鬱相望。湍山與通津。風馭自徜徉。重泉足歡樂。浮世多悲凉。翩然隨大化。下視徒茫茫。平生舊親賓。獨立增感傷。</text>
<title>洪掌令 蒑 輓</title>,<text>何限登臺省。誠難得我公。須看昨年疏。獨有古人風。馹召纔宣旨。囊封未罄忠。唯應九泉下。終不愧愚翁。</text>
<title>李同敦寧 弘逸 輓</title>,<text>大院尊誰敵。公惟主祭人。疏恩邦制舊。展廟聖躬親。位與宗藩埒。家仍禁苑隣。榮光傾一代。禮數曠羣臣。藝業餘觚墨。風流聳搢紳。園林閒杖屨。門巷遝蹄輪。世襲橫金秩。年回合巹茵。叩盆纔閱月。會劒卽同辰。以我追先誼。於公異衆賓。論襟披若霧。覿德挹如春。俯仰成千古。逢迎隔數旬。永違陪下榻。那忍挽征輴。寂寂砌花嫰。萋萋庭草新。山丘華屋恨。淚灑薤歌晨。</text>
<title>族叔太白氏 鎭商。大歸鷗湖。追寄求和。</title>,<text>人間誰獨謝榮名。宦海風濤日夜生。特地幽居身自放。熏天一語夢猶驚。百年世事多霑袂。十里江流剩濯纓。愧我城塵淹跡久。沙頭虗負白鷗盟。午人權世恒。追誣族曾祖參判公。仍以詆斥太白氏。至有熏天勢焰等語。故余詩中及之。</text>
<title>次太白氏會啓元德耀 再從弟光澤 詩韻</title>,<text>新居問何似。江色盡西東。有客秋俱至。開軒月正中。百年今夜勝。一笑萬緣空。獨我吟愁疾。淸樽奈未同。</text>
<title>又次</title>,<text>小閣坐超忽。懷人淸漢東。凉蟬聽雨裏。獨鳥望雲中。鬱鬱新愁亂。悠悠宿約空。何當謝簪紱。高卧與君同。</text>
<title>三疊</title>,<text>客有隔秋水。盈盈湖以東。樓開疑鏡裏。船戛宛圖中。苦節期遲暮。浮榮視幻空。千秋掛冠子。微意也應同。</text>
<title>四疊</title>,<text>滿座秋雲氣。書來自郭東。身須遊物表。詩或落塵中。社稷憂方切。江湖計不空。休論三十里。出處要相同。</text>
<title>五疊 哀景雍</title>,<text>一哭有餘淚。嗟哉三浦東。未成隣港口。猶記宿樓中。桃李春誰賞。池塘夢亦空。惟應樊谷月。長照此心同。</text>
<title>六疊</title>,<text>推擠胡不去。吾欲自玆東。卽事艱虞際。長江浩蕩中。鷗盟寧草草。蟻穴本空空。散髮扁舟子。歸來聊與同。</text>
<title>七疊</title>,<text>吾軒忽秋候。蟲語在床東。萬慮來燈下。孤舟落夢中。依依潮返壑。渺渺月浮空。物理渾如此。人生倘亦同。</text>
<title>八疊</title>,<text>鷗湖豈云遠。馬首苦難東。未躡三人後。猶期八月中。江晴帆動岸。野濶樹浮空。物色分留否。他時一榻同。</text>
<title>九疊</title>,<text>未割華山半。先居瀼水東。閒雲自野外。獨鶴奈樊中。世變終難定。塵心轉覺空。秋江雨後濶。倘與釣舟同。</text>
<title>十疊</title>,<text>尙憶尋江寺。微風月上東。危臺藏樹杪。疎磬落雲中。題壁荒詞在。回舟往跡空。秋晴能再訪。聊與一筇同。</text>
<title>高陽道中。望北漢城。</title>,<text>北漢城何屹。三峰非舊顔。廟謨須據險。民力奈多艱。細雨蕭蕭過。孤雲冉冉還。書生無遠略。立馬問秋山。</text>
<title>曉發高陽志感</title>,<text>德陽舘裏幾蹁躚。彈指流光俄十年。小閣賞梅疑昨夢。平郊觀獵有遺篇。秋燈寂寂誰爲伴。匹馬遲遲故不前。老吏且休煩問訊。餘生白髮亦紛然。</text>
<title>臨津花石亭。感栗谷先生遺蹟。敬次先祖用老杜韻。</title>,<text>栗老遺墟此可尋。扁舟獨立意蕭森。寒花古木爭秋色。宿鷺飛鴻共晩音。斯道百年誰復識。長江一帶自無心。回瞻翠壁臨流屹。想像高風更整襟。</text>
<title>贈申書狀聖與 晳 燕行</title>,<text>春苑繁華問幾時。東人爭笑熱河詞。傷心莫漫歌燕市。留眼終當見漢儀。</text>
<title>贈趙副使錫五 榮福 燕行</title>,<text>西塞頻年勞遠師。東城增築更何爲。八觀不待夷吾術。天下紛紛早已知。其二天機聊且驗君行。正是微陽地底生。白髮腐儒增起色。黃河昨夜夢中淸。</text>
<title>延齡君輓</title>,<text>國有麟詩頌。公如驃騎賢。涵濡從聖化。謹雅自髫年。屛翰爲邦重。圭璋比德全。輓歌奚取信。宸誄萬人傳。其二易名公議定。孝憲復誰疑。自有終身慕。兼存近道資。酬勞儼遺像。述美已豐碑。九地魂應泣。哀榮荷聖慈。其三十載侍湯久。深宵警枕團。扇痕忘手錯。袍繫减腰寬。病痼金莖渴。魂歸豹直寒。他時賀勿藥。玉淚更汎瀾。其四鷺鼓呼嵩日。肩輿載病回。腔餘一斗血。恨結萬年杯。天語侍臣泣。園林行路哀。隔隣聽臯復。陪蹕更膓摧。其五遲遲丹旐去。漢水繞佳城。永訣君臣隔。相逢母子驚。松楸天慘憺。京闕雪崢嶸。固慰連塋願。其如戀極情。</text>
<title>又輓 代作</title>,<text>滉漾銀波遠。蔥蘢玉葉垂。人方詠麟趾。公乃挺鸞姿。繞膝依龍衮。垂髫戱玉墀。杯棬俄廢飮。棠棣幸聯枝。陪駕恒雙導。延醫每夾持。嘗湯今幾載。退第不多時。秉璧仍成疾。稱觴竟阻儀。深誠天必感。短造理還疑。慘憺臨鑾輅。悽凉掩繐帷。螟兒歸聖揀。螭首揭宸詞。誦誄傾朝泣。連塋夙願追。恩光謚初定。符彩像空遺。漠漠寒江逝。駸駸短景馳。衿山入淚眼。曉月偃靈旗。</text>
<title>肅宗大王輓章</title>,<text>聖德何巍蕩。微臣未易量。化融覃海域。功大泝皇王。四紀寧云久。千秋卽有光。他時淸廟樂。應續烈文章。其二社稷安危際。賢邪進退辰。天誅快一擧。邦命屬維新。鬼蜮形皆遁。山河約更申。殘凶休躑躅。餘烈尙精神。其三壼極瞻重正。邦基驗大亨。羣陰俄盡散。白日儼增明。叙秩歸天理。絲綸見聖情。終看肅宮掖。咸仰爲宗祊。其四制作元無缺。莊陵禮最殷。百年猶感鬱。今日始情文。太室馨新薦。崇岡藹舊雲。向來伸枉意。懷廟更辛勤。其五帝德于何報。靈壇聳禁林。承來聖祖志。激盡一邦心。此義寧湮晦。惟天實照臨。末音傳舊璽。千代更長欽。其六一念崇儒切。斯文賴益光。世誰踰日月。王乃燭陰陽。貳極垂明訓。遺祠揭寶章。三賢躋聖廡。正路本無荒。其七大德還無壽。眞遊奄上仙。應緣勤禹績。不待享堯年。城闕攀號地。陵園涕淚邊。八方何以答。遺意在民天。其八庶品均洪造。臣家倍聖慈。滄桑雖變換。雨露自恩私。忽忽終天訣。悠悠沒世思。菲才忝讐校。和淚讀宸詞。</text>
<title>李監司 宖 輓詞</title>,<text>戴豸含香歲幾更。東城一疾限西淸。升沉莫向高天問。回首軒車捴後生。其二未到猶能說寵榮。湖西按使弟隨兄。逶迤旐翣琴臺過。父老還疑望纛旌。</text>
