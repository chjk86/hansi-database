<title>贈信煕</title>,<text>永興僧信煕。冒雪扣荊扉。談罷忽歸去。孤筇散夕霏。</text>
<title>贈法正</title>,<text>一握春山蕨。老僧袖裏持。柴門來剝喙。正是夢回時。</text>
<title>臘雪夜吟。次李學官韻。</title>,<text>缺。朔風邊雪客愁新。遙憐故國江梅動。處處芳樽戶戶春。</text>
<title>偶吟</title>,<text>客歸碁散坐虛堂。閒看庭苔漸上墻。就枕欲成南國夢。思鄕一念自回腸。</text>
<title>梅花 以下次聯珠詩</title>,<text>疎影端如玉色人。淡粧能占雪中春。千年箕潁淸風面。此日高標正逼眞。</text>
<title>閒居</title>,<text>缺 獨閉門。竹窓新旭微溫▣。▣▣▣▣觀元化。對卷那堪病眼昏。其二鶯囀楊枝語若流。月移松樾掛如鉤。一般淸景供朝暮。無酒無花別有愁。其三一年春事已無多。萬點風花瞥眼過。端坐小軒淸似水。怡顔終日眄庭柯。</text>
<title>山寺早起</title>,<text>風定山門曉靄生。佛燈燒盡已天明。道人起躡芒鞋去。石逕孤筇步步聲。</text>
<title>題雜畫</title>,<text>卧看圖畫作神遊。指點便生江上愁。靑嶂白波呑吐裏。如聞欸乃起溪舟。</text>
<title>偶題</title>,<text>少時狂簡氣如虹。半世眼高四海空。畢竟摧藏茅屋底。無私白日紙窓紅。</text>
<title>曺將軍馬</title>,<text>將軍風骨稟山西。龍種知歸效俊蹄。料得破胡還凱日。雪消花暖一聲嘶。</text>
<title>御溝</title>,<text>缺 砌出潺潺。日夜悲鳴響玦環。▣▣▣▣還有意。莫將紅葉付人間。</text>
<title>竹夫人</title>,<text>缺 長搖白玉團。脫巾相對碧琅玕。漫膚只願恒炎燠。却恐高秋送薄寒。</text>
<title>憶得</title>,<text>美人歌罷採蓮詞。江上聞歌暗有期。欲語中情不敢語。紅顔羞澀畏人知。</text>
<title>宿湖亭</title>,<text>小閣憑虛生夜凉。長風縷縷動荷裳。珠簾不隔池香氣。松樾微明水月光。</text>
<title>心遠亭</title>,<text>空堂晝永語烏衣。地僻林深客未歸。賴有主人心械靜。沙禽兩兩近前飛。</text>
<title>北山紀行</title>,<text>盡日山行松逕微。烟霏作雨滴春衣。探幽欲上最高頂。颯颯天風駕腋飛。</text>
<title>趙子昂墨蘭</title>,<text>曾逢屈子播騷詠。繼有吳興寫此莖。不爲無人芳自掩。可憐空谷暗香淸。</text>
<title>水仙花</title>,<text>馨香爲骨月精神。生在秋江不受塵。好是幽閒君子友。水仙花對老仙人。</text>
<title>缺 浦</title>,<text>缺 襯肅霜裘。逸興爭似採蓮舟。三月鶯花春欲晩。更呼從事帶靑州。</text>
<title>吳王納凉圖</title>,<text>紈扇無能起午凉。不堪脂汗汚紅粧。淸風只在姑蘇殿。玉輦回來月滿廊。</text>
<title>題淵明小像</title>,<text>把菊胡牀擁弊裘。高標落落凜霜秋。閒中日月長含古。晉室乾坤獨戴頭。</text>
<title>蘇臺懷古</title>,<text>荒臺烟雨鎖空洲。莫把西施罪逸遊。江上䲭夷千古恨。至今哀唱滿吳州。</text>
<title>醉起</title>,<text>酒盡甁傾醉倒牀。火殘金鴨逗餘香。一聲山鳥驚殘夢。烟雨濛籠睡海棠。</text>
<title>過楊州</title>,<text>南國繁華歌吹沸。靑樓珠箔映紗燈。相攜女伴步明月。二十四橋涵淨冰。</text>
<title>春夜</title>,<text>持酒尋花山上城。夜窓愁聽雨來聲。殘紅準擬明朝賞。却怕狂風起五更。</text>
<title>題宋徽宗畫</title>,<text>缺 去國愁。靑城寒月汴京秋。▣▣▣問通天罪。秦檜何能戴爾頭。</text>
<title>美人圖</title>,<text>雲鬟玉貌淡如秋。宿醉濛濛倚小樓。爲愛風花推繡戶。還憎泥鷰下簾鉤。</text>
<title>寄友</title>,<text>昨夜秋聲渡鴈門。茫茫楚樹隔秦雲。一天明月共千里。君憶吾時吾憶君。</text>
<title>漫興</title>,<text>三月葡萄醅野潭。萬山紅綠染朝嵐。我家淸景知如許。夜夜歸心在水南。</text>
<title>夢裏</title>,<text>夢中垂釣坐苔磯。覺後依微露滿衣。衙鼓五聲還上馬。不堪山鳥喚催歸。</text>
<title>搖落</title>,<text>秋深樊口我來遲。黃葉蕭蕭滿水涯。獨向空山恨搖落。草堂楠樹大風吹。</text>
<title>泛舟</title>,<text>舟入蘆灣水鳥飛。柳深江碧自依依。蘋花採採無人寄。日暮歸來雨滿衣。</text>
<title>村居</title>,<text>爲愛烟波屋已成。自來鷗鷺不須盟。缺 遂園翁去。月印前溪暮靄平。</text>
<title>峴山秋晩圖</title>,<text>花前倒着接㒿迷。知是山公醉習池。峴首遺風又幾許。令人墮淚至今悲。</text>
<title>燕都雜題</title>,<text>燕圖樊首登秦殿。可惜霜芒未及揮。易水千年餘猛氣。寒風蕭瑟白虹飛。</text>
<title>儀眞館中雜題</title>,<text>北客心驚南去鴻。林聲偏送夜霜風。鬢如絲處愁如海。千里秦京一夢中。其二莫嗟橫死大江濱。聖智元來外此身。流水乾坤眞逆旅。古今多少寓形人。</text>
<title>漫興</title>,<text>前溪一夜下嚴霜。蟋蟀今朝入我牀。匡坐小軒懷耿耿。不堪窓外葉聲長。其二雲自無心鳥自還。耽看不覺坐生寒。傍人豈識此中樂。人世元來夢寐間。</text>
<title>送李伯英</title>,<text>綠欲暗時紅欲稀。一年春事轉頭非。眼前時物渾多感。鴻鷰如何南北飛。</text>
<title>失題 元韻。有遊京之語。放次韻亦及之。</title>,<text>缺 俠客出幽燕。劒帶湛盧冠進賢。今子往遊應有意。須看虹影尙橫天。</text>
<title>題范文正公書伯夷頌後</title>,<text>箕陳洪範微存祀。夷也扶持萬古倫。同是聖人無異議。秖今孤竹獨長春。</text>
<title>寄戶部楊友直</title>,<text>爲卜幽居江上邨。塵寰仙界此中分。遙知高卧身無事。點檢靑山與白雲。</text>
<title>重陽</title>,<text>手掇黃花泛玉舟。人間此日樂悠悠。天涯旅宦無歡意。獨向樽前愧白頭。</text>
<title>通州東菴</title>,<text>小菴孤絶暮鐘沈。淸影依依散月林。碧眼胡僧方入定。風花那得起禪心。</text>
<title>春晴</title>,<text>長堤百草綠初齊。日照新添雨後菲。拂面和風堪暢敍。兩三春服浴沂歸。</text>
<title>春浦帆歸圖</title>,<text>藍作江波錦作苔。靑山一面亂雲堆。輕帆穩泛桃花浪。莫是漁郞失路來。</text>
<title>有懷</title>,<text>缺 花甎生碧苔。牀頭酒甕沒浮埃。自憐多病人來絶。不是華筵懶自開。</text>
<title>水仙花</title>,<text>淡粧蕭灑水心明。月下圓簪墮翠瓊。國色天然誰得似。可憐神女玉精英。其二亭亭獨立倚荷裳。皓月多情送夜凉。天與幽人同臭味。朝朝相對曲池傍。</text>
<title>昭君出塞圖</title>,<text>一辭金闕向王庭。天地無情莫我聽。千古沙塲埋玉骨。秖今孤塚草長靑。</text>
<title>博浪沙</title>,<text>上黨孤臣忠憤高。沙中黃屋一椎搖。當年雖免轀輬載。虎視精魂半已銷。</text>
<title>陳平章席上。題琵琶亭。</title>,<text>霹靂遺材不失天。至音留得鳳凰絃。平章宅裏聞哀怨。恰似當時汾浦船。</text>
<title>赤壁</title>,<text>孰是龍挐孰虎耽。令人追憶鵲飛南。周曹爭戰蘇仙賦。千古奇蹤數此三。</text>
<title>絶句</title>,<text>睡正濃時竹簟凉。雙飛乳鷰拂華堂。參差水荇含風輭。繚亂松花落地香。</text>
<title>題祈眞人異香卷</title>,<text>幾乘笙鶴過緱山。來自飄然去自閒。靜坐每尋香在處。天書一部置牀看。</text>
<title>移官淮東。別杭州。</title>,<text>回望那堪碧草新。棲棲東邁宦遊身。春風自是多情態。相送飛花過別津。其二去故元非厭就新。銅符均是寵吾身。如何回首幷州日。別恨深於楊子津。</text>
<title>同晉卿北山紀遊</title>,<text>東門曾見種苽留。北岳今看逐兔遊。麟閣題名眞細事。割鮮野食勝封矦。</text>
<title>長門怨</title>,<text>河鼓雲孫莫怨離。年年七夕一相隨。蓬萊咫尺無消息。金鎖重開在幾時。</text>
<title>魯郊</title>,<text>鄒魯多賢禮義閑。當時列國仰龜山。杏壇遺澤尋何處。化雨仁風泗水間。</text>
<title>吳王夜宴圖</title>,<text>姑蘇歌舞夜通晨。長樂佳人錦瑟春。宿醉未醒風雨至。當時胥墓檟成薪。</text>
<title>馬嵬驛</title>,<text>馬嵬驛路掛空坡。駐馬當時恨幾何。還重六軍輕一女。風流天子計猶多。</text>
<title>懷彥肅</title>,<text>南園蝴蝶迷芳草。遍倚湖山處處樓。千里暮雲相憶夜。一輪明月在吳州。</text>
<title>小橋</title>,<text>衣帶猶餘羅襪香。溪橋空斷別離腸。江城梅落無消息。獨立踟躕倚綠楊。</text>
<title>淸池</title>,<text>江上烟花千萬枝。東風三月豔陽時。小軒樽酒間碁博。春雨紛紛靑草池。</text>
<title>過餘杭故內廢址</title>,<text>荷花桂子繁華地。麥穗離離幾度春。飛鳥去來山色裏。空留風景付行人。</text>
<title>春遊</title>,<text>靑山回轉水環圍。天朗風和可裌衣。攜手冠童行野外。早紅飛盡晩紅飛。</text>
<title>中秋憶家</title>,<text>秋夜漫漫夢未圓。焇香一炷篆寒烟。遙知江上今宵月。留照松窓似昔年。</text>
<title>題宋高宗劉妃圖</title>,<text>十里淸渠蔭綠槐。行宮歌舞此中開。荷花妃子憐相似。不省秋風入汴臺。</text>
<title>題畫蘭</title>,<text>林深山暝帶斜晡。濃翠濛濛水墨糊。靑葉紫莖雖得畫。幽香雅趣未應圖。</text>
<title>題墨菊</title>,<text>墨子悲絲爲喪眞。胡令黃菊換形神。箇中自有馨香臭。不學緇塵滿面人。</text>
<title>題紅梅</title>,<text>竹籬深護白雲家。別有馨香紅粉花。恰似佳人含宿醉。牕前流水影橫斜。</text>
<title>吟人</title>,<text>危樓百尺照江干。金鴨香焇火未殘。吟倚畫闌仍命酌。却嫌風色姤花寒。</text>
<title>過廬山太平宮</title>,<text>松桂林中不起塵。金砂丹竈住長春。琳宮日月閒無事。惟有雲窓說法人。</text>
<title>憶秋浦</title>,<text>昔年曾共水雲棲。此日飄零意慘悽。千里相思江上夜。心隨落月下天西。其二蒼松翠竹本孤高。虐雪饕風更見操。命道窮來應自怨。夕陽江畔賦離騷。</text>
<title>次半月倅韻</title>,<text>南湖十月動寒凉。斗覺閒中節序忙。書史滿牀看未遍。藥爐無賴舊痾長。</text>
<title>次水心亭韻 主人。卽尹期中。</title>,<text>心長淸也水長寒。寒水淸心無兩般。潑潑地頭應有省。一江明月獨觀瀾。</text>
<title>平山山城。送別徐玄紀觀察關西。</title>,<text>舊使君作關西伯。惜別情同骨肉親。海鷰于飛山路迥。寒花空惱去留人。</text>
<title>次李內翰 景顔 吾家畫屛韻</title>,<text>歸心日夜繞鄕關。千里江山夢寐間。倩取龍眠移怳惚。時乘竹葉穩浮還。</text>
<title>又次鵰字韻</title>,<text>白欲渾頭紅欲消。邊愁入面鬢蕭蕭。何當還踏來時路。一擧搏天似决鵰。</text>
<title>次李學官</title>,<text>年老心閑不出門。藥爐書卷送朝曛。西來久作槐安夢。壠上無人管白雲。</text>
<title>次李內翰回韻</title>,<text>天開形勝奠雄關。粉堞逶迤積翠間。經略英豪何處去。連雲草樹鳥飛還。</text>
<title>次李內翰能字韻</title>,<text>持酒相酬謝不能。空將閒話對淸燈。邦人但識仙槎貴。詩格誰知後杜陵。其二歸田江上幾時能。春雨官齋坐翦燈。却向名塲試較量。君宜東閣我東陵。</text>
<title>又次干字回韻</title>,<text>春風無力薄陰干。冰雪堅頑未肎殘。三月邊城猶索莫。野花官柳怯餘寒。其二佳人睡起碧欄干。春雪紛紛落地殘。簷滴灑簾生料峭。羅幃深護一團寒。</text>
<title>又次關字韻</title>,<text>三家寥落晝常關。花竹烟波掩映間。非是功名能縛束。如何相逐不知還。</text>
<title>代臆鶴仙。次李內翰。</title>,<text>花褪殘粧柳羃烟。當時別淚落樽前。僊天豈憶湖州夢。女子深情恨宿緣。</text>
<title>代蟾臆</title>,<text>別院寥寥夜似秋。無端相送自生愁。僊槎一去空追憶。吟在蓬萊第幾樓。</text>
<title>次朴思菴西瓜韻</title>,<text>天然淑氣此偏增。赤子丹心便腹凝。薦進金盤可啓沃。休將外面議模稜。</text>
<title>席上。吟示諸君子。</title>,<text>歲暮山中雪正飛。厭厭亂酌欲無歸。笙歌諧笑方陶興。太守風流可拂衣。</text>
<title>次博川板上韻。戲擧子。兼示同席先生。</title>,<text>考試關西縣。盈庭蔚士林。風驅筆陣急。鼓動硯池深。怯火交相煎。飢鴞正苦吟。天公不借便。落日漸陰陰。</text>
<title>途中</title>,<text>寒食雲興路。東風草又生。日暄狐貉重。泥淨馬蹄輕。遊子愁行役。長亭管送迎。此間無好况。空起故園情。</text>
<title>次評事夜吟韻。仍敍雪意。</title>,<text>夜雪深盈尺。窓櫳奪月明。起看知麥瑞。眼纈覺魂驚。山郭忽奇絶。林花如水晶。乾坤渾一色。疑是蘂珠城。</text>
<title>紀行</title>,<text>時序屬寒天。客行悲暮年。萬山渾白雪。千落只靑烟。貿貿迎殘吏。搖搖颺小船。吟鞭還信馬。肩聳藥山前。</text>
<title>又用前韻</title>,<text>窮陰恒蔽天。急景欲凋年。凍雀投深樹。樵童趁暮烟。雲愁送客路。雪滿釣魚船。籬落空蕭索。寒砧萬木前。</text>
<title>贈孫文郁</title>,<text>藥山千古色。城郭萬雉雄。豪傑何年 缺。▣▣魚鳥空。人才時世降。興廢古今同。▣▣▣▣▣。▣論鐵瓮中。</text>
<title>送別書記歸覲</title>,<text>送子歸寧日。新春屬道中。還期知不遠。別恨奈無竆。沙峴句萌動。公山早蘂紅。相思何處是。雲樹渺江東。</text>
<title>癸丑除夕</title>,<text>老翁惜此夜。兀兀坐燈前。𤒺竹驅窮鬼。斟蘇讓少秊。傷今魂欲斷。憶昔淚如泉。只有新消息。梅花淺水邊。</text>
<title>寄贈鄭都事</title>,<text>共祖駒城李。俱爲外派親。適吾家食日。値君幕賓辰。寥落荒村僻。慇懃枉顧頻。江干相送罷。瞻望倍傷神。</text>
<title>寄呈金景受</title>,<text>分義自先世。交情可斷金。靑春到白髮。龍劒又牙琴。眞態要須保。時紛不許侵。吾儕餘幾箇。千里幸相尋。其二君爲錦宰日。我卧馬江濱。仙宦兼山水。幽居避世塵。公餘應拄笏。吟罷獨頤神。莫把閒忙別。須知摠是眞。</text>
<title>次水心亭主人韻</title>,<text>南江回轉處。十六翠屛開。水國滄波闊。風檣碧海來。却疑三島界。玆覺五湖杯。信美不移住。浮生良可哀。其二異境神慳秘。幽人此斲開。烟鬟江面立。雲物鏡中來。淸景供詩料。餘歡屬酒杯。沈吟更遍倚。塵世正堪哀。其三高山遺躅在。亭仰浩然開。仁智逍遙處。冠童風詠來。人亡別有恨。愁至且㘅杯。欲問虹橋斷。無因寄余哀。</text>
<title>次主人送別韻寄贈</title>,<text>湖海同攜手。風塵共拂衣。壯遊鵬水擊。淸契鳥雲飛。河上歸舟遠。山中信使稀。遙知相憶處。落日倚巖扉。</text>
<title>送別鄭休吉南海之行 號花崗。此一首。得於本孫師赫家。</title>,<text>謫客指南海。巖程亂雪飛。辭親方覺罪。省己不知非。聖意寬狂士。時論及布衣。從來君子事。日月照心腓。</text>
<title>奉呈李直長峒仙</title>,<text>哀歌求我友。莫肯和陽春。行世黃金盡。竆途白首新。移家德宿聚。獲近老仙人。鄙吝自今祛。寧論作比鄰。</text>
<title>秋雨</title>,<text>蕭蕭簷溜滴。添我小堂淸。暗助深秋候。潛催晩節英。庭梧愁共碎。窓竹夜偏鳴。遙憶南湖上。漫漫白水生。其二蓬廬唯一畒。活契富雙淸。抹摋寧論道。摧藏孰謂英。幸逢知己友。時發不平鳴。病裏復何事。藥爐送此生。</text>
<title>送朴叔夜 燁 赴平山任</title>,<text>適我南歸日。値君西赴官。窮途相送遠。白首此懷難。雲樹東陽路。漁舟白馬灘。馳思千里夜。眉月照心肝。</text>
<title>葛院道中。望瑞雲峯作。</title>,<text>彼美瑞雲山。讀書二十年。舊僧餘幾箇。新甍想煥然。回頭空悵望。欲往恨無緣。多少悲歡意。茫茫誰與傳。</text>
<title>奉寄尹榮川戚長</title>,<text>憶昔山中住。山中樂事多。秋魚釣淥水。春蕨煮陽坡。牕下爭棊戰。林間聽鳥歌。別來經幾載。惆悵費吟哦。</text>
<title>次博川板上韻</title>,<text>山城官柳何年種。爲愛春光早著林。樓外低枝垂細瑣。水頭交影漾靑深。小橋客去爭攀折。短檻人憑費朗吟。堪恨我來時索莫。不妨重到醉濃陰。</text>
<title>缺 韻</title>,<text>缺。俄然積雪滿空寒。▣▣▣▣▣▣▣。▣棹何人訪戴安。獨釣漁翁欹重笠。暮歸驢客駐吟鞭。天公嫌我無姸妓。幻出層層粉黛巒。</text>
<title>李學官來。適午睡方甘。覺來始知。以詩謝之。</title>,<text>病守神疲困黑甜。不知西日下前簷。覺來忽得家僮報。客去徒增駭汗霑。詩料未輸題鳳句。書林空對滿牀籤。袒荊欲謝慇懃意。雪擁溪橋朔吹嚴。</text>
<title>又步回韻</title>,<text>戰勝胷中意味甜。負暄終日坐茅簷。樵尋雪徑應嫌阻。兒戲冰毬不惜霑。煗酒聊將澆午渴。薰爐且復閱牙籤。世間名利非吾慕。願作成都賣卜嚴。</text>
<title>夜吟</title>,<text>陰山日落閉重城。刁斗嚴更達夜鳴。塞下征夫應坐甲。幕中奇計暗調兵。健兒喜獵宿原草。姸妓待人眠短檠。烏欲啼時霜月墮。萬家砧杵忽沈聲。</text>
<title>失題</title>,<text>缺 種梨千樹。滿院梨花帶雨新。香入酒杯浮欲動。雪沾詩興助如神。年光易逝繁華歇。元帥多情宴樂頻。遏密邇來長落莫。空敎弟子老三春。</text>
<title>送檢詳柳浩叔 活 赴千秋書狀</title>,<text>蔥秀辭親浿別兄。酒杯無賴制離情。暮雲汀樹搖懷抱。落日郵亭駐旆旌。萬國會同朝▣少海。一年行役筭歸程。百祥樓上黃花節。鐵瓮題輿可出迎。</text>
<title>境上出待從事族姪冠玉。以雨不至賦之。號北渚</title>,<text>幄幕高張候上賓。廚人如簇馬雲屯。無端凍雨泥淸道。持重行軒輟動輪。直待新朝升旭日。會看歸旆掃氛塵。爲言多少轅門士。無誤軍機逢彼嗔。</text>
<title>送閔進士歸覲昌城 次兵相韻</title>,<text>一牕明月看星文。把臂論心此別君。時事共垂鄕國淚。歸程遙指亂山雲。新恩到處知司馬。白牌攜來慰倚門。慶席光輝天借便。又當從事去監軍。</text>
<title>次丁景蘭學官韻</title>,<text>白髮靑衫行塞外。老夫身世正堪憐。戈矛日夕趨戎幕。風月何秊趁漁船。河水洋洋西北注。胡山鬱鬱犬牙連。防秋事急長料理。手下貔貅萬又千。其二匹馬西來蓬轉遠。綈袍誰有故人憐。形容 缺 霜草。身世蒼茫失楫船。竆鬼沓來▣▣▣。▣▣▣▣若環連。客窓空結還鄕▣。▣▣▣▣路二千。其三缺 旅邊城遠。白首功名衆所憐。日夕空懷越鳥戀。幾時能涉浿江船。滔滔逝水山相趁。漠漠長天野與連。却憶南湖秋後事。鷺羣爲百鴈羣千。其四西風吹雨薄雲散。霽後秋山看更憐。落葉飛時埋野徑。夜燈明處認漁船。孤城畫角三聲斷。淸靄奇霞一色連。對此思歸歸未得。山重萬外水重千。其五太守看山長拄頰。朝朝物態漸生憐。黃花滿岸迷人眼。丹葉翻江暎客船。上院雲光內院抹。東臺秋色北臺連。仍思羽化登楓岳。安得身遊萬二千。其六千里客逢千里客。却緣同病更相憐。慚吾久作馴籠鳥。羨子長爲不繫船。北海酒樽東閣士。萬山風雨一床連。時時覓句多淸麗。應秖奚囊富有千。其七顔非借酒無由渥。士非知心孰我憐。自笑久爲鈴下客。莫如歸棹剡中船。劒埋光處何須掘。琴斷絃來不欲連。西塞風霜今▣▣。▣▣白髮丈垂千。其八缺 我。抱關之子孰能憐。越人▣▣▣▣▣。▣▣端宜▣▣藕船。柳下天和▣▣惠。魯中高義欲師連。靑牛一出關門外。應有新書著五千。其九遼陽玄鶴歸來晩。物是人非獨自憐。朗詠幾憑樓上柱。戛鳴時過月中船。夜光投暗劒皆按。白璧無雙城可連。十日滯留成邂逅。爲收珠咤篋藏千。其十 是年。自楊根。至漢江。水赤如血。栗里先生彭澤日。故園黃菊入遙憐。剡中忽憶鱸魚膾。壁上空浮竹葉船。聞道赤流楊漢接。旋看白氣斗牛連。時時借筯籌邊事。十一那能合百千。其十一纍纍然若喪家狗。聽說平生事事憐。日暮每迷前去路。雲深時喚渡頭船。身如秋葉飄飄轉。愁似蠶絲縷縷連。鏡裏只饒新白髮。朝來鑷百暮還千。其十二誰敎蟋蟀鳴秋苦。更有月華淸可憐。官况正如冰脫水。事功還似陸行船。強懷襲義增悲壯。高唱沈聲不續連。端坐曉窓無一事。白頭梳百又梳千。其十三魏瓢雖大竟何用。楚璞不售誰復憐。寂寂 缺 巨梓。茫茫野渡閣空船。茹毛世遠▣▣▣。▣▣年來戰伐連。獨立末路長咄咄。▣▣▣▣幾時千。</text>
<title>贈丁學官</title>,<text>關外風霜雙白頭。幕中樽酒未遣愁。輕寒透骨傷飄泊。斗米縻身愧滯留。千里得逢眸爲豁。蒼顔長對涕空流。相知心後言知己。子視吾心眷此州。</text>
<title>憶秋浦</title>,<text>西江一別信書稀。遙向君邊爲問之。老去風標髭髮勝。秋來眠食性靈頤。賦成鵩鳥已知數。召問鬼神應有期。白首故人瞻望苦。暮雲千里不勝悲。</text>
<title>三災極備。民生可虞。述所見。示太守。</title>,<text>水旱之餘又螣螟。田疇無復望西成。農夫束手頭相向。識者憂時淚欲傾。天意胡爲連赤地。朝家何以慰蒼生。邨南邨北炊烟斷。不待春來有餓氓。</text>
<title>寄朴士剛</title>,<text>飛鴻山下卜田廬。自把新庄作舊居。初愛林泉將老矣。竟懷桑榟忽歸歟。淸風明月分輸手。水榭荷池摠付予。况復門前香稻熟。浮人生事此權輿。</text>
<title>江上雜述 一則求助於人也。一則答景賢之詩。一則希景賢之來訪。</title>,<text>向來名利已歸虛。江上生涯一弊廬。茅捲三重愁杜甫。風穿四壁卧相如。瓢翻不耐牀牀漏。木腐難堪滴滴蛆。陶冶欲開空筭瓮。人工物役孰扶予。其二廿載風塵夢亦虛。閉門端坐白雲廬。流光荏䒣不吾與。暮色蒼茫何所如。老去功名飽後飯。從來富貴腐餘蛆。久於家食眞吾分。莫把陳辭強慰予。其三得地淸幽愛碧虛。一從三黜卧茅廬。玉川身世情相近。彭澤歸來迹豈如。偶向東籬採晩菊。還謀斗酒潑新蛆。重陽佳節明朝在。太守風流可訪予。</text>
<title>寄金得之</title>,<text>歲暮天涯客思酸。風光雖好共誰看。南湖雪漲人來斷。西海雲深鴈到難。王粲高樓岳色滿。嵆康一嘯琴聲寒。論心千里應容我。折寄梅花香未闌。</text>
<title>寄朴應赫</title>,<text>昔日關河佩虎符。今來旌節鎭西湖。從前冰糱知盈耳。此後軍民免剝膚。巨海樓船破竹勢。高亭樽俎折衝圖。公山倘有經過日。白馬江邊可訪吾。</text>
<title>李上舍壽百。過余吟示。喜而酬之。</title>,<text>門臨流水絶纖埃。勝槩奇觀面面開。半月城基圍曠野。當時輦路認孤臺。漁樵身世人行樂。盞酒登臨鴈叫哀。匹馬來尋還獨去。想應歸路首重回。</text>
<title>挽朴文起兄</title>,<text>俱是坡平外派親。兩家情分自先人。少年遊戲城南宅。衰境陪從五十春。衍宇羣居餘幾箇。同時諸子已爲塵。以兄可恃今長逝。末路惟餘老病身。</text>
<title>戲吟近體一首。呈徐玄紀 號藥峯。</title>,<text>廟堂方講江都筭。何狀今能當選掄。社稷民人皆學問。甲兵錢穀亦經綸。仲由見哂爲邦對。毛遂誰知脫穎人。日暮道長空白首。一生難得再靑春。</text>
<title>贈申玄翁 號象村</title>,<text>野可躬耕水可漁。不煩三黜賦歸歟。雙淸已入閒人手。十景盡輸虛室儲。身在廬山同瞽叟。眼須金鎞括盲余。畫圖自有丹靑妙。要把新詩賁草廬。</text>
<title>玄翁和之。又疊以贈。</title>,<text>多病江湖事釣漁。先憂後樂豈吾歟。蒼松苦竹不凋弊。明月淸風無盡儲。末路石交惟有子。暮年潦倒孰憐余。南歸贏得壺中日。春睡長酣諸葛廬。</text>
<title>安城道中</title>,<text>蔥秀山前去又還。身心忙擾未閒閒。濡毫點檢路夷險。立馬看詳橋毁完。㵎柳巖松渾不省。渚禽沙鳥亦何顔。今春已負歸田計。白首靑衫老一官。</text>
<title>吾助川上</title>,<text>聖居千瀑合回瀾。西注猪江作一灣。冰泮水深妨揭厲。橋危岸斷病躋攀。嗟無鄭相乘輿濟。將使唐兵跋涉還。十月徒杠違月令。終敎利涉屬郵官。</text>
<title>山城踏靑</title>,<text>山城亦可作山陰。此日閒行引興深。只見句萌初脫地。却嫌新綠未粧林。惠風好暢淸明節。春服皆同舞雩心。直待使君官釀熟。不妨寒食又來尋。</text>
<title>挽朴仁起</title>,<text>異姓還爲兄弟身。平生交契不須陳。芝蘭臭味薰馨德。水月精神見素眞。書榻寒燈成一夢。堂構後事屬何人。古傷伯道今傷子。欲向天翁問所因。</text>
<title>元日感興</title>,<text>半夜耐眠空守歲。燈前心緖繭絲長。流年不但爲深惜。虛老寧非可痛傷。月下瑤琴絃斷絶。匣中龍劒刃摧藏。莫如歸去江南曲。樊口漁船作漫郞。其二光陰荏䒣不留辰。到老慚爲自棄身。白髮三千箇白髮。新春五十八新春。蘧非已過雖無及。衛抑當前或可遵。獨立淸朝看物理。牛山草木氣津津。</text>
<title>寄呈朴說之 名東說。號南郭。</title>,<text>南郭秋粧面面堆。亂岑高拱入窓來。主人罕出門長掩。俗客稀時月滿臺。黃菊園林幽徑去。白雲書榻早朝回。茂陵多病長蕭索。竆巷如今長草萊。</text>
<title>又寄</title>,<text>一生惟足一籤書。拂袖吾將返舊居。標格未虧霜雪後。性靈猶保渾沌初。江湖漁釣前期在。堯舜君民宿計虛。末路相知能有幾。退衙來訪病相如。</text>
<title>次開平板上韻</title>,<text>雪消風暖欲浮烟。春意先回水檻前。華構翬飛臨濬壑。衆山屛擁作壺天。薪邨好雨隨耕耒。香岳晴嵐入几筵。客到興來持酒玩。四時佳景各生憐。</text>
<title>送別金仁吉</title>,<text>靑龍寺裏昔同裯。鐵瓮城邊又薄遊。說盡悲歡雙鬢雪。較來顔狀十年愁。當時舊伴今誰在。衰境重逢豈易謀。千里相分情轉劇。不堪西日下高樓。</text>
<title>曉牕呼韻</title>,<text>山城春早雪消遲。曉月依依透薄帷。五夜嚴更初定後。萬家砧杵欲沈時。西疇農事催歸計。南國梅花起我詩。撫枕長吁搔白首。幽懷說與故人知。</text>
<title>次贈李內翰</title>,<text>形勝周遭百二秦。繁華撩亂㵎瀍濱。緣雲粉堞橫翔雉。撲地靑樓見次鱗。鼓響暖消香嶽雪。歌脣吹放藥山春。錦城雖樂難娛客。異域從來易老人。</text>
<title>呼韻</title>,<text>春城漠漠覆春陰。野色無端撓客心。寒勒花房紅未放。風舒柳眼綠將侵。山禽互答林中哢。遊女行歌陌上吟。直待東臺時物好。挈壺攜妓去相尋。</text>
<title>與趙汝楫出行。各有失物。戲賦。</title>,<text>偶因魔戲敗淸遊。携手歸來共上舟。一屨一驢皆外物。人亡人得更何求。春山步武何當着。雪逕吟肩不自由。到此方知天意在。要令秘迹玩深幽。</text>
<title>戲寄尹貽永</title>,<text>聞道巡旌拂海漘。將由江逕指恩津。兼程固知趨王事。尺牘何妨問故人。物色嚴陵天子貴。綈袍范叔俠流仁。憑君莫把閒忙說。世道從來白首新。其二故佐郞騎駟馬車。老使君卧竹林廬。升沈莫道今懸越。交契曾同昔井閭。南浦鴈飛呼舊侶。江東日暮斷新書。風塵回首空惆悵。積雪江干歲又除。其三親捧除書御墨淋。一麾湖海福星臨。危樓長拱北辰近。聖主恩波錦水深。道殣將何回菜色。愁眉只自見丹心。遙知原隰停車處。白叟黃童飽德音。</text>
<title>江上寓懷</title>,<text>江上歸來作放翁。一區烟月屬疎慵。數椽茅屋眞安宅。三面靑山是素封。笙鶴戛鳴風浩浩。漁舟回棹水溶溶。俗緣已斷房櫳靜。更把佳期倚雪松。</text>
<title>敬龍司馬講信往參。歸路有詠。次王山人韻。</title>,<text>鳥雲飛處山重重。追述蘭亭四美供。白首散人來忝席。靑衿諸子共登龍。雪經老臘摧強弩。梅向新春作選鋒。爲怯杯觴催上馬。石門回首隔林鐘。</text>
<title>次李學官再榮韻</title>,<text>於詩能富日千篇。其奈身無將母錢。日暮欲沈憂短景。璞開還閉泣流年。舊遊陳跡關河外。密席高談文酒邊。明月暗投人按劒。從來風雨失才賢。</text>
<title>又次前韻。酬金進士厚之。</title>,<text>坐看千里起黃埃。王業當時此地開。半月依依白馬渡。落花片片釣龍臺。檀冠髮竪風呼怒。伍骨潮漂水咽哀。啼鳥亦知亡國事。不勝遺恨故低回。</text>
<title>甲寅除夕</title>,<text>燈前脈脈悄無語。坐數深更已到三。萬事違心辭漢北。一年多病滯周南。梅邊消息應潛動。鏡裏形容只自諳。江上可能除幾歲。白頭無意戴朝簪。</text>
<title>昔莅韓鴻。以民役不均。每一結。一年收米十斗爲限。春秋兩等之外。更無他斂。民今怨之故賦。</title>,<text>昔日銅章莅馬鴻。當時賦斂蝟毛同。一心盡瘁更張始。百役皆需料量中。諸色貢物，其人，方物，大小刷馬，油淸，實果，紙地。 條約不遵終破格。今則一八結。春秋木七疋。米十二斗。而刷馬，其人，方物，油淸，實果。此外輪回行。 尾閭易泄取無竆。怨吾作俑誠冤憫。豈意于今未折衷。</text>
<title>挽鄭泗川得說夫人 此亦得於本孫家</title>,<text>戰未還時身未忘。悲啼二十六星霜。庭前寶樹承家訓。進士壯元見立揚。遠謫莫將烏哺養。從歸不覺海波長。深寃畢竟途中訣。天地無情爲痛傷。</text>
<title>別秋浦後。不勝踽踽述懷。</title>,<text>萬事不可期。此行何所由。不意忠讜人。將身落海陬。適我南歸日。値子西謫秋。一別西江上。此恨何時休。懷君當此夜。落月滿江樓。寤寐成怵惕。驚魂散不收。如何今之人。昧我江湖憂。憂思不可寫。時傍南湖遊。孤芳欲誰贈。採採盈蘭舟。却恐鵜鴃鳴。白日不少留。迢迢之子遠。晤言無與詶。</text>
<title>口占短篇。留別水心。</title>,<text>聞子庭前水。淸冷可濯纓。薄遊賞素願。空山鳥嚶嚶。相看涕淚垂。相對鬢髮明。孤舟欲回棹。悠悠別離情。</text>
<title>次唐詩郯溪行。寄新別者韻。</title>,<text>惆悵來水頭。昨日此地別。川流望望遠。只見憶程雪。酒船爲誰掉。愁緖多如髮。自從賀老去。稽山空有月。</text>
<title>挽李博川夫人 排律</title>,<text>留別龍川日。焉知隔此生。只傳相訣語。長抱獨憐情。旅櫬眞堪慟。孤魂亦自驚。飯含有子孝。顯秩以夫榮。脩短雖天數。哀傷實內弸。丹旌千里遠。行路爲呑聲。</text>
<title>紫騮馬歌</title>,<text>缺。騣鬣墨濃身血覩。▣▣▣▣▣▣▣。耳批翠竹蹄寒玉。▣▣▣逐流風。步驟騰空影滅沒。將軍手摩拂。不徒取才取其德。將軍得馬托以死。馬得將軍騁其足。世間遭遇苦不易。若非天緣難力致。此馬初從北幕來。張矦一擧成兩美。旣知馬又知人。今世孰如張矦智。能令冀北馬羣空。豈無禮羅羅英士。側身東望歌白雪。安得致身張矦側。邇來將軍亦好客。猛士詩人恒滿席。薛門靑萍已長價。愛士不在驊騮下。噫噓戲世人瞢瞢眼皆肉。驥騏不免鹽車服。日暮虞坂幸見知。千載一時稱伯樂。將軍將軍無學昔人惧眞龍。散盡黃金買死骨。</text>
<title>憶昔行。寄扶安倅。</title>,<text>憶昔少年日。我頤未鬚君尙丱。靑龍深谷每追隨。廿載相許忘秊伴。中歲散落如晨星。洛下相逢兩衰換。白首功名吾自笑。末路靑衫君亦晩。前年偶騎楊州鶴。垂翅歸來馬江畔。聞君作宰方丈山。想應吟詩坐仙舘。欲往從之不可得。竹裏寒梅空獨玩。窓前江水去悠悠。南望不禁愁緖亂。平生所嗜雖淡泊。家食時逢屢空患。邇來新卜飛鴻下。宵晝徒勤瓮人筭。擊壤之歌亦含哺。力耕勤農不可緩。土地美矣鎡器無。爲遣蒼頭致情款。</text>
<title>鴻庄得春雨。吟寄半月倅。</title>,<text>我生於世有何好。不好繁華好山水。江上菟裘計將老。破家經營今一紀。家徒四壁只當壚。產業元非迂人事。浦口良田隨處有。水害年年農失利。枉費人力竟無獲。來卜飛鴻良以此。山中淸絶事事幽。土肥泉甘盤谷似。門臨流水浸稻田。屋圍靑嶂隔塵累。江上山中各有趣。往來徜徉惟適意。物外人收物外物。傍人莫笑吾多嗜。夙昔聞諸我師訓。致君躬耕非二致。於朝不得可山林。聖賢事業本如是。昨夜茅簷春雨鳴。耕耒急向新朝理。起觀溪柳已搖黃。顧瞻江雲連十里。呼兒命駕任所適。閒情自在優遊裏。幽懷不敢向人傳。君所素知聊以寄。</text>
<title>敍懷</title>,<text>入秋之來天不晴。雲重重兮雨冥冥。堪輿濛濛氣不揚。白日亦爲之埋光。仰望雲外徒耿耿。念之令人愁思長。誰使然也誰使令。我欲上升叩帝扃。嗟嗟風伯爾不職。胡不簸揚掃昏濁。淫潦翻野已陸沈。民將爲魚失秋穡。陰盛陽微非細故。脉脉無言空仰屋。</text>
<title>次朱天使漢江韻</title>,<text>江山引興娛遠客。盍往觀乎漢之陌。勝槩從來聞上國。今古仙槎此窮陟。長江無竆宇宙曠。赤壁千年閱幾軾。淸都秀麗水環流。古稱左海連蓬洲。却將名勝入具眼。沿洄游讌方蘭舟。嘉辰美景喜天與。羽斝相屬紛紛擧。從官列坐畫舫頭。水風微生波動組。叉人網人窺魚立。各售所獲來趨急。薄言膾炙薦冰盤。甚美寧論甚傷臆。巨鬐細鱗咸騈首。玉尺交錯銀刀纖。此日觀漁極壯觀。丙穴坐失嘉魚潛。張翰何須憶鱸魚。吳江不獨神仙界。金陵南海此萬里。豈意如今作萍會。興盡悲來倚孤篷。江水渺渺山重重。他秊歸夢在何處。一片明月玉堂空。</text>
<title>感興 長短句</title>,<text>蟲鳴秋竹鳴秋。喞喞騷騷凉夜永。風滿湖月滿湖。水面天心渾一鏡。此旹身在虛明裏。吾與萬物同淸靜。江臯幽事不可形以言。誰信人間有此神仙境。</text>
<title>詠雪 排律</title>,<text>夜聞寒籟響霜林。朝得家童報雪深。開戶初嫌生眼纈。登樓却喜快胷襟。乾坤贔屭銀河瀉。松檜糢糊琪樹森。頃刻花開粧遠薄。顚狂絮舞下千尋。回山轉海雲濤疊。入筆驅文翰墨淋。四裔同聲歡麥瑞。九天騰頌會紳簪。川原奇絶疑非世。樓閣玲瓏忽闢琳。獨釣蓑翁專特地。危橋驢客費閒吟。藍田旭日烟生玉。梁苑姸辭地擲金。僵卧無心干世路。孤舟應見棹山陰。江南瘴斂梅魂冷。石室山蒼月色沈。渤海十秊飢食日。天山三丈遠行心。弓韜滿處那輕逐。鵝鴨聲中可易擒。玉帳龍旗凍欲折。將軍腰劒鍔生鐔。藍關遷客愁征馬。錦字佳人急暮砧。南越罕看宜衆吠。陽春儷曲寡知音。點消爐上私誰克。飄遶杯中酒屢斟。貧女固多蔀屋泣。祈寒還怕玉樓侵。陰陽升降雖云數。寒暑驕愆自有任。聖化如今漸遠邇。關河從此絶氛祲。</text>
<title>挽李巡相養久夫人</title>,<text>百年琴瑟謂宜家。此夕寧知遽札瘥。潛痛滿腔難勉勵。一身虧體倍驚嗟。有姑在室誰甘旨。諸稺盈前孰撫摩。蠟燭淚殘新素幄。篋衣香冷舊紅羅。洞房寂寂魂難返。虛幌沈沈鬢欲皤。浿水哀鳴流不盡。箕城千載爲悲歌。</text>
<title>解劒贈漁父 半月倅。試取接儒。仍走筆▣行詩。</title>,<text>八尺長身彼何人。日暮江頭怒髮竪。蒼黃行色漁父知。刺船來迎願急渡。堂堂恩義如何報。却解腰劒呈肝腑。郢中喬木是伍家。偉績豐功世世樹。君王多猜讒說行。疑之如狐怒如虎。寘奢牢獄召二子。尙往員逃腸欲腐。脫身蕭關向吳天。千里犇波楚江雨。非常人識非常人。急人之難賴漁父。斯將一劒前致辭。謂非報也徒傴僂。漁父元非望於人。楚償不希劒豈數。此間遭逢非偶爾。大有爲心欣得路。歸來圖報不共讎。擊劒幽憤長虹吐。楚國君臣果苦兵。嗚呼乃父能先覩。志則大矣義未聞。九原胡忍鞭舊主。若聽包胥多乎道。倒行逆施何其誤。雖然時習皆尙俠。立亭令人增氣宇。君不見吳江江上胥山廟。竹枝之歌起哀慕。</text>
<title>水北亭八景 申象村詩 [申欽]</title>,<text>落花朝嵐濟王家業亦徒然。誰把浮生擬百秊。惟有落花巖翠色。朝朝不改草堂前。臯蘭暮磬水闊烟深沙渚遙。秖今樵牧認前朝。山僧不管興亡事。淸磬一聲雲外飄。浮橋斜日落日依依下淺灣。浮橋正在水中間。東西南北人如織。却詑吾生早占閒。蛤灘霽月三淸露氣洗新晴。午夜平湖看月明。會借銀橋上星漢。桂宮高處聽鸞笙。平沙蘆鴈平沙如雪水如羅。秋盡南湖鴈陣斜。曲渚向來矰七少。蘆花深處好爲家。孤山松雪鐵榦虬枝不可攀。凜然相對敢相干。怪來凍雪深如許。應試孤標耐歲寒。馬江烟雨五百年間一夢空。苔磯今屬釣魚翁。孤帆隨意往來穩。穿入碧波煙雨中。溫臺歌管荒臺遺跡自傷神。野草離離幾度春。滄海桑田亦閑事。東風歌管屬閒民。總詠問君何日是歸期。詠罷扶蘇八景詩。階上梅花自開落。柴門長掩碧江湄。</text>
<title>在春川。次金景仁。[申欽]</title>,<text>五年湘水阻徽音。往跡悠悠不可尋。今日忽逢湖外使。尺書珍重歲寒心。</text>
