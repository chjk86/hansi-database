<title>入直翰苑</title>,<text>羽林十二將。羅刊應星文。霜仗懸秋月。霓旌捲夜雲。嚴更千戶宿。淸樂九天聞。日出瞻佳氣。蔥繞聖君。</text>
<title>幽居 二首</title>,<text>地卜芳園十丈寬。只栽花木四時看。客來莫笑生涯薄。窓外新添竹數竿。湖上新正逢故人。情深應不笑家貧。明朝別後門還掩。脩竹千竿一病身。</text>
<title>閑居次魚灌圃 得江 韻</title>,<text>閑卽琴書倦卽磯。篋中蠹盡舊朝衣。祇今物外機全息。一任人間事是非。</text>
<title>次李聾巖棐仲 賢輔 愛日堂韻</title>,<text>人世紛紛宦作鄕。事親能得幾時長。惟公愛着西飛日。千仞岡頭揷畫堂。</text>
<title>翰苑直廬懷鄕 三首</title>,<text>歸歟胡乃不能歸。羞見緇塵上客衣。雖是筍班隨鷺隊。每敎槐夢繞漁磯。頹齡宦意先秋薄。報主誠心未格非。久直鑾坡非宿志。掛冠神武幾時歸。十年蹤跡走塵囂。千里鄕園入夢遙。故國江山空寂寞。翰林風月自蕭條。愁看世路危鮎竹。恨乏涓埃報聖朝。補闕拾遺嗟未得。莫如歸去任漁樵。却慙塵土久留連。遙夜靑綾未假眠。興入蓴鱸知幾日。眼寒桑梓已多年。誰言柏府鴉來集。爭道藍關馬不前。回首半山含落照。促騎羸鬣強加鞭。</text>
<title>次李棐仲</title>,<text>石陵當日讌秋天。勝事爭傳己卯年。饗老杯盤分左右。悅親絲管作中邊。榮光豈但傾三釜。觀感惟應動十連。自歎早罹風樹恨。每逢佳節若爲筵。</text>
<title>三浪聯句 載密邑誌</title>,<text>書劍無成術莫施 朴。江沙滿載擬鹽欺 梁。居然錯報勞身語 金。驚散春風大堤兒 李。</text>
<title>諸賢唱酬[申光漢 等]</title>,<text>次柳涵之韻寄仲豫 申光漢再忝同年慣識賢。脩名姱節更誰肩。明時潦倒人休惜。不換三公有月淵。次柳涵之韻寄仲豫 梁澹風動江波響小軒。主人幽興月黃昏。登臨照膽明如鏡。淸淨看來一理存。次柳涵之韻寄仲豫 魚得江東風料峭不堪行。凍麥逢春尙未靑。辛李已僊無與語。江山依舊好臺亭。密誌。灌圃過月淵。有此詩。莅府時所作歟。辛。胤宗也。 江上梅花黃鶴夢。雨中芳草洞庭波。密誌</text>
<title>月淵臺十二景 金濟潤</title>,<text>澄潭霽月水月痕痕本色澄。天維地軸鏡中凝。源頭活處金波漾。心骨泠然一片氷。赤壁光風層巖江上立叢叢。染得臙脂面面同。何待蘇僊遊七月。詠歸時灑舞雩風。龍岡脩竹環江逐逐狀飛龍。長爲名樓水口封。粧點誰移淇澳種。參天翠色一山籠。虎灘長橋傍虎巖頭揭厲灘。源流浩浩噴成湍。年年十月徒杠就。除却行人病涉嘆。梨淵漁笛晩風新雨水淵淵。無數銀鱗牣躍筌。釣叟不勝淸適興。月中漁笛弄寒煙。柏谷樵謳滿山松柏夕陽收。雲外樵童斷續謳。榾柮堆庭仍鼓腹。樂豐牛背亦風流。妓巖紅花紅妓何年落此巖。嬋娟色態舞筵參。芳魂化作花神久。百日紅葩映碧潭。琴郊黃雲民事春耕與夏耘。琴形沃野隔江分。霜天百穀皆黃熟。一色茫茫萬頃雲。羊場暮雨纍石臺前一牧場。主人朝暮坐看羊。斜陽一陣知時雨。洗出前山本面蒼。鶯岫朝霞縹緲前峯露似鶯。雲含朝日滿簾橫。風來鏡面纖塵淨。爽氣初昇萬壑盈。白石垂釣灘流淸淺釣緡垂。明月欹蓑白石湄。漁叟元來惟取適。手中長物一竿持。前江漁火夜火長洲點點明。漁磯猶帶子陵名。滄江一曲晴溪月。白鳥雙雙影共淸。右十二景原韻遺佚</text>
<title>臺堂題詠 孫碩寬</title>,<text>百尺高臺十里洲。先生卜築是仙流。高風淨沼波痕月。勝槩晴春花滿樓。牧笛漁歌新雨後。老松芳草古磯頭。雲孫結屋靑山影。時有幽人訪昔遊。</text>
<title>臺堂題詠 金濟潤</title>,<text>雲作層臺鏡作洲。激波砥柱不曾流。蛟龍一去仍閑土。水月雙淸遂勝樓。松菊好藏陶老迹。蕨薇何讓墨胎頭。名區嶺外吾看盡。堪恨此間今始遊。翰林淸德卜滄洲。先美能承弊弊裘。三逕春風陶子宅。五湖煙月范公舟。屛巖削匝纔開址。鏡水虛明遂倒樓。節度儀容頗卓犖。不妨今日繼騎牛。</text>
<title>臺堂題詠 鄭存中</title>,<text>掩壟松杉歲月悠。前山環抱送江流。崎嶇近峽無多路。突兀如飛有小樓。學士風留三逕菊。將軍身退十年秋。滿壑淸飆吹客袂。手撫銅章愧白頭。內翰李公七世孫泓。解歸湖閫。重修是亭。嘯傲其中。仍謝迹於世。克繼之美。有足詠歎也已。</text>
<title>臺堂題詠 安命夏</title>,<text>赤葉蒼屛映小洲。先生遺址想風流。曾携月佩時看鏡。更拂荷衣數上樓。長物琴書留篋裏。古情花鳥自溪頭。菟裘勝趣天仍餉。贏得賢孫詠嘯遊。</text>
<title>臺堂題詠 南景羲</title>,<text>漪瀾澄綠漾寒洲。內翰名家舊澤流。百世精神江有月。十年蹤迹客登樓。山排廣闥如知面。菊過重陽且揷頭。坐久欲醒方寸境。莫將樽酒飾淸遊。</text>
<title>臺堂題詠 李運彬</title>,<text>進退優優薖軸詩。亨衢脫屣不容私。心懸月白天淸夜。名在山高水遠時。勝槩留傳雙鏡美。高風景仰二疏奇。雲孫肯構攀仙躅。興感宗人影事知。</text>
<title>臺堂題詠 朴宗羽</title>,<text>昔賢遺馥訪蘭洲。風致千年自勝流。銀燭宵分鐘漏院。蘿衫春返水雲樓。潭心玩月遊魚口。簾額看山立鷺頭。一界空明仙氣在。至今人向鏡中遊。</text>
<title>臺堂題詠 權慶命</title>,<text>雙鏡高臺影倒洲。翰林遺迹水東流。靑蓮已去空留月。黃鶴長飛不復樓。朝日煙生峯嶺下。春風花落妓巖頭。琴書舊業先賢宅。須把淸芬繼昔遊。</text>
