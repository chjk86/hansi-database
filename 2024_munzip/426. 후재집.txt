<title>小泉 己酉</title>,<text>涓涓初發處。意已在朝宗。誰識盈科進。元由不息功。</text>
<title>絶糧 辛亥</title>,<text>夜過三更尙未飯。滿堂兒女慘無歡。怡然獨有簞瓢樂。所養平生到此看。</text>
<title>白川舟中述懷 壬子○時玄石先生寓白川邑內</title>,<text>百歲光陰飛鳥過。少而不學老當何。試看滄海滔滔水。出自淵泉一勺多。</text>
<title>白川旅館</title>,<text>欲歸故土妨爲業。久住他鄕奈戀親。二者實關方寸上。客中艱苦豈移人。</text>
<title>靜菴趙先生手種槐樹 癸丑夏讀書于龍仁深谷書院。槐在院墻東。</title>,<text>亭亭直上一槐樹。高近蒼天赤道傍。當年若識先生恨。應掃浮雲蔽日光。</text>
<title>蓮 蓮池 卽趙先生親鑿</title>,<text>着根雖在土。爲物不汚塵。中通兼外直。持此想其人。</text>
<title>夜見遠村燈火</title>,<text>譬如方寸內。私欲汩其情。渾然全體理。猶存一點明。</text>
<title>次三從弟士直 楺 九日詩韻</title>,<text>淸霜夜落雁聲哀。人事還隨節候催。吾輩卽今須勉業。莫將時月便遲回。</text>
<title>阻雨宿龍津江村 乙卯</title>,<text>歇馬江村雨。春風古渡煙。碓鳴垂柳巷。人種夕陽田。水暖群魚戲。沙明白鷺眠。忽看岸桃落。疑是武陵天。</text>
<title>次任大年 元耇 所寄韻</title>,<text>形外紛紛摠是空。晩棲林壑謝塵蹤。琴書自有陶陶樂。誠敬須加緊緊功。萬事合求吾性分。一毫寧累我心胸。這中眞箇難言處。和氣噓生座上風。</text>
<title>覆次阻雨江村韻</title>,<text>草草西江寓。寥寥俯渚煙。饑鴉噪古木。野雀下荒田。對境誰同賞。看春也自眠。思君還獨詠。詩興滿江天。</text>
<title>次洪海上人韻 上人說輪回法甚固。遂次韻以贈之。</title>,<text>二五之精無極眞。氤氳生物又生人。山僧不識消長理。妄說前身卽後身。</text>
<title>登白雲樓</title>,<text>杖策出東林。來上白雲樓。樓在白雲巓。樓下淸溪流。煙霞隔塵喧。地勢爽而幽。排窓送遠眺。怳若乾坤浮。月上西臺夕。雲生石窟秋。對此心界淸。世事雲悠悠。老釋笑相迎。謂我數日留。拜跪異人間。蔬食勝嘉羞。焚香禮佛嚴。布席勸客休。㗳然臥蒲團。磬罷爐煙收。</text>
<title>次李子文 東郁 山家韻</title>,<text>義利公私我已明。草堂閑日此心淸。這間自有安身地。肯許胸中俗慮生。</text>
<title>次李子文韻</title>,<text>雲林端合托閑蹤。誠敬要當打我慵。靜坐默觀閑氣象。白雲無事宿前峯。</text>
<title>乘夜上內院庵 丙辰</title>,<text>步踏寒山雪。行尋石路通。庵藏古樹下。僧語白雲中。月出亭槐靜。泉鳴夜洞空。慇懃參道釋。禪榻一燈紅。</text>
<title>李仲擧 鳳瑞 示李子文所寄絶句。遂步韻以贈。</title>,<text>一箇吾心合下明。莫敎浮念日紛更。勿忘勿助須勤業。也致心淸氣亦平。</text>
<title>次尤齋宋先生鐵嶺詩韻</title>,<text>末俗多巧詐。指金喚做鐵。眞僞世莫辨。痛哭堪流血。誰知百鍊精。渾堅無欠缺。中心獨自寶。貴逾雙明月。又邪說日熾炎。吾道寒似鐵。人心易誑惑。汚染如脂血。周孔死已遠。古禮亦多缺。嗟嗟嶺海翁。丹衷質秋月。又有物號夜叉。頭峨額似鐵。谽呀守天關。公然噬人血。開吻吐陰翳。白日光晦缺。何當滌其氛。揭此靑天月。原韻 尤齋先生行到鐵嶺巓。我心還如鐵。縱乏元城誠。却耐西山血。回首望西方。陰雲擁不缺。我願西方人。丹霞佩明月。步金生所次鐵嶺作 尤齋先生早守遯翁說。肝石而心鐵。分明簡編裏。一一如掌血。詖淫起處起。世道多崩缺。雖然千載心。寒水照秋月。我友淸風子。學賤功利鐵。方在少壯年。不使於氣血。金玉聲且振。德全期無缺。思之不可見。淸宵共明月。十暈最怕怕。涿鹿戰額鐵。太陽刺見夷。野塗玄黃血。我願聖上德。咸以正罔缺。妖祲與大霧。不敢欺日月。</text>
<title>有所思 丁巳</title>,<text>我有所思兮在何方。蓬山之下兮滄海傍。相離不見兮今三霜。有疑誰質兮有問誰詳。欲我往從兮道塗長。登山無車兮入水無航。忽忽不樂兮心如狂。歲律且暮兮北風涼。吁嗟世道兮豺與狼。鸞鳳爲鷄兮騏驥賤如羊。手折芳蘭兮起彷徨。欲寄遠人兮淚盈眶。</text>
<title>扇 戊午二月二十一日夜夢。與諸友相會。有人出一扇子。各賦詩較藝。余於座上遂作此詩。</title>,<text>開闔象陰陽。穿中學一貫。曾成侍枕黃香孝。幾贊臨陣武侯算。</text>
<title>送外兄李仲實 永敷 歸江陵香湖</title>,<text>鴟嚇龜塗各異圖。也敎微分守區區。向來事業疏千語。歸去生涯月一湖。沒了機心眞是隱。有些塵累定非夫。他年共結香山社。好作芳隣德不孤。</text>
<title>次姜禹卿 錫夏 韻</title>,<text>結構終南下。元無俗物隨。雨簾朝滴翠。秋岳夕收霏。射韻全知巧。談經屢剖疑。閑中有餘興。牕外白雲飛。</text>
<title>次李武叔 彥緯 幽居韻</title>,<text>地僻人閑世事微。雨餘携釣上苔磯。坐看潛躍皆循性。默會陰陽動靜機。飽得風光却勝肉。畏他名利甚呑鉤。靜中久覺身無事。一坐蒲團歲已周。</text>
<title>摘苽寄李武叔 乙丑</title>,<text>箇箇登盤色淨鮮。却疑靑玉出藍田。生從木數成三理。稟得天形體至圓。嚼處淸津能爽口。握來寒氣忽盈拳。慇懃遠寄茅齋夕。擬破幽人靜裏眠。</text>
<title>登天磨山萬景臺</title>,<text>千尺危樓向晩凭。上來梯級幾多層。如將闊步循循進。第一高峯又可登。</text>
<title>次安命一登南漢城樓韻</title>,<text>山河尙帶昔年羞。父老猶言丙子讎。千古平乘北望歎。更敎騷客倚高樓。</text>
<title>與李士秀 挺英 登白雲樓聯句 己巳</title>,<text>爲愛楓林好。行尋一逕微。直卿 菴臨石窟迥。山作錦屛圍。士秀 馬踏秋聲去。僧携夕照歸。直卿 朗吟乘醉興。不覺雨沾衣。士秀</text>
<title>次三從弟士肯 構 暮春遊賞韻</title>,<text>好趁三春暮。佳遊與子同。雨條粧淺綠。苔嵌賞殘紅。不倣羲之會。眞成點也風。平生山水樂。今日更無窮。</text>
<title>田家卽事</title>,<text>手持長鍤決前渠。注下平田灌晩鋤。日暮藉蓑啖麥飯。更明松炬讀經書。</text>
<title>次姜進士 啓溥 韻</title>,<text>爲遣靜中懷。高吟溪上齋。正當遠朋至。又値秋山佳。杯酒有深趣。笑談非打乖。良宵醉對處。忽憶城南儕。</text>
<title>夢作 壬申</title>,<text>月白驪江夜。霜淸楓葉秋。酒酣棹舟去。水鳥飛沙洲。</text>
<title>次洪生 俊相 登白雲樓韻 癸酉</title>,<text>白雲深處路悠悠。暫入金沙倚翠樓。佳景本從高處在。遊人不肯到山頭。</text>
<title>秣馬狐峴松林。猝遇驟雨。</title>,<text>歇馬松林滌暑襟。忽然雲日變輕陰。無端過雨全身濕。渾是吾人惻隱心。</text>
<title>送士肯巡撫湖南 乙亥</title>,<text>廟謨元欲慰民望。巡撫因兼按海防。身拜聖恩辭北闕。口含天語布南疆。暴公直指誇持斧。汲子便宜在發倉。行到馬韓春尙早。驛梅須寄一枝香。</text>
<title>登光敎山 丁丑</title>,<text>簇擁群峯揷入空。巉巖氣象冠吾東。依微恰似鴻蒙判。磅礴誰知造化功。大占根基安不動。遠連形勢浩無窮。三杯濁酒登臨興。千載高風慕祝融。</text>
<title>秋遊白雲山</title>,<text>霜風動空谷。萬木皆秋聲。露滴客筇濕。日斜僧磬鳴。憑虛腋欲擧。漱冷談仍淸。携儷坐巖石。白雲頭上生。</text>
<title>夢作 戊寅</title>,<text>懶起山窓下。朝暾已上軒。平生姚姒志。堪愧白頭存。</text>
<title>觀揷秧</title>,<text>灌水耕田三四過。執秧男婦一行羅。細排嫰葉頻抽手。密揷新根巧點波。儼使廣疇仍漸茁。忽看空土已無多。願渠且莫嘆饑苦。直待登場醉飽歌。</text>
<title>鄭眞卿 尙樸 挽</title>,<text>同志如君復幾何。白頭今日涕偏沱。身登程氏春風坐。才著聖門政事科。隆制不羞端室築。至恫空結鯉庭過。丹旌粉字紆新渥。應向泉臺感淚多。追贈承旨故云</text>
<title>幽居 庚辰</title>,<text>睡罷松軒夕照多。起携藜杖步溪阿。悠然興到無心處。笑聽山前風雨過。</text>
<title>李君獻 世璞 挽 辛巳</title>,<text>早得淵源正。平生敬義持。孔門稱以魯。顏巷忽纏悲。誰慰王孫母。堪嗟伯道兒。幽明知已慟。白首淚雙垂。</text>
<title>寄高陽宰士直</title>,<text>詩書世有鳴。師友繼家聲。築室曾扁儉。臨官更勵淸。惟公民乃信。能惠化方成。願佩如承訓。絃歌致武城。</text>
<title>赴任禮山</title>,<text>白首雲林養病久。此行寧不愧吾才。只思一出酬君渥。非爲區區五斗來。</text>
<title>乘暮訪薇谷林莊。主人李台卿 壽祺 爲我誦諸公唱和諸篇。遂步韻以呈。薇谷在禮山東面</title>,<text>好是茅齋夕。翛然客夢涼。靜觀魚躍處。活水滿方塘。</text>
<title>寄李台卿 壬午</title>,<text>樂此薇山勝。於焉任考槃。茅茨喚鶴護。風月對樽看。灑落身心靜。優餘世界寬。悠然醉後夢。應不到槐安。</text>
<title>禮山郡齋。述懷寄舍弟仲固 栽 與族弟士直。</title>,<text>少年輕銳氣如山。今日蹉跎愧滿顏。事到強爲終齟齬。道非心得便辛艱。丹爐文武嗟堪晩。棋局功名好是閑。唯有桑楡收殺計。擬將私箚細添删。時有讀書箚記故云</text>
<title>玄石朴先生嘗作退栗四七說絶句贈金叔涵 載海。今夏叔涵訪余禮山衙軒。出示其韻。要余和之。遂次以贈。</title>,<text>四七分明本一源。誰將發處謂殊門。只緣所主還差別。先正當時各立言。</text>
<title>臨別贈李茂卿 世茂，金誠叔 光五。兼寄金士靜 自健。</title>,<text>立志居先革舊次。栗翁千載有遺言。最初下手斯爲切。入德應看不失門。</text>
<title>棄官歸家</title>,<text>白首南州潦倒久。絃歌敢擬武城才。或勞或逸皆恩渥。投紱今朝歸去來。</text>
<title>秋懷</title>,<text>山關了無事。桑柳滿庭陰。琴書散塵慮。詩酒爽沖襟。秋風晩蕭瑟。百感來相侵。往事悔何及。忸怩眞由心。從今賦遂初。庶幾保雲林。</text>
<title>送舍弟赴燕 癸未</title>,<text>匪風吟罷感偏長。且挽征軺勸別觴。難諉古公皮幣事。曷堪遺鎬黍離傷。尊周大義人無識。思漢殘氓孰慰望。千載魯連蹈海志。送君今日涕沾裳。又白頭悲慨舊朝心。風雨神州悼陸沈。未識閩中數三子。果於當日使乎金。又孤竹淸風萬古長。此行應過舊祠傍。君看餓死西山節。肯踏岐周一步疆。聞燕行過孤竹祠故云又燕市千秋宛舊名。至今遺躅說荊卿。秦宮挾匕雖非計。猶勝甘心奉玉行。</text>
<title>次姜禹卿贈致垕孫韻</title>,<text>秋風動庭樹。秋日照雲川。岸葉經霜老。階花帶雨鮮。草連黃犢外。沙净白鷗邊。對此堪同醉。須君馬首旋。時禹卿往木川未還</text>
<title>雪夜 十月十五日夜。風雪俱作。閉門臥病。擁衾看書。不覺心境幽淸。遂吟一絶。</title>,<text>窓外正風雪。閉門看古書。陶然一甌酒。欹枕羲皇初。</text>
<title>次李武叔過廣灘感懷韻</title>,<text>後學將安仰。寒灘不忍聽。人懷千古痛。山帶一般靑。遺跡留壇杏。流光變砌蓂。瞻墟爭起敬。揮淚拜林扃。</text>
<title>梁友季通 處濟 先祖世有忠義大節。去年妥靈于龜川書院。今年又叫閤請贈蒙允。遂詠其事。求和于余。步韻以呈。</title>,<text>毓德流祥積百年。君家趾美孰居先。觀風上國才專對。赴難關山義澟然。北闕寵褒光累世。西祠腏享受雙賢。城南後裔能無忝。廟主新題事耀前。</text>
<title>柳道卿 貴三 挽</title>,<text>早得依歸地。周旋禮法場。摳衣諸子列。鼓篋杏壇傍。志樂居顏巷。道期升路堂。四科稱德行。餘事見文章。玉櫝藏奇寶。芝田播遠香。林泉甘隱遯。風月任徜徉。雅操兼夷惠。浮榮等穀臧。淵源元正大。心事更昭光。久屬斯文望。嗟遲仄陋掦。自慙愚魯質。叨忝切磋行。歲暮襟期遠。情深許與長。談經勤講討。論譜細商量。述友纔云逝。吾兄遽告亡。聖門無好學。哭寢有餘傷。仁者誰言壽。螽斯可占昌。臨終一書札。令我倍凄涼。奉紙那堪讀。銘心不敢忘。抱痾違執紼。回首謾沾裳。竹洞今無主。坡山久就荒。九原如有拜。卽事報須詳。</text>
<title>次姜禹卿桂樹吟 甲申</title>,<text>開花當歲暮。托根在深山。獨保凌霜操。靑靑霜雪間。又淡淡花香遠。依依叢色脩。歲晩山中老。愛此閑遲留。</text>
<title>次姜禹卿詠梅韻</title>,<text>鬱然歲晏姿。開了臘前枝。獨透陽春氣。偏憐白玉肌。淸香露下濕。疏影月中宜。且待調羹日。非徒止渴思。再次積陰回北陸。春意動南枝。冷蕊霜侵色。香魂玉作肌。笛中聞已落。簾外見偏宜。歲晩同幽趣。誰知志士思。</text>
<title>次姜禹卿大報壇韻</title>,<text>萬曆留遺惠。三韓有聖王。傷心甲申歲。築土上林傍。大義君臣重。精禋黍稷香。壇名二字意。千載誌難忘。</text>
<title>族弟右相士肯挽 乙酉</title>,<text>維岳初騰彩。而公遂挺姿。鳳毛驚世瑞。驥足出群奇。蓋以經綸器。欣逢際會期。高名同鼎呂。隆望擬蓍龜。霖雨稱賢佐。風雲荷聖知。唐虞吁咈盛。韓富事功推。協贊嘉猷日。從容坐鎭時。黃扉偏眷注。王室係安危。契合乃如此。明良若可爲。彼蒼嗟夐邈。末路又嶇崎。纔抱崦嵫痛。旋增殄瘁悲。堊廬無復倚。廊廟失疇咨。有志嘆中殞。懷才未大施。豈惟爲時慟。更可哭吾私。繼述遵敦睦。聯翩幾切偲。松關常許叩。蘿逕每相隨。石洞前秋別。春風此夕思。孤舟溯漢上。飛旐向何之。日暮忠原路。雲凄木水湄。平生親愛意。和淚寫哀詩。</text>
<title>表從姪女朴 師悌 妻尹氏挽</title>,<text>卄五光陰一夢遙。春風寂寞落花飄。夭桃久滯于歸節。嘉蕙重嗟不秀苗。柔色孰爲晨寢問。斷魂猶待錦城招。臨終遺札留餘墨。花蝶千秋恨未消。夫家在羅州。嫁後奉老母在京。不得爲于歸之行。生子女輒殀。臨死奉書于舅姑。葬于花蝶洞。</text>
<title>次姜禹卿詠梅韻</title>,<text>皎潔淸標不受塵。羅敷寒色淡凝神。影斜簾外三更月。香動枝頭一片春。瘦骨正憐霜後態。雅心偏契靜中人。攀條欲寄南塘主。歲暮襟期喜與親。</text>
<title>姜敎官禹卿挽 丁亥</title>,<text>晉山文學有淵源。吾子詞章又赫諠。少日高名東洛擅。一時光價斗南尊。家聲不墜文良祖。世德咸稱醉竹孫。妙譽早騰題雁㙮。壯心終屈躍龍門。閑中事業惟耽籍。分外經營豈到言。顏巷一生無改樂。董帷三載不窺園。棲遲冷宦非其好。蕭灑高懷見所存。早托交游心已許。更連姻婭義尤敦。蓮堂夜雨同吟榻。柳墅春風對酒罇。自擬百年承款誨。誰知一夕賦招魂。仁而嗇壽天難必。位不充才理孰原。蘭室餘馨無復襲。屋梁殘月謾留痕。疏慵忍過城南路。風物依然竹隱軒。遲死人間知已痛。不堪回首哭聲呑。</text>
<title>山居卽事 戊子</title>,<text>荷葉團團柳葉靑。此心隨處喚惺惺。小齋終日無塵事。靜對晴窓玩聖經。</text>
<title>盆池養魚</title>,<text>小盆儲水十分淸。無數游鱗作隊行。靜中默察飛潛象。上下鳶魚一理明。</text>
<title>幽居卽事 庚寅</title>,<text>石扉常掩小溪隈。衰病如今萬慮灰。雨後落花都不管。隨風飛去又飛來。</text>
<title>夜坐聽溪聲</title>,<text>中宵靜坐聽溪聲。月白雲收萬籟淸。些滓不存心界爽。虛明氣像此時生。</text>
<title>元日感懷 辛卯</title>,<text>旣送庚寅歲。又逢辛卯春。行年六十六。羞作一鄕人。</text>
<title>崔士遜 敏學 挽</title>,<text>君子貴自強。強則有所立。不爲外撓奪。不爲他岐惑。吾友崔士遜。庶幾臻斯域。自從丱角日。屹然有風格。早決北學志。擬摶南爲翮。頃當屠維歲。遽見坤維拆。遂絶進取計。一撥便立脚。延門徒步事。千載今再覿。春風河南坐。講道函丈席。期升仲由堂。不改顏巷樂。平生知行功。直上敬義夾。大枕聯姜被。北堂舞萊服。日耕丹丘田。白首恭子職。師門晩得語。當時荷奬飾。嗟哉世路險。吾道方見厄。河汾續餘韻。晩占龍門北。山中闢緇帷。遠近爭來學。豈以小成安。將看大恢拓。纔泣高柴血。遽啓曾子足。聖門無好學。士林失巨擘。自惟不肖姿。猥荷交義托。襟懷期歲暮。箴規多警益。經疑幾切磋。禮訟屢往復。斯人今已亡。吾善誰復責。餘慶屬後嗣。庭下耀三玉。勝彼光山麓。寔君萬歲宅。秋風吹丹旐。朝露動薤曲。一字又一涕。含哀寫挽幅。</text>
<title>次申明允 暻 韻 壬辰</title>,<text>前聖有謨訓。後學爲楷模。分明操存法。使人知所趨。虛靈統萬善。精一做工夫。誰知動靜機。一理元不殊。</text>
<title>姜參奉叔重 錫朋 挽</title>,<text>玄理誠難測。斯人止此乎。文章漢大手。經學宋眞儒。一疏扶吾道。單瓢有至娛。秪今江漢語。莊誦淚沾鬚。</text>
<title>月夜靜坐 癸巳</title>,<text>雨後溪聲入耳鳴。夜深山月照窓明。此時勝似平朝氣。頓覺胸中一倍淸。</text>
<title>李進士 喜夏 挽 壬子春。相逢白川邑內。同受業于先生門下。</title>,<text>銀川當日托交深。丈席從遊共許心。四十年來眞夢幻。白頭無復有知音。</text>
<title>趙扶餘子三 邦徵 挽 甲午</title>,<text>往年哭家弟。今年哭吾子。誰知數年來。哀哀哭不止。吾子出群姿。卓落稱奇士。龍門續餘韻。龍門先生玄孫 早歲趾其美。文聲擅斗南。光價聳都鄙。巍科第五名。藉藉驚人耳。南符映暮年。高才屈百里。武城動絃歌。河陽頌桃李。早晩循吏傳。著在太史氏。云胡意外疾。一臥終不起。顧余愚魯質。幸得蓬麻倚。蓋緣世誼重。不但交情已。雲菴共棲榻。柳墅聯吟被。自謂百年契。白首期終始。子今先我逝。而我復誰恃。涼涼宇宙間。萬事嗟已矣。餘慶屬所抱。天道徵於此。高陽舊壟下。日暮愁雲紫。生離尙含惻。死別情何似。凄風一掬淚。遙灑漢江水。</text>
<title>次三田浦李都事觀魚亭韻</title>,<text>故都事鷄林李公。江湖高士也。嘗愛三浦景致之勝。臨江岸築一小亭。日夕遊處其間。而扁曰觀魚。蓋其雨霽桃花之天。日照菰蒲之夕。亭下游鱗。他他戢戢。潛者躍者。各得其意。公飽閑息機。岸巾臨軒。終日頫眺。以寓其興。則亭之得名以是夫。然公之觀魚。不惟觀魚而已。蓋所以觀魚之樂也。不惟觀魚之樂。又所以樂己之樂也。於是心與境會。發於吟詠。摹寫甚工。趣味無窮。殊無一點塵累意思。其時栗谷，思菴諸先生又相與步韻。以侈其事。逮公之歿。亭遂廢焉。至孫狼川公。稍移其基。更得重修。而後又重廢者有年。今公之玄孫端輔翊卿甫慨然興懷。就故址而新之。茅茨以覆。花卉以飾。庭宇蕭灑。欄檻方潔。大抵制作。略倣舊時規模。是可謂善於肯構者矣。噫。斯亭也自都事公後抵今堇四世。而其間廢者再修者再。則自此以往。又未知其幾廢而幾修也。然非知公之樂而樂其樂者。不能修也。近者翊卿袖示公元韻及諸公所製。屬余和之。且請以一言記其事。前後甚勤。余屢辭不得。玆敢僭爲之續貂。又略記其顚末如右。歲崇禎紀元後八十七年甲午嘉平日。淸風金榦謹書。三浦名區勝鷺洲。小亭如畫壓江頭。閑中靜寂無機事。濠上從容見出遊。一躍一潛皆順性。看來看去足忘憂。河南當日盆池賞。千載遺風可與儔。</text>
<title>春旱夜雨吟詩志喜 乙未</title>,<text>好雨霏霏破蘊隆。枯蕤變色一宵中。庭前細草新抽綠。窓外疏英忽吐紅。歡聲已自三農起。喜氣還看四海同。仁愛天心斯可見。田家從此占年豐。</text>
<title>晩菊</title>,<text>冬至階前菊。開窓對晩香雪中看更好。何必貴重陽。</text>
<title>次兪濟卿 楫 韻 濟卿以紫雲書院事。與儒生相校。余貽書戒之。濟卿作詩寄來。</title>,<text>喫緊工夫在自修。外來欣戚若雲浮。交情到底難開口。世事令人欲閉眸。要合伸時兼合屈。就能剛處又能柔。元韻有狷狂終未合剛柔之句 正邪互喚眞堪笑。須把紛紛付北流。元韻有以正謂邪指我流之句</text>
<title>次李忠武公閑山島夜吟韻 丙申</title>,<text>名與角干埒。功將滻水高。平生景仰志。揮淚撫龍刀。</text>
<title>敬和稷山靈沼亭</title>,<text>御製韻 丁未夏。先王有溫泉行。大駕到稷山客舍。手種蓮子于沼中。尤齋先生作靈沼亭記。今上丁酉三月又有溫行。親御亭上。感懷賦詩。詩曰方塘之北有蓮亭。追記當年涕自零。瞻號觀文增我感。於戲聖德筆難形。陪從諸臣皆有賡載之作。臣追聞敢次。先朝遺跡尙留亭。依舊芙蓉玉露零。此日吾王追起感。一篇宸翰善爲形。又欿爲方沼翼爲亭。回首先朝感涕零。到此聖心偏起慕。池荷不改舊時形。</text>
<title>謾詠</title>,<text>世事終難恃。吾心獨自持。閑中無與友。惟有白雲隨。</text>
<title>鄭孝伯 纘祖 挽</title>,<text>駒山淑氣鬱蜿蟺。吾子高標獨挺然。志操共稱名祖裔。淵源不墜老師傳。經營大業開新院。收集遺文續舊編。自是君家能積善。會看餘慶屬兒賢。</text>
<title>述懷</title>,<text>聖學傳千載。危微有此心。斯文吾事在。墜緖共誰尋。</text>
<title>雪夜獨坐</title>,<text>積雪埋前林。空齋獨病吟。夜深爇香坐。明月照吾襟。</text>
<title>送族姪在魯赴安邊任所 戊戌</title>,<text>官路春風五馬鳴。嶺雲千里遠離情。將看渤海治繩續。可賀廬江奉檄行。王事不殊居內外。吾心秪合盡才誠。朝家政焉絲綸手。肯使夫君臥塞城。</text>
<title>肅宗大王挽詞 辛丑</title>,<text>聖繼檀箕化普覃。治稽謨典道相參。英明夙著親裁決。誠孝深彰在諒闇。躬攬權綱機獨運。首除兇孼亂旋戡。彝章起廢琴更理。耆德儀朝醴正酣。嵓畏澟同臨索馬。幄詢精仰析絲蠶。淵深造道姿天挺。河決聞言量海涵。天地彝倫爲己任。春秋大義以身擔。懷來氷火嗟燕小。輸去金繒痛虎眈。存楚皇恩壇薦苾。遜荊神鬱廟躋龕。重瞻翟茀周宮慶。無復瑤華宋德慙。防僭世知常分截。奬忠人愧苟生貪。蒲輪盡禮羅巖穴。金鑑懸明屛鬼藍。名實莫逃情僞核。是非終辨本源探。淵源義理明江漢。朔蜀輸贏塞壘鏨。持敬若天氷履薄。樂疲成性玉忘甘。寬民逋稅蠲常萬。昭儉菲衣澣已三。平日事功多勇果。暮年辭氣務包函。題名耆社堯還倦。代務春宮啓克堪。功大也知非禹下。化孚何遽遜周南。熊驚寢夢勞爲祟。鵲去靈樞技孰諳。憑几忍聞陳冕輅。祝崗終未享喬聃。綴衣末命傳皇寶。麻絰方喪法晦菴。宸陛響沈傳法蹕。帝鄕雲遠杳仙驂。長深北闕羹墻慕。普泣東寰血氣含。未死孤臣懷慟切。此生平昔沐恩湛。空憐老病同衰櫟。猶記殊榮荷賜柑。陳牘每叨天語奬。獻芹常愧老生談。廞儀戒曉空摧咽。節物傷秋劇慘惔。萬事轉頭多感慨。九疑回首但煙嵐。重泉褥蟻嗟無路。血淚繽紛白髮鬖。</text>
<title>權承旨明仲 熀 挽</title>,<text>謂仁爲壽且爲榮。吾子如何遽短程。滿腹精神囊篋密。立身言行縷毫明。治聲足就民情見。橫謗都由黨議成。珍重兩家三世誼。白頭今日獨沾纓。</text>
<title>李大憲光仲 澤 挽</title>,<text>赫諠標望搢紳中。敦厚儀容豈弟風。一莅藩維棠有茇。再參銓席朮盈籠。憂時打破唐林慝。衛道同看禹孟功。斯世失公重可惜。老夫無力障川東。</text>
<title>鄭富平慶由 纘輝 挽 癸卯</title>,<text>末路知音少。惟公獨我親。春風座上士。元祐籍中人。命矣官三品。猗歟壽七旬。斯文今日痛。南望涕霑巾。</text>
<title>次申明允所寄述懷韻</title>,<text>名場世爭趨。陋巷吾所居。斯文久寂寥。此學誰與俱。有美東陽子。力探聖賢書。沈潛衆理妙。淵靜一心虛。愛翫濂溪草。慕駕康節車。從遊十載餘。君子交淡如。願言益勉旃。莫敎聖路蕪。何當聯講榻。慰此離思紆。又 時明允捲歸實村鄕庄城市厭塵囂。林泉歸靜居。心將野老親。學與同志俱。楣揭一直字。案留千卷書。持敬操存固。受善胸襟虛。愧以愚下老。屢辱花外車。難疑往復書。琢如又磨如。時月不相見。斗覺山逕蕪。延佇望歸雲。愁思爭來紆。</text>
<title>到高山邑內新寓</title>,<text>十室高山縣。千峯大遯山。逃塵吾得所。休道此行艱。</text>
<title>高山寓居</title>,<text>白頭南徙遠。隨處可安身。境靜風塵隔。山深民俗淳。名區天餉我。勝蹟地因人。此地安心寺。有佔畢栗谷重峯懸板詩。尤齋跋文。同春筆蹟。 爲憶龎公隱。千秋氣味親。</text>
<title>夜坐偶吟</title>,<text>靜坐挑燈玩聖經。雪晴山月送微明。爽然境與吾心會。寶鑑無塵止水淸。</text>
<title>次洪監司 禹傳 所寄韻 洪令時寓全州龜灣村</title>,<text>白頭磨涅不緇磷。龜水高風有此人。消去塵心爐上雪。襲來和氣坐中春。行藏自古皆關數。休退如今足養神。未了平生多少志。江湖虛作一閑身。</text>
<title>聞李同甫 喜朝 自靈巖謫所移配鐵山。爲吟短律。因便寄呈。</title>,<text>白首芝村子。南遷復此行。須將一誠字。隨處效元城。</text>
<title>高山旅舍除夜 用唐詩除夜韻</title>,<text>挑盡殘燈耿不眠。胸中百感起油然。人生八十成何事。白首他鄕又送年。</text>
<title>與孫兒及族孫致福宋鎭叔 秀衡 登洗心臺 甲辰</title>,<text>臺前流水碧粼粼。可洗吾心百斛塵。點也浴沂千載後。詠歸高趣又今辰。</text>
<title>遊大遯山安心寺。次積雪樓上佔畢齋詩板韻。佔畢公嘗到此寺。作詩揭板。及史禍作。公之詩文幷被收燬。而此板爲寺僧撤而藏之。得免焉。其後栗谷重峯次其韻。尤庵作跋同春書之。揭于樓中。遂感而次之。</title>,<text>痛矣子光事。嗟乎文簡公。詩傳史禍後。板揭雪樓中。況有四先正。幷垂千載風。沈吟久未去。山翠入簾空。</text>
<title>登得母菴 菴在大遯山最高處。昔紅巾之亂。沃溝人孫順穆失其母。三度供佛于此菴。願得其母。因爲困眠。夢見諸佛曰汝母來在菴前臺石上。順穆覺而往見。果得其母。菴之初名碧雲。順穆得母後改以今名。菴有懸板。詳記其事如此。</title>,<text>得母名傳久。孫家事最奇。彝倫本天理。誠孝感神祇。左海人爭慕。琳宮蹟可追。千秋臺石上。尙想母臨時。菴臨絶壁。瀑瀉階前。石路斷續。艱難攀登。菴之東一間。列坐五百佛軀。金碧照耀。西一間有僧四五居焉。房舍窓櫳極靜寂。菴後巨巖纍纍。屹立百餘丈。開窓視之。左右峯巒聳翠。西海在眼底。眞煙霞勝區。淸浄法界也。金三淵子益評曰可與金剛伯仲云矣。菴東白雲菴亦絶勝矣。</text>
<title>除夜有感</title>,<text>舊歲餘分子半前。新春消息曉鷄傳。居然白首覉人感。贏得投竿出渭年。</text>
<title>新春有感 乙巳</title>,<text>淪落他鄕歲再過。病中添得鬢毛皤。軒羲已遠吾衰甚。堪愧平生志業蹉。</text>
<title>鳳城幽居 鳳城高山別名</title>,<text>漸覺年來與世疏。此身隨處可安居。茅齋淸晝燒香坐。正好潛心玩聖書。</text>
<title>李士亨 泰壽 挽</title>,<text>詩禮家傳業。淵源學得宗。逍遙物外趣。涵養靜中功。有蘊名方重。無時道遽窮。尊周遺錄在。大義揭吾東。</text>
<title>讀宋史有感</title>,<text>彼蒼回泰運。元祐再升平。章蔡奸凶露。溫申志業明。黨人流者返。朝著濁而淸。誰識萊公事。元由爲國誠。</text>
<title>趙相國 泰采 遷葬挽 丙午</title>,<text>公逝知無憾。時淸遇聖君。金罌驚巨禍。丹旐繞新墳。義理伸纔半。天人勝未分。欲書無限意。悽咽不成文。</text>
<title>李承旨 禎翊 挽</title>,<text>一疏危言是禍源。幾年忠悃臥湘濆。知君此去應無憾。歸拜泉臺舊聖君。</text>
<title>朴敎官 繲 挽</title>,<text>平生心事兩相知。見輒欣然別輒思。八十二年眞一夢。白頭交誼復餘誰。</text>
<title>李密陽 挺英 挽</title>,<text>范張交契世稱神。情誼何殊伯仲親。洛北幾年名下士。河南一月坐中春。斯人有疾理難詰。所學無施天不仁。病臥山齋違執紼。寢門餘淚再霑巾。</text>
<title>李相國 健命 遷葬挽</title>,<text>定策功專美。憂時志益堅。燕軺纔返境。島禍遽滔天。異氣衝霄上。靈蛙護柩前。幸今元祐再。新壟更堪憐。</text>
<title>李監司 潗 挽 丁未</title>,<text>白首相親獨有君。誰知今日遽招魂。南州岐麥民謠在。西甸甘棠政化敦。才未大施天豈必。壽纔中歲理難原。前冬一札猶留案。箚說雖存孰與論。李令求見余小學箚記。余答以從當謄送。與之往復講論。故落句云。</text>
<title>李副正 志逵 挽</title>,<text>世皆笑吾拙。惟子獨相親。秉直光先祖。酹忠效古人。數奇名益顯。時暮道難伸。此日知音痛。回頭淚滿巾。祭尹志述。爲時人所搆。配嶺南。宋張商英祭司馬公。爲章蔡所誣黜外。故第二聯云云。</text>
<title>老病夜臥無寐 己酉</title>,<text>身老神衰病且纏。通宵委臥苦無眠。何由夢見周公聖。獨數鷄聲到曉天。</text>
