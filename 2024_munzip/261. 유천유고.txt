<title>送許吉士赴高城 用涵虛洪相公韻</title>,<text>茫茫三日浦。寂寂四仙亭。滄海引爲鏡。靑山橫作屛。躑躅春波暖。芙蓉秋水淸。白雲宿虛室。明月照層楹。仙人指天去。笙鶴騰空聲。六字雖剥落。千載猶分明。蒼松白鷺渚。細雨鳴沙汀。使君飽景趣。一蹴窮蓬瀛。</text>
<title>種綿行。示姜秀才 與載。</title>,<text>村人重種綿。盡日糞沙田。牛飢人亦飢。十步常九顚。辛苦不可言。秋至開花繁。花繁亦何用。盡入富貴門。九月下霜威。十室空杼機。嗟嗟種綿者。身上無完衣。</text>
<title>舟行。次姜秀才韻。</title>,<text>客子懷故鄕。孤舟候明發。滄波望裏平。白鳥飛來忽。峯頭旭日生。林末輕嵐滅。漠漠喬陵花。茫茫蕭寺月。今宵可停橈。只恐與君別。</text>
<title>謝柳佐郞 士挺 伻惠臘藥</title>,<text>東津十里道。再辱秋曹問。豈惟婚姻故。誠深童稚分。刀圭一封劑。珍重千金蘊。窮廬爲拜嘉。獨坐懷風韻。</text>
<title>次柳西坰 根 韻。題急難圖。爲李叔平 埈 作。</title>,<text>南國有佳士。家風能世持。宇宙一兄弟。山澤專環奇。義惇爭死日。誠貫捨生時。卉涅昔橫潰。動植均紛披。季也病方劇。伯兮命亦危。凛凜負背走。欒欒深墨姿。詩歌鶺鴒什。史樹棠棣碑。物理美自昔。王化盛於斯。誰將入畫圖。足以扶倫彜。儷行趙家子。聯芳孟氏兒。千秋名不滅。沒世事難隳。愧無鋪張筆。空賡太史詩。</text>
<title>贈人</title>,<text>爲問主人翁。寒暄近何似。伊昔道家仙。今爲米鹽吏。主辱敢愛身。臨危不惜死。賤子鬢星星。年年愧從事。</text>
<title>次朱正使 之蕃 漢江泛舟觀漁韻</title>,<text>淸江麗景邀佳客。催駕星軺出南陌。陌上晴雷殷輪蹄。江邊紅斾蔭苔磯。此江形勝擅下國。終古遊人幾登陟。武昌當日稱庾亮。赤壁千秋說蘇軾。孰如金鑾第一流。自天銜命臨芳洲。芳洲物色正堪翫。碧波萬頃橫龍舟。蘭槳桂棹澹容與。鼉鼓喧轟玉卮擧。爭占水隈下網圍。漁子歡呼引長組。金鱗竸躍銀鬐立。鮫室將傾夕風急。鑾刀飛送雪絲絲。下筯令人爽煩臆。古者鬻巿須盈尺。今胡不擇巨與纖。隨泡逐餌秪爲累。在藻不若深淵潛。吾寧不用灸與膾。擧手遠放淸冷界。濠梁達士不可見。至妙如今誰更會。須臾天月照疏蓬。醉興杳落靑山重。仙輧忽返江伯愁。極浦依依煙水空。</text>
<title>哀崔進士 澱</title>,<text>嗚呼哀哉崔才子。年二十二病不起。謫仙才調右軍書。玉樓應須君作記。嗟君家世本淸修。白眉英英種神異。楊花江上一弊廬。短褐明珠抱國器。髫年學得眞草書。筆下幻出魚龍戲。長風碧海月隱映。落花飛絮春離披。銀鈞玉筯照一世。鳳翥鸞翔揮萬紙。新詩況復自天成。風雅餘音具六義。當時人道是神童。一日聲名滿帝里。帝里侯門擇壻家。媒妁紛紛日雲委。由來儒雅是相敵。企齋之孫稱兩美。君年十八入國庠。於樂靑衿遊泮水。朝家重才月試書。絶藝君嘗冠多士。君王嘉汝寵光多。彩管蠻牋頻勅賜。去歲東遊入楓岳。太白峯頭題姓字。歸來襟韻日沈靜。獨把瑤琴玩妙指。平生種得九畹香。枝葉未茂霜先萎。靑春日月能幾何。斯疾斯人吁命矣。伊余宿昔始相逢。己卯之年歲旣季。君年是時纔十二。負笈從兄蕭寺裏。岐岐嶷嶷美少年。秋水芙蓉風骨秀。相將道義託深交。兄及弟矣寧論齒。江湖詩酒十年情。聚散悲歡一夢耳。衿陽相送一封書。苦語知君病在髓。雖然猶冀勿藥喜。豈料如今遽至此。花飛玉碎只堪惜。天地無窮此生已。邇來我坐自作孼。却掃荒郊濱九死。聞君之訃未一臨。寢門空酒千行淚。聞君明日葬龍津。亂樹荒原何處是。從今何忍過西湖。怊悵東園怨桃李。哀歌凄斷不成腔。颯颯悲風撩苦思。</text>
<title>余寓居江上。柳樂而送乾雉，陳玄。走筆以謝。</title>,<text>贈我山梁一死雉。遺我黟川點漆墨。雉膏可以作盤羞。墨卿元來近騷客。我從玉京來。流落江潭濱。曾濡尙方麝煤香。幾飫天上御廚珍。邇來食無鹽。閉門徒守玄。無田事破硯。彈鋏心悁悁。雖無書刺字。亦不廢吟哦。無由傳得文章印。有時手卷松煙磨。江中豈無魚。山上豈無禽。翟生門外空張羅。范萊蕪塵生釜鬵。老兄憐我寄將來。厚意慇懃何有已。梨花庭畔見平頭。奔走群兒先躍喜。主人方對飯。細君手自分其肉。群兒爭啖食。主人唯齕骨。玄雲浮動鏡面光。就中堪作文房友。拂此一張紙。寫出長短句。感君情意有如此。何以報之徒傴僂。重惟君子贈。豈是尋常耳。江湖不忘肉食憂。磨頂猶存兼善意。嗚呼曷不更勉旃。白首風波保終始。</text>
<title>雙鯉魚曲。爲人作。</title>,<text>雙鯉魚一封書。初從安岳浦。遠寄成都千里餘。風波浩無際。消息問何如。月盈虧雲卷舒。美人長自恨離居。江湖路不隔。歲晩情奠疏。一封書雙鯉魚。</text>
<title>寧越郡。聞子規有感。</title>,<text>蜀魄聲何苦。長安路不通。思歸千古恨。啼血五更風。月白刀山曙。天寒錦水空。孤臣再拜淚。獨酒亂雲中。</text>
<title>紀興</title>,<text>曉起携隣老。扶筇下翠微。春晴波渺渺。汀暗柳依依。捲網投漁店。移舟繫石磯。催兒具鷄黍。日晏澹忘歸。</text>
<title>奉和御製 時奏請改宗系事得諧。使臣仍奉新刊大明會典來頒。宣廟以爲慶關宗祊。御製五言律。令儒臣和進。公詩居第三。</title>,<text>日月光東土。天心感至誠。靑雲擎鳳詔。白璧洗蠅營。競賀彤簷燕。爭歌禁掖鶯。微臣叨授簡。何幸際休明。</text>
<title>廣津雜詠 四首</title>,<text>夢村煙樹亂樹圍平野。孤煙起遠村。如今學士宅。伊昔相公園。疏雨分寒色。斜陽送斷痕。朝昏看未厭。何處是桃源。春草古亭 宗室花山君構亭于廣津西峯。未及扁名而卒。其後砂井鄭礥。題曰春草亭。蓋取王孫歸不歸之意云。亭是何年構。名從後日題。王孫今渺渺。春草自萋萋。陛石蘼蕪老。汀洲杜若齊。東風吹不盡。寂寞使人迷。巖寺歸舟百轉前江水。悠悠接上流。巖頭浮夕浪。林際識歸舟。夫壻買茶去。關山經月遊。家家爭指㸃。佇立白蘋洲。蛟淵放牛牛放蛟淵上。閑閑日夕行。時平少車賦。雨足畢春耕。曠野眠莎綠。脩林飮水淸。遙聞牧兒笛。更送隔江聲。</text>
<title>示鄭古玉 碏</title>,<text>鄭老聲名久。平生計活疏。窮途唯有哭。長鋏且無魚。灰燼城中宅。風塵谷口廬。乾坤日欲暮。頭白未歸歟。二淸絶蓬萊館。蕭然聽雨亭。捲簾山欲暮。高枕酒初醒。鶴警空庭靜。鶯啼亂樹靑。那堪人去後。寂寞掩仙扄。三國厄方知悔。春霖故作魔。王師本持重。天意且蹉跎。佐幕非孫楚。論兵愧伏波。新亭無限淚。空對奮山河。</text>
<title>昌原感懷</title>,<text>形勝昌原府。關防合浦營。臺傾春寂寞。城毀骨崢嶸。瘴雨梅初落。腥風草半生。連年頻按節。此夜最多情。右巡察時作二晩擁元戎節。重過奮柳營。風塵人老大。江海歲崢嶸。夢逐行雲散。愁添細草生。樓中成信宿。不似少時情。右體察使時作三推轂三膺命。揚旌七到營。關防幾興廢。城郭獨崢嶸。極浦潮初上。荒臺月欲生。蒼茫懷徃事。空惱遠遊情。右元帥時作</text>
<title>謝金生來訪 幷小序</title>,<text>到穩城永建堡。見學生金德亮兄弟袖一書上謁。卽伯氏辛卯秋間在謫中所裁也。自言受學頗久。蒙奬勉。得知爲學向方。方爲鄕學訓長。兵燹之中。保護此書甚勤苦。今聞使相來巡。如拜吾師。遠來請見云。觀其爲人。不似邊上昧昧之徒。卽題一律以贈。百里勞相訪。知君學我兄。潮州今趙德。晋鄙奮陽城。忠信行殊俗。詩書起後生。深藏一封札。顚沛感高情。</text>
<title>甲山二樂亭。用李子敏 安訥 韻。</title>,<text>別害連三水。靑州近甲山。逶迤千里外。出入數旬間。毒霧黃楡塞。層氷白草關。暄涼一日異。辛苦幾時還。二萬里要荒地。千重古甲山。土風聲化外。民物羽毛間。漢節方窮夏。班候未入關。時聞折楊柳。羌笛月中還。</text>
<title>挽宋玉溪 惟諪</title>,<text>南岳連西卷。嘉興近竹山。人生足離合。世事雜悲歎。對酒心長往。哦詩鬢已斑。同年餘幾箇。相憶九泉間。公自西郭。移寓竹山。余自南岳。謫配嘉興。故及之。</text>
<title>謾成一律。記頭流之會。示諸君子。</title>,<text>今歲頭流會。天公餉我多。群仙亦何幸。百里遠相過。宿雨䨪長日。洪濤伏積河。猶看昨夜月。林外弄婆娑。附次韻栗里田園在。蘭臯歲月多。明時仍放逸。文酒又經過。一雨江平岸。三更月照河。機心付當路。鷗鷺共婆娑。李植</text>
<title>江西縣。次李贊畫 時發 韻</title>,<text>舞鶴此爲縣。神龍曾滯行。何人百僚底。妙歲一書生。瀝血投封事。回鑾贊聖情。今來弓釰遠。感奮涕縱橫。癸巳六月初十日。三宮自永柔。移次江西縣。八月初十日。遂向海西。因以回鑾奮都。中興盛業。實源於此。大駕去縣之曰。命陞縣令韓汝淑爵。除座首李希春，別監洪太洋，尹億世等職。尹希聘，金乃寬。亦以才行收用。復其年田租之半。至今遺澤浹民骨髓。猗歟休哉。方其駐蹕也。贊畫使李時發。以槐院正字。新在扈從之列。時年尙少。瀝血投章。請早東旋。言甚激切。有足感動。於是上決策。遂有是擧。適今三十年之後。俱以鼎湖餘生。盍簪講戎。來會奮日之行宮。感念恩遇。悲咽塡胸。乃聚父老。徵其故事。刻諸楣間。庶圖不朽而仍步原韻。以冀後來者繼和云。天啓二年十月上澣。都元帥知中樞府事臣韓浚謙。謹書。</text>
<title>姪輩同棲于奉恩寺讀書。書示。</title>,<text>十里喬陵路。吾曾幾往來。每當江月滿。常趁寺梅開。跌宕詩千首。留連酒百杯。空懷少年迹。頭白獨徘徊。</text>
<title>次西坰韻</title>,<text>禁掖春光早。牙壇夜雨晴。非緣少機務。自是斷將迎。地僻門常閉。庭深草自生。晨昏鐘鼓裏。悄悄老夫情。</text>
<title>桐華寺。次牧伯見贈韻。寺在原州</title>,<text>簪笏趨塵日。鄕山入望賖。長懷某水釣。虛負幾年花。官罷身無累。春回物自華。招要先分在。詩酒敍情多。二香案三年近。江湖萬里賖。每懷靑瑣闥。曾賦紫薇花。白日難回照。陽春不見華。安閑事耕鑿。微分亦爲多。</text>
<title>江界府。有所思。</title>,<text>年少能儒術。多才更執弓。孫吳餘事業。文武兩全功。奮屬元戎望。新兼節制通。凄涼江界府。何處覓英雄。</text>
<title>鏡城有草亭。卽余少時遊息之所。今來稍變奮制。而堂室臺階。宛然如昨。感而賦之。</title>,<text>奮識茅亭在。今看板宇開。猶留讀書室。不改射帿臺。此日都巡察。當時少秀才。題名披故案。悲感更難裁。通判題名案。有余手迹。故落句及之。</text>
<title>次李汝固韻</title>,<text>剩把風霜質。新霑雨露私。丹心應不改。明月莫相疑。野性甘終老。刑章在有司。平生驪水上。聽盡濯纓詞。</text>
<title>矗石樓下灘泛舟。題絶壁。</title>,<text>矗石臺隍古。菁川景物增。龍蛇百戰地。歌管一宵燈。形勝名空在。興亡跡未憑。平生賢節度。珍重負功稱。時以元帥視師。與右兵使李守一同右舟。</text>
<title>與諸君遊雲浦。得簡齋韻。</title>,<text>蒲酒當佳節。蘭舟絶俗曹。峽濤長浙瀝。江雨乍蕭疏。風起靑葵扇。涼生白葛袍。誰家褦襶子。塵鬢未堪搔。</text>
<title>贈松雲老師 松雲。惟正別號。</title>,<text>避世身如幻。隨緣跡似漚。星槎窮日本。銀漢接天陬。普濟生靈志。兼懷進退憂。詞鋒老猶健。一一錦囊收。</text>
<title>過湖陰墓 鄭士龍</title>,<text>四海湖陰老。荒原宿草新。文章驚一世。名字照千春。白雪三竿日。靑山數掬塵。吟魂應有助。詩語自生神。</text>
<title>宿桐華寺感懷。呈牧伯。幷小序</title>,<text>己巳春。余年十三。隨先君讀書于是寺。俛仰之間。忽已卄三年矣。今回牧伯之招。始乃重來。當時之僧。尙有存者。悲感之懷。寧有極耶。時適風雨曉作。遂挑燈信筆以書。少日幽棲地。重遊歲月賖。山深猶積雪。春半未開花。感奮心如碎。傷時鬢欲華。孤燈仍不寐。風雨曉來多。</text>
<title>桐華寺。次金措大 克 韻。</title>,<text>法界煙霞古。禪宮洞府開。相逢一夜雨。更把二天杯。谷靜唯聞鳥。山寒未放梅。鳴珂人漸散。斜日獨遲迴。</text>
<title>蕭寺。與村人會飮。用前韻。</title>,<text>日入群峯暝。風傳小磬賖。羈懷感泡沫。世事落燈花。晩計求田急。衰顔借酒華。悠悠坐無睡。星彩夜深多。</text>
<title>過元措大 弼商 家。復用前韻題贈。</title>,<text>雪霽千峯暗。村連一逕賖。行穿碧溪曲。春早綠楊花。義分懷珠樹。家風詠棣華。丁寧江海約。此日贈君多。</text>
<title>姪輩同棲于奉恩寺讀書。書示。</title>,<text>見說遊江寺。舟行日暫時。荷香應出水。梅子已垂枝。想把深杯酒。能題幾首詩。須將在處勝。一一慰吾衰。</text>
<title>秋日對酒</title>,<text>高會秋山下。連雲帳幕橫。危時憂國士。窮巷讀書生。滿酌千杯酒。閑消半日情。黃昏東郭路。看取桂花明。</text>
<title>次洪荷衣 迪，許荷谷 篈 兩學士韻</title>,<text>人世如朝露。仙遊憶兩公。文章從古少。山水往時同。落月遙天曙。秋風廢院空。才難無限恨。腸斷一宵中。</text>
<title>三月三日。到鏡城朱村感懷。</title>,<text>伊昔趨庭地。重來獨斷魂。東風踏靑節。西日下朱村。徃事垂三紀。同行盡九原。郞君今白首。牙纛倚轅門。</text>
<title>題鎭戍樓</title>,<text>絶域孤城起。何年此地營。山連茂昌矗。水入鴨江鳴。笛怨梅花落。樓空塞月明。男兒弧矢志。頭白事戎兵。</text>
<title>到呼麟院作</title>,<text>亭午呼麟院。臨風歇馬行。天容晴乍雨。山色暗還明。漢北三年戍。雲南五月征。驅馳爲何事。夷險任平生。</text>
<title>挽人</title>,<text>去歲松楸下。征車試暫停。相逢雙鬢白。一笑數峯靑。沙上聯鴻雁。原頭對鶺鴒。無端訃先至。感奮涕空零。</text>
<title>挽李正郞 幼淸</title>,<text>宣惠便宜政。元臣篤棐謨。唯君當是選。擧世獲其蘇。庶事權經足。齊民利病俱。居然斂一木。那忍哭吾徒。</text>
<title>挽朴同知 慶新</title>,<text>中表憐賢弟。聲華接勝流。淸標照一世。薄宦困諸州。命爲高才屈。名應死後休。他時文苑傳。拭目看君侯。</text>
<title>聞驪倅與客遊神勒寺。吟寄諸賢。</title>,<text>籍甚黃驪府。由來說勝區。逢迎幾靑眼。共讌一鰲頭。神勒餘荒塔。淸心起廢樓。何時居客右。高詠照千秋。附次韻峽盡疑無地。江長別有區。巖開神馬跡。山聳巨鰲頭。刮目群公會。淸心萬古樓。相逢成信宿。風露似高秋。李植</text>
<title>贈林生</title>,<text>有友楓湖子。風流素不羈。當時惟我輩。能事以詩推。地下違靑眼。人間識白眉。林亭成一笑。霜髮更絲絲。</text>
<title>贈別洪直甫 汝翼</title>,<text>兄弟凋零盡。在亡感慨深。典刑餘二妙。懷抱重千金。薄宦還相逼。離愁自不禁。家聲須莫墜。趾美奮儒林。</text>
<title>題赤壁 在同福縣</title>,<text>赤壁名空在。蘇仙事已遼。唯餘一輪月。長照百年宵。白露橫江冷。淸風滿袖飄。三更洞簫斷。星漢正寥寥。</text>
<title>贈南道帥</title>,<text>白首同爲客。新春苦憶鄕。書來如會面。人去獨迴膓。半剌溫溫子。都憂赳赳郞。連宵談較獵。老興不勝狂。</text>
<title>感奮</title>,<text>山谷外集。有客從濟南來一篇。荷渠鄭景任曾在禁直。常喜書此詩。余今讀至是篇。忽焉感奮。思其人而不可見。遂依原韻詠懷。以寓停雲之思云。鄭經世疇昔同僚日。尋常此句書。乖離千里外。風雨一年餘。生死心相見。榮枯意自如。邇來稀尺素。獨釣廣津魚。</text>
<title>再過安德縣。簡寄靑松金使君 弘微。</title>,<text>休暇君方病。諮詢我政行。重過任內縣。空悉簡中情。父老談劉寵。絃歌隔武城。相思至明發。窓外數虫聲。</text>
<title>寜海有感 幷序</title>,<text>歲庚寅冬。吾叔父今湖南巡察公。以執義去國。授此府。余亦以太史時事。廢棄家食。寓居廣津。追送叔父於平丘驛。有一律。在七言律詩中 時伯氏安岳公 百謙。 以無妄北遷。一家之人。離散殆盡。先廟香火。唯不侫主之。感歎之中。情發于詞。且余與叔父。比肩立朝。同備侍從。一朝坐事。或廢或遷。有足以感其心曲。故以征南馬公戒其兄子之語。使爲結句。其意有如此者。叔父在官一歲。遭壬辰之變。廟堂請遞。自上不從。當一道奔潰之餘。毅然不動。倡率官兵數千人。傳檄隣邑。戮力勤王。東道之得全。蓋賴其力。上在平壤。聞而嘉之。進秩通政。賜招討之號。未幾因朝薦。拜左道觀察使兼巡察使。從民望也。翌年癸巳。合左右道。陞嘉善以理之。甲午秋。瓜限再滿。上章請免。以騎曹亞卿召還。余於其時。方佩原州之符。朝廷不知其不肖。破格追薦。再擬其代。雖不得恩除。而以姪代叔。時論固籍籍矣。今年春。以兇賊纔退。一時簡二南之寄。叔父膺湖南之命。余亦代匱按是道。分陜重任。歸于一家。惶恐踧踖。懇辭不獲。去夏。巡到此府。父老士子。嘖嘖道叔父時事。爭來致欵。惠澤之在人者。久而愈深。誠可尙也。今余再過于此。人情一如前日。因念余與叔父離。今已四年。國事未遑。職業有守。此後會合。亦難易期。坐想視龜之地。不勝感戀之情。遂成一律。因以記其顚末如右。叔父諱孝純。字勉叔。丙子出身。有新命陞正憲云。父子交承處。山河隔闊情。治齊循奮政。分陜愧新榮。天地恩難報。風波夢易驚。桐鄕有遺愛。更自滯歸程。</text>
<title>聞伯氏蒙宥。還自北塞。喜而有作。</title>,<text>國在顚危日。纍臣幸賜環。天恩同海闊。死去得生還。始斷鴒原淚。初開鶴髮顔。從今老丘壑。無復怨飢寒。</text>
<title>原廬述懷。示從弟有謙。</title>,<text>亂後還鄕日。羈愁更萬端。丘原霜露慘。沙渚鷯鴒寒。百口貧仍甚。殘年事轉艱。牛衣相對泣。長夜政漫漫。</text>
<title>驪牧金公 涌 送酒於忠州謫居</title>,<text>惆悵踏靑節。慇懃逢白衣。情深使君酒。淚落逐臣卮。天上曾聯步。山中獨掩扉。平生同甲好。垂老倍相思。</text>
<title>奉寄尹通判 調元 壽席</title>,<text>通判卽余同年之子。出入我門下餘十年矣。余駐節咸山。聞通判母親生朝將臨。約以往會。適有疾未果。寄一律謝之。半刺功名早。慈闈起處安。開筵臨北海。執爵獻南山。水陸盤堆錯。羅紈坐辟寒。陞堂違宿約。引領恨千端。</text>
<title>會寜鰲山館。贈鄭節制。</title>,<text>家世終南洞。門䦨舊贊成。賢孫方授鉞。老子政觀兵。黑首登壇貴。靑雲制閫榮。平生循國意。不作望鄕情。</text>
<title>題高嶺堡</title>,<text>高嶺初逢雨。空江半入雲。花開多戍壘。草没盡胡村。建置思良佐。懷柔憶聖君。茫茫今古恨。斜日獨消魂。</text>
<title>赴忠原配所。到廣州沙器幕。別壻姓輩。</title>,<text>萬死承恩譴。行行指遠方。臨流開野飯。對月把離觴。宗事憑賢姪。家聲付玉郞。平生忠孝志。雙鬢已滄浪。</text>
<title>淸川館。次壁上韻。寄贈後穎主人。六言</title>,<text>爲愛淸川明月。遙懷穎水眞仙。落葉滿庭不掃。行人入夜無眠。寧辭結屋終老。只恨買山乏錢。一夢雲遊乍罷。何時霞袂重聯。</text>
<title>端午日。得沈參議分惠紫醞。感而有作。</title>,<text>忽値天中節。空悲澤畔魂。何人從禁掖。此夕送蒲尊。沆瀸眞精在。蓬壺道氣存。入觴紅㶑灔。照日紫氤氳。一醉還疑夢。當年幾忝恩。法筵朝宴罷。宫扇午涼翻。小技俳優戲。明君寵賚繁。至今靑玉轡。猶帶翠雲痕。罪戾由臣積。生全荷聖原。舜琴雖解慍。鄒谷未廻溫。豈意添餘瀝。渾忘戴覆盆。頽然成獨臥。江樹近黃昏。曾於端午。有別宣臣 應製。受賜馬粧。故云。</text>
<title>釋王寺。逢自行老禪。見少日題名。有感而贈之。</title>,<text>結榻靑谿寺。題名弱冠年。餘生今白首。同氣已黃泉。兵火消沈地。關河隔絶天。那期逢奮釋。却喜有前緣。撫事膓堪斷。傷時淚自懸。梨花千樹雨。芳草一溪煙。俯仰懷陳跡。驅馳歎獨賢。怱怱下山去。聊復贈新篇。</text>
<title>韓孝仲卽余袒免親。數日從遊。將有遠別。贈示。</title>,<text>喬木三韓奮。西平六世孫。以年君卽少。於屬我爲昆。共守箕裘業。常懷骨肉恩。江湖成邂逅。漳水敍寒暄。世故還千里。離愁更一樽。雨添秦樹暗。舟入峽雲昏。聚散元如許。衷情只自敦。吾方忝厥祖。子庶奮于門。至樂聞聯璧。孤懷痛在原。中流重回首。春草古名園。</text>
<title>贈鄭郞 百昌</title>,<text>今世舅甥親。多如行路人。唯君異俗態。視我若天倫。臥病驪江雪。居閑栗里春。殷勤勞枉訪。珍重見情眞。臨別將何贈。停杯試爲陳。危途防逸軌。濁俗忌淸塵。麴孼多傷性。樞機近辱身。滄浪皆自取。凡百戒因循。</text>
<title>贈鄭郞</title>,<text>六舍路非邇。三庚行不宜。玆當付處日。亦異放歸時。努力勤相訪。艱難慰所思。悲君弔屈少。憐我過涪衰。鶗鴂鳴何早。驊騮骨尙奇。寧甘窮死耳。豈用恥生爲。得意詩千首。寬愁酒百卮。然須將禮法。耄語替箴規。</text>
<title>祭基松林。送鄭士重赴北評事。</title>,<text>雁塞憐胡落。鴒原慘別離。經年消息絶。此日死生疑。罪大君王聖。途窮故奮悲。欲憑千里問。遙慰兩鄕思。緩急須垂恤。飢寒更望私。臨岐無限意。凄斷不成詞。</text>
<title>寄贈冬至使權霽仲 啓</title>,<text>昔見金遷上。投閑奮使君。風標憐酷似。魚信荷相分。湘浦身如蟄。荊門跡絶群。窮來知節義。別去戀淸芬。無計浮沈水。難期聚散雲。乘杯凌碧海。握栗占靈氛。獨上蓬萊閣。遙瞻壽福文。旅魂懸北闕。鄕夢繞南薫。杳杳蒼穹遠。茫茫白日曛。天涯望行色。離思劇紛紛。</text>
<title>聞李明甫 漢陰 省勤安峽。戲簡有托。</title>,<text>家有德中者。服勤餘十春。禪房負米日。翰苑受笞辰。未見心顔厭。皆言性本眞。應門猶手足。委質共甘辛。一罷無端去。三年不現身。聞從山峴隱。云與彦長親。願借蒲鞭化。推還結柳人。吾窮宜速送。火迫莫逡巡。</text>
<title>題山陰換鵝亭</title>,<text>九月山陰道。雙旌取次停。空餘寫經閣。不見換鵝亭。曲沼荷香死。長江木葉零。庭留百日艶。門掩四時靑。寂寞悲人事。登臨想地靈。孟生驢背雪。王子月中舲。今古思何極。風流怳若聆。誰家歌白苧。歸路繞蒼屛。古國山如㦸。他鄕跡似萍。翛然成獨坐。官酒曉來醒。</text>
<title>過鹿屯島有感。御題應製。居魁</title>,<text>立馬荒田有所思。經營此地竟何爲。便宜未究湟中策。節制初非渭上師。滿目腥膻新戰伐。傷心原隰奮耕菑。臨風一呌如山骨。白草黃沙處處悲。</text>
<title>哭漢陰李相國 德馨</title>,<text>玉堂高處種卿材。曾荷先王雨露培。華國文章馳四域。經邦志業賁三台。扶彝至論還成謗。報主深誠轉作猜。怊悵澤山龍虎逝。不堪中夜聽風雷。</text>
<title>哭鰲城李相國 恒福</title>,<text>祭丑之冬哭漢陰。當時惟我識君心。六年乘化君何遽。千里含哀我獨深。湘浦茝蘭秋寂歷。穆陵松栢夜蕭森。懸知地下追班處。應恠龍鍾未盍簪。</text>
<title>秃音亭下。送金牧使 纘善 還原城。</title>,<text>候曉孤舟繋釣磯。輕雲漠漠蔽朝暉。桃花浪暖魚兒出。楊柳陰斜燕子飛。千里未迴寒食過。一尊空送使君歸。那堪別後相思地。風雨江潭獨掩扉。</text>
<title>贈鄭古玉</title>,<text>離亂年來屬禁酤。官居終日對空壺。靑樓買醉悲陳迹。白首論交憶奮壚。自是相如長病渇。誰憐阮籍卽窮途。呼兒急索村醪飮。風雨蕭蕭客榻孤。</text>
<title>奉送淸陰金學士 尙憲 朝天</title>,<text>憶過慈山歲幾移。君顔正渥我將衰。謝蘭盈砌憐群茁。郗桂當年擢一枝。宦海波深驚出沒。綈袍情重荷恩私。悲歡閱盡頭俱白。更覺人間足別離。時淸陰先大人。方爲慈山宰。命諸子與余同遊。因以行袍遺余。是年。淸陰擢第。逮余遷謫流離中。常有眷問不替云。二玉帛虔誠誓不渝。溟波行役屬名儒。一生忠信能安命。萬里風濤視坦途。廣鹿深洲雲影暗。蓬萊高閣月輪孤。沙飡露宿休勞苦。祗是千金在一壺。</text>
<title>魚面堡途中。次林錦湖 亨秀 韻。</title>,<text>天涯潦倒客愁牢。玉節經春已落旄。千里夢魂雲闕逈。四年鞍馬雪山高。虛名久忝登壇士。壯志空慙濟世豪。邊事漸艱恩似海。白頭寧復歎賢勞。二四月邊山草樹濃。雨晴江岸水溶溶。秦關百二天城險。蜀道三千石棧重。跋涉未堪孤客恨。經過曾着幾人蹤。儒仙奮日窮探勝。玉塞長留老筆鋒。</text>
<title>慶源歸路。訪伯氏謫中奮居。感懷次本府壁上韻。</title>,<text>胡山矗矗水泱泱。曾是鴒原賜玦鄕。垂死風霜懷痛切。全生天地感恩長。當時遠夢迷春草。此日幽居問夕陽。千里音容如入眼。却忘離闊在邊疆。</text>
<title>次趙持世見寄韻 緯韓</title>,<text>靑海城中製錦時。白頭傾蓋荷新知。唯將極浦沈碑樂。盡洗平沙折㦸悲。細柳營深喧鼓笛。甘棠樹密擁征麾。無端一被涪州役。江渭空憑處處危。二曾從瀛海過那邊。籍甚襄陽衆口傳。洛寺樓臺看似畫。海程松檜望如仙。身廻塵臼心長往。夢入瓊丘迹杳然。怊悵太平明月夜。此生無復再偸眠。</text>
<title>酬李持平 尙毅</title>,<text>流落江湖已數年。故人消息杳如天。臺端豸服懷新範。堂後魁星隔奮躔。靑草晚沙巖寺路。綠簑寒雨廣陵船。悠悠浪跡隨魚鳥。莫向長安好。事傳。公與余在禁直時。有魁星照座之語。</text>
<title>挽徐萬竹 益</title>,<text>黯黯春愁滯禁扄。訃回南國暗吞聲。先人契分仍婚媾。少日從遊若父兄。中歲幾多傷阻闊。此生無復拜儀刑。西州城外花千樹。誰識羊曇醉後情。二江潭一疾久沈嬰。乘化翩然向玉京。萬竹軒中春自老。三淸洞裏月空明。琴尊奮會人誰在。山水同遊夢已驚。遙望彩雲歸不得。白茅綿漬愧徐生。彩雲。地名。</text>
<title>奉呈叔父之官寧海</title>,<text>家難驚心白髮新。別離今日更沾巾。音容大載應知闊。消息千山敢望頻。先廟蘋蘩悲攝主。佳麻香火悵無人。平生不盡征南戒。極目茫茫鳥道春。伯氏在謫籍。故竝及之。佳麻。卽先塋。征南。用馬楥事。</text>
<title>次北樓壁上韻</title>,<text>五溪初缷伏波鞍。地氣天時雜暑寒。藏樹鵂鶹當晝哭。緣林鼯鼠向人攢。邊情寥落空彈釼。世事艱危獨倚欄。怊悵年華同逝水。塞垣明月幾回看。</text>
<title>次謝任茂叔 叔英</title>,<text>上世論金事莫詳。聖恩偏愧許還鄕。窮年古驛長懸榻。遲日空江獨掩堂。聞說西山攻苦學。欲從東壁借餘光。吾衰無補桑楡境。白首端宜一壑藏。附原韻天道昭昭本可詳。肯敎賢者厄他鄕。似聞已省河陽墓。爲喜當歸晝錦堂。魚鳥總非新面目。江山不改奮風光。一方丘壑因公重。收斂聲名向此藏。</text>
<title>次朱正使 之蕃 漢江紀遊韻</title>,<text>東藩佳麗漢之陽。終古風流少主張。天遣星槎窮勝賞。人瞻玉節下仙鄕。江山題品增顔色。樽酒留連媚景光。此日陪遊疑夢寐。扣舷空自詠滄浪。二四月皇華江上遊。傾朝冠蓋簇沙頭。淸歌繡幕停雲唱。美酒金樽盡日酬。蓬島風煙移下界。帝京花柳隔中州。飊輪明發催歸去。仙躅何由得少留。</text>
<title>次梁副使 有年 泛漢江韻</title>,<text>西來紫氣傍星車。江漢淸遊綠葉初。錦幕高張翔渚鳥。瑤琴徐奏聳淵魚。桃花水淺移仙舫。楊柳陰深掩野居。從此窮荒添勝致。風煙渾是玉人餘。</text>
<title>次朱正使遊蠶頭峯韻</title>,<text>暫輟嚴程出郭行。漢濱高會有餘情。煙波一望連滄海。石壁千㝷俯碧泓。宿雨乍收汀草濕。晚風時起浪花生。仙舟蕩漾迷歸處。疑向蓬壺度赤城。</text>
<title>次朱正使題扇韻 幷小序</title>,<text>漢江蠶頭兩高會。實海外鯫生不曾圖之盛事。重蒙辱惠詩篇。幷掲留柳川二大字。不勝感兢。謹次扇上詩韻。追伸謝忱。相思臨水聽潺湲。不忘淸江夜叩舷。萬里關山難縮地。百年魂夢幾朝天。新詩酒落留篁扇。彩筆飛騰掲柳川。未死酬恩更無路。會將仙躅倩龍眠。時陪遊諸人。方謀繪跡。以寓鴻飛不復之思。故落句及之。</text>
<title>挽幕府南虞候趙光翼</title>,<text>壯士聲名達九重。早年便殿荷從容。雄心直欲吞夷虜。遠業初期勒鼎鍾。幕府微班紆晚節。關河孤櫬際窮冬。回風急雪丹旌暗。行路應悲老折衝。</text>
<title>途中望三角山有感</title>,<text>三峯突兀傍神京。隔水遙看淚自零。氛䘲未收前歲惡。巖巒猶帶奮時靑。休言魏國山河固。無賴秦關百二形。會見王師能迅掃。直敎春雨洗餘腥。</text>
<title>慶壽宴席上。次沈一松 喜壽 韻。</title>,<text>書云五福孟三尊。有一猶難況竝存。自是高門多積慶。更看雙璧荷殊恩。華筵迭映黃金帶。壽酒初開白玉樽。太史明朝應報異。夜來南極老星繁。二大夫行裏八旬尊。終古人間幾箇存。盛世重年新進秩。名家宿德最承恩。榮深黃髮輝卿月。樂極朱輪擁壽樽。他日龍眠留勝迹。季郞身上彩衣繁。</text>
<title>次慶壽圖帖上韻</title>,<text>錫爵初因齒德尊。于公餘慶眼中存。詩書忠孝傳家業。生死哀榮曠世恩。無復門墻陪杖屨。不堪花月鎖金樽。畫圖留得年年會。空使羊曇鬢雪繁。</text>
<title>謹次東岳韻。奉呈李從事子方 景義 求和。</title>,<text>名下空慙不識君。十年湘浦一纍臣。王家翰墨知多日。謝氏芝蘭負幾春。天上曾聞魁吉士。幕中今見佐嘉賓。靑眸白髮聯床處。長揖郊窩醉睡塵。王逸少，謝安石。俱有名勝子姪。末句致意於睡窩老先生云。</text>
<title>謝李持平惠新曆，臘藥。</title>,<text>行看臘盡奮年遒。秘劑新書見未由。但道安閑爲藥餌。自知榮謝是春秋。誰人珍重能相贈。厚意慇懃不待求。欲試刀圭三百日。可憐何日解窮愁</text>
<title>原城。過高上舍 岦 新亭。上舍有能詩之名</title>,<text>山下荒田白石欹。幽人新構碧溪涯。誰知去國三間屋。亦有輕侯萬首詩。半世才名空皓首。一年秋色入支頤。吾生自是悠悠者。從此携棋倘再窺。簡齊云士衡去國三間屋</text>
<title>挽八溪君 鄭宗榮</title>,<text>鄕書初薦鹿鳴辰。依奮靑山入夢頻。黃閣暫抛三事業。白頭還乞四朝身。千金散盡蘭陵宅。百口歸來頴水濱。小子平生偏慕義。此生無復拜風神。</text>
<title>書示李渙亨，金毅立二秀才。</title>,<text>寂寞初逢兩玉人。溫溫眉宇見天眞。才華不數超流俗。趣向方知出等倫。晚景相從存妙契。白頭何幸對靑春。如今剛被塵緣去。怊悵佳期隔一旬。</text>
<title>鄭子孚 士信 過前江致問。作此以謝。</title>,<text>採罷江籬日已昏。楚天風雨掩柴門。驚聞嶺外孤舟客。新拜郞中再報恩。千里別來應皓首。一年春盡獨傷魂。相思咫尺佳期阻。怊悵無因接緒言。</text>
<title>四月初六日。自鏡城發行。節度公出餞。席上口占。</title>,<text>柳汀煙樹晚蒼蒼。白首行人暗斷腸。長短二千餘里外。晨昏三十有年強。山川到底非新面。父老逢來似故鄕。多荷元戎開祖席。杜鵑花下把。深觴。</text>
<title>權生歸贈送</title>,<text>千里同來度一年。塞垣愁見草芊綿。誰知華館連宵醉。不及蓬廬負日眠。溪上未忘移柳嫰。陌頭長憶種花鮮。驅馳只爲君恩重。大纛高牙有底權。</text>
<title>題咸興壁上 幷小序</title>,<text>昔余隨先人赴鏡城。行到咸興。館于東門內。夜聞敎坊歌吹聲。作一律敍客懷。于今三十餘年矣。今忝按廉。一日。與諸幕佐開筵奏樂。忽憶昔年所作。宛如昨日事。感奮興懷。復用前韻。竝將原稿同掲壁上。以志不忘云。萬歲橋頭夕渡行。東平門下聽鍾聲。莊生何日歸南國。杜子今朝賦北征。鞍馬坐愁咸谷嶺。夢魂飛到洛陽城。梨園歌吹渾無賴。誰慰羈人此夜情。右原韻當筵忽憶少年行。歌管依然昔日聲。彈鋏幾愁供遠役。建牙還愧忝專征。山河百戰餘荒塞。樓閣重營變奮城。人事向來多感慨。偶因塵躅惱詩情。</text>
<title>遊玉果祭巖下。贈主人</title>,<text>抛盡經年簿領勞。祭巖亭下泛輕舠。主翁有子新恩慶。暇日開筵式燕遨。物外江山元洒落。座中冠蓋儘英豪。舟師今歲千人榜。誰似君家此會高。</text>
<title>挽趙忠義</title>,<text>三郞才調籍人聞。伊昔相知契分敦。來往靑坡十里宅。依俙綠柳數條村。萊衣當日渾無恙。楚挽今朝獨斷魂。尙有遺經傳不朽。桂林留待一枝恩。</text>
<title>星山新亭。贈柳牧伯 永詢。</title>,<text>樓觀曾名嶺以南。十年灰燼恨難堪。誰知紅腐千箱地。只着蕭條數棟庵。庭鑿小池留夜月。窓含遙嶂引朝嵐。賢候事業唯琴鶴。柱笏西風興正酣。</text>
<title>龍山壽會。坐廢未赴。吟成二律。錄寄諸弟。仍要叔父閑中一。</title>,<text>龍山亭館好風煙。節屆淸秋敞壽筵。天上三台承亞座。人間七袠過稀年。家庭久識衣冠盛。茅土新看雨露偏。想得霞觴稱慶處。滿堂金玉耀華顚。二年年此日薦杯盤。自古人情重浴蘭。關塞幾回違盛會。江湖今見辦深歡。新承嚴譴知無妄。遠赴華筵覺未安。終夕閉門思不盡。秪將詩句替團欒。</text>
<title>挽永膺李先生 基稷</title>,<text>髫年門館挹餘芬。灰洞仙村一壑分。孔李通家非隔世。機雲托契是同群。平生行義堪師範。此日哀榮足聽聞。拚得聖朝旌孝烈。異恩方屬白眉君。</text>
<title>高山柱笏軒。贈金使君 昌一。</title>,<text>堂堂新構試牛刀。白首軒昂一世豪。四壁丹靑開洒落。百年山水占淸高。安心寺僻携筇倦。無等亭荒命駕勞。誰識使君多意匠。却從庭户任遊遨。</text>
<title>慶州。次鳳臨臺韻。幷小序○鳳臨臺。乃晦齋先生遊息之所。諸相公爲此臺題。</title>,<text>己亥至月。余自海上。省謁晦齋先生塋下。投宿玉山奮業。時府尹李養久 時發 與玉山李季獻 瑀 携酒來待。觴詠至夜分乃罷。仍次卷中鳳臨臺諸作以見意。歌鳳平生祗自悲。白頭臺下歎歸遲。荒山落日焚香後。古宅淸宵駐節時。霜月滿天如解意。玉人携酒正留期。冷冷水竹空齋話。莫道明朝有所之。</text>
<title>過知禮。懷金學士 瞻 子瞻。</title>,<text>癸未年間有子瞻。恭承恩命渡湘潭。事同汲老遷淮下。跡似蘇仙謫海南。賦鵩孤魂招不返。停驂落日思難堪。吾生感奮多幽緖。何況風流夙所諳。</text>
<title>蔚山籌邊軒。贈金總兵。</title>,<text>東南形勢此中饒。節制開營海曲遙。千里山河遺賊壘。二年兵馬自天朝。將軍戮力心猶壯。賤子驅馳鬢已凋。偸得佳辰拚勝會。不妨歸路雨蕭蕭。</text>
<title>登養浩樓</title>,<text>閑將玉節到名丘。肅謁賢祠更陟樓。山意靜時看窈窕。溪聲終日聽琳球。先生杖屨尋常近。後學詩書寤寐求。佳境向來無恁地。不知誰魯復誰鄒。</text>
<title>萬曆壬子元日。濬源殿祭後題壁。</title>,<text>誕聖遺基奉聖眞。衣冠穆穆拱重宸。羹墻起感川原奮。松柏含悽雨露新。商祀配天推孝敬。周民没世慕賢親。微臣將命陳明薦。爲是岐豐守土人。</text>
<title>李說書 植 作北評事吿行。贈送。</title>,<text>豆滿江頭盛障亭。岐豳遺德至今馨。擎天西北山長白。接地東南海盡靑。昭代封疆曾遠闢。老臣鞍馬昔全經。平生未辨先春嶺。眞贋相蒙幾百齡。今世所傳先春嶺。與林彦壁記有異。每以爲疑。故末句及之。</text>
<title>栗里新居。簡人求菊竹移栽。</title>,<text>村名爲栗愜幽期。五柳依然亦自奇。三逕未開仍鹵莽。一官初罷正棲遲。淇園綠竹生何處。楚國黃花老幾枝。聞說故人多種植。不妨分與雨中移。</text>
<title>海營贈僧。次卷中韻。</title>,<text>桃花零落雨䦨干。南國山川畫裏看。韻釋隨緣何處至。名藍入夢未曾觀。維舟海口風波闊。開府天涯節序䦨。幾日共拚方外興。碧蘿枝上掛戎冠。</text>
<title>次洪荷衣珍島碧波亭韻</title>,<text>學士何年過此亭。神遊無賴鍊黃庭。人間謾自留仙語。天上空敎耀歲星。蓬閣文章含奮態。瘴江煙雨洗餘腥。當時衣繡曾臨地。此日乘槎更泛溟。隔世音容那可覩。滿江簫鼓不堪聽。浮生到底常如夢。浪跡由來劇似萍。王事關心雙節倦。邊風吹鬢二毛零。長空渺渺層波白。極浦冥冥數島靑。千古騒人同草露。五更寒月照沙汀。樽前洒盡才難淚。擬賦招魂入楚經。</text>
<title>啓運宮挽詞</title>,<text>毓徳珠城入紫微。銀潢一泒早流輝。金聲始振天心悅。椒實方蕃國步依。寶曆窮災疇有濟。靈符協夢竟無違。從容代邸迎神子。融泄周藩奉聖妃。蓋世陰㓛由母敎。御邦深策荷慈闈。封崇大府名加重。養備群司福政祈。脩短莫輸醫藥力。神明無賴死生機。行喪已覺三年偪。卜葬猶嫌五月非。長樂疏鍾催曉駕。上林芳草送春暉。恭惟宸極無涯痛。松柏新垣夕露霏。</text>
<title>矗石樓下灘泛舟。題絶壁。</title>,<text>翠壁千年勝。滄江六月秋。斜陽一聲笛。寂寞送仙舟。</text>
<title>宿豆毛村。曉起待舟。</title>,<text>灘暗藍遷曉。霜寒月峽秋。孤村宿客起。悵望一歸舟。</text>
<title>登單于臺</title>,<text>天笁千年塔。單于百尺臺。巡邊無一事。獨上倚崔嵬。</text>
<title>謝柳樂而惠團扇</title>,<text>一揮囂塵飛。再揮淸風發。願言此團扇。辟愁如辟熱。</text>
<title>酒席口占。呈申元 戎翌。戊寅年間。隨先人在鏡城作。</title>,<text>玆遊元萬里。此別又經年。把酒不能去。胡山生夕煙。</text>
<title>庚戌。按節關北。感奮次前韻。</title>,<text>弱冠遊邊日。高堂把酒年。重來如一夢。垂淚洒風煙。</text>
<title>沈參知分寄宣賜酒肴。感而有作。</title>,<text>宮壺曾忝歲時恩。醉倒靑綾拭吐痕。今日獨醒湘水畔。五雲迢遞隔脩門。二怊悵新年獨掩扉。江湖憂思雪霏霏。多公遠寄黃封酒。浮椀春風爲解圍。三當年簪筆戴秦冠。隨入蓬萊殿上班。侍宴從容天語下。秪今還似夢邯鄲。</text>
<title>春日感懷</title>,<text>花時人病閉門深。强折花枝對酒吟。怊悵流光夢中過。賞春無復少年心。</text>
<title>酒後。次睦湯卿 大欽 韻。</title>,<text>湯卿健筆倒狂瀾。小玉佳名滿世間。戶部尙書方潦倒。淸歌數曲日沈山。</text>
<title>賣朝衣</title>,<text>玄端遺制古人同。曾出寒妻手下紅。幾歲飄香金殿上。如今轉落巿廛中。</text>
<title>淳昌客館。奉和訥齋 朴祥 集中酬冲庵 金淨 韻。</title>,<text>枳棘同棲一世賢。藍輿來往指前川。平生義氣看封事。萬古傷心己卯年。二新軒寥落少參尋。庭際唯留岳色侵。怊悵紫薇花上月。至今猶想玉人襟。</text>
<title>夜過泛槎亭下。忽憶美叔南遷時舲字絶句韻。次之。</title>,<text>獨立長洲占夜星。逐臣何日繫歸舲。傷心詠罷蘋花句。江雨蕭蕭酒未醒。</text>
<title>簡柳承旨 根</title>,<text>銀臺仙客倚樓船。風打江心水拍天。寧識故人流落處。綠楊亭在最高巓。</text>
<title>卽事</title>,<text>楊柳陰陰拂釣磯。白蘋洲上小舟歸。林亭一夜多風雨。落盡梨花空掩扉。</text>
<title>全羅左水營舟中。奉示統制令公。</title>,<text>胸吞雲夢力能杠。國士桓桓信少雙。滄海卽今波浪息。棹歌終日倚蓬曲。二百斛龍驤萬里風。檣間落日度晴空。秋光政屬輕裘會。三道山河指顧中。</text>
<title>得新曆。寄與白鷺洲主人安伯恭 崇儉。</title>,<text>新曆遙傳白鷺汀。知君應自課看經。莫將春盡輕相贈。餘日猶多二百蓂。</text>
<title>病中。次洪直甫見示韻。</title>,<text>時危世事轉頭新。四見湘潭改歲辰。但使團圓如此日。不辭長作望鄕人。</text>
<title>沈校理伯懼。以宣慰使。過前江請見。以病未赴。書此以寄。</title>,<text>玉署儒仙下九天。隔江簫鼓望行船。年來漳水添衰疾。孤負淸遊倍自憐。</text>
<title>次吳汝益韻 允謙</title>,<text>三月廣陵黃鳥飛。綠陰藏塢見花稀。誰知楚國覉臣在。閱盡芳菲淚滿衣。</text>
<title>謝李仲玉惠稻</title>,<text>湖田百頃夜添霜。寒日西風色政黃。多謝隣翁終穡事。朝來分與晚秔香。二納祿淸時獨寓居。江湖隨處遍犁鋤。明年欲乞荒田理。坐誦神農種穀書。</text>
<title>題淸虛樓</title>,<text>一峽遙遙何處通。淸虛樓下水漫空。孤村依奮亂離後。籬落蕭蕭寒食風。二京口干戈跡始通。故園喬木已成空。誰憐白首皇華淚。萬國兵前獨洒風。</text>
<title>寄題邀月堂</title>,<text>鳩林風景屬林家。人道當時樂事多。甲第如今誰是主。滿庭唯發紫薇花。二庭梅已老竹蕭蕭。十二雕欄鎖寂寥。明月自來還自去。可憐無復費人邀。</text>
<title>寄安州牧權仲明 盼</title>,<text>安陵一尉已三年。閉戶應知獨守玄。京洛故人長踽踽。滿城桃李又春天。</text>
<title>次許岳麓 筬 韻。與伯氏久菴同賦。</title>,<text>心遠身便境自閑。竹亭淸籟晝生寒。何人謾道能成病。正好臨風倚翠竿。二台星卿月坐來閑。只把幽期保歲寒。經卷藥爐無外事。竹籬終日護新竿。附久菴詩紫陌驅馳不暫閑。爀然生熱凜然寒。箇中安得偷長暇。獨對明佃日半竿。右多君移病抱長閑。四友庭邊一枕寒。除却晚香兼淨植。最憐貞幹傍脩竿。</text>
<title>秋日。送李仲玉歸海州。</title>,<text>蕭蕭行色海門秋。蝦蟹初肥晚稻收。怊悵廣津憔悴客。月明誰與掉漁舟。</text>
<title>懸弧之朝。書示隣人。</title>,<text>年年八月是生朝。誰似今年最寂寥。賴有隣翁憐我甚。得醪村里強相邀。二閑居日月自昏朝。江上風煙近泬寥。極目空林秋露洗。小舟時復費招邀。</text>
<title>賞心村。次洪渾元 汝淳 韻。</title>,<text>誰將新搆近江皐。中有元龍一世豪。隨意獨登還自下。月明時放釣魚舠。</text>
<title>柳夢男哭子。作此示之。</title>,<text>空江月黑雨淫淫。此夜知君淚不禁。一理悠悠同化盡。莫將脩短謾傷心。</text>
<title>李戊生。司天監人也。精於其業而善鼓琴。曾於藥老韓公門下見之。今又邂逅相遇。書此以贈。</title>,<text>心爽星辰靜倚欄。碧空雲盡夜漫漫。瑤琴彈罷無人會。流水冷冷指下寒。</text>
<title>送李敬男之湖西</title>,<text>深掩柴扉寂寞濱。梨花風雨近殘春。多君十里毎相訪。怊悵明朝千里人。</text>
<title>題朴淹新樓</title>,<text>燕子樓中淸晝長。薔薇庭院襲淸香。玉人羞殺看花伴。懶把新粧出洞房。</text>
<title>甓寺偶吟</title>,<text>庭院寥寥芍藥香。綠陰終日近禪床。客來已是春歸後。花落江洲空斷膓。</text>
<title>留贈同遊諸君</title>,<text>長夏高亭與子消。故園秋色已蕭蕭。扁舟明月東陵道。江草江煙送寂寥。</text>
<title>魚面堡卽事。次閔節度集中韻。</title>,<text>草沒陰山絶牧胡。聖朝今日狀訏謨。邊城亦有江湖趣。白石蒼苔坐釣徒。二城外淸江江上峯。白雲蒼檜鎖千重。輕舠載酒閑來往。誰識腰間吼老龍。</text>
<title>贈山人</title>,<text>少年乘興恣飛騰。近郭名藍歲幾登。老病如今獨回首。白頭垂淚送歸僧。</text>
<title>次贈寧城宰洪直甫 汝翼</title>,<text>佩玦湘潭白髮新。芋盤空愧沐蘭辰。蜂奬魚果兼秋露。珍餽嘉儀邁古人。古人以生朝爲沐蘭日。東坡在謫中。唯煨山芋以送日。</text>
<title>代家兒。次謝寧城宰。</title>,<text>世事年年轉覺新。異鄕流落又玆辰。多公乞得專城俸。强餙杯盤壽老人。</text>
<title>代鄭德餘 百昌。 次謝寧城宰。</title>,<text>楊根江上卜居新。南畝曾違種秫辰。香火驪山知不遠。煩君休惜白衣人。</text>
<title>病中。次洪直甫見示韻。</title>,<text>行年八八鬢蕭蕭。坯蟄蓬廬送寂寥。萬事都忘榮辱外。漆園身世任逍遙。</text>
<title>憶李娘</title>,<text>孤魂零落廣津東。玉碎花飛恨不窮。因憶去年停棹處。滿江波浪夕陽中。</text>
<title>次樊川韻。贈道岬寺絶穀僧。</title>,<text>萬疊山中一衲身。加趺端坐度三春。風塵海內無閑地。絶粒長爲避世人。</text>
<title>秋興</title>,<text>納祿歸來獨掩關。松楸無恙奮家山。三秋白酒黃鷄興。隨處倘佯慰客顔。</text>
<title>追次洪荷衣贈歌妓鸚鵡韻</title>,<text>傷心鸚鵡香魂散。痛哭荷衣梓木秋。唯有柳川方落拓。十三年迹總悠悠。</text>
<title>戲答權仲明</title>,<text>駕鶴仙遊曾一夢。碧霄風雨夜何長。建元陵裏松千樹。添作愁聲更斷腸。</text>
<title>溪行偶吟</title>,<text>牛背閑吟小杜詩。碧溪終日弄淸漪。傍人莫道翰林號。恐有山翁村老知。</text>
<title>次同福挾仙樓韻</title>,<text>好事何時起此樓。蘇仙遺迹使人愁。橫江白露東山月。長占年年赤壁秋。</text>
<title>題鎭安縣館</title>,<text>沈使君 仁祚 甫新落巖閣溪堂。要余名之。閣曰淸風。堂曰明月。因演其義。各成一絶。誰將飛棟掛巖端。俯瞰澄灣背碧山。滿袖淸風疑羽化。不妨留與作亭顔。右淸風閣淸風閣下駐朱幢。新搆玲瓏敞八窓。萬象人間誰得似。却除明月更無雙。右明月堂</text>
<title>余有體察之命。再過嶺南。靑松金使君 弘微 病滯峽中。以漢陰相公寄題二絶見示。感歎之餘。仍次其韻。</title>,<text>年華鼎鼎水悠悠。老去空悲少日遊。南國故人猶吏隱。亂山深處幾回頭。</text>
<title>贈歌妓癸生 癸生。扶安娼女也。以能詩鳴於世。</title>,<text>邊山淑氣孕人豪。閨秀千年有薜濤。聽書新詞淸夜永。桃花枝上月輪高。</text>
<title>遊七寶山。次壁上韻。</title>,<text>靜夜焚香古寺中。時聞笙鶴下遙峯。孤筇一出門巖外。流水桃花隔幾重。</text>
<title>訓戎鎭。懷申節制。幷小序</title>,<text>申公尙節。東陽人也。素善射御。擅名羽林中。癸未年間。來守是鎭。會有賊胡之變。慶源諸鎭。相繼陷沒。而公嬰孤城獨守。屢犯而屢却之。城賴而得全。先王聞而嘉之。超資準職以禮賓寺正。仍守本鎭。實異數也。方城之被圍也。申公砬以穩城府使。領兵馳救。內外夾攻。同立殊功。胡中稱以大小飛將。相戒不敢近。而公獨蹭蹬蹇滯。卒以不振。吁亦命矣。今過此鎭。鎭中老卒。歷道當日事。公是余之表親也。聞而有感。次前韻以紓懷。略記其事。東陽飛將羽林雄。餘事穿楊出衆中。聞說昔年來守鎭。自持尺釰建奇功。</text>
<title>次惠式師軸中韻</title>,<text>乞米湖中久未歸。風霜凋盡老僧衣。匡廬奮識今誰在。明月東臺夢亦稀。</text>
<title>海營偶題</title>,<text>萬里銀濤目力窮。蓬壺遙隔彩雲重。如今始覺乾坤大。滌書平生芥滯胸。</text>
<title>三淸洞。次洪荷衣韻。十五歲作</title>,<text>華岳煙沈急暮春。一樽傾盡倚長松。山花滿眼從遊好。忘却斜陽在遠峯。</text>
<title>咸山十曲</title>,<text>瞻彼六陵。三王所蔵。象衛森森。柏城蒼蒼。基周八百。啓漢高光。曷不懷止。源遠流長。右六陵四章胥彼本宮。聖祖攸宅。手種靈松。天護異蹟。羹墻在玆。寢殿如昔。曷不敬止。有屹斯右。右本宮四章隱隱平臺。斷山之陬。右帶長郊。左挹滄洲。昔我聖祖。於焉擊毬。碭雲澤釼。載擁神休。右擊毬場四章陰陰古洞。二嶺之側。連山壁壘。滿谿荊棘。昔我聖祖。於焉殲賊。一日三捷。悉平東北。右德山洞四章文會有堂。粉袍如雲。從事翰墨。游心典墳。明窓晝永。淨几罏薫。儒者之學。志先致君。右文會堂四章武掦有亭。驍士習戎。平蕪躍馬。茂林調弓。赳赳洸洸。如虎如熊。北方之強。衞國無窮。右武揚亭四章有閣穹窿。高壓崇墉。麗譙耀日。粉堞橫空。重門禦暴。千里折衝。倚樓之文。勒彼膚公。右九天閣四章有樓岹嶢。上界中天。乾坤不盡。風月無邊。落霞孤鶩。芳草晴川。騒人逸句。膾灸千年。右樂民樓四章百花一院。四時三春。桃李嬋娟。蘭麝氳氤。梨園弟子。金谷佳人。暮暮朝朝。雲雨傷神。右百花院四章萬歲危橋。十里長河。垂楊夾岸。細草連坡。斜陽送客。翠袖啼娥。歲歲年年。別淚添波。右萬歲橋四章</text>
