<title>覲天庭五章</title>,<text>振振王子。德音孔彰。緝煕其學。奎璧其章。天子有旨。邦人震惶。惟君父使。不敢或遑。旣見天子。敷納惟詳。貝錦消沮。家國之昌。勉勉王子。夙遵義方。專對來歸。宗社之光。桓桓我王。壽考而康。王子來歸。其樂無彊。</text>
<title>受明命六章</title>,<text>亹亹我王。德明敬止。孝友施政。令望不已。翼翼乃心。事大惟一。奉揚聲敎。漸于出日。帝錫明命。金印斯煌。又何錫之。衮衣九章。王拜受命。天子聖明。王拜受命。宗社與榮。於樂我王。荷天之休。體仁保民。壽考千秋。於樂我王。如日之升。貽謨克正。萬世其承。</text>
<title>都城形勝之曲八章王命下樂工。被之金石。今逸。下四篇同。 [本文缺]</title>,<text></text>
<title>都人頌禱之曲八章[本文缺]</title>,<text></text>
<title>念農夫曲四章[本文缺]</title>,<text></text>
<title>念蠶婦曲四章[本文缺]</title>,<text></text>
<title>進嘉言曲四章[本文缺]</title>,<text></text>
<title>漢江詩 並序</title>,<text>臣伏値主上殿下還都漢城。臣民咸悅。雲合影從。惟恐或後。漢之父老。至有垂淚相感者。苟非深仁厚澤洽於民心。安能至此。臣竊聞。周之太王去邠居岐。民之從者如歸市。臣幸親見盛事。不勝慶抃之至。謹和。贊成事權近所進歌詩。爲漢江詩一篇。繕寫以獻。臣竊念宣王中興周室。尹吉甫作江漢詩。編諸簡冊。被諸金石。傳之至今。一時君臣之美愈久愈顯。臣不才。安敢自比古之作者。誠願殿下之美垂於無窮。歌詠盛德之光輝。倘蒙淸燕之暇一賜睿覽爲。則臣之爲幸至矣。維漢之水。振古泱泱。維華之山。倚天蒼蒼。維聖勃興。奄有東方。乃定國都。維漢之陽。宗社乃安。景運靈長。維漢之江。浩乎朝宗。維華之山。鬱乎蔥蘢。維聖繼作。經始新宮。視民如子。民樂赴功。不日有成。萬福攸同。我后來止。路車皇皇。衛仗整齊。維德之光。駿奔前後。濟濟英良。民心載悅。歌詠康莊。我后至止。堂陛巍巍。威儀肅穆。維德之輝。揖讓周旋。藹藹賢才。嘉言日進。公道天開。勉勉我后。孝友純至。不惟述事。于以繼志。宗親克睦。內助允美。旣齊其家。國隨而治。明明我后。克篤綱常。天鑑厥德。俾熾而昌。緝煕安安。壽考而康。祚胤萬世。其永無疆。漢江六章</text>
<title>朝鮮盛德歌十二句 逸 [本文缺]</title>,<text></text>
<title>淸涼亭聯句 逸 [本文缺]</title>,<text></text>
<title>感興</title>,<text>邈矣檀君氏。鴻荒命始膺。箕對施敎化。燕虜肆憑陵。自爾幾離合。徒然相廢興。欲爲來世鑑。無籍可能徵。二降及新羅始。猶爲太素春。結繩知歲月。立橛辨君臣。居漆初開暗。文昌欲向眞。幸哉王氏作。學校漸敷陳。三先王慕中夏。雙冀設初科。孰究淵源學。爭趨月露華。紛紛爲捷徑。灼灼各名家。珍重韓山老。殷勤欲正訛。四前朝好文士。擾擾少眞知。吾道實如寄。異端因盛馳。峯談方欲闢。圃志未能施。可惜陶齋子。空留數卷詩。五吾衰今甚矣。於道未曾聞。簡冊初希聖。軒裳欲致君。材疏徒速謗。志苦不成文。敢請陽村子。收功到七分。附次韻 權陽村 近大道寓方冊。有誰能服膺。庸材甘自棄。豪氣好相凌。縱得天資美。其如物欲興。群邪多勝正。此理固難徵。二萬化浩無際。四時都在春。亶聰雖作后。輔弼必資臣。燕石寧爲寶。齊竽易混眞。知人堯舜病。九德竟誰陳。三邪正難相合。賢愚固異科。勿憂譽與毀。惟務實非華。志欲承三聖。談宜闢二家。哀哉迷似是。貿貿竟傳訛。四明睿韓山伯。文章是聖知。歐蘇才幷立。籍湜汗相馳。圃躓功曾缺。峯摧禍亦施。難將成與敗。說盡一篇詩。五浩亭眞卓立。至道已嘗聞。正大超諸子。休明遇聖君。經邦臻盛治。詆佛起斯文。多謝沈疴裏。佳章幸見分。</text>
<title>次吉冶隱 再 韻</title>,<text>溪山勝處結茅廬。心跡雙淸與物疏。懦立難爲公信事。詩中亦有汝方書。傳巖只是當年築。渭水何曾卒歲漁。屈指古今非一軌。君今隱冶慕誰車。</text>
<title>次權陽村韻 時陽村有疾。先生往問之。陽村贈問病詩。故先生仍和其韻。</title>,<text>早年豪氣冠同僚。積力功成識見高。顏樂尋源應有契。周圖得緖豈差毫。道心經緯同雲谷。詩思波瀾壓水曹。違豫彌留人共惜。須親藥物莫辭勞。附原韻 權陽村領府崇班絶百僚。晉山勳望泰山高。守持剛正堅如鐵。剖析精微細八毫。浩浩詞源追李杜。巍疑相業鄙蕭曹。哀矜老病仁心切。來問窮廬不憚▦。</text>
<title>嶺南樓 在密陽</title>,<text>誰搆岑樓上接天。壁間題詠盡盧前。流年滾滾臨川裏。往事悠悠倚柱邊。十里桑麻深雨露。一區山水老雲煙。晚來已見斜陽好。月滿長江更▦筵。</text>
<title>淸風樓 在廣州</title>,<text>少年曾此一看花。老大今來感慨多。歲月不留人損盡。眼前風物尙繁華。</text>
<title>解溫亭聯句</title>,<text>恩若昊天加賜宴。心如金石更無私。</text>
<title>高靈題詠</title>,<text>挾城多老樹。種藕有方塘。缺</text>
<title>尙州</title>,<text>沙伐舊畿猶勝景。徐羅遺俗自淳風。缺</text>
<title>善山</title>,<text>喬不參天歲幾千。一區山水好風煙。缺</text>
<title>贈尹參議。鈴平君 垠</title>,<text>坡山中業出兄弟。參議爲兄掌令弟。不使子孫益其過。却將田宅讓貧弟。掌令名▦</text>
<title>贈經德朴先生 仁壽</title>,<text>同年朴孝子。不見餘十霜。仕宦不求達。思親歸故鄕。㦝㦝供子職。百歲願康強。親病欲自代。豈止湯藥嘗。哀哉遘永訣。泣血向蒼茫。八旬如一日。敢謂無以傷。廬墓雖非制。孝思見無疆。方今重孝理。盛業期虞唐。忠臣必孝子。佇看扶綱常。</text>
<title>謹成拙詩四韻長句 一首。倩人書。拜呈驪興府漁隱閔公 霽 鈞座下。聊敍盛事之萬一。乞賜一覽。</title>,<text>須知福善有穹蒼。人力難敎壽富康。漁隱門高迎鳳輦。驪江水永接天潢。貂冠宮錦明仙仗。玉葉金枝映壽觴。着取周家年八百。秖緣仁厚協文王。</text>
