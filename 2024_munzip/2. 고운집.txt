<title>詠曉</title>,<text>玉漏猶滴。銀河已回。彷彿而山川漸變。參差而物像將開。高低之烟景微分。認雲間之宮殿。遠近之軒車齊動。生陌上之塵埃。晃蕩天隅。蔥籠日域。殘星暎遠林之梢。宿霧斂長郊之色。華亭風裏。依依而鶴唳猶聞。巴峽月中。迢迢而猿啼已息。隱暎靑帘。村逈而鷄鳴茅屋。熹微朱閣。巢空而鷰語雕樑。罷刁斗於柳營之內。儼簪笏於桂殿之傍。邊城之牧馬頻嘶。平沙漠漠。遠江之孤帆盡去。古岸蒼蒼。漁篴聲瀏。蓬艸露瀼。千山之翠嵐高下。四野之風烟深淺。誰家碧檻。鸎啼而羅幕猶垂。幾處華堂。夢覺而珠簾未捲。是夜寰縈𣋠。天地晴。蒼茫千里。曈曨八紘。潦水泛紅霞之影。疎鍾傳紫禁之聲。置思婦於深閨。紗囱漸白。臥愁人於古屋。暗牖纔明。俄而曙色微分。晨光欲發。數行南飛之鴈。一片西傾之月。動商路獨行之子。旅館猶扃。駐孤城百戰之師。胡笳未歇。砧杵聲寒。林巒影疎。斷蛩音於四壁。肅霜華於遠墟。粧成金屋之中。靑蛾正畫。宴罷瓊樓之上。紅燭空餘。及其氣爽淸晨。魂澄碧落。藹高影於夷夏。蕩回陰於巖壑。千門萬戶兮始開。洞乾坤之寥廓。</text>
<title>寓興</title>,<text>願言扃利門。不使損遺體。爭奈探利者。輕生入海底。身榮塵易染。心 缺 垢難洗。澹泊與誰論。世路嗜甘醴。</text>
<title>蜀葵花</title>,<text>寂寞荒田側。繁花壓柔枝。香經梅雨歇。影帶麥風欹。車馬誰見賞。蜂蝶徒相窺。自慚生地賤。堪恨人棄遺。</text>
<title>江南女</title>,<text>江南蕩風俗。養女嬌且憐。性冶恥針線。粧成調管絃。所學非雅音。多被春心牽。自謂芳華色。長占豔陽年。却笑隣舍女。終朝弄機杼。機杼縱勞身。羅衣不到汝。</text>
<title>古意</title>,<text>狐能化美女。狸亦作書生。誰知異類物。幻惑同人形。變化尙非艱。操心良獨難。欲辨眞與僞。願磨心鏡看。</text>
<title>秋夜雨中</title>,<text>秋風惟苦吟。擧世少知音。囱外三更雨。燈前萬古心。</text>
<title>郵亭夜雨</title>,<text>旅館窮秋雨。寒囱靜夜燈。自憐愁裏坐。眞箇定中僧。</text>
<title>途中作</title>,<text>東飄西轉路歧塵。獨策羸驂幾苦辛。不是不知歸去好。只緣歸去又家貧。</text>
<title>饒州鄱陽亭</title>,<text>夕陽吟立思無窮。萬古江山一望中。太守憂民疎宴樂。滿江風月屬漁翁。</text>
<title>山陽。與鄕友話別。</title>,<text>相逢蹔樂楚山春。又欲分離淚滿巾。莫恠臨風偏悵望。異鄕難遇故鄕人。</text>
<title>題芋江驛亭</title>,<text>沙汀立馬待回舟。一帶烟波萬古愁。直得山平兼水渴。人間離別始應休。</text>
<title>春日。邀知友不至。</title>,<text>每憶長安舊苦辛。那堪虛擲故園春。今朝又負遊山約。悔識塵中名利人。</text>
<title>留別西京金少尹 峻</title>,<text>相逢信宿又分離。愁見歧中更有歧。手裏桂香銷欲盡。別君無處話心期。</text>
<title>贈金川寺主</title>,<text>白雲溪畔刱仁祠。三十年來此住持。笑指門前一條路。纔離山下有千歧。</text>
<title>贈梓谷蘭若獨居僧</title>,<text>除聽松風耳不喧。結茅深倚白雲根。世人知路翻應恨。石上莓苔汚屐痕。</text>
<title>黃山江臨鏡臺</title>,<text>烟巒簇簇水溶溶。鏡裏人家對碧峰。何處孤帆飽風去。瞥然飛鳥杳無蹤。</text>
<title>題伽倻山讀書堂</title>,<text>狂奔疊石吼重巒。人語難分咫尺間。常恐是非聲到耳。故敎流水盡籠山。</text>
<title>長安旅舍。與于愼微長官接隣。</title>,<text>上國羇栖久。多慚萬里人。那堪顏氏巷。得接孟家隣。守道惟稽古。交情豈憚貧。他鄕少知己。莫厭訪君頻。</text>
<title>贈雲門蘭若智光上人</title>,<text>雲畔構精廬。安禪四紀餘。筇無出山步。筆絶入京書。竹架泉聲緊。松欞日影疎。境高吟不盡。瞑目悟眞如。</text>
<title>題雲峰寺</title>,<text>捫葛上雲峰。平看世界空。千山分掌上。萬事豁胷中。塔影日邊雪。松聲天半風。烟霞應笑我。回步入塵籠。</text>
<title>旅遊唐城。贈先王樂官。</title>,<text>人事盛還衰。浮生實可悲。誰知天上曲。來向海邊吹。水殿看花處。風欞對月時。攀髯今已矣。與爾淚雙垂。</text>
<title>登潤州慈和寺上房</title>,<text>登臨蹔隔路歧塵。吟想興亡恨益新。畫角聲中朝暮浪。靑山影裏古今人。霜摧玉樹花無主。風暖金陵艸自春。賴有謝家餘境在。長敎詩客爽精神。</text>
<title>秋日。再經盱眙縣。寄李長官。</title>,<text>孤蓬再此接恩輝。吟對秋風恨有違。門柳已凋新歲葉。旅人猶着去年衣。路迷霄漢愁中老。家隔烟波夢裏歸。自笑身如春社鷰。畫樑高處又來飛。</text>
<title>送吳進士 巒 歸江南</title>,<text>自識君來幾度別。此回相別恨重重。干戈到處方多事。詩酒何時得再逢。遠樹參差江畔路。寒雲零落馬前峰。行行遇景傳新作。莫學嵇康盡放慵。</text>
<title>春曉偶書</title>,<text>叵耐東流水不回。只催詩景惱人來。含情朝雨細復細。弄豔好花開未開。亂世風光無主者。浮生名利轉悠哉。思量可恨劉伶婦。強勸夫郎疎酒盃。</text>
<title>暮春卽事。和顧雲友使。</title>,<text>東風遍閱百般香。意緖偏饒柳帶長。蘇武書回深塞盡。莊周夢逐落花忙。好憑殘景朝朝醉。難把離心寸寸量。正是浴沂時節日。舊遊魂斷白雲鄕。</text>
<title>和張進士 喬 村居病中見寄</title>,<text>一種詩名四海傳。浪仙爭得似松年。喬字也。 不惟騷雅標新格。能把行藏繼古賢。藜杖夜携孤嶼月。葦簾朝捲遠村烟。病來吟寄漳濱句。因付漁翁入郭船。</text>
<title>泛海</title>,<text>掛席浮滄海。長風萬里通。乘槎思漢使。採藥憶秦童。日月無何外。乾坤太極中。蓬萊看咫尺。吾且訪仙翁。</text>
<title>題輿地圖</title>,<text>崑崙東走五山碧。星宿北流一水黃。</text>
<title>姑蘇臺</title>,<text>荒臺麋鹿遊秋草。廢院牛羊下夕陽。</text>
<title>碧松亭</title>,<text>暮年歸臥松亭下。一抹伽倻望裏靑。</text>
<title>贈希朗和尙</title>,<text>步得金剛地上說。扶薩鐵圍山間結。苾蒭海印寺講經。雜花從此成三絶。龍堂妙說入龍宮。龍猛能傳龍種功。龍國龍神定歡喜。龍山益表義龍雄。磨羯提城光遍照。遮拘盤國法增耀。今朝慧日出扶桑。認得文殊降東廟。天言秘敎從天授。海印眞詮出海來。好是海隅興海義。只應天意委天才。						道樹高談龍樹釋。東林雅志南林譯。斌公彼岸震金聲。何似伽倻繼佛跡。						三三廣會數堪疑。十十圓宗義不虧。若說流通推現驗。經來未盡語偏奇。</text>
<title>寄顥源上人</title>,<text>終日低頭弄筆端。人人杜口話心難。遠離塵世雖堪喜。爭奈風情未肯闌。影鬪晴霞紅葉逕。聲連夜雨白雲湍。吟魂對 缺 無羈絆。四海深機憶道安。</text>
