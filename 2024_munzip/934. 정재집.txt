<title>病中。奉和筵中集句。</title>,<text>甲戌正月二十二日。領議政權大運病後出仕。則上引見宣醞。以御製先呼一句。命入侍諸臣聯之。承旨金龜萬，假注書李德運，翰林李柱天，兪世重也。君臣吁咈一堂上。化國乾坤瑞日長。灝噩宸篇賡步韻。郁濃宮醞共傳觴。皋夔際會今齊舜。房杜遭逢不數唐。祇願交相加勉戒。玉成治理益馨香。慇懃晉接老成臣。風雨魚龍業日新。贊化卽看天意順。活民何畏歲饑臻。筵前講說三王法。心上經綸四海春。自愧雕蟲辭拙訥。無由描得帝堯仁。原韻一堂今日風雲合。御製。 和氣融融泰運長。權大運。 舜殿賡歌臣幸忝。金龜萬。 商家麴糱慶宣觴。李柱天。 都兪盛事超三五。李柱天。 規砭嘉猷邁漢唐。李柱天。 咫尺威顔承聖渥。兪世重。 醉衫共惹御鑪香。李德運。多難正憶老成臣。御製。 只祝吾君聖德新。權大運。 魚水一堂千載會。金龜萬。 鴻恩稠疊此時臻。李柱天。 梅腮動處傳金斝。李德運。 柳眼開邊占上春。李柱天。 醉飽筵前歌咏奏。兪世重。 恭將短律頌堯仁。李德運。</text>
<title>黃昏登高。同李啓商 玄祚，成士秀 儁 呼韻。賦三首。癸丑</title>,<text>談笑樽前逸興來。林泉落日上高臺。寒光皛皛生洲渚。神氣飄飄出溘埃。極浦橫煙天共遠。層巒壓水地猶擡。且將步步尋淵寺。故待遊人梵戶開。佗鄕喜見故人來。薄暮攜筇陟古臺。雪色侵凌連遠峀。天墟寥廓絶浮埃。鴈羣擊水滄波動。石壁排雲體勢擡。直到興闌吟一絶。此時懷抱與君開。皇龍寺下馬江來。攜手西登百尺臺。晩響漁舟迷遠浦。新晴凍雨浥輕埃。南關日暮愁仍苦。北嶺雲橫首幾擡。多少羇懷消不盡。呼兒進酒玉缸開。</text>
<title>送成士秀歸家</title>,<text>寒風蕭瑟萬枝林。江雨霏微暝色沈。邂逅佗鄕同作客。別離明日若爲心。長洲聽鴈愁猶切。永夜挑燈意轉深。岸上紅梅今欲放。折來休惜報平音。</text>
<title>無題</title>,<text>堂前古柏響微風。寂歷江天暮靄空。曠野行人看近遠。平湖落鴈任西東。鍾鳴江寺醒殘夢。牛向邨煙帶牧童。千里南關驚歲晩。一年身世似飄蓬。</text>
<title>挽權領相 大運○庚辰</title>,<text>相國生箕域。櫲樟出地奇。淸秋懸明鏡。盛際步玉墀。蒼生安石望。走卒司馬知。年高德彌卲。位崇心愈卑。几杖禮數異。氷檗節操持。袞衣絺繡明。前後一紀垂。宦海風波惡。嶺湖三閭悲。寵辱汲公俄。憂樂范子追。揭厲䨓雨洽。丘園性靈頤。萬手猶加額。台躔彩忽虧。濟川難利涉。胡天不憗遺。渠廈去柱石。士林失蓍龜。國有亡鑑痛。人吟殄瘁詩。職牒詔書哀。葬埋恩渥滋。春秋八十八。官位上相資。梧眉二老事。於公復見之。德業旣彷彿。齒爵無差池。美蹟可傳後。千秋稱不衰。况復芝蘭秀。碧梧鸞鵠姿。一時祖子孫。金紫暎門楣。此慶二家無。福祿如公誰。先子托襟期。雅契均塤篪。臨當急焰焚。公獨明一辭。憸人尙改容。謬例刪莫疑。幽明結草感。銘骨復浹肌。疲薾且夤緣。陶匀仰鑪錘。命駕頻降屈。問疾勤嗟咨。禮迥凡僚遇。情親故人兒。緬懷如昨日。叨陪更何時。扶顚竟寂寞。考德永參差。病伏洛江濆。虛負若堂期。雪涕強題挽。傷心又哭私。</text>
<title>挽聽天堂張公 應一○丙辰</title>,<text>趨庭曾學禮。經濟夙心期。白日輿人誦。丹忱尺疏知。典型方屬望。殄瘁忽興悲。今朝無限淚。不獨爲吾私。</text>
<title>挽慕巖李公 忠民○癸丑</title>,<text>緬憶年前笑語陪。慇懃懷抱向人開。當時尙喜精華旺。此日那知鬼祟催。厚德由來延大耋。多男况又總賢才。遙憐雙劒重泉合。回首南天不盡哀。</text>
<title>挽金迂軒 璁○己未</title>,<text>東魯文昌會。時當聖化新。臺端司獻替。經幄講天人。奉使遐荒日。招魂旅館辰。靑綾伴宿處。一句缺。</text>
<title>挽李玉川 翊華○壬子</title>,<text>嶠南縫掖罕居先。洛下聯裾問幾年。槐市聲華期遠大。寢郞名位惜迍邅。偏憐素翣歸千里。尙幸靑氈托二賢。立馬王程淹不得。漬綿無計奠新阡。</text>
<title>挽李元海 瀣</title>,<text>最荷襟期許。元因世分親。詩書敦藝業。氷玉見精神。風翮期將掣。霜蹄惜未伸。高堂纏至痛。誰復薦蘩蘋。</text>
<title>次睦際世 昌明 夢拈韻 癸亥</title>,<text>靑坡北望路迢迢。涕淚南鄕隻影遙。倘得何年如夢裏。分明相訪過前橋。</text>
<title>挽李戚丈 翊世○辛未</title>,<text>婣睦由深眷。松楸更貴鄕。周旋期白首。俛仰報黃粱。寂寞風吹翣。凄凉月滿樑。雅儀難復見。題挽淚盈眶。</text>
<title>挽李奉事 明弼○癸酉</title>,<text>金陵有佳士。孝友見天眞。溫良姿質美。切磋學業新。貌古心亦古。家貧德不貧。聲聞日休暢。爭期席上珍。中歲始折蓮。晩途乃應掄。縱得料量平。焉能驥足伸。俄然士禍作。烈火焦蒼旻。功名視弊屣。慷慨脫簪紳。北囱弄明月。南畮作逸民。優遊養性靈。一臥四十春。高致豈猝辦。特操有素因。歧論排近戚。凡卉挺孤筠。時來迹仍滯。疇爲誦楓宸。蹉跎安足嘆。福祿誠罕倫。閨瑟今偕老。庭龍更半荀。長胤衣緋慶。又及屬纊辰。百年多逸樂。生理少酸辛。全歸應無憾。後死最傷神。吹噓寧有力。婣睦倍敦親。不變死生際。相尋寂寞濱。慇懃暎肝肺。繾綣寄翔鱗。層雲常感義。脩夜忽無晨。陪共文園硯。從遊洛社塵。追思渾似昨。遺跡已成陳。莫與蘭同室。何緣德照鄰。凄凉薤歌動。丹旌就穸窀。力疾赴恩召。不遑登素茵。愧負嗟何極。悲恨實無垠。暮雨寒雲裏。側身回首頻。呑聲題挽罷。哀淚自霑巾。</text>
<title>次楚山學子金廷柱 甲戌</title>,<text>暮境千莖髮。生涯百尺頭。覆盆腸欲裂。陟屺淚如流。絶域逢知舊。淸談紓客愁。遠來情繾綣。惜別勸遲留。</text>
<title>挽睦判書 昌明○乙亥</title>,<text>昔者吾有友。昂昂廊廟具。楚國產和璞。謝家稱寶樹。題名少年榜。得意靑雲路。鴻恩際天地。巨魚逢風雨。俄然白日昏。蟾蜍恣蝕蠧。大手縮袖間。孤舟橫野渡。十年天道還。丹墀更獨步。事業追夔龍。班行肅鵷鷺。前後三超秩。迪簡誠異數。銀臺出納允。籌署謨猷裕。秋曹務最劇。一決空牒訴。夏官政尤重。諸枉得擧錯。盤根別利器。駟馬駕輕輅。社稷終長遠。甪綺勤調護。平地起風波。竆荒忽西戍。莫照覆盆冤。詎免八宮妒。望鄕擡首頻。戀君拭涕屢。親朋傷燕鴻。節序淹烏兎。吁嗟天不憗。一疾溘朝露。白雪關山外。丹旌返舊寓。我時在鄰謫。疚懷纏肺腑。高山斷牙絃。重泉隔良晤。徐綿縱替奠。范車莫親赴。別有悲恨處。江闊碧天暮。仍憶我二人。金蘭同志趣。童丱卽傾蓋。白首論情素。交道年甲等。世路榮辱互。逢場輒傾囷。分手暗劇遡。誰謂獨吾留。乃遽聞公訃。日者蒙恩移。我行悠悠驅。朔嶺陳跡荒。坡村遺宅故。髣髴魂有無。五情矇若霧。行路亦悽慘。征馬猶跼顧。近見南溟書。所云同吾諭。死者長已矣。生者亦難遇。落落人間世。誰與肝膽吐。三年如隙駒。近圻開新墓。含哀強題挽。委遣長鬚付。</text>
<title>次權皆玉 瑎 卷中韻 丙子</title>,<text>天涯春到海西隅。花發常遲地近胡。且把陳編傳學子。卻從南畮問農夫。年衰祇長三千髮。魂去猶存尺寸膚。安得金雞還故土。望雲回首淚沾鬚。</text>
<title>次日休亭李丈 榮世 月塢草堂韻 丁丑</title>,<text>江上誅茅已十秋。主人棲息意悠悠。暮年眞樂誰能識。末路榮名我不求。洛水淸光排戶挹。倻山秀色捲簾浮。若評當世南州士。須陟元龍百尺樓。玄機耽翫感推遷。瀟灑茅庵八九椽。寓目雲霞靑峀外。忘形魚鳥白沙前。金緘有警圭磨玷。寶唾成章錦濯鮮。堪恨微軀阻淸誨。但將深意寄新編。</text>
<title>次柳士希 命賢 有懷關西十謫。寄趙令匪所韻。</title>,<text>時金監司澍配江界。後移理山。李留守壽徵配龍灣。睦判書昌明配朔州。余謫昌城。趙水原湜配定州。沈監司橃配龜城。權參判瑍配鐵山。沈承旨季良配渭原。吳大諫始萬配龍川。李監司雲徵配泰川。卽十謫。我謫竆陲子遠溟。天涯地角兩分形。傷心南島蠻煙黑。極目西關鴨水靑。江外暮雲三歲戀。洛陽春柳少年醒。此生重面知何日。搔首長吟白髮星。平地驚瀾忽變溟。蒼黃奔逬弔枯形。涓埃報答一心赤。談笑迎逢雙眼靑。竭力未酬諸葛志。啜醨翻作屈原醒。竆途相勉無他語。倍罄危忱拱北星。一昌一朔一滄溟。三謫同心但異形。吳海接天浮遠碧。胡山揷地攢高靑。分張每恨音書絶。憔悴相憐澤畔醒。何意坡翁先奄忽。蹉跎吾道晦台星。三春恩意若深溟。一氣流通卽賦形。引領望鄕雲白白。傷神視膳笋靑靑。未成假寐難成夢。祇願長酲不願醒。鶴髮門閭朝復暮。如今屈指四周星。附原韻際爺懷土之思。耳台望雲之情。俱極怛然。聞令攜往文君。寂寞中。恐致傷損。涉令恐有麴糱之病。區區相愛之意。微有所規諷。而淸瘦二字。古人用之於沈約。故以其姓同。借喩涉令矣。江卽江界。灣卽龍灣也云。遙遙西塞隔南溟。最說江灣絶地形。千里嶺雲天際白。一年坡草夢中靑。風流恐惱文園病。淸瘦何妨楚澤醒。仍憶鐵龍原泰謫。幾回春夜望晨星。</text>
<title>安心菴。追次十友詩韻。</title>,<text>春山寂寂掩雲扃。爲緩竆愁步出庭。好月透囱心共白。良朋解榻眼雙靑。天機坱軋回元氣。物態氤氳賦萬形。簾外峀容疑髻聳。澗邊松韻怳笙聽。新詩刮目神偏爽。舊話傾情夢卻醒。何日鵲書來報喜。老萊堂下送殘齡。</text>
<title>次柳士希見寄韻</title>,<text>朝廷局面若棊翻。進退惟看這一番。玉石詎望分彼此。峨洋忽悼異亡存。海中隻影愁蘭佩。湖外孤踪咏菊盆。夢裏幽明渾不記。時時相聚有精魂。</text>
<title>己卯宥還時。與諸人酬唱。三首</title>,<text>歸意正如水。休歌行路難。從今冤鬱氣。減卻斗牛干。良宵宜且話。後會亦應難。天明猶不寐。蠟燭淚闌干。天地生成大。涓埃報答難。斑衣眞樂在。餘外更誰干。又吟輟蘇仙惠飯詩。越禽無復戀南枝。沾恩此日歸驂急。正是三春草綠時。</text>
<title>挽李進士 達宇○己卯</title>,<text>吾鄕自古多賢俊。世德如公復幾家。一洞朞功連屋壁。盛門和睦蔚荊華。人間厚福眞難備。掌裏明珠再見瑕。桂籍題名今已矣。有才無命理還嗟。</text>
<title>挽許軍威 憕○己卯</title>,<text>先人遷兆日。太守命車時。豈料須臾別。翻成隔世悲。三春滋惠澤。百里抃癃疲。最是傷心處。天涯鴈影虧。</text>
<title>挽詞[李玄逸]</title>,<text>馥郁芳蘭操。溫醇美玉姿。艱虞幾經歷。處理絶瑕疵。道泰彙征日。途竆契闊時。歸來遽乘化。長慟爲公私。</text>
<title>挽詞[柳命天]</title>,<text>覆巢當日保殘魂。攀柏邱原血有痕。豈忍夜光頻墜水。仍驚春色遽凋萱。情均華棣心肝照。職長經筵步武尊。怊悵際亡公又逝。汝南人物更無存。</text>
<title>挽詞[李瑞雨]</title>,<text>冤碧深埋二十春。追思咽咽詎敢陳。能完孔氏傾巢卵。重起莊生涸轍鱗。㥘火燒頻桑又海。嚴霜摧盡桂終薪。泉臺也有趨庭地。母子同歸笑不嗔。人間寧復見奇才。老子低頭黯自哀。記得死生長別處。石田寒日照荒苔。</text>
<title>挽詞[李鳳徵]</title>,<text>蘊藉風流瑞世英。廣陵詩禮到今鳴。蚌隨寶母空滄海。斗避文星耀紫淸。那識高門偏鬼劇。再逢庚歲倍魂驚。丹旌四拂江雲曉。欲問蒼蒼涕自盈。</text>
<title>挽詞[柳命賢]</title>,<text>翠老風流子雅姿。非吾之友卽吾師。淸名世亦稱三士。交誼天敎並一時。豈意雙鸞相繼逝。空餘獨鳥杳難追。情朋哭盡歸差後。我死何人爲我悲。</text>
<title>挽詞[孫萬雄]</title>,<text>嶠南士夫之冀北。世世多賢廣陵李。前朝不記國初盛。名儒近說石潭子。蟬聯惟公文雅存。尙書之子諫議孫。少年對策論備豫。最奇篇末二三語。時人自此嫉妒之。遂失其官作覊旅。雖然終始保身名。孤臣偏感先王知。當宁初傳憑几命。歲在甲寅更化時。王家失禮始追正。公與先公宣力多。銀臺玉堂論思地。隔座出入恩數加。公時銘肺不世私。庶幾忘身酬萬一。吁嗟時命忽大謬。當年敢恨淮陽薄。金吾門外別嚴親。畢竟事有不忍說。黨錮邇來十年餘。善惡何爲空泣血。中間竆途失賢弟。雪冤居仇付一身。循環天道無不復。果見朝廷羣枉伸。冢宰忠藎帝降鑑。聖諭丁寧頒八垠。褒贈崇秩備哀榮。有命召汝何慇懃。公於此際辭不得。再入脩門拜至尊。至尊咨嗟話宿昔。君臣父子情何極。深讎尙有一天者。祿仕非心進退難。嶺節只爲遷靈梵。亞銓不是要美官。於焉蹤跡復棲遑。五載于朝惟黽勉。不敢忘親不忘君。此義當時知者鮮。時運又値甲戌竆。謫去其如天只在。覊身一朝恐溘然。爲奉板輿逾嶺海。恩宥俄蒙許田里。老親無恙子姪陪。松楸可以畢餘生。長對邱壠興一哀。先人心事倘再暴。此身九死終不回。精誠庶令薄俗憐。積德柰被皇天猜。弟妹俱亡一日內。月未徙躔公又逝。萱闈天年亦何憾。喪在伊時疑染癘。同宮四殯行路悽。公死不獨公門厄。儒林寂寞鷺班空。鄕黨邦家俱大失。遠邇人咸傷殄瘁。公私痛切莫我如。不佞早從先大夫。時公兄弟同主余。情均骨肉分膠漆。莫逆交遊三十年。風霜天地各萍蓬。別多會少頻黯然。校理先亡惟有公。又失知音吾踽踽。白首浮生能幾時。在世之前無與晤。文章空憶漢東都。人物難逢宋元祐。靑氈嗣業豈無人。一時沈淪堪痛疚。欲作九原不可作。欲和哀歌不能和。西天白雪此時多。紛霏使我增悲咜。興衰一理誰得知。百年喬木今如斯。</text>
<title>挽詞[宋斗基]</title>,<text>石翁賢祖宅。挺出我公才。事業淸朝大。文章全嶺推。未久漳濱候。於焉魯殿摧。吾林今寂寞。天道幾時回。</text>
<title>挽詞[康習]</title>,<text>客散龍門閱幾冬。歲寒依舊夢中松。公卿下士吾猶及。山水知音自幸逢。一束生蒭嗟未奠。數行危涕媿無從。名家倚伏何須說。南國蕭條世莫宗。</text>
