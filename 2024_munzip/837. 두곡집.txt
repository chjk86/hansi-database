<title>晩晴</title>,<text>疎雨下山足。輕飈行磵林。鳥遷高樹囀。人倚小樓吟。</text>
<title>新晴</title>,<text>久雨煙沈屋。新晴月在天。不眠多少思。扶杖立庭邊。</text>
<title>寒碧樓</title>,<text>宇宙一男子。淸風寒碧樓。憑欄發長嘯。江月五更秋。</text>
<title>次李訓導 鼈 木刻梅鶴韻</title>,<text>宜看何臘每看宜。飛不衝天好不飛。欲識老仙心會處。箇中相對獨吟時。</text>
<title>偶吟</title>,<text>坐則吟詩臥則睡。孤村永日小齋淸。庭前綠樹流鸎語。不換金張絲管聲。</text>
<title>送舍弟煕叔之任濟州半刺</title>,<text>一島三韓外。波濤萬里長。非緣王事急。豈是宦遊方。淸白吾家業。寬仁政所當。將親伯仲在。好去好還鄕。</text>
<title>挽詞</title>,<text>素絶紛華慕。常存淡泊情。交遊罕徵逐。勢利怯趨營。未得稀年壽。空留一第名。才華竟安用。沈慟獨沾纓。</text>
<title>挽詞</title>,<text>白首生何樂。交親半已亡。今君又長逝。令我更摧膓。淚逬山陽笛。魂驚落月樑。朱絃從此斷。誰復識峩洋。</text>
<title>客中秋雨</title>,<text>日暮雲垂地。秋山冷雨聲。客囪惟待月。長夜若爲情。未是田家望。空遲馬首程。天公太喜事。種種惱吾生。</text>
<title>挽柳進士 泰元 內室</title>,<text>縱闕升堂拜。兄呼兩胤君。孰知閨壼德。波及族鄰熏。疾病經年痼。鸞凰半道分。秋風先隴側。松栢擁新墳。</text>
<title>醉贈尹秀伯</title>,<text>大酒吾能任。高歌爾莫辭。且堪今夕會。那待後朝期。燈暗月承早。語甘杯動遲。生前張翰說。千古未應欺。</text>
<title>題小囪</title>,<text>方正循繩墨。東南面小坡。風生凉自𥂖。月出白先波。獨睡憑來穩。新詩倚後哦。飄零愁寂裏。賴爾慰情多。</text>
<title>蓮池</title>,<text>春池活水淨如鉛。荷葉田田小似錢。風繞曲欄遲日晩。鳥聲輕碎柳陰邊。</text>
<title>卽景</title>,<text>垂柳陰陰覆小溪。溪邊芳草綠初齊。嬌春野鳥呼聲滑。倚杖幽人睡睫迷。</text>
<title>丹陽道中</title>,<text>屛開劒拔幾千巒。太始天公用力艱。大禹未曾勞鑿破。長江誰遣穩回盤。棲雲白屋蕭蕭靜。擇樹幽禽箇箇閒。親老時危身計拙。不堪惆悵出東關。</text>
<title>謾吟</title>,<text>燕語鸎啼雀引雛。樹陰東轉日初晡。脫巾倚戶淸風至。蕩滌煩襟夢覺蘇。</text>
<title>碧桃</title>,<text>三月春歸四月來。荊扉晝永掩蒼苔。東風憐我無相伴。留與碧桃庭畔開。</text>
<title>喜雨</title>,<text>夜雨霑原野。朝煙壓藪林。阡阡人荷鍤。曲曲水平尋。酒債秋應足。深杯菊可斟。猶知免賣犢。只恐縣官侵。</text>
<title>詠懷</title>,<text>日下荒城暗。蛙聲匝水田。家貧堪辟穀。世亂合求仙。萬古唐虞遠。千秋日月懸。空懷多少恨。獨立看蒼天。</text>
<title>道中吟</title>,<text>地負山河萬里雪。天噓西北一箕風。行人已盡斜陽外。獨策玄黃猶向東。</text>
<title>送人</title>,<text>連山疎雨下前溪。白鷺一雙飛向西。光陰冄冄別離苦。引滿何辭醉似泥。</text>
<title>次韻</title>,<text>一雨山城過。園林露氣深。風行翻野色。雲簇散朝陰。竊幸承淸範。誠欣貺德音。何能和白雪。拙句僅形心。</text>
<title>謾吟 二首</title>,<text>茫茫天地間吾軀。利義交爭肥與癯。蘊玉自甘藏一壑。揚名何必長千夫。山童只解懷棃栗。荊婦惟知怨賦租。階有竹君罇有酒。等閒時序等閒偸。鼠肝蟲臂反三隅。成毁難逃大冶鑪。俯仰自憐蝸室在。寬閒方覺外膠無。囱臨濶野茫茫遠。簷宿歸雲片片孤。客至莫辭留取醉。樽空更與細君圖。</text>
<title>夜吟</title>,<text>人愛荒廬鳥愛栖。扶疎林木繞東西。空庭月上微風𥂖。露壓篁煙滴滴啼。</text>
<title>荷花</title>,<text>重花疊葉擁池生。日射搖波碎碎明。風繞客衣香滿袖。獨憑朱檻古今情。</text>
<title>客居</title>,<text>面野軒楹豁。迎風戶牖凉。寬愁無竹葉。蘇病有荷香。此地雖淸絶。吾身是異鄕。還嗟池岸柳。衰怯望秋黃。</text>
<title>盆中。種烏竹，黃菊。</title>,<text>瓦盆分種菊而筠。列在囱前近一身。雨洗風搔添耿介。煙含月照更精神。淸香不向霜威變。苦節期爲雪裏春。堪笑此生成性癖。開襟日夕費吟呻。</text>
<title>春日。與諸友賞景。</title>,<text>芳草如煙春淡淡。澗冰初解水潺潺。雙壺倒旣人皆醉。不怕神靈雨暗山。</text>
<title>偶吟</title>,<text>雨罷雲猶簇。餘絲箇箇斜。翛然成午夢。獨自摘園瓜。</text>
<title>郊居</title>,<text>野老荒居萬木森。柴關不設碧蘿陰。濁醪沽取淺深酌。詩句探來長短吟。卽遣世情付雲雨。還將吾興託園林。籬邊更植淵明菊。歲晩風霜獨自任。</text>
<title>次權同知 山起 龍鶴鼓韻</title>,<text>昨日憑几之前。幸得見龍，鶴鼓諸公酬唱詩若文。實皆南國文章。瑰麗手段。如某末學薄才。何足附贅於其間哉。然不敢虛負勤囑盛意。敬步厥韻以呈。而直舍本意。卽以流離多苦中。反覆感德者。謹具荒拙焉。飄零爲客苦難評。祇幸鄰居仰老成。鳥竄去年頭僅抱。魚勞今日尾猶赬。常加勤恤恩偏厚。每顧疎愚愧不輕。龍鶴酬唱吾豈敢。短篇惟有寫衷情。</text>
<title>早發 三首</title>,<text>東歸將覲聽鷄發。僕病馬疲殊不前。十里已驚朝日出。促鞭猶被後人先。休言三上偏多作。更覺途中足穩眠。安得御風追列子。片時行盡十洲天。日出扶桑轉碧空。晨光先析衆星東。漸分白屋依山處。時便牧童橫笛風。草結露珠淸泂泂。煙棲柳幕翠重重。可憐滿目皆佳景。驕傑難輸拙句中。從他殘暑苦相侵。卽望庭闈喜著深。縮地不須諸葛法。倒行堪笑伍員心。天隨列峀高低接。日受浮雲遠近陰。宇宙百年吾已老。幾時能得定園林。</text>
<title>自歎</title>,<text>微月輝輝夜欲深。荒庭處處苦蟲吟。六年逐客饒愁思。三尺孤琴供好音。北極正臨天似玉。西風乍起節歸陰。浮生荏䒣將焉薄。人事蹉跎愧夙心。</text>
<title>螢火</title>,<text>雲天月落夜沈沈。螢火縱橫太自淫。腐草化生元不貴。孟秋爲令亦從陰。輝輝莫點衣衾上。箇箇宜栖枳棘林。吾病眼昏塵止卷。盛囊肯借汝光臨。</text>
<title>吾窩</title>,<text>自愛吾窩靜。端居寤寐宜。百年虧日日。一劒撫時時。歲晩松逾碧。天秋柳但絲。無人載罇酒。有興託新詩。</text>
<title>愁來</title>,<text>愁來輟讀枕書箱。思入唐虞萬古長。五敎至今將掃地。一時其柰屬微陽。浮雲偏向斜光合。秋氣先侵病客凉。回首北天風色暗。洛江波浪想顚狂。</text>
<title>秋日 二首</title>,<text>秋日荒荒著古槐。孤齋悄悄夕囪開。吾行卻曲途難進。歲序遷渝老易來。壯志昔年期某某。摧膓今日自回回。長歌一曲淸風起。滿目山河絶點埃。白帝行秋斗柄廻。乾坤日夜衆陰催。神鷹未擊雲邊鳥。雄劒空鳴匣裏苔。塵世儻應虛我老。皇天其肯產吾才。茫茫滄海鯨波惡。且待便風上席桅。</text>
<title>詠物</title>,<text>穩睡初開斗屋空。扶桑日漲小囱紅。乾坤夜濕天仙淚。草木朝翻海上風。靜裏一生書籍裏。閒中雙眼古今中。可憐無限英雄輩。事業虧成過若鴻。</text>
<title>謾成 二首</title>,<text>吾非不解浮名貴。亦解浮名是禍機。從古林間多自得。由來功下幾人支。泥塗不改神龜樂。鐘鼓曾看海鳥悲。隱几嗒然如喪我。白生虛室獨心知。非僧非俗又非仙。生間乾坤獨浩然。過懶自難容世態。朱愚元不受人憐。嶺雲潭月輸供養。竹露松風灑几筵。一味淡然誰識了。吾師妙道孰能傳。</text>
<title>詠道邊古木</title>,<text>日暮將軍樹。秋枯立左田。無雲龍起陸。有意柱擎天。雨打寧辭泣。風排尙不顚。居然近人事。駐馬久其前。</text>
<title>落照</title>,<text>透雲斜赤腳。映雨墜銀絲。獨鶴來邊隱。孤煙生處窺。村催砧杵急。山送寺鐘微。更有平林外。騎牛弄笛歸。</text>
<title>登全州南樓</title>,<text>愁倚危樓夕。春城萬樹煙。家鄕空北望。消息隔南傳。地窄身常困。天高志自堅。荊州王粲日。懷抱得吾先。</text>
<title>客愁</title>,<text>窣窣風喧夜。煢煢客抱愁。短衾難護足。敧枕不承頭。處世迷中道。謀身闕上籌。飄零南又北。羸馬亦應羞。</text>
<title>月落</title>,<text>月落天空星漢橫。秋光悄悄襲虛堂。囪間獨客愁無寐。卻伴蟲音近竹牀。</text>
<title>蚊</title>,<text>嗟爾爲生太細微。備名三百亦能飛。中宵聚族殊無忌。當午逃形小有知。毒觜幾貽身上苦。貪心忘卻掌中危。蒼蠅蚤蝨同情性。傷害吾人類若斯。</text>
<title>悲秋 二首</title>,<text>玉露宵零庭草團。村舂處處月中寒。江山又見秋光著。天地將何年少歡。白髮有期摧壯志。玄雲無限雜愁端。若爲借得羅公杖。共服姮娥兎搗丹。淸秋白屋正蕭蕭。地僻村幽絶世囂。雛燕隨風飛故下。老蟬含冷語無調。探詩有味吟常細。沽酒無錢債每遙。天地卽今霜欲降。可憐蘭蕙抱香凋。</text>
<title>秋雨</title>,<text>秋雨山河日。燒香草屋人。卽斟罇裏酒。且王靜中神。露沐疎篁淨。煙含密菊嚬。悠然供一笑。天地有吾身。</text>
<title>醉臥</title>,<text>醉臥看天地。分明是我籠。身爲千病主。心作萬愁叢。冄冄行雲北。悠悠流水東。狂歌正激烈。蕭瑟起秋風。</text>
<title>閒囱</title>,<text>閒囱俯野壓秋光。四面羣山承小堂。散合浮雲本無意。澄明逝水亦何情。靑天紫極夜常仰。白膝玄琴朝每橫。自笑狂夫狂且拙。但知杯酌託平生。</text>
<title>寓懷 二首</title>,<text>白水靑山朝日生。乾坤肅氣正崢嶸。那知谷霧興如墨。便遮天光使失明。有目凡民誰不仰。爭栖羣鳥自相鳴。杖藜歎息亦何補。泱鬱亂雲縱復橫。寒雨洗江山。淸飈行曲灣。愁雲懷落日。獨樹帶秋顔。杖策人扶病。看天路覺難。何須泛滄海。寂寂掩柴關。</text>
<title>自吟</title>,<text>庭前庭後皆秋草。中夜厭聞蟲語饒。無眠卻憶十年事。得句將題明日朝。雨打疎篁聲淅淅。風吹落葉鳴蕭蕭。此時若有一罇酒。枕上牢愁其敢驕。</text>
<title>謝客</title>,<text>老夫素病性過懶。朝起常須日上高。垢面時從碧澗洗。短毛每向明囱搔。地僻一身禮久廢。客來再拜猶爲勞。深情不在修邊幅。且共瓦罇新熟醪。</text>
<title>馬上 二首</title>,<text>旭日開天地。江山一眼前。遲遲羸馬足。望望故園煙。此路行偏熟。何年釋倒懸。牢愁排不去。悶悶滿胷塡。聽鷄戴月著吾鞭。冷露霏霏浥曉天。世亂惟聞歌出塞。時危誰是賦歸田。千般苦思詩中遣。八尺孤身馬上眠。堪笑此生知幾許。電然虛負廿餘年。</text>
<title>登廣德山</title>,<text>獨立千峯上。風行天地秋。眼遊靑海外。心著白雲頭。</text>
<title>得馬上 三首</title>,<text>霜落前宵客意悲。地空天濶鴈飛遲。蹇驢齕草時顚石。童僕行歌或誤歧。野水夕陽羣鴨得。山庄小碓一人宜。年年每月常由此。亂樹疎林箇箇知。山谿踏石馬蹄鳴。斂策徐行鳥不驚。煙樹遠連秋水澤。亂峯多傍夕陽城。每憑雙眼收詩興。期立孤身動世名。休道此生時已晩。姜公八十始鷹揚。歇馬依豐草。弭鞍傍石川。村空唯樹木。野寂斷人煙。國本今焉著。燈膏柰自煎。悄然興一嘅。揮策暮山邊。</text>
<title>謝飮酒</title>,<text>六年遷謫愁何許。今日因君得好開。太白縱斟罇尙滿。主人已醉客將頹。丹棃落席宜風過。碧樹當頭可月來。世事念來憂擾擾。不如排卻與塵埃。</text>
<title>怪風</title>,<text>怪風號起海波翻。萬竅齊咬地爲掀。白日無光沈曀色。病身多怯杜蓬門。柰何茅屋三重卷。幸是香醪一斗罇。罏爇麝蘭方寸靜。可憐今日此窩存。</text>
<title>晨興</title>,<text>晨興無賴坐燒香。暗筭吾生卽可傷。多亂世中逾二十。少間愁裏度尋常。空壺倒地蛛爲室。塵卷頹牀蠧自當。開戶仰天天漠漠。曉星殘月共蒼茫。</text>
<title>日日</title>,<text>日日霜風喚客愁。滿庭林木共颼颼。黃花有意須重九。時序無情迫杪秋。亂世形容猶獨困。殘生衣食未能周。年年這裏常經過。料得悠悠至白頭。</text>
<title>劒吟</title>,<text>嗟吾非爾將焉託。託爾平生亦可憐。脫匣精光斜隙月。發硎神色定何年。指天天聳霜花著。照鬼鬼驚秋氣牽。橫海巨鯨休踴躍。斬龍曾是入吳淵。</text>
<title>竹吟</title>,<text>玉立雙竿移遠根。近囱封植卻塵氛。固知操節凌嚴雪。且願千霄掃黑雲。風過爽連琴韻合。露啼淸入枕邊分。伶倫造律烏無罪。爲作參差斬此君。</text>
<title>題金星伯 應龜 六隱窩 二首</title>,<text>浪沫衝天作冷霏。孤舟漁父著簑衣。狂風欲起浮雲亂。爲報收竿不暮歸。特地幽深特地淸。羨君多福得天成。門當吳楚乾坤濶。囱近蓬瀛日月明。洶洶卽今人不定。閒閒唯有子無營。藏身未必爲眞隱。爲報須知吏隱名。</text>
<title>次金星伯</title>,<text>已識金星伯。殊非俗子羣。襟期冰出壑。生業月中罇。半世勤求友。他鄕獨遇君。秋風送我去。雜佩贈蘭蓀。</text>
<title>湖南道中</title>,<text>去歲頻爲客。今年又此行。祇緣身計拙。誰恨道途長。殘雪車山下。東風錦水陽。揮鞭吟有得。詩興破愁膓。</text>
<title>次謝鄭子修 時羽 贈煙茶</title>,<text>憂食不辭苦。強顔爲此行。淸封洵美異。深感故人情。</text>
<title>客中述懷</title>,<text>忽忽去千里。悠悠留一旬。風霜正搖落。宇宙幾酸辛。默計前程濶。仍憐歸夢頻。平生多少意。卒卒困謀身。</text>
<title>任拙</title>,<text>任拙竆難諱。收蹤俗不關。逍遙唯意適。散漫卽身閒。童稺呼能對。茄苽食滿盤。平生夢已覺。誰復枕邯鄲。</text>
<title>謾吟</title>,<text>蝸室無塵事。柴門掩夕暉。階花石竹靜。園菜土蓮肥。眼霧看書懶。頭霜攬鏡稀。時危唯有淚。天地此生微。</text>
<title>贈吳肅羽 䎘</title>,<text>情親仍地近。同病闕相尋。邂逅終今夕。談諧是宿心。風塵西塞警。歲月白毛侵。不飮知何事。杯行莫厭深。</text>
<title>次吳肅羽</title>,<text>苦業何曾撥。愁顔此暫開。凉軒宜五月。淥酒薦雙罍。勝會難重做。輕杯縱數回。新詩追白雪。欲和愧非才。</text>
<title>贈鄭釋之 涑</title>,<text>平生心事卽今寒。尙有剛膓滿腹盤。豺虎夜咆天地窄。卻收雄劒佩腰間。</text>
<title>贈三從弟宇寧</title>,<text>男兒學業在勤斯。早豈皆能晩不遲。用意旣專應有得。做名修己任君期。</text>
<title>次蔡用九 聖龜 韻 二首</title>,<text>寒天獨鶴暮知還。斂翮深林意自閒。月冷影留千嶂裏。風淸聲徹九霄間。旣同雲鵠凌空擧。肯逐庭鷄啄粟班。歲暮形容吾與爾。不堪惆悵鬢先斑。地僻交遊絶往還。契深風月與雲閒。極知名利塵埃裏。且寄生涯林壑間。陶令酒杯遺世累。劉安丹鼎做仙班。淸狂自是游方外。只愧纔窺管豹斑。</text>
<title>石南寺。次地主韻。三首</title>,<text>卽超塵臼立天中。玄圃蓬萊有路通。回望片雲溟海外。是知鵬怒擊培風。路細橫山足。泉寒響石林。秋風少雨後。落日亂雲陰。韋帶追朱紱。淸談雜苦吟。羣行隨處坐。歸夜莫言深。靜夜悄然坐。寒聲來近林。風霜正搖落。宇宙入竆陰。世事只長嘯。余懷空短吟。如何奮大劒。一掃塞氛深。</text>
<title>禮安途中作</title>,<text>獨驅羸馬向安東。山日浮雲起夕風。身似轉蓬千里外。計疎謀食百年中。路回峽谷疑天小。江滿平郊訝地空。隨處卽通吟更望。阮公何苦哭途竆。</text>
<title>九日雨</title>,<text>九日蕭蕭雨。拘人小屋中。末由勞兩腳。那得爲雙瞳。籬菊金初點。巖楓血始叢。悄然無意緖。敧帽任霜蓬。</text>
<title>黃昏</title>,<text>黃昏高閣坐超然。廓落羇愁悄悄焉。霽月欲生雲外白。栖禽已定樹中眠。偸安節序從他去。避地生涯愧數遷。爐錘不辭蟲鼠化。阸竆行止且隨緣。</text>
<title>送李子淵 澥 之任公州</title>,<text>爲報公山牧。治繩不可急。周詳審後先。事功方有績。</text>
<title>次贈吳斗南 挺一○四首</title>,<text>寄投佳句慰還驚。綺語瓊辭非世情。賤陋豈能當盛譽。麤疎自足得狂名。百年期待心猶在。萬事浮沈鬢已明。歲暮他鄕霜雪重。孤齋寂寂對梅兄。吳氏妙年骨法老。風流儒雅粹而明。蓮開泥澤色逾淨。玉蘊藍田煙欲生。一見疎慵意氣懇。三投篇什文章成。蕭蕭草路臨江迥。恨不追隨杖屨行。半世悠悠費日居。著工深愧古人書。文章不必男兒事。勳業何關夢幻餘。避地浮蹤今得所。依林卜築此來胥。同聲幸接高庄近。濡沫毋忘共呴噓。筆法文章互發明。閒情豪氣更縱橫。竆途末契得君託。不是乾坤虛度生。</text>
<title>登克敵樓。次吳肅羽韻。</title>,<text>登樓一嘯起長風。往事依然在眼中。雲月滿天霜露重。秋懷多少酒無功。</text>
<title>黃昏</title>,<text>黃昏超忽坐高臺。客裏羇愁此暫開。煙樹滿城春夜靜。數聲歸鴈月中來。</text>
<title>詠梅。次韻 二首。</title>,<text>縱爾金盤薦。看來意轉哀。孤芳難自久。衆卉卽相催。祇合幽人伴。偏宜靜室開。微風時入戶。冷蘂點餘杯。玉立冰魂一小梅。明囱茅屋對人開。淸香自與羣芳異。不受遊蜂戲蝶來。</text>
<title>丹丘洞。訪兪丈家。二首</title>,<text>日月丹丘靜。乾坤洞府開。芙蓉山四面。瓊玉澗雙回。虎杏宜千種。秦桃合萬栽。只愁苔逕在。重引俗人來。洞裏春無俗。溪邊客有家。苔斑錦著石。日靜暖生花。藜杖須常理。烏巾自任斜。興來隨處得。行坐紫芝歌。</text>
<title>次沈叔韻。呈席上諸賢。</title>,<text>晉代風流輩。沈冥數七賢。偶然松下會。俱是飮中仙。細草初鋪地。叢花欲照天。須敎團物色。爛醉屬吾邊。</text>
<title>偶吟 二首</title>,<text>放杖坐溪石。支頤到夕陽。風塵饑此老。景色惱他鄕。谷鳥飛猶懶。巖雲去不忙。物微元自在。吾柰獨棲遑。疎懶吾爲性。尋常俗所嗤。况當兵動日。重見國危時。盡室逃生苦。經春臥病饑。無知羡隰草。三復昔人詩。</text>
<title>秋思 二首</title>,<text>山谷僑居生事微。一年蓬藋掩荊扉。流光不爲男兒惜。天意無端世事非。溪上雙楓空自麗。林間孤月已多輝。他鄕物色傷心切。飄泊霜風未授衣。文殊南麓洞門幽。霜露淒淒屬晩秋。風景不殊吾土遠。人寰多亂此生浮。老妻補綻雙眉蹙。稺子啼饑衆口咻。賴有賦詩時自遣。一罇誰向破深愁。</text>
<title>夢作 末句覺後續成</title>,<text>自許好男子。誰知逢此時。摧心天北極。痛哭地東陲。禮義吾曾學。綱常國已隳。如何孔聖語。歎世欲居夷。</text>
<title>詠水中花巖</title>,<text>似虎負山伏。如龜臨水傾。證頑還欲媚。簪得一花明。</text>
<title>化寧</title>,<text>建峙嶺湖界。盤根尙報間。天低階可及。日近手堪攀。峽束鳴川走。雲藏文豹閒。棲身應有地。那得謝塵寰。</text>
<title>次韻 二首</title>,<text>燕昭昔築黃金臺。雪恥大勳由此開。欲有遠行從近始。如將秋穫必春栽。區區未補千瘡漏。汲汲誰扶大廈頹。袖手試看今日事。豈徒緣木後無灾。曉起歸雲宿滿臺。平朝日出遠山開。幽居雖自主人占。白業已從先祖栽。阮籍林高排俗累。淵明花秀制齡頹。書籤藥靜無事。淸福不曾人反灾。</text>
<title>盆梅</title>,<text>地底微陽動。盆中老榦知。看看珠漸重。箇箇玉全垂。倚竹魂逾淨。鄰燈影更宜。吾能斗屋裏。辦得小春私。</text>
<title>挽權遠遊 尙遠</title>,<text>講讀羣仙陪玉皇。君曾一字誤黃庭。人間酒煖來遊暫。天上樓成召去忙。無復出郊攜竹杖。有誰穿壑扣柴扃。風霜十月存亡別。恨入高雲結不颺。</text>
<title>遣興</title>,<text>不必功名貴。全生亂世稀。空庭拄藜杖。秋日靜柴扉。對案常開易。閑邪正在微。乾坤極寥廓。魚躍又鳶飛。</text>
<title>看雨</title>,<text>山頭一片雲。化作長郊雨。旣失水邊村。又侵堤上路。</text>
<title>草蟲</title>,<text>本以微音受命秋。羣居到處競啾啾。機中可促投梭手。牀下何催欲白頭。騰躍未逃供鳥雀。衣裳不必羨蜉蝣。淸霜十月寒宵永。寂寞空庭草屋幽。</text>
<title>蒼蠅</title>,<text>蒼蠅今日莫營營。天地前宵霜已零。從此白圭誰點汙。自然淸曉穩鷄鳴。嗟吾所惡元非一。念爾爲生最不平。吟罷卻將成短律。數行濃墨紙中明。</text>
<title>孤燈</title>,<text>斗屋乾坤容膝安。孤燈悄悄澹光寒。當囱恐受斜風滅。向壁元嫌病目酸。看劒自然增歎息。細斟誰與倒心肝。書空怪事知多少。長夜漫漫不肯闌。</text>
<title>仲秋玩月</title>,<text>明月今宵自古稱。天淸霜冷桂華澄。林光忽作千叢玉。水面翻成一帶冰。幾處壺觴人共得。此時愁恨我徒增。西方別後無消息。獨倚瓊樓第一層。明一作八</text>
<title>醉贈崔從事</title>,<text>杯至不須卻。杯含愁可寬。相逢千里外。肯惜一塲歡。</text>
<title>次崔從事韻</title>,<text>道舊宵光冷。開罇月色深。共垂憂國淚。俱結戀君心。明日雲山北。秋風洛水陰。憑君寄我怨。悄悄費孤吟。</text>
<title>上華山道中 二首</title>,<text>秋日乾坤淨。霜風草木黃。馬遲吟裊裊。川逝意茫茫。佳節今相迫。浮生但自忙。揮鞭向何處。華嶽晩蒼蒼。步入秋山暮。縈回渡㵎頻。漸分塵世遠。稍與白雲親。</text>
<title>重陽日。與友期會。雨不果。</title>,<text>今日重陽是。佳辰最一年。爲期山上會。難戴雨中天。烏帽風無落。黃花色自鮮。開罇還獨酌。寂寂倚囱眠。</text>
<title>醉贈兪丈</title>,<text>秋郊月露冷淒淒。惱醉歸來斗欲低。塵世一歡殊未易。肯辭煙路共扶攜。</text>
<title>霰雪</title>,<text>霰雪黃昏後。乘風散若沙。色隨荒草損。聲向竹林多。冷氣凌寒士。淸香乏桂花。擁罏知幾處。燒肉酌醇醝。</text>
<title>冬至</title>,<text>此日日南至。晨興望日邊。家家烹豆粥。處處羃炊煙。陽道從來長。陰爻漸次蠲。假衣春自至。凍者最欣然。</text>
<title>曉日</title>,<text>曉日扶桑析。紅光先我囪。擁罏排宿火。釃酒命新缸。閒意自來適。頑寒稍可降。三杯聊把筆。高詠擢詩腔。</text>
<title>將行</title>,<text>犬吠知將曉。松吟覺有風。不眠仍隱几。排恨正書空。欲越山川濶。還疑歧路竆。呼兒整馬勒。且待日生東。</text>
<title>秋夜懷人 二首</title>,<text>冷月霜光不禁淸。透簾凌亂玉零星。閒愁逐睡枕邊苦。詩句隨吟口裏香。砧響遠村風斷續。鶴驚前浦曉蒼茫。佳人自是無情者。更覺寒宵一倍長。般般梗塞事違心。冷夜寒衾一恨深。囪外細風猶有意。故驚殘葉學跫音。</text>
<title>夜雪</title>,<text>昨夕玄雲守坎精。曉來時聽折木聲。從知造物饒財貨。一夜山川遍玉成。</text>
<title>懷人</title>,<text>懷人枯恨最難支。正是晴囪月曉時。夢裏音容猶在目。覺來消息若爲知。關山雪暗鴈歸盡。江漢冰深魚報遲。塵世百年歡樂少。摧膓祗自有分離。</text>
<title>次景老韻</title>,<text>一放他鄕歲月深。弊居無復貴人尋。多君每帶閒中興。愧我唯陳病裏吟。雲雨本成翻覆態。漆膠元是結交心。今宵更做前宵樂。莫遣空罇月色臨。</text>
<title>復次前韻。贈景老。</title>,<text>至後乾寒一向深。驗豐無復雪盈尋。途竆每感高人意。才拙難酬郢客吟。異地剛膓摧別恨。故園梅蘂靳春心。分明片月中天色。亦照佳人枕上臨。</text>
<title>卽事</title>,<text>步出晴沙晩。孤吟倚石頭。天空山四立。郊迥水環流。魚鼈從容樂。鳧鷖自在游。時危人不若。對爾卻添愁。</text>
<title>義城途中</title>,<text>是石生應古。如吾坐歲多。頹然成小睡。欲去更摩挲。</text>
<title>至月南風</title>,<text>至月南風大怒來。勢掀山岳走傳䨓。長林古木紛紛倒。茅屋疎籬處處頹。冰釋野中行綠水。日斜天末蔽黃埃。扶藜獨立無誰語。卻向前除問臘梅。</text>
<title>無題</title>,<text>殘燈孤枕夜寒輕。不寐長吟到五更。堪恨東風來太晩。卽敎梅柳斂春情。</text>
<title>別</title>,<text>此日遠相別。他時逢未逢。離愁將白雪。撩亂匝回風。</text>
<title>遣懷 二首</title>,<text>庭有垂楊園有松。孤吟到處自從容。世間著足網羅密。林下收身麋鹿同。陶令一生修白業。謝公當日振淸風。至今埋沒終黃土。天地垂名空復空。風和日昭天地春。柳暗梅白溪山新。里巷遊兒騎竹木。原田臥犢披荊蓁。輕衣短巾合坐起。藜杖草履便逡廵。琴橫案上酒罇滿。莫閉柴門迎好賓。</text>
<title>雪行 二首</title>,<text>霜風吹日日西沈。路入山腰雪正深。正憶浩然驢背興。爲賡孤客郢中吟。分明禿樹寒鴉數。淸徹荒村夕杵音。齊主只誇宮室樂。豈諳遊興此中尋。漸漸經山雪。悠悠渡石川。寒威向暮酷。風力出郊偏。行役身常苦。艱危意不便。前途問短僕。尙指片雲邊。</text>
<title>次從弟韻</title>,<text>吾非仁者樂於山。自是風塵絶往還。明日一筇何處著。亂峯殘照水雲間。</text>
<title>普賢卽事</title>,<text>乾坤雪罷暮雲空。萬里江山入眼中。敧倚竹囱心悄悄。若爲雙袖御冷風。</text>
<title>次贈沈德祖 長世 宴席</title>,<text>笙歌迥起切秋空。玉斝金盤香霧籠。簪紱滿堂珠翠纈。風流應憶褐衣翁。</text>
<title>雪</title>,<text>漠漠頑雲重。浮浮亂蝶輕。隨風時入戶。見火或逃形。玉立千峯淨。花生萬樹明。歸僧知近遠。不辨但聞聲。</text>
<title>雪後</title>,<text>半夜盲風萬木驚。朝來雪色已崢嶸。峯巒總是陸郞立。松栢渾如秦士坑。獨鶴尋巢盤遠勢。雙童杖箒掃新晴。羣仙不必丹丘去。今日人間亦玉京。</text>
<title>夢仙</title>,<text>白玉重樓入望通。紫簫長短轉回風。茫茫歸路侵瓊海。天外彤雲鎖碧峯。</text>
<title>偶吟</title>,<text>屈腳聊盤坐。無言對老僧。山空松籟唱。燈暗月光承。物外宜疎放。人間有墨繩。煉丹頭已見。天路佇超登。</text>
<title>夢仙</title>,<text>半翳浮雲半碧空。羣仙冄冄出雲中。騎龍驂鶴各殊態。邀我共遊瓊海東。</text>
<title>夢龍</title>,<text>直立脩鱗可百尋。形如砥柱色如金。乘風驅電日邊去。唯見彩雲深復深。</text>
<title>夢虎</title>,<text>電目斑身色相雄。咆哮蹴踏嘯陰風。如何不向山林王。蜷跼安吾左袖中。</text>
<title>卽事 二首</title>,<text>松濤月色漲空山。半夜開囱體魄寒。不必煉丹勤苦做。居然身在玉京間。雪交明月正玲瓏。一眼乾坤萬里空。若爲輸此淸光去。負獻吾君紫殿中。</text>
<title>夢見元子建 斗杓。覺後。吟成三首。</title>,<text>面目元相隔。音書近更遲。無端一枕夢。添起六年思。反側仍長歎。推衾坐復思。淸光今夜月。萬里隔襟期。見面唯憑夢。寬愁賴有詩。人間多少恨。太半爲分離。</text>
<title>贈煕上人</title>,<text>煕師每說金剛勝。淸夜燈前好卻眠。若爲超此籠身網。共爾翩翩萬二千。</text>
<title>臘月</title>,<text>今年臘月又強半。來歲吾生齒復添。處世光陰誰不惜。逢春雨露獨難沾。殘形憔悴人皆醜。壯志摧頹病更兼。賴有孤窩幽且靜。卽舒雙膝下重簾。</text>
<title>自普賢。移棲文殊。</title>,<text>松濤谿壑元來遍。落月如何又屋楣。鄕思關心殊未寐。不妨收取供新詩。</text>
<title>山寺記事</title>,<text>年年負笈此棲遲。十許居僧半舊知。逢迎問答渾無恙。囱下蒲團宛昔時。</text>
<title>山行</title>,<text>樹密溪聲穩。山高路勢微。風來凉颯颯。雲過雨霏霏。爲眼身何倦。探奇腳可遲。塵氛稍覺遠。矯首一吟詩。</text>
<title>山雲</title>,<text>世亂全無一物安。空山唯爾白雲閒。無心舒卷變朝暮。有態縱橫粧壑巒。祇是歸僧微逕失。幾時龍起彩雲攀。春來萬姓西疇望。努力毋令雨露乾。</text>
<title>自廣德山。投徐秀夫 挺然 家。呼韻 二首。</title>,<text>久客山中盤饌惡。君家鷄首爲余烹。高歌一曲月將出。濁醑三杯風更淸。世事紛紛閒是好。浮生冄冄歎何成。西垣鼙鼔胡塵暗。莫惜輸情到曉明。手把藜筇出白雲。園林殘雪暮投君。山城歲晏風煙淡。野市人空鳥雀羣。摻手已知身免恙。呼兒且供酒盈罇。良宵如海燈膏足。二滿三平合細論。</text>
<title>大風</title>,<text>天地緣何心不平。哮哮𠷺𠷺以風鳴。塵䨪漠漠乘新勢。日月昏昏失舊明。掣破衣裳行者凍。偃驅林木鳥羣驚。周公未位成王宰。重譯何邦獻羽祥。</text>
<title>出塞</title>,<text>聞道腥塵漲塞邊。中州發卒枉騷然。妻兒父母哭相送。消息死生那得傳。草白寒沙風自怒。雲屯古戍月空懸。君王旣是事珠玉。何使吾民勞苦偏。</text>
<title>立春</title>,<text>春歸天地福歸親。此日歡欣物我均。林變鳥音人客罕。小庭風暖伏纖塵。</text>
<title>卽事 二首</title>,<text>新春晝睡穩依俙。和夢吟詩覺自疑。門掩小庭間寂寂。日含千樹謾暉暉。園林託契身常逸。藥餌隨宜病可支。吾 二字缺 來方寸靜。風塵有底是爭非。命運環復自有期。昔年寸心今已違。柰何世路行多險。歎息吾生數更奇。對酒難添無限興。迎新還覺有餘悲。明朝二十八將至。三萬六千日幾時。</text>
<title>春興 三首</title>,<text>白日靑春淨。遊絲滿眼輕。新輝添柳細。殘雪倚山明。屋靜藏身穩。詩吟繹意淸。小囱仍炙背。偏憶洛陽城。歲去愁兼去。春新興更新。瓦罇元有酒。蓬鬢自敧巾。雨露滋羣息。乾坤貯一身。醉歌無和者。盤坐藉荊薪。自適端居興。閒成半日吟。景昭寒氣斂。冰解澗聲深。酒實罇生色。風和病不侵。全然無俗累。期此百年心。</text>
<title>卽事 二首</title>,<text>山聳留餘照。村虛急晩砧。林煙凝欲宿。栖鳥定無音。懶過朋知少。地偏門巷深。扶藜愁悄悄。搔首苦長吟。雪消風暖釀春光。岸有新梅隰有楊。獨鳥去邊煙正碧。片雲浮處日初黃。羣川畫野渾同向。萬落依山各異坊。吟望此時無所賴。敎兒命酒稱深觴。</text>
<title>燒田 二首</title>,<text>今夕支爲亥。焚燒習俗成。方圓隨野勢。隱見占山形。煙漲星辰暗。光騰宇宙明。害除嘉穀穰。預遣築秋塲。昨日亥燒今日子。長坤煙起蒸玄雲。咸陽三月非親覿。赤壁千艘空所聞。逐草隨風微復烈。跨山絶澗合還分。祇令觀望此時壯。深窟由來難及熏。</text>
<title>飮酒</title>,<text>儀狄創其智。地泉天象星。壺觴感君意。賢聖託吾生。醉眼乾坤小。狂歌鳥獸驚。本忘身在世。何處是愁城。</text>
<title>謾吟</title>,<text>山腰斗屋俯平郊。日日開囱坐自高。路外晴川朝岸底。雪中墟落見林梢。長空杳杳鵬程廓。亂樹陰陰虎穴牢。惆悵此生匏一繫。十年雄劒但藏鞘。</text>
<title>戲贈射所諸友</title>,<text>支左屈右數亦難。正己後發德可觀。諸公徒知善爲謔。本我不往添其間。三矢破的人皆服。百步穿葉誰能班。早晩揮鞭當一造。烏號如月爲君彎。</text>
<title>道中述懷</title>,<text>早發偏甘馬上眠。覺來春日欲西懸。波光隱見搖平野。山色參差襯遠天。此路七年嗟已老。吾生一世可堪憐。潛推天理杳難識。且放高歌雙聳肩。</text>
<title>詠懷</title>,<text>日月催吾老。浮生固幾時。辛酸曾已飽。安樂竟無期。斗屋蒼天下。荒城細路歧。由來經七載。龜縮畏人知。</text>
<title>道中作</title>,<text>天壓峯頭縮。雲低雨氣陰。短僮催去路。羸馬倦歸心。渡水寒沙淨。經村煙樹深。本知家不遠。肯怕日西沈。</text>
<title>幽居述懷</title>,<text>貧居乏人力。籬落依山林。門靜斜陽裏。庭幽春鳥吟。芳罇扶老病。短髮賴巾簪。異代陶元亮。平生同我襟。</text>
<title>有感</title>,<text>山村落日淡煙橫。正倚孤松意不平。天地卽今施雨露。陰陽從此業生成。自同籠鶴摧摧閉。每羨閒雲泛泛行。從古世途多梗塞。幾人齎志竟無名。</text>
<title>道中卽景</title>,<text>春風匹馬度斜陽。野水橋崩石作梁。飛鷺浴鳧俱泛泛。渚蒲汀柳共蒼蒼。天長海外孤峯出。地起沙頭亂帆藏。乘興杳然吟更望。月明歸路不須忙。</text>
<title>郊居</title>,<text>泥愁忽忽自難持。步出郊園春日遲。溪語釋冰瓊戛戛。岸容舒柳綠絲絲。探囊好閱前時句。括舌還吟卽景詩。何處白帘新酒熟。葛巾頭上可堪釃。</text>
<title>琴鄭菴</title>,<text>登登石路細如繩。寺在巖巒第一層。囱壓半天臨日沒。棟浮陰壑領雲興。香煙裊裊金神儼。淸磬微微松韻承。虛殿夜深魂骨冷。嗒然無語對殘僧。</text>
<title>幽居謾吟</title>,<text>端居突兀據山岡。面面諸峯拱小堂。斜日半天紅蕩漾。夕嵐平野綠微茫。風光本不遺貧病。花柳元來繞屋牆。松戶竹牀深寂寂。可堪高臥夢羲皇。</text>
<title>懷秋</title>,<text>王 缺 流水去難廻。底事秋風歲歲來。荒葉小園隳颯颯。亂螢虛閣入回回。斑斑錦袖年年血。悄悄羅帷夜夜懷。牛足不圓君不到。玉階零露長莓苔。</text>
<title>晨雨</title>,<text>冥冥晨雨入春光。雜霧交風細細凉。珠結岸梅香泂泂。色添溪柳暗蒼蒼。巢邊立鶴毛新刷。野外歸僧足自忙。天地發生今日始。草堂佳氣滿雙眶。</text>
<title>小雨</title>,<text>小雨闇闇灑。隨風不自持。葉邊纔有響。衣上細難知。暫鎖林煙重。還霑野逕微。襄王今已遠。神女謾依俙。</text>
<title>高飮</title>,<text>雨日開高飮。令人憶魏斯。風流千載仰。談笑此時宜。醉面當風𥂖。酣歌覺晝遲。百年空冄冄。捨是將何爲。</text>
<title>春雨</title>,<text>春雨神靈喑。籠山復壓郊。鴻歸迷似去。村近暝如遙。爽氣浮蒼栢。虛聲獵白茅。眼邊多逸興。突兀坐淸朝。</text>
<title>梅花 二首</title>,<text>白玉雕成細。天公別有工。夢堪誇弱柳。香亦卻遊蜂。最可參橫後。何須月下逢。芙蓉生自晩。只解怨東風。竹外添新色。囱前見美人。開罇香襯酒。對局影侵巾。鳥拂輕梢亂。風來玉蘂繽。終應貢靑子。調鼎賜羣臣。</text>
<title>春眠</title>,<text>斗屋春陽暖。昏昏睡味深。鳥聲耳外細。文字眼中陰。蕩漾神將蝶。低垂口入襟。莊周亦多事。物化浪推尋。</text>
<title>道中作</title>,<text>泥途滑滑馬蹄艱。按轡揮鞭手不閒。目逐去雲常北望。身隨流水每西還。蕭蕭獨鶴巢深樹。片片羣鷗集淺灣。凡物有生渾自放。此生緣底世相關。</text>
<title>道中偶吟</title>,<text>歧路回回西復東。誰敎阮籍哭途竆。樵蘇斷麓多童稺。砧杵孤村耦老翁。歸鳥去雲低落日。渚蘋洲荻起斜風。長吟半世知何事。一片乾坤俯仰中。</text>
<title>春日詠懷</title>,<text>初春霜氣尙威稜。炙背欣迎朝日承。冰解水深魚侮網。火燒原兀兎愁鷹。乾坤已老吾生晩。書劒無成奇數仍。南去北來殊未已。髀消非爲據鞍能。</text>
<title>詩律</title>,<text>詩律非關事。雕蟲不足稱。自然心可愛。時復興堪乘。馬上句多得。枕邊吟每能。寥寥杜陵後。千載更誰承。</text>
<title>喜雨 二首</title>,<text>漠漠雲招族。冥冥龍奏功。漸看天近地。更聽樹鳴風。旱久須蒙澤。西成本自東。定知深夜後。高枕雨聲中。漠漠晨光內。濛濛元氣中。傍林偏著柳。入戶細隨風。羣喜應田父。孤吟有此翁。皇天無棄物。仁澤及魚蟲。</text>
<title>謝客</title>,<text>陋巷卽邀高駕枉。淸齋置酒當春寒。談諧主客襟期合。拜跪杯觴禮數寬。祇愧山家無別味。不妨佳節破愁顔。斜陽漸漸林煙外。缺月看看雲海間。</text>
<title>戲次金天支 柱旻 壁上韻</title>,<text>君家白業世傳修。自占林泉蘊一丘。高義儻能令客醉。願言從此數追遊。</text>
<title>又用前韻。詠怪石。</title>,<text>雲根一片巧雕修。苔蘚雙松宛小丘。靜中自與神心會。誰倩龍眠辦臥遊。</text>
<title>落日</title>,<text>落日照江水。輪囷臥玉龍。仙人去不返。琴韻留風松。</text>
<title>登樓</title>,<text>半世聞名飽。春風此日臨。江淸沙更白。臺兀樹仍林。眺望乾坤濶。徘徊歲月深。滔滔自不盡。鷗鳥謾浮沈。</text>
<title>舟中作</title>,<text>山氣先埋日。江光早受春。從容魚傍穴。出沒鳥欺人。擊楫思弘濟。臨風想問津。流波牽去目。直北正傷神。</text>
<title>看山</title>,<text>朝日雲霞外。層巒簇半空。依然何處是。曾見畫圖中。</text>
<title>寄贈諸友</title>,<text>蘇仙赤壁今千古。壬戌孟秋知幾重。不意諸公諳好事。可憐多病未堪從。風淸露白月初出。歌怨簫悲罇欲空。祇是坐馳心浩蕩。願得雙目託吾東。</text>
<title>幽居遣懷</title>,<text>鋤草開園逕。除林拓野望。風來宜岸幘。日轉可移牀。天地行秋令。村墟納晩凉。恒飢但撫腹。弱女最憐傷。</text>
<title>籠鴈</title>,<text>籠中一鴈羽毛摧。飮啄須人頓碧苔。昨夜秋風天宇濶。晩星殘月數聲哀。</text>
<title>題獨樂亭</title>,<text>江山逝峙誰知樂。獨樂亭顔也有因。勝界由來吾所占。浮名元是實之賓。罇前白月偏憐病。檻外淸風不棄貧。此去乘槎天可上。翩然直欲遡流銀。</text>
<title>感秋</title>,<text>淸秋斗屋曉凉侵。露濕栖螢月欲沈。千里故園唯入夢。十年枯恨每關心。天高北極星辰拱。地近南溟瘴霧深。從古聖賢多怫鬱。匣中雄劒但龍吟。</text>
<title>秋霖</title>,<text>天地何淫溢。秋霖不肯晴。草花壞晩色。園果落新靑。屋漏衣皆濕。燈陰火暫明。百憂殊未已。遙夜自亭亭。</text>
<title>斗屋</title>,<text>斗屋春囱小。當南盡日明。支頤宜穩睡。拭目更看經。靜味此中有。浮名何處營。條風蕩芳氣。淅淅灑襟淸。</text>
<title>忽忽</title>,<text>忽忽愁無賴。孤吟倚小屛。誰知天宇濶。可柰一身輕。今古茫茫裏。英雄箇箇名。偏驚節序換。鳥語又春聲。</text>
<title>夜坐</title>,<text>沈沈夜雨著梧桐。獨坐更分聽遠鴻。天地不憐吾老病。古今傳說幾英雄。南山文豹猶藏霧。北海騫鵬未遇風。八尺之身三尺劒。秋深斗屋恨無竆。</text>
<title>道中吟</title>,<text>苦事征行最。嚴風十月天。病奴頻見日。羸馬不驚鞭。入谷偏多石。登郊更涉川。暮來何處宿。那得主人賢。</text>
<title>悲秋</title>,<text>曉屋生秋氣。寒衾覺已輕。鳴螿羣似怨。眠鶴獨無聲。露滴庭槐立。天高落月傾。悄然多意緖。臥看數星明。</text>
<title>新晴</title>,<text>久雨新晴天出月。風生林壑小堂凉。夜到三更獨不寐。拔看匣劒凝秋霜。</text>
<title>邀友看梅</title>,<text>沒是消魂有別離。男兒於此不曾悲。前溪一樹梅將發。罇酒談諧可近期。</text>
<title>坐石</title>,<text>晞髮坐溪石。山紅日西夕。飄飄欲遠飛。擧手望歸鶴。</text>
<title>喜雪</title>,<text>吾聞雪者穀之精。盈尺由來占歲成。孟仲兩冬風但怒。丙丁連日瑞初呈。千林力弱頭絲重。萬落寒深酒力輕。聊上北臺馳遠目。長坤直是水精明。</text>
<title>車嶺木柵</title>,<text>周遭木柵險於城。檢察奇謀鬼所成。驕虜但聞前不敢。男兒到此足垂名。</text>
<title>別恨</title>,<text>大酒難堪別恨驕。南雲漠漠路迢迢。流年坐見天光老。雨雪行看草浦潮。處世奇謀雖爵位。全生上策是漁樵。吾頭已掉君無挽。他日經過問寂寥。</text>
<title>春夜吟</title>,<text>客睡愁仍罷。春宵亦復長。繞山風攪樹。入戶月尋牀。筋力吾將老。艱危國不遑。平生多少意。一嘯轉荒凉。</text>
<title>良宵</title>,<text>良宵如海酒如泉。更有凝歌錦瑟邊。明日亂山關路遠。驛樓何處獨愁眠。</text>
<title>自憐</title>,<text>洶洶何時定。棲棲惜此身。祇知增命困。休道孰人仁。路出湖山遠。愁看花柳新。誰將一點水。熄此火頭塵。</text>
<title>無題</title>,<text>蕙蘭爲質玉爲顔。白紵輕衫意態閒。蓬島宿緣猶未盡。碧天秋月共憑欄。</text>
<title>次韻 三首</title>,<text>從來相應固聲同。柰此求齊瑟不工。白首龍鍾多病裏。靑春潦倒亂愁中。憐君作句聊寬恨。愧我無文可送竆。事業豈須名利得。樂天知命亦豪雄。欲行誰肯我車同。山有狐狸水射工。從古人生駒隙裏。卽今時事杞憂中。可憐景物當春好。堪笑猖狂哭道竆。安得杏花無限酒。對斟深淺角雌雄。時一作世。男兒行己古今同。竆不爲愚達豈工。楚璧始知三刖後。鳳章誰識九苞中。年光冄冄終難駐。天意茫茫未易竆。斗屋小囱春日永。謾開靑史點英雄。</text>
<title>次韻 二首</title>,<text>端居垢面首飛蓬。莫怪都非舊日容。向我出心談且盡。得君開口笑難逢。平生書劒知何事。半世棲遑成老翁。節物眼前春欲暮。酒家隨處杏花紅。紛紛一世盡蕭蓬。固爾孤蘭不自容。耕鑿每乏堂親養。漁釣無心聖主逢。庭草抽生排俗跡。林花開滿向詩翁。箇中樂趣何多少。誰走風塵拖紫紅。</text>
<title>贈別元子建按節嶺南 二首</title>,<text>按節嶺南去。國憂時正多。爲官無內外。辦職在如何。地接扶桑近。山連對馬峨。公餘儻有得。幸寄錦囊過。歲暮風霜切。煌煌使節行。前期知有在。此別耐爲情。塵世喧囂足。靑天烏兎更。男兒頭盡白。對酒且相傾。</text>
<title>次贈蔡用九</title>,<text>玉在昆丘蘊自奇。長裾趨走不曾宜。林泉放跡有餘樂。詩酒閒情誰得知。人世百年方始壯。鵬程六月未爲遲。何當一識荊州面。瀉倒從來願見思。</text>
<title>贈別沈察訪汝弘 綽 赴松羅</title>,<text>聞說南州驛。松羅最勝區。淸秋擎大蓋。長路策驊騮。竹屋廚甁淨。梅樓几席幽。仍兼公事少。猶領海東遊。</text>
<title>屋小</title>,<text>屋小宜山麓。簷虛可月輝。水雲秋正老。霜露鴈高飛。氣吐壯夫劒。寒生遊子衣。棲遑定吾道。身世任相違。</text>
<title>次鄭釋之韻</title>,<text>愚拙平生者。悠悠事鑿耕。那知縲絏戹。終逐轉移生。齒舌應難免。心期勉更貞。林泉有餘地。麋鹿託幽盟。附原韻世味今知熟。行藏畢耦耕。道隨人漸去。名與謗俱生。白日高能燭。丹心困益貞。靑山獨古意。歲晩不渝盟。</text>
<title>次沈丈韻 二首</title>,<text>顧我迷歸路。憑君問指南。因非亦因是。無喜復無慙。不解名塲好。猶耽靜味甘。相看心莫逆。寒月印淸潭。井蛙誇接腋。斥鷃笑圖南。自古吾從好。乃今君豈慙。名塲頭已掉。林壑興應甘。別意問何許。桃花千尺潭。</text>
<title>贈人</title>,<text>每到人家好。尋常怪此生。入深誰苦挽。垂老尙無成。列峀擎天靜。回川護野平。陶然耕復鑿。淸福孰君爭。</text>
<title>待元子建不遇留詩以贈</title>,<text>建節湖南伯。知將此路由。我忙難坐待。君過幸書留。鷄犬一千里。魚鹽三十州。安危邦國本。努力體分憂。</text>
<title>贈金生九里 潤河</title>,<text>丈夫交契古猶今。不在談言不在金。九里有心吾得忖。爲君重理斷絃琴。</text>
<title>紀行</title>,<text>跨馬曉星暗。投村朝旭明。山中羣動靜。溪上雙松靑。暫假曲肱睡。聊寬行路情。片雲何處至。飛雨打顔驚。</text>
<title>挽</title>,<text>優老官資聖渥新。滿前蘭玉更振振。百年乘化時平日。壽福如公有幾人。</text>
<title>挽</title>,<text>南天昨夜壽星隳。鄕黨今無一老遺。怊悵三山寒月曉。數聲哀挽不勝悲。</text>
<title>次贈權以一醉醒堂</title>,<text>翁自適窩窩適翁。只堪誇詑此村中。歲惡則醒豐得醉。於劉於屈不同風。</text>
<title>寄李晉州道章 昭漢</title>,<text>不速完山會。雖然豈偶然。文章江鮑後。風彩謝王前。亂舞誰能數。高歌亦和傳。卽今成往事。離恨強來牽。</text>
<title>卽事</title>,<text>春雨細濛濛。輕寒襲茅屋。池中魚出跳。庭畔花全濕。獨坐看雲生。童來報飯熟。偶然賦卽事。聊自慰寂寞。</text>
<title>春日道中作</title>,<text>綠漲紅繁欲暮春。風光和暖正宜人。吟鞭處處探詩句。直是枯膓愧未新。</text>
<title>春帖</title>,<text>天地三陽動。吾家萬福臻。親年山幷壽。兒學日俱新。道泰何憂國。年豐更築囷。自無斯外望。高臥樂餘春。</text>
<title>偶次杜工部韻 二首</title>,<text>谷口風初定。溪邊日欲斜。檢書心不愜。攜杖步還賖。石古憐斑蘚。林幽愛晩花。堪乘一夕興。能得慰無家。寂寞文殊洞。穿雲小逕斜。不嫌人客罕。惟喜俗緣賖。蜀魄聞淸晝。松陰落水花。何須懷故土。卽此久爲家。</text>
<title>題兜率寺</title>,<text>巖聳千尋寺在巓。淸秋丹碧煥中天。緣崖疊石路纔轉。剖竹懸繩泉始傳。信宿欲歸心惓惓。題詩留壁思娟娟。竆冬雪裏應重到。坐對簷前白玉蓮。</text>
<title>題天登寺</title>,<text>來棲兜率愛巖巒。移入天登眼孔寬。如覺道中身是幻。從知天下海爲瀾。囱前齊魯虛無裏。空外蓬𤅀指點間。不語倚欄愁緖起。亂蟬深樹夕陽殘。</text>
<title>又 五首</title>,<text>樓迥臨滄海。山高受遠風。倚欄時欲睡。邀釋或談空。行役長愁裏。寬閒暫此中。肩輿明日去。羞別綠蘿叢。高枕中天寺。閒開半日襟。氣蒸滄海黑。風起老龍吟。宇宙寬如許。光陰苦自侵。乘槎吾欲去。仙侶可招尋。結搆依巖小。丹靑出地危。坐看飛鳥背。行逐過雲垂。益覺人寰窄。幾爲海若嗤。沈吟亦何事。含口獨移時。南國炎霖久。陰晴互不容。有時銀一海。頃刻墨千峯。薄俗宜相比。新詩亦可供。誰能執長箒。淨掃寂無蹤。雨過千峯看亦好。雲開海濶起銀波。淸秋八月客多思。於此不吟復柰何。</text>
<title>遣懷</title>,<text>飄零喪亂後。無地結爲家。幾時滄海變。隨處種桑麻。</text>
<title>題浮屠菴</title>,<text>蘭若數椽小。而多金碧輝。秋泉飛響冷。老樹落陰稀。暫借蒲團睡。還牽俗累歸。煙霞解惜別。故故作霏微。</text>
<title>贈處行</title>,<text>我自天登來。爾從三聖至。重開昨日襟。共浴禪源水。</text>
<title>贈戒倫 二首</title>,<text>從我上山來。辭我下山去。秋風一衲衣。飄忽孤雲翥。爾是無蹤僧。我是無家客。無蹤與無家。何處重相覿。</text>
<title>無題</title>,<text>大明天下無家客。太白山中有髮僧。</text>
<title>題鴈鵲畫屛</title>,<text>六鵲連翩㨾不如。雙鴻對叫淸煙虛。儻非星漢成橋後。應是關河傳信初。</text>
<title>幽居</title>,<text>屋下淸流屋上林。幽居不必武陵深。香聞坐榻巖花落。冷透眠牀磵樹陰。楓岸日斜山衣錦。石泉冰咽水鳴琴。四時佳景長如此。身在人間物外心。</text>
<title>次周愼齋 世鵬 白雲洞景濂亭韻</title>,<text>天地瘡痍日。猶聞絃誦聲。溪山白雲洞。風月景濂亭。</text>
<title>次元子建韻</title>,<text>燕處華堂不畏焚。豹藏南谷負奇文。功名有道君應識。出處無常我所聞。湖外故都逢早雪。眼中殘照起層雲。空庭鳥雀緣何事。爭噪高枝亂自羣。</text>
<title>春睡</title>,<text>洞裏春還草似煙。柴門深掩水聲邊。日高始起心猶懶。更倚風囱做小眠。</text>
<title>無題</title>,<text>羯虜衝東國。孤城一日羞。謀臣雖失計。聖主豈忘讎。有淚人間世。無憂波上鷗。羣飛復羣集。淸影自悠悠。</text>
<title>留別林實之 㙐 昆季</title>,<text>下馬臨橋惜去留。二君西去我東遊。回首普光行樂處。亂雲殘雪閉山樓。</text>
<title>秋夜</title>,<text>霜天月冷曉山空。栖鵲驚呼木落風。家在白城身鳳峽。故園秋事夢魂中。</text>
<title>雨後</title>,<text>雨洗秋山日影新。綠苔紅葉無纖塵。孤客此時意暫適。杖藜佇立淸溪濱。</text>
<title>讀靖節集有感</title>,<text>閒中一部淵明集。每讀偏傷乞食詩。不肯折腰元自立。如何著此歎恒飢。資身無策誰能侮。處世全生是可師。萬古男兒一二數。獨於夫子重嗟咨。</text>
<title>詠淸溪</title>,<text>三月煙花小洞幽。獨憐溪水淨如油。慇懃直去東朝海。莫作塵寰濯穢溝。</text>
<title>題木枕</title>,<text>春靜山囱白日長。好憑高枕到羲皇。蘧蘧自喩躋仁壽。忘卻衣冠變犬羊。</text>
<title>除夕</title>,<text>忽忽歲將改。光陰忙逝川。人間頹暮景。世事入胡天。擧足且安適。低頭空自憐。稺兒苦解餒。索飯強來牽。</text>
<title>雨後。赴朴晦而 敦。</title>,<text>小雨過秋山。餘珠草頭結。爲赴南村邀。褰衣杖輕策。</text>
<title>別後。寄元子建。</title>,<text>問訊南州伯。邇來安穩不。融融嶺外會。忽忽夢中遊。關路春泥滑。湖雲落日浮。鄕愁兼別恨。吟望只搔頭。</text>
<title>送二子赴遠販物</title>,<text>亂雪乾坤塞。新陽不自稠。往啗千里苦。留辦百重愁。世事何須說。吾生亦足羞。從來敎禮義。此去利全求。</text>
<title>赤城寺。次僧詩軸韻。</title>,<text>蘭若赤城裏。業風恒自吹。來尋旣有意。歸去可無詩。雲壑爾身逸。兵塵吾道悲。潺湲階下水。朝海亦能知。</text>
<title>題南慶仲 昌祖 短屛十絶</title>,<text>怪石臨江立。其巓丹閣小。相隨莎徑來。相顧開言笑。樹老春小花。波平鷗點白。中有忘機翁。忘歸坐敧石。淸江抱盤石。雙檜凉陰落。盍做一局碁。於焉永今夕。鐵壁千尋古。煙波日暮時。孤舟催泊岸。爲赴故人期。宅邊二株松。下有短橋敧。拂袖出門待。抱琴來莫遲。紅杏映囱爍。靑帘出屋閃。應有樓中人。當罏嬌絶豔。爲問鼎坐人。誰賓又誰主。橫琴何不彈。望遠詩可賦。寺在翠微間。僧歸踏秋葉。船舷濯足翁。知是滄浪濁。不怕千山雪。誰論一水風。投竿魚不上。無乃直鉤翁。犯雪投前寺。蹇驢怯上橋。丹樓含遠浦。塌廟聳雲霄。</text>
<title>客愁</title>,<text>山雨蕭蕭冷。林風颯颯喧。客愁秋轉切。鄕夢夜來煩。衣破何曾補。盤空誰爲餐。男兒一至此。事業未堪論。</text>
<title>歸鴻</title>,<text>歸鴻此夕至。愁思倍悠哉。不報日邊信。空流天外哀。雨餘香稻熟。霜落暮雲開。隨處任飛止。自憐毛羽摧。</text>
<title>客夜</title>,<text>客夜那堪永。疎林不禁霜。國危身計拙。鷄叫曉程忙。乞食緣親老。憑鞍轉獨傷。蒼天頭上在。欲問更茫茫。</text>
<title>贈金景溫</title>,<text>昨日山阿醉。其無已太康。誰饒地主貴。自是散人狂。顚倒重牽袂。喧呼亂勸觴。卽今還寂寞。追憶意空長。</text>
<title>次韻 三首</title>,<text>浮生滿目都憂惱。醉裏俄頃是少康。陶令無懷知自慰。步兵竆哭亦云狂。可憐地僻簡人事。那得家貧添酒觴。已戒兒童除澗曲。儻攜官釅對斟長。少小學文期致澤。幾回經史誦成康。卽今頭白無他技。自笑途竆轉更狂。穿戶細風吹弊縕。繞籬殘菊對空觴。十年世事何須歎。且做羲皇午睡長。膝下稺兒走且健。堂中老母壽而康。竆途此外復何望。末俗從他呼我狂。去歲大無粥不足。今秋頗有酒生觴。風塵未息乾坤閉。男子頭邊霜雪長。</text>
<title>秋雨卽吟</title>,<text>蕭蕭秋雨小溪濱。獨掩書堂坐不巾。客寄五年頭似雪。謾開經史閱前人。</text>
<title>松</title>,<text>高旣臨山大蔽牛。蒼然獨立雪無愁。邇來寂寞明堂會。梁棟何人執斧求。</text>
<title>蔬食</title>,<text>朝來蔬食未充膓。向晩低垂氣不揚。忽憶覺華團會處。恣炮雉兎吸深觴。</text>
<title>志士 二首</title>,<text>志士處斯世。須敎名不沈。非關食無肉。豈願錦爲衾。出節丹墀近。銘功沙漠深。楊雄雖識字。頭白祇悲吟。白也仙曹謫。昏昏麴糱沈。地平呼作席。天濶命爲衾。未識一身小。誰知千恨深。平生杜陵老。飄泊每孤吟。</text>
<title>次李僉正 廈○五首</title>,<text>昔謁蓬萊白玉宮。揷花雙 缺 弟兄同。銅章凋郡子非得。雲路高馳人盡工。勳業不須憐去病。昏冥何必效無功。淸齋半夜生祥吉。獨坐惺惺喚主翁。不挫元非效北宮。平生潦倒轉蓬同。將歸渭北愁封豕。欲向江南畏射工。力穡未供終歲食。爲文枉費十年功。竆通倚伏誰能了。欲問東川閉肆翁。左丘盲矣馬遷宮。才命相仇終古同。太白爲農自我餒。長楊獻賦他人工。中原衛霍斷消息。邊塞風塵隳戰功。天旣產吾還棄擲。草間誰念白頭翁。迦葉山頭有梵宮。相隨願與一宵同。自憐老去酒全减。人說愁中詩漸工。今日風霜竆虐勢。何時花柳散仁功。草堂寂寞孤吟坐。任爾村童笑禿翁。重疊溪山護子宮。煙霞朝暮武陵同。非關富貴得非得。不繫賢愚工不工。日月靜消羲氏畫。田疇閒課隷人功。時危避地宜深遠。亦有南州太白翁。</text>
<title>次韻詠雪</title>,<text>靄靄纔看數點斜。紛紛忽失萬人家。雲中散落龍殘甲。天上安從柳放花。白玉爲階何足尙。淸鹽堆地是堪誇。應知塞外深三尺。埋盡狂胡氣不加。</text>
<title>冬䨓</title>,<text>急雲向晩積。轟䨓當夜驚。非關冬後發。絶異雨中鳴。天意誰能測。人心自不平。殘燈照孤枕。峭峭曉寒生。</text>
<title>次</title>,<text>旣拙謀生又拙詩。祇能言志未能奇。極知長者非吾敵。多謝淸詞不我遺。事業意隨蟬翼薄。奔忙身與馬蹄疲。風塵此日人間窄。安得三山駕玉螭。</text>
<title>偶題</title>,<text>休心爲上次休身。不到休心休不眞。自笑向來餘習在。每逢佳興卽吟呻。</text>
<title>挽李生</title>,<text>彭殤齊物達人言。以此吾將慰九原。可耐高堂雙鶴髮。膝邊應有泣隨魂。</text>
<title>亂鴉</title>,<text>空山日暮亂鴉廻。爭集高林林欲摧。且待明朝散求食。猶勝昏夜乞人哀。</text>
<title>覽醫經有感</title>,<text>邇來無事閱歧黃。要在治心寡欲方。豈徒醫病能醫國。我欲持之贈廟堂。</text>
<title>挽</title>,<text>宜家宜母福宜延。壽不高年是豈天。我與庭蘭交契最。忍收殘淚寫哀篇。</text>
<title>羣蛙</title>,<text>日暮空山黑。羣蛙得爾時。竄身唯此老。怒叫爲阿誰。處井尊應妄。休湫樂可嗤。通宵苦不寐。何暇問官私。</text>
<title>次韻</title>,<text>談諧接手見天眞。放筆題詩更有神。不解趨塵供俗狀。且甘棲壑作幽人。途竆仗友非虛語。歲暮無衣欲假春。那得最深乾淨地。共君長往學秦民。</text>
<title>秋日鄕思</title>,<text>宋玉骨已朽。此懷誰復知。登山時望遠。臨水更思歸。久客誰無淚。長貧祇有詩。鳴蟬催落日。松壑暝雲飛。</text>
<title>感懷</title>,<text>忽忽日暉促。颼颼風色凉。羣陰自此始。萬物從當藏。未試屠龍術。誰憐活國方。少年如昨日。贏得鏡中霜。</text>
<title>寶劒</title>,<text>我有袖中劒。楚妃初孕生。光芒閃閃動。魑魅嗷嗷驚。未斬單于首。空干星斗精。相隨三十載。照與此心明。</text>
<title>詠懷</title>,<text>一臥文殊洞。三年又此秋。浮生長自困。世亂幾時休。種粟全無地。資身末有謀。稺兒苦索飯。指腹對余啾。</text>
<title>春日寓懷</title>,<text>昨夜庭梅落。今朝宿鳥聲。詩翁苦吟意。客子未歸情。幾作鄕關夢。長尋故國程。奔忙五十載。自顧歎平生。</text>
<title>全州府懷古</title>,<text>沛邑甄萱國。興亡萬古愁。荒城高一面。峻嶽出千頭。官柳承春意。庭梅當酒籌。衰顔仍白髮。越豔轉含羞。</text>
<title>贈友人</title>,<text>朝來烏鵲喜。未暮報君行。官燭春宵短。淸詩古意長。縱橫談老釋。泛濫及陰陽。卻怕河橋別。還應斷我膓。</text>
<title>贈長步</title>,<text>長步知名士。能詩自石洲。鶴癯聲更遠。松老雪無愁。壯志終難展。孤蹤本不留。何山有閒地。長往可同遊。</text>
<title>謾成</title>,<text>七尺吾身小。流光百歲忙。孰徇無限累。偏役有涯生。白日兼春暖。孤雲去北輕。鳥啼簷影靜。高枕午風淸。</text>
<title>全州萬景臺。次鄭圃隱韻。</title>,<text>臺邊日暮暮雲橫。九日登臨遠客情。鄭相遺詩人上口。完山舊國水圍城。巖前細菊霜初落。座下淸風月欲生。縱酒高歌遊子事。不須惆悵望西京。</text>
<title>石佛</title>,<text>多苦人間世。無憂石佛頑。原頭牢住腳。誰識道途艱。</text>
<title>憶洪汝徵 必瑞 有感</title>,<text>吾友汝徵今則亡。昔年同我入淸凉。翠壁題名猶尙在。自然回首淚盈眶。</text>
<title>憶元子建 二首</title>,<text>老戒爲權首。陳稱退急流。功名都幻夢。身世本浮漚。形役古猶笑。國言今正咻。無因傳此意。卻憶昔同遊。有腳吾何往。無能守此丘。時於黃卷裏。每向古人求。名利多顚躓。林泉誰怨尤。吟成欲持贈。路隔不相謀。</text>
<title>秋日詠懷</title>,<text>歲儉秋猶餒。年衰病益侵。何曾人客至。自是洞門深。夕鳥依簷噪。霜蛩近壁吟。看看寒意逼。衣破欲須針。</text>
<title>有屋</title>,<text>有屋纔容膝。無粮可辦年。條風時裊裊。菊日更娟娟。老眼看書暫。晴囱倚睡專。眞堪供寂寞。何處乞人憐。</text>
<title>小雨</title>,<text>小雨當秋晩。蕭蕭作暮寒。林風吹更止。谷霧細還盤。草屋圖書靜。空庭杞菊殘。兒童爭拾栗。得失異愁歡。</text>
<title>樂貧</title>,<text>天遣本貧賤。飢寒那得辭。盤唯生熟菜。興在短長詩。風月豈無主。林泉終有期。山禽與野鹿。此意爾應知。</text>
<title>遊淸凉山 四首</title>,<text>崎嶇石路細仍敧。馬足凌兢不自持。峽束滄江盤遠勢。山排列峀護淸奇。塵寰已隔丹砂洞。村巷還開白玉池。雲物漸佳心目聳。暮年狂興劇難支。石路無塵踏綠苔。涉溪穿壑訪蓮臺。初憐錦樹重重合。忽見丹崖面面開。玄鳥日斜香霧散。紫鸞風定彩雲廻。何須煉藥事辛苦。已入神仙窟宅來。竆探須陟最高頭。納履還爲老腳愁。鳥道上盤知幾仞。人寰下瞰豁雙眸。山河秋色行將晩。宇宙生涯自覺浮。蓬島此間應不遠。還催鸞鶴使前驅。古 缺 登高從善同。同須向上力加功。攀躋尺寸辛勤極。俯壓山河位望崇。萬里煙霞襟外盪。九天風露袖中濃。塵寰此興誰知者。祇擬蓬壺詑赤松。</text>
<title>雨晴</title>,<text>紅杏枝頭春雨晴。碧桃花下曉暾明。幽人睡覺拓囱坐。簷外一聲山鳥淸。</text>
<title>細雨</title>,<text>雨細看不見。池中纔有跡。游魚自相跳。時上翻荷葉。</text>
<title>題沈德祖屛風六絶</title>,<text>芙蕖子已熟。水落秋塘淺。擧足欲前啄。游鯈時一見。白鷺拳一足。敧崖淸澗湄。誰能驚遠去。使向谷翁池。引領立沙觜。長空萬里心。瀟湘洞庭月。水濶可浮沈。菰蒲爲爾食。苔蘚以爲窠。莫向稻田去。稻田多網羅。枳棘鳳不顧。爾禽宜所安。低身將决起。欲笑大鵬摶。老樹葉盡落。山禽栖一枝。逢人莫驚顧。此老久忘機。</text>
<title>燈下對梅竹盆</title>,<text>竹枝梅蘂兩相宜。對得疎燈影更奇。一室小春天不管。淸香唯有此翁知。</text>
<title>雨中卽事</title>,<text>山雨打池荷。蕭疎暮聲起。孤梧慵夢醒。幽戶淸風至。老去本無求。此間頗有味。鄰僧適然來。相對笑相視。</text>
<title>題悅師詩軸</title>,<text>鶴駕爾之棲。文殊吾所宅。尋竆感意厚。臨軸愧詩拙。白日照梅梢。孤雲向天末。重逢儻可期。潭底批秋月。</text>
<title>挽姜直長 胤祖</title>,<text>欲問秋空迥。題詞怨淚懸。異鄕依長德。親戚失高年。嶺棧盤雲腳。江波鬨石顚。搖搖丹旐去。扶護祝于天。</text>
<title>可歎</title>,<text>吾東禮義本彬彬。化作狂胡馬足塵。今日乞憐猶未得。挽河誰是洗羞人。</text>
<title>題定止亭</title>,<text>處勢旣高暢。而無塵事侵。林巒開老眼。水石洗煩襟。勝地何常遇。吾詩此可吟。吟成還自和。有酒且微斟。</text>
<title>北遊</title>,<text>年逾六十雪盈頭。底事辛勤復北遊。造物本來竆戹我。更敎多口一番咻。</text>
<title>贈趙汝緝 又新</title>,<text>全谷此中僻。竆尋曾未期。慙無斟竹葉。笑有飯松皮。落日山谿險。深林路逕微。柴門相送罷。惆悵夜來思。</text>
<title>題高山縣齋</title>,<text>竹深槐老縣齋幽。秋晩湖山小雨收。鄕夢不宜蟲語亂。一年明月一年愁。</text>
<title>夜雨</title>,<text>夜來山雨沾花柳。朝日初昇天地光。走上原頭拓春望。傍人謂我老且狂。</text>
<title>葛繩</title>,<text>採葛歸來索細繩。屋簷終日坐如僧。傍人莫問將何用。欲上扶桑繫日昇。</text>
<title>偶題</title>,<text>非士非僧自一狂。狂年五十百無當。白頭意氣君休笑。醉裏高歌空外長。</text>
<title>用前韻。贈鞠老十三首。</title>,<text>應爲慇懃誨此狂。實賓推奬豈其當。竹筒來往渾間興。囱外梅梢春日長。雙璧擎來喜欲狂。若論其價萬金當。荒詞瓊唾何須說。不是詩壇較短長。賢者何賢狂自狂。塵街雲壑豈相當。歸去文殊南麓下。幾時薇蕨雨催長。半世棲棲學楚狂。紅塵結束詎相當。屋東太白擎天聳。門外淸川不盡長。人我呼狂應以狂。鼠蟲何適不相當。鑪邊老冶方成毁。小智詹詹各自長。莫將人智笑吾狂。天實生之各有當。肉食眼前憂未歇。芻蕘林下睡方長。前時人或有陽狂。避世埋光勢所當。我則不然貧且賤。毛冠空惹是非長。聖門曾晳亦云狂。是古非今我固當。白髮滿頭天不惜。人間日暮道途長。先聖垂言罔念狂。操存二字做工當。官梅欲發小堂靜。獨誦牀書淸晝長。白頭初悔昔年狂。經緯乾坤自擬當。心折卽今猶有舌。尙論千古不嫌長。鯨鯢方鬬白瀾狂。欲濟孤舟未可當。不若且從沙岸倚。掛帆須待好風長。非關胡騎恣猖狂。我有良謀自可當。德以固民綱紀整。塞雲何用築城長。聽說天王酗酒狂。刑餘周召政權當。腥風一蹴乾坤動。欲洗誰傾河漢長。</text>
<title>又用前韻。贈兪爾城二首。</title>,<text>君取余狂是亦狂。才高無惑命乖當。鵬摶羊角非吾事。擬向三山駐日長。平生阮籍酒中狂。一代風流誰得當。頹臥竹林何所苦。竆途處處哭聲長。</text>
<title>次鞠老韻 八首</title>,<text>一拜經旬朔。山林氣况佳。地深雲入戶。人古木爲鞋。健筆伊誰敵。高風不可階。春來阻奉袂。作惡坐中懷。偶趁韶光暖。來尋水石佳。絶波纔赤腳。登岸命靑鞋。萬竹今無主。荒墟尙有階。如何乘小興。忽忽抱悲懷。瑞雪因風舞。繁花著樹佳。不愁塵上面。那得玉爲鞋。借問吟驢背。何如醉竹階。無人與和曲。有恨獨盈懷。曷不踐前約。今朝天氣佳。何關待馬足。自可理吾鞋。綠酒春生蟻。紅塵禍作階。須將一日樂。庶豁百年懷。老去百無用。句成時有佳。人驚謂片玉。我視若空鞋。此豈丈夫事。徒爲虛譽階。燈前淸夜永。排悶強書懷。結屋文殊麓。溪山第一佳。人皆耕有地。我獨出無鞋。每讀還丹訣。時眠種藥階。歸寧隔千里。夜夜入吾懷。爲問西鄰叟。罇中酒幾佳。開囱風捽竹。欲去雪埋鞋。客靜書當案。人閒鳥下階。沈吟章日就。題寫是春懷。胡騎風無敵。燕京氣失佳。詩書鋪踐櫪。冠冕入苴鞋。不見箠笞背。空思劒舞階。洪光新聖祝。疑信病中懷。</text>
<title>獨坐</title>,<text>風生日暮竹林喧。小閣無人獨掩門。明月有期應夜至。此中誰送酒盈罇。</text>
<title>又次前韻。答具器之。致用。</title>,<text>昨向比鄰去。仍憐春酒佳。歸聞具老𥳑。來逐兪君鞋。白璧置烏几。琪花明玉階。精光照一室。永夜挹之懷。</text>
<title>又次前韻。贈兪進士三首。</title>,<text>莫以碧雲比。吾詩非盡佳。脩蛟倚短蚓。珠履間靑鞋。未入詞人室。纔升作者階。重言稱道泰。踧踖愧于懷。欲覓好詩句。須當思致佳。唯聞瓊作佩。未見鐵爲鞋。行遠必從邇。升高應自階。勤斯眞積久。神怪入君懷。酬唱至於此。意竆詞不佳。全篇或易做。押韻最難鞋。凡爾余幾首。如賓主兩階。慵眠且閣筆。息此閒中懷。</text>
<title>詠懷</title>,<text>目昏耳重雪盈頭。五十光陰此夜愁。堪笑暮年心尙在。欲抽腰劒倚高樓。</text>
<title>挽金景淸 灠</title>,<text>太白山中舊主人。開軒解榻喜留賓。交遊有素情仍厚。悃愊無華性任眞。罇斝幾多拚勝會。漁樵將擬接芳鄰。卽今萬事渾如夢。霜月寒宵倍傷神。</text>
<title>挽趙汝緝</title>,<text>七十旣稀古。痛傷非爲亡。辛勤纔有得。骯髒竟何成。忽忽悲歡促。冥冥禍福忙。天乎那不怨。無的寫丹旌。</text>
<title>逆旅夜吟</title>,<text>愁如風 缺 心如水。風起水翻難自持。寒夜悠悠愁不著。孟嘗無客出關遲。</text>
<title>贈別沈德祖西遊 三首○易簀前日</title>,<text>我去君相送。君行我自悲。如何洛陽別。連歲仲秋時。朢月誰同賞。重陽儻及期。殘年須強食。長路損人肌。秋風起天末。蕭瑟長年悲。去故旣多感。送歸當此時。淫霖近初霽。前路難如期。殘力愼晨夕。居者愁消肌。白露已零草。草根蟲語悲。不堪愁寂日。重以別離時。霖雨病桑戶。賞音唯子期。歸來須未晩。款款更磨肌。</text>
<title>又</title>,<text>已識山河路阻脩。不堪離思更逢秋。年光荏䒣頭俱白。小少交歡一夢悠。</text>
<title>臨終口號訣諸友</title>,<text>氣聚爲生散則歸。歸何長短盡同歸。先生疾旣革。引問病諸友。以詩與訣曰。諸君可續和。翼曉卽世。</text>
<title>詠懷十韻</title>,<text>此迹宜林下。斯心自弱齡。性愚昧菽粟。衣白厭朱靑。事業今難古。玄機影問形。吟詩雖愛杜。學禮愧趨庭。植竹元耽節。滋蘭只爲馨。虛齋心不寐。面壁喚誰惺。素月當疎箔。淸風入弊欞。短簷歸宿鳥。止水靜浮萍。聖德民皆腹。休祥豈待蓂。長鑱白木柄。託爾採松苓。</text>
<title>挽權遠遊</title>,<text>花落不再枝。水流歸大壑。吾友已冥漠。音容何處覓。靈車旣告辦。䪥露催曉發。風霜正搖落。沈痛中膓結。念子服佩多。吾將一二說。文章旣高古。襟抱亦磊落。正言不苟合。放浪無撿束。公卿有揖客。鄕里多側目。於于自淸狂。生理太蕭瑟。關西白衣行。名譽耀京國。問字客常滿。柴門還不寂。與我晩相得。歡甚投水石。東西十里間。屨杖未曾隔。相對卽解頤。披襟以永夕。談論若風幡。今古滿其腹。但爲知者道。雙手揮俗物。洋洋尙在耳。轉頭成陳迹。昨夜夢見君。依俙似平昔。欣然道情素。不盡而去忽。豈將歸窀穸。就我明告別。覺來若在傍。臥淚沾枕席。嗚呼九泉底。誰識埋寒玉。吾悲汝不知。吾問汝不答。平生滿罇酒。飮如鯨海吸。吾常戒伐性。爲君每細酌。何意有今日。欲勸不可得。</text>
<title>贈正上人</title>,<text>皎皎白雲衲。翩翩孤鶴容。斜陽滿壑雪。飛錫度松風。訪我文殊寺。對我披其中。示我袖中詩。便便五言工。懸燈夜寂寂。瓊屑談空空。一見心已契。何論道不同。林泉我踪迹。素志自兒童。世路太多歧。哭此阮籍竆。嗚呼誰肯顧。不可望於聾。魑魅六年禦。斗屋荊棘叢。柴關網雀羅。蔬逕被藜茙。塊然獨處廓。散愁何忡忡。奮飛腋未羽。難以訴蒼穹。每聞金剛勝。乃在滄海東。時時夢裏往。冥杳追仙翁。上人新東來。歷歷道始終。因聞所不聞。曠然發我蒙。雖有萬里心。柰此幽樊籠。益歎人世隘。未能容一躳。唯爾任自如。南北如飛蓬。到處卽雲林。粮食啖靑松。外膠旣自絶。內妙亦已通。誰能仰矰弋。杳杳雲中鴻。今宵幸此會。怳若開瞽矇。憐我儻不棄。自此長相從。</text>
<title>犬</title>,<text>余畜四大犬。乃知犬爲情。常時若與善。見食必鬬爭。余故以爲戒。不敢投以骨。願犬莫相害。夜吠防盜賊。</text>
<title>次金齊休 周 韻</title>,<text>大塊吹萬隙照塵。達人因非亦因是。紛紛堅白一曲輩。多少僧囱蜂鑽紙。唐城後人身八尺。自許無雙之國士。頭有高冠足有履。體衣腰帶持其己。林丘長靜斗屋寬。不肯走向風塵裏。盤蔬朝夕粥一盂。抱膝高吟殊未已。狂愚貧賤我爲我。袒裼裸裎爾爲爾。乾坤寥廓日月忙。四十年光弓送矢。雖云困竆熟人仁。病老摧頹衆所易。猿狙招籍便作階。虎豹來獵文爲祟。以此由來悟生理。軒冕浮雲豈有意。地僻柴門迥不開。載酒何人問奇字。翩翩一紙落案頭。健筆雄辭遠相棄。秦王殿上立相如。趙勝囊中出毛遂。一遍看來百疾愈。全勝黃金以贈寄。諧笑披襟儻有興。合簪何必期山寺。我有斗酒待君至。待君至同君醉。</text>
<title>疊五律韻。博爲七言古詩。</title>,<text>吾聞神龜縮頭藏巨壑。緣督吐納延脩齡。又聞飮海啄苔丹田鶴。千年變白千年靑。天生彼物豈獨靈。人自以欲戕其形。已矣高門不可走。虛室淨几開黃庭。神玄心寂七寶歸。天花白日播芳馨。竹受淸風潭受月。本來不醉那得醒。隨人開闔自囱扇。樞環不動元房欞。丈夫事業至此了。浮名於我水於萍。四時成功遞相代。旬朔不必看于蓂。巖可以棲渴有泉。草可以衣餌有苓。</text>
<title>苦雨</title>,<text>苦雨半月久愈甚。誰人不言此雨苦。玉麻銀竹亂傾覆。咫尺茫昧不可睹。厥初皇天一生水。金火木土參行五。澤及萬物咸仰生。淫溢之德或今古。以堯大聖尙罹菑。况此叔世復何怙。愚民不識天可畏。仰天詬天天益怒。潢潦洶湧山爲動。嘉穀盡沒爲沙土。䨓聲轟聒黑雲集。大電熌爍時時吐。風囱無紙屋壁震。衆雛驚睢一隅聚。心神拘瞀不自放。抱膝低頭如戴釜。蒼蠅滿面蚤蝨毒。此類乘時不一數。炊煙沈沈揚不散。濕熱攻身汗如注。處家之苦旣如是。田野之憂何暇顧。廟堂那識此間事。我欲向闕一一籲。又六月之熱人所苦。六月之霖尤可苦。十日十夜不少歇。天有日月何時睹。下田不言高爲川。壃疇削去十無五。菽粟爛死稻如葅。老人相言亦稀古。去月久𣌑今又淫。天心變化終難怙。天心至仁此豈欲。得非人謀觸天怒。垣頹籬仆屋摧桷。四壁室中無乾土。衣裳濕盡腰疾作。惡氣逆鼻仍嘔吐。蒼蠅薨薨苦乘人。逐之不去還相聚。沈竈灰濕火不擧。蝌蚪入盆苔生釜。靑蛙亂跳自得意。蚯蚓滿地誰能數。南風泠泠雲漠漠。雨腳森森如下注。天乎天乎此雨苦。民則可憐天不顧。天乎天乎豈敢望。民實可憐聊仰籲。</text>
<title>山水圖</title>,<text>虎頭筆精妙入神。自非具眼不可曉。山靑水綠沙岸濶。中有翻翻雙白鳥。細雨芳草夕煙深。雌牛顧雛行政遲。壁上寸紙如許大。始信壺中之說非妄爲。</text>
<title>稽古堂賦</title>,<text>悶余生之苦晩兮。遭此世之嶮巇。美余容而焉售。姱余行其誰知。固枘鑿齟齬而難入兮。將命駕而何之。幸此堂之新成兮。得我所而棲遲。依林麓而幽寂兮。面郊野之虛明。春囪靜而晝永兮。庭草交而羅生。兀潛處而對案兮。仰玄訓於經籍。竆朝暮或不怠兮。求吾心所大欲。唐虞忽焉沒兮。治煕皥之不復。聖筆絶於獲麟兮。灋空垂夫千古。作孟氏於三遷兮。歎空言之無補。慘焚坑於呂政兮。何長夜之漫漫。紛楊墨歧路之不一兮。雜黃老佛氏之多端。縱有彼之善此兮。烏可效而可師。煒五星之聚奎兮。文敎蔚其張弛。懿聖賢之輩出兮。接不傳乎遺經。微辭奧旨莫不闡揚兮。下學上達歷階升堂。勤敎誨之諄諄兮。切提耳而面命。齊天地而旣大兮。明日月與炳炳。余舍是而何取兮。取乎彼而此省。周公豈欺余兮。性不間於賢愚。盍孶孶而爲義兮。願與舜而爲徒。雖不周於今之人。亦何傷於獨樂。旣余宅之居安兮。高數仞非此心所羨。蘭爲帷而蕙爲帳兮。條風𥂖而舒卷。松爲欞而竹爲簾兮。玲瓏林月之淸光。冠余冠而服吾服兮。長余佩之琳琅。罏煙炷而細細兮。榧几淨其娟娟。密內收而整頓兮。害馬去而天全。澹一氣之孔神兮。虛以待之不先。是吉祥之至止兮。昭萬理而來呈。辦義利於毫釐兮。識吉凶於未形。終吾生之徜徉兮。唯此堂之誰爭。道出天而不變兮。何古今之異程。學在人之如何兮。生豈恨夫晩暮。儻勉行而尋稽兮。庶自今而作古。</text>
<title>登古城賦 城在天安縣</title>,<text>古城乎不知何代所築。古城乎莽蒼饒荊棘。余攜兮余杖。步從容兮聊暇日。按所處而四顧。實形勝之壃域。壓巨野之如掌。右通左達。枕大道之如髮。南馳北走。羣山簇而後擁。一川漾而前剖。美哉地理之處。誠是用武之所。余不識築斯城之何人。與何人而相距。又不識當時之兵。義與貪之其名。至于今唯見白骨纏菟葵而荒凉。雉堞平兮丘壠殘。井榦滅兮崩榛鬱。鼷鼠據深穴而亂拱。蛇蝎礪毒齒而羅列。䲭梟兮夜鳴。猛虎兮晝伏。嗟來余生遭世之屯。去鄕離家而遠遷逐兮。又與此物爲鄰。雖登臨而自慰兮。非余心之所欲。昔賈生之長沙。猶是太傅之職。韓愈之潮州。腰斗印之刺史。彼皆旣出身而事主。其謫也亦授之以任事。然且自恨其坎壈。人亦爲之嘻嚱。况余一介疎庸。顧何累於塵埃裏。涉千里而流飄。塊獨存於此地。私惆悵而自憐。撫余心兮何能已。西眷鄕關。怨川路之擁隔。北望帝邑。愁亂山之千疊。日欲落兮晻晻。雲浮浮而四合。風飄飄兮吹散髮。增余懷之悽惻。亂曰。已矣哉命也夫。天之戹我。又何傷悲。古城乎聊託契而棲遲。</text>
<title>贈詩[蔡得沂]</title>,<text>我本嶠南士。嘗居漢水濱。文章少黼黻。才德乏經綸。自愧井中蛙。誰云席上珍。幸逢堯舜主。願作羲皇民。不意太平世。怱驚邊塞塵。虜兵爭射日。凶甲亂翻銀。相府渾忘國。將軍但愛身。鵷行各四散。鳳輦竟南廵。顚倒類奔蜀。蒼黃慘去豳。三京陷賊藪。八路沈城闉。廟筭分和戰。廷僚混玉珉。今朝降胡妾。昔日觀周賓。已失君臣義。誰知父子親。堯天久閉塞。宋日長沈淪。鶴怨靑灣夜。龍愁紫禁晨。稽山辱轉深。旄葛歲幾新。切齒章臺月。腐心五國春。倒懸旣至此。屈膝將何伸。文物歸氊幕。朝廷乏縉紳。可憐禮義國。甘作犬羊鄰。主辱臣當死。世危生不辰。戴天無面目。何地著冠巾。戀主心長苦。憂時眉自顰。空橫滿眼淚。每被傍人嗔。祭臘難忘漢。蹈東憤帝秦。雖慚古節士。豈願小朝臣。寧欲棲巖穴。庶幾絶世因。移家鳥嶺外。架屋洛江垠。遯跡追弘景。藏名慕子眞。背山山崒崒。臨水水潾潾。荷耟耕春雨。投竿膾細鱗。隴頭黃犢眠。沙渚白鷗馴。富貴人休羨。生涯我不貧。淸風動葦荻。明月掛松筠。石上調鳴瑟。溪邊詠采蘋。自傾元亮觶。時將季鷹蓴。世事嗟無望。此意誰與陳。故人非俗類。高義異凡倫。忠信動蠻貊。誠心質鬼神。大明天下士。太白山中人。論契情彌切。忘形意益恂。裁詩唱和久。躡屩去來頻。憂國子何異。痛時我亦均。家嘗食晉祿。志豈忘吳薪。耿耿抱丹悃。昭昭拱紫宸。恨無奮旅靡。誰效哭庭申。攜手旣同好。有思宜共詢。語長難掉舌。氣短卻焦唇。醉後略言志。看來應不嚬。擡頭望北闕。雲霧橫蒼旻。</text>
<title>贈詩</title>,<text>虜騎橫遼海。凶鋒入漢江。誰爲鴈塞牧。皆作馬陵龎。去闕龍行窘。環城獸語哤。悲風捶帳殿。愁日薄旗杠。晉國皆嬰手。宋人竟主降。交盟豈有益。夷虜本無悾。鶴苦燕山雪。鳳愁鴨水瀧。馬頭恨未角。鰲背歎無矼。聖上雖嘗膽。廷臣柰似狵。倫頭尙未斬。岳鼓久難摐。已染腥塵域。誰稱禮義邦。不才庸瑣瑣。有淚落雙雙。追憶拜鵑杜。卻慚浮海逢。計愚河欲障。才乏鼎難扛。無地擧顔面。何時奮義幢。儒冠拜犬豕。魚目笑瑜玒。不見李刀贈。空歎范玉撞。心魂久散落。形貌頓胮肛。旣未拯時溺。何由致世厖。莫如棲巷谷。庶自扈蘺茳。剔岸開新址。架巖倚短樁。採山山矗矗。釣水水淙淙。玉灘三更月。竹庵半壁釭。每臨千仞削。自切一心𢥠。地僻嗟無友。逢君喜有跫。論懷同灑淚。把酒共傾缸。責善孰如敬。收心要在腔。靜中何所事。麟史對明囱。</text>
<title>次韻</title>,<text>我生初年計謾愚。奔走東華十載餘。萬事一夕奄忽非。日暮何處是晉墟。聞道翔鳳別有天。挈家秋風其下去。佳山好水晩計存。半生竆愁眉暫叙。百念皆從這裏灰。浮世功名知何如。丹崖翠壁畫圖中。最愛高臺撐碧虛。雪裏孤松晩節寒。霜後短竹淸影疎。三旬九食豈敢傷。十里防風惟一裾。有時漁樵出門去。穿林細路通前除。人間曆日是何年。山中但記移來初。君我俱是大明人。同志亦宜同門閭。今華莫問屋有無。處處丘園皆可廬。多病年來甘自蟄。愧殺君言太過譽。山薇野蔬美可茹。樂飢何必河之魚。積雪滿庭人不到。階前鳥跡久成書。今日幸得惠好訪。月下好對淸風徐。君看山頭數畞田。種藥春來當耦鋤。</text>
<title>題玉溜庵[元斗杓]</title>,<text>玉溜泉邊處士庵。淸幽獨擅嶺之南。種蓮杞菊松梅竹。全勝淵明逕有三。</text>
<title>志感 辛酉九峯毁撤時。有遺墟立碑之議。 [權萬]</title>,<text>先生天地本無家。成毁悠悠豈損加。玉溜庵前棲息地。碑成他日祭黃花。</text>
<title>焚黃日感吟</title>,<text>杜谷先生天下士。天官華秩荷隆褒。山中祭罷一惆悵。太白本高今更高。</text>
<title>起感[丁範祖]</title>,<text>洞天風珮響泠泠。玉溜庵深一士停。無復人尊大明國。可能身處小朝廷。幽期白嶽詩篇在。晩節桐溪感慨幷。父老休悲祠屋廢。少微星宿是精靈。</text>
