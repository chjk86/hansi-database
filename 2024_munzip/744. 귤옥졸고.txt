<title>乙巳冬。余以禮部郞。承差致祭于湖西南。過稷山縣有作。</title>,<text>路入慰禮縣。田際多古墳。野渡分山勢。人家枕水根。</text>
<title>江村訪友人 松湖時寓藍川別墅</title>,<text>水稻仍靑葉。江荑已白花。斜陽聞犬吠。門掩兩三家。</text>
<title>山寺待人</title>,<text>林外斜陽盡。西臺暮磬殘。僧家無吠犬。時自上樓看。</text>
<title>憶故園</title>,<text>茅屋數株梅。寒花近砌栽。遙知南土暖。先向臘前開。</text>
<title>早行</title>,<text>瘦馬驅淸曉。空城早市腥。前宵江雨歇。風氣酒微醒。</text>
<title>山寺別友人</title>,<text>日暮山村雨。烟深細路疑。不須容易別。天意故敎遅。</text>
<title>亂後寒食</title>,<text>花發平沙岸。烏飛白骨叢。年年人事變。時物自春風。</text>
<title>種苽</title>,<text>小雨霑新圃。呼童促種苽。未須先碧實。姑欲看黃花。</text>
<title>訪人家</title>,<text>日暮城南路。微風燕子斜。柴扉開不整。何處是君家。</text>
<title>題江石</title>,<text>歇馬古津渡。柴扉三兩家。依沙仍小睡。蕎麥一秋花。</text>
<title>溪上訪人家</title>,<text>白石淸溪路。幽花密竹村。騎驢人叩戶。浮蟻酒盈樽。</text>
<title>拾樵</title>,<text>茶烟前夜歇。園雪冷蕭蕭。童子出門去。飢烏啄下樵。</text>
<title>草堂</title>,<text>嶽雪連微雨。溪風妬小梅。起來呵凍手。還把草堂盃。</text>
<title>端午道中</title>,<text>麥熟山城路。薰風五月天。端陽今日是。兒女滿鞦韆。滿一作競。</text>
<title>送春</title>,<text>花月難兼有。今春偶與同。詩翁忍多事。愁雨復愁風。春睡惱人多。春窓日已午。舞輕紫燕風。翅濕黃蜂雨。倒揷法。此日風兼雨。春歸奈若何。細飄遊騎濕。狂妬落花多。</text>
<title>酒旗</title>,<text>一夜淸明雨。杏花三兩枝。溪橋人不見。風颭酒家旗。</text>
<title>松湖。訪白善鳴 振南。</title>,<text>江上麥搖黃。一村松路長。遙看陰翠合。幾處有垂楊。麴蘖三生病。乾坤一老翁。今晨來酩酊。落日卧松風。稻畦碧泉亂。白鷺立田畔。馬上睡熹微。君家何處岸。</text>
<title>善鳴夜宿草堂</title>,<text>睡起矇矓曉。窓餘瀲灧樽。多情一夜話。歸袂不須分。</text>
<title>松湖訪善鳴</title>,<text>日暮沙頭市。霜寒橘外洲。鴉飢仍啄壠。耕罷不驚牛。有客滄江上。天寒繫釣舟。秪因無事飮。那免醉中愁。野雨連空細。溪雲入海斜。三盃那易醉。歸路不愁賖。露洗秋容淡。嵐輕夜氣寒。一雙何處鷺。飛起度前灘。主人醉正眠。客子悄無寐。淸夜轉寥寥。窓間月獨在。</text>
<title>謝善鳴惠魚</title>,<text>魚蝦終歲味。蔬筍十年營。羡子滄江上。慚吾大隱名。余居在城市。故云。</text>
<title>曉磬</title>,<text>林外殘燈照。淸音幾夜聞。山僧齋罷後。應掃石壇雲。應一作凈。</text>
<title>送尙古歸山中 鄭韸</title>,<text>隱寂山中寺。天寒白雪飛。吾衰不能去。落日送君歸。</text>
<title>過露梁渡</title>,<text>客從靑草路。來渡白蘋洲。落日一聲笛。烟波無限愁。孤舟何處去。天際斜陽明。白鳥臨江沒。黃牛隔水鳴。</text>
<title>謝人送酒</title>,<text>玉府流霞醞。誰傳海上村。塵緣終未盡。一醉暫醺醺。</text>
<title>梅花</title>,<text>簷畔新梅好。開花雪滿枝。寒香來不歇。明月又添奇。</text>
<title>山齋</title>,<text>歲月侵雙鬂。山齋臘已闌。和枝梅雪凍。啼鳥不禁寒。</text>
<title>次士恭金丈 堯立</title>,<text>故國三千里。歸魂水石邊。西隣只咫尺。何事重悽然。贈以黃菊枝。寄以長相思。願言如此花。歲寒心不移。</text>
<title>一珠詩卷次韻 秋月山名</title>,<text>何處生涯好。前峯秋月多。一龕元曉寺。觀盡鏡中花。悄悄山齋裏。依依春睡成。一聲驚剝啄。僧到叩雲扃。</text>
<title>山居</title>,<text>畏虎朝看迹。驅猪夜宿田。山居逢此苦。何日卧江邊。</text>
<title>江上。別李秀才 竱竘。</title>,<text>一壺江上酒。千里故山秋。立馬空回首。斜陽水自流。</text>
<title>四十</title>,<text>歲雪霏霏凍。簷梅已早香。吾年已四十。猶作舊時狂。</text>
<title>寓意</title>,<text>採採芳園後。和蜂拆小枝。天寒日又暮。幽意有誰知。</text>
<title>寄松湖 時有連墻之約</title>,<text>世友皆憑口。惟君獨許心。靑松一畒宅。容我半間陰。</text>
<title>績弟大祥日有贈</title>,<text>閔子援琴日。猶深切切哀。先王曾有制。三歲免於懷。</text>
<title>挽野人</title>,<text>風塵蔽宇宙。性命俱一絲。但見在野骨。不聞歸地屍。</text>
<title>車前子</title>,<text>昔人羞牛後。今爾爲車前。區區備藥草。終老虛落邊。</text>
<title>贈安草溪 忠立</title>,<text>與君一宵話。盡傾千日壺。後人必謂曰。城南有酒徒。</text>
<title>途中有作 六言</title>,<text>瘦馬行穿水北。亂鴉飛起城西。落日靑山遠近。孤村綠樹高低。古渡斜陽鳥度。空山綠草人行。鄕關渺渺何處。怊悵離魂欲驚。</text>
<title>江村春夜</title>,<text>臺上烟花三月時。淸江一面雨如絲。遙聞櫓響何船過。流入前汀夜不知。</text>
<title>秋夜口號</title>,<text>數村微雨釣燈明。沙渚烟寒獨鴈鳴。何處有船人夜語。月高秋水早潮生。</text>
<title>過古宅</title>,<text>當時歌舞醉華筵。屈指如今已十年。存歿不堪人事改。石臺斜日鎖寒烟。</text>
<title>寒食途中</title>,<text>朝來驅馬小溪湄。花柳都非昔日姿。不是春光從此變。可憐人事異前時。</text>
<title>九日書懷</title>,<text>年來貧病十分加。苔滿空庭葉滿家。今日却辭彭澤令。免敎元亮負黃花。時以興德宰不赴。故云。</text>
<title>寒食憶舍弟</title>,<text>金華歸路太怱怱。消息人間夢已空。多病一年春又過。楚鄕寒食思無窮。</text>
<title>絶句</title>,<text>溪上梅花白雪枝。溪頭楊柳黃金絲。年華不逐東流去。政是孤村二月時。</text>
<title>離別</title>,<text>芳草經年㤪別離。小橋西面柳枝垂。相思日夜臨溪水。溪水何曾有歇時。</text>
<title>訪善鳴</title>,<text>浦口斜陽三兩家。小梅新柳水南涯。橋頭撥剌聞魚躍。潮退淸江起浪花。</text>
<title>寄草溪</title>,<text>江上飛鴉啼復啼。山頭落日已西低。一樽前夕漁村酒。咫尺城南路易迷。</text>
<title>絶句</title>,<text>小梅先發水南涯。消息兒童報得知。強把一盃容易醉。晩筇溪上步遅遅。</text>
<title>贈曺養吾別 浩</title>,<text>離合人間無定期。休云此別是天涯。若將夢裏爲平日。相見應多未見時。相別相逢十載間。一罇千里舊容顔。靑山不隔尋君夢。會逐西風去又還。</text>
<title>過完山。憶金長史冠玉 瑬。</title>,<text>日昨尋君不見君。秪今猶記夜叩門。誰知此去完山路。却望完山再斷魂。征馬遅遅細雨村。林鴉啼散已黃昏。仍知今夜尋君夢。不得隨風到故園。</text>
<title>送朴說之年兄赴任黃州 東說</title>,<text>鶴氅披時卧竹樓。風流誰似舊黃州。君歸更値淸秋節。添箇蘇仙一葉舟。</text>
<title>觀獵</title>,<text>日暖風輕二月天。澗邊初起有朝烟。獵鷹飛下平蕪凈。手採新芽煑石泉。</text>
<title>寄汝安 朴䡥</title>,<text>晩風踈雨入簷斜。春睡微茫兩眼花。不道淸貧無酒債。呼兒將付愛蓮家。</text>
<title>善源爲佳兒求詩 沈發</title>,<text>金罇綠酒漾微波。纖手調絃一曲歌。無限春愁兼別恨。滿城風雨落花多。暫將羅袖掩啼痕。南浦悲歌酒一樽。惆悵不堪離思苦。滿庭花落易黃昏。離情此日轉依依。何事啼鵑又勸歸。自恨不如江上燕。一雙征路逐君飛。</text>
<title>挽人妾</title>,<text>錦筵紅燭夢依然。舞罷霓裳問幾年。應恨九原歸不早。秪今纔討舊因緣。雨打庭梧葉葉秋。空閨十載伴燈愁。繁華本是東流水。落日悽凉燕子樓。</text>
<title>次韻</title>,<text>門巷蕭條一逕麻。竹林時聽鵲槎槎。淸宵奏罷峨洋曲。世上何人識伯牙。</text>
<title>春日偶題示友人</title>,<text>去年花月不相兼。花發還愁月欲纖。何幸有花因有月。與君今夜醉厭厭。</text>
<title>次韻</title>,<text>一簷濃睡眼添花。風裊茶烟竹外多。微雨昨宵春意動。滿林幽鳥向人歌。</text>
<title>海棠花</title>,<text>紅暈生肌酒半醺。一簷新霽晩風薰。無香任是人情惱。若更多香惱幾分。</text>
<title>芍藥</title>,<text>獨殿羣芳小院頭。洛陽紅白儘風流。牧丹若是眞天子。封爾何慚作列侯。</text>
<title>訪人</title>,<text>短簷風日護寒梅。瘦竹行尋一逕斜。俗客不來門久掩。小童忙報主人開。</text>
<title>村興</title>,<text>種樹已知治世術。移花仍奪化工權。閑翁此外無餘事。時有罇前一醉眠。</text>
<title>上從祖海濱上舍</title>,<text>白髮韶顔勝昔年。手中惟把蘂珠篇。歸時倘賜黃金藥。未必桃源是訪仙。</text>
<title>次善源韻</title>,<text>日暮東風雨意斜。海城花柳客愁多。南橋自是傷心地。有酒如今不飮何。</text>
<title>長春洞。次朴提督韻。而章○兼效其體</title>,<text>頭輪之下長春洞。赤松來會鍾雲房。仙鷄叫處瓊林碧。天馬嘶時瑤草香。僧言山有神鷄仙馬。往往見之云。</text>
<title>典祀孝陵。歸路口占。</title>,<text>肅雝終古駿奔同。遺思千年自不窮。今日小臣來典祀。滿山松栢五雲中。</text>
<title>送子敏赴任端川 李安訥</title>,<text>寥落明時一病身。白頭方覺世情新。誰言傾盖相逢晩。却勝從前識面人。此別朝來始得聞。自憐衰病久離羣。求詩不敢題詩贈。才子如今孰勝君。</text>
<title>稷山道中。見赴北征人。</title>,<text>一別家山六十日。旅情離思倍霑巾。臨風不用魂頻斷。全勝楡關遠戍人。</text>
<title>客舍秋燕</title>,<text>旅思偏驚燕子飛。秋風忙別主人扉。終宵倍作還家夢。爲向今朝羡爾歸。</text>
<title>南歸</title>,<text>千載猶稱賢大夫。問君何得比於吾。都門車馬今寥落。行色無人入畫圖。洪學士瑞鳳輝世。以二䟽比吾行色。故戱及之。</text>
<title>訪友人家</title>,<text>村巷寥寥日已斜。竹輿來到故人家。相逢飮盡一壺酒。翡翠交飛冬栢花。</text>
<title>寓居城外。聞城內管絃聲。</title>,<text>旅思離愁夜不眠。月明花柳管絃邊。東風自是無情物。纔出城門已索然。</text>
<title>寄太尙道人</title>,<text>琪樹玲瓏一洞春。夕陽芳草小溪濱。不辭他日尋眞去。却恐山靈厭俗人。</text>
<title>芚寺。別尙道人。</title>,<text>一溪寒雨細霏微。紅峽靑崖葉亂飛。落日橋頭倍惆悵。夢魂從此政依依。</text>
<title>寄法璘上人</title>,<text>幾年長誦妙蓮文。庭院寥寥鹿下聞。淸曉月明敲罷磬。一燈時禮白毫尊。</text>
<title>贈僧</title>,<text>夕陽孤寺亂峯圍。烟樹遙連白竹扉。此日山僧來報語。早芽先發臘前肥。</text>
<title>偶遊隱寂庵</title>,<text>荷衣居士石川翁。千古詩名滿海東。往事秪今無問處。夕陽禽語水聲中。菴石川舊遊處。</text>
<title>贈尙古</title>,<text>吾兒元是異凡兒。天上麒麟下幾時。他日寄君身後事。莫憑無魂負心知。兒名再遇。</text>
<title>夢亡兒堅堅</title>,<text>曾是吾家一歲兒。夜來眉目更堪疑。莊周蝴蝶皆爲夢。爲夢爲人定孰知。</text>
<title>村夏</title>,<text>閭巷深深午睡遅。不堪霖雨已多時。起來欲候風南北。看遍庭前綠樹枝。</text>
<title>無簑</title>,<text>靑泥隨日汚朝衣。况値新秋冷雨飛。不及故園江上雪。一肩披處釣魚歸。</text>
<title>荷花半落。分韻得中字。</title>,<text>鏡裏愁容細雨中。紅衣零落半池風。似看驛路烟塵日。妃子繁華一夢空。</text>
<title>牧丹次韻</title>,<text>翠盖欹來帶雨飜。濃粧綽約倚瓊軒。女中富貴眞南面。萬紫千紅合駿奔。</text>
<title>戱贈鄕友赴擧</title>,<text>白頭無賴壯心違。微雨山城掩竹扉。塲屋十年成往事。一盃今日送君歸。</text>
<title>題梁鳴玉扇 禮容</title>,<text>小橋西面水南村。靑眼今朝酒一罇。君去松湖如有問。爲言衰病掩柴扉。</text>
<title>冬至日有感</title>,<text>歸卧江湖已十年。玉京回首轉茫然。內庭此日初頒曆。曾向春宮侍講筵。</text>
<title>私門春帖字</title>,<text>晴時有味是閑翁。世事如今夢已空。俗客不來春日永。一階花影鳥聲中。庭畔香梅半坼葩。一村風景屬吾家。老翁更辦新生計。種得紅蓮白藕花。松盖前簷護夕陽。老梅新柳小池塘。使君爲我曾相道。棠岳從今屬正郞。張祐詩。孟簡雖持節。襄陽屬浩然。趙城主靖謂余曰。棠岳屬正郞云。戱及之。</text>
<title>贈人思鄕</title>,<text>一溪芳草短筇閑。林外斜陽忽暎山。庭院地偏人寂寂。不堪歸思水雲間。</text>
<title>有寄</title>,<text>山外流鸎盡日啼。一橋芳草雨凄凄。思君不見獨惆悵。垂柳成陰溪路低。</text>
<title>贈友</title>,<text>窓外秋風碧樹枝。明河半落曉光遅。一聲殘角南樓上。政是愁人不寐時。</text>
<title>山中呼韻</title>,<text>蕭寺蟬聲亂樹中。夕陽陰壑度溪風。平臺俯瞰三千里。直到南溟眼界窮。</text>
<title>次盆梅四詠韻</title>,<text>物外高標似爾稀。開花多在野人扉。夜深雪屋寒無睡。時有淸香入草衣。雪屋暗香。世間孤㓗孰爲雙。吟罷還慚語帶哤。今日乍憐芳意盡。一詩忘却寫雲窓。雲窓墜英。老樹庭中卧壑蛟。移盆刊落瘦枝梢。紫皇不有慇勤意。槎上朝暉是孰敎。暎槎朝日。風動寒英透弊帷。曉來淸思十分奇。盆香亦是天翁物。月影那分大小枝。籠梢曉月。</text>
<title>玲瓏軒四詠</title>,<text>碧葉瑤枝短短甍。一窓淸露滴丁丁。看書不覺前村曉。挑盡寒燈漏小明。橘屋夜燈。老翁生計學東陵。秋實曾從遠寺僧。微雨一鋤看漸過。乍憐新蔓引花增。苽圃雨鋤。黃昏人去卧茅簷。眠罷輕風自拂簾。強把一盃邀月影。斷峯烟外露微尖。金剛待月。瘦屐遅遅小逕苔。岸花溪柳故徘徊。從今休愛山陰棹。留與閑人一笑迴。隱寂尋僧。</text>
<title>又八詠</title>,<text>瑤樹玲瓏落日時。滿枝新葉碧參差。高風得似商顔老。彈罷林園一局棊。橘園對棊。窓外新開一逕斜。滿園長種邵平苽。老翁自是無機事。抱瓮年年着得花。苽圃抱瓮。紅蓮花間白蓮鮮。連竹爲筒引遠泉。葉底試看魚聚戱。鷺鷥飛下小池邊。蓮池玩鯈。水風吹着一窓梅。飄送淸香冉冉來。啼鳥亦憐芳意盡。數聲時向樹間催。梅牖聞禽。年年長占水村春。嫰葉柔枝綠始匀。爲有輕風初解凍。謾將新興付新人。風拂柳垣。搔短淸宵白雪頭。寒蛩鳴處已知秋。無端一夜空階雨。滴盡梧桐葉葉愁。雨滴梧劭。嗚咽門前小水灘。一窓幽夢五更寒。聲聲不解將愁洗。時抱鳴琴試自彈。亂峯簷外接脩甍。殘雪斜陽霽景明。迤邐自憐圍四面。却敎飛影浸寒觥。簷外亂峯</text>
<title>月夜與趙僚長伯益 希輔。步至玉次斗峯李學士養吾 志完 韻。</title>,<text>海山叢石儘奇觀。聞到三更語未闌。衰懶秪今無去計。擬將圖畫靜中看。世間今日是良宵。晴月分明照石橋。談罷獨歸更漏盡。滿空嵐氣襲人飄。</text>
<title>直夜有懷</title>,<text>家在江南地盡頭。生涯詩酒外無求。依俙憶得前宵夢。明月蘆花繫釣舟。</text>
<title>入直春坊。呈僚長汝直 正立。</title>,<text>悽凉金闕滿階霜。鐘鼓遅遲夜漏長。剛被月華欺曙色。不堪顚倒着衣裳。</text>
<title>寄說之</title>,<text>占得幽居三四間。小橋殘雪水南山。多情最有相思夢。每到鍾聲去又還。羞殺東華千尺塵。夢中還是夢中人。那將白首烏紗帽。輕換淸江綠葛巾。</text>
<title>謝蘇子實送酒及花果種 光震</title>,<text>爲謝新醪竹葉春。楚鄕千里未歸身。憑君莫說看花樂。看了還愁惱殺人。</text>
<title>又謝日曆</title>,<text>一年三百六十日。日日醉眠都不知。春草秋風時節過。此間安用曆書爲。</text>
<title>雪山途中</title>,<text>雪山今日客重過。飢馬能知舊宿家。曉起不堪餘睡足。擧鞭時打路傍花。</text>
<title>綠山道中</title>,<text>細草郊原一望迷。數家村店枕鳴溪。溪邊綠樹連天暗。盡日流鸎自在啼。</text>
<title>訪北村</title>,<text>一湖秋水漲龍池。紅葉黃花九月時。人世白頭無限恨。夕陽村笛不勝悲。</text>
<title>卜築後。走筆呈藥畹鄭長 淑度。</title>,<text>鄕國歸心每五更。一園新築偶經營。踈慵自愛無人地。不向淸時學避名。</text>
<title>問雲江</title>,<text>雲江學士病何如。爲向今朝問起居。消息未知安與否。恠無詩句到吾廬。</text>
<title>次同年淳昌宰崔卓爾韻 東立</title>,<text>一角纔生便縮蝸。十年逢賊走彭衙。白頭乍解淵明紱。何事兒郞惱爾爺。公男被繫於巡察。棄官而去。寧把踈狂誤此生。不隨階鶴向人行。襄陽風物堪歸老。碧柿酣霜夢裏驚。別業在南陽多柿。</text>
<title>畫屛八景。爲洪兵使 有義 作。</title>,<text>前峯日隱冷蕭蕭。簑笠歸來暝路遙。枯木數枝殘雪落。小風吹上一肩樵。雪逕樵客。小橋西畔是靑山。雲外螺峯露數鬟。兩兩閑行何處老。淸談遙指綠楊灣。柳溪談叟。喬樹千年夾屋生。酒樽棊局一床淸。山翁扶醉歸來晩。閑把槁筇緩緩行。山村扶醉。晩村烟樹屋邊稠。橋下淸江水自流。落日荷竿人獨去。滿籃魚躍釣初收。竹籃携魚。危檣獨立短蘆叢。漁客初歸欲避風。孤鴈急飛羣鴈下。暮天蕭瑟碧波中。芦岸停帆。釣罷怱怱獨自還。小磯藏艇錦苔班。孤村錯莫知何處。疑在重峯碧樹間。苔磯藏艇。小童斜抱七絃琴。幽澗泠泠太古心。獨坐曲欄苔石上。夕陽無語送飛禽。幽澗鳴琴。一橋橫斷亂波飛。喬木千章老十圍。寂寞人烟村不見。半山斜日自依微。斷橋斜日。</text>
<title>寄尙古 時在南陽</title>,<text>二月前江潮水生。孤舟天際斜陽明。江魚初上荻芽嫰。我獨此時無限情。三月戴勝桑上鳴。孤村雨過烟樹平。小婦向田日夕去。濁醪芽蕨餉春耕。</text>
<title>原州寄李秀才</title>,<text>江上輕風麥欲秋。雨餘村樹綠陰稠。年年門對西峯月。潮退籬根泊釣舟。斷峯烟樹月千秋。兩水元從一峽流。莫問源頭來遠近。可憐均是到滄洲。</text>
<title>卽事</title>,<text>雨後山光一半靑。洞前龍過氣猶腥。起來獨坐松陰下。溝水無人晝繞扃。</text>
<title>村居雜興</title>,<text>生計貧時歲亦貧。一村甘作老窮人。摘來殘穗何曾獲。先問床頭酒味醇。</text>
<title>邊詞呼韻</title>,<text>沙磧茫茫水不流。黃楡白葦入邊愁。如今塞上無飛將。生子何人似仲謀。</text>
<title>初入湖西界</title>,<text>空庭月白露凄凄。秋晩荒園絡緯啼。一夜倍添思鄕苦。湖南行盡又湖西。</text>
<title>宿忠州村</title>,<text>淸州忠州兩州路。十里五里斜陽暮。村翁見客不開門。衣裳濕盡原頭露。</text>
<title>盤灘途中</title>,<text>細柳輕沙路幾盤。雨餘灘水沒征鞍。一雙白鷺靑山外。無限斜陽立馬看。</text>
<title>宿藤林村</title>,<text>旅燈無睡卧看書。竹露時飜小雨餘。絡緯一聲秋寂寞。隔窓終夜聽繅車。</text>
<title>入湖南界</title>,<text>西南形勝大湖濆。兩水元從一水分。故國山河渾在眼。碧梨紅柿自繽紛。</text>
<title>靑陽客館</title>,<text>兩岸黃蘆帶雪乾。夜深鳧鴈宿前灘。還將水月無窮景。會使維摩作畫看。</text>
<title>首鄕路有感</title>,<text>郵亭下馬歇征鞍。遙望鄕關眼幾寒。堪笑一家終我累。歸心先自屬長安。</text>
<title>湖西道中</title>,<text>新愁添得鬂邊絲。雨後溪山處處移。遙想家人能說我。一鞭羸馬去遅遅。一溪流水枕邊鳴。覊思終宵睡不成。呼覺小僮催上馬。隔林遙聽曉鷄聲。</text>
<title>呼韻</title>,<text>山空無處着颼颼。恠底秋風淚自流。歸對老妻傾斗酒。功名何羡漢諸侯。</text>
<title>因醉呼韻。贈權員外叔晦 暐。</title>,<text>簷雨蕭蕭已五更。與君終夜說離情。料量世事堪頭白。窓外秋天不肯明。</text>
<title>卽事</title>,<text>一園新綠政依依。深院無人燕子飛。却是閑翁耽睡味。日高猶自掩柴扉。晴江綠樹遠依依。窓外遊絲自在飛。醉卧乍敎來客去。小童連日不開扉。幽人睡覺午鸎啼。芳草多情綠滿堤。悲對小窓因獨坐。晩風無雨自凄凄。山中四月戴勝啼。萍葉沉沉盖小堤。醉卧不知斜日暮。水風吹雨送凄凄。</text>
<title>新得孫女</title>,<text>自是人中第一仙。素肌紺髮儘天然。不緣當日三男在。未必如今屬爾憐。</text>
<title>留春亭次韻 林坦坦之亭名</title>,<text>春事從來客易過。開花還懼落花多。留春最愛春留處。終歲風光屬此家。</text>
<title>次韻</title>,<text>設令金玉積成堆。未有人生去又來。何似一罇仍獨酌。醉吟花逕日徘徊。</text>
<title>次朴生韻</title>,<text>庭畔香梅已報春。露華偏帶月華新。遙知此後相逢處。花下題詩有二人。</text>
<title>次叔涵韻</title>,<text>得酒幽懷始暫開。風光又被囀鸎催。浮生六十全衰老。能倒人間幾日盃。</text>
<title>奉次</title>,<text>曾占生涯傍楚江。月明垂釣卧蓬窓。年年記得三冬雪。醉撥爐灰擁酒缸。</text>
<title>雪後。寄李評事養伯 培元。</title>,<text>乍愛今朝霽日姸。一簷暄暖滴微涓。誰家帳底羔兒酒。謾把溪茶雪水煎。</text>
<title>次雲汀韻</title>,<text>千年奇勝赤城霞。自是天工用意奢。誰借此間紅錦片。滿園雕作一春花。占得林園一壑幽。絶無塵事到心頭。秪愁愛酒年年甚。此病元非未死休。</text>
<title>次韻</title>,<text>陶令門前五柳斜。一園新趣醉偏多。滿蹊松竹盈樽酒。彭澤何如此老家。以淵明辭彭澤自况。暫携藜杖出村坰。雙箸時時醉扣甁。日暮兒童齊拍手。舞歸飛影落前汀。晴烟露出數重巒。遙望東林暮磬閑。釣共雲汀携酒去。急風吹葉一蹊寒。</text>
<title>詠盆菊次韻</title>,<text>誰將盆菊枕邊安。金蘂枝間箇箇團。開處只宜和月翫。徙來兼好帶燈看。栽盆種砌一般花。離砌來盆問若何。砌上却愁看日少。盆中還愛見時多。</text>
<title>次韻雲汀見贈</title>,<text>偶然乘興到君家。籬外寒流一岸沙。醉起不知歸路晩。夕陽孤度殘霞。</text>
<title>寄叔涵。次前韻。</title>,<text>一罇新酒味薰陶。幾向東籬醉興豪。花裏久知如菊少。人中方見似君高。</text>
<title>寄雲汀</title>,<text>折盡枯荷倒小塘。夕風吹過倍凄凉。菊花不是他花比。留得霜枝帶舊香。滿酌新醪數椀香。一窓殘睡已斜陽。寒林霜薄秋仍在。梨葉乾來柳葉黃。</text>
<title>贈叔涵</title>,<text>一醉須從千日醒。此生身世寄昏冥。彭殤本自由天定。陶阮何曾便促齡。</text>
<title>春日回文</title>,<text>嬌鸎囀罷睡昏昏。曉月微吟獨斷魂。寥寂洞深雲外寺。疊重山暗雨中村。</text>
<title>辛丑夏。以起居註被召。道中有作。呈羅牧權公 悏。</title>,<text>聖主旁求彦。羣公誤識名。起居須有註。出處儘無情。地近恩仍重。時危命亦輕。猶慚鷗鳥契。垂老負前盟。</text>
<title>次韻贈別諸君子</title>,<text>東郭曾書隱。西江幾狎鷗。浮名輕弊屣。離恨劇呑鉤。本以無心得。初非有意求。家山仍在眼。回道定悠悠。</text>
<title>奉次東嶽韻 李子敏號</title>,<text>歸鄕計已晩。茅屋小山隈。野屐那須蠟。村醪不用盃。朝廷無棄物。天地有庸才。何處春消息。溪橋訪臘梅。洛下分離久。江南涕淚頻。幾回愁裏夢。何處望中人。節物驚殘臘。年華逼早春。尋君不憚遠。山雪政紛繽。</text>
<title>留別善鳴</title>,<text>東路歸期近。淸江別意迷。關鴻書已到。蒲燕尾初齊。紅樹搖湘浦。靑山入會稽。不須劉表托。仍欲鹿門栖。</text>
<title>宿村舍</title>,<text>客夜寒無睡。鄕愁蟋蟀中。隔簷荷葉露。重檻樹梢風。慘慘容爲鬼。蕭蕭鬂化蓬。干戈猶滿目。飄泊愧西東。</text>
<title>山村遇鄕人</title>,<text>山村留再夜。秋鬂已霜毛。市吏收殘稅。隣翁進薄醪。牛羸堪換馬。綿綻孰裁袍。莫歎飄零久。乾坤盡爾曹。</text>
<title>暮止連山縣。宿吏人家。時野巫用歌鼓祀神。</title>,<text>避冦移妻子。征衫幾淚痕。頹垣當路縣。喬木夾溪村。蠻鼓方迎鬼。巴歌正斷魂。夜深仍假睡。歸夢繞田園。</text>
<title>入梧里拜先塋</title>,<text>久客初還日。湖關萬里餘。田園雖盡廢。松竹未全踈。寥落悲前事。荒凉識舊居。蘋蘩仍不缺。獨立爲躊躇。</text>
<title>辛卯歲。與朴提督並遊輪岳。次韻五言四首。</title>,<text>丹壁危侵漢。雲梯自古橫。天涯初識面。塵外共忘形。落葉緣蹊滑。斜陽度嶺明。玆遊眞勝事。浮世揔虛名。幽人多性癖。泉石一生貪。度竹尋危逕。捫蘿上小庵。孔文曾愛北。韓賦只稱南。不及玆山好。森然萬象含。古寺今新築。風烟是別區。幽禽啼欲夕。喬木老先秋。石佛何年創。巖泉幾日流。高臺仍一望。雲外有蓬邱。一病三秋後。還從物外遊。巖僧驚客至。山鳥勸人留。杯爲平臺酌。輿因險地休。相逢眞邂逅。臨別更搔頭。</text>
<title>卽事</title>,<text>世亂身仍病。烏巾懶上簪。野茶烹豕腹。村酒酌螺心。樹活經冬蟻。簷喧趁曉禽。生涯何日定。歸夢水雲潯。</text>
<title>病中移居</title>,<text>病久却嫌屋。移居來近隣。衆驚容半鬼。吾喜命猶人。辛苦腫三處。支離冬九旬。何當更勿藥。重拂着糟巾。</text>
<title>自遣 二首</title>,<text>負郭三間屋。依山一頃田。井分隣舍汲。茶並老僧煎。與世無心矣。知人有命焉。江湖宿約在。鷗鳥亦相憐。人生惟素分。世事亦蒼天。有酒貧元亮。無氊老鄭虔。茶添前夕火。衣補舊時綿。爲是愁難遣。中宵耿不眠。</text>
<title>憶江南竹</title>,<text>苦愛江南竹。當軒十箇生。和風抽細葉。微雨長新萌。已遣詩情淡。偏敎酒面醒。心期歲暮在。應與托梅兄。</text>
<title>客舍遇雨</title>,<text>孤燈悄不寐。永夜獨荒然。家室來千里。松楸別四年。身名看已晩。時事醉差賢。却恨前江雨。無端客枕邊。</text>
<title>板橋早發</title>,<text>早早驅征馬。村鷄乍五更。殘河分曙色。歸夢惹秋情。草濕孤螢影。霜淸獨鴈鳴。新詩吟未罷。愁鬂又成莖。</text>
<title>古長城道中</title>,<text>路出無人境。村扉晝日扃。野花黃蛺蝶。溪柳紫蜻蜓。古縣餘官廨。空林露驛亭。垂鞭仍不去。吟外晩峯靑。</text>
<title>錦江道中</title>,<text>旅鬂搔偏短。鄕山日漸賖。村泥濃似粥。官酒薄於茶。野遠天浮靄。江淸水見沙。西行一千里。何處是爲家。</text>
<title>興福寺。次韻贈友人別。</title>,<text>客路還爲別。愁膓已十分。湖山林處士。松竹晉徵君。海樹昏殘雨。溪村照晩曛。題詩應有意。聊示此情勤。</text>
<title>次林白湖城主韻 悌</title>,<text>湖海三年病。無人問馬卿。偶然尋勝事。相與出孤城。晩雪林間照。新泉竹裏生。如今惟有夢。偏動別離情。才華三國後。人說李春卿。鳳掖堪書詔。魚符暫寄城。離愁終夜起。歸意未秋生。慣是遊從久。能忘此日情。</text>
<title>次應善蘭溪韻 進士朴宗挺光州人。蘭溪其別業。</title>,<text>達士須知命。今君秪浪悲。休言牛也疾。猶道鳳兮衰。學博知長乳。文奇寫色絲。朝家方結網。如爾豈終遺。誰謂生涯少。圖書一室存。梅簷香數片。苔逕雪微痕。客到春醅熟。僧來午睡暄。無營人世久。今日病文園。</text>
<title>淸州。祭朴判書 崇元。呈主人 耆賢。</title>,<text>聖主恩偏重。哀榮極此時。艱危九死處。忠義一生知。茅屋田園老。松林鳥雀悲。平生靑史淚。今日爲霑頤。</text>
<title>槐山祭金參判 時敏。因呈金士精 緻。</title>,<text>落日近黃昏。荒凉峽口村。人間知一節。泉下慰孤魂。聖主垂恩典。春官採物論。從前景仰久。今始到柴門。</text>
<title>夜吟</title>,<text>小婢呼難覺。燈前獨起時。衰容眞潦倒。貧計亦踈癡。松葉三盃酒。梅花五字詩。自吟還自酌。餘事不須悲。</text>
<title>妻姪朴䡥往拜外祖母墓。有贈。丁酉亂。余子女並失。</title>,<text>半子於人世。餘生每自危。風塵何日定。恩愛昔年知。宿草埋空隴。喬林覆古基。諸孫各無恙。吾獨至于斯。</text>
<title>待汝安不至</title>,<text>古樹鴉迎客。嗚嗚引頸啼。夕陽峯外沒。春草岸邊齊。歸思醒難禁。離魂醉易迷。有時驚起坐。何處馬頻嘶。</text>
<title>贈錦城宰鄭景恬 澐</title>,<text>畏病仍嫌酒。停盃月一更。貧妻多喜色。來客少嗔聲。花木新料理。詩篇舊性情。山童呈日課。時自記陰晴。</text>
<title>淸州銅柱</title>,<text>劒戟何時鑄。峨峨遂半空。初疑華表石。仍是伏波銅。遼鶴曾留㤪。交鳶謾記功。亡羊千古事。今日客愁中。</text>
<title>寄南士彦 以英</title>,<text>薙草援新菊。知君趣味宜。直充元亮賞。堪補屈原飢。嫰葉迎晨露。低枝帶晩吹。經營今日事。秋得始應奇。明時幸無事。偏與醉相宜。客到嗔空返。妻癯㤪久飢。庭花將月艶。園木倚風吹。一雨今朝坐。山光又自奇。</text>
<title>次韻李從事冬靑吟見贈 敏求</title>,<text>菁菁庭畔樹。枝葉四時敷。莫恨凋零久。曾蒙雨露濡。天心豈厚薄。物性自榮枯。幾日逢知己。移根托上都。</text>
<title>又次他韻</title>,<text>海外相逢地。千村已綠陰。不關詩律細。猶喜杯酒深。白髮年將盡。靑山日又沉。無端何處笛。重攪別離心。</text>
<title>次東岳題義林詩軸</title>,<text>水月禪心寂。烟霞道味深。憐渠無孔笛。慚我有絃琴。幾日發三笑。此時成一吟。慇懃報東岳。離恨久盈襟。</text>
<title>奉和光牧令公挽鄭相公 協 五言律十首</title>,<text>憶曾乙酉歲。蓮榜偶然同。玉殿名先達。金閨籍早通。長途猶未極。大限奈俄窮。此日江湖淚。無因溯下風。湖海沉淪久。蕭然一病翁。自非公度量。誰念我衰慵。天意還無定。人生固有終。從今朝著上。那復望夔龍。忠孝平生志。資親又事君。俄然乘造化。却是厭囂紛。曾冠蓮花榜。爭推玉佩文。浮雲今入望。何處有孤墳。五十光陰疾。脩蛇壑裏趍。恩榮都顯秩。零落戒幽途。自我叨中聖。知公記下愚。江湖歸八載。親舊目前踈。曾緣兄弟義。軒騎猥臨關。豈意今重壤。飜思舊盛顔。流光眞一瞥。哀淚自雙潸。從此金門曙。無由響珮環。天祿曾讎字。珍厨自九閽。乘軒俱有寵。投閣豈爲寃。異味排銀案。香醪湛王盆。如今成往事。寂寞共誰論。早歲登龍榜。扶搖九萬程。慇懃承笑語。魁岸想儀形。忽忽從前事。依依此日情。悲來歌伐木。無路聽丁丁。崇禮門邊宅。人稱鄭相家。平生皆德量。餘事是才華。科第聯雙榜。經書閱五車。淸看持檝賦。燦爛赤城霞。曾看詞賦壯。還似怒鯨奔。下逮諸家語。旁通百氏言。莊騷應遞氣。班馬亦驚魂。雲夢寬如許。胷懷八九呑。雅望崇朝著。深仁急老孀。凄凉楊子宅。寥落陸家庄。鑑去仍爲慟。樑摧不是祥。剪鬚曾賜藥。無復近龍床。</text>
<title>五哀詩</title>,<text>咄咄憐吾弟。何時思最悲。孤村荒落日。枯柳嘯寒鴟。在意常難决。聞言幾更疑。雙魂無處托。哀淚却沾頤。咄咄憐吾子。何時思最哀。一心煎似火。萬念死成灰。西影曾難返。東流本不迴。孤魂無處托。哀淚却沾腮。咄咄憐吾姪。何時思最深。艱危僧達路。眷戀若翁心。門戶憑誰振。災殃向我侵。遊魂無處托。哀淚却沾襟。咄咄憐吾女。何時思最傷。同遊兒盡在。獨去爾難忘。似聽琅𤨿語。如看窈窕粧。殘魂無處托。哀淚却沾裳。乳母恩偏重。生涯足苦辛。科名空自喜。薪水亦曾親。苟活吾堪愧。相隨爾獨仁。寃魂無處托。哀淚却沾巾。</text>
<title>寓居有懷 六言</title>,<text>村村綠樹烟含。岸岸黃花露濃。夜月歸心千里。秋風別恨萬重。天邊影落孤鴈。草際聲傳亂蛩。目極鄕關未見。人間何日相逢。歸思有夢未成。早晩鄕關起程。隔戶寒燈人響。隱林斜日虎聲。孤峯數點雪照。古店三更月明。怊悵一簷獨坐。寂寥長掩柴荊。</text>
<title>新卜村居 二首</title>,<text>茅齋今築丙申冬。揮袂歸來興已濃。十畒禾麻先世業。一園松竹自家功。直從元亮開幽逕。還向樊遅學老農。更有隣翁携酒至。時時洗下不平胷。半世風埃自不支。晩從村外結茅茨。五家湖遠朝帆小。九井峯高暮月遅。梁燕乍來如舊識。沙鷗相近是新知。傍人莫道生涯薄。陶室龎床下蕫帷。</text>
<title>題西浦別業二首。寄善鳴。</title>,<text>萬事悠悠只有天。一秋風月不論錢。盧仝文字五千卷。杜甫茅齋八九椽。苔鼎晩茶烹蟹眼。竹樽新酒漉魚涎。西坡自是菟裘比。到老終尋二頃田。生涯都付屋三椽。罇有新蛆匣有絃。隨分似金慚踊躍。將身如土聽陶甄。功名鷄肋終何取。世路羊膓久不前。從此更移尋戴棹。直敎風月滿吾船。</text>
<title>郊居</title>,<text>踏出荒蹊接野田。看禾時復度平川。乍憐皇樹香簷後。更愛侯苽蔓舍前。微雨淡烟山遠近。晩風斜日燕蹁躚。踈慵自是爲生苦。秋髮年來易改玄。</text>
<title>題雲海亭 二首</title>,<text>人去亭空揔寂寥。小梅香老兩三條。鷗兒慣水輕春浪。漁子回舟待夜潮。石浦寒烟迷遠嶼。野村踈雨暗前橋。只今遺跡無尋處。誰記當時藥事饒。石浦野村。並在亭前。偶同漁客倚篷眠。浪惡舟慳苦不前。風逐敗蔬縈棹末。潮驅腥殼出江邊。飢烏自愛漁塩市。恠獸偏驚霧雨天。隔浦定知人住處。晩晴時見起炊烟。</text>
<title>題朴汝安五忘軒</title>,<text>忘以名軒是勝區。愛君於世已忘吾。靑山高處一間屋。白水生時千點鳧。僧叩竹扉仍寄茗。客來苔逕屢提壺。西坡鷗鷺今誰賞。魂夢尋常到五湖。卽五家湖。</text>
<title>金溝金佐郞。新卜幽居求詩。寄題一首。克寧。</title>,<text>老兄心匠巧穿裁。門巷脩然絶點埃。溪雨乍晴鄰客至。林烟初散好禽來。餘生事業三盃醉。浮世功名一夢回。衰懶秪今堪命駕。與公還是賦天台。不見而賦。故云。</text>
<title>南原柳君江亭。次韻。</title>,<text>地接頭流位勢尊。高人元自愛田園。登臨豈必東山妓。談笑誰期北海樽。風漾水汶搖石壁。月拖峯影度柴門。也知名利渾閑事。不學求州願蟹昆。</text>
<title>寄荷浦 三首○善鳴號</title>,<text>魚鳥江湖已兩忘。此間心絶利名塲。時將匹馬尋花墅。還棹輕舟到墨庄。藥檢來湯飮散。史書看盡晉隋唐。他年若得三高號。不愧楊君可祭鄕。花山墨洞。舍弟及白君別業處。東吳不必羡三高。人道夫君一世豪。飯俎尋常螺九孔。酒筵朝暮蟹雙螯。寒江潮落收殘罟。孤島烟晴傍小舠。壯志豈能知白首。秪今歸釣謫仙鰲。秋後呻吟一半癯。兒童爭笑老形模。閑憑詞客題鸚鵡。醉遣佳人唱鷓鴣。踈放似吾仍麴蘖。才華如子豈菰蒲。從今會寫浯溪字。贏得聲名滿帝都。孔明云不意江東菰蒲中有此子。又善鳴喜書故云。</text>
<title>海上贈友人</title>,<text>相逢細話十年心。不惜芳樽滿意斟。山帶潮痕腰半濕。石經篙跡眼還深。平生命薄輕危浪。一夜寒多擁小衾。日暮酒醒無箇事。倚船時自數飛禽。</text>
<title>贈鄭弟尙古 時返自海鎭。季老屢致詩翰。</title>,<text>才華今日有誰知。毛羽他年浴鳳池。妙藝世稱山水畫。高名人誦鷓鴣詩。瑤牋屢枉天朝老。玉貌曾驚浙路師。自笑伶俜仍白髮。此生無復舊黃眉。威名曾遣島夷知。花錦飜成鴈池。嶺路風雲歸壯略。海門濤浪入新詩。雙㫌旣是欽哉命。萬戶何須帝者師。蓮幕此時君往賞。想應談笑聳吟眉。</text>
<title>寄慶彦 朴士吉</title>,<text>春花寂寞一村烟。風雨前窓夜不眠。舐犢此時愁幾許。問羊他日意茫然。半生在我渾無賴。萬死逢君信有緣。吟罷小詩和淚寫。秪今歸路更堪憐。</text>
<title>贈友人 二首</title>,<text>世間無事是無官。任愛傍人冷眼看。氣味肯隨淮橘變。生涯偏共楚梅酸。閑憑白墮愁全掃。羞對靑銅鬂已殘。鷗鷺故江渾不負。小舟行訪子陵灘。樗散端宜置冷官。幾人榮悴眼中看。詩情不及鄕情苦。酒味偏勝世味酸。繞壁㤪蛩秋又半。滴階淸露夜初殘。前溪魚蟹今應美。歸夢頻尋紫蓼灘。</text>
<title>自述呈對南 七首</title>,<text>憶昔曾逢血肉年。可憐非鮪又非鳶。誰云天地爲高厚。自是爺孃不後先。諸葛有才羞管樂。淮陰無計擧齊燕。從今歸去尋魚鳥。勳業行看屬衆賢。雷㓒陳膠已忘年。等閑名利付飢鳶。每憐雲雨回頭頃。休羡風塵疾足先。和玉久慚頻泣趙。隗金方信競趍燕。近來詩酒無餘事。今日誰知博奕賢。梨棗庭中健犢年。兒童相喚逐風鳶。屠蘇此日甞仍後。鄕黨從今酌更先。騷㤪屈沙休學楚。歌悲高筑肯爲燕。曾於世路肱三折。合向江村醉聖賢。靑燈無寐夜如年。吟罷飢膓似嘯鳶。魯馬謾期奔在後。祖鞭常恐着仍先。浮生得失弓遺楚。高士聲名箭射燕。巍視世間增一慨。是中方覺醉爲賢。都將生死任天年。與蟻非關便奪鳶。堪笑積薪爭願後。可憐蟠木未容先。孤忠此日誰存楚。薄俗從來每伐燕。除却醉鄕無處托。不妨呼作竹林賢。伎倆人間五十年。誰知至樂在魚鳶。曾因蝴蝶憐莊叟。還向鷦鷯笑茂先。欲却東漁仍服趙。譬前南旆反歸燕。愚狂自是無全策。願起長城李勣賢。門巷蕭條日抵年。吟肩高處擁愁鳶。官卑不恨風斯下。性拙非關月得先。踈放慕嵇兼慕阮。文章慚許復慚燕。啣盃此外無他長。千載空稱左相賢。</text>
<title>中夜口占。呈淸陰詞兄求和。</title>,<text>功名元與我相踈。安分難期六尺輿。紫陌豈宜鞭鐵獺。碧山今欲燒銀魚。一竿烟月幽人興。三逕田園處士居。遙想屋邊嘉樹在。綠枝靑實政紛如。得失曾聽造物兒。呼牛呼馬皆應之。細思萬事不如酒。斷送一生唯有詩。輕漏逐風偏入耳。小燈和睡獨支頤。南胡北狄無長策。歸去田園計亦奇。家在江南雲水邊。水邊鷗鷺每同眠。千秋孰享赤松壽。此日屢戹黃楊年。子叔之貧不可說。季孫雖富亦徒然。何如岳麓好居士。身是世間心是仙。</text>
<title>淸陰見和。又次前韻。</title>,<text>小園風物政蕭踈。扶老閑尋不用輿。依野自宜隨放鹿。臨淵何必羡遊魚。浮名無益終難取。奇貨爲災不可居。經濟只今公輩耳。茂陵須記病相如。束帶羞迎鄕里兒。遑遑從此欲何之。仍投綠橘三間屋。還展靑箱數卷詩。書籍外無堪掛眼。山雷中有合觀頤。踈狂每恨龍門策。何况陳平計六奇。半簪華髮暎梳邊。身似春蚕已老眠。園竹岸花爲度日。海鷗沙鷺約忘年。仍知得喪俱虗爾。還把榮枯付自然。從此一生閑裏過。武陵何必是眞仙。</text>
<title>寄李秀才 二首○時在原州</title>,<text>松花半落綠陰匀。睡罷昏昏岸葛巾。湖海十年閑正字。林園今日老山人。嶺雲渺渺朝連楚。關月依依夜度秦。怊悵不堪生計薄。客盤誰復寄紅鱗。十載干戈路險艱。鄕園千里夢猶慳。客中謀計鳩呈拙。病裏行藏豹隱斑。詩爲遠僧歸石洞。酒因鄰叟入柴關。從今休說功名事。却是靑雲未易攀。</text>
<title>寄朴君</title>,<text>客裏如今月幾團。浮生四十鬂毛殘。山梅子熟和枝折。石竹花開帶岸看。荒逕細侵黃鶴寺。扁舟閑沂白鷗灘。臨風倍作憑高望。鄕國年來道路難。</text>
<title>奉寄淸陰</title>,<text>門外淸江帶岸流。此生長占水雲幽。東南自昔稱佳味。湖海從今屬勝遊。携酒客歸靑草逕。得魚人上晩沙洲。近來浮世寬能幾。不及漁翁一葉舟。</text>
<title>旅舘書懷。呈羅牧權公。</title>,<text>山驛沉沉羃暑烟。故敎鞍馬傍寒泉。傭書幾載滄浪曲。草史明朝紫圍邊。孤樹鶴眠幽思動。晩林蟬噪旅愁圓。離家二日猶如此。其奈君恩未報前。</text>
<title>贈壺山宰李德哉年兄 成吉</title>,<text>小村秋雨漲前溪。行盡孤城望欲迷。荷葉盖頭人獨去。柳梢垂翼鵲雙栖。離家日遠腰仍瘦。報國年催鬂已凄。寄與使君珍重意。一樽須共聽晨鷄。</text>
<title>贈南善初 復始</title>,<text>老去親知半不存。故園從此斷歸魂。何圖靑眼相逢地。爲向黃昏屢叩門。廢硯有塵拈禿筆。貧家無物卧空樽。賴君高義勤來慰。南八男兒幾葉孫。</text>
<title>贈冠玉</title>,<text>南紀雄藩號富強。朝家因此重循良。知君會是靑雲器。笑我塊然白首郞。軒冕倘來今已老。林園相待最難忘。從軍自古非儒事。誰把長纓縛虜功。時。余以禮部郞。拜統制從事上京。</text>
<title>還鄕。寄松湖。</title>,<text>工部官因老病休。竹扉寥閴掩淸秋。遊人冠盖斜陽岸。漁客船帆細雨洲。詩韻乍高那用律。酒醅新熟不須蒭。秪今衰懶誰相訪。朝夕思君自白頭。</text>
<title>城主致余二扇。獻于王父及從祖海濱上舍。次前韻以謝。</title>,<text>踈慵元與世相違。寥落荊扉客又稀。蔬圃唼花蜂亂去。柘園含葚鳥爭飛。初驚剝啄忙推枕。却謝慇懃更斂衣。仁政幸今先二老。小民從此豈無歸。吏民唯令孰能違。村巷從玆吠犬稀。遠麥已收隣釀熟。老蚕將盡箔蛾飛。仍驅白犢緣耕隴。還剪靑莎織釣衣。此外更無煩世慮。使君今日是翁歸。</text>
<title>謝善初送雉</title>,<text>披衣忙接數行書。錦翼雙來自善初。蘇老未論居有竹。馮驩休恨出無輿。他時若不深知子。此物胡爲得至余。莫羡中牟桑下擾。問今神化比何如。</text>
<title>謝說之寄西苽</title>,<text>仙顆蒼然貯異漿。一緘遙寄水曹郞。擎來豈啻金莖露。吸盡還勝玉杵霜。不是故人多厚意。何緣今日慰煩膓。偸桃休說東方朔。碧海行看屢變桑。</text>
<title>再用前韻。寄說之。</title>,<text>維斗難堪挹酒漿。江村歸老作漁郞。素娥舞後三更月。靑女來時滿地霜。曉鼎喚烹魚有眼。脫樽催熟蟹無膓。窮途此日仍多病。飯何人問子桑。</text>
<title>次韻。奉呈同年羅牧朴說之。</title>,<text>氤氳爲味最宜文。得酒時時欲俟醺。紫陌一生心已絶。靑山十載夢徒勤。柴扉客去幽居靜。松巷僧來細路分。邂逅只今因不遠。小庭花意政馡芬。約以暮春相見。把筆何甞學是文。一罇官酒倚微醺。他年書考催科拙。此日臨民撫字勤。苦李自憐身幸免。甘陵仍恠議初分。餘生已擬林園老。時接寒梅嗅異芬。常笑東坡嶺外文。何如今日醉醺醺。憂時白髮千莖遍。戀主丹心一念勤。池柳岸梅春氣早。洞雲溪月曉光分。幽居歲歲添幽興。不必身名死後芬。</text>
<title>次韻</title>,<text>茅屋荒村繞竹籬。家貧元乏買山資。䟽狂此世付之汝。名字他年傳者誰。春瓮撥雲淸灧灧。午簷梳雪白垂垂。只今五十仍投紱。何待君嚴去二宜。</text>
<title>次朴提督 而章 用林白湖長春洞韻</title>,<text>竹杖肩輿上翠微。自憐仙境世應稀。平江縹緲孤帆過。遠嶼蒼茫一笛飛。苔滑石崖艱轉屐。藤垂巖逕巧牽衣。塵緣却是終爲累。笑別山僧落日歸。元韻長春洞裏古仙府。十二王樓人到稀。溪流淸淺白石出。竹路高低紅葉飛。山風凄冷落桂子。海雨飄蕭沾草衣。頭輪峯頂八千仞。待得麻姑笙鶴歸。</text>
<title>次前韻。兼效林公體博粲。</title>,<text>山頭夕照欲西落。島樹微茫商船稀。茅庵緣竇磬聲出。石棧連空筇影飛。羣仙過日聽環佩。獨鶴舞時看羽衣。名區如此揔堪賞。更把一杯猶未歸。</text>
<title>又次提督韻</title>,<text>松陰十里少人行。蹤跡還疑入四明。溪草檢來知藥性。海山看盡問僧名。覊魂日夜飛鄕國。孤夢尋常繞帝京。却愛小童猶解事。爲當歸路更傳觥。朴公能審藥性。歸路遍問僧名。有小童献餘酒。朴穪其慧。</text>
<title>次韻</title>,<text>卜築期從此虜殲。西坡山色翠如藍。樽中縱乏淵明酒。盤上猶存子美塩。魚味不須論厚薄。蟹臍何必擇團尖。秪今仍覺生涯幸。恭己吾王面正南。</text>
<title>次前韻。贈羅廣文 英武。</title>,<text>世亂憐君命蹇連。詩書從少幾羅穿。蹉跎老手荊圍裏。落莫寒氊雪嶺邊。今日尙存城外宅。去年新賣水南田。須知經笥便便腹。却遣時人道孝先。甞爲北道訓導。能通經書。</text>
<title>次韻</title>,<text>三春虛度可憐宵。花柳東風倍寂寥。幽思謾憑詞客詠。嬌愁難倩畫工描。敢將心來人前說。須信肝膓暗裏銷。雲雨楚臺惟一夢。不如今日遇藍橋。</text>
<title>次韻</title>,<text>柴門一面面江西。日暮漁筐小婦提。風簇米檣依岸集。雨驚沙鴈過關迷。三盃酒薄那容醉。千首詩狂不着題。回望故園仍極目。亂山隨處路高低。</text>
<title>次天將韻 季金</title>,<text>虜船曾截嶺湖瀾。當日軍書報蠟丸。乍覩干戈來浙路。會聞歌舞入長安。旣無暴雨能終夕。須有陽春替苦寒。千里坐銷妖祲氣。太平從此喜重看。</text>
<title>遊漢江津。次韻。</title>,<text>春江細草碧鋪藍。畫鷁隨風樂且湛。詩律未聞唐以後。人才今見斗之南。離情自是增餘恨。歸興何須倚半酣。落日中流仍蕩槳。一村花雨政毿毿。</text>
<title>登廣遠樓。次韻。在黃州。</title>,<text>纖霞飄綺襯飛樓。斜日來登敝遠眸。螺嶂參差當檻見。鷺溪澄碧帶城流。恩威處處覃區域。耕人人服井疇。仙客此時披鶴氅。今黃州勝舊黃州。</text>
<title>淸川江舟中。次韻。</title>,<text>淸江一道合支川。爲愛輕風泛畫船。戍角乍飄孤郭月。漁歌時隱小洲烟。恩榮咫尺靑雲上。魂夢尋常白日邊。自是景星欣快覩。只祈珍重好歸天。</text>
<title>義順舘。偶成次韻。</title>,<text>雕檻玲瓏繞畫亭。晩烟輕起羃蘋汀。長江遠帶羅紈碧。列峀高攢劒戟靑。春與客歸兼有送。酒從愁醉共無醒。文星此日東溟外。白雪難堪俚耳聽。</text>
<title>登漢江樓。次韻。二首</title>,<text>落日孤舟碧樹津。細嵐輕雨畫非眞。乍憐遠草分黃犢。更喜晴波閃素鱗。古郭帶烟千戶閉。小村依岸數家貧。臨風不覺偏怊悵。莫恠離筵勸酒頻。玳筵終夕更淹留。幾曲笙歌舞興悠。江國舊來饒物色。使華今日最風流。晴波蕩漾浮輕鷁。遠渚微茫浴晩鷗。觴詠久知眞樂事。紅裙何必費纏頭。</text>
<title>次正使 朱之蕃 漢江韻。二首○詔使時作</title>,<text>滿船絃管促飛觴。爭道新詩水部張。千里客魂懸魏闕。一年春意罷江鄕。閑移桂楫搖波影。笑對蓮峯引月光。他日倘思今日會。可堪登眺更淋浪。畫鷁中洲爛熳遊。夕陽飛旆颭江頭。荒詩不惜明珠報。好意寧忘雜佩酬。風月秪今餘赤壁。烟雲猶是勝黃州。流光遡去移蘭棹。絲管聲聲挽客留。</text>
<title>次正使臨津江韻。謝詩扇書帙。</title>,<text>新詩雄緊孰爭隈。坐遣蓬心豁爾開。直訝鵬掀超九萬。還如鰲怒駕瀛萊。輕紈薄薄裁湘竹。縹帙看看剪水苔。却喜仁風仍滿座。籝金何必遺雲來。</text>
<title>次副使 梁有年 蚕頭韻 二首</title>,<text>錦筵瑤瑟酒盃行。沙鳥江雲覺有情。晴峀日邊呈王朶。怒濤風裏亂銀泓。如今不敢輕離別。此後仍知隔死生。記取他時相憶處。夢魂頻接鳳凰城。白沙靑草斷湖濆。睡鶴飛鷗是處羣。十里波光明灧灧。一天帆影逝沄沄。繁絃入耳催餘興。離恨縈懷惜駃曛。此後定知遊賞地。晩峯烟樹自繽紛。</text>
<title>次副使謁文廟示諸生韻</title>,<text>末學何知擧一隅。寥寥千載絶眞儒。久聞鄒孟稱誰也。更使宣尼歎已夫。大道秪今仍晦塞。諸賢從古起嗚呼。景星來日爭先覩。爲問當年有是無。</text>
<title>次副使遊漢江韻</title>,<text>輕飈日夕送鳧車。渚柳汀沙入目初。西塞綠簑人玩鷺。東坡赤壁客携魚。數村鷄犬閑籬落。四野田園好邑居。候火滿城絲管沸。使華風雅儘紆餘。</text>
<title>次早朝韻</title>,<text>風引天香瑞氣遙。百官初會未央朝。花含宿露迎仙仗。柳帶濃烟拂御橋。舞燕亂飛丹鳳闕。歌鸎爭和紫鸞簫。微臣欲獻南山壽。今日謳謠盡戴堯。</text>
<title>次飯牛韻 八首○尹頊</title>,<text>休言詞客例爲郞。身世如今醉是鄕。三逕生涯松竹菊。一床書籍晉隋唐。欲從東野低頭拜。誰借南薰稽首颺。卛舞會能同鳥獸。長卿何事謾求凰。君才奇絶孰爲雙。經濟從來合保邦。揮筆乍能扛禹鼎。投鞭猶可斷苻江。功名此日輕千戶。氣量平生小八窓。笑我逃空今幾載。自憐無路喜人跫。襟期孤㓗孰敢儔。濯足端宜萬里流。鞍轡忽然矜振迅。鳳凰從此洗喧啾。百年交契詩兼酒。四海才名白與劉。衰世行藏須遠去。禰衡何必着岑牟。壯君形勢奪歐陳。邂逅仍知宿世因。題作健詩椽是筆。漉成濃酒葛爲巾。已從詞苑才無敵。兼向儒門德有隣。楚客調高歌又絶。此間誰復和陽春。滿庭黃橘翠桐交。門對奇峯峙二崤。孰愛向宵羣趯趯。最憐臨曉獨膠膠。沙爲世事何難測。火是年光石易敲。今日試言坤上義。含章元在第三爻。人世光陰疾若拋。其亡誰得繫于苞。黃花赤葉三秋後。丹壁靑崖九月交。乍喜江魚初上箸。更憐庭果已垂梢。知音末路如君少。他日相尋飯欲包。迂慵元與世相踈。今日嵇康已著書。孤橘倚霜秋圃靜。數松和月夜窓虛。肯將簪組能忘老。還把鋤犂得返初。剛進一盃消外慮。淸談時付黑甜餘。名利何曾巧抵𡾟。自憐容鬂已衰遅。藜床便膝閑中倚。甎枕宜頭醉後支。苦調欲憑燕市筑。高歌誰和郢人詞。從今莫道山陽路。聊把淸樽慰遠離。</text>
<title>次唐詩韻</title>,<text>千里江湖思渺然。危途隨處影堪憐。客中親故書仍在。病裏情懷釰久懸。微雨小村荒野外。夕陽喬木廢臺前。秪今寥落當時意。辜負薰風舜五絃。書謂書籍。言客中書籍。如親故之在前也。</text>
<title>村居雜興。次韻。</title>,<text>秋晩空庭落葉多。一簷明月影交加。窓連碧洞東西檻。門對靑山上下家。瘦竹有枝堪引鶴。寒林無葉可藏鴉。此間霞渾虛事。其奈昏昏兩眼花。</text>
<title>被召赴闕道中。次林伯厚韻。地</title>,<text>曾詠江蘺續楚騷。半生空詑世間豪。善鳴何獨鳴三代。淸唳居然唳九皐。寒入旅衾愁展轉。夜深林籟亂調刁。從今最憶西村月。醉把霜螯酌白醪。</text>
<title>次韻</title>,<text>茅屋三間半畒池。此翁情事只君知。庭花帶雨枝枝落。山果經霜樹樹垂。多病不敢辭聖世。端居非爲傲明時。餘生欲向田園老。江海何心借一麾。</text>
<title>次靈倅趙善述韻 纘韓</title>,<text>自幸依麻做直蓬。人心今日九疑峯。盈庭簿牒甞遊刃。驚世詞華孰較鋒。地勢遠連滄海曲。天書行待紫泥封。衰慵却是渾無用。魂夢時時接九重。</text>
<title>京口聞歌。次人韻。</title>,<text>京口來聞第一歌。海門烟樹日初斜。蘆村乞火歸漁店。沙岸移舟泊酒家。何處相望千里月。故園虛負九秋花。慇懃莫唱江南曲。唱盡離愁愁更多。</text>
<title>次東岳韻。贈義林上人。</title>,<text>曾將茅屋俯淸溪。門巷依然石路低。已有一罇開細酌。更無餘事到深栖。茶烟初起遠僧至。林雨欲收幽鳥啼。此後重逢那易得。不堪頻顧夕陽西。附元韻竹村如畫半臨溪。對郭晴峯翠黛低。民俗最淳稀牒訴。郡齋常靜近巖捿。午睡初覺野雲起。新句欲成山鳥啼。却恠僧來有忙事。數枝花發小橋西。</text>
<title>酬尙古</title>,<text>邇來頭髮似霜菅。幾日靈丹就九還。園橘未抽新歲綠。階篁猶帶去年斑。啼鸎吠犬門常閉。容膝怡顔堵僅環。床上置酒琴樽置。此翁元不負靑山。</text>
<title>次韻</title>,<text>風滿軒窓水滿塘。爐烟初起鷓鴣香。梅蟠三尺枝枝短。竹聳千尋箇箇長。郢客不須歌白雪。盧生何必夢黃粱。憑君莫說人間事。憂喜年來已備甞。數畒庭中半畒塘。荷花初落菊花香。凉生弊絮衣仍短。老入危絲髮未長。曉壠乍挑霜後菜。秋園新摘雨前粱。令人更憶金陵酒。何處吳姬喚客甞。</text>
<title>和叔涵</title>,<text>人間萬事亦徒然。晩向林園喜靜便。風捲弊帷消夕祲。雨昏寒竈絶朝烟。縱橫禮樂三千字。倐忽光陰六十年。却是踈狂無地用。此生虛老水雲邊。幼少經書已洞然。至今人道腹便便。三冬勤苦孫窓雪。半世光陰范帳烟。倚仗不論庚子日。雌雄休說甲辰年。浮生六十成何事。只合將身卧橘邊。卯醺濃處任陶然。凉簟眠酣體自便。江燕乍歸秋社雨。渚禽初下晩沙烟。因搔白髮驚今日。還把靑銅憶往年。結習多生猶不忘。強題詩句綠罇邊。</text>
<title>次韻</title>,<text>山外踈鐘到曉淸。檻風窓露睡難成。閑中伴是夫人竹。醉裏徒爲力士鐺。不向深村羞槁死。每從昭代笑虗生。十年役役營何事。尋得初年水石盟。秋簟凉時暑氣淸。新詩隨手入又成。無心幾歲親魚鳥。有耳由來笑鼎鐺。紅藕乍從深院死。綠苔初向小庭生。却嫌茅屋歸來晩。慚愧靑山不負盟。襟期元學首陽淸。身計年來百不成。貧笑暗塵漫酒瓮。病愁荒蘚染茶鐺。世情諳久心還死。時事看踈手自生。欲向騷壇誇老健。又敎才子主詩盟。</text>
<title>蹲鴟次韻</title>,<text>岷蜀蹲鴟舊有名。誰家庭院養初成。本因造化胎羣卵。豈爲雄雌搆兩精。霧裏大齊靑藕葉。風前高並碧蕉莖。老饕曾是流涎久。願劈瓊肌速作羹。</text>
<title>喜善鳴來訪 二首</title>,<text>夕陽來訪到黃昏。挑盡靑燈半壁痕。花月一村春世界。干戈三載亂乾坤。紛紛事故區中老。得得身心牧外尊。怊悵舊痾猶未歇。扁舟何日繫籬根。卜築須於眼未昏。幾人塵世鬂成痕。湖光上下皆因月。地勢西南正得坤。木浦烟霞愁外遠。花原峯嶂望裏尊。有時飮罷村翁酒。醉卧庭前枕樹根。新卜村居。</text>
<title>醉友人家</title>,<text>薄暮呼兒捲竹籬。吟筇穿過赴佳期。花能解意香侵檻。月亦多情影滿池。倦僕要歸呼火速。嬌姬欺醉送盃遅。夜深倒載前簷卧。任被妻嗔儘不知。</text>
<title>忠州村人來訪</title>,<text>碧蒲紅蓼小溪灣。雲日沉沉忽暎山。一岸老松皮盡皺。半簷新栗殼初斑。村村問路皆殊語。處處逢人幾厚顔。却荷老翁情繾綣。倚韉猶共說時艱。</text>
<title>客懷</title>,<text>拂簷高樹冷颼颼。千里離魂一夕遊。孤客屢成秦地夢。故人遙送楚天愁。雲歸雉岳踈鐘晩。風度蟾江短棹秋。怊悵舊栖塵極目。月明孤倚仲宣樓。</text>
<title>流頭日。憶鄕友。</title>,<text>思君此日意悠悠。晴後幽禽喜得儔。自笑歡華那滿眼。忽驚時節已流頭。三更爽氣來深洞。六月淸風入小樓。孤夢不知關路遠。水雲歸去海山陬。</text>
<title>有約</title>,<text>亂蟬鳴處小溪原。雲日凄凉霽景繁。瘦馬客從蓀草洞。夕陽人在荻花村。石壇淸話棊三局。鄕國遙情酒一樽。浮世秪今須爛熳。直愁歸路易黃昏。</text>
<title>偶題</title>,<text>日暮輕風特地凉。最憐新橘一簷香。乍開玉腦噴爲雨。初劈瓊肌嚼似霜。俗子光陰愁裏盡。高人心事飮中忙。却憑藜榻支頤卧。絶勝唐時七寶床。</text>
<title>病中偶占</title>,<text>誰云白髮惟公道。偏送星星着此翁。天接瘴巒愁少日。地連雲海苦多風。調脾幾進和葱粥。洗眼頻煎帶葉楓。愁掩小窓淸不寐。滿階秋影月明中。</text>
<title>病中</title>,<text>臘盡山村村興饒。可堪詩思病全銷。岸風初遣花舒臉。溪雨還敎柳嚲腰。自是人生元有限。如何時事轉無聊。憑君滿酌床頭酒。坐見千愁一一消。</text>
<title>遣懷</title>,<text>休將得喪苦焦煎。塞馬歧羊並偶然。事不稱心爲七八。愁能牽夢度三千。久知此路行難穩。却笑當時卧未堅。䆉稻西風今政熟。前溪遙憶蟹臍圓。</text>
<title>病懷</title>,<text>貧居幽絶少人尋。旅榻蕭然百慮侵。愁處未禁兒女淚。病中無賴丈夫心。銘㫌他日不須好。盃酒如今秪願深。看盡一塲棊罷後。故山歸意滿園林。</text>
<title>客懷 二首</title>,<text>覊旅無端百慮侵。瓮頭初熟對誰斟。數村松火鄰舂急。半榻溪風客愁深。懶性自宜穿弊褐。衰容寧合戴華簪。邇來歸思偏銷骨。直待新秋聽楚砧。旅泊如今髮已衰。故園風味夢中知。書爲午枕眠仍穩。草作春茵坐故遅。烟浦候潮牽舴艋。月軒迎客接鸕鷀。却將底事消長日。陶謝窓前數卷詩。</text>
<title>秋思</title>,<text>昨夜新凉滿絮袍。一天明月鴈嗷嗷。畦葱日日萎羊角。園栗時時墮蝟毛。誰遣塞氛淸遠漠。只敎湖祲暗前濤。閑搔短髮斜陽盡。岸芷汀蘭入楚騷。</text>
<title>遣懷</title>,<text>世亂生涯未有期。眼看今日儘堪嗤。非魚豈是知魚樂。得馬先爲失馬悲。老子偏尋樽酒興。故人誰寄草堂貲。莫言野性渾宜懶。松補踈籬石作池。</text>
<title>次靑塚韻</title>,<text>千秋未死漢宮心。幾向丹靑恨滿襟。鵾索四絃曾戛玉。鳳釵雙鬂已埋金。縱然異地風霜苦。却是前恩雨露深。天與一坏留寸草。不將沙磧化窮陰。</text>
<title>失奴</title>,<text>慇懃當日養偏殊。撫爾鴉頭幾歲奴。莫是使令勞手足。不然飢困迫肌膚。茶灰冷處吾堪活。苔逕歸時孰遣扶。却笑醉來渾未覺。出門依舊費招呼。</text>
<title>忠州民家詠畫犬</title>,<text>金鈴垂項繫紅絲。羸骨崢嶸近却疑。黃耳謾傳吳客信。白裘曾脫孟甞危。千年上蔡悲猶在。當日淮陰悔豈追。謾有微才由指縱。爲憐功業竟歸誰。</text>
<title>雪山途中</title>,<text>旅窓無睡早聞鷄。曉出荒城思更悽。曾宿店因高樹認。舊行道遇小歧迷。沙頭市罷烏爭食。野口人稀鹿飮溪。却怕馬遅村尙遠。催鞭頻顧夕陽西。</text>
<title>南城早發</title>,<text>寒擁錦袍睡不成。五更呼起強登程。人從獨木橋邊過。僧在重峯寺外行。曉霧乍濃仍作雨。秋花將落半爲莖。餘生欲向菟裘老。回首林園幾悵情。</text>
<title>暮入村家</title>,<text>西日凄凉一峽斜。暮天風物半烟霞。遙遙峯嶂微於畫。隱隱村廬小似蝸。田際㤪螿依老草。路傍飢馬折殘花。太平從此欣重覩。何必東門賣邵苽。</text>
<title>道中書懷</title>,<text>東來行色倍悽然。從此鄕園隔渺綿。幾點飛鴻秋塞凈。一羣眠鷺晩沙圓。峯巒寂歷前村雨。樹木依微遠店烟。身世卽今迷定所。水雲何處寄三椽。</text>
<title>客中 二首</title>,<text>歸思凄凉睡不成。旅遊生理困經營。南隣機杼篝燈暗。西岸汀沙釣火明。野市來塩侵曉往。石田宜麥帶秋耕。如今却愛桑乾水。四海曾聞是弟兄。聞道南關檄屢成。不堪茅屋客中營。一江寒雨潮頭暗。十里斜陽鳥背明。溪黍地肥偏愛種。野菁沙厚最宜耕。王師近日催征戰。僕射何人似父兄。</text>
<title>驪州村舍</title>,<text>旅程今日尙夷猶。回首鄕關一望愁。田際抱孫何處老。草邊呼犢是村牛。雲沉甓寺千峯暮。霜着驪江兩岸秋。身世亂中飄泊久。夕陽無語涕空流。</text>
<title>寓居興原村</title>,<text>消息鄕關久不聞。老年身世逐浮雲。窓前數峀朝光合。門外千帆暮勢分。楓岸小燈紅閃閃。荻簾新月白紛紛。餘生未卜戎衣定。時上寒邱望海氛。</text>
<title>定山道中</title>,<text>淸曉催騎又着鞭。夢中桑榟政依然。極知筋骨臨衰境。已覺奔馳屬少年。崖逕陡欹氷轉滑。野橋曾毁雨仍穿。不如從此仍歸去。醉傍蘆花繫釣船。</text>
<title>曉發金溝。朝飯泰仁縣。</title>,<text>江南行盡短長亭。身世還同水上萍。烟覆敗荷藏翡翠。露垂衰草宿蜻蜓。久憐白髮千愁醉。却愛紅塵一夢醒。從此玉京逾萬里。夕陽回首亂峯靑。</text>
<title>將往南陽。別朴生汝安。</title>,<text>空山此日折楊柳。立馬贈君情可傷。幽谷晩花三月後。旅窓愁鬂一年強。山妻煑蕨飯初熟。溪叟携魚醪正香。愚拙有才羞管樂。謬將衰境客襄陽。</text>
<title>送同年李相公朝燕 廷龜封世子奏淸使</title>,<text>聲名何止動朝廷。材智仍兼自弱齡。回得聖波歸少海。把來宵火助前星。關門異氣空看紫。柱史仙牛已駕靑。却向病中驚此別。不堪孤影伴羸形。</text>
<title>冬至使李台徵令公。因評事寄紙求詩。壽俊。</title>,<text>不見如何意便親。敦詩曾是說爲人。才慚黃絹呈來拙。紙屈烏絲製㨾新。萬國謳歌爭仰德。一陽天地已回仁。長途寢食宜安穩。歸日應知趁早春。</text>
<title>奉別權員外 二首</title>,<text>芳隣曾是占西東。來往憧憧意味同。家世遠從江漢國。文辭高出德輿翁。霜髯照席衣冠古。風骨超人氣量洪。此後想思無限恨。滿城烟樹月明中。此生交契比雷陳。金石心期豈貌親。風度似公猶太古。䟽狂如我亦天眞。孤雲渺渺秋連越。獨鳥依依暮向秦。他日倘思聯枕地。可堪回首更沾巾。</text>
<title>送立之赴任長興 李春元</title>,<text>官罷昏昏秪醉眠。離情偏屬泬㵳天。功名不到茅茨裏。身世宜棲枳橘邊。洛下五年今老爾。吳中二頃故依然。若爲飛鳥先君往。西浦仍尋舊釣船。</text>
<title>棄官南歸道上。留別尙古。</title>,<text>雨昏荒店閉窓眠。旅思離情兩黯然。蘧瑗覺非今向老。陶潛知可又歸田。月兼曙氣明秋嶺。星帶寒光射遠川。安得與君携手去。故園同醉橘林邊。</text>
<title>奉送參議兄西行 尹唯幾</title>,<text>嗟吾兄弟屬衰門。離亂年來幾箇存。飛盖却尋靑橘社。揚鞭曾入白蓮村。那知此別仍驚耳。何處相思獨斷魂。却向樽前情衮衮。肯從他日許重論。</text>
<title>聞李統制戰死</title>,<text>異恩重許上流兵。百戰因留死後名。被髮當年知爾力。剪鬚今日覺宸情。遺民乍拜羊公石。古陣空餘葛相營。從此玉關無鎖鑰。何人猶道策平平。</text>
<title>寒泉叔母挽</title>,<text>光陰人世走如丸。五十浮生夢已闌。大小連今悲慟極。季元方昔弟兄難。風樹未見枝邊靜。薤露仍驚葉上乾。從此吳江波浪阻。不堪庭際舞孤鸞。</text>
<title>次趙城主 靖 韻。哭景毅。弘遠城主子。</title>,<text>玄夫今日上尤天。人世哀懷孰比肩。自是精靈曾獨受。如何慈愛忽相捐。愁聞客路新魂返。忍見書床舊膝穿。嶺樹迢迢雲萬里。不堪回首重潸然。</text>
<title>又挽</title>,<text>庭花已謝未開前。相見相離是偶然。自謂團欒無此日。誰知零落又今年。嶺雲渺渺魂空返。江樹依依眼幾穿。衰病不堪攀去紼。一番哀淚灑靈筵。庭花。卽月季。開落相因。</text>
<title>白氏妹挽</title>,<text>天賦聦明脫等夷。豊端仍合享期頤。如何忽値膏肓疾。使我偏憎造化兒。半世自憐琴瑟好。一生人道室家宜。那堪庭際孤鸞舞。啼向中宵不盡悲。</text>
<title>長湍兄挽 尹唯深</title>,<text>一年羸病太支離。零落衰門涕自垂。藥餌庶幾來感應。神明何路可扶持。塤箎餘愛人間在。琴瑟深情地下期。嶷嶷謝庭雙玉樹。蒼天爭得道無知。</text>
<title>秋日回文 二首</title>,<text>茫茫野水綠平堤。緩步閑尋獨杖藜。床繞竹枝靑拂枕。岸連楓樹赤沉溪。霜郊遠度秋鴻斷。霧嶺高飛夕鳥迷。長夜坐吟孤影吊。凉風帶月海天低。蒼蒼暝樹野禽栖。遠水流波綠漾溪。黃菊砌寒迎露瑩。碧荷池冷帶風凄。茫茫夜影千鴉散。漠漠秋聲一鴈低。膓斷幾宵淸月苦。床東睡起醉詩題。</text>
<title>題淸溪遺稿後</title>,<text>晨起燒香爲整冠。淸溪遺稿靜中看。健如快馬飛長坂。穩似輕舟下急湍。盧叟恠奇邦足取。陶翁平淡未全難。宮商諧處多斤兩。詩到于斯可以觀。宮商諧則斥恠奇矣。斤兩多則壓平淡矣。可以觀借用論語中語。</text>
<title>奉寄尹學士 東嶽</title>,<text>不憚分符遠。方期對榻頻。何言三日路。尙作兩鄕人。梧葉秋堂雨。梅花雪逕春。未因同把酒。離恨益紛繽。春坊舊學士。歸卧海雲隈。甲子輸詩卷。行藏仗酒盃。誰憐遭聖代。虗老謫仙才。十載煩相憶。無因見驛梅。橘柚寒初熟。馨香晩更佳。露苞黃暎牖。霜葉綠凝階。肯惜蘇州摘。方思陸績懷。筠籃三百顆。萬一寄官齋。</text>
<title>奉寄橘屋 松湖</title>,<text>頭輪山北海南堧。半百相思路幾千。橘屋詩豪仍白帽。松湖草聖是靑氊。古來世事無今日。春到梅花似去年。欲寄封書問消息。夕風吹雨暗江天。</text>
<title>原城。次杜詩百韻。寄白善鳴。</title>,<text>雉岳晴烟裏。蟾江落照邊。兵戈辰守歲。離亂酉名年。緩急初浮海。蒼黃竟下船。存亡俄判爾。恩愛却茫然。直北星辰遠。征東日月遷。幾歌鴻鴈什。長詠鶺鴒篇。千里魂頻斷。三更夢未圓。凄凉搔白髮。冥漠問蒼天。故國知何許。幽居在一偏。花明燃曲渚。藤暗覆長川。弩絶樽中倒。弨閑壁上懸。不須煩乞米。何必願多錢。鳧鶴誰相勝。蚿蛇每與憐。刊松朝列峀。移石得深泉。金錯囊先罄。波濤褐又穿。渴愁枯酒肺。寒怯瘦詩肩。智短能經世。材微可塞員。却輸淸意思。還擺俗因緣。地寶元難秘。天遊本自便。精誠深貫日。圖畫少凌烟。自分牛之後。誰云馬不前。笑爲貧處士。甘似斥神仙。富貴人爭取。勳名世競傳。山裨塵寸尺。河補水潺湲。版宇纔收復。黔黎已爍煎。乾坤無面目。伊洛尙腥羶。搜逸優徵幣。尊賢重講筵。鳴陽俱是鳳。棲棘豈爲鸇。乍念天心悔。因知國禍悛。廟堂陳稷契。邊境卧矛鋋。鑒澈懸秦鏡。謀奇撓楚權。仁存孤及獨。恩吊瞎幷攣。四海除凶報。諸侯薦吉蠲。終當勤一饋。焉得事三畋。玉燭欣重爕。金甌慶再全。皇威今燀赫。王化遠流宣。責取劉蕡直。言推汲黯賢。虞庭才二八。姬室德三千。顧我雖南北。爲時不後先。如何年晥晩。其奈迹飄翩。欲聽堯時鼓。思賡舜日絃。功名看蹭蹬。身世寄蹄筌。去矣胡爲者。懷哉亦已焉。醉亭宜醉樂。盤谷合盤旋。旅思肌添黑。離情髮减玄。誓營新卜築。歸闢舊園田。杖屨相來往。村鄰互接聯。留裙湯進鱉。霏雪鱠登鮮。水月閑移檝。壺觴病枕舷。一行遊子淚。半幅故人牋。苦被兵塵阻。疇將別袂牽。炎寒時序變。湖嶺道途邅。鉛槧全拋擲。詩書永棄捐。枯筇鳴犖确。癯影蘸淸漣。渤旣藏嵩少。洪猶隱穀瀍。蘋蘩思故廟。梧檟想先阡。孰辨張華劒。空揮祖逖鞭。駑堪爲騄駬。嫫豈做嬋娟。驚似傷弓鳥。悲同抱葉蟬。食藜難道肉。被毳敢論綿。寥落淵明逕。淸寒鄭老氊。巖蘿紆碧組。林蘂墜紅鈿。薄暮蛛歸網。新春燕入椽。蒸霞桃夾岸。濃錦葉漫巓。宿悶逢茶散。沉痾賴藥痊。霧窓琴帶蘚。霜匣刃銷蓮。盃罷停閑手。棊殘縮老拳。沙泥方困獺。江海謾橫鱣。坐久渾忘履。騎稀每廢韉。野嵐飄細濕。簷雨滴微涓。客路依邊徼。鄕山指海堧。約僧爲伴侶。呼婢作巾纏。躑躅增悲感。料量損睡眠。平城能辱漢。淝水未梟堅。薰沐飜爲穢。膏塗孰謂姸。溟鵬收遠擊。籬鷃詑輕翾。志氣其衰矣。行藏盍愼旃。刀頭期已逼。鶉尾日將躔。耕何知識。蓬茅不斲虔。似金羞踊躍。如土信陶甄。欝欝羣憂集。依依百慮騈。積塵封几案。殘蠧化書編。邱壑寧忘返。林泉不讓專。楚雲曾入望。關月屢經弦。會試丹砂訣。兼參白傅禪。學仙功未就。求佛理難詮。干木行蕃魏。淮陰庶仆燕。邦基瞻有截。山壽願無騫。忽忽身終老。栖栖命苟延。親朋傾喜涕。魚蟹釋饞涎。古戍哀寒角。空林㤪曉鵑。吟驢衝雪去。漁艇候潮旋。梅鶴尋和靖。雲霞訪偓佺。門因嫌客閉。簾爲賞花褰。得失齊羊鹿。親踈等蟻鳶。乾餱寧失德。肥羜不招愆。白玉盃仍酌。靑瑤字幾鐫。渚荷香冉冉。汀草渺芊芊。莫笑吾詩惡。差勝子飮孱。菟裘事業畢。書判肯求銓。</text>
<title>謹依冲庵訥齋用工部韻。寄善鳴五十韻。善鳴新自海鎭。見天將還。</title>,<text>顯允中朝老。龍旂指海邊。威儀眞壯矣。容貌亦魁然。人决秦舟勝。師因晉國偏。天心飜向悔。胡命已知懸。宮殿羅仙仗。臣隣拱法筵。士慚稱管晏。人喜效淵騫。大廈期爲棟。中流欲作船。蕭何超十八。毛遂拔三千。土宇歸關隴。腥羶掃洛瀍。將軍輕大敵。勇士破中堅。餘醜歸何地。深羞洗一天。聲加風敎外。功出漢唐前。峴首碑沉水。狼居石表巓。不徒頗用趙。終是毅收燕。斬戮屍塡岸。鏖糟血走川。鴻名看日盛。龍馭喜天旋。北闕親推轂。南關各贈鞭。秦童昔採藥。嬴帝枉求仙。卉窟留桑海。舟居接島烟。堤崩由罅隙。河潰始潺湲。殺氣連雲暗。妖氛幾日鮮。邊儲家納粟。軍計戶徵錢。世亂才仍少。年貧土又綿。欲回頑虜膽。將息庶民肩。四海輸兵鑄。三陲釋甲眠。陳威頻走檄。修賀遠馳牋。太學何蕃勇。長城李勣賢。皇朝紆寵眷。天札賜聯翩。一日邦重造。千年業再全。忠貞蒙奬拔。孤寡被慈憐。擊柱驕移習。陪旒肅盡虔。邱園嗟已老。朝著孰相先。鞱略甞游涉。經書宿貫穿。狄門難備藥。王幕未依蓮。暑榻添新睡。晴窓檢舊篇。棲遅纔得所。名字不求傳。楚竹飜三弄。吳絲整七絃。悲歌長抱膝。閑卧獨支拳。野椀朝盛茗。村甁晝汲泉。鷄豚終結社。君我夙忘年。薄俗窮仍棄。深交老肯捐。一間城外屋。數頃水西田。未死惟浮白。餘生只草玄。榮名徒爾耳。江海倘於焉。老髮羞看鏡。雄心怒拓弦。欣風巾屢脫。嫌日席頻遷。酒是求佳釀。詩惟覔好聯。蘭舟浮遠近。藜杖步迴邅。委曲仍無倦。團欒會有便。長吟還欲寄。雲外鳥高鶱。君在荷浦。不見數月。故云。</text>
<title>寄松湖四十韻</title>,<text>聞道白夫子。松江更結茅。田園元亮宅。書籍放翁巢。跡泛隨蓮梗。身輕視幻泡。已安邱壑奧。還占水雲交。釣久沙磯穩。耕餘石地磽。未嫌村市逈。猶愛海山苞。野茗頻添椀。溪醪數擧匏。江魚銀入饌。林筍玉供殽。㬠網仍依壁。披簑又掛梢。攤沙勞採拾。敲石慣燔炮。階蘚禽來破。園泥虎去跑。遙泉連竹灌。新飯折荷包。忙燕飛虫接。閑鶯過蝶捎。湖深饒芰芡。郊濶足蒭茭。藥物因人寄。醫方信手抄。尋僧求定慧。逢客問推敲。靜處披堯典。幽時考易爻。靑燈恒兀兀。黃卷每嘐嘐。筆禿山中兎。綃窮水底鮫。詩驚人泣鬼。文起鳳騰蛟。巢許雙師表。蕭曹兩斗筲。餘生從跌宕。浮世任喧呶。莫愧來賓戱。非關解客嘲。殷勤吾與爾。交契㓒仍膠。湖海終成約。聲名永欲拋。風塵猶嶺海。戎虜尙炰烋。寂寞琴休匣。䟽狂劒試鞘。窮愁難可遣。奇貨孰爲敎。世路多顚倒。時評漸混淆。將身乘造化。低首聽訾謷。中酒狂徐邈。吟詩老孟郊。自期雲谷遯。人笑次山聱。漢邑雄三輔。秦關險二崤。衣冠今異物。膏液昔同胞。塞甲空穿領。邊弓未弛弰。黃門那近婦。尸祝不治庖。毒尾誰防蠆。恩書屢遏虓。空林驚熠燿。虗牖歎蠨蛸。幾日親籩豆。如今厭鼓鐃。吟餘搔白首。簷鳥和咬咬。</text>
<title>蓀谷書懷。送申秀才。別兼簡同年振威宰申汝昇 晛。申秀才名伯厚。汝昇姪。</title>,<text>君家不癡叔。人道榜中賢。余齒居何後。渠鞭着在先。不才仍忝桂。非分須叨蓮。十載江湖棄。餘生疾病纏。結茅城北里。種黍水南田。漢晉唐羣籍。琴詩酒宿緣。白眉眞友善。靑眼每周旋。理竹閑垂餌。馳毫醉染牋。溪山爲識面。鷗鷺亦隨肩。夜雨茶鳴竈。春香藥洗泉。幾催花浦騎。還泛柿湖船。世事因成往。身愁苦被牽。凾關喧鐵馬。伊洛載戎旃。蜀駕飛危棧。胡星射紫躔。百川寃血走。千里戰屍塡。羣帥爭甞膽。孤臣獨拜鵑。衰麻身一介。家國涕雙涓。徒步心雖在。沉憂脚未前。無何男女喪。有靦弟兄捐。瘦爲牛留愛。哀因鴈失聯。客居已造次。歸計尙迍邅。皇化猶無外。邦讎訖不湔。握拳從爪透。嚼齒任齦穿。邱壑營新築。䟽狂悔昨愆。只愁朝夕度。那願姓名傳。水市逢塩客。江村抵酒仙。天涯親故少。關外歲時綿。乍見情初欵。重來意益憐。家庭元有自。材貌又無偏。䟽受於䟽廣。謝安之謝玄。會看龍驟躍。終喜鳳高鶱。迹慕少年賈。文期太史遷。松阡竣灑掃。萊服返蹁躚。別淚多如瀉。愁膓劇似煎。茫茫山襯霧。漠漠樹含烟。慷慨增長歎。凄凉寄遠篇。名曾題一榜。生是降同年。爲去報申宰。離愁久惘然。</text>
<title>上天將季老爺三十韻。代鄭韸 季金。</title>,<text>命世生申甫。山河秀氣鍾。風雲今日會。龍虎向來從。固塞堪爲鑰。扶堂合作松。芥呑輕楚澤。塵視小齊峯。浙路初飛檝。湖防已寢烽。凶奴忘漢德。殊俗慢箕封。蟻穴猶容息。魚波政費喁。海門新保障。江國舊要衝。心旣三千一。關仍百二重。翁今頗矍鑠。吾自分踈慵。一拜心期穩。重來禮數恭。徒慚收瓦礫。何幸記菲葑。仰覺蟠虹氣。傍探列宿胷。詩章酬密勿。罇勺許從容。愼諜偵船織。嚴更戍鼓舂。雄威憑講獵。微意爲除兇。霧集千夫闞。風驚萬牡顒。豨奔還遇箭。麛走乍罹罿。危薄肌隳片。平原血洒彤。王禽時並獲。蕭獸輒雙逢。社肉均知飽。河醪並感醲。色添辭慷慨。冠聳髮髼鬆。乍懼驚毫落。飜疑醉墨濃。屛粧金翡翠。山對玉芙蓉。壯節曾鐫石。膚勳庶冶鐘。佇聞輿返屈。行覩布輸賨。笑矣湖中客。年來隴上傭。行藏隨用舍。身世寄陶鎔。感激思鳴釰。蹉跎欲學農。荒詩仍自怪。聊復瀉愚悰。偵庚韻。</text>
<title>夢松湖</title>,<text>百松亭下水。源出大芚山。乍闢前人勝。重偸此日閑。地分千古秘。天與一區慳。巖瘦花全露。沙明草欲斑。半帆垂柳岸。雙屐碧蒲灣。階筍兒繃脫。池荷象鼻彎。窓含朝靄紫。簷透夕陽殷。綠水圍羅帶。靑山列玉鬟。姜衾歌洽樂。萊服舞斒斕。抖擻塵機幻。睢盱世道艱。偏憐工部驥。兼愛樂天蠻。不必招黃鶴。何須友白鷳。沉冥從婦恠。踈懶任僮頑。笑我伶俜卧。懷君涕淚潸。白添新鬂髮。紅减舊容顔。每羡閑雲返。空思倦鳥還。縛藤仍作榻。編棘又爲關。故國魂頻往。幽棲夢幾攀。已安邱壑裏。終遠水雲間。煖酒荷翁句。吾能若是班。石川松湖詩。煖酒收松子。題詩掃石苔。</text>
<title>苦雨</title>,<text>一雨留蒸暑。秦天半是䨪。江喧摧雪浪。潮怒蹴銀崖。猛勢崩危石。頑根漱老槐。驅沙塡小井。浮潦沒平階。簷滴俄成陷。溪淙已溢涯。䟽麻晨入隴。熬麥夜收柴。舞澁蹁躚燕。聲讙鼓吹蛙。禽寒依靜壁。牛瘦怯深街。樹集霑衣鵲。墻移出角蝸。當風披濕帙。偸日曬泥鞵。待罪台臣肅。祈晴太守齋。不須治水禹。安得補天媧。有客栖遅久。生平志願乖。容顔驚白髮。名姓記紅牌。落魄人云甚。䟽狂世曰皆。偶然完性命。於此托形骸。自笑生何補。唯期死便埋。病頭煩又洗。愁眼悶還揩。兒懶專拋卷。妻貧欲賣釵。藜床終日睡。聊寫此間懷。</text>
<title>走筆寄汝安</title>,<text>山中無俗伴。來往秪君家。地闢三間廣。蹊穿百步斜。晩風方遠至。濃影乍交加。命畚仍䟽壤。呼鎌爲斲槎。移蒭傾濁酒。浮水嚼甘瓜。岸上山梅子。溪邊石竹花。初閑爭博奕。中醉促琵琶。染筆題巖石。垂竿傍渚沙。功名蕉底鹿。光景壑中蛇。何處吾廬是。歸魂楚水涯。遠方身是客。永日睡爲家。綠樹陰偏合。靑山影半斜。新詩愁與長。窮病老相加。釣久徐離岸。樵多倦拾槎。秋風張翰鱠。春雨邵平瓜。已覺渾頭雪。那禁兩眼花。烏巾輕紱冕。蛙部笑箏琶。幾捧移山土。空含塡海沙。烟波閑白鷺。霜匣老靑蛇。回首歸魂杳。南天不見涯。</text>
<title>走筆</title>,<text>捿遅猶白首。漂泊久靑衫。家在江南里。官因正字銜。本期中散逸。那顧上官讒。節比虗心竹。材非合抱杉。未迴遊蜀旆。誰掛指吳帆。得失羊兼鹿。存亡楚與凡。烟霞和夢遠。魚蟹入涎饞。長嘯愁仍闢。高歌意未緘。靑山鶯睍睆。白屋燕呢喃。考史徒盈案。看經幾出凾。何當梟兀朮。誰與問巫咸。肅肅神陰相。昭昭帝降監。佇看紵國脉。行願愼民巖。樗櫟終何補。茅菅庶欲芟。楚雲空渺渺。秦月屢纖纖。歸去傾新釀。沙泉味帶鹹。</text>
<title>遣悶</title>,<text>早抱長卿疾。仍驚太史留。窮途元不恨。安分竟誰尤。水石饒殘夢。關河飽遠遊。幾年靈運屐。千里仲宣樓。撫枕中宵淚。憑軒落日憂。歸心那易挽。哀唱不成酬。北闕紅泥詔。南山白石謳。餘生行已已。浮世信悠悠。幸矣三間屋。多於萬戶侯。防田驅夜豕。尋野縱晨牛。稼穡從吾老。烟霞待我不。靑山幽鳥㤪。綠樹晩蟬愁。細雨蒹葭岸。斜陽橘柚洲。苔應埋釣逕。風定沒漁舟。客至惟逢鶴。人來秪見鷗。故園西浦外。何日卧菟裘。</text>
<title>遣懷</title>,<text>幽居近一歲。世事亦無之。數道川通峽。千章樹夾籬。窮愁仍落魄。歸意轉參差。南國音書絶。東關道路危。窓前披漢史。溪上握唐詩。故舊誰靑眼。乾坤半赤眉。衰容頻俯鏡。危命或憑蓍。地僻多豺虎。林深足魍夔。斜風迎紫燕。落日送黃鸝。韓子抽孤憤。梁生發五噫。煎茶瘳夜渴。收菓補朝飢。宜作垂頭驥。寧爲曳尾龜。吳天猶錯莫。秦月幾盈。極目傷心遠。前村藹暝姿。</text>
<title>夜吟</title>,<text>舊榜凋蓮桂。新居逐水柴。江山超俗勝。風景出人佳。黠吏貪猶鼠。荒村小似蝸。嵐侵臨水帽。苔惹度山鞵。白日多魑魅。黃昏足虎豺。馬卿仍未達。狗監幾時偕。漂蕩生涯濶。迂䟽志慮乖。銅山鐘欲應。鄷獄釰猶埋。有酒曾成病。爲文苦類俳。平生從萬事。幽曠此時懷。</text>
<title>寄鄭臨陂</title>,<text>有美臨陂宰。生平友與慈。人推爲長者。吾意信然之。蓮社殘燈夜。松亭落日時。秪今仍夢寐。從此未磷緇。每愛溫良性。猶憐委曲儀。曾因書札到。深覺卜居宜。落帽徵前事。黃花折壽枝。鴒原三幅被。鶴髮萬年巵。藥餌非全效。神明實暗持。姜肱事不遠。庾衮世今誰。賤子飄零久。餘生志力衰。楚雲寒入望。秦月病添思。蛇足謀身拙。羊膓處世危。杜陵聾畫字。賈島瘦吟詩。囊固錐難脫。途長馭苦遅。桐絃調細韻。菱鏡照寒絲。湖海饒新興。乾坤足浪悲。慇懃好眠食。弧矢本無期。鄭寓龍山。故見落帽事。時臨陂兄承旨公。得疾幾危復甦云。</text>
<title>曉起偶吟</title>,<text>惻惻金風至。凄凄玉露斜。舂粱鳴曉碓。治苧響宵車。飯滑炊新稻。葅寒斫老瓜。空山饒鳥鼠。故園想魚蝦。林實龍鬚蔓。溪茶雀舌芽。秪緣兵未靜。歸路孰能遮。</text>
<title>旅寓</title>,<text>接物顔逾緩。逢人禮益恭。兒寒愁夜讀。妻瘦怯晨舂。半世長卿疾。餘生叔夜慵。桑鄕身未往。茅屋膝難容。斷續天邊鴈。高低砌下蛩。虗簷餘靄散。深逕宿苔封。溪蔓連墻蔓。山松雜海松。關河猶撫釰。湖海未收烽。鮑叔曾爲賈。樊須欲學農。宜從歸去日。甘作隴頭傭。</text>
<title>走筆</title>,<text>日高月猶在。秋晩葉初飛。白髮三年病。靑山一面圍。乾坤容盜賊。湖海暗㫌旂。胡語曾喧洛。戎書孰奏淝。憑危瞻北極。粧醜慕南威。弊服長垂絮。塵衫未換緋。莫須題咄咄。從此去騑騑。鷗鷺眞吾伴。時人多是非。眼孔憐吾小。難看捷報飛。徒然笑齊㥘。何處却秦圍。閫外持龍鉞。軍前樹鳳旂。腥羶掃伊洛。草木動淮淝。豈是將軍力。由來天子威。歡聲渡鴨綠。勳爵列魚緋。去日千騎擁。來時萬牡騑。深羞賴一洒。人事奈皆非。</text>
<title>秋夜病坐</title>,<text>自笑苦吟客。仍同入定僧。爐烟抽細縷。簷雨掛脩繩。尙喜家容膝。何嫌枕曲肱。沉燈時戮虱。捫頰屢收蠅。頑婢呼難覺。童鷄聽未憑。起來看曙色。雲樹月空凝。</text>
<title>走筆</title>,<text>丘壑身將老。經綸志已箝。床前松葉酒。盤上水精塩。歲去增玄沍。愁來少黑甜。人烟消廢郭。榛棘長貪閻。白屋侵肌冷。朱門炙手炎。乾坤塵入眼。衰老雪浮髯。楚國醒猶獨。虞庭對孰僉。光陰渾荏苒。書籍謾沉潛。暝鳥巢深橘。晨蟾透隙簷。題詩老夫事。呵取凍毫尖。</text>
<title>走筆</title>,<text>茅屋三冬卧。靑燈五夜寒。衾稜眠後鐵。葅割醉餘盤。濩落材何用。憂傷涕不乾。昏花愁入眼。危髮怒衝冠。朝暮人情變。浮沉世事難。西溪月猶在。孤枕夢初團。急雪前宵止。窓風着面寒。飄揚雲似絮。爛熳月如盤。喚酒愁樽渴。題詩苦硯乾。妻貧纔繼粥。兒長穩裁冠。冷淡爲生易。踈狂在世難。西坡今歲好。爭說蟹臍團。</text>
<title>走筆</title>,<text>江國梅傳臘。寒香近水皐。浮名嫌擾擾。流節㤪滔滔。工部詩千首。騎郞髮二毛。烟塵多涕淚。天地滿㫌旄。落日樓臺暖。微風鼓角高。有時眠不穩。終夜恨徒勞。嶺徼災猶警。湖關設未牢。踈狂元棄物。多譽屬時髦。</text>
<title>春晩</title>,<text>天地春將晩。光陰鬂已衰。砌花輕委錦。渠柳細飄絲。宿露沾蝴蝶。斜風拂鷾鴯。有時愁北望。無路想南爲。睡覺浮沉夢。圍觀動靜棊。憑軒人寂寂。隨處艶陽詞。</text>
<title>淘井 月課</title>,<text>桐花春已晩。佳節又淸明。搖落他鄕夢。淹留謫宦情。乍看槐火變。仍喜石泉淸。舊俗家家在。新源潑潑生。迎風芳乳滴。過雨細波平。甃滑苔無滓。甁寒綆有聲。酒香滋晩酌。茶味入晨烹。渫處還堪惻。甘時亦可驚。擠排俱用力。匍匐孰輸誠。千里魂空返。無因達帝京。淸明日。俗謂之淘井。東坡謫黃州。夢見參寥贈詩曰。寒食淸明都過了。石泉槐火一時新。</text>
<title>馬上口占</title>,<text>客中無穩睡。馬上少佳詩。漠漠豆花岸。茫茫菱子陂。菊斑霑曉淚。蓬短折秋枝。暝樹嘶寒蚻。淸溪浴戱龜。家山雖漸近。盜賊尙堪疑。廊廟多奇略。何勞漢將旗。</text>
<title>謝邊明府五十韻 應井</title>,<text>妙齡東洛擅詞宗。磊落人稱萬卷胷。天降宿精奎璧孕。地騰虹彩斗牛衝。量涵河海之汪濊。氣畜波濤也歘洶。燕頷定羞班筆擲。草心思報孟衣縫。卜隣當日期王翰。識面如今幸李邕。虎渡九江應爲宋。牛還渤海想因龔。稽山行覩賚錢叟。洛邑誰論賣菜傭。幾誦姓名曾愛悅。况瞻眉目更昌丰。每憐收迹天涯棄。却喜知音海外逢。促席偶叨論繾綣。傳盃仍忝賜從容。重城未隔三更夢。片札時裁數字封。金玉縱然承衮衮。圭璋恨不近顒顒。挑生㤪思前村笛。喚起離愁遠寺鐘。瘦骨稜稜長有疾。衰容戚戚苦無悰。奉高汎濫慚猶淺。公瑾醇醪喜漸醲。欲托微誠投芍藥。休將下體捨菲葑。邱麻倘許蓬爲益。山石何妨玉是攻。頗賴高明容懶拙。不關時俗背愚庸。羡公筆勢強秦楚。笑我詩材陋邶鄘。雄比赤身挐虎豹。勇侔徒手捕蛟龍。銳兵直破千人陣。堅壘高圍百雉墉。歌亮曹娥聲繚繞。舞輕張琬體纖穠。傷禽詎及垂雲翼。跛鱉難追逐日蹤。賭出寶章纔起懦。賡來荒句返生慵。殘魂只合啣降璧。弱力那堪角戰鋒。自分遣危同放虎。敢言求螫類荓蜂。本期退保全疆域。猶懼來侵謹燧烽。頃刻浮沉妖蜃爛。須臾起滅瑞霞彤。連篇累韻何曾窘。擲簡搖毫自不供。險泣鬼神方詰曲。幽臻玄妙忽橫縱。依俙錦繡鮮兼麗。彷彿丹靑淡又濃。縣薄幾時伸蠖屈。民蘇今日息魚喁。桑成五畒誰停織。稼入千箱亦宿舂。寒戶已能存毳葛。飢丁猶復備飧饔。如風尙草寧難偃。似影隨形固易從。役不施勞唯禦侮。遊非行樂且看農。珊瑚暎處簾垂壁。琥珀濃時酒滿鍾。繞郭閑花初放蘂。滿庭芳草已抽茸。懸魚豈必稱羊續。馴雉徒然數魯恭。得失如吾隨鹿馬。升沉何地借陶鎔。閑憑物化觀消長。愁把平生卜吉凶。親去慟懷追擗踊。兒亡憂鬂久髼鬆。百年心事琴三尺。半世行藏竹一筇。花塢晩風迎好客。草堂秋雨弔寒蛩。巾車問柳時歸野。蠟屐尋雲屢陟峯。春隴駕犂泥滑滑。曉灘投釣水溶溶。子猷瀟洒空憐竹。元亮盤桓只愛松。淸話却勝書十載。塵編那用史三冬。吟餘或至宵燈燼。睡後時傳曙鼓鼕。燕石固知非盛貨。猥期和璧報於儂。</text>
<title>雲江贈我排律一篇。旣用其韻。次五言三首。復以七言答之五十六韻。</title>,<text>白髮三年從老病。靑山一面卧崚嶒。羞將功烈侔王謝。肯把材謀比闞凌。揖讓每思虞夏盛。干戈猶陋漢唐興。文章韶頀追韓愈。篇律雕虫笑薛能。翡翠已憐紋化錦。葡萄兼喜織成綾。才兼王勃吟孤。氣敵靑蓮賦大鵬。芳草有詩傳膾炙。淸風爲誦濯炎烝。鳳苞久認超禽鳥。荷艶曾知出芰菱。縱使形容渾潦倒。免敎心事倐凌兢。宵窓看字燈仍眼。午榻邀眠枕是肱。愁裏古方舒又卷。病中新藥曝還蒸。非耽月露爭奇巧。爲對江山費簡繒。未逐舜庭咨汝牧。盍追藍縣負余丞。一蹊幽竹今元亮。兩岸紅桃俗武陵。橋遠漸猜詩帶冷。甁寒方訝酒生氷。光陰少暇紛超忽。酬酢多端輒累仍。湖海鷗魚元易狎。朝家階級本難陞。山扉歲晏風威緊。庭院更侵露氣凝。自古飛沉皆係數。從今休咎各隨徵。窮猿無地那依木。高鳥中天不掛矰。秋浦晩沙撑小艇。夕陽微雨布寒罾。東林曉磬和鐘到。西檻朝嵐雜霧昇。閑倚石床鋪鄭簟。醉歸苔逕曳滇藤。踈慵未免簞瓢匱。疲朽其如疾病乘。茶味屢添神慮凈。井華時遣肺心澄。枯榮底處分寒熱。禮數由來癈降登。應俗不妨除幅岸。向人毋至露圭稜。無譏魯史雖遺鄶。爲善鄒書亦勸滕。鸞孔明庭俱頡頏。鳧鷖深浪獨翔騰。危衷夙夜愁塡海。微意尋常㥘渡澠。君子固窮何必濫。賢人執德貴能弘。曾聞獨學稱孤陋。誰借同聲與答應。道在詩書模作範。身持法律用爲繩。啣蘆每羡冥冥鴈。嗜汁常嗔役役蠅。朝暮烟霞眞痼疾。生涯泉石足誇矜。非才與世甘長避。不佞於人被屢憎。欲保餘年歸稼穡。却修先業卧畦塍。休言老子徒然棄。且悅諸贒自此升。求食惡同囚檻虎。待呼嫌似繫絛鷹。英髦都詑將徽譽。癡拙空慚守屈稱。紫綺未全過野服。烏紗寧復愈村簦。江郊溸月邀漁叟。棊院燃明喚睡僧。啼鳥枕邊歌宛轉。吼潮門外怒奔崩。漫山躑躅紅圍嶂。掛壁藤蘿翠倒層。乍汁薄醪傾爛熳。更梳殘髮理鬅鬙。歡華一世誰盈意。悲恨千秋謾塞膺。邂逅昔曾逢蟨友。慇懃非止重龜朋。功名不得終移翰。溫飽那能遽改曾。柳癭長歌調白雪。桐枝高韻撫朱緪。豈惟言語時時接。兼有詩章往往承。隤岸已知愁落日。隱簷須記恨殘燈。蘭隨露菊誰先後。栢入霜松互附憑。義似塤箎看莫逆。情於膠㓒視猶勝。嗟吾欲做將來戒。咨爾宜爲旣往懲。括羽有言功益造。巫醫垂訓業須恒。工夫由此駸駸去。崇嶽行看一簣增。</text>
<title>送吏部李郞中充冬至書狀赴燕之行</title>,<text>憶當天祿讎書日。來往湖南父子間。亹亹自憐蒙笑諾。愔愔猶喜對儀顔。韋經素業元相繼。崔句靑年不可攀。幾向軒墀霑異渥。旱隨鵷鷺接通班。才膺宸簡堪專對。計絶私營合冐艱。環佩秪今辭鳳闕。旆㫌何日渡龍灣。纔臨幽薊知分界。欲指居庸覺近關。天地一陽回子夜。衣冠萬里走區寰。臚傳玉陛開龍扆。漏徹金門闢獸鐶。宮雪乍搖鳷鵲翠。爐烟新屑鷓鴣斑。玄黃玉帛重三譯。文軌車書統百蠻。漢札至勤方國賜。周章曾被辟王頒。愛棠詩盛歡何極。奮筑歌衰㤪未刪。落日金臺傳煥爛。寒風易水送潺湲。邊鴻回信三千里。天馬歸心十二閑。戴席會承新寵眷。萊衣行拂舊斒斕。宦情久已甘䟽懶。野性其如轉老頑。自是光陰同逝水。有何耽戀未歸山。欲憑狂興仍招鶴。擬遣覊愁已放鷳。手版抽來還相府。故山深處卧茅菅。</text>
<title>大雨詩</title>,<text>六月十六日。五更月初落。尹子卧不寐。達夜情懷惡。微風觸窓戶。忽然有聲作。喧騰鐵馬來。狂走不可縛。虎豹闘深谷。紛紛恣挐攫。直恐勢不止。撥地捲廬幕。雖有三重茅。處處漏如索。夫妻相對愁。觝頂難進却。室小苦不容。欲避僅類槨。如蒙簑衣坐。欝欝未伸脚。被衣起出門。四顧迭嗟愕。堯時洪水湮。龍門禹新。金剛萬瀑流。來注此一壑。飛沙復走石。顚倒雜蛟鰐。熊羆及鹿豕。奔走失依托。崩崖折巨木。漂沉戮烏鵲。兒童爭戰慄。驚啼立愈瘧。浮庭卧瓮盎。倒壁壓囊槖。塡然鼓爭沸。疾若弩始彍。尹子下於庭。稽首扣冥漠。甞聞聖人治。萬物亦咸若。乾坤玉燭調。五行順不錯。曰暘而曰雨。甘澤自斟酌。有雨塊不破。有風枝不躍。終然致中和。斯民興禮樂。我邦自壬辰。腥膻化伊洛。公卿草間啼。丹血濕叢薄。六宮灰燼飛。翠華出劒閣。玄穹乍垂悔。虜心懲不恪。陳平獻六奇。張良學三略。鑾輿返玉京。故土重恢拓。褒忠立㫌賞。酬勞列勳爵。憂費圭冕澄。恤瘼征賦削。農桑漸以時。有生皆土着。春宮毓德盛。繼體崇儉約。微生棄草野。無路補螢爝。今玆下災殃。冥茫難忖度。皇天本愛君。此病所以藥。太戊修其德。祥桑枯死亳。景公有一言。熒惑退如昨。作善降之祥。古訓甚昭灼。宋臣不足說。至今其害博。願言加夕惕。仁波注不涸。如傷慕周后。藹然方遠擴。麥丘副善祝。烹阿再試鑊。正心及朝廷。採鳳兼搜鶚。逆肉豈難膾。醜頸行可斫。不唯安黎氓。坐使天意諾。言罷立以俟。涕泗垂聯絡。東方倐已曙。白日照寥廓。溪流百道退。遠樹掛芒屩。因書大雨詩。庶用記糟粕。</text>
<title>與朴主簿詩</title>,<text>山川自脩阻。夏日比炎欝。氣候問何如。懸懸又日日。鄙人荷遠賜。僅得保殘質。第念箕箒妻。重發去年疾。沉綿曾幾時。如今月已一。唯公暫側耳。苦懷吾欲悉。吾生太艱難。早離父母膝。三年泣風樹。太歲在甲乙。鯉庭寂詩禮。蘭芽尙未茁。零丁耐孤苦。𥚁辱甘如蜜。丙子之秋季。九月喪始畢。援琴閔子哀。兩眼淚自溢。嗟余嗣先人。年壯未有室。爰求有齊女。歲時薦芬苾。縞衣兮綦巾。實惟我之匹。四德縱未備。安有可去七。求之亦旣得。友以琴與瑟。我家海之南。圭竇而蓬蓽。門前數頃田。可種元亮秫。罇酒叙親戚。經書敎子姪。伯鸞貧亦樂。餘事不足恤。窮精典謨間。六藝兼四術。目遍架揷軸。手披案堆帙。叔孫之禮樂。班固之著述。賈生之申韓。蕭何之刀筆。視之一兒戱。棄置吾則不。熊羆乎周輔。霖雨兮商弼。許身乃如此。聞者笑而咥。趍機勸我學。非禮不敢卛。可笑張敞婦。畫眉無乃昵。勤勤具衣裳。寒暑時以必。邇來四五載。憂患紛如髮。風寒與暑濕。飢飽曁勞佚。八邪之所攻。心虛脉不實。乍寒而乍熱。往來何歙歘。寒來劇抱氷。熱至如遭熨。膚爛汗成粟。髮蓬鬂走虱。蠅喧苦生嗔。婢睡屢被叱。夜痛恒至卯。晝卧動及戌。食飮久已廢。煩懣氣不洩。奉倩只傷情。安危時未决。或云家所祟。避地可以吉。或云薦冥福。誦經復飯佛。不獨除疾殃。終身永安逸。恠說日紛紛。掩耳不須詰。老巫妄解事。香火造鬼乞。赤豆撒之庭。擲刀急如律。玆事吾豈取。將行難禁絶。公今抱奇術。早歲臂九折。受訣長桑翁。洞視五臟結。口甞神農草。井樹蘇耽橘。回生與起死。今古誰與軼。吾聞種德人。種德朴亭。 上天必陰隲。况我似一家。情義固已密。尋方傃黃岐。合劑分參朮。旣令汗不瀉。因復戢寒熱。其恩之輕重。難以輸口舌。只恐滿胎月。服藥仍見失。餘忙不得一。伏惟尊恕察。</text>
<title>關東呈朴兄</title>,<text>郄公走喪亂。餒餓苦遭逼。頰飯哺兩兒。其意已云惻。今我客原城。地脊少稼穡。齊俗每輕儇。唐風仍儉嗇。晨舂屑豆麥。夕甑熟粱稷。辛勤養一孤。慘惔抱飢色。低頭向主人。抱羞秪塞默。念兄家累多。衆口鵝鴈極。三咽縱有李。九遇奈無食。飄巵脚兩軟。羸痾肌並黑。嬌兒有何知。啼號卧匍匐。顔回昔固窮。陋巷未改樂。有聖可依歸。况又簞瓢足。兄我旣不然。獨立長太息。</text>
<title>喜聞賊退。奉贈朴兄。夜燈走筆。</title>,<text>飄飄落異州。行行勞遠涉。莫是水上萍。仍同秋後葉。驚禽不安栖。眠席未曾貼。原城豈樂郊。覊遊暫寄業。湖山飽宿聞。淸賞果始愜。玄冥巧琢鏤。氷雪互盤疊。念玆流離人。若濟失舟揖。鄕園隔杳綿。魂夢亦未接。朝粟輒罄甁。冬衣久掃篋。歸期折大刀。階蓂幾謝莢。皇威赫遐覃。神兵快屢捷。鶚音適思悛。狼心倐先讋。腥氛捲海甸。霽景煥澄曅。眷我懷舊土。長歌客舍鋏。今朝閱行藏。詩囊兼史笈。家人向我笑。浮黃動眉睫。在陳尙思魯。此語載往牒。矧伊小人心。搖搖苦難攝。龍溪繞潺湲。鷲嶺圍岌嶪。中有數頃田。歸對冀妻饁。</text>
<title>將欲南還。追次郭斯文眉叟韻。期壽。</title>,<text>甞聞金剛山。屹然鎭東域。草木禿無髮。巖石稜有骨。精英散其間。天地亦未惜。逶迤復南走。遠接扶餘國。嗟余夙慕遊。三生修凈業。當年久雌伏。淸波隔恠物。西村一區廬。歲歲事耕植。憂時肌已黑。思國髮還白。傷禽苦遭鎩。困驥驚授馽。已分曳泥塗。敢忘老丘壑。經書自爲伴。文字每著說。行身豈造虛。着脚猶踏實。日昨世運變。時事堪咄咄。腥氛塞堪輿。嶺徼迷戰哭。侵周劇獯獫。樹宋異張岳。流膏染草莽。遊鬼寄林木。我時走間道。不暇俟微服。餘生一髮危。白刃森又矗。哀哀我子女。寃慟終何極。鴒原邈無處。未叱山中石。池魚秪愁渴。藩羊每戒觸。咋指悔已深。噬臍恨無及。三冬客原城。誰人慰窮獨。歸期日屈指。關月屢生魄。夫子卧江鄕。日夜我心曲。愁隨北來雲。夢逐南飛鶴。西關近報警。狠心久稔惡。危疑豈暫安。仍恐踵前迹。會疲卞子虎。坐收漁人鷸。願君自磨礪。一爲蒼生出。天門詎云深。聖君方側席。平生笑王維。有時題凝碧。我今一閑人。欲事丹砂訣。他時倘相訪。爲驗報客鶴。</text>
<title>曬麥</title>,<text>昨日陰雨霽。村妻始曬麥。庭泥不可鋪。往乞隣家席。家家自曬麥。何暇及遠客。今朝詣南里。丐我送一幅。慇懃向小兒。苦道須愛惜。愼勿替與人。收還在今夕。感此涕淚多。愧歎情未極。人生貴相知。萬里如咫尺。世事儘顚倒。天意猶反側。微陽不照物。雨點濃欲滴。得之未爲喜。不得未爲慽。小者尙如此。况乃楊州鶴。從今且析薪。析薪更努力。莫問雨與晴。庶向釜中爆。</text>
<title>詠鼠。效退之聯句體。</title>,<text>山村不畜猫。日日困飢鼠。始疑或夜伺。漸恣頻晝處。掀盖缺鼎盂。踢架倒箱筥。攀墉每抵廁。掘庫因達圉。猶殘在畦蔬。矧漏入庖茹。爲珍尙魚臛。那味復絲苧。旣累衣及巾。幷害囊與褚。穿巧孔茵簟。嚼細片機杼。罅突㥘宵薪。斁箒妨曉杵。鷇卵乍解轉。梨栗仍愛貯。巢雛苦絮。積壤偏穴礎。米逸恨减食。麴削愁損醑。沒瓮水重汲。沉鐺茶再煑。膏飜㤪佳姬。槖破傷遠旅。暗伏首工闖。怒跳足雙佇。初微可以防。寔繁難乎禦。不獨養子孫。兼將嘯朋侶。腥毛詎充裘。陋肉未登俎。忌多器雖完。怒盛杖乃擧。却笑永州某。可哀睢陽許。綢繆孰侮予。慷慨將去汝。行當雜霜兎。庶伴墨又楮。</text>
<title>柳秀才伯擧書云原牧求見。詩以答之。</title>,<text>吾聞龎德公。城府未肯入。亦有閔仲叔。不以累安邑。夫我豈能然。高風邈難挹。一自客原城。月數已過十。窮愁足憾慨。貧病少援汲。中間二刺史。豹節來相襲。旣云好尙異。深藏詎辭蟄。府公適莅政。渙然聲譽集。禮樂自持身。詩書素所習。願識韓荊州。有士皆感泣。哀窮與悼屈。性又喜周急。憐君實飄泊。身世若維縶。鷦鷯願一枝。所食秪數粒。得賢有依歸。自此簞瓢給。晨昏拜庭闈。屢見慈顔輯。愚生坐傲僻。頑心老未戢。回首大將軍。擧手欲長揖。鼎肉尙厭亟。犬馬焉畜伋。以玆苦摧頹。四十未有立。怡然若終身。安得長悒悒。窮年閱書史。有時課詩什。蔬盤晝薦糲。茗鼎夜煎汁。竹葉旣無分。蓮花亦半澁。舐犢竟留哀。苦淚霑原隰。長裾久不曳。歸袂誰能執。題詩謝夫子。悵望靑山濕。</text>
<title>余來關東一年。未甞一日忘金剛山。一日因醉憶石川先生。走筆記一詩。</title>,<text>吾鄕林謫仙。甞於此觀察。江原二十州。維王命制斡。金剛是仙府。先生實管轄。奇峯萬二千。一一天外活。朝嵐與暮雨。吐異且呈譎。草木禽獸虫。可喜怒與怛。先生取不廉。視作囊中物。其間一水石。不及先生筆。居然聲價落。氣勢頓摧挫。山靈亦未禁。日夜悲啼乞。自從先生去。如今幾歲月。紛紛逆旅中。來者固不一。孰有與先生。庶幾侔彷彿。徘徊却怊悵。爽籟吹不歇。</text>
<title>悼婢詩</title>,<text>惟天生萬物。人性最靈焉。紛紛禽與獸。實是愚且偏。原城本多虎。死者連歲然。伊我有一婢。夜起初便旋。爪攫出不意。衣裳同蛻蟬。懷胎亦九朔。與之俱飽塡。晨朝命健僕。尋血窮林巓。支殘體半存。收瘞靑山邊。家鄕萬里遠。魂魄歸無緣。來時旣同來。去日不同還。惻惻疚我懷。浪浪淚如泉。皇天德好生。並育貴相全。夫何至靈物。致害偏塞前。卛獸且食人。已矣終誰愆。君看漢時虎。負子爭渡川。</text>
<title>曉起走筆</title>,<text>白君南中舊。夜來入我夢。曾聞一區廬。地勢西南控。茅茨自瀟洒。結搆謝甍棟。院竹玉肌柔。渚蓴銀絲凍。滄波櫓一聲。遠遊笛三弄。雪鱠逗秋盤。蟻釀溢春瓮。逸興繞烟霞。新詩雜刺諷。而我客異方。苦遭擔石空。旣無縣尹助。那有隣僧送。徒勞白雪歌。未縱靑雲鞚。念昔與國賓。不才充鄕貢。顧瞻儕輩間。聲華實伯仲。逢塲競解龜。到門孰題鳳。文辭好追隨。談笑相喧哄。自許靑銅錢。萬選仍萬中。捿遅俗人稀。邂逅佳客衆。談史屢點竄。論經喜折衷。世運一夕變。天地日晦霿。不是蠻蜀爭。亦非鄒魯閧。家門已零落。一生抱餘慟。今朝偶起坐。歸意乍倥偬。何當共夫子。往入長春洞。</text>
<title>奉謝李秀才見訪</title>,<text>原江綠如染。鏡光千丈澄。孤峯倒絶壁。點出波面稜。輕帆疾如翼。落日歸鳥凝。夫子客其間。幽興日相仍。游魚逬沙上。撥剌來觸罾。銀鱗動盈尺。玉膾淸逾氷。壺罇及遠人。未必相識曾。淸談坐彌夕。高義干雲層。崇朝苦相望。欝欝愁轉增。何當策欵段。往對龍門膺。</text>
<title>客中書懷</title>,<text>甞聞古之初。四民各居一。士惟治詩書。農卽務稼穡。工以贍器用。賈乃通貨物。顧余是儒者。末路忍顚蹶。靑山數頃田。手鋤帶晨月。玄黃我馬病。載塩勞遠出。賜也不受命。莫笑樊遅失。爲農復作賈。辛勤幾苟活。歸來却讀書。事業無終畢。若更山陽鍛。一身兼四術。</text>
<title>南歸。留別汝安。在原州。</title>,<text>事親日苦短。甞聞古人說。浮生少七十。流光眞一瞥。皐魚泣風樹。孔聖亦嗚咽。歸養十三人。同時來告別。而我命不淑。早與父母訣。蘋蘩薦時祀。餘哀積未泄。所以老萊子。斑衣以爲悅。君今有老親。離居甘旨缺。百年已云半。昔日情愈切。尋常書信稀。矧有不安節。疇遣夏枕凉。孰有晨羞㓗。回首太行雲。大陽欲西滅。會看棄薪兒。心動母指囓。慇懃早歸來。中途無改轍。</text>
<title>走筆贈安同年 德仁</title>,<text>昔見丈人面。今見丈人心。丈人是長者。玉壺氷暎襟。我來爲丈人。客此龍江潯。龍山旣窈窕。龍江淸且深。旣升丈人堂。又聽丈人吟。淸談自不俗。濁醪時復斟。誓將與夫子。永托爲知音。却笑世上人。結交須黃金。秦地節候早。九月霜滿林。南客本多病。夕寒生旅衾。鄕衣遠未寄。覊魂驚夜砧。出門豈無路。寸地成丘岑。家貧親舊稀。草逕無人尋。趍時少新貌。背俗多古心。世路竟蹉跎。白髮徒盈簪。哀哉歌此曲。誰其聆我吟。</text>
<title>行路難</title>,<text>富人在山中。山外有遠戚。貧人在市中。市上無近識。人心自古然。宇宙同太息。莫言滄海深。海深猶可測。莫言泰山高。山高猶可度。最是方寸間。山海苦險惡。無人殺李園。珠履三千客。不負楊臨賀。徐晦眞國士。慨我獨興喟。默默究其理。盛夏尙依陰。窮冬猶愛晷。天時旣如此。人事焉足恃。世人自貴貴。貴貴吾不羡。世人自賤賤。賤賤吾不變。貴者豈恒貴。賤者豈恒賤。貴賤不常恒。貧富無定期。天地有盛衰。日月有盈。所以固窮士。獨守終無他。君看翟廷尉。門外可雀羅。</text>
<title>因燕子有感。走筆。</title>,<text>燕子海上來。來捿我屋前。喃喃小窓外。似喜其巢全。吾非舊主人。見爾猶可憐。相隨啄泥歸。兩兩飛翩翩。我今亂離中。性命徒苟延。骨肉去無處。日日憂思煎。却念我夫婦。得達鄕關邊。田廬歎已非。舊里唯山川。無兒似伯道。疾病仍相纏。恨我未及汝。僑居三四椽。還同建康燕。歸巢林木巓。待見春雛成。羡爾尤茫然。</text>
<title>調朴生</title>,<text>俗云白楊樹。種在墳塚前。倘或用爲室。不利主人焉。性又脆易折。厥材非韌堅。曩余補茅屋。于以充柱椽。朴生顧謂余。此實不祥然。玆物本宜死。胡爲生者邊。余笑久乃言。甞聞之古賢。壽夭與生死。皆是由於天。豈以一木故。天閼其長年。司空入壽藏。痛飮形神全。賈誼一偏士。賦鵩空自憐。長松用爲槨。落落高山巓。倘或以爲嫌。大廈其舍旃。朴生默然去。因而記諸篇。</text>
<title>城東登眺 是日。遊谷口舊墟。</title>,<text>涉晝理輕屐。步上東山趾。斜風颭帽脚。川原爭旖旎。巖窪雪初消。貯此一泓水。回首望南郭。荒城僅百雉。千村杏未坼。吳姬矜酒美。谷口訪子眞。微陽倐移晷。貿貿者誰子。荷擔來前市。錐刀爭小利。羣何如沸蟻。歸來浩長歎。愁恨劇如死。</text>
<title>春雨</title>,<text>甞聞之俗語。春雨數不可。數則斯踈矣。吉凶由來頗。前年春甚旱。耕種苦未果。泉澤一以乾。餘殃逮菓蓏。及至五六月。雷風相與𥳽。山崩曁水溢。平地亦運舸。我時在關東。目曾親此禍。今年甲子雨。其占爲旱火。如何雨已多。春事致坎坷。鎡基竟失時。賦役急閭左。公田尙不閱。况望遂及我。貧者旣云已。莫言富人哿。悠悠我之思。搖搖風中舵。倘玆免溝壑。天意吾其荷。</text>
<title>寄任秀才</title>,<text>石門遠岹嶢。行逕轉深密。山榴照無數。三春亂曉日。夫子寄其間。環堵堪容膝。歧湖若挼藍。漁屋纔數七。扁舟泊堰口。幅巾慵不出。園中何所有。樹之榟與㓒。時時罷晝眠。傍架看書帙。羸牛帶犢耕。苦遭田童叱。新蚕又滿箔。柔桑被阡術。生涯豈足多。卽此是閑逸。</text>
<title>七夕日。城主邀我。欲試諸生。辭不能赴。翌日有呈。趙靖。</title>,<text>昨日七月七。節物初屬秋。歲月自環緪。人事倐已遒。念昔崔太守。來作吾鄕侯。南棲爲置酒。大集靑襟儔。盡致邑耆老。擧酒看斗牛。空庭蔭綠楡。晩風微颼飀。盃盤互錯落。竽瑟喧啁啾。紛紛秉筆徒。氣勢呑曹劉。我年亦志學。冠笄纔上頭。聲鳴一以悲。敢言橫戈矛。漁樵以爲題。不才誤見收。莫知其子惡。此語誠堪羞。先人竟失喜。一疾仍未瘳。年年至此日。血淚滂沱流。君看風樹悲。熟思令人憂。</text>
<title>有懷藥畹寄朴生</title>,<text>我愛臨陂公。其人美且偲。父母昆弟言。人不間孝慈。昔我聞其名。今幸見其儀。慇懃出天性。不假修餙爲。而我落異方。覊孤無所之。茅店閴無隣。落日豺虎窺。荷公念我至。導爾頻致辭。䟽慵分自棄。軀命實不貲。垂哀一至此。欲報將何施。相尋不憚遠。中路以爲期。</text>
<title>寄善鳴。次前韻。</title>,<text>我愛善鳴才。鳳毛元有種。邇來各以病。淸儀未相奉。時時誦佳句。不啻瓊瑤重。子美寓於夔。太白出自隴。子今新有聞。我豈懼恐恐。庸詩不足道。實荒而且冗。面目似人微。無異具體俑。西鄰美旣甚。欲效神已悚。君我本忘年。我髮今種種。我句夕纔投。君詩朝已奉。奉玩輒在手。手盥薇露重。平生陋陳勝。輟耕而之隴。飄飄江海上。矰弋何曾恐。一從亂離來。生涯復䟽冗。却憐我無後。其罪不在俑。天理豈易誣。每日宜悚悚。日本本醜虜。昔之島夷種。當時聖化深。朝貢年年奉。豈知辱周鼎。問此輕與重。長驅一千里。非但失河隴。甞聞舜德敷。亦致頑苗恐。今民困賦徭。實是官多冗。且此禍亂根。果誰始作俑。三千唯一心。彼哉曾何悚。我昔聞諸人。犬戎非我種。唐家滿朝臣。不及孫供奉。鴻毛泰山間。一輕還一重。如何今世士。求登賤夫隴。一有風塵變。鳥竄而鼠恐。當時段司農。昔實居散冗。氷初起於霜。殉亦始自俑。寄語事君者。寧不惕然悚。君家法鍾王。奴僕視春種。書兼晉蜀體。世推白參奉。故知諸子中。公獨以君重。笑我於書法。未曾識畦隴。森森向刀槊。每覺肅然恐。只今老正字。甘作不治冗。以君憤世多。有字莫書俑。凡事必愼幾。此字憎可悚。虎將守南鑰。奇謀蠡及種。十載徂玆征。此宲王命奉。豈止毛先生。使趙九鼎重。樓船蔽滄海。大木伐秦隴。北軍忽飛渡。吳人今始恐。子留父仍去。兵精不務冗。小醜行可坑。不啻塚中俑。東漁無復近。載震而載悚。惟昔我先祖。積德曾邁種。兄弟二人在。遺訓孜孜奉。豈意亂離中。値此家𥚁重。捐舟走危陸。越壑而度隴。圖前返却步。㥘膽先已恐。如今道前事。只覺繁且冗。何時掩形骸。隨以車馬俑。悲哉原隰求。傷魂日夕悚。念昔唐虞時。后稷始播種。王者貴養民。此固天意奉。民爲邦之本。食爲民之重。直使天下民。皆欲耕王隴。秦兵與楚甲。制挺不須恐。愚臣分雖微。此語實非冗。如何使民飢。亞聖不爲俑。每欲叫天閽。未往心已悚。</text>
<title>題忠州村壁</title>,<text>淸州風俗好。忠州風俗惡。淸州不厭客。忠州苦厭客。咫尺兩州間。風俗異厚薄。寄語路上人。莫說忠州俗。</text>
<title>宿丹樹村</title>,<text>朝發碧蓀洞。暮宿丹樹村。主人饋盤飧。深愧無觴樽。平明起告別。連天烟木昏。</text>
<title>過開泰寺</title>,<text>前朝開泰寺。廢址荒山邊。石僧腰半折。大劫逾三千。庭中百斛鼎。草創今幾年。徘徊撫往事。朝日照平川。</text>
<title>早發恩津村</title>,<text>溪桃着露熟。碧實充人飢。山栗長盈尺。兒童爭取枝。暮宿碧樹村。朝食白水涯。鸛鶴巢靑松。鳴蛩草下悲。家山忽在眼。鄕路轉逶遅。哀哉歌一曲。慰此遠別離。</text>
<title>宿完山民舍</title>,<text>篝燈暫明滅。主人治夜絲。猛虎立門前。兒童啼復疑。遠客戒僮僕。齕馬增豆箕。侵晨赴前程。草間行露滋。何時更太平。長歲無流離。</text>
<title>過錦城</title>,<text>秋風落菰實。野田生稻孫。行人祀山鬼。紙錢掛林樊。飢烏啄祭飯。羣鳴翔不飜。餘生尙漂泊。遠遊筋力煩。何時覩太平。至死老丘園。</text>
<title>過滎津口號</title>,<text>午渡滎山江。江深及馬腹。依林多野草。草際葡萄熟。薲菰隱征人。茫茫陂水緣。游魚躍稻畦。鳴鸛集松木。我行忽已到。鄕山倐在目。何當把一盃。淸談共諸叔。</text>
<title>雪中寄懷</title>,<text>千山萬山上。三宵雪猶積。乍似玉米舂。陳陳太倉粟。安得暫借爾。今年供賦役。</text>
<title>夜半。呼燈起吟。</title>,<text>此是三更半。家家人人宿。悲歌政熱中。何處是骨肉。天地自無情。吾心豈木石。</text>
<title>警學者</title>,<text>有馬本一流。冀北斯爲美。有橘亦一種。淮北卽爲枳。如何冀淮北。美惡隨處是。伊我爲此怪。默默窮其理。素絲本無恒。玄黃猶代起。鮑蘭竟異臭。君子愼所以。嗟哉吾黨士。書紳朝夕視。</text>
<title>醒後寄安草溪</title>,<text>日昨屨及隣。倒盡罇底醞。適公在我門。値我醉語紊。醒來恠自責。又被妻兒忿。平生命途乖。䟽狂眞我分。知心若非君。如我孰能近。</text>
<title>喜之望携兩兒見訪。且示兒製。金式南。</title>,<text>有鶴本不羣。年來挾兩子。行穿松逕畔。飛到苔院裏。凈刷白雪羽。閑移紺玉趾。玄圃竟何處。靑田猶在彼。顧余謫仙者。見之驚且喜。仍嫌孔翠陋。肯數鷄鶩鄙。却憐九皐音。朗然振遐邇。待汝羽翼成。浴之鳳池水。</text>
<title>秋曉卽事次韻</title>,<text>秋窓月影高。晨圃霜威勁。籬花開又衰。庭菓落還逬。寥寥道味深。蕭蕭塵慮凈。茶敎癯婢煎。冠遣髫童整。留連九秋飮。憔悴三年病。達哉白樂天。今古使我敬。</text>
<title>感遇 三首</title>,<text>鳴蛩草際靜。空庭白露滋。幽蘭馥已歇。曉菊餘寒枝。感時涕淚多。老髮垂參差。運行一如此。百物皆離披。始信靑松性。至死猶不移。昔登華峯頂。上有凌波仙。餽我不死藥。贈以天池蓮。可愛十丈花。灼灼光逾鮮。一朝落人間。奈此塵世緣。得喪有定分。不如隨自然。我夢拜玉皇。親受長生訣。蛻此凡陋姿。得齒羣仙列。羣仙見之笑。拍手向我說。上界乃仙府。塵寰路自別。我意亦知之。我心那改轍。</text>
<title>答善鳴 二首</title>,<text>當時王益州。樓船下江南。却笑阮謝輩。竹林方宴酣。空解識胡兒。至今罪淸談。小溪淺淺流。一逕連橋南。岸柳眠欲熟。林鳥啼方酣。此時不見人。且與村翁談。</text>
<title>曉宮聽鸎詞</title>,<text>春寒惻惻掩香幃。露濕紅樓連碧篠。平明永巷掃花開。競起看粧臨玉沼。羊車不來恨已深。一宮春思知多少。生憎枝上黃鸝兒。數聲啼破紗窓曉。紗窓處處曉夢回。素手繁絃時復挑。千悲萬恨四五聲。曙色烟光相繚繞。綿綿蠻蠻似愁人。滿宮花枝垂更嫋。問渠何事却負余。聲聲瘦得肌膚小。三生宿㤪只自知。懶惰無心卜龜兆。飜思昔日進蛾眉。幸得君王愛窈窕。披香殿裏侍寢迴。一生自擬同蘿蔦。那知恩情半途改。使妾不堪憂悄悄。十年猶自繫臂紗。幾見秋螢飛木杪。西宮火照輦路明。坐上佳人盡燕趙。君心回互自無常。寤擗中宵還有摽。雙蛾斂處滿眼愁。夢裏猶疑近天表。有時顧步百花前。傷心不忍聞啼鳥。如何鸎舌苦相喚。聽來却使悲膓擾。無情還感有情人。膓斷春風愁未了。闌干相倚淚雙雙。落月依俙花竹遶。多情不獨滿宮人。征婦交河音信杳。城南一聽睍睆聲。悵望天涯目窅窅。</text>
<title>塞鴈謠</title>,<text>紗窓日落剪刀寒。樸簾乾葉鳴颼颼。傷心忽聞塞鴈聲。獨立樓上彈箜篌。空將淚痕濕羅衣。帛書未至增離憂。離憂此日倍黯然。夫婿萬里求封侯。男兒本自重橫行。一別如今知幾秋。黃雲白雪長入念。使妾時登江上樓。邊庭杳杳殺氣多。夢魂每接靑海頭。秋風昨夜入漢關。隔窓愁看營影流。如何新鴈此時來。聲聲啼斷蘆花洲。一聲聞來一斷膓。妾恨綿綿何日休。欲留紅顔待君歸。愁多豈得紅顔留。亦知人生要有別。在妾不堪心悠悠。心悠悠兮可奈何。鴈自無知人自愁。</text>
<title>平壤行。次天使 顧天峻 韻。</title>,<text>頑夷一擣上黨脊。萬里長驅浿江陌。當年國勢一髮危。羽檄聯翩飛日夕。㫌旗自北蔽空來。殺氣連雲愁不開。千年文物掃地空。舊國繁華隨燼埃。何人策馬敢後殿。倉卒都無蟻子援。皇恩特許虎臣征。出師桓桓來一戰。前鋒百萬曳柴塵。賊氣旋銷如涸鱗。男兒橫陣自古有。丈夫一死那顧身。摧城不日告勳集。性命輕時軍令急。塡然鼓之不敢後。棄甲何曾走五十。仍令孑遺奠枕生。再造毋煩田一成。從來耕是帝力。信矣無敵王者兵。紛紛禾穀屢登積。此後何勞岐下避。星軺今日酹遊魂。蔓草茫茫迷塚地。高詞遠繼古戰塲。三上句法眞歐陽。悲懷爲激往時事。落日臨風增慨傷。年年秪見月色苦。野鳥春花誰是主。不見漢陽城外萬人墳。地下白骨多於土。罹殃或至徧宗族。倚伏難知禍與福。至今寒食水邊路。聚首人人隨處哭。</text>
<title>送叔度之任松京</title>,<text>吾聞松京故都也。自昔形勝無比者。當年地靈佑純嘏。綿曆五百今古寡。天磨聖居勢驟馬。屹然中峙無曠野。春粧妖態競艶冶。翠蔭埋覆沉朱夏。冬嚴復被氷雪假。赤葉西風紛政下。千秋四時景物雅。幾遣騷人來摹寫。林隈水旁是蘭若。亦有其中遠公社。欄甍幾尺煥丹赭。樹木千章聳松檟。無端白練一道瀉。飛雹翕霍天外灑。廬山雖壯亦姑舍。謫仙對此定瘖啞。傷心往事淚盈把。赤手何人扶大廈。凄凉宮殿秪毁瓦。輦路蒼苔沒人踝。臺邊香草客衣惹。山鳥哀鳴謾嬌姹。妖僧無賴恣侈哆。至今人思其肉剮。憑君此行飮一斝。此行元非弔屈賈。歌筵愼勿近妖姐。宵燭唯須戒爲灺。吁嗟乎吾言豈藞苴。且可勤致蘆菔鮓。</text>
<title>醉歌。寄友人。</title>,<text>君莫羡信陵君賓客。一去餘空墳。又莫羡鴟夷子覇業。成來波萬里。爭如草堂裏。日日狂歌醒復醉。靑山雪後有孤松。片心期保長如此。從今爲踏靑州麴。三萬六千日。百年何太速。江湖行作漫浪遊。安得人間更拘束。</text>
<title>謝李秀才墨竹</title>,<text>吾聞竹節似君子。惟君子人乃愛之。李君自是君子人。一生酷愛風烟姿。愛之不足又寫之。渭東千畒皆吾師。古今獨稱文與可。筆勢與之無參差。寄與二幅宜齋翁。見之撫之還過時。一幅新梢獨峭勁。一幅兩葉仍低垂。荒村六月氣欝蒸。淸飈彷彿生於枝。宜翁之愛過於君。置之座隅何曾離。因之欲作短屛看。片紙寥落那爾宜。憑君莫惜更寄來。贈以相好無時衰。江南豈無竹。世間豈無畫。未若此竹此畫。超絶與神奇。</text>
<title>大醉</title>,<text>天地有東西。人間亦有東與西。天地有南北。人間亦有南與北。東西南北迷所之。不如樽前傾一巵。</text>
<title>烏喚客</title>,<text>靑山之下屋一間。有鳥啞啞啼古木。啄斷枯枝不見人。溪水東流日西夕。人間好客豈易得。勸汝從今莫喚客。</text>
<title>久旱</title>,<text>野外雨欲滴。空庭白日斜。此時那忍醉。寂寞對殘花。</text>
<title>和尙古 二首</title>,<text>榮啓樂三樂。吾生憂百憂。憂來何處集。終日集眉頭。罇酒不常有。世間無限憂。何人日日醉。新釀滿搔頭。</text>
<title>次韻 二首</title>,<text>誰謂愁城固。偏師昨日攻。高歌仍奏凱。一醉興全濃。幾與憂相戰。仍兼病乍攻。直敎長有酒。滿酌瓮頭濃。</text>
<title>嘲機峯有酒。獨請尙古。</title>,<text>世人重同榜。同榜便相憐。落地皆兄弟。此心無乃偏。</text>
<title>明農亭十景。次韻。玄健亭名。</title>,<text>月出之山月湧來。一峯高聳石崔嵬。每憐欲把還疑處。却有淸光落酒盃。鳷峯吐月。巖畔斜陽霽景微。半空嵐氣濕霏霏。欲將眼力窮奇絶。孤飛霞入指揮。鵂巖落照。數峯簷外出中天。積翠浮烟最上巓。試把瑤琴彈一曲。可堪先緩蜀絲絃。烏坊晩翠。鶴去山空翠幾重。白雲猶自記仙蹤。乍歸洞壑初何意。是處相從有蟄龍。鶴峴歸雲。槐柳重陰盖一村。素烟長是羃成痕。無端却被微風起。處處高低綠草原。栗里炊烟。半幅輕帆去若虗。潮頭不見怒靈胥。舟人遙指三山外。縹緲紅雲是帝居。蟹浦孤帆。薄雲拖雨送輕寒。窓外風鳴碧樹端。陰壑乍看來暝氣。夕陽頹處只三竿。龜山暮雨。一溪寒瀨帶新晴。今夜還勝昨夜聲。醉卧月明呼不醒。夢中時作枕邊鳴。井瀨夜響。綠樹鳩鳴雨乍晴。濕烟低惹遠蕪平。一聲長篴人何處。隔水羸牛帶犢行。十里平蕪。春事還隨一雨齊。亂泉移入翠秧畦。如今慰滿三農望。處處禽呼滑滑泥。萬頃春稼。[後序]農者四民之一。士而不治詩書則農而已。貨殖則鄙矣。嵇叔夜之鍛則癖矣。明農主人。旣新其亭。列其亭之景者十。而池于亭之前者又三。二以種蓮。一以養魚。其曰玉香。取其㓗也。其曰紅露。取其艶也。至若垂釣不設餌。張志和之事。而取適非取魚。岑使君之詩也。然則名之以取適者。非取乎養魚也。其諸異乎陶朱之意乎。甞謂濂溪之愛蓮。君子哉不可尙已。陶朱之養魚。富者爾不足論也。玄眞子靑蒻綠簑之句。灑灑乎落落乎。似得高人之趣。眞取適者也。若夫看山觀海之興。天光雲影之勝。固非尋常騷客之比。而仁智之樂。活潑之理。具在於其中。他日如獲從公遊。則當爲公賦之。</text>
<title>憫旱 二首</title>,<text>邇來吾亦酒盃稀。庭畔榴花謾自飛。四海秪今乾欲死。薄雲遮日不成霏。水田無處不飛塵。村鼓猶聞樂醉人。打盡乾泥爭播種。惰農偏是海南人。</text>
<title>求扇</title>,<text>誰遣靑陽付祝融。瘴雲千里氣漫空。老夫病後仍多熱。手折松枝自産風。</text>
<title>謝扇</title>,<text>曾向山房識老僧。屢將團扇滌煩蒸。秪今衰病誰相問。淸貺朝來荷遠朋。</text>
<title>戱可遠 二首</title>,<text>此翁前日亦靑春。忽忽浮生已六旬。最恨酒筵年少會。不堪爭避白頭人。一杯初酌瓮頭春。異味傾來勝十旬。浮世亦皆彭祖壽。此翁猶是少年人。</text>
<title>又贈 二首</title>,<text>昨日君家雙玉甁。淸談相對倚風欞。老夫不是樽無酒。白首何人共醉醒。誰人入室酒盈甁。何處吟詩月滿欞。六十一年長日醉。至今常恠大夫醒。</text>
<title>端午日。邀霽江。二首</title>,<text>何處相思白面郞。綵繩千尺出垂楊。鸞簫昨夜秦樓夢。衆裏誰知暗斷膓。兩三兒女競鞦韆。雲鬂時看落翠鈿。牢繫紅裙相伴立。倩人斜擘綠楊烟。</text>
<title>端午日。贈霽江。</title>,<text>今歲仍知來歲貧。西疇隨處泣農人。一罇幸有菖蒲酒。大勝侯家竹葉春。</text>
<title>戱贈霽江</title>,<text>昨夕聞君叩竹扉。可堪來到只空歸。莫因無酒稀相訪。庭畔榴花政欲飛。</text>
<title>醉題</title>,<text>睡起連斟數椀醪。醉來偏覺氣逾豪。平生愛作支離飮。人謂䟽狂我謂高。</text>
<title>雨中。邀楓江賞花。</title>,<text>昨日開花今日稀。殘紅輕逐好風飛。看花自有看時節。帶雨來看帶雨歸。</text>
<title>詠芍藥</title>,<text>幾日移來野老家。一園春事最豪奢。牧丹合與爭天子。今古猶稱相國花。芍藥。謂之花相。</text>
<title>荷錢</title>,<text>嫰葉初舒幾點圓。小池浮出碧娟娟。草堂自此生涯富。絶勝何曾日萬錢。</text>
<title>菊齋次韻 五首</title>,<text>瀟洒胷襟絶點塵。愛花仍築小齋新。此翁此愛君休說。花愛人今却勝人。秋花那復接芳塵。金蘂玲瓏特地新。隱逸方知花隱逸。淵明歸去豈無人。輕陰薄薄雨如塵。想見黃花此日新。看處解醒先醉客。餐時能健已衰人。凌波仙子襪生塵。丹臉迎秋幾朶新。不及此翁庭畔菊。露黃霜翠捴宜人。釀出香醪洗瓮塵。古方看盡味偏新。憑君此日休嫌飮。天與名花樂醉人。</text>
<title>雨中留客</title>,<text>忽驚凉雨洒淸秋。天意還敎好客留。庭橘政香樽酒滿。此翁今日是風流。</text>
<title>酒後。次友人韻。二首</title>,<text>酷憐床上玉甁雙。已約愁城一夕降。麴蘖此生仍是病。欲將新酒變爲江。每愛君才白璧雙。相逢昨日我心降。如今記得樽前醉。政似長鯨吸九江。</text>
<title>次香奩體韻</title>,<text>蝶意蜂情曲曲纏。紅顔偏覺减前年。不須煩奏求凰調。雲雨如今是舊緣。鑄出雙龍鏡背纏。新粧照罷日如年。含嚬欲訴三生恨。見少離多底惡緣。暫將新曲奏伊凉。最愛鴦衾一夜香。却向月明人去後。曉來輕步玉階霜。繡被重重生夜凉。爐烟消盡水沉香。南天十月無嚴氣。起摘階花不見霜。</text>
<title>詩譯諺歌</title>,<text>一月三旬不放盃。臂何生病口無災。欲從暇日時休息。報送新醪又熟來。</text>
<title>挽贈兵使鄭公夫人</title>,<text>有美忠臣婦。生平禮義修。家庭承軌範。閨閫絶瑕尤。鸞影曾嬰慟。猿膓幾抱憂。無兒堪主祀。千載恨悠悠。</text>
<title>挽坡山尹兄 二首</title>,<text>吾兄宜有後。緝緝類螽斯。得壽惟仁者。稀年今過之。悲凉新塚墓。寂莫舊容儀。琴瑟情仍重。相隨地下期。榮枯隨定分。塵世念仍灰。池畔鳧兼鶴。庭前竹又梅。携茶僧遠至。提酒客頻來。此外還無事。柴扉晝不開。</text>
<title>次韻</title>,<text>塵機隨日息何物。得爲魔乍倒風前。帽仍披雨後簑新。愁因酒减幽興賴。詩加莫說少年事。淸閑到老多。</text>
<title>題尙古墨庄</title>,<text>昔日藏書處。劉庄以墨云。菁華雖可採。風景未曾論。文史三間屋。烟霞數戶村。秪今雙美具。千載孰如君。</text>
<title>贈梁長城 慶遇</title>,<text>才華梁少府。衰病橘林翁。誰道浮沉異。從知氣味同。絃歌消永日。松菊挹高風。却是知音在。襟期百歲中。</text>
<title>贈宗敏上人</title>,<text>此日來相訪。寒林夕照斜。却携霜後果。重餉臘前茶。一錫烟霞外。三椽水石涯。求詩不憚遠。吟興十分加。</text>
<title>崔奉化 光澈 大夫人挽 二首○從表兄妻</title>,<text>洪恩隨處比來多。從此周南滯幾何。千里旅魂空寂寞。三年歸意竟蹉跎。故鄕書信魚難達。異地光陰鳥易過。爲有道邊風樹痛。令人不覺淚如河。攀桂當年被寵榮。慇懃偏覺荷吾兄。遵他大路飛烏盖。升彼高堂酌兕觥。半世不堪驚聚散。此生終是隔幽明。如今記得從前事。爲送靈輀淚自傾。兄名錪。</text>
<title>日本躑躅盛開。嘲楓江一不來賞。</title>,<text>一園春事政紛紜。賴得名花日日醺。絶艶已偸猩血釅。濃香仍奪麝臍薰。浮黃浪紫那須說。鄙杏頑桃不欲聞。風景被君渾殺盡。莫將評品謾云云。李春卿詩云。桃頑杏鄙。</text>
<title>次韻 二首</title>,<text>此生身世帝鄕遙。霜雪襟期本後凋。欲把餘年酬聖世。却將孤枕撫中宵。衰顔秪爲吟詩瘦。愁思惟憑得酒銷。籬外獨携藜杖去。水風吹髮冷蕭蕭。一年春事夢依俙。三月江村燕子歸。岸竹乍抽新笋長。園蔬初茁舊芽稀。微風院閉山當檻。急雨溪肥水入扉。自笑䟽慵何處用。夕陽無語對殘暉。</text>
<title>邀楓江飮酒</title>,<text>自是新知勝舊知。此生何幸共襟期。秋深橘屋三盃酒。春晩梅窓幾首詩。六十光陰元倐忽。尋常憂患更支離。老夫不作紅裙醉。文字從今日日隨。交契非今一日知。相逢相樂本無期。才華半世仍驚俗。標格平生又過詩。菊砌曉香傳冉冉。橘林秋影送離離。莫言老大風情减。琴酒年年每與隨。</text>
<title>楓江見和。又次前韻。三首</title>,<text>襟懷此世少人知。風月從來不負期。千日未醒千日酒。一年仍祭一年詩。曾於富貴無奇相。肯與江山有遠離。自是䟽狂元棄物。海鷗沙鷺鎭長隨。不才何必待人知。帝里從今未可期。秋月江山蘇老賦。春風花草杜翁詩。琴爲好客偏相狎。酒作親朋肯與離。惆悵空齋門獨掩。此生形影秪同隨。七年交契是心知。流水何慚遇子期。風逐雨凉消宿酒。病兼愁長廢新詩。緱山徒羡吹笙晉。燕市空悲擊筑離。早向人間仍洗耳。却同麋鹿與相隨。</text>
<title>次楓江征虜詩韻</title>,<text>一凾丹詔降吾東。吉日車攻又馬同。德業喜兼周漢帝。風雲羞並鄂褒公。豈無國士安中土。還有家人美小戎。掃盡漠南妖祲凈。嫖姚元不是奇功。</text>
<title>重次前韻。追記曩日之會。二首</title>,<text>簾幕依依月上東。曾從前夕一筵同。詩中平淡陶彭澤。酒裏顚狂盖次公。謬計本期添海嶽。雄心常欲盪胡戎。自吟自醉元非惡。頌德何人又讚功。白樂天。作酒功讚。浮萍南北又西東。弄筆無心戱異同。賤子光陰元自速。貴人頭髮不曾公。雪中高興因安道。竹裏淸談爲阿戎。堪笑風流携妓處。却將何事廢期功。</text>
<title>次遣懷韻 三首</title>,<text>坐對詩書閱古今。荊扉寥落斷來尋。䟽狂自恨違前計。老大徒傷負宿心。松菊田園三逕足。烟霞泉壑一區深。庭邊最愛梅花樹。却勝西湖處士林。靑銅羞對鬂絲新。浮世光陰度幾春。北闕初年修史客。東宮他日討書臣。生前休羡趍金馬。死後徒傷卧石麟。萬事人間皆已定。不如來作水雲身。平生未及魯眞儒。人世還慚有若無。小艇月明浮泱𣾘。枯筇秋盡歷崎嶇。生涯水石何曾定。交契鷗魚不是孤。元亮却從今日悟。七年空悔入迷塗。</text>
<title>又次述懷韻</title>,<text>衰拙慚非席上珍。堪憐堪笑不貲身。深秋寂寂詩情老。卒歲醺醺酒味新。藍關何日歸遷客。宣室他年訪逐臣。人生落地皆兄弟。邂逅從來意氣親。</text>
<title>次前韻。送叔樞年兄。</title>,<text>君向于西我在南。也應魂夢落吾庵。那慳別路詩留一。休恠離筵酒勸三。郊雨伴耕時放犢。渚烟治釣歲收蚕。年來縱覺生涯足。其奈相思自不堪。</text>
<title>次叔樞年兄韻</title>,<text>早將鷗鷺與同鄕。人世羞稱老正郞。微雨乍來畦菜嫰。晩風輕起渚蘭香。琴樽計活元非乏。湖海光陰不是忙。秪恨今朝知己別。可堪歸路更淋浪。通鑑倉廩多非乏。</text>
<title>次雲汀韻</title>,<text>偶然麋鹿誤冠紳。記得春宮舊侍臣。一壑自爲泉石主。扁舟還是水雲身。誰云慾浪能迷俗。始信名韁未絆人。心事邇來遺世久。夢中巢許亦相親。</text>
<title>病夜獨吟</title>,<text>藤橘村深咫尺迷。病懷寥寂日悽悽。占宵長短時看斗。認曉遅忙屢卜鷄。松菊欲蕪元亮逕。羶葷渾斷樂天齋。餘生忽忽終無興。從此携家入會稽。</text>
<title>春日偶吟</title>,<text>三春幽恨滿琴聲。人世茫茫寄此生。松院落花香入座。竹窓餘靄潤侵楹。瘦妻五斗酒堪醡。老叟一竿魚可羹。棊罷有時成獨酌。不須閑動戰爭情。</text>
<title>春日書懷</title>,<text>水北原南已遍生。萋萋芳草不知名。巖花已發堪煎餠。山蕨初抽可煑羹。乍喜牧丹王者貴。更憐桑落聖之淸。一年春事無幾日。况値今宵月政明。</text>
<title>次韻</title>,<text>脫却朝衣着道衣。山家元自竹爲扉。窓含大野新春色。門對晴峯落照暉。湖海乍知今日是。風塵方覺昔年非。何人與我同懷抱。歲晩生涯得子依。</text>
<title>自適</title>,<text>調吾榮衛若嬰兒。飢飽炎寒各適宜。酒是小人能害性。食爲元氣莫違時。安心第一塵機少。好事無雙午睡遅。宣滯導和須動作。世間除此孰良醫。</text>
<title>次前韻</title>,<text>入秋愁思倍茫然。老去曾無一日便。輕籟乍來紅樹雨。微陰初過綠楊烟。忘機鷗鷺因忘世。保拙田園爲保年。卜築秪今多歲月。病梅羸竹古墻邊。</text>
<title>偶題</title>,<text>點花評草又耽觴。須信閑人有此忙。十載功名眞外物。此生湖海是吾鄕。雕胡椀進流匙滑。郭索盤來滿箸香。衰懶更無他意思。一窓高卧詠羲皇。</text>
<title>奉和霽江見贈</title>,<text>伶俜無奈此生何。往日虛名是我魔。百歲光陰春日幾。一宵風雨落花多。乍驅羸馬歸漁店。還曳枯筇到酒家。橘屋秪今風景好。不須雙樹等閑過。詩篇終歲祭爲神。花鳥從今覺與親。只是喜傾新白酒。不須虛踏軟紅塵。林園寂寂消長晝。時序堂堂屬暮春。麋鹿自宜豊草養。此生歸釣水雲濱。山翁日日飮無何。幾遣詩魔戰酒魔。吟處未知豪氣老。醉來偏覺壯心多。時從雪月尋僧寺。屢入烟霞訪道家。六十餘生容易去。風光休遣寂寥過。八斗三升老有神。秪今詩酒轉相親。園梅岸竹爲前輩。門柳池蒲是後塵。幾尺長繩能繫日。一年佳節未留春。餘生寂莫渾無用。從此躬耕碧海濱。能詩休說水曹何。性癖從來卽是魔。計活自憐醒日少。光陰偏惜老時多。一園松竹陶潛逕。半壑風烟謝眺家。庭院日長無客到。酒徒琴伴屢相過。君詩淸絶最精神。襟韻堪將李杜親。五色靈芝咀異馥。一雙羅襪步輕塵。醉憐簷月偏籠夜。閑愛階花政帶春。更向山村探勝景。老梅新柳小溪濱。</text>
<title>挽白善鳴 二首</title>,<text>早歲壎箎結弟兄。曾將意氣兩知名。狂吟橘屋時催鉢。細酌松村屢促觥。靑眼未尋鷄黍約。白頭徒切㓒膠情。寸心若變有如日。淚落銀河一派傾。八十親年最可悲。庭萱無主樹風危。蕙蘭一女閨中秀。鸞鵠雙男世上奇。水榭烟霞空往返。野亭花竹自參差。襟期却笑雷陳薄。衰疾從今與子期。</text>
<title>次霽江韻</title>,<text>多君眼力不爲凡。形勝從前道竇巖。碧海連空千頃遠。靑山當座四圍咸。登臨最愛穿雲屐。縹緲還憐掛月帆。薄暮載歸欹醉帽。乍看紅日已西啣。存亡誰楚又誰凡。千載難期夢傅巖。自是從容乘造化。不須辛苦問巫咸。生涯薄薄三盃酒。身世悠悠半幅帆。秪爲明光曾起草。已將三字帶吾啣。雲江意氣異於凡。政似孤峯絶壁巖。直爲多才尊賈誼。曾因無諂重陳咸。傷心幾濺花時淚。乘興常催雪夜帆。新釀秪今仍報熟。一盃還欲與君。</text>
<title>次韻</title>,<text>竹葉今朝進一盃。人間隨處首慵回。高低岸笋層層逬。深淺階花日日開。紫燕含泥親又近。黃蜂將蜜去還來。憑君莫道爲生樂。道得爲生轉覺哀。</text>
<title>己未歲。自正月不雨。行路患暍。至五月乃雨。旣而復晴。雨猶不足。因而有感。卽成七言律二首。呈霽江，機峯詞案。</title>,<text>亢陽今日歎如何。千載方期擊壤歌。欲遣茨梁禾滿野。須敎兢業德修家。一言宋景言猶足。六責成湯責豈多。白蹢休論烝涉豕。斬鵝元不俾滂沱。中谷歌成苦暵乾。天公初起惰龍蟠。村村鼓腹三農喜。處處安心九土歡。富屋倉箱行覺滿。貧家甁甔預知寬。秪今聖德歸謠頌。歷數君王比况難。</text>
<title>奉和霽江盆梅二十韻</title>,<text>爲愛梅花樹。移來枕畔看。房暄知易綻。窓冷覺遅殘。皎皎氷爲骨。皚皚雪是顔。不須尋庾嶺。何必訪孤山。澆以琉璃鉢。盛之瑪瑙盤。常敎詩筆潤。那遣酒盃乾。綠竹塤箎際。黃花伯仲間。價添三倍踊。愁占十分寬。苦節卑庭橘。孤標襲渚蘭。絶無禽覷返。纔有蝶窺還。瘦枿枝抽碧。衰英葉帶斑。醒來魂幾斷。吟處夢全難。天地春將滿。林園臘已闌。猶欣簷日暖。深厭隙風寒。素㓗人間獨。淸高物外單。已傳香冉冉。偏送影團團。朝暮還千態。階盆卽一般。羃梢烟乍重。籠樹霧仍漫。直結平生好。終期百歲歡。世人甘役役。誰似此翁閑。</text>
<title>感懷 二首</title>,<text>落落千丈松。乃在高山巓。茯苓生其根。白鶴棲其顚。採之足爲餌。亦可求神仙。回看桃李花。爛熳春風前。朝華縱夕零。偏受羣眼憐。靑靑楊柳枝。慽慽今已衰。凉飈忽披拂。寂歷搖寒絲。睠言南墻竹。挺出凌雲姿。千林捲地空。綠葉仍復滋。如何種樹人。所重不在玆。</text>
<title>蔬食吟。寄楓江。二首</title>,<text>庾郞十八種。何曾食萬錢。一入喉門中。美惡均飽塡。顧余固窮士。蔬糲曾幾年。矧今魚價高。視米如土然。倘及少年時。日日恒周旋。經營什一利。十萬腰間纏。豈惟富家室。且買漁戶船。舍魚只取義。此慮無乃偏。顔回不改樂。孔聖稱其賢。匪敢曰能之。庶幾願學焉。甞聞得美官。不過多得錢。紛紛逐利輩。壑慾何時塡。我性本迂䟽。安貧三十年。况嗜酒與詩。吟罷還陶然。塵緣忽累之。世路曾折旋。歸來一室中。疾病時時纏。今秋足漁稅。江口稀釣船。無價又難買。秋蔬耕一偏。西村二頃田。足繼沮溺賢。宿業在於此。可以終老焉。</text>
<title>苦旱行</title>,<text>天公倦勤老龍惰。卛土烘蒸煽炎火。日輪當空凝不動。萬姓皆如熾炭墮。溪乾澤焦卧魚鱉。斗水誰能救涸轍。行人暍死棄道邊。到處泉源渾欲絶。東南田畒盡龜坼。種不入土禽鳥啄。三農束手但垂泣。鼓腹難期終歲樂。不如喚起汲淮陽。召杜已去龔黃亡。吾王今日正罪己。大雨方將數千里。</text>
<title>尙古見和。走筆又次前韻。不必以苦旱爲題。二首</title>,<text>吾鄕爲農本是惰。况復今年値旱火。皇天有意洗欝蒸。乍遣前宵微雨墮。狂奔欲追東海鱉。縱往從之迷去轍。河朔之飮久已矣。朱李靑瓜望亦絶。從今天地任崩坼。半世人間容飮啄。堪嗟時事大艱難。何以得全榮啓樂。不如獨坐負朝陽。坐閱書史窮興亡。西成之憂方切己。將安適矣嗟我里。病夫平生苦慵惰。况又年來足心火。生涯此日酒與詩。鬂髮凋零齒又墮。深秋湯蟹更炰鱉。不必迷塗遵往轍。林園從此且逍遙。一念紅塵久已絶。瓊肌不須十字坼。那向朱門首屢啄。今年之旱不可說。忽忽吾生終無樂。何人叩鳳鳴陽。屈指如今今已亡。飢寒願勿迫於己。直遣淵明老栗里。</text>
<title>長短一首。贈李養伯。</title>,<text>地茫茫天沉沉。自別君千里外。重相見碧海潯。一罇山醪冷無睡。明月滿窓風滿琴。</text>
<title>橘屋短長吟</title>,<text>橘屋子性愛橘。屋以名之良有以。淸香苦比君子德。爲此煌煌秋實美。君莫道南墻竹無香無實空自翠。秪有歲寒不差勝爾。</text>
<title>[後敍]</title>,<text>六十歲以後。作七言絶句。自留春亭。至贈叔涵十八首。七言律詩。自酬尙古。至蹲鴟十首。七言古詩。自喜之望携兩兒見訪。至感遇五首。已書于全篇中。合三十三首。</text>
<title>思南歸辭 幷序</title>,<text>人情。莫不思土。狐死首邱。不忘本也。於是作思南歸辭。登高山而望余鄕兮。勞余心於千里。歸雲逝波曾不小留兮。余安得以可擬。魚潛鱗於水底。鴈收聲於天外。昔余之伶俜兮。悶獨罹此𥚁害。豺狼盈野兮虎豹噬人。風塵四起兮宇宙長湮。欲排雲以叫閽兮。恨余血肉其身。懷欝悒以未陳兮。神鬼爲之爭嗔。捐余檝於江浦兮。步余足於山臯。徘徊夜半四顧無人兮。渺飜天之波濤。孑余携此幼稚兮。越林巒兮穿巖嶅。倉皇分散。足爲之重繭兮。羌竄伏以遁逃。心空切於問羊兮。情奈深於舐犢。哭泣歧路兮痛結胷臆。歸來一室兮白頭夫婦。顧余不及於延虞兮。愧爲人之父母。攪余涕以彷徨兮。哀時命之不淑。吾固欲懲羹而吹虀兮。鳥猶知夫擇木。膏余車兮秣余馬。薄言指乎關之中。山有松兮澗有楓。結茅廬兮安微躬。玄熊晝嘷兮飢鼠夜呻。妻啼兒號兮四壁無隣。幸皇威之遠被兮。蹙鯨鯢於東溟。捲湖岱之氛瘴兮。沃草樹之妖腥。接商旅於道途兮。歌婦女於莊馗。徹嶺海以無礙兮。滯秉穗兮有餘。盍歸乎來。嗟我友朋。我耒我耟兮于彼溝塍。歲時兮烝甞。越其我有黍稷。神具醉飽兮。介爾景福。旣以速乎諸父兮。而又及之我閭。樂彼之土兮。維我之廬。繄關之東兮。地貧民瘠。野蕭條以曠莾兮。曾不見夫里落。風吼怒以不停兮。雪彌亘而未釋。豆爲屑兮麩爲粥。聊以遣乎朝夕。歸去來兮。不可以久托。不如復我邦族。</text>
<title>西庵賦 夜燈走筆。次舍弟韻。</title>,<text>聾癡子。江湖身世。水雲蹤跡。生涯四壁。妻子飢色。窮一生之勝事。慕古人以如渴。念張翰之蓴鱸。志不在於祿食。伊元亮之松竹。心亦愛乎林邱。扁舟兮一葉。泛泛兮其浮。吟筇幾處。有酒則留。高歌倚醉。眼底雲山。心自閑於物外。夢已絶於塵間。溪魚肥兮秋以釣。澗梅香兮春可尋。捲冬箔於雪峯。移夏床於竹林。分酒味之賢聖。辨茶品之上中。澹無慮而無營。山間明月。江上淸風。對幽景而眼靑。聞俗事而耳聾。托深契於樵友。隣計活於山僧。欲循俗而上下。非余心之所能。俯一世而長傲。一脫韝之飛鷹。掇杜若於芳洲。採幽蘭於空谷。悲無人以知己。表獨立乎山之矗。信魚目之欺珠。嗟珷玞之衒玉。彼朱門與華屋。紛車馬之如簇。瞻窈窕之一壑。數間精舍兮倚巖隈。庭前何有。有竹有梅。明月兮松叉。獨鶴兮飛來。人間回首。雨飜雲覆。逍遙此日。其樂得得。問卜築之伊誰。曰余季兮爲主。甞匹馬往來汭陽之路。尋寒暄之纔罷。穿一逕之莓苔。臨石橋而徜徉。攀桂枝而徘徊。波濤兮萬頃。一夜兮松聲。無得失之縈念。豈是非之關情。囿萬象於意匠。輸巨筆之如椽。拾玉川之松花。汲李愿之甘泉。事已忘於身後。樂自取於眼前。爾其暖律初回。草木欣欣。小窓晨啓。一抹溪雲。篴聲何處。牧牛有人。南阡東陌。花柳一春。鹿對眠而相親。鳥得食而來馴。斯人世之別區。豈必華峯與廬岳。恠飛雪於林間。想巖竇之灑瀑。驚剝啄於雲扉。認鳴筇之吟客。嵬余眼於宇內。小蠻觸之兩國。登白鹿兮駕黃鶴。指赤松以爲期。歷玄圃而朝眞。過洞庭而題詩。觀浮世之倐忽。歎鏡中之素絲。然亦近於誕妄。又不忍親愛之生離。喟余求之正道。獨返觀而潛思。哭怙恃之當年。幾蓼莪之歌悲。幸兄弟之二人。同鶺鴒之飛鳴。十年東西。別魂頻驚。看雲有淚。塵滿長衾。時憑夢以相尋。越千峯又萬岑。俄蝴蝶之驚散。空悵望而傷神。將與爾結廬碧峯。早謝紅塵。顔瓢有味。貧賤非愁。一丘閑適。枕石漱流。荊花滿樹。眉壽百年。式相好而無相猶。一堂之和氣怡然。則不義富貴於我浮雲。入山林之不深不密兮。影響昧昧惟恐聞也。</text>
