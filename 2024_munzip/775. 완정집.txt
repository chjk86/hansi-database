<title>謹呈郭聘君 趕號竹齋○丁亥</title>,<text>追送離亭長者車。關東千里暮天遐。柴門寂寂花應老。驛路遙遙草正華。剩把春光曾去郡。願隨秋月好還家。攀轅未遂從行志。一夢當尋海嶺涯。</text>
<title>旅軒先生。以白髮相訪黃花下出題呼韻。庚子</title>,<text>竹塢秋來客亦來。黃眉開處菊花開。淸香足當三盃樂。况且花前又一盃。</text>
<title>原州蓮幕。次李廵察。春元○己酉</title>,<text>神交半世托襟期。此夕臨分兩各悲。春晩鶴城芳草碧。落花猶憶去年枝。</text>
<title>次孫景徵 起陽號聱漢○辛亥</title>,<text>雲樹多年別。春風幾見花。各言衰謝甚。其奈鬂絲斜。</text>
<title>陪寒岡先生赴溫泉。用太守金中淸 號槃川 韻拜呈先生。丁巳</title>,<text>座上春風江上秋。浮江亭下錦江遊。仙舟遠向蓬山去。會見靈泉換白頭。</text>
<title>寒岡先生向椒井。自泗水乘船到錦江亭。太守金中淸來餞。和太守韻以呈。己未</title>,<text>百花軒上輟琴鳴。泗水舟中慰遠行。樽酒斜陽無限意。椒泉幾隔碧珍城。</text>
<title>和張以兪 號知分軒○癸亥</title>,<text>才華端合獻吾王。八角章宜桂樹香。魚涸久違風雨勢。龍蟠空射斗牛光。調高白雪陽春曲。望絶靑雲玉荀行。徐榻更須乘夕訪。梅枝和月映寒堂。</text>
<title>和任茂叔 叔英號踈庵</title>,<text>十載之前共泮遊。素知高義凜霜秋。明時鵷列同朝喜。均是江湖昔日憂。</text>
<title>次李茂伯 潤雨號石潭○二首</title>,<text>平生壯志竟寥寥。碧海三千路更迢。家在嶺南歸不得。鏡中勳業鬂先凋。紅塵紫陌洛陽城。爭利爭名競膝行。遙憶白𩿨江上雨。未歸先白鬂千莖。元韻寒雨孤燈伴寂寥。鄕山入夢路迢迢。身多疾病才無用。一夜思歸兩鬂凋。苦雨霖霖泥滿城。長安道上人不行。思君咫尺如千里。鬂雪新添三兩莖。</text>
<title>李以直 𥳕，朴孝叔 明胤，張德優 顯道，李士厚 堉 諸友幷參春享時。余病未得參。玆搆拙句求和。</title>,<text>肸蠁惟時奉素王。邦家祀典在馨香。乾坤吾道一元氣。日月斯文萬古光。風暖杏壇紅欲吐。天晴檜樹翠成行。白頭竆巷偏多病。却羡諸賢共此堂。</text>
<title>甲子立春。中殿春帖。二首</title>,<text>玉殿金樓繞瑞雲。東風令節歲初分。關雎聖德人咸仰。樛木仁聲世共聞。柳色御溝承露嫰。梅香禁苑帶春薰。從今益補文王化。肆殄昆夷也解紛。乾坤肇闢位。日月更麗天。玉管飛灰節。金樓獻祝年。徽音知有嗣。盛德又無前。百子千秋慶。春爲一歲元。</text>
<title>甲子正朝。中殿迎祥帖。</title>,<text>寒極陽春發。徽音煥海東。祥雲百子殿。瑞霧五雲宮。樛葛仁恩裏。乾坤惠澤中。一元資始節。知有歲成功。</text>
<title>呈天使許中書立禮 椵島接伴時○甲子</title>,<text>三淸仙客下蓬萊。正是靑邱鳳鳥來。五色綵珍驚海曲。一團和氣挹瓊盃。南金價重傳家美。北斗名高不世才。別後音容長入夢。吳州明月思難裁。</text>
<title>代李廵察 尙吉 次許中書</title>,<text>仙家瓊韻藹餘風。玉節轅門氣像雄。玄圃淸光移石鏡。氷壺醇味勝新豐。三千碧海頒綸日。百萬蒼生解慍中。鰈域更看鳴鳳至。從玆海俗返鴻厖。</text>
<title>次許中書 二首</title>,<text>文章輕賈屈。氣岸駕劉曹。奉命三韓地。揚帆萬里濤。威因白羽著。義幷碧雲高。積善家餘慶。方知有俊髦。文藝名居最。恩榮寵冠曹。風流唐杜牧。藻鑑晉山濤。短棹滄溟濶。長風碧落高。登龍蒙色笑。忝席仰英髦。元韻藩邦多秀異。君獨冠詞曹。藻翰連崑璧。徽音振海濤。淸踰鴨水綠。名幷鐵山高。何幸承薰坐。相將慶譽髦。</text>
<title>別許中書</title>,<text>雲山疊疊海茫茫。一葉仙舟去路長。今日離亭無限意。此生何處更聯床。</text>
<title>奉別蔡伯昌 裕後號湖洲 赴皇都</title>,<text>金榜龍頭客。南樓第一賢。張騫泛漢日。吳札入周年。碧海三千里。長風九萬天。斑衣還曷月。拜舞北堂前。</text>
<title>次金志遠 輳號雲巖○乙丑</title>,<text>休官行色返鄕閭。明月淸風一草廬。竹塢靑罇淸濁味。烏床黃卷聖賢書。一瓢契活竆還樂。千里塵埃興轉踈。白首病中門久閉。簡繒時復報河魚。</text>
<title>浣石亭次沈復興 丙寅</title>,<text>白鳥波邊月一船。晩將身世老林泉。經綸天地雖無力。雕琢江山亦有權。蹤跡旣曾歸綠野。夢魂何必到凌烟。紅塵紫陌紛紛子。皓首名場最可憐。</text>
<title>江閣次閔明府 馨男號芝厓○三疊</title>,<text>欣逢物外好江山。精舍何如晝錦韓。明月自盈空自缺。輕鷗飛去又飛還。松梢落雪驚狂醉。桂棹寒烟泛汗漫。千里情朋來遠訪。剩偸浮世蹔時閒。入京山誌山繞明沙水繞山。名區形勝聳東韓。鳥飛碧落靑空沒。人去紅塵紫陌還。物外逍遙烟寂寂。磯邊跌宕浪漫漫。五雲黃閣諸鵷鷺。爭似江亭白鳥閒。白鷗波上是靑山。澄練橫簪詠謝韓。滕閣輕風孤去。武陵芳草一春還。明花題品知多少。朗月因緣亦汗漫。深感鈴齋賢太守。瓊琚來慰此身閒。</text>
<title>又和閔明府</title>,<text>汩沒紅塵已白頭。爐香曾惹鳳凰樓。當年紫禁辭靑鎖。今日淸灣伴白鷗。絶壁輕嵐千嶂勝。寒霄缺月一竿流。自多身世無三窟。誰識江湖有二憂。入京山誌</text>
<title>靜思前愆。冀與惟新。</title>,<text>男子平生心不愧。明知四十九年非。如今更有靈臺累。盥洗焚香白日輝。</text>
<title>詠古 三首○患谻時絶筆</title>,<text>諸侯八百不期會。天命人心屬聖王。牧野當時斜日下。磻溪華髮又鷹揚。右太公萬古孤忠伯夷淸。首陽薇蕨亦生香。狡童曾解斯人意。念繫苞桑不必亡。右伯夷白馬翩翩路向周。達權能荷聖恩優。三仁同得宣尼許。萬古綱常日月悠。右微子</text>
<title>浣巖和蔡衎</title>,<text>悠悠身世一沙鷗。誤落紅塵已白頭。歸卧浣巖思更濯。閒鷗肯許泛淸流。元韻渺渺秋江雙白鷗。雪衣新浣曬巖頭。却疑一點纖塵汙。更下苔磯泛碧流。</text>
<title>奉餞康侯明之 復誠</title>,<text>明時應竗選。寒谷發春溫。蜀郡文翁化。南陽杜母恩。鳲鳩均澤樂。烏鵲擁車喧。酌水無竆意。拚轅更斷魂。</text>
<title>次趙敬哉 承敬</title>,<text>勇退須如急下船。靑山之下有淸泉。釣臺何羡雲臺畫。草閣非關黃閣權。翠竹細搖滄江雪。輕鷗閒點碧浪烟。雲林自古紅塵隔。老鳳蹲池亦可憐。</text>
<title>次南宮嵂除夕韻</title>,<text>殘星落落耿無寐。更鼓遅遅夜色微。白髮寒燈傷歲盡。靑山杜宇勸人歸。京華迢遞鄕關阻。嶺海蒼茫故舊稀。莫遣驪駒容易去。南鴻北燕正依依。</text>
<title>丁卯扈從分朝到全州時。賊以和字誤我。而我國以和字自誤。扈從諸臣。相與憤歎賦詩。</title>,<text>說到平戎語更新。胡塵應洗鴨江春。書生一劒輪囷膽。其奈盈庭誤國人。附唱酬杜鵑花落杏花新。客裏光陰屬暮春。痛哭平戎無上策。思歸長作未歸人。判事洪思斅世事碁翻觸手新。獨將麟史記王春。胡兵掇後羣疑定。太半朝廷主戰人。承旨李民宬 敬亭</text>
<title>贈別李子實 之英號水月軒○戊辰</title>,<text>白鷗飛。黃鸝囀。正是洛江三月時。之子去何處。北海之邊天一涯。故山落花。三逕蒼苔門掩籬。驛路明月。千里關山興兼悲。鵰鶚乘時。驊騮戀主。天地間男兒。囊中脫穎。幕下談兵。風稜與比誰。談笑草檄罇俎間。波濤入筆驅文辭。丈夫官高當是路。意氣端合靑雲期。殘生年五十。鬂髮今已衰。惟幸淸江烟月裏。與子相追隨。子又揮鞭去。其奈話別離。瞻望行塵如不及。無疾其驅且遅遅。</text>
<title>次蔡吉仲 先吉 小有亭韻 己巳</title>,<text>萬丈丹梯羽客家。述郞南石幾經過。玉虛寥廓風光爽。銀海微茫月色多。明鏡涵空魚影曳。畫烟浮靄鴈行羅。三淸袖裏靑蛇吼。孤鶴長鳴下岸沙。</text>
<title>贈別李以直 號東湖</title>,<text>男兒當作執金吾。驛路揚鑣向洛都。千里雲泥從此別。漁竿明月卧江湖。</text>
<title>凌波堂。次日本使玄方。桑林</title>,<text>山光凝黛入名樓。夏日炎蒸爽似秋。棟揷虛無竆眼力。窓開怳漾蕩胷愁。仙區玄圃三千界。玉洞仇池九十流。圓對終朝飛錫去。何忘雙樹一樽遊。</text>
<title>鳳凰臺次鄭衛道 文翼</title>,<text>千年形勝地。伊昔帝王家。朱雀橋邊月。鳳凰臺上花。孤雲歸玉界。落鴈聚圓沙。論懷情不盡。更酌伴九華。</text>
<title>次李汝固 植號澤堂○庚午</title>,<text>半世爲形役。紅塵白髮齡。回思水竹興。歸去浣花亭。幾切登門幸。還多飽德馨。南州玉節邁。倘可訪吾星。元韻潦倒偸微祿。風塵愧暮齡。欣聞李承旨。高卧洛江亭。䆉稏千疇熟。芝蘭一砌馨。扁舟會相訪。膝上看文星。</text>
<title>次申君奭 翊聖○東陽尉</title>,<text>水竹烟霞境。漁磯白鳥濱。月明長作伴。花嫰好看春。玉洞今華髮。銀臺舊侍臣。應知別後夢。夜夜躡淸塵。元韻聞說幽居好。亭臺洛水濱。竹看霜後翠。梅放臘前春。野服齊村老。宮袍卽侍臣。行藏似君足。潦倒媿風塵。</text>
<title>歸自密陽和裴子章 尙龍號藤庵</title>,<text>寄傲南窓悟昨非。碧山今夕喜言歸。樂天知命眞吾分。滿逕蒼苔獨掩扉。元韻孰爲眞是孰爲非。千仞雲霄獨鶴歸。琴書永夕因情話。星斗昭明映竹扉。</text>
<title>贈李汝固。用前韻。辛未</title>,<text>京洛辭榮寵。江山養晩齡。談詩共野老。携酒上湖亭。砌竹含新粉。庭梅動舊馨。都門一分手。時序已春星。次韻神仙不易得。邱壑足餘齡。解紱眞高致。臨江又小亭。沙鷗隨浩蕩。岸芷挹芳馨。回首風塵際。空添兩鬂星。</text>
<title>贈崔子謙 鳴吉號遅川</title>,<text>春間抵皇都。爲訪貞陵谷。星言吾子謙。出外時未入。高門題鳳字。徘徊久佇立。洛城留三日。蒼卒未更接。歸來千里路。茫然如有失。平生感知己。銘肌又銘骨。閒卧寂寞濱。一夢空和月。如何聖明主。知臣用不卒。孤忠未盡售。至計太半擲。西邊驚急報。消息頗不吉。帷幄一籌畫。三軍勝負决。江左管夷吾。淮西裴相國。萬民所仰賴。一國倚柱石。渺渺余一身。緣底情遇獲。自多蠅附幸。還愧井觀窄。休道老無用。太公年八十。夜光非暗投。漢洛秋月白。</text>
<title>次姜渭瑞 應璜號白川 翠寒亭韻</title>,<text>㵢濱高閣生寒翠。人與名區倂異常。兩岸碧䕺當戶籟。一庭黃蘂襲衣香。松臯鶴下晴翻雪。蓮澤鴻來夜打霜。會得儒仙無限趣。中情不在倒瓊觴。</text>
<title>余平生常有季子觀周之願。而累擬使望竟不得。心常慨焉。適吟趙景觀 國賓 韻。因次寓意。</title>,<text>一夜秋風動碧梧。忽驚三夏度須臾。江南未謁明天子。漢北空悲老大夫。玉漏稀聲丹鳳闕。浣磯閒夢白鷗湖。何時歸去淸江月。短棹烟波保拙迂。</text>
<title>次洪錫箕排律</title>,<text>板橋形勝幾年秋。慳秘名區冠一州。百尺長松靑影爽。萬竿脩竹綠陰稠。從來溪上千峯景。何羡人間萬戶侯。豪傑挺生眞國寶。詩書勤學豈身謀。九𦤎鶴唳珠明海。萬里鵬摶桂揷頭。缺二字 泥金鄕井賀。麻衣換錦彩華浮。牛羊幾牧求芻邑。烏鵲爭喧載石舟。陶令潯陽飛倦鳥。蘇仙赤壁舞潛虬。嶺雲深處蒼苔凈。山月明時碧澗幽。八路干戈經搶攘。四方黎庶盡虔劉。樂天知命身無辱。安分端居行寡尤。白面文名超獨步。靑氊家業永無憂。芝蘭玉雪形容異。杞梓瑚璉器用優。孑孑干旄成邂逅。怡怡言笑故遅留。遭逢仙侶懷淸曠。擺落人間事謬悠。北海深樽傾葢飮。西山微雨捲簾遊。峩洋交契平生幸。爾我團圝半日休。昔有韓公尋李賀。何如今日接風流。</text>
<title>贈金道源 世濂號東溟 之任玄風。時言事補外。</title>,<text>荷谷遺風在。丹心自至公。精忠今世一。直氣古人同。玄圃民歌暮。南天嶺接空。論懷開口笑。春酒滿盃中。</text>
<title>次李叔平 埈號蒼石○二首○癸酉</title>,<text>世態多翻覆。交情不變初。一旬同會地。千里又分裾。北闕恩榮謝。南山寂寞居。二宜須審處。襟度倘開虛。金蘭深托契。伊昔弱冠初。秋擧同携槧。春醪幸接裾。如何黃髮境。長憶白雲居。投紱歸閒日。扁舟泛碧虛。元韻垂白兩人會。踏靑三月初。竆途纔解手。老淚欲沾裾。東洛稱眞境。南山近舊居。一帆相訪約。勝事莫敎虛。</text>
<title>嶺南樓。次趙季彥 贇。○時以京試官下來。</title>,<text>形勝名區百尺樓。忽逢仙侶蕩胷愁。窓開怳漾斟黃酒。人在虛無俯碧流。十二闌干玄圃迥。三千世界白雲浮。博陵死願吾曾遂。鳧舃重遊朗月秋。</text>
<title>次成公則 允憲○甲戌</title>,<text>玉樹名家寶。天姿出自然。風流今洛社。詩格古蘇仙。千里幸相訪。一春曾有緣。含盃豪氣發。襟契許忘年。</text>
<title>贈李尙古 景稷號石門 之日本 二首</title>,<text>明時專對屬名賢。邦國光華豈偶然。蘇子龍庭持節往。殷侯象笏奉綸宣。死生旣已從前定。輕重寧爲自外遷。海不揚波從此始。英名須使汗靑傳。文雅超倫愜愼簡。表儀朝著好風裁。三千海上乘槎客。十九人中脫穎才。馬就長途心尙戀。烏啼半夜夢頻回。應知一諾孚殊俗。越槖行裝幾日來。</text>
<title>次沈一松 喜壽</title>,<text>寒宦年來鬂已踈。夢魂長繞故鄕居。瓊琚未敢虛珍貺。擬和陽春愧不如。元韻龍頭一紀宦情踈。風味從來嶺外居。安石丹榴十五箇。題封寄惠病相如。</text>
<title>追和東岡金先生</title>,<text>平生直道冀回天。際會休明値半千。紫闥靑雲傾士望。丹心白髮竟天年。遅遅孤影金河外。耿耿微誠鐵嶺前。如使先生今在世。尙方應請玉墀邊。元韻十年經幄九重天。豈識鼇山路數千。錯料野芹堪獻御。不知秋菊可延年。雲橫鐵嶺家何在。雪擁函關馬不前。孤臣魂魄何須喚。自有丹衷向日邊。</text>
<title>別李光仲 焞 赴永川</title>,<text>錦還多羡着鞭先。循吏今歸古穎川。五馬光榮毛義檄。一麾仁化武城絃。吳州明月相思夢。洛下孤燈半夜眠。有命召還知不遠。離亭何必倍茫然。</text>
<title>別李汝固赴三陟</title>,<text>人道關東勝。名區有竹樓。白雲將鶴去。滄海共天悠。太守來何暮。蒼生汔可休。應知明月夜。千里夢相求。</text>
<title>次沈子順白馬江韻</title>,<text>斜日征驂問昔時。傷心爲吊滿招虧。江花已落龍安在。惟有東風拂面吹。</text>
<title>偶吟</title>,<text>誰將燕石比隋珠。天地如今可一吁。從此歸來江上卧。年前多愧久迷途。</text>
<title>次呂晦伯 燦號石村</title>,<text>淸溪正在白雲鄕。風月烟霞我主張。竹塢興來時覔句。柴扉客到屢呼觴。東山白髮形容變。北闕靑雲道路長。雪裏遠尋知厚意。瓊琚况此揭梅堂。</text>
<title>和任茂叔韻。悼權石洲 韠。</title>,<text>何日騷壇更返魂。江頭長掩草堂門。黃公壚上山河淚。仰視蒼天日又昏。</text>
<title>見幾勇退。不可不早。</title>,<text>誰言范老好奇計。七十年今致仕年。骸骨乞歸嗟已晩。彭城疽背奈何天。</text>
<title>和朴士粹 東善號西浦</title>,<text>脩竹千竿一草廬。深藏非欲待沽諸。慇懃明府瓊琚句。直道虛名未敢居。元韻秋日來尋處士廬。芝眉相阻幾居諸。薇垣風采人皆想。直道何妨閉戶居。</text>
<title>會同年李惟侃宅。餞壯元閔汝任之羅州，睦長欽之林川，沈綩之衿川。主翁使其子景稷題名壁上。</title>,<text>三十年餘十一會。靑春捴是白頭翁。題名壁上輝光赫。綺席斑衣李令公。附 李景稷 石門二百人中十一會。蒼顔白髮捴成翁。叨陪席末眞堪笑。座上爭呼李令公。</text>
<title>過月塢李進士墓下。感舊書懷。</title>,<text>束脩曾到月湖村。敎誨諄諄勸學文。今日悲吟山上望。白雲紅樹一荒墳。</text>
<title>次金而和 中淸號槃川</title>,<text>浮世靑春容易過。紅塵白髮宦情踈。何時携手同歸去。明月淸江興有餘。</text>
<title>贈金行遠 軸號松庵</title>,<text>不識人間有是非。浩然今日故園歸。門前繫馬知吾友。聞叩驚開月下扉。</text>
<title>次呂參汝 孝曾號西巖</title>,<text>天寒綠竹猗。日暮竟誰依。冷落曾無色。凄凉已减輝。文章多命薄。勳業逼年稀。白首逢知己。峩洋幸不違。元韻形勝江東地。華軒此日依。山深連夜色。碁罷落燈輝。雪案高人靜。琴牀俗累稀。居家無一樂。元季莫相違。</text>
<title>別李子實赴北幕</title>,<text>休道靑陽發軔遅。應須籌策筭無遺。談兵幕裏才居最。脫穎囊中計出奇。北塞斷雲俄聚散。南天明月幾盈虧。驪駒一曲無竆意。爲問沙鷗知不知。</text>
<title>次外孫朴喜集</title>,<text>形勝東南是故鄕。風流文彩樂方張。斑斕榮旨滋金鼎。錦繡瓊琚映玉觴。弱纜牽船簟浪細。薄雲篩雨縷烟長。白頭執酌終何祝。世世遺安乃肯堂。</text>
<title>贈朴景老 壽春號菊潭</title>,<text>解紱歸家已白頭。別後凝川入夢流。回首舊遊餘興在。菊潭花月幾淹留。</text>
<title>次張深谷 悌元</title>,<text>留鶴山前卧草廬。淸風明月半牕虛。園梅有約歸期促。淸韻那堪送暮驢。元韻達士能尋處士廬。數行疎竹照心虛。論詩講得閒中趣。何必斜陽强促驢。</text>
<title>輓宋松磵 光廷</title>,<text>積善鍾餘慶。公生應吉祥。佳聲傾杞梓。美質秀圭璋。藝苑穿楊妙。文園擢桂香。泥金傳喜信。炊玉煥榮光。忠孝傳家世。聲名滿故鄕。靑雲雖得路。紫陌奈多障。芸閣疎寒職。鈴齋淡泊裝。湖南曾佐幕。秋部尙爲郞。官屈才何展。年衰髩已蒼。肯隨時俯仰。甘與世行藏。一自悲風樹。元非望歷敭。如何十室邑。更困一鵷行。鵩鳥猶長嘆。犀牛乃永傷。生涯忙石火。世事忽黃粱。揷竹公安縣。招魂楚水傍。琴書誰復樂。松菊已成荒。蘭玉呼天泣。原鴒弔影凉。儀形今永隔。仁壽亦難詳。偲切襟期厚。交遊日月長。家山時共榻。京洛屢飛觴。秋月尋孤興。春花咏短章。語言忘齒歲。歡笑許心腸。誓棄塵埃陋。同歸水石庄。山陽來白馬。陳迹已亡羊。寫訣情何盡。呑聲涕更滂。霜風凋碧草。隻影獨彷徨。</text>
<title>輓吳竹牖 澐○丁巳</title>,<text>福祿人稱郭子儀。東方今日孰如之。擢蓮折桂高名赫。佩墨懷丹異績施。魯里問安頭幾頷。朗陵執紼衆咸悲。三珠二有同年分。寫訣難堪淚滿頤。</text>
<title>輓郭忘憂 再祐</title>,<text>天借唐家郭子儀。英雄籌策濟艱危。掌中白羽傳三箭。腰下靑萍定一時。李廣不封人共惜。張良辟穀世誰知。代間終始分明事。歸卧松風大笑之。</text>
<title>輓朴龍潭 而章○壬戌</title>,<text>淸白窺吳隱。文章亞漢班。謝安時望愜。懷愼後身還。雅淡毉流俗。風聲格老頑。名場吾豈樂。宦海興全刪。養志寧違願。趨庭幸舞斒。是非明斷處。輕重透開關。獨保初眞見。何嫌衆謗訕。窓前千卷軸。膝下兩瑤環。遅暮休簪笏。溪山喜僻閒。名區占地勝。草閣破天慳。共歎形容悴。咸希雨露頒。寒愚曾忝許。嘉誨幾逢顔。氣度時欽服。威儀蹔竊覸。高風排濁浪。淸標勵金鍰。舊宅留珍訣。仙驂返玉寰。巨卿今日淚。寂寞永難攀。</text>
<title>輓鄭都事 樟</title>,<text>豪氣由來樂聖賢。趨庭嘉訓幾多年。靑雲喜信傳天桂。碧海殊恩煥幕蓮。洛水斒衣同侍側。京華旅食共隨肩。黃粱報熟成今古。回首山陽淚似泉。</text>
<title>輓李雪川 浩然</title>,<text>醞藉風裁偉。亭亭植玉烟。楡關搖羽扇。鈴閣動琴鉉。鶴影歸三島。龍章隔九原。家庭遺寶樹。餘慶任皇天。</text>
<title>輓郭省齋 赾</title>,<text>自是寒岡門下儒。雅懷羞向俗塵趨。風裁端合眞男▣。氣宇元非小丈夫。元帥飛仙玄圃界。存齋賢伯白雲衢。可憐寂寞苞山夜。梅月無人鶴影孤。</text>
<title>輓李雪壑 大期</title>,<text>昔日靑蒲困鑠金。獨醒方見夜相尋。藏中更未承嘉話。人事傷心已古今。</text>
<title>輓金沙溪 長生</title>,<text>法家餘慶又名賢。師友淵源自有傳。束帶兩朝儒雅著。臨民五邑惠恩宣。湖西白雪同隨駕。漢北紅塵幷別筵。問禮微情終未遂。不堪題輓淚漣漣。</text>
<title>輓李白川 天封</title>,<text>孝悌天姿趾美生。寒岡門下最高名。白蓮終老林泉樂。紫禁長辭爵祿榮。北海淸尊梅獨秀。西湖明月鶴孤鳴。從今葆洞還歸路。樓上何人望我行。</text>
<title>輓金雲巖</title>,<text>朋友道缺絶。淳風久已息。厥初雖膠漆。終乃楚越若。公叔廣絶交。萬古論議廓。之子之洵美。取友必端愨。許以松竹勁。勉以玉雪白。生來酷愛酒。醉後眞情發。葉落倻山石。花明泗水月。函丈問且酬。諸益相偲切。淵源元有自。英邁超凡俗。文章苦敏捷。名譽靑年達。造物賦命遅。久簪西河筆。蠖屈終乃伸。丹桂映白髮。靑雲多故舊。未免功名薄。郞官宰一縣。十室民肩息。歸去潯陽曲。茅屋蒼苔結。傍人皆笑之。宦後猶畫粥。如何一病嬰。三逕終寂寞。伊川雲谷村。寒烟空漠漠。疎慵蒙許可。狎優無違越。黌齋昔同棲。戰藝爭第一。日月問幾何。行年已七十。君今九原下。我懷向誰說。時世遭艱虞。人皆荷擔立。安知此日歸。先往還爲得。左提李茂伯。右携宋君沃。白雲松聲迥。無憂亦一樂。追惟歲前訪。看君卧床席。握手不忍別。惻惻淚盈睫。藥餌一書答。永作平生訣。他日黃公壚。何堪長慟哭。</text>
<title>輓權晦谷 春蘭</title>,<text>騷壇立幟擅名聲。柏府薇垣煥寵榮。宦海早知恬退勇。林泉自樂靜居貞。孤桐白雪何人和。一枕黃粱大夢驚。年契兩家前後分。不堪題輓淚沾纓。</text>
<title>輓郭聘君</title>,<text>殊恩降自九重天。鴈㙮題名在弱年。八邑臨民皆有愛。三朝報國永無諐。蘭滋餘慶知冥應。槐植遺陰驗信然。今日改襄同穴處。那堪執紼淚如泉。</text>
<title>輓朴仁伯 元甲</title>,<text>春耕秋穫又何憂。謝病閒居事事休。紫陌塵埃停走馬。淸江烟月理孤舟。鏡分久抱形單慟。萱老誰爲彩舞遊。風樹竹淵今日淚。翰林誠孝繼箕裘。</text>
<title>輓權佳淵 春桂</title>,<text>雅趣閒情保自然。端居頤養欲無愆。靑雲謝絶繁華地。白首敦行孝友天。戒在忮求明式糓。慶流門戶喜緜延。稀年添五成今古。一枕黃粱淚似泉。</text>
<title>輓李統使 雲龍</title>,<text>妙藝穿揚自弱冠。將家風采竟登壇。北門鎖鑰民肩息。南塞干城虜膽寒。寵著鵷班專節鉞。名題麟閣煥靑丹。匣中羽扇今零落。回首山陽涕自潸。</text>
<title>輓曺頤齋 友仁</title>,<text>友人曺汝益。天性淡梅花。詩酒開三逕。琴書樂一家。亂時吟直句。治世謝繁華。鶴唳孤山夜。寒江月映沙。</text>
<title>輓鄭僉正 仁耋</title>,<text>亂離新卜築。吾道與山南。田舍同耕穫。村醪幾笑談。明珠滄海秘。仙鶴白雲驂。身後靑氊業。三榮又一男。吾道，山南幷地名。</text>
<title>輓權知禮內閤具氏</title>,<text>綾城凝淑氣。蘭雪照儀容。人仰齊眉禮。家傳剪䯻風。訃音何遽慘。隣里舊相同。賻贈來天府。榮哀有始終。</text>
<title>輓許博士 𡩁</title>,<text>藍田終古玉生烟。醞藉風姿世共傳。丹桂靑春騰妙藝。黃雲碧海送殘年。庭中寶樹猶堪譽。嶺外孤魂最可憐。臘後一盃攜手別。那知今日隔重泉。</text>
<title>輓鄭拙齋 錘</title>,<text>舊遊零落余心悲。况自靑春早許知。剛正政非今世態。淸脩最近古人姿。仙槎巖畔同棲日。蘆谷窓前對酌時。往事杳茫成一夢。那堪寫訣淚雙垂。</text>
<title>輓朴主簿 廷璠</title>,<text>軒豁元非小丈夫。初年壯志覺迷途。薰陶正賴朋遊益。閒靜寧隨世態趨。地僻桃源驚幻化。珠沉滄海已須臾。可憐月白梅花樹。亭上無人鶴影孤。</text>
<title>輓李德巖 碩慶</title>,<text>飛仙那可久塵埃。玉宇蓬萊鶴影回。孝悌高陽聲尙赫。芝蘭魯里慶覃開。儀形自此終歸盡。談笑何緣更得陪。母氏班行凋落旣。不堪今日淚盈腮。</text>
<title>輓朴承旨 宗男</title>,<text>浣花飛閣近君家。來往扁舟泛碧波。山雨江風盃滿酒。汀蘭岸芷月明沙。人生自樂身常醉。客死那知鬂未華。今日白頭雙涕淚。丹㫌南向楚天涯。</text>
<title>輓尹應聖 衡彥</title>,<text>敦睦家風永孝思。年纔耳順命何奇。謝庭蘭玉盈前席。魯里禎祥啓後基。蘿峴丹㫌殘月映。霜臺翠柏夕陽悲。大夫人在連亡痛。福善乖常淚自垂。</text>
<title>輓康明之</title>,<text>生烟蒼玉潤藍田。先世風聲自有傳。印珮十城家畫粥。書探千卷命知天。鴻冥雅趣陶三逕。雞夢凶音謝百年。忽憶匡牀攜手訣。無端雙淚便成川。</text>
<title>輓張德優 顯道</title>,<text>旅軒家訓躳親炙。美質由來席上珍。守拙居竆安素履。怡心養性保天眞。巖村寶樹開新慶。院宇明窓失舊人。葱竹交遊成一夢。不堪題輓淚沾巾。</text>
<title>輓李石潭</title>,<text>簡亢於人少許可。平生交契孰如公。講習討論君子道。箴䂓切磨古人風。天何不憗靑年友。淚亦長垂白髮翁。從今小院梅花節。孤鶴悲鳴夜月中。</text>
<title>輓宋僉知 光範</title>,<text>平生交契迥超常。來往金陵累拜牀。南陌東皋同杖屨。春花秋月共壺觴。沉嬰白髮三年病。寂寞丹㫌一枕粱。猶幸荀庭文若在。箕裘終不墜家聲。</text>
<title>輓崔竹軒 恒慶</title>,<text>爾汝情親問幾年。峩洋曾許伯牙絃。黌堂錦製探珠客。慶席瓊盃伴鶴仙。衰病縱稀萍水會。襟期不隔簡繒傳。玉虛淸界無金鼓。羡子先歸卧碧天。</text>
<title>輓李▣▣ 壆</title>,<text>繁華身世洛東邊。江左風流子獨專。紫綬四城門赫赫。靑雲雙桂慶綿綿。浣花明月同含斝。霞淸風共扣舷。蘭玉成行盈十六。人間遐福孰居先。</text>
<title>輓成應賢</title>,<text>成爲昌山閥。聞人世世出。德望表多士。文章亦華國。嶠南月朝評。以此稱第一。公生稟間氣。文彩早秀發。溫潤藍田玉。淸迥靑城鶴。自少好讀書。未嘗須臾掇。車囊映螢火。高案漂庭麥。根茂實乃秀。膏沃光乃燁。嗟哉公之性。孝悌超凡俗。慇懃供甘旨。便身備江革。姜被久生稜。有無同畫粥。屢空又無慍。文字空滿腹。玉棺乘白雲。雙履飛碧落。庭梅香已寂。牀琴響亦息。踈慵蒙心許。渭城情自切。握手罄肺肝。談論雜今昔。凌波堂前話。鳳下樓上酌。各言失怙恃。涕下盈襟臆。所賴自天佑。兩家有血屬。睠彼松楸壠。香火終不絶。時世遭艱虞。先往應爲得。靑山與松風。聊可自怡悅。隻影獨留世。沉嬰卧牀席。辜負白馬臨。仰望蒼天哭。</text>
<title>輓李參判 奎文號砥柱軒</title>,<text>虎榜題名在弱年。官爲水使亦榮焉。班超易老才堪惜。李廣難封命可憐。同井永期交契厚。宦遊那意客魂旋。緘辭一哭君知否。殘篴山陽淚滿巾。</text>
<title>輓詞[參判鄭蘊 桐溪]</title>,<text>識面從靑歲。同朝到老蒼。銀臺司獻替。薇垣振風綱。讜語驚羣膽。狂言觸怒釯。晩尋鷗鷺約。閒點水雲庄。天下兵猶滿。東邱勢轉忙。愧余偸喘久。羡子入眠長。何處新阡卜。傷心寶璧藏。無緣馳白馬。臨穴莫彷徨。</text>
<title>輓詞[參判全湜 沙西]</title>,<text>匡山不出讀書臺。已作竆經貢士魁。天上種桃誇大策。日邊鳴珮展高才。歌成白雪知音寡。炊到黃梁大夢回。欲奠漬綿衰且病。不堪終夕寢門哀。</text>
<title>輓詞[判書尹毅立 月潭]</title>,<text>自從落地爲兄弟。閱盡人間七十秋。高蹈向來君獨樂。危機隨處我沉憂。夢魂迷路梅花嶺。隻影傷心明月樓。離合悲歡今已矣。薤歌題罷淚空流。</text>
<title>輓詞[進士朴明胤 楂翁]</title>,<text>今世閱親舊。如公有幾人。淸標存大樸。雅望任溫醇。腹飽經綸志。胷藏拯濟仁。竆經能致用。直道不容身。彭澤田園裏。昌黎寂寞濱。歎時頻下淚。憂國每傷神。憤切蹈東海。誠深望北辰。祈亡期士燮。爲癘願張廵。鄕黨失賢士。朝家喪藎臣。嗟吾生末路。與子最相親。分義膠投漆。追遊秋復春。今聞將卽遠。白首慟無垠。</text>
<title>浣石亭題詠[閔馨男]</title>,<text>伽倻一髮是星山。此地名賢捴富韓。白鳥無情隨水去。靑巒不改待人還。臨江草閣超塵累。對月襟懷任浪漫。簿領倥偬催老病。何年解綬共君閒。故人來卧碧江頭。孤夢應頻上玉樓。古樹寒聲淸夜鶴。長天秋色夕陽鷗。休官自是因衰病。解紱何曾見急流。待得鈴齋公務歇。願從深酌共忘憂。右閔芝厓 馨男</text>
<title>浣石亭題詠[趙國賓]</title>,<text>多君點得此江山。竊喜平生一識韓。野店雲殘晴靄合。汀林景翳暝禽還。經營可想勞心匠。妙巧眞堪斲堊漫。肩聳有時嘲萬類。淸風明月不曾閒。飛甍迥出白雲頭。綠水靑山共一樓。烟淡雪汀眠失鷺。日晴沙岸動知鷗。封壃嶺海爲中道。形勝東南是上流。便欲傍邊同結社。三年尸素愧分憂。入京山誌右趙雪竹 國賓</text>
<title>浣石亭題詠[李惟碩]</title>,<text>靑杖無勞五桂山。朝元何幸謁盧韓。休言浩劫三緣盡。自歎瑤臺一夢還。南榭奉絹書草草。北樓傳椀興漫漫。笑他眠夜靑氊子。誰識烟霞此地閒。浣巖之上洛之頭。嶺外名區第一樓。三景不須楓島鶴。四游還伴玉溪鷗。遙岑新出屛中畫。綠漲長添檻下流。莫道南磯無限樂。江湖捴是范公憂。右李▣▣ 惟碩</text>
<title>浣石亭題詠[金應祖]</title>,<text>危欄縹緲勢凌空。十二瓊樓灝氣通。沙上人稀時下鷺。石頭松老自生風。螺鬟色映諸天碧。玉鏡光搖落照紅。惆悵仙翁何處去。登臨此日意難竆。右金鶴沙 應祖</text>
<title>浣石亭題詠[呂孝曾]</title>,<text>綠野曾聞裴晉公。浣花今見杜陵翁。檐楹翠濕吳山雨。枕席凉生楚水風。沙暖白鷗眠罷後。興酣黃鶴酒醒中。商航訝是漁舟子。休道桃源路不竆。右呂西巖 孝曾</text>
<title>浣石亭題詠[趙希逸]</title>,<text>星山東畔洛江西。風月誰專寂寞棲。中允初營輞川野。小陵新卜浣花溪。濯纓淸泚歌相和。待漏金門夢欲迷。未到南天先起興。何時寓目續前題。右趙竹陰 希逸</text>
<title>浣石亭題詠[吳道一]</title>,<text>李家亭子水西頭。人去亭空物色留。遙嶂有情東北抱。長江無恙古今流。苔深松逕堪馴鶴。沙暖烟汀欲狎鷗。携酒來登還是主。吏情誰道遠滄洲。右吳西坡 道一</text>
