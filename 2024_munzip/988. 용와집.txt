<title>種竹 二首</title>,<text>北籬桃花紅。南籬李花白。中間種此君。桃李失顔色。石壇高一尺。前年手種菊。猶嫌雪中摧。下種三竿竹。</text>
<title>慵窩吟</title>,<text>築屋如龕爲養慵。枕邊鳴澗玉琤琮。新移杜老東林竹。已買坡公白鶴峯。幽響近囪來谷鳥。濃陰滴檻倒巖松。深簷廣廈人休說。此室猶寬此膝容。</text>
<title>望松嶽。馬上口占。壬寅</title>,<text>尖鈍低昂迎復送。蹲蹲一十二奇峯。故都王氣今蕭瑟。凋盡當年遍嶽松。</text>
<title>登故都南樓有感</title>,<text>翼瓦參差帛縷多。故都民物尙繁華。千秋感慨東南客。醉後登樓日欲斜。</text>
<title>登龍岡洗兵樓。次壁上韻。</title>,<text>洗兵樓上客心悠。文杏杈枒老幾秋。郭外龍城纔辨寺。檻前蓮沼未容舟。人從嶺表來千里。天借關西辦一遊。莫道風流殊寂寞。爲憐春色故淹留。</text>
<title>謁仁賢院箕子像</title>,<text>踧踖齊莊謁太師。宛然親覩聖人姿。仁賢化及千千歲。俎豆何能報一絲。</text>
<title>以事入闕內。仰瞻殿閣嚴邃有感。</title>,<text>宮殿肅淸陰。吾王之所臨。敷文興濟濟。布澤奠林林。踧踖知恭敬。迤迴覺邃深。仰陳嵩華祝。芹𣌑有微忱。</text>
<title>謹次龍岡從叔 敬時 寄贈韻</title>,<text>堪嗟聚散葉同飄。羞向塵街學騁鑣。拱北微誠思獻𣌑。圖南壯志憶題橋。負盟魚鳥鄕音闊。留債江山塞路遙。潦倒何須傷老大。不材端合棄淸朝。</text>
<title>客中書懷。呈龍岡政軒。</title>,<text>西望烏山南鳥道。此心搖盪若風旄。園蔬正憶香流匕。關雨應愁白上毛。鉤足世機危似穽。刮痕人舌利於刀。平生不學顓孫學。擬趁秋風賃小舠。</text>
<title>次張夢與 后相 南院韻</title>,<text>鬱鬱安能此久留。素貧非病不須憂。君尋南院歸田約。我負東籬賞菊秋。爭利爭名非得計。如聾如醉卽良籌。平生謾抱君民志。可笑如今白滿頭。</text>
<title>次升卿弟 晉鉉 暗室吟</title>,<text>莫道室中暗。神明之所臨。時從暗處覓。虛白有吾心。</text>
<title>送金察訪 兌和 赴任獒樹</title>,<text>隨俗低昂卽世情。君能自立守硜硜。甘從嶺友憂飢凍。恥向權門道姓名。先達六年何太困。郵丞一出亦云榮。南歸行李頗生色。喜副廬江奉檄誠。</text>
<title>立春</title>,<text>守歲長安夜。無人共擧杯。暗黃金著柳。輕白玉黏梅。客鬢添絲亂。鄕心和漏催。迎春何所祝。邦國吉祥來。</text>
<title>癸卯元朝曉。自宣陵過奉恩寺有感。</title>,<text>曉帶蒼梧色。停驂憇寺門。松杉依古岸。歲月屬新元。宦味羞升斗。羈愁費夢魂。非無江海志。未報聖君恩。</text>
<title>直東省呈西泮諸友</title>,<text>左省連宵直。孤燈耿在前。撥書花著眼。搔鬢雪侵顚。客夢更鐘五。歸心嶺路千。應知西泮友。憐我獨愁眠。</text>
<title>次贈張直講夢與</title>,<text>富貴在天亦末如。平生尊信古人書。未嘗足及朱門者。那怪郞潛白首於。莊嶽數年難學語。邯鄲一夢謾成虛。歸歟吾嶺多閒勝。共把漁竿下石渠。</text>
<title>次贈成謹元 世頊</title>,<text>東省風光近上林。濃雲矗矗幻奇岑。天時五月田功急。啼送枝間滑滑禽。</text>
<title>癸卯中秋夜。會話金休伯 始鑌 家。呼韻各賦。</title>,<text>共賞長安月。偏驚鴈背風。鬢添霜轉白。顔借酒爲紅。談謔尤楊後。翺翔籍湜中。人生隨處樂。何必問竆通。</text>
<title>送成謹元赴任新寧 幷序</title>,<text>癸卯秋九月旣朢。成君謹元奉檄南歸。其友柳允卿送之曰。祿不及養。古人悲之。若然者萬鍾千駟。榮乎哉。吾謹元堂有兩親。俱近耄年而無恙。雖啜菽飮水爲養。人莫不榮之。况專城哉。新寧以十室稱。然足以供甘旨。又去家不二百而近。於養便。君之歸。奉護軍公大爺淑夫人大孃。設回巹之醼于縣之東軒。紺瞳鶴髮。相對若仙。君以紅袍皁綬。擎萬壽觴。稱于其前。世間榮幸。無有過於此者。昔聾巖李先生以具慶莅花府。設養老之會。實稀世盛事。樽前彩舞人休怪。太守雙親亦在筵之句。至今傳誦。乃於君復見之矣。不佞從君遊于洛二年。孤露之感。觸處而生。今於餞君之夕。旣爲君榮之。又重以自悲焉。詩曰。不慕薰天富貴人。不羞潦倒棄明辰。羨君五馬南歸日。君有高堂雙老親。</text>
<title>康旌義友諒赴任。臨行請一言。走成絶句。</title>,<text>兩鬢蕭蕭霜雪侵。孤舟何處海門深。耽羅亦是吾王土。努力無忘撫字心。</text>
<title>至日陳賀歸時。得新曆偶題。</title>,<text>羣陰剝盡一陽生。人事宜從天道更。仁政殿前朝聖主。集英門內賀离明。日新峻德由剛健。時敏深工在敬誠。獻𣌑微忱空耿耿。歸來拭目看堯蓂。</text>
<title>寄贈張梁山夢與</title>,<text>客憂如髮不勝梳。况是竆陰逼歲除。鄕夢五更愁鳥道。故人千里斷鴻書。看山我媿支頤笏。束帶君嫌繫肘魚。莫怪㵢溪居下考。錦囊無數拾瓊琚。</text>
<title>除夜聯句</title>,<text>此夜足可惜。此會須盡歡。休伯。 歲色忽已遒。滔滔如急湍。允卿。 人生能幾何。羈旅更辛酸。休伯。 獰風夕透衣。飛雪曉撲鞍。允卿。 簿書自有期。袍笏苦無完。休伯。 敢言我賢勞。還慚任素餐。允卿。 丈髮日以白。斗血徒自丹。休伯。 獻芹豈無計。行路誠云難。允卿。 有時自公退。忽忽坐長嘆。休伯。 鑿枘故不合。竽瑟安所干。允卿。 功名等雞肋。造物聽鼠肝。休伯。 平生匣裏劒。中夜起自彈。允卿。 回頭望故園。嶺路齊雲端。休伯。 謾拄參軍笏。欲飛無羽翰。允卿。 鄕村重歲時。親戚應團欒。休伯。 共守杜位宅。爭頌椒花盤。允卿。 佳辰每倍思。兩地懷一般。休伯。 彊把屠蘇杯。細酌聊自寬。允卿。 開襟賴莫逆。半酣笑相看。休伯。 竆通各有命。隨處分固安。允卿。 優游聖主世。最好做微官。休伯。 輸贏較碁局。工拙爭騷壇。允卿。 文章入細論。脣頰生微瀾。休伯。 通宵喜不寐。更鼓不覺闌。允卿。 不惑訓堪媿。無聞戒非謾。光陰此侵尋。志氣易低殘。休伯。 所以大丈夫。萬事期蓋棺。持此勖故人。努力各書鞶。允卿。</text>
<title>苦雨聯句 沒侵韻</title>,<text>長安經月雨。無日不霪霪。休伯。 雷鼓增威勢。曦輪失照臨。允卿。 玄旗張簇簇。鐵馬走駸駸。休伯。 布檄星官急。承符水吏欽。允卿。 神鱗方得意。驕魃已成擒。休伯。 未息天瓢倒。空愁地軸沈。允卿。 陰官開鎖鑰。元氣泄灕淋。夜月恒離畢。晨躔每蔽參。休伯。 滂沱朝至夕。淅瀝昨連今。羃峀雲頑黑。流天電矞淫。允卿。 地平誰辨凸。波溢不知潯。休伯。 肥菌生牆遍。飢烏入樹深。允卿。 車馳時陷轂。蛙躍或登鬵。休伯。 匀綠眉濃柳。垂黃頰膩檎。允卿。 撲芽斜更茁。撞葉弱難任。休伯。 鳴垤空歎鸛。勸耕謾聽鵀。允卿。 衝泥龜樂曳。封穴蟻憂滲。腳是銀河拖。絲應織女紝。休伯。 囪櫺窺鳥雀。街巷泳鱨鱘。允卿。 近郭堪通楫。登原可設罧。休伯。 添烟看漠漠。和鼓聽愔愔。鷺下呀沈渚。鹿呦怨沒芩。允卿。 觸沙舂訝杵。臨石擣疑砧。虎窟將移宅。龍宮欲跨岑。嬴松功覆蓋。姬葬禮停廞。休伯。 五嶽疑浮海。三巴定入灊。允卿。 楚臺神解佩。梁殿瑞呈琳。休伯。 衡客祈開豁。湘臣賦曀霠。箕師寧造訟。屛翳合膏椹。允卿。 尫㬥嗤疏魯。巫言笑降郴。休伯。 邊烽迷北候。藩貢阻南賝。捩食嫌頻餲。曬衣憫久霃。野滋戕稼。架橫蠧書蟫。允卿。 園韭抽還剪。庖鮮爛未燖。米船爭售玉。薪市自堆金。訴帝嗟無路。祈神奈不歆。休伯。 虛拋脩月斧。難試斲雲鐔。念到田家事。憂關聖主心。允卿。 始聞秋有望。俄報歲將浸。傷麥渾生甲。宜耕豈値壬。休伯。 補畦勞畚鍤。障決赭楠梫。允卿。 水勢奔如怒。農歌噤若瘖。一無徵範極。重解筮焦林。休伯。 或者關時運。恭惟渙德音。堯灾今不免。天意固難諶。允卿。 急務宜拯溺。賢臣孰作霖。休伯。 頹波仍擊射。世道轉崎崯。庶應非由昊。雙眉可察黔。允卿。 無緣弭咎沴。安得順陽陰。野𣌑難投御。廊氊正坐針。休伯。 時虞方溢目。羈思更纏襟。允卿。 裹飯無人問。披蓑有客尋。愁要將雨洗。杯欲引江斟。休伯。 不漏論油瓦。多沾惜貝綅。輕身無薏苡。制濕有苓蔘。允卿。 莫說淫霖苦。還憐爽氣森。冷成醫暍藥。鈴當警眠箴。解挽分張袂。能聯信宿衾。休伯。 苔封投轄井。簷睡喚晴禽。照白羞看鏡。開靑幸盍簪。允卿。 濡毫資潤硯。流水入鳴琴。休伯。 杜豈孤崔約。韓仍共籍吟。允卿。 渾忘居鬱鬱。稍慰病涔涔。雅趣人誰識。幽懷自不禁。休伯。 百年身晼晩。千丈髮嵯㠁。珍重論文意。相將書帶衿。允卿。</text>
<title>聯句送孫古阜 景錫 之任 甲辰</title>,<text>時維甲辰秋。送君之古阜。休伯。 挽君勸君飮。古阜無此酒。允卿。 憶昔山南時。淸洛限左右。休伯。 雲巖但聞勝。月扉未曾扣。允卿。 何幸洛城裏。薄宦媒良友。休伯。 相逢一相笑。甲子忘先後。蚷蛩不暫捨。到處輒攜手。允卿。 飛筇玉洞瀑。繫馬靑門柳。三更細雨簷。五月淸風牖。休伯。 形骸付爾汝。賓主失誰某。飜嫌弊袍笏。縛束似械杻。允卿。 未能免俗狀。聊復事奔走。休伯。 趨班每促迫。留約頻孤負。允卿。 一日不相見。睠焉尙回首。休伯。 那堪渭城雨。遠送湖南守。允卿。 中腸一百端。不特離恨糾。休伯。 昔君頤始鬚。靑雲如拾取。允卿。 遙遙萬里道。逸蹏期遠蹂。俄逢謠諑女。仍作棄寘婦。休伯。 恥上光範書。甘學商顔叟。居然二十年。耕鑿於田畝。允卿。 邇來得一官。白髮郞禮部。休伯。 斗升秖爲貧。關柝亦非苟。允卿。 蕭蕭丈夫計。腰下尺許綬。自有上林枝。胡爲枳棘藪。休伯。 世事不如意。在十常八九。分劑固有定。隨遇當順受。免敎室懸磬。寧嫌城似斗。允卿。 已云通判無。而兼鰲蠏有。園丁日進苽。汀戶夜課罶。休伯。 淮陽也不薄。亦覺天恩厚。允卿。 私堪供潔蘋。公可恤竆蔀。休伯。 淸操見癯鶴。惠政在氂狗。恢恢刃游節。喣喣鳥哺鷇。允卿。 心開照奸鏡。手揮掃弊帚。休伯。 佇聞百里路。碑頌騰萬口。治民子其責。贈言吾非偶。允卿。 吾儕不爲此。何以報聖后。休伯。 猶勝廣文寒。三年費鹽韭。允卿。</text>
<title>七月旣朢夜。同休伯以秋光字分韻各賦。</title>,<text>逆旅招尋亦勝遊。更憐佳節屬新秋。商聲已在廬陵樹。月色猶疑赤壁舟。天地分留惟景物。古今澌盡捴蜉蝣。當年宋玉悲何事。爲是光陰冉冉流。</text>
<title>思㱕吟</title>,<text>平生心事白鷗知。綠水靑山處處宜。天地不愁多網罟。舊林惟有寄棲枝。</text>
<title>偶成 以春曹郞棄㱕時作</title>,<text>借問街上人。悤悤走何事。朱門深且寬。日夕塡如市。吾顔不可奴。吾膝不可婢。大笑出東門。嶺南一千里。</text>
<title>勿老堂。次蒼雪齋韻。</title>,<text>入峽胡爲恐不深。於朝不得乃山林。柴扉盡日無人扣。只有蒼官共誓心。</text>
<title>淸凉普賢庵。尋片雲老師。吟成貫珠一絶。</title>,<text>參霄揷斗削奇巖。巖隙何年結小庵。庵裏老僧眉似雪。雪簷終日數珠參。</text>
<title>次三從兄君七 錫斗 韻 丙午</title>,<text>功名堪笑等炊沙。世眼誰知鶴與鴉。自幸遷鸎先出谷。更憐栖鳥晩窺柯。溪山有待謀宜早。歲月無情計恐蹉。爲拂屋南臺上石。願言攜手和樵歌。公搬寓屢處。方欲定居于瓢谷。往來經營。而余於歲初已挈家來卜于瓢。故詩意如此。</text>
<title>巖臺 二首</title>,<text>巖下淸溪巖上臺。巖邊爛熳桃花開。幽居盡日少塵事。來往一筇穿碧苔。春滿山中月滿臺。依然瑤窟彩屛開。人間別有神仙界。石老千年雨洗苔。</text>
<title>步出巖臺。吟成一絶。</title>,<text>手把靑藜三尺杖。長吟緩步出門扉。獨來獨坐巖臺上。霜後風高葉亂飛。</text>
<title>丙午冬。以龍岡縣令發肅行。到竹山聞前倅仍任。回轡馬上戲吟。</title>,<text>行李蕭然一馬裝。人言太守去龍岡。官名得失眞堪笑。依舊㱕來柳正郞。</text>
<title>南溪月夜。同金振伯 聖鐸 次朱夫子韻。丁未春。振伯來寓瓢谷。有唱酬諸作。</title>,<text>手把靑藜步玉溪。暮春春服始成時。當年明月瑤琴興。留與吾人此夜知。</text>
<title>次金振伯田家</title>,<text>昨日東鄰借耕犢。平朝課僕懶猶眠。誰言雨澤惟公道。未洽貧家最确田。</text>
<title>暮春會飮壺窩。酒酣用李靑蓮兩人對酌山花開韻。</title>,<text>百年今日笑談開。且盡生前爛熳杯。他時塚上靑猿嘯。誰喚高陽酒伴來。右效將進酒愁裏衰顔酒裏開。三杯行盡又三杯。一年光景今宵最。花下淸風明月來。</text>
<title>月夜會飮溪壇。以朗然淸夜月明時。分韻得夜字。</title>,<text>昨夜共君飮。爛熳棃花下。今日與君醉。婆娑明月夜。風光到處好。百年多閒暇。微微珠露滴。皎皎瓊沙藉。豪談間妙論。滋味勝啖蔗。討古登漢唐。評騷追屈賈。津津到濂閩。道腴劇嗜炙。風流不寂寥。勝事眞堪詑。此夜須盡歡。可惜年光乍。願言如蚷蛩。相隨不相捨。山月忽西傾。散亂林影亞。醉㱕相扶將。依微辨桑柘。</text>
<title>送金振伯還家</title>,<text>子是吾師表。何論先後生。遊從頗得力。離別最關情。正恐音塵遠。飜敎鄙吝萌。幾時杯又把。靑眼笑相迎。</text>
<title>次密庵文丈韻 泗上旣朢之會。密老送詩求和。</title>,<text>勝日淸齋會。聯翩上釣臺。月臨江檻冷。秋入井梧哀。有斐思君子。無心擧酒杯。嘐嘐我誰與。狂簡不知裁。</text>
<title>又次</title>,<text>悵望錦江月。徘徊溪上臺。娟娟秋水隔。瑟瑟暮林哀。盥露酬瓊句。臨風倒瓦杯。幾時陪杖屨。懷抱耿難裁。</text>
<title>九日遊鳳凰寺</title>,<text>一年佳節是重陽。詩酒招邀到上方。池畔倒鞭山簡醉。樽前落帽孟嘉狂。天淸落木蕭蕭下。霜重殘花冉冉香。今日盡歡明日又。九秋何日不風光。</text>
<title>又呼韻</title>,<text>蒲團夜數五更鐘。月在鵝岐第幾峯。孤僧罷偈開門看。曙色依俙已辨松。</text>
<title>戲詠蜀雀 狀如簷雀而差小。俗號蜀雀。</title>,<text>問爾何年別益州。飄浮萬里落靑丘。蕃滋族類仍名蜀。應向啼鵑訴旅愁。</text>
<title>三月小朢。午嶺族叔設小酌。邀宗人敍話。酒酣環坐于宅前池上。呼韻各賦。</title>,<text>不羨當年醉習池。梅花亂落酒盈巵。主人強健風流足。更約梅黃酒熟時。</text>
<title>日暮醉歸。馬上口占。</title>,<text>大醉東鄰酒。夕陽乘興歸。春風吹拂面。楊柳正依依。</text>
<title>龍潭寺黃鶴樓。次崔顥詩 幷序。</title>,<text>戊申秋。余自默溪。攜晦而 賁時 叔，叔明 光濂 侄及諸同志。尋龍潭寺。寺僧數三輩出迎于山外。因下馬使僧引路。歷賞洞口龍湫瀑布。其奇壯果不負所聞。入山少憇于寺樓。樓新創頗鮮明。語間余指山問曰山名云何。僧曰黃鶴。余問樓亦何名。僧曰未及有名也。余曰樓在黃鶴山前。亦可名黃鶴。呼僧取筆來。屬從遊者書黃鶴樓三字。揭之楣間。因詠崔顥黃鶴樓詩。要諸君次之。拙者先呈。飫賞龍潭潭上瀑。登臨黃鶴山前樓。依然禹斧餘痕在。邈矣仙槌往跡悠。磅礴精英經幾劫。寬閒世界俯三洲。晴川芳草當年句。喚起遊人萬古愁。</text>
<title>次李白感秋詩</title>,<text>九月秋正闌。夜雨鳴䕺竹。朝來訪菊砌。掇英香滿掬。永言懷古人。阿誰慰幽獨。山鳥近囪鳴。溪雲入簷宿。杖屨時過從。芳隣喜晩卜。我年四十九。韶光往不復。須存秉燭工。恐虧一簣覆。寡過或庶幾。經訓要講熟。</text>
<title>己酉立春。題門楣。</title>,<text>新居始結三間屋。新歲方開萬福門。妻去舊痾兒進學。太平烟月樂朋樽。</text>
<title>愁州 以下北關日記○己酉五月二日除鐘城府使。十五日發肅行。二十六日謝恩住泮村。○六月十四日往鑄字洞權元伯令 世恒 家會話。元伯遞㱕鐘城未久。權東萊信之令，李鏡城持國兄。亦慣知北關風土。盛言其道里之絶遠。寒候之異常。弊瘼之可憂。聞來令人搔首。翼日鐘城出身朱杓來見。卽士人朱楗之從弟也。扣以北關事。與昨日鑄洞所聞無異。向暮獨坐無聊。吟成一律。</title>,<text>人說愁州使我愁。鬼門關外路脩脩。經年落落鄕音斷。五月稜稜嶺雪留。薪戶多奸輕漢網。商胡饕貨甚秦求。邊城幾箇男兒老。終古山名曰白頭。</text>
<title>濯熱 攜益卿，文輔，宋瑞諸友。濯熱于泮洞上流。㱕路坐盤石咏小絶。</title>,<text>濯熱淸溪水。淸溪曲曲奇。咏歸點也興。何必暮春時。</text>
<title>麥阪 七月二十五日過麥阪。阪以絶險名。石路犖确盤屈。或有馬不得著蹄處。緣下四五百步。峽水深險。津渡有船。旣渡上阪。其峻險又如之。口占一詩。</title>,<text>峽水深不測。兩岸天與齊。石尖交犬牙。泥濃沒馬蹄。擔夫亦人子。脅息恐顚隮。險盡出坦道。快若輕飛鷖。</text>
<title>鐵嶺 二十六日踰鐵嶺。舍轎乘馬踰嶺。嶺路兩邊。樹木鬱密。雨餘峽水喧豗。景色頗愁絶。及頂有數間亭舍。廢陋不堪憇。掃巖石而坐。口占云。</title>,<text>去去北關人。登登鐵嶺路。回首終南山。蒼茫隔烟雨。</text>
<title>高山驛 二十六日宿高山驛。前溪大漲不得渡。又留宿。永興狀啓軍官來言。是月二十日。永興以北大雨㬥注。原野之間。民居蕩然。咫尺之地。人迹不通。咸興城外閭家。盡爲魚窟。漂死者五十餘人。城中水深一丈。北伯發城中民。撤屋材作桴。以拯城外之民。以此形止。急急馳啓。而所經之路。有同再開闢。登山沿谷。七日僅到云。此距咸興不過三百餘里。而急撥之行如此。其道路之難通可知也。</title>,<text>雨腳霪霪苦不休。愁州未到便生愁。馹行猶怕川原險。吏責仍深稼穡憂。峽水難憑飛度鳥。原山欲借順歸舟。傳聞咸永猶洪水。民盡爲魚屋作桴。</text>
<title>原山望海 二十八日宿原山。</title>,<text>萬里茫茫眼不竆。北溟東海水相通。鄕心暗逐南飛鷁。難借長空一席風。</text>
<title>咸興 閏七月四日宿咸興。自定平至咸興。平原廣野。一望無際。人言我國無百里長郊。獨此有之云。山川明麗雄偉。興王之地。與他自別。但大水懷襄之餘。百里之郊。盡爲沙塲。往往民居。只有垣礎基址而已。</title>,<text>百里長郊望不竆。關防形勝此爲雄。山河尙有扶輿氣。氓俗猶存儉嗇風。當日遷岐基聖迹。于今垂統仰神功。停驂極目傷心處。洪水餘民十室空。</text>
<title>次洪妓趙生詩帖韻 初六日宿洪原。○尹孤山當昏朝丁巳。以進士疏論爾瞻。謫北過洪原。有妓名趙生者。攜酒來見曰。此非可言之時。而進士以寒儒以言謫。何癡也。孤山奇之。書五言一絶以贈云。吾事固非時。汝知吾不知。讀書不及汝。可謂天生癡。此事傳播於洛中。翼年戊午。鰲城李相公謫北過洪原。又有一妓來見。鰲城問曰此有妓趙生者乎。對曰兒卽趙生也。鰲城與語奇之。贈詩曰曾於京口盛名傳。萍水過逢亦偶然。慚媿叔譽非具眼。不知騣蔑在樽前。自是趙生之名。膾炙京鄕。名人韻士之往來北關者。皆次其兩詩。仍成寶軸。傳爲美事云。余至洪。呼主人問曰。此有古名妓趙生者。有詩軸留傳之事乎。對曰奴卽趙生之玄孫也。今其詩軸在奴之姑老妓楚兒家。余奇之。使之呼楚兒。兒卽持詩軸來見。錦糚者凡四卷。而或書軒號。或稱過客。多少篇什。不辨誰某。間有細書名字於紙末者。若李世業，李玄祚若干人。楚兒之言曰。孤山白沙兩先生手筆。趙娘平生不離於身。臨死遺言納之棺中。今軸中所存。卽謄本也。兒家以此相傳。名公鉅卿過此者。無不求見。帖下食物不貲矣。近來絶無覓之者。軸在塵緗蓋久矣。今行次求見。實稀有之事。請惠以一言。遂走次以贈之。</title>,<text>莫道語非時。寸心天日知。先生癡自任。人不及其癡。右次孤山詩誰把風流話本傳。娘家寶軸尙依然。堂堂正氣今難見。謾憶風聲百載前。右次鰲城詩</text>
<title>利城道中 發利城行十餘里。望見漁戶數三。炊煙始起。漁艇點點出沒於海濤上。口占一絶。</title>,<text>海曲濛濛生白煙。平明漁戶理漁船。得魚盡向官廚去。朝食還愁乏一鮮。</text>
<title>摩雲嶺 初十日踰摩雲嶺。嶺比鐵嶺尤高峻。至頂東臨大海。浩浩無際。亦一壯觀也。嶺之北麓水灾之後。路多崩缺。極其危險。馬上口占一聯。</title>,<text>道是摩雲嶺。雲胡腋底生。東臨大海闊。南眺一鴈橫。馬倦蹏頻跲。人疲腳屢傾。吾行無了日。何處是鐘城。</text>
<title>摩谷驛題壁上 十一日宿摩谷驛。</title>,<text>客枕凉生夜欲分。囪前疎雨正紛紛。夢牽太白山南樹。身逐摩天嶺外雲。楡塞百年刁斗靜。桑鄕幾日信書聞。遙知樸老壺翁宅。杖屨追遊細討文。</text>
<title>摩天嶺 十二日踰摩天嶺。嶺爲北道五嶺之最。而端川以北。比以南水灾不甚。故嶺路之危險。不似摩雲咸關之甚也。嶺之脊立標。卽南北關之界限也。及頂雨意始收。雲霧四塞。不得觀望。嶺之北麓。有一間小亭。暫憇于此。俄而雲收霧捲。東臨大海。有縹緲數點。若鳶飛碧空者然。蓋漁船云。因吟鄭蔚珍斗卿摩天嶺詩。仍次其韻。</title>,<text>浩浩東臨海。高高上出雲。長空數點黑。舟入大洋云。</text>
<title>鬼門關 十五日過鬼門關。石路傾側。峽水深險。恰似麥坂。而其陰深慘惔過之。</title>,<text>千秋愁絶鬼門關。峽水無船石路艱。叱馭吾行何日了。鐘山遙在豆江灣。</text>
<title>兄弟巖 十七日發輸城。行三十里許。有所謂兄弟巖。削立山足。大者高可十餘丈。小者七八丈。</title>,<text>小巖削立大巖傍。相守山阿閱幾霜。巖號弟兄猶若此。我今何事遠相望。</text>
<title>交龜戲吟 二十二日抵防垣交龜。舊官柳諫字而直。</title>,<text>舊官解印與新官。秋日郵亭一笑看。新官何日還爲舊。此地留傳此印還。</text>
<title>輸城郵館。次宋東萊 象賢 壁上韻。以監試試官赴鏡城。到輸城作。○萬曆辛巳。宋公爲鏡城判官。作詩云霜鋩憶昨採酆城。跨海千尋擬斬鯨。惆悵壯圖何日了。五雲南望寸心傾。詩意悲壯。壬辰殉節氣像。隱然露出。可異也。</title>,<text>忍說萊州昔陷城。河魁夜隕舞長鯨。丹心一片難消滅。應化靈葵向日傾。</text>
<title>罷試還官。到富寧地。見野田荒草中。有掃墳而歸者。忽覺是日卽秋夕。感吟一絶。</title>,<text>忽覺他鄕節序催。悤悤何事去還來。野田草際纍纍塚。亦有兒孫奠掃迴。</text>
<title>疾馳還官。若行客赴家者然。忽到愁州境。笑吟二句。</title>,<text>悤悤驅馬還。若向吾廬去。忽然到愁州。愁州是何處。</text>
<title>月夜獨坐鈴軒。頗覺有淸意。吟成一聯。</title>,<text>邊城木葉早驚秋。八月飛紅上戍樓。鴈帶客愁連夜去。月添詩興入囪留。人言楚峽多雲雨。我愛齊山有櫱㽕。夢罷三更淸意足。此心要向此間求。</text>
<title>還官未數日。又以東堂試官赴吉州。</title>,<text>雉城纔返又雄城。役役長途鎭日行。公故苦多官况少。鬢邊雙玉信浮榮。</text>
<title>還自吉州。宿朱村。夢見舍弟。</title>,<text>兄弟恩情手足如。別來無日不思渠。偏憐客囪三更夜。夢裏相逢覺是虛。</text>
<title>大小別星之來。本官輒戴帽束帶而見。體皃不可廢。戲題帽帶匣。</title>,<text>有頭常罕出。豈向貴人屈。爲爾時暫低。飜嫌是俗物。右烏帽我腰本不柔。屈腰如屈鐵。奈何束爾來。容易向人折。右角帶</text>
<title>至日曉行望賀禮。吟成一聯。</title>,<text>爲客天涯節序移。一陽初動地中時。鈴庭燎晣報衙早。藥竈灰寒知夜遲。北闕心懸催賀禮。東軒夢罷起鄕思。應知蓂莢頒新令。慶我邦家福我私。</text>
<title>邑之士人朱楗。卽葛庵謫居時受業者。頗有學識。往來相從。聞吾罷官。來見有別詩次贈。</title>,<text>愁州太守去愁州。臘月獰寒暗入憂。遼塞文風王化漸。涪鄕師敎葛翁留。造門喜得林和靜。迎竹慚非郭細矦。惆悵天涯分手後。此生何處更追遊。</text>
<title>朱秀才彥昌，金秀才必恒來見。各有別詩。兩生卽受業於趙玉川謫居時。而余到任後。亦挾冊而往來者也。次其韻贈之。</title>,<text>雪擁邊山玉作林。阿誰相送挽歸衿。州人頌語慚襦袴。太守行裝媿鶴琴。謾抱桑蓬男子志。難酬河海聖恩深。憐君少壯吾衰甚。努力無孤企佇心。獰風捲雪入囪號。塞外歸人理弊袍。別意正如遼水闊。交情新托郢音高。提撕縱媿英材育。勉勵要須德性陶。莫道邊荒王化遠。瓊丘潮趙亦人豪。</text>
<title>至月十二日。是余初度。感吟一聯。</title>,<text>天涯無日不思家。可耐懸弧節又過。強對盤蔬鄕味少。試拈詩筆客愁多。衰顔借酒微生暈。殘鬢休梳半已皤。溪友山翁長入夢。幾時歸去和樵歌。</text>
<title>立春夜有感</title>,<text>誰傳春信豆江堧。曉鼓鼕鼕破客眠。蟻泛芳樽仍臘味。雪添斑鬢已殘年。是非已付三彭訴。身世堪爲五鬼憐。遙憶故園庚夜會。時時說到遠人邊。</text>
<title>二月旣朢夜。同諸將校登受降樓賞月。</title>,<text>黃昏畫角滿城吹。明月南樓欲上時。嘯咏今宵參佐共。風流不讓庾元規。</text>
<title>五里亭 庚戌四月初三日離發。鄕人老少追送于五里程者三四十人。酌酒相別。閭閻之人。亦且數三十人。拜辭路左。或有垂淚者。或有撫轎而嗟歎者。似以吾之非罪拿去。有此傷嘆。而亦可見民俗之近厚也。</title>,<text>四月邊山風日淸。南州歸客馬蹏輕。鄕人多少來相送。杯酒慇懃五里程。</text>
<title>出鬼門關 初十日過鬼門關。</title>,<text>歸驂南出鬼門關。亂峽攢峯亦喜顔。匹馬行裝殊快活。不知身帶罪名還。</text>
<title>踰摩天嶺 十四日踰嶺。</title>,<text>去歲摩天嶺北來。嶺上楓葉鳴豗豗。今歲摩天嶺南歸。嶺頭露草芳菲菲。摩天南北去來人。俄去俄來多苦辛。人言苦辛我快活。豆江何似瓢溪濱。</text>
<title>踰鐵嶺 二十六日踰嶺。</title>,<text>朝上鐵嶺頭。濕雲嶺頭宿。俄然大霧圍。咫尺迷南北。暫休腰腳疲。長嘯坐巖石。故山幾里餘。尙有千一百。</text>
<title>麥阪舟中</title>,<text>斜陽催喚麥津船。默數來程近二千。何日金吾公事了。漢江南浦理歸舷。</text>
<title>定山縣齋夜。偶吟示金光甫 景溫。○李益卿兄時爲定山宰。自鍾城㱕時。留定衙八九日。光甫亦自健元陵來留。</title>,<text>枕席凉如水。秋堂山雨過。香知荷沼近。淸已草蟲多。宋玉悲何事。潘生鬢已皤。明朝故人酒。慰我早還家。</text>
<title>庚戌重陽日。獨坐草堂頗愁寂。爲賦一絶。時以痘患。鄰里奔逬一空。</title>,<text>去年今日豆江頭。遙憶故園重九遊。重九故園還寂寞。無人共賞菊花秋。</text>
<title>瓢溪八景 巫山一段雲體</title>,<text>濛濛噴似霧。細細引如絲。靄靄東坡雀滿枝。誰家蓑笠兒。泉聲添更好。山色洗逾奇。薄暮鄰舂正急時。前村炊未炊。右溪村細雨裊裊初如縷。綿綿更若雲。坐看虛郭漸難分。人語隔溪聞。羃樹迷歸鳥。遮岑漏夕曛。淡靑輕白去來紛。濃處自成雯。右山郭濃煙罫布稻畦錯。雲堆稻葉披。農歌互答響參差。待饁日遲遲。逐隊如魚進。分行似雁隨。嗚嗚相勸夕陽時。努力莫愆期。右南畮農謳山雨朝仍在。溪雲晩不開。短童何處飯牛迴。時有笛聲來。始訝凝疎樾。俄驚落小臺。臺邊野老獨徘徊。幽興正難裁。右西岑牧笛天際飛孤鶩。山腰轉夕陽。彤霞起處是仙鄕。咫尺但相望。錦帳圍千匝。朱幢列萬行。紅娥簇簇理新糚。披拂紫雲裳。右羅浮晩霞木落千山瘦。風高獨鴈哀。螺鬟擎出玉盤來。天地一瑤臺。幾處褰珠箔。誰家擧瓦杯。一輪均照自徘徊。今夜好懷開。右水晶秋月葉密鳴蜩集。䕺卑棲鳥疑。雨餘蒼玉長新枝。誰識拂雲姿。皛皛朝輝凈。漙漙夕露滋。傲霜凌雪正猗猗。看取歲寒時。右覆砌新竹偃蹇凌霜雪。輪囷謝斧斤。老枝蟠屈自龍文。鬱鬱翠如雲。月掛三更冷。風高十里聞。高標誰識絶塵氛。落落獨離羣。右依巖古松</text>
<title>壬子初伏前數日始得雨。課奴移稻。</title>,<text>休言移稻已愆期。晩雨盈畦稻可移。聽取鄰人相勸語。去年移稻晩於斯。</text>
<title>上谷之東。有所謂池洞者。有古庵基。頗靜僻可愛。一日同壺窩叔 顯時，君七兄及叔明，雲若 金翼溟 步尋。約爲他日藏修之所。呼韻各賦。癸丑</title>,<text>徑轉溪回中有巖。聯翩杖屨偶成三。老來喜得藏修地。欲倩沙彌縛草庵。</text>
<title>咸州鈴齋。次金振伯寄贈韻。</title>,<text>厭看民牒日塡門。歸夢時時到故園。南國賞心惟苦竹。西方極目有完蓀。卽今芻牧眞吾責。何日參同與子論。最是對人羞殺處。鉛刀容易試盤根。</text>
<title>三樹亭。次金國均 衡國 韻。三樹在衙門外。寒岡先生莅郡時所植云。</title>,<text>樹是先生植。相傳有老翁。巴峯如不折。遺澤與無竆。</text>
<title>次國均沒絳字韻</title>,<text>岡翁去後儒化衰。百里謬寄無文絳。不才方有卵毈憂。風俗日頹時世降。齊棠無粟魯殍多。去年不幸逢堯洚。今年小豐是誰力。喜聞歌謠起里巷。民吾同樂正此時。卻愁儒場如市鬨。胡爲久折彭澤腰。臥治難望淮陽戇。五更歸夢驚旅鴻。東閣凉生曉鐘撞。</text>
<title>舅氏與國均遊深源寺。追步其韻。</title>,<text>秋共傷悲月賞同。奇遊恨負梵王宮。攜朋挈酒團欒處。應憶醒狂有次公。</text>
<title>義相臺韻</title>,<text>總章紀年日。飛錫遍海東。浮石殿猶在。巴山臺已空。神光餘慧月。玄躅逐剛風。客到無憑問。蕭蕭巖上楓。</text>
<title>次國均南遊一百韻</title>,<text>我宰巴山日。君來從我遊。相迎一相笑。月魄窺南樓。始敍離闊苦。次第問朋儔。夜久慰疲倦。密席仍聯裯。君情重山嶽。君佩繽琳球。還慚養慵身。半生如拙鳩。恐恐踏平地。若驅太行輈。敢忘君子業。豹變其文彪。科名亦僥倖。不敢捷徑由。未解逐炎凉。誰能辨姸魗。恥學駑駘鳴。不見市者稠。要爲終老計。晩卜林泉幽。聖代搜遺才。甄拔多名流。散木知無用。塲師謬見抽。分憂理荒邑。活民無良籌。但知同胞義。那問薰與蕕。齊民產無恒。商俗言多譸。誰將極備凶。九重陳範疇。皺眉幸小舒。今歲田多收。幽懷轉覺爽。風竹鳴脩脩。時憶剡溪翁。雪棹迎子猷。那期此來訪。惝怳情難侔。捫腳呻且言。腳軟到處休。行行十日到。新月已中秋。知君放浪跡。泛若不繫舟。平生慕奇偉。宇宙嫌隘湫。膏肓在山水。名利視雲浮。今行擬酬債。登屩不曾留。朝瞻鶴駕峯。暮向屛山投。遺風尙起人。上馬頻回頭。儒賢與節士。幾箇生南州。人材古冀北。文獻今姬周。嗚呼不朽存。百載風颼颼。鸑鷟去已遠。衆鳥空啾啾。陵夷逮今日。百瘡與千疣。豈知禮義邦。反爲世嗤仇。鳴盛更何時。衿佩讓兜鍪。回首玄都觀。恥效詠桃劉。君來問津處。倘逢沮溺耰。獨善聖所譏。懶性宜林丘。謾拄看山笏。胡爲此夷猶。洛江纓可濯。廬院衣可摳。岐陽有弊廬。亦足依前庥。賓鴻昨夜過。感慨時序遒。秪求天放樂。何用爭麻漚。昇平多俊造。工席聽鹿呦。飜思漢文物。昔遭島夷蹂。義檄馳東南。血誓期剪酋。奮忠皆巡遠。守禮似魯鄒。除凶仗天威。存社賴廟謀。永曆學士詩。萬古東人羞。俛仰一悲歌。誰知丈夫愁。欲掛天山弓。未學觀德帿。欲鳴伊吾劒。難借吳人鉤。還憐志士心。但不忘在溝。朝披飯牛蓑。暮理叉魚篝。且樂顔巷飢。詎憂咸民賙。苦被皁綬縛。如鳥樊籠囚。經年又徂歲。邈在天南陬。僶俛供吏職。素性奈難揉。固知百鍊剛。不作繞指柔。擬放淵明鷴。非無伯陽朱。賦歸嗟未早。何以獲我求。暫偸簿書暇。欲恣眞境搜。東臨窺海門。蓬島圍霞幬。西遊賞巴峽。紅葉奪客眸。招招鼎巖船。泛泛翔鳳鷗。綱常採薇亭。凜凜風聲悠。忍食無盡笋。雙節輝楣鎪。宏儒踵相接。後生敢劣優。岡翁有遺誌。百世俟刊讎。琴川杖屨地。蕪沒草生洲。鄕人說惠化。至今焦唇喉。遺風邈難攀。我輩誠蝣蜉。撫迹空靦面。何德效捷桴。已矣迄可休。茅屋生蓬蔞。湯冷我自適。何必向人諏。嬌女學脂粉。穉兒事髇鍭。田家有滋味。淸福傲公矦。旨蓄冬月御。于茅陰雨綢。泥曳莊龜樂。鼎饗魯鶋憂。愧殺饞太守。束帶見督郵。君言觀覽富。憐我病纏繆。山川尙磅礴。莫道風俗婾。合浦有美珠。寒者不可裘。莊嶽多齊語。不怕楚人咻。江淮貢橘柚。渥洼生驊騮。天陰出蚍蜉。氣癘爲螟蟊。產毓各有宜。此理焉可廋。乃知眇然歎。不是化翁訧。可與通人道。莫向蒙者詶。幽懷欲一瀉。古匣鳴長虬。名區與勝迹。往往拈其尤。君詩我或和。我酒君相酬。有時討今古。快若頭風瘳。歸舟恨未同。道弘江水浟。羨彼波中鱗。自在任浮泅。霜風夜刁刁。葉盡西牆榴。錦城豈云樂。爲我且遲遛。庸音足雅曲。俚澀不成謳。</text>
<title>次黃翼哉 道翼 草堂韻</title>,<text>醉起題詩筆似椽。時從山後到山前。崇朝正灑江村雨。向晩虛橫野渡船。遲日草堂春睡外。倦禽殘郭細煙邊。憐君岸柳巖花句。不是探芳學少年。</text>
<title>乙卯閏四月。榜使來到咸衙。舍弟觀鉉及再從姪正源，金徵士振伯，金源仲 景泌，李景文 象靖 俱參。不覺奇壯。吟成一聯。</title>,<text>鈴齋日晏簿書塡。胡叫誰將吉語傳。龍榜姓名吾弟是。蟾宮步武至親聯。花山五鳳飛何盛。雨谷孤蘭色更鮮。家運亦通邦運泰。懼心還起喜心邊。</text>
<title>聞喜醼席。次壺窩從叔韻</title>,<text>聯翩頭戴桂花歸。非復龍鐘舊布衣。爭道恩榮吾嶺最。不徒光彩我家輝。先生壓坐名聲重。諸父臨筵壽筭稀。歡樂極時還戒懼。夙宵無忝爾曹幾。</text>
<title>柳進士 義和 慶席。次府伯所贈韻。</title>,<text>羨爾人間至樂存。斑衣蹈舞帶天恩。郭公堂上頷頤祖。荀氏庭中置膝孫。梅閣贈詩騰賀語。棣軒呈喜動和塤。同宗幸忝先生席。蕪拙何辭賦一言。</text>
<title>與金持憲振伯。並轡到瓢溪。臨別吟贈。</title>,<text>共醉猿溪酒。仍酬遠岸詩。斜陽瓢巷口。分手問前期。</text>
<title>內從姪申孝源慶席。有感志喜。</title>,<text>外翁心德小孫知。謂有于家食報時。中歲喪威天未定。是年科慶福攸基。光生里巷紅蓮映。舞向庭闈彩袖遲。僥倖登龍吾弟又。當筵爲賦喜歡詩。</text>
<title>泗濱齋罷。與金振伯諸友。散步江濱巖石上。使金章天 翼漢，金扶仲 正漢 二妙。各呈絶句。仍次之。丙辰</title>,<text>曲曲名區泗水涯。蒼松白石與明沙。共君觴咏忘歸去汀樹烟籠已夕波。右次章天步出芳洲欲暮天。雙雙鳧鳥泛晴川。浴沂何必攜童子。風咏欣同二妙年。右次扶仲</text>
<title>泗上聯句</title>,<text>春服初成日。江天積雨晴。振伯。 風輕憐草長。水減喜巖呈。允卿。 攜友出沙岸。呼童佩酒甖。善餘。 陪遊情款曲。談笑意崢嶸。章天。 坐石時遺策。臨風欲濯纓。扶仲。 渡頭僧獨去。江面鳥雙橫。振伯。 緩步牽詩興。幽探玩物情。允卿。 山阿餘破礎。巖隙宛題名。善餘。 碧蘚封遺墨。荒烟沒舊程。章天。 風流仍往躅。樂事最吾生。扶仲。 小𦨍何當辦。孤亭便欲營。振伯。 且將專水石。那肎換公卿。允卿。 促膝杯頻倒。撚髭句自成。善餘。 依依山日暮。隱隱寺鐘鳴。章天。 頓覺幽悁暢。寧敎鄙吝萌。扶仲。 江湖酬宿債。鷗鷺托新盟。振伯。 卻憶嚴灘釣。期追鄭谷耕。允卿。 玆遊非漫浪。何日更逢迎。善餘。 不盡尋芳趣。長聞伐木聲。振伯。 分攜相勉意。與爾日斯征。允卿。</text>
<title>送金振伯以工郞赴京</title>,<text>會計牛羊有職司。古人辭富不辭卑。金華要顯心非願。水部淸寒分所宜。恩召屢違方惴惴。肅行催發莫遲遲。歸來正奉廬江檄。烏鳥私情聖主知。</text>
<title>閏九月十五。約會泗濱。以詩邀金敬伯 聖欽。</title>,<text>淸霜染盡好林丘。泗水風光屬暮秋。三五良宵端正月。故人能不負玆遊。</text>
<title>泗上會夜觀叉魚。呼韻各賦。</title>,<text>霜重風輕月滿天。碧潭深處老龍眠。漁燈一點閒來往。時有殘楓落小船。</text>
<title>是會忽憶前春之遊。感傷成詩。寄金振伯耽羅謫路。</title>,<text>去春三月上丁辰。齋罷攜君泗水濱。掃石呼樽山欲暮。挑燈聯句夜將晨。那知尺疏媒奇禍。何處孤舟載逐臣。今日重來憐少一。菊花楓葉摠傷神。</text>
<title>寒雨彌日霽後。月色甚鮮。戲成回頭詩一絶。</title>,<text>蕭蕭落葉山深夜。㶁㶁鳴流磵畔村。寥寂不愁竆巷陋。霽天寒色月臨軒。</text>
<title>戲效藏頭體示兒子</title>,<text>此間滋味爾能知。口嚼蔬根手閱詩。寸惜陰時勤誦詠。水盈科後漸流移。多看古訓爲長物。勿助吾苗效大癡。疑處益求存省法。去矜劬學庶無疵。</text>
<title>除夜聞壺窩從叔無聊獨坐。書呈絶句。</title>,<text>送舊迎新此夜中。寒齋守歲弟兄同。偏憐悄悄壺窩老。獨撚詩髭撿小筒。</text>
<title>次金振伯謫路韻寄謫所</title>,<text>世路如今足罻羅。上林棲鳳落天涯。涪陵正理殘編易。洛水空憐舊臥波。南極傷心書信少。北方回首是非多。老親手寄平安字。悲喜私情爾若何。孤囚何罪聖明朝。萬里重溟不可橋。強欲寄詩詩語澀。詩魂知爲故人銷。</text>
<title>次李汝集 義謙 雲谷草堂韻 二首</title>,<text>一逕依巖斸作遷。小堂糚點綠池邊。桃源柳市風塵少。盤谷愚溪水石專。鸚鵡杯斟荷葉酒。薜蘿衣惹藥爐煙。此間自詑生涯足。浮世榮枯只付天。有堂蕭灑枕溪頭。雲谷主人得地幽。遼夐允宜逃世隱。寬閒且可挈家留。松蘿簷畔雞鳴午。芋栗園中雀噪秋。醉則哦詩醒則飮。此翁天放復奚求。</text>
<title>得家弟用賓 觀鉉 光陽行中書。喜吟一絶。</title>,<text>一札何從落案邊。邇來離抱日如年。分明紙面平書字。未及開緘已豁然。</text>
<title>送鄭友子成 玉 赴任保寧 壬戌</title>,<text>上林多美樹。栖棘是何禽。秖喜低飛處。聊伸反哺心。非無橫漢羽。豈乏唳皋音。定伴西湖月。羞同百舌吟。</text>
<title>憶溪亭</title>,<text>夢入槐安久不迴。亭扉空掩小溪隈。南臺竹樹相嘲笑。當日何心手自栽。</text>
<title>又用前韻。戲贈朴持憲玉汝 成玉。</title>,<text>軟紅街上喝道迴。何似攜竿坐曲隈。秋來定有南歸約。碧桃休問日邊栽。</text>
<title>溪亭卽事 辭判決事。歸家作。</title>,<text>倦遊歸臥㵎邊亭。竹已成䕺菊始英。階下鳴灘長入耳。野翁生事十分淸。</text>
<title>灘上行</title>,<text>亭前一帶溪水縈。流作上灘下灘鳴。急處噴薄如不平。緩處幽咽如有情。朝飮上灘灘底泓。暮從下灘灘上行。上灘下灘一般淸。洗我塵襟濯我纓。歸來笑嗅黃花英。得我所樂夫何營。</text>
<title>松菊</title>,<text>北岸松嵐滴。南溪菊影涵。看松仍對菊。開逕不須三。</text>
<title>梧竹</title>,<text>庭梧纔十葉。階竹恰三䕺。百尺千竿後。方知雨露功。</text>
<title>放犢行</title>,<text>溪南稻田收稻早。牧童繫牛田畔草。小牛吃草緣畦行。大牛飽臥畦下道。何來黃犢曳頸索。走下前坡七八倒。不向畦上食荒草。不向田中食殘稾。直向鄰田縱復橫。鄰田未及收晩稻。鄰兒爭叫拾石投。出門咆咻有翁媼。犢之蹊田豈人罪。怒犢移人一何懊。嗚呼野人誰家不養犢。毋以犢故傷鄰好。</text>
<title>病後攜友遊黃山寺。馬上口占。</title>,<text>十旬牀席死爲鄰。跨馬尋眞我復人。山鳥卻疑顔面改。驚飛不是舊相親。</text>
<title>燈下呼韻各賦</title>,<text>昨夢羲皇臥北囪。覺來巖畔鳥鳴雙。攜朋更入黃山寺。要灌詩胷問酒缸。</text>
<title>寺樓板上。敬次百拙庵韻。</title>,<text>幽懷晩托一筇尋。壁上遺詩盥手吟。蕭寺攜朋先輩樂。滄洲付道暮年心。岐山彩鳳何時返。蓮社淸樽此夜深。俛仰悠悠今古感。賢豪多少老山林。</text>
<title>次壺窩檀木亭韻 二首</title>,<text>自戕寧願梓爲王。醫俗堪倫竹作廊。馨德淸陰俱可愛。匡牀爲設土階傍。攀援何必桂枝樛。坐席隨陰比五楸。愛爾根深柯葉茂。主翁垂蔭正相侔。</text>
<title>遠坡壽席。追次甲寅韻。癸亥</title>,<text>阿老臨筵一笑開。筵前雙舞彩衣來。誰知寸草誠心格。能挽西傾日御回。</text>
<title>重陽日。呈醉軒庚叔。賁時○是日諸宗爲山房之會。而余病不赴。以射帿利於滯證。病中操弓矢。時時發射。戲占一絶。</title>,<text>一秋長與藥罏鄰。虛負龍山落帽辰。彊把長弓試筋力。黃花階畔倒烏巾。</text>
<title>聞子久 恒載 叔以眼疾未赴重陽之會。適有餽生肉者。分及小許。書送四十字。</title>,<text>藥罏長在側。佳節忽黃花。繞壁憐摩詰。登高憶孟嘉。射攜兒子耦。酒向比鄰賖。同病分甘意。休嫌一臠些。</text>
<title>寄書金振伯謫所。仍述病懷書紙尾。</title>,<text>梅花時節病纏綿。開盡黃花尙負氊。瘦骨自憐同棄驥。羸形人笑學癯仙。鼎爐莫補眞元損。弓矢難攻積痞堅。衰換近聞君亦甚。寫眞安得兩相傳。人言射帿爲治痞良方。有遺以弓矢者。故第三聯云云。</text>
<title>金上舍敬伯來訪。留宿溪齋。拈沈隱矦詩各次。</title>,<text>溪舍故人話。不期如有期。草蟲繞亂夜。鄰火往還時。只好詩相和。何嫌酒未持。明朝分手後。應費夢中思。</text>
<title>自陶淵散歸後數日。敬伯寄示五言一聯。次謝。</title>,<text>勝地佳朋會。歸來似夢中。孤吟瓢澗月。偏憶臥溪翁。欲謝投瓊意。慚無秉燭功。膏肓在泉石。蛩鷢擬相從。來詩有詩書獨有功之句。故使秉燭語。</text>
<title>醉軒庚叔之孫。七歲能應門如成童。甚奇之。書其壁上而歸。甲子</title>,<text>爾祖與吾生一年。吾兒又與爾爺肩。爾今七歲成頭角。何日吾孫亦嶃然。</text>
<title>冬至前日。寓接山房。夜聞鐘聲偶吟。</title>,<text>是日微陽地底慳。西方冷月未成彎。枕上聞鐘深省發。卻疑岐山是同安。</text>
<title>葛川宗丈慶席韻</title>,<text>客滿高堂馬繫門。主人彈罷感君恩。童顔綠髮三淸會。流水靑山獨樂園。綺席題詩雲繞筆。弧辰置酒雪侵樽。願將今日風流事。移入良工彩墨痕。</text>
<title>次醉軒叔立春韻</title>,<text>鍊玉難期卻老功。凋顔暫借酒生紅。春盤貯菜愁添齒。夜雪盈階喜驗豐。社飮空馳心耿耿。山鐘時入耳隆隆。寒齋獨掩無誰語。欲閱羣言昧折衷。</text>
<title>次韻金敬伯</title>,<text>土鼓祈田日載陽。前村酒熟喚誰嘗。身仍多病牢關戶。老覺無眠轉在牀。山雪流澌添澗響。溪翁寄信帶梅香。踏靑節近難虛負。何處招呼共詠觴。</text>
<title>曉囪月影</title>,<text>向曉西囪納月遲。一條微白若縈絲。橫看點點初成井。直上層層忽近楣。銖進寸升知有漸。明來暗去自如期。起穿衣坐默相對。正發老夫深省時。</text>
<title>遊淨水庵。一寶上人從之。見庵僧契活淡泊。書贈懶湜上人。</title>,<text>步尋淨水庵。寶公從我者。庵中法侶多。破衲無冬夏。淸泉抔可飮。芳草坐來藉。我亦樂山人。隙地倘相借。</text>
<title>石泉聯句</title>,<text>名區勝集總情朋。謹元。 白髮蒼顔共一燈。士由。 入戶灘聲淸不寐。涵軒月色冷如凝。允卿。 佛拳經雨靑相握。仙肺生雲玉幾層。一甫。 香社高風追白傅。蘇門大嘯憶孫登。昌言。 偶然邂逅仍聯枕。何用浮游遠托乘。天祥。 衰境團欒知不易。暮春光景覺尤增。士能。 花光暖日輕霞蔚。詩態晴空晩靄興。子成。 名姓留題追往迹。山間故事此堪憑。通仲。</text>
<title>家弟用賓在京邸。用權一甫 萬 贈別韻二首。與諸友唱酬因寄示之。次其韻以寓相念相勉之意。</title>,<text>別日居然八十餘。旅牀眠食正何如。樞機須審閒談際。尺寸無違進步初。秖是嶺人尋逐好。何關朝貴記存疎。霽行潦止隨時耳。不必歸期問亟徐。十日西馳幾日晴。此心如擣繫脩程。蒼頭返後吾安寢。白足歸時爾寄聲。涉險要爲行世法。戒心知自畏途生。薺荼燥濕何須擇。努力無忘報聖明。用賓書中有云遇險則止。不犯危地。故得免顚沛。用此道行世。可無尤悔云云。故第三聯及之。</text>
<title>除夕。次李崆峒韻。乙丑之臘月。余以工曹參議上京。家弟用賓時以殿中監留泮邸。共被聯牀。頗慰客愁。未幾用賓遷永禧殿令。連日鎖直。脫出未易。鬱陶之懷。殆不可禁。時憑詩句互相往復。錄之小冊子。以爲洛邸聯牀錄云。</title>,<text>寒意稜稜向夕嚴。朔風吹雪透疎簾。明朝共獻椒盤頌。此夜偏驚漏箭添。際遇初期魚縱壑。衰遲還愛鳥歸簷。寬愁彊欲題春帖。冰硯霜毫信手拈。</text>
<title>又次崆峒元日韻 丙寅</title>,<text>雙鬢蕭蕭又一春。暮年堪笑作忙身。九門向曙金魚出。一葉初生瑞莢新。昨夜屠蘇憐後我。今朝簪笏媿隨人。南歸異日酬恩地。芹𣌑無忘獻紫宸。</text>
<title>立春日。以掌苑署果物監進入闕內。用大殿春帖子韻成一聯。日前下備忘記。有存問老人振濟竆民之敎。</title>,<text>春盤細菜薦今朝。日轉觚稜瑞靄飄。鳳曆方新蓂翠展。龍顔難老渥丹韶。三陽已覺和風煽。八域將看沴氣消。存老賑民皆惠政。康衢試聽有童謠。</text>
<title>罷獻歸後。署吏進封餘梨柚等物。且聞有內殿賜送錦囊。又用前韻。</title>,<text>上元前口立春朝。罷獻歸來雪鬢飄。龜息擬藏千歲葉。鳳儀還爲九成韶。宮囊詎合衰腰繫。御果欣沾渴肺消。歌詠太平休老日。感恩餘曲和田謠。</text>
<title>上元日有感。寄示舍弟直廬。是日卽亡姪婦祥日。</title>,<text>衰年共踏洛城塵。孤館蕭條百感新。名節故園魂自去。寃祥今日鼻生辛。朋儕不至偏多睡。僮僕相須轉覺親。客裏分張又何事。南齋深處首回頻。</text>
<title>次舍弟齋榻韻</title>,<text>牀前靜對晝爐薰。囪外愁聞夜雪紛。猶喜赫蹏來又去。卻憐旅鴈合還分。每逢情友論甘苦。時撿頑僮責慢勤。鬱鬱安能於此久。浮榮元是似浮雲。</text>
<title>戲次家弟鳥言詩</title>,<text>憶昔和鳴桃李園。低飛曾不羨高鶱。含泥秖逐無機燕。睨鼠還羞遇嚇鵷。偶入鳳城非擇樹。如何鴒羽又分原。回瞻桑梓堪栖息。南徙當年謾化鯤。</text>
<title>次家弟齋居謾興</title>,<text>牛羊會計有攸司。別殿閒窠世罕知。直宿幸依瑤砌近。功名寧歎土牛遲。門前聽屐時迎客。燈下呼筒或撿詩。番卒朝朝炊飯進。淸疎契活亦云奇。</text>
<title>基川詠先生竹 丙寅春。出宰豐基。</title>,<text>山南幾處好山川。似斗殘窠小白前。秖愛先生遺馥在。數䕺寒竹自年年。</text>
<title>挽金重愼 謹行</title>,<text>我有平生友。蚷蛩動輒隨。襟期元不隔。肝膽兩相知。共立竆途暮。同嗟世路危。斷金憐臭味。投石恥毛皮。雅會須文墨。閒情付酒碁。百年期莫逆。今日遽何之。忍把峩洋手。飜題薤露詞。惜乎回也命。慟矣止於斯。好學人難得。知心契有誰。曾知君子志。不比俗儒姿。孝友天倫見。詞華剩力治。出辭無鄙悖。摛藻吐新奇。得失都關運。竆通秖自怡。憲貧何足病。和刖不須悲。矹矹臨書案。嘐嘐對聖師。此心方遠大。吾道可扶持。天奪年何促。人亡慟莫追。撥絃餘舊譜。搔鬢種新絲。卻憶論交日。俱爲總角時。同庚因合志。戛骨更磨肌。責善規箴篤。輸懽悃愊披。生涯憐淡泊。時命惜差池。丘壑從遊約。桑楡晩景期。科名吾幸耳。鬼錄子胡爲。永抱焚芝痛。孤吟伐木詩。中郞惟有女。伯道奈無兒。鸞鏡哀寃苦。鴒原羽翼虧。未成南岸屋。誰挽北邙輀。滿目成陳迹。傷心豈忍思。筆牀栖蝜𧑓。書幌結蛛蜘。天地空回首。幽明便隔儀。鳴驪愁裏聽。殘笛夢中吹。已矣堪悲咜。胡然又忸怩。曾違病裏訣。今負祖筵巵。語溢篇難就。情稠痛未涯。臨風一破涕。存歿再於戲。</text>
<title>挽權持平 斗紀 丈</title>,<text>哭盡名流嶺運非。後生何處更依歸。灘翁故宅餘荒草。荷老遺亭但夕暉。槐省可堪荊謝影。烏臺重惜鳳藏輝。傷心蒼雪軒前月。夜夜容光減舊時。</text>
<title>挽洪翊衛 相民</title>,<text>聖代謳吟作逸民。平生抱負是經綸。商山羽翼歸時望。栗里田園老此身。當日儒林推領袖。幾年吾道委荊榛。龍亡虎逝今難作。袞袞家聲屬後人。</text>
<title>挽李修撰 萬維</title>,<text>通經博古又能詩。早歲名途雋譽馳。瑤陛乍儀鳴嶽鳳。明辰飜作曳泥龜。報君日短丹心在。出塞歌悲白髮衰。吾嶺今年何阸會。雪翁先逝子相隨。</text>
<title>挽菊村金戚丈</title>,<text>公惟生大家。皃古心亦古。公言訥而訒。公性朴而素。齟齬世不合。隱淪在山塢。蕭然晩契活。菊蘭江上浦。桑麻長子孫。詩禮傳門戶。生涯也自足。誰道吾家窶。時時理釣絲。一蓑陶淵雨。百年浮世上。淸福人無伍。居然望八十。一疾感樽弩。嗚呼我安放。人事一仰俯。江山依舊好。寂寞誰更主。再拜寫誄語。雙雙涕盈裋。</text>
<title>挽吳同知</title>,<text>垂百親齡望八兒。壽星偏向德門輝。吾王老老恩銜侈。君子恂恂福履宜。慶席曾慚仙分少。祖筵重悼束芻違。兒啼雛弄今難再。無限人間孝子悲。</text>
<title>挽李丈</title>,<text>生涯陋巷只簞瓢。野有遺賢媿聖朝。賸馥尙留書帶草。莫敎風雪打蕭蕭。</text>
<title>挽金判决事 侃</title>,<text>夙歲芹宮士望尊。晩通華貫映貂蟬。能傳五美家聲遠。又享重牢福履全。大老吾知優趙魏。賢郞人說有參騫。竹峯仙去餘茶竈。斑鬢嵆孤更可憐。</text>
<title>追挽李顧齋 槾</title>,<text>博帶褎衣在澗阿。典刑知有大方家。鉢傳存葛儒風遠。卷對程朱學力多。聖代佇聞徵士起。斯文不幸哲人嗟。二年零落山丘恨。追寫哀章涕自沱。</text>
<title>挽李友季實</title>,<text>東泮追遊記昔年。劇憐風味動朋筵。才華已自靑春富。詩禮從知素業傳。鴈塔香名猶草草。玉樓高步正躚躚。故人題挽彈衰淚。梁月依俙夢裏圓。</text>
<title>挽東厓李叔 浹</title>,<text>恭惟致政公。有德有名位。甡甡毓麟鳳。夫子卽其季。小少負奇氣。溫飽非所志。眉翁賞風骨。逸武期遠致。隨俗學鉛槧。獨竪詞壇幟。慈恩古寺塔。第一題名字。聲價方藉蔚。意已輕軒駟。行年未彊仕。爲營菟裘地。花府城東隅。林壑窈而邃。結屋喜容膝。燕坐閱書史。鄕黨爭慕義。過從皆勝類。酋酋露符彩。衎衎出言議。英風動四座。見者卽心醉。淸時作逸民。陋巷多樂事。囪明几案淨。肯憂瓮盎匱。朝廷晩記憶。恩注頗殊異。進取豈其心。僶勉伸分義。歸來臥一室。榮辱等兒戲。工夫無喜怒。心事不求忮。憂戚與橫逆。坦然不掛意。非無經綸手。可惜虛拋棄。那知白雞夢。不幸前夜祟。吾鄕失此老。聞者皆涕泗。小子受知深。情分兼戚誼。因緣拜牀下。無間子弟視。前年我罹尤。六月將對吏。送我入城宿。感公情意至。臨別勸勉語。豈敢忘寤寐。於何更考德。痛哭音塵閟。幷州是故鄕。馬鬣此焉寄。新阡近嬴博。至樂應在隧。堂構屬二難。靑氊喜不墜。王福正未艾。馬兒憐瑜珥。凄風送丹旐。萬事空涕淚。哀詞不盡意。草草寫一二。</text>
<title>挽金濟州士達 </title>,<text>鶴沙之後典刑存。簪笏班中地望尊。經國遠猷才可仗。居官淸德政無煩。朝廷偏重邊防任。聖上頻勞表裏恩。名繫千秋朱鳥影。闡揚應有史家論。</text>
<title>挽金進士天集 汝鏜 丈</title>,<text>嶺外簪纓第一家。英材袞袞孕奎華。壎篪迭唱風流盛。蘭玉交輝福慶遐。往歲登龍賢子做。今年在巳哲人嗟。新阡悵望違臨穴。一幅題哀雙涕斜。</text>
<title>挽李都事叔通 槳</title>,<text>聖朝曾恨識君遲。都下爭傳寵眷稀。謂是高材需世用。云胡短命使人悲。芳枝遽與靈根瘁。慈父仍隨孝子歸。榮養百年情未了。融融至樂付泉逵。前年無限哲人灾。說到如今淚逬腮。龍云洛波春峽暮。鳳罹繒繳海帆催。誰傳湖幕寃旌返。又伴耽州旅櫬回。吾道卽今無可奈。問天何事漫生才。</text>
<title>挽朴上舍見卿 龍相</title>,<text>綿城名胄遠。世襲舊氊靑。襟韻冰生壑。詞華劒發硎。晩成遊璧沼。一擊阻鵬溟。忽忽傷時命。嘐嘐抱聖經。工夫韋佩在。心界井波停。世禍空彈涕。竆愁獨掩扃。同人方阸會。吾道益伶仃。朽鈍憐雌甲。情親失暮齡。依依驚落月。惻惻望晨星。惆悵山陽笛。從玆不忍聽。</text>
<title>挽李益卿 守謙</title>,<text>宣城有闕里。故宅枕溪湄。蟬聯襲絓組。遺澤傳不衰。允矣大賢胄。圭璋有令姿。溫恭其性行。雅潔其容儀。芝鳳衆稱瑞。賢愚無異辭。淸朝念喬木。世祿荷恩私。小心恐忝祖。豈嫌官居卑。傍觀歎積薪。自處每謙撝。知君我最深。末路論襟期。京華昔旅遊。三載蚷蛩隨。愧余多病痛。服君無瑕玼。君曰我二人。愛好不相離。韋弦旣異佩。膠桼還同匜。間雜尤楊謔。暗許管鮑知。重以婚姻好。綢繆分益冞。相憐各霜鬢。置散乃其宜。牽復豈君意。小官亦不辭。前年戒西駕。君以書相貽。僶勉伸分義。歸計恐差池。暮年別懷苦。吳月幾相思。關東邑如斗。栖鳳不擇枝。病報旋有喜。神勞理可推。如何伯強鬼。猖獗難爲醫。千里奉晨昏。一子惟相持。臯復是誰屋。骨肉隔天涯。竆天孝子痛。見者皆涕垂。哀哀第二郞。號擗見星馳。風霜未曾諳。脆質如嬰兒。迢迢嶺海路。喘喘何以支。大連繼潛遘。殘息僅如絲。鴒原急難情。只願同焦糜。判命火炎中。誰復問安危。旻蒼幸悔禍。扶護賴神祇。靈車計日到。故林春鳥悲。兩孤保性命。始慮豈望玆。懸知止慈情。默祐於冥逵。我來爲一痛。悲風捲虛帷。依依好顔色。重接在何時。槐陰尙在庭。善家福應滋。應也學漸就。依歸得其師。撫頂語蒙孫。敎養將賴誰。衰腸弱易觸。不禁涕交頤。如何德門禍。偏向今年奇。春坊舊司書。豈料官止斯。痛矣嶺運非。不獨傷焚芝。緘情送君行。蕪語不成詞。</text>
<title>挽金幼澄 景瀗</title>,<text>磊磊落落丈夫心。在古無多卻在今。薑桂秖憐辛不改。風霜那料病仍侵。曾傾義氣論交密。晩附婚姻敍分深。相愛相憂更相惜。世間誰似我知音。</text>
<title>挽朴持憲玉汝</title>,<text>手把一幅牋。掩淚欲何送。故人知我情。前宵忽入夢。誰言斐然章。永作藏霄鳳。嗚呼不可見。重爲嶺運痛。君在衣有領。君亡屋撤棟。吾黨日蕭條。世道日幽霿。憶共京國遊。衰曰憐隨衆。我偸判筆暇。君稅驄馬鞚。持被輒相就。泮水橋南洞。蛩蚷不暫捨。臥榻何嫌窮。喜襲芝蘭臭。時把藤穎弄。短蓬妄企松。挈甁詎測瓮。呼碁慰客愁。或成一堂哄。錦城非所樂。時論劇市鬨。桑麻長幾許。鄕夢繞淸灨。我病呈告日。君披琅玕貢。俄聞解鞲絛。腋若生羽羾。聯鑣出東門。豈憂歸槖空。安巖分手地。回首兩惘憁。中間別懷苦。世故漭倥傯。因風一書札。感君眷我懵。君吟龍門雪。我愁泣嶺凍。歸來病爲鄰。何日重攜㔶。纔繫鴈足書。忽報鶴馭控。名塲多是非。末路足嘲諷。翩然定被髮。俯傷塵寰㑋。倀倀獨出門。自憐淚眼瞢。無期孰賞牙。非叔詎知仲。維摩長繞壁。無計奠椒粽。緘辭暗銷魂。喚友溪禽哢。</text>
<title>挽金虞徵 瑞</title>,<text>平生愛讀董生詩。微物猶能感孝慈。說到君家重嘖嘖。純誠亦有乳雞知。</text>
<title>挽吳達夫 三達</title>,<text>達腹魁顔儘偉人。晩年生事更淸眞。琴書自是銷憂物。水竹偏宜養病身。得所誰爭盤谷樂。藏名甘作醉鄕民。去來乘化應無憾。庭下諸孫摠石麟。</text>
<title>挽柳司禦 遵</title>,<text>我來自鄕曲。拜公於墨洞。欣然敍宗誼。媚媚眷愚瞢。長松老雪壑。匠石遺梁棟。栖栖不辭卑。肎羨靑冥鞚。王氏福未艾。趨庭摠麟鳳。神駒始超母。最憐膝前弄。呼出誦詩史。嘖嘖賀賓衆。違顔未云幾。人事驚梁夢。華鶴定翩然。俯傷塵世㑋。嗚呼邈難攀。曷任吾私慟。秋風動歸袂。辜負祖筵送。同源不盡情。略憑哀詞貢。</text>
<title>遺墨</title>,<text>白雲亭主人案下川上諸公重修白雲亭。出示靑溪先生韻。因要賡和。忘拙構呈。舊閣新修湖水頭。登臨春日洗雙眸。環簷白白江雲宿。護岸蒼蒼古木稠。芳躅至今留寶帖。後人能復繼前休。莫敎燕麥生庭畔。恐有玄都再度劉。甲子踏靑。外裔柳升鉉敬次。淨室銘不能巧用吾拙。不耐勞就吾佚。惟其拙莫吾役。惟其佚孰吾梏。眠於斯食於斯偃仰於斯。以樂吾餘日。彼朱甍繡戶廣廈深簷。未足易吾之淨室。慵叟書勝日尋芳泗水濱。無邊光景一時新。等閑識得東風面。萬紫千紅摠是春。春服初成麗景遲。步隨流水玩淸漪。微吟緩節歸來晩。一任輕風拂面吹。右朱詩二首</text>
