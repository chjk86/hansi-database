<title>想前夜月應製 丁亥</title>,<text>十五前三夜。氷輪上禁門。伴河明繡箔。和露暎宮垣。欣覩昇平象。偏叨鄭重恩。經宵無盡景。並照一乾坤。</text>
<title>禁中賞月應製</title>,<text>氷輪當玉殿。苑樹曉玲瓏。恩露相輝暎。偏多禁直中。</text>
<title>倚斗閤賡韻 己丑</title>,<text>登樓憑遠眺。錦繡對新晴。雲爲鳴琴住。池涵落照明。晩花無定色。春鳥不知名。萬化乾坤大。同歸樂太平。</text>
<title>春光猶在後庭桃 小酉齋入對時賡韻</title>,<text>杏花飛盡柳陰高。留得春心艶艶桃。香浥輕霞迎法仗。光含晴日暎宮袍。卽看芳草紅添錦。更引仙杯碧滿醪。別有松濤當小檻。時聞鳴鶴警金璈。</text>
<title>銅鶴 延英閤入對時</title>,<text>竦然思奮翮。宮苑大於滕。寧似輕飛鳥。還同入定僧。影形堪勝畫。制度不逾繩。寄語雲間鶴。蹁蹮且莫憎。</text>
<title>烟竹 延英閤入對時</title>,<text>一夜瀟湘雨。秋光綠勝藍。吐烟能避蚋。食葉稍如蠶。金盒開香線。錫筒割半柑。午窓隨坐臥。幽夢入禪曇。</text>
<title>水晶筆山應製</title>,<text>輕泛書船裏。文虹憶米蘇。宜槽連鏤石。非匣綴隨珠。勢挺橫琴榻。光凝傍藥鑪。烟霞十二處。尖削列如巫。</text>
<title>千秋節</title>,<text>嵩呼齊拜手。此日屬千秋。三壽作朋魯。九如騰祝周。祥雲隨鶴駕。茀籙筮龜疇。誕聖符庚歲。無疆永世休。</text>
<title>聯句 一琴軒入對時</title>,<text>劚岸成新築。樂玆泉味甘。臣徐俊輔。 梨雲籠水竹。茶雨洗山柑。睿製。 遠犬聞如虎。嬌鸚馴似鵪。臣金鏴。 溪心生小月。石面翳晴嵐。臣徐憙淳。 壇鶴驚秋夢。盆魚聽夜譚。臣金鼎集。 無塵卽凈界。不必借伽藍。臣徐俊輔。</text>
<title>聯句 一琴軒入對時</title>,<text>血染山楓葉葉焦。更看霜菊瘦黃腰。臣徐俊輔。 片雲抹月媒詩厄。淡墨粧梅媵畫妖。睿製。 三代可回談孔孟。一言無補愧劉晁。臣金鏴。 深深簾閣淸無寐。臥數驢蹄上板橋。臣金鼎集。</text>
<title>聯句 一琴軒入對時</title>,<text>山人睡罷坐茶寮。懶讀楞嚴度遠宵。臣徐俊輔。 冷伴孤鸞依鏡宿。願隨征鴈入雲嘹。睿製。 竹疎霜月娟娟下。菊老香魂寂寂銷。臣金鏴。 十二欄頭簾捲盡。夜看星斗淡還寥。臣金鼎集。</text>
<title>聯句 一琴軒入對時</title>,<text>愁雲一縷鎖靑菱。夢裏孤鸞伴曉燈。臣徐俊輔。 燭影搖紅心脉脉。香風撒綠髮鬙鬙。睿製。 魚吹細浪知相戲。鶴避來人似解憎。臣金鏴。 昨夜林園霜氣早。黃花赤葉已難憑。臣金鼎集。</text>
<title>聯句 一琴軒入對時</title>,<text>杖頭山外一塵遮。月浸香嚴沒骨花。臣徐俊輔。 湘夢驚魂悲楚竹。秋風愁黛怨胡琶。睿製。 林端赤葉星星血。石面蒼苔點點痂。臣金鏴。 床拂縹籤隣老菊。甁携淸澗試新茶。臣金鼎集。 雲深路轉仙庄遠。隔樹驢鳴辨有家。臣徐憙淳。</text>
<title>夢踏亭聯句</title>,<text>雨餘凭小閣。細澗環如湖。臣徐俊輔。 唫雪歌成郢。看山夢入巫。臣金鏴。 詩逋輸老杜。茶貰負仙蘇。睿製。 樹色暝樵逕。林烟擁藥罏。臣金鼎集。 禪書隨燭檢。村酒送錢沽。臣徐憙淳。 風景殊春夏。短長似鶴鳧。臣徐俊輔。</text>
<title>淸風閣聯句</title>,<text>小閣臨花磵。年年勝會成。睿製。 雲山簾外見。仙仗畫中行。臣金鏴。 雨潤知天意。時和叶睿情。臣徐俊輔。 祥烟涵草色。淸蹕引溪聲。臣徐憙淳。 陪扈霑恩渥。歌謠飾太平。臣鄭知容。 君臣喜同席。士女匝如城。臣徐英淳。 古檜當簷碧。層欄入水明。臣金鼎集。 三春敷晠化。八域樂羣生。臣韓宓履。 嶽老千尋屹。臺高百世淸。臣金炳韶。 冠童瞻羽美。簪珮與詩賡。臣趙秉憲。</text>
<title>賞花太液池。與賓僚拈韻。儀軌堂郞。入對芙蓉亭時聯句。</title>,<text>上林瑞旭漾輕霞。邀我賓僚共賞花。睿製。 地近圖書存爾雅。亭仍水澤見亨嘉。臣朴宗薰。 鸞翔簫皷朱欄外。鷁泛煙嵐碧沼涯。臣趙萬永。 澹靄晴烟舒化日。高梧脩竹護仙家。臣金敎根。 芳堤日暖馴麋鹿。垂柳風微繫駿騢。臣金鏴。 樓帶衆芳臨水敞。林開一逕繞谿賖。臣徐俊輔。 需雲前席宣珍卓。麗日中流泛畫笳。臣徐憙淳。 樓閣籠烟皴霧縠。池塘茸草碾硃沙。臣朴岐壽。 細斟香醞薰瀛橘。遙汲新泉試建茶。臣鄭知容。 御氣長留葱鬱處。春心不寂等閑楂。臣徐英淳。 月當繡箔圓於舫。風擺銀塘轉似車。臣金鼎集。 恩溢金杯春澹蕩。歌登玉燭夜繁華。臣洪鍾應。 彩亭晝永銷香鴨。畫壁雲高弄墨鴉。臣金炳韶。 小潊風恬金纜結。深園花纈繡屛遮。臣趙秉憲。 蘭臺染翰恩先渥。蓉閣賡詩寵更誇。臣徐戴淳。 鶯囀好音歌喉滑。鶴參和氣舞容奢。臣李謙秀。 花疑舖錦環爲市。水接流觴曲似巴。臣鄭性愚。 時屬鶯花隨鳳管。樂同魚藻簇烏紗。臣趙濟晩。 牙檣初擧波紋動。錦蘂催開畫皷撾。臣洪羲錫。 酒發黃封初灧灧。花蒸紅雨正斜斜。臣李奎憲。 岡陵三祝歌申嘏。魚水一堂趁午衙。臣洪耆周。 蘇小慢歌傳舊譜。竹枝聲歇奏琵琶。睿製。</text>
<title>蘭省鼎襍三十韻 己丑初夏。趙內翰允文，洪記注士協適値同省。全韻口呼。</title>,<text>上淸開冊府。奎壁耀天東。冠冕隨今日。圖書賁古風。繭袍朝拂緣。樺燭夜歸紅。僚寀論心契。芝蘭臭味同。靑雲歌白雪。樽酒話前冬。仙閣連芳燭。金閨趁曉鍾。胷襟渾欲照。禮數轉多慵。來往鑾坡路。簪裾日日逢。筆摹書葉鄭。詩倣夢花江。蓮炬歸晨院。芸香灑晩窓。龍光雲近五。豹直日成雙。坐送花陰轉。金門午皷撞。仙蠧枯桐朗。靈龜凈榻支。風廻溪草路。花發苑榴枝。待月看書久。開簾放鶴遲。平生塵刹報。趍走許明時。退食聯蹌步。爐香出紫微。千門籠柳樹。盡日駐晴暉。職忝紬金匱。誠深補衮衣。祇緣違侍久。請暇拜章歸。宮堞邏燈過。銅鐶已下魚。山低新雨後。荷淨晩凉初。香襲曾賡韻。燈回未講書。禁廬看月上。梧竹影扶疎。躬逢千一運。治化挽唐虞。之子須勤學。斯文誰得扶。廟謨金作礪。講漏箭浮壺。經幄慚尸素。迂疎寸效無。珥筆西淸路。輕風細仗齊。峰光經雨暗。殿影度雲迷。午帖裁蘭省。丁簾捲竹溪。黃鸝啼喚友。高柳禁橋西。緗簾風不捲。烟景晩來佳。荷氣初侵几。蕉陰欲上階。院稀官吏事。詩寄嶽僧懷。雨露均恩澤。敷榮物物皆。睡起茶烟冷。擁罏畫字灰。掖人宣旨去。館吏抱書回。飛雨俄山榭。斜陽已石臺。雲嵐多燮幻。淸絶語難裁。翩翩香案吏。淸曉去朝眞。柘帕臨星極。葵忱捧日輪。家聲傳謹約。聖學究天人。描畫昇平象。千門淑景新。濫廁淸華秩。瑯環掌秘文。才非當世濟。名豈爲人聞。酣睡傳千日。署銜學五雲。瀛臺花萬樹。一半與君分。地分淸且切。簪珮出朝元。虬漏聲初下。烏紗影欲翻。蘭臺抽漢史。蓂陛代堯言。夾路紅燈亂。相携進善門。陣風吹急雨。飛沫作輕寒。避濕蟬藏葉。驚昬鳥入欄。幾分添石上。頃刻漲溪端。點破階苔綠。殘榴更好看。慧根成宿障。綺語未曾刪。杯滴逡巡酒。窓迎邂逅山。抄方傳却老。窮理共消閒。誰和陽春曲。郵筒往復還。寸陰眞可惜。學豈讓人先。世路爭趍徑。迷津欲問船。幸生濂洛後。直溯漢唐前。黃卷尊師道。心香一瓣烟。晩凉生枕簟。竹栢雨蕭蕭。宣召頻三晝。演綸到半宵。歸雲常戀樹。鳴澗暗通橋。隨處皆殊寵。靑團賜扇搖。賞花隨曲宴。蓬鱠列珍肴。荷映欄廻卍。墨留硯斲凹。疎才空掇藻。晩計欲誅茅。每躡芳塵後。心期訂石交。太乙燃藜燭。聲名一世豪。鶴歸松院靜。湍減石橋高。談討常存警。追隨敢憚勞。賡詩批睿墨。誰許奪宮袍。离明臨貳極。匝域四重歌。晠世諫章少。睿恩賡墨多。琅函窺萬軸。瑣闥曳雙珂。拜獻南山壽。瑤觴瀲灩波。仙舘淸如水。芝泥夜檢麻。宮荷紅欲亞。階蘚綠相加。詞體多騈葉。談塵散粲花。休沐春明外。廐馬玉鞭斜。鉛墨讎書罷。蟬聲曳夕陽。茶香淸汲澗。桐蔭翠齊堂。酒許劉伶醉。詩稱賀監狂。洞天扶杖立。苑樹晩蒼蒼。天開仁壽鏡。萬物摠由庚。臺閣登英俊。歌謠賀聖明。沼魚知自樂。苑獸狎無驚。午院廻殘夢。風鈴掣索聲。西掖深嚴地。恩袍草色靑。龍章藏聖製。麟筆掞天庭。法醞香仍瀉。宮花暖欲零。槐廳淸晝永。一枕夢初醒。看山拄牙笏。林雨滌煩蒸。賓席趍朝日。王言記夜燈。苦吟心兀兀。痛飮醉騰騰。蓬島應如許。休言到未能。淸明重史職。首選拔其尤。首選卽指允文。 聲價傳完璧。才名擅倚樓。完璧倚樓兩句。借用趙氏故事。 關塵嘗險苦。允文辛未在安西。備嘗艱險。 庭訓戒輕浮。瓜葛同年誼。逢塲輒滯留。容齋誠博雅。宋洪邁號容齋。借喩士協。 奇氣四筵侵。墨洗羲之硯。詩淸賀氏琴。鵬飛雲路遠。鯨掣海波深。䕺桂歌招隱。士協家住桂山。 惟期葆寸心。舘閣多淸暇。寰區聖化覃。史編方俟百。帽影共成三。學養君能到。追隨我有慚。靑雲托新契。不覺飮醇酣。詩貴淸而雅。蓴羹未下盬。風生錦洲 允文號 几。月照芍山 士協號 簾。花影八塼過。氷銜三舘兼。唱酬成屢牘。禿盡兎毫纖。聯翩瀛海裏。仙樂奏雲咸。蠟積宵連燭。蕉凉夏贈衫。茶添泉眼濶。詩覓酒腸饞。全韻編三十。二樓遆錦緘。</text>
<title>孝明世子輓章 庚寅</title>,<text>震維尊嫡體。薄海溢謳吟。德著溫文質。道傳精一心。膠庠詢聖業。京室配徽音。始篤終焉嗇。天乎理難諶。五百靈長業。重華攝放勛。三章辭不獲。庶情勉惟勤。赤子拯溝壑。靑衿誦典墳。至仁涵四載。肖蝡擧欣欣。惟孝爲治本。興仁一國民。闡徽鐫冊歲。稱觴奉壽辰。步屧隨淸蹕。手籤題御眞。鷄鳴如昨日。問寢閴重宸。吉蠲勤毖祀。匕鬯守宗祧。端穆凝周冕。鏗鏘叶舜韶。眞儒崇異代。秘牒奉皇朝。懿度光千古。彤毫不盡描。檢身若不及。天質渾然成。日月人皆仰。權衡物自平。蒐才諮岳牧。奬直擢公卿。屈指躋三五。雷號遽八紘。蜎濩多淸暇。眞工積寸銖。古經探閫奧。炯戒在盤盂。文史刊新本。耕蠶倣舊圖。餘冬輟程課。遺恨畢生俱。祥雲凝甲觀。緜籙萬年基。燕翼編初學。龍睛禀異姿。含飴供至樂。授冊佇新儀。降割天胡忍。追惟倍覺悲。萬事今焉已。緱山鶴馭飛。离明俄撤照。節惠遽揚徽。銑樹凄秋雨。銅門翳曉暉。德音難更覿。何語慰宸闈。東陵卜隣兆。象設儼山隈。雷肆移春仗。雲鄕接夜臺。誰知虹節近。忍看蜃車催。雨霎靑門道。神祇亦咽摧。陶鎔遂羣品。簡拔及顓蒙。久沐恩波裏。常依化日中。歷敭才豈稱。結轖恨無窮。忍死臨玄隧。攀號徹上穹。</text>
<title>坡州途中 辛卯</title>,<text>驅車鳴石瀨。睡意似閑中。澗柳交含綠。巖花自在紅。家鄕今日別。職事古人同。官府知無遠。行旌對晩風。</text>
<title>永濟橋</title>,<text>緩驅征馬遠憑眸。指點關西第一樓。永濟橋橫孤店出。長林路盡大江流。花間無數啼黃鳥。草際分明見白鷗。津吏來迎冠盖客。輕舟移泊古城頭。</text>
<title>練光亭 李仲搆，徐元厚適會夜坐。</title>,<text>登臨憑遠眺。高閣挹淸波。萬戶炊烟合。千帆落照多。奇巖連粉堞。芳草際晴沙。秖可永今夕。華筵酒似河。</text>
<title>順安內衙。有仁元王后手植栗樹。搆亭其下。扁以栗園。奉英宗正宗兩聖御製御筆。是日聖母 明陵 忌辰。適會止宿。洵屬不偶。恭紀一律。</title>,<text>聖母嬉遊地。亭扁揭栗園。生生元一理。種種喜長存。幾閱風霜劫。曾霑雨露恩。通宵增愴慕。仙寢薦蘋蘩。</text>
<title>新安城外有懷</title>,<text>山高野濶劫塵消。回憶王師破賊巢。晩過獺川橋上路。楊花無數撲征袍。</text>
<title>雨中主人灣尹 宋祥來 送香</title>,<text>覊窓靜寂雨聲長。何處胡笳欲斷腸。却怕邊天多濕氣。主人爲送一封香。</text>
<title>次儐相 金逌根 韻</title>,<text>邊風四月尙狐裘。鄕夢關心懶下樓。恐負交隣王事重。講磨儀節到灣州。翩翩華盖上樓船。萬頃琉璃一色天。夷夏中分坤軸轉。神仙咫尺閬風牽。玉盤狼藉飛銀鱠。翠黛嬋姸簇錦筵。大地陸沉今古恨。樽前欲起舞龍泉。</text>
<title>聚勝堂次板上韻 宣廟御所</title>,<text>忍說壬辰事。區區願效忠。蒙塵嗟烈祖。揮涕幾賢公。樓逈瞻天日。林深掩朔風。登臨無限感。生晩海之東。</text>
<title>白馬山城</title>,<text>昔年方畧壯關藩。極目登臨百尺垣。宿霧仍成山雨急。村烟遙接海門昏。古廟丹靑將軍像。殘堞鶯花遠客尊。亂點紅燈歸細馬。一時遊覽亦君恩。</text>
<title>五友亭 桃花洞</title>,<text>到處何須問主誰。芳陰如水暗通池。山花猶在春歸後。野鳥多啼日暮時。酒爲暢懷常倒醉。詩專寫景每深思。西州課日追遊地。莫說公私且有期。</text>
<title>舟行鴨江。觀打魚。</title>,<text>打魚聊取適。貪酒不傷廉。帆影人疑眩。灘聲鷺夢譫。平沙心與濶。遙峀眼俱尖。回棹猶餘興。寒潮晩更添。</text>
<title>留灣日。奉直閣恩旨。</title>,<text>華誥煌煌降塞天。蚩蚩遐俗競相傳。此生偏被洪恩造。魂夢時時繞日邊。</text>
<title>黃州宿站。逢安岳 金興根，谷山 張敎根 兩倅。抵曉劇譚。聞纖月湧波。仍往月波樓。</title>,<text>萍逢欣握手。臨水晩開筵。盪月看疑響。飛樓坐若船。樽前多妙妓。天下足奇緣。歸臥猶餘興。晨鷄隔遠川。</text>
<title>內閣會餞淵泉上行人</title>,<text>雅集欣方圓。離思悄不耐。淵泉洪奭周。 飮餞偕諸僚。贐贈追前輩。經山鄭元容。 陋質慙倚葭。蕪辭愧益菜。原泉徐萬淳。 氣候纔杪秋。旌節趁今晦。石陵金英淳。 鬮韻詩分曹。列饌吏呈隊。搆堂李肯愚。 玉舘勞一別。鑾坡際三昧。石世金鼎集。 殷勤惜良會。衰遲負勝槩。淵泉。 詢俗殊遼夏。躡境緬海岱。經山。 可但慰離索。直能袪滓穢。原泉。 班聯喜追陪。箴警常服佩。石陵。 禮數寬少長。王事靡外內。搆堂。 攀行祈遄歸。贈留喜陪誨。石世。 芝蘭固相薰。瓊琚况所愛。淵泉。 脩路方鵬騫。殘暑漸鷁退。經山。 王朔悲奉六。客星占到再。原泉。 翩盖拂黍華。輕轍見石戴。石陵。 出日溟渤心。晴雪巫閭背。搆堂。 隰原慣馳驅。篇章富述載。石世。 依遲馬嘶風。迢遞鴈橫塞。淵泉。 班荊定算半。泛槎如符代。經山。 預愁關外分。且鬬樽前在。原泉。 薊樹蟬嘒嘒。遼野草每每。石陵。 關河應有限。景物自無礙。搆堂。 追塵廁菲薄。合席多俊乂。石世。 皇華非舊觀。苞稂有餘慨。淵泉。 仔細爲我說。幾何不相對。經山。 海嶽驚洋望。圖書窺津逮。原泉。 凉月曳輕素。晴嵐攢遠黛。石陵。 別懷黯秋思。詩情藹雲態。搆堂。 細傾陽關杯。庶無賓筵悔。石世。</text>
<title>周溪鄭上舍 基世 年方十八。陪其大人經山尙書遠遊。贐以長篇。</title>,<text>鄭子竗齡才且俊。亭亭玉樹風流晉。詞鋒銛利如硎刃。一捷南宮名愈振。遠隨星槎初發軔。馹路晨昬供掃汛。朔風淅淅鴈陣陣。醫閭一帶幽州鎭。遼瀋百年餘劫燼。熊袁舊壘飛靑燐。金繒輸幣元朝趁。九街闐咽車相躙。北塞峰巒走神駿。西山樓閣浮彩蜃。回部新曲聲轟震。哥窰舊患器坼𦉝。摩挲十皷字畫認。學宮高敞墻數仞。玉河樽酒遞問訊。江浙名士懷瑜瑾。皷吹六經漱芳潤。奇文疑義相證印。一掃千篇風雨迅。霜毫禿盡東郭㕙。壯遊日下詩格進。歸篋佇見充且牣。兩家世好葭莩親。十載交情蒲葦韌。悵把離觴酌濃酳。郊西寒草烟光襯。但祝長塗起居愼。郵筒絡繹頻寄信。長歌瀏亮聊相贐。詩病願遣良醫診。</text>
<title>柳絮</title>,<text>白日飛如雪。輕狂不惜霏。應勞才子思。幾撲別人衣。入室痕難見。遮簾舞恨稀。相看愁緖足。叵耐已西暉。</text>
<title>次柳檢書問菴五古韻</title>,<text>薄宦與衰髩。生涯兩堪憐。秘省多校書。細楷秋毫顚。貧乏筍蕨供。閑應薑鹽煎。直廬常共鎖。暢襟繞尊前。禁橋媚月色。苑柳盪朝烟。隨處欣自適。結交儘奇緣。演綸慚菲才。何曾値一錢。世事因是非。天理聽自然。酒戶滄海寬。詩思琪樹連。浮生俱是夢。莊蝶任翩翩。未携東山妓。空有少陵篇。謾唫聊復爾。朝朝郵筒傳。百年苦海岸。一念大願船。半世許知音。瑤琴更拂絃。</text>
<title>奉別春山 金弘根 副行人赴燕</title>,<text>一曲皇華奏雅音。殊恩許帶荔枝金。時以通政。特陞嘉善。 那堪重讀朝天錄。金台先祖淸陰先生。天啓中由登州入貢。鄒平張華東舘于家。爲刊朝天錄一卷。 風雨神州久陸沉。萬里長程使者車。都門餞席列簪裾。誰知隣比相思處。墻角高桐月影疎。相居隔墻。</text>
<title>壬辰五月。拜金城縣令。辭陛口號。</title>,<text>曉辭金陛拜臚聲。內製珍頒荷寵榮。字牧定知無小大。諄諄天語眷民情。</text>
<title>觀江邊漁者</title>,<text>倚釣懸罾意灑然。垂垂高柳映江天。何繇脫郤塵衫去。半世優閑若箇邊。</text>
<title>和贈具綾山 行遠，許鶴南 石老。</title>,<text>樽酒相看久。逢塲奈別筵。此山知勝界。過客亦疑仙。洛下非難合。關東別有緣。那堪歸意重。曉樹望蒼然。</text>
<title>走次巡使 李憲瑋</title>,<text>偶作風塵吏。今登刺史筵。楓宸勞夢想。蓬閣近神仙。東道宣新化。西淸結夙緣。金剛停玉節。趍拜正歡然。</text>
<title>歷登春川昭陽亭</title>,<text>行旌獵獵訪高樓。獨自登臨亦勝遊。山色四圍迷遠樹。村烟一帶際雄州。堪憐靈境渾如畫。能使行人不解愁。落日歸鞭留未得。招招舟子暮江頭。</text>
<title>謾興</title>,<text>秋入公庭敞。苔錢雨後肥。幾年聽曉漏。此日卸朝衣。爲吏仍成隱。看山欲賦歸。有時欣獨酌。峽裏簿書稀。</text>
<title>謾吟</title>,<text>銅章墨綬倚高欄。長嘯啣盃興未闌。自是山深來客少。黃花滿地共誰看。</text>
<title>次淮陽使君 趙庭和</title>,<text>鐵州方試士。五馬向東來。萍水奇緣在。梅堂好眼開。山容連雨暗。川勢抱村廻。同省多經過。黃花映玉盃。</text>
<title>金剛絶句 三十首選十四</title>,<text>萬川橋上夕陽明。隨喜僧寮遠客情。更躡靑鞵從此始。名山夙願了平生。長安寺削立千尋鏡面方。玲瓏無待琢磨光。應知玉女朝天路。照看嬋姸七寶粧。玉鏡臺百折崎嶇上嶺顚。游筇驚起老僧眠。鳴泉㶁㶁來何自。知有靈源不枉傳。靈源洞深沉佛殿曉鍾鳴。洗髓蓬壺夢亦淸。更向凌波樓上坐。霜楓纈眼滿山明。曉發表訓寺防風朽骨纍層層。萬劫經來立不崩。直擧高頭何處望。西天夜夜照蓮燈。須彌塔陸離光怪眩波斯。出水芙蓉朶朶奇。九疊雲屛連錦障。玲瓏惟許夕陽知。歇惺樓衆流奔放共趍空。萬筑齊鳴夕照中。石上仙書磨不泐。名山氣勢與爭雄。萬瀑洞筍輿十里水聲邊。峰壑渾成石一拳。奇幻萬千隨步轉。噴而爲瀑匯爲淵。八潭精藍獨占白雲深。傍砌團團桂樹陰。惆悵栗公今示寂。禪門法乳向誰尋。摩呵衍燦然金碧一菴孤。風動簷箏鳥自呼。秋葉滿庭僧不返。佛前惟有古銅爐。佛地菴巖身趺坐幾千年。萬理澄明水月圓。拱立羣巒皆聽法。東方別有一西天。竗吉祥觀日巖前鴈影遲。永郞湖畔雨如絲。賣魚村女簪山菊。解唱黃河遠上詞。高城旅舍芒鞋踏盡石梯危。鰲背鯨濤咫尺疑。萬二千峰餘技癢。海中縮本更添奇。海金剛化翁神斧劚雲根。束立䕺叢倒碧瀾。笑喚琴仙 通川有姓琴而善嵇琴者。人呼之琴仙。時與之載船。 傾綠酒。靈山一曲海風寒。䕺石</text>
<title>題順安遠眺亭 並小序</title>,<text>此亭卽今縣尹趙戚兄台淳氏所成。而携手共登。焚香對坐。楹榭瀟灑。襟想淸曠。儘是公暇琴嘯之處。較諸浿上樓臺。聲色繁華。不啻遠矣。所謂歐老同趣者良爲是也。謹題短律。聊寓鴻爪之意云。逸趣同歐老。名亭喜始成。山從麟窟古。人頌使君明。隱几唯松色。傍簾但鳥聲。栗園瞻望地。曠感百年情。</text>
<title>題少林文氏書齋 並小序</title>,<text>路見山明而林樹淸幽。下車信步。隨意轉入。忽聞絃誦之聲。卽文氏一河書齋也。簾几凈灑。巾服雅質。與之講禮。亹亹不倦。仍爲短律以識奇遇。偶然停策地。林閣儘淸虛。白首推知禮。靑山喜讀書。浮生俱逆旅。暫憩卽吾廬。前路應無遠。斜陽步步徐。</text>
<title>敦禧李公諡筵詩帖</title>,<text>貞忠三世古延州。士望彬然自有由。却鯉辭軺猶細事。一生眞學在春秋。安車啣命到京師。榮顯偏蒙聖主知。堪歎才名無所展。遭逢已是暮年時。</text>
<title>賦歸 癸卯</title>,<text>宦迹三年在藥山。蕭然琴鶴趁春還。他時若說逍遙處。閒夢多應繞此間。</text>
<title>孝顯王后挽章</title>,<text>名門重毓祉。渭涘賀舟梁。繭舘勒綖紞。翬褕協瑀璜。方祈禖社慶。齊獻海籌長。雷雨胡成祲。軒星晦不光。姒嗣姜妊聖。婉愉承止慈。孝惟由至性。敬乃自成儀。避蟻仁彌暢。濯龍戒在私。母臨纔七載。徽範久應垂。警引龍輴啓。依遲報曉鍾。鳳樓看漸遠。蜃衛問何從。丹旐揚遺烈。珠岡叶舊封。宮床修女史。垂淚老昭容。</text>
<title>經山鄭相國就養成都。雲石 趙寅永，彝齋 權敦仁，柱下 金道喜，方壺 朴晦壽 諸相公會餞于花樹亭。各賦一律以識。謹次原韻蓙呈。乙巳</title>,<text>峽氣崢嶸雨送秋。相公休沐復西游。情聯裙屐披紅樹。榮動軒裳拂畫樓。花下高朋應惜別。棠陰舊老願遲留。晩年剩餉專城福。自是人間更孰儔。</text>
<title>憲宗大王輓章 己酉</title>,<text>玉樹靈禽夢叶祥。丁年甲觀日重光。叢霄協氣歡聲裏。三聖人曾共一堂。仁孝聰明上聖姿。冲齡黼扆位君師。周情孔思元天縱。逮覩延英進講時。猗歟盛矣德之功。禮樂聲明囿國風。旱澇堯湯猶或有。伊來上瑞歲占豐。春回長樂報萱暉。瑤爵祈遐玉鏤徽。海屋仙籌騰華祝。笙陔雅曲間萊衣。龍峰佳兆欝鍾精。鑾蹕攀和會雨晴。恭識晨昏追慕地。愀如璿殿寓餘誠。躋廟禮成又睿思。續編謨訓萬年垂。瓊籤共列球圖寶。吉日親行上冊儀。三五休治邁漢唐。親賢樂利澤彌長。他時惇史稽宏業。豈似今人覿德詳。徹穹至慟奈攀髯。庚甲餘生恨更添。再奠洪基凝哲命。漢家軨獵宋家簾。三朝恩渥鏤肝心。簪珮西淸歲月深。夢裏螭坳尋舊步。欄花掩映漏聲沉。風搖鳴鐸曉凄凉。蜃衛遲遲鳳紼揚。忍灑終天今日淚。東陵松栢杳雲鄕。</text>
<title>綏陵遷奉輓章 乙卯</title>,<text>昔我先王不洎思。玄臺移卜閟靈儀。臣於西澨叨藩寄。跡阻靑郊執紼時。中間遽抱泣弓寃。穹壤無涯尙忍言。社稷靈長終有賴。三宗丕緖漢曾孫。灤朝舊典感宸衷。阜議庭詢協大同。一自鑾輿躬審後。天回吉氣萃方中。東陵原是聖人藏。體勢龍盤又鳳翔。昭穆宛如承位序。白雲陟降想洋洋。宮筵趍走邈前塵。廿六年來未溘身。弱植偏蒙恩雨露。此生何日答洪匀。</text>
<title>徽慶園遷奉輓章</title>,<text>祈胤膺皇眷。衍禧仰德音。孝隆千乘養。歡溢六宮心。尙賴柔嘉化。翻驚歲月深。於戲彤管讚。徽躅久逾欽。仙園自初奉。風水議多歧。烏卜呈新兆。蜃廞宛舊儀。式休鞏邦籙。無憾愜宸思。聯麓承靈貺。檜杉蔭共垂。</text>
<title>純元王后輓章 丁巳</title>,<text>若稽寧考德之純。百世於戲復孰倫。時有聖妃天作配。媲周任姒宋宣仁。圓舒儷曜母儀尊。陬澨均覃覆燾恩。誕受厖褫貽燕翼。慶延文子曁文孫。如何煕運値迍邅。庚甲餘哀又酉年。再撤鸞儀功寂若。彤毫不盡載靑編。一絲一粒視如傷。遇物丁寧懿訓彰。轉綴旒危磐泰鞏。猗歟寶籙啓無疆。環海前年賀翼瘳。萱暉添屋祝遐籌。翻驚軒祲今胡遽。哀淚常先社日流。嚴廬深墨痛攀奩。孺慕皇皇忍仰瞻。咫尺朝晡陪繐幄。重闈非復曩時簾。靑烏佳兆叶遷灤。神理珠邱魯祔安。歸拜雲鄕應悅豫。方今聖化道貞觀。太室洪名頌祖功。慈徽並闡德彌隆。煌煌琬琰摹天筆。陰化增光十冊中。微臣綠髮已成絲。三紀光陰隙駟馳。執役莫酬塵刹願。始知天地自恩私。干官揮涕感宸誠。縗絰吾王扈紼旌。萬事那堪臨隧慟。南岡風樹動哀聲。</text>
