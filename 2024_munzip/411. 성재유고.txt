<title>奉寄閔兄顯叔 而周</title>,<text>秋間兄來視我。暫時而起。不能盡所懷。其後蛩音一阻。月已周矣。序則換矣。我不肯去。兄不肯來。長江一帶。不啻千里。默念往事。離懷甚惡。不欲提起。長嘯短詠。思想日積。柴門有聲。忽喜來尋。一宵連枕。詎盡所懷。然亦慰心一也。而拂袖歸巢。若將浼焉。益覺此身孤陋。三嘆一吁。不禁兒女之情。寓心寸紙。信手提筆。首敍識面。次言分形。不知道途幾千里。而日月則指遽十四屈矣。題封遠寄。詞甚拙矣。不足掛眼。亦助寂寞中一笑。我昔六七歲。始作金陵客。君來自京城。時年未逾十。于時始識面。坐臥同一席。念此骨肉親。還憐轉飄落。童騃無所識。相與爭奔突。鬪鷄是爲能。竹馬門前劇。急景走西嶺。翻然指四屈。君向白馬南。我出靑雲北。道途杳何許。兩顏千里隔。天長一雁遠。無由寄書札。三年炎海陬。紛紛送白日。行鞭復北上。歸來就休歇。與君始得見。顏面猶依昔。相逢若掣電。別懷焉盡說。庚年向南州。北風吹颯颯。悽悽去親愛。行行動車轍。鳥嶺橫參天。洛東波瀾闊。雲邊望桂陽。祗得回頭別。天涯坐如株。念舊腸內熱。八月商山路。君馬行甚速。倒履出門迎。一笑平生豁。何處共遊行。城南樓百尺。彈琴望八荒。坐送飛鳥沒。南北水聲廻。東西地勢拆。江郡雨初霽。浙瀝山熊滑。草色迷長堤。落霞齊孤鶩。共將一尊酒。盡醉前峯月。明燈五更夜。談笑寒窓雪。繞床叫梟盧。圍棋鬪白黑。晩來風景梅柳爭春色。煙院落花香。風廊暑氣夕。連延度三霜。相懽豈終極。人事安可恒。仰屋空嗟咄。華堂一夢驚。浮世傷離合。君獨向長安。相送歌一曲。我時踵君歸。辛苦理行役。是時大火燒。正當仲夏節。風前一揮泪。出入由澗谷。谷鳥時一囀。飛泉共幽咽。回望舊遊處。千山蔽遠目。彈琴臺前水。行裝輸一葉。大江流不盡。一練橫坤抹。波頭短棹輕。片帆飛箭疾。江村與野堂。略目多怳惚。㟮屼龍門山。屹起馬岩石。三江風濤險。一葦過頃刻。以頭忽開眼。喜君來相覿。光陰不相貸。秋空雁飛急。更摻別時袖。與語心自悅。未擧酒一杯。拂衣歸白屋。蛩音一何阻。思想甚含噦。坐見節序換。故人無消息。窮居共誰晤。無以慰幽獨。撫昔多感慨。擊節生白髮。頻驚枕上夢。屋樑曉月白。空庭何所有。霜樹葉盡脫。孤堂何所見。寒氣日惻惻。踽踽孤吟短。忽忽悲歌發。柴門忽有聲。驚起空踏襪。塵榻爲君掃。呼兒延入室。喜極至無言。愛君情義篤。握手吐懷抱。夜堂燃明燭。窓外曉色催。喔咿鷄拍翼。朝來揮手去。欲挽何由得。長揖送於庭。愁腸如飢渴。面壁念語笑。寸心如有失。疏慵與世違。出門安所適。聚散本如此。我袖徒沾濕。人生非寒松。百歲駒過隙。男兒貴立名。千載垂竹帛。奈何空懷愁。消魂更何益。已心不自曉。抆淚灑寥廓。長嘯宇宙間。望君空佇立。</text>
<title>奉贈柳愼仲歸永陽</title>,<text>似子襟期本罕儔。天涯一會共靑眸。淸尊細酌同遊興。白水寒山遠別愁。莫怪臨分頻把手。可堪相憶更回頭。他年若見重來過。風月南樓與爾謀。</text>
<title>靑鳧雜詠 三首</title>,<text>我行今到峽中州。翠柏長松十里幽。萬古山容藏白日。四時雲氣擁朱樓。靈湫碧水潛龍雨。老壁蒼苔棲鶴秋。欲訪靑鳧今不見。亂峯深處吟煙愁。流水盤廻聳翠巒。武陵形勝此中看。靑山自有安身地。白首誰歌行路難。巢鶴枝邊風月古。蟄龍岩畔凍雲寒。煙霞洞裏聞香氣。時見林僧採藥還。人間萬事已紛粉。波上心閑白鳥群。疏磬暮鍾煙外寺。蒼松翠竹水邊村。風聲夜聽千峯雨。爽氣朝飛萬壑雲。地僻天深無客到。桃源何必避塵喧。</text>
<title>遊周房山 四首</title>,<text>列岳崢嶸聳碧穹。攀危却上最高峯。黃花赤葉明朝日。怪鳥飢鼯嘯晩風。龍蟄石潭秋雨濕。鶴歸華表舊巢空。前王陳跡應千載。獨立蒼茫意不窮。愛看楓葉却忘疲。杖策來尋石逕危。棲鶴岩邊苔蘚古。老僧院裡薜蘿垂。秋荒廢殿寒鴉夕。山瘦霜風落木時。日暮歸來留勝迹。白雲蒼壁一題詩。醉踏秋山過遠溪。薜蘿垂處杖靑藜。千岩揷地長屛列。絶岫摩空白日低。古窟龍騰三日雨。春風鶴返千年棲。他年擬結重來約。流水桃花恐却迷。扶竹登高放遠眸。周王陳迹摠堪愁。荒城石老千年地。古窟龍騰百丈湫。葉落群山皆露骨。松高獨鶴已驚秋。風傳暮磬斜陽盡。翠壁題詩記勝遊。山在府西三十里外。幽絶之致無兩焉。傳云。古代王者避寇。曾入此山中。至今山頂。尙有破礎殘瓦。當時宮殿基址。槩可明也。山之下。有龍湫。又有鶴巢岩。亭不可攀。而若春則有鶴來棲云。</text>
<title>發靑鳧 此以下。鴒原酬唱錄。</title>,<text>暮發靑鳧峽。行行渡石溪。征人荒野外。落日亂峯西。風物愁難歇。雲山夢自迷。春來雙白鶴。何日更尋棲。</text>
<title>別舍兄</title>,<text>蒼茫岐路上。惜此去留情。同作天涯客。今朝隔弟兄。</text>
<title>到琴水懷舊</title>,<text>兩地經年思。今來增百憂。別離同葉落。身世等萍浮。白雪關山路。靑燈逆旅愁。孤吟夜不寐。聊復憶南州。</text>
<title>過花山</title>,<text>南來今幾日。此地四經過。野郭寒吹角。荒原暮噪鴉。煙沈官路樹。春返驛樓花。遠客多愁思。村醪更欲賒。</text>
<title>到豐山</title>,<text>他時會合杳無期。路上那堪此別離。千里關河分兩地。幾年雲樹惱相思。花山落日人何處。旅館殘燈夢獨遲。壯士雖無兒女淚。回頭安得不沾衣。</text>
<title>松房途中</title>,<text>欲作分離句。愁多下字難。立馬門前路。長空雪意寒。</text>
<title>次韻 二首</title>,<text>思量生平愧此心。客中無處少開襟。行行欲向前村宿。野竹圍邊雪正深。馬上沈吟惜別離。短長亭下絶親知。行人處處腸堪斷。落日蒼茫隴水悲。</text>
<title>宿嶺下有感。次蘆葛途中韻。</title>,<text>他鄕何處是前期。聚散悠悠亦暫時。半壁殘燈空自守。百年懷抱更誰知。雲山漸遠添愁恨。孤夢初廻惜別離。寂寞旅窓懷往事。北風聲裏夜何其。</text>
<title>到蘆葛</title>,<text>嶺路漫漫倦馬遲。北風吹裂遠征衣。荒原日落行人少。古木煙沈去鳥微。客裡形容苦憔悴。夢中懽樂漸依俙。暮投山下孤村宿。草屋蕭蕭竹作扉。</text>
<title>山陽道中</title>,<text>雲樹重重隔遠思。北歸行色尙天涯。長途倦客元無興。逆旅窮愁只有詩。深谷積陰春雪後。滿林寒鵲夕陽時。山陽關外秣征馬。唯有村厖吠短籬。</text>
<title>安保驛夜吟。次虎溪道中韻。</title>,<text>歸心飄蕩楚江西。窓外寒鴉向客啼。離思惱人眠未得。夜來風雨認前溪。</text>
<title>虎溪夜坐</title>,<text>孤吟旅館夜。寂寞對燈昏。縹緲秦京路。凄涼楚客魂。雪埋鳥嶺樹。霜落虎溪雲。獨坐愁無盡。蒼茫月在門。</text>
<title>初十日立春。書懷。</title>,<text>乾坤生淑氣。南國已回春。逆旅逢佳節。他鄕憶故人。歸程千里遠。離恨一番新。此日天涯客。孤吟倍愴神。</text>
<title>次聞慶途中韻 前年春。余過此地。故詩意如此。</title>,<text>二年春與客重到。其奈無人說此心。半夜夢尋鄕國去。一番花事滿城南。</text>
<title>次宿嶺下韻</title>,<text>迢遞雲山隔舊懽。計程何日到長安。天涯知識旅遊苦。馬上空吟行路難。日色未消耕岸雪。春光先放野梅寒。峽中花事應無賴。處處窮愁不自寬。</text>
<title>過鳥嶺</title>,<text>幾年弊盡舊貂衣。千里風霜兩鬢絲。雲嶺雪埋春到晩。石梁氷滑馬行遲。居人尙說龍騰處。遠客長愁鳥道危。安得山平與水渴。世間無復別離悲。</text>
<title>踰嶺憶同話二子 二首</title>,<text>爲客愁無極。同來計又違。懷人心忽忽。感舊夢依依。積雪狐裘冷。寒雲馬首飛。西南從此隔。悵望一含悲。憶得年前別。丁寧一約存。山川杳歸思。雲樹寄離魂。客子難重到。愁懷不再論。他時若相遇。看處定無言。</text>
<title>到柳庄。次安保途中韻。</title>,<text>是身天地一浮萍。幾歲驅馳南北程。千里旅燈霜鬢老。一年花卽客心驚。夢中歷歷想行店。關外依依數驛亭。回首故人分手處。亂雲寒樹摠離情。</text>
<title>次韻</title>,<text>凄涼舊路正依依。馬上相逢識面稀。古木鴉啼寒日薄。北風微雪亂征衣。</text>
<title>㺚川途中。次韻。</title>,<text>十里湖山落日愁。短羸童馬去悠悠。寒風吹雪迷前路。喬木荒村是渡頭。</text>
<title>留周柳。次夜燈書懷韻。</title>,<text>客居周柳庄。寂寂復寥寥。歸路秦京近。淸遊楚地遙。鴉啼半陂雪。人渡夕陽橋。千里思歸鬢。淹留欲盡凋。</text>
<title>㺚川懷古 二首</title>,<text>三韓十萬士。同日坑長平。遣括元非計。勤王孰借兵。凄涼懷往事。慷慨泣書生。丹月臺前水。猶含萬古情。河上將軍沒。潼關士卒亡。山川結凄楚。天地日荒涼。忍說當年事。登臨古戰場。書生徒有淚。慷慨爲沾裳。</text>
<title>夜坐書懷 人有病滯異鄕。故第五句及之。</title>,<text>夜來孤枕未成安。半壁殘燈照夢寒。久別自憐懽意少。遠遊方覺旅情闌。身留逆旅人猶病。春到鄕園客未還。欲寄音書愁恨劇。歸鴻遙隔楚雲端。</text>
<title>曉吟</title>,<text>前村月已落。古木寒鴉啼。遠客愁無寐。旅窓聽曉溪。</text>
<title>嵩善途中</title>,<text>曠野人煙少。寒天雪意多。北風號古木。昏處有啼鴉。</text>
<title>次韻</title>,<text>怪我關何事。旅遊天地中。懷人愁未極。感舊恨何窮。嶺表同心隔。燈前一夢通。那堪爲客日。霜鬢更春風。</text>
<title>次泉谷途中韻</title>,<text>重來能記舊山河。望裏秦京路更賒。雙鬢定從旅遊改。窮愁其奈別離何。幾年南國勞魂夢。今日他鄕感歲華。世事悠悠難自料。客懷都付一高歌。</text>
<title>次書懷韻</title>,<text>還家何日是。行役已難堪。客久無懽意。愁多費短吟。淸遊分渭北。花事憶江南。別後相思夢。無時不到尋。</text>
<title>懷舊夜坐</title>,<text>夜思天涯憶舊遊。短檠燈下說南州。淸宵細酌渾如夢。旅館孤吟摠是愁。客路已分秦地外。歸心遙結楚山頭。今來愧負三春好。始信吾生本是浮。</text>
<title>蔥山途中</title>,<text>歸路蒼茫外。獰飆借雪威。天寒日色薄。風勁鳥飛危。板▣馬蹄脫。遠郊人迹稀。孤村何處是。山河吟煙微。</text>
<title>同前</title>,<text>朔吹翻江石照微。北來肌骨怯寒威。誰家有酒迎佳節。欲問前村典客衣。</text>
<title>石院途中</title>,<text>寒鵲聚還散。北風鳴樹枝。荒原日暮後。客子復何之。</text>
<title>客裏 二首</title>,<text>客裏追前事。如今恨未能。飄飄千里夢。寥寂短檠燈。惜別春無興。題詩硯有氷。回頭關嶺樹。乖隔坐難憑。聚散元無定。固非人力能。中宵吟白髮。孤坐對靑燈。客久多愁夢。春寒有雪氷。悠悠別後思。何日更相憑。</text>
<title>到鎭村。次見月韻。</title>,<text>憔悴他鄕一病身。百憂霜鬢又逢春。今來九踏湖中路。辛苦行裝愧主人。</text>
<title>惜別 四首○候人之來。不得相面而別。其於南北之迥。後會之難。何可慨也哉。</title>,<text>半夜驚風吹夢寒。客窓愁對山燈殘。天涯一別無消息。懷抱何年得再寬。經年爲別非無淚。羞作世間兒女悲。南國故人今不見。強將愁思入新詩。孤燈睒睒照寒更。客裡愁看白髮生。南北行裝吾獨老。世間誰識別離情。客懷悄悄抱離憂。一夜相思盡白頭。往事依依渾似夢。至今吾不憶南州。</text>
<title>竹山途中</title>,<text>前程問幾許。驅馬下荒原。暮角鳴山郭。寒煙認遠村。離情滿行色。何處着歸魂。擾擾長爲客。深懷誰與論。</text>
<title>次到鎭村韻</title>,<text>澒洞憂端苦不窮。自憐身世墮虛空。雲埋絶岫猶含雪。春早寒洲不見鴻。霜鬢定添離別後。鄕心謾切旅遊中。分明認得南歸路。夕照疏煙處處同。</text>
<title>夜坐有感。次前韻。</title>,<text>自憐羈旅任飄蓬。聚散悲懽盡是空。愁邊得句懷前事。燈下封書覓去鴻。了了鄕園魂夢裡。蕭蕭鬢髮路岐中。未成宿計關河阻。月色分明兩地司。</text>
<title>夜懷</title>,<text>布被生稜獨未眠。客心何事更凄然。關河別夢頭堪白。南北行裝我自憐。庭樹棲禽驚月吟。旅窓羈恨對燈懸。百年懷抱無人識。謾把新詩付短篇。</text>
<title>憶靑鳧</title>,<text>回合山川壯。高樓向水開。石潭龍一去。春樹鶴重來。岳色供詩料。雲光落酒杯。千年形勝地。回首日悠哉。</text>
<title>次迷字韻</title>,<text>鄕園春色夢依迷。歸路迢迢漢水西。寒樹亂雲凝別思。旅窓孤興入新題。故人關外音書絶。遊客吟邊落月低。半世辛苦南北老。憂端直與楚山齊。</text>
<title>絶句 二首</title>,<text>何處砧聲搗客愁。月明曲畔夢悠悠。看山看水南樓會。共向燈前說舊遊。孤燈伴我作親知。旅館寒窓獨詠時。夢到故園春色早。野梅香裏雪消遲。</text>
<title>龍仁途中 二首</title>,<text>龍城關外路悠悠。多少行人去不休。使君去後殘碑在。野水流邊古塔留。村前煙樹依山迥。竹外啼禽送客愁。秦京北望知何處。馬上哦詩一搔頭。此中辛苦愧支離。馬上沈吟有所思。聚散悠悠聊暫笑。光陰忽忽祗堪悲。半生行役何時盡。千里音書更寄誰。春日自憐爲客久。故園愁殺落梅時。</text>
<title>遠望</title>,<text>日暮孤村掩竹門。遠天愁色欲黃昏。舊遊迢遞萬山外。獨立高丘一斷魂。</text>
<title>遠適</title>,<text>遠適愁無盡。思人獨自傷。平生一肝膽。今日各參商。雲樹春光動。山川客夢長。燈前發孤嘯。寥寂舊時囊。</text>
<title>夢罷</title>,<text>夢罷鄕園草未生。我行何日到秦京。支離南北東西客。縹緲關河雲樹程。旅館酒杯渾漫興。竹筒詩句半歸情。靑天一片舊時月。夜向寒窓盡意明。</text>
<title>次遠別韻</title>,<text>遠遊千里路。詩句寫憂端。雪裡春還吟。燈前夢亦寒。始知行役苦。更覺別離難。南國梅花發。何人仔細看。</text>
<title>憶舍兄</title>,<text>弟兄今日逐飛蓬。千里還爲弔影鴻。一夜歸心知幾許。旅燈愁處定相同。</text>
<title>月川途中寫懷</title>,<text>不知何計寫離恨。行役如今更不堪。羸馬客程殘日暮。遠村喬木夕煙沈。趁雲孤影知歸鳥。隔水寒聲幾處砧。回首舊遊愁抵死。嗒然時復一長吟。</text>
<title>次板橋餘字韻</title>,<text>世故驅人一千里。春來詩興苦無餘。今日不堪懷舊恨。漢陽南畔更躕躇。</text>
<title>到良才</title>,<text>知有歸時眉暫展。白雲多處洛陽城。行人遙指秦京樹。征馬能諳漢水程。南望幾銷離別恨。西來閱盡短長亭。眼中了了鄕園近。縹緲終南一髮靑。</text>
<title>夜坐</title>,<text>離人歸夢元超忽。客子生涯本寂寥。半壁孤燈靑一點。與吾作伴對寒宵。</text>
<title>獨夜</title>,<text>獨夜誰相問。孤燈耿不眠。楚㕵人千里。秦城月再圓。夢魂凝別思。行李半詩篇。多少浮生事。飄遊轉惘然。</text>
<title>絶句</title>,<text>月白秦關曉。霜添楚樹寒。長風多意緖。吹夢度千山。</text>
<title>渡漢後 四首</title>,<text>年年爲客割愁腸。卷裡光陰本自忙。浮世萍蹤無定所。此身何日又他鄕。翠竹蒼松葉半疏。小梅紅綻雪消初。歸來靜掃閑軒坐。孤榻淸香一炷餘。終南山下卽吾廬。寂寞還如野老居。歷歷故人皆可念。舊遊回首意何如。流水靑山管送迎。西南辛苦去來程。鄕園客到春將半。細草閑花摠有情。</text>
<title>送人 二首</title>,<text>悠悠聚散水同流。一曲離歌萬斛愁。人向故園鄕夢遠。雁飛南浦海雲秋。山川歷歷迎行客。松竹依依記舊遊。別後相思何處是。鳳城明月楚江樓。七月秦城木葉凋。一鞭行邁政迢迢。鄕心暗逐江南雁。歸夢應尋洛水橋。山館蟲聲行處近。海天秋色望中遙。平生不信銷魂語。今日離魂欲盡銷。</text>
<title>又絶句 二首</title>,<text>千里江南匹馬遲。白雲鄕思雁先知。思家定有歸心動。莫負仲秋玩月期。遠遊行色一征衣。魂夢先隨越鳥飛。遙想故山山下屋。竹籬蕭瑟掩柴扉。</text>
<title>次讚慶樓板上韻</title>,<text>黛色周園畫棟邊。不嫌蒼翠滴簾前。縢王高閣臨無地。蘇子黃樓迥出天。點水沙鷗看可愛。近簷明月正堪憐。泠泠腋下淸風發。怳作璇霄鶴背仙。</text>
<title>復用前韻</title>,<text>畫簾高揭夕陽邊。白石晴川對眼前。微雨過時風滿戶。亂峯高處翠浮天。近人鷗鷺如相識。湍壑風光亦可憐。盡日軒窓塵慮息。不妨身作武陵仙。</text>
<title>癸巳仲秋望月。與季會泛舟龍江。</title>,<text>雨洗長空白露橫。今宵只欠紫鸞笙。扁舟滿載秋江月。醉指蓬萊天外程。</text>
<title>夜吟</title>,<text>月白蛩音咽。秋淸鶴夢涼。柴門獨倚處。風露洒衣裳。</text>
<title>蓮城。憶永州舊遊。</title>,<text>作客幾成王粲賦。思家謾切杜陵憂。百年天地身如寄。半世萍蓬鬢欲秋。人隔楚臺雲繞夢。酒醒虛閣月添愁。遙憶昔年歌舞地。玉簫誰更會南樓。</text>
<title>別意</title>,<text>兩地空爲落葉分。幽懷愁絶共誰論。暮年歸思江南樹。千里飛魂嶺北雲。海鶴獨鳴悲失侶。塞鴻寒叫惜離群。吳山楚水音書隔。題罷新詩更憶君。</text>
<title>春懷</title>,<text>垂柳陰陰黃鳥飛。晩來煙雨更霏霏。香風滿地花如霰。正屬幽人獨詠詩。</text>
<title>奉贐舍兄藍鄕之行</title>,<text>淸秋物色日蕭森。況復領原別恨深。旅館寒燈何處住。兩鄕孤夢定相尋。離愁黯黯如雲合。獨雁嗷嗷叫夕陰。歸看昔年棲息地。滿園松竹已成林。</text>
<title>夜雨獨坐。憶季會南征。</title>,<text>暗風吹雨入窓多。頭白其如惜別何。匹馬南征千里客。不知今夜宿誰家。</text>
<title>前歲中秋夜。與季會。泛遊龍湖。而卽今遽有南北之別。縱有十分淸光。安得續舊遊乎。率爾成律。以寓此懷。</title>,<text>領原作別幾多日。兩地相思欲白頭。幽興慢孤今夜月。風光不減去年秋。人分南國千山外。夢繞西湖一葉舟。怊悵舊遊難再續。獨吟詩句更含愁。</text>
<title>重陽日。憶弟。</title>,<text>重陽佳節還今日。別後空驚歲月催。離恨不隨杯酒散。新愁低逐雁聲來。自憐豪興年年減。羞對黃花處處開。遙憶南州千里客。夕陽應上望鄕臺。</text>
<title>將向靑鳧也。閔兄顯叔來自桂陽。求留別一語。走筆書贈。</title>,<text>君爲桂陽客。我作嶺南遊。別興三杯酒。離情九月秋。天兼雲樹遠。人與塞鴻愁。他日相思夢。應尋漢水頭。</text>
<title>九月十七日渡漢</title>,<text>澄江日暮惜分離。正是窮秋落木時。杳杳長程欲何極。悠悠遠別此爲悲。辭家幾作天涯客。感物多題篋裡詩。一點鄕山看漸遠。西風回首更遲遲。</text>
<title>自黃岡冒雨來宿水山</title>,<text>行盡黃岡峽。山中日已曛。征衣沾細雨。石路吟秋雲。領略湖邊嶂。來尋嶺上村。蕭蕭落葉裡。深開小蓬門。</text>
<title>丹陽途中</title>,<text>江上群峯合。松間石逕微。秋雲飛馬首。空翠濕人衣。萬壑皆新態。千岩摠絶奇。行吟出洞裡。西日下山遲。</text>
<title>琴水驛。憶洛陽舊遊。</title>,<text>悠悠往事已成空。水驛西邊路不窮。白髮偏催行邁裡。靑山長入夢魂中。他鄕失侶似孤鶴。旅館題詩聽早鴻。回首故園何處是。滿天疏雨正濛濛。</text>
<title>題秀孤亭</title>,<text>古制猶存處。巋然獨此堂。穿窓雲氣白。拂榻露華涼。風物悲遊客。登臨憶故鄕。夕陽看欲盡。歸鳥集寒塘。</text>
<title>寄書知舊</title>,<text>別後胸中無限思。題封聊寄遠人歸。相逢若問吾消息。須道形容異昔時。</text>
<title>在靑鳧。中夜憶舍兄弟。</title>,<text>中夜山樓靜。靑燈半壁明。寒鴉啼古木。殘角起孤城。離別愁鄕國。團圓憶弟兄。苦吟耿不寐。懷抱向誰傾。</text>
<title>謝倉岩子成忼之來訪</title>,<text>多謝倉岩子。情親獨有君。行裝一匹馬。度盡萬山雲。窮峽愁爲客。他鄕喜得群。天寒官酒薄。何以答慇懃。</text>
<title>乙未立春日。書懷。</title>,<text>天涯爲客歲相催。臘後陽春此日回。遙想故園松竹裡。寒梅堆雪幾枝開。</text>
<title>聞長姊病重。發行到安東。夜坐口號。</title>,<text>客窓孤坐算歸程。憂病那堪骨肉情。驛路長風吹我夢。夜來先到洛陽城。</text>
<title>途中口號</title>,<text>杜宇啼時花盡發。王孫去後草新靑。長途倦客春無興。愁對風光句未成。</text>
<title>龍城</title>,<text>龍城西畔秣征馬。竹裏人家處處幽。江草細生微雨後。柳煙深鎖小溪頭。酒村何處能成醉。遠客孤吟半是愁。他日歸來春未盡。折花同上驛邊樓。</text>
<title>悼姊氏</title>,<text>茫茫玄理竟難知。膝下終無數尺兒。人間父母弟兄樂。泉下相思無限悲。</text>
<title>向隋鄕冒雨。宿果川。</title>,<text>匹馬遲遲日已暮。密林寒雨擁蓑衣。尋煙欲借前村宿。野水橋頭叩竹扉。</text>
<title>曉起</title>,<text>孤夢初回漢水西。獨凭山閣聽新溪。曉雲宿霧依俙處。杜宇啼殘落月低。</text>
<title>思歸</title>,<text>湖海思歸客。旅程獨滯留。白雲空入望。嶺樹幾回頭。半夜靑燈夢。三聲杜宇愁。孤吟爲誰發。詩句倍離憂。</text>
<title>過龍湫。次文瑞兄題石壁韻。姊壻李公奎齡表字。</title>,<text>苔紋石老千年塔。水落雲深百丈淵。龍去鶴歸餘勝迹。至今留與世間傳。</text>
<title>永陽人徐泰雲。舊習者也。遠地來謁。慇懃之意。良可尙也。詩以答之。</title>,<text>媿爾來尋峽裡州。三年離別幾回頭。相逢莫怪吾憔悴。昔日豪情摠是愁。</text>
<title>戲贈申宜一</title>,<text>憔悴形容老主簿。白頭何事夢高唐。少年豪氣消磨盡。莫使佳人枉斷腸。</text>
<title>贈成忼之</title>,<text>之子雄心本罕儔。忽驚霜雪已蒙頭。人生萬事皆由命。飛將當年亦未侯。</text>
<title>夢覺</title>,<text>夜色涼如水。草蟲鳴正悲。梧桐葉上雨。孤客夢先知。</text>
<title>寫懷 二首</title>,<text>千里思家費短吟。三秋愁殺故園心。暮年豪氣仍詩健。半世憂端得酒禁。木落孤城悲盡角。雲寒曠野結層陰。晩來幽獨意難寫。強折黃花倚竹林。誰與襟懷仔細論。更無佳與對芳樽。天涯歲暮多新夢。客裡花開憶故園。晴秋雁鶩鳴寒渚。落日牛羊下晩村。眺望此時幽思發。亂峯蒼翠落前軒。</text>
<title>憶閔兄顯叔</title>,<text>千里相思書信稀。別來魂夢正依依。秋風落葉寒溪水。何處靑山獨掩扉。</text>
<title>詠雁</title>,<text>嗷嗷霜雁羽毛凋。孤影初辭紫塞遙。日暮每依煙渚宿。荻花風動雨蕭蕭。</text>
<title>寄閔兄顯叔</title>,<text>故人消息問何如。別後三秋未見書。江上形容遙念爾。天涯風俗正愁余。百年世事關心少。千里親朋入夢疏。明遠舊遊今寂寞。萬端懷抱向誰攎。</text>
<title>悼一叟</title>,<text>斯人長已矣。天道日悠哉。神彩歸眞宅。音容隔夜臺。魂迷懸劍樹。心斷絶絃哀。落日愁聞笛。山陽匹馬回。一叟之葬。余奔之百里之外。以紓臨穴之慟。死生之別。悲不能堪。噫。吾人於世。若斯其奄思乎。三十四十。尙未免夭。況二十乎。又況未二十乎。一叟之亡。知之者莫不惜之。聞之者莫不哀之。則吾儕之慟。寧有旣哉。悲夫悲夫。</text>
<title>憶季會 二首</title>,<text>思君千里意悠然。兩地空成白日眠。聞道江南春事晩。錦囊風月幾新篇。洛橋春色年年別。湖外山川幾倦遊。何處新詩題滿壁。一聲長笛楚江樓。</text>
<title>次季會寄示韻</title>,<text>庭院寥寥白日長。隔窓啼鳥喚愁生。落花芳草春光晩。亂蝶飛蜂各有情。</text>
<title>漫興</title>,<text>春城花落後。晴日鳥吟時。聊將閑物色。一一付新詩。</text>
<title>春興</title>,<text>二月春城柳若絲。梅花落盡杏花飛。小齋微雨燒香坐。正是幽人得意時。</text>
<title>示諸君求和</title>,<text>江閣沈沈瞑色愁。臥看漁火亂汀州。一番風雨蕭蕭過。滿耳寒蟲已報秋。</text>
<title>漫吟</title>,<text>閑中眞味付深杯。窮巷柴扉晝不開。庭院寥寥人迹絶。一春微雨長莓苔。</text>
<title>雨後題示沈君聖潤 濡</title>,<text>波上漁舟輕似葉。雨中山色淨如詩。此間淸境無人會。唯有滄江白鳥知。</text>
<title>口號</title>,<text>樓下長江一練橫。題詩却憶謝宣城。月明虛閣淸無寐。捲却疏簾獨倚情。</text>
<title>江上夜吟</title>,<text>孤樓擅勝境。風物集揮毫。遠水呑天潤。危峯蹴地高。狂興逢秋劇。詩情得酒豪。好看明月色。滿載一漁舠。</text>
<title>次舍弟韻</title>,<text>水閣臨無地。憑欄魂夢淸。寒蟲催夜織。老樹着秋聲。白月無邊好。淸宵盡意明。臨風何處笛。詞客有餘情。</text>
<title>絶句</title>,<text>白煙如織鎖平原。月色蒼茫水氣昏。長笛一聲人倚柱。不堪秋思滿江雲。</text>
<title>張翰</title>,<text>蓴鱸歸興滿吳中。世事紛紛一笑空。萬里淸秋江海外。幾人虛負一帆風。</text>
<title>口占</title>,<text>靑莎雨過水初生。中有遊禽自在鳴。虛閣酒醒人玩月。箇中詩興十分淸。</text>
<title>絶句</title>,<text>秋風江漢起。何處怨騷客。煙渚宿禽寒。夜鳴江月白。</text>
<title>次沖菴韻</title>,<text>山色淸詩料。秋聲動客愁。夜來孤夢罷。江撼月中樓。</text>
<title>次季會 三首</title>,<text>高閣涼生罷午眠。葛巾烏几坐蕭然。靑山色斂秋雲裡。白鳥群飛水檻前。颯颯輕風吹客棹。蕭蕭江樹噪寒蟬。忽聞漁笛蒼煙外。聲滿斜陽欲暮天。物色關心更凭樓。山嵐滴翠白雲流。江風颯颯時驅雨。客意蕭蕭已怯秋。暮店煙籠孤岸樹。短蓑人在一漁舟。此間勝境難摸寫。坐數飛鷗下晩洲。靑靑檻外山。白白沙邊鷺。江雲秋氣滿。半濕昨夜雨。</text>
<title>送扇求畫魚君伯升</title>,<text>削竹裁藤費意匠。卷舒端合手中珍。憑君寫出橫斜影。留作山翁別樣春。</text>
<title>滯隋鄕漫吟</title>,<text>海曲秋窮客意涼。塞鴻歸處憶南鄕。愁來未醉東籬酌。獨向西風嗅菊香。</text>
<title>閉戶</title>,<text>閉戶寒山雨。孤吟只自愁。夢隨天外雁。身病海邊秋。幽抱空蕭瑟。歸鞭更滯留。滄洲思舊侶。明月棹扁舟。</text>
<title>燈下獨坐</title>,<text>破窓風力覺殘夢。唯有孤燈只自親。愁來默念平生事。南北東西半是賓。</text>
<title>發隋鄕</title>,<text>遠客出門去。山川馬首遙。行逢新節序。弊盡舊時貂。曉洞雲猶濕。孤原雪未消。龍城回首別。他日夢迢迢。</text>
<title>滯雨。次仲擧韻。朴鉉。</title>,<text>寒窓客燈暗。草屋雨聲愁。思歸一夜夢。飛繞故山頭。</text>
<title>大風日寒。留沙斤。</title>,<text>今日獰風昨日雨。病餘瘦骨怯寒威。家山咫尺歸難得。造物眞成戲劇兒。</text>
<title>除夜日有感</title>,<text>幽懷悲歲盡。白髮媿靑春。空想少年樂。殘燈照舊人。</text>
<title>新春漫吟</title>,<text>年年嬴得鬢邊絲。懶廢山翁舊酒巵。老眼驚看新曆日。舊遊空憶少年時。經霜翠竹猶藏節。隔歲寒梅已滿枝。啼鳥一聲閑院落。半窓晴日正遲遲。</text>
<title>次季會公度唱和韻</title>,<text>門巷寥寥絶往來。百年誰與好懷開。卽今豪興兼消盡。埋沒塵生舊酒杯。</text>
<title>寄沈君聖潤。求和 二首。</title>,<text>百慮千愁纏此身。酒壺傾倒硯生塵。閑花細草皆新意。媿殺年年依舊人。君才藹蔚春雲似。豪興蕭條秋日如。強吟却向吾君贈。無乃詩家宿債餘。</text>
<title>寄徐泰雲</title>,<text>感爾慇懃千里思。尺書頻寄遠人歸。江山別恨逢新歲。尊酒豪情想昔時。天外未招尋去夢。篋中空詠寄來詩。朝陽閣下垂垂柳。更向東風長幾枝。徐永陽賤人。於我情甚厚。北來之後。問訊不絶。意甚勤。良可尙也。驛使之歸。賦寄此篇。</text>
<title>題詩筒</title>,<text>自憐豪興年年減。其奈新愁日日加。只賴詩家餘宿債。竹筒千首答年華。</text>
<title>丁酉二月二十二日夜。夢一叟士胤 二首。</title>,<text>夢裡依俙顏色凄。相逢不語萬行啼。孤魂忽散無蹤迹。淸曉寒窓落月低。當時同榻恰三人。踽踽如今我獨存。寂寂寒齋明月夜。百年空作夢中身。癸巳夏。與二人同榻做業。事如昨日。而卽今人事已變。豈不悲哉。</text>
<title>丁酉哭姊後。不忍把筆以寓悲懷。此謂至哀無文者也。季會作三首以示。只步其韻。詩云乎哉。</title>,<text>死生常理非全昧。連歲那堪哭二妹。已矣團圓一堂樂。哀哉無復此生內。滿腔悲抱不堪論。泣對飛花到夕曛。萬行寄與東風去。洒盡廣陵江上雲。善人無福一何偏。神鬼茫茫欲問天。謾把餘生何處哭。楊山歸路廣陵船。附元韻去年三月失長姊。三自今年又哭妹。嗚呼此慟一難堪。何況連遭二朞內。萬端悲抱爲誰論。雨打梨花日又曛。最是骨酸心折處。不堪回看廣陵雲。行負神明獲戾偏。百年哀慟向蒼天。纔沾北郭丹旌淚。又哭東江素幔舡。</text>
<title>四月十七日。出寓江上。</title>,<text>城南舊宅年年別。庭院蒼苔日日生。歸臥滄洲盟白鳥。滿江風月亦多情。</text>
<title>謝顯叔寄書來問兼惠魚</title>,<text>多謝慇懃問索居。柴門數枉故人書。江鄕風味仍分餉。却喜今朝食有魚。</text>
<title>次白洲韻</title>,<text>十里煙波一帶回。湖山勝境好懷開。漁歌唱處江沈樹。長笛吹邊月滿臺。半世豪情輸健句。百年狂興付深杯。高樓五夜驚風雨。知有灘聲入夢來。</text>
<title>倒用前韻</title>,<text>寂寂幽居絶往來。身閑唯近舊樽杯。晴雲曉濕當簷岫。宿霧朝生傍水臺。俗輩盡從塵世樂。好懷誰得此中開。漁翁罷釣歸舟處。白月淸風滿載回。</text>
<title>江居漫興</title>,<text>幽居淸事足。客斷門常關。白認莎邊鷺。靑看雨後山。眼兼平野闊。心共水雲閑。遇景時拈筆。詩盟偶未寒。</text>
<title>書懷。寄季會。</title>,<text>寂寞誰相問。孤吟獨夜淸。暗香梅正發。涼影月初明。坐想百年事。獨傷千古情。滄洲思我季。高枕遠江聲。</text>
<title>到三岳寺</title>,<text>遊筇來擲石門幽。落日閑登古寺樓。最是山中淸景處。磬聲飛散白雲秋。</text>
<title>登絶頂</title>,<text>橫擔烏藤第一枝。相携却上石峯危。秋聲動壑悲幽蕙。木葉驚風打客衣。望眼遠兼滄海闊。筇音散入白雲飛。斜陽欲盡群山暮。蒼翠空濛送夕霏。</text>
<title>寄靈山 二首○時長姊壻金公光烒爲宰。</title>,<text>嗟君消歇已支離。千里回頭一倍思。魂夢幾驚池草綠。風光又過落梅時。愁懷錯莫逢春劇。別恨紛繽把筆遲。百五漸看寒食近。郭南花雨結幽期。嶺雲關樹杳相思。天外難傳一字書。千里別離愁自劇。二年遊宦意何如。官梅過雨香初動。翠竹經寒葉半疏。東閣此時應有句。須憑驛使寄幽居。右次季會韻。</text>
<title>雪後</title>,<text>騎驢㶚水吟詩瘦。乘月山陰訪戴遙。柴扉獨掩長安雪。何似袁安臥自高。</text>
<title>賞中興簡文瑞兄求騎</title>,<text>欲賓中興水石奇。携筇遠與白雲期。明朝看盡秋山好。更借歸時一隻騎。</text>
<title>登文秀峯</title>,<text>武夷溪上理遊屐。文秀峯前放醉眸。雲捲海門天遠大。夕陽島嶼碧千頭。</text>
<title>中興洞中 白雲臺名</title>,<text>郭外尋山興。秋風杖策遙。龍蟠華嶽大。天近白雲高。隔水聞淸磬。穿雲渡石橋。箇中無限景。今日屬吾曹。</text>
<title>出山</title>,<text>行盡淸溪不知遠。竹筇歸趁下山雲。冷冷山映樓前水。每送遊人出洞門。</text>
<title>上靑楓臺</title>,<text>醉嗽白玉流。倚眠丹楓樹。松風和睡聞。夢作千峯雨。</text>
<title>閔淸巖 二首</title>,<text>中興洞裡携筇遠。閔漬岩前若有情。白石淸川幽勝在。山靈眞不負吾行。雲生石竇送微涼。手弄淸流到夕陽。幽鳥一聲山更寂。滿空蒼翠濕衣裳。</text>
<title>與諸君遊蕩春臺</title>,<text>脫巾盤石坐忘歸。繫馬靑林已夕暉。微雨欲來雲起處。高吟正屬酒醒時。多情谷鳥如留客。無數山花落滿衣。不用新詩題澗曲。淸遊恐被俗人知。</text>
<title>向大慈寺途中口號</title>,<text>宿鳥初還新月生。斷橋西畔僧歸去。招提何在鍾聲聞。遙指靑山白雲處。</text>
<title>夜吟</title>,<text>空階寂寂樹陰多。夜色蒼蒼月欲斜。徙倚曲欄幽思發。獨吟詩句望天涯。</text>
<title>絶句</title>,<text>排悶時拈筆。忘憂獨擧杯。春日晴還雨。閑花落又開。</text>
<title>宿閔君而道溪堂 辛丑</title>,<text>風送前山盡日雨。主人留客宿溪堂。秋窓半夜多淸思。澗水松聲入夢涼。</text>
<title>別舍弟因寄金報恩</title>,<text>臨別思君意更悽。夢魂先向鹿門棲。春來剩有桃花水。莫使行人路轉迷。</text>
<title>寄贈季會</title>,<text>郭外終南山下宅。寥寥獨掩柴門幽。天寒十月南關路。想爾行裝爲爾愁。</text>
<title>寫懷</title>,<text>思量生世計多違。戲劇元因造物兒。深懷欲說無人會。惟有天君爾獨知。</text>
<title>秋夜</title>,<text>塵淸九陌雨初收。一陣涼風萬戶秋。最是高樓明月夜。幾人歌舞幾人愁。</text>
<title>奉呈芩翁 閔公昕 號</title>,<text>丘壑甘終老。林泉獨往還。石田開數畝。茅屋庇三間。淨境紅塵隔。柴門白日關。詩篇渾漫興。芝木駐衰顏。流水心同遠。看雲興自閑。彈琴坐白石。把酒對靑山。已洗浮華念。寧憂生事艱。幽居眞一味。世故自千般。江海秋將半。睽違月幾彎。何當陪杖屨。垂釣臥淸灣。</text>
<title>江閣夜坐</title>,<text>灘聲如雨夜如秋。潮落平沙水急流。徙倚曲欄淸不寐。臥看江月上高樓。</text>
<title>雨後</title>,<text>雲捲江添闊。雨餘山更靑。高樓憑遠眺。詩興十分淸。</text>
<title>三月發廣陵 二首</title>,<text>十載他鄕恨別離。死生今日慟無涯。凄涼故宅孤魂返。忍見呱呱膝下兒。生分南北尙堪悲。何況如今死別離。匹馬呑聲尋去路。曉風吹淚濕征衣。</text>
<title>江閣苦熱</title>,<text>自憐無計處陰鄕。百尺高樓未覺涼。羨爾淸江雙白鳥。綠苔磯上睡初長。</text>
<title>放榜日口號</title>,<text>唱名十二玉樓前。身近蓬萊咫尺天。拜賜宮壼新雨露。桂花香動五雲邊。</text>
<title>慶席日口號</title>,<text>輝煌袍笏集群賢。丹桂杳薰壽斝前。千載高陽繼勝事。德星今夜照華筵。</text>
<title>奠長姊氏墓有感</title>,<text>存亡哀淚尙沾衣。丹桂香邊奠一巵。也使孤魂如有識。九原深處喜兼悲。</text>
<title>以新恩。到龍城有感。</title>,<text>坦腹東床舊日郞。靑衫丹桂到龍鄕。凄涼故里風煙暮。寂寞新阡草樹荒。存歿十年徒有感。悲懽此日漫沾裳。使君五馬來相會。稍慰餘生不盡傷。時平澤使君來會。故末句及之。</text>
<title>銅雀江。哭送具兄。三首。○第二姊壻。名鳳翊。</title>,<text>哭君又送君。此別更何別。孤舟江漢上。一慟肝腸裂。故宅月空照。靑山魂獨歸。曉風薤歌咽。行路盡沾衣。悲風吹素幔。曉霧濕丹旌。死別百年慟。那堪今日情。</text>
<title>積雨</title>,<text>積雨連旬苦未霽。蒼茫煙霧暗前湖。去牛來馬何分別。極浦遙岑更有無。田畦盡化鼋鼉窟。汀樹渾成水墨面。獨倚高樓憑遠目。暫時聊欲瀉煩紆。</text>
<title>觀漲</title>,<text>五月南湖江水漲。白波如雪接天流。勢翻平野望無際。聲震高岡地欲浮。群戲鼉爭新窟宅。亂飛鷗失故汀洲。此間暫欲消憂慮。落日徙憑百尺樓。</text>
<title>丁酉仲秋。余讀書三岳寺。具兄德輝氏。與其弟仲輝。並轡踵至。論詩說賦。數十日樂也。及歸。懷未嘗不在三岳。相約再遊。而未周歲。仲輝別世。德輝氏今又歿矣。屈指往迹。未十年。獨余在。其於人世。何如哉。今來廣陵。將葬德輝氏。益不禁西州之慟。聊賦一律。以寓感舊之懷。時癸卯七月二十日也。</title>,<text>憶在丁酉八月秋。同成三岳寺中遊。懸燈穩話簷前雨。携手閑登月下樓。一去歡娛雲共散。八年存歿淚雙流。悲吟掛劍何邊樹。寂寞荒山落日愁。</text>
<title>葬具兄 二首</title>,<text>峨洋絃絶已心摧。一閉佳城幾日開。臨穴哭君君不應。謾將哀淚徹泉臺。天胡爲此殲良人。玉樹從今化作塵。除却夢中無見日。羊曇醉後幾沾巾。</text>
<title>葬後還洛。馬上口號。</title>,<text>荒山駐馬別孤墳。哀淚千行洒暮雲。風雨白楊尋去路。送人啼鳥不堪聞。</text>
<title>哀具兄</title>,<text>昔我初承乳。君作吾家壻。撫我置膝上。愛之若己弟。由初而曁今。屋指三十歲。同爨骨肉情。末路金石契。君惟古君子。制行人莫逮。薄俗慕浮華。世爭逐才藝。君獨守其眞。視之若病癘。不慍人不知。力學日砥礪。辱余托知己。珍重荷高惠。肝膽兩相照。動處輒奉袂。蘭若同棲榻。滄浪時鼓枻。相携暮年樂。林泉存晩計。未半百年壽。中途忽長逝。頑暴享壽耇。錦繡被臺隷。今君何辜天。時命一相戾。伯道旣無兒。顏淵終短世。福善理顚倒。天意固難諦。可憐玉樹姿。零落荒山瘞。故宅日荒涼。秋草滿空砌。從遊跡已空。風雨夜臺閉。音容永相隔。悲懷難自制。招魂君不來。感舊沾我涕。</text>
<title>孤露之餘。感舊傷今。懷不自抑。</title>,<text>凄涼萬事已全非。泣血餘生一死遲。姊妹相携陪父母。地中歡樂世間悲。</text>
<title>舊宅秋懷有感 二首</title>,<text>淸秋懷抱易多感。風物凄凄院落中。寒菊不知今日恨。數枝猶發舊時叢。西風浙浙洒人衣。落葉秋聲滿目悲。獨有終南山上月。淸光依舊照空墀。</text>
<title>題徐公貞履畫帖 十首</title>,<text>獨立漁舟子。開帆何處歸。江天日欲暮。風雨滿蓑衣。愛看水石勝。歇馬坐松根。乘興淡忘返。靑山帶夕曛。瀑布落半天。靑山飛白雪。獨坐不知還。孤吟何處客。携琴石臺上。落日俯淸灣。隔岸漁村暮。雲橫處處山。相携上石臺。山月夜深白。取醉各忘歸。麻衣淸露濕。落日臨漁店。靑帘掛酒樓。遙看採藥客。不見釣魚舟。沙渚雙飛雁。淸波一葉舟。是處吾堪老。臨江草閣幽。驢背尋秋客。不嬚磴路窄。蕭蕭一群雁。驚起江天夕。古寺鍾聲晩。柴扉雪正深。天寒歲暮鶴。獨有雲霄心。寒磬山前寺。淸遊雪後天。尋春驢背興。正在㶚橋邊。</text>
<title>題東淮畫帖 十首</title>,<text>靑山隱隱樹蒼蒼。酒舍漁村帶夕陽。罷釣歸來人不見。渚煙消盡水雲長。何處漁翁罷釣歸。渚禽飛盡水雲飛。長松偃下人猶醉。落日昏昏臥石磯。柴扉晝掩綠陰多。一片靑帘是酒家。人去鳥飛江水闊。斷雲無意落平沙。驢背騷翁馱醉歸。濕雲含雨着人飛。呼兒笑指淸江上。白鳥閑邊掃石磯。渚淸沙白雨初收。潮落波平水穩流。月出靑天人散盡。獨憑中夜大江樓。愛看淸景不知歸。瀑落靑天白雪飛。日暮江霏散如雨。薜蘿衣濕綠苔磯。一葉扁舟泊煙渚。沙平水闊暮雲孤。叢篁不是瀟湘岸。落雁依俙彭蠡湖。急風吹送暮帆歸。遠過山前勢若飛。沙渚無人秋水闊。夜來新浪浸漁磯。連宵雪壓碧琅玕。歲暮山中白屋寒。會有山陰乘興客。竹門新月好同看。何處客從何處歸。亂山深樹凍雲飛。蒼茫一夜寒天雪。埋盡前溪舊釣磯。</text>
<title>病中。次晦庵韻 二首。</title>,<text>窮巷柴門盡日關。病中雙鬢不禁斑。魂醒半夜窓前月。夢繞淸江雨後山。塵世負多天放樂。化公猜却一身閑。光陰更覺如流水。送夏逢秋枕席間。窮途百疾苦相侵。見困生憎造物心。扶杖何時離枕席。擁衾長夏事呻吟。頭邊霜髮憂時白。病裡悲懷感舊深。暫滌煩襟坐軒敞。夜來風雨滿西林。</text>
<title>聞下旨求言</title>,<text>聖主方勤悶旱心。九天今日下綸音。十行懇惻憂民切。一字丁寧罪已深。老少爭馳聞漢詔。鹽梅誰復作商霖。自憐病眼偏多淚。更爲吾君轉不禁。</text>
<title>蘆庄夜吟 二首</title>,<text>風露凄凄滿小池。箇中淸景少人知。夜來涼月紛紛白。正是幽人獨詠時。山月凄涼入戶明。客窓孤夢不勝淸。松林楓樹西風起。半夜蕭蕭作雨聲。</text>
<title>哭聖兒墳</title>,<text>可憐一抔土。埋我百年悲。秋風數行淚。衣袖不禁滋。</text>
<title>余於坏蟄中。不堪懷舊之念。閔兄顯叔適到此際。靑眼之餘。尤切凄然之懷。率爾賦贈。詩云乎哉。</title>,<text>伊昔同遊日。紅顏各少年。光陰催老大。離別隔山川。世亂吾將隱。途窮子可憐。相逢却惆悵。懷舊一凄然。</text>
<title>憶蘆原草堂</title>,<text>破荷池畔屋三間。十日淹留臥此間。澗水松聲兼白月。別來長入夢魂間。</text>
<title>入侍後口號</title>,<text>承恩初入五雲傍。寶座欣瞻日月光。朝罷歸來怳如夢。麻衣猶濕衮衣香。</text>
<title>直廬口號</title>,<text>露吟瑤墀夜色闌。銅壺水咽漏聲殘。秋風吹覺江湖夢。十二樓前曉月寒。</text>
<title>在直廬戲題 二首</title>,<text>自在閑身舊說書。城南寂寂閉明居。一年堂后來三度。其奈投籠病鳥如。潦倒靑衫假注書。病軀端合老窮居。朝來晝後都無事。睡足晴窓興自如。朝無事。晝無事。院中實錄。</text>
<title>病中次吟</title>,<text>風力衝窓到夜闌。病中瘦骨不禁寒。蕭蕭落葉驚孤夢。一點靑燈半壁殘。</text>
<title>夜半風露。落葉蕭蕭。獨臥對燈。病懷更覺寥寂。</title>,<text>凄凄風露呤。孤夢對寒缸。木葉如疏雨。蕭蕭落夜窓。</text>
<title>身老怯增年</title>,<text>暮年懷抱若爲憑。死不爲悲老可矜。豪氣詎堪隨日減。衰容更怯逐年增。還驚病眼看新曆。偏向窮途憶舊朋。令節佳辰獨惆悵。鏡中羞對鬢鬅鬙。</text>
<title>鶯花不棄貧</title>,<text>濃香嫰語屬三春。春滿幽居寂寞濱。造物定應優老子。風光寧復棄淸貧。彈棋白日花圍席。對酒靑山鳥勸人。莫道生涯猶淡泊。箇中詩興十分新。</text>
<title>病須書卷作良醫</title>,<text>獨抱殘經掩索居。暮年醫病秪須書。藥爐煮茗嫌多事。竹素遊情樂有餘。舊恙頓蘇開卷處。新功剩得閉門初。陳編自足供衰老。活計如今也不疏。</text>
<title>雪後出東郊。望三角口號。二首。</title>,<text>獨鞭羸馬出東關。銀海瑤林極目寒。剩得今朝奇絶景。半天華嶽雪中看。華山山色淸心目。雲外三峯削玉寒。絶勝孤吟驢背客。殘梅獨向㶚橋看。</text>
<title>題槨室壁上</title>,<text>夾房如斗僅容身。苦味千酸復萬辛。禮數廢時官長罵。古風頹處上番嗔。折腰厭揖無鬚客。束帶愁看乏骨人。羨爾滄江舊釣侶。綠苔磯畔獨垂綸。</text>
<title>題翰苑畫屛 三首○爲兒輩口號</title>,<text>朱欄百尺臨江渚。樓上遊人樓下水。指點孤舟何處客。風帆高掛水雲裡。春風小桃開。綠樹鳴黃鸝。美人捲珠箔。望遠有所思。屋角桃花樹。鏡中芙容葉。幽人賞淸景。獨吟倚高閣。</text>
<title>次鄭承宣子高 載嵩 詠菊韻</title>,<text>楊妃仙骨已成灰。艶質當年作禍胎。留得醉魂全晩節。任他秋色日崔嵬。</text>
<title>次李承宣汝輝 之翼 詠杜鵑韵 四首</title>,<text>一樹山花眼忽開。芳根誰向日邊裁。春風步屧今無賴。謾把詩情覓句催。嫰葉嬌紅次第開。小庭深護去年栽。銀臺仙客饒詩興。爲報東風且莫催。寂寂孤懷對爾開。偏憐隙地數叢栽。樊籠一入今三載。惆悵春光與老催。偶語吟來。情見于辭。更賦一首。用驅牢愁。茶甌飮罷睡初開。愛看山花院裡栽。莫怪春來多拙句。箇中詩興十分催。</text>
<title>次玉堂諸學士韻</title>,<text>健者皆公輩。長城五字詩。登壇齊賈勇。解斾孰云疲。興入淸秋劇。吟憑細酌宜。何如獨醒客。餐菊臥湘湄。</text>
<title>贈姜叔夏 碩昌 求和</title>,<text>直廬相伴一年餘。病翰林同老注書。九折榮途知己熟。千酸世味問何如。雲山有約吾將隱。宦海求名子亦疏。不妨手執參同契。歸臥靑楓白石居。</text>
<title>萬里一歸人 爲兒輩呼草。下同。</title>,<text>郢客孤吟白雪響。千秋正聲誰能知。丈夫時命與心違。失路風塵良可悲。黃金散盡不得意。五湖思家今獨歸。雲帆茫茫自此去。洞庭明月瀟湘雨。一曲離歌白髮新。萬里歸程暮山碧。江花滿洲爲誰發。江草多淸待爾歸。人間萬事少稱意。天涯遠別傷心色。知爾高才不能薦。官稱獻納吾堪羞。歸臥江湖且安適。富貴功名應有時。金馬會待求賢詔。肯使麒麟老草間。</text>
<title>題桃源圖</title>,<text>一幅掛中堂。上有桃源圖。靑山千萬疊。流水復縈廻。千家散花竹。日出鷄犬喧。仙桃夾兩岸。半落前溪水。白雲隱岩谷。人間路熹微。漁人自何來。繫舟綠楊岸。中間綠髮翁。相逢語依依。何人作此圖。對之心欣然。安能謝世事。棲此靑山巓。</text>
<title>懸燈讀書</title>,<text>孤齋夜初靜。小窓人未眠。伴我一燈明。寒光正睒睒。對此讀古史。千古弔興亡。英雄迹已空。聖賢俱寂寞。幽懷付陳編。俯仰多感激。沈吟耿未已。窓外雨蕭蕭。</text>
<title>次簡齋韻</title>,<text>雪盡新溪水。春歸弱柳枝。前山半日雨。催我五言詩。</text>
<title>次孟浩然月下有懷韻</title>,<text>前山雨初歇。深樹雲猶濕。捲簾流螢度。開軒明月入。石泉遠逾響。夜風吹正急。淸景無人共。中宵愁獨立。</text>
<title>口號</title>,<text>暫滌煩襟臥小堂。夜來山色近蒼蒼。雷聲忽報千峯雨。風掣疏簾几席涼。</text>
<title>春帖 乙酉</title>,<text>無心求世利。有興樂靑春。靜裡工夫在。日新又日新。</text>
<title>寒食往山所。阻雨數日。謾吟破寂。</title>,<text>山雨夜未歇。朝來更霏霏。前溪水初生。垂柳綠正肥。隔林數家村。靑煙濕不飛。牧童披短蓑。騎牛水邊歸。</text>
<title>寒食翌日。雨猶不止。</title>,<text>昨日風和雨。今日雨未休。野老占年豐。行客愁淹留。王灘十里水。新波高幾尺。明朝能渡否。俶裝戒僮僕。</text>
<title>又翌日雨霽。阻王灘仍留。散步溪邊。</title>,<text>客關三日雨。路阻一灘津。倚杖看雲屢。逢人問水頻。噴霧山仍白。含風柳更新。詩情隨處在。散步小溪濱。</text>
<title>翌日作行。到王灘。水深借牛以渡。</title>,<text>連日山中雨。王灘高數尺。不辨舊渡處。但見新波綠。幸逢騎牛人。借渡賴爾角。扶騎使我高。脚下驚飛沫。洪波十丈流。奮身過頃刻。行裝免沾濕。回頭謝主人。旁人太多事。錯比巢許倫。</text>
<title>失題</title>,<text>湖海年年遠別離。歸程杳杳接天涯。楚關曉雨衣邊濕。錦水寒雲馬首飛。何處孤吟何處住。幾回惆悵幾回思。鴒原作別無窮意。只有秋風一雁知。</text>
<title>失題</title>,<text>故人棲息三間屋。納日迎涼適夏冬。四壁圖書消寂寞。一堂談笑喜從容。幽居已覺紅塵隔。末路寧愁白眼逢。何似門前車馬客。紛紛奔走踏晨鍾。</text>
<title>贈北評事李樂甫 藼</title>,<text>朔方兵馬新書記。別後難傳一字書。塞上風霜知幾許。客中眠食問何如。愁懷錯莫難成調。歲色蒼茫已逼除。一夜相思頭欲白。夢驚樑月入窓虛。</text>
<title>題蘭亭脩契帖後 此下月課</title>,<text>浴沂高風杳莫攀。千載歸來誰繼後。江左風流獨不凡。勝地脩禊衣冠藪。會稽山水引興長。令節招邀俱勝友。少長咸集具春服。逸興不淺柸中酒。引水流觴暢幽悁。激湍淸波映左右。嚶嚶幽鳥鳴脩竹。藹藹春光浮岸柳。仰觀俯察樂有餘。更將秀句酬瓊玖。羲之醉墨得神助。鐵索鉤銀爛星斗。從知風詠得眞趣。天遣玆遊脫塵垢。芳名磊落垂宇宙。勝事端宜傳不朽。淸文逸韻懸日月。遺帖今朝落吾手。當年陳迹宛如昨。蘭雪襟袍想某某。一時淸談非所屑。箇中氣象吾可取。俯仰今古感余衷。爲題新詩一回首。</text>
<title>次劉長卿過賈誼宅</title>,<text>長沙南畔舊棲遲。擔落江山不禁悲。往迹蕭條嗟異代。高風綿邈不同時。千年幽怨湘流弔。萬里羈愁鵩鳥知。故宅獨來人去後。數行衰淚落天涯。</text>
<title>次溫庭筠蘇武廟</title>,<text>古廟荒涼夕照前。寒林夜色正蒼然。胡天杳杳傳書雁。隴草依依牧牴煙。名動蠻夷持節日。官纔屬國返朝年。忠魂零落今何處。秋雨蕭蕭咽暮川。</text>
<title>次王維歸嵩山</title>,<text>流水隨人遠。孤雲出岫閑。林泉興不淺。車馬客初還。落日臨荒野。詩情對碧山。歸來掩寂寞。迥夜月生關。</text>
<title>次孟浩然登峴山韻</title>,<text>叔子舊遊處。殘碑留至今。邦人曾涕淚。遊客此發臨。往事水雲白。遺蹤歲月深。秋風暮蕭瑟。俯仰一披襟。</text>
<title>扇</title>,<text>團團明月恰相同。舒卷長含颯颯風。輕翦白雲成妙制。雕靑玉費良工。揮來赤日偏淸暑。驅却蒼蠅獨策功。天下知音君莫道。恩情衰歇一年中。</text>
<title>簟</title>,<text>玻璃八尺動寒光。展却高堂五月涼。客臥翻然忘伏熱。蠅行顚倒怯凝霜。迎風小榻何須設。納日南簷更愛長。烏几葛巾俱不惡。醉▣端合夢羲皇。</text>
<title>次放翁夏日詩 二首</title>,<text>黃梅時節雨霏微。門巷寥寥掩竹扉。乳燕爭泥風外快。流鶯喚友柳邊歸。烏紗白葛身偏適。紫陌紅塵計已非。俗客不來淸事足。任敎苔逕綠生衣。槐柳陰陰麗日新。竹筇烏几任隨身。黃鷄白酒今朝興。華髮蒼顏去歲人。不是山林甘作隱。閑依農圃自成隣。詩篇自足供遲暮。老去奚囊偶不貧。</text>
<title>送賀知章歸鄕序</title>,<text>靈龜返綠水。不願藻稅之居。孔翠望赤霄。愁思雕籠之養。物固然矣。人亦有之。四明狂客。神仙中人。江湖散迹。芥千金而不眄。瀟洒出塵之標。屣萬鍾其如遺。耿介拔俗之志。半世夢斷。軒冕幾年。興酣林泉。翻然鶴頭之書。遽入豹隱之谷。天開閶闔。縱承來汝之恩。春滿鑑湖。難禁歸歟之興。鴻鵠一擧。肯同鷄鶩之謀粱。鳳凰高翔。不顧鴟梟之嚇鼠。長辭萬乘天子。歸來一介山人。紆皇情於數行。口誦宸翰。賜淸湖之一曲。手擎鸞書。榮動百僚。事光千古。黃冠野服。宛帶御爐之香。綠水靑山。不改舊日之色。于時雲起。別路雨散。離亭鄕心。隨越鳥共飛。歸意與春水俱逝。花冥冥日杲杲。那堪解携之情。車轔轔馬蕭蕭。盡是傾城之別。十里五里。千人萬人。嘖舌咸嗟。還悲白駒之難縶。畜眼未見。應有繪事之相傳。僕嘗世味而齒寒。閲人情而頭白。幾多思歸。夢猶作未歸之人。正是憶山時。復送還山之客。追仙蹤於象外。何用買山之錢。結茅屋於雲邊。庶遂終老之約。</text>
<title>飯筒投水</title>,<text>江水湛湛上有楓。懷沙怨恨幾時終。迎波競渡年年事。投粽招魂歲歲同。澤畔孤吟如昨日。楚鄕千古見遺風。忠臣烈士心肝苦。不忍哀詞賦飯筒。</text>
<title>帖子獻規</title>,<text>金宮令節獻新詞。門帖遍題學士詩。佳句世爭馳藻思。何人志切納忠規。知臣正値推誠日。愛主寧忘下筆時。美事千秋流烜爀。當年剩作太平基。</text>
<title>頒氷</title>,<text>三日納于凌。獻羔方出氷。用藏昭物軌。頒賜斸崚嶒。冷透金盆薄。光侵玉椀凝。能令人免暍。當夏失炎蒸。</text>
<title>賜扇</title>,<text>卷舒裁妙制。頒賜出金宮。白翦剡溪雪。蒼雕湘玉叢。儘敎忘伏熱。長使濯淸風。莫道秋無用。驅蠅剩奏功。</text>
<title>綠陰幽草勝花時</title>,<text>幽草稱偏坐。田園綠樹深。薰和勝花節。風詠樂淸陰。粉蝶何須舞。流鶯自好音。茫茫生物意。白日照芳林。</text>
<title>次舍弟季會韻</title>,<text>魂消黯黯遠離時。宿昔還驚鬢若絲。五斗折腰我何興。長年抱病子堪悲。衣沾杜宇聲中淚。懷切淸宵月下思。峽裏韶華看又暮。春愁羈恨入新詩。附元韻草草離筵摻袂時。柳條攀折淚如絲。平生不作半年別。中歲那堪數日悲。靑山綠樹三春夢。明月淸風獨夜思。關嶺極天雲樹隔。兩鄕顏面只憑詩。</text>
<title>七月二十九日夜。獨臥悅雲亭。始命琴歌慰懷。仍賦一絶 悅雲。卽伊川官舍。</title>,<text>淸唱哀絲動客愁。醉憑高閣更遲留。明朝上馬應回首。月白秋宵夢我不。</text>
<title>三十日平明發行。縣底父老拜送路旁。馬上口號一絶。</title>,<text>平明驅馬向前程。父老爭來慰我行。五朔黃堂成底事。謾敎人惜去留情。</text>
<title>李性任等持酒。來送東站。物薄而情深。暫坐作別。</title>,<text>殷勤多謝送行情。暫向中逵駐去旌。何處人生不相遇。丈夫奚必淚沾纓。</text>
<title>平康途中</title>,<text>五斗非關命。投閑意甚眞。如何違素志。復爾落紅塵。明月靑山興。淸香燕寢晨。令人懷耿耿。回首客愁新。</text>
<title>到金化。書示尹汝休。尹公名嘉績。時爲宰。</title>,<text>誤落紅塵十二年。閑忙乖意祗堪憐。玉堂金馬元非分。紫綬銅章亦少緣。舊納謾違蕭寺會。淸遊遙隔海東天。今朝客恨紛如絮。靑眼相逢卽別筵。</text>
<title>過忠烈祠有感</title>,<text>松柏蒼蒼鳥鶕悲。戰場遺跡尙依俙。每過忠烈祠前路。慷慨書生淚滿衣。</text>
<title>登馬嶺</title>,<text>馬嶺高幾丈。石逕橫半天。行行到上頭。白雲飛馬前。群峯入脚底。始覺此身高。縱能壯心目。堪慰從者勞。秋風動哀壑。松檜起波濤。四顧意茫然。悄悄使我悲。胡爲失所好。徊徨此路岐。造物眞戲劇。吁嗟更誰知。</text>
<title>宿於屯知張姓人家。早發卽景。口號。</title>,<text>靑山宿雨收。朝靄凄更碧。白雲過前溪。風吹征衫濕。</text>
<title>到狼川</title>,<text>山爲城郭水爲襟。小縣中藏草樹深。當日洲翁留傑句。壁間嬴得一遭吟。</text>
<title>渡毛津江</title>,<text>亭午渡毛津。臨流一洗塵。長江澄澈底。持以律吾身。</text>
<title>昭陽亭。次壁上韻。</title>,<text>昭陽江上有高樓。樓外群峯碧萬頭。水鳥迎人來古渡。斷雲無竟落空洲。斜陽影畔沙如雪。玉鏡光中客棹舟。故國千年形勝在。憑軒何必淚長流。</text>
<title>獨憑聞韶閣有感</title>,<text>當時物色摠依然。碧水雲岑一坐前。落日獨憑無限意。不堪離思滿江天。</text>
<title>中夜獨坐。次杜韻。</title>,<text>高樓悄無寐。蕭瑟臥秋風。客路千山外。愁懷一夜中。謾吟彭澤賦。長憶鹿門翁。細算浮生理。如萍又似蓬。</text>
<title>春川形勝。冠於諸州。山有淸平。水有昭陽。江山之秀麗。樓觀之縹緲。眞是隱吏逍遙處。而惜乎今不可得。聊賦短律一篇。</title>,<text>春川古貊國。形勝表關中。山色淸平秀。江流漢水通。名區歸虎弁。風物屬騷翁。他日思歸夢。飄颻獨向東。</text>
<title>春川途中。下馬少憩。</title>,<text>缷鞍臥路傍。繫馬靑楓樹。松聲一蕭瑟。夢作千峯雨。</text>
<title>到洪川</title>,<text>泛波亭子枕江干。興滿靑山綠水間。他日腰懸丈二組。釣竿來拂碧波灣。</text>
<title>馬上口號</title>,<text>花山舊倅鬢如蓬。夢斷紅塵紫陌中。解綬歸來餘興在。不堪大嚼過春洪。</text>
<title>贈季羽令公 時李公翊。爲江原監司。</title>,<text>客中逢別太怱忙。路出名區物外鄕。玉節秋風乘興遠。孤燈旅榻引愁長。尋眞未辦同遊計。翦燭欣分一夜光。仙夢定隨雙蠟屐。毗盧頂上望扶桑。次韻賓館還嗟別意忙。佳辰況復近重陽。孤鴻杳杳關雲漠。征馬蕭蕭驛路長。深謝故人多款曲。忽投明月倍輝光。自慙樗散終無用。只欲歸田學種桑。</text>
<title>次韻却寄 二首</title>,<text>歸心日夜燕飛忙。匹馬今朝向漢陽。關峽驛亭紅樹暮。仙山東海白雲長。人分逆旅三秋恨。詩寄瓊琚一室光。妙積峯前存晩計。他時訪我老耕桑。君行得意我還忙。爲問何時到正陽。紅樹新裁雲錦爛。玉峯高拱海天長。煙霞濕夢仙風冷。殘壁留詩醉墨光。遙想淸遊仍不寐。曉窓寒葉落黃桑。</text>
<title>次文翁外兄寄詩韻</title>,<text>遠將歸。紅樹白雲離思多。惜解携。欲別未別恨如何。秋風吹客淚。淚落不揜空沾纓。後會丁寧留一約。愁緖紛紛語未成。西江之水流日夜。不及今朝離別情。元韻望長安。西望長安路無多。送君歸。送君今日意如何。敍懷非無酒。對酒不飮淚沾纓。一聚亦自別離後。後會應從別後成。君歸必過西州路。爲報羊曇未死情。</text>
<title>寄示外兄</title>,<text>一壺秋露白。慰我遠征人。客恨吟詩劇。離情得酒新。明朝更回首。此夜獨傷神。寒葉紛紛落。愁添寂寞濱。</text>
<title>過加里嶺</title>,<text>紛紛衰草路東西。馬首孤雲向客低。行盡淸溪人不見。亂山深樹鳥悲啼。</text>
<title>望龍門山</title>,<text>龍門山色中天立。大陸盤根百里雄。安得孕精生俊傑。羽儀當代奠吾東。</text>
<title>宿保安</title>,<text>靑燈照孤枕。落葉鳴寒戶。沈吟愁不眠。月掛溪南樹。</text>
<title>過石室書院</title>,<text>千年形勝禿津湄。萬古淸風石室祠。水綠天靑塵不起。朗吟徙倚夕陽時。</text>
<title>閔自行而道溪堂。話及汝輝 李公之翼 令公別墅。思其人不見。仍賦短律戒自行。示作一莞之資。甲寅。</title>,<text>直道難容世。襟期獨出群。何時回玉節。別墅掩閑雲。林壑甘終老。華山倘許分。題詩相憶處。蘿月白紛紛。</text>
<title>次汝輝贈自行 甲寅</title>,<text>草堂當日翦荊榛。好卜林泉作主人。一面溪山供宴坐。數行佳卉雜松筠。羨君得意誅茅早。憐我思歸入夢頻。謝病紅塵知不遠。儒冠悔誤百年身。</text>
<title>草堂八詠</title>,<text>古榦槎牙一尺強。小盆深護幾年藏。西湖處士吟詩興。會待千山雪後香。右盆梅枝葉扶疏未作陰。何時可見此君心。九秋霜後三冬雪。苦節靑靑獨秀林。右竹怪態昂藏小一拳。月宮借斧斸何年。淋漓元氣看猶濕。宛對蒼梧萬古煙。右怪石正色爲黃白亦奇。數叢均是傲霜枝。寒香更待重陽節。好泛山翁奮酒巵。右菊露翻團葉綠參差。紅白蓮開上下枝。最是風流奇絶處。淸香看向月中宜。右蓮淸陰虛老鳳棲枝。翠葉吟風落日時。山雨一聲聞淅瀝。夜窓孤客夢先知。右梧桐蕭瑟能生細細風。移來定自泰山中。盤枝屈榦平如傘。庇得炎天病暍翁。右老松密葉初成翳日林。數條偏護草堂深。何時剩得三台瑞。愛看階前十畝陰。右槐</text>
<title>寄朴季肯 世堂</title>,<text>抽身紫陌紅塵裡。閉戶靑山綠水間。余亦鹿門思隱客。澹然相對却忘還。</text>
<title>聖候違豫經年。久廢開筵。十一月十一日。伏聞有召對之命。喜而有作。</title>,<text>庶幾無疾祝吾王。講席初開喜欲狂。秉筆舊時香案吏。夢魂飛繞衮衣傍。</text>
<title>感懷</title>,<text>雲雨交情喜覆翻。任安去後幾人存。向來傾蓋紛紛地。今日張羅寂寂門。豐悴有時那可▣。繁華如夢不堪論。箇中無限荒涼意。都付黃昏鳥雀喧。</text>
<title>路見寒女行歌乞食</title>,<text>衣裳繿縷負嬰兒。行唱悲歌療一飢。莫近朱門豪貴地。一聲哀怨有誰知。</text>
<title>寄海伯趙公擧 師錫 乞草還丹</title>,<text>死不爲悲老可憐。鏡中霜髮日蕭然。憑君欲得還丹藥。換却衰翁作少年。</text>
<title>次吳生達朝韻 二首○以下。在金谷非。</title>,<text>收拾殘骸返海鄕。晩將藜藿療飢腸。簷前攬挹靑山色。頭上分明白日光。書到會心深味在。詩因遣興放吟長。十年悔作紅塵客。謝事歸來鬢帶霜。華札淸詩落遠鄕。開緘披讀緩愁腸。不堪久作三年別。那得同分一日光。天地無情君尙餒。林泉有興我偏長。欲知京洛相逢日。會待金風露結霜。</text>
<title>樂甫</title>,<text>松間引步午風涼。松花落盡松葉香。雨後園蔬嫰且綠。客至初開麥醪熟。足躡芒鞋手藜杖。興來舒嘯東皐上。斜陽欲盡天色晩。回首浮雲萬里遠。</text>
<title>次忠武公閑山島韻 李公舜臣</title>,<text>雲海將星落。麟臺勳業高。英雄滿襟淚。遺恨泣龍刀。</text>
<title>次蔡生麟章韻</title>,<text>地窄猶堪一脚伸。林深端喜遠囂塵。況君棲息逍遙處。近我寬閑寂寞濱。白日哦詩唯伴鳥。淸風掃榻好留賓。漁樵浪迹元無取。陋巷還慙枉屈頻。</text>
<title>題壁上</title>,<text>腰佩銅章五月餘。玉堂金馬夢中如。關山出佐元戎幕。湖海歸來一草廬。榮辱無心都外物。閑忙隨分且安居。明年此日知何處。着處雲林興不疏。</text>
<title>遣興</title>,<text>謝事歸田里。屛跡雲壑裡。柴扉白日掩。入定僧相似。榮辱置度外。功名已脫屣。世事一翻覆。衣狗看雲浮。歲晏懷耿介。誰與共優游。烏鶕已滿林。獨鶴成悲吟。匣琴不須彈。誰知燥濕音。浮生易多感。往跡成嗟咄。獨有下山雲。伴我簷間宿。</text>
<title>寄李僉知樂甫 藼 ○二首</title>,<text>吾已耕荒野。君今理釣船。林泉成晩計。江海有新篇。世事浮雲杳。離懷缺月懸。昏鴉棲滿樹。獨鶴影堪憐。江山風月一閑身。何似靈臺夜雨辰。萬事可能違造物。十年應悔老紅塵。阮生酒業元非達。張翰歸舟豈爲蓴。滄澤任他漁父笑。不妨來作獨醒人。</text>
<title>遣懷 五首</title>,<text>靑衫曾佐幕中籌。湖海來耕勝碧油。絶塞山川歸夢遠。九天宮闕暮雲浮。空林帶雨昏鴉鬧。落日離群獨鶴愁。玉署金蘭俱是幻。白頭猶道舊參謀。寂寂窮山獨臥時。蕭蕭衰鬢白添絲。人生何處重相見。夜雨床前秪自悲。故國松楸雲外隔。昔年懽樂夢中思。謾將感舊紛紛淚。篋裡偏沾贈別詩。右懷舍弟次韻。雲林屛跡製荷衣。湖海歸來計不違。日下長安魂夢遠。眼中親舊信書稀。飯炊新麥充飢足。蔬敵珍羞帶露肥。可笑晉家王太傅。白頭方道宦情微。暮雨靑山白鳥飛。芳洲迢遞美人思。死生離別渾如夢。芻狗功名已覺非。啼血杜鵑明月夜。鬧林烏鵲夕陽時。感時舊懷愁千緖。鬢髮蕭蕭掩竹扉。隻影飄飄海上村。舊遊回首夢猶存。黃堂伊峽成吟嘯。白馬陰山度旦昏。謝事初長閑日月。開樽時賭醉乾坤。是非憂樂今相忘。溝壑長終我已分。</text>
<title>謝樂甫令來訪 二首</title>,<text>數間茅屋掩蕭然。世念都灰白髮前。窮谷喜君車馬至。淸談散我別愁纏。深情款款還今日。往事凄凄憶舊年。只恨後期無定處。不堪孤夢逐征鞭。謝君相訪不辭勞。共對靑燈半夜挑。傷老傷時心已折。談山談水興偏高。行藏有義思前哲。聚散無端嘆我曹。歸去洛中如或問。報吾身世學禪逃。</text>
<title>寄牙山使君李光夏 時李有賦歸之志</title>,<text>君作江山好主人。我爲湖海一廛民。相逢稍慰窮途恨。高義偏憐酒轍鱗。元亮賦歸輕斗粟。子眞耕谷遠風塵。從今南北前期闊。閉戶寥寥白髮新。</text>
<title>謝贈牙山倅 李辭狀不得遞。詩意如此。</title>,<text>漢庭千古重分憂。不許仙鳧任去留。靑眼相逢欣有日。更將魚信慰離愁。</text>
<title>次寄畏齋 李公端夏別號</title>,<text>小孩纔三歲。溫溫氷玉姿。開明天已賦。壽福我深期。欲語心先解。牽衣態亦奇。詩書雖未托。猶作暮年嬉。</text>
<title>寄樂甫</title>,<text>縲紲元非罪。江湖興獨專。有時勞遠夢。何日繫歸船。世隔靑山外。尊開白鳥邊。恐敎漁父忌。應復醉陶然。</text>
<title>寄龍岡使君姜叔夏</title>,<text>關外音書久寂寥。離心懸斾正搖搖。我歸湖海甘終老。君向風塵懶折腰。白首未堪懷往事。靑春不覺又今朝。欲知這裡閑閑趣。雪後騎驢㶚水橋。</text>
<title>寄贈安州判官申琓</title>,<text>幕府靑衫美少年。峨冠誰識漢廷賢。天涯不耐三秋別。雁拂難將一字傳。蜀郡政聲歌五袴。岳州詩律富千篇。知君領得江山勝。大嚼休來白首憐。</text>
<title>詠蚊</title>,<text>有物幺麽甚。其名乃曰蚊。其麗不千億。到處能成群。負山徒有譏。害人苦無敵。形雖小蜉蝣。毒則倍蚤蝎。觜若秋毫細。螫人能血肉。白日隱其狀。昏夜必縱橫。眼前飛不見。耳邊鳴有聲。能使病暍翁。不敢露肩膝。無乃小人魂。化作爾形質。靑蠅亦爾類。詩人興嘆傷。嗟爾莫放縱。會待九秋霜。</text>
<title>次柳州韻</title>,<text>搢紳一奔波。南竄復北謫。而我幸脫罟。來作山中客。杖策歌紫芝。束薪煮白石。爽氣嶺頭松。日暮送寒碧。</text>
<title>卽事</title>,<text>深巷一犬吠。暮歸何處人。明星光爛熳。爽氣看秋旻。草蟲鳴正悲。幽人獨傷神。耿耿懷未已。寂寂誰與陳。</text>
<title>題六吾堂 有序</title>,<text>春牛飽臥正堪耕。十畝閑輸沮溺情。陋巷單瓢聊自樂。冬裘夏葛更誰爭。庇身茅屋甘終老。隨分生涯不要名。世泰年豐祥第一。敢將餘齒祝河淸。</text>
<title>與松都留相南雲卿。同遊花潭 二首。○時公爲灣尹過此。</title>,<text>携酒花潭賞暮秋。勝區何幸得同遊。淸談出俗開靑眼。遠別關心欲白頭。席上朱絃悲自語。尊前綠水咽還流。斜陽且盡情難極。莫怪臨分更少留。客懷憀慄已悲秋。況是飄飄千里遊。勝地逢迎長入夢。暮年離別幾回頭。鬢因去㕵空添白。淚爲傷時更欲流。西出陽關相識少。樓臺何處醉淹留。次韻斑菊鮮楓媚晩秋。病餘來作習地遊。霜凋鵠嶺松殘後。客向龍灣地盡頭。浮世夢回桑日變。故都人去水空流。尊前細討心中事。爲我征軒且少留。花潭洞裏已殘秋。菊酒離筵又勝遊。洞壑依然山九曲。林塘宛是水西頭。靑楓葉赤錦羞色。玉笛聲高溪輟流。弔古萬愁兼別恨。觀魚終夕爲遲留。右壺谷</text>
<title>次寄朴修撰泰輔 時朴君謫宣川</title>,<text>愁雲恒作日邊陰。窮塞蒼茫雪正深。等是天涯懷土客。誰憐澤畔戀君心。事從塵世還千變。詩得吾曹偶一吟。昨夜春風關外到。美人遺我郢中音。</text>
<title>寄沈君聖潤 濡○時沈以敬差官。出使關西。</title>,<text>聞君銜命出西關。縮地無由對舊顏。王事驅馳千里外。主恩登眺兩原間。大同江水濃春酒。錦繡山容露髻鬟。也向此中淸興足。只將詩律動江山。</text>
<title>避家患。來寓蘆莊。寂寂孤坐。心懷甚惡。賦古詩一篇。以示振叔從弟。此下十二首。當在金谷作上。○乙卯。</title>,<text>絶跡謝城市。收身返野扉。誰知百年計。中途忽乖違。默坐若寒蠅。臨飧便忘飢。悲吟瞻四方。蹙蹙將安歸。中宵懷耿耿。危涕獨沾衣。唯有靑天月。寂寂照寒幃。</text>
<title>復用前韻</title>,<text>歲暮白屋寒。荒山獨掩扉。行藏雖素定。夙計歎謬違。獨抱家國憂。寧嫌顏巷飢。日暮倚林樾。鳥雀各知歸。北風吹更急。淅淅寒洒衣。中宵耿不寐。飛霜透薄幃。</text>
<title>遣懷</title>,<text>我願飄然生羽翰。飛騰八表極遊遨。玉京雲路驂群鶴。滄海神山戲巨鰲。滿醉流霞傾斗杓。更從玄圃揖仙曹。歸來靜掃第簷下。臥看靑天白日高。</text>
<title>弘慶寺</title>,<text>廢寺名空在。荒碑字獨留。徘徊人不見。寥落暮雲愁。</text>
<title>曉渡錦江</title>,<text>江月蒼茫江水鳴。行裝自與曉雲輕。棲棲岐路緣何事。愁聽沙邊白鳥聲。</text>
<title>書示文伯 時公宰天安</title>,<text>驅馬東西路正悠。使君蓬閣暫淹留。人從塞外開靑眼。說到年前欲白頭。問舍求田存晩計。歎時憂㕵沒良籌。胸中已使機心靜。江海歸來可狎鷗。</text>
<title>金谷値雨</title>,<text>孤村盡日雨紛紛。倦客無聊獨掩門。午睡覺來天欲暮。樹巓猶濕下山雲。</text>
<title>自歎</title>,<text>何處心懷得再寬。孤吟寂寂發長嘆。憂家憂㕵兼傷別。雙袖龍鍾幾日乾。</text>
<title>過溫幸時舊路有感</title>,<text>曾陪翠輦此經過。往事回頭歲月多。匹馬今朝尋舊路。不堪雙淚濕征蓑。</text>
<title>次寄任德章 弘望。○時公爲鏡城判官。</title>,<text>惜昔同憑紫塞樓。舊遊如昨杳天陬。一尊何日開靑眼。遠別經年欲白頭。北望雲山勞客夢。南來書札帶離愁。如今事業君休說。歸臥田園樂也不。德章勸我一出。且勉以事業故云。</text>
<title>先送妻孥于牙庄獨留有感</title>,<text>縱遂歸田計。那堪去國悲。今朝送妻孥。盡日掩柴扉。白髮空催老。黃昏已失期。可憐忠孝志。濩落嘆乖違。</text>
<title>寄任德章</title>,<text>世事那容說。浮生轉覺輕。袁安徒有淚。傅奕只傷情。窮塞春應早。長空月自明。依依懷往跡。歸夢落邊城。</text>
<title>贈李參奉相</title>,<text>十年餘。邂逅三杯。拂衣而去。逢逢別俱如夢中。依依悵悵。米租各二斛，太一斛。帖付邑吏。輸去如何。拙語仰博一笑耳。十載重逢峽裏春。別來雙鬢各成銀。三年大鳥鳴何日。一勺難將救涸鱗。</text>
<title>題僧詩軸</title>,<text>十年歸夢繞靑山。枕上松風夜夜寒。山僧未覺閑身計。爲乞詩章出世間。</text>
<title>次玄石寄韻 朴公世采別號</title>,<text>騎馬悠悠趁夕陰。遠經丘壑獨登臨。靜中柴立塵紛絶。座上春風道味深。萬事不堪違宿計。十年端悔負初心。從君倘遂▣山約。前哲微言細討尋。</text>
<title>題求禮板上</title>,<text>崇禎甲戌年間。家大人作宰此縣。縣人立碑追思。余卽此產也。今日到此。能無感乎。一涕而書之。千秋遼鶴跡還同。杖節歸來已禿翁。墮淚碑前空攬涕。回頭四十九年中。</text>
<title>望京樓</title>,<text>北望秦京獨倚情。天涯戀闕鬢星星。公餘隱几聊成睡。夢裡終南一髮靑。</text>
<title>謹次板上韻</title>,<text>淸風明月入高樓。十二危欄散客愁。赤壁仙遊無復繼。悠悠天地幾經秋。</text>
<title>次板上韻 在茂朱</title>,<text>僻邑有佳勝。小樓依岸平。抱村流水遠。憑檻客魂淸。岳色供詩料。灘聲浣世情。最憐人散後。山月半窓明。</text>
<title>次廣寒樓板上韻</title>,<text>烏鵲橋邊縹緲樓。淸都物色此中收。苔紋石是支機舊。雨後槎疑上漢遊。桂影婆娑雕戶外。河聲繚繞曲欄頭。春風玉笛驚殘夢。方丈仙人倘更留。</text>
<title>市津館。次機上人卷中韻。書贈。</title>,<text>愧我勞勞者。長程任鬱蒸。虛堂燈似夢。靜夜月如氷。暫息塵中事。欣逢物外僧。仍談皆骨勝。怳對玉層層。</text>
<title>谷城鴨綠津院壁。次白軒相國韻。</title>,<text>風雨津頭一葉橫。客邊隨處有詩情。依然行色龍灣上。峽水誰傳鴨綠名。</text>
<title>壁上有漢陰，柳川兩相國題詩。又見李統制墮淚碑。有感謹次。二首。</title>,<text>兩相龍文筆力扛。將軍忠義世無雙。峴山碑在詩留壁。感慨懷人獨倚窓。萬斛樓船駕海風。角聲吹徹瘴雲空。揚旗伐鼓滄海動。恰似龍驤下蜀中。是日。乘樓船。習戰前洋。</text>
<title>次卞上人詩軸韻</title>,<text>爾胡到城市。吾正憶雲林。詩軸行裝重。夢魂水石尋。忽逢江雨夕。相對暮天陰。暫息塵紛慮。新題偶一吟。</text>
<title>題寧邊板上</title>,<text>千里箕方海以東。關防先數鐵城雄。晴虹拖白緣層壁。石劍攢靑倚半空。天設險要爲國寶。地專形勝賴人功。轅門夜夜閑刁斗。唯有笙歌落曉風。附久台次韻晴川西畔藥山東。都護新城勢最雄。已喜臺隍分表裏。更看樓閣架虛空。宵綯儘出經營力。天野元因造化功。興廢百年還有感。將壇斜日倚長風。天野二字。本草糢糊。僅依草樣。</text>
<title>山居 二首</title>,<text>柴門岑寂斷人蹤。倚杖惟者雲外峯。最是山中奇絶景。涷雲含雪壓層松。寒煙遠水鳥雙飛。落日孤原人獨歸。暮景依依看不盡。一筇携處倚荊扉。</text>
<title>題成川降仙樓板上</title>,<text>徙倚危欄客意涼。巫山秋色曉蒼蒼。灘聲如雨雲如夢。醉後題詩憶王。</text>
<title>病蟄中伏聞。聽松先生迎諡之禮。行於北麓舊址。而堂又重新。此實斯文希覯之盛事。而跡阻觀瞻之列。徒增景仰之懷。謹用文谷金相公韻。追賦一律續貂之作。能無愧乎。</title>,<text>通家小子若爲情。岳麓無人歲月更。昭代卽今頒盛典。斯丈千載仰高名。爭傳勝事堪圖畫。復道新楹起廢傾。惆悵餘風猶未歇。松聲留作滿溪淸。</text>
<title>伏次先祖二樂亭題成夏山山亭韻。寄南上舍 鶴鳴。三首。</title>,<text>山色無今古。去來誰主賓。松風與澗月。留得舊精神。靑山謝公宅。瀟洒絶風塵。詩帶煙霞色。誰傳晉帖眞。林亭依舊築。山雨瀉新溝。分留好物色。一一錦囊收。</text>
<title>四時詞書屛 八首</title>,<text>羅幕寒輕日影遲。小池春水綠生漪。佳人睡罷掩珠箔。強折殘梅雪一枝。風欺楊柳綠煙長。月照梨花白雪香。九十韶華看欲暮。夢爲蝴蝶惜春光。別院深深夏日長。綠陰芳草映池塘。薔薇滿地無人掃。任作風前一陣香。綠樹陰濃黃鳥鳴。小塘池影透簾明。紅蕖落處香風起。氷簟銀床更覺淸。庭畔靑苔白露光。玉階秋色曉蒼蒼。梧桐葉上蕭蕭雨。更借南塘半夜涼。絡緯聲中秋夜長。綠荷萎折菊留香。最是高樓明月色。幾人歌舞幾人傷。霜風淅淅動寒帷。寶篆香銷月色悲。玉人紅袖闌干立。抱得秦箏有所思。涷雪霏霏落暮天。犀帷寒重不成眠。夜來窓外蕭蕭響。多在梅花翠竹邊。</text>
<title>次洪九言 受疇 寄韻 八首</title>,<text>從古千仞坑。幾人能免陷。懲前足毖後。明月非投暗。莫以虎及鴻。而比吾與公。難進且易退。粗聞先達風。鬼事日以迫。莫道人不知。松風猶有分。終日殷勤吹。黑白本自有。是非從喜怒。天道亦難知。終風且終雨。北行過萬山。東歸度幾瀧。看山看水處。應憶釣桐江。秋曹初識荊。末路慰遲暮。雁傳一書札。夢隔千重樹。憐君一枕夢。夜夜繞終南。秋來尺素書。更敎歸雁含。守口宜如甁。防意亦如城。靜中存至要。爲君輸寸情。</text>
<title>次洪掌令九言寄韻</title>,<text>鄭重詩什愧情深。健食他鄕寄好音。幾日回頭淸渭水。歸時刮目漢陽岑。閑耽墳典須追古。莫向風塵謾說今。堪笑此言難再發。向聞交道在無心。</text>
<title>寄洪九言東州謫所 三首</title>,<text>羈管春州問幾蓂。聖恩移地近京城。遙知日夜思歸夢。夢裡終南一髮靑。市虎竟成三至言。獨醒何事厭昏昏。蒼天白日孤臣痛。碧水責山獨掩門。嗟君過嶺尋常作。何似坡翁詠檜詩。若使獨醒生此世。楚騷應不賦江籬。</text>
<title>復次洪九言寄示韻 八首</title>,<text>危哉太行路。況復多機陷。半夜騎瞎馬。前林風雨暗。好惡叔季偏。是非上世公。彼此都忘處。惟有無懷風。欲是是非非。莫怪人不知。不知尙可說。所畏潛毒吹。日月本無私。雷霆亦非怒。最是易翻覆。人情雲與雨。每憐韓吏部。惝怳昌樂瀧。他年說遠遊。匡城與豆江。烏鶕滿西林。人間日又暮。可憐離群鶴。獨棲何山樹。音書隔山川。天地分北南。慇懃一篇什。三復情更含。聖恩雖移地。編管亦邊城。題詩欲寄君。病裡無限情。</text>
<title>曉臥聞雪</title>,<text>枕上夢初廻。窓前聞雪落。淸興滿山陰。不知病在席。</text>
<title>詠懷</title>,<text>多病年來守口甁。答恩無路負朝廷。收身獨有歸林計。夢裡秋山夜夜靑。</text>
<title>寫懷</title>,<text>醉生今過中身壽。尸職多慙二品班。疾病經年死生裡。行藏無意毀譽間。靑山入座爲佳客。明月照床非俗顏。時有小堂烏几夢。滄江遠與白鷗還。</text>
<title>次題洪九言飛鷺亭</title>,<text>生耕吾土葬吾陂。談世何須學解頤。隱几小堂無一事。雨邊飛鷺有新詩。</text>
<title>又次見寄韻 四首</title>,<text>何來一篇作。使我幽懷開。怳若孤山夢。初從雪裡回。南郭多新句。西隣有好手。能令東駱老。心醉如中酒。地僻人來少。寒扉晝不開。思君風雪裡。日日罷朝回。右屬南谷吾衰君亦懶。咫尺阻携手。臘後梅初綻。政堪來把酒。右屬壺老</text>
<title>次晩休堂韻</title>,<text>退休休處有高樓。樓下平湖水穩流。淸穎晩成歐老計。扁舟不負季膺秋。風塵軒冕靑雲隔。琴瑟柴門白日幽。地僻身閑無外事。百年吾道付滄洲。</text>
<title>寄吉州牧權退甫令公愈</title>,<text>從事靑衫。回頭倏已十五年。而頭童齒豁。遽然作床席之人。每想兄今日行裝。不勝感舊之懷。俚語書呈。情見于辭。苦憶雄州老㑛君。望鄊臺上望歸雲。少年行樂今如夢。醉騁驊騮度鬼門。</text>
<title>寄萊伯李德成</title>,<text>九重奬拔聳明廷。緋玉新榮鬢尙靑。要待盤根分利器。佇看蠻俗慴威靈。海雲高處留仙迹。地軸傾來枕巨溟。最是琵琶傳一曲。至今人說鄭瓜亭。</text>
<title>壬戌秋七月旣望。與諸守令。泛舟龍頭亭。尹玄通在廣陵。聞之寄長律。因次却寄。</title>,<text>擬挾飛仙汗漫遊。滄波浩渺接天流。風光彷彿蘇仙賦。月色分明赤壁舟。亂酌深杯須盡醉。長歌短詠更相酬。英豪勝跡還吾輩。回首當年問幾秋。</text>
<title>寄臨陂李子文 四首</title>,<text>五馬行時不相送。黯然離恨首空回。南州別後平安字。賴有靑天雁帶來。一麾江海去超然。燕寢淸香政醉眠。脫却樊籠吾已了。不妨載病五湖船。山花落盡子規啼。一夜歸心在武溪。烏鶕滿林殘日暮。海禽何處寄孤棲。南州彩簟淨琉璃。一臥眞堪百病醫。其奈此身無處用。土床蒲席是分宜。</text>
<title>草堂 三首</title>,<text>結搆二間屋。蕭然蔭白茅。得地依山阿。開門望海郊。房中何所有。左右唯圖書。屋上何所見。白雲時卷舒。旣庇風與雨。亦足容我膝。北窓夢羲皇。不知山日夕。</text>
<title>詠梅</title>,<text>小盆深護臘前枝。冷艶排寒雪裡奇。風韻古今誰解道。西湖處士有新詩。</text>
<title>謾興</title>,<text>隨意栽花木。園林白日陰。松聲醒俗耳。山色爽塵襟。客斷門長掩。詩成鳥伴吟。悠悠捐世事。稍喜得初心。</text>
<title>離發義州 庚申。瓜滿遞歸時。</title>,<text>統軍亭子今成別。鴨綠江流見幾時。脫濕賦歸眞一快。只慙長嘯過三朞。</text>
<title>贈吳僉知達朝兄弟</title>,<text>九十兄同八十弟。相携白髮到江圻。欣逢南極雙星會。更訝商顏二老歸。且慰餘生孤露感。應傳異事古今稀。鈴齋來往聯鑣處。疑是遼東兩令威。戚叔吳僉知令公。今年八十六。季參奉公亦已八十歲。來寓龍津。有時相携來訪。鶴髮燁然可敬。不勝艶歎。書呈長律。以寓頌禱之意。己巳元日。</text>
<title>寄臨陂倅李子文 井吉 ○二首</title>,<text>故人消息近何如。春盡秦京不見書。要識病翁行逕處。駱山東畔閉門居。數束溪藤百幅簡。可能時寄病翁不。雲邊尙値南飛雁。雁得新篇慰別愁。</text>
<title>次寄洪九言 二首</title>,<text>山中一夜雪。萬樹梨花開。何處騎驢客。尋梅㶚水回。寒雪擁柴門。淸詩落吾手。何當乘興去。共醉江村酒。</text>
<title>申都憲 琓 爲親設壽席。僕病未赴會。謹次惠韻。用申鄙懷爾。二首。</title>,<text>爭賀椿園甲子回。喜筵開趁令▣催。斑衣壽席融融樂。玉酒春光滿滿杯。壽親方是慶。獻賀宴初開。共樂淸宵永。何愁短日催。佳賓座應滿。病我首空回。歌詠多新作。驪珠溢目堆。</text>
<title>次鄭經歷 悏 韻</title>,<text>花開花謝任東風。盡日無心對老翁。萬事早知皆膜外。十年端悔困況中。雲山茅屋誅何晩。江海扁舟路亦通。一脫樊籠吾已了。不妨携手與君同。</text>
<title>徐泰雲之歸永陽也。懇乞一語。余多其意。而惜其不留。口占一絶以別。</title>,<text>雲也今歸不可留。天涯爲別易生愁。臨分更有丁寧約。莫負寒蟬八月秋。</text>
<title>別成忼之</title>,<text>蕭蕭風物摠關情。強折黃花送客行。木落孤城秋又盡。羈愁離恨一時生。</text>
<title>別後</title>,<text>却憶遠行客。恨深離別時。秋風一匹馬。何處更敲扉。</text>
<title>贈別申日三省吾</title>,<text>平生自是寡儔侶。末路襟期爾獨親。客裡形容吾老醜。醉中詩句子淸新。暮年離別驚千里。南國煙花負一春。爲報天涯見歸雁。尺書須寄洛陽人。</text>
<title>丙申秋。季會陪家大人。往遊楓岳。不禁神逞。詩以送行。五首。</title>,<text>皆骨山光夢想邊。送君先着祖生鞭。況陪杖屨仙人窟。遙攬扶桑彩服鮮。煙霞寺觀百三十。白玉峯巒萬二千。福地淸涼携滿袖。歸來示我壯遊篇。此日行裝未得同。獨留江漢賦秋風。尋眞爾似沖天鶴。恨別吾如失侶鴻。山店石橋紅樹外。王峯丹壑亂流中。爲余報道棲霞客。早晩荷衣脫世籠。水石飽聞萬瀑洞。奇觀最冠百川流。丹楓葉上題新句。白玉峯頭記勝遊。靈境爾尋仙鶴去。煙莎我伴海鷗留。今朝作別無窮意。獨領前湖月一▣。四仙陳迹雲千古。騷客遊蹤歲幾移。湖老文章人共仰。沖翁聲價世爭推。碧岩敲火曾留句。寒雨燒香更有詩。賸馥至今同膾炙。登臨應想醉吟時。銀瀑雷聲壯懷抱。玉峯秋色爽精魂。丹書古跡空留月。白鶴遺蹤但見雲。叢石臺前觀日出。海山亭上望天根。都門大嚼眞堪笑。收拾風煙付與君。</text>
<title>送成忼之南歸</title>,<text>子去挽無力。還傷歲暮心。歸程天外遠。別意杯中深。犯雪窺龍窟。隨雲過鳥岑。要知千里夢。他日定相尋。</text>
<title>送朴君泰舟南歸 二首</title>,<text>送君千里外。題我五言詩。二月江南道。梅花雪滿枝。去去江南客。依依離別愁。相分梅柳節。重約菊花秋。</text>
<title>送文瑞兄下第歸自如任所 第三姊壻李公奎齡表字。</title>,<text>吾輩爲名足堪愧。成功空付里中兒。神魚縱未騰千里。大鳥終看得一飛。雲隔鳥岑回逸騎。路經龍窟拂征衣。歸語天涯金太守。秋來見月幾相思。時金兄倅靈山。故末句及之。</text>
<title>送李曼卿南歸 曼著○二首</title>,<text>千里歸程一匹馬。錦江流水楚山雲。年年送弟江南句。今日秋風又送君。湖外山川馬首長。一鞭秋日客還鄕。江南節候差應晩。歸臥東離醉菊香。</text>
<title>別山人此閑</title>,<text>謝爾殷勤雲衲子。石門相送過山蹊。臨分拍手忽相笑。更倩傍人比虎溪。</text>
<title>送仲甫赴義州</title>,<text>綵服趨庭路。西關接杳冥。行經箕子國。地盡義州城。遠別驚千里。壯遊及妙齡。天涯歸夢闊。相憶月同明。聞說龍灣館。西臨地勢窮。亭臺天下壯。襟帶海東雄。野入中原闊。江流大漠通。遠遊形勝地。能繼子長風。</text>
<title>送子初赴成川 四首</title>,<text>勝地風光說更長。送君今著綵衣裳。巫山雲雨猶依舊。莫作襄王枉斷腸。成州名勝西關最。十二峯前百尺樓。好是月明人散後。一聲長笛醉仙留。相從末路容吾陋。屢枉柴門認子情。今日忽成千里別。百年離合愧浮生。回首西關路正悠。洛城花雨送君愁。臨分莫道前期闊。會待寒蟬八月秋。</text>
<title>奉送李濟州 𡐔</title>,<text>耽羅古國重溟外。投甲淸風幾百年。絶島遺民傳異蹟。家聲此日繼前賢。行將約束驅潮鰐。已遣威稜掃瘴煙。海域湖山今得主。憑公寄語漢挐巓。</text>
<title>送朴進士義叔 銑</title>,<text>秋風匹馬客。今日故山歸。更進一杯酒。愁吟五字詩。白雪行處近。黃葉別時飛。聚散渾如夢。丁寧問後期。</text>
<title>別姜叔夏 丙辰。○時姜公宰龍岡。</title>,<text>伴直經年久。從容對榻時。將離君若失。乍隔我如癡。尙作攀籠客。愁吟送別詩。天寒風雪壯。行役倍相思。</text>
<title>送申修撰寅伯 晸 接慰之行 二首</title>,<text>朝廷重接慰。暫輟玉堂英。路迥鷄林外。天長鳥嶺橫。詞華流輩伯。符彩遠人驚。若問君家世。休傳第一名。別筵春盡後。客路地窮頭。日月扶桑近。滄溟馬島浮。遠遊增藻思。周覽慰羈愁。憑問萊州伯。天涯相憶不。</text>
<title>別柳亞使悠久</title>,<text>惆悵遠行客。悠悠送別愁。白雲迷鳥嶺。明月下龍湫。送子此中去。題詩何處樓。天涯結長想。南北幾回頭。</text>
<title>送姜叔夏書狀之行 壬子</title>,<text>使車今朝發漢城。班馬蕭蕭北風急。書狀姜君我知己。專對才優誦三百。萬事傷心弱國臣。緬懷觀周吳季札。燕山鶴野路三千。幾處登臨多感激。秦時城郭空依舊。漢代山河愁黛色。淸風不改首陽祠。意氣偏憐易水曲。傷今撫古不盡情。錦囊千首富新作。遼天錯莫遼水悠。別後相思堪白髮。百年哀怨鄭季直。狼子山前歸不得。君行幾日過此地。爲我招魂酹一酌。又知己離筵愁黯黯。燕山客路歲陰陰。明朝上馬應回首。別酒休辭滿滿斟。</text>
<title>奉送姊兄李使君之任安東 四首</title>,<text>久厭承明直。南州乞一麾。非關五斗粟。思活萬民飢。父老歌來暮。親知惜別時。行看樹佳政。歸沐鳳凰池。永嘉都護府。形勝冠南方。視草九天侶。分憂千尺良。山從太白秀。水入洛江長。學士鳴琴地。遙飛賀一觴。鎖直黃金闕。相携白玉樓。同時眞一幸。遠別屬三秋。紫極迢迢夢。孤雲杳杳愁。依然結長想。天末幾回頭。存歿百年慟。夫榮兒壯時。今君又分竹。使我却沾衣。黯黯送行斾。悽悽裁別詩。離懷紛萬緖。寒葉馬前飛。</text>
<title>奉送淮陽府伯令丈之任 二首○尹公飛卿</title>,<text>吏隱名區望若仙。會稽懷印不須賢。蔘湯柏酒消塵慮。燕寢淸香合醉眠。常怪當年汲長孺。白頭嫌却佩銅章。淮陽禁闥何須擇。隨處酬恩也不妨。</text>
<title>送趙公擧 師錫 接慰之行</title>,<text>古稱四海皆兄弟。知己難逢百世中。唯君與我肝膽露。三世交情人莫同。疏慵於世本寡合。閉戶城南三十春。不惟喜君容我多。我亦自謂知故人。故人自是靑雲士。赫赫聲價凌煙虹。昔年同我蒙主恩。戴筆優游丹禁通。局促我似轅下駒。爽緊君如鞲上䧹。良璞由來異碔砆。泰山本不同丘陵。天生才俊豈偶爾。利器當別盤錯地。聖主方深南顧憂。島夷所爭非細事。喜則爲人怒則獸。此時接慰非公誰。利害難以口舌爭。威信從知服蠻夷。王事驅馳已許身。丈夫寧爲兒女態。鳥嶺參天洛江長。鷄林故都閱興廢。𣊟臨魯叟乘桴海。指點秦童採藥山。扶桑咫尺呼出日。壯觀應無天地間。我是鹿門思隱客。十年端悔紅塵趨。道峯山中存晩計。桃花洞裏茅可誅。請君竣事早歸來。訪我靑山綠水處。相携白日茅簷下。紫草黃精爲君煮。</text>
<title>贈別安州半刺李子仁之行 壬子</title>,<text>故人今捧檄。便養出邊州。壽酒沾惸寡。軍籌佐碧油。此行眞可羨。遠別莫生愁。況是江山主。樓臺辦勝遊。</text>
<title>送外兄李文翁 星齡 赴井邑</title>,<text>退卽耕三畝。官惟求一麾。宿計在二塗。此外更何爲。而我落風塵。橫金非所期。自從多病後。益歎塵世縻。江胡路非遙。長往計差池。幸今脫羿彀。殘骸返野扉。老作山林客。閑愛農圃依。往者不可諫。來者庶可追。我兄人中傑。名譽自少時。金馬與玉堂。兄才胡不宜。仕道限格式。薄宦縣尉卑。驥騏困鹽車。鳳凰棲棘枝。窮通信有命。昧者或驚疑。功名同塞馬。褐福又焉知。今來乘五馬。杳杳向南陲。南俗尙詐力。世皆稱難治。三代不易民。善惡在指揮。上或失其道。下民方怨咨。居官無大小。簡約爲要規。嚴則傷於猛。寬則失於慈。公明成至理。撫字皆恩施。賞罰得其宜。威惠兩兼之。豈但展所蘊。報國方在茲。所悲專城享。今日爲妻兒。羞與噲等伍。形役亦堪悲。知止遠恥辱。早賦歸去辭。詩成三百字。俚語兄勿嗤。孤生易爲感。故山頻夢歸。此時一開讀。亦足慰相思。何當作雲龍。到處長相隨。</text>
<title>送孟休徵 曹瑞 出按湖伯</title>,<text>雄鎭湖藩卽故鄕。熊轓玉節正煌煌。甘棠自有酬恩地。風樹嗟無報德方。一路福星今子駿。詞林高價舊襄陽。溫泉士女應嗔咽。盛事重看晝錦堂。</text>
<title>送李文伯 寅煥 之任襄陽 三首</title>,<text>奉檄猶堪作一行。聖恩今許養專城。淮陽禁闥何須擇。隨處方輸報國誠。先朝學士有仙分。佩竹盡從皆骨邊。今又送君此中去。習池明月峴山前。洛山形勝冠諸郡。滄海洋洋動八窓。君去試登觀日出。壯觀天下也無雙。</text>
<title>送文伯歸鎭川 二首</title>,<text>我因多病君因懶。見後無言別後思。今日忽聞湖外去。白頭臨別秪堪悲。靑山迢遞水悠悠。湖外行人去不留。惆悵駱峯新月色。正堪看處也堪愁。</text>
<title>別冬至副使沈文叔 梓</title>,<text>病守孤吟鬢雪明。今朝叵耐惜離情。論交十五年相識。作別三千里遠行。遼塔鶴迎前度客。秦關鷄聽舊時聲。懸知博望槎回日。細柳新花暗塞城。</text>
<title>送尹汝休 嘉績 赴龍灣</title>,<text>佩符當日鎭邊州。坐嘯黃堂任白頭。舊政愧無新尹告。殘年秪抱遠離愁。未堪玉帛傷心路。其奈江山滿目羞。試向統軍亭上望。憑軒涕泗不禁流。</text>
<title>送李子雨 濡 出牧成川 二首</title>,<text>淮府成州較孰嘉。使君西出意如何。天敎竟作江山主。堪向紅塵俗客誇。李拜淮陽。移拜成川。故詩意如此。平生自信無官欲。說到名區別有情。二品官銜紫金帶。安能賭得使君行。</text>
<title>送姜叔夏之任鍾城</title>,<text>鬼門關外是愁州。學士分符地盡頭。長白通天滄海闊。登臨能憶故人不。</text>
<title>送冬至副价申寅伯赴燕 庚申</title>,<text>送君幽薊路三千。歲暮玉程雨雪前。行賀燕庭新節序。悲歌漢代舊山川。秦鷄喚客鳴殘夜。遼鶴迎人下遠天。孤竹淸風携滿䄂。歸來示我壯遊篇。</text>
<title>送吳元徵 斗寅 赴燕</title>,<text>分符我作三年戍。奉使君乘八月槎。萬里長程燕塞外。一尊離恨鴨江涯。秦鷄喚客疑前夜。遼鶴迎人引舊車。首陽雙節遺祠在。携得淸風滿神誇。</text>
<title>送李文伯之任茂朱</title>,<text>退要耕三畝。官惟求一麾。平生吾熟計。每事子能爲。作宰今山郡。歸田問幾時。離懷同落葉。衰病秪堪悲。</text>
<title>送李侍郞擇之 選 之燕 進退格</title>,<text>霜落薊門遼野漫。故人持節向秦關。風塵滿眼幾時定。天地無情行路難。從古長城飮馬窟。秪今遺廟採薇山。滔滔不盡灣江恨。何似燕家易水寒。</text>
<title>送錦平都尉朴士弘 弼成 赴燕</title>,<text>都尉公將適萬里。要余別語。而病伏仲詩思也沒。孤負授簡之意矣。自念此病此別。不但懷數日之惡。詠古人江樹含情之句。正道余今日情境。書呈俚語。作燕山客夜一笑之資。詩云乎哉。病裡聞君萬里行。河橋阻別不勝情。丁威舊跡憑誰問。易水寒波送客鳴。故國春光臨塞盡。燕山孤月對愁明。遙知戀闕思親夢。應逐長風落漢城。</text>
<title>送尹仲麟 趾善 奉使赴燕</title>,<text>故人今乘使者車。遠過遼陽西入關。天時漸熱愼行李。道路雖賒亦往還。幽薊物色一開眼。絶勝紅塵多苦顏。何況東城吟病父。虛送日月衾枕間。</text>
<title>別李生昌夏 壬戌</title>,<text>廿載秦城曾識面。重逢南國豈前期。林泉有約吾何晩。天地無情子獨飢。旅榻羈懷吟落葉。驛亭明月照離思。白江他日如相訪。共向滄洲理釣絲。</text>
<title>送柳起之 之發 之任東萊 二首</title>,<text>君向蓬萊引興長。漢庭分竹是仙鄕。病中霜髮嫌千丈。寄我三山却老方。扶桑瑞色尋常見。滄海潮聲日夜聽。一曲琵琶無限意。至今人說鄭瓜亭。</text>
<title>送李子雨按使關東 三首</title>,<text>皆骨山前碧海流。登臨玉節屬三秋。東城病叟嗟無用。白首都門大嚼休。紅塵廿載東歸夢。夜夜毗盧頂上廻。今日故人持玉節。病夫懷抱爲君開。死不爲悲老可憐。況今多病苦沈綿。憑君倘得三山藥。更把衰顏作少年。</text>
<title>送洪汝受 萬鍾 由銀臺出按海西伯</title>,<text>簡出銀臺節制優。虎符雄鎭國西陬。地兼山海環千里。物富魚鹽列幾州。攬轡漢臣多慷慨。登樓庾興足風流。知君此去追前哲。不用臨岐動別愁。</text>
<title>送冬至副使柳悠久 二首○壬戌</title>,<text>一宵之話。尙有餘懷。歸來耿耿。錄呈蕪語。燕山客夜。挑燈一吟。則足當千里面目。幸投橐中如何。寒霜透薄幃。落葉鳴屋角。殷勤一樽酒。慰此遠行客。夜闌猶未眠。落月窓前白。知己別筵情脈脈。北風行路雪霏霏。遼陽關外三更月。應憶城南夜話時。</text>
<title>送任德章 弘望 出牧濟州</title>,<text>耽羅古國是瀛洲。萬里多君駕海舟。徐市樓舡何處在。仙人瑤草至今留。風稜不怕鯨鯢浪。詩興長酣橘柚秋。白首殘生休大嚼。一篇時寄慰離愁。</text>
<title>送柳起之出牧三陟</title>,<text>嶺外論名勝。眞珠冠列州。故人今作宰。遠別也生愁。窓納頭陀色。軒臨五十流。秋風一匹馬。安得會西樓。</text>
<title>奉送右相南公 九萬 赴燕</title>,<text>台星今日下楓宸。玉節何時渡鴨津。華表鶴留千古跡。秦關鷄聽獨歸人。祖龍城郭空依舊。禹服山河幾度春。孤竹淸芬携滿袖。東還風勵一邦民。</text>
<title>送白川洪使君季和 萬煕</title>,<text>茂陵多病日如年。葉縣雙鳧望若仙。深巷落花春盡後。一麾官路海西邊。謾將白髮看征蓋。獨對靑山賦別篇。楊岳使君時共榻。棣華輝處醉留連。</text>
<title>送外兄文翁氏赴通川 進退格</title>,<text>秋日蕭蕭秋氣悲。強扶衰病送將歸。事從塵世還多感。地接東溟卽遠離。楓岳白雲行處近。漢山黃葉別時飛。何當匹馬追鳧舄。叢石亭前共一巵。</text>
<title>送柳尙書悠久以試官赴吉州</title>,<text>長白山前列九郡。山河表裡此中分。靑衫少日曾遊地。紫塞秋風遠送君。王事驅馳窮嶺海。主恩遊覽富詩文。鹽車困驥思千里。一顧應空冀北群。</text>
<title>送朴掌令 世𤎱 赴燕 二首</title>,<text>鴨江西畔九連城。城外靑山鶻岫橫。君向此間回首望。統軍如別故人情。鶴野歸程雲外杳。薊門寒葉馬前零。玉河明月思家夜。渭水終南夢裡靑。</text>
<title>送李 喜龍 赴濟州牧</title>,<text>仕宦來。夢想每在漢挐之巓毗盧之頂。而今已老病無能矣。於公之行。不勝健羨。何造物者之獨餉公厚耶。俚語書贈。情見于辭。觀風昔上毗盧頂。佩竹今浮滄海舟。不是君身有仙骨。何從蓬島又瀛洲。三山未必飛昇到。萬里眞成汗漫遊。芝草琅玕日應採。可能時寄病翁不。</text>
<title>奉別左相南公赴燕</title>,<text>去歲皇華衝雨雪。今朝冠蓋冒炎塵。堪嗟經濟扶顚手。謾作驅馳報國身。遼鶴更迎前度客。星軺新戒舊征輪。燕家故地多豪俠。須訪悲歌擊筑人。</text>
<title>送姊兄李參判文瑞氏赴燕</title>,<text>昔我纔離乳。公作吾家壻。撫我而敎我。愛之猶己弟。往事入屈指。光陰隨水逝。居然髫齔兒。轉眄已暮歲。悲懽各飽更。相對但洟涕。孤露托精神。恩情媿不替。人事紛萬端。世路日蒙翳。生者別離間。死者黃壤瘞。每思携手去。共攀山中桂。前年辭紫闈。南服振困弊。政化類分陜。甘棠詠茇憩。邦運尙迍邅。嘖言狂逾猘。金繒社稷計。卑辭仍厚幣。忍令禮義俗。驅使同僕隷。忠臣欲銷膽。烈士空裂眥。朝廷重使才。簡公自南裔。事機有至難。利害在熟計。恨無一寸鐵。泰山措國勢。所貴百鍊剛。不如一羽脆。勉思在我義。無作他人泄。道路杳三千。山川歷幽薊。孤竹灤河畔。遺廟傳萬世。淸風猶未歇。尙堪衰俗礪。荊卿與漸離。雄風杳莫逮。至今燕市上。往事無人說。賢豪隱屠狗。俠骨誰更繼。英魂今在否。爲我薦蕉荔。自憐久抱疾。長年門獨閉。平生報國心。此日永乖戾。公私不盡情。戚戚去留際。欲別不忍捨。西風吹執袂。去矣莫踟躕。主辱臣當斃。善保千金軀。忠勤在勞勩。我心懸斾搖。臨岐但凝睇。龍灣西畔九連城。城外靑山鶻岫橫。君向此中回首望。秋風無限故園情。行程遠上三千里。客日應消十五旬。幽薊炎塵遼塞雪。去來嬴得鬢絲新。赴燕之行。例於五朔返命。故云。客隨流水悠悠去。愁逐秋雲黯黯來。日暮離亭人散後。靑山獨伴暮鴉回。</text>
<title>送書狀吳貫之 道一 ○六首</title>,<text>嘖言從西來。卑我臣僕列。使趙重大呂。有愧三寸舌。孰謂三晉臣。反愧鄒魯隷。所以齊仲連。奮袂蹈海誓。遺廟首陽山。淸風宛如昨。君行弔古跡。爲我酹一酌。謾把陽關句。送君過燕塞。何如易水上。壯士歌慷慨。六月三千路。殊非行役時。長程宜廢酒。何處更吟詩。東駱三年病。何人知我情。時危無限淚。今日送君行。</text>
<title>送申三宰 晸 出守江都</title>,<text>求名末路幾人完。公獨從容百尺竿。江海秋風歸得得。行裝堪作畫圖看。</text>
<title>送吳尙書元徵出按關西伯</title>,<text>西京端合少年遊。君到應嗟已白頭。舊政愧無新尹告。殘年惟有遠離愁。紛紛牒牘春猶鬧。咽咽笙歌醉不休。最愛月明人散後。獨凭中夜大江樓。</text>
<title>戊辰夏。柳正言悠遠纔遞薇垣。遽授嶺南亞使之命。士夫咸惜其去。而余獨羨其行。臨別贈言。情見于辭。</title>,<text>星使無如亞使閑。榮逾玉珮侍臣班。東南形勝登臨遍。表裡山河指顧間。今日此行知是福。遠遊詩興不須删。少年爲客君休厭。看我風塵已老孱。</text>
<title>送洪九言 受疇 之任密陽</title>,<text>去歲匡城放逐臣。銅章此日佩恩新。名途自爾多翻覆。物理由來有屈伸。萬事可能違造化。一官還訝動朝紳。南樓風月如相待。好向江山作主人。九言言事竄北荒。如昨日事。而今受百里之命。一麾於九言。不足爲重。而人皆艶嘆。故詩意如此爾。</text>
<title>送淮陽洪使君九言</title>,<text>常怪當年汲長孺。白頭何恨遠彤闈。看君五馬超然興。楓岳山光滿載歸。</text>
<title>別濟源察訪朴 行義</title>,<text>萬事無心白髮前。見君行色興悠然。那將二品黃金帶。換得飛仙更少年。俗稱濟源爲飛仙。故及之。</text>
<title>送洪九言之任慶源 二首</title>,<text>使君分竹豆江濱。地角從來著放臣。塞老相逢靑眼故。胡山更對白頭新。天涯月色疑前夜。笛裡梅花感舊春。遙憶少年爲客處。不堪臨別首回頻。塞外山雪。四時皆白。故車五山詩。山到天涯亦白頭云。我有齊紈七尺強。購來燕市十年藏。草龍珠帳憑君手。畫作屛風八疊張。右求畫葡萄。</text>
<title>送趙大壽之任龍岡 二首</title>,<text>風塵仕宦足悲憐。纔到分符望若仙。看取毛情欣捧檄。使君行色也堪傳。送行詩寄首頻回。恨未臨岐勸一杯。西出陽關相識少。浿江何處倚樓臺。</text>
<title>送李文伯赴嶺伯之任 甲戌</title>,<text>鬢髮共垂白。殊非別離時。行藏吾熟計。冷暖子當知。問俗鷄林近。驅車鳥嶺危。臨分千里外。題贈五言詩。</text>
<title>送全城君 混 之燕</title>,<text>秦家城郭空依舊。漢代山河尙帶愁。爲問三韓萬里使。去來行役幾時休。</text>
<title>送兪寧叔 得一 出按關東 五首○丁丑</title>,<text>聖朝簡拔重觀風。暫輟淸班掌畫熊。君到衆香城外望。十年應悔落樊籠。先府棠陰不改靑。郞君玉節繼家聲。關東父老欣相慶。絶勝羊碑墮淚情。福星臨處聳東民。千里行看有脚春。居上不寬存至戒。向來宣聖豈欺人。見君行色若登仙。皆骨山高杖節前。廿載毗盧峯上夢。不堪臨別意茫然。十年多病閉門屛。瘦骨誰憐半死形。聞道蓬山產靈藥。可能遺我駐頹齡。</text>
<title>贈別和順朴使君 成阜</title>,<text>憶君未弱冠。十七贅公門。公視等少弟。我事猶吾昆。邇來三十年。風味服溫溫。庭前列蘭玉。五常摠才子。再典湖右郡。政聲淸似水。豈但播美譽。家聲繼隆隆。世人談一口。福哉稱此翁。造物忌全福。嬴博忍再呼。喪明西河子。無憂東門吳。聖人貴忘情。君子戒過傷。彭殤本無殊。屈伸乃理常。今來乘五馬。皁蓋指南方。父老歌來暮。親戚惜離愁。窮陰歲云暮。氷雪擁行輈。我從沙塞還。相逢喪戚餘。悲涕慘相對。鬢髮雪紛如。昔別懷未展。新睽恨仍催。況我抱憂患。一日腸九廻。途窮跡已危。世亂心欲折。聚散雖無常。後會諒難卜。相看發長歎。一夜頭堪白。黯黯送征斾。凄凄裁別詩。憂時兼別淚。雙袖不禁滋。左右寂無言。狐燈照我悲。</text>
<title>送姜叔夏之任龍岡 丙辰</title>,<text>故人別我去。五馬西塞路。臨分欲贈語。汍瀾涕先注。憶昔君與我。同侍香案前。生成荷恩澤。竭忱相勉旃。誰知紫塞外。遽抱天崩慟。歸來萬事變。往迹空入夢。相逢足悲咜。慘慘中腸結。今君幸得所。出宰百里邑。時平撫惸獨。世亂捐七尺。以玆報主恩。生安死亦足。不必上玉堂。濡翰侍君側。而我抱憂患。蹙蹙靡所之。報國志已乖。遯世跡亦危。緬懷獨醒人。彷徨泣路岐。北風吹更急。寒日照執袂。不敢問前期。相對但凝涕。同爲香案吏。久被主恩偏。鬢髮吾先白。奔忙子亦憐。未乘張翰興。看著祖生鞭。他日如相憶。回珂綠水邊。</text>
<title>別崔周卿 後商 之任咸平</title>,<text>江南新太守。經幄舊淸班。榮辱有何念。去留無好顏。三生兄弟誼。半世別離間。悵望頭堪白。寥寥獨掩關。</text>
<title>送沈楫之任康津 三首</title>,<text>臺省如今不乏賢。一麾南去政超然。紛紛用捨何須說。燕寢淸香合醉眠。伊川舊倅鬢星星。一別黃堂尙有情。歲暮天寒門獨掩。不堪大嚼使君行。南國寒梅雪後香。送君今日興偏長。春風帆槳應無恙。須寄槎牙一尺強。</text>
<title>送孟休徵之任安東</title>,<text>鸞臺鳳閣選掄賢。昭代分符盡屬邊。今日永嘉新刺史。先朝觀察舊承宣。不堪白髮看征蓋。謾對首山賦別篇。漸覺化翁多戲劇。笑他衣狗夕陽天。</text>
<title>送內弟李進士仲獻 世瑜 歸南</title>,<text>二月江南草色多。送君千里動悲歌。平生我自輕離別。今日銷魂奈若何。</text>
<title>別海西亞使姜叔夏 庚戌</title>,<text>亞使行裝西海陲。自憐無力挽征衣。窮愁錯莫開懷少。離恨紛繽下筆遲。關樹暮雲身共遠。漢山明月夢頻歸。金壺玉漏丁東處。長憶聯床夜話時。</text>
<title>失題</title>,<text>使節迢迢道路難。薊門霜雪擁征鞍。抱病參尋曠。遠別生愁鬢髮殘。▣▣▣▣人萬里。玉河槎返月重團。君看鴨綠長江上。不及燕家易水寒。驚喜匡州五馬來。不須催上望鄕臺。吾儕會合前期杳。別酒休辭滿滿杯。長白山前碧海濱。去留均是斷腸人。臨分醉語君都記。纔到明朝迹已陳。開懷縱有他時會。握手那堪此日分。五馬明朝沙塞路。更愁羌笛落黃雲。三年東洛掩柴荊。幾見行人萬里征。今日聞君燕塞去。不論離別亦傷情。燕關鶴野風霜苦。薊水秦山道路難。萬里城邊逢擇老。報吾消息問平安。</text>
<title>送洪九言之任慶源</title>,<text>孔城曾詠楚江籬。分竹匡州佩服緋。長白山前尋舊路。鬼門關外賦新詩。浮雲榮辱多翻覆。何日風塵定是非。絶塞遠遊天所餉。丈夫那用惜分離。詩</text>
<title>送人赴燕</title>,<text>三韓使者文章選。萬里燕山副价充。遼左去時當伏熱。薊門歸日見秋風。吾因疾病謀時拙。君許驅馳報國忠。偶到紅塵題別語。山靈應怪草堂翁。</text>
<title>尹判書挽 代人作</title>,<text>望屬三朝宿德臣。斑尊一品老成人。寵榮冠世陶甄日。軒冕如雲勇退辰。前身定是疏賢傅。今代重看范景仁。存順歿寧餘慶遠。二方聲譽繼天倫。</text>
<title>鄭弼善 雷卿 大夫人挽</title>,<text>當年雪窖事酸辛。學士丹忱袁粲倫。是母也知生此子。孝門方信出忠臣。承顏膝下賢孫在。飮乳床前孝婦純。纔看桂香薰壽斝。不堪今日已成陳。</text>
<title>韓參判 必遠 夫人挽</title>,<text>天錫遐年福善宜。稀齡加八世尤稀。恩封花誥齊眉日。榮養專城飮乳時。南極方看光壽曜。崦嵫忽訝匿餘暉。微蹤晩作陶家客。泣向萊衣不禁滋。</text>
<title>洪相國 重普 挽</title>,<text>名德家聲世不隳。忠臣冢嗣國蓍龜。汪汪早識江河量。赫赫爭瞻柱石資。膝下萊衣都尉貴。庭前寶樹鳳毛奇。傾朝碩福天應錫。加額都民口是碑。諸葛忠深聞闕失。婁公德盛絶嫌私。投閑綠野心雖切。論道黃扉鬢未衰。台折忽驚良弼失。梁摧其奈哲人萎。艱難未展經綸志。朝野同悲殄瘁詩。東閤謾懷承春日。龍門無復拜床時。羊曇醉後西州淚。摠爲公私不盡悲。</text>
<title>李翰林 潤朝 挽</title>,<text>世誼兼年分。吾翁卽若翁。詞華流輩伯。溫雅古人風。桂籍聲名煥。雲宵步武通。共携彤管筆。同侍紫宸宮。忽抱膏肓疾。難收瞑眩功。憐君長枕席。嗟我尙樊籠。長吉才爲祟。顏淵命獨窮。風霜摧玉樹。脩短聞蒼穹。于氏門應大。王公膝已空。存亡無限慟。臨挽淚盈瞳。</text>
<title>鄭書狀 積 挽 十首</title>,<text>古稱四海皆兄弟。知己難逢一世中。匣裡朱絃從此絶。百年懷抱與誰同。上舍龍門馳妙譽。薇垣柏府振英聲。可憐一夕歸冥漠。人世黃粱夢忽驚。燕塞風霜持使節。鴨江春水渡靈輀。那知有去無歸日。夢裡驚呼覺後疑。男啼女哭相離日。苦語悲辭永訣時。天理茫茫無處問。謾敎行路淚雙垂。呑聲無日不相思。無限相思無限悲。痛哭西郊風雨夕。忍看丹旐獨歸時。欲歌薤露淚沾巾。往事回頭跡已陳。落落風標無覓處。百年長作夢中人。未半靑雲九萬程。須臾三十八浮生。承家賴有駒千里。稍慰悼亡不盡情。國恩珍重慰孤魂。護得靈車返舊原。天語丁寧多惻怛。故人衣袖幾時乾。聖朝哀贈出尋常。雨露恩光賁若堂。何似漢家新息老。牛車草草未還鄕。靑山何處寄孤墳。蒿里悲歌不忍聞。季子他時懸一劍。白雲荒草哭徐君。</text>
<title>權安城 順昌 室內挽</title>,<text>恭惟和順德。早致室家宜。天錫期頤壽。人稱福履綏。專城廿年養。薤露一朝悲。疇昔斑衣地。傷心素慢垂。</text>
<title>金兵使 鋿 挽</title>,<text>名途榮悴本區區。予奪無心是丈夫。位不稱人嗟命矣。壽慳從欲豈天乎。門闌蓍舊風流盡。小子餘生身世孤。臨挽更堪▣揮處。季方幽問二郞俱。</text>
<title>李參議 東稷 挽</title>,<text>曾看攀桂神仙尉。詠播甘常杖節年。晩避功名輸度外。慶傳蘭玉列庭前。堪嗟契闊周三歲。誰道風儀隔九泉。敦睦向前談笑地。楚些吟斷涕潸然。</text>
<title>鄭掌令 積 室內挽</title>,<text>爲歌薤露叩盆前。擧案齊眉問幾年。共老謂宜俱白髮。一朝長逝間黃泉。荒山抔土松楸下。故宅新春淚眼邊。員外官高諸幼壯。定應無處不潸然。</text>
<title>尹龍岡 致績 挽 三首</title>,<text>蘭臺金馬選掄才。纔佩銅章落夜臺。陪奉板輿西邁路。忍看丹旐獨歸來。同庚同趣又同官。托契將期保歲寒。今日哭君無限慟。匣琴流水爲誰彈。湖海丹旌去不遲。念君何日是歸期。死生常理非全昧。寫出哀辭字字滋。</text>
<title>趙判書 珩 挽</title>,<text>官尊一品壽過稀。碩德淸彝世共惟。耆舊風流今不見。寢門哀淚尙餘晞。縢公自有千年室。謝客那堪此日悲。遙望丹旌違執紼。謾歌薤露送公歸。</text>
<title>李參議 柙 挽</title>,<text>先朝才彥足鑾坡。德水文聲自一家。聯璧雲霄同煥爀。割鷄湖海晩蹉跎。纔看病樹回春色。何耐挽歌送柳車。篋裡遺篇宛如昨。少陵哀淚不禁多。</text>
<title>李僉知 藼 挽</title>,<text>欲歌薤露淚先傾。造物何心奪此英。孔李通家敦舊誼。潘楊結好見深情。了翁久繫當時望。志完空垂後世名。東峽靈輀留不得。臣卿端媿負平生。</text>
<title>沈應敎 濡 室內挽</title>,<text>子壯夫榮日。誰知死別離。虛抛偕老計。奈割半身悲。影斷塵埋鏡。床空月煕帷。宜家已陳迹。那忍此哀辭。</text>
<title>申參議 琓 夫人挽</title>,<text>百年偕老納。今日叩盆悲。天理終難測。人生詎至斯。靑山埋玉骨。落月照虛帷。最是傷心處。夫榮子壯時。</text>
<title>仁敬王后挽</title>,<text>天生周姒德。配極正坤儀。七載宣陰化。三朝奉聖慈。行彰中壺則。恩絶外親私。衣練常昭儉。抽簪幾進規。猗歟先正後。展也太平基。陽祿傷神屢。承暉獻賀遲。皇天終有恃。厚地忽驚歔。未享南山壽。嗟無北海醫。翟儀渾似昨。仙馭杳難追。孰謂分宮日。仍纏築觀悲。香銷百子殿。春返萬年枝。壺咽曾傳漏。塵埋舊帖詩。濯龍遺訓晢。簡冊德音垂。擇兆千年祕。因山五月期。悲風吹鳳翣。殘月引龍輀。忍輟多男祝。空題和淚辭。</text>
<title>蔣平海 諒 挽</title>,<text>與君雖中表。骨肉情無異。昔我遭凶禍。君從千里至。爲我營大事。使我無遺憾。報恩心猶在。生死長含感。豈料負此心。今日幽明隔。遺恨結寸腸。我淚空沾臆。三乘使君車。五袴留遺澤。才命不同謀。長途未展足。今我病在床。無由奠一酌。題詩成永訣。南天空錯莫。</text>
<title>李咸陽 光翼 挽</title>,<text>溫溫風味仰淸眞。誰道稀齡欠二春。琴閣幾年分漢竹。龍泉此日會延津。人間閱盡悲歡境。地下還多骨肉親。病伏不堪違執紼。楚些吟斷淚沾巾。</text>
<title>完南府院君李公 厚源 遷葬挽</title>,<text>早年勳伐列麒麟。暮歲岩廊冠搢紳。賢士至今懷吐握。英聲垂後想經綸。通家小子生雖晩。東閤郞君誼獨親。臨挽不堪餘恨在。登龍未作掃門人。</text>
<title>淸城府院君金公 錫胄 改葬挽</title>,<text>上舍龍門第一人。兼三大爵冠麒麟。登庸不盡經綸手。殄瘁先亡社稷臣。此日靑烏重卜地。何年黃壤再回晨。蹇驢無復東湖路。煙月凄涼鎖角巾。公堂名</text>
<title>趙副學 持謙 挽</title>,<text>不謂經帷玉署長。孤忠抱恨落泉臺。椒蘭本忌靈均直。絳灌焉知賈傅才。要使此心無愧怍。其如末俗易嫌猜。廣陵秋雨丹旌濕。故國歸魂幾日廻。</text>
<title>安參判 縝 挽</title>,<text>幸托龍門仰後塵。溫溫風味老成人。纔聞雲路增新秩。誰道稀齡欠一春。蘭玉爭稱天錫福。淸眞長憶世無倫。可憐垂死羊曇淚。不到西州已滿巾。玉</text>
<title>尹忠原 嘉績 挽</title>,<text>忍憶當年西塞守。靈輀慘憺故山歸。誰知此日中原伯。畫翣凄涼旅櫬隨。地下領原戀親淚。人間鶴髮倚門悲。白頭濱死東城友。寫出哀詞字字滋。</text>
<title>崔參判 逸 挽</title>,<text>城南故里欲黃昏。杖屨殷勤訪弊門。從此晤言違伏枕。可堪和淚賦招魂。身登宰列家徒壁。壽過稀齡德更尊。先輩風流嗟已矣。似公淸介幾人存。</text>
<title>朴察訪 泰維 挽</title>,<text>今世吾多閱。如君更有誰。雲霄平步日。關塞獨醒時。汲直名聲大。顏筋筆法奇。九原難可作。那忍此哀詞。</text>
<title>曺察訪 孝昌 挽</title>,<text>龍榜纔登第一名。還從鄭驛落邊城。相逢四十年前舊。共說關山客裡情。雲樹別懷回白首。浿江歸路引丹旌。死生常理非全昧。欲寫哀詞涕自橫。</text>
<title>趙修撰 根 挽</title>,<text>死生榮辱問蒼蒼。那忍題君薤露章。十二樓前承雨露。三千里外困風霜。重還故國天門近。一落泉臺厚夜長。聖主恩深猶浹骨。故人哀淚謾盈眶。玉堂金馬英名在。茅屋靑山舊葉荒。白髮倚閭寒日暮。儘敎行路亦沾裳。</text>
<title>李承旨 綸 挽 三首○郡守緻兄也</title>,<text>死生吾欲問天公。人世黃粱夢太悤。雲雨紛紛翻覆裡。自憐何處著衰翁。流蘇白馬送君歸。薤露歌成淚滿衣。當日恩召來去路。忍看丹旐自飛飛。每憶歡州故使君。寢門哀淚尙留痕。相逢爲報吾消息。白首人間病獨存。</text>
<title>朴主簿 銑 挽 三首</title>,<text>薄宦凄涼六品官。每憐潦倒溧陽寒。神騏伏櫪思千里。大鳥沖天擬一看。南望別懷徒有夢。北來凶問太無端。悼亡雙袖龍鍾淚。今爲夫君更不乾。一朝凶問到天涯。卅載情深切骨悲。那忍舊儀泉裡隔。恐非眞語夢中疑。漫從塵篋看來札。誰把竹筒和寄詩。遙想倚門垂白老。眼枯長望暮還兒。夢裡何知有此事。馬常今哭白眉良。東門一別成千古。北塞行人泣萬行。孝父忠君心耿切。分等折桂計荒涼。天涯永負生芻奠。懸劍他時淚更長。</text>
<title>趙判書 啓遠 挽</title>,<text>威鎭三藩又北門。暮年名位上卿尊。一星南極承恩秩。晩計東山避世喧。龍榜英名留二子。鳳毛休譽列諸孫。先人交契凋零盡。薤露章成濕淚痕。</text>
<title>洪校理 萬衡 挽</title>,<text>氷壺秋水是精神。造物何心奪此人。十二樓催修記手。九重泉隔會心親。玉堂金馬名空在。萊服姜衾跡已陳。不忍舊時靑眼地。一回回首一沾巾。</text>
<title>閔同知 昕 挽 二首</title>,<text>先君群從盡凋零。公獨康寧享大齡。頂玉何須少年日。腰金晩作老人星。慰多孤露兼悲喜。陪得從容任醉醒。俛仰忽驚蒿里別。欲題哀挽淚雙熒。八十高年又六春。黃金帶重主恩新。方知造物無私意。更向林泉作逸民。白日哦詩門獨掩。靑山對酒鳥相親。水流花落空遺宅。往事回頭跡已陳。</text>
<title>李副學 之恒 夫人挽</title>,<text>名門儷美合閨仅。貞淑嘉柔婦德徽。榮爵從夫封紫誥。專城致養舞斑衣。期頤壽耇皇天錫。八十孫曾擧國稀。孔李通家今四世。不堪薤露一朝晞。</text>
<title>朴判書 長遠 夫人挽</title>,<text>厚誼今三世。仍知衆未知。恭惟和順德。早致室家宜。紫誥從夫貴。斑衣奉母儀。那堪懷往事。淚滿此哀詞。</text>
<title>魚監司 震翼 挽</title>,<text>經歲沈沈二豎嬰。每憐同病阻相迎。君今冥漠歸長夜。我獨支離寄此生。浮世不關先後死。暮途何耐友明情。甘棠依舊觀風地。空使遺民涕自橫。</text>
<title>李參判 秞 挽</title>,<text>我將書劍戍邊頭。公佩銅章鎭孔州。塞外同傾桑落酒。天涯相對嗣宗眸。紅塵紫陌悲陳迹。白雪關山夢舊遊。稀壽宰班無少憾。不堪臨挽淚雙流。</text>
<title>海昌尉公主挽 吳泰周</title>,<text>王室懿親百福宜。豈知薤上露先晞。穠華永撤嗟何及。造物多猜跡已非。明月秦樓虛照夜。銀河錦石謾支機。可憐故宅春回處。倘有孤魂歸未歸。</text>
<title>權同知 順昌 挽</title>,<text>稀年加九歲。樞府亞卿班。召杜聲名赫。陳荀福履完。不堪歌薤露。無復拜芝顏。耆舊凋零盡。餘生淚不乾。</text>
<title>申同知 濼 挽</title>,<text>六旬非短折。二品豈卑官。恨未期頤壽。嗟慳大將坍。靑山埋壯志。黃壤鎖寒棺。永負鷄綿奠。哀詞淚不乾。</text>
<title>朴判書 信圭 挽 二首</title>,<text>今世吾多閱。深知此老賢。居官淸似水。行己直如絃。爵祿人皆有。聲名子獨全。九原難可作。哀淚徹重泉。眠食君猶健。筋骸我已衰。存亡今忽異。脩短更誰知。後死竟何益。絶絃空自悲。紛紛雲雨裡。何處托心期。</text>
<title>趙判書 珩 夫人挽</title>,<text>恭惟和順德。福履又雙全。紫誥從夫貴。靑雲有子賢。稀齡加二六。彩服列曾玄。白首陶家客。傷心薤露篇。</text>
<title>兪司評 朽 挽</title>,<text>世誼知名久。風塵會面遲。聞公乘化日。是我臥床時。孝子求哀挽。殘生但涕洟。延津雙劍合。抔土廣陵悲。</text>
<title>林察訪 宏儒 挽</title>,<text>兩世敦交誼。吾翁卽若翁。存亡今忽異。末路更誰同。旅業錦湖外。孤墳龍峽中。哀詞不忍寫。洒淚寄東風。</text>
<title>哭李相國 慶億</title>,<text>一別那知隔夜臺。千行淚洒白雲哀。可憐他日西門路。醉後羊曇慟哭回。</text>
<title>尹別提 以性 挽</title>,<text>壽者何人祿者誰。黃楊宦路獨嶔崎。靑山一夕埋寒玉。孤雁聲中夜雨悲。</text>
<title>沈生 若潾 挽</title>,<text>西出陽關去不歸。忍看丹旐獨回時。床頭稚子纔能語。誰與牽衣問鬢絲。</text>
<title>鄭相 知和 挽</title>,<text>宏猷碩德冠明廷。文翼蓬萊是典刑。隆業世傳丞相府。中台仍傍老人星。東山逸興超塵累。北海淸樽任醉醒。乘化翛然如脫屣。靑門哀挽屬時寧。</text>
<title>李相 䎘 挽</title>,<text>靑雲華萼耀門閭。萬石家聲慶有餘。峻秩雖躋丞相府。高情長在㶚橋驢。白鷄忽罷東山夢。丹悃空傳北闕書。臨絶諄諄憂國語。謾敎知舊盡沾裾。</text>
<title>全川都正 滌 挽 二首○進退格</title>,<text>斑衣交映紫荊枝。公獨靑春何處歸。身後無兒閨有婦。百年悲恨此哀詞。可憐一掬靑山土。埋却金枝玉樹姿。春草年年空自綠。王孫何日是歸期。</text>
<title>申執義 命圭 挽</title>,<text>曾識臺端骨鯁臣。佇看名位壓朝紳。風霜忽鎩靑雲翮。雨露誰回病樹春。七袠爲稀猶有憾。八龍傳業獨無倫。世間齷齪知多少。何處重逢此輩人。</text>
<title>尹生 宰 挽 三首</title>,<text>人間纔抱少連悲。地下長爲暮出兒。莫道死生皆有命。哭君那忍此哀詞。一本窮達在天猶有憾。死生雖命亦堪疑。人間父子情何極。一去長爲暮出兒。佇看于氏門終大。誰道王公膝已空。身後凄涼唯一女。千秋遺恨九原中。至寶偏爲造物猜。驊騮未騁玉先摧。阿翁日日還臺淚。無奈孤魂去不廻。落句一本○詩書舊業無人托。篋裡遺文不忍開。</text>
<title>哭朴和順 成阜 挽 六首</title>,<text>公惟古君子。望表知其中。孝悌服鄕里。詩禮傳家風。區區叔季世。公獨保始終。不復見芝眉。誰與開我蒙。仕宦限格式。薄宦置縣尉。雖折風塵腰。尊名有良貴。頹波日汨汨。智者分涇渭。公今迹又過。百年慟無旣。一解腰間綬。歸耕海上田。悲懽都付夢。隨處且樂天。仁者必有壽。祝公成地仙。大椿忽零落。那忍隔重泉。憐我抱奇疾。手札長問存。重惠銘在心。若接風味溫。每嘆離違久。幾年勞夢魂。存亡今忽異。一朝聲空呑。病中一書札。豈意訃後至。執書不忍讀。字字成涕淚。山陰一茅宇。寂寞優游地。應知鄭公卿。相傳說孝義。丹旐去不遲。靑山抔土悲。平生范巨卿。一哭知何時。至哀不能文。至情不能辭。唯有傾河淚。哀詞字字滋。</text>
<title>鄭經歷 悏 室內挽 二首</title>,<text>生別仍成死別離。入門無復舊容儀。床前稚女纔能語。哭挽阿翁問母慈。人間地下無窮慟。抔土靑山恨更多。莫道忘情眞放達。莊生何事叩盆歌。</text>
<title>李參奉 志道 挽</title>,<text>不道斯人遽蓋棺。欲題哀挽涕汍瀾。靑山此日收才俊。利器何時試錯盤。東望別懷唯有夢。西來幽問太無端。九原最是難忘處。鶴髮高堂夕照寒。</text>
<title>朴寧越 世樟 挽</title>,<text>少小相從到白頭。不堪存歿隔明幽。悲風越峽丹旌雨。落日東江素幔舟。地下同歸皆骨肉。人間遺淚儘交遊。死生常理非全昧。欲寫哀辭慟未休。</text>
<title>申都事 善涵 挽</title>,<text>歸來亭後慶綿綿。泥老靑氈子獨傳。薄宦每憐營斗祿。窮途何意落重泉。死生有命難容力。禍福無門欲問天。同甲同宗同贅義。不堪垂淚寫哀篇。</text>
<title>朴修撰 泰萬 挽</title>,<text>靑雲方展步。碧蕙遽捐芳。白玉堂中客。修文地下郞。百身難可贖。老淚不禁長。一罷姜衾夢。悲涼夜雨床。</text>
<title>李相 端夏 挽</title>,<text>時危晩作濟川舟。太史龍門世業休。榮辱向來皆外物。死生元自等浮漚。任他天地無窮變。埋却君民不盡憂。殄瘁誰知今日慟。欲歌薤露淚雙流。</text>
<title>朴咸悅 泰衡 挽 三首</title>,<text>相望落落曉星分。每到城南更憶君。今日忽成千古別。白雲何處哭孤墳。末世功名足一麾。佩符南郡近庭闈。誰知五馬還鄕路。一片丹旌今獨歸。斷雁哀鳴夜雨時。高堂鶴髮兩垂垂。斑衣零落姜衾冷。地下人間永別悲。</text>
<title>沈安東 楫 挽</title>,<text>同病相憐會面遲。忽驚諸胤覓哀詞。人間多難生何益。地下無聞死不悲。二品官御塞翁馬。六州遺愛峴山碑。玉墀聯步今如夢。長憶銀臺秉燭時。昔余以史官在禁中。公亦以銀臺假郞。久與伴直。故及之。</text>
<title>尹衿川 世喜 挽</title>,<text>擾擾紛紛今世上。生不爲喜死何悲。君歸九原難瞑處。上有慈堂下稚兒。年未半百壽何促。官止五品位何卑。此由命焉其奈何。可惜淸眞吾所知。福善禍淫理顚倒。壽者何人祿者誰。病伏窮山違執紼。白頭呑聲愧支離。</text>
<title>李進士 時輝 室內挽</title>,<text>恭惟和順德。早得室家宜。杞哭城崩日。延津劍合時。杯棬餘舊物。屣履闃虛帷。風樹嗟無及。終天孝子悲。</text>
<title>李鍾城 壽曼 挽</title>,<text>自抱多年病。長嗟會面遲。從遊跡已過。存歿事堪悲。紫塞行將遠。黃泉去莫追。誰知作後死。孝子覓哀詞。</text>
<title>兪安邊 命一 挽</title>,<text>閉戶東城一病身。暮途存歿獨傷神。不堪白首留塵世。每見靑山葬故人。榮悴本來俱是夢。死生今日孰爲眞。盈庭蘭玉流餘慶。何用薤歌淚滿巾。</text>
<title>申坡州 汝拭 挽</title>,<text>雁塔曾題弱歲名。麟劍煥爀大家聲。腰拖紫綬官千石。子到靑雲亞六卿。浮世不關先後逝。暮途何耐弟兄情。當時齠齔頭成雪。獨立風塵涕自橫。</text>
<title>盧兵使 銓 挽 二首</title>,<text>黃金橫帶弟兄同。繼作長城玉塞中。伯氏曾經北兵使故云 一夕轅門雲日慘。將星森索落邊風。大樹飄零上將坍。北來幽問太無端。龍旂鈇越三軍路。一片丹旌不忍看。</text>
<title>李相 尙眞 挽</title>,<text>聖主恩深答奈何。宗臣誠切矢靡他。嚴霜蕙老馨猶烈。大澤龍亡跡已過。事業留應光史牒。精神歸亦作山河。吉陽遺恨餘州見。海內何人涕獨多。</text>
<title>兪參判 瑒 挽</title>,<text>壽近八旬人或有。官尊二品衆皆然。誰知軒冕浮雲視。獨向林泉晩節全。若水未應非道骨。樂天夫豈愛殘年。白雲茅屋今無主。悵望高風涕自泫。白雲。公居山名。</text>
<title>尹鐵原 敬敎 挽</title>,<text>卅載從遊已莫追。欲題哀挽淚堪垂。人間有累生何益。地下無憂死不悲。直道曾看三黜日。淸名方著獨醒時。先朝恩渥應依舊。歸拜龍光侍玉墀。公曾於先朝。在翰苑。最承恩眷。頒賜書冊。常與大臣等同僚。未有及者。</text>
<title>盧兵使 錠 挽</title>,<text>三南都統制。塞北舊元戎。文武成名一。弟兄許國同。柴荊摧白日。大樹颯悲風。幕府靑衫客。空餘海上翁。</text>
<title>金判書 禹錫 挽</title>,<text>溫溫風味任天眞。八座官高鬢未銀。不道黃楊逢厄歲。仍驚木稼告災辰。紛紛雲路多新貴。處處秋山葬故人。海岸杜門違執紼。欲題哀挽倍沾巾。</text>
<title>李判書 翊相 挽 四首</title>,<text>歷數簪纓族。公門第一名。文康弘祖烈。丞相闡家聲。禮樂詩書業。弟兄父子榮。壯元高價早。八座作邦楨。城市山林地。天公餉獨饒。謝庭多寶樹。柳巷絶塵囂。黃閣方有路。靑松擬後凋。一朝邦殄瘁。卿月落層霄。沈沈嬰二豎。嬴博更沾衣。世事浮雲變。人生朝露晞。九原今日隔。一去幾時歸。哀輓靑門路。悲風丹旐飛。三世敦交誼。從遊到暮齡。夜臺今寂寞。江海獨飄零。踽踽悲陳迹。依依夢舊形。弔哭之日。夢公平昔。故云。 凄涼謝公宅。山色爲誰靑。</text>
<title>李別坐 徵龜 挽</title>,<text>溫溫風味玉無瑕。一失飛騰更抱疴。七品官微嗟命矣。六旬年近奈天何。通家舊誼兼姻好。逬淚今朝寫輓歌。想得鴒原腸斷處。不堪寒雨夜聞多。</text>
<title>李參判 沆 挽 二首</title>,<text>欲使心無愧。難爲衆目憐。誰知皆醉日。復有獨醒賢。世道今如許。斯人亦已焉。百身嗟莫贖。淚落海雲邊。榮名非汲汲。末路退休宜。自負吾良計。終多子裕爲。道雖當世棄。心或後人知。冥漠重泉去。風塵更有誰。</text>
<title>呂相 聖齊 挽</title>,<text>靑雲奇器豫章材。早歲鵬程萬里開。歷盡淸班傾一代。還從楚澤復三台。雲雷不盡經綸業。江海虛抛燮理才。魏闕心懸惟白髮。翟門人散但靑苔。丹禽遠逝寧嫌嚇。海燕高飛尙見猜。造物定應優暮境。英姿忽已落泉臺。滄桑變處秦舂輟。梁木壞來謝夢催。座貳南宮叨眷遇。禮寬東閤許追陪。安危身佩公無恙。歸去吟成我未廻。幽問乍傳疑夢耳。巨川將涉任誰哉。未聞隣笛心先亂。欲過西門淚已漼。亭宇已空雲寂寞。江山誰主月徘徊。聖朝隱典終無憾。今日薤歌且莫哀。絶勝南荒舊丞相。白頭吟鵩瘴江隈。</text>
<title>金成川 必振 挽</title>,<text>千愁百病任殘骸。況復存亡感慨懷。白首可堪今日慟。靑山長見故人埋。身無嗣胤天何報。壽靳遐齡理亦乖。莫道九原歸去盡。世間無地著吾儕。</text>
<title>哭鄭相 載蒿</title>,<text>台鼎相承作國楨。器推廊廟自諸生。時危未盡經邦業。道否終看遯世情。却訝鳳藏丹穴暮。漫傳龍臥洛波淸。白頭野老呑聲哭。今日誰扶大廈傾。</text>
<title>姜同知 大後 挽</title>,<text>鮐背厖眉大耋翁。佩符當歲作黃龔。陰成桃李隆新典。秩復勳司襲舊封。未賀榮光見存歿。每陪談笑憶從容。靑門哀輓承平日。不必哀詞淚洒胸。</text>
<title>尹判書 深 挽</title>,<text>不恨晩期龜鶴壽。何嫌懶著祖生鞭。誰知末路大司馬。却換餘閑二十年。一閱滄桑成白首。再呼嬴博落黃泉。靑山送盡平生舊。楚些悲吟碧海邊。公旣退。精力尙健旺。戲謂余曰吾從今可支二十餘年。八十歲閑翁。何恨遲作十年宰相耶。相與一笑。不昧者存。應知詞語之記實也。</text>
<title>黃懷德 震耇 挽</title>,<text>我事爲兄公蓄弟。義均群從自髫年。一顚驥足靑雲隔。再把牛刀墨綬▣。龜鶴遐齡八旬近。箕裘遺業二郞傳。追遊往迹空回首。舊日兒童雪滿巓。</text>
<title>金判書 宇亨 挽</title>,<text>書法吳興早逼眞。風流篤厚更超倫。身登宰列加三秩。天錫遐齡到八旬。望子山前人不見。倚閭門外草空春。世道卽今回泰運。九原遺恨也應新。</text>
<title>李臨陂 井吉 挽 四首</title>,<text>隣笛酸腸不忍聞。白頭淚滿別時雲。誰知一掬靑山土。此日先埋李子文。科甲成名同塞馬。漢庭分竹等槐安。城南茅屋那堪過。東郭丹旌不忍看。一去音容隔九原。靑山何處可招魂。東城病蟄今誰記。頭白寥寥獨掩門。松翁季女吾兒婦。君作良媒結媾親。魂去九原如不昧。應憐哭殀兩陳人。</text>
<title>尹中和 葕 挽 二首</title>,<text>人生周甲本難期。三品官銜也不卑。多少漢庭分竹地。至今遺愛去思碑。生陽關裡未歸魂。一片丹旌返故原。白首餘生懷往事。不堪聞笛夕陽村。</text>
<title>李兵使 仁夏 挽</title>,<text>早歲封侯志。家聲府院君。五爲賢太守。九作上將軍。絶塞蒙恩敍。頻陽謝世紛。長城方有恃。幽問遽騰聞。龍化延津劍。塋開驃騎墳。箕裘一兒足。餘慶在仍雲。</text>
<title>聞李擇之入地</title>,<text>不謂天曹舊侍郞。牛車返葬故山傍。孤臣瘴海崩心恨。流入東江日夜長。</text>
<title>安端川 烒 挽</title>,<text>中間消息兩茫然。解綬還鄕過幾年。誰意一朝歸厚夜。忽驚諸胤覓哀篇。疑非眞語心先折。痛失良朋淚自泫。分竹乘驄俱似夢。死生吾欲問蒼天。</text>
<title>林綾州 渙 挽</title>,<text>豸冠驄馬老臺官。分竹投簪歲月漫。南望別懷惟有夢。北來幽問太無端。失他鵰鶚秋天暮。傍爾鼋鼉水國寒。白首人間存歿痛。病夫衣袖幾時乾。</text>
<title>元統制 相 輓</title>,<text>官終統制壽稀齡。夢踏關山老將情。一夕嚴風摧大樹。許身誰復作長城。</text>
<title>張淮陽 善冲 挽</title>,<text>當時流輩更誰存。公獨巋然仍閉門。俯仰乾坤空洒淚。凄涼人代各消魂。百年交誼成千古。一別音容隔九原。病臥廣陵秋寂寂。不堪聞笛夕陽村。</text>
<title>宋參判 光淵 挽</title>,<text>欲題哀挽淚雙橫。三十年來托弟兄。浮世不關先後死。暮途何耐友朋情。通朝廷爾期良弼。造物何爲奪此英。唯有泛虛亭上月。淸光依舊爲誰明。</text>
<title>朗善君 俁 挽</title>,<text>一代尊榮貴戚親。屢朝恩禮絶群臣。喬山淚洒三年盡。博望槎乘萬里頻。位極鵷班聯棲萼。業傳螟嗣帶麒麟。延津釰化成千古。惟有銀鉤照後人。</text>
<title>金蔚山 灝 挽</title>,<text>行行驄馬萬人看。內賜皐比賞諫官。南去雙旌纔有日。北來幽問太無端。天涯惜別言猶在。病裡題詞淚不乾。莫道官卑年又促。于門餘慶滿庭蘭。</text>
<title>林留守 泳 挽</title>,<text>人物已多閱。深知夫子賢。將期扶大廈。誰謂落重泉。經術當時惜。文章後世傳。堂堂去如許。愧我尙沈綿。</text>
<title>姜正 錫圭 挽 二首</title>,<text>晉山家世擅文聲。傑出雲孫早大鳴。萬事蹉跎成白首。華銜三字亦浮榮。七旬少二官三品。脩短窮通奈彼天。白首東城垂死老。悲吟薤露涕漣漣。</text>
<title>朗善君夫人遷葬挽</title>,<text>大姓昌寧右。幽閑婦德殊。從夫封紫誥。移兆叶靑烏。草草人間樂。融融地下娛。聖朝優隱典。流澤滿山隅。</text>
<title>寅平尉公主挽 鄭</title>,<text>平陽尊貴眞無匹。聖代恩榮亦絶倫。法駕親臨如昨日。薤歌哀動卽今晨。緱山笙鶴已陳迹。沁水樓臺空復春。花發玉欄陪賞處。也應回首夢楓宸。</text>
<title>李石城 集成 挽</title>,<text>任情非俗態。把酒見天眞。縱作風塵吏。寧同齷齪人。一官纔五品。七袠欠三春。淚滿山陽笛。從遊迹已陳。</text>
<title>尹統制 天齎 挽 二首</title>,<text>二品高官八十年。四男三壻列曾玄。終看花甲重牢慶。含笑惟應到九泉。憶曾雄鎭朔方營。玉塞長城久擅名。幕府靑衫餘白首。不堪存歿獨傷情。</text>
<title>李僉知 后晟 挽</title>,<text>蓮峯知己吾王父。玉潔氷淸昔品評。復有賢孫高士行。仍成平地老人星。通家舊誼雖慙李。名也遺風幸識荊。陳榻逢迎還一夢。篋中書檢淚空零。</text>
<title>金監司 萬吉 挽</title>,<text>燀爀家聲冠搢紳。早年名譽識超倫。淸朝政爾須奇器。造物胡爲奪此人。末路交情敦世好。天官僚誼托心親。羊碑遺愛甘棠化。長使南民淚滿巾。</text>
<title>沈監司 權 挽</title>,<text>相門鴻業世爭推。更有賢孫出等夷。二品新恩雙節建。一朝幽問九重悲。甘棠蕭瑟觀風地。父老摩挲墮淚碑。每見靑山埋我輩。老父衣袖不禁滋。</text>
<title>李司諫 宜昌 挽</title>,<text>君爲明府我爲客。海上唐城一笑迎。往事回頭渾似夢。哀詞和淚忽呑聲。臺中已失靑雲器。朝右長休白馬行。天不假年官不滿。北堂無限倚閭情。</text>
<title>全城君 混 夫人挽</title>,<text>恭惟和順德。早得室家宜。壽福天應錫。膏肓病莫醫。百年偕老約。一夕叩盆悲。無限傷心色。空床月照帷。</text>
<title>錦昌副尉朴泰徵挽</title>,<text>都尉風流托契親。相從末路愛淸淳。去年良晤今如昨。此日哀詞淚滿巾。玉樹芬芳謝家寶。落花愁殺沁園春。滄桑易變身多病。長羨塵寰永別人。</text>
<title>南宮長淵 垕 挽</title>,<text>溫溫眉宇見天眞。屈跡風塵作吏循。富貴有爭難下手。江湖多病且安貧。命窮賢路雖三品。壽到稀齡又二春。爲是相從情好舊。不堪存歿倍傷神。</text>
<title>失題</title>,<text>風塵獨立見高情。半世相從若弟兄。學有淵源先正後。業傳詩禮大家聲。割鷄暫試言游手。避世還甘沮溺情。淸裁別來懷玉樹。不堪今日隔幽明。牢落乾坤一病身。存亡感慨更相因。斯文已喪悲今世。造物何心奪此人。幽問乍傳疑是夢。哀詞欲寫恐非眞。餘生踽踽將安放。淚洒靑山一掬塵。</text>
<title>挽人</title>,<text>天涯初識白眉賢。靑眼相逢杖節年。疾病他鄕經幾歲。死生今日隔重泉。可憐玉樹埋何處。應有歸魂返舊阡。令子令孫能繼業。佇看身後慶綿綿。</text>
<title>失題</title>,<text>分竹關西佩服緋。政成增秩荷恩輝。如何轉作長沙客。千里丹旌獨自歸。向來榮悴不須論。身後恩光賁九原。猶勝漢朝新息老。城西寂寞未歸魂。</text>
<title>沈參判壽亮挽</title>,<text>吾輩相隨落九原。定應逢處各無言。最憐一掬靑山土。埋却人間父子魂。其子繼夭故云</text>
<title>李參議 弘迪 挽</title>,<text>屈指同庚友。風塵餘幾人。我今長抱疾。公又遽還眞。玉節前觀察。銀臺舊侍臣。死生知夢幻。哀挽自沾巾。</text>
<title>李淸安挽</title>,<text>麟閣家聲冠搢紳。淸修苦節獨無倫。一麾名利眞如夢。晩計江湖更出塵。客路拜床長在眼。故山歸櫬忽沾巾。傷心濁世紛紛裡。何處重看此輩人。</text>
<title>尹 汝一 挽 三首</title>,<text>蘭臺金馬選掄才。纔佩銅章落夜臺。陪奉板輿西邁路。忍看丹旌獨歸來。同庚同趣又同官。托契將期保歲寒。今日哭君無限痛。匣琴流水爲誰彈。湖海丹旌去不遲。念君何日是歸期。死生常理非全昧。寫出哀辭字字滋。</text>
<title>淑徽公主挽</title>,<text>平陽尊貴眞無匹。聖代恩榮亦絶倫。法駕親臨如昨日。薤歌哀動卽今晨。緱山笙鶴已陳迹。沁水樓臺空復春。花發玉欄陪賞處。也應回首夢楓宸。</text>
<title>寄南雲卿 龍翼</title>,<text>取醉何嫌淺淺觴。況逢壺老錦心腸。完筵後尾公休恨。殺景焉知酒興長。昨日。台每笑僕之淺淺斟。而台詩有完宴後尾之語。故解意如此。台可一笑而覆瓿。臺諫曾以杯酒間事有評論。故彼此詩意如此。</text>
<title>詠梅紅白</title>,<text>眞態嬌紅白亦奇。看來殊絶畫難移。誰將瓊玉裁成蕊。更訝珠璣綴上枝。西子顏酡春夢後。素娥粧靚月明時。蹇驢詩老如相見。不向山巓與水湄。</text>
<title>贈卞秀才 東翊</title>,<text>白屋天寒煙火微。君從何處訪柴扉。相逢莫問行裝事。六十年來悟昨非。</text>
<title>李弟振叔盆種白菊一枝。忽放黃花。賦長律一首記異。要余和之。以一絶寄示。</title>,<text>換骨仙家黃白術。傲霜枝上試玄機。化翁妙意誰能識。絶勝緇塵染素衣。</text>
<title>自吟</title>,<text>一騎時從海上廻。家童爲我掃靑苔。墻邊葉赤霜前樹。窓外枝殘別後梅。陰谷何時回暖氣。炎煙誰復起寒灰。去來江國無人識。塵世行裝愧又咍。</text>
<title>用東岳淸陰鶴谷唱酬韻。詠懷。二首。</title>,<text>悠悠夙計落空亡。中夜悲歌只斷腸。淚眼不堪看末俗。危蹤端合老窮鄕。鬢毛白處人情閱。牙齒酸來世味嘗。寂寂幽懷無與吐。曉山歸夢月蒼蒼。騷壇三老齒相聯。一代名聲孰在先。白雪陽春推絶唱。風流文彩仰前賢。奎沈滄海留殘馥。鶴去遼天但古阡。不見當年治水手。荒詞今日和淸篇。右憶三老</text>
<title>題淸陰諸先生唱酬後</title>,<text>唐城健筆雷霆鬪。石室高名日月光。衡岳洞庭題品在。斯文一脈古今長。</text>
<title>九月廿四日。偸隙出蘆庄。冒雪夜歸。</title>,<text>暫出東郊外。寒天鳥不飛。蒼茫獨歸路。風雪滿蓑衣。</text>
<title>偶吟 二首</title>,<text>海山無處不宜居。擬結滄洲一草廬。寄語沙邊雙白鳥。水雲身世莫相疏。孤村寂寂客來稀。病裡無聊獨掩扉。唯有靑山與明月。朝朝相對夜相隨。</text>
<title>項羽 解歌</title>,<text>千古無能楚項羽。乾坤得失更何關。佳人駿馬平生愛。底事吳江棄等閑。非愚非弱亦非癡。駿馬佳人興盡棄。馬上乾坤非我予。龍顏那得取容易。</text>
<title>聞南雲卿謫明川感吟。次淸陰韻。</title>,<text>孤燈寒雨坐深更。聞道壺翁放逐行。荊棘路開時事變。洞庭飛葉不勝情。</text>
<title>偶吟</title>,<text>飢來喫粥困時眠。睡起扶筇坐石田。海上靑山看不厭。放吟高倚夕陽天。</text>
<title>次一松韻有感</title>,<text>誰與歸來挽鹿車。白頭江海獨躕躇。自從雲雨陽臺散。往事依然一夢餘。司馬還朝身已病。歐公投老▣如山。閑忙有分天猶妬。何況紛紛醉夢間。右嘆末世千林萬樹鳥飛絶。北陌南阡人迹稀。堪笑袁安高臥處。更無人掃掩柴扉。萬壑千岩正皓然。不堪興滿子猷舡。前宵寒雪今宵月。始覺天公餉我偏。右二首卽景吾輩行裝足可傷。不歸黃壤卽投荒。年來漸覺浮生理。得失悲歡夢一場。右感懷歸去南陽星。生涯一室中。逢人慵問答。閉戶昧西東。結網邀漁父。耕田學老農。長嘯吟梁甫。高風憶臥龍。禍福非關人善惡。賢邪那係國存亡。沈江滔海千年恨。轉見忠臣烈士腸。右有感死生離別尙沾裾。知子襟懷獨有余。一自靑山埋玉後。篋中無復故人書。右憶李子文</text>
<title>憶久台</title>,<text>歲暮空山下。荒涼草屋寒。流光嗟荏苒。塵世足悲酸。旅恨吟邊苦。衰容鏡裡看。殘燈倚半壁。寂寂照余嘆。</text>
<title>四時</title>,<text>水岸陰陰楊柳斜。隔籬紅杏兩三家。牧童衣上靑山雨。半是苔痕半落花。春滿山家遠水明。班鳩處處報初晴。老翁扶醉田間道。童子出門新月生。右春柴門日暖黃蜂鬧。楊柳風高紫燕忙。午夢不知山雨過。起看荷葉露珠香。積雨空林煙火微。小溪流水半紫扉。靑山影畔斜陽盡。時見田翁叱犢歸。右夏紫蟹正肥香稻熟。月華初白菊花黃。村村社酒人人醉。最是田家秋興長。盡日持竿坐綠苔。萬山紅樹錦城堆。門前不見催科吏。唯有隣翁載酒來。右秋白屋柴扉歲暮天。亂鴉深樹帶寒煙。蒼茫一夜前溪雪。興滿山陰訪戴船。涷雪霏霏鶴舞庭。竹窓烏几不勝淸。暗香獨對寒梅樹。誰識孤山處士情。右冬落落親知若曉星。暮年江海任飄零。風塵此日頭渾白。尊酒何時眼共靑。漢代綺園逃善罵。楚江漁父忌偏醒。丹霄杳杳浮雲隔。閑伴沙鷗下晩汀。右感懷平世羞爲賤丈夫。秪今衰病獨前途。風塵荏苒流光暮。江海凄涼旅業孤。落日尋巢飛水鶴。寒天啼血有林烏。悲歡百變紛紛過。一任蹉跎雪滿鬚。右次益齋韻謝病歸來臥碧山。楚騷哀怨寄幽蘭。巫山十二知何處。蓬島三千隔渺漫。萬里客愁滄海闊。九天歸夢暮雲寒。麟臺圖像眞閑事。何似羊裘釣月灘。右次思庵韻海天寒雨欲黃昏。人語依依隔岸村。獨倚山窓愁寂寂。滿林空翠擁紫門。右卽事孤燈夜雨坐深更。却憶靑衫出塞行。二十年來人事改。不堪存歿淚河傾。右感懷次淸陰韻每到城南憶李君。舊遊回首但孤雲。人間永絶相思字。隣笛酸腸不忍聞。右憶李子文湖右幽居隔幾程。相思一夜對燈明。萍蓬聚散元無定。尊酒何時會洛城。右憶久台次白沙韻身致靑雲本不期。十年空賦未歸詩。海山此日甘終老。亂世生涯足採薇。右次容齋韻</text>
<title>有感</title>,<text>萬古斯文一脈長。丹心直欲做虞唐。可憐天日臺前水。斷盡千秋志士腸。右靜庵靜老先生道不隳。幾人門下識歸岐。坡山處士淸風在。懶立貪廉百代師。右聽松東國儒宗李退陶。文章道德泰山高。當年未試經綸術。聖眷空煩七往勞。右退溪栗牛生並一時賢。山斗高名未百年。斯文墮地成長夜。其奈群飛漫刺天。右牛栗梅月吾東是伯夷。淸風能繼首陽薇。楚騷吟裡中宵淚。無限人間節士悲。右梅月堂千載東方出處䔿。當年獨有湛翁存。忠臣烈士崩心慟。七月窮山血一痕。右河西土老北窓皆異士。花潭曺子亦名賢。鸞鳳遠逝麒麟死。緬憶高風此百年。右土亭，北窓，花潭，南冥平生景仰思庵相。水月精神徹底淸。宋時人物唐詩格。宇宙空留萬古名。右朴思庵直道無如趙汝式。封章幾叫九天門。欲死敢言終死節。瓣香何處酬忠魂。右趙重峯潘南才子鐵心肝。聖世胡爲抱至冤。千古剖心同一轍。九原逢處定無言。右朴士元騷壇老將容齋相。天下奇才挹翠公。賸馥至今同膾炙。雙懸日月照吾東。右容齋，挹翠詞林高唱數諸公。詩道中興佔畢翁。崔李玉峯鳴一代。永嘉調格最稱工。右佔畢，孤竹，遜谷，玉峯，石洲。文章大手崔張輩。詩律湖蘇與老芝。向者東溟能繼作。子長甫白願同時。右簡易，谿谷，湖陰，蘇齋，芝川，東溟。國朝王子字淸之。妙墨天才冠一時。應與子昂爭俊逸。龍騰鳳舞賞神奇。右安平大君淸之之後石峯筆。冠絶吾東妙入神。渴驥怒猊題品在。二王無乃是前身。右石峯先朝相業稱黃許。姚宋千秋可比隆。誰似東萊鄭文翼。牽裾救護士林功。右鄭文翼公國朝名將獨無聞。海上威名說李君。麒麟閣裡丹靑煥。振武方成第一勳。右李舜臣南怡之後孰稱名。虎翼將軍一鳥輕。飛禽未盡弓先折。後世空傷壯士情。右金德齡紛紛黨議主西南。病國傷人禍不堪。當時壞事宜均責。點鐵成金說兩涵。右黨論是非不在賢愚別。邪正都從勝敗分。修郤報仇今日事。終敎宦海血紛紛。從古豈無人不死。至今那有國長存。紛紛百變皆堪笑。只恐千秋義理昏。右二首詠今日</text>
<title>病臥無聊。回想從前宦遊。不啻南柯一場。而霜雪已滿頭矣。歷敍往迹。賦成長律數篇。辭雖俚拙。榮悴憂樂。或可想見於紙上也。</title>,<text>憶曾珥筆事先王。初識重瞳日月光。身惹御香陪咫尺。恩添宮醞醉尋常。五雲深處聲名煥。七寶床前雨露長。往事至今如夢寐。蒼梧回首淚盈裳。右敍初拜翰林。前後在闕中者五年。宣政殿中曾密邇。儲承堂裡又周旋。龍樓白日携彤管。鶴禁靑春侍胄筵。非分猥叨諸彥右。孤根長植五雲邊。蘭臺講院皆陳迹。往事回頭卄六年。右敍拜說書。出入兩筵。宣政。卽大朝殿名。儲承。卽世子宮堂名。半年奔走夏官郞。暫輟淸班佩群章。敢望蜀民歌五袴。欲令王澤及窮鄕。九天丹闕歸心杳。五月黃堂坐嘯長。風味至今猶未忘。九秋崖蜜雪凝香。右敍自夏官郞拜伊川。五朔而遞。一封當日奏楓宸。媿作紅塵碌碌人。不是微臣能慷慨。秪緣明主尙寬仁。皇天自溥生成澤。寸草難酬雨露春。寒外攀髥無限淚。至今成血洒衣巾。右敍在玉堂上疏。其後爲北評事。路聞國恤。故云云。曾著靑衫出雉城。賦詩橫槊朔方營。白山麋鹿長弓射。滄海蛟螭大鼎烹。詞客邊頭看塞月。佳人帳裡戛鳴箏。少年行樂今如夢。鏡裡無端鬢雪明。右敍爲北評事一年關塞作丁威。城郭依依萬事非。京國別時驅鹿駕。海山歸處製荷衣。玉堂天上前生隔。茅屋雲邊世念微。除札屢煩猶未赴。六吾堂就掩柴扉。右敍遞評事。還歸牙庄。堂名六吾。分竹關西佩服緋。迢迢五馬向天涯。靚粧百隊萃筵舞。獵騎千群塞月圍。宇宙樓臺枕夷夏。江灣酬唱繼微之。山河往事今能記。白首追思氣欲飛。右敍拜灣尹。時久台爲江界府伯。驛筒遞傳。有酬唱錄。世上功名不解求。嚇餘腐鼠豈堪謀。重尋蟻穴槐南夢。初自龍灣塞上遊。棋從敗局誰高着。車到羊腸且合休。堯舜君民成謬計。三司六部摠雲浮。右敍庚申初。陞拜亞卿諸職。枘鑿行裝奈不同。恩除南伯許觀風。州城六十瀛洲盡。山勢東南方丈雄。劍外威名慙僕射。蜀中儒化愧文翁。強彈弱羽終摧翮。歸臥松楸合養躬。右敍爲湖南方伯。以盧戒信事被彈。歸楊州松楸下。末路行休不自由。龍旌西出浿江頭。綾羅錦繡地偏勝。麟馬天孫詩獨留。巫峽朝雲楚臺夢。仲秋月色大同舟。風流又被天公妬。舁病歸來十載愁。右敍爲關西伯。病遞。時有不得不去者。首句及之。抱病多年世念輕。藥爐莾鼎送殘生。窮通有命難客力。脩短關天豈係情。十載浮榮春夢斷。九重隆渥寸心縈。病中剩得閑中趣。更覺山林獨也情。右敍遞西伯還。仍病廢累年。可行行又可休休。畿輔觀風歲一周。聖主恩深同日月。微臣罪大若山丘。重瞻玉座身如夢。再覩龍顏淚欲流。三道承宣成底事。百年慙恨集垂頭。右敍拜圻伯。時病久。屢有除命。或辭或出。及拜是任。再度引見。纔遞巡宣移諫長。彤墀新命又銀臺。主恩稠疊身全老。世事蹉跎氣已摧。御座香煙携處滿。禁林春色雪中催。少年珥筆優遊地。報國初心冷作灰。右敍遞圻伯。除諫長。旋移知申。江都保障承恩命。辭出金門意惘然。布帆歸舟滄海外。秋風行色白鷗▣。袁安憂國心雖切。梅福休官策最賢。從此閉門聊卒歲。肯將榮悴問蒼天。右敍拜江都留守。出外時。未嘗不引見。及是無命。在任未幾。疏遞。時已改句白鷗前。用秋江詩余在白鷗前之意。義不辭難其奈病。罪成恐國本非情。聖恩寬假生何補。物議崢嶸死亦輕。烈士剖心寧有悔。忠臣折骨不求名。中宵無限圓扉淚。誰遣雷霆地軸傾。右敍因辭使行。下吏奪告身。時已廢妃。時人指斥不仕者爲怨國。緬憶南陽諸葛老。地名相似愛玆來。九原可作鞭當執。異代難同首自回。春睡草堂時夢想。朗吟梁甫獨徘徊。愁邊翳翳斜陽盡。手撫孤松醉一杯。右敍歸南陽生耕吾土葬吾陂。餘外紛紛百不宜。海上移家且齟齬。栗園問舍恐差池。紫門綠水時歸夢。茅屋靑山更屬誰。寂寞孤魂應有待。可堪墳草已離離。右敍將棲新山。卽子婦葬山。時久台溪亭在石松。而久台流寓湖西。浮寄人生絶可憐。官遊蹤跡付新篇。西南道路幾千里。前後光陰三十年。衮衮榮枯皆夢耳。紛紛憂樂一凄然。君看歲暮蒼松樹。霜雪餘姿獨侏天。右總敍前後</text>
<title>有感</title>,<text>隴▣悲鳴塞日昏。天涯獨有未招魂。人間此日無窮慟。頭白寥寥獨掩門。</text>
<title>與內從李公美 世瑗 諸兄弟。同賞漕溪瀑布。回到松溪網魚。帶月罷歸。奉呈諸賢求和。</title>,<text>看盡漕溪瀑布回。碧莎秋水打魚來。淸樽共對黃花節。野老蒼顏一笑開。相携草坐小溪邊。手弄淸流到夕天。昨夜霜風動華岳。滿林秋色落樽前。平郊暮色碧凄凄。煙外孤村望欲迷。酒盡沙頭扶醉去。月華流白滿前溪。</text>
<title>冠孫義集</title>,<text>壬申秋九月。加汝以元服。去汝幼稚心。成汝大人德。賢謨與聖訓。昭然在方冊。嘉言汝所服。善行汝所則。侈奢與安佚。損志又損福。謹儉是良規。造次毋怠忽。剛大以爲心。行身戒恥辱。名汝曰義集。字汝曰養直。顧名而思義。庶幾無愧怍。勿謂我言髦。勉汝兼頌祝。</text>
<title>久台晬日有感寄呈</title>,<text>孤辰壽醴復盈樽。玉樹諸郞舞彩翻。莫怪病夫悲苦語。九原誰慰未招魂。附次韻餘生無意對匏樽。泡影人間歲月翻。最是兒孫郡戲處。忍將棗栗酹孤魂。</text>
<title>復次振叔漕溪韻</title>,<text>楓岳蓬萊夢裡回。羨君乘興踏穿來。衣邊尙帶煙霞色。詩上如看萬二開。帆影搖搖白鳥邊。夕陽簫鼓倚江天。扁舟滿載蘇仙月。鶴夢應驚赤壁前。峽中秋色想凄凄。樵客前頭路不迷。何日與君携手去。一筇重渡武陵溪。</text>
<title>寄久台</title>,<text>閉戶塵紛絶。還宜養性靈。懷人心耿耿。惜別鬢星星。月入秋宵白。山圍曉夢靑。小堂岑寂處。啼鳥亦堪聽。附次韻昔疾今差健。黃精倘效靈。那堪俱暮景。相望若晨星。別意頭渾白。新詩眼爲靑。裁封欲寄雁。時向小樓聽。</text>
<title>次西伯久台韻</title>,<text>畫角吟風雪滿城。天寒遠客坐深更。要知昔日思君恨。看取今宵憶我情。衰鬢偏驚千里別。幽懷長對一燈明。愁來披讀相思字。寂寂床頭孤月生。孤燈睒睒照寒更。坐想天涯病客情。耿耿此懷無處寫。夢隨殘月向西傾。附元韻故人何在洛陽城。別後居然歲已更。警欬依然如在耳。樓臺無處不關情。行藏巧合身同病。齒序相隨鬢各明。衰朽自分爲世棄。從君詩酒樂平生。鬱鬱孤懷不可更。關河歲暮若爲情。人間萬事無如酒。時把官杯細細傾。</text>
<title>寄久台</title>,<text>雨餘山態滑。煙濕樹姿嬌。開軒成獨坐。塵慮十分消。附次韻人隨春已老。花與柳爭嬌。感物詩相問。羈愁一半消。</text>
<title>寄久台</title>,<text>人事難常十載間。生涯何似老僧寒。天邊尙有尋歸夢。絶勝招魂望寒山。孤城一片白雲間。萬仞峯頭玉帳寒。低唱無人淺斟酒。獨携明月宿秋山。附次韻十年身在戍樓間。刁斗秋風不耐寒。還笑五更孤枕夢。爲因何事到關山。客舍門連梵宇間。波波老釋一般▣。朝雲本不陽臺夢。好事人傳十二山。所居之室。名曰上客舍。補筆談。有陽臺卞異之論。</text>
<title>次久台</title>,<text>稍喜雲山世外深。一筇携處訪靑林。萬端懷抱無人識。誰與分明說此心。附元韻楊湖東畔大江深。傍岸何山是靜林。雨霽一天今夜月。也應同照望雲心。</text>
<title>示久台</title>,<text>騎馬悠悠到水涯。暮雲含雨洒征衣。松窓半夜寒溪響。長入孤燈夢裡思。溪堂一夜之話。時入夢想。廣陵西畔數家村。五馬來時一路喧。驚起沙邊雙白鳥。背人飛向武陵源。金谷松亭兩居士。談山談水興悠然。何來潦倒風塵吏。唐突靑▣蕙帳前。右二絶戲李子文附次韻山之一麓水之涯。岩穴爲居薜荔衣。百體亦須安樂法。肯將餘事網心思。右述自家依林一屋不成村。水石舂撞故作喧。誰放漁舟容易入。只緣花木傍靈源。右和戲贈</text>
<title>次泛虛亭韻 亭主。宋參判光淵。</title>,<text>瞥眼曾過湖上亭。泛虛形勝未分明。枕邊窓納何山色。檻外潮通碧海聲。片帆客歸漁渚暮。一竿人占鷺沙平。至今夢想依然在。回首滄波白鳥輕。附久台作昔年曾上泛虛亭。此日題詩眼欲明。地近海門多蜃氣。江深巴國少灘聲。扁舟短棹生涯足。極浦通渠望裡平。軒冕倘來元外物。被他漁父一竿輕。</text>
<title>寄久台</title>,<text>感舊嗟何及。懷人涕自流。離情雲黯黯。歸夢水悠悠。萬事皆前定。孤生本是浮。飄飄洞庭葉。風雨不勝愁。附次韻論情那忍說。有淚秪長流。業障多纏薄。人謀易謬悠。朋簪今豈合。民宅昔曾浮。莫道詩因興。吟成一段愁。</text>
<title>失題</title>,<text>聞說臨溪構小堂。釣臺蘿月弄淸光。經年海上漁翁夢。長向君家水石鄕。</text>
<title>次李兄文翁氏贈別韻</title>,<text>郊扉存晩計。經年違禁闥。隆恩起衰薾。西藩復授節。報主心如丹。憂國鬢成雪。悽悽去親愛。杳杳前期闊。白日照執袂。驪歌催遠別。醉語君都記。明日難重說。鬢髮各垂白。紛紛歲月駸。歡悰日漸鮮。遠別空傷心。聚散固無常。復此商與參。山川隔兩岸。知有夢相尋。離亭日欲暮。別鶴成悲音。何當拔紱去。携手老雲林。要知別後思。一字當千金。官至刺史亦榮矣。金印斗大丈二組。外物紛紛都不關。世事看來若雲雨。西林獨鶴感余懷。回首人間日又暮。塞北關河幾千里。遠別傷心年已五。願作雲龍長相隨。不比萍蓬易散聚。別群班馬鳴蕭蕭。遠將歸兮客路忙。雲邊已失漢陽山。樹攪離思愁生腸。靑絲玉壺河橋畔。野梅花落聞餘香。臨觴不御各惆悵。欲別未別心凄涼。三冬積雪掩柴扉。手拾枯槎溫土床。山林活計味有餘。橫帶黃金吾不榮。危途反被俗人疑。退藏非緣昧重輕。丘壟端合保餘齒。玉塞何堪作長城。陽關重踏七年路。頭邊白髮還堪驚。天敎看盡塞西山。不作騷▣飡落英。吾徒已過百年半。一別偏傷遲暮情。靑山落日引征蓋。玉節歸程雲樹平。萍蓬聚散亦一時。須佩淸樽過我行。語罷樽前一分手。澗水松風無限傷心聲。</text>
<title>中秋望月夜。憶杜谷汾西。次蘿溪韻。寄久台。</title>,<text>一筇扶我上南坡。霜晩千林葉脫柯。澤國行吟愁更苦。故園歸夢老還多。親知落落晨星杳。歲月駸駸隙駟過。少日從遊回白首。秪今蓬轉意如何。寥落茅齋掩小坡。寒聲慼慼入庭柯。三秋恨到今宵切。兩地光分此夜多。可耐哀鴻愁裡聽。每憐佳節客中過。山川杳杳音徽隔。千里相思奈老何。右蘿溪元韻附久台韵蘿翁凶問至。涕淚不足。用前韵。以替悲歌。蘧然春夢舊鑾坡。棋局前頭已爛柯。千里楓林魂未返。一聲隣笛淚偏多。他鄕泛梗隨風轉。逆旅班荊乍電過。杜老東翁知此意。無緣會合且如何。</text>
<title>失題 拾遺</title>,<text>屈指同心友。于今幾人存。惟君三世誼。視我猶弟昆。不見心若失。相對如有得。何當作雲龍。到處長相逐。蘭臺昔同寀。金馬又相隨。邇來十年間。別多會面稀。況今各垂白。殊非遠別時。善保千金軀。慰我長相思。世故日棼如。生趣日以微。惟有會心樂。與子吐襟期。何當携手去。共採商山芝。耿耿懷未已。那堪此別離。萬里燕山使。三冬氷雪程。前歲別柳子。今日送君行。丈夫非惜別。獨傷遲暮情。長空一片月。分照兩鄕明。班馬鳴蕭蕭。邊城使車發。離筵罷歌舞。渡頭鳴寒角。鶻岫當馬前。統軍回首別。默坐想行色。中宵眠不得。寂寂遼山夜。寒燈照客眠。終南夢▣回。覺來倍依然。▣▣難爲情。俚語當面目。病中題數篇。寄作離別曲。</text>
<title>解相職志喜</title>,<text>靜林西畔草堂孤。收拾殘骸及暮途。狼狽前年右議政。優游今日判中樞。閑忙有分身將健。勞佚隨時病欲蘇。廊廟調元雖拙手。一區堪作老農愚。</text>
<title>萬柳莊十六韻排律 拾遺</title>,<text>巾我河車指玉京。諸天無際是三淸。朝來失路靑霞迥。物外沾衣白露生。怪石當途蹲老虎。晴鍾殷郭吼長鯨。茅龍展尾紆淸澗。遼鶴舒翎抗畫甍。翳日涼陰藏小店。拂天高柳滿平坰。臨風裊裊齊垂線。匝地森森亂擢莖。嫰葉正濃紅女織。新枝初暢葆㽔傾。酡顏繫馬尋芳興。玉手攀條惜別情。逕摻白氈飄落絮。門張翠幄擲流鶯。凋霜啄木秋聲急。殘綠寒蜩夕吹輕。萬里三遊人不識。天高地迥我何征。神仙縹緲吾身是。山海微茫上界▣。繡闥朱門淸晝掩。寒林衰草暮鴉鳴。風煙淡淡愁山色。歌曲悠悠送水聲。鶴背明朝參少極。鰲頭歸路杳東瀛。煙波夢斷盧龍塞。鄕▣應尋舊姓名。</text>
<title>憶亡女</title>,<text>音容冥漠九原中。故宅凄涼迹已空。三十六年眞一夢。白頭塵世泣阿翁。</text>
<title>子規 己巳○在蘆原時</title>,<text>欲死復欲死。空山夜夜悲。崩心烈士慟。無乃爾先知。</text>
<title>蘆庄謾詠</title>,<text>三十年來已禿翁。舊時桑梓憶吾童。槐陰滿地草堂靜。惟有山禽呼晩風。</text>
<title>卽事 在金谷時</title>,<text>草碧長堤水滿陂。牧童橫笛雨邊歸。白鷗飛去靑山暮。正是閑翁得句時。</text>
<title>次李白韻</title>,<text>陰陽分二氣。白日配華月。天翻地軸傾。桂魄隨沈沒。風雲日黯黮。山川慘無輝。陰翳塞兩儀。陽和變寒霏。大運遽如此。誰分是與非。哀彼當門蘭。意折嚴霜威。問天天漠漠。掩抑空沾衣。</text>
<title>可歎</title>,<text>世事可嘆非一二。人心難測亦難知。死生有命難容力。富貴關天更倚誰。自侮方知人必侮。欲欺其奈已先欺。山中日暮雲如墨。魑魅狐狸任爾爲。</text>
<title>次柳州南澗詩</title>,<text>收身返野扉。多病謝明時。默坐念平昔。宿計多參差。今年幸得所。耕鑿不知疲。採山陟巑岏。釣水弄淸漪。翳翳日將暮。感時空涕垂。知止遠恥辱。投閑乃分宜。斯道雖可尙。末路少人知。古人不可見。誰與論心期。</text>
<title>憶久台</title>,<text>閑翁睡起柴門靜。窓外蕭蕭聞雪落。仍想故人溪上廬。松聲竹色凝寒碧。</text>
<title>寄可笑堂 權正世經堂號</title>,<text>可笑堂中一老翁。行裝不與俗人同。風塵天地生何晩。堯舜君民計已空。富貴有爭難下手。山林無禁足安躬。年來百念成灰洽。臥看浮雲西復東。</text>
<title>次思庵韻</title>,<text>暮年心與世相違。歸臥山中獨掩扉。十載承恩如夢裡。御香猶在舊朝衣。</text>
<title>次醉竹韻</title>,<text>寂寂山門鳥喚眠。白頭今日賦歸田。一竿漁父煙蓑夢。時逐長風落九天。</text>
<title>尹狼川憲卿惠魚書問。詩以謝之。</title>,<text>自從衰病屛郊居。張翰蓴鱸興亦疏。多謝故人珍重意。一封書帶兩編魚。</text>
<title>謝洪九言惠筆鞋 以下在南陽時</title>,<text>塞北▣▣▣▣涯。管城仍帶一靑鞋。故人知我閑翁意。臨水登山寫別懷。</text>
<title>歸南陽</title>,<text>可行行又可休休。張翰歸▣不待秋。悔向風塵成白首。暮年身世寄滄洲。騎馬悠悠到水涯。海山如畫夕陽時。深潭欲共神龍語。塵世終紛爾不知。</text>
<title>題止足庵</title>,<text>止足庵中白髮翁。一間茅屋庇微躬。名途醉夢誰先覺。疏傅高風擊我蒙。一本○止足庵中世念微。回頭五十九年非。名場醉夢誰先覺。疏傅當年早見哉。</text>
<title>臥吟</title>,<text>隔林漁火影依微。正是前村月落時。灘響忽高何處雨。夜窓孤客夢先知。</text>
<title>寄久台</title>,<text>灘聲如雨客眠遲。月黑孤村靜夜扉。林外火明人語響。小童來報打魚歸。</text>
<title>寄宋台泛虛亭</title>,<text>故人高臥水雲間。身與沙鷗獨往還。勇退不羞錢若水。晩休何似白香山。心從謝事歸時適。境得無人到處閑。多少杏湖春物色。更將佳句慰衰顏。</text>
<title>次人韻</title>,<text>病裡頻驚歲月更。客懷愁絶對燈明。松濤▣▣多蕭瑟。長向窓前作雨聲。</text>
<title>次蘿溪相公韻</title>,<text>身似沙鷗不定居。廣陵歸臥病相如。幾年鐘鼓非情鳥。今日江湖得計魚。世上榮枯都夢幻。閑中事業舊詩書。吾儕畏約知無已。南北音徽莫遣疏。相思千里幾傷神。消息眞傳寂寞濱。書抵萬金情繾綣。詩成三昧語淸新。樓臺舊業江山主。風雨危蹤瘴海民。半夜台星瞻北極。湘潭▣久滯斯人。</text>
<title>示朴汝厚 泰淳</title>,<text>投老滄洲理劍舠。向來軒冕一秋毫。蒲團獨臥茅簷下。仰看靑天白日高。附次韻萬事驚波泛小舠。誰將榮辱較秋毫。淵明最解謀身術。投紱非關一著高。</text>
<title>題壁</title>,<text>止足庵中一病身。數間茅屋養吾眞。時邀明月爲佳客。長對靑山作主人。萬事可堪違▣▣。廿年端悔老紅塵。今年始覺盈虛理。得失榮枯不滿嚬。稜稜瘦骨鬢蕭疏。盡日閑眠掩小廬。海味登盤行紫蟹。山蔬適口嚼靑菹。塵中久作投籠鳥。物外今爲縱壑魚。睡起開門堪刮目。滿林蒼翠雨初餘。爲愛山中人迹疏。結茅新構數間廬。朝衣典盡宜蓑笠。藿食甘來味韭菹。野興不孤彭澤酒。歸舟何待季鷹魚。先朝右史今誰在。江海飄零白首餘。</text>
<title>僕之來此。爲魚杮之鄕。而杮旣絶種。魚又稀貴。殊無風味。戲賦一律。次前韻。</title>,<text>老來生計不嫌疏。容膝纔完一草廬。帶雨短僮收綠葉。冒煙奚女煮黃菹。釜中縱泣朝曛粥。盤裡難登大小魚。最恨惡風多敗興。杮林甘蒂落無餘。</text>
<title>復用前韻自解</title>,<text>衰慵甘與世相疏。殼外殘骸足弊廬。割取黃雲炊千麥。摘來靑玉作寒菹。閑情自有難言味。晩飯誰知可敵魚。造物定應優老子。一區煙月樂三餘。臥外有餘地。身外有餘衣。鉢底有餘食。</text>
<title>與閔而道 乙亥○當在下</title>,<text>三十年前宿草堂。溪聲想入夢中涼。誰憐白髮黃扉老。回首靑山意更長。</text>
<title>四詠</title>,<text>一陣輕飆几席淸。北窓偏愛晩涼生。夜來枕上驚孤夢。▣雜松濤作雨聲。右風萬里長空白玉盤。夜來高掛碧雲端。錦筵紅燭樽前見。何似秋天霽後看。右月積水浮空天宇濕。三山影落六鰲頭。安能一吸千里浪。洗盡胸中萬斛愁。右海一片朝生滄海上。任閑舒卷碧山岑。晩風吹作千林雨。慰滿三農望歲心。右▣</text>
<title>次朴玄石寄示韻</title>,<text>一枝棲息也難成。屑屑非關去國情。從此閉門聊卒歲。免敎高士笑宜行。來詩落句先韻。故更押他韻。數間茅屋海山陽。壟上扶犁野興長。悔向風塵成白首。閉門今覺養心方。</text>
<title>鳳仙花</title>,<text>靑山道士厭喧譁。獨掩柴門大海涯。庭菊未開霜後萼。窓前唯對鳳仙花。名花數朶草堂前。紅白交開是鳳仙。恰似廣寒明月下。素娥靑女鬪嬋姸。</text>
<title>宋太祖</title>,<text>灼艾方知聖主仁。龍行虎步是何人。三王家法壞金樻。銀燭啼殘寶殿晨。</text>
<title>張良授履圖</title>,<text>黃石相逢迹太奇。圯橋孺子帝王師。要知五百開洪業。只在當年授履時。</text>
<title>諸葛</title>,<text>龍臥隆中迹太奇。草堂春日正遲遲。紛紛天下三分業。何似當年睡足時。</text>
<title>寄可笑堂</title>,<text>可笑堂中可笑人。行裝堪笑又堪嚬。葛巾烏几蕭然坐。猶勝黃花笑逐臣。</text>
<title>用退休樓韻。奉寄蘿溪相。</title>,<text>憶昔同登湖上樓。終南影落檻前流。江山每記重來約。風雨空悲一葉秋。官秩何須司戶大。台星應動鬼門幽。孤臣瘴海迢迢夢。長在蘆花白鷺洲。</text>
<title>病臥無聊。月色滿窓。詠白沙曉月窺人入戶明之句。不堪羈旅之思。仍用其韻。</title>,<text>故國迢迢隔幾程。夢中歸路轉分明。駱峯秋色應蕭瑟。霜雁飛前月滿城。</text>
<title>次朴文仲 龍見</title>,<text>海山日蕭颯。秋序過平分。葉落霜前樹。風敲月下門。短僮收榾拙。奚女煮蒿芹。忽得瓊琚什。天葩見吐芬。</text>
<title>次文仲</title>,<text>世紛難盡又難料。更感秋聲響晩條。渭水寒雲心共遠。駱峯疏葉夢俱飄。滄洲我已留殘業。城市君應厭衆囂。黃菊花邊獨吟處。故人佳句慰寥寥。萬事如今不自料。朅來江國鬢蕭條。床頭藥裹長年病。海上行裝一葉飄。商嶺春深逃漢罵。武陵花發避秦囂。尋巢落日何山鶴。歲暮悲吟伴寂寥。附元韻世事元知久錯料。晩年身計稍蕭條。山中結舍憐鳩拙。海上尋楂羨鶴飄。大澤蛟龍秋隱蟄。荒郊鳥雀日嘈囂。如何潤絺王猷手。且把漁竿送寂寥。人事天時謾自料。▣▣紅葉隕霜條。年光苒苒誰留住。身世悠悠任轉飄。祗爲鄕園聊適意。非關城市有塵囂。松簷盡日癡如坐。時復高吟望泬寥。</text>
<title>小寒前一日。雪後大風。</title>,<text>雪風終日打窓扉。窮巷無人鳥不飛。白髮老翁塊獨坐。寂寥唯與病相依。</text>
<title>是日。終夜大風撼屋。不成眠。</title>,<text>夜來風力轉難當。烈氣雄聲撼小堂。直到五更眠不著。滿窓朝日夢應長。</text>
<title>翌日風勢益猛。更賦一絶。</title>,<text>天▣妬我愛逃空。盡日終宵動烈風。沙礫撲窓聲振耳。臥看初日半簾紅。</text>
<title>連月臥病。一日扶坐開門。則草綠花紅。春事已爛熳矣。口號一絶。</title>,<text>海岸靑靑麥。山村處處花。今朝開小戶。春事十分多。</text>
<title>聞杜鵑呼韻</title>,<text>山中夜夜子規聲。惱殺天涯遠客情。啼到五更人不寐。海雲峯上月初生。</text>
<title>四月初十日。將發向廣陵。書示文仲。</title>,<text>海上爲家計又違。東歸唯與病相依。風塵浪迹眞堪笑。回首滄洲白鳥飛。</text>
<title>權童子處基與鄭生希謙。追別唐城府中。臨別書贈。</title>,<text>廣陵歸路正悠悠。怜▣追來惜去留。止足庵前山月白。子規聲裏憶吾不。</text>
<title>行到三田口。望漢陽有感。</title>,<text>江湖流落已三年。此日東還意惘然。綠樹秦京空在眠。不堪回首夕陽邊。</text>
<title>夢村▣▣遙望栗峴有感懷</title>,<text>仙莊遙望別愁新。匹馬曾從此路頻。人隔楚雲歸不得。獨醒何處采靑蘋。時柳台擯在天安黔岩。未歸。</text>
<title>望南漢有感</title>,<text>南漢孤城萬仞山。昔年天步此艱難。凄涼往事無人問。唯見雲邊鳥獨還。</text>
<title>及到靜林日邊。消息益紛紛。無論虛實。若此不已。國無類矣。感而有賦。</title>,<text>世事紛紛日日新。不堪消息欲沾巾。海鄕塞竇三年客。穎水長懷洗耳人。</text>
<title>感懷。次芝川，白江唱酬韻。寄久台。</title>,<text>孤臣去國今三歲。北望鄕園獨上臺。一日剩看浮世苦。百年那得好懷開。英雄往迹成千古。詞客傷時賦八哀。渭水終南空在眠。不堪愁處首頻回。曾同文友訪松厓。携手三人上石臺。人事卽今如鳥過。山花依舊爲誰開。江籬怨恨湘流暮。塵世存亡楚些哀。死別生離無限意。昔年陳迹夢中回。</text>
<title>憶久台</title>,<text>地僻無人到。柴門晝不開。音書湖外隔。時序客中催。憂國空流涕。思家獨上臺。百年扶大廈。誰是棟樑材。</text>
<title>靜林寓舍</title>,<text>浮寄棲棲客。初從海上還。借人三畝宅。容我一身閑。已辦田園樂。寧知世事艱。雨餘新物色。詩興不須删。寬閑數畝地。蕭灑屋三間。境僻無塵鬧。林深絶往還。庭前看白鶴。窓外對靑山。隨處詩情在。新荷動碧灣。</text>
<title>卽景</title>,<text>飄風終夜雨終朝。睡起幽人坐寂寥。空對滿地靑玉蓋。散來銀竹響偏驕。</text>
<title>憶歸 進退格</title>,<text>旅泊棲棲歲月多。中宵惟有夢還家。床前稚女纔能語。窓外新梅幾度花。麟閣功名今濩落。鹿車歸計又蹉跎。終南渭水如常見。獨倚枯筇數暮鴉。</text>
<title>詠懷</title>,<text>仕至宰樞官亦優。一丘林壑定歸休。飄零忽作離家客。撩亂長懷去國愁。渭水終南空在眼。柴門琴瑟幾回頭。風塵蹤跡眞堪笑。羨爾滄江雙白鷗。</text>
<title>思家</title>,<text>駱峯西畔是吾園。十載沈痾不出門。屛迹已甘辭紱冕。愛閑端合絶塵喧。圖書滿壁供衰興。花鳥多情對綠樽。一落海山歸不得。可堪今滯廣陵原。</text>
<title>題草堂</title>,<text>數間茅屋靜林 寺名 傍。投老郊扉策最良。庭宇舞看雙白鶴。池塘遊對兩元央。隣翁溪友時邀迓。明月淸風自王張。我亦鹿門思隱客。每逢佳處興偏長。</text>
<title>次孤竹諸公采蓮詞韻</title>,<text>南湖水綠白蘋多。落日輕舟蕩槳歌。隔葉聞聲人不見。數雙花鴨起煙波。</text>
<title>未老</title>,<text>未老病先嬰。不歸官太榮。時淸宜早退。世亂豈徐行。歐九平生計。醒翁此日情。胸中方了事。身後肯求名。仕宦時。每以六十爲退休之期。旣以病廢。又以罪斥。今以後吾知免自期之恥。詩以志之。進退格陽關律。○曾與久台語此。故落句云。休官雖得計。見出敢言歸。七十雖常典。六旬是素期。我自知今是。誰能悟昨非。故人應有記。題寄一篇詩。</text>
<title>卽景</title>,<text>樹影重重草色多。孤煙生處兩三家。急風吹送靑山雨。落盡池塘白藕花。</text>
<title>申公獻將以洪州牧之任。歷訪於郊庄。書此以贈。</title>,<text>吾輩行裝絶可傷。不歸黃壤卽投荒。潘南杖節君分竹。要使遐氓覩鳳凰。潘南。卽朴士行。時拜海伯。</text>
<title>寄海伯李得甫 德成 ○丁丑</title>,<text>觀風行色杳何邊。別恨逢春更惘然。想得承流宣化處。福星光動海西天。春滿甘棠化日熏。一方民庶望如雲。依然物色鳴琴地。玉節爭過舊使君。春興無多不到詩。病中其奈苦吟遲。今朝寫出相思句。老眼昏花字半欹。</text>
<title>次挹翠韻</title>,<text>故人棲息優遊處。石上松筠老可依。幽谷歲闌蘭將秀。楚江秋冷雁將稀。風塵天地生何晩。堯舜君民計已違。東郭病翁能騎馬。有時相對破愁圍。</text>
<title>失題</title>,<text>聞君江上久棲遲。且屬窮陰歲暮時。世事秪今難着手。病懷何處可開眉。須從物外閑田地。肯向人間險路岐。歸去故山無限意。東風莫待子規知。</text>
<title>獨臥</title>,<text>空齋闃寂夜凄淸。風雨蕭蕭到五更。耿耿幽懷無處寫。誰知此夜此時情。</text>
<title>送還偕來▣▣偶吟一絶 丙子</title>,<text>臣罪如山竟見原。聖恩猶餘臥丘園。送歸香案前頭史。長對靑山獨掩門。</text>
<title>題最樂堂八景屛風圖後</title>,<text>靑山玉液坼何年。異境怳然來眼前。一泒銀河天半落。題詩却憶李靑蓮。右朴淵龜潭奇勝久聞名。畫裏猶堪忘世情。安得扁舟載我去。結茅靑嶂送餘生。右龜潭甄萱城外萬川流。寒碧堂涵水面浮。白月淸風無盡處。綠窓朱戶夜如秋。右寒碧堂淸涼山色落毫端。萬壑松聲佛骨寒。淨界諸天花雨後。白雲猶鎖碧巑岏。右淸涼山城上高樓樓下水。水搖樓影月涵波。夜來淸興知難禦。庾亮南樓較孰多。右月波樓王孫遣畫煙霞色。憐我尋眞病未能。孤負名山身已老。案頭空對玉層層。右金剛山樓如飛翼水如練。雪後寒山月下灘。一幅丹靑能起我。十年陳迹畫中看。右練光亭三山鰲背杳茫中。一片飛來碧海風。天下壯觀無過此。彩雲呑吐日輪紅。右國島</text>
<title>憶李娘</title>,<text>塞垣何處慰孤魂。往事回頭積淚痕。悽切不堪遺恨在。九原逢處定無言。</text>
<title>聞夜雨</title>,<text>木葉俱鳴處。風驚半夜雨。幽人夢初覺。何處江南路。</text>
<title>夢李娘有感</title>,<text>枕上啼痕覺後滋。夢中重對舊容姿。靑衫塞北相逢日。錦帳灣西共醉時。匹馬間關千里路。一朝凄斷百年期。秖今無限傷心處。生別仍成死別離。憐爾才兼永雪姿。百年恩愛托心知。寧同樊子春先去。恰似朝雲海上隨。無語落花自開謝。多情明月幾盈虧。人生一去歸何日。擬向蓬山作後期。</text>
<title>次韻</title>,<text>着地何嫌小如斗。蔽遮風雨足安身。行休豈但無沾濕。偃息猶堪任屈伸。松作客燈消永夜。月窺蓬戶照淸晨。來來去去知多少。庇盡東西南北人。附原韻 趙龍淵曲木爲樑簷着地。其中如斗僅容身。平生不許長腰屈。此日難謀一脚伸。鼠穴煙薰恒似漆。甕窓茅塞本無晨。縱然幸免衣沾濕。臨別殷勤謝主人。</text>
<title>土爐</title>,<text>虛心而有容。斸圓以爲方。當寒策奇功。不離常在傍。時移疏亦可。奈何或遭殃。事多類如此。於爾獨何傷。</text>
<title>洛城送李娘之雉城</title>,<text>精誠一到處。金石亦可通。憐爾忘死生。崎嶇道路中。關嶺平如砥。雉城咫尺同。安得會汝意。揷翅如飛鴻。慘慘朱村別。依依灣館離。長入夢想中。獨語心自飛。胡爲洛城裏。又吟離別詩。造物眞戲劇。一笑問後期。獨行數千里。淹留纔四朔。南北各分飛。此事豈前卜。我行旣不遲。爾去何太促。脈脈兩無語。孤燈照歎息。每謂迎爾歸。那知送爾行。人事乖若是。孰能知我情。長路入天高。寒雲接塞平。安得化長風。吹汝到邊城。我行非所樂。早晩抽身歸。東郊十里外。晩計存衡扉。那時將汝歸。共折園中葵。暫別雖心悲。會合知在茲。</text>
<title>病中。兒輩有誦傳洪川士人之詩。因命兒輩次其韻。余亦和之。</title>,<text>病裏頻驚歲月更。客懷愁絶對燈明。松濤夜夜多蕭瑟。長向窓前作雨聲。</text>
<title>憶昔</title>,<text>憶昔靑衫出塞垣。舊遊今日不堪論。紅顏地下魂何托。白首人間病獨存。雨散楚臺夢如昨。雲寒洛浦月無痕。廣陵秋色寒蕭瑟。病裏孤吟葉擁門。</text>
<title>題上人詩軸</title>,<text>茅屋雲林幾日歸。夜來幽夢到溪扉。山人袖裏煙霞色。愧我風塵未拂衣。老病炎塵臥送年。何來甁錫忽翩然。五臺楓岳未歸夢。強起題詩花路前。</text>
<title>次領台韻 丁丑</title>,<text>病裏窮愁自萬端。百年人事等槐安。台庭寫出詩如畫。喚起衰翁晝夢殘。</text>
<title>九月初三日書懷</title>,<text>一隔音容已九霜。人間地下兩茫茫。年年此日無窮恨。斷盡平生鐵石腸。朝雲心事薛濤才。何處人間更得來。紫塞風霜深幾許。夢魂凄斷楚王臺。李娘亡後。每想其才情。未嘗有彷彿者。愈久而愈未忘者。豈亶爲十載深情而已也。是日。尤不勝感念之懷。詩以識之。時壬申歲也。</text>
<title>再次朴文仲韻</title>,<text>萬事如今不自料。朅來江國鬢蕭條。床頭藥裹長年病。海上行裝一葉飄。商嶺春深逃漢罵。武陵花發避秦囂。尋巢落日何山鶴。歲暮悲吟伴寂寥。</text>
<title>因兒行。寄呈久台。</title>,<text>病裡成書字半斜。兒行休問我如何。生離死別悠悠恨。更入新年涕自多。</text>
<title>別閑上人</title>,<text>謝爾殷勤雲衲子。石門相送過山蹊。臨分拍手一相笑。更倩傍人比虒溪。</text>
<title>幽居</title>,<text>幽居淸事足。客斷門常關。白認莎邊鷺。靑知雨後山。眼兼平野闊。心共水雲閑。遇景時拈筆。詩盟偶未寒。</text>
<title>贈悠久</title>,<text>懶性元來愛索居。況今多病故交疏。燒香小榻成淸睡。閉戶靑山讀古書。閑興不須杯酒遣。幽懷難向俗人攄。爲君題罷相思句。無乃詩家宿債餘。</text>
<title>中夜憶舍兄弟</title>,<text>中夜山樓靜。靑燈半壁明。寒鴉啼古木。殘角起孤城。離別愁鄕國。團圓憶弟兄。苦吟耿不寐。懷抱向誰傾。</text>
<title>秋懷</title>,<text>千里思家費短吟。三秋愁殺故園心。暮年豪氣仍詩健。半世憂端得酒禁。木落孤城悲畫角。雲寒曠野結層陰。晩來幽獨意難寫。強折黃花倚竹林。</text>
<title>安保驛。次季會聞慶途中韻。</title>,<text>二年春與客重到。爲向何人說此心。半夜夢尋鄕國去。一番花事滿城南。前春余過此。故及首。</text>
<title>到家</title>,<text>流水靑山關送迎。西南辛苦去來程。鄕園客到春將半。細草閑花摠有情。丙申首春。與舍弟。自靑鳧陪親北歸。客中孤寂之懷。一寓於詩。和與酬唱。得略干篇。率爾成篇。不掩疵病。鞍馬之勞。道路之苦。亦足以忘之耳。聊此記之。以資後日之覽焉。</text>
<title>景物漸佳。發興不淺。口號破寂。</title>,<text>二月春城柳若絲。梅花落盡杏花飛。山齋微雨燒香坐。正是閑人得意時。</text>
<title>題藝文館屛風圖</title>,<text>朱欄百尺臨江渚。樓上遊人樓下水。指點孤舟何處客。風帆高掛水雲裡。</text>
<title>卽景 癸丑</title>,<text>暫滌煩襟臥小堂。夜來山色近蒼蒼。雷聲忽送千峯雨。風掣疏簾几席涼。</text>
<title>失題 壬子</title>,<text>抽身紫陌紅塵裡。閉戶靑山綠水間。余亦鹿門思隱客。澹然相對却忘還。</text>
<title>夜坐 兒時作</title>,<text>地僻無人到。平生少友朋。心期何處托。惟有讀書燈。</text>
<title>題枕 二首</title>,<text>幽人眠一枕。高臥北窓風。借問此間樂。何如彭澤翁。頭欹警司馬。睡到夢周公。可笑邯鄲樂。徒然一枕中。</text>
<title>松</title>,<text>檻外寒松樹。蒼蒼傲雪霜。何如桃與李。灼灼片時芳。</text>
<title>次宋之問寒食韻</title>,<text>戶外花爭發。依依兩岸春。良辰須盡醉。莫作獨醒人。</text>
<title>送李兄和甫隨其家大人之楊州 二首</title>,<text>翩𦒘飛舃去。婀娜彩衣隨。所謂楊州鶴。今朝兩得之。莫以衙童貴。能忘處士貧。春來鮭菜好。時復寄情人。</text>
<title>聽鍾</title>,<text>誰言家在僻。夜鼓聽分明。賴有長風力。飄飄送遠聲。</text>
<title>初五日月夜戲題</title>,<text>兒童不知月。呼月作爲梳。三五盈盈色。應還大鏡如。</text>
<title>李學士宅觀梅</title>,<text>寒梅帶臘着花新。一朶仙香別有春。學士風流眞不俗。何如㶚岸蹇驢人。</text>
<title>與李弘甫。會讀數朔。因事罷歸。後數日。持酒往敍。仍贈一絶。</title>,<text>三朔連床意自深。居然乍別亦關心。携來薄酒聊相屬。莫惜梅樽滿滿斟。</text>
<title>王考下世。居然已七箇月。而歲又暮矣。感而賦之。</title>,<text>茫茫長夜幾時晨。歲暮悲懷倍覺新。一隔容顏今日久。雪深丘壟淚盈巾。</text>
<title>陶淵明</title>,<text>折腰羞帶小兒顏。歸臥田園自在閑。典午乾坤藏一壑。淸風高節北窓間。</text>
<title>示堂兄</title>,<text>歲暮幽懷苦未開。山齋淸夜喜君來。連枝勝會成今夕。爲向樽前勸一杯。</text>
<title>立春</title>,<text>卷裡潛心對聖人。忽驚天序已陽春。祕符別向書窓揭。只願工夫日日新。</text>
<title>雪</title>,<text>萬里雲收大雪晴。四山瑤玉望中平。簷前數片無人掃。喜得書窓一夜明。</text>
<title>山齋偶吟</title>,<text>高臥山齋歲月深。是非名利摠無心。客來恐話人間事。但撫松風一鼓琴。</text>
<title>呼韻</title>,<text>爲人性癖愛山靑。多在山窓讀古經。月上上方鍾磬歇。獨携雲衲步虛庭。</text>
<title>書懷 二首</title>,<text>山水中間處士居。雪晴幽巷客來疏。明窓永夜多佳興。獨伴靑燈對古書。平生性癖受幽居。閉戶何妨與世疏。盡日晴窓無一事。案頭長對古人書。</text>
<title>讀書</title>,<text>山居如寺坐如僧。一片靈臺活水澄。不恨平生知己少。滿床書史是親朋。</text>
<title>卽景</title>,<text>雪花零落夜初▣。覺陽春帶小寒。好月隨人光入室。獨依烏几捲簾看。</text>
<title>與堂兄呼韻同賦</title>,<text>山齋寥寂晝眠昏。忽有良朋來叩門。爲解金龜沽美酒。靑帘飄颺杏花村。</text>
<title>早春</title>,<text>東風扇淑氣。春色入園林。氷雪寒猶在。煙花意已深。陰陽造化首。天地發生心。至樂無人識。焚香一鼓琴。</text>
<title>幽居</title>,<text>幽居少塵事。盡日掩柴扉。林密鳥爭囀。洞深人到稀。手中桃竹杖。身上薜蘿衣。可笑陶元亮。晩來悟昨非。</text>
<title>睡起 二首○好花經雨拆。一作落花千片亂。隔林。一作數聲。</title>,<text>睡起仍無事。開窓面小園。好花經雨拆。幽鳥隔林喧。把筆題詩句。邀朋對酒樽。誰知城市內。自有道情存。我居深且僻。誰肯叩荊扉。欲雨雲先暗。無風花自飛。興來時獨往。意適忽忘歸。放曠眞吾事。何妨與世違。</text>
<title>夜坐</title>,<text>亂雪紛紛下。北風吹不休。天寒歸鳥急。月出暮山幽。㶚水尋梅客。山陰訪友舟。良宵勝景好。佳興轉悠悠。</text>
<title>對家親呼韻 二首</title>,<text>家在深村絶往還。柴門雖設晝常關。床前靜對蠧魚帙。檻外常看駝駱山。可笑世人長役役。誰知高士獨閑閑。晴窓終日少塵事。未覺身居城市間。節序半春花鳥闌。興來扶杖出門看。映階碧草自生色。當戶晴嵐猶暮寒。塵世不須論寵辱。濁醪唯且了悲歡。閑居得得飽高趣。莫道人間行路難。已上。盡是兒時作。</text>
<title>[跋 申濬]</title>,<text>諡貞簡公醒齋相國。卽我五世皇考也。歲癸巳秋。宗孫四從兄淳氏作宰井邑。使其胤子承敎。裹封遺稿。屬余謄出。故余敬奉裒稡遺篇。一一考數。而讀其書。卽其事。宛然如在目。不覺斂袵而肅薄也。蓋讀公之書者。知公之學。有所淵源。而又知其超詣之識。出於天賦之高。而非口耳蹈襲之所可髣髴也。故松翁柳相國。見公北關錄。亟取而讀之曰。登嶺有驅馳報聖君之句。出塞有長歌撫龍泉之什。無愧子長之遠遊。又曰。蘊之爲丈夫磅礴之氣。發之爲天地長留之卷。此固公之忠愛之篤而動於心。發爲吟者也。故松翁取而許之。玄石朴相國寄詩於公曰。群山抱海是南陽。雙廟巋然義自長。怊悵英風今掃地。憑君一思振東方之句。而因以武侯全書詒公。勸之以經綸之責。此固公捲歸南陽。新搆止足庵時。弘猷器識。大爲朝廷之所倚重。故玄石詩而勉之。李參判選抵書尹相國東山曰。某令公。簡潔有識量。非流輩所及。倘士類復進。則與台當任其責云。此固公久藉宿德。一時諸公。莫不推重而期許之厚。李公書以勉之。公自春坊。至于鼎席。睿眷甚重。聖敎有曰。一自卿等之去國。鬱鬱思想。未嘗暫安。乃於昨夜之夢。見卿之來思。欣喜之極。握手流涕。覺來。一倍缺然。無以爲懷。此固公素抱君民之志。而告老郊壄之時。出於上下之交孚。發於夢寐者也。又遣承旨李公壄。傳諭曰。漢室傾隤。武侯但思鞠躬盡瘁。周室抗捏。召公未敢翩然告歸。卿其亟斷丏閑之章。勉追古人之義。益竭心力。弘濟多難。此固聖心之勤於倚毗之重。而胥匡期待之意。固不大歟。然則公之文章之照於耳目。忠愛之根於性情。抱負之重於廊廟。際遇之出於隆渥。當時尋常諸卿之莫可跂及。而秩秩皇猷。斑斑往牒。昭載於文獻。足徵於後世者也。嗚呼惜哉。公之遺編。尙未印出。實由於後孫之責。而于今四世。未辦印役者。孑遺孱微。未能繩其祖武之故也。凡爲後孫者。當作何懷。而豈不衋然痛心。抆其流涕者乎。昔公挼南藩時。重刊文景公遺集。公於文景。爲六世孫也。壬辰兵燹之後。遺集之幾泯而不傳者。得公而刊之。噫。凡系吾行者無幾。而於公爲五世孫也。今公之書。僅乃謄定。而刊出尙遲。抑亦少俟來許爲六世孫者善繼公之志而能刊公之集者乎。謹書此。以識卷尾云爾。崇禎四甲午元春。五世孫濬。謹識。</text>
<title>贈柳悠久 二首</title>,<text>擇交塵世莫依俙。最愛夫君玉樹姿。雅度本來非俗輩。疏慵何幸托襟期。相逢少日知名久。多病窮途會面遲。雪後山陰新月白。可能乘興款柴扉。懶性元來愛索居。況今多病故交疏。燒香山榻成淸睡。閉戶靑山讀古書。閑興不須杯酒遣。幽懷難向俗人攄。爲君題罷相思句。無乃詩家宿債餘。</text>
<title>疊餘字韻</title>,<text>地僻還如小隱居。浮華世念已全疏。床頭藥裹供殘歲。架上牙籖檢舊書。一壑優遊容我放。百年懷抱爲君攄。傍人莫笑生涯淡。高臥袁安興有餘。</text>
<title>次悠久韻</title>,<text>寒雪封門景物蕭。袁安身計太寥寥。暮年豪氣憑詩健。半世憂端得酒消。怡神賴有書千卷。樂道何妨飮一瓢。我本思隱客山中。會赴故人招▣▣。</text>
<title>寄悠久</title>,<text>君因多病吾因懶。咫尺相從漸覺稀。惆悵春光看又暮。落花如雪撲簾飛。</text>
<title>疊用前韻 四首</title>,<text>十年閉戶城南巷。養拙無妨識者稀。會向滄江盟白鳥。夢魂長入水雲飛。寂寂柴門終日掩。孟生多病故人稀。鳥啼深院多淸事。閑放幽花落硯飛。綠笞封逕人來少。漸覺幽居塵事稀。啼鳥一聲閑院落。臥看蜂蝶趁花飛。九十韶華忽忽歸。滿園紅白漸看稀。落花似惜春光晩。故着疏枝戀不飛。</text>
<title>再疊</title>,<text>無語送春春自歸。幽懷愁絶把酒稀。悠悠白日成淸睡。夢作沙鷗萬里飛。</text>
<title>三疊</title>,<text>滄江有釣幾時歸。十載紅塵夢到稀。遙憶西湖舊臺榭。白鷗長拂檻前飛。</text>
<title>次悠久韻 二首</title>,<text>窮巷遙遙車馬疏。藏身吾自愛吾廬。十年已遣世情少。短詠時憑詩興餘。鳥邊暮色起深樹。林外孤煙生遠墟。綠暗紅稀覺春盡。尋花誰訪野人居。雨餘風物冷蕭蕭。門掩落花愁寂寥。自分餘生學老圃。已聞元凱佐明朝。樽前病起三春暮。靜裏身閑百慮消。多謝故人情味厚。數將詩句慰無聊。</text>
<title>贈悠久</title>,<text>吾愛柳夫子。皎皎氷玉質。文章鮑謝間。可與爭俊逸。行藏出塵俗。坐臥唯一室。蕭然無長物。左右但書帙。雅度獨不群。淸介固莫匹。鄙夫托未契。佩服自少日。偪側巷南北。相望掩蓬蓽。春風動高興。贈我新詩律。珠璣落吾手。披詠百憂失。吾儕幸不孤。感君情更密。來詞語絶妙。欲和頗閣筆。木瓜豈堪報。懷抱爲君述。自憐人世間。萬務常汨汨。何當携手去。共斸靑山朮。白日茅簷下。開樽長促膝。</text>
<title>次疊前韻</title>,<text>十年閉戶城南巷。人世疇能記陋質。避世非爲作隱淪。素性惟自耽閑逸。柴門客斷書常關。脫巾露頂臥深室。幽禽喚夢慵不起。寂寂筐床散書帙。世莫我知君獨取。子是我師非吾匹。浮生會少別離多。渭北江東相憶日。今來何幸共遨遊。我往君來接蓬蓽。長短詠屢相屬。篋裡珠璣富新律。相從只覺鄙吝消。戴生胡爲漫若失。滿眼韶華忽已暮。處處紅殘綠陰密。須趁芳時思含杯。爲惜流光時拈筆。俛仰之間易陳迹。此事當與知者述。儒冠落拓謾誤身。丈夫寧受塵事汨。人生於世貴適意。手拾松枝煮蔘朮。愁來緬懷南陽翁。梁甫吟成長抱膝。</text>
<title>倒用前韻却寄</title>,<text>天高不頫頭。地窄猶舒膝。飢食而渴飮。何用服仙朮。功名適自誤。百年愁汨汨。淸狂君莫笑。俚語吾當述。班生貴立名。奮袂還投筆。何如鹿門翁。避世藏身密。窮達自有分。千秋論得失。園林白日靜。鳥歌諧音律。寧嫌春富貴。花柳擁蓬蓽。琴書散不收。棋局消長日。淸詩子無敵。懶惰吾無匹。新篇慰孤懷。酬唱已成帙。馨德久已欽。如入芝蘭室。朝來詠淸製。令人幽興逸。慇懃謝厚意。題詩聊問質。</text>
<title>寄悠久</title>,<text>雲樹回頭隔萬重。夢中時對舊儀容。安能到處長相逐。我願爲雲君作龍。雲樹回頭。一作杳杳山河。</text>
<title>寄柳正悠久</title>,<text>悵失佳期欲斷魂。暫時談笑數應存。飛驄不到蒼山暮。病客空吟白日昏。風雪弊裘愁出塞。關河萬里阻攀轅。離懷錯莫無人說。霜鬢蕭蕭獨掩門。無人說。一作難成調。</text>
<title>寄江界使君柳悠久</title>,<text>山中茅屋掩柴衡。長憶故人西塞行。五馬歸程千里遠。一天流月兩鄕明。邊城靜夜間寒拆。春雁來時見客情。想得鳴琴宣化處。政聲爭頌水如淸。</text>
<title>次悠久令兄寄示韻 此下。灣江唱酬錄。</title>,<text>同出邊城作遠遊。龍灣館裡望江州。數莖霜髮長年別。雙袖啼痕杞國憂。天遣飽看西北塞。氣酣偏倚古今樓。浮生蹤跡眞堪笑。半世行裝地盡頭。末句。一作他時金谷飄飄夢。應踏關山地盡頭。 用舍行裝一任天。誰能移得化翁權。君歸試看紅塵外。滄海飛鷗最覺賢。誰能。一作何人。元韻學士經年北幕遊。居然簡拔又西州。靑綾久輟承明直。玉塞遙分旰食憂。此日行裝同仗劍。異鄕懷抱獨登樓。平生不作離人恨。最是思君欲白頭。悠悠萬事摠關天。休道人能奪化權。心計算來還一笑。從今始識塞翁賢。</text>
<title>奉呈悠久令公求和</title>,<text>地迥黃雲塞。天寒白馬城。山川雖滿目。風物獨傷情。吹角邊霜落。題詩片月明。羈懷兼別恨。撩亂一時生。次韻我有一長劍。携登江上城。臨風丈夫淚。看月故人情。酒爲排愁用。心因報國明。相思聊極目。天際暮雲生。</text>
<title>悠令書中。有塤篪相和之樂。感而賦之。</title>,<text>塞外逢迎儘一奇。連枝何況樂塤篪。可憐白首龍灣守。夜雨床前獨自悲。次韻詩出靑霞菀意奇。木瓜何敢擬塤篪。可憐兄弟巖前詠。留作人間不盡悲。</text>
<title>夜獵歸。琴歌取樂。以慰客懷。而悠令書適至。又有韻語。三復吟詠。情不自禁。</title>,<text>夜歸初罷獵。詩札自江城。縮地雖無術。開緘別有情。朱絃悲更語。寒燭翳還明。醒後孤吟處。凄凄百感生。次韻白雪埋關路。黃雲擁塞城。題詩當此夕。思子若爲情。夢罷孤衾冷。愁添兩鬢明。胡笳聞折柳。離恨曲中生。</text>
<title>次寒字韻</title>,<text>龍灣病守怯嚴寒。歲暮殊方鬢雪殘。鎖鑰卽今歸短褐。山河從古限三韓。那能生嘯風塵靜。秪自悲歌行路難。懶有樓臺天下壯。謾驅詩興集毫端。附元韻轅門吹角北風寒。夜坐思人燭易殘。浮世幾時能御李。邊胡今日亦知韓。樓因遠眺憑闌久。枕爲多愁着夢難。雪擁關山雲滿壘。旅情離抱摠無端。</text>
<title>奉寄悠令求和</title>,<text>憐君才望落邊頭。媿我疏慵鎭塞州。地盡西陲俱遠客。樓高東國憶同遊。關山月照相思夢。旅榻燈殘獨坐愁。唯有詩筒遺事在。莫嫌千里夜珠投。次韻千里關河地盡頭。胡笳羌笛古梁州。燈前撫劍還孤嘯。雪裡呼鷹亦壯遊。賴有故人同遠客。時將佳句慰邊愁。盛山酬唱今除十。靑玉何妨滿案投。</text>
<title>次悠令寄韻</title>,<text>畫角鳴嗚咽。寒窓客未眠。道爲當世棄。情受故人憐。淸範長年別。新詩此夜傳。披吟三復嘆。寂寂對燈懸。附元韻此夜龍灣守。空齋得穩眠。天時行欲暮。人事足堪憐。思子綢繆意。憑詩仔細傳。襟期猶不隔。孤月一輪懸。</text>
<title>奉呈悠令</title>,<text>天涯歲暮老相催。芳信誰傳驛路梅。白雪關山身世遠。靑燈旅館夢魂廻。詩因遣與時拈筆。酒爲忘憂獨擧杯。忽得故人金玉札。百年懷抱此中開。次韻細菜佳辰過臘催。隴頭何處傍寒梅。屠蘇歲事燈前夢。折柳春光笛裡廻。鄕國不堪遊子戀。陽關誰進故人杯。郵筒可耐經旬至。簾爲停雲句晩開。</text>
<title>次悠久投示韻</title>,<text>兩地相思月幾圓。可堪齒髮各衰年。關河別恨天涯苦。楊柳春光笛裡傳。池草入吟君有句。旅燈愁碧我無眠。化翁倘借長風使。與盡那廻訪戴船。附元韻西來新月再團圓。鬢上光陰又一年。驛路梅花春信斷。戍樓刁斗漏更傳。草堂憶弟詩成緖。摩詰懷人夜少眠。最是牢騷消不得。病餘無分棹觥船。</text>
<title>次贈悠令 三首</title>,<text>終南山下卽靑坡。崇禮門前是我家。松竹幾年空舊宅。弓刀此日老邊沙。窓間睡起燈如夢。簾外春寒雪作花。稍慰故人魚信數。江灣元自一江涯。衙罷尋常深閉戶。光陰一瞥遇春冬。行裝自與寒僧似。懷抱還憐病鶴同。獨向燈前看劍起。悄無佳興作詩慵。何時手執參同契。歸臥雲山桂樹中。海內神交卽弟兄。悠悠南北別離情。相將身世悲風樹。共向危途落塞城。千里不關爲遠客。百年端悔負平生。鈴齋夜靜成淸坐。畫角聲中月滿營。附元韻先朝才彥足鑾坡。太史文章自一家。晩悟何須蘧伯玉。治安元數賈長沙。襟期半夜雲間目。風格孤山雪裡花。關塞卽今同病意。可堪回首又天涯。陰山二月多風雪。塞外仲春如仲冬。氣候炎涼隨處別。古今懷抱幾人同。愁來擊劍歌聲烈。興到尋詩睡起慵。懶有平生鮑叔在。氷心一片玉壺中。姊妹無依弟別兄。不堪稚少亦關情。沈痾亡賴君臣藥。羈抱時憑子女城。萬磧窮荒三丈雪。四州都護一書生。精神寄與關山月。流照龍灣節制營。</text>
<title>夜坐聞笛有懷錄奉</title>,<text>黃雲城上夜烏棲。鴨水西邊落月低。遠笛三更聞折柳。故人千里恨分携。夢中顏面依俙見。別後詩篇次第題。短燭有心還惱我。戀誰垂淚數行啼。次韻危途蹤跡各棲棲。遠樹停雲望裡低。夢罷空齋還彷彿。書回千里當提携。▣侯出塞歌聲侑。王粲登樓賦幾題。最是羈懷愁絶處。滿庭山杏子規啼。</text>
<title>憶金谷舊棲復用前韻</title>,<text>蕭然茅屋碧山棲。雲壑陰陰樹影低。海鶴沙鷗成一別。溪翁村老憶同携。天涯羈恨驚佳卽。夢裡飛花落舊題。萬事不如歸去好。子規明月爲誰啼。次韻落日孤城烏欲棲。暝煙千嶂鳥飛低。君看明月倘相憶。花發春風誰共携。腰病秖宜高枕臥。詩篇聊復撥愁題。空齋悄悄無人問。簾外唯聞款款啼。</text>
<title>次悠令韻</title>,<text>龍灣春暮正飛花。暖日薰風楊柳斜。遙憶故山棲息處。閑花細草屬誰家。附元韻三月江城欲放花。墻頭高柳任風斜。空庭吏散成淸坐。鈴閣依然處士家。</text>
<title>小遊江干。觀獵打魚。仍憶悠令。</title>,<text>江頭草綠雨新晴。醉依胡床引兕觥。壯士尊前歌出塞。佳人座上戛鳴筝。鑾刀亂下銀鱗細。勁箭初加錦翼輕。仍想江州好府伯。也能同我此時情。次韻秋生水國雨▣晴。陟彼高樓酌彼觥。滿野稻花看錯繡。入簾松籟當鳴筝。望鄕可耐千岑隔。出塞方知七尺輕。最是故人思不見。隴雲江樹摠關情。</text>
<title>夜坐憶悠令</title>,<text>思君不見意凄凄。對月孤吟手自題。安得長風吹我去。受降亭上醉相携。次韻空齋秋雨曉凄凄。睡起尋詩取次題。湖外溪山盤礴處。幾時藜杖與君携。</text>
<title>聞悠令有穿楊之妙。口號一絶以呈。</title>,<text>學士穿楊壯塞關。擬將三箭定天山。何如寂寂龍灣尹。贏得吟邊鬢色斑。次韻弧矢隨身出玉關。隔江秦月卽天山。丁時已失擒胡勢。李廣虛勞射一斑。</text>
<title>次贈悠令</title>,<text>孤城畫角咽金飊。霜落邊庭草木凋。羈絆一官成鬢雪。優遊晩計付魚樵。田園秋老陶潛菊。關塞天寒季子貂。知己故人同病客。錦城煙月夢迢迢。悠令別業在錦城。故及之。附元韻高梧摵摵動晨飊。苜蓿花殘塞草凋。萬里浮雲迷碣石。百年幽抱在漁樵。邊頭霜雪先衰鬢。古壘風沙欲弊貂。寂寞羈懷誰共遣。龍灣西望更迢迢。</text>
<title>次登樓韻 二首</title>,<text>天低西北有高樓。樓下長江萬古流。匣裡龍泉三尺水。長歌醉舞地窮頭。心同塞雁長思侶。夢逐秦雲日向東。別後悠悠多少恨。不堪霜鬢又秋風。附元韻斜陽何事更登樓。爲是樓前江水流。流向龍灣幾日到。故人知在此江頭。此江之水流入海。萬折朝宗西復東。人事悠悠不如水。獨携長劍向北風。</text>
<title>統軍亭書懷。奉示悠令。</title>,<text>旗脚翻翻畫角鳴。統軍亭上獨憑情。江山歷歷無今古。世事紛紛幾變更。落日蒼茫松鶻岫。秋風蕭瑟九連城。此時懷抱誰知會。待向君前仔細評。次韻匏絲革木待人鳴。愛惡由來管七情。從古賢愚同一劫。試看桑海幾回更。千山積雪埋關路。萬里陰雲隔帝城。且把俗氛浮大白。不妨邛肆任臺許。</text>
<title>次悠久寄示韻 三首</title>,<text>秋風蕭瑟望鄕臺。渭水終南夢裡廻。慟哭漢廷惟有賈。藏身吳市孰如梅。人情從古雨翻覆。世事卽今雲去來。三復故人詩上語。暮年懷抱一悲哀。思君不見淚沾衿。遠別消魂猶至今。羈旅新愁聞塞雁。江胡舊約愧沙禽。事從塵世還千變。詩得吾曹偶一吟。最愛多情天上月。夜來同照兩鄕心。逝水悠悠節序遒。吟成楚客暮年愁。陶潛舊宅荒三畝。張翰歸舟負一秋。日月高懸天北極。風霜催老地西頭。江州此去還千里。回首頻登百尺樓。附元韻淸秋落木獨登臺。紅樹靑山雁欲廻。霜重菊花開早艶。月明羌笛落寒梅。丁威莫返千年去。拾遺空傷八月來。白首孤臣西塞外。蒼梧山迥暮雲哀。曾將駑劣忝神衿。俯仰人間異古今。自笑越尊貽重僇。可憐塡海有微禽。賈生漫作長沙哭。屈子空爲楚澤吟。萬里浮雲昏九闕。誰回白日照丹心。關塞居然歲易遒。山川寥泬足離愁。千林落葉無邊雨。殘菊餘芬不盡秋。都護城中傳木舌。單于臺上看旄頭。那堪一別經三載。霜月西風又戍樓。</text>
<title>奉次 三首</title>,<text>洲渚黃蘆一望平。塞天殘日照寒坪。長愁邊笛梅花落。最愛中宵雪月明。兵馬三千兼節制。乾坤一介老書生。尊前獨有雄心在。氣壓遼河萬里城。三載那堪遠別悲。況今形役鬢俱衰。胡山落照依然色。朔塞陰風不盡吹。正是天涯思子日。遙知客裡憶吾時。加餐善自千金保。晉室蒼生更屬誰。末路交情管鮑如。殷勤數枉萬金書。天寒此日遣神驥。大壑何時縱巨魚。憐我離懷成白首。喜君詩律過黃初。紛紛毀譽雖堪笑。看取東京處士徐。汝南處士徐孺子。人訪世務不答。郭有道以爲其愚不可及。悠令應旨上書。書未上而訪先集。今以括囊之義勖之。悠令以爲如何。附元韻萬里黃雲大漠平。隔江沙磧卽皇坪。百年胡運旄頭落。一夜羈愁鬢雪明。安市于今徵往事。大功從古出儒生。西門鎖鑰唯君在。肯放天驕過鳳城。每逢佳節一回悲。歲暮關河雙鬢衰。光陰荏苒日南至。邊土蕭條風北吹。人間七十半生後。冬至一陽初動時。停雲渺渺隔天末。不寐中宵知爲誰。使君爲政問何如。秋盡關河未見書。休道灣江同一水。不堪氷雪阻雙魚。天涯別恨詩成後。簾外斜陽睡起初。羈絆在身難會面。莫敎音信且虛徐。</text>
<title>夜臥書懷。寄示悠令。</title>,<text>光陰荏苒老堪驚。歲暮關河旅客情。千里夢魂歸故國。五更星月動寒城。風塵久斷靑雲興。江海今慙白鳥盟。欲報主恩心耿耿。有時危涕漫沾纓。次韻從衰得白不須驚。壯志全無愴老情。撫劍悲歌還一醉。捲簾新月滿孤城。行招遼鶴尋遺事。徐向沙禽要舊盟。莫笑書生饒膽略。試看南越繋長纓。</text>
<title>統軍亭酒後夜坐。仍憶悠久令兄。三首。</title>,<text>鴨江千里送風濤。江上朱甍近赤霄。北望雲山何處極。西來形勝此亭高。皇華往事鴻飛急。遼塔遺蹤鶴影遙。撫劍長歌終日醉。楚醒何事厭醨糟。二聖曾臨此水邊。中興創業慶綿綿。義旗却想回軍日。一旅猶傳返國年。宇宙高歌悲慨裡。江山舊迹酒杯前。翩蹮鶴下靑天月。怳遇遼東丁令仙。江灣相望若商參。一水中間隔萬岑。獨夜靑燈憂國戾。陽春白雪爲誰吟。堪嗟天地斯文厭。每對江山別恨深。落日尋巢何處鶴。昏鴉無數滿寒林。次韻獨倚危樓聽暮濤。飄飄意氣欲凌霄。陰墟三派波猪闊。遼野諸山碣石高。愁殺風光春後別。不堪消息日邊遙。楚江漁父還多事。却向醒人要醊糟。孤城一片鴨江邊。萬里風威欲折綿。仗劍行裝同遠客。滿顚華髮各衰年。酒因遣悶尊罍近。夜爲題詩燭跋前。投紱幾時交手去。逍遙山水是眞仙。星河初落欲橫參。悵望歸雲度幾岑。夜半仲宣還不寐。病中莊舃謾爲吟。詩成蠟燭空消盡。愁把官杯不厭深。賴有瓊琚時慰我。喜君聲價擅詞林。</text>
<title>夜坐憶悠令</title>,<text>柳子誰知己。平生獨有余。襟懷高不俗。郢曲和難如。世棄治安策。誰憐慟哭書。依然見顏色。樑月夢廻初。次韻托契爲知己。論詩臾起余。音塵且間闊。眠食近何如。隔水三年別。千金一字書。春風氷欲泮。竚待雁來初。</text>
<title>和贈悠令 三首</title>,<text>長相思在何許。江灣相望路脩阻。歲暮離思徒延佇。霜風摵▣動寒帷。落月依依想容姿。瑤琴一曲欲沾衣。長相思雙鬢衰。長相思隔天末。雲山迢遞幾萬疊。身欲奮飛不可得。孤城擊柝夜烏啼。雪屋寒窓燈影低。此時此恨爲誰題。長相思意凄凄。長相思歲暮催。取醉無心釣金罍。月落參橫起徘徊。山高水深行路難。雁拂魚沈隔雲端。耿耿余懷何時安。長相思勞心肝。附元韻長相思在龍灣。長河萬里氷闌干。前月寄書人未還。邊城何事夜鳴柝。夢回燈前聞雪落。愁來欲奏相思曲。長相思頭欲白。長相思隔河州。河洲望望極目愁。美人消息今安不。江城霜重曉色寒。獨數深更身未安。欲往從之行路難。長相思歲將闌。長相思天一方。邊風朔雪曉撼床。起看天星有參商。芳華凋歇積窮陰。白草蕭蕭霜殺林。何以贈之白頭吟。長相思援雅琴。</text>
<title>次悠令元朝韻</title>,<text>羨君塞上得團圓。憐我孤吟送客年。絶域風光自多感。故鄕消息若爲傳。愁來獨罷燈前酌。醉後時成月下眠。紫綬銅章眞外物。夢魂長繞五湖船。附元韻殊方骨肉幸團圓。慱塞歡娛任少年。絶徼土風懷紙拜。故園春信落梅傳。官杯戲作屠蘇飮。旅枕剛醒守歲眠。謾向新元何所祝。桃花時節理漁船。</text>
<title>次寄悠久 三首</title>,<text>羈懷寥落太無聊。左手猶持畢卓螯。獵騎夜從江上月。蹇驢時渡雪中橋。詩家舊債那能忘。邊塞風情亦自豪。何似故人文會地。淸談相對度昏朝。胡山何處狼居胥。西望醫巫作比閭。古塞民殘兵亂後。江城樹老太平初。書生尺劍三年戍。林壑歸情五畝蔬。那得郭南花雨節。故人樽酒日相於。誰遣書生北防胡。一時同佩漢庭符。舟人漁子橫江集。獵騎軍聲匝地呼。壯士酣歌前出塞。朱絃怨曲夜啼烏。江灣風味無差等。得意還須盡日娛。元韻邊城行樂慰無聊。酒壓葡萄不典螯。暇日尋僧靈隱寺。良宵看月孔歸橋。長江雪馬乘爲穩。滿樹巢鷹摠是豪。且向尊前成一醉。任他霜鬢又明朝。彎回一水護儲胥。比屋魚鱗緝里閭。滿郭酒旗殘雪後。攔街歌管上燈初。田收二麥成村釀。山採三枝當野蔬。恨不捋過灣府尹。共登高閣醉相於。邊地山川北枕胡。使君還佩發兵符。秋肥首蓿宛駒健。夜壓葡萄壯士呼。白雪埋林宜獵虎。黃雲擁樹聽啼烏。人生得意無榮辱。仗劍從軍足自娛。</text>
<title>贈悠久 三首</title>,<text>三年形役鬢星星。燕寢淸香任醉醒。草帶邊霜春後白。柳知時節雨中靑。編氓此日歌堯德。大業何時見楚萍。匣裡龍泉無所用。獨携漁竿下煙汀。竿上聲雲山迢遆隔江城。兩地同分塞月明。老我衰顏看已醜。故人霜髮亦堪驚。悲涼空想十年事。俯仰獨傷千古情。何日相携歸世外。峨洋更奏匣中聲。浮雲衣狗任蒼穹。戲劇生憎造化翁。毀譽本隨人好惡。是非都付道窮通。林泉有約身將隱。世事傷心耳欲聾。淫想故人同此抱。數行淸淚寄西風。次韻睡起排窓看衆星。小樓明月酒初醒。夜光入室虛生白。嵐翠和煙遠更靑。末路行藏同泛梗。人生聚散卽浮萍。悠然坐思江南事。細草晴沙鷺刷汀。積雨新晴月近城。捲簾嬴得十分明。深杯酒盡愁猶在。獨夜更長夢屢驚。人世百年憂樂境。停雲千里去留情。無端羈抱兼離恨。底事胡笳又苦聲。悠悠無路問皇穹。得失須看塞上翁。莊氏達生論物化。孟堅多事賦幽通。人忘機處牛方飯。山厭塵時水亦聾。安得抽身共明月。扁舟西下滿江風。</text>
<title>次別悠令東歸</title>,<text>樽酒論文未有期。幾回樑月想容姿。離懷漫寄郵筒裡。歸夢相尋塞水湄。君着祖鞭先我去。我吟陶賦倍君思。來緘乍啓心凄楚。何日雲龍到處隨。次韻伯牙何幸遇鍾期。最愛夫君玉樹姿。弱歲過從同里閈。暮途遊宦一江湄。胎成明月堪持贈。神與文章道所思。何處華山分一半。幅巾杖藜日相隨。</text>
<title>次柳悠久寄示韻</title>,<text>妙岭奉未眷。莫逆到暮齒。旣喜生並世。且幸同閈里。西河昔有言。四海皆兄弟。知心諒難逢。況此金石契。通籍亦一時。聯步爲近臣。紛紛雲雨裡。相勖保吾眞。人事一變嬗。悲歡摠夢境。下者入淵底。高者戾天上。榮辱俱外物。不忍變素履。相隨出塞門。三年作邊吏。縮地恨無術。有作漫成帙。西南弦矢別。杖節分藩臬。薇垣觸危機。憐我強呑肉。歸對若夢寤。遠別成三宿。離合劇悠悠。使我心魂騖。君顏與吾髮。蒼皓已非故。鳥知投茂林。魚喜縱巨壑。漢槎東歸日。相携煮白石。附元韻莫恨生苦晩。與君差二齒。莫恨生偏邦。與君爲同里。況吾以外氏。世誼卽兄弟。從遊自妙齡。白首仍托契。顯廟當宁日。君爲秉筆臣。我時遊門下。休論假與眞。悠悠十載間。閱盡悲歡境。君從北幕還。我在南海上。非人擯不用。實天均所履。君佩龍灣符。我爲江州吏。相思輒有作。聯筒成一帙。我又出西藩。君仍典南臬。三載始盍簪。重逢如骨肉。十日三並枕。鷄鳴猶未宿。話罷有餘懷。憐我當遠騖。不作沙頭別。亦足知世故。吾行曷月歸。相期在林壑。須携李文子。候我楊頭石。</text>
<title>寄悠久 三首</title>,<text>西行一千里。龍灣地之角。我昔三年守。君今萬里客。却恨不同時。胡山夢中白。使車發孤城。渡頭鳴寒角。三杯一曲歌。日暮送遠客。行色如在眼。我髮千莖白。肝膽卽一席。軀殼分涯角。相携暮年計。共作山林客。可笑阮嗣宗。將眼將靑白。</text>
<title>悠久之還。病未相見。用韓詩關山遠別固其理。寸步難見是知命。分韻作十四首。寄示。</title>,<text>三載我仍病。一年君始還。我顏已老醜。君鬢問幾斑。欲往嗟無由。寥寥獨掩關。東村與南谷。相望十里間。只聞故人來。不見故人顏。始知遠別離。不必在關山。咫尺阻携手。何異千里遠。秋風颯爾起。病客驚歲晩。嗟爾眼中人。尙隔終南巚。遠近不須論。不見摠是別。嗟我濱死人。白頭長愁絶。耿耿懷未已。晨夕飽飢渴。早年蓬麻倚。末路金石固。半世別離間。紅顏摠非故。何時舊靑眼。慰此窮途暮。幾年燕鴻別。參商又此時。羨彼雲與龍。到處長相隨。悲吟雙鳥詩。我懷何凄其。欣戚各隨時。離合亦常理。少年無芥滯。遲暮百憂起。人情固如此。況此死病裏。我足旣如縻。不能移尺寸。但恨乏羽翼。欲起還病困。造物眞戲劇。嗟嗟誰尤怨。屈指待君歸。襟懷思一吐。連日阻相見。一笑知有數。呼兒扶病起。杖策聊試步。死別知己矣。生離心益酸。萬里不足論。咫尺最可嘆。浮生今世間。會合誠至難。魚雁一紙書。當時千里面。竹筒詩數篇。也慰兩地戀。不若雲間月。擧目如相見。我如況中鳶。拍拍不能起。平生謝病計。百年今日始。乃覺造物翁。於我爲知己。終日默不語。我懷有誰知。縮地恨無術。切切中腸悲。孤燈與明月。照我長別離。志氣君猶壯。窮途吾已病。黃泉路非遙。靑雲業方盛。莫嗟復莫嘆。萬事皆有命。次韻君猶東洛住。我從西州還。咫尺不相見。令人雙鬢斑。蕭蕭秋雨裡。寂寂重門關。憶昨童丱歲。從遊里閈間。聆君金玉音。接君氷雪顏。愛之如一身。重之如泰山。交情看淺深。別恨無近遠。世事可奈何。歲月忽已晩。闊焉多間阻。生憎有疊巚。款曲城南會。惆悵生陽別。賴有夢魂通。不遣音書絶。經年幸得歸。聊以慰如渴。芝蘭幸襲薰。膠漆莫言固。心藏不見面。造物此曷故。柴門人迹斷。獨坐秋天暮。積雨欲霽天。秋風初動時。論心卽神交。序齒差肩隨。懷君獨不眠。宵分問何其。近聞有新恙。恨不曉醫理。懷思獨鬱紆。躄躠欲強起。奈此郭駝狀。蟄伏圭竇裡。世網劇樊籠。離愁亂方寸。會合豈有數。造物還見困。無處無所使。達識所不怨。無緣笑相迎。却將詩以吐。相思卽在眼。不偶眞奇數。莫嘆隔千里。所恨在跬步。交情老益淡。世味嘗更酸。無由一仔細。此亦可長嘆。萬事不如歸。由來晩節難。且莫喜釋負。旋看愁見面。不才心逾拙。無功寵敢戀。張翰何爲者。幾微能灼見。頭疼眼欲眩。脅牽坐不起。泥中拍拍狀。吾亦從君始。願言無異趣。庶幾托知己。屛居君有趣。世紛吾不知。夜棹倘可廻。素絲何足悲。從令百年內。但願無別離。投紱吾如約。閉門君猶病。燕鴻本差池。騏驥思壯盛。共賦逍遙篇。陶陶樂天命。</text>
<title>寄悠久</title>,<text>病裏聞吾友。連章脫濕衣。解龜今日快。納節幾時歸。離別愁何在。逢迎喜欲飛。城東望南郭。恨未接柴扉。</text>
<title>書懷寄悠久</title>,<text>半世榮名不眞錢。金環那復識愚賢。曉舂殘粟供朝飰。晩拾霜枝待夜眠。入座靑山如友約。照床明月代燈懸。胸中已辦平生計。蘧瑗知非五十年。次韻官廚徒費眞千錢。禦臘無功酒聖賢。晝擁風沙千里去。夜埋朱墨五更眠。人間歲月身將老。湖外林居念每懸。彭澤賦歸知有日。與君酬唱送餘年。</text>
<title>次悠久韻 二首</title>,<text>孤麻渡外是陽川。君在靑山第幾邊。遙想草堂秋色裡。葛巾烏几坐蕭然。心如病鶴惜離群。罔我襟懷獨有君。別後閉門還寂寞。滿階秋葉落紛紛。附元韻蔬於後圃釣於川。政好閑居野水邊。還愧世緣抛未得。且將行止任天然。庭樹風高聽雁群。不堪回首政思君。如今去住均爲別。遮莫愁如亂緖紛。又次酷愛靑山不世情。一林秋色露華淸。胸中已了平生計。老去還輕軒冕榮。稍喜兒孫如讀字。不愁鹽米告傾罌。風塵賴有知音在。四十年來托弟兄。附元韻游子歸來足愴情。滿天霜露又凄淸。山中舊業林亭趣。分外新除玉署榮。茅屋曉寒燒榾柮。石田秋稔貯甁罌。關心最是難忘處。南谷東村隔弟兄。</text>
<title>詠盆菊寄悠久</title>,<text>盡日柴門客到稀。小盆閑對傲霜枝。黃華正好供詩興。冷葉還堪泛酒巵。病葉孤根眞我伴。寒香高節似君誰。不隨桃李爭春色。肯恨東風蝶未知。次韻秋風索莫百花稀。菊到重陽始放枝。牽率詩情供宿債。等閑佳興侑深巵。嚴霜見傲元由性。敗蕊羞凋且爲誰。徵士淸標今寂寞。托根應荷主人知。</text>
<title>送寄久台北關之行</title>,<text>白露爲霜秋氣悲。上東門外摻征衣。交情到老猶昆季。長路關心遠別離。雪裡陰山生瞑色。馬前初日涌咸也。少年遊賞今如夢。感舊還堪賦一詩。次韻邊秋憀慄政堪悲。況復征人未授衣。每恨萍蓬多散聚。生憎雲景又流離。曾遊莫過磨天嶺。勝賞今輸浴日池。安得携君一尊酒。最高樓上共題詩。</text>
<title>次久台寄示韻</title>,<text>文友來傳袖裏篇。一回披讀更依然。世間軒冕吾無分。域內山川子有緣。物色惱人自多感。病懷臨別秖堪憐。淸光不隔靑天月。千里相思對缺圓。附元韻年年長賦遠遊篇。每到臨分思黯然。扶病郭門眞悵別。連床逆旅卽良緣。黃花時節秋將晩。白首征人病可憐。倘過東村應問訊。爲言歸趁月重圓。</text>
<title>寄悠久</title>,<text>不見故人書。看看一旬隔。今朝眼忽開。令季傳一札。中間雖淹滯。使我豁愁鬱。前逢驛使歸。付答不記日。不作石頭沈。今爲案上牘。來書依舊羕。少蘇可想得。寒嗽雖作苦。向暖庶勿藥。最是食飮減。元氣未易復。況此淸使者。發還方在卽。龍灣千里程。何以衝雨雪。或免顚仆憂。病加在行役。所冀遄釋負。歸養城南宅。出處略相思。同病悲咜足。生憎造化兒。於我眞戲劇。樗散不足道。賢才良可惜。我自供嚴寒。擁衾度昕夕。寢食雖不癈。朝暮一盂粥。齒弊嚼廢久。軟美繼無術。咳喘有時劇。夜坐倚寒壁。緩死已云幸。蘇完望久絶。荊臥長吟呻。女病每告急。死生置度外。藥石苦難說。屛處掃萬念。收心得妙訣。何時相對眠。吐此胸中積。俚語成諧譃。披讀應一噱。甲臘後一日。山窓朝日入。書寄箕城伯。東村病叔弼。次韻新歲倏已至。故人猶遠隔。屋樑見顏色。千金抵書札。彼此各抱病。阻信增紆鬱。音塵邈不嗣。于今旬有日。思之不能釋。手自披舊牘。宵寐比曉失。華髮隨年得。呑湯又服椒。病痼無良藥。來詩論症處。親切資三復。思索恐有妨。攀和恨未卽。衰朽已如此。底事關山雪。所憂損性命。奚暇歎形役。近聞東城第。還如楊子宅。待我納節日。監門成鼎足。肺病酒可細。意鴨談更劇。墻邊數畝地。君不爲我惜。仍之結茅廬。自此數晨夕。生事付兒曹。不問飯與粥。何必服大還。斯爲度世術。花卉共一庭。圖書映四壁。關門却掃處。翛然塵事絶。兩家多兒少。疾憂有緩急。重者責造化。輕者不須說。百年且逍遙。無心是眞談。如樂有壎篪。如衣無襞積。俚語亦有理。雜陳供一噱。元朝仍獻祝。深林可以入。笑矣版築者。晩作商家弼。</text>
<title>寄悠久 時久台遭評。方待放竄之命。</title>,<text>經年離別隔東西。欲問長沙意自迷。傷老憂時兼惜去。一封題寄萬行啼。</text>
<title>西伯久台</title>,<text>玉節巡邊遠。秋風獨上壇。雄心空索漠。壯志恨儒冠。重作長城固。寧嫌絶塞寒。東村老病友。日夜候平安。</text>
<title>又呈一絶</title>,<text>蕭蕭霜葉投寒幃。正時孤燈夢覺時。玉節雙旌西塞外。故人行色幾回思。</text>
<title>聞呂希天 聖齊，趙公擧 師錫，柳悠久諸公。會射飮。遭玉堂之官至達筵席。諸公皆上不安之䟽。戲呈久台。二絶</title>,<text>鑾坡學士沒風情。聖世何嫌樂太平。若使福翁當此日。呀然那得免嘲評。豐年獨作乞糧生。大嚼休來且廢觥。門巷寥寥人不到。隔窓終日聽松聲。小說見祖宗朝。因旱災停樂。士夫間宴會。一切禁斷。一日夜月色如晝。上謂如此良夜。必無虛度者。使人往覘。則果於一處。賓客大會。歌管喧啾。其人屛伏潛聽。則中有一宰大笑。卽蔡仁川壽聲也。其人於蔡有私。自念直達。則必有罪。逡巡而退。不敢直告。翌日。諸公始聞此奇。乃大驚曰。福哉。令公之笑。聞者冷齒。首篇下句此事。下篇歎己之作也。次韻浮生何處討幽情。行路崎嶇政不平。風采可能貪懦激。琴心今日又臺評。擬向林亭了此生。濁醪隨分可盈觥。無人政自悠然處。臥聽山禽上下聲。</text>
<title>寄悠久</title>,<text>聞洪季和送怪石一面於台兄云。卯酉之暇。其能寓興耶。可謂與受皆無味。呵呵。戲呈一律。兄能輟與。則足爲風流話本。尤好笑。傳聞一片浮來石。歸到度支文簿前。鎭日趨朝公少暇。經旬閉戶我多眠。使君不識閑忙爾。怪石何知取舍焉。莫待移山夸父力。孱顏輸與獨吟邊。次韻松如偃蓋石如拳。蒼翠居然几案前。經雨微苔疑僻巷。引風涼籟破慵眠。身忙亦可存心耳。手撫寧爲玩物焉。閉戶靑山無賴此。不知還合落誰邊。</text>
<title>奉呈悠久</title>,<text>累日徽音間。題詩問索居。呻吟知已快。眠食復何如。離別水南北。行藏雲捲舒。柴門客自絶。應不罷琴書。次韻相憐同病意。送訪到山居。食飮傷脾減。情懷縱鶴如。柴門終日掩。床帙任風舒。悵別難堪戀。時時幸寄書。</text>
<title>次久台</title>,<text>雨後煩襟滌。圃團睡味眞。柴門聞剝啄。詩札對淸新。宿鳥驚虛鏑。游魚不受綸。何須嘆早晩。究竟是閑人。附元韻幸有參尋使。仍承笑語眞。襟期兩相照。詩思一回新。西閫慙前節。東江理舊綸。悠悠多少意。題寄解心人。</text>
<title>復用久台寄示韻</title>,<text>閑忙俱外物。休處見天眞。夕鳥歸林快。朝雲出壑新。風塵初脫馽。江海獨垂綸。一帶西湖水。嗟分惜別人。次韻病後詩全廢。閑來樂亦眞。庭槐朝引爽。畦菜雨抽新。野合千頃稻。濠宜百尺綸。無因共幽事。誰是會心人。</text>
<title>寄悠久 六首</title>,<text>山上白雲飛。松間淡明㓕。對此心悠然。庶欲忘飢渴。不可持贈君。聊以自怡悅。靑松自作伴。麋鹿可爲隣。身將老寂寞。門巷絶風塵。呼兒檢舊篋。簡編猶可親。周公沒已久。羲皇世又逖。悠悠宇宙內。去來多陷溺。如何昧得喪。百年長戚戚。雨洗靑山净。蒼翠滿簾生。隱几少成睡。覺來心骨淸。安得對君子。分我此時情。屈指同心友。海內君一介。咫尺阻携手。造物應我怪。題詩遙相贈。晴窓當軟話。自致靑雲上。雲宵見一鶚。末路風浪多。孤舟宜早泊。君看洛窩裡。千載安獨樂。</text>
<title>寄久台</title>,<text>參商無遠近。離別獨多時。欲去嗟何力。參尋歎較遲。閉門黃葉落。得句白頭思。爽氣生牙頰。吟君雨後詩。次韻積雨乍晴後。牢籠初脫時。虛堂蟲語切。委巷客來遲。而我本無友。非君疇所思。東南隔而遠。聊寄五言詩。</text>
<title>寄久台</title>,<text>未赴佳期奈病何。老來人事轉堪嗟。床頭獨對寒梅樹。冷蕊淸香伴我多。次韻懷君不見奈愁何。雨解關人莫怨嗟。一夜相思梅發處。却憐春意雨中多。</text>
<title>寄悠久 三首</title>,<text>經旬抱病掩柴門。寂寂還如避世喧。午睡覺來山雨過。滿簾蒼翠爽詩魂。故人自致靑雲上。病我獨吟蒼竹邊。駱岫終南長對眼。孤雲落日夢相牽。快馬多從李太僕。問君何日佩銅章。誰將一掬巖間水。洗盡塵埃滿面黃。右屬子文次韻得暇公餘晝掩門。隔林時聽午禽喧。翛然無復關心事。唯有東峯入夢魂。舊有南厓屋數椽。新開藥圃小池邊。林亭大澤宜栽藕。興逐長絲細細牽。風塵脫略本無妨。官事鉤牽各有章。紅顏烏▣仍拜跪。飛龍何似策玄黃。右戲次屬子文韻</text>
<title>復寄悠久 二首</title>,<text>世事謝時深閉門。心機靜處厭塵喧。林亭盡日成淸坐。唯有榴花對醉魂。南厓居士屋蕭然。雨後山光落案邊。多少庭前隨意植。幾回回首幾情牽。次韻雨中終日獨關門。池上靑蛙六部喧。靜想林亭如在眼。不須招我故園魂。席爲短簷遮戶外。品分佳菊種池邊。醒齋庭實今何似。情緖如絲曲曲牽。</text>
<title>快雨一過頓覺爽。更用魂字韻求敎。</title>,<text>終朝雲氣擁山門。雨過飛泉百道喧。蒼翠滿廉濃欲滴。臨軒斗覺滌煩魂。次韻吾家僻在國南門。偏愛幽居遠市喧。山雨過來淸製至。一回吟玩爽心魂。</text>
<title>寄久台 三首○時公罷居廣州。</title>,<text>二旬行役將千里。筋力無存道路餘。回首故人江外宅。暫時良晤夢中如。民情歸達九重居。玉色咨嗟俯問餘。珍重聖▣慙未副。自憐雙鬢雪紛如。時以圻伯。各陵奉審後復命。則特命引見。人皆以爲無前云。強扶衰疾送征車。悲恨多端慘別餘。耿耿此懷無處說。茂陵題寄病相如。次韻郊居樹密似山居。黃葉全凋曉雨餘。人與晦根渾性見。被他離恨惱眞如。勞徠原隰幾停車。一路澄淸問俗如。聞道榮承宣室召。玉音酬酢果何如。</text>
<title>寄久台 當在如字韻上。○爲圻伯巡歷時。自廣府歷訪。</title>,<text>休處方知聖主恩。況君歸臥舊田園。紅塵風雨應驚夢。赤葉秋山獨閉門。客路初經溫祚國。佳期來赴廣陵村。相逢相別渾無賴。何日重開北海尊。</text>
<title>次久台</title>,<text>可行行又可休休。誰遣行裝逐逝流。水國新秋吟裡惱。楚鄕歸路夢中悠。天時人事相催暮。塵世萍蹤各任浮。回首石亭連夜話。不論離別亦生愁。時公有流落南中之意。故詩中及之。元韻人生憂患死方休。錯恨光陰逝水流。相望參商晨落落。不堪湖海路悠悠。名鄕豈是幽棲定。浪迹還如短梗浮。天地卽今時序晩。近床蟲語又新愁。</text>
<title>己巳十二月二十日就吏。二十五日蒙放。翌日將出郊。因久台有書。書示一絶。</title>,<text>素心非欲▣明時。其奈風塵二去宜。一出圓扉尋舊業。草堂春日正遲遲。立春已過數日。次韻踽踽殊非僦屋時。石松唯與病相宜。吾行莫嘆多濡滯。從古人情去故遲。</text>
<title>有感。奇久台。</title>,<text>世事看千變。人情復萬端。愛君心皎潔。憂國涕汍瀾。醫俗寧無術。回天諒獨難。秋風動哀壑。何處寄幽蘭。次韻群芳凋夜露。幽思扣憂端。形色猶祈老。詞情減少瀾。人生初節易。行路古來難。獨立汀洲晩。秋風結茝蘭。</text>
<title>寄悠久</title>,<text>並世追元白。同時比愈郊。如何生叔季。偶爾托神交。龍臥寧愁蟄。鶴寒未穩巢。相思數莖雪。那得鬢邊抛。次韻子病同玄晏。吾寒似孟郊。相思各異地。何日更論交。旅雁秋違漠。棲禽暮擇巢。餘年猶在後。宿約豈全抛。</text>
<title>寄久台</title>,<text>郊扉晩計易乖張。海上歸耕策最良。樂意堪依鷗鷺國。生涯便足稻魚鄕。從人已假三間屋。賣馬將謀半畝塘。知己暮年携手約。可能同我臥龍岡。</text>
<title>次悠久寄示韻</title>,<text>秋懷離恨共紛繽。夢逐關河獨去人。遙想邊城聞笛夜。客愁偏起落梅春。又 三首遠別離千里夐。平生同氣情。末路托異姓。長年出塞君應老。經歲臥床吾已病。遠別離幾相憶。耿耿一寸心。微子向誰托。我願長空作雲龍。君向南山化松柏。遠別離毋金玉。書來一席同。夢去千山隔。相思回首空沾衣。落月依依想顏色。附元韻遠別離路脩夐。人皆有同氣。我獨結異姓。身勞夢短蝶爲周。乍接儀容未問病。遠別離長相憶。交情固不論。契分難再托。芝蘭易化玉易碎。看取亭亭松與柏。遠別離人如玉。玉人在何許。盈盈秋水隔。深宵不寐起彷徨。仰看霜天明月色。</text>
<title>奉謝公擧，悠久兩台見訪求和。三首。</title>,<text>不謂靑雲客。來驚白日眠。病爲當世棄。迹或故人憐。相對嗟衰態。從遊憶少年。小軒談絶倒。山色送蒼然。談間擧台說道世味漸迫。故第三句及之。地僻雖云遠。幽居不厭深。山林元有約。軒冕已無心。客斷多淸事。詩成喜獨吟。緬懷賢達士。出處古猶今。兩台頗有地僻之譏。詩意解嘲。松風和雨聲。山客夢先驚。乍喜煩襟滌。還堪几席淸。閉門人自絶。得意句初成。净掃燒香坐。翛然見古情。朝雨灑然並慱一笑耳次韻亂葉滴疏雨。虛窓驚午眠。臺烏豈終噤。籠鶴還堪憐。需世嗟無術。歸田喜有年。題詩賦幽事。胸次覺超然。右和世味之什。所嗟分携遠。寧嫌入洞深。乍逢難盡意。多病易關心。剡雪饒餘興。溪風費漫吟。山林在城市。高致聞當今。右和洞僻之什。林稠滴露聲。枝亞棲禽驚。案帙風來捲。階莎雨洗淸。榴花紅欲墜。瓜蔓綠初成。睡起題詩句。知君共此情。右和朝兩之什。○悠久</text>
<title>奉次石松八詠</title>,<text>寒天秀色見孤松。雷雨何年變作龍。會待明堂扶大廈。高標肯怕雪霜封。右石頭老松靑林綿幕小溪頭。落日煙生翠影流。剩有詩情隨處在。時看一葉墮空洲。右渡口長林溪分柳渚凸中央。一水涵虛萬象方。粧綴更看春草綠。暖風晴日自幽芳。右柳島春草天公好事抉銀河。瀦作泓澄十里波。涵得秋空一輪月。十洲淸景未應多。右蓮潭秋月霜葉宜看夕照中。爛成雲錦萬林紅。靑山處士蕭然屋。占得繁華一夜風。右映壁楓林夾岸桃花映水開。幾人能得逐春來。武陵漁子如相見。應悔當年返棹廻。右夾岸桃花愛看山色獨登臺。帶日寒鴉閃閃廻。向暮更堪摸畫處。夕陽僧影渡溪來。右孤山落照點點漁燈隔水看。夜深明滅照簷端。山翁睡起聞人語。罷釣歸來月滿灘。右三灘漁火淸流一曲抱村逥。爲結茅茨向水開。已見山人輕萬戶。更聞漁父傲三台。僧推岳色時敲蓽。客踏溪聲共上臺。我亦鹿門思隱者。從君福地賦歸來。</text>
<title>次久台</title>,<text>悄無車馬到山間。時有閑雲鳥共還。忽得故人詩札至。一回吟處破愁顏。元韻無端潦倒簿書間。謝眺山前斷往還。賴有東床新玉潤。一回相對一開顏。</text>
<title>次悠久</title>,<text>多病年來悟昨非。白頭形役最堪悲。身因坏蟄方成懶。事省經營且廢詩。已見素心看濩落。休敎晩計入差池。深情獨語城南老。末路知音幸有之。附元韻五十年來萬事非。幾番歡喜幾番悲。靑條不許芳緣在。白首還招苦晩詩。多病故人仍阻闊。夙心江海又差池。何當脫略風塵外。美水佳山任所之。靑條。用章臺柳事。苦晩。用但恨生苦晩之句。</text>
<title>寄久台</title>,<text>眼前人事足悲憂。末路行裝不自由。虛擲暮年同老約。可堪今日遠離愁。洞庭風雨飄飄葉。吳會蓴鱸渺渺舟。寂寂孤吟回白首。楚天湘路夢悠悠。次韻一日無端集百憂。向來行止果何由。生離死別渾如夢。令節佳辰摠是愁。塵室久懸徐子榻。龍門誰御李君舟。淸詩詠罷時回首。雲海連天道路悠。</text>
<title>寄久台 三首</title>,<text>獨臥寒齋夜。無人慰寂寥。年光愁裡過。豪氣病中消。天地生何晩。唐虞世已遙。孤吟仍不寐。窓外雨蕭蕭。遙憶松江老。歸田計不疏。聞邀文伯至。同結水村廬。是我當年約。感君此日居。自從人事變。隨處但沾裾。已分當世棄。況復故人疏。抛却塵間事。歸尋海上廬。向來都忘想。無處不宜居。獨往成眞隱。何須摻子裾。次韻 解前篇意星火殷秋令。晴空正泬寥。新瘥猶未健。舊習已全消。海上雲煙隔。人間歲月遙。從他霜露變。芳草化爲蕭。露葉何曾脫。秋林漸覺疏。仍嗟萍梗跡。長憶石松廬。舊約歸全爽。畸人要獨居。如君知苦意。看取別時裾。</text>
<title>寄久台</title>,<text>歸夢迢迢訪水村。不堪離別暗消魂。相思一夜頭渾白。風雨空齋獨掩門。水村地名浸溟千里路何長。書札曾無到葛鄕。南國黃香秋正好。憑君倘寄病夫嘗。浸溟。南海別號。葛鄕。卽南陽也。</text>
<title>奉次趙相 公擧 寄示韻</title>,<text>聞道歸旌滯畏道。忽驚詩什落荒廬。自憐衰病年年劇。稍喜塵紛日日疏。湖外幾勞尋去夢。篋中時檢寄來書。羸驂短僕如乘興。擬訪香山白傅居。附元韻經旬畏暍阻歸途。深掩蓬門臥弊廬。多病不妨浮世棄。投閑還覺故人疏。詩情索莫難成句。別夢依俙久斷書。仍想廣陵川上客。幾回佳什寄幽居。</text>
<title>復用前韻。奉呈香山台案。香山。卽公別業。</title>,<text>蒼茫野外問征途。匹馬迂尋谷口廬。傷老共憐來日少。臨分叵耐後期疏。香山結社前丞相。栗里歸田舊判書。雲壑喜拚天放樂。白頭吾亦賦閑居。久台放歸栗里田舍故第三聯及之。</text>
<title>謹次蘿溪韻 蘿溪卽趙公號</title>,<text>台軺何日首歸途。稅駕蘿溪溪上廬。白髮江湖憂更切。靑雲軒冕夢全疏。經綸不盡扶顚業。畎畝仍休乞骨書。已了胸中一大事。世間榮利未堪居。咫尺遠如千里途。台庭詩札自溪廬。開函斗覺珠璣溢。入手渾忘警咳疏。心逐㶚橋驢背興。夢回秋日雁邊書。歲寒交道容吾陋。多謝殷勤問索居。步兵何意哭窮途。收拾殘骸結小廬。十載誰知人事改。一生元與世情疏。時時谷鳥幽聞囀。寂寂筐床懶放書。要使此身免鞿馽。江山無處不宜居。右自詠附元韻榮馬荒郊十里途。強扶衰病訪吾廬。相逢未暇寒暄問。一笑翻驚鬢髮疏。別後容仅頻入夢。邇間消息再承書。秋來轉覺離懷切。更把詩篇候起居。右謝曾枉逢秋猶未戒南途。一棹輕風返舊廬。漁釣幾從江客共。雲林自與俗人疏。淸光簾外來新月。眞趣床頭有古書。閉戶蒲團吟獨坐。小齋寥落似僧居。右述鄙懷良騏未盡騁脩途。斂迹郊原臥草廬。自以幽情投寂寞。不妨生事任蕭疏。時危志槩多乖俗。歲晏襟期只看書。遙想靜中頻覓句。郵筒倘許慰離居。右詠高居</text>
<title>用前韻奉。寄石亭案下。</title>,<text>故人棲息問何如。病起題詩寄草廬。隙地聞成蝸室小。臨溪想揷短籬疏。靑山綠水非生面。白日晴窓檢舊書。自笑紅塵無復夢。十年應悔負幽居。次韻乘閑來往卽川途。隨處茅茨有室廬。要使一身聊自適。任他雙鬢已全疏。脾傷水土仍停酒。眼纈昏花且放書。如解主翁嫌鬧意。小溪偏護野人居。香山淨社近何如。聞道坡江晩結廬。秖爲逃空音信斷。豈緣多病故情疏。論心屢解曾懸榻。替面時看舊枉書。回首海天雲渺渺。恨無便使問興居。頸聯雙憶台與香山末句懷麟台。</text>
<title>復用前韻。奉呈石亭。二首。</title>,<text>兩家憂患恰相如。淹臥東城舊弊廬。歡緖盡從靑歲去。世情寒共鬢毛疏。消愁強把無心酒。排悶時看養性書。寂寂幽懷誰共語。竹窓烏几夢溪居。茂陵長憶病相如。兄弟携歸海上廬。眠食向時能健旺。鬢毛今日幾蕭疏。雲山已隔三年面。魚雁難傳一字書。最是天公相餉厚。棣華誰似二君居。右憶麟台兄弟。</text>
<title>憂病中。忽想田園秋興。不禁神往。仍用前韻。寄示石亭。</title>,<text>三田渡外廣陵途。栗里園林陶令廬。社酒熟時秋興逸。野情濃處世緣疏。靑山入座爲佳客。白月當窓映夜書。紫蟹正肥蓴更滑。楚江何似大夫居。次韻中間進止略相如。抵老俱堪守弊廬。俚唱幸拚巴曲和。交情不逐歲寒疏。長天隔水無雙翼。秋日懷人枉尺書。莫問餘年多少在。等閑身世送諸居。凋鬢皺眉老衲如。故敎巖築傍禪廬。泉因雨足疏還凸。竹爲風來種却疏。浮世未成香社會。放會唯有漆園書。前身枉作乘軒鶴。魚鱉元宜水澤居。隨時顯晦豈殊途。却愧從前使守廬。樂子淸標離澤滓。憐吾眞性任狂疏。投閑且就依林屋。多病還休乞藥書。耿耿寸心猶未泯。石亭高處望宸居。</text>
<title>奉次蘿溪 四首</title>,<text>坡江江上綠蘿途。聞道中藏丞相廬。海燕高飛鷹隼遠。冥鴻色擧網羅疏。風雲已隔東岡夢。慷慨誰陳北闕書。黃閣一年恩未報。丹心應繞九重居。風塵端悔落名途。野老生涯足一廬。浮世光陰愁裡過。故人顏面夢中疏。床頭藥裹供殘歲。靜處工夫閱古書。賴得台庭詩似畫。數將瓊什賁山居。蘿月溪雲夢裡途。何時匹馬訪茅廬。公今黃閣身無與。我亦靑山分不疏。物外何妨新契活。床頭長對舊詩書。松楸歸計當秋夕。杖屨相期水北居。吾輩行裝盡暮途。不投荒裔卽田廬。塵埃軒冕身全老。堯舜君民計亦疏。直道緬懷三黜士。高風終愧二疏書。當時破楫同舟客。幾箇湘潭怨謫居。右懷諸友附元韻泣窮休說阮生途。多病唯思孟浩廬。白首風塵身已倦。靑雲軒冕夢還疏。西湖縱喜頻垂竹。北闕翻慙未上書。聞道燕山聲息惡。憂深無日可安居。半生何事走迷途。遲暮投簪掩小廬。獨去山雲看不厭。日來江鳥狎難疏。課僮時點烹茶火。借客頻披種樹書。末路優閒皆聖渥。危樓長拱北辰居。名途還覺是危途。歸去坡江江上廬。波帶潮聲當檻鬧。雨連山色入簾疏。開尊未共親朋醉。得句時呼稚子書。隨處煙霞爰我所。不須多羨鹿門居。行藏彼此豈殊途。君掩郊扉我峽廬。廊廟訏謨歸濩落。林泉契活覺淸疏。秋來霜雪全欺鬢。老去文章幾著書。天際忽看東上月。定應分照故人居。</text>
<title>用前韻。賦四懷詩。奉呈石亭。</title>,<text>蘿溪丞相謝名途。白傳香山居士廬。會赴林泉九老約。終敎塵世十分疏。東岡自有優游計。北闕空傳痛哭書。公以焚轎一疏。忤旨。故云。 栽芋結茅聊卒歲。黃扉未必勝郊居。樂天詩。結茅栽芋種畬田。○右懷蘿溪廣陵西畔是歸途。茅屋靑山栗里廬。物色有情陶令後。雲林不負孟生疏。門前五柳籬邊菊。園裡孤松架上書。知命樂天眞箇事。羨君高臥白雲居。右懷栗里暮年蹤跡各迷途。公獨龍門有舊廬。日月江湖鴻雁杳。風塵京洛音信疏。一竿得得前都憲。十畝閑閑老判書。弟勸兄酬無限興。鄕人應比二疏居。右懷兩麟○都憲公名趾善。字仲麟。判書公名趾完。字叔麟。時並退居安山。浮勞佚本殊途。分竹何如鎖禁廬。爲是行裝多岨峿。非緣吏隱托淸疏。欲從瀛海求靈藥。不屑風塵困簿書。秋入鏡湖湖水滑。仙區盡屬使君居。右懷臨瀛使君○臨瀛。江陵別號。時朴公泰尙爲宰。忘憂嶺外王灘途。妙積峯前卽我廬。地是松楸喬木在。里名金谷冷煙疏。荒山無趣猶含月。丈室生明可讀書。水綠野塘飛鷺白。錯敎人比輞川居。右詠鄙居次韻羊腸不足喩危途。一出黃扉便闔廬。君子退身憂亦切。野人爭席禮還疏。秋風攬結中洲莽。暇日繙尋上乘書。萬折朝宗心未已。移家猶近大江居。右懷蘿溪翶翔當日廁榮途。共鎖承明舊直廬。八座交情仍莫逆。百年緣分未應疏。餘齡各遂優閑計。兩地休嗟斷絶書。聞道君家饒海味。水居元自勝山居。右懷杜江兄弟從古相安孰異途。欲回新築傍蝸廬。分山有約誰爲障。入海無端計却疏。頭白共成歸去賦。眼靑時見寄來書。近聞金谷開三逕。社梓鄕楡是舊居。右懷金谷歌吟物色惱沿途。纔缷燕驂又郡廬。神會元知無近遠。氏分休說有親疏。浮生竝歲俱衰境。傲吏逢秋奈簿書。只是名區歸管領。鏡湖從古號仙居。右懷臨瀛使君一啄疇非在命途。三椽亦可作精廬。無人不管衡門設。絶俗何妨井里疏。抛却親明休問訊。任他兒少懶詩書。徽之買酒還多事。物色前頭未定居。右自述</text>
<title>與久台夜話。復用前韻。</title>,<text>出郭馬諳前去途。傍山人掩數間廬。煙邊野色猶含碧。樹裡秋聲已覺疏。却喜白頭重把手。不須黃耳遠傳書。中宵共對淸溪月。絶勝孤舟訪戴居。</text>
<title>寄悠久 臨便走草。是日。子婦初朞。</title>,<text>故人一書札。增我千般悲。同灑兩鄕淚。均沾今日衣。孩兒日有識。老翁日以衰。日月易流邁。逝者歸何時。惻惻復惻惻。死別又生離。匹馬明朝發。棲棲滄海涯。欲去不忍別。臨行復踟躕。來日苦無多。奈何此悲傷。此懷誰與論。百端在中腸。安得揷兩翅。飛去墮君傍。</text>
<title>示久台</title>,<text>秋暮郊原霜露濃。廣陵山色落吟筇。相逢且喜眼前景。不語共看雲外峯。萬事可能違造化。十年端懷作塵容。今來洗盡浮華念。老向田園學圃農。次韻山社初成興欲濃。故人珍重又吟筇。眠夾且聽溪舂石。坐久仍看月隱峯。好使葉堆藏別界。不妨林壑謝秋容。沿流上下村多少。半是漁家半是農。</text>
<title>寄久台 二首</title>,<text>焹焹滄海珠。爲我掌中物。愛玩不釋手。或恐有隳失。一夕落重泉。餘光長照目。上下無覓處。中夜淚橫臆。哀哉廣陵土。埋却母女魂。一朝絶恩愛。相携歸九原。人間跡已空。花落月無痕。惟有白髮翁。垂淚度朝昏。次韻莊生好大言。強爲齊萬物。如何歌叩㿽。可見常度失。親炙聖門者。索居喪兩目。鍾情吾不免。奈此悲塡臆。玉骨新埋土。拱木舊斂魂。哀哀別高堂。纍纍共荒原。枯楂風落英。弱草塵無痕。承睫復盈眶。仰觀天日昏。</text>
<title>次久台 二首</title>,<text>故人詩在篋。披讀慰寥寥。淚爲悼亡濕。魂因惜別消。歲月客中過。雲山愁外遙。松聲如解意。終日送寒蕭。用陽關格一作經年別。音書邈較疏。山中移舊寓。海上結新廬。漁父何嫌醒。上聲 宣凡不陋居。金冠換蓑。笠絶勝曳朝裾。</text>
<title>寄久台 二首</title>,<text>秋風起天末。君子意何如。碧蕙芳初歇。靑梧葉更疏。流光嗟荏苒。旅泊愧躕躇。海上經年臥。無人問索居。海上經年臥。無人問索居。親知星落落。旅鬢日疏疏。月白上弦後。天高秋景初。此時徒極目。君子意何如。次韻兼葭變洲渚。懷思更何如。露石依顏瘦。風林學鬢疏。看雲書斷絶。携月影躕躇。聞道維麻勝。靈詹且卜居。聞道維麻勝。靈詹且卜居。玆鄕如可占。此計豈全疏。境僻宜終老。民淳卽太初。長吟反招隱。懷思更何如。</text>
<title>憶久台</title>,<text>悠悠兩地別經年。歲暮離懷却黯然。獨對西峯殘月在。何人遙憶草堂前。次韻 疊錄當删南郭從遊各壯年。相看鬢髮已皤然。淸談與夜俱長短。猶似懸燈十載前。</text>
<title>柬久台</title>,<text>海上經年白髮長。歸心日夜廣陵鄕。生耕死葬皆吾土。看我東還策最良。</text>
<title>寄久台</title>,<text>明年是六十。生世已支離。眼閱無窮變。心懷不盡悲。海居多岨峿。湖計易差池。君看廣陵土。孤魂待我歸。</text>
<title>因兒行。寄呈久台。</title>,<text>病裏成書字半斜。兒行休問我如何。生離死別悠悠恨。更入新年涕自多。</text>
<title>寄書久台。兼呈五律一首。</title>,<text>不見黔巖老。相思又一春。風塵俱失路。山海各投身。漢代餐霞客。秦時避俗人。自憐多病久。良晤更何目。附次韻朝來強坐亦欹斜。人事其如老病何。衰相憑▣傳仔細。兩家哀樂向來多。佳音隨玉雪。淸唱又陽春。活計休相問。衰徵▣此身。携家宜卜地。關念所懷人。聞道蘿鄕近。何由結善因。</text>
<title>次玄翁月沙酬唱韻。寄懷久台。六首。○在靜林時</title>,<text>暮年心事易悲涼。況復離懷愁夢長。客裡頻驚新節序。篋中時檢舊詩童。東山經濟晉安石。西漢風流張子房。緬憶故人仍不寐。夜來松月照虛堂。軒冕如雲夢已涼。郊扉晩計也還長。床頭藥裹供殘歲。物外煙霞賦幾章。身世寥寥同定釋。幽居寂寂似山房。愁來忽憶年前事。夜話松亭月滿堂。綠槐風拂送微涼。烏几蕭然睡味長。短夢南柯看白螘。一竿靑蒻換金章。階前舞鶴知迎客。池面荷花欲吐房。仍憶故人湖外遠。幾時尊酒會溪堂。三灘物色想荒涼。舊迹依然恨更長。勝地逢迎如昨日。暮年離別但新章。漁人得雋時盈尺。園栗經霜正罅房。風味至今猶未忘。有時孤夢到松堂。三灘。久台所居處。風塵蹤跡任涼涼。俯仰乾坤感慨長。逃世漫懷浮海志。歸田何用乞骸章。行裝已自同吳卒。相業誰能繼老居。他日憑君天一柱。扶顚好箇作明堂。城南文友跡凄涼。一斷朱絃老淚長。點額誰憐成薄相。折腰何止佩銅章。荒山有恨留抔土。破屋無人掩舊房。惟有故人同此抱。幾將陳迹夢秋堂。右屬亡友子文。</text>
<title>自蘆原歸。望終南。舟過廣陵。有感。寄示悠久與玄石。</title>,<text>終南咫尺望雲煙。回首紅塵意惘然。三載孤臣去國淚。秋風獨洒廣陵船。次韻算來人事似籠煙。欲記渾疑曉夢然。每憶蒼黃去國日。春風獨渡漢江船。悠久</text>
<title>靜林八詠。寄示柳台。</title>,<text>睡起開門月半庭。馬岑山影落窓屛。林鴉散處天將曙。斗覺嵐光滿室靑。右馬山曉色一片孤城萬仞山。白雲生處鳥飛還。紛紛不管風塵事。朝暮無心出岫閑。右南漢朝雲籠巖山月自多情。夜夜淸光向我明。最是碧空雲盡後。謫仙詩興動江城。右籠巖夜月夢村西望野橋邊。深樹煙生欲暮天。煙外數家明㓕處。畫來那得倩龍眠。右夢村煙樹何處蓬萊尺五天。終南山色正依然。山頭夜夜平安火。長在孤臣望眼邊。右木覓夕烽華岳三峯揷遠空。龍拏鳳舞鎭吾東。勢扶雙闕千年壯。方識神功造化雄。右華岳遠岑栽松亭畔路西東。多少行人去無窮。朝雨暮煙山影裡。蹇驢吟過幾騷翁。右栽松行人雨鎖平郊煙漠漠。風微柳岸鷺飛飛。牧童橫笛靑山暮。野水橋頭叱犢歸。右平郊晩雨次韻童奴早起掃苔庭。曙色微微射紙屛。取次林蠻濃更淡。卽知眞境勝丹靑。右馬山曉色千年溫祚舊棲山。遺恥如今一甲還。愁殺譙樓秋色裏。朝朝不放陣雲閑。右南漢朝雲月與幽人似有情。虛簷獨坐轉分明。籠巖影落湖光動。一半猶銜百濟城。右籠巖夜月東南距海北胡天。一炬常如報信然。每向山頭看日夕。故知宸念在三邊。右木覓夕烽家家種柳小溪邊。翠幕蒼屛一洞天。似樹如煙空色裡。有時漁火對愁眠。右夢村煙樹雲岑露㟧上摩空。漢北名都擅海東。億萬斯年基不拔。中間孕出幾豪雄。右華岳遠岑底事西來底事東。閑忙憂樂亦無窮。溪橋院路人多少。誰是騎黃傍碧翁。右栽松行人草合長郊細逕微。晩風吹送雨斜飛。村童不管蓑衣去。橫笛跨牛未暮歸。右平郊晩雨</text>
<title>寄悠久</title>,<text>病裡窮愁自萬端。百年人事等槐安。台庭寫出詩如畫。喚起衰翁晝夢殘。</text>
<title>終宵不寐。百感轉深。朝起。用前韻。却寄松厓座下。</title>,<text>不害糊塗宋呂端。何如流涕漢袁安。范公謝病溫公老。夾馬孩香奈欲殘。次韻祈公憂色在毫端。進退方知等不安。堪笑僦居名後樂。賞心唯有小桃殘。</text>
<title>奉呈領台</title>,<text>病客昏昏睡起遲。隔窓啼鳥數聲時。開門知有前宵雨。紅碧花殘濕滿枝。次韻鍼藥衰年奏效遲。爭如閉眼又經時。今春幸喜多膏澤。拭目要看麥兩枝。</text>
<title>再呈</title>,<text>病負佳期會面遲。離懷愁絶落花時。幽禽亦惜韶華暮。啼在殘紅樹樹枝。</text>
<title>夜坐有懷。復用前韻。却寄。</title>,<text>夜色沈沈月上遲。禁鐘聲歇坐來時。靜林茅屋空回首。窓外新梅長幾枝。</text>
<title>謹步前韻。奉賀首輔相公壽席。</title>,<text>曾讀龍門太史文。夏亭名位繼賢孫。身應天上三台耀。榮冠朝中一代尊。爭賀南山周甲壽。仍開北海舊時樽。東城病友空回首。追報瓊章寫俚言。</text>
<title>歸金谷。寄示悠久。</title>,<text>湖海歸來歎二毛。世間軒冕一秋毫。蕭然靜掃茅簷下。臥看靑天白日高。次韻較量名利等鴻毛。膜外何曾動一毫。末路安身應有地。靑山深處白雲高。</text>
<title>次領台</title>,<text>鄕心日夜故山歸。暫出郊居叩竹扉。回首不堪餘恨在。緇塵更染舊蘿衣。</text>
<title>送柳學士之任江界 四首○幷序</title>,<text>吾友柳悠久。以經幄舊臣。由寺正。出爲江界府使。江界。絶塞也。府使。一吏也。以絶塞一吏之役。畀之於玉署演綸之手。雖玉其頂緋其衣。擯也。非榮也。夫以悠久之才之美。不立於朝。而屈宰於荒裔之境者。悠久之不幸歟。使悠久之才之美。不施於世。而擯棄於千里之外者。朝廷之不幸歟。瑞鳳，祥麟下邑之人。爭先覩之爲快。則朝廷之不幸。爲下邑之幸歟。利眼臨雲。不能垂照。朗璞蒙垢。不能吐輝。則悠久之不幸。其於世道何哉。州遠京師。王化不霑。其俗悍。其民奸。胡地之蔘，貂，皮，革之饒。爲民奇貨者。只隔一水。故居民不事稼穡。以越境採獵爲業。而四方之通商輻輳焉。朝廷雖簡倅以遣。嚴法以禁。文吏武將。惰慢成習。不事其事。反有富橐而歸者爲民害。而民亦貪利輕生。犯法伏質。踵相繼。往往猶爲國家患。且武弛敎廢。人將禽獸者。其來久矣。今悠久威行如秋。行仁如春。下車問俗而奸猾息。升堂鼓琴而政聲淸。修武備以固圉。興學校以造士。使窮荒絶漠之地。化親上苑長之俗。而楚不敢寇。趙不敢東漁。折衝不出樽爼之間。而隱然作長城於玉塞之中。持左契而待之。是悠久之才。絀於此而伸於彼矣。昔宋之韓，范。雖抱先天下之憂。應五色之瑞。正色立朝。不過爲一諫官而止耳。及授西鄙之任。功名遂大。終爲元臣。垂譽竹帛。悠久爲世所擯。若將幽拘其身。盤根錯節。利器始別。而偉烈大名。直與韓，范儷美。則悠久之不容於今日。又何傷焉。而其所謂不幸者。不爲眞不幸也。噫。余於悠久。竊有感焉。立身揚名。士之願也。祿不逮親。孝子悲之。此仲由之恨未負米。而皐魚之所以悲風樹之不停也。悠久商琴不和。蓼莪永廢。雖使悠久。食列五鼎。無與爲養。形圖麟閣。無與爲榮。而況陟岵而何所瞻兮。望雲而何所思乎。此余之爲悠久悲者。而悠久之抱無窮之慟也。雖然。君親一致。所在盡力。以欲孝不逮之心。移以事君。則專而忠不可勝用。而顯親之義。於是乎至矣。悠久可不勉哉。若夫登覽有賦。得於江山之助者。亦將繼岳州而高唱。塞外風霜。安能病悠久磅礴之氣。而使吾儕。憫此行也。行者有贐。古之道也。而余於悠久之行。烏得無言。兼賦長律四首。以爲別後顏面。詩曰。緋玉恩榮紫綬長。關西雄鎭接龍荒。邊頭久識弓刀健。草木新霑翰墨香。壯觀必須窮絶域。遠遊何恨客殊方。知君事業從今大。自是胸中萬甲藏。使君西去路悠悠。州在三韓地盡頭。碧岫郊原胡騎遠。黃蘆洲渚塞雲愁。受降亭貯千霜月。鴨綠江深萬古流。形勝有餘風土別。登臨能憶故人不。白玉堂中演綸手。瑚璉美器豫章材。京師爭道靑驄避。絶塞今看皀蓋來。王事獨賢衝雨雪。主恩千石倚樓臺。漢廷冠冕紛如霧。誰似長沙太傅才。靑山道士屋蕭然。萬事無心白髮前。忽見故人乘五馬。不堪歸限隔三年。陰風朔雪邊城暮。獨夜離懷缺月懸。塞外加餐須努力。雁南時寄尺書傳。</text>
<title>寄悠久 當在灣江唱酬錄。撩亂一時生下。</title>,<text>一路狂風太多戲。病夫寥寂獨吟呻。憑君移得山中樹。擬作龍灣館裡春。短律。可想此間情境。絶句。可作捧腹之資耳。附次韻空齋遙夜獨眠人。恰似貧僧病後呻。謾使禪心飛上下。却敎狂蝶領靑春。</text>
<title>寄久台</title>,<text>萬事已前定。百年從可知。如何生叔季。復此際艱危。飽餟人皆醉。膏肓世莫醫。千秋會心處。只有去來辭。附次韻素貴非吾分。幽懷托子知。欲回宸極望。頻上石樓危。自有膏肓疾。難逢國手醫。山中如舊▣。應不賦歸辭。</text>
<title>甲寅八月初四日。辭朝出城。口號。</title>,<text>輕刀快馬向邊頭。遠借元戎幕裡籌。勒石天山他日業。丈夫寧作別離愁。或作肯從兒女別離愁。</text>
<title>季周令公持酒追別靑門路傍。朴扶餘汝厚氏，朴義叔，李明淵。亦來別。</title>,<text>藉草東門外。秋風別恨新。慇懃一尊酒。慰此遠征人。又遠別非無淚。却嫌兒女情。含杯臨大道。駐馬問前程。嶺樹看雲杳。關山望月行。要知千里夢。長向洛陽城。</text>
<title>感懷</title>,<text>我家兄弟只三箇。兄病弟亡吾獨凄。今日無人來送客。敎行情淚落斜陽。</text>
<title>往歲余守伊川也。舍弟，甲甥。俱有送行詩首。未幾何存沒再嗚呼。而今日以詩相贈者誰歟。此亦一涕。</title>,<text>相思無日不心悲。況此關河遠邁時。死別生離俱夢寐。篋中淚濕舊題詩。去年我作伊川守。共賦淸詩送我行。可惜一時零落盡。新篇誰慰別離情。</text>
<title>妹兄申戴明。終不來見。</title>,<text>塞北征人去不留。鬼門關外一年愁。閑翁不管場離別。閉戶無心臥送秋。</text>
<title>蘆莊草堂有感</title>,<text>庭院寥寥草樹荒。不堪人事日悲涼。方塘水白靑翁老。獨立秋風淚滿裳。</text>
<title>訪朴學士季肯</title>,<text>急流勇退錢樞密。水落山人是後身。余亦林泉存晩計。十年端悔老風塵。</text>
<title>發楊州館。馬上見華岳。有感。</title>,<text>維楊館裡吟詩苦。乘鶴橋邊矯首頻。雲外忽瞻華岳色。依然如見故鄕人。</text>
<title>過義順公主墓</title>,<text>玉顏當日嫁驕虜。未老歸來葬故原。何似明妃遺恨在。獨留靑塚向黃昏。</text>
<title>金水亭 亭是金然明別業也。綠水靑山。眞是淸絶地。而石上有蓬萊，石峯筆蹟。亦一奇觀也。</title>,<text>金水聞名久。今來賞淸景。蓬老與石翁。神筆留勝境。蕭條不同時。感古懷耿耿。長吟倚孤舟。淸潭落雲影。</text>
<title>蓬萊刻詩。宛然尙有飛動意。摩挲令人翛然有興。</title>,<text>蓬萊仙客此遨遊。石上蛟龍勝跡留。綠水靑山依舊色。不堪詩興滿孤舟。</text>
<title>題壁上</title>,<text>人歸紫陌紅塵裡。門掩靑山綠水邊。落日孤舟何處客。朗吟飛過鏡中天。金水物色。何負於主人。而舍此奔走。九陌紅塵。有何所樂。移文嘲罵。不但鍾山之神。爲主人一笑。</text>
<title>蒼玉屛弔思菴相公</title>,<text>昨過金水亭。今尋蒼玉屛。丞相有遺廟。邦人仰德馨。淸風邈難攀。弔古雙涕零。孤嘯倚風磴。水綠山更靑。</text>
<title>徘徊拜鵑窩舊基。有感。次牛溪先生挽思菴韵。</title>,<text>流水高山歲月深。仙遊遺跡客來尋。鶴飛人去空留月。蒼玉屛前弔古心。</text>
<title>禾積淵</title>,<text>禾積聞名久。停驂此日遊。鼯啼懸古木。龍去有深湫。怪石千尋壯。驚波萬古流。肅然寒襲骨。不敢久淹留。</text>
<title>到金化。見汝休留書。悵然次壁上韻。却寄。</title>,<text>山館停驂落日低。長安回首五雲西。孤懷寂寂無人問。唯有林禽送客啼。</text>
<title>道寂館。次白洲韻。示文伯使君。</title>,<text>道寂館裏暫淹留。千里羈遊白盡頭。征馬遠隨雲北去。歸心日逐水西流。淸尊細酌添孤興。絶峽秋聲動別愁。鈴閣他時應有夢。長歌短詠更相酬。</text>
<title>復用前韻</title>,<text>峽裏欣逢得暫留。一尊離恨集毫頭。鬢因作客還添白。淚爲傷時更欲流。京外音書雲外隔。鬼門關路夢中愁。短長亭下短長吟。他日相思誰與酬。</text>
<title>贈文伯求和</title>,<text>匹馬輕刀向塞城。靑衫從事鬢霜明。一尊來醉文君酒。三日淹留遠客行。山郭樹聲時浙瀝。峽天秋色半陰睛。長安西望杳何極。獨立蒼茫無限情。落日亭亭下遠岑。小齊眺望對平林。吟風病葉飄寒響。垂墅孤雲起夕陰。萬里悲秋還作客。十年憂國獨傷心。山城薄酒雖無力。取醉尊前倚不禁。佩符君可羨。佐幕我堪憐。關塞身千里。長安夢九天。小尊靑眼處。遠別白頭前。山名 回憶十年事。臨分更悵然。迢遞關山客。歸心落日邊。醉君一尊酒。題我五言篇。秋色千峯暮。離懷缺月懸。相思別後句。須寄驛价傳。又王程那可久淹留。愁外靑山路正悠。相得鈴齋分禾後。飛峯斜日獨悲秋。我行何日到天涯。北過咸州更憶家。空對關山秋月色。時時聞笛落梅花。悲歡眞夢境。聚散一浮萍。惜別頭俱白。開懷眼共靑。又一尊三日話。何處還相憶。嶺樹見歸雲。關山對秋月。</text>
<title>十一日夜。話別小酌。卽席書示文伯。求和。</title>,<text>淸宵款語惜分携。夜色蒼蒼月欲低。殘燭亦知離別恨。尊前寂寂數行啼。</text>
<title>復次</title>,<text>欲別那堪手更携。月華流白樹陰低。空堪夜色涼知水。蟋蟀多情伴客啼。</text>
<title>卽景一絶。書示求和。</title>,<text>紛紛涼月滿前墀。正是燈殘惜別時。灘響忽齊何處雨。夜窓孤客夢先知。</text>
<title>文伯書示短律。卽席和奉。</title>,<text>旅雁向南飛。峽中秋氣深。迢迢行邁色。黯黯別離心。嶺樹浮天碧。關雲接塞陰。明朝更相憶。尊酒莫辭斟。</text>
<title>十二日作別。臨分書贈一絶。</title>,<text>征馬蕭蕭向塞門。驪歌一曲未堪聞。明宵獨望關山月。鐵嶺參天不見君。</text>
<title>金剛去道寂不遠。而適㥀國恤。不得往遊。留贈文伯一律。以爲他日尋眞之左契。</title>,<text>聞說金剛萬二千。玉峯高抻海雲邊。仙山此去無多路。塞客今來未着鞭。敲火碧巖勞夢想。燒香寒雨失因緣。明年八月西歸日。杖屨期君霞外天。</text>
<title>昌道驛。次壁上韻。寄文伯。</title>,<text>連日團圓夢似之。鈴齋回首幾相思。殘杯寂寞寬心少。愁緖紛繽把筆遲。雲隔鄕園書不到。山當古驛路多岐。征驂催向蓮松浦。一字丁寧報後期。</text>
<title>過蓮松浦 一名麥坂</title>,<text>峽折蓮松浦。長藤白日昏。巖愁千仞碧。江動萬雷喧。欲寫新詩句。先驚遠客魂。肩輿度峻坂。孤嘯倚松根。起頭內隻。一作大地何年折</text>
<title>淮陽館。見月沙詩板。有感。</title>,<text>洪水滔天乙巳年。神龍多意護淸篇。紗籠粉壁看如昨。留與仙區萬古傳。</text>
<title>踰鐵嶺</title>,<text>遞馬銀溪驛。捫蘿鐵嶺雲。鄕山杳何處。關塞此爲分。風物悲遊子。驅馳報聖君。劃然發長嘯。黃葉落紛紛。</text>
<title>鐵嶺</title>,<text>鐵嶺限南北。鳥道橫半天。相傳勝國時。分兵此戍邊。國家開北方。邊封脫兜鍪。茲地置度外。廟堂遺至謨。連雲設天險。一人當萬夫。豈但壯邊圉。亦足防疏虞。此計誠不小。誰能獻九重。感慨發長嘆。雄劍吼雙龍。</text>
<title>下嶺憶家。</title>,<text>鄕國隔千山。回首意茫茫今朝踰鐵嶺。我行天一方。應知紫塞夢。不到關山難。蕭蕭雙鬢雪。更向鏡中看。</text>
<title>鶴城</title>,<text>鶴城都護府。形勝是雄州。水入滄溟闊。天低大野浮。龍堂留物色。駕鶴有高樓。國島問何處。仙人白日遊。</text>
<title>駕鶴樓。次月沙韻。</title>,<text>駕鶴仙人去不留。名傳駕鶴只高樓。樓前明月客猶醉。鶴背長風身欲浮。蓬島路危幾萬里。玉蕭聲斷空千秋。獨來獨去無人見。水綠山靑雲自愁。</text>
<title>春城館。次東里韻。</title>,<text>來臥春城一夢如。行程六百里纔餘。商飊浙瀝秋將半。倦客低垂氣未舒。淺酌祗堪添寂寞。故鄕其奈斷音書。殊方處處皆愁料。雙鬢蕭條日日疏。</text>
<title>文川館夜吟</title>,<text>殘燭熒熒繞短屛。獨眠孤館不勝淸。梧桐葉上西風起。半夜蕭蕭作雨聲。</text>
<title>高原途中</title>,<text>曠野依依樹。孤村淡淡煙。詩情隨處在。細雨灑吟邊。</text>
<title>壬子年間。外王父宰高原。今已三十餘年。余適過此。招老吏問其時事。說讚美政不容口。感賦一絶。</title>,<text>往時作吏送邊城。白首遺民尙說名。今日兒孫懷舊淚。去思碑下謾沾纓。邑有去思碑。</text>
<title>朝發永興馬上口號</title>,<text>誰慰迢迢出塞行。平明驅馬向前程。雙城館外垂垂柳。幾繋征人遠別情。</text>
<title>渡龍興江</title>,<text>蔥蔥佳氣五雲浮。萬古龍興江水流。勝地山河看不盡。秋風一葉倚孤舟。</text>
<title>定平館。次壁上韻。</title>,<text>百戰山河在。孤城草樹中。傍山雲度閣。近海晝多風。夕照臨荒野。悲笳落遠空。岳翁詩絶唱。欲和句難工。起頭內隻。一作倦客登臨處。第一聯內隻。右作獨雁鳴寒塞。○壁上東岳望江南一絶。膾炙至今。</text>
<title>草原驛。贈高山督郵姜右輔。</title>,<text>下馬郵亭得暫留。故人談笑慰羈遊。浮生聚散眞如夢。靑眼相逢又別愁。</text>
<title>別姜督郵馬上口號</title>,<text>客裏經佳節。天涯見故人。喜逢靑眼舊。忘却白頭新。自笑元戎佐。堪憐鄭驛賓。尊前更分手。愁恨謾相因。</text>
<title>到咸興府</title>,<text>杳杳川原極目平。一邦雄鎭近滄溟。城形若月千年壯。山勢如雲百里橫。樸地閭閻喧鼓笛。倚天樓閣煥丹靑。沛鄕物色知多少。最愛長橋萬歲名。</text>
<title>七寶蓮亭</title>,<text>七寶堂中客夢淸。綠荷風動露珠傾。碧城秋色寒於水。十二危欄月正明。</text>
<title>樂民樓</title>,<text>醉踏林飊放遠眸。名都物色望中收。城川江上岧嶤郭。萬歲橋頭縹緲樓。三十年來勞夢想。一千里外得遨遊。危欄獨倚風生腋。蓬島茫茫落日愁。</text>
<title>北山樓</title>,<text>百尺樓高勢欲顚。登臨斗覺興飄然。長橋落水蒼龍動。粉堞如雲越雉連。萬古江山指點裡。十洲仙路杳茫邊。風前怳揖浮丘袂。笙鶴依俙下九天。</text>
<title>知樂亭</title>,<text>危欄十二倚中天。一陟令人氣爽然。玲瓏物色軒窓裏。縹緲山河几席前。羽化忽如來上界。飊輪還訝作眞仙。名區勝賞玆亭最。他日回頭夢想牽。</text>
<title>本宮。太祖大王舊宮也。遺弓舊物。手植三松猶在。</title>,<text>小臣何幸謁神宮。水色山光擁舊豐。顧瞻如聞大風曲。摩挲今覩鼎湖弓。虬髥龍甲親裁樹。鬼護神呵造化功。萬世應傳湯沭邑。六陵佳氣鬱蔥蔥。</text>
<title>擊毬亭</title>,<text>聖祖當年擊毬處。翼然今日敞高樓。茫茫積水浮天極。曲曲長江裂地流。貝闕珠宮無乃此。十洲三島怳來遊。雲邊忽見孤帆出。疑是秦童採藥舟。</text>
<title>贈山人道正</title>,<text>蓮幕靑衫吾白首。霜髭雲衲爾厖眉。相逢欲說心中事。塵世紛紛知不知。</text>
<title>臨行。聞有歸便。書付家書。</title>,<text>聞道長安驛吏歸。行人臨發爲躕踟。一封題寄相思字。書到家山問幾時。</text>
<title>到洪原</title>,<text>鏡城歸路二千里。路到洪原是半程。明朝北望天山去。幾日行旌到塞營。</text>
<title>寄巡使雲路令公 因國恤。未及付。</title>,<text>皇華玉節四年留。從事靑衫萬里遊。公向楓宸何日到。我行楡塞幾時休。漢山明月還鄕夢。天嶺孤雲去國愁。歸路爲傳新按使。春風同醉樂民樓。時雲路令遞歸。新伯呂希之未及到營。</text>
<title>靑海館</title>,<text>將軍緩甲鎭邊城。靑海營中漢日明。刁斗不驚沙塞净。諸君何以答昇平。</text>
<title>靑海半刺趙汝皥挽留一日</title>,<text>千里相逢地。何慳一日留。俱爲關外客。不耐別時愁。靑海城頭月。黃雲塞上秋。分明兩處恨。回首更悠悠。</text>
<title>靑海館。次淸陰韻。</title>,<text>行畫千山復萬山。客中風味自多般。愁生旅榻孤燈碧。興淺邊城簿酒酸。白首塵埃推壯志。靑衫幕府愧儒冠。慇懃地主欣相遇。留作天涯一日顏。</text>
<title>聞國恤</title>,<text>天崩地坼夢耶眞。塞外傷推舊侍臣。一十五年駒過隙。不堪汶血向蒼旻。小臣何幸被恩光。香案前頭捧玉皇。今日不堪懷往事。謾敎哀淚濕衣裳。吾王聖德比三皇。誰道堯仁壽不長。一夕龍髥攀未得。九簫聲斷白雲鄕。孤忠卽許聖明知。聲說焉能補闕遺。十字溫綸垂淚看。此生何日答恩私。戴筆長依日月臨。濫承恩渥幾光陰。人間魂夢懷金闕。天上絲綸想玉音。舜駕不還梧野遠。帝鄕何處白雲深。謾將十載憂時淚。成血今朝灑滿襟。</text>
<title>答潭陽使君書。兼寄一絶。</title>,<text>秋鴻去日遙傳語。春燕來時早寄書。千里相思無限意。夜深靑海月如梳。</text>
<title>寄家書有感</title>,<text>憐子長憂病。笑吾未救貧。如何分竹計。輕作出關人。喪禍空銷骨。艱危秖愴神。此懷無處寫。孤月墮衣巾。又共挽塵車計。差池今已違。孤燈伴香夢。明月摪寒衣。塞外早霜落。雲邊歸雁稀。依然眼前事。稚子候荊扉。</text>
<title>廿四夜夢亡弟</title>,<text>一隔幽明慟不窮。相逢驚却舊時容。誰知靑海三更月。玉貌依然入夢中。人間我淚君無見。地下君啼我不和。夢裡相逢夢裡別。覺來樑月照人悲。</text>
<title>賦一律。以寓攀髥之慟。寄文伯。以文伯。同時內翰也。</title>,<text>大割天胡降海東。鼎湖龍去忽遺弓。孤臣血淚千行灑。窮谷哀號八域同。此日攀髥嗟莫及。舊時承渥已成空。知君香案前頭吏。均我悲懷紫塞中。</text>
<title>次企齋韻。寄文伯。</title>,<text>匹馬到靑海。鬢絲驚白粉。客情寒似水。離思亂如雲。獨夜難成夢。新詩更憶君。秋空一片月。流照兩鄕分。</text>
<title>鑷白</title>,<text>雙鬢蕭蕭已覺秋。客中嬴得雪盈頭。傍人莫怪偏多白。半是傷時半別愁。</text>
<title>懷人</title>,<text>知君思我日。是我憶君時。夢裡依依面。覺來寂寂悲。在心臨別語。和淚感懷詩。明歲相逢處。應驚兩鬢絲。又屈指相逢日。流光廿五朞。今爲千里別。何耐一年思。我已添霜鬢。君應減玉肌。異鄕愁結處。殘月夢歸時。</text>
<title>發靑海館</title>,<text>久留靑海館。今出鎭南樓。客淚天崩後。歸程地盡頭。吟邊寒葉落。馬首朔雲愁。細算浮生理。眞如不繫身。</text>
<title>復用前韻</title>,<text>客裏吟偏苦。題詩何處樓。夢歸天北極。身遠海東頭。默默憂時淚。悠悠去國愁。秋風季鷹興。回首杳孤舟。</text>
<title>聞雁</title>,<text>塞客聞歸雁。悠掦夢覺初。欲憑千里翮。寄我一封書。</text>
<title>過侍中臺用淸陰韻 以國恤。不得登覽。</title>,<text>千仞高臺壓海邊。英雄陳跡幾經年。蜃樓縹緲浮滄海。笙鶴依俙下碧天。勝地登臨今負了。都門大嚼意茫然。明秋此日西歸路。長揖浮丘羽化仙。</text>
<title>望海</title>,<text>積水杳無際。壯觀天地間。雷聲驅萬里。浪勢蹵三山。魯蹈千秋仰。秦船幾日還。扶桑如在眼。瑞色也堪攀。</text>
<title>到谷口</title>,<text>客臥是何處。夢驚天一陬。層陰起曠野。獨雁鳴寒洲。霜落思鄕鬢。山迎去國愁。磨雲嶺上雨。颯颯催殘秋。</text>
<title>登磨雲嶺</title>,<text>磨雲嶺上雲漠漠。磨雲嶺下海茫茫。不知何年創此路。百盤九折愁羊腸。孤臣戍客望鄕國。到此涕淚應沾裳。安得山平與地縮。人間無復別離傷。</text>
<title>望見海中。怪石屹然若臺。</title>,<text>何處浮來石。硬根抻海中。長衝激▣浪。特立排剛風。不是夸夫力。方看造化功。屹然經萬劫。與爾孰爭雄。</text>
<title>宿端川館。次文谷韻。</title>,<text>孤燈寒雨太寥寥。旅館愁懷苦未聊。衰鬢飛蓬看颯颯。歸心懸斾正搖搖。君親負德悲今日。涕淚盈襟徹永宵。況是明登天嶺望。一千里外一身遙。</text>
<title>次柳道三韻</title>,<text>寂寂無心把酒杯。百年懷抱向誰開。水同行客悠悠去。雲學鄕愁黯黯來。霜鬢凋殘今夜白。雁書寥落幾時迥。朔風吹雨寒蕭瑟。更覺邊城節序催。</text>
<title>題端川館</title>,<text>城郭依依草樹荒。蘇殘祗在付循良。水產明珠同合浦。山鍾寶玉卽崑崗。人稱福地聞名久。邑號端州引興長。安得腰懸丈二組。一堂琴鶴更燒香。</text>
<title>磨天嶺</title>,<text>古木長藤白日昏。路連層漢近堪捫。天公爲況關防險。雙嶺千重壯塞門。</text>
<title>登磨天嶺。回望鄕國。有感。</title>,<text>長向堯墀祝聖君。北來消息不堪聞。磨天嶺上孤臣淚。遙灑蒼梧日暮雲。</text>
<title>磨又嶺上口號</title>,<text>磨天萬仞嶺。今日始攀躋。天上聞人語。雲端見馬蹄。滄溟一抔小。丘垤衆峯低。縹緲東臺頂。安期手可携。又三千聞鳥道。百折見羊腸。路擘巨靈斧。山從靺鞨鄕。風煙自太古。日月望扶桑。周覽壯懷抱。遠遊何足傷。</text>
<title>到城津</title>,<text>勝地聞名久。今來心骨淸。若非三島並。應與十洲爭。城壓滄溟闊。窓臨日月生。不須驂鶴駕。身已到蓬瀛。</text>
<title>城津。次文谷韻。</title>,<text>蜃氣成樓閣。危城碧海間。平生勞一夢。今日到三山。漢帝求仙處。秦船採藥還。飛仙倘相過。不恨鬢毛斑。</text>
<title>記夢</title>,<text>夢裏升堂拜父母。悤悤告別遠行時。覺來枕上千行淚。盡是人間未死悲。</text>
<title>路上金生萬最告別</title>,<text>人隨流水去悠悠。匹馬孤吟古塞秋。堪笑一千里外客。今朝又作別離愁。</text>
<title>吉州途中</title>,<text>何處客來何處鄕。短長亭下意茫茫。秋風關塞偏多感。日日回頭向洛陽。</text>
<title>雄城館</title>,<text>九郡列邊頭。茲其第一州。關防爲巨鎭。形勝有高樓。靜夜聞寒坼。悲笳動客愁。故鄕千里外。回首更悠悠。</text>
<title>次楸灘先生韻</title>,<text>孤館夜如海。啼紅燭淚頻。異鄕千里夢。關月獨歸人。羈恨逢秋劇。離懷得句新。平生江海志。十載老風塵。</text>
<title>明川途中</title>,<text>塞上風威冷。秋天朔氣寒。蕭蕭日暮雨。詩思集征鞍。</text>
<title>麻谷途中</title>,<text>日色荒涼朔氣昏。孤煙一抹是郵村。隴頭嗚咽流情水。送我迢迢出塞門。</text>
<title>壯遊</title>,<text>十載紅塵裡。紛紛底事成。不爲千里役。虛老百年生。雲夢胸呑闊。胡山眼界平。壯遊今日辦。轉見子長情。</text>
<title>有感</title>,<text>行役三旬二千路。關河霜落見秋歸。暮雲空磧催驅馬。九月邊城未授衣。書劍謾爲戎幕佐。春風應老故山薇。可憐枕上還家夢。暗逐南鴻夜夜飛。</text>
<title>明川館夜坐感懷</title>,<text>孤館寥寥獨坐愁。朔風吹雨滿高樓。心與病鶴長思侶。身似寒蠅反怯秋。書隔故山何日到。燭啼病淚爲誰流。明州客夜紛紛恨。歸雁聲中白盡頭。</text>
<title>到鬼門關</title>,<text>怒石崢嶸夾兩山。行人說是鬼門關。北來幾箇孤臣淚。日夕銷魂向此間。</text>
<title>鬼門關聞雁</title>,<text>匹馬今朝到鬼門。秋陰大壑水爭奔。哀鴻莫送離群響。楚客蕭蕭已斷魂。</text>
<title>少憩雲委館 基在鬼門關溪邊</title>,<text>日沈幽壑失陰晴。蔓草溪邊郡吏迎。地號鬼門非世界。人從金關落邊城。塞雲漠漠元無態。隴水嗚嗚自有情。幕府靑衫成底事。遠遊今不負平生。</text>
<title>朱村郵亭。次壁上韻。</title>,<text>未洩攀髥痛。空消楚客魂。隨雲度重坡。帶雨入孤村。野外寒煙夕。天邊獨樹原。飄颻驛亭夢。飛向九天門。</text>
<title>記行</title>,<text>遠客雖生面。地名摠舊聞。鬼門臨大壑。天嶺入層雲。滄海無潮大。千山自北分。從今心目壯。何必嘆離群。</text>
<title>聞雁思家</title>,<text>客臥孤村近海涯。蕭蕭鳴雁夜聞多。南飛莫向鄕山叫。閨裡愁人淚沾羅。</text>
<title>感懷</title>,<text>九月邊城雨。客愁處處新。那堪授衣節。不見故鄕人。</text>
<title>永康途中</title>,<text>谷口雲光薄。山頭雨氣昏。靑煙林外起。知有數家村。</text>
<title>永康館</title>,<text>卸馬永康館。秋陰欲雨時。客程今夕盡。歸限一年遲。佐幕雖無策。從軍也賦詩。自憐行役久。嬴得鬢邊絲。</text>
<title>鏡城途中。接見今上嗣位關文。不覺抆淚。口號一絶。</title>,<text>堯崩舜陟業維新。萬姓咸歸夏啓仁。塞外孤臣悲喜淚。不堪今日更沾巾。</text>
<title>發行三十日。行一千六百餘里。始達任所。可見道路之遙逖。客日之支離也。</title>,<text>匹馬飄飄出塞庭。碧油今夕始驂停。行程將半四千里。客日已更三十蓂。鬢髪蕭蕭多少恨。山川歷歷短長亭。何時復踏西歸路。一點終南夢裡靑。</text>
<title>望長白山</title>,<text>東臨滄海千層浪。北望胡天萬古雲。長白山頭橫勁氣。携來堪作袖中文。長白山從大漠來。半天愁色雪崔嵬。安能抻我垂雲翼。一蹴便登上上臺。</text>
<title>九月初四日。見再度家書。因付一書於歸便。</title>,<text>邊城今日雁初回。帶得家書再度來。謾把客懷還却寄。秋風獨上望鄕臺。</text>
<title>見文伯書有感</title>,<text>故人千里外。今日寄書來。顏色如相見。襟懷得暫開。攀髥鼎湖哭。灑血楚臣哀。忍憶龍樓上。回時醉玉杯。</text>
<title>九日。卽姑母練朞也。客中心事。尤覺悲愴。詩以志感。</title>,<text>塞外今朝獨斷腸。寢門餘淚更沾裳。人間歲月驚流邁。地下音容隔杳茫。夢裡依然陪笑語。眼前其奈足悲傷。金風玉露凋邊柳。一與心懷半死生。</text>
<title>對菊有感</title>,<text>獨抱公私不盡傷。客中垂淚過重陽。寒花亦解人間事。綠蕊含霜未吐香。</text>
<title>初四日。嗣位赦文來到。感賦一律。</title>,<text>赦從天上馳千里。化及三邊仰一人。舜哲繼明歸曆數。啓賢承業慰臣民。山河動色乾坤闢。雨露覃恩日月新。香業舊臣猶未死。喜以飜倒血沾巾。</text>
<title>奉卿送雁一雙以慰客懷</title>,<text>嗷嗷雙雁自何來。歲暯籠中恨未裁。塞北飛霜明似雪。江南野水碧於苔。思歸不耐鳴聲苦。欲擧誰憐羽翮催。笑余微禽多感我。故山千里首頻擡。</text>
<title>寄家書。用欲作家書意萬重分韻。作七首。</title>,<text>貧賤是吾分。功名非▣欲。如何關塞外。羈馽又局束。鄕山幾回首。愁纏寸心曲。謾將數行書。今朝繋雁足。不盡心中思。歎息對孤燭。秋風日蕭瑟。塞垣寒霜落。篋中檢舊書。客裏多新作。耿耿懷未已。一別依如昨。今朝驛文發。書札道寂寞。何日到柴衡。應驚枝上鵲。靑衫佐幕到天涯。千里裁書更憶家。客裏光陰催歲暯。鬢邊霜髮爲誰華。寒蟾相對南山月。露菊如看北砌花。夜靜轅門離思發。塞垣何處動悲笳。故國雲天外。音書別後疏。今因千里文。遙寄一封書。離恨月明後。客愁霜落初。塵車同隱計。回首意何如。蘭臺舊史鬢如絲。碧油來作新從事。靑衫潦倒壯志催。身滯黃沙古塞地。隴頭明月夜臨關。樓上悲笳沾客淚。回頭故國幾千里。歸雁行邊寄隻字。紙上難寫塞上情。書中不盡心中意。遙想離人碧窓下。玉屛愁對䲶鴦睡。楚客逢秋怨。征人惜別恨。京洛音信斷。關河歸夢遠。一封付歸▣。丁寧艱如飰。悤悤雖不盡。可以想千萬。多情一札爲題封。欲說羈懷更萬重。桃盡孤燈仍不寐。起看殘月下西峯。</text>
<title>示奉卿求和</title>,<text>三年老半▣。一劍新參謀。關塞開靑眼。風霜任白頭。共年衰境態。閑說故鄕愁。他日長安夢。應尋此地遊。又前後迢迢度鬼門。臨民佐幕亦天恩。此君失路成凡骨。愧我悲時進瞽言。詩爲遣懷憑健筆。酒因排悶醉淸尊。靑山到處堪終老。一夢飄颻海上村。</text>
<title>九月廿二日。以覆審。發鏡城向塵興。</title>,<text>塞垣霜落朔風鳴。幾處悲笳動客情。千里他鄕又千里。今朝北出六關城。</text>
<title>路上口號</title>,<text>亂山深處驛程賖。塞日荒涼看欲斜。楓樹千重人不見。可憐秋色爲誰多。</text>
<title>發富蓋</title>,<text>今朝發富蓋。塞日照征衣。磧裡行人少。馬前寒葉飛。關山秋颯颯。鄕國夢依依。臨水孤村迥。空林煙火微。</text>
<title>峽路</title>,<text>溪深草樹荒。道狹峯巒攢。朔風吹更急。遠客衣裳單。長歌出塞曲。復吟行路難。落葉故多意。馬首蕭蕭寒。</text>
<title>馬上口號</title>,<text>塞峽圍天窄。關雲接地陰。岸流嗚咽水。人費短長吟。自作殊鄕客。空傷故國心。驛程回首處。落日下遙岑。又遠客理行役。九秋霜落時。凄涼出塞曲。寂寞從軍詩。馬怯邊風急。人吟隴水悲。斷雲何意缺。來去獨相隨。</text>
<title>宿鹿野村題壁上</title>,<text>殘燈照孤枕。客臥是何邊。耿耿不成寐。飛霜滿塞天。</text>
<title>夢覺</title>,<text>寂寂寒窓燭影低。恨誰紅淚夜深啼。二千里外還家夢。驚覺前村第一鷄。</text>
<title>慶興</title>,<text>慶府聞如隔世音。豈知今日此登臨。一江浪蹴危城走。萬里天垂大漠陰。朔氣凝宵關雪落。角聲侵曉塞星沈。故鄕回首三千里。排得羈愁費短吟。</text>
<title>造山堡</title>,<text>駐馬造山堡。荒山四面環。崩城纔數尺。破屋只三間。土卒皆皮服。徙民半鬼顏。固邊策安在。慷慨不禁潸。</text>
<title>西水羅堡</title>,<text>夕發造山鎭。暯投西水羅。一拳地偏少。三面海爲多。古郭留荒堞。殘兵住數家。平生憂國意。此日更如何。</text>
<title>望海</title>,<text>靑山一片海中央。積水浮天極淼茫。日月扶桑如可攬。神仙蓬島倘相忘。魚龍出戲脩鱗倒。鵬鳥高騫放翼長。見笑大方從此免。玆遊奇絶足夸張。</text>
<title>夜臥無眠憶亡弟</title>,<text>萬磧千山寄此身。更堪存歿獨傷神。枕邊哀淚千行濕。不待床前夜雨辰。</text>
<title>觀日出</title>,<text>褰衣獨上最高臺。咫尺扶桑喚日催。初似金輪天際落。飜疑火焰地中來。紅光呑吐重溟動。彩旭飛騰九宇開。風伯倘能知我意。揚淸寥廓絶氛埃。</text>
<title>赤島 翼祖爲胡人所逐。白馬渡水。陶宂以居。至今遺基宛然云。</title>,<text>去邠當日賴篬天。白馬猶傳渡水年。一片靑山滄海上。至今遺跡尙依然。</text>
<title>赤池</title>,<text>十里淸波號赤池。神功想像射龍時。斬蛇大澤尋常事。祥邁當年赤帝兒。</text>
<title>還到慶興。氣甚困憊。不能眠。</title>,<text>千里驅驅氣倦垂。苦無佳興到新詩。孤城畫角飄寒響。正是窓間睡覺時。</text>
<title>撫夷堡。次壁上韻。</title>,<text>行旌暫駐撫夷館。秋日郊原獵騎還。出塞方知客遊遠。暯天愁色對陰山。</text>
<title>望八池。用雲路令公韻。</title>,<text>一劍來憑地盡邊。壯心猶欲上燕然。八池俯瞰千尋碧。五色爭傳十丈蓮。馬渡洪波留異蹟。龍遁赤水問何年。先▣勒石聞如昨。羞敎▣淪羯虜膻。</text>
<title>馬上口號</title>,<text>水流隴首多嗚咽。山到天涯摠愁色。曾是無情尙如此。望鄕何況未歸客。</text>
<title>到慶源留二日。臨別。贈君實令公。</title>,<text>塞外相逢若有緣。還如墮霧各茫然。雙垂血淚天崩後。共待淸酒地盡邊。離恨關心君欲醉。旅懷愁夜我無眠。臨分莫怪重携手。夢裡依依此別筵。誰知靑眼此中開。聚散關心恨不裁。作吏君從萬里老。佐戎吾趁九秋來。悲懷共說年前事。別淚頻添醉後杯。明日相思應似夢。望鄕臺上獨徘徊。</text>
<title>次壁上韻</title>,<text>豆滿澄江水正泱。風煙慘澹樓蠻鄕。秋陰晩結胡天黑。朔氣寒沈漢壘長。萬里登樓臨古塞。一聲橫笛欲斜陽。班椽健筆嗟無用。誰向先春復舊疆。</text>
<title>訓戎鎭</title>,<text>孤城當日虜氛昏。一箭誰能定塞垣。白馬將軍身殺賊。至今留得姓名喧。</text>
<title>上立巖望胡地</title>,<text>登臨何處駐征鞍。立馬危峯萬仞巓。曲曲長江流不盡。茫茫大野勢無邊。▣胡戰骨黃沙裡。猛士雄心盡戟前。莫道書生空老退。猶堪勒石上燕然。</text>
<title>愁州</title>,<text>我行今日到愁州。物色蕭條摠是愁。胡塞山川當馬首。朔風沙礫撲貂裘。雲陰大漠千年黑。水畫封疆萬古流。入夜笛聲悲更切。一簾新月倚高樓。</text>
<title>愁州館。得家書。</title>,<text>塞外得家書。愁懷更紛錯。乃知古之人。所以投磵谷。</text>
<title>會寧府。夜坐感懷。</title>,<text>日落雲頭城。天寒會府營。悲歌月裡起。牧馬夜深鳴。默念平生事。猶傷羈旅情。孤燈慰寥寂。半壁向人明。</text>
<title>豆滿江</title>,<text>豆滿入東海。江源出白頭。界分夷夏限。波送古今愁。北過無窮塞。東廻不盡流。我行今一域。無愧子長遊。</text>
<title>兄弟巖</title>,<text>兄弟巖前祗自悲。數行淸淚滿襟滋。誰能似汝無彊壽。不作人間死別離。</text>
<title>還到鏡營。對菊戲吟。</title>,<text>狂風吹盡寒垣花。客興其如寂寞何。從事堂前霜後菊。含情獨保晩香多。</text>
<title>重到鬼門關</title>,<text>鬼門關下去來頻。此地曾經幾箇人。白日沈陰山似夢。愁雲慘澹雨如塵。離家塞外悲遊子。去國天涯泣逐臣。從事胸中無芥滯。滿天鳴角引征輪。</text>
<title>到明川</title>,<text>迢遞九關路。驅馳千里身。寒驕殘雪後。裘弊遠遊頻。隴上雲隨馬。城邊月照人。孤燈伴塞夜。處處客愁新。</text>
<title>還過鬼門關</title>,<text>北來今幾日。三度鬼門關。客路雲俱杳。歸心鳥共還。悲風生古木。落日照荒山。臨水孤村在。方知出世間。</text>
<title>客臥</title>,<text>客臥偏驚歲易遒。鬼門關外夢悠悠。黃沙古磧寒雲積。白草陰山落日愁。絶域風霜頭已皓。故鄕消息淚堪流。君親恩德俱無報。抱得人間抵死羞。</text>
<title>示奉卿求和</title>,<text>鄕關回首隔千岑。落日登樓萬里心。敢把行裝同賈傅。愧將書劍比陳淋。城邊暮雨催寒近。塞上頑雲接地陰。君亦天涯未歸客。不妨和我一長吟。</text>
<title>憶寄妹兄文瑞大諫。兼示周卿學士。</title>,<text>篋裡悲吟送別章。一回回首一沾裳。十年喪禍空銷骨。千里離懷更斷腸。萬事關天那復恨。寸心匪石只堪傷。可憐塞外孤飛雁。何處還成舊日行。遙知宦海風波裏。何似陰山雨雪時。壯觀不妨沙塞遠。黃昏已誤美人期。休嗟去國仍懷土。正好論兵且賦詩。兼寄玉堂崔學士。可能書札慰相思。</text>
<title>憶南仲輝 時謫珍島</title>,<text>故人消息隔天涯。白雲關山歲暯思。賈誼上書憂漢室。梁鴻去國亦明時。塞鄕眠食吾曾健。嶺海文章子益奇。遙想攀髥無限淚。獨憑脩竹萬行滋。</text>
<title>感懷 進退格</title>,<text>幕府靑衫客。陰山對雪花。詩從三上得。馬上枕上廁上。 愁向四中多。客中醉中夢中月中。 歲色看看暯。衰容日日加。依然昔年事。回首意如何。</text>
<title>無眠</title>,<text>孤齋夜夜客無眠。惟有寒燈照枕邊。落月窺人如有意。我心何事更凄然。</text>
<title>詠雪。次韓詩春雪韻。示奉卿。</title>,<text>淸尊對白雪。興滿郢人謠。落地寒初薄。漫天勢未銷。松飜霜鶴舞。城引玉龍腰。珠綴薄樓角。花明着樹條。人間銀作界。天上玉爲橋。照耀寒光遍。玲瓏瑞色搖。紛紛埋短日。浙浙動寒朝。度幕看輕灑。隨風訝急飄。與人探妙句。任爾樣輕綃。向夜堪乘月。山陰一夢饒。</text>
<title>詠坡翁跨海淸光與子分之句。感念亡弟。揮淚書之。仍用坡韻。</title>,<text>面壁仍成終日臥。小堂寥落一爐▣。思家莫道魂隨雁。憶弟那堪淚灑雲。夢裡儀形吾幾見。人間消息爾何問。可憐萬重靑天月。縱有淸光誰與分。</text>
<title>哭朴義叔</title>,<text>薄宦凄涼六品官。每憐潦倒漂陽寒。神騏伏櫪思千里。大鳥沖天擬一看。南望別懷徒有夢。北來幽問太無端。自憐雙袖龍鍾淚。今爲夫君更不乾。一朝凶音到天涯。卅載情深切骨悲。那堪舊儀泉裡隔。恐作眞語夢中疑。獨垂哀淚看來札。誰把竹筒和寄詩。遙想倚閭垂白老。眼枯長望嗼還兒。夢裡何知有此事。馬▣今哭白眉良。東門一別成千古。北室哀詞泣萬行。孝父忠君心耿切。分符折桂計荒涼。天涯永負生芻奠。懸劍他時淚更長。</text>
<title>雉城館壁上。次楸灘守夢兩先生韻。</title>,<text>塵壁紗籠眼忽開。高軒當日此中廻。騎箕天上風流遠。留跡人間歲月催。黃閣齊名傾一代。祝融豪氣想三杯。靑衫從事頭空白。醉拂吳鉤匣裡苔。</text>
<title>載筆堂。以季周，李肯兩學士韻。</title>,<text>遠辭天上五雲光。來臥窮邊半敵堂。佩劍靑衫聊自咲。憂時白髮已偏長。孤城圮迫滄溟動。畫閣樓臨紫寒荒。往事欲尋彰烈廟。書生感淚落▣郞。朔庭兵馬行評事。細柳軍營古塞州。地是關防爲巨鎭。人方前後愧凡流。乾坤東北皆滄海。開闢江山自白頭。參佐幕中成底事。暯年簪紱只堪投。</text>
<title>次奉卿寄韻</title>,<text>思君獨夜永康村。謾隔燈前一笑溫。客裏別離愁更切。病中孤絶舌還呑。何妨幕府官閒日。任醉邊城歲暯尊。且看紅塵奔走客。紛紛摠是乞諸墦。</text>
<title>除夕</title>,<text>今夕知何夕。他鄕歲已除。形容關外老。讀笑夢中如。景物靑春近。羈愁白髮疏。空懷少年樂。雙淚忽添裾。又流光荏苒客愁新。除夕孤吟抱病身。三百六旬將去夜。一千餘里未歸人。行年鼎鼎頭全白。世事茫茫跡易陳。蠟燭有心還伴我。恨誰垂淚到淸晨。</text>
<title>送別奉卿持</title>,<text>三載靑油幕下賓。繡衣驄馬向楓宸。終年等是思鄕夢。今日偏爲惜別人。攀柳未堪春色早。落梅何耐客愁新。君歸報道吾消息。萬里關山一病身。丈夫還惜別。尊後莫辭醺。縱有他時會。那堪此日分。夜看靑海月。朝對白山雲。物色無人共。孤吟更憶君。</text>
<title>別後夜坐。不堪依依。作書。寄奉卿。兼付一韵。</title>,<text>思君不見意凄凄。獨坐悲吟惜解携。殘燭亦知多少恨。雪窓深處伴人啼。</text>
<title>見奉卿書却寄一絶</title>,<text>故人書到寂寞中。千里襟懷秖自通。獨立篬茫無限意。數行淸淚落邊風。</text>
<title>奉贈巡使</title>,<text>皇華玉節昔參謀。繼美甘棠尙黑頭。六十年中承二代。一千里外辦三遊。紗羅塵拂曾題壁。醉興春生舊倚樓。白首佐戎忝祖烈。賀詩嬴得滿顏羞。巡相公自少。暨任評事再到北邊。今又觀風。而公之外王父西平相公。壬子年間。巡按此道。先大夫參判公。辛巳年間。以觀察來莅。前後六十年中。三世建節一道。此定希覯盛事。▣▣▣▣▣▣下風。艶嘆無已。謹呈一律奉賀。仍念▣▣八代祖保閑齋公。纔踰四十。秉軸。以體察使。鎭撫北邊。七代祖年三十一。由知事。巡察此遒。而▣▣靑衫入幕。髮已種種。譚公盛事。獨無愧乎。末句及之。</text>
<title>海</title>,<text>扶桑瑞色望中來。懷抱時憑海上臺。浪勢乍飜元氣合。虜氛初霽兩儀開。鯨鯢怒噴千層雪。海若長驅萬里雷。咫尺蓬萊如在眠。碧空笙鶴倘飛廻。</text>
<title>跋[柳尙運]</title>,<text>叔弼。學士也。評事。幕官也。鏡城。絶塞也。鑾臺玉堂。乃其處所。獻納演淪。乃其職分也。奚以之數千里之絶塞。而官節度之幕下哉。余爲爲朝廷用人者。不能無惑焉。始學士之去也。余方遘憂煢煢。不知學士之見於言面者。何如。逮學士官滿而歸也。不樂在朝。僑居于湖左之鄕。余亦處乎南海之瀕矣。遂以其北關錄一冊投示。蓋余於學士。卽謝布深之於歐陽永叔也。亟取而讀之。登嶺則有驅馳報聖君之句。出塞則有長歌撫龍之什。何愧子長遊者。臨豆滿江之作也。胸中無芣滯者。到鬼門關之詠也。其雕鎪簸弄。發之謳唫者。無非誇豐沛雲物之盛。採羯夷淫俗之襍。至以過絶域臨區脫。出入風沙之磧。交馳戎馬之間。爲快。居然有封狼居胥意。而無離別可憐之語。若所謂眞知輕重大丈夫者非耶。維時學士造家不幸。悼亡之恨。獨無之難。觸物興懷。見於詞情。此兄弟巖之詩所以作也。顧其所遭。有非人之所可堪。而能以理遣。不少沮其氣。雖其養得有素。其有賴於壯遊。亦豈少哉。昔龍門之遊。發爲文章。岳珂之謫。詩得其助。而今學士處逾蹇而氣逾旺。顧其所得。不亶在翰墨間。爾時之用人者。果知此行。蘊之爲丈夫磅礴之氣。發之爲天地長留之卷。則奚惑焉。遂書此以歸之。時丙辰重陽日。文城柳 尙運。書。</text>
<title>跋[傴僂翁]</title>,<text>丙辰歲。公自北幕歸。示余以紀行錄。余有小敍。後二十二年丁丑。公下世。又後五年辛巳。公之胤廣文公。袖原卷。及余所。爲文要。余手書卷末。嗚呼。今去是錄之作。二十六年所。而有物是人非之感矣。以蔥竹之契。有雲龍之願。而白首斯世。頫昂無託。王右軍所謂亦將有感於斯文者。先獲語爾。悲夫。辛巳暮春。傴僂翁。題。</text>
<title>寒食日有感</title>,<text>客裡逢佳節。天涯憶故人。羈愁隨處苦。柳色爲誰春。杳杳松楸夢。棲棲嶺海身。凄涼感時淚。此日倍沾巾。幽懷愁絶向誰開。況是今朝恨未裁。塞外天回新節序。幕中人老舊蘭臺。風吹朔雪寒獨重。春到關山雁已來。西望長安杳千里。曲欄斜日獨徘徊。</text>
<title>墜馬傷臂累月不瘳</title>,<text>只題參謀未閑騎。非關折臂作台時。鳴弓躍馬嘆無路。唯把蠻眠寫山詩。</text>
<title>舍弟初朞。夜夢見之。曉來一哭。悲不自勝。詩以志感。此所謂長歌之悲。甚於痛哭耶。</title>,<text>思君一去幾時來。塞外那堪此日回。忍把餘生懷往事。空敎雙淚澈泉臺。死生由命痛何爲。存歿殘途心自哀。夢裡依然見顏色。屋樑殘月爲徘徊。</text>
<title>聞雁</title>,<text>夜寂轅門月正明。孤鳴何處送寒聲。征人塞上皆回首。轉見關山萬里情。</text>
<title>海濤</title>,<text>滄海洪濤立。春風百丈橫。雄聲雷震蕩。壯勢雪崢嶸。欲拔三山去。還愁北斗傾。安能挽一派。淨洗雪氛淸。</text>
<title>元帥臺。用東溟韻。</title>,<text>扶桑瑞色落尊前。醉倚高臺氣爽然。暇日勝遊詩酒興。英雄陳跡古今傳。風飄長白千年雪。雲豁東溟萬里天。滌盡胸中塵世累。長歌出塞撫龍泉。</text>
<title>讀東溟詩</title>,<text>文章西漢唐詩格。宇宙歸來更大鳴。從此陽春白雪曲。世間誰復振餘聲。天台四萬八千丈。白玉柱高上上頭。今世無人識奇絶。空懸日月照千秋。</text>
<title>見悠久書有感</title>,<text>大連書札落天邊。纔到開緘涕泗漣。安得化爲千里雁。瞥然飛去墮君前。</text>
<title>余守伊川時。季會有詩。相寓感舊傷離。詞情俱切。俛仰之間。存歿殊途。落此窮塞。一讀一涕。仍次其韵。</title>,<text>棲棲塵世爲誰留。朝露人生已覺浮。逬淚幽吟今日痛。望雲相憶昔年愁。燈前初罷靑山夢。笛裡時凭紫塞樓。死別生離渾似昨。不堪懷舊雪盈頭。元韻春風遷次暫淹留。夏日移家又拍浮。竹屋琴書耽勝趣。柴門松菊帶離愁。林花落處空留句。山月明時獨倚樓。惆悵舊遊如夢裡。樹雲南北各回頭。</text>
<title>獨夜對月。念及舊遊。感悵之餘。偶有所占。聊此書呈。可想此時情境也。</title>,<text>蜀州人日相思作。杜老當時逬淚吟。厚夜忍埋千古恨。遺篇謾寄百年心。事從人世還同跡。情到鴒原更不禁。紫塞招魂歸未得。白頭天末獨沾襟。末句內隻。一本不待山陽長笛裡。</text>
<title>邊城卽事。用東溟韻。</title>,<text>輕着春衫換弊裘。任從暇日倚高樓。一年蓮幕行評事。萬里楡關古塞州。勒石銘功他日業。賦詩橫槊此時遊。平生壯觀茲焉最。長白山前碧海頭。</text>
<title>暮春感懷</title>,<text>畫角樓臨大海涯。五雲回首望京華。春愁晴結王孫草。客恨空添蜀魄花。九十韶光吟裡盡。二千關路夢中賖。明年此日知何處。隨處江山便作家。晴字。一作謾。</text>
<title>雉城</title>,<text>將軍鼓角夜涼鳴。樓閣歌鍾塞月明。元師古臺春欲暮。柳亭芳艸雨新晴。滄波浴日重溟動。長白通天百里皆。去此間爲勝賞。愧無詩律更人驚。</text>
<title>日暮</title>,<text>翳翳沈殘日。天邊急暮河。繁陰生野外。群牧下山阿。細細烽煙起。凄凄草色多。黃昏看漸近。樓閣鬱嵯峨。</text>
<title>柳亭送別</title>,<text>柳亭亭畔草萋萋。多少離人惜解携。一曲勞歌殘日暮。不堪回首斷橋西。</text>
<title>永康途中卽景</title>,<text>霧作霏霏雨。煙成淡淡雲。海棠花下鳥。送客數聲聞。</text>
<title>觀射帿</title>,<text>粉鵠高張矢道長。暖風晴日坐華堂。烏號弓滿開邊月。畫鼓聲催殷夕陽。観德不復論貫革。較才端合見穿楊。何似庾公樓上月。一樽淸興倚胡床。</text>
<title>感懷。用柳子厚別弟韻。</title>,<text>回頭往事意茫然。荏苒光陰老客邊。塞地山川昏似霧。海城風雨杳如年。靑衫幕府身千里。白日長安夢九天。羌笛一聲愁倚柱。亂峯殘照起蒼煙。</text>
<title>又用前韻</title>,<text>獨坐空齋思悄然。數莖霜髮苦吟邊。心同楚澤離騷日。跡似長沙鵩賦年。蓬島暮雲迷弱水。陰山飛雪落春天。前宵夢入長安裡。曉月蒼蒼禁樹煙。</text>
<title>五月二十八日夜。書懷。</title>,<text>悄悄孤眠起。依依一夢遲。枕邊燈燼落。城上角聲悲。曉岫看如霧。微風時卷帷。幽懷無處瀉。都付五言詩。</text>
<title>以災傷踏驗出巡</title>,<text>千里九官路。三秋故國心。山連白頭峻。水入滄溟深。嶺表重關險。天道六鎭陰。興來摸物色。時復一長吟。</text>
<title>感懷</title>,<text>羈愁離恨漫相因。世事那堪白髮新。客裡逢春徒有夢。天涯望月自沾巾。一年蓮幕成何業。萬里關山窮此身。底處林泉容我輩。靑松麋鹿與爲隣。</text>
<title>雨</title>,<text>白山白雲起。散作千峯雨。罷我洛陽夢。夜鳴窓外樹。</text>
<title>雙雁伴我。寂寥之中夜悲鳴。令人起感。秋來。羽翮漸長所爲搉翦者。欲其乘風一擧。得意於靑莎綠水也。一朝相繼飛去。使我羈馽中人。健羨。詩以識之。</title>,<text>憐爾靑天萬里情。秋宵明月獨悲鳴。今朝逸翮乘風去。蘆荻花邊夢亦淸。</text>
<title>尹泰叔來謫數月。移配洪陽。臨別愴然。賦贈三絶。且念後會杳然。尤不能爲懷。</title>,<text>去國飄飄同落葉。君爲逐客我參謀。相逢相別渾如夢。長白山前碧海頭。洪陽州境近王圻。聖主恩深內地移。隨處湖山堪着足。獨醒何事悲江蘺。思量身世獨傷心。中夜悲吟涕不禁。唯有鹿門歸隱計。定敎他日夢相尋。</text>
<title>往遊吾村洞瀑布</title>,<text>暇日耽看水石奇。白雲深處詠新詩。危峯削立天疑剌。翠壁高拱鳥恐隳。怒瀑殷雷地軸裂。晩霞成雨山光移。淸潭欲共神龍語。塵世紛紛爾不知。脫巾掛壁倚靑松。把酒高吟對碧峯。溪水寒添長白雲。瀑流殷雷石潭龍。山光正與詩情淡。秋意還同醉興濃。最是此間堪畫處。白雲紅樹鎖千重。</text>
<title>以試官。冒雨往富寧。慶源令。亦以試官來會。</title>,<text>輸城館裡憩行李。兄弟巖前獨往還。暮雨人歸富寧郭。秋風葉落靑巖山。塞鄕物色孤吟盡。王事驅馳百里間。北府文君回皀蓋。客中驚却破愁顏。</text>
<title>出榜後。步登將臺。周覽。</title>,<text>一片孤城百尺樓。登臨欲散客中愁。江山信美非吾土。搖落先悲宋玉秋。</text>
<title>踰車踰嶺。到茂山。</title>,<text>午過車踰嶺。西行百里賖。昔時胡羯地。今日漢民居。野沃開千畝。壘空有古坵。南公好對策。不下掃窮廬。南方伯雲路。啓請移設茂山，梁永，豐山。此皆胡地。而野曠土沃。民樂居焉。</text>
<title>中夜無眠。呼韻寓懷。</title>,<text>客到是何處。夢驚天一陬。音書秦地隔。雲雨楚臺愁。殘淚憐紅燭。羈情欲白頭。朔風吹更急。霜落塞天秋。</text>
<title>上五國城</title>,<text>五國城邊豆滿流。靑衣遺恨已千秋。凄涼往事無人問。白草山前落照愁。</text>
<title>古乾原書。示君實令公。</title>,<text>年年行役豆江濱。靑眼相看有故人。塞外逢迎如夢寐。醉中談笑任天眞。千山萬磧身全倦。絶域窮邊鬢已銀。驛路蒼茫回首處。暮雲羌笛別愁新。</text>
<title>到行營。發行日。登鎭北樓。是日。行習操。</title>,<text>百尺初登鎭北樓。行旌臨發更淹留。城阨險要臨紫塞。地當咽喉闢靑油。角聲吹澈邊雲盡。兵氣寒沈朔日愁。參佐一年成底事。壯心猶自看吳鉤。</text>
<title>行到會寧。書寄君實令公。昨夜。君實醉中挽我甚勤。而行忙不得少留。</title>,<text>行程有限吾何邁。輕別非慳一日留。愁逐塞雲來黯黯。馬隨流水去悠悠。燈前細酌靑油幕。醉後深情古驛樓。鈴閣歸來應寂寞。文君能憶此時不。</text>
<title>和寄姜督郵寓室</title>,<text>思量身計沒良籌。潦倒靑衫老碧油。每倚樓臺觀日生。已將軒冕等雲浮。漢山月照還家夢。輸塞天寒去國愁。多少故人情繾綣。一篇詩慰病參謀。參佐元戎幕裡籌。一年書劍臥靑油。陰山積雪通天白。滄海洪濤浴日浮。皆去此間爲勝賞。還從塞外慰羈愁。馬蹄踏盡三千里。窮峽歸將二頃謀。</text>
<title>戲贈君實令公。君實來送我。而無一壺酒。未免紅袖竊笑。故戲之。</title>,<text>爲問匡州李文君。送行何不佩靑樽。滿堂紅粉爭相笑。五馬無能辦一醺。</text>
<title>世之儐鏡城者。不啻若鬼神之關。有當履其地者。不但自家惡之如就死地。爲其親舊者。競相弔。余尙病其爲。而仍又念人情不甚相遠。邊風朔雪。苟非匪人所居。人之厭惡胡若是也。及余擯於朝而入幕府。塞上風物。無非發興騁懷之資。而山之高水之深。極天地之壯觀。而後益知持被剌者爲區區。而東溟詩不爲千里役。虛度百年生之句。實先我獲。噫。微斯人。吾誰與歸。</title>,<text>男兒早抱四方志。作客寧嫌千里行。絶塞登臨皆壯觀。邊城物色摠詩情。江山麋鹿長弓射。滄海蛟螭大鼎烹。笑向區區噲等語。遠遊吾不負平生。</text>
<title>君實別我還府。書贈三絶。</title>,<text>驚喜匡州五馬來。不須催上望鄕臺。吾儕會合前期杳。別酒何辭滿滿杯。長白山前碧海濱。去留均是斷腸人。臨分醉語君都記。纔到明朝跡已陳。相逢縱有他時會。遠別那堪此日分。五馬明朝沙塞路。更愁羌笛落黃雲。</text>
<title>留別任判官德章</title>,<text>相逢相別鬼門外。聚散無端天一陬。我與白雲歸峽裡。君隨孤月到邊頭。尊前未盡新知樂。送後應添絶塞愁。鈴閣他時如有憶。雁南能寄尺書不。</text>
<title>夜會話別</title>,<text>城上角聲畫角淸。城邊月色爲誰明。一樽邊酒關山路。千里行人雨雪程。醉裡不禁愁恨集。天涯莫道別離輕。高樓客散醒初起。伴我靑燈更有情。</text>
<title>永康書寄德章</title>,<text>淸時同渡鬼門幽。今我先歸子獨留。最是月明人散後。幾回回首幾含愁。窮陰絶峽爲誰留。夢裡羈遊紫塞樓。何處相思何處遇。一天明月照離愁。</text>
<title>歸路依然有作</title>,<text>長白山前碧海濱。依然如別故鄕人。洛陽城裡回頭處。海色山光入夢頻。</text>
<title>寄李正大玉</title>,<text>靑眼相逢又別愁。世間離合劇悠悠。臨分醉語君須記。長白山前渤海頭。</text>
<title>書示朴正字文精。爲其大人作也。</title>,<text>海鷰高飛意渺然。見猜鷹隼亦堪憐。滄江白鳥紅塵外。煙雨閑情覺汝眞。</text>
<title>行到草原驛舍。姜督郵上京不遇。獨坐孤吟。懷抱萬端。而月色來照。有若多情。口占一絶。情見于辭。</title>,<text>孤燈寂寂喚▣愁。古驛天寒夢未成。獨有多情關月色。夜來長白客邊明。</text>
<title>寄金生萬最</title>,<text>吉州館裡別愁生。多少殷勤送我行。君過鏡城應有問。報吾消息說吾情。</text>
<title>避家患。來寓蘆莊。寂寂孤坐。心懷甚惡。賦古詩一篇。以示振叔從弟。</title>,<text>絶跡沙城市。收身返野扉。誰知百年計。中途忽乖違。默坐若寒蠅。臨湌便忘饑。悲吟吟四方。蹙蹙將安歸。中宵懷耿耿。危涕獨沾衣。唯有靑天月。寂寂照寒幃。</text>
<title>到鬼門關有感</title>,<text>鬼門關下南歸客。長白山前北去程。人去人來路千里。水聲山色古今情。</text>
<title>以肩輿。上磨雲絶頂。俯瞰。海天一色。極目無際。飄飄有凌雲氣。回頭人世。不啻若蜉蝣。世無神仙則已。果文安期，羨門之徒。驂駕鸞鶴。遊於十洲三島之間。而下視八荒。其不滿撫掌一笑可知矣。</title>,<text>何處客從何處歸。磨雲嶺上白雲飛。胸中欲洗愁千疊。萬仞岡頭獨振衣。長風吹我度千山。獨立蒼茫雲海間。如挾飛仙跨汗漫。飄然已覺出塵寰。</text>
<title>法中臺</title>,<text>我來乘興獨吟處。百尺臺臨萬里波。天籟乍酣松韻合。玉笛初轉海仙過。英雄陳迹千年後。絶塞奇遊此地多。三島扶桑看歷歷。碧空雲盡影婆娑。</text>
<title>入城日有感</title>,<text>欲入修門淚滿衣。不堪人事夢依依。誰知關塞一年客。今作遼東丁寧威。</text>
<title>復用前韻</title>,<text>歲暮白屋寒。荒山獨掩扉。行藏雖未定。夙計嘆謬違。獨抱家國憂。寧嫌顏巷飢。日暮倚林樾。鳥雀各知歸。北風吹更急。浙浙寒灑衣。中宵耿不寐。飛霜透羅幃。</text>
<title>廿二廿三日。連見寄書。</title>,<text>尺書來處意凄凄。盡日悲吟手自携。想得孤燈寥寂夜。一封題寄萬行啼。</text>
<title>贈別和順朴文君</title>,<text>憶吾未弱冠。十七贅公門。公視等少弟。我事猶吾昆。邇來三十年。風味服溫溫。庭前列蘭玉。五常摠才子。再典湖右郡。政聲淸似水。豈但播美譽。家聲繼隆隆。世人談一口。福哉稱此翁。造物忌全福。嬴博忍再呼。喪明西河子。無憂東門吳。聖人貴忘情。君子戒過傷。彭殤本無殊。屈伸乃理常。今來乘五馬。皀蓋指南方。父老歌來暮。親戚惜離愁。窮陰歲云暮。氷雪擁行輈。我從沙塞還。相逢喪戚餘。悲涕慘相對。鬢髮雪紛如。昔別懷未展。新暌恨仍催。況我抱憂患。一日獨九廻。途窮跡已危。世亂心欲折。聚散雖無常。後會諒難卜。相看發長嘆。一夜頭堪白。黯黯送旌斾。凄凄裁別詩。憂時兼別淚。雙袖不禁滋。左右寂無言。孤燈照我悲。</text>
<title>遣懷</title>,<text>我願飄然生羽翰。飛騰八表極遨遊。玉京雲路驂群鶴。滄海神仙戲巨鰲。滿醉流霞傾斗杓。更從玄圃揖仙曹。歸來淨掃茅簷下。臥看靑天白日高。</text>
<title>弘慶寺</title>,<text>慶寺名空在。荒碑字獨留。徘徊人不見。寥落暮雲愁。</text>
<title>曉渡錦江</title>,<text>江月蒼茫江水鳴。行裝自與曉雲輕。棲棲岐路緣何事。愁聽沙邊白鳥聲。</text>
<title>書示文伯</title>,<text>驅馬東西路正悠。文君蓬閣暫淹留。人從塞外開靑眼。說到年前欲白頭。問舍求田存晩計。歎時憂國沒良籌。胸中已更機心靜。江海歸來可狎鷗。</text>
<title>金谷値雨</title>,<text>孤村盡日雨紛紛。倦客無聊獨掩門。午睡覺來天欲暮。樹巓獨隱下山雲。</text>
<title>自歎</title>,<text>何處心懷得再寬。孤吟寂寂發長歎。憂家憂國兼傷別。雙袖龍鍾幾日乾。</text>
<title>過溫幸時舊路有感</title>,<text>曾陪翠輦此經過。往事回頭歲月多。匹馬今朝尋舊路。不堪雙淚濕征蓑。</text>
<title>贈別崔周卿之任咸平</title>,<text>江南新太守。經幄舊淸班。榮辱有何念。去留無好顏。三生兄弟誼。半世別離間。悵望頭堪白。寥寥獨掩關。</text>
<title>次寄任德章</title>,<text>憶昔同憑紫塞樓。舊遊如昨杳天陬。一尊何日開靑眼。遠別經年欲白頭。北望雲山勞客夢。南來書札帶離愁。如今君休說。歸臥田園樂也不。德章 勸我一書送。勉以事業。故云。</text>
<title>先送妻孥于牙莊。獨留有感。</title>,<text>縱遂歸田計。那堪去國悲。今朝送妻孥。盡日掩柴扉。白髮空催老。黃昏已失期。可憐忠孝志。沒落歎乖違。</text>
<title>寄任德章</title>,<text>世事那容說。浮生轉覺輕。袁安徒有淚。博奕只傷情。窮塞春應早。長空月自明。依依懷往迹。歸夢落邊城。</text>
<title>歸牙庄</title>,<text>湖海歸來歎二毛。世間軒冕一秋毫。蕭然靜掃茅簷下。臥看靑天白日高。</text>
<title>長安酒舍。遇陳圖南。</title>,<text>潛龍未奮沛澤雲。瑞氣先射秦京樹。紗籠人對兩日角。天子宰相塵埃路。靑帘花雨醉眼迷。騾背山翁忽相遇。皇天有意掃腥膻。夾馬香兒應曆數。龍行誰是太平主。福祿天種仍虎步。雲龍風虎本相從。更有英才得攀附。鞱光晦彩人莫識。草草行裝困況路。提携何處典春衣。酒肆初晴杏花雨。華山仙客自何來。正是壚頭日欲暮。黃冠羽服一白騾。邂逅相逢各回顧。山中初罷白日眠。賭醉人間問何故。靈襟異骨自殊衆。滿腹磊落經綸具。乾坤陶鑄數英雄。此日誰意成良晤。尊前相對若前期。蓋世豪情談笑討。紫微垣中帝座高。少微進接三台聚。豈但中宵動天象。應遣鬼物來相護。經營大志座上人。蠻觸同看風雨騖。陳樽一夕赭袍加。石室醉眠無時窹。君日表天子遇虬鬚。此事前後還同趣。</text>
<title>爲報蒿師莫擧帆</title>,<text>美人娟娟隔秋水。白蘋紅蓼愁芳渚。終南一點不忍遠。十二瓊樓杳何所。江天布帆縱無恙。爲報篙師且莫擧。堯舜君民計雖疏。葵藿傾傷心自許。明時峻陟主恩厚。物外久謝煙霞侶。風雨人間是非多。抦鑿行裝元岨峿。衆女嫉妬我蛾眉。三至期投慈母杼。悲歌空嘆寗窺齊。獨醒誰憐平去楚。荃以揆余許骸骨。幸荷皇天成玉汝。郊扉晩計喜得遂。魏闕初心難自禦。渭水終南一爲別。舟楫渺然從此去。雲間一髮看漸遠。欲別未別徒延佇。孤帆休掛夕陽風。其奈雲岑望中阻。爲是孤臣還闕夢。長在蓬萊五雲處。舟人莫怪我踟躕。去國新愁紛萬緖。非緣色擧憶蓴鱸。不是功成載越女。孤舟老病杜陵恨。江籬哀怨騷人語。秋風回首更遲遲。淚濕蘿衣悲莫紓。他時何處夢中靑。正屬茅簷白石煮。</text>
<title>哭陳御史歸櫬</title>,<text>昔公之來歌來暮。鐵冠金章玉帳裡。今公之去詠薤露。一片丹旌鴨江涘。平生一掬丈夫淚。爲哭天門陳御史。島夷乘我偃兵革。廟兒顚倒三京圮。太海封疆入再拓。皇威一灑山河恥。公時承命撫東土。十二樓中香案吏。繡衣金節飄婀娜。飛遼河來奉使。雷霆精銳非雪聰。威鳳祥麟先覩喜。靑丘千里若泰山。布德宣威在頤指。妖星半夜陣前落。談笑靑油許知己。陳搏如睡博奕醉。朝露浮生眞夢耳。華表魂共鶴影弔。星躔神返秋空紫。素紼遙指三峽天。鳥道捫參杳萬里。天外蒼茫望子山。隴頭嗚咽思鄕水。過宮無復舊車音。暮還誰慰門閭倚。丹靑永負列麟閣。九重何日朝天子。自擬先銘竇岡石。安知竟作任昉誄。今夕何夕此何別。地下人間分自此。梅雨連溪白雲長。楚些吟斷悲風起。</text>
<title>郾城夜會</title>,<text>蔡州山河白日臨。長淮一夕通秦京。征西將士盡錦衣。誰是爲公誰是卿。邊城永夜刁斗閑。一宴開處羅群英。唐承天命臣萬方。睿聖眞人臨八紘。吳齊山東霹靂動。倔強盡奉王春正。淮西殘孼敢梗化。九重赫怒行其征。凶門齊鉞屬良弼。虎賁雷動千熊兵。威稜觸處勢破竹。旣翦陵雲蟻穴傾。西師躍入道無留。一索初收橫海鯨。五十年賊定斯須。一師已遣妖氛淸。喧其笳鼓喜氣騰。凱歌歸來開柳營。軍中置酒夜撾鼓。華筵紅燭邊月明。非關庾月引淸興。不是龍山飛羽觥。萬斛大酒炙千牛。當筵意氣秋崢嶸。星冠濟濟獸袍鮮。鵲印煌煌金帶橫。丞相謀深古來少。常侍功高誰與爭。都統威名丈人吉。顏胤雄略邦家楨。鄂州觀察與散騎。摠是英豪勳策成。座中誰是壓筵豪。司馬方高山斗名。詞人筆下頌河淸。壯士尊前歌太平。轅門行樂此夜會。麟閣圖形他日榮。勝事千秋傳不朽。地是淮西城郾城。</text>
<title>不爲存歿負長陵</title>,<text>一抔長陵鎖寂寞。大盟初寒白馬剖。分茅列土異姓王。諸呂腰間印如斗。何人正儀守忠貞。不爲存歿先皇負。風雲一奮沛澤龍。攀附英雄起草莾。左提右挈成大業。戎馬驅馳八年久。君臣纔罷斬馬誓。盤石宗支計非偶。喬山半夜玉馬嘶。宰割山河歸一婦。耕田誰奏殿上歌。太阿將輸產祿手。漢庭冠蓋紛如霧。舊約忍負天崩後。元臣欲輔盡唯唯。丞相不言誰開口。臣心惟有一斗血。慷慨廷爭丹陛守。封王自有漢制度。裂地肯敎他人有。登坍揷血宛如昨。座上諸公記也否。從知威武不能屈。澟澟忠言驚左右。酬恩報國在不貳。碌碌求容非所取。盈庭噤默盡嬰兒。此日諸人顏可厚。區區平勃莫誇功。北軍左袒直天佐。當年若文身便死。九原何面朝先后。君不見伏劍當日送文者。此子之賢由此母。</text>
<title>夢隨殘月獨朝天</title>,<text>一失黃昏美人期。楚澤哀怨離騷篇。跡阻明處鵷鷺班。門掩綠水靑山邊。煙蓑孤夢落何處。夜夜迢迢朝九天。虛名早竊海內聲。玉京追踄蓬萊仙。金華玉堂夢魂香。猥沐恩波知幾年。黃庭一字誤平生。謫下人間霜滿巓。聽鷄那得戴簪帽。典盡朝衫壚上眠。鳴珂無復滿路香。賜馬將謀三畝田。涓涓秋水杳余美。碧蕙哀壑愁芳捐。君恩珍重報無路。寸心飄颻丹闕懸。雲邊茅屋一身遠。日下長安雙眼穿。長風吹送故國夢。夢裡朝天欣再緣。西陵落月映罘罳。五城仙路還依然。龍顏更侍尺五天。拜舞稱觴登御筵。趨班步試玉墀春。滿袖香惹龍爐煙。紅藥花翻醉眼底。蓮燭光分歸院前。晴窓默檢白雲篇。鳳池追隨靑瑣賢。仙遊彷彿十年事。五雲深處重周旋。南柯短夢昜驚散。弱水更覺迷三千。漁歌一曲淚沾衣。落英餐來還自憐。愁來獨詠感君恩。日暮脩竹悲風顚。</text>
<title>題樊將軍擁盾圖</title>,<text>天文上耀河魁星。孕出桓桓眞丈夫。健如快鶻風火生。迅如駿馬馳長衢。咸關先着長者鞭。赤幟軍前來執殳。忠言能贊馬上業。首畫成敗陳良圖。鴻門一夕楚氛惡。㶚上屯軍形勢孤。楚猴喑啞宴初高。山東隆準從風趨。謀臣腰下寶玦擧。座上龍顏顏色無。壯士樽前舞劍起。強呑弱肉眞須臾。蕭張卷舌事已急。奮義何人輕一軀。將軍怒起霹靂動。手擁干盾心膽麤。怒髮衝冠氣如虹。電閃雙眸張虎鬚。三軍膽掉目腋寒。帳下辟易千熊貙。雄風能伏拔山力。吳楚健兒誰支吾。當筵舌上走風雷。護得炎劉鴻業扶。終敎眞帝脫虎口。赤虬蒼黃從間途。當年微爾人盡非。衛主之功今古殊。澠池擊缶不足數。楚階奉盤眞區區。何人繹思作此圖。千載壯觀竟端輸。熊姿豹軀宛如昨。冽冽威風生座隅。噫安得此輩守四方。南擊蠻夷西却胡。</text>
<title>書報李少卿</title>,<text>渤海陰雲萬里開。南飛一雁秦京到。陰山物色眼前來。故人書中增戀嫪。慢將河梁不盡意。付與長風珍重報。大漠風沙白日入。銜命當年通信好。天驕遇我太無禮。大漢衣冠困陵暴。胡天落日絶歸心。手中猶恃漢節操。君時杖劍渡絶幕。荊楚奇才盡雄驁。黃間一夕矢已盡。戰士張拳白刃冒。天地無情壯士窮。部曲零落旌旗倒。北海看羊我鬢白。穹廬椎髻君心悼。上林苑中白雁飛。萬死歸來成老耄。河梁離別慘至今。尺素來處傳音耗。南枝鳥戀馬懷風。想君歸思風中纛。嗟君忍辱計不小。丈夫寧忘忠義蹈。莫歹家聲竟墜地。況今聖恩覆燾深。情看取一幅上。更爲知己丁寧告。哀笳北風淚橫臆。善保千金心所禱。受降城邊人未歸。北望胡天白如掃。莫文二字。本草草樣未詳。</text>
<title>作武夷九曲詩。嘆漁郞更覓桃源路 詩。</title>,<text>東岡數椽眞吾分。歲暮叢桂聊攀援。名區粧點紫芝春。別界荒唐紅樹村。漁郞一棹杳何處。笑爾雲林來去煩。桃花流水在人世。武夷平川淸發源。茅茨日月古衣冠。桑拓煙雨閑乾坤。虹橋物色九曲流。絶勝仙區花樹蘩。川邊風景詠花柳。山裡生涯咬菜根。遐心豈馳別世界。幽趣今老閑田園。何年舟子訴仙源。玉洞花落春無痕。先秦故老果誰見。彭澤淸篇曾寓言。儂家山水自奇絶。有無桃源那可論。仙山花竹浪說傳。勝區桑麻閑趣存。茫茫武陵豈神仙。玉峯花飛啼鶴猿。吾家風物不全貧。萬紫千紅春氣溫。離群絶俗我安適。鐵笛亭上携淸樽。名園花鳥付經綸。碧桃仙岑春幾番。君民致澤卽素心。何必遐蹤超世喧。秦時避世莫慢說。聖朝卽今賢士尊。漁舟一葉問何去。欸乃前溪山日昏。淸詞九章朗詠罷。月色熹微仁智軒。</text>
<title>齋居詠學仙篇嘆逆天偸生。</title>,<text>陰陽二氣無停機。萬古死生愚與賢。形骸賦命赤子時。魂魄還精黃髮年。彝倫天性少壯同。寄歸人生來去遄。存吾順事歿吾寧。一理循環相變通。回瞻仙府萬年計。偸得天公生死權。丹砂金鼎伏龍虎。白日璇宵思蛻蟬。蟾宮薤鹽上帝藥。碧海虛送童男船。人間幾哀隙駒忙。世外長期雲鶴翩。劉安鷄犬我亦願。一部參同論妙詮。靈芝春色已三秀。望裡蓬山常欲搴。高樓靜夜感物▣。顧笑瑤臺仙月懸。遐心已逆上天意。妄想潛偸千歲延。還嫌曾子自啓手。虛慕洪厓相拍肩。悠悠一死豈足戀。君子元來能樂天。眞工可追素王業。靈藥何採淸溪鉛。須看天上冢累累。幾箇淸都虛死仙。天人性命講論處。何必仙家探妙玄。吾儂光景不草草。月窟風霆曾駕鞭。貪生怕死亦私慾。莫笑人心膏火煎。春風杏壇屹然高。何處三山靑一拳。熊經鳥伸卽魍魎。莫道平生無俗緣。區區存歿等浮漚。月色中天相缺圓。民彝物則分內事。紫府何思隨偓佺。寒泉混混靜夜捨。感懷分明十五篇。</text>
<title>買季布</title>,<text>少年相傳季心語。阿兄有事大驚懼。屠中博局一着罷。何處悲歌起前路。轔轔柳車自遠來。禍色驅人悅也怖。秋風筑語宋子堂。曉月船泊昭關渡。蒼黃短褐問誰子。不是尋常一傭雇。眉間似帶戰伐氣。氣岸凌凌太半露。聞渠一語重百金。梁楚聲名吾已慕。樽邊乍逢濮陽翁。囁呫中宵肝膽吐。招亡納叛卽吾事。急難高風身不顧。山東笑問五叛價。囊裡黃金夜算數。蒼頭赤鬚好紀綱。田事于今此奴付。淸樽小堂▣酒立。擊劍悲懷如有訴。回瞻胡越不可居。愼勿今朝南北步。千金燕市買骨香。一斗西江沾鮒涸。牛車時策漸離村。手撫曼胡淚如霔。軒軒奇氣異凡傭。莫是屠門知己遇。刈薪織屨摠餘事。說劍樽前見心素。家中僮約問何事。延攬華堂賓客聚。人間火色近如何。庶幾今朝皇帝悟。須看洛陽說滕公。急人高義買季布。</text>
<title>千年誰記浴沂人</title>,<text>山陰未借鼠鬚筆。好事寥寥舞雩春。唐虞氣像度外視。宇宙悲懷編上陳。崇山茂林少長會。爭似冠童春服新。晴春已暮是日淸。摠屬東風三月辰。淸風浴沂詠物興。曲水流觴行樂人。沖瀜天地好氣味。不是談虛淸士倫。千秋孔聖與點後。寂寂韶光沂水濱。從容志氣有誰知。不過諸子書諸紳。稽山春拳反生色。筆下龍蛟驚鬼神。和風朗氣漫浪興。摠入臨池閑寫眞。偏憐點也好襟期。聖道千載言空湮。農山鼓瑟杳何處。埋沒春風和意氤。篇頭不記詠歸字。言外誰知吾道醇。淸流脩竹莫謾說。萬紅千紫同紛繽。回看千仞鳳下處。九十春光今幾巡。風流王謝摠玄談。豈似吾儂論至仁。先賢意思易泯滅。箇裡眞工嗟未臻。蘭亭眞帖漏盛蹟。莫嘆昭陵神怒嗔。雍容言志更誰記。恨不時人斯道遵。川邊詠得花柳句。一般襟懷春意均。</text>
<title>胸中長有四時春</title>,<text>東皇暫擅靑春權。九十韶光如隔晨。殘花晩節暖風收。落葉淸秋涼氣新。如何點也一腔子。長得東風三月辰。生花杏壇好春光。餘氣飛浮沂水濱。天邊晴景媚鼓瑟。川上輕風吹濯身。沖瀜灝氣塞宇宙。光景靈臺都是春。襟期土階瑞蓂抽。氣象虞殿薰風淳。▣▣春色萬古息。不關人間寒暑臻。生生一氣不暫息。胸裡長回靑帝綸。春心日萌貫四時。兼得年光三百旬。時當白帝晩景留。節屆玄冥香氣氤。春襟奪得造化權。莫道羲和分命均。千紅萬紫閱秋冬。春意儂家全不貧。衰周和氣尙云多。鑄得吾儂春一人。生香不斷閱幾時。至道千年醇又醇。春風更接陋巷宅。聖門眞工論至仁。平生樹無夏冬氣。春意胸中回幾巡。晴春物色好粧點。一理心淵魚鳥親。身邊日月久在奎。心上乾坤長建寅。須看一目坐了春。明道千秋斯道遵。</text>
<title>論項羽不殺沛公。嘆猶有人君度。</title>,<text>羽也叱咜秦天下。白日獰風劍戟攢。新安士卒一夜抏。函谷樓臺三月爛。平生少無帝王度。別見誰爲立斷案。鴻門一事足可許。大異當時恣慓悍。英豪天地赤龍子。俱是山東逐鹿伴。周旋戰道若弟兄。白帝山河同把玩。秦宮婦女不敢近。沛公威名何足憚。朝來百騎早謝日。先入之罪亦可逭。方花錦嫣酌大酒。兩賢胡爲釀禍亂。風前玉玦故不應。亞父徒爲扼雙腕。男兒豈聽細人言。無恙神龍㶚水畔。將軍樊噲語亦可。大功寧忘戎馬汗。人君生殺自有當。莫道今朝大事判。羊貪狼狼縱暴強。猶有英雄好手段。重瞳自是舜之裔。王者遺風猶未散。風塵書劍有度量。不是區區沐猴冠。欄前掉鞘問何事。莊伯紛紛舞劍按。劉郞脫禍是誰力。莫誇芒山五彩煥。當時不殺豈有意。百二封疆可割半。堂堂丈夫志不苟。他日論亡豈可嘆。休言呴嚅似婦人。講解其心可默算。淋灕杯酒見大度。勝敗何煩論楚漢。從知楚羽似宋襄。碧血空灑烏江岸。</text>
<title>餞申伯就南國</title>,<text>黍苗芃芃陰雨膏。鏘鏘玉佩下前殿。甘棠春色映南雲。湛露歌聲繞別宴。離亭曉日玉趾動。我心▣悲情養眷。番番我舅嶽精神。藩▣邦家第一彥。中興功業石鼓鐫。凱風心懷渭陽戀。回瞻南國卽爾居。曰汝召公城謝縣。登登板築響鼗鼓。瞴瞴原田分帝甸。蔥珩赤芾向南土。四牡彭彭徒御選。龍章衮步出于牧。日晩郿亭合公讌。蕭蕭車馬簇都門。方叔諸賢會星弁。中堂有酒酌金罍。殽蔌維何筍鼈饍。中心寵貺布乘馬。德音孔昭歌式燕。遙遙征斾杳何指。望裡南天頻顧眄。離懷又分北闕憂。威德今宜南服奠。浮浮江漢入前路。倘體周公王化扇。▣▣▣邦縱入貢。或恐南方更有戰。玄裳赤舃幾時回。惟冀儀容常目見。嗟吾小子陟岵情。送爾今朝淚如濺。從知文武式萬邦。豈難江淮保一面。征車載脂迅行遄。罷酒離筵悵遠餞。</text>
<title>陽鳥攸居</title>,<text>洞庭水落晴沙軟。彩翮飛入南天長。風殘舊嶼浪花碧。秋晩前林蘆葉黃。滔滔洪水已底平。遊戲波間相頡頏。江南雁帝下▣▣。爾居何在瀟湘傍。洲邊疏雨自浮沈。背上長天隨暖涼。連天洚水汨鴻日。落雁峯下波湯湯。蓼花令月忽驚夢。不勝淸怨相分張。飄零落葉散何處。錯莫疏星無舊光。▣▣▣▣▣▣▣。彩燕秋天辭故堂。桐山昨夜鎖靑▣。九河無復波懷襄。三江旣入夢澤闊。依舊煙島當中央。江天曉月水煙靜。澤國零露蒹葭蒼。嗷嗷舊伴散何處。九霄飛呼三兩行。紅翎繡頸雜後先。一陣秋風雲外揚。靑苔白沙兩岸邊。舊棲重尋雲樹鄕。煙江綠波碧於天。對浴中洲啼夜霜。洪濤九載失巢居。菰米淸秋謀稻粱。汀鷗野鴨摠無恙。碧波漾漾通金塘。深▣可見鳥咸若。下土何羨蠶宜桑。玄圭盛德豈忍忘。欲向明庭隨鳳凰。年年▣▣去又來。一聲▣叫過▣場。</text>
<title>秉燭讀疏</title>,<text>靑霓叩額呼宮神。靨靨明星點東井。瑤函祿章奏聲高。玉樓黃紬淸夢冷。宮中侍臣瓣淸香。銀燭煌煌瑞彩炳。延和一箚瀝血日。白髪祠官夙予儆。調羹大手盛化贊。秉燭眞工道心惶。西淸黃繖講罷餘。夜氣淸明群動靜。唐虞日月入寤寐。獨倚龍樓▣▣聘。鴻龍轉軋忽驚睡。傳道琅玕上東省。張皇奏章問何事。必是忠良言骨骾。丁當玉漏第七刻。寂寂深宮時夜永。東方尙遲曙輝騰。殿角方低缺月影。沈沈黑夜字雖分。手撫封章心耿耿。金床推枕攝衣忙。寶座深深九旒整。黃門急起御爐傍。金燭筵前左右秉。琅琅玉音徹淸宵。三復封書心自警。篇中▣▣▣▣緖。筆下▣言六綱領。登庸良弼輔貳極。修養軍民恢四境。書中六條摠急務。字字丹忠披腹▣。摩挲▣事紙生▣。不覺金官中夜兩。篇頭倍激復讎計。忍說▣▣王化梗。堂堂直言拾遺▣。可不心中省察猛。吾容異昔爾髮蒼。太平何時區宇▣。▣▣▣▣▣▣▣。肯愁蒼生落罟穽。淵源正脈有自來。可識平生忠義▣。</text>
<title>見鵝湖詩論朱，陸同異。</title>,<text>我自月邁而日征。當時聞識各心思。淸篇繡鸞悟禪宗。聖理絲螢探道義。秋風蕭▣講學處。可見襟懷卽二▣。滄洲老叟▣▣▣。道學▣▣門何等。淵源正脈喫緊工。伯仲奇論粘膠志。鵝湖月色照離筵。短棹滄波諸子主。微言極論兩圈圖。雅韻相成三疊字。情留傳註笑支離。功到丘岑太簡易。釘釘高論弟兄同。極地精微等閑視。藍輿遠岑朗詠處。至道商量舊學邃。胸中些子帶蔥嶺。向上眞工接洙泗。筵前講論不相同。可識三賢兩心事。從知糠粃謾自拾。豈異金致渾同器。同時盛會影成三。千里差謬道有二。深工一代見精粗。心旨千秋驗同異。金谿山色杳何處。謀頭雲邊武夷翠。跏趺佛坐豈解體。鍾鼓同安自警意。規模可見太狹陋。爭似▣▣大地位。江西舊學果何成。回首考亭應見愧。▣▣▣▣▣▣▣。正論千年辦眞僞。</text>
<title>送范仲淹貶饒州。獨餞東門。</title>,<text>靑門柳條傷心碧。苦竹何山蜒雨賤。唐公直節泰山重。徐子深懷臨賀戀。沙頭載酒送遠客。雲樹蒼蒼入顧眄。周旋禁闥拾遺日。宿望朝端壓群彥。深情百年刎頸交。大名三邊破膽諺。君門曉上百官圖。玉玦炎荒泣天譴。深愁曉夜詠鵩鳥。別意東西分勞燕。▣▣禍搆范子▣。▣▣人阻呂公宴。▣▣半世托交意。白首窮途獨不變。嗟君萬里我已病。倚杖淸宵情眷眷。東門曉日遠于將。芳草萋萋滿芳甸。離筵我懷酒一斗。直道君心金百鍊。從知靑眼故情歡。不怕黃扉禍危煽。筵前稚兒杖屨隨。直是朋場心一片。▣▣▣壁入前路。蠻雨霏霏▣茅遍。休言苦況虺蝮▣。可期明廷鵰鶚薦。春風▣梅故人情。倘復音書寄部傳。君民▣▣▣▣▣。勖爾窮鄕討經卷。金鷄他日早晩回。何處人生不相見。千金絶塞愼行李。暗風空窓悵遠餞。</text>
<title>崇陽城門責買菜人</title>,<text>梅闔坐着咬萊傭。早識田家滋味新。園中翠蔬手自鋤。一犂煙雨沾芳畇。風翻紫薑細甲抽。露含靑韭香氣氤。終朝綠葉薄言採。滿筥春光全不貧。春畦顧笑拔葵相。金谷還誇調薤人。南州一麾佩竹日。十里桑柘民風淳。黃堂暇日上東城。背負靑萊何村民。殘莖剩葉滿芳襫。買得雇兒東市春。嗟渠草野一傭漢。倘識農家多苦辛。春來蒜芋懶不鋤。殘雨荒畦生棘榛。</text>
<title>東望亦呼嵩</title>,<text>許▣誰當萬歲呼。痛彼曹瞞臣不忠。危踪鳥道倚靑天。曉夢鵷班朝紫宮。山呼士卒問何意。戀主微臣心亦同。干戈劍閣按節日。正是人心危懼中。驕▣舊習僭子陽。拜鵑貞忠思杜翁。城門曉日練甲意。只爲西邊▣大戎。俄然兵馬一塵起。萬軍爭抃連呼嵩。兵前數聲是何事。萬死孤臣悲路窮。深辜南繳等尉佗。僭制西界同隗公。群聲莫遏衆口喧。▣▣難暴孤臣裏。臨機自有處變術。望裏逢萊雲氣紅。雍容下馬向北宸。聖壽遙祝南山崇。千秋萬年忭手誠。大呼聲聲連碧穹。蔥珩何異入九重。玉墀還同隨百▣。</text>
<title>引高皇帝代秦事。辨湯武受命。</title>,<text>漢業方新殷周古。豎儒倘識乃公事。談來聖祖倡義擧。劈破前王誅暴意。瓊宮桐柱幾彰惡。近者阿房金虎視。悲謠千古喪日歎。至願同時望霓志。天生二聖篤祜餘。五彩芒山抱雲瑞。玄禽異兆驗神龍。白旄皇威應赤幟。南巢牧野弔伐後。縞素三軍明大義。前徒數林倒戈攻。民望其蘇徯后至。鷹揚何異鹿角猗。牛飮今無鶉首醉。從知太祖大功業。實符前聖本心思。如何俗伩薄前代。饒舌紛紛妄論議。秦民湯武卽我皇。事業千秋無二致。如令二代有深恥。高帝非耶御寶位。千千桀紂幸已除。天討何曾今古異。三章今作萬邦綏。百戰殆同七伐地。天心可見亂略遏。慙色何爲聖德界。難知前後卽一揆。笑爾迂儒好譏刺。回頭華山在何處。馬上歸來三代治。當天眷命古猶今。先帝當年心不愧。休將此事比馬肝。正論千載興嘆喟。</text>
<title>論新法事。歎吾黨爭之太過。</title>,<text>新法一定天下驚。喁喁群姓大擾攘。今日廷臣誰不諫。封章萬言九重上。聖朝胡爲商雇事。堂堂正論忠義仗。最是吾輩言辭過。譏笑紛紜倍激仰。▣我習知安石▣。平生執抝卽披癢。若以至誠言其弊。伊人有思追悔往。但云事業皆不可。▣心愈堅日就枉。韓富呂鄭諸君子。論事紛爭太直▣。介爾自是經學士。何必目之秦商鞅。竟使激▣行其法。群生海內紛騷盪。我輩恨無委曲語。徒使憤懷空怏怏。問誰成就今日事。分明厥罪可分兩。嗟我非爲王相地。人謀不▣倍慨慷。攻乎異端斯害已。先聖至言今可想。美制令章終盡變。那見唐虞太平像。愚者千慮能一得。渠言豈必摠誣罔。往者中書吾從容。其心愧屈似勉彊。蕭寺須看書幅建。▣▣▣▣慕吾▣。最恨濂溪周先生。何不當時延几杖。可識人心如流水。于以激之必過顙。言旣無益而又害。嗟乎民事多▣▣。我知其爭雖君子。何煩怒心見色像。</text>
<title>俟秋請設講</title>,<text>玉堂晝掩文書靜。龍莽侍臣閑悠悠。風微寶座赤玉重。日高西淸黃繖收。秋風何日送晩涼。聖學篇中當自修。天縱大聖日就工。春夏詩書留案頭。誠心寸陰幾愛惜。講說三書勤採求。南來▣雲撲天地。暖漏滴花遲銀籌。宮中不覺玉體瘦。架上今難牙軸抽。朱陽杲杲講舌乾。法筵延和今暫休。葽花已秀鳥毛▣。五▣光陰嗟勿遒。▣頭白帝按節初。大火天上星西流。窓前螢度白露團。宮裡蟬鳴黃葉稠。秋來講席定可親。寶位▣英垂玉旒。涼飊天上按蓐收。妙旨篇頭談孔周。從知讀書有來日。要待寒風生玉樓。金風玉露度廈前。正是微臣行道秋。分明睿學日▣▣。正俟秋旻風颼颼。眞工方待九秋期。聖化將看三代侔。春風御柳。思待新秋陳嘉猷。須知黃卷講討處。庶無蒼生塗炭愁。筵前講學贊治化。道德河南賢者儔。</text>
<title>墨飯</title>,<text>先王五敎食爲重。嘉穀穰穰獲畦畹。田家白稻夜舂響。野店黃梁午炊晩。盤中粒粒見眞性。色味元來自平穩。三槐堂上列鼎享。墨飯胡爲辦閨閫。携來墨池一道波。灌彼春畦百頃墾。携將周廟秬黍▣。擬作仙區雕胡飯。浮浮黑氣滿一椀。綺食繁華太相反。從將▣妻繞莢錢。欲試劉寬汙冕衮。▣▣簟食勿見▣。喜怒眞心暗度忖。家人微過不足責。輟食何煩恣憤根。低頭不妨食墨蠅。滿腹曾同飮河鼴。休言▣▣▣▣▣。寬厚其心天性本。臨飧不肯▣黑白。▣▣明公令德損。生平不爲口腹界。自是邦家竭忠悃。從知土炭任喫着。散朴何爲鑿渾沌。中書伴食是所戒。可見貞忠憂國懇。何妨子淵▣埃飯。不是▣▣棄薪呑。黃封仰醖滿珠子。恭儉東風送已遠。</text>
<title>代洛陽豪傑。送郭解之茂陵。</title>,<text>五陵金市春風來。門前錦韉飛黃騰。珠▣揷劍拂紫電。玉壺斟酒提靑繩。雙亭曉日唱驪歌。今子何之悲不勝。門臨俠窟慕香名。縱慱樽前▣我明。悲歌斜日過前路。▣▣▣▣▣▣▣。吳鴻三尺十斗酒。與子屠中生死仍。▣人高義▣千層。淸筑秋夜挑孤燈。君家忽近茂陵原。松柏悲風號故陵。黃金散▣乏▣石。布衣何能權勢憑。屠門曉月罷琴筑。洛水寒風催蹻簦。東都車馬簇如雲。▣帳連天朝日昇。金鞭貴客笑拭眼。錦袍王孫相把肱。離樽擊劍眼如電。淚滿曼胡悲▣增。菱花茂陵杳何所。玉馬無迹愁雲崩。離筵更勸酒三杯。高義寧忘雲數層。▣▣▣▣▣▣▣。挾彈他日應呼鷹。村南村北賣漿舍。何處吾將携手登。嗟吾屠市惜別意。愛面神采生風稜。千金重寶可善護。仇怨人間時▣憎。金臺擁篲已無地。愁草蕭瑟寒煙凝。嗟乎翁伯竟招禍。俠士悲淚咎雙膺。</text>
<title>代汲長孺是魏其侯</title>,<text>相君生貴兩宮奭。首鼠群臣但顧視。鍾鳴後堂競附勢。金盡前廊誰救死。微臣今日又妄發。魏其之言誠是矣。平生戇直卽公心。田竇賢愚熟所揣。觀津家世節義聞。曲彌豪華恩寵恃。前宵有酒武安宅。罵坐將軍奮袂起。藍田老相急難義。忍聽兒童歌穎水。紛紛兩家不相能。反作明廷大非是。東朝簾陛虎有問。甲乙▣工論彼此。時來新貴卽爭譽。運去賢豪反相毀。區區韓鄭摠轅駒。兩端心情看可鄙。分明老▣一公▣。非者田君是竇氏。▣賢氣勢豈爲斯。解紛高風可取彼。王孫心事上▣知。不過沾沾只自喜。筵前醉飽豈大罪。灌子元來忠孝士。朝廷自有一斷案。淑慝今論兩戚里。東南叛氣廓掃日。最是斯人功業美。回看相國不是處。服飾田園太僭侈。推矣嫉惡卽素心。反覆群情臣所恥。嗟乎是論竟無驗。冤淚城南劍血紫。</text>
<title>田間見獵者。憶濂溪前言發嘆。</title>,<text>春風野火燒不盡。腔裡些兒今尙存。平原草茂走狡兎。山徑茅塞奔心猿。今來麤氣尙未除。想憶微言寧可諼。杻間較獵一罷後。霽月堂前探道源。初心鄭叔擧藪火。晩節寇公捫錘痕。麤豪舊習未易除。丈席從容承至言。前川花柳詠歸時。何物田車馳曠原。豪鷹天上摶兎回。歇驕田間隨貉奔。偸閑反欲學少年。望裡頻看騰皮軒。麤心尙餘負嵎氣。私意難除投漆盆。今朝回薄舊時語。我心忸怩增鬱煩。前言幾切敎誨明。舊業空悲心地昏。嗟吾一語太輕易。山仰先生明鑑尊。淸晨合圍果何樂。道學年來猶未渾。靈臺旣違放意馬。大阜空羨追孤豚。飛鳶躍魚摠自得。摶兎逐狐那可論。豪心尙餘騁獵專。極工嗟違針頂門。諄諄至敎識心事。至道何敢窺籬藩。生生翠草不日除。可識和氣橫乾坤。盆池養得數尾魚。朝日東窓金玉溫。</text>
<title>嵩山遇李白受素書</title>,<text>宣王昔和香山篇。嗟爾詩仙反冥路。音書上界阻春羅。血淚寒天灑風樹。家君消息白也傳。況復深情妙訣付。廬山金鼎鍊丹日。朱府高擧飛雲步。箕精縱看耀碧霄。羽蓋那知返玄圃。仙區有無斷靑鳥。隻影人間泣孤露。行行崇岳眼忽明。李白揚言披雲霧。淸都音信向我傳。大人無恙紅顏駐。仙官俱作貝闕吏。詩伴同吟玉樓句。神方又向神中授。玉笈瑤箋神鬼護。仙衫乍挽雜悲喜。涕淚無從但哀籲。高堂起居我心。癡狂如夢寤。音容服食可細傳。倘復平時順百度。瓊函素字是何物。鳥獸能言亦可悟。今朝對君若見爺。少慰稚兒庸濡慕。如令老爺壽無疆。天上人間何足數。劉安鷄犬我欲▣。上都何時好▣聚。天邊尙遲彩鶴來。林外徒感啼鳥哺。可時遼野返故里。庶期人寰父子遇。元來閬苑說荒唐。此事能無▣▣▣。親闈他日若有問。小子龜辛淚如注。分明玉字識父書。伏讀雲空香一炷。</text>
<title>寄語楚相善守汝國</title>,<text>西來客舍金錢多。橘柚秋光杳何處。高談色變渭宮夜。怒氣胸呑雲夢渚。回頭分付楚家相。曰汝▣▣好守禦。章華秋日客遊倦。相府深深設樽殂。珠還滄海隱光彩。尸簀邯鄲困鞭楚。男兒生得狗盜名。睚眦何時快報汝。山西聞有禮士王。渭水靑雲長袖擧。離宮▣帝跪有問。六國孱王色欲沮。朱門暇日想前事。庸爾當時罪如訐。黃扉小子尙在否。我亦函谷得意所。翩翩府檄自西飛。眼底荊南小以莒。深辜莫道竊璧玉。大寶今將徙鍾𥲤。方城漢水好基地。善爾今朝守四圉。回看卞和一寸璧。爭似蚡冒千年緖。堂堂丈夫豈懷寶。擢髮難容爾罪巨。須看相如壁爲禍。自此叢臺下師旅。千秋篳簬好家居。或恐他時生禾黍。奇珍莫道鞱寶藏。半夜何難壑舟去。深讎速▣醉罵▣。醜態寧效奇貨呂。吾何盜璧可盜國。早晩南方血標杵。他時莫愧武關▣。至今靑山愁不語。</text>
<title>作獨樂園詩笑持此安歸</title>,<text>小塢風殘花影轉。童馬何時朝紫闈。幽情綠野靜杖几。時務黃閣閑樞機。休言樂郊得我所。治化邦家其庶幾。林園東洛樂何事。小屋雲山靑四圍。風前脩竹日泛樽。簷外幽花香拂衣。看君獨樂異衆樂。嗟我群姓啼寒饑。波間▣龍幾時趁。屋上▣烏將日非。蚩蚩小氓字我公。名姓人間山斗巍。群情摠望濟塗炭。幽趣何必憐芳菲。林林衆庶不暫捨。造物於君如有希。生平大得好聲望。笑子今朝何處歸。閑情不▣隱田野。浪迹今難歸釣磯。靑山綠水等閑地。吾子行裝無處依。雍容廊廟卽樂國。只合歸蹤回帝畿。喁魚民庶政方困。花鳥經綸命已違。回瞻丘壑▣▣▣。知子高名天下稀。深愁政切夜鵑啼。歸興休道秋鱸肥。東山不起奈蒼生。早晩明廷台斾飛。須看蔀屋困赤子。豈誇雲巒連翠微。</text>
<title>免冠謝信陵</title>,<text>漳河五城眞如夢。樽酒華堂歌舞罷。秋燈燕市士說劍。春草叢臺客催駕。征衫乍挽子何之。碌碌吾儂足慙笑。嗟君異域托跡日。賓客華筵半醉暇。高風玉帳奪符救。盛禮金臺擁篲迓。屠中有士我不識。待子今朝倍高價。淸樽月照縱慱地。哀筑風生賣漿舍。嗟吾顧非可語者。賴有他邦賢士下。平生我無相士眼。一語曾問屋中乍。門前珠履急有報。傳道王孫促任靶。征驂忽▣漳水雲。曉鷄時聽函谷夜。蒼黃戶外攝衣忙。▣我深辜難可赦。將軍門下負荊意。使者頭邊脫冠謝。懷恩自感肺腑銘。禮笑何妨盰瞻瀉。秦蠶稍食尙忍說。微爾當時趙不霸。公無負我我負公。庶幾門前車暫缷。峨峨岌冠忽已免。戀戀深情應見貰。回看毛薛尙見在。前路悲歌劍氣射。層雲高義獨我厚。倘復樽前顏色假。君夷門執轡意愈慕。笑爾平原此其亞。</text>
<title>沈塚</title>,<text>棟花春色傷心碧。簫鼓江南怒濤涌。孤魂自托碧波流。朽骨何葬靑山聳。千年幽宅寄水國。楚江楓林前後擁。三湘魚腹作棺翣。萬里龍宮起丘隴。黃泉可見地下洞。白楊何煩墓前種。殆同銀海葬金棺。不是荒阡殉木俑。英靈怳若水在地。歲時村翁蘋藻奉。休言白骨水底沈。遺恨黃河土可捧。時時河伯弔古迹。冷月寒波魚鳥踊。章華秋色暮蕭瑟。武關空悲不旋踵。偏憐鴆媒反遭謬。從古娥眉爭妬寵。悲魂滄海水東歸。忠義秋空星北拱。殘山剩水復何論。憂國丹忱死不恐。微▣不惜▣國藏。節義將看泰山重。湘波遙接浙江流。白馬潮頭餘怒勇。淸楓曉猿向江啼。女士荊南淚眼腫。浮沈水波未昧魂。恨不江南王業鞏。波間時見界界處。其上曾有彭咸塚。南溟反作北印地。嗚咽哀波難可壅。回頭橘園杳何處。楚國君臣眞瑣宂。</text>
<title>旅魂依舊到家山</title>,<text>劍頭從容觀大化。形氣凝精歸故根。殘形人世赴湯鑊。至樂泉壤和篪塤。吾兄莫謾淚映睫。旅魂千載遊鄕園。荊花故山幾歡樂。伯眉貞忠名最尊。池邊綠草夢尙繞。器上黃瓜憂實存。金川夜開大內火。天子安在煙塵昏。悲號前殿擲詔筆。八百諸人同喪元。聯床舊面遇東市。無語阿兄垂涕痕。知公本無惜死淚。無乃悲抱懷鴒原。人間縱斲烈士骨。泉下長通兄弟魂。男兒斗血碧未乾。華鶴千年雙翮翻。▣皮一刀斷送後。精氣乘化遊乾坤。周遊他日訪故居。我家何在江南村。雙飛鴻雁化遼鶴。生殺塵區知幾番。山河縱付白帽王。景物依舊靑山樊。台州舊居正學廬。神馬乘風飄桂旛。泉臺融洩樂無極。好緣他生爲弟昆。鄕關叢桂幾時發。十族英魄同源源。臨刑不必淚潛潛。仁義今朝寧可諼。英豪最是下淚處。此生虛負明主恩。嗟乎弟兄不相讓。劍下詠詩談笑溫。</text>
