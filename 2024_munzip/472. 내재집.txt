<title>春雨晩霽。赴任叔 士元 宅。携內兄李仲約 眞儉。遊蕩春臺。徜徉半日。拈韻各賦一絶。辛巳</title>,<text>春山携伴采眞遊。一洞煙霞十里幽。欲向僊源尋去路。桃花流水杳千秋。</text>
<title>泊舟牛川</title>,<text>濛濛曉來雨。晩作一江霞。近峽波生石。停舟岸有沙。遠煙分古驛。高柳是誰家。不盡登臨興。靑山日已斜。</text>
<title>夜坐</title>,<text>小閣元岑寂。殘宵雨更凄。僕依燈下睡。虫在壁間啼。把酒心還苦。開書眼欲迷。秋風無限思。江上有幽棲。</text>
<title>驪江謾吟</title>,<text>謾誇閒適趣。栗里未應過。謝世尋朋寡。還鄕種樹多。行將甘執耒。誰且慕鳴珂。麯糵非佳味。愁來可奈何。</text>
<title>宿暮酣店曉發</title>,<text>嶺下行人乘曉發。溪程愁殺石崚嶒。馬看路凍傍趨雪。僮解橋危徑試氷。寒意欲銷當酒店。詩情忽動見山僧。回頭蓐食來過處。谷霧林煙擁碧層。</text>
<title>守歲有感</title>,<text>守歲宜深白髮悲。孤生年少亦凄其。一燈今夜人皆惜。獨我牢眠欲不知。</text>
<title>自傷 壬午</title>,<text>竆人心事一何勞。自屛深山未必高。疑世指爲蹤或詭。怕人看作習猶豪。坦途常似臨危壑。平地還驚有險濤。長筭無如牢閉戶。一春閒味得新醪。</text>
<title>自北谷移居江上月餘。因展拜入往。暫憇草堂。見春物方新。山鳥飛鳴。相近如舊識。自不能無情。遂賦此。誦說族人禮卿 履普 而還。</title>,<text>離玆餘數旬。今至藹肰春。洞壑看逾靜。茅齋坐更眞。黃添柳條嫰。靑遍麥苗新。庭樹鳴禽集。頗如解舊人。</text>
<title>贈別族人受甫 益普 之高原</title>,<text>此別情何限。數杯爲爾斟。春風摻去袂。落日贈新吟。湖海離羣意。關山作客心。竆通信造化。寄食漢淮陰。</text>
<title>示受甫求和</title>,<text>耕務怱怱二月郊。家家綯索理新茅。雨晴昨夜添江色。風暖今朝動柳梢。客裏喜人邀我騎。春來憐燕護渠巢。竆途百事非關意。時復寬心荷舊交。</text>
<title>有感</title>,<text>起來無限意。惆悵倚衡關。浴𩿨春泛泛。漁子雨閒閒。草木猶和氣。江山自好顔。吾生非一物。天地獨多艱。</text>
<title>晴夜</title>,<text>小雨晴爲好。吟詩景自隨。月前蒼栢古。山半白煙奇。風定波如練。春闌柳欲絲。耐愁憑短檻。還覺下簾遲。</text>
<title>旅泊</title>,<text>旅泊春光晩。晴雲遠水湄。江山非一日。時序入雙眉。危坐頻瞻屋。狂歌復擧巵。物微還可喜。棲鳥正安枝。</text>
<title>舟中。次李友仁老 德壽 韻。</title>,<text>捨馬氷湖上。扁舟夜泝洄。漁歌淸詠和。月色故人來。忽若忘沈疾。灑肰絶點埃。終南獨何意。要我首頻回。</text>
<title>李達卿 德孚 用仁老韻。贈余又酬之。</title>,<text>漢南淸絶景。誰占狎𩿨先。老樹疑無日。飛樓怳有僊。喜晴曾倚檻。乘月此停船。獨立懷人意。長吟向遠天。其二不能携我友。江口共沿洄。風與潮聲至。帆將嶽色來。吟前饒物色。𩿨外遠氛埃。矯首離羣恨。天邊獨鳥回。</text>
<title>挂席</title>,<text>峽水多磯處處同。溯舟辛苦一灘中。帆邊暫借西風力。猶是篙師二日功。</text>
<title>還江齋作</title>,<text>一與江齋別。倐焉時月久。入門多荒穢。迷僕應慢守。呵責俾灑埽。走借鄰家箒。庭草一時鋤。用鎌四五手。整理稍就緖。乃邀舊時友。旣集便有携。瓦樽盛濁酒。何但鄕鄰好。實兼親戚厚。慇懃敍間闊。亹亹不容口。提挈更登臯。江山新雨後。景淸雲澹澹。松古風瀏瀏。玆焉共吟嘯。不覺日已酉。誰識物外遊。忽爲竆途有。向來誠何心。塵埃狂奔走。半生苦纏冗。追思多愧忸。今來機心絶。彼𩿨能會否。</text>
<title>山家對雨</title>,<text>驟雨驅來似浪翻。紛飛山雀急投門。俄肰田野渾生白。無數簑衣日暮村。</text>
<title>偶見簡易集。有次杜草堂倚杖韻。率意和成。</title>,<text>靑林連戶外。跬武値江邊。鳥亂明沙岸。風輕挂席船。浪花翻落照。雲色媚晴天。悄肰倚杖處。還是憶童年。</text>
<title>花石亭。次華使韻。</title>,<text>煥起名亭物外鄕。使華當日想皇皇。流傳事作千秋盛。酬唱篇生滿壁光。松樹陰濃迷舊逕。杜鵑花發有頹墻。依肰几杖今蕭瑟。緬仰高風水共長。</text>
<title>滿月臺</title>,<text>故國遺墟荊棘多。漢陽歸客此經過。繁華五百年消息。惟有春風牧竪歌。</text>
<title>天磨山城</title>,<text>飛鳥難過處。何年設此關。賊皆由大道。只是衛空山。</text>
<title>緣溪</title>,<text>偶有多情韻釋携。冥搜恣意一靑藜。鳴春好鳥深深樹。過雨幽花曲曲溪。詩句喜逢佳境就。姓名嫌學俗人題。山中頓遠風塵想。不覺淹留日又西。</text>
<title>夕步後丘</title>,<text>江上晩來好。吾胸奈不奇。强携扶疾杖。謾賦遣懷詩。一洞猶殘雪。數禽忽暝枝。林丘差暢意。嘯詠步歸遲。</text>
<title>次挹翠軒韻</title>,<text>未必山林勝。高人自泊肰。虛心元是佛。寡欲便能僊。舟觸無人靜。魚遊有餌牽。得成眞率樂。一日勝於年。</text>
<title>寫懷。拜呈盤谷執事。</title>,<text>十年歸計費經營。誰謂今來無限情。江上風光都不管。胸中磈磊自難平。寧思爛醉裾先濕。未著孤眠夢屢驚。此日非君憐我甚。竆途肝肺敢相傾。</text>
<title>秋懷</title>,<text>搖落江天秋色微。暮山松翠閴柴扉。霜前病菊籬相護。雨後寒簷鳥欲依。帶水立移孤月影。望雲吟對早鴻飛。旅中何限傷心事。聊借閒居辦息機。其二自是佳辰動謾吟。餘非一事溷幽襟。恰逢宋玉悲秋日。也會陶潛愛菊心。向戶疎籬偏水色。繞庭嘉樹半楓林。散書淸坐常岑寂。未害蓬門罕客尋。</text>
<title>草堂</title>,<text>衡扉恒寂寂。境與俗喧遙。慵欲忘書味。春惟養藥苗。野人時共傲。稚子故相驕。萬事任閒卧。草堂朝復朝。</text>
<title>宿嶺下村</title>,<text>仰瞻重嶺阻。薄暮歇征途。京洛思逾遠。山村卧更孤。在竆甘菜食。爲客信僮奴。渾舍歸何日。平生足歎吁。</text>
<title>幽居漫題</title>,<text>斂迹風塵謝舊交。不敎車馬到衡茅。矯情莊叟論齊物。多事楊雄作解嘲。一歲耕農姑息計。半生文字等閒抛。春來何處舒幽抱。江上有樓樓俯郊。其二世事浮雲不願知。嘯吟無興或伸眉。廢捐墓舍移成宅。買得禾田換作池。江上漸看僮解釣。鄕中還有客能棋。習閒百事渾成懶。且厭敎兒別要師。</text>
<title>昌齋酬唱</title>,<text>正喜閒蹤遠市都。欲浮春筏駕長湖。眼中世界何曾有。身外妻兒可以無。釋氏徒傳上乘學。孔門深戒小人儒。不容二敎拘牽得。却是淸狂一丈夫。其二少事山窻對古書。寂寥還喜似吾居。朝霞亂藪時鳴雉。夜雨殘溪或上魚。京洛半生何意緖。江湖近日足狂疎。鄕園物色今應好。歸及春風欲理鋤。其三斜日雲霞自淺深。幽懷不受一塵侵。山中人似黃虞世。雪裏春如赤子心。原廟松杉何歲色。杜陵詩句有時吟。竆愁此地渾如失。全勝春醪强要禁。其四十里西郊無數峯。風來猶隔禁城鍾。棲禽欲定春扉迥。宿靄方濃暝樹重。浮世於人難笑語。竆愁到此好顔容。居閒漸省關心事。對景吟詩却不慵。其五幽事相關未遽迴。迥肰書榻小溪隈。詩從客後將成軸。酒到山中不用杯。春岸古苔閒鹿睡。晩庭孤樹怪禽來。雲霞未覺郊山淺。愁我猶能好抱開。</text>
<title>次穌齋韻</title>,<text>品物蘇回是孰醫。東君有職主張之。元爲易首分初卦。春得天心攝四時。暖氣融融氷雪散。枯荄藹藹雨風宜。一般聖化均仁澤。擊壤歌堯蔀屋思。</text>
<title>次東坡</title>,<text>野蔌猶能博芻豢。村醪可以敵駝酥。治心似稼勤鋤莠。處世如瓠務去隅。書卷靜知多意趣。交游慵覺少招呼。衡扉不著塵埃色。今我生涯是隱壺。</text>
<title>春日謾吟</title>,<text>雨後方春色。翳肰嘉樹林。晴花與蝶亂。新葉覆村深。繁眼難堅卧。沈思有謾吟。班荊同野老。白日羲皇心。其二空齋人獨卧。閒砌草新齊。雨暖蚓噓氣。春深燕役泥。有園饒菜果。無逕入輪蹄。幽意捲簾詠。遠岑高復低。其三牧岸牛眠暖。巢枝鳥啅摧。映簷晴色入。轉樹午陰來。佳節寧今古。人情自樂哀。惜春非我事。花下久徘徊。</text>
<title>春還江齋</title>,<text>有網非取魚。有田不知耕。秪以多病故。蒔藥一畞庭。恬淡養我神。所遇何泥情。華屋處不樂。茅齋創數楹。詩書無是非。可以了吾生。山纓不及塵。何用濯淸泠。歲寒有深契。松栢鬱靑靑。</text>
<title>次申伯翼 戴華 南遊詩軸韻</title>,<text>不意平生友。今逢江上亭。戒僮可投轄。喚酒好憑欞。淨嶼春波白。遙煙暝樹靑。題詩山更近。松籟滿淸聽。</text>
<title>新川解纜</title>,<text>華山雲氣新川北。恩寺鍾聲楮浦東。齊唱棹歌帆欲擧。雨晴江上又西風。</text>
<title>舟過廣陵</title>,<text>歸帆初發濟川東。極目滄波渺不竆。詩思惱山兼惱水。客程淹雨又淹風。江湖煙月誰能管。縹緲樓臺半是空。多少名區經過地。幾番惆悵夕陽中。</text>
<title>舟中夜雨</title>,<text>急雷驚起睡。防雨夜中難。船語紛紛火。篷愁點點寒。不遑高枕穩。無地一床寬。補漏辛勤盡。衣衾半濕乾。</text>
<title>舟曉</title>,<text>未漲前宵雨。江天曉又雷。篙師愁不起。行子怯將回。兩岸雲容集。前灘水氣來。遠燈勞我望。無限好樓臺。</text>
<title>葛山晩泊</title>,<text>夕耨田田色。新流岸岸聲。空洲雙鷺下。古渡一舟橫。京國回頭失。鄕山入眼明。此行已多歲。來去每關情。</text>
<title>洛中炎夜偶吟</title>,<text>不眠孤倚小樓淸。旣雨星河錯落明。虛檻月昇來樹影。禁城鍾動斷人聲。扇風方暑自無力。虫語先秋殊有情。焉得快乘高舸去。江天重作納涼行。</text>
<title>與李仁老，李達卿。累約天磨之遊。輒遭雨不偕。將歸驪上。留詩以贈。</title>,<text>五冠松都北。朴淵稱奇異。飛流百丈長。一匹空中寄。中原有廬山。我東亮無二。藜杖入摩挲。幽賞懸夢寐。一宿便咫尺。常恨無因至。吾舅首夏初。朝命西作吏。詩流子與侄。山水有佳致。聯翩先後行。期我天磨寺。瀑湧勢無當。大如車輪墜。常時猶壯觀。況今新雨値。携手可一往。庶焉愜素志。命僕促行裝。車馬已整備。淫潦忽翻野。浩渺沒平地。望天天不霽。陰雲常四閟。戒行累不果。菀菀心如醉。觀瀑始有計。好雨荷天賜。彌旬乃不休。畢竟爲魔戲。好事不容易。太半空慮費。經營廿載餘。咄咄又未遂。我行今復東。歸意一帆駛。江湖迹自遐。何由聯驂轡。輸君辦淸遊。逸興淸岑翠。煙霞物外賞。長短五七字。寄之勿云遠。令我解憂思。</text>
<title>月浦曉發。次黃山谷韻。時內弟李汝思 眞伋 同舟共賦。</title>,<text>滄波極目杳無邊。九月蘆花曉放船。兩岸寒聲流赤葉。一江深影倒靑天。淸秋還往非今日。佳客牽携少此緣。何幸晩來風借便。片帆飛去快如僊。</text>
<title>舟行次杜韻</title>,<text>歸棹秋江上。寒雲暝岫稠。盈壺唯濁酒。移枕或名樓。處處楓無數。嗈嗈鴈不休。此間難好句。還覺白人頭。</text>
<title>偕李厚卿 德載 作四郡行。過月林鄭丈 洊 精舍。</title>,<text>蕭灑一堂深境開。圖書四壁絶氛埃。主人作宰鄰州去。過客探幽匹馬來。秋日池塘魚戲出。晩雲松桂鶴飛迴。不向門前題鳳字。臨歸唯事久徘徊。</text>
<title>舍人巖</title>,<text>非遣補天手。安排誰得如。削疑繩引墨。貼訝架陳書。苔色蒼雲古。溪痕冷雨餘。相傳名不改。何代舍人居。</text>
<title>龜潭</title>,<text>龜潭一面忽雲開。玉筍奇峯次第來。形似在廷相揖讓。情如戀水故徘徊。誠知此設天公妙。何限當年鬼斧裁。細雨寒江波不起。扁舟盡日任沿洄。</text>
<title>吳院道上次唐律</title>,<text>紅樹秋光染未齊。羸驂竆峽客程迷。頻頻問店村常遠。去去穿雲嶺欲低。千里有期指蓬島。半生何事滯塵泥。此行定得冥搜返。肯向僊區惜馬蹄。</text>
<title>驛路値雨</title>,<text>淙淙峽澗流。響入蕭騷雨。停馬欲尋村。煙生巖下樹。</text>
<title>雲溪道上。次唐律。</title>,<text>山行有路傍巖斜。行到路竆無一家。樵子帶鎌歌嶺樹。行人炊飯語溪沙。迎霜老蔓垂山果。經雨荒崖有草花。漸與塵寰迥相隔。怳肰身入赤城霞。</text>
<title>毛盧嶺途中。次唐律韻。</title>,<text>峽氣多蕭瑟。林楓早得秋。時看霜果落。行聽石溪流。羸馬臨橋怯。疲童望嶺愁。不緣行役苦。何以辦奇遊。其二嶺頭常有不收雲。古檜千章路未分。無怪此中人少到。我來禽語亦稀聞。</text>
<title>五臺山月精寺</title>,<text>名山能使旅懷開。恨未攀竆最上臺。佛刹當年羅代刱。經文幾種雪山來。巖楓鋪得高低錦。層瀑噴成上下雷。三百里來無此勝。臨歸那可不遲回。</text>
<title>楡岾寺</title>,<text>倚杖山頭寺。超肰出世心。雲藏巖古色。泉帶磬淸音。幽勝元因僻。風塵不及深。千年烏啄井。僧說至于今。</text>
<title>楡岾次李叔 台佐 韻</title>,<text>滿目秋山無限景。芒鞋藜杖意悠哉。陰陰洞裏蒼杉古。燦燦溪邊錦石堆。間設棧橋容客入。或穿蘿蔦有僧來。道傍霜果濃堪摘。倦僕忘疲走斷隈。</text>
<title>投宿表訓寺</title>,<text>名區再辦禪床宿。覺我胸懷脫世氛。泉響自分高下石。山光不盡暮朝雲。有時古篆苔碑見。幾處淸鍾佛飯聞。水岾以來皆絶境。金剛眞面得三分。</text>
<title>普德窟</title>,<text>飛猱難捷處。彩閣忽林隅。銅柱疑天設。雕梁想鬼輸。倚巖危欲墜。牽鐵巧相扶。吾未禪居遍。應知此搆無。</text>
<title>歇惺樓</title>,<text>靈秀之峯奇峭壁。何年逞巧化翁鑪。刻成天下難名玉。寫出人間不盡圖。僊境憶曾無彷彿。遊筇到此欲踟躕。莫須更覔深深洞。一卧惺樓萬景輸。</text>
<title>訪愼參奉 懋 一勝亭有感</title>,<text>龍門寺裏話新詩。一勝亭中留好期。獨尋舊約人亡後。破屋荒涼夕照時。</text>
<title>養眞驛舍。次受甫韻。</title>,<text>遊筇穿却萬重煙。踏盡蓬萊意欲僊。不識山中今夜雨。火龍移去幾層淵。</text>
<title>宿淮陽新安驛村</title>,<text>誰免征徭困。哀哀此峽民。歲登初失種。家在半無人。驛使交東北。村胥叫暮晨。徵求盡快意。誰復體君仁。</text>
<title>金城途中</title>,<text>昨從楓岳出。今傍麥遷過。秋色看無盡。馬頭山菊花。其二休分山水與名塲。役役都歸一箇忙。萬事無如高卧好。幽情何必在金剛。</text>
<title>過永平易洞精舍。次贈老主人。</title>,<text>征驂迂路扣衡柴。爲訪丈人寒水涯。自是出塵閒趣味。還能對客好心懷。白雲山近煙霞邃。蒼玉屛環水石佳。幽賞今來還病負。更期春日理芒鞋。</text>
<title>捕魚</title>,<text>海人捕魚陸人食。食者甚逸捕者勞。其勞如何性命以。夷險平生聽波濤。風電閃忽沒輕鴨。雲雪滉漾翻危葉。一月一人沈。一歲一船逋。冒危涉險有如此。海錯何曾漁人廚。行商處處駄貨集。百歧爭輸長安市。無數鬐鬣道邊積。目前如土誰究始。向來不作漫浪行。我亦何由能審此。我願世人莫輕魚。我願世人莫惜錢。若使世人看海上。皆欲一魚直十千。</text>
<title>對花</title>,<text>山中未經雨。猶見不開花。山中旣經雨。不見未開花。花盛雖可悅。將衰可奈何。今日不飮酒。恐有明日嗟。寄言看花伴。佳辰莫蹉跎。</text>
<title>同申明瑞， 錫鳳 族人受甫。次杜草堂韻。乙酉</title>,<text>江上絶塵境。親朋三兩家。隔崗松下路。帶月杖邊沙。身世同藏橘。生涯笑賣瓜。閒中忘節序。秋葉又春花。其二重陽後一日。共客喜論文。映砌黃花滿。侵床白月紛。喚開新釀熟。坐怕曉鷄聞。排戶看林色。松壇有宿雲。</text>
<title>對雨次簡齋韻。寄申明瑞。</title>,<text>霏霏晩來雨。春色見分明。草樹皆生意。溪流已有聲。園閒治栗種。村動語牟耕。獨鶴翻何事。廵簷似喚晴。</text>
<title>對雨呼韻。得雷字。</title>,<text>是雨春來大。冥冥晩不開。注時舂急杵。歇處散纖埃。細草元萌雪。深虫已聽雷。南溪應漸好。幾日看花迴。</text>
<title>次李友載方 衡坤 韻</title>,<text>扁舟泛出峽。花柳雨餘春。京洛多新第。江湖少故人。君應做宰相。我已老田民。來自俗離下。胡爲乞此鄰。</text>
<title>偶吟。示朴弟質甫 光秀。</title>,<text>有時閒意繞松行。野老扉前江色迎。月夕偶晴藜杖動。桃花欲發釣船成。春抛穡事居逾靜。老減朋遊念亦輕。元識此身今世棄。不肰吾不願公卿。</text>
<title>次申明瑞韻</title>,<text>步屧曾無一日虛。隔崗村似隔籬居。柴門剝啄期如在。君不來時定有書。</text>
<title>雨後</title>,<text>經雨多新意。停舟問酒家。江臯一春色。半是夜來花。</text>
<title>宿石湖亭次唐律</title>,<text>內翰名亭在。春燈遠客過。每年移枕數。玆境得詩多。崖擁平開面。江橫穩不波。夜深花月裏。閒興有漁歌。</text>
<title>舟中次唐律</title>,<text>篷底波鳴睡未酣。詩情到處也難堪。午天雲逗龍門北。春峽花明月浦南。沽酒村多依細柳。叉魚船盡泛深潭。無竆風味能忘客。猶佇鄕山望遠嵐。其二峽岸停帆山日沈。爭棲幽鳥喚汀林。帶村花柳從衰盛。欲雨江雲自淺深。篷底味多無事睡。客中情見有時吟。却愁風伯不回意。十里家鄕阻洗心。</text>
<title>共朴弟質甫步杜律韻。各成一首。</title>,<text>梨湖草閣二陵西。小雨殘春氣尙凄。過樹雲光浮郡郭。抱村崖勢合沂溪。日長淨几風琴語。花晩深林谷鳥啼。閒卧嘯吟無盡趣。不煩藜杖遠相携。</text>
<title>期李晦仲 熺，李載方，任弟道彦 適。自洛同舟還峽。占韻各賦。</title>,<text>竟夕無佳句。江行未足誇。日蒸淸意少。舟窄客愁加。雲峽方孤渡。槐陰忽數家。呼僮急移枕。洲暝欲深霞。</text>
<title>李晦仲歸未數日又至。及李載方留日甚喜。聊賦一律。</title>,<text>君能乘興過江扉。好雨隨之暑氣微。每見風懷動舟楫。久因踈懶廢冠衣。坐來江色當樓近。吟處鶯聲隔樹稀。吾輩優閒無一事。源源此會莫相違。</text>
<title>贈別李載方</title>,<text>歸人未可挽。敗興亦堪憐。卜築違江岸。移舟問峽田。一丘應有地。萬事盡關天。鄕社非無伴。誰能如汝賢。</text>
<title>次草堂熱詩</title>,<text>斗屋一罏裏。炎炎扇火來。有時叫苦起。無地納凉回。旱日常如雨。蒸雲但送雷。望中江水色。猶或煩襟開。</text>
<title>舟滯</title>,<text>梨浦同乘稅吏船。淺沙長瀨數留連。晩來風雨篷全濕。又向斜陽曬木綿。</text>
<title>過石室</title>,<text>深江灑淚仰高軒。節操遺風石室孫。天若有心應假歲。吾今無望一登門。明時終袖經綸手。邃學空傳敎授言。休道迹危辭爵祿。似公今古幾人存。</text>
<title>李晦仲跋馬來訪。詩以迎之。</title>,<text>詩情纔足俗情廉。江上誅茅歲月淹。車馬荊扉無客問。釣耕雲壑與君潛。閒鷗一種時來檻。花竹千竿欲蔽簷。高卧平生疎契活。商船誰肯問魚鹽。</text>
<title>義林池 戊子</title>,<text>木落潭空風肅肰。未斜峯日得陰先。仇池穴古應無底。玉女盆開欲浸天。水壯但非霖雨後。吾來能及晩楓邊。此間蕩漿還蕭灑。絶勝驪江倚釣船。</text>
<title>九日寧越途中</title>,<text>不厭客遊遠。秋來常別家。手栽黃白菊。歸日定殘花。</text>
<title>錦江亭。次主宰韻。</title>,<text>倚崖樓閣泊沙舟。幽勝今來在峽州。翠壁雲移千疊畵。錦林天與一江秋。歇驂暫欲登臨去。携酒還成爛漫遊。太守風流能挽客。名區不獨爲詩留。</text>
<title>尋六臣祠嚴戶長亦配焉</title>,<text>爭捐一死勵爲臣。忠節芳名百代新。最敬當年鄕父老。諸公猶是讀書人。</text>
<title>寧越下東途中</title>,<text>捨馬頻徒步。間關客路中。極愁危棧石。又苦亂沙風。峽束無人入。江歸與世通。地形看險絶。大抵似蠶叢。</text>
<title>島潭</title>,<text>造化獨何意。水中開孱顔。天肰三怪石。其一不可刪。峯起僅十尋。箇箇靑螺鬟。每年大水痕。淨洗磨一般。童肰無草木。攀援人上艱。蓋以奇勝故。遊客日往還。我亦慕不已。再訪於此山。下馬望蒼色。棹舟泛淸灣。落日帶忙意。玆遊猶未閒。安得移此去。置我庭戶間。</text>
<title>僊巖</title>,<text>迥與人寰隔。鳥道通一棧。秘之無別物。白石與淸澗。此境誰主者。惟我與僧慣。悠肰藜杖興。及玆秋未晏。非無會心處。詩句一憂患。</text>
<title>龜潭</title>,<text>昔從潭下過。船上得大略。重遊又及秋。物色頗相若。奇哉玉筍峯。屢見愈驚愕。萬丈直揷天。矗矗神斧削。孤絶上頭石。其勢危欲落。波濤日蕩潏。凝肰牢樹脚。苔駁多歲閱。松老非土著。人迹不敢及。鶴巢之所托。相逐兒孫峯。後先如踊躍。整似立簪笏。層若起樓閣。奇功人莫測。信乎天所作。永州北壁勝。比之誠糟粕。所以遊玩人。泛舟多此泊。我且適牽興。得與諸朋約。冥搜自丹丘。沿洄同爲樂。村醪味雖淡。相對細斟酌。不知江日暮。吟詩且諧謔。回想向來迹。苦被世故縛。物外恣徜徉。百事忽遺却。始知佳山水。爲我滌愁藥。</text>
<title>發川鷹村。尋六僊洞瀑。</title>,<text>冥搜殊未極。忽已晩秋時。濟勝惟憑策。淹行半爲詩。踏峯雲欲起。觀瀑雨相宜。四郡佳山水。幾多人不知。</text>
<title>妙蓮菴携酒。訪申明瑞，李山甫 挺龍。適已在座喜甚。以菴號分韻各賦。己丑</title>,<text>忽若勸我出。跋馬歷幽峭。入寺不寥寂。隱有良言笑。知是久闊友。依俙以燭照。相看一握手。玆會非所料。何用契闊爲。未若談詩妙。朋遊誠可悅。筆硯領其要。楊山昔鼎話。幽事特相肖。佳處輒邂逅。不煩折簡召。交態覆雲雨。愼莫輕同調。春夜亦苦短。林月倐光耀。預愁明日別。悵望江與嶠。</text>
<title>次再從弟仲經 濟猷 韻。別朴弟雲卿 龍秀。</title>,<text>挽君君不住。別語在江船。荊樹當春日。雲鴻杳遠天。汀煙初柳嫰。峽雨頓花鮮。於此多篇什。傳看破晝眠。</text>
<title>申明瑞阻雨未歸。占韻各賦三律。</title>,<text>睡起閒看雨裏峯。欣肰洗勺詠春風。詩篇事大今朝後。草木心和一夜中。田舍䨥扉掩寥寂。長江十里入冥濛。及時理耒非關我。獨喜遊舟處處通。其二偶肰閒會昨宵成。方欲留君又雨聲。茅屋亦堪無事話。詩篇終是不平鳴。堤邊柳意欣欣動。霧外江光隱隱明。僮僕未諳吾輩趣。已能治耒告春耕。其三光陰冉冉又芳時。啼鳥山牕罷睡遲。未忘溪流行冒雨。欲徵花信去攀枝。禪燈夜榻留僧話。野艇春樽與客期。遊衍亦非閒者事。竆居遣興或相宜。</text>
<title>拜華陽洞書院</title>,<text>倫常斁絶斯文厄。天地茫茫大道堙。立馬華陽偏有淚。嗟吾同是禍家人。其二管見難窺學問工。春尤同道仰高風。百年間氣眞君子。昔我聞之從祖公。監司公其三寂寂書齋掩水濱。當時事迹問無人。遍山唯有鵑花樹。留得先生逝後春。</text>
<title>喜李山甫至草堂成夜會。次簡齋韻。</title>,<text>李生眞可喜。餘子是比鄰。杖屨松間路。奚驢江上春。殘梅猶待句。初月好隨人。吾輩見何限。今宵歡意新。</text>
<title>立春日。與諸人共賦。</title>,<text>日夕東風吹水煙。輪蹄不到蓽門邊。江山人笑三公貴。節序春歸二頃田。憂患書生充棟字。風塵世事泛波船。此身亦有林泉樂。一卧茅廬遂十年。</text>
<title>春暮乘舟赴洛。鄕里諸公。追送德淵。悵肰賦之。</title>,<text>乍別殘春俱可憐。諸公前浦故乘船。一聲欵乃各分棹。千點桃花墜暮天。</text>
<title>六月九日。泛渼陰。</title>,<text>滯客不勝愁。湖心棹舟去。夜深凉意遲。頻望月生處。</text>
<title>喜申明瑞至。占韻共賦。</title>,<text>數蝶戀花意。墻陰欵欵飛。晴齋政可喜。君不著碁歸。</text>
<title>獨坐</title>,<text>向晩茅齋悄獨哦。竹扉無事閉林阿。好朋棋手今携笈。賢弟文談亦赴科。滿眼江山秋氣集。隔簾篁竹雨聲過。新凉漸可親書史。文會何時共琢磨。</text>
<title>草堂雜詠</title>,<text>秋水夜來漲。欲浸浦邊樹。天際漾雲色。陰陰猶貯雨。田父諠相語。不晴禾亦誤。其二忽晴州郭陰。似看蒼檜大。逗煙山色際。歸鳥櫓聲外。獨立望江遠。九曲流如帶。其三秋至鄕亦好。釀秫飯新菽。兒童走園上。打栗看生熟。對此意自閒。哦詩坐茅屋。其四江路入柴扉。暝岸歸釣翁。擁簑秋浦雨。收網石灘風。復向酒家去。壚頭數靑銅。其五前路四郡通。津舟似傳郵。一自江水漲。來往不自由。坐看何處客。日暮向沙頭。</text>
<title>秋夜</title>,<text>獨坐脩篁裏。吟詩意更幽。伏餘猶苦熱。夜半始知秋。堂迥淸無寐。書閒散不收。悄肰燈影在。虫語近床頭。</text>
<title>待李山甫不至</title>,<text>茅齋倐已夕。暝色生秋堤。坐看園鳥棲。起聽村馬嘶。江虛船語散。月晴林影齊。亦識人不至。永吟步松蹊。</text>
<title>砥平途中</title>,<text>行邁非無役。塵愁喜却除。峽程時脫幘。慵馬剩看書。雲稻千塲晩。霜楓九月初。勝遊隨意辦。諸伴儘淸疎。</text>
<title>過廣灘鳳凰亭</title>,<text>行客玆亭下。徘徊日每移。眼開初到地。詩得再遊時。溪淨無憎石。松盤見怪枝。難輕一丘勝。有此遣吾衰。</text>
<title>草花</title>,<text>未辨何名草。秋來意態多。能於霜後好。不但是黃花。</text>
<title>萬宜驛途中</title>,<text>峽行數百里。此地似吾鄕。秋日溪村路。頻逢打稻塲。</text>
<title>圓通驛途中</title>,<text>秋風遊客詠詩閒。藜杖幅巾紅樹間。溪路一頭巖石怪。此行知已近名山。</text>
<title>曲百潭洞中</title>,<text>兩崖皆石又鳴溪。盡日人行不踏泥。僧歇衲衣紅樹映。我吟藜杖白雲齊。雞聲洞拆一村隱。雪色山橫千疊迷。百里遠來償宿願。秋晴諸伴喜相携。</text>
<title>贈廣學上人</title>,<text>稍稍遊方外。吾師新有名。在僧能慧性。待客亦人情。淨榻談經久。深山起寺淸。相看惟淡泊。百念片雲輕。</text>
<title>鳳頂菴</title>,<text>絶頂尋行迹。空菴落葉中。齋僧何處去。茶竈火猶紅。其二躋攀眼欲暗。峯際一菴明。火知僧去暫。香到佛前淸。地界乾坤別。登臨嶽岫平。中宵巖壑動。風激海濤聲。其三緣溪上雪嶽。溪盡小菴開。僧亦休糧住。人方採藥來。山寒楓病葉。雲濕石斑苔。玆境吾何到。却爲泉石媒。</text>
<title>向寒溪山中</title>,<text>亂葉空山路。相看人似狂。疲來衣欲重。危處語還忘。林密窺天小。泉高到嶺長。寒溪大名在。力盡一筇忙。</text>
<title>山村</title>,<text>寂寞竆山裏。有村人事稀。只能高板屋。元不設柴扉。到處蜂房割。秋來粟米肥。風淳喜供客。行子意如歸。</text>
<title>途中</title>,<text>語僕徐驅馬。我詩方欲圓。縱今不貪路。日色可洪川。</text>
<title>落水巖</title>,<text>入洞忽肰淸。溪流自何處。佳境疑有之。恨未竆源去。</text>
<title>約李山甫卜居于柳谷。逢雨後期。山甫亦滯留。相値於洞口。喜甚有作。</title>,<text>溪居從古勝江居。聞說花田幽可廬。晩歲風塵何所樂。竆途朋友未應疎。村邊田畞耕秋麥。峽裏沙川上夜魚。吾欲共君閒送老。山房能亦貯詩書。</text>
<title>曉行</title>,<text>起坐候天色。雞聲客意忙。戒裝惟信月。騎馬尙霑霜。川渡危橋怯。山崖歧路妨。無人有來往。曙樹但蒼蒼。</text>
<title>過彈琴臺</title>,<text>憶昔申公事最悲。吾兵殲盡此江涯。半生征戰終何賴。一死分明尙有辭。鳥嶺浮雲形勝壯。琴臺古木鬼神疑。時危聖主方論將。感激祠前欲涕洟。</text>
<title>上東</title>,<text>峽程多曲折。終日一川間。匹馬難竆洞。孤吟未已山。傍林驚虎穽。懸屋怪人攀。絶與風塵隔。間關意自閒。其二峽地纔寬豁。忽開小洞天。山阿皆板屋。溪岸或牟田。境絶風塵遠。人閒歲月遷。生涯復何事。飽食且高眠。</text>
<title>穴洞村</title>,<text>峽裏村居深更幽。風塵到此亦應休。髫垂兒怪初看客。頭白翁言不識州。人事暮晨稀吠犬。家貲多少數耕牛。生涯如汝須娛樂。眠食百年安所愁。</text>
<title>次江亭韻。寄申明瑞。江亭主人。卽韓公載箕。</title>,<text>悄肰誰肯訪茅菴。無事春來睡意甘。耕早田翁閒說話。榻幽林鳥恣窺探。醉鄕淳朴聊堪托。文會衰遲可復參。猶待山牕明月夜。詩篇爲向故人談。</text>
<title>守申夜次江亭韻</title>,<text>偶約今宵集。不煩折簡呼。守申形已老。耐睡事何迂。燈影茅堂靜。雞聲曉月孤。半生憂患裏。隙駟歎先駈。</text>
<title>次江亭韻</title>,<text>翻江聞朔吹。夜雪歲將闌。殘燭看如此。孤梅意一般。平生惟涕淚。萬事幾甘酸。深契湖亭在。聊期白首歡。</text>
<title>寄申明瑞溪堂 庚寅</title>,<text>茅堂衮衮有溪風。想得三分暑氣空。橡樹古奇雲擁內。沙鷗鮮潔月明中。化翁巧置圍棊石。怪爾遲栽繫艇楓。休乞我詩寫新壁。我詩難似主人工。</text>
<title>霖雨</title>,<text>霖雨無常態。時時驟似狂。蛙聲隨緩急。天氣爲炎凉。雲積晴猶黑。江流晩欲黃。掩扉中暑卧。恰喜潤書床。</text>
<title>客至</title>,<text>客至瓦床醒晝眠。一聲會意又新蟬。起來望樹詩先在。語罷看棊樓寂肰。竹日自淸無酷暑。江天忽霽有浮煙。一觴一詠是非外。此道于今不病專。</text>
<title>夏日卽事。次人軸中韻。</title>,<text>塵遠柴扉不時啓。村閒藜杖或相過。短簷乳燕成巢淺。晴柳啼鶯選蔭多。晝寂欲眠散書帙。江淸漫興屬船歌。老梅脩竹未容暑。茅屋其間得日哦。</text>
<title>雨燈閒話</title>,<text>弟兄相對數平生。語及竆愁未欲明。萬事人間無不有。一歡鄕外偶肰成。床燈耿耿飛虫集。茅屋蕭蕭夜雨鳴。難復百年有佳緖。稍欣兒子誦書聲。</text>
<title>悄坐</title>,<text>悄坐霖天似失羣。高齋看水送朝曛。波聲欲落江亭石。雨色恒昏雉岳雲。農事兒童猶慣說。閒情鷗鷺與相分。近因岑寂得詩道。宿藁于今盡欲焚。</text>
<title>夏日遣興</title>,<text>縱得門前漾綠漪。炎天事事苦無宜。茅齋消遣有何意。霖雨以來多好詩。虫落古簷巢燕喜。鴟盤遙岫母雞知。悄肰欲睡還推枕。竹裏幽襟午日移。其二半生懷抱不曾寬。能以閒居得此歡。鄰客縱歸有烏几。階花欲盡續雞冠。一甁竹葉輕輕碧。六月氷瓜箇箇寒。滌熱神淸茅閣靜。硏朱抄點古詩看。</text>
<title>雨中。贈申明瑞。</title>,<text>申子茅堂江水西。冥冥風雨欲棲雞。野航人釣菰蒲嶼。溪渡牛鳴楊柳堤。幽事相從仍問疾。晴時不足又衝泥。信知瘧厲難爲健。君忽無吟聽客題。</text>
<title>七夕。鄰客來會。喜而有吟。</title>,<text>江鄕無事不淸幽。樽酒佳辰賴遣愁。村與柳陰成靜僻。客同蟬語喜淹留。偸閒碁局移山日。避暑茅齋當水樓。此夕莫論牛女雨。梧桐一葉自知秋。</text>
<title>秋至</title>,<text>秋至更幽興。村前已稻花。柴門獨行犬。梨樹數啼鴉。藜杖終年事。江湖易日斜。人生貴自適。形役是無涯。</text>
<title>七月十五夜。偶從村里諸客。挐小舟歷江亭。訪申明瑞。乘月沿洄。盡興而返。遂賦二律。</title>,<text>孤琴與淸月。携入小舟安。語在垂竿石。吟過宿鷺灘。浮生取醉適。輕暑啖瓜寒。滿眼滄江色。無如此夜看。其二江湖無俗物。到處助吾遊。鸂䳵鳴過夜。蟾蜍色動秋。笑歌倚杉樹。舟楫問溪洲。不有高朋興。何能散我愁。</text>
<title>失眠</title>,<text>無事過長夏。失眠還昨宵。數虫啼耿耿。孤燭對搖搖。撫枕歎黃卷。披衣看碧霄。江湖有至道。吾欲問漁樵。</text>
<title>夜坐</title>,<text>竹梢淸露滴。凉意此宵間。皓月孤臨樹。晴煙淡映山。江湖高枕在。歲月小樓關。京洛風塵色。何曾夢往還。</text>
<title>與姜季泉 遠溥 小集。次唐人韻。辛卯</title>,<text>有約誰皆踐。君能冒雨尋。衆中曾見面。詩上始知心。素抱何時盡。靑燈此夜深。忘言相對處。皎皎月當襟。</text>
<title>園齋</title>,<text>園齋喜幽獨。迥若謝村鄰。雲物同無事。江流自向人。時春看鳥樂。身病對花新。情到發孤詠。竆愁覺我眞。</text>
<title>示趙友祈仲 永命</title>,<text>不事詩書亦不耕。中宵有淚送平生。竆途何處言先契。鄕曲歸來任世情。弱絮墜風輕易汚。孤葵向日曖難明。東華故舊勤相問。自激幽寃語一傾。</text>
<title>過宿東湖村舍</title>,<text>村家自淸絶。初不爲亭臺。江漢平湖闊。峯巒遠勢開。天空來月照。夜靜聽舟廻。旅宿亦詩興。誰能進酒杯。</text>
<title>新春書懷</title>,<text>慵謝衣巾久。不無人事侵。敎兒難計病。待客有違心。春入羣禽語。寒留一洞陰。庭梅莫催發。吾憊未能吟。</text>
<title>雜賦</title>,<text>世間無可意。田父汝爲眞。沮溺稱高士。終身把耒人。</text>
<title>代人輓詞</title>,<text>嗟君高世行。眞繼久堂翁。齒未三年啓。簞常並日空。霜臺儲望早。書幄見推同。莫展平生蘊。偏深士友恫。其二哭君殊不意。吾婦繼凶音。生死有如此。須臾見古今。通家瓜葛誼。晩歲雪霜襟。每憶東山會。回頭涕自淫。其三昔我繡衣日。當君墨綬時。有聲過客說。無事入村知。趙尹徒能吏。文翁豈碩師。絃歌治第一。褒奏不嫌私。</text>
<title>贈李子厚 世重</title>,<text>杜谷知無意。經旬不我過。村深初雪厚。衣舊一寒多。生事詩文好。竆途笑語和。天眞見如此。非爾更思何。</text>
<title>溪亭賞春分韻得大字</title>,<text>春來十日一整帶。訪花轉步出山外。故人茅屋甚幽靜。傍有津道無冠盖。迎我溪上一笑歡。溪水不波雲日靄。連行桃櫻耀岸明。小樹花發勝於大。簇簇錦障屋左右。不謂貧家忽奢忲。對此誰人獨無吟。以我懶詩春正賴。詞翰兩弟亦相隨。桃李園後今勝會。六七年中溪亭花。君出我出悵無奈。今歲亭上得同賞。春興能不爲之最。佳節常有身閒少。此理諸君應不昧。竆曛盡歡莫悤悤。新月縱微照淸瀨。更聽棹歌溪口出。歸路繫纜江亭檜。</text>
<title>冒雨訪二橡亭觀棊。歸呈申明瑞。</title>,<text>春動江上細雨墮。幽牕不合成獨坐。忽思鄰友欲有往。沾雨何妨泥亦可。被簑踏屐走近汀。主人見我雙眼靑。我語此軒常多客。仍與選靜溪上亭。溪上一月來十遭。今日雲水更熒熒。興劇新詩欲吟輟。共打手談凭水欞。局了未了意酣時。吾弟亦至還不知。生平於物淡若空。胡爲牽心一局棋。所爭非名亦非利。直是取勝以爲奇。吾且難怪黨論人。一得一失榮辱隨。</text>
<title>送通信使從事 代作</title>,<text>充使須名士。君今出騎曹。人言此路險。吾讓一頭豪。日月迎船近。波濤仗節高。銜綸警殊俗。餘事在揮毫。其二風候萊州夕。山開馬島雲。放舟渾海色。取道在天文。言行蠻夷識。詞華草木芬。鯨鯢敢相近。須信聖明君。</text>
<title>贈別金伯興 啓豪</title>,<text>淸晨披薄霧。訪友沂溪濱。始出有所期。不謂逢故人。故人是阿誰。曾年傾盖親。一接未罄歡。兩地空勞神。相對若夢裏。君來何所因。豈非婚姻故。篤誼在我鄰。寒暄及十年。變故難細陳。阻問不是疎。僻居情未伸。見君多忸怩。欲語久逡廵。君子能善恕。更於故舊仁。雅懷自坦蕩。言笑爲之新。朝書意何多。眷我見申申。詩道焉能識。只慰幽獨身。楂橘雖異味。過褒愧非眞。江齋秉燭話。一宵勝十春。此事非不樂。恨未得傾囷。大江門前去。同流車馬塵。安得似浮雲。高高見征輪。</text>
<title>讀林將軍傳。感而有吟。寫贈將軍侄子聖期。</title>,<text>矢心不臣虜。利鈍更何知。去國非偸活。朝天欲有爲。單船俘賊首。孤客整軍儀。雄略誠如此。皇明運已衰。其二高名人不樂。廵遠亦云云。當日尊天子。千秋報我君。義存滄海役。辭折犬羊羣。邦國今猶賴。乾坤大節聞。</text>
<title>別桃花村</title>,<text>在古至治日。斑白不服事。如何此村人。一與古道異。翁老垂白年。無力事種蒔。扶杖後執耒。一畞坐三四。其勞良不堪。傷哉口腹使。豈無子與孫。獨怪秦越視。寧治他人田。不耕乃父地。父地難責報。人田還相食。天倫不復知。難云峽俗懿。莫以境僻故。反不王化被。我來未三日。得之村閭議。卜居奚取是。溪山卽其次。聖訓不我欺。處仁方爲智。</text>
<title>又次姨弟任道彦示其弟韻。</title>,<text>望望思君意。悠悠出峽船。蒸炎同草屋。霖雨獨巖泉。琴自孤懷遣。詩應滿世傳。病裏愁無信。書來轉悵肰。</text>
<title>金谷雲舊墅。藏諸葛武侯畵像。和李一源。秉淵</title>,<text>草堂卧龍睡。漠漠谷雲新。萬古還遺像。三韓亦有人。經綸自耒耜。出處了風塵。病裏空回首。東州遙似岷。</text>
<title>聞楊仁老 壽億 病甚方憂之。一日忽來。驚喜可知。其歸。贈一律以別。</title>,<text>聞君寢疾憶君時。一笑歡迎非所期。寒日遠來偏喜健。同年相對自知衰。幽襟月照新詩句。靑眼燈開舊局棊。只是逢塲有離別。湖亭携手不成奇。</text>
<title>偶吟</title>,<text>湖邊桃李閱芳春。携酒紛紛意氣新。花去一朝誰肯顧。抵衰猶愛是詩人。</text>
<title>春雨樓對雨。賦雨字。</title>,<text>春雨樓上佳客遇。今日欲散又微雨。此雨於農固其時。我獨見之喜且懼。所懼殘花逢雨打。所喜佳客逢雨住。雖肰不雨花豈久。却能留客是雨故。何况桃李不盡謝。春事尙可一二數。水田閒飛白白鳥。山蹊深翳靑靑樹。尋常去舟與耕牛。樓頭相對幽意寓。湖山百態有淺深。足爲吾輩騷壇具。淹留好集本乘興。可獨淸言詩不賦。詩令一出孰敢違。翠翁舊程且分付。吾家兩弟早穎脫。申君李君才更裕。吟興兼借酒力豪。半酣落筆成長句。牢籠物色造語工。箇箇口裏驪珠吐。鏗肰宛是金石聲。一般時花媚春霧。自笑生平學詩愚。心喜杜子力追慕。且怪好尙與世違。人愛其色我愛趣。詩成齟齬乃如此。自謂高妙受人汚。此道猶足遣漫興。晩年耽句轉成痼。逢塲不顧才力薄。喜與騷人同馳騖。竆居歲月亦無聊。能於花月以吟度。向來洛下旅遊去。一春幾遣芳菲誤。誰謂諸君邂逅至。惜春深意如相喩。佳辰遊衍極爛漫。樽前三見山日暮。今夕雲陰不放晴。得無明朝復良晤。慇懃更向東風語。夜來殘紅須善護。</text>
<title>送通信上价 代作</title>,<text>妙選朝廷意。才名此去看。重溟環日域。上价自天官。秉節風濤靜。維舟島嶼乾。蠻夷見君俊。不得慢三韓。其二百年約條在。使事好無言。吾國元非弱。蠻王敢自尊。文章自今古。禮義一乾坤。百戲何爲者。行除陋俗繁。其三滄溟萬餘里。此別意如何。情送深於酒。詩成欵勝歌。行程看日月。舟楫聽風波。王事自經夏。歸時白露多。</text>
<title>溪亭歌。呈申明瑞求和。壬辰</title>,<text>春溪晝呼白鳥羣。雲暖波生綠綺紋。櫻桃花發滿庭畔。蝴蝶紛紛垂珠璨。晴牕無語寂若空。主人閒意殊可翫。直入堂中眄所事。靑箱綠縹散歷亂。溪上詩客買名利。正學人間屠龍技。面塵喉渴琢字句。揣摩當時遂不遂。花開花落若夢中。溪山物色閒漁翁。人生貴賤各有時。主父高官太史竆。俗儒智昏役心苦。無數布衣化塵土。知君高士肯爲爾。急謀綠樽當花樹。</text>
<title>擬李白單父東樓秋夜。送族弟沈之秦。代人月課作</title>,<text>爾來我心喜。爾去我心愁。連枝之樹本相依。况乃羈鴻失羣秋。吾弟西歸住不得。門外車馬有行色。携來一樽城樓迥。霜重簾前月華白。西風墜葉對鳴琴。感時悵別多哀音。四座無語淸夜闌。起看星漢傾西岑。送君待明發。悵望秦山橫。昔遊長安日。錦袍被恩榮。興酣落筆金鑾殿。天顔爲喜侍臣驚。翻辭日邊雲。飄如車下塵。行歌泗水歲月流。皓首丹心係楓宸。人間無處訴我寃。遙望天門浮雲繁。竆鱗處涸西江遠。世人誰復憐屈原。</text>
<title>秋雨歎</title>,<text>江天漠漠江雲同。寒雨成霖兼急風。新水浸岸波濤作。咫尺津舟不可通。早黍穗重委地亂。晩稻花新沾殼空。田夫功失收穫日。向來望秋涕泣終。其二江湖牢落閉柴關。萬事秋霖任艱難。村逕泥滑來客阻。庭樹枝濕棲鳥寒。茅齋一日無暑氣。好敎病夫擁衾安。可憐書史兩目暗。輸與稚子夜燈闌。</text>
<title>哭李生士肯 壽堂</title>,<text>自我識君日。看已癯肰病。其病在心腹。有醫何由屛。呻楚亦甚憐。傍人憂怲怲。平生棄百事。藥餌與之竟。斯人豈不哀。有才而無命。詞翰固多藝。家庭亦高行。天理常舛忒。與奪其誰柄。</text>
<title>新齋</title>,<text>迥看新屋依山隈。更喜深園絶點埃。書籍縱橫無客至。風煙寥落有江來。竆儒百事只如此。浮世千愁還可開。最愛滿簷明月色。空林一物不相猜。</text>
<title>新春書懷 癸巳</title>,<text>萬事一惆悵。得詩吟復停。有時憑小檻。多意看空庭。春色回枯卉。天機感蟄螟。竆途獨無賴。顧影歎伶俜。</text>
<title>端居</title>,<text>端居耐獨遣竆愁。書卷抛來事乃休。病眼背燈夜悄悄。孤吟隱几春悠悠。江湖雲雪生新態。雞黍村鄰違數遊。身健平生復何有。衰年藥餌合相求。</text>
<title>堂叔赴北幕。病不能送行。追以詩寄呈。</title>,<text>緩急憂深聖代中。儒冠無事亦從戎。重邊多見由金馬。佐幕何嫌具劍弓。蒙國槖駝開市雜。野人煙火隔江通。邊風朔雪行營地。須向韜鈐作事功。其二侍從揚聲出塞垣。官淸不受簿書繁。戎衣觀獵吹寒角。客意吟詩倚暮軒。烽燧地竆胡虜界。山河氣壯國家源。邊隅索莫還形勝。遠覽由來過鬼門。</text>
<title>次北谷韻</title>,<text>歲暮開門雪。晴朝落樹霞。山寒宜境遠。江合少村譁。薄日陰還照。哀鴻叫自斜。喜聽塵事外。吟誦出山家。</text>
<title>和北谷贈別李生退卿 世愈</title>,<text>李生才可愛。携手又何時。寒苦東華客。離愁北谷詩。人情有世事。歲暮易歸期。淡淡無營意。從來我慣知。</text>
<title>贈朴成甫 文秀</title>,<text>此心誰復賞。閉戶與書鄰。梅動唯觀理。詩成不費神。半生靑眼少。晩契白頭新。燈火本多意。君來一榻親。</text>
<title>贈李退卿</title>,<text>鄰社江山內。高齋竹樹中。詩篇過臘日。雞黍帶淳風。故人時忽至。微雪夜如空。寥落暮年話。靑燈意不竆。</text>
<title>倚杖</title>,<text>杖策柴門靜。徘徊如待携。寒煙十里水。明月一村蹊。誰有夜中興。來過江上棲。但聞人語裏。鄰杵自高低。</text>
<title>暮過橡亭。聞與李退卿作待余詩。和贈。</title>,<text>溪邊來繫馬。幽寂掩柴關。寒靄遙生野。明星已映山。相呼籬火底。一笑梅牕間。又說北村客。留詩薄暮還。</text>
<title>立春</title>,<text>淸晨起茅屋。百感集江天。衰老應無日。竆愁忽易年。山光暄透雪。梅意藹如煙。林鳥有何喜。喚春簷樹前。其二舊歲猶旬日。春歸物候遷。雲煙江上暖。梅柳雪中姸。詩句隨茅棟。村言入麥田。病夫空對酒。幽抱只堪憐。</text>
<title>次橡亭微雪韻</title>,<text>微雪帶村寂。蕭蕭響一庭。灑先枯竹冷。飄共落梅停。風過旋晴夜。江明已亂星。孤吟憶溪友。燈靜照疎欞。</text>
<title>贈金郞 時筦</title>,<text>歲暮情何極。離筵更挽衣。春天猶有待。世故忽催歸。微雪臨程落。寒雲近海飛。他宵明月色。知我立江扉。其二携汝共談笑。沈痾忽似除。東床驕意少。一榻好顔餘。多悵先期路。回看未了書。及時能進學。離闊不爲疎。</text>
<title>北谷草堂占韻</title>,<text>林谷還棲日。江村抱病時。歲竆頻見喜。詩話自歸遲。夕照留高樹。炊煙帶靜籬。溪亭笑相指。憶昨繞梅枝。</text>
<title>小除日占韻</title>,<text>江閣邀鄰客。把詩成暫娛。關情今日是。回首去年無。雪落遙山衆。春浮一柳孤。獨憐醉裏感。華鬢照氷湖。</text>
<title>除日。仲經兄弟赴江北松楸。悵肰有作。</title>,<text>深酌憑山檻。頻看落日天。遣懷多一夜。携手重玆年。寒盡孤村雪。春含萬樹煙。隔江燈耿耿。爾去共誰眠。</text>
<title>除夜</title>,<text>樽酒餞年夜。雞聲隔曉春。孤燈唯此老。萬感與誰人。蓬蓽江山舊。松楸歲月新。不眠齋舍裏。歌笑聞比鄰。</text>
<title>甲午元朝</title>,<text>漠漠元朝雨。人憑樓上風。感從孤露後。春發一宵中。園鳥啼音異。江村醉舞同。童髫如昨日。回首舊歡空。</text>
<title>新年</title>,<text>新年俗爲樂。親友共相過。病客能騎出。貧鄰亦醉歌。雨連和氣潤。柳帶歲華多。萬物逢春日。枯梅奈汝何。</text>
<title>閒居</title>,<text>鶴馴受人豢。意若忘雲臯。見食欣爭趨。雞還同曹。遊息不離庭。旣飽自翔翺。念彼在野時。其性豈不高。只以有飮啄。安此摧羽毛。野禽尙如此。人慾况煎熬。利祿束賢士。俯仰隨桔橰。所以餐芝客。早悟軒駟勞。口腹不害性。方知爲人豪。</text>
<title>舟渡氷川向州村</title>,<text>春溪氷復亂。淅淅風威生。侵曉愁人渡。流澌挾艇行。荒疎應野店。莽蒼是州城。忽喜雲汀鶴。馬前淸一聲。</text>
<title>自州村暮歸</title>,<text>出郭兩羸馬。蕭蕭氷路難。野煙催日暝。江水逼人寒。有月行相賴。經村意似安。吾家溪霧外。燈火隱林端。</text>
<title>寄南鄰</title>,<text>病客愁過日。茅齋靜帶春。無心詩欲就。經歲事還新。村逕鴉移樹。江堤馬向津。閉門幽獨意。裁札問南鄰。</text>
<title>北谷元夕小會</title>,<text>元夜忽蕭索。遍天雲色微。吟詩望江水。携客倚山扉。一榻懸燈是。千村賞月非。今春較早暖。往歲踏氷歸。</text>
<title>北谷閒吟</title>,<text>北谷赴良會。愛幽仍不還。猶有樓前雪。偏多水外山。詩抄春晝靜。兒讀夜燈閒。兼得養痾便。卧慵旬日間。其二客與詩情愜。憑欄待月華。野煙平水岸。桑樹翳人家。日落心逾寂。樓高境共賖。春樽帶林暝。鳴噪欲棲鴉。</text>
<title>移榻北谷</title>,<text>煙霞自牽意。江上慣居閒。厭看無竆水。來棲有樹山。晝禽過客榻。春雪帶柴關。養病多幽意。吟詩滿篋還。</text>
<title>出北谷</title>,<text>十日有閒計。病侵詩亦稀。卧慵春掩戶。背冷午添衣。移榻今何得。收書徑自歸。山禽與人慣。更向馬前飛。其二病還江上卧。依舊掩柴扉。憶昨携書往。成今別弟歸。風光臨水似。雲霧隔山微。起興無佳伴。春詩一半稀。</text>
<title>獨詠</title>,<text>獨詠對春夕。鴈鳴過遠洲。村中初火出。灘上小帆留。江漢誰相惱。耕漁好自由。茅齋與終日。只是竹林幽。</text>
<title>欲雨</title>,<text>明朝定有雨。向夕忽無寒。灘響穿村落。廚煙著地盤。陰晴在病覺。氣像入春看。時節喜霑潤。將開萬物歡。</text>
<title>雨夕</title>,<text>隱几悄無意。柴扉對竹林。微聽簾雨滴。暝帶水雲深。村掩稀人語。燈來少事侵。吟詩亦遣興。猶自攪閒心。</text>
<title>贈李子厚</title>,<text>此顔長索莫。稍展對君時。豈有經旬阻。常嫌一日遲。茅齋春雨坐。藜杖暝林移。獨怪躬耕暇。沖襟自善詩。</text>
<title>春雨</title>,<text>曉起林全濕。呼童問雨時。自生春後色。不獨柳邊知。和霧迷江岸。牽風灑竹籬。病夫尙多事。倚杖課花移。</text>
<title>出江</title>,<text>沈痾或騎馬。臨水此爲新。縱有前宵雪。猶看一氣春。斜陽挂籬網。垂柳理舟人。浴戲已沙鳥。窺魚入浪頻。</text>
<title>雨後</title>,<text>未雨雲霧暖。旣雨江山寒。天氣本如此。韶華自不乾。花時望林近。耕地入郊寬。萬物與春動。吾猶懶卧難。</text>
<title>贈逍遙子受甫</title>,<text>竹裏茅齋訪。常多盡日歸。三冬殘藥裹。一策阻柴扉。揮麈談先老。登山力已稀。共嗟頭欲白。遊覽計多違。</text>
<title>謾吟</title>,<text>萬事惟茅屋。江湖慣索居。衰年多解藥。春味莫先蔬。途竆還畏客。眼病却憎書。近欲廢兒課。襟懷日澹如。</text>
<title>買鶴</title>,<text>走人三十里。買鶴不論錢。意急携燈照。籠寬以竹編。舞應待林月。聲已聞江天。得此伴幽寂。茅齋也更姸。</text>
<title>馴鶴</title>,<text>鶴馴猶未甚。飮啄避人看。顧影殘翎羽。如愁減頂丹。過雲孤性合。照月一聲寒。皓潔衣裳古。且誰矜綺紈。</text>
<title>謾吟</title>,<text>詩道休他索。吾詩卽我師。比年方悟境。少日謾爲奇。香遠偏幽樹。江深自綠漪。開元風雅盛。華實亦兼之。</text>
<title>朝自州村。同仲經諸人舟還。</title>,<text>政此有詩興。又同諸客還。一江好風日。兩岸欲花山。經宿州前擾。看春艇裏閒。津亭老杏樹。十里淡霞間。</text>
<title>獨靜園。和李賀南園詩。</title>,<text>閨裏佳人春思酣。桑枝欲動織蒲簾。朝來嫰葉生纖手。日照藤床卵化蠶。其二壠上啞咿鳴水車。渴牛靑草叱鞭斜。日高園樹人幽獨。手種西方赤裏瓜。其三忽忽芳菲春雨餘。江湖低首事畦蔬。人間筆硯多悲憤。欲忘周秦以後書。其四嵇康放達悲空死。胡廣浮沈恥苟容。不到商山亦芝草。無人能學夏黃公。其五曉雨新收暖鳩飛。委紅千點怨春歸。汀沙瀲灧江波綠。邀醉漁翁楊柳磯。暖鳩飛。或作鳩亂飛。其六衫裁葛布當紋繡。床綴藤枝笑象牙。君看蝘蜓自神物。杯泓能秘小煙霞。</text>
<title>積雨無聊。偶和儲光羲田家雜興。呈老谷戚丈。乞和。</title>,<text>田家春已晩。有事在郊墅。夜雨荷鋤出。四鄰空男女。我亦呼僮僕。及時治農圃。言語無是非。但知長禾黍。南風日日吹。草色暗江渚。田食不自有。時聞夜中杵。爲耕豈不艱。閒情吾有取。其二深味在枯淡。誰謂悅華腴。所以嚴陵樂。終不易其漁。彭澤暫折腰。愛閒歸故居。我復依松楸。不但戀桑楡。種秫江上田。對書林中廬。所營亦不繁。野鳥來相呼。寂寞何所爲。吟罷且傾壺。其三歸田日月久。農務稍稍識。寥落柴門雨。倚杖看野色。時當夏月終。禽雛已鼓翼。禾黍日方盛。鋤者不遑息。耕牛自無事。齕草溪路側。野老相與語。吾取其率直。安知憂與樂。所願在足食。其四長夏徇耕務。罕客遊江關。雖非秉耒人。僮馬苦無閒。時或與來往。惟於閭里間。我有溪上友。溪上纔隔山。移步便相就。寧有炎雨難。樹陰得坐憇。亭幽好躋攀。秪爲心期適。頻來解苦顔。其五湖上二三子。誓言閒中老。來往遞水亭。鄰比同井道。雞黍頻成集。樽酒時開抱。幸無軒駟憂。遂此林泉好。靜禽依深樹。悲虫吟露草。世事已白髮。猶得歸來早。其六垂老厭出遊。陰晴坐茅屋。日夕有閒意。時邀鄰客宿。吟詩棄百事。僮僕懶耕牧。朝來積雨收。遙望漲原陸。白鶴步江扉。玄蟬號園木。對此心機靜。寧有外物逐。</text>
<title>輓金侍直 盛益○乙未</title>,<text>惝怳聞君訃。浮生乃爾虛。驚心日忽忽。回首夢蘧蘧。變態江雲散。凄聲竹雨疎。音徽無覔處。淚盡舊貽書。其二歸有隨親樂。情忘在室悲。人間空噭噭。泉下自怡怡。廬苫看如昨。祥琴欲待誰。一死他人惜。三年孝子遲。其三賢聲元自有。華閥更誰倫。家法知名祖。胸襟見古人。半生空抱負。一宦尙沈淪。屈首科塲意。悲君爲老親。其四大器遽如許。微官何足云。百年餘黑髮。萬事阻靑雲。夢罷身名幻。春留氣色殷。回瞻羣玉樹。箇箇欲成文。其五敦睦出人誼。得因吾婿知。誰無孤姪愛。君甚乃翁爲。學進猶嚴課。婚成不許移。此情忽千古。重念東床悲。其六人世有歸轍。泉臺方遠行。乍分猶握手。此別詎無情。素幕芻綿薦。靑山車馬聲。沈痾獨未赴。垂涕想平生。其七當代聞名大。知君出俗塵。見仍申世好。交不借姻親。晩歲襟期遠。竆途倚仗新。風儀倐冥漠。一笑向誰人。其八傳世湖山勝。風流有自來。塵中謝裘馬。閒處起池臺。對酒年華去。盈堂喜氣開。盡爲人所羨。九地共成哀。</text>
<title>送金郞</title>,<text>愛爾東床秀。尙多童子心。隨禽繞梅下。携月步墻陰。燈火三餘盡。江村一榻深。此情難遠別。况在宿痾沈。</text>
<title>次粹如師軸中韻 無年條</title>,<text>高僧貌盡古。今爾亦龐眉。腕下玻瓈玉。手中躑躅枝。出山非乞食。淹洛爲求詩。文暢昌黎序。何人此道知。</text>
<title>春雨</title>,<text>略與幽情愜。閒吟看遠天。倦飛三兩鳥。暝意淺深煙。砌竹長何日。園花遲似年。春來好消息。一夜雨聲連。</text>
<title>江行雜賦</title>,<text>隨處湖山面面新。一過竆峽不知春。崖危戴石蹲成虎。樹老無枝立像人。科客忽逢邀與伴。米船相次泊爲鄰。倚篷高卧看舟子。筐飯瓢斟爾亦眞。</text>
<title>新竹</title>,<text>茁茁新篁坐卧瞻。下枝覆砌上當簷。此君自有凌霜節。猶得春風翠色添。</text>
<title>歸草堂</title>,<text>去舟仍作歸舟還。自是閒行却未閒。十日過來一風雨。萬花粧出別江山。兒能相候迎籬外。僧不曾期拜竹間。一卧草堂有新趣。世塵何得及松關。其二春江水暖漸肥魚。昨夜扁舟返故居。花事蹉跎三月暮。草堂牢落一旬餘。倩人新圃方栽藥。待雨乾池欲引渠。堪恨室家各鄕洛。半生行役廢詩書。</text>
<title>喜雨</title>,<text>柴門立暝色。煙雨正霏微。相語騎牛子。遙田種稻歸。</text>
<title>仁壽峯</title>,<text>石骨渾肰一氣鎔。空中聳出碧芙蓉。平生閱眼無如許。歷歷金剛萬二峯。</text>
<title>憇文殊菴</title>,<text>可識玆菴最爽雄。忽肰巾袂泬㵳風。萬形啼鳥飛花外。一杖高山流水中。昔日登臨當暝色。今來眼界得晴空。謫僊落鴈猶無句。未怪吾儕語不工。</text>
<title>寒食。奠沈友 曾賢 墓。</title>,<text>如子零丁甚。重添身後哀。孤塋無主埽。令節有朋來。草宿經年色。鴉啼落日迴。遺兒始學步。猶信棟樑材。</text>
<title>遣興</title>,<text>蓬門日無事。瓦榻意悠肰。幽鳥疎簾外。秋花缺砌前。寂宜留客話。慵任撥書眠。可笑稚川子。丹砂謾學僊。</text>
<title>次草堂秋野韻。遣懷。</title>,<text>棲棲鄕又洛。喪病計仍違。落日孤舟哭。秋風隻鴈歸。老看何事好。竆覺百爲非。咬菜得吾分。霜葵軟勝薇。</text>
<title>秋齋。與諸友謾次杜韻。</title>,<text>獨立秋齋暮。楓林八月時。淸江有何興。佳節只堪悲。多病孤生老。移家一計遲。丘園今得所。捨此更安之。其二茅屋滄江上。楓杉寂歷天。閒情鷗自狎。秋信鴈頻傳。托契無鍾子。爲文愧老泉。世間吾已矣。百事付吟邊。其三不出塵機外。何因閒趣知。鉤針學釣叟。書字課癡兒。寒翠松當戶。淸陰竹覆池。罾羅隨處在。鳥亦擇深枝。</text>
<title>重陽日。後谷，近汀諸友來會。仍次杜工部九日韻。</title>,<text>茅齋俯平野。把酒慰愁艱。會客多同里。登高不用山。心嗟九分老。鬢迫二毛斑。茱萸動離思。悵望夕暉間。</text>
<title>申明瑞新起溪亭。詩以賀之。</title>,<text>秪爲詩碁無著處。臨溪數棟起蕭肰。想應燕賀堂成日。免避炎曦橡樹前。</text>
<title>偶登松亭。次后山韻。</title>,<text>楓葉似花樹。深秋卽暮春。霽天無隱岫。淸水見遊鱗。竆我今何賴。時人未可親。漸堅雞黍約。情欵是鄕鄰。</text>
<title>書懷</title>,<text>我築梨湖室。歲月亦已屢。京洛計不定。來往如客寓。今日盡室還。好去成團聚。亦云遂素志。戚戚是何故。京國盛繁華。人情所戀慕。我念不在玆。出門多眷顧。祠廟歸蓬蓽。能不感涕注。其二我便辭京洛。兩妹何忍忘。一妹靑孀居。一妹其身亡。亡者夭亦甚。孀婦情堪傷。弱男與稚女。以我作爺孃。于今舍之去。何得不愴凉。泊舟楓林下。無寐夜彷徨。欲留留不得。是豈鐵心腸。其三㷀㷀失依庇。形影嗟獨存。惟我從祖母。益以恩義敦。見我常咨嗟。念我生平寃。憂樂與欣戚。視均親子孫。我亦感深恩。仰若父母尊。密邇上下宅。娛侍無朝昏。實多慰孤露。何獨紓憂煩。世故忽相迫。聚散雲雨翻。本欲不離側。今遽歸驪原。憂深久愆和。肺嗽况有根。停行勢不能。將去情難言。不緣蹤迹危。何好居鄕村。竆途乏一可。咄咄只傷魂。</text>
<title>邑村李晦仲約龍門之遊。因受甫親病少淹。占韻各賦。</title>,<text>遠來慰我身。交誼良不薄。秋色尙可觀。置酒江上宅。紅葉墮前渚。白煙生古郭。夕風動蕭瑟。霽天望寥廓。對景濡翰墨。騁談討墳籍。傲意輕軒駟。閒味深丘壑。鹿門何獨隱。出處無今昔。人生貴適意。從君老山澤。</text>
<title>龍門途中</title>,<text>欲尋白雲去。山色暝蒼蒼。立馬溪橋路。茱萸獨耐霜。</text>
<title>上元寺</title>,<text>寺在泉聲裏。何曾著一塵。僧以珠消日。庭留杏記春。雲磎常睡鹿。楓岸或詩人。玆境淸如許。吾來月又新。</text>
<title>贈雪菴僧</title>,<text>烱肰雙目秀。知爾愛經心。淨界多生妄。名山一坐深。溪苔猶是色。霜樹不留陰。淸寂有如此。今來悔晩尋。</text>
<title>潤筆菴</title>,<text>深樹陰陰洞。蒼巖處處壇。雲開仍曙色。泉凍適初寒。浮世看何隘。禪門借許寬。淡肰空寂味。使我薄儒冠。</text>
<title>竹杖菴</title>,<text>菴空日不多。汲路猶人迹。諸友可題名。復來應記昔。其二飽聞幽勝莫斯如。吾至適肰荒廢初。蒼石似愁臨絶壑。白雲無事護空廬。帶塵孤坐如來像。經蠧殘留竺國書。難怪世人嫌寂寞。名山深處亦僧疎。</text>
<title>龍門寺</title>,<text>山光與雲物。一一想前年。每後看楓日。三來欲雪天。磬聲淸似水。禪意靜於僊。我亦出塵者。上方頻借眠</text>
<title>謾吟</title>,<text>不受塵羈合說豪。屈原何苦賦離騷。一時碁局伸眉快。千古文章挂眼高。飢鳥且爭階下粒。虛舟猶穩雪中濤。莫言浮世無寬地。癡是吾鄕卽可逃。</text>
