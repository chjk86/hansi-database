<title>病中有感而賦</title>,<text>咨大塊之噓氣。繄寒暑而相推。紛萬族之起滅。何洪纖之不侔。仰泰嶽而高崒。俯蟻垤而卑小。浩滄溟之無際。眇潢潦之可撈。大鵬北徙。其翼蔽霄。鷦鷯奮蜚。一條猶裕。鴟鴉嚇而嗜鼠。豈識鳳凰之爲意。朝菌生而夕萎。焉知大春之爲久。蜉蝣發於塲灰。醯鷄守於甕裏。咸囿化而生息。無久暫而同歸。觀此理而一唏。哀浮生之苟苟。而吾人之最靈。亦太倉之一秭。何勞生之役役。日不再而猶飢。長戚戚而滚汩。縱對景而還愁。煎膏火而自促。寄醉生於隙駒。任蠻觸於相敓。艶浮榮於槐安。唉魯酒之味薄。橫邯鄲之圍困。擥蕭艾於帳帷。斥蘭蕙於笆籬。歎臧氏之亡羊。悲楊子之泣岐。媿素餐於惜陰。直天地間一蠧。惟此事之屬己。奈貧病之揶揄。哀吾生與哀死。依夢中之占夢。繇玆論夫我生。直一蠢兮昆虫。所以達人知幾。隱者高蹈。處困而享。一視險夷。知足而安。無間貧富。雖堯舜之事業。一點雲於太虗。雖天下之廣大。登太山而小之。何襟懷之坦蕩。仰賢聖而勞止。嗟踽凉之無聊。掩蠧編而長吁。亂曰仲尼有言。朝聞夕可。倘非實得。豈可曰可。爾其務實。期見其可。</text>
<title>擬古</title>,<text>浮生寄缺界。等似風裏燭。誰能移密室。倒戈鉤西日。滄桑今如許。擧目成陳跡。所以醉鄕徒。出門荷長鍤。世事何奔忙。苦海沒頭脚。失馬問塞翁。亡羊付臧糓。一理昭倚伏。且莫說休戚。四遠雲雖起。中天日高舂。一夜霜雖摧。籬菊保昔容。市虎誰不信。蒼蠅亂白黑。竊飯累顔聖。殺人被曾德。偉度償黃金。光華名黨藉。紅紫奪朱色。珷玞混璞玉。眞贗竟相蒙。疑似疇能別。咄咄知無奈。嘿嘿抱欝屈。有客去長安。附驥欲求名。甲第層雲端。車馬秋氣橫。吏卒擁後塵。棨戟導前行。難犯巍巍色。屛縮訑訑聲。竽瑟知相盭。誰復稱卿卿。逸足屛槽櫪。千里才不鳴。服塩隨駑駘。蹇蹇崱屴程。客子感此意。煢煢歸而耕。深林有幽蘭。秀色一何奇。雜卉雖延蔓。孤根能自持。淸風脫然至。暗香播九逵。但恐鵜鴂鳴。婉晩度良時。今人不知佩。逢秋空自萎。嚶嚶谷中鳥。靄靄嶺上雲。皎皎同心子。遙遙不相聞。憐爾季女飢。歎爾霧豹文。盍簪能幾時。切磋願慇懃。曾傳䂓模大。思書微旨殷。顧余昧魚魯。一念相觀善。豈無他人好。難與彼淟涊。鷙鳥何不羣。意難遣。</text>
<title>挽參奉三從兄 在勉</title>,<text>憶昔松沙翁。一覿使人醉。言議懸河漢。文章騁騏驥。衡門弄薖軸。雜佩光陸離。燕雀焉能知。鴻鵠天外志。豪情傲俗物。令聞播遠邇。九臯聲徹昊。一命隕索位。黃流寧注瓦。考祥端在履。猥余荷眷與。情愛溢字字。遺我華谷稿。勉我董生事。厚意何由塞。垂淚對故紙。把筆誄公德。藩蘺安足窺。聊記我耳目。寫遠悲。</text>
<title>叙幽懷寄同志</title>,<text>西方有美人。容華若桃李。寒泉充飢渴。雜佩光陸離。竽瑟異所尙。爲誰發皓齒。魚目笑明月。珷玞凌楚璞。千仞鳳凰意。鷦鷯焉能識。俛仰歲云暮。佳期杳難得。</text>
<title>示志友生</title>,<text>多病觀書等甫謐。弄丸探樂慕堯夫。幽蘭何事秋莖靡。籬菊猶能霜萼敷。山木被斤寧有美。風燈移室可無虞。拭靑浮白知那日。倚樹望雲一歎吁。</text>
<title>與稷倅沈致卿 能格</title>,<text>我聞巽齋翁。好善劇嗜炙。旣無獻子家。交遊盡大雅。松京曾作宰。先務在黌舍。捐俸饗其士。設講坐臯比。文風斐然章。美蹟騰口碑。先烈乃如此。堂搆那不肯。自兄分符稷。稷民若蘓醒。興學煥遺矩。隱恤忙溺拯。蒲鞭頌漢吏。冰壺擬宋賢。借問何能爾。仁聲速郵傳。栢也㝡喜悅。薤水陳後前。時沈祭肉給價。捧糴甚輕云。</text>
<title>自警兼示同志</title>,<text>何貴吾人乎。惟其有禮義。小差夷虜同。大失獸禽類。易簀曾斯安。結纓由守志。席珍諒在玆。拱奉無爲墜。</text>
<title>次老谷諸益遊山韵</title>,<text>顧我病衰卧送春。幽懷讓與少年人。看花弄月何多事。臨水登山亦屢廵。飛躍自然能體道。紫靑誰使妙如神。此筵匪直爲遊賞。相講詩書好啓唇。</text>
<title>次兪德輝 晉煥 詠貂裘韻</title>,<text>尊攘大義寓斯裘。志士沾襟閱幾秋。炊食河陽臣藎切。寫圖會稽聖模休。森森拱北觀星列。滚滚折東感水流。天意難堪弓劒泣。忍看氛穢滿中州。</text>
<title>寄弼孫</title>,<text>垢衣思一濯。屈木思從繩。泰山雖高遠。擧足自卑升。莫歎困而得。人一己百能。夏鋤汗如漿。冬織手爲冰。衣斯腹斯糓。懶散誠可憎。念汝鉛槧地。觀善有良朋。麻蓬不扶直。麗澤自相增。但憂惟其疾。眠食須加兢。胡余犢舐戀。期爾鳳毛稱。思不已。走筆待𥚚憑。</text>
<title>贈洪耕叟 墢○時耕叟居憂。距墓五里地。日往省掃。不脫絰帶。執喪如禮。故感而賦之。</title>,<text>朗吟相鼠意𢥠然。執禮篤行孰似賢。山有孤松庭有菊。歲寒堅操正堪憐。</text>
<title>懷金南原 履鍾</title>,<text>公是淸爺後。我則松翁裔。世好若一室。金蘭那足計。况復居莾蒼。襟期可討細。但恨病且衰。未克時奉際。自憐麏䴥賤。徒仰鸞鳳麗。靈芝那無根。風範紹先世。靑紫孰不榮。惟公視屣敝。公如熱其中。豈不易摘髭。脫然謝塵囂。寂寂栖巖陲。趣幽菖蒲問。興到花柳隨。獻子寧有家。野夫亦解頤。千仞鳳翔意。鷦鷯焉能知。勖哉公家業。步趍在繩尺。四方於子觀。昕夕那不惕。百里半九十。竿頭更進踏。我叨聲氣末。所願蓬麻益。朝聞雖夕可。衰精鏤冰若。誰憐子雲玄。到老猶云白。誰知齊門竽。竟歲未引陟。向公彈牙琴。山水庶解得。有懷悵不見。走筆抒情臆。莫道昧聲病。言志亦自足。</text>
<title>謝同樞閔士弘 應鎬</title>,<text>逃虗猶喜跫。况承吾兄書。愛翫紙欲毛。不願換以琚。非君誰卿卿。書意先獲余。不才世宜棄。何嫌老窮廬。雖不出戶庭。其樂自有餘。問爾何以然。默坐心淸虗。苟或不如是。對景空欷歔。乾沒苦海中。安得幽趣歟。際値暮春節。春服可引裾。物物乘天機。飛鳶又躍魚。浴沂正其時。訪花何爲徐。但恨人已老。志氣奈摧沮。頹然卧床茲。慨念朋從踈。豈意豫章材。今爲老櫟樗。慇懃欲一枉。懸榻預牽挐。磁鐵氣相求。蘭蕙臭亦如。人胡不如玆。花外望小車。思瓊樹。忘陋詩以攄。</text>
<title>挽申河陽 命康</title>,<text>睠彼昏鴉林。白鶴亭亭立。何事謝雲衢。瑣屑捿下隰。飢困縱云甚。肯啄黃租粒。自負羽毛異。不與凡鳥集。風燈倐已熄。識者掩涕泣。磁鐵氣相引。蘭蓀臭亦似。共歎斯文喪。各俛烈祖視。文字我或推。質行兄爲師。觀善蓬麻益。托契山水知。何處更得來。斷鴈聲正悲。跖壽何足喜。顔殀不必悲。要在盡其道。天命又奚疑。流水去不回。朝花夕已萎。赫蹄復摩挲。德音飜繹思。病未白馬赴。靈輀莫遲遲。</text>
<title>與金南原</title>,<text>向來傾盖漁樵柱。垂白拭靑講古今。如醉醇醪知飽德。洞開城府喜論襟。幽情雲起千巖峀。別意風凄萬樹林。坐處淸香三日裛。風流德義感人深。</text>
<title>偶吟遣懷</title>,<text>眼橫衡嶽霧。耳聒浙江濤。歷歷楊生肘。紛紛雪打毛。衰情蝸屋蟄。世事蜃樓高。凷坐將何以。打乖學邵豪。</text>
<title>別李士蘊 鎭玉</title>,<text>寥寂窮山裏。驚君叩石門。笑言無畛域。味臭裛蘭蓀。籬菊陵霜節。庭梅晦雪根。工夫在日用。本本又存存。</text>
<title>贈橄翁 李魯榮</title>,<text>我無適俗韻。孑影但彳亍。尙友千古人。或忻或騂恧。因作故紙蠧。昕夕頗耽惑。千里在眼底。古人如合席。云胡阿堵瞖。不克肆意樂。踈迂傍人嗤。詭異俗子愕。紛華性不喜。簡靜心所欲。隙駒何奔忙。齒豁髮亦禿。虗負平生志。一事做不得。晩契有橄翁。卿卿匪子孰。勉我序愼身。贈余贊表德。眷眷道忠告。字字皆藥石。盍簪雖希濶。尺素輸肝膈。白雪幾度和。停雲離懷惄。兩衰奈追隨。空歎蔦施栢。餘曦問幾許。令德願共勖。</text>
<title>逢春吟</title>,<text>舊病回蘓乙卯春。天人一氣驗吾身。乍値陰寒添嗽吼。如逢陽暖發精神。澗流解凍玄機動。庭草含芽嫩意新。莫曰老翁無興致。登山臨水及斯辰。</text>
<title>異鳥詩</title>,<text>深山有異鳥。羽毛似仙鶴。羞與凡鳥等。獨捿雲山崱。所食惟琅玕。寧顧彼粱粟。形貌漸枯槁。羽翮頗凋落。鷦鷯笑而謂。異哉爾性癖。寒暑宜進退。飢渴俯飮啄。何乃自苦爲。浮生駒過隙。異鳥嘻而答。爾豈知我臆。夏虫難語冰。朝菌不知朔。我樂爾爲苦。爾苦我所樂。上欲學鳳凰。高翔千仞碧。下欲隨鴻鵠。橫蜚八埏域。氣雖薾然衰。志則大無敵。</text>
<title>與洪永春 冕容</title>,<text>我無適俗韵。偶爾得芳隣。况以同庚友。又當上巳辰。訪隨乘氣燠。譚笑瀉情眞。牙曲寧終廢。於今更覺新。</text>
<title>述懷</title>,<text>樗櫟得年近八旬。自慙虗老一陳人。閱篇眼眊詞難究。對客耳聾語莫諄。蘧玉知非曾佩服。武公戒抑更書紳。工夫不在常行外。隨處隨時喚醒神。</text>
<title>贈別兪荊端 鎭玉</title>,<text>年衰志益壯。今世李初平。荊璞其誰識。幽蘭獨葆英。</text>
<title>贈宋𥠧良 一能</title>,<text>老去忘機心日休。拭靑相對討襟留。浮生年壽如駒隙。塵世功名似蜃樓。仙區幽意盟猿鶴。物外閑情友𪆽鷗。拓址搆堂匪爾責。克繩先武桑楡收。</text>
<title>訪洪致正 載軾</title>,<text>仙庄何處是。斷岸綠蘿深。相逢靑眼客。共有白雲心。</text>
<title>詠月</title>,<text>三十夜中一夜圓。才圓旋缺不能圓。圓時又恐陰雲蔽。不得一宵喜團圓。嘗見達人多被阨。始知缺界事無圓。周廟珍藏欹器在。吾當持半不求圓。</text>
<title>丁巳生朝</title>,<text>吾生冄冄老。白髮鏡中明。宿面疑新面。慣名錯別名。生涯任子劃。文學冀孫成。玆値懸弧日。匪莪痛衋情。</text>
<title>述懷</title>,<text>世事何紛紛。浮生寄此中。功名第二事。富貴付太空。塊坐無意聊。且將反其躬。昔我藝𥠧松。婆娑在門屛。縱非棟樑材。肯爲桃李形。聊待歲寒後。憐爾獨也靑。精衛含木石。辛勤塡東海。東海寧可塡。所執若有在。見者皆嗤笑。中心靡自悔。</text>
<title>贈宗孫德素 海宗</title>,<text>兩眼不盲耳不聾。聦明男子是吾躬。莫須一等從他讓。學聖元非別用功。</text>
<title>輓辭[宋達洙]</title>,<text>故家模範愼身翁。大耋全歸孝克終。傷時擧切遺賢歎。淚送丹㫌蕙帳空。深藏林下不求知。砥行硏經士友推。終違一拜成千古。落木寒天極目悲。恩津宋達洙</text>
<title>輓辭[李魯榮]</title>,<text>道義文章不自居。人多雨點孰公如。常山一面驚陳跡。梧月前詩却愴余。同心同病又同庚。垂八深情若弟兄。肯信諱音今日至。秋風瑟瑟暮雲縈。愼身扁室意申申。孝悌分明一等人。紅紙黃旗多少子。能知當世鄭公仁。翩翩累牘墨生香。珍重良箴那可忘。從此粹容難再見。空樑忍使月荒凉。德水李魯榮</text>
<title>輓辭[鄭海宬]</title>,<text>樑摧棟折一宗虛。陳迹空存手抄書。破榻木穿管寧坐。古磯苔沒蕫生漁。士林安仰眞儒逝。剡牘無功隱德居。痛哭新阡觀葬地。古家猶見典型餘。族孫海宬</text>
