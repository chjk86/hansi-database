<title>陪先生向蓬萊溫泉。到洛江舟中。奉和金明府中淸韻。丁巳</title>,<text>蘭舟閒泛洛江秋。忝對光風作遠遊。蓬萊從古多靈藥。應取韶顔換白頭。</text>
<title>戊戌秋。聞西厓柳先生被劾。次閔君海韻。以寓嗟惜之懷。</title>,<text>篋笥新藏團扇圓。欲將凉熱問蒼天。鞭驢若踏南關路。歸興應多孟浩然。</text>
<title>安東蓮亭偶吟 寒岡先生知本州時</title>,<text>深院寥寥晝掩關。蒼苔雨後滿庭斑。隔牆賴有荷花凈。風送淸香入小欄。</text>
<title>過李士野 坰 山居</title>,<text>癖痼林泉抵死彌。臨分莫怕後期遲。丁寧寄語山中老。風物從今好護持。</text>
<title>憶裴舜龍</title>,<text>憂慽年來共子遊。如何中道抱離愁。午夜山囱眠不得。一軒明月碧荷秋。</text>
<title>題趙公壁上 趙武人</title>,<text>紫騮晨秣刷前溪。騂角新調掛草廬。秋來不覺風霜早。爲看旄頭向太虛。</text>
<title>過江陽父子淵有感</title>,<text>憶昔嚴君此啓行。高牙大纛向南征。匹馬重臨江上路。淵名父子愧貪生。</text>
<title>九日登伽倻山上峯。題石上。庚午</title>,<text>九日伽倻第一峯。長天不盡思無竆。未知今古登高處。快活襟懷孰似儂。</text>
<title>次赤山寺壁上韻 甲戌</title>,<text>危樓迢遰迥塵寰。閱盡興衰意自閒。白首偶尋題壁處。不堪遼海老仙還。</text>
<title>贈海南太守</title>,<text>東閣梅初動。偏邦生意新。淸香如許遠。時襲倦遊人。</text>
<title>權明府士和 諿 下車初寄詩。後又臨訪。經宿而歸。追步前韻。以瀉別懷。</title>,<text>僻巷干旄訪。衡門山日殘。餘光何處想。秋月碧霄看。</text>
<title>舟中贈崔士行</title>,<text>兩兩白頭翁。秋江把酒時。陶然相得意。應不羨龍夔。</text>
<title>思瀨溪舍偶吟</title>,<text>家如懸磬鼎如鍋。飢採蒿芹渴飮醝。雨後前溪來枕咽。秋深遠翠入簾多。誰將望海千年筆。更寫餘杭十里荷。貧病繫心詩久廢。不妨今夕一吟哦。</text>
<title>次李心遠堂 堉 韻 幷序</title>,<text>居在山水窟宅。跌宕嘯傲於煙霞泉石間者殆過半百。膏肓之癖。老而益痼。今年重九。作登高於伽倻第一峯。七八十道流八九歲童子咸願從。石上題名者且十許人。猶以玆遊不可無我兄。折簡以請。兄固有仙境夙緣。而曾與李葆軒叔發 天封，全使君性之 以性。遊陟玆山。重被呵禁。幾危而得脫。垂堂之疑。難可卒解。乃與一行振策輕擧。鎭壓雲物。直上上峯。旭日揚彩。秋天淨洗。近而楓錦新成。燦爛照燭。遠而纖埃絶盡。四望無礙。得之於目寓之於心者。有不可一二計也。歸路訪兄於溪上。迎問山中所得如何。笑而不答。揮袂以別。遂綴瓊琚一篇。幷序若干言。以侈大仙遊。雖因見愛之過。而兄之勝情高致。亦足可尙。他日尋眞。得不爲共貞耶。敢次高韻。以博一粲。蠟屐偏宜石徑微。穿雲直上更褰衣。螘封萬象爭輸態。鶴背長風勢欲飛。不有誇張佳句作。誰將好事彩毫揮。他年倘得聯裾賞。紫府仙君願共依。</text>
<title>又次心遠堂前韻 幷序</title>,<text>生日不設東西席。吾儕有所執守。而適坐憂惱。思與兄打破。風雪交作。兄不果來。因步前韻以寄之。開豁之幸。不啻相對一笑也。玆又效嚬以謝勤眷。自憐烏哺寸誠微。每到生辰憶彩衣。勸醉厭看瓊斝亂。開懷頻賴玉牋飛。未遑詩債愁邊報。可望吟鞭雪上揮。幽抱百端冬夜永。半囱燈火影依依。</text>
<title>與黃憲中</title>,<text>天公容我雪山前。蒼蘚巖周白石川。晝永邨墟塵事罕。煙消茶竈性靈全。自甘竆巷無人訪。不羨通衢駕鶴翩。倘了吾君終老約。朱陳從此送餘年。</text>
<title>次黃憲中韻</title>,<text>得喪悲歡與子分。一生情誼浩無垠。自嗟蒲柳常多病。深羨芙蓉政吐芬。春盡愁邊思寂寞。詩來別後句氤氳。綠楊細草餘芳在。且莫相望負一醺。</text>
<title>雪後訪靑巖寺</title>,<text>欲排孤悶訪仙山。依舊峯巒摠好顔。石瀉新澌琴韻淡。壑藏晴雪玉壺寒。諸天禮罷香猶爇。福地緣多興未闌。一局巴園留歲月。人間且莫怪遲還。</text>
<title>題赤山寺壁上</title>,<text>象外藏修廿載前。籠羅風月揖山川。章成玉佩春雲靄。藥鍊金丹道氣全。驥老自傷千里步。鶴摧空戀九臯翩。荒凉廢寺尋陳迹。羞向題名憶盛年。</text>
<title>憶趙澗松 任道</title>,<text>故人家住洛江東。心上年來幾用工。黃卷聖賢常對越。靑丘豪傑盡摩籠。河臨滾滾淵源遠。山擁巖巖氣像雄。同倚虛囱何日是。剩將疑難資硏竆。</text>
<title>追步崔竹軒 恒慶 韻</title>,<text>絳帳遊從若弟兄。似君精敏最諸生。靑陽意氣多推許。白首衰頹足刺評。往迹堪唏欹枕夢。新詩題罷滿篇情。凉秋淵上如相就。收拾身心閱舊程。</text>
<title>敬次徐樂齋韻。贈李槐山 逢。</title>,<text>跨海頑蛟擬一屠。奇謀何讓卞莊虞。便宜曾上屯田策。矍鑠仍爲聚米圖。計定搴旗梟百越。詩成橫槊倒三蘇。囹中謾老長城將。知我昭昭白日孤。</text>
<title>到京有懷 庚戌</title>,<text>藏六荊門半此生。偶然爲客洛陽城。周行雜沓香塵合。魏闕依微彩霧橫。公議政由伸枉跡。籲呼非爲耻時明。南山春盡猶氷雪。死草無緣再向榮。</text>
<title>商山途中逢雪 丁卯赴聞喜幕府時</title>,<text>歲暮商山路。風饕虐雪飛。此時愁遠役。世事足危機。壯志今餘幾。圖匡古亦稀。郵亭憑尺劒。促促啓戎騑。</text>
<title>次柳開山 碩 韻</title>,<text>客散淸溪上。更深星斗磨。山川歸路遠。風露別時多。處世相知幾。逢場不醉何。蒼生繫望重。且莫聽琴歌。</text>
<title>次家弟季章韻</title>,<text>入夜幽軒靜。閒愁不耐強。風雲翻浩渺。星斗盪晶光。食力生涯拙。求名世味凉。寧將時與命。會付彼蒼蒼。附原韻草屋三間許。蓬門二尺強。邨舂分夜色。山露引秋光。月出空庭白。風生半枕凉。永懷眠不得。天宇更蒼蒼。</text>
<title>過李士野 埛 山居</title>,<text>境邃留僧語。簷虛伴月明。築場移石就。架屋剪林成。霧捲山顔淨。風輕谷籟鳴。靈源政在此。何必學長生。</text>
<title>武屹齋有感。示同來諸君子。</title>,<text>一策尋栖築。雲山開好顔。石留曾題品。松帶舊淸寒。遺澤流無盡。藏修迹未刊。相傳勤護意。爲勉輩流間。</text>
<title>次崔士行溪舍韻 二首</title>,<text>選勝破慳秘。晴囱俯碧波。水邨兼野興。煙瀨聽薪歌。入眼皆成趣。關情豈有他。吾儕存四老。作意訪崇阿。絳帳同遊早。虛舟學海波。雅操推點瑟。苦調愧巴歌。淺深殊所造。趣向斷無他。肝膽融爲一。星文動太阿。</text>
<title>題四友軒</title>,<text>四友名軒意。誰知此味長。金葩誇國色。玉質秘天香。葉裏龍姿冷。枝間鶴夢凉。吾君好太古。端合慕羲皇。</text>
<title>次唐音韻</title>,<text>浮生知幾許。徂歲一旬前。白雪虛簷亂。靑燈半壁懸。道竆羞聖代。心遠惜芳年。華髮非相待。無端著鬢邊。</text>
<title>次李毅甫寒竹堂韻</title>,<text>誰架數間屋。占此淸江曲。豈徒玩勝槩。豈徒竆遠矚。昔賢過此地。昭回光草木。伊時近百五。新凘漾寒綠。山花動菩蕾。渚草逬蘆荻。悠然風詠興。匪絲亦匪笛。席右彌樂翁。癯瘦九霄鶴。呼我使之前。開顔奬類。行窩此最奇。景致更無敵。素賞所當先。勤勉早種竹。騂馬竹醉日。爲來移疎直。蕭森兩三莖。留記當年卜。一自微響輟。舊地雲一脚。勝事誰復論。山谿久荊棘。時從古渡上。悵望不轉目。傳鉢石潭子。我輩欣御僕。繼志有騶虞。堂搆謹埏埴。玆焉營小堂。孤叢宛如昨。江山固絶勝。况此遺芳躅。扁名揭二字。露出誠心篤。吾知主人意。顧名增愛惜。問我今幾年。重來撫手植。往事嬰老懷。忽忽意不適。詩翁吾舊遊。先我作詩勖。進修貴暮年。是以有淇澳。</text>
<title>贈題崔上舍 𨏈 溪舍 自註。奉酬瓊韻。全用舍字者。蓋精舍在目而不能登覽。玆疊步累押。以寓遙想之懷。</title>,<text>吾聞崔上舍。選勝開精舍。水雲之窟宅。魚龍所止舍。森羅萬象奇。環拱一畝舍。晴囱淨几案。收省神明舍。靜觀只麽靑。俯臨流不舍。景致與趣味。相宜不相舍。一水上下居。曾不容一舍。有誰錮而留。尙未登公舍。求和投玉韻。欲酬媿草舍。遙知糚點久。羣芳栽繞舍。幽貞老益彌。藏修其肯舍。仍思騂馬歲。相從山泉舍。所學有淺深。所貴同趣舍。俯仰五十載。輩流盡捐舍。唯餘公我在。爲天度外舍。仲秋季丁日。襟佩行菜舍。吾儕須自勉。強疾赴齋舍。瞻仰感愴深。英靈其我舍。對說舊所聞。書名留學舍。屑屑小兒猜。願公姑是舍。</text>
<title>次黃憲中韻 二首</title>,<text>人間五十年。與君情何極。古劒照肝膽。新篇攄胷臆。慇懃金玉音。幾多慰竆獨。卜鄰小溪頭。任分營圭蓽。繁華浮世事。渾付鳥過目。地合處士居。泉宜詩肺渴。孤桐月明中。古調非新曲。峩洋早推許。令人意踧踖。兒童稍長成。庶免勞筋骨。平生所孜孜。陳篇與殘牘。芻豢已成癖。飢寒不自抑。悠悠今古事。歷歷方寸悉。峩冠講學徒。孰如君意篤。我今衰且老。書史廢涉獵。驕兒愛棃栗。讀書志鴻鵠。住近山水隈。繞屋雜藤葛。無人勤來過。深巷絶車躅。識面是禽魚。有信唯風月。賴有戀戀情。時月無間隔。相對亦何爲。忘懷於得失。羣孩有知覺。敎誨君任責。近當負書笈。晴囱日參謁。吾兒卽君兒。箠楚須用百。羨君詩思姸。春雲生微極。破筆自應手。強韻能隨臆。酒興老更濃。詩竆今世獨。瓊章累求和。岑樓並竇蓽。字字皆穎脫。幾多揩病目。頭風便覺痊。當暑滌煩渴。豈但誇詩富。聊爲露心曲。怯膽不知報。欲謝增踧踖。君看世上兒。輕薄功名骨。雪片往來書。摠是空函牘。詡詡強言笑。方寸終掩抑。豈如寂寞邊。勤問情意悉。靑年淡水交。白首誼彌篤。疎慵仍濩落。詭範渾忘獵。况又嬰疢疾。閒坐數鴻鵠。任分隨意足。寒暑一裘葛。唯慚一大蠧。浪負前賢躅。諸兒勸之學。徒能玩日月。自古勤不勤。愚智從此隔。莫非有命存。不欲問得失。不聞達人語。反笑淵明責。相思秋更苦。君遲我當謁。</text>
<title>寒岡先生挽 二首</title>,<text>天爲人文降大儒。抽關絶學踵程朱。資全純粹溫良竝。工造誠明敬義俱。儀範羣蒙編禮說。綱常萬古抗忠謨。虹橋一斷三精瞀。魯質從何更砭愚。半生將命猥承顔。矜我孤危悶我頑。就所可行施敎術。隨其病處試靈丹。晴囱講禮操烏几。夜帳挑燈侍燕閒。岡上蒼松淵上竹。百年經過詎堪潸。</text>
<title>挽李石潭 潤雨</title>,<text>南極文星燦燦高。昔賢遺慶挺英豪。才華錦衣三千丈。地望瀛洲十八曹。夜對更深分御燭。新詞草罷覆宮袍。君民事業天何嗇。無復蒼生倚俊髦。</text>
<title>挽呂鑑湖 大老○二首</title>,<text>辛壬之年科第聯。備經夷險兩心全。往復蘭言銘肺腑。如存一息敢忘旃。公於時命敢云愆。四品之班七十年。占勝名區仍智水。蜚英文苑襲靑氊。虬蟠蠖屈知關運。鵠峙鸞停已定天。薄俗齒牙曾莫及。想應含笑到黃泉。</text>
<title>挽李心得</title>,<text>首吾鄕黨丈吾門。不啻尋常以齒尊。丱角從遊成皓白。鹿峯陳迹詎堪言。</text>
<title>挽金明叔 好哲○二首</title>,<text>亡弟與君同歲生。逢場談話兩忘形。九原會合非虛說。爲報衰翁未死情。弱齡來聘表兄家。人道巹筵新甫嘉。文苑蜚英傳緖業。丘原蟠蟄厭紛挐。醒狂誰識韜荊玉。片夢偏傷惱壁蛇。情好欲憑哀挽說。深悲其柰短章何。</text>
<title>挽李上舍 重亨</title>,<text>君何忙遽棄人間。追想淸標老淚潸。不是壽仁天理爽。吾儕偏被彼蒼慳。</text>
<title>挽金安峽 行可</title>,<text>高情雅量世難窺。一臥山亭問幾時。不有似公風彩篤。古今誰道稱家兒。</text>
<title>挽金雲巖 輳</title>,<text>大軸頻題吾祖從。星眸瞭朗稱箕弓。竢時豹隱南山霧。乘運鵬摶北海風。佇看羽儀爲世瑞。竟敎膏澤止䨓封。人間何處開心曲。哭望新阡恨不竆。</text>
<title>挽韓判官 欽</title>,<text>瓜葛相從自妙齡。吾時不識是姻兄。爲人之後三男秀。宜室于玆八袠亨。才短何妨身世逸。家貧猶喜酒罇盈。相憐生死旬纔涉。聞訃偏傷白首情。</text>
<title>挽李浣亭 彥英</title>,<text>愴莫深悲寫短篇。知公唯我狀公難。胷中吐納滄溟勢。手下牢籠造化權。治產陶朱非爲富。滑稽方朔豈求仙。薇垣片語爲公盛。且莫將天坐井看。</text>
<title>挽崔竹軒 恒慶</title>,<text>眉壽遐期九十齡。如何催赴紫皇庭。早登黃鶴題詩句。晩逐靑牛點道經。史館已書高士傳。鄕閭猶仰德星亭。六年淵上同心力。追憶難堪老淚零。淵上同心力。謂建院事。</text>
<title>挽文節度 希聖○二首</title>,<text>軀幹魁梧燕虎姿。許身王國際艱危。心丹北窖華夷聞。威著南州草木知。韜養不輕談世務。揣摩偏長識時宜。高牙大纛非爲屈。猶惜雄才半未施。兄我兩家兄我遺。兄忘榮顯我忘愚。含盃嘲謔靑生眼。拭淚歔唏白滿鬚。忠孝竝隆生死順。飛沉一散去留孤。新阡白馬情何極。彩紼應遲祖道隅。</text>
<title>挽李洛邨 道長</title>,<text>雪月精神金玉姿。早從蘭室奉纏徽。連修袞鉞追前武。旋掌銓衡稱物宜。望繫蒼生人仰斗。名高靑瑣鳳儀時。漳濱不起相如病。和淚題詩不盡悲。</text>
<title>挽鄭參奉 惟熟</title>,<text>坦豁襟懷岐嶷姿。風流人說稱家兒。踉蹡几席曾提抱。疾病竆廬賴護持。雪滿山齋燈火夜。風淸淵院落花時。嵩崙分義今何仰。上爲師門下哭私。</text>
<title>挽呂河東 焯</title>,<text>爲星大姓職方流。詩禮傳承才學優。佐幕澄淸風彩動。佩銅勤撫頌聲留。七旬尙遠天何奪。三品雖崇刃未游。聞有庭蘭操行篤。可緜家緖世箕裘。</text>
<title>挽金監察 孝可</title>,<text>逢場言笑兩忘形。愛是眞醇脫俗情。早佩銅章緣養志。晩登烏府爲時明。傳承詩禮庭規遠。高大門閭世業榮。勝水佳山追賞願。今生未卜卜他生。</text>
<title>挽李東湖 𥳕</title>,<text>絳帳追隨度半生。公推狂斐我尊兄。家傳詩禮風流篤。學到精深識見明。寸祿折腰違宿計。江湖肆志保初盟。八十六年非不壽。典刑墜地最傷情。</text>
<title>挽柳節度 承緖</title>,<text>推許偏蒙接面初。每叨幽款兩襟虛。論思補闕家傳緖。慷慨登壇世亂餘。位顯橫金猶下士。志存鳴劒更看書。雪山輕重人誰痛。不耐丹旌向舊墟。</text>
<title>挽李月澗 㙉</title>,<text>憶曾將命在師門。初接容光粹更溫。探勝仙區參道氣。談兵戎幕聽危論。阻脩地步離違久。欽想風操寤寐存。南極壽星今晦彩。達尊何處挹淸芬。</text>
<title>挽李龍宮 大圭</title>,<text>追遊薰襲不多辰。嘗接微言若飮醇。疎雅襟期知養正。氤氳風味見天眞。能緜詩禮爲全孝。早謝簪纓享壽仁。思致問書匈聞至。他生何日此懷陳。</text>
<title>挽睦方伯 性善號南澗。到營未久。遽爾捐館。</title>,<text>攬轡澄淸計已差。丹旌忍看度岷巴。九重訃聞都人泣。三路恩深野婦髽。弭節蓽門忻有日。留書塵篋恨無涯。欲將懿行哀詞述。卑賤其如誄貴何。</text>
<title>挽姜上舍淨甫 諜</title>,<text>玉潤英儀動妙齡。芹宮緩步展鴻翎。名場多歧跟誰定。香餌紛趨見早明。恣意溪山怡偃息。傳規詩禮享淸禎。姨私投分公能想。哀挽三題不耐情。時當路者欲援入而竟不從。竊嘗欽歎。故頷聯及之。</text>
<title>挽都寧海 愼修</title>,<text>妙齡文海湧波瀾。丹桂紅蓮摠再攀。雅望九天期補拾。仁恩三府牧疲殘。棣萼增輝登顯後。蘭芳不替死生間。最傷亡弟交遊盡。誰信當年取友端。</text>
<title>挽內從叔宋 後昌○二首</title>,<text>親爲叔姪義爲師。猥以愚蒙最辱知。英誨久承涵滀日。深恩偏賴板蕩時。咸期瑞世邦家彥。詎意匀天上帝悲。血淚暫揮頗用慰。庭蘭芽茁可傳詩。游藝雪囱下。蜚英槐市中。家貧姜被冷。時晏院途竆。交友憐三刖。天和任屢空。今來埋白璧。哽塞涕無從。</text>
<title>挽宋僉知 遠度○二首</title>,<text>投分吾家祖子孫。相將敬義等嵩崙。時危共事干戈際。家破偏蒙眷顧恩。杖屨幾迴佳節待。壺觴頻對舊情論。殘生遽失依歸地。執紼新阡恨剩呑。自放丘原七十年。凝然風度更軒然。平生共被姜家美。搶攘圖匡桼室賢。頂玉崇班榮暮景。垂竿佳興供閒眠。從今忍過堂前竹。巷曲凄凉只冷煙。</text>
<title>挽宋主簿 玧</title>,<text>少日多公英胤知。拜公春府曁公儀。堂臨蓮沼琴書靜。門對芳堤杖屨遲。竆達有由寧下力。是非無定任隨時。曾未卅年三世哭。追思情好可堪悲。</text>
<title>挽宋潑</title>,<text>桂影交輝癸未秋。每思前好涕先流。虎頭志遠初投筆。猿臂才雄勢汰舟。勳業應時容力取。兵戈催老退廬休。寒山虛牖安衰朽。肯向蒼蒼歎不侯。</text>
<title>挽李逸民 安民</title>,<text>幽棲分占小溪邊。丱角相從到暮年。山寺懸燈同講習。文堂濡筆共磨硏。飢寒疾苦周旋至。險阻艱難眷救偏。七十人間非不壽。憶君仁厚怨蒼天。</text>
<title>挽張德優 顯道</title>,<text>生竝桑鄕長十春。幸聯藤葛襲芳塵。風流簡古規模密。行誼端方氣味淳。丈席折旋緣尙德。小窩迎接爲親仁。七旬毓慶貽謨厚。佇看寧馨食善因。</text>
<title>挽呂上舍 姬弼</title>,<text>強果端方稟得全。碧梧文彩動髫年。早期雲路儀時彥。旋作仙區避世賢。書籍貫穿工邃遠。芝蘭栽養慶聯翩。死生寧順如君少。歸拜先公更坦然。</text>
<title>挽金退隱 檝</title>,<text>寥寂竆邨晝掩門。白生虛室絶紛喧。看書玩索理無隱。處物精詳事不煩。蔬食菜羹怡老病。陳篇蠧簡育兒孫。瑟琴歡樂垂三紀。肯向蒼天致怨言。</text>
<title>挽金松菴 軸</title>,<text>松齋曾我接儀刑。屈指如今六十齡。草賦金聲參大父。襲薰蘭室御先生。冰操自保無塵態。鳳彩誰因作世禎。身後幸留賢宅相。好扶靈櫬祔佳城。</text>
<title>挽宋士順 忠言</title>,<text>從遊曾自碧雞冬。十四公年十二儂。然諾靑陽多意氣。嗟憐素髮任龍鐘。悠悠此世誰膠桼。落落生平失蚷蛩。欲向薤歌歌隱德。淸修不敢惡詩容。</text>
<title>挽金勤甫 廷稷</title>,<text>相嘲相謔更相憐。首尾如今六十年。荊樹繁英全至樂。家庭儀範最能傳。忘形對局移簷影。取適抽腥共竈煙。有子有孫餘慶遠。莫將仁壽詰蒼天。</text>
<title>挽李孝伯 善繼</title>,<text>君我共生甲戌歲。七旬浮世作閒民。下工著力宜醫魯。當事勞心可逐貧。富貴在天忘世慮。禽魚多勝任吾眞。亦知造物無私意。許辦鄕稱孝友人。</text>
<title>挽宋僉知 光範</title>,<text>頂玉居閒歲月多。臨溪茅舍枕山阿。抽腥斫膾爭飛雪。留客圍棊幾爛柯。雙鳳早違悲在世。孤蘭特秀喜傳家。眞醇氣味如公少。欲說平生老淚何。</text>
<title>挽朴君秀 文楧</title>,<text>山陰山水最東南。淑氣扶輿降好男。淸瑩神精明似鏡。溫醇風旨味如酣。金蘭誼重艱危共。宗匠誠深答問參。澤不爲川仁不壽。詰天其柰老天喑。</text>
<title>挽李仁仲 麒瑞</title>,<text>賢仲淸標久襲薰。公時相熟豈須言。紅流漾錦抽銀尺。芳草成茵醉杏邨。往事說來餘恨在。殘年逢著舊情存。新阡入望違牽紼。追念生平老涕紛。</text>
<title>挽李敬甫 善立</title>,<text>與君情好豈須言。直置心親無外尊。罇酒歡悰忘世態。水雲風味共漁邨。雙難猥寄慚雞伏。餘慶躳修驗駟門。佳節勝遊難可再。欲題哀挽剩銷䰟。</text>
<title>挽李子徵 基禎</title>,<text>碧梧文彩動髫齡。人道名家繼有聲。端雅姿容殊標格。淸佳談笑露神精。擬將鵬翮圖南海。勤向雞囱誦聖經。聞說蘭蓀眉目秀。長辭庭下想應瞑。</text>
<title>挽金忠義 希百</title>,<text>乃家勳閥旂常炳。恩許優遊保始終。世亂何妨謀策拙。家貧不怕酒罇空。地宜桑棗邨墟迥。人慣禽魚野興濃。九十三年淸福享。人間復有我仙翁。</text>
<title>挽鄭伯厚 壂</title>,<text>先人昔與尊王父。居陜相連堡障同。我乏悃誠追分好。君多意氣起昏庸。頻從吳院靑衿後。共對巖齋蘭室中。海內心期無處託。綿雞深愧古人風。</text>
<title>挽李瑟谷 蘭貴</title>,<text>三賢誼行士林尊。六一淸修最飽聞。梧竹風流存古朴。簡編功力動春雲。幾從藝苑圖鯤海。旋卜名區高駟門。同隊舊要零落盡。此生餘日與誰羣。</text>
<title>挽金伴月堂 宗孝</title>,<text>乃家功烈在旂常。世挺人豪喜再昌。林泉日永風流篤。閭巷門高福履將。地近蘭薰宜洛社。德資麗澤合仁鄕。八十年光還似夢。小堂那復襲荷香。</text>
<title>挽朴君信</title>,<text>君家素與我家親。不但鄕鄰不但姻。皓首相尋情更密。靑眸兩豁話彌諄。名區肯換三公樂。淸福端宜八袠仁。安順始終奚所望。剩將門業屬蘭蓀。</text>
<title>挽呂晦遠 烜</title>,<text>簪組緜緜世有賢。家聲載在職方傳。菑畬盛業追前緖。荊棣繁華共惠連。理事誠勤鄕黨賴。貽謨宏遠後昆延。莫歎英胄穿楊晩。佇看天花慰九泉。</text>
<title>挽郭秀才 宜昌</title>,<text>丈席聯裾憶令尊。晩因姻好襲芳薰。履操眞實傳家行。器度恢奇脫世紛。議合鄕中留石刻。慶餘身後毓蘭蓀。幼齡致毁吾堪說。哀挽題來倍斷䰟。亡弟尙虎亦於六歲。執喪幾滅性。實行與公類。詞末及之。</text>
<title>挽禹會夫 達海</title>,<text>曾我受知先令公。共追前好話從容。慈詳資質殊浮俗。穎秀神精起病儂。草賦金聲諸輩迥。蘭滋玉樹滿庭崇。年前院會翻成訣。宛爾音容片夢中。</text>
<title>哭黃憲中</title>,<text>髭始君頤我頰紅。碧油幢下兩相從。中罹變故偏多賴。晩喫酸辛幸保躳。強韻疊來詩債積。彩毫揮動口呼竆。嶺湖路上銷䰟別。那復罇前說破空。碧油幢下。謂先水使公幕下。</text>
<title>挽呂時會 姬佐○二首</title>,<text>弱齡風骨奇。人說稱家兒。濁世詼諧玩。高情短律知。頤神泉石邃。緜業里門巍。極目湖波濶。飛吟幾日歸。相逢但一笑。不將幽悃說。相憶無一書。轉覺情誼篤。肝膽洞相照。桼膠語還俗。亦知世分深。不啻心契合。風霜謂自保。幽明遽爾隔。強欲寫哀詞。誰會此老臆。</text>
<title>挽都諧仲 聖兪</title>,<text>尙德如兄幾。伊川又泗濱。安詳承誨密。精敏著工新。鐵畫知心正。冰操見性眞。從遊推許意。那可短章陳。</text>
<title>挽金養叔 大鼎</title>,<text>愛子詩聲早。相知四十春。年纔一歲長。地幸兩鄕鄰。瓜葛連家後。蘭書入眼頻。追憐經過日。未接舊風神。</text>
<title>挽李士潤 埱</title>,<text>每到林亭上。多君伯仲居。蔕連陳苑圃。牀對謝襟裾。輯說同參證。刱祠共薤蔬。壽慳餘慶遠。食報佇菑畬。</text>
<title>挽李重美 秀彥</title>,<text>大姓星山最。名門木郡巍。尙賢趨丈席。湛樂吹塤箎。古朴風流篤。眞醇意味奇。短促哀詞苦。休陳不盡悲。</text>
<title>挽李忠義 長源</title>,<text>壽星纏瑞彩。淸福享遐齡。世記旂常績。家傳孝友聲。水雲宜偃息。漁釣任間情。却憶行間話。無端老淚傾。</text>
<title>挽兪景望 遠</title>,<text>素與情相款。寒門又結緣。行仁全幾命。承業竟多賢。琴酒生涯足。田園靜味專。光陰驚大夢。春巷起愁煙。</text>
<title>挽李秀才 坤亨</title>,<text>才行髫齡著。名門復有人。三餘黃卷日。一樹 缺</text>
<title>挽李白川 天封</title>,<text>天球不琢中粹溫。自得山河淸淑氣。風流藉甚童丱日。翠茁金苞稀世瑞。發軔曾依數仞牆。斧纏方圓眞偉哭。折旋摳衣函丈間。講磨遺經探奧旨。驪龍豈宜混泥塗。碧藕早折秋江汜。濯盡塵纓返初服。富貴難能移素履。我生於世六十秋。與遊者衆徒唯唯。不較螢爝汚丹衡。晩策款段隨驊驥。立我之懦砭我痼。且寘心親無一二。華山南北許相分。暮境芳鄰眞幸耳。孰意斯人厭斯世。數有盈虛理難恃。儒林根柢已搖蕩。痛惜徽音誰復理。寶樹盈庭摠蘭玉。緖業緜緜垂後祀。秋風素紼水雲外。世事茫茫長已矣。東西南北白頭翁。灑涕洛江無限水。</text>
<title>挽都諧甫 應兪</title>,<text>癸未之秋科目同。先世分誼齊華嵩。甲乙之生蓮榜聯。兩弟情好如蚷蛩。我又與兄一歲生。兄以日月兄於儂。不緣連派不緣姻。相對但覺肝膽融。兄家羣從不可當。尙德尊賢誠意隆。伊川之上泗水邊。討論磨礲蘭室中。文麟豈宜地上行。旋登國庠通旌宮。芹宮聲譽藉一時。咫尺靑冥雲翮冲。風塵澒洞世路巇。復路旋車初服從。家聲付與季難傳。彩舞堂前常棣濃。人間得喪可忍言。痛纏鴒原冤不竆。衰遲線喘草土餘。其柰百慮從中攻。靑霞奇氣入脩夜。濕雲帶恨天夢夢。顧我奇隻尙在世。漂泊東南隨轉蓬。逢場幸辦兩襟開。寬譬幾多相從容。平生言笑宛如昨。倘非木石難爲衷。浮囂斯世面背殊。擧目何處開歡悰。餘生幾日不相從。不任老懷擣如舂。</text>
<title>挽都巖谷 世純</title>,<text>君我之生同甲戌。八旬人世共偃息。君能凝靜我孱劣。我是蒲柳君松柏。自意朝露使君悲。不料哀詞令我綴。唯君家世始八莒。聞人佳士代不乏。君之昆弟接武起。君資眞醇又信實。居家制行主平恕。處鄕持論務公直。信手使筆筆畫正。率口題詩詩思逸。川院重營兵燼餘。執事要須有才局。料量能平會計當。卒妥先賢是誰力。學未充量志未究。先生長者皆嗟惜。蘊蓄不耀毓餘慶。豈無根基緜貽厥。滿庭蘭玉秀而朗。淸福之綏世無匹。晩開小窩樂天放。雜蒔花卉交紅白。顧余投分弟兄間。君爲同庚情最密。憐我疎迂老益彌。每因談謔多規切。中年投我一部書。乃是京山之事蹟。縱橫民俗示勸戒。出入今古無遺失。詳而不雜質不俚。盡得記事之體法。他辰如有採風謠。此書豈容終湮沒。自從衰替兩閉門。彼此音容如海隔。我言中間有小嶺。嶺上孤樹山趣足。趁得佳辰兩相就。鬱陶深情期一滌。那知匈訃忽報我。積歲離違仍死別。餘生末契更誰托。默數人間形影隻。極知前後同歸盡。亦知飛沈終必合。眼中相識似晨星。久視此世還可慽。千般心緖說豈盡。聊敍平生爲永訣。</text>
<title>挽鄭拙齋 錘</title>,<text>一歲君先我。人間四十春。旂常先業炳。詩禮乃家彬。書帶抽庭瑞。文麟曠世珍。端方全稟受。溫雅蘊精神。絳帳依歸早。靑襟琢磨新。折旋函丈下。探賾聖賢眞。餘事名場過。專精實地循。殊姿期脫鬣。同隊擬超鱗。黃憲年何促。顔回學未臻。家聲四鳳在。門業季方因。天奪才鳴世。人思德照鄰。雪峯留素賞。冰壑宛淸貧。識面論文日。知心聽敎辰。高情憐鄙拙。偏性愛眞醇。淵上攜裾夕。山中共被晨。切偲緣契合。談謔爲情親。脫略違斯世。仍依畢此身。蘭薰那復襲。芝宇自玆堙。谷口參尋斷。山陰夢寐頻。峩洋今日後。欲奏更何人。</text>
<title>挽李茂甫 文雨</title>,<text>憶我年十歲。山堂隨內叔。于時盛襟佩。丱角有五六。兄年亦十二。神情殊標格。學書王右軍。字畫如屈鐵。忝作同隊遊。童心知愛悅。歡情曾幾何。洛水分南北。廿載喪亂後。酡顔摠非昔。重逢絳帳下。相對久嗚咽。幸同依歸地。比肩趨丈席。連牀閱古書。折旋資講習。多士盡才俊。最見披悃愊。盛事說婉孌。壯心驚濩落。相將費朝曛。磨戛兼諧謔。人事安可恒。泗陽悲響輟。離合固有數。來往仍不絶。邀我訪靑巖。攜君尋白鹿。煙霞動高興。偃仰望日夕。山囱夜氣爽。雅歌有時發。古調聲激越。令人塵慮滌。爲我啓詩篋。瓊琚聯數軸。遊觀湖海作。晩來尤穎脫。往往指瑕疵。謂我詩不識。相對兩忘情。世累浮雲薄。末路論交地。面背多殊色。兄我一片心。在古不易得。高才出流輩。雅操可激濁。禮圍每蹭蹬。明時不收錄。孰云仁者壽。甲子才一易。莫非天所爲。兄應意不屑。兄家盛棣華。平生有至樂。兄家多寶樹。庭前儼成列。雙郞秀而朗。淸冰與白玉。藥餌與喪葬。始終無欠缺。物兒待兄意。至此亦云足。我自數年來。弟病彌年月。奔走求醫治。片時無休歇。聞兄有微痾。不謂便沈劇。時向醫家問。醫說難醫疾。人自兄邊來。願言見面目。春宵連枕話。豈意是永訣。病弟竟不起。煢煢餘一息。公廨見阿咸。憂色在眉睫。知兄病已急。其柰無羽翼。還棲未旬餘。聞兄已就木。呑聲強自抑。哀淚點胷臆。遙知數株梅。凍唇應欲坼。一牀散漫書。寥寂塵埃沒。冰壑宛精神。雪月餘虛白。瞭然在目前。自爾五內裂。人生到此際。蒼天曷有極。從今秋雨夜。忍聽梧桐滴。內叔。內從叔宋公後昌。雙郞。李惟碩，張𣴴。梧桐滴。李公每歌桐雨滴之詩。</text>
<title>挽李誠伯 見龍號竹圃</title>,<text>星李大姓五。公祖居第一。功德入人深。祀典齊土穀。前徽久猶緜。淸門布鄕邑。中葉住高陽。聞人代不乏。玉山大父行。淸修士矜式。公爰接武起。芳聲自丱角。早登大賢門。跟脚有定著。豈宜徒匏繫。鰲釣試溟渤。升沈自關數。半世任竽瑟。桑楡更奮翼。太液攀蓮萼。國家重敎導。掄擇歸宿德。公時膺首選。克諧寬而栗。俄承百里寄。喣濡撫殘疾。七載游刃餘。淸風兼惠澤。玆乃彪一斑。奚足爲公說。方當晦昧日。士氣幾熄滅。爵祿之所誘。威禍從而怵。風靡一時士。墊溺不自覺。公居衆楚間。百計援入墨。凝然若無聞。不撓又不激。一朝氛翳豁。終能保初服。跡公之所蓄。中心一寸鐵。其於世用力。所就未易測。浮榮又早謝。風致高千尺。琴書供暮年。蘭玉傳世業。昔賢有後嗣。吾儕不孤隻。生順而死安。始終無欠闕。同門又同趣。淡水契誼密。每說際急難。百口期相托。年前重握手。喜色浮兩睫。聯衾成信宿。達曙同磨戛。告歸不忍別。遠送晴川曲。山回不見君。目斷情無極。簪盍有後期。一別成永訣。遠日隔數夜。寒天倍愴莫。南中尙公議。幾多仰高躅。</text>
<title>挑燈看劒頻 十七歲作</title>,<text>南冠隻影。北窖幾載。歌闋正氣。夢裏好事。挑一缸之殘燄。撫三尺之寒鍔。揮危涕而亟顧。冀雄威之再拂。生丁鞠匈。不自我先。夾馬香殘。屬猪運訖。捲藝祖二百年版圖。輸羯奴數千里氊城。孤臣萬死而一生。餘數莖之白髮。長辭閩海。遠赴燕獄。孱俘縷命。久延視息。作晨星之長庚。等空山之老柏。酌汨羅兮採首陽。奠幾勞於未死。白日忽其西匿。黑風吹兮北起。鐵馬塵歇。金笳聲聒。長夜剩年。缺月射白。懷丹憤之干雲。伴靑燈之照壁。獨無寐而輾轉。誰會余之腷臆。腰間蓮鍔。肝膽舊物。氣吐虹霓。冤橫斗牛。弔匣中之空鳴。揩攢愁之枯眸。霜釯老而未蝕。華鍔古而不澁。寒光照耀。可以屠龍。壯氣動躍。可以刜鐘。回燈頻照。幾番注目。手之撫之。以歎以惜。實不料百戰之餘。吾與爾而尙存。欲唾手而一揮。豁翳天之妖氛。身旣在於縲絏。孰畀予以羽翼。仗爾當年。謾意撑天。勤十年磨。幾一人敵。效杜子崆峒之倚。擬虞公盤錯之別。庶游刃之恢恢。快一埐於蠻貉。已焉哉。天不悔禍。妖星忽墜於南極。陸負帝沈。張又及溺。楚囚孤臣。薊門一角。挽神物而虛老。空自吼於袖裏。挑殘燈兮旣盡。聊擊柱而發噫。</text>
<title>挽[趙任道]</title>,<text>聞說藤庵入地忙。斯文一脉墜茫茫。隆師至敬銘多口。衛道純誠播遠方。每惜賢才違世用。長嗟宿德老村庄。吾衰又抱晨星慟。遙望新阡涕自滂。</text>
<title>挽[許穆]</title>,<text>嗚呼。大賢已遠。門人弟子諸老德皆亡。惟藤庵叟年八十餘。強康在世。穆嘗過賢鄕。得侍杖屨。叟欣然悅之。具言古事。授以圖書。穆心竊歎君子之邦。遺書餘敎尙在。而不因長者。何以得此。因追感前古。如承函丈親受口指。常恨隔遠。戀德無竆。吾徒不幸。遽失長老。衰老迷途。無所考德而問疑。嗚呼已矣。先輩盡矣。作哀詞以寓永訣。其詞曰。確而和。善守而不移。見其行。不磷不緇。擧世混濁。埋歿者命歟。吾非斯人之爲哭而誰哭諸。</text>
<title>挽[朴羾衢]</title>,<text>德輝推先進。知音荷季眞。鱣堂攻苦櫱。鶴苑舞焦薪。魯衛言無間。金蘭契有鄰。何論觀水智。永願卜居仁。鵷鷺諸公問。龍蛇大耋呻。幽蘭終不馥。宿草更誰春。武峽芸籤冷。文圍藻奠因。驅詩相哀挽。涕盡暮江濱。</text>
<title>挽[朴慶應]</title>,<text>憶昔初相見。已過數十年。東郊新寓中。款接竆歡姸。其時賢季至。同坐兩人前。良話未終夕。別恨還相纏。去去千里路。幾度隔山川。未幾賢季化。聞訃淚如泉。所賴吾兄在。孝友出天然。孤姪與孀妹。俱蒙恩愛專。交情不尋常。蓋因媾婚連。每年往來便。書札何翩翩。尺牘倒陳遵。無人不稱焉。昔與柳德甫。同遊金剛邊。言子書辭好。超出人萬千。語約意頗厚。無人角文篇。其人詞壇老。推許實有緣。向與許重卿。洛下同一筵。從容言語間。嶺南稱子先。宿儒已陳迹。生存無比肩。其人篤學者。推許豈徒宣。吾不待人言。景慕尤爲全。前年寄一詩。不憚道里綿。今夏得復書。文字尤淸鮮。當謝地下說。逾令五內煎。此是公絶筆。雙涕流潺湲。嗚呼長逝時。不知何日捐。杳杳南天遠。凶聞無人傳。但見輓幅來。豈忍寫此牋。享年逾八旬。壽可稱上仙。身後有兩兒。餘慶固無愆。然念報施道。何能不尤天。大才優世用。高行出古賢。不得一命爵。此理何玄玄。道遠病亦多。何緣哭新阡。永別間黃泉。深誠白日懸。悲風攪短日。暮景暗雲烟。嗟我年過稀。餘生亦可憐。縷命其能久。死則同蹁躚。冥冥不昧存。庶可鑑幽悁。</text>
<title>挽[閔馨男]</title>,<text>曾莅星山日。交親却忘年。邇間音信阻。嶺外望思懸。卽看一封至。開來老淚先。呑聲無限慟。安得盡哀篇。</text>
<title>挽[李尙逸]</title>,<text>明哲由來重保身。風流儒雅自殊倫。漢庭未見徵韓福。谷口終聞老子眞。曾許故情陪丈席。比敎鄰好躡芳塵。交遊多少存亡痛。淚灑寒山月色晨。</text>
<title>挽[李淀]</title>,<text>杖屨曾隨泗水邊。優游雲壑送餘年。男兒落地非徒耳。鳥獸同羣豈偶然。八袠光陰容易過。一時風彩若爲傳。雪山何處埋良友。寄語寧馨性命全。</text>
<title>挽[閔汝鎭]</title>,<text>世間疎懶少交親。心裏惟存嶺外人。瘳弟割膚偏友愛。有才無命竟沉淪。靑巖舊迹徒憑夢。白首相思幾送春。千里凶音傳一幅。不堪驚慟淚盈巾。</text>
<title>挽[金宗一]</title>,<text>相逢謂解長相憶。豈意翻成永別離。脉脉無言當日恨。提毫不忍寫哀詞。</text>
<title>挽[李元圭]</title>,<text>三十年前乙未冬。立巖游賞獲登龍。法門早服詩書禮。家道常持孝友恭。至寶忍看埋白璧。淸名猶識重黃琮。夜臺莫說仙蹤閟。知在伽倻第一峯。</text>
<title>挽[鄭憲世]</title>,<text>儒行人推重。如公復有誰。抱才終不展。爲學亦無施。先輩凋零盡。新安氣數衰。德容難再覿。垂淚寫哀詞。</text>
<title>挽[李德圭]</title>,<text>康成賓客幾人存。斯老於今齒德尊。久識乃家敦孝悌。從來所學富淵源。跡如管氏浮東海。名重林宗在太原。哭望新安耆舊盡。此生無復謁龍門。</text>
<title>挽[李道昌]</title>,<text>一代論人物。風流孰似公。胷襟四海濶。標格九華嵩。筆陣驚神妙。詞鋒弄化工。摳衣夙夜月。負笈泗陽風。孝友眞天性。寬仁乃素衷。操心端且正。養氣直而䧺。鯫生元無識。吾丈累開蒙。叨倍門庭下。追拚伯季中。躡塵迎鳳裏。隨後百梅叢。勝迹浮雲散。歡悰一夢空。丹㫌殘月映。素紼曉烟籠。寂寂松楸路。悽悽朝旭紅。無竆甲戌淚。今日灑幽宮。先人棄背於甲戌。故末句及之。</text>
<title>挽[鄭道應]</title>,<text>岡門立雪揔賢流。確實如公更出儔。晦迹丘園應有志。潛心書史自無憂。三尊欠爵仁何驗。五福嫌貧命亦仇。誰作新安高士傳。盛名千載詔南州。</text>
<title>挽[曺挺融]</title>,<text>聞喜軍中獲拜公。毅然之氣偉然容。魁梧誰識塵埃裏。器度惟觀語默中。杞梓不收尤匠石。蔘苓得力訪喬松。平生孝友由天性。至行何人繼是翁。</text>
<title>挽[崔東㠍]</title>,<text>嶷嶷風儀古。頎頎濁世超。襟懷照日月。氣槩上雲霄。早托金蘭契。慙非道義交。空將題柱節。虛老聖明朝。白雪誰相和。孤琴自古調。只緣時不遇。奚但命無聊。湛樂宜兄弟。堅持未動搖。鄕邦稱長老。鄰社仰高標。白首心猶壯。靑雲路漸遙。霜風吹忽急。秋桂已摧凋。八十無多日。消沈隔一宵。儀刑何處覔。樽酒孰相邀。寂寞流川咽。凄凉落葉飄。交情隨薄俗。人事劇紛囂。獨立乾坤窄。誰言富貴驕。蕙幃悲孝子。叩地極心燋。箕業猶能繼。家聲庶不銷。老夫增感慨。末契更誰要。沉病違臨穴。含情倍悵怊。幽明今永隔。西望淚如濤。</text>
<title>挽[鄭克後]</title>,<text>倻山西峙洛波東。生長多賢淑氣融。函丈早聞持敬命。林泉晩作樂天翁。一家仁裕知垂後。五福全膺竟考終。欲往伸哀吾老矣。潸然祇自遡悲風。</text>
<title>挽[曺挺立]</title>,<text>岡門遠繼退門開。鄕士多稱國士才。自擬長風破濤浪。誰憐短褐卽泉臺。行間晩結新知樂。鈴下尋思舊把杯。寒歲忽驚催遠日。朔飊吹送淚詞哀。丙丁亂。始相見於嶺下軍中。及忝州牧。幸一重對故及之。</text>
<title>挽[孫處愼]</title>,<text>何忍題哀輓。追思摻手辰。纔從六歲過。已隔百年身。孝友家聲舊。琳琅瑞彩新。德容難再覿。回首淚沾巾。</text>
<title>挽[李道章]</title>,<text>美玉加磨琢。人稱席上珍。安貧由學力。誠孝自天眞。涵泳南山月。薰陶泗水春。卽今俱寂寞。悲淚却沾巾。</text>
<title>挽[李𦁖]</title>,<text>岡下羣英最。牆東避世倫。卜商尊有子。吾黨敬斯人。水石多閒地。優遊送老身。奈何天不憗。驚報小微淪。事有難言者。惟應質鬼神。秖看函丈士。皆廢蓼莪人。畢竟求伸志。沉埋異晦身。誰操太史筆。書孝詔千春。</text>
<title>挽[張以兪]</title>,<text>嗚呼哀哉。吾之生也。六十載於人間。閱世不爲不多。而如公之才之兼德之厚者則世罕其儔矣。友愛之篤。到老不替。尊賢之誠。自少超羣。藹然誠款。洋溢於接人之際。巍然氣度。發越於當事之時。其本源不深固而能然乎。遇文人則論文。其文也非尋章摘句之文也。遇詩人則言詩。其詩也非雕蟲詠月之詩也。其仁也可優於澤民。其智也有裕於籌邊。至於醫藥也卜筮也。亦無不曲暢而旁通焉。以如是之才之德。可以大用之則爲大。小用之則爲小。庶幾展布所蘊。而世不我知。懷寶遯世。未免虛老於塵埃之中。而今將與草木同腐。則慟悼嗟惜之懷。豈止爲吾私而發耶。嗚呼哀哉。顧余譾劣。早承不遐。蓋爲與季章同隊而最荷恩假也。進退蘆谷。出入泗上。莫不追隨後塵。而碑役之董。刊局之幹。並皆一聽指揮。長幼之序。雖相懸越。而推許誠悃。視損猶贏。以余比年在疚㷀㷀。引經據禮。寬譬縱橫。追惟往事。高義難忘。去歲八月之中元。來自廟材之役所。歷拜寓舍。崇朝承誨。如何凶訃。遽承涉旬。九袠光陰。半枕黃粱。吾儕氣索。鄕黨涕零。頃遭一家之喪。匍匐凍雪之中。身疾轉劇。救死不贍。莫執永征之繐綍。孤負幽明之情義。罪恨交極。無以爲懷。謹將短詞而爲之輓。其輓曰。哭送靈輀向九泉。爲陳何說几筵前。文章空老誰知我。才德虛拋不怨天。三達尊中雖欠一。二蘭裕後必延千。哀亡實係斯文喪。豈但吾私涕淚漣。</text>
<title>挽[李蘭美]</title>,<text>摳衣早歲趍岡上。晩節端居雲水鄕。凝重德儀敦薄俗。宏深談論擅文堂。全歸地下公何慽。死別人間我獨傷。衰病無緣參執紼。謾揮悲涕寫哀章。</text>
<title>挽[李在容]</title>,<text>通德門前客。康寧喜有公。山凝瞻偉器。玉㓗挹淸風。早得薰陶力。仍加造詣功。竆修知抱負。靜閉守謙冲。白雪翻琴裏。黃琮在璞中。遐年膺鶴筭。積慶茁蘭叢。水石仙居勝。簪纓世念空。方看神見佑。不料訃傳凶。零落耆英盡。嗟悲遠邇同。當今高士傳。叙述示無竆。</text>
<title>挽[金世翼]</title>,<text>八袠康寧道義肥。士林常喜有依歸。一時厚德鄕邦慕。千載高名汗冊輝。南極忽驚收瑞彩。新安誰復續餘徽。嗚呼我亦登門客。慟爲公私涕更揮。</text>
<title>挽[蔡㮊]</title>,<text>蘊美懷奇未化鯤。從容岡上聽嘉論。林泉虛擲瑚璉器。鄕黨皆稱孝友敦。先子每欽師業就。後生常畏德言溫。年年來挹芳塵下。今日題哀一幅旙。</text>
<title>挽[李碩苾]</title>,<text>南極星躔晦。林泉處士亡。從師聞大道。懷寶謝名場。斷指逾分痛。傳家尙播芳。平生山仰意。無復拜龎床。</text>
<title>挽[都愼衡]</title>,<text>斯人又冥漠。前輩已蕭然。身世林泉逸。家聲孝友全。衣冠雖化土。名德不爲捐。杖屨追陪地。回頭涕淚漣。</text>
<title>挽[都愼中]</title>,<text>地上猉獜行幾年。鞱光一世老林泉。可憐萬丈凌雲氣。化作丹㫌帶暮烟。</text>
<title>挽[鄭垐]</title>,<text>曾不求聞達。山林任自然。至誠尊大老。富學慕羣賢。狹世安天爵。遐齡作地仙。一朝乘化盡。何必淚懸泉。</text>
<title>挽[裵幼華]</title>,<text>圭璋之質氣氳氤。函丈從容泗水濱。閒以詩書明以禮。友於兄弟孝於親。居今世上誰同况。求古人中亦罕倫。爲把平生宗仰志。淚交殘墨倍沾巾。</text>
<title>挽[裵幼章]</title>,<text>髫齔依歸得泗陽。天資况復出尋常。平生高臥丘園靜。一味優遊道義方。長擬東都扶士氣。那知南極閟星芒。龎公不在吾安放。他日無由獨拜床。</text>
<title>挽[金以謙]</title>,<text>先子交遊分義全。叨陪杖屨更多年。才兼文武空棲隱。志抱經綸謾棄捐。荊樹花殘悲半世。蓼莪篇廢痛終天。薰陶樂在春風裏。列侍心齋立雪前。喫緊已從觀省得。工程應自講思硏。忘機好侶蘇磯鷺。愛客常淹鄭驛韉。淵上魚游還似夢。人間鶴髮政如仙。丹誠每篤先師事。素意恒深續集編。自恨數年違紫宇。那知一別間黃泉。篴聲悽斷山陽暮。哭送靈輀倍愴然。</text>
<title>挽[呂孝曾]</title>,<text>薄俗人中見老成。大賢門下早揚名。平生泣栢終天地。半世同衾孰弟兄。鄕黨毁譽無動色。溪山風味有閒情。遐齡八袠知餘慶。寶樹傳家不墜聲。</text>
<title>挽[鄭弘錫]</title>,<text>孝友脩名夙著聞。世人交口說金昆。坐深鄕黨年稱壽。迹謝科場望亦尊。銀管何須摹行誼。鐫碑元不待能言。九原他日登臨地。文子應招武子魂。</text>
<title>挽[宋世弼]</title>,<text>星山鬱嵂東南碧。洛水淵深宇宙澄。蔚起諸賢皆禀毓。扶輿間氣此停凝。夫公嶷嶷形神秀。氣味溫溫德宇弘。檜水淸風欽道懿。杏壇函丈早趍承。尊師懇懇誠彌篤。受業孜孜學益能。花紫田荊湛且樂。血斑王栢孝俱稱。藏蹤不是思淸潔。沒齒何曾慕顯升。接物眞醇無表襮。處身謙謹絶廉稜。才能本合巖廊貯。山野空敎鬢髮鬙。人世耆容鸞鶴質。暮年心事玉壺氷。忘機放散親魚鳥。投轄慇懃向友朋。每獲歡顔終日款。自詑虛榻幾年登。那知星彩淪南極。遽見仙翁葬北陵。滿院風花當日杏。一庵煙月舊時藤。薤歌唱斷斜陽外。回首伽倻淚滿膺。</text>
<title>挽[李斗樞]</title>,<text>碩人盎粹挹春和。侍立鱣堂雪正斜。先祖深交同管鮑。後生高仰比嵩華。灰心名利才非少。守道林泉樂自多。作記天樓催鶴駕。水光山色摠悲嗟。</text>
<title>挽[宋時哲]</title>,<text>世世相居地一方。惟余自幼陞鱣堂。同衾和樂雙荊樹。負笈歸依數仞牆。大度冲融包浩汗。䧺才濩落老滄浪。却思昔日陪遊處。溪水潺湲夜月凉。</text>
<title>挽[李益銓]</title>,<text>落落休休君子人。靑年才藝迥超倫。依歸函丈傳心學。晦迹林泉保席珍。孝友家聲播遠邇。眞醇德宇聳鄕鄰。星沉南極嗟何及。回首淵庭倍愴神。</text>
<title>挽[李壽星]</title>,<text>摳衣親炙大賢門。德卲年高二達尊。友愛平生人不間。應知餘慶及雲孫。</text>
<title>挽[宋世隆]</title>,<text>倻溪駃駃澹凝淸。星嶽鬱鬱凌崢嶸。蜿蜒磅礴鍾間氣。停留孕出多豪英。生斯長斯問是誰。藤庵丈人專輝晶。洪鍾大韻閟希調。玉樹淸標眞國楨。血泣痕斑塚邊栢。湛樂花紫庭前荊。雪月梅園侍絳帳。春風泗水聯諸生。西山甘隱到沒齒。不向東華求寵榮。閒中歲月記寒暄。世上是非如聾盲。荷潭賓主襯白鷗。杏園歌曲聞黃鸎。無爲無累度一世。此翁此樂誰能爭。年高九袠享遐祉。地仙何啻人公卿。靑羊告災寢門閉。赤虬歸御芙蓉城。山林終棄活國手。空使寒原埋楚珩。疎慵得御最見親。此日那堪哀涕傾。溪山寂寞草萋萋。腸斷悲風薤露聲。</text>
<title>挽[宋時綱]</title>,<text>出入門牆自少時。惟公高行我能知。孝親友弟人無間。宏量䧺才衆所推。迹謝荊圍甘送老。摳衣丈席幾承規。林泉此日生涯盡。一哭新阡萬古辭。</text>
<title>挽[呂孝孟]</title>,<text>一拜辭歸日。千秋永訣辰。初來疑未信。稍後認爲眞。謹愼持身德。溫恭待物仁。卽今俱已矣。烏得不沾巾。平生氣槩絶圓方。孝友誠心質彼蒼。未信神明扶愷悌。老人南極已無光。</text>
<title>挽[朴震昌]</title>,<text>輟響庚申泗水濱。師門何幸有斯人。鳩材裒集多區畫。建院鐫碑最費神。論議文章餘事業。溫恭孝友自天眞。少微星霣東南極。考德於何淚滿巾。</text>
<title>挽[李亨千]</title>,<text>岡下當年最有賢。公於是日幾聯翩。忠誠兩盡宜敦俗。孝友俱全可質天。晦迹生平安素履。乘箕今夕輟徽絃。鄕無楷範吾安放。題罷誄詞涕自泫。</text>
<title>挽[呂孝源]</title>,<text>嗚呼藤老至於斯。碩德吾鄕更問誰。詩禮早從師友得。文章端自琢磨奇。先君托契曾輸款。末學趍塵亦受知。此日題詞哀豈盡。割肢還慰作人規。</text>
<title>挽[呂孝閔]</title>,<text>曠蕩之襟突兀資。早登岡席奉弘規。含章我欽文居內。隱德人稱行不。前輩漸看零落盡。後生誰與典刑爲。應將在世怡怡樂。佇得壎篪地下隨。</text>
<title>挽[宋周賓]</title>,<text>早立程門雪。藏修問幾春。風裁由氣岸。孝友自天眞。黃卷明牕下。烏紗暮澗濱。閒中綿歲月。靜裏足淸貧。庭樹方留慶。遐齡又驗仁。可憐天下士。今作地中人。言笑如聞昨。儀刑宛隔辰。哀詞情豈盡。回首涕沾巾。</text>
<title>挽[呂孝思]</title>,<text>鄕老皆淪沒。如何又到公。風儀流輩準。文雅古人同。色粹言彌勁。心和氣益冲。孝彝元賦性。友愛實由衷。論盛緣裁判。學優賴琢礱。世情誰厚薄。天道自竆通。手把鳩頭杖。身成鶴髮翁。精神猶昔。歡樂任兒童。尙意餘齡遠。那知舊夢空。凄凉朝露曲。寂寞夜臺宮。痛劇鄰舂輟。悲深士誄崇。傳家雙玉在。佇看詔遺風。</text>
<title>挽[李元祿]</title>,<text>寒岡門下接淵源。鞱養年來學業醇。已遣州閭稱孝友。更敎經傳發精神。人間八袠終無憾。身後雙珠足可珍。三世通家情不淺。哀詞題罷淚沾巾。</text>
<title>挽[李碩堅]</title>,<text>早奉弘規禮大贒。襲薰馨德幾周旋。通神孝友人無間。接物純誠世共傳。商老有芝輕漢祿。韋翁知命樂夫天。全歸此日公何憾。祇爲斯文倍愴然。</text>
<title>挽[李斗晶]</title>,<text>一生潛德玉氤氳。終老林泉八十春。至樂惟求黃卷富。閒情時與白鷗親。詩書道重人爲式。蘭蕙霜摧歲至辰。悵望藤庵餘故宅。半山風月助悲辛。</text>
<title>挽[李昌鎭]</title>,<text>文穆門多俊。公能孝友全。歌傳常棣曲。詩廢蓼莪篇。冀北瘦天馬。江南失地仙。先君交契盡。題幅淚如泉。</text>
<title>挽[朴翊]</title>,<text>言談擧止見周旋。不問知其長者賢。分痛自全常棣樂。讀詩人廢蓼莪篇。由來最荷推吾恕。此後誰能捨我愆。多少潸然雙袖淚。爲哀無處質經權。宗仰斯文迹已陳。大贒門下更何人。立巖溪畔寒松竹。盡是先儒去後春。</text>
<title>挽[呂東韶]</title>,<text>久知天未欲平治。虛老東方間世資。旣抱經綸伊呂志。使生全盛漢唐時。聲名王佐丹靑煥。事業儒先竹帛垂。不是惟吾臨穴語。此邦千載實同辭。</text>
<title>挽[金坖]</title>,<text>有美生南紀。璆琳間玉璿。謙恭令德備。文武偉才全。氣宇芝蘭秀。家聲孝友傳。樂湛常棣什。哀廢蓼莪篇。泗水趍函丈。晴川侍禮筵。尊師殫悃愊。遺簡賴修編。迹晦非忘世。途竆不怨天。風塵辭蹩𨇨。泉石任蹁躚。敎子親經篋。課兒種藥田。心遊黃卷上。身在白鷗邊。水竹山陽僻。烟霞錦里偏。鶴棲閒日月。龜筭伴神仙。托契雙肝露。交遊累世聯。承顔情款曲。話舊意團圓。許與平交等。尊嚴大父然。每投陳井轄。常滯鄭門韉。一別何三歲。千秋隔九原。簡書時點檢。腸肺日熬煎。樑月依離夢。瑤琴斷古絃。述懷長惻惻。揮涕自漣漣。</text>
<title>挽[李光獻]</title>,<text>早登鱣席檢身心。却淑諸人長士林。一室圖書安素履。百年眞樂付絃琴。笑捐名利塵容絶。牢臥林泉道味深。忽報天涯來吊鶴。傷心南極老星沉。</text>
<title>挽[李爾銓]</title>,<text>儲精倻岳降英神。磊落襟懷君子人。著書文章餘事業。處家懿行本天眞。尊師衛道誠愈篤。慕古親仁得日新。一老岡門今又逝。百梅園草漸荒蓁。師友淵源知有自。一生勤業在斯文。居閒歲暮憂中樂。矜式吾南百世薰。修道山中有草堂。烟雲深處幾翺翔。高人一去還寂寞。風月空餘萬古凉。</text>
<title>挽[都翰國]</title>,<text>淵然深識大男兒。抱負平生遠到期。竆達在天安素履。毁譽由外任他爲。不撓靜裏心常泰。無競那邊物自怡。南極老人星忽晦。後生何地尙風儀。</text>
<title>挽[鄭弘鉉]</title>,<text>罷脫科名上。師門立雪年。鄕邦常屈指。䧺遠果無肩。至行家庭內。誠心接遇邊。悲深常棣咏。痛切蓼莪篇。世味人間少。幽情物外全。朱門無夢到。白鳥有盟堅。八袠爲塵客。三淸遽上仙。巖崖餘雪月。松竹帶林泉。負笈承淸誨。銜恩抵白顚。羊曇無恨淚。空灑萬化前。</text>
<title>挽[宋文徵]</title>,<text>八袠人間修養久。二贒門下炙薰深。出天孝友稀終古。特地文章尠當今。淚灑蓼莪悲罔極。花摧常棣痛難任。齋心皎皎羞操瑟。樂道囂囂浪撫琴。世上功名輕一芥。林中聲價重千金。箕裘自倚庭蘭遠。福慶還從積善諶。不佞平生承敎誨。家君髫齔被規箴。情同父子恩同海。望若星雲仰若岑。長擬百年瞻德宇。何圖一夕聞哀音。攀輀永訣心如割。落日荒原涕滿襟。</text>
<title>挽[蔡得濂]</title>,<text>巍巍風節孰與埒。山有伽倻水洛東。身炙寒岡先正下。心灰桂魄月宮中。家庭毅行由天畀。磊落文章特地䧺。若使彙征施所蘊。斯人斯世豈盲聾。</text>
<title>挽[金應澤]</title>,<text>文武家聲世世揚。其間公有蔚然章。孔門孝友惟稱閔。程座薰陶最許楊。滄海臥龍雷未起。暮山飢豹霧空藏。由來報施儘如此。餘慶他年屬二郞。</text>
<title>挽[朴以爀]</title>,<text>禀得伽倻淑氣專。摳衣聞道自初年。家庭制行人無間。函丈深誠衆所賢。半世雲林甘晦迹。一朝仙鶴遽昇天。從前厚義難忘處。忍寫哀詞送九泉。</text>
<title>挽[姜文載]</title>,<text>我見儒林長者眞。堂堂氣宇可書紳。望雲幾侍春風座。夙夜曾爲立雪人。爭惜東山安石老。豈料南極壽星淪。天乎已矣吾誰仰。哭向伽倻淚滿巾。</text>
<title>挽[盧灦]</title>,<text>資禀眞醇義氣尊。妙齡親炙大贒門。謙恭懿行人皆仰。孝友家聲世共聞。懷寶不施天莫問。有才無命理難原。從今未得重承誨。痛矣誰能啓我昏。</text>
<title>挽[尹瑀]</title>,<text>幾年忘世臥林泉。親炙先師養浩然。要把文章開後學。好將談論揖前賢。阻陪鳩杖曾逾紀。趍謁鱣堂幸去年。永閉蓬科猶有慶。雙枝蘭玉繼靑氊。</text>
<title>挽[金應礪]</title>,<text>先生門弟幾。公獨得其宗。價待方彫玉。聲藏未撞鍾。氷壺秋月色。沂水春風容。此日長爲別。何時更與從。</text>
