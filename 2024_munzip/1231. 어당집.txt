<title>哀志賦 己酉</title>,<text>湯湯乎如巨艦之亡維楫兮。激驚湍乎衝風。倀倀乎如穹山峻嶺夜行而失道兮。窅冥幽晦不知西東。心震蕩而搖搖兮。志憤懣而顚越。意佗傺而中驚兮。神飛揚而外佚。吾將東走乎大壑。浮滄海之汪洋。凌巨鯨之屭贔兮。觀日出乎扶桑。遂從此而言邁兮。窮坤維於漭荒。吾將登層霄而傲嬉兮。噏日月之飛光。薄羊角而飈擧兮。駕倒景之蒼蒼。招黃鵠於下風兮。與汝齊夫翺翔。闚閶闔之噌𠴈兮。指天地之圜方。歷九疑而泣涕兮。哀二妃乎江湘。吊大夫之孑然兮。彌穹壤而增傷。吁嗟噫嘻。時物嬗變。日月流矣。長吟永嘆。心之憂矣。潛空館之寂寂兮。獨輾轉而心悲。螢火出而翻飛兮。蟋蟀鳴於軒帷。氣塡膺而噴薄兮。涕承睫而流離。忽翻身又仰睎兮。見列星之昭垂。願披髮而遂往兮。彷徨乎山澤而不知所之。</text>
<title>答嚶鳥賦 乙卯</title>,<text>南原尹致榮 泰承 寄余古賦。托爲鳥鳴求友。致阻離相慕之意。而專自道其不遇。多哀傷之音。爲其年尙少太早也。作此以反之。背城郭而遙集兮。獨潛竄於窮荒。凌曾峀之𡶒欝兮。瞰回溪之嶈嶈。攢衆卉於庭戺兮。悲風起於洞房。睽儔侶而遁伏兮。孑孤立而自傷。托麋鹿而游處兮。慨變化之無常。情惻愴而永嘆兮。隱思君而彷徨。奮余袂而獨行兮。聊登望而寫憂。野連綿其相屬兮。山若往而復留。覽回飈之赴壑兮。聆湍波之奔流。故鄕欝而纍纍兮。路紆曲而阻脩。鴻悲歌而適越兮。粲抒憤於登樓。何余生之眇小兮。奄同離夫此郵。樛木菀其秀薄兮。葛藟綿而被邱。遵幽谷而下降兮。有奇鳥之孤鳴。美離縰之袨服兮。襍衆綵而爲纓。整羽儀而獨立兮。引圓吭而吐聲。慚臯鶴之高亮兮。掩雲鵾之凄淸。聲欲絶而復續兮。體多變而屢更。揚幼眇於鄭蔡兮。赴促節於籟笙。爾其爲聲也纏綿。若慕惆悵多悲。嗚咽兮如秦隴之水。幽傷兮若園客之絲。時回翔於寡鵠兮。或彷彿乎羈雌。哀朋友之隔絶兮。所怨別而戚離。發淸唱而靡應兮。悼佳期之差遲。旣聆音而察理兮。諒汝衷之所思。懷貞志而自好兮。懼翺翔之匪時。厭鸚鵡之就哺兮。忍鵷雛之恒飢。形憔瘁而獨槁兮。翅連翩而低垂。憤燕雀之佻巧兮。故啁喔而相欺。思自托於鵬背兮。抗浮雲而高馳。顧海運之未至兮。短余力於南爲。拙蒙鳩之繫髮兮。鷦鷯窮於一枝。含中心而未發兮。㤪時人之莫知。賤鷄德而貴鵠兮。固自古而若玆。感二鳥之薦獻兮。彼先哲之所咨。願蒙賞於希有兮。夐千世而孰追。情動觸而感憤兮。托哀音而宣之。於是攬余涕而反顧兮。溯歸風而爲譬。夫惟大匀之播形兮。擧以號曰萬類。各乘生而定命兮。靡巨細之或異。醯鷄以甕爲天兮。海鰲冠山而戱。蒼鴻橫絶四海兮。家鶩終日不至。蜩嬗變而陟遐兮。蠖蚑行而尺地。介鯨呑舟而爲糧兮。瑣鮚腹蟹而充食。神龜六眸而有餘兮。水母假鰕而代視。蟨須蛩而方行兮。夔視蚿又不備。胡與奪之不均兮。疑下上夫私智。咸一定而莫遷兮。乃自然之攸致。聖設易而範物兮。配時義於厥位。循汝躬而反修兮。蹈夷險而不貳。窅深棲而簡出兮。行賈賄夫孔翠。鴈奮翼而好遊兮。終招繳而登贄。信懷美而爲灾兮。或嗜高而反墜。沉寂寥而遠傷兮。衆福汝於擯棄。潛泯默而自知兮。又何懷乎同志。血氣壯而未充兮。見年歲之方稚。振六翮而氋氃兮。睎天路其奚跂。構誠愨而爲室兮。纂純素而自被。抱耿介而履文明兮。獨搏精而愼毖。雷滿盈而大解兮。奮昭蘓而咸遂。豈于汝而獨嗇兮。儵乘騰而得意。雖阨窮而頷顑兮。質神示而靡媿。順天賦而逍遙兮。固形全而志肆。觀鵩鳥之臆對兮。勉往師而從事。重曰。陽春駘蕩。百卉榮兮。處子悲思。馳妙情兮。乘飛匹集。鳥樂鳴兮。婉彼孤特。塊獨行兮。馮高流響。哀以淸兮。天路悠邈。念徂征兮。叢榛塞道。動有嬰兮。眄睞上下。傷孤㷀兮。斂翼歸息。默全生兮。</text>
<title>感鳧鴈賦 癸酉</title>,<text>乘春陽之駘蕩。涉長路之逶遲。哀余生之多瘁。樂鳧鴈之羣飛。</text>
<title>咏懷 壬辰</title>,<text>立志須如萬仞山。確然端合靜中看。鳳凰肯慕鴟鴞性。松栢寧爲桃李顔。屹屹難移觀石柱。源源不斷驗流灘。我思諸葛眞豪傑。自擬平生管樂間。</text>
<title>卽事</title>,<text>吾家卜築近瓊林。前俯淸江後背岑。櫝裏誰知藏美玉。鋤邊不顧有黃金。唐虞化洽仁風動。天地春來潤氣深。生物妙機君識否。這中活潑是良心。</text>
<title>夜坐</title>,<text>閉門天地大。靜坐見圓方。就枕燈仍耿。推窓夜未央。水雲長淡淡。星月共蒼蒼。一笛自何至。遠人應斷膓。</text>
<title>江上送人 辛丑</title>,<text>日下滄波寒。烟生江浦夕。片颿渺不極。怊悵東歸客。</text>
<title>狎𩿨亭</title>,<text>荒臯繫馬獨裵回。上黨名亭亦草萊。水勢全傾東峽出。山形盡抱漢陽迴。至今猶見江鷗在。終古惟聞蜀魄哀。日暮烟波徒極目。六臣祠下更悠哉。</text>
<title>題歸去來圖</title>,<text>伯夷餓死仲尼窮。黃虞已遠吾誰從。市朝棼棼競腐鼠。蘭蕙欲秀傷秋風。空餘高名照竹帛。對之常如隔。晨夕。親友愍我無所娛。贈我陶公歸來圖。晉氏東渡天綱墜。中原赤子飼羗胡。元氣綿綿疑終晦。先生乃起東南隅。掉頭不入惠遠社。持論羞踵何晏徒。內學孔顔外沮溺。未肯許人窺其閾。風塵束帶誠難爲。望雲臨水愧形役。歸舟搖搖夜中行。星月皛皛水上淸。已聞田水心爲愜。乍見籬花眼自明。决若麋鹿走崇林。矯如鴻鵠翔靑冥。歸來有賦以自詠。離騷或非風之正。哀而不傷怨不怒。樂天優遊全其性。我怪天意生此老。不與姚姒鳴全盛。百年飢餓竟不祿。留向昏衢作明燭。君從何處得此來。夢爲執鞭意亦足。</text>
<title>雜詩 十九首</title>,<text>靑天何蕩蕩。白日何昭昭。流水日悠悠。回風亦蕭蕭。君家如咫尺。已至如千里。朝往復暮往。無乃近狂士。磊磊陰澗松。猗猗泰山桐。上可摩雲漢。下困泥沙中。雨露豈有偏。地勢不相同。守分理無㤪。安命良不窮。范公花樹喩。足以解愚蒙。明月照古樓。上有秦家女。當戶理紅箏。整坐調律呂。一彈始孤絶。再彈何悲楚。矯矯雲中鵠。哀哀失羣侶。三彈絃斷絶。素手爲中沮。回顧斂蛾眉。長嘆終無語。西施昔採薪。顔色固鮮姸。一朝登吳宮。百態爲人憐。醜女餙朱粉。反不如自然。言笑不能媚。擧止從其天。寄謝好色者。取舍須愼旃。伐木在深谷。而多與心違。日晩狐狸出。風急伴侶稀。惡木苦難斫。往往至十圍。柔木何荏苒。根淺枝不肥。君欲何所伐。斧短力甚微。夢遇異人去。杖策登崇岡。躡梯百千回。松檜欝蒼蒼。漸至聞異香。鸞鶴翔其上。忽然捨我去。中道失所向。號呼欲發狂。進退皆迷惑。悟是神明敎。奮身思努力。妾有古銅鏡。是妾嫁時物。光明洞重淵。本自若耶出。棄置三年餘。沉沉塵垢沒。自今日濯磨。猶足比明月。願君同用力。晝夜常矻矻。驅車適遠野。悠悠覽鄕國。川原何蕭條。四顧心靡極。爲此久躕躇。白日忽西匿。獸鳴索其偶。鳥歸斂其翼。僕夫爲我愁。迴轅請歸息。悄悄高堂寢。中夜屢反側。晨夜有所思。乃在深山裏。白雲出其牖。丹霞散如綺。手折芳桂枝。招我涉秋水。日暮塗又長。淚下不能止。同心而離居。皓首勉終始。惻惻復惻惻。行子中夜征。荊棘塞道周。蔓草互交橫。僮僕多苦飢。羸馬屢嘶鳴。問我何所之。無乃爲身名。何時逢異人。指示出迷程。丈夫出斯世。行藏有二策。致君爲堯舜。勳名耀簡冊。不爾歸巖阿。滅跡鞱其眞。飽食復安眠。爲一無用人。奄忽隨物化。白骨更誰㤪。奮迅思振衣。滄洲信不遠。五嶽通天臺。列僊所居止。明月出門闥。蒼松映飛水。中有高卧人。散髮足不履。借問此爲誰。乃是尙夫子。叩頭不敢望。涕泣再拜起。囅然啓一笑。誰能束縛爾君家雙龍劒。我能知其貴。磨礪日生光。神器不妄費。用舍自有時。斬豚安足賢。我聞庖丁說。足爲養生篇。延平一去後。千載竟茫然。的歷枯木枝。持歸置幽屋。自能揚光輝。足以代華燭。南山夜夜明。虹氣發巖谷。斲石下千仞。乃有雙白玉。因風寄夫君。愼勿愛枯木。小少幽薊兒。輕身重然諾。匕首照肝膽。一語交不薄。寶刀秋水光。白馬如星流。以我千金軀。爲君西報仇。揮手謝親愛。慷慨從此辭。丈夫爲義死。成敗安可知。妾在破瓜時。始與君相知。女蘿何裊裊。孤生不自施。寶馬金鏤鞍。君向大堤西。大堤多女兒。花月使人迷。宛轉雙明珠。贈妾餙容光。此物誠爲貴。厚意不可忘。貧賤令人傷。離別令人老。老氏貴無思。淸靜以爲寶。君子樂簞瓢。惟恐不聞道。我實非孩提。取舍識所好。秉心不能堅。形貌日草草。畸人撫琴瑟。聽者爲之悲。外不揜其內。自發不自知。知者謂我憂。不知謾相譏。悲歌以當泣。遠望以當歸。安得爲黃鵠。一朝起高飛。嚶嚶谷中鳥。所和在同聲。踽踽獨行士。所求在同情。結交無新故。托契有淺深。黃鐘應車鐸。古鐵躍鳴琴。持此遺君子。庶能知用心。</text>
<title>陪魚都正 在濂 作</title>,<text>白鶴隨人長過肩。蒼松倚石不知年。曾聞得一能全壽。始悟無心卽近禪。滿地樹陰當午暑。新晴林氣亂鳴泉。從容杖屨陪君子。半榻淸風解帶眠。</text>
<title>九日宿李景藺 完煕 庄</title>,<text>白日蕭條天宇凉。黃花寂寞爲誰香。關心京國今秋月。滿目山川昨夜霜。衰草漸知蟲語少。高風從此鴈聲長。如何倦客登高處。西北浮雲是故鄕。</text>
<title>送申養石 觀浩○後改名櫶 赴城津五十五韻</title>,<text>將軍辭魏闕。走馬赴幽州。急景關河暮。窮陰朔漠秋。平生思報國。不是愛封侯。夙歲英聲壯。重宸寵渥優。美相追琬琰。長駕服驊騮。白雉誰援矢。蒼鷹始解韝。從容諸傳訓。涉獵衆家流。藻思春泉動。華辭夏繭抽。翩翩書法媚。矯矯筆鋒遒。出宰分符節。歸來運幄籌。今當防戍役。實負鎭邊憂。祖帳臨歧路。前麾指隴頭。回風吹玉勒。落照上吳鉤。惘惘隨僮僕。蕭蕭戒馭騶。雕弓文虎韔。寶帶紫貂裘。撫歲驚遒盡。登山怨阻脩。人烟昌道驛。雨雪定平郵。野日荒荒入。江雲慘慘浮。驚沙飛滿盖。亂石轉鳴輈。險阨從玆始。周旋貴自謀。久聞城近海。遙想邑多湫。浦戶因爲市。官居若繫舟。盤惟羞鱮鰒。膳少薦羊牛。異俗吁其怪。他鄕極可愁。夔人多粔籹。楚國貴牢溲。養狗樵氓服。燃鯨績婦油。霜寒征客壘。月白戍人樓。慄慄橫晨笛。凄凉動夜謳。朔飈何飋䫻。譙柝獨干掫。去國身千里。離親地一陬。洛京魂渺渺。漢水夢悠悠。萱草悲東野。江湖憶子牟。此猶兒女事。那免達人羞。聖主方垂拱。明堂儼冕旒。甘泉無照燧。冀部絶驚桴。李牧眞良將。韓公克壯猷。藩籬須戒敕。牖戶豫綢繆。志氣常加勵。鞱鈐不外求。金城圖畧獻。石堡笑談收。舞拂靑萍劒。吟低碧玉鍪。狼居威烈遠。麟閣姓名留。佇見歌三箭。休令賦二矛。而余身久寓。與子志相投。揖客名猶重。招虞禮豈偸。皷鐘娛海鳥。粱稻饗沙𩿨。北海交文擧。新豐滯馬周。長時多局促。永夜獨咿㗀。俛首蓬蒿下。馳神汗漫游。謾懷齊館食。空作楚冠囚。忽爾當違背。茫然似痛搊。范丹宜共宿。皇甫豈吾儔。好送鵬圖海。寧同貉聚邱。險夷須閱歷。馳驅善咨諏。酒罄遅分手。歌勞緩轉喉。贈言非我事。斯意倘知不。</text>
<title>除夕雜詩 七首</title>,<text>翩翩雲中鳥。日暮逝不休。磊磊尙志士。歲徂翻百憂。去如辭弦矢。來若奔灘舟。我無夙夜心。恐爲前人羞。兒時學種樹。深根而厚培。三歲食嘉實。十年成美材。人生不滿百。所得良可哀。憶昨游龍門。北觀呂梁湍。意欲窮崑崙。白日落虞淵。居人勸我止。吁駭不可前。有虺千丈餘。猛虎飢垂涎。躕躇兩三日。嘆息驅車還。鄧侯遭龍門。杖策登三司。王生負地望。拊枕中書時。二子如駃騠。英妙絶塵馳。我乃蓬蒿人。兀兀欲何爲。衆髦翔漢廷。君平獨高尙。諸葛起草廬。龐公遂長往。時至龍騰雲。勢去蚓食壤。哲人貴知機。桔槹善俯仰。奈何歧路間。身名終兩喪。原生擁敗褐。鼓琴誦先王。井君躡敝履。高揖藐陰梁。彼哉公侯貴。到此遂盡喪。淸風灑千古。使我飢渴忘。飢不食邪蒿。寒不爨曲木。所惡名不美。况乃循吾欲。餙冠須美珠。餙劒須良玉。余豈愛華麗。所愛潔其服。</text>
<title>題釣龍圖 癸卯</title>,<text>壁上誰爲釣龍圖。使龍可釣何異魚。出神入化孰測究。况能鉤取無乃誣。吾聞龍亦有嗜欲。凡有嗜欲皆可使覊束。昔從劉累醢其身。此事豈不由口腹。英䧺壯士同一嘆。古來爲此受桎梏。不然龍之矯矯有何災。反易天地汩陵谷。百濟遺民會說荒。畵中云是蘓定方。鐵索入喉悔無及。怒鱗毒爪空騰驤。此應非龍似龍者。貪呑一馬招禍殃。</text>
<title>江水 丙午</title>,<text>江水與我行。十里行山曲。背我中道分。窈窕入深谷。何日重相逢。愁絶萬峯綠。</text>
<title>雨夜謾成 戊申</title>,<text>東風滿市雨鳴樓。城上春雲膩似油。一樹桃花兩般意。未開如笑已開愁。</text>
<title>臨津</title>,<text>曈曈初日上漁舟。十里雲屛水底秋。紅樹白鷗怊悵去。靑山無那不相留。</text>
<title>槖駞橋</title>,<text>槖駞橋下漉魚兒。公子王孫摠未知。蘆笛一聲相喚去。夕陽殘郭雨絲絲。</text>
<title>芙蓉堂。敬次栗谷先生韻。</title>,<text>飛閣層陰起夕凉。敗荷殘葉共靑蒼。臨池寂想開花盛。便作心頭萬朶香。</text>
<title>和金菖石 載應 見贈長句</title>,<text>海陽十月風怒號。海雲欲雪迴驚濤。窮陰催歲白日短。鵾鷄鶬鴰寒嗷嗷。貌弱心䧺老菖石。我時相見俱是客。文飜洪河一千里。詩拔飛樓三百尺。坐隅昏睡神潛遊。乃在金剛萬峯頭。道無奇氣非男子。少壯騰踔今衰矣。陰交異人眼有珠。愍看薄俗胷如痞。靑老已沒洞叟存。萬事濩落依邱園。問君布袋今在否。中有蛟龍雜蝌蚪。丈夫無金動如癡。言語鈍澁面貌醜。喬松鬪石何用奇。俊鶻側身長自飢。關山歲暮燈火小。蹩咿㗀欲奚爲。寒山月出淸聖廟。曠野雲垂孝子碑。有酒且飮歌無作。羇旅情動草木悲。</text>
<title>次李益齋瀟湘夜雨</title>,<text>楚雨湘雲江上秋。斷猿啼處有孤舟。東風盡入黃陵廟。又作瑤絃一夜愁。</text>
<title>雲鳥</title>,<text>翛翛雲間鳥。搖搖水中舟。舟行何的的。鳥逝亦悠悠。不見兒趨走。但聞婦嘆愁。對案不能飽。誰來相勸酬。日出城上樹。我身在遠州。</text>
<title>歲暮雜詩 二十二首</title>,<text>是歲冬。客于首陽。書誦之暇。時有所作。如近體詩。亦不能工。且於陶寫情思。流暢自在。爲短焉。盖冠冕衣裳。揖讓周旋於俎豆之間。酒湛肴乾而不許輒敢飮食。可謂整齊謹嚴矣。然一於是則傷於拘迫。歡欣浹洽之情。無以通矣。必有厭厭夜飮。不醉無歸之詩。以達其意。故必有古詩焉。才拙思短。或時有得。厭於收錄。投在碎楮。錄之無可採。存之無所妨。聊且綴緝書焉。凡爲二十餘首。辭不倫次。句不雕鍊。動有山上雲。靜有水中石。汝何無情閒。吾爲有情役。北風吹行人。忽爲天涯客。登城眺曠野。但見烟霜白。蕭蕭鴻鴈羣。飜翻來日夕。凄凄海上暮。白日西南傾。昴參出已高。列星光滿城。冽風中夜起。羇鳥勵晨征。朱火燦邃閣。砧杵奏孤聲。銜思展文史。躑躅熱中情。調笑娼家女。妖媚何多端。廉隅豈獨少。習慣乃自安。衣食良難事。詎皆中情歡。始知新沐者。旣沐又彈冠。人言汝美好。我爲汝三嘆。重修伏羲琴。再整蒼頡字。勇燒紋綉衣。旋碎金鈿器。君子混名實。小人眩眞僞。大道如靑天。何用勞機智。吾觀易爻象。不出位與時。大聖與天運。救世不論斯。皇皇吾黨士。穰穰誰能知。振衣出門去。白月正昭昭。懷抱不可訴。長嘯薄層霄。我頂星磊磊。我髮風飄飄。恐驚萬人睡。獨行不敢謠。椎剽燕趙豪。平生目無字。揮手擲黃金。焉能量度義。路逢不平人。血性怒如鷙。發口談夷齊。心䂓駔儈利。里中水火急。端坐不動臂。誰言讀書人。翻爲此輩愧。太陽行天宇。萬物動紛然。童子行地上。日入還歸眠。忽見頭髮白。不知從何遷。齊民化紫衣。鄒布競長纓。聖人握化柄。不言而風行。君子不出戶。靜知天下情。手中一衡尺。萬物得其平。十年塵土衣。洗盡靑山水。片舟出大江。長憶古人士。白雲無東西。明月一萬里。手折靑珊瑚。欲贈遠行子。但恐天風來。直到扶桑止。竊竊學舍兒。勤勤誦書詩。濶步顧前後。高唾弄冠綏。行逢農家子。頷應心羞之。君莫少農父。農父君豈知。食力自無愧。體勤中不歧。農父無今古。三代同一䂓。試問君所業。業成竟何爲。耽耽公府隷。肉視村中民。以我劬勞力。養汝趨走身。一行罹譴罰。侵暴何不仁。靜念誠可惻。彼性豈非人。生涯固所在。熟習便化眞。先王養廉耻。足食風乃淳。靑雀白鵠舫。掛颿滄海風。駿馬塵不起。揚鞭大道中。我懷豈無定。靜極乃思通。悠悠抱經史。欝欝守蒿蓬。豪士坐高論。義性相干雲。許心托朋友。謂言命可分。一朝當奇利。情急畏見聞。可憐今所爲。非復昔所云。是氣非正氣。鄙夫恐笑君。耳目有定愛。愛厭緣妄起。嫫塩何爲惡。西施何爲美。何爲厭澹泊。何爲悅甘旨。逐流不知歸。攻取紛未已。拔去衆癡根。置身昭曠裏。學問出師表。性情歸來辭。誰言叔季降。文字而有斯。玉管李家墨。古硏端石奇。燒香潔凈簟。齋心寫陟釐。梅花二三樹。脩竹風雪枝。汲瓊晨漱齒。端坐細讀之。吾鄕好古士。好古誠乃癡。黠者視奇貨。登門賣毁甆。舜陶河濱日。云此甞所遺。百金買其器。擎翫不少離。一鄕互傳笑。兒童揶揄之。嘆息謂兒輩。此非汝所知。大冬百卉死。薺麥不受寒。百卉悅糞養。而不宜於蘭。小物有專性。強力誠所難。巨櫟千歲壽。厥大吾何觀。常患讀古書。能令五內熱。喜怒亦無端。哀樂更不絶。擲去循階行。仰視衆星列。風霰奏歲窮。雲鴻動騷屑。拊牀中夜興。山月皓如雪。願將君山笛。一吟九霄徹。我生寡所交。所交皆勝己。世故各東西。遐心隔秋水。時有尺書來。見人不見紙。山川詎能間。方寸無千里。欵曲何傷細。規勸情所美。置在巾素中。申閱更多喜。馳神寄寥廓。黯黯如有俟。我齡垂三十。我命無可疑。焉能事躁妄。永爲識者嗤。試問天地內。何物足把持。屋宇僅撑拄。主人苦騃癡。奴僕作威福。家政隨廢隳。頹波有不轉。列星有不移。虛空大世界。滚滚徒爾爲。北風動海色。飛雪如驚湍。寒日色凜凜。野雲黃漫漫。啁啾城上雀。亦復憂歲寒。念彼幽居子。懷思非一端。沉吟徒躑躅。對書起長嘆。丈夫有所事。肯循妻兒歡。</text>
<title>曉行過松都 二首○己酉</title>,<text>駸駸馬度石燈昏。喔喔鷄鳴蔘圃村。三四殘星王氏國。酒旗遙見是南門。松京兒女哭如歌。故國繁華㤪奈何。五百年間金湯地。一僧撞壞不須多。</text>
<title>鐘園登眺。用謝玄暉東園韻。</title>,<text>我生隨僑寓。玆地亦可樂。游氛起層城。白日耀飛閣。羣動眞濛濛。遠眺遂漠漠。幽草紛相續。高花耿未落。寓目乃吾園。矯首望遙郭。</text>
<title>病客</title>,<text>小園花木自爲隣。蝴蜨紛飛五月春。髩上凉風猶病客。眼中芳草未歸人。良朋何得時相見。野鶴從今稍可親。更欲彈琴倚深夜。一樓明月轉淸新。</text>
<title>二鶴</title>,<text>相對不肯唳。故山雲幾重。仰人時得飽。臨水強爲容。舞愛天風急。眠尋月露濃。漸多烟火氣。何日上蓮峯。</text>
<title>聞閏四月十九日男子生。戲成絶句。四首</title>,<text>種魚積水生兒大。移樹良田結子肥。一理分明無妄想。分明不見不難知。有子誰能無愛欲。身非太上豈忘情。由來此輩催人老。道是兒生是惱生。烏鳶時飽鳳時飢。箇箇安排墮地時。猶有世間癡漢子。積金辛苦謂傳兒。丈夫何可少聰明。善用聦明是養生。常怪坡公猶有惑。願無災害到公卿。</text>
<title>秋日酒醒言志</title>,<text>我生從何來。而此宇內寄。拋石向空虛。方墜未到地。中間能幾何。胡復獨多事。所以醉不辭。頹然黜機智。是時秋風高。終日北鴈至。山川曠蕭條。木葉連雲墜。嘯歌皆可爲。勿言且棄置。</text>
<title>鶴問答 二首</title>,<text>讀易誦詩日。知君爲善鳴。食我稻粱飽。終歲不聞聲。古鶴能鳴好。今鶴愛不鳴。君今非古俗。敎我若爲聲。</text>
<title>奮筆 三首</title>,<text>秋陰凄厲。興寄寥落。中夜俯仰。悄然不怡。馳情自訴。奮筆書之。蓋不能自知爲何想也。茫茫大化。汝何爲人。氷火相盪。乃小厥身。燒智慧矩。淸凈六塵。駕風鞭電。神爲尻輪。俛首圭窬。揮斥九垓。山飛海立。氣動神來。嶔崎歷落。曠乎悠哉。披髮而往。冠冕而回。欝何寥寥。江山迢遞。天地空虛。鴈與秋逝。窮極思通。情深欲涕。我無良朋。誰爲卒歲。</text>
<title>三星</title>,<text>醉起西樓暮。三星獨自明。霜花寒不落。風葉動相驚。已覺形骸苦。眞知宇宙淸。親朋江上去。此夜若爲情。</text>
<title>啓禎記事詩 二十九首</title>,<text>同符炎漢是皇明。婦寺中間釀禍成。黨錮未除羣盜起。末年時事又東京。天災地變動如麻。廊廟酣眠志士嗟。多少賢忠戕殺盡。竟將天下付羣邪。磊磊忠臣瞿稼軒。不平爲䟽盡公言。長城自壞熊經畧。當日廷謨詎可論。英聖臨朝起蹇跛。兩錢霜鉞出何遅。誰知萬古無雙賊。斷送窓前一曲兒。迷魂一炷事還奇。誤漢傾唐只此䂓。假使人君能克己。千觔燒盡詎容移。東江壯士哭如雷。十二金牌今又來。勤與北人除掣肘。百剮崇煥恨難裁。當日朝廷有幾人。廟堂爭建好經綸。上策首裁天下驛。奇謀惟抄妓家銀。草中啼哭鬼神哀。城外行人去不回。誰識荒原飢死骨。盡從廊廟宴安來。筆頭兵弩耐庵才。鑿出梁山百八魁。君看鳳陽城陷處。也曾從此學兵來。二月吳山烽火紅。江南義士哭包公。邇來讀史驚人處。天下奇男出丐中。春城鹵簿響如雷。聖駕親廵動地來。誰識羗胡生轂下。四門迎賊一時開。靑田慧眼洞神珠。秘牒河碑事事符。造化安排元有定。六宮同泣第三圖。流賊揚聲號義旗。愚民一似望孃兒。空敺鄕豪添虎翼。由來俗里摠如斯。開國承家戒小人。也言謀國是謀身。皇朝亦有尙方劒。不斬當時兩佞臣。三年宰相詆先皇。道是孤恩也病狂。當日點名猶請試。只緣曾作壯元郞。江南殘郭數螢流。萬里蕭條草木秋。兩浙生靈充飼馬。荷花依舊滿長洲。金陵門戶舊無城。兩浙關防次第傾。孤坐深宮惟聖主。滿朝樞宰摠魚程。蘆溝月曉亂鴉喧。鐵騎南來百里昏。聞說築城新得讖。永昌門對順治門。西城烽火燭天回。十二陵前石馬哀。幾處遺民藏血詔。年年痛哭海棠開。硃書遺囑更酸辛。不悟純臣是賊臣。程濟從行王監殉。當時未必少其人。柳棺蓬廠誦經聲。聖主山陵藁葬輕。借問當時誰一臨。分明只得李劉成。靑衣紫盖走蒙塵。多少君王摠愛身。萬古無言三月事。袁枚邪說是何人。從容就義傳神者。忼慨捐生賣菜傭。二十一公眞快活。九原千載好相從。金山銀海一時貧。大火崑岡玉石塵。絶倒屠兒來頂佛。猶將疾苦問都民。列朝恩遇竟無歸。三十年來幾布衣。沉痛皇朝科擧弊。賊徒私議未爲非。世間何世世無人。六將桓桓盡虎臣。羣小沮功如不及。臨朝空復嘆朝紳。烏頭一飽竟何爲。大病初除命亦隨。披髮眞君今始見。果然壇醮不相欺。武昌江水血流鳴。江上寥寥鷄犬聲。萬事悠悠惟種德。人間此理最分明。東林門戶事堪悲。三案相尋無歇時。二百餘年宗社計。作渠偏袒報仇資。</text>
<title>外史雜詠 二十四首</title>,<text>隴右名家射虎風。龍蛇往歲見英䧺。誰爲小李將軍傳。海左今無太史公。海客舟中殷日月。康煕天下漢衣冠。當時一種巖廊議。會與千秋裂眦看。吏部家郞田護軍。廣平山水黯銷魂。妻張壻李眞奇事。可是他鄕不失婚。鼇山之府豆江口。中有古堂名楚冠。可惜奇男埋沒盡。由來鰈域用人難。有宋忠臣文信公。雲孫不墜古家風。早知赤縣淪腥穢。虜未來時已出東。世外烟霞看月島。天涯涕淚望雲臺。可憐當日諸君子。那不相隨渡海來。東萊水卒天下奇。隻身爲國折狡夷。當時廟謨世未有。不思褒用欲殺之。奇才磊落東來士。歎息如何竟未收。萬里瀟湘江上客。屛間纔得姓名留。東人一日閣春秋。鴨水遼山萬古羞。磊落關西三義士。悲歌倚劒涕長流。英䧺未必由門戶。節義何曾有界疆。血性男兒金禹錫。忠臣孝子出窮鄕。衣冠烟火三千里。只少綢繆患預防。拱手諸公甘北面。九原羞死慶河昌。遠人不思思遠物。失地無用渡淮橘。君看麻氏都督孫。流落下鄕湖南沒。海東義士洪純彥。身擲千金贖孝娥。男子要爲天下惜。功存社稷却如何。劒水刀山百折回。秋霜肝肺獨歸來。爲言抗節圖中像。却勝蘓郞麟閣開。十萬旌旗朔漠風。龍灣夜火燭天紅。孤城一戰驚奇絶。不信君居第二功。藥囊提軻史書之。夫子無名事可悲。南渡朝廷胡氏疏。誰知更有李鍼醫。百世淸風孤竹子。周天獨採首陽薇。精靈若顧朝鮮國。一笑相逢田布衣。登萊咫尺是滄溟。未必田橫更遠征。二客猶然名不顯。焉知此島却分明。北海惟知是虜中。如今始識在吾東。東人好古誰能否。合置新祠祭此公。半世治規博古圖。雲頭塞月客墳孤。中原不惜拋金虜。到死猶携若箇爐。西湖歌舞樂難極。直怕徽欽返古京。不識康王最叵信。眼穿猶自望來迎。天兵照雪下東垂。八莒陽巖尙可知。更到東萊滄海上。剔苔細讀萬公碑。成歡少婦酒如油。紅樹蟬鳴驛路秋。爲報三南多少客。殷勤一飮滌愁樓。秦皇昔築女淸臺。未必當時能散財。不及耽羅老寡婦。君王送見海山來。</text>
<title>益安大君寶纓歌</title>,<text>有纓有纓不知名。借問何在益安墓。延平躍龍未足驚。穀城黃石永相護。大明天子都金陵。駕海乘槎衆危懼。時我聖祖第三男。願涉風波臣所甘。登堂謁帝與帝語。予有奇疾慚見汝。峯絶壑斷臨空虛。猿捷猱緣無處所。杈枒戴頂橫樛枝。予有愛鷹縧絓之。裊裊倒向靑冥垂。百方無計坐令斃。萬乘有威安所施。百戰英風困一鳥。病乃在心醫孰醫。臣請馳視鷹未死。兩翅狊磔見人喜。臣誠駑姿有微才。願得鐵弓兼巨矢。帝驚且喜汝何術。立催鑾駕予臨視。挽滿圓月仰奔星。劃斷橫枝如剪紙。龍顔大喜撫鷹言。三軍氣奪朱落鴈。萬衆聲騰楚號猿。西川紅錦色璀璨。南國明珠堆繽紛。黃門絡繹宣內旨。拜辭臣敢當殊恩。乃賜寶纓朕所珍。副之雙貫玉雕葉。歸帆拂雲向迢迢。夜船生怪光熠熠。颶風一夜落梔檣。荒島無人停櫂楫。腥氣擁鼻驟如雨。朱紅張口頭似輪。有靑𧋋蚣十丈大。劈波屭贔來呑人。巨鰌旗赤霡霂細。長鯨齒白箜篌津。噫吁仰天衆命畢。吾聞至寶能辟邪。况乃威靈天上物。逡廵捧出瑞氣騰。倐忽逃遁飛電沒。靈犀洞幽竄蛟螭。神鏡照妖落狐狸。攢謝皇恩遙稽首。感嘆奇事不離口。歸來跪陳獻父王。帝以寵汝吾何有。定宗曰嗟季也賢。上王辭之予敢受。有告太宗王勿私。夢中神語何許叟。太宗曰噫謹還兄。掛之幽室夜能明。洛濱吹鳳謝人世。叩函失纓衆大驚。卧內虎符知誰竊。藏中狐裘何處覔。孰謂穿壙宛在彼。異哉神物來無跡。共傳金精騰虎丘。又道神劒飛火宅。始知奇寶不尋常。堪嘆英爽何赫奕。我昔筇履數經過。至今堂斧空寥寂。兵燹蕭條歲月多。石碑埋沒陵谷易。在舊豊德 嗚呼不見燕京萬壽山。海桑劫火相循環。蘭亭眞帖滿天下。茂陵玉盌出人間。雲飛水流五百歲。牧羊胡兒來躋攀。纓乎纓乎愼莫飛騰變化歸天去。長衛王子鎭東國。獨留玉貫作靑氈。摩挲閱世如銅狄。</text>
<title>東村 庚戌</title>,<text>東村晩眺小橋斜。獨立寒山萬點鴉。氷澗洑流喧鐵馬。雪峯樵路上銀蛇。細推物理無多怪。終覺人生足一嗟。相送柴門林影黑。不知初月在隣家。</text>
<title>過崔簡易墓</title>,<text>落日雙墳下。春風草出時。荒岡餘古木。遠客讀殘碑。筆補東天漏。名齊北斗垂。澗松空磊磊。寥落已如斯。</text>
<title>無題</title>,<text>側身天地起搔頭。身外無窮滄海悠。異代英䧺皆峴首。中原消息忽沙邱。癡人競作千年計。處女還爲一國憂。日夜東風山水綠。不如杯酒向君謀。</text>
<title>送申元中 正煕 寧親鹿島謫中</title>,<text>滄波一望欲何依。匹馬南行鴈北飛。世上功名蘓子屐。天涯顔色老萊衣。應驚入戶飜疑夢。劇喜開懷便當歸。遙憶他時拜辭處。更堪淸淚出門揮。</text>
<title>送尹校理 禹錫○後改名禹善 試士海西</title>,<text>輕車素蓋向春開。北闕晨辭領旨回。賜暇玉堂新學士。分司鄕貢舊行臺。臨津渡口波聲合。靑石關前樹色來。爲道西州翹首處。此行猶可報涓埃。</text>
<title>白梅園先生 周鎭 壽詩 四首</title>,<text>同庚賢聖歲名嘉。老桂生明月始芽。冠帶脩容仁壽鏡。門庭和氣吉羊花。良時正値升平世。化日偏長積善家。近得麻姑書信否。仙籌海屋許重加。早從柔翰謝浮名。恬澹優遊自任情。直以琴書爲日月。未曾冠履向公卿。舟本無人何有怒。碁高不着更誰爭。寄言當世諸君子。莫訪仙家學養生。階庭玉樹自生輝。敎子英齡爵已緋。竹使新分都護府。銅章兼帶老萊衣。麟兒况有門閭喜。鳧藻欣同家室肥。愧我窮居虧養志。難將寸草報春暉。憶昔趨隅日在東。如今髩髮感秋風。塩車剪拂逢知己。頑石磨礱費擊蒙。敢望藍靑云有得。還因樹落想前功。惟有歡心香一瓣。今朝只是爲南豐。</text>
<title>渡江</title>,<text>輕風送客護霜天。綠水明沙去渺然。漢口靑山孤鳥外。廣陵秋樹落帆前。鄕園牢落行逾遠。節序飛騰暗已遷。物候容光俱惜暮。江頭紅葉故鮮姸。</text>
<title>道中別劉元叔</title>,<text>同君行路難。抱病更辛酸。秋日衣囊破。晨星藥裹寒。翻當中道別。轉念客身單。沽酒飮僮僕。山隅回首看。</text>
<title>歸家</title>,<text>蕭條邑里淸。谷口數峯晴。曉角官樓逈。秋花峽路明。別離凋歲色。移徙見人情。盡室方覊旅。歸家亦問程。</text>
<title>報恩郡旅夜</title>,<text>溪山秋後客。烟火邑中虛。水落楓根凈。風高棗葉踈。村燈初有鴈。峽飯故無魚。相對甘山子。悽然憶舊居。</text>
<title>九日憶故山</title>,<text>登高卽此望鄕臺。搔首寒花對酒盃。怊悵山川非故里。鴈聲猶自北風來。</text>
<title>靈壁筆山歌</title>,<text>有小筆山靈壁來。藏在尙書尹公室。尹公嘆息招余看。是我先王案中物。往時天傾海水枯。秘寶無數地上出。塊然無情動人深。使石能言且哽咽。試甞歷數古帝王。誰似先王賢聖哲。適來人世厭久留。脫屣千乘奄迢忽。仁慈英毅備中和。喜怒春生並秋殺。遷善之勇過雷風。體下之明並日月。錦繡芬華性不甘。居寢暬御如對越。盈庭百僚誰知無。二三臣外皆未悉。朅來十年 缺。雨風寒暑順時節。魚塩果蓏賤不勝。百貨流通無一闕。長駕遠馭未有量。焉知大業中道掇。終竟設施大有爲。造化不仁功未卒。今上龍飛繼序思。實由厚德降陰隲。以我踈鹵最受恩。叨奉周旋侍邇密。賡歌曲宴追凉風。賜讀奇書繼燭跋。卽今歷歷如隔晨。記注未載吾能說。天縱多能百物通。詩文金石皆洞徹。嗟哉筆山手澤新。一見知之非髣髴。端州寶硯玉蟾蜍。便殿時御常幷設。翩然流落到人間。是眞夢幻太怳惚。此乃軒轅之寶弓。詎忍令他遂埋沒。草茅賤臣無所知。聞公此言五情熱。一物升沈尙如此。人事變壞那能述。羹墻猶可見聖人。何止甘棠勿剪伐。日精月華張氏園。巧手披雲斲山骨。畧施人力參天功。喚取愚公見突兀。巉削爲峯迤爲岡。嵌空者洞窪者窟。玲瓏呀攫無不存。具體而微誠妙絶。想當昔在御爐傍。縈烟裊作巖雲洩。不是米顚合再拜。便應尊閣未敢褻。又聞當日石假山。轉向誰家庭下列。往往市舖書畵卷。印章宛然留識別。百年䂓作千歲憂。欲聚無散誠非達。悠悠變化孰控摶。放開胷眼要脫活。願公貞久與石同。追先報後光黼黻。不負先王在天靈。公名並垂太史筆。</text>
<title>送李甘山 黃中</title>,<text>秋野何蕭瑟。連山復嵯峩。顧瞻西頹景。前臨東逝波。逢君已拭淚。送君其柰何。慨然念故舊。重趼凌陂陀。獨來五百里。衣袖如敗荷。自余去鄕里。盡室依烟蘿。寂寞鼪鼯地。辛苦相經過。歡笑能幾日。別路生曾阿。歸風少停響。落葉空舊柯。荒原不可眺。斷鴈哀㤪多。屛營歧路側。寒日爲婆娑。朅來同貧賤。君復獨蹉跎。飮酒不能醉。呑聲不能歌。</text>
<title>秋夜。同友人次甘山。</title>,<text>空山月上百泉鳴。峽口漁樵並虎行。隣舍夕砧愁處發。故園秋草病中生。寥天逈極難爲望。靜夜淸深不可名。君道向禽遊物表。只緣相得去家輕。</text>
<title>爲賦李景七 寅碩○後改字寬之。 宅黃花</title>,<text>貧士種黃花。花開媚書屋。平生歲暮心。對之增躑躅。高風傷衆芳。秋草萋復綠。來鴈有哀音。蟋蟀餘局促。獨此籬落間。皎然送幽馥。爲君發淸吟。誓不愧此菊。</text>
<title>月夜立薔薇樹下。喚李芝山 堈 老人不應。</title>,<text>澹泊應吾道。無詩愧月星。敲氷揮凍筆。煑菊燒寒甁。雪屋誰孤飮。金樽竟一醒。芝翁眠已熟。應在夢中聽。</text>
<title>夜李靑田 鶴來 見訪。相呼韻。</title>,<text>見盡靑山又憶家。多君此夜酒能賖。羣星滿地房櫳靜。獨樹吟風河漢斜。公道定嫌髩未雪。豪情不廢氣成霞。那能日糴太倉米。客裏安排送歲華。</text>
<title>奉和甘山</title>,<text>有客行吟漢水春。東風吹雪不吹貧。參同未許能欺世。太乙誰知更誤人。乍別驚心添白髮。相看搔首落烏巾。蓮花缺界能圓否。一逕羊求玉女隣。</text>
<title>高嶺山行 辛亥</title>,<text>我行忽深谷。慘悽動中心。羣木森不動。落景餘層陰。溜水騰凌蹙。奔石隱巖嶔。愕立時竄鼠。潛闚有跱禽。長風一震蕩。萬壑爭悲吟。此中有佳境。所嘆無賞音。</text>
<title>喜遇從兄 最昇</title>,<text>不信平安在。相逢悲喜間。容光驚白日。消息滿靑山。亂夢如初覺。遊魂且未還。誰知風雨夜。一枕對牀閒。</text>
<title>鐘園</title>,<text>存身虛白室。寄興太淸家。夕翠紛金彩。春芳凈玉芽。天從眉睫盡。日向髩毛斜。一芥坳堂水。元來亦有涯。</text>
<title>豆浦共元中作</title>,<text>昨來沉醉不知昏。山雨溪嵐雜酒痕。身到夜深人散地。夢回潮落月明村。百年生理劉伶鍤。萬古交情翟尉門。試向流霞亭上望。廣陵秋色又銷魂。</text>
<title>龍山挹淸樓 二首</title>,<text>龍山江水樓下淸。樓中吹笛雜江聲。雲山極目非吾土。客路多歧悞此生。法聖米船來信宿。沙南漁戶汎空明。白𩿨不識人間暑。羡爾隨波箇箇輕。登樓卽此仲宣樓。水上殘萍易覺浮。落日照當中酒客。西風吹在上江舟。沙虛白鳥閒相對。野曠晴雲薄未收。一樹鳴蟬數杯酒。坐中誰是最悲秋。</text>
<title>月夜泛舟</title>,<text>沙浦潮歸起夕凉。水風吹酒洗衣香。月色平分靑野濶。歌聲上與白雲長。樽外魚龍爭素影。席間星宿漾淸光。遙遙碧遠亭前柳。記取今宵未遽忘。</text>
<title>荳江絶句 五首</title>,<text>紅荳江村第幾樓。樓前江水拍山流。漢汾隋汴凄凉後。爭及漁郞一片舟。濃眉淺黛廣陵山。最是嬋姸落照間。爭得郭煕平遠手。就中添寫鳥飛還。昔年曾上狎鷗亭。相國繁華草樹靑。鷗鳥至今應拊掌。忘機何處未忘形。東峽懸流百帆來。渼陰灘轉月溪開。下江水濶多風浪。相勸漁兒趁早回。幾處江亭閉畵欄。空留水竹報平安。思量前輩眞無術。獨讓高名七里灘。</text>
<title>宿尹周老 致聃 宅。遇甘山。同懷尹殷老 致祖。</title>,<text>山光忽落鳥栖林。高舘懸燈亂木森。空外秋聲殷靜夜。天涯晩景赴窮陰。先期忽遇如神授。欲去還留見客心。不有季方誰惜別。西隣依舊有鳴砧。</text>
<title>夜渡臨津</title>,<text>咿咿啞啞櫓聲搖。一帶寒光帶水遙。月高兩岸不知曉。江動西風初上潮。防禦孤城依赤壁。先生老樹在靑霄。獨來賞雪知何歲。沽酒登樓坐自謠。臨津本名帶水。</text>
<title>臨津曉發卽事</title>,<text>踏踏隆隆送馬蹄。臨津酒舍第三鷄。缺月纔懸蒼壁外。寒潮直到古城西。江斂衆流趨海急。樹鳴餘葉向星低。十年此去悠悠事。只得新詩幾度題。</text>
<title>題王步庚 太 詩卷</title>,<text>西都芳草舊王孫。零落悲歌賣酒門。內閣歸驂驚勝事。宮城鐵杖泣殊恩。官隨地薄窮難送。詩與年多老愈溫。遭遇如君今不見。塵中埋沒幾人存。</text>
<title>華城有感</title>,<text>長松萬株老虬龍。白道如砥夾翠重。瓊冠玉佩列竦肅。大家仙子朝天容。碧玉荷蕖舞旖旎。南望西屯浮積水。箇箇先王勞聖衷。敢有傷損非臣子。重城樓閣錦繡明。欝欝園陵三十里。於皇聖孝無終窮。擬就華城作新豐。何天不吊業未究。陟降密邇藏劒弓。當時父老已無在。草木衣被生成功。小臣經行久躑躅。北望羽旄祝漢嵩。</text>
<title>哭梁伯鸞 鴻</title>,<text>風傷玉樹雨摧蘭。有淚誰堪吊伯鸞。天與高才應有意。鬼猜奇寶忽無端。人間已道生如客。地下徒聞死有官。壺酒西都成故事。朴淵秋月瀉哀湍。</text>
<title>送甘山得鷄字</title>,<text>萬壑氣凄凄。連峯落日低。客身殘雪裏。人影斷雲西。天地悲黃鵠。文章㤪碧鷄。山前嗚咽水。故似送君啼。</text>
<title>李氏家藏毅宗皇帝恩賜玉笛歌</title>,<text>崇禎二年春。皇太子生。工曹判書忠章李公 忔 以陳賀兼卞誣媾倭欵虜使如京。時遼薊路絶。自大同江發船。由覺華島航海。屢瀕危殆。竟達皇城。以狀陳辨。帝卽許伸理。公勞悴成疾。明年庚午。卒于舘。帝賜祭悼之。金牌護喪而還。始公曉音律。帝賜玉笛。今藏于其家。余就公後孫㯳。得奉觀焉。感而作歌。時崇禎甲申後二百八年也。李君家藏古玉笛。言是毅宗皇帝賜。我見驚喜百摩挲。悲從中來忽酸鼻。豺虎斷絶遼河西。時則崇禎二年事。豈謂波臣仗忠誠。帝賜祭文。稱以海國波臣。 萬死浮浮駕海至。時正使尹安國。遭風渰沒。 叩首閶闔天爲回。亟理邦誣使乎使。曰予有笛貺中心。聞汝知音汝歸試。嗚呼此物閱盛衰。請代而言宣其意。帝呼日月掃虜腥。臣妾萬邦同文字。功盛治隆那可言。經紀綢繆固櫛比。閣部大臣講廟謨。疾擊奸邪抗廷議。文章道術浩滂洋。壇坫崿崿對竪幟。百蠻九貊受覊銜。土司長官棊子置。明當禮成接萬靈。攷圖數貢色色備。雕題反踵雜沓來。冠幘佩服驚詭異。就中禮貌最有儀。三韓使臣首班次。雲門廣樂無端倪。鏗鏘震蕩魂魄悸。金鐘大鏞動鬼神。曼衍都盧呈百戲。以若金湯不拔基。雷轟電擊猶未易。忽然破碎隨風飈。山西流賊駄寶器。茂陵玉盌出人間。艮嶽之石溝中棄。宣德銅爐慘無光。古董舖中餘窾識。笛乎爾是金銅仙。噤不音聲滿腔淚。圓徑三寸二尺長。前後有孔十有四。蒸栗黃色古苔文。肉厚而淸細且膩。于闐玉人斸靑冥。琢成來獻尙方秘。天府琬琰同收藏。內司太監掌籍記。月明東海風淸時。一弄凌虛破空翠。穿雲裂石不足論。萬波寧息蛟龍睡。新羅有萬波息笛。 凄凉獨與魂歸來。埋沒精光等敝屣。至今寂寞蟲網絲。空伴遺扇閉篋笥。淸陰先生題絶句於扇上。贈公赴京。今與笛同藏。 誰能漑釜奉爲珍。後生久不講此義。雪翁身作江漢流。李公號雪汀。 以死勤事成本志。擊磬播鼗散如星。乘桴東出競來避。笛來吾邦歸潔身。長留一片乾凈地。</text>
<title>楊經理古銅爐燭臺歌</title>,<text>甘山家藏。有楊經理銅爐及燭臺。甞出以示余。言其先祖當宣祖丁酉。白衣從楊公軍。及歸以此爲贈。信可貴也。遂作詩。感慨居多云爾。稷山之野天四垂。天兵於此破島夷。島夷流血多於池。髑髏纍纍梟歸旗。是誰提督經理誰。楊公仗鉞麻公隨。漢南一帶不復闚。功在東人祝之尸。有爐燭臺是所遺。翩翩書記擧相貽。古色蒼黝滑琉璃。不甚雕鏤巧不施。欵云宣德故當奇。考索眞贋知者知。夜深解甲靜虎貔。悄悄刁斗角咿咿。炷香揷燭劒搘頤。默筭勝敗手撚髭。風流儒雅尙可思。想必魁岸英豪姿。奈何當時四路師。一擧化盡沙蟲爲。氣呑八旗碧眼兒。忽然委地如風吹。哀我虎臣並死綏。報主肝腦塞上脂。豈惟創重作瘡痍。興亡大勢决於斯。昔何勇壯胡遽衰。是天非耶吁噫嘻。時來竪子肱以麾。運去鬼神不自持。請觀三田渡上碑。臨津忽合冬無凘。孰主張是左右之。大廈傾仆誰能支。我不見宣和古鼎彜。此物雖小動我悲。動我悲兮涕流離。重憶吾邦再造時。</text>
<title>沉香筆筒歌</title>,<text>斧劈秋山淺灣湖。縷刻毫鎪細欲無。梣溪好古精賞鑑。認是漁樵問答圖。南海沉水老香密。小筒礧砢容卓筆。良工得之意慘澹。細刀作畫參神逸。欹巖老樹入忽釐。氣韻生動光流離。漁翁箕踞手據膝。仰首舟中遙語誰。岸上樵客釋擔子。右臂距石軒其頤。淸談䧺辯相上下。寂寞無聲神高馳。一叟擔柴獨歸去。似嗔燕蝠煩言語。天然絶妙小茅茨。淺者能深幽楚楚。乃知人才無不有。何止棘猴與玉。淸閒處士尺餘翁。奇巧視此將無同。衡嶽小像高麗舶。五百黃金輕瓦礫。嘗聞南人斫作薪。飯甑狗槽誰曾惜。一涉中土爭兼金。况逢雕琢登藝林。物之貴賤原如此。但將遭遇論升沉。</text>
<title>伏次家大人回甲志感韻。庸申私祝。</title>,<text>吾家幾世有今年。喜懼交中又愴然。貧居養薄誠何淺。弱植形單愛獨偏。小子秖應身命蹇。玆辰猶未吉祥全。寸心惟有無疆祝。眉壽華巵挹斗權。</text>
<title>黃江雪後</title>,<text>蒼蒼朝日出。皛皛照人來。月嶽瑤花盛。黃江玉鏡開。此山連四郡。何處望三台。俎豆賢人地。荒凉一釣臺。</text>
<title>木溪</title>,<text>日入寒逾苦。行人凍似鴉。江連風欲動。岸與雪俱斜。衣食京華俗。田園宰相家。德泉曾種樹。偏放一邊花。</text>
<title>別歲</title>,<text>虛空不駐兩飛輪。摠爲君歸老却人。收拾成功完一歲。便將交代與三春。久拚華屋同郵舍。自覺浮生等酒廵。灞水陽關無此別。往愁來恨一時新。</text>
<title>人日送李裕卿 後淵○壬子</title>,<text>楊柳微黃色。東風峽口寒。春流生古縣。野燒犯危巒。頗覺周旋久。轉於離別難。惜哉初令節。一醉不成歡。</text>
<title>上元夜。溪上對酒。憶甘山。</title>,<text>緩踏溪橋錦石圓。孤村夜靜滅浮烟。月華不似人間世。山影依如水裏天。已把流光拋髩外。難敎好客到樽前。思君起見千峯阻。重嘆逢迎異昔年。</text>
<title>食荼 二首</title>,<text>荼葉復荼根。敎我充枵腹。食荼不苦時。許君方食肉。食苦口中淸。食甘中有毒。請君咀嚼來。看我食荼熟。</text>
<title>延松渡</title>,<text>野色荒荒似廢墟。暮春雲日却蕭踈。阻客惡灘風不斷。怕人頑石鬼相拏。多因歇馬尋謠俗。只把看山補讀書。憶昔南征登粉峙。千尋地底見村閭。一作剛欲遠遊終反顧。一生哀怨見三閭。</text>
<title>鐵嶺</title>,<text>蔓壑枝峯勢糾紛。登臨巨野豁遊氛。僅通南北中條路。便作華夷兩界分。壯士平胡遺古壘。忠臣去國愛孤雲。可愁此地無城障。自是淸朝化以文。</text>
<title>附驥</title>,<text>天空知有海。峽盡始爲郊。繞邑山皆秀。連村壤不墝。輕風宜蜨舞。弱柳勝鸎巢。附驥成遊覽。眞堪自解嘲。</text>
<title>元山浦</title>,<text>一叢烟火接風濤。腥氣隨人欲滿袍。山脈入波連島嶼。浦頭開野倚亭臯。魚名未證三倉學。貨路全通六鎭豪。經過可愁情未已。白𩿨飛盡片帆高。</text>
<title>文川絶句 二首</title>,<text>平疇演迤少邱陵。嶺北山川錯料曾。漸見蔥蔥多氣色。爲言江水近龍興。處處靑山似故鄕。平田渺渺野茫茫。只言布穀能催種。誰識行人也斷膓。</text>
<title>極目</title>,<text>倦遊千里意全微。身在中途已憶歸。馬上覔詩心不著。燈前支枕夢猶飛。斜陽倒地羣峯列。翠靄浮空遠樹稀。爲報澗庵春已盡。他鄕勝事莫相違。</text>
<title>咸興</title>,<text>湯沐今豐沛。山川古沃沮。玄菟當漢盛。曷懶卽金初。井邑通王氣。人烟接海居。龍飛五百載。風俗復何如。</text>
<title>本宮</title>,<text>龍飛鳳舞義陵東。古社雲田卽廟宮。岐下民情諸父老。沛中歌曲舊兒童。初年手植留銅榦。百戰神威見角弓。微臣亦是厖眉客。半世奚囊愧轉蓬。</text>
<title>慶興殿</title>,<text>聖祖移居日。金盤得地靈。吉祥兄弟樹。壽福子孫星。古井餘龍氣。長松老鶴形。珠邱瞻咫尺。飛錫幾時停。</text>
<title>歸州寺</title>,<text>發祥傳有地。山色滿遺墟。願佛今爲寺。潛龍舊讀書。柳枝留御氣。陶穴化宮居。剔蘚看碑罷。空巖響木魚。</text>
<title>擊毬亭</title>,<text>山頭馳馬路。海上擊毬亭。叱咜風雲勢。鞭笞岳瀆靈。波浮三島白。樹擁二陵靑。獨立天光暮。長吟入窅冥。</text>
<title>玉簫亭</title>,<text>雲山不斷海天長。日日登樓倦眺望。試向玉簫亭上坐。松聲槐影更淸凉。</text>
<title>晩香之門行</title>,<text>故咸山妓有晩香。爲郞守紅郞姓黃。匣中留貯郞剪髮。有時開見如見郞。廵使虎威迫侍寢。仰天拊膺摧肝膓。潛出投身百尺井。井泉忽涸身徒傷。大驚廵使歎且悔。以禮相遇不以娼。一朝開匣髮化白。急起辭母如漢陽。嗚呼妾來君已死。血淚三秋侍靈床。歸來奉母又篤孝。㫌門二字何煒煌。壬子三月大風火。六百餘家烈灰颺。晩香之門在其內。巋然獨立魯靈光。榱題不燻堊不黝。左右連屋烟茫茫。我來目擊毛竅竦。默究其理久彷徨。異事傳聞葡萄架。世人何謂天蒼蒼。</text>
<title>五月一日喜雨。賀呈廵相。</title>,<text>咸州四月土揚塵。萬口魚喁惜雨人。穩過三春惟有麥。差遲十日幾無民。轅門晝寂聲聲好。畵閣風微滴滴新。恭喜相公蘓病氣。好將歌管樂玆辰。</text>
<title>海月亭</title>,<text>造化作滄海。邊幅多未修。往往囓岸入。碧海泓不流。此亭蘊秀異。矯若將飛鷗。水平白銀盌。山點靑佛頭。又似美人鏡。曼綠映明眸。強欲喩圖畵。嫌恐畵不侔。腸斷南門嶺。駐馬始欲愁。惜哉無人賞。棄置哈蘭州。</text>
<title>靑海</title>,<text>仰見三角峙。俯聞五川流。京師一千里。言是古靑州。沙田蜀黍長。石屋樺皮稠。土産最多妓。遊觀無好樓。風氣頓覺異。稍作邊塞愁。夙昔夢不到。忽焉今來遊。懷哉白沙老。正氣橫高秋。</text>
<title>東井</title>,<text>黃金大礦流精液。普渡津梁二百年。並欲來人除費力。故辭巖壑在平田。</text>
<title>奉謝金秋史侍郞 正喜 書扇面見贈 二首</title>,<text>篋中縑素故無才。誰與金針手眼開。敢是靈泉能紹介。如今始得望洋來。扇面今爲白練帬。銀鉤落筆氣橫雲。提携未敢登舟去。只怕全歸水府君。</text>
<title>獨坐 二首</title>,<text>萬山留客一孤城。醒後嗚嗚畵角鳴。可堪千里潘郞髩。來聽靑州夜雨聲。城陰寂寂雨如紗。暝色高樓短柳斜。蝙蝠巡檐翻燭影。蜘蛛補網就瓜花。靑山滿地長爲客。碧海連空不見家。獨坐黃昏搔首處。朔風哀㤪起淸笳。</text>
<title>靑州懷古。寄景七。四首</title>,<text>土城農父騎牛歌。時撥牛蹄石鏃多。學究村中談肅愼。由來君輩最傳訛。風沙掃蕩九城開。直到弓村土宇恢。底事齊東兼六鎭。無人更上侍中臺。斷髮浮圖夕照黃。靑山重疊鴈池傍。怪來太白山人說。已是初年似子房。緬憶鰲城北謫時。洪河萬頃一拳支。人生一死無南北。草木餘香老德祠。</text>
<title>望川上雨</title>,<text>逍遙川上雨。野色更悠哉。背日空濛去。依山颯沓回。軒窓吹氣入。書卷受風開。夕照明東海。靑蒼一帆來。</text>
<title>層陰</title>,<text>畵閣層陰起。畸懷晩愈孤。檐蟲吟幼眇。野燐走虛無。庭樹秋風入。洞房淸夜徂。古人知妙境。千載好相符。</text>
<title>日暮亭上獨立</title>,<text>日入浮雲繁。天涯愁思起。振衣陟芳臯。獨立見烟水。露下百蟲鳴。如在家園裏。心魂已南飛。兀然身千里。</text>
<title>岐川口占</title>,<text>山椒隱餘照。瘦馬沿溪行。鳥散秋田熟。蟲悲夕露生。壟牛雙駕健。村婦獨舂輕。墟落晩蕭瑟。沉吟孤客情。</text>
<title>中秋夜。千佛山開心寺。雨止看月。寄友人。</title>,<text>靑壁臨百丈。禪房淸且幽。高楓動蕭瑟。不似人間秋。今夜端正月。好與山僧謀。風雨颯沓至。翳然靑燈愁。夜半忽開霽。月上千佛頭。心中無一念。萬竅寒颼颼。此時不可得。此山不可留。欣慨盈懷抱。佇立寺東樓。</text>
<title>白嶽庵中午憇</title>,<text>行人繚繞出蘿陰。不謂招提到許深。欲借篆烟形瀑水。難將猩血寫楓林。靑山石老開荒跡。碧海雲孤望遠心。久客津梁何處是。應須懺悔問觀音。</text>
<title>雲田社</title>,<text>霜天極四凈。霽日明寒流。意欲乘快馬。直窮幽朔秋。望中碧海盡。高處丹楓稠。時序何歷歷。余心良悠悠。</text>
<title>次姜海秀 達源 絶句贈人</title>,<text>南關明月最多愁。水水山山別路秋。膓斷歌娥聲咽處。玉門羗笛古凉州。</text>
<title>飮酒 七首</title>,<text>凜凜關山寒。氷雪塞天地。急景凋窮年。覊孤無樂意。此時不飮酒。令我復何事。人生大行役。去去無休時。酒爲少歇處。焉得不愛之。此趣竟誰說。悠然心自知。擧世能飮酒。而無愛酒人。開口灌大白。此豈得其眞。泱泱二三酌。其境妙且神。好古不解飮。未到羲皇醇。眼前列甁罍。無酒亦可悅。此言人皆笑。謂我病麴糱。陶令無絃琴。問君作何說。諸葛渭上病。萬古堪涕洟。岳公十二牌。裂眥何暇悲。嘆咜爲却食。不眠終夜思。無如飮美酒。一醉以遣之。思我平生友。忽然來相視。急探囊有錢。傾盡相勸醉。此時如不飮。誰知明日事。思以易此樂。天下無相値。王謝家少年。行步顧前後。此由勢使然。踈曠招災咎。可笑鄕里兒。強效爲妾婦。膏沐爲西施。醜女亦何有。抑情謝杯觴。此人豈吾友。</text>
<title>謝鱗禪餽木頭六言</title>,<text>山人贈我木頭。莫是鎭州蘿葍。敢問一片枯槁。生性何處含蓄。</text>
<title>後飮酒</title>,<text>余始讀元遺山詩。作飮酒七首。羇旅歲暮。氷雪凄然。觸目興懷。焉得不寓之酒乎。乃知古人飮酒。有不得已也。情思所感。不能無形諸篇牘。隨得輒錄。便無倫次。凡爲三十六篇。命曰後飮酒。獨居念人生。拊掌發孤笑。造化何多才。借物寄其妙。紛然顚倒中。出入有萬竅。百年如飛石。到地能幾何。三十三歲客。一似睡眠過。轣轆頭上日。輕車馳峻坡。髩髮少光澤。朱顔不復酡。滚滚生死海。煩惱生風波。憂來亦何事。臨風以長歌。居貧無壯士。素賤無智人。立言世不采。效誠人不親。擧動皆見醜。衆中嫌有身。君欲立功業。急須辭賤貧。窮陰閉關河。寒日城上沒。鳥雀羣飛鳴。悲笳中夜發。撫枕再三興。中情如有失。我心不可知。何爲常兀兀。澒洞天地間。含生參一物。請看蟲鳥吟。豈非感時節。結髮慕前脩。追踵如可遇。不謂遂差池。蹭蹬無故步。弱藻牽長波。爾生非堅固。有志不得行。無爲猶返顧。沮溺學龍潛。豈云非善道。世若無仲尼。誰能譏此老。奈何諸腐儒。耳食恣訶討。聖人不繫時。天運同浩浩。自非赴急人。行止隨霽潦。嗟哉吾黨士。讀書勿胡草。有女傾國艶。裸視非必然。隔花望里婦。亦以遠爲賢。耳目不同賞。名譽固所先。山近出醜險。無復蒼翠姸。大江動波浪。十里見澄鮮。翩翩雲間鳥。奮翼中夜征。白雪滿天地。自然有哀聲。念彼二三友。固窮保其生。歲暮同所嘆。參辰不相幷。發書見心畫。笑顔若出迎。眉目粲可記。靜想及性情。遙遙託素契。努力愛令名。路逢豪家奴。賣勢轢孤㷀。恣意見凌辱。環視誰敢爭。有人忽來解。婉辭爲陳情。豪奴氣愈厲。便移擊趙兵。其人勃然怒。對衆先揚聲。揮拳頓不起。有若提孩嬰。滿志拂衣去。未甞留姓名。拊掌誠一快。脫然如析酲。六經猶可硏。諸史最難看。悲或爲流涕。怒或至搤腕。少遇開卷喜。多逢廢書嘆。豈無得意時。不足當吾筭。迴薄數千年。鱗次盈一案。積勞以致治。翻手卽成亂。二氣不均分。陰道恒過半。好動無如心。與天競行走。况乃禀乾陽。潛蟄理難久。無端掛空想。奮欲超塵垢。宣尼浮海歎。欝欝誰知否。只應大聖人。此思時或有。願借鴻鵠風。一擧覽州九。日出都門內。人色浩已盈。各自心有事。巨細誰能名。坐思幾萬國。一如市人情。乃至昆蟲類。動者皆有營。造化誠乃智。其術公且平。漠然無分別。任他自死生。作意存厚薄。兩儀豈不傾。彼哉嘵嘵者。野井亦相爭。君子好名深。天下始多事。愚民無所從。黠者盜爲利。焚却僞造書。蹋碎雕鏤器。耳目得精專。太平方可議。野人恒無疾。公卿髮早衰。借問此何故。人云養所移。醉者墜不傷。莊叟久已知。暫來寄空宅。竹樹饒淸奇。欣賞如自有。暢情足一時。聊取眼前樂。旣去誰當知。贊皇平泉石。久爲識者嗤。如何後來士。乃復效其癡。今日良宴會。坐中皆喜歡。美色羅左右。淸歌雜吹彈。幼眇蕩神志。不知冬夜寒。休怪隋唐主。長謂天下安。富人艶名宦。傾貲結貴遊。名宦慕富樂。椎剝營菟裘。蹉跎兩相失。濩落交窮愁。守分萬事足。多欲百年憂。托身攀豪貴。小心名利塲。朝出謁趙李。暮還候金張。忽去謝人事。登高視八荒。海色極天白。九州杳茫茫。蜉蝣雖自大。知不爲鳳凰。何用折腰脊。爲誰勞肺腸。杜門絶來客。獨遊無何鄕。幽州少年子。一生心不愁。呼鷹凌曠野。逐獸馳高秋。燒酒覔少婦。連倒四五甌。時時擔人急。意氣頗橫流。人生此亦可。刺促復何求。鱗鱗篇籍圃。濟濟鄒魯儒。對衆矜言笑。出門作步趨。能使暴慢者。當之斂其麤。治外勿用急。於心恐不如。絶口遠財利。回頭避美姝。詎知夷惠間。自有當行塗。斜日滿江城。雲鳥互明滅。獨坐西樓中。遙視海上雪。遠景無端倪。流響空中歇。願把王子笙。一吹九霄徹。北風一千里。玉宇掃層陰。廣庭何迢遞。皓月驚我心。欝欝望鄕國。對影發孤吟。搖落三十載。獨絃不成音。吾聞龍升天。乃復階尺木。生無六翮資。焉得爲鴻鵠。和光逐魚鳥。竄身伏巖谷。慚愧卷中人。時來破幽獨。家貧無長物。只有數畒田。他人不足寶。是我祖父傳。飢餓營一飽。不忍便棄捐。二客挽一弓。強弱爭不决。兩人同一餐。醎淡味各別。大道原無歧。諸儒乃異說。諸君且虛心。莫便徇口舌。有客從外來。面色半黃瘦。飢餓知多時。推飯以相救。感謝至再三。新識愈親舊。須臾乘我無。出門竊屨走。妻子怒且嘲。何爲自招冦。歎息良久言。彼過非余謬。夜夢何處行。行行逢一士。長揖問姓名。云是徐孺子。生平竊慕君。仍復再拜起。吁嗟黨錮時。君獨何能爾。答言無他術。深曉行藏理。林宗掉臂遊。終亦遠謗毁。斯道妙且危。恐汝徒血指。小兒窺我眠。踉蹌魚隊至。嬉笑雜鞭笞。學作官長事。歡極便啼呼。頃刻相㤪詈。知汝百年中。不過如此戲。丐者當我門。睥睨故自若。富翁冠弊冠。見人無慙怍。邊幅工修餙。乃知所存薄。徒說仲由氏。不耻衣狐貉。棲棲天涯客。忽忽歲已遒。讀書意不適。起行散沉憂。驚風有奇響。寒水無停流。連山高且長。滄海漭悠悠。烟火大都會。奔走自相求。引領涕承睫。反是增煩愁。啾啾城上鳥。亦復知歲寒。風霰日夜積。念此儔侶單。結髮事遊學。飽已經辛酸。時物不相貸。轉側能自安。嶺海阻千里。意行無險難。耿介澤中雉。高步自修飾。飢來情性迷。鳴骹碎胷臆。伯喈死亂臣。士龍陷黨賊。遂令千載人。撫案爲太息。季倫歸金谷。風流照當路。豪富傾萬乘。意若無外慕。望塵誠蟣蝨。見事何太誤。恨殺潘安仁。強作閒居賦。立心一以卑。誰能㤪天數。甞怪禰正平。赤身捋虎鬚。嘗悲張茂先。盤桓仆危塗。鸚鵡竟罹害。鷦鷯充庖厨。言行乃相背。此事足嗟吁。罵曹有生氣。博識終歸愚。抱木誠害道。蒙袂亦行詭。而此亦可思。勿復空訾毁。所操無衡尺。中庸徒爲爾。頹波注東溟。順流豈不喜。詎知伯夷淸。立脚從此始。陶鎔出大和。成章乃穪美。山澤多淸曠。結廬無障礙。原野互出沒。連峯相向背。迢遞望雲霄。逍遙田園內。萬物潛變化。靑春難可再。撫躬惜隤暉。俛仰交欣嘅。寄言同心子。蹉跎免追悔。</text>
<title>發永興前夜大雪 癸丑</title>,<text>岸岸春流復舊痕。雙城烟火沛中村。東風勒住淸明雨。又作龍江雪一番。</text>
<title>過德源府</title>,<text>羅麗戰伐舊山河。此地爭桑問幾過。半醉行吟驅馬去。海天空濶白雲多。德源古之泉井郡。新羅時北界至此。</text>
<title>踰鐵嶺 二首</title>,<text>舊日汶陽終屬魯。何時蜀棧始通秦。可憐天作金城地。不見重門擊柝人。吁駭連山萬疊稠。登臨直似大荒秋。南官北使低回久。摠作秦人度隴愁。</text>
<title>三月一日。金城道中遇大風。馬上口號。</title>,<text>雨橫風顚三十里。折巾落帽晝沉沉。眼中秀麗金城地。猶自看山不廢吟。</text>
<title>金化縣</title>,<text>驛亭春水去悠悠。狼子山邊宿雨收。欲吊忠魂古祠下。栢林風起暮雲愁。洪公命耉丙子戰歿於此。有栢田書院。</text>
<title>寬之草堂晩望。得烟字。</title>,<text>鷰語茅堂外。蠶頭夕照前。風輕纔動絮。花遠却如烟。望極春將暮。遊歸月又圓。隔年相對處。秖覺兩茫然。</text>
<title>道中記見</title>,<text>野殍橫塗正可悲。飢民菜色此何時。鶉衣少婦聲如縷。乞得行人活乳兒。</text>
<title>舊廬 三首</title>,<text>欹傾一畒屋。依舊眼中存。手種桃花老。新穿石井渾。緣流尋壞岸。披草步荒園。尙看啁啾雀。歸飛綠樹昏。宿昔含孤憤。蹉跎作遠遊。新居依絶境。舊業寄東流。峽夜花如曉。江春雨似秋。永懷悽愴地。孤獨對人愁。歲儉無仁義。村荒劇亂離。三農誰不病。萬事最難飢。吏怒催租急。兒啼得食遅。朝朝挑野菜。麥熟在何時。</text>
<title>贈申希範 錫箕 讀書五言古體</title>,<text>駘蕩季春節。病蟄思騰騫。對書輒引睡。黃嬭攝人魂。見君方丈室。周旋不容軒。開窓臨大道。塡咽通朝昏。此中不廢學。卓然知所存。誦詩聲朗暢。屢叩常閉門。脫落謝朋輩。收斂歸本源。玆事無早晏。南北由改轅。又非人所勸。自在樹脚跟。潛心穴其內。旨哉難具論。千花不見艶。百瀑不能喧。看山必先險。浚井初亦渾。俛焉一肆力。乃登昭曠原。此如火煎藥。武滚文以溫。泰山勢不陗。大河九折奔。拔來忌報往。有終貴耐煩。我懶厭文史。能爲鸚鵡言。得似沙在飯。精意愼吐呑。</text>
<title>歸山居 四首</title>,<text>疊嶂奔相向。傾崖斷復懸。亂山通一徑。幽谷出孤烟。小築終何地。行歸忽改年。解鞍茅屋底。松月上初圓。富貴如天遠。生涯到峽深。雲霞生左右。草木侍巾簪。道在忘樵牧。身微放嘯吟。一貪嗔不去。驅我入雲林。丹崖橫百尺。窈窕綠潭回。鳥拂雲屛入。魚跳玉鏡來。地偏誰見愛。形勝轉堪哀。興發成孤往。烏藤響紫苔。巖耕能麥熟。雲斲自蔬肥。峯壑天中小。農桑事外稀。鳥言隨聽似。山翠入看微。好事無人問。長吟獨掩扉。</text>
<title>山夜</title>,<text>棗下茅茨井上隣。數峯相對月淸新。老蠶上箔喧風雨。怪鳥驚棲嘯鬼神。發興雲霄時自好。和光樵牧易相親。天公大有經綸妙。宇宙平分什九貧。</text>
<title>幽居贈鄰學</title>,<text>住在奇花怪石邊。人家直向白雲眠。鳥巢積翠星飜亂。山掃餘霞月吐圓。物外流觀情浩蕩。書中悼古恨連綿。漸驚時節拋人去。綠髩東家正少年。</text>
<title>訪禹九坪 允河。尋至釣磯。不遇。</title>,<text>便從童子叩柴扉。却道先生在釣磯。石色如雲尋路熟。泉聲滿峽見人稀。澄潭寂寂空魚躍。老木陰陰只鳥飛。斜日半竿靑壁下。又從黃鶴畵中歸。</text>
<title>老谷贈申元中</title>,<text>舊廬歸隱嘆君賢。窮峽孤棲覺我偏。一壑衣冠無異姓。三川灌漑少荒年。持杯勸客情如海。陟嶺思親暗禱天。多怪此來如路熟。幾回臨別意茫然。</text>
<title>連日大熱。不可當。寬之宅避暑。四首</title>,<text>踉蹌褦襶到君前。便似吾廬掃榻眠。束帶簿書誰作吏。科頭箕踞我爲仙。花陰卓午無飛鳥。葉底微凉有咽蟬。破除萬事惟高卧。汎覽唐詩了幾篇。不信他時墮指寒。爐中相對汗中看。淸晨已熱通宵苦。久坐何堪並卧難。一雨趙思無忌救。新秋秦望沛公寬。好事人間誰獨樂。荷花百柄水亭欄。提壺謾說碧筒寒。火色橫空伏几看。華屋亦應同我想。夏畦方始識他難。何曾憤世膓偏熱。只爲耽書眼稍寬。淸風一縷蟬餐後。漸喜斜陽下藥欄。畏寒畏熱將無同。卸盡衣巾髩似蓬。願作江魚馳水底。何殊冶鐵躍爐中。層溟却訝全封雨。大塊還應盡繳風。頭白老人言未有。六龍炎熇幾時窮。</text>
<title>曉行出北門</title>,<text>纔聞出郭便身輕。愛煞天凉趁曉行。沙映靑松數家靜。月斜高柳一蟬淸。泉聲漸引招提入。曙色遙分睥睨橫。風露滿空如許冷。幾多炎熱頓忘情。</text>
<title>洗劒亭</title>,<text>北門之北水邊亭。寂寂喧喧兩穪停。地上庚炎無處着。城中卯飮到來醒。山童擊水跳衣濕。溪女浮瓜照眼靑。自昔登臨摠陳迹。如今好事嘆零星。</text>
<title>歸路次弘濟院</title>,<text>城外周遭幾疊山。一川雷吼出其間。玉泉菴子小如許。海水觀音空自閒。石滑人緣裙襞去。峯高鳥拂馬鞍還。塵事相催西日暮。此行猶喜暫開顔。</text>
<title>任君元 百煕 進士宅。夜同鄭哲汝 敎承，金厚卿 益陽 作。</title>,<text>晝氣昏昏夕未淸。鐘聲燈火滿重城。炎天瘦竹先秋冷。晦夜華星續月明。隨世商量爲馬走。嘔心辛苦作蟲鳴。乾坤好是如春樹。爾我相憐一寄生。</text>
<title>贈尹致榮</title>,<text>城上烏逋尾。寗越恒暮歸。歸見四壁靜。冷烟出破扉。弊袍生碧蘚。慈母所製衣。不愛君能學。愛君能忍饑。忍饑百無懼。飽暖成人希。鴻鵠羽毛弱。好養摩天飛。努力奮奇志。毋爲遺細微。</text>
<title>訪金鼎汝 洛鉉 不遇。遇雨留題。</title>,<text>苔草深沒屐。雜樹繞舍圓。庭戶如山徑。凜欲頹數椽。初見謂君拙。久念知君賢。淸風生左右。飛雨響我前。脫衣登牀坐。逍遙望秋天。題詩當留刺。信息固已先。</text>
<title>山外</title>,<text>城陰冷澁試秋衣。作對蜻蛉繚繞飛。衰柳數行風嫋嫋。遠山一帶日暉暉。出門歲月方知晩。滿眼山川便當歸。沽酒相隨何處好。李家亭子壓江扉。</text>
<title>果川盤谷。題李海臯 秉民 屋壁。</title>,<text>風露翛翛木葉啼。菊花纖月藥欄西。蠭巖火照靑山靜。蠶室雲連碧樹低。却病無方須卜虎。消閑有道且看鷄。君家自是淸凉舘。醉剔殘燈續舊題。</text>
<title>書田舍屋壁</title>,<text>楓似臙脂照水明。亂鴉千點野田晴。禾根日暖抽孫出。豆莢風乾爆子鳴。喚婦割鷄留舊好。敎兒牽犢試新耕。誰知歲晩南歸客。一帶寒山薄暮情。</text>
<title>訪柳景誨</title>,<text>栗林風落氣蕭然。柳下窮居絶可憐。身外龍門拋壯志。眼中犀角寄餘年。名山買宅愁無路。敗硯欺人悔作緣。晼晩猶存携手約。峨嵋後夜月淸圓。</text>
<title>過柳宋佐 沆</title>,<text>萊妻倒屣語琅然。問訊泉源事可憐。遠寄山中還作客。重來江上動經年。人間寂寞芝蘭契。歲色蹉跎筆墨緣。依舊岡頭相送地。暮雲衰草正無邊。</text>
<title>餞秋 二首</title>,<text>極目山川數鴈飛。天涯有客自沾衣。憑將一葉蕭蕭至。斂盡羣芳寂寂歸。敎我作詩從此少。令人多恨似君稀。陽關灞水無今日。望斷黃昏獨樹依。駸駸短日髩邊飛。獨立亭臯葉滿衣。少壯劉郞無奈老。登臨楚客送將歸。金塘雨冷蟲聲歇。綺閣風高鷰影稀。萬恨千愁誰領畧。白門衰柳自依依。</text>
<title>甘山過殷老。與寬之夜赴。</title>,<text>摘盡黃花幾恨君。音容迢遞兩難聞。秋來閉戶多紅葉。老去隨身只白雲。蟲爲月寒常命侶。鴈因風急不成羣。人生本自無根蔕。未必明朝路始分。</text>
<title>奉謝甘山屢問賤疾。袖所作詩見示。</title>,<text>幾度敲門袖有詩。山中舊雨不來時。斗墟奇氣雙龍劒。園客淸音獨繭絲。高義炯然窮道見。寸心寥落幾人知。忽如八月觀濤去。蘓得沉痾便可期。</text>
<title>病中有作</title>,<text>寒鷄疑失曉。破壁一燈垂。月過空山冷。風臨絶岸悲。病深多自恨。家遠若爲知。一作無端垂死病。未敢報家知。 悶見傍人睡。空嘆曙色遅。</text>
<title>梣溪尹尙書 定鉉 壽詩</title>,<text>南極老人頂如月。西方壽佛眉似雪。是爲下民司吉羊。陰相積善生英哲。衆仙颯沓翳金幢。或跨虬龍騎鳳凰。熒光休氣紛絡繹。下報消息關令宅。異人出世固不凡。道與聦明天與德。誰知通塞會有時。韜光鏟跡歷嶮巇。大材晩成衆始覩。倐上天路聞天語。手繅扶桑五色繭。寸心經緯薾衮黼。金管摛文補雲漢。玉節宣化騰歌舞。朅來窮達六十年。視人百歲固已賢。白華孝子喜且懼。跪奉春酒慶初度。春酒那能令公歡。對之泫然風搖樹。昔公閒居數方奇。專氣致柔善守雌。子諒坦夷性自然。春風滿懷物無私。是眞養生壽者相。福履所歸神聽之。厖眉兒齒更何有。爲公請獻無上壽。大化朝暮視彭殤。放言非耄蒙莊叟。常怪叔子儒雅人。一何悲壯登峴首。君子應求沒世名。儻來富貴記誰某。文章滿世功在民。萬萬千秋長不朽。</text>
<title>崇禎古琴歌</title>,<text>正宗壬子。檢書官楚亭朴齊家赴燕。遇舍人孫衡。贈以崇禎琴。楚亭歸遺碩齋尹公。後轉借於金秋史。久不得還。是歲梣溪尙書始索還。無絃有傷毁。命工補而完之。㓒光可鑑。時作斷紋。腹有窾識。曰崇禎十一年戊寅年奉勅製。太監臣張允德督造。距今二百有十年也。商彝周鼎。不獨爲寶。况在忠貞古家。尤可貴焉。公命作歌記之。昔觀崇禎黃玉笛。藏在村家土花碧。誰知此有琴一張。十襲錦囊比珪璧。道是雲麓贈楚亭。載歸歸之碩齋宅。黃冠水雲操南音。正樂烟散那可尋。濠州聖人能一治。再開鴻荒作天地。國風冲融凌漢唐。韶濩昧任無不備。龍門石上生孤桐。乃是和氣之所鍾。思陵初年桐已老。霹靂燒殘凍雪封。巧工揮斤堅似鐵。製入天府嘆奇絶。此時時事借琴言。中聲變盡商聲烈。萬曆之季漸入破。魏客操弄遂缺裂。明主更張嗟後時。隻手無助勞補綴。絃急柱促知柰何。幺音仄調哀以切。一夜胡笳滿皇京。覺羅村女彈秦箏。寶匣瑤徽空零落。煤山草樹幾回榮。梣溪先生愛無已。宣德銅爐相左右。古㓒離離梅花紋。安得妙手彈一聞。應作冬靑杜鵑哭。又如風泉思故君。彈者無人况能賞。嗚呼對此神惆悵。卽今風雨遍中原。重使生靈膏草根。天道循環那有極。或者琴亦與返魂。</text>
<title>早春和人 甲寅</title>,<text>昨夜春風到薜蘿。寒禽出樹水微波。深山自是陽和少。早已人間草色多。</text>
<title>早春</title>,<text>散步原頭覔草芽。兒吹折柳理魚叉。蜜蠭徑渡前溪去。知是南岡有早花。</text>
<title>被石友拉至其家。閉門作。二首</title>,<text>雲樓曉發雨餘風。直到君家上苑東。收拾歸裝初日出。覺來殘夢百泉中。詩成未穩情難捨。酒到無言意已通。共說此行沾濕好。一犂膏乳四郊同。剪紙誰招客子魂。相留一醉卧柴門。空庭蜨影無風地。故里鸎聲有樹村。雅謔多於霜葉墜。殘樽散似退潮痕。人間好事情難極。未必沉酣又到昏。</text>
<title>喜雨詩。寄梁仲律 鍾林。</title>,<text>梯田高下水如絲。鴶鵴聲乾麥秀時。夜半淋浪恩到骨。大家歡喜大慈悲。</text>
<title>竹笋</title>,<text>昨夜雷聲破竹胎。才從出土見奇材。憐渠幼有凌雲性。不管檐低向上來。</text>
<title>七月旣望。夜與澗庵作。</title>,<text>萬里無雲露欲流。君家月色似楊州。招搖桂樹懸秋思。㶑灧金波散客愁。是處蟲聲非故里。今宵鶴夢滿滄洲。東坡偶發歌簫興。印本詩人第一游。</text>
<title>上年是日夜在咸山。與李繡卿 祖憲 進士。於萬歲橋下乘舟。遂以前韵寄呈。</title>,<text>橋下淸江碧玉流。小舟携妓憶咸州。歌聲惱亂西都夢。月色消磨北地愁。風物已非桃葉渡。故人今在白蘋洲。寒鐘一夜荒臺側。借問孤懷紀舊游。</text>
<title>二十四日初度。賦澗齋雨中。</title>,<text>闌風伏兩動難收。客舍炎凉一轉頭。數卷圖書螢火夕。千家砧杵碧梧秋。羈禽易作驚棲羽。野水難平觸石流。誰爲東坡也吹笛。眼前紅蓼似汀洲。</text>
<title>閏七月六日夜。見月寄李景明 宇燮 上舍。</title>,<text>河漢皎皎天似水。初月未落凉風起。螢火孤飛蟲絡絲。攬衣長嘆行復止。我所思兮在山阿。相望咫尺如千里。淸夜迢迢惜此時。安得並坐論妙理。人生刺促七尺軀。蕉萃樊籠眞愧死。折芰包荷彼何人。采桑作黍歡如此。丈夫手內無黃金。十畒之間徒爲爾。日月催人恐無成。感憤爲詩寄相似。</text>
<title>過素沙得晴字</title>,<text>秋陰不爲旅人晴。慰禮城南更遠程。草木蕭條將落候。江山迢遞獨歸情。殘碑冐雨尋弘慶。戰地臨風說解生。那得與君婚嫁畢。相隨海岳一身輕。</text>
<title>西原送別</title>,<text>娘臂城南鴻鴈飛。臨歧去住兩依依。天空北藪初黃葉。水濶西原更落暉。雨沐風餐同此路。登山汎海幾時歸。遠遊爭似家園樂。權作離歌賦式微。</text>
<title>赤裳山絶頂。是按廉臺。同姜慈屺 岵。</title>,<text>赤裳之山高入雲。削石四方襞積裙。超然一覽衆山小。波濤蹙沓魚鱗紛。龍蛇往歲欲酸鼻。鳥鎗五十風掃地。獸駭魚爛守臣逃。金匱石室無處寄。誰道山僧是伏生。壬辰倭寇。茂朱，龍潭，錦山守臣皆走。三邑遂沒。長水縣監獨守嶺阨。一境獲全。賊以五十人橫行入赤裳山城。史庫參奉，山城別將亦走。僧徒以國史藏巖穴得全。 鬼呵巖穴能辟兵。穿緣拾級出復入。拂竹縈烟蹋澗行。山中喫酒臺上醉。氣酣落日半荒城。此城朝家爲保障。冦來先棄何所望。隱囊紗帽玉雪膚。齧肥嘯傲折旋趨。只謂井陘非方軌。豈知陰平度貫魚。胷內片筭不曾有。軍中許歷何甞無。廟謨折衝知有在。斫地悲歌七嗚呼。堯章眼中無山水。快如庖刀劈肌理。南窮瀛漢東蓬萊。駕風躡雲千萬里。忽謾相逢把臂笑。爾杖吾屩今到此。瀾飜九流舌電光。萬壑松聲響牙齒。自覺身是雌甲辰。余與慈屺同生庚辰。 小巫一日殫神技。欣嘅交心惜此遊。沉吟不發坐搔頭。靑冥浩蕩不可極。湖嶺秋盡浮雲稠。安得相隨兩黃鵠。從此决起覽九州。</text>
<title>茂朱府</title>,<text>不道窮深眼更明。山中忽有錦官城。江聲直下侵樓去。峽勢微開繞郭平。今日桃花隨處種。向來春鷰失巢驚。夕陽喚睡亭前路。萍梗浮緣恨此生。</text>
<title>水回</title>,<text>荒山欝欝鳥聲哀。苦竹村前問水回。鐵騎爭喧風珮駛。蓮花忽湧翠屛開。淸深不着人家住。僻遠猶招客子來。更欲前行微路斷。穹林虎跡轉愁哉。</text>
<title>留吳晩遠 文善 夜宿 三首</title>,<text>明燈入夜久從容。爲汝閒居起病慵。坐見石林生缺月。醒聞風霰落踈松。朱愚有夢神猶耻。碧痞無醫藥可攻。似此窮山眞樂事。論文好是二人從。月落星稀尙自眠。鄰鷄也笑五經邊。晨光遠射峯頭雪。霽景寒生谷口烟。道欲相忘皆自得。詩如入妙更難傳。人生坐與窮陰暮。髩髮蒼凉惜此年。五峯晴靄滿矮窓。窓外梯田只數雙。山斂暮雲歸墨嶺。水流寒月到楓江。可憐苦海猶無筏。惟覺詩魔久稍降。消受一生知有道。會心人到酒盈缸。</text>
<title>和澗庵見贈</title>,<text>山雪江氷慘崝𡵓。我時徒步來京城。澗菴屋子如臺榭。戶外無屨惟書聲。推案起迎面凍色。有似荒陂騎驢行。丈夫枯槁有如此。我何太瘦君過淸。秤薪爨房冷徹骨。卧思峽戶燃松明。峽戶騰騰足爐火。力耕不足應租征。讀書苦無顔氏樂。坐被飢寒百憂幷。軟裘快馬幽州少。走射狐兎笑儒生。別來相聚且歡笑。眼前得酒聊復傾。</text>
<title>奉觀淸凉舘藏三朝宸翰歌</title>,<text>梣溪尹公淸凉舘。藏三朝御札凡四卷。正廟手賜碩齋公者二卷。純廟所下一卷。一卷憲宗所下於梣溪者也。公以示最秀。奉觀未半。爲之感淚。退而作歌。貽公胤子幼常 泰經。草茅賤臣蓬藟行。君門萬里如玉京。太陽未回幽谷底。道是葵藿何由傾。今日梣溪尙書宅。奉觀三朝宸翰冊。暫時休告出承明。手書問訊朝復夕。寒暄起居視家人。旬月絡繹動盈百。兩世恩遇殊曠絶。豈非忠誠能感格。元氣淋漓寶墨香。雲漢下垂天咫尺。却抱烏號望飛龍。未如此卷奉心畫。潸然自覺淚盈眶。感激身似親耿光。歸來獨坐三嘆息。欲起爲歌久彷徨。聖主賢臣相遇合。魚川鳥雲樂難及。王褒爲頌最能言。樂毅有書眞足泣。驅馳險夷百不憂。呂梁飛流可徒涉。吁嗟君家世所無。立身嗣守念前途。知否天恩不虛至。積累行滿多讀書。自古巖賢好肥遯。恨是差遅生得晩。</text>
<title>客中守歲。詠懷呈梣溪尙書一百二十韻。</title>,<text>歲月今何夕。山川異故鄕。日行非有改。人事自多方。貴里歌呼宴。豪家錦繡裝。臛龍炰鳳鼎。玄露紫霞觴。袨服夸童幼。鉛脂闘女娘。窶人愁避債。寒士澁空囊。潤屋霑殘瀝。隣燈借末光。榮枯如許別。歡戚未渠央。俗比遨頭盛。情同蜡祭狂。以上十八句。首叙除外。 孤懷明短檠。獨坐轉中膓。拘滯疑遊宦。淹留類客商。以上四句。叙客居守歲。 吾生縣贅瘤。此地僻嵎暘。直命何星宿。前身有業障。箕裘談洛建。柯葉係姬姜。寡弱家聲墜。零丁福氣凉。樗違繩擁腫。松窘石昂藏。眇小材何陋。支離臂莫攘。削桐重癘虐。啜菽薦飢荒。杵臼操多汗。荊薪負日僵。服田疲甯子。勤讀輟江郞。急難懷常棣。無知羡隰萇。增唏心已燬。顧影淚潛滂。以上二十二句。自叙少小遭罹困厄。 疥癩逢仙藥。漂流得佛航。襪穿趨貴客。氈裹宿寒房。袒袂躬壺盥。膺箕糞室堂。韋能治狷急。鍊亦就精剛。斷綆方還續。鉛刀更得鋩。低回鮫泣素。眷戀雀銜黃。以上十二句。叙遇白先生。執灑掃之禮。以續舊業。免爲農牧。 素性磨難去。偏情耿未忘。風高希綺皓。世遠慨虞唐。逆旅觀更代。殘碁閱亂亡。廢書三嘆息。懷古一彷徨。愛說耕巖樸。神交賣藥康。乘舟浮海澨。棄畚遁蒙陽。兎走便林樾。𩿨飛喜野塘。蹉跎心不遂。侘傺意多傷。以上十四句。自陳禀性狷介。始亦有志慕古而偏喜隱遁。 嘑爾思如鯁。嗟來耻若贓。遽隨爭食鶩。難作轉丸蜣。鼻息勞瞻伺。眉顔厭俛昴。素餐深媿稺。因熱遠慙梁。命矣其何柰。時兮適自當。以上十二句。叙貧賤不能自食。多累於人。遂喪本志。極陳其情狀。 惟公爲稷契。於世是鸞凰。學海呑彭蠡。文峯準太行。包羅兼七畧。考鏡訂三倉。品物平衡錘。論文審尺量。存身疑久蹇。膺運倐高翔。玉署俄登顯。金閨遂歷敭。峨冠承日色。滿袖襲天香。弭節初班棘。攀弓再憇棠。歲才周次舍。官已列巖廊。福月三和恒。灾星百忍禳。持盈由畏愼。汎愛本慈良。雅量夷崖堮。冲襟遺芾璜。以上二十四句。叙公文學仕宦及其厚德雅量。 微才羞自衒。一顧逈非常。戇率優容受。駑孱待激揚。牖明通混沌。垣隔診膏肓。羿彀知從入。牙絃敎改張。耳提頻勸誘。心許厚期望。感有鐫肝髓。功微報忽芒。以上十二句。敍受公知遇。蒙其指授。於文學始知向方。 蠭何勝化蠋。牧未善麾羊。幾日成瑚璉。他時仰櫲樟。托身池上鵠。竊廩黍中蝗。到處恩逾積。那時債可償。以上八句。叙受公命敎公之子。材非其任。無功素餐可愧也。 橘遷非故土。蓬轉又秋霜。屛跡鼪鼯內。全生虎豹傍。山奔天窄窄。水駭石嶈嶈。置屋依蝸角。編茅覆蟹匡。雲霞生几席。草木侍巾裳。畏壘居誰識。空虛竄不妨。野蔬忘燕豹。溪鱔代鱣魴。唯諾隨呼馬。行休困𨆫狼。以上十六句。叙移寓深山。 逝將乘下澤。行矣守東岡。小構揚䧺宅。低圍邵氏墻。夜聞魚婦績。秋督鴈奴粱。竹密開三徑。梅踈對一牀。甁花抽白帖。盎葉鋪靑箱。擷秀篇章圃。繅絲術藝筐。漁磯歌舜聖。瓦缶詠文王。縱失彈冠禹。猶成曳尾莊。棲心歸澹泊。沒齒得徜徉。以上十八句。叙將歸所欲惟如是。不願乎其外也。 恐此成胡越。能無似穀臧。製荷寧是褐。餐菊竟非糧。鬼笑貧營産。天猜老賣漿。危塗雖嵲屼。拙計亦滄浪。以上八句。叙貧甚雖欲歸。而築室讀書。亦恐不能。 過去餘惆悵。方來念渺茫。胷難澆磈磊。胃已熟溫凉。坐數波斯市。行看傀儡塲。原無胥靡懼。誓不醜塩粧。劒久深埋獄。錐遅穎脫囊。呴腮思潑剌。戢翮望飛颺。寂寞惟孤憤。沉淪竟兩喪。不嫌爲棄物。堪痛絶餘芳。以上十六句。覆叙前段言更歷世變。自傷孤弱。不能自見於人。終必泯滅無聞可恨。 亹亹冬窮除。駸駸壯及強。旄倪紛拉雜。闤闠浩煕穰。刻漏催寒盡。明星啓歲煌。條風微習習。淑氣動泱泱。覆嫗涵羣彙。昭蘓奮百昌。隔晨衣著綵。轉眄髩垂蒼。騁驥誠迢忽。聽鷄只慨慷。思憂憐蟋蟀。遅暮嘆篔簹。以上十六句。覆敍除夕。嘆其齒漸加而無所成。 未必從詹尹。秖應問子桑。洪匀分氣母。摶土戱媧皇。坱圠充三際。林蔥被四旁。何曾分貉僰。了不管彭殤。似嗇龜身短。非私鶴脛長。魚遊行處島。鹿逸夢時隍。一路隤西晷。同歸欝北邙。委形辭骩骳。乘化返汪洋。以上十六句。言人生通塞。皆由於命。歸於盡則一也。當安之而已。 蹔寄垣猶葺。將行笱未遑。濯纓延潔凈。束帶斂披猖。疢疾要能受。艱難好備甞。守中存性命。鞭後防諐殃。莫復求方便。斯爲妙吉祥。以上十句。言人生如寄寓。然一日未去。有一日所當爲。盡力於此。免有罪戾。此爲究竟法。 靑陽催候鳥。白露感吟螿。氣召徵鳴鐸。聲生驗皷簧。言之形壹欝。器以達鏗鏘。俚曲存延露。村謠採折楊。撫時聊遣興。揮翰未成章。楚客呈懷璧。般門弄觖斨。百年男子事。流恨獨倀倀。以上十四句。言旣如是則不宜復有自鳴。而情動氣感。形於音聲。在物猶然。况人有蘊蓄。勢所不免也。故有此作呈知己。</text>
<title>地藏菴 乙卯</title>,<text>沙彌粥飯小秪園。信宿閒房凈意根。巖穴老能容佛坐。瀑聲高欲亂人言。帬腰水辨西江渡。甕口天窺北漢門。暫借禪家逃火宅。梨花一樹對黃昏。</text>
<title>雨中同李小渼 祖永</title>,<text>侵曉禪扉雨不開。霧雲終日暗荒臺。湍聲怒欲吹樓去。石勢危如入戶來。黯黯春歸誰得駐。迢迢客思轉難裁。何當洗劒亭前路。隔水人家喚酒杯。</text>
<title>渡江有感口號</title>,<text>春盡不出門。羇旅老男子。始渡銅雀津。我心如流水。霧樹散阡眠。風江浮渺瀰。芳草亦已歇。靑陽云暮矣。嘅然念平生。局束徒爲爾。</text>
<title>如意橋</title>,<text>圓荷出葉柳交加。馬繞澄潭一路斜。白鳥風喧松上雪。紅亭日動水中霞。輕陰落岸凉漁客。碧色搖空凈酒家。欝欝園陵三十里。先王聖孝思無涯。</text>
<title>早起言志</title>,<text>一枕雲山睡到明。夜來微雨小池平。花搖宿露窓間滴。霧擁孤峯峽口生。脫落聲華歸實際。招呼物色到幽情。林居勝事無昏曉。散髮巖阿自在行。</text>
<title>端午日水邊飮</title>,<text>解帶驅魚作一遊。端陽勝事小溪幽。歸雲遠作何山雨。野水閒將落日流。樽外風光徒滿眼。日邊消息重回頭。蘭湯綵縷兒曹事。隔岸村家看牧牛。</text>
<title>又次吉錦湖 履祥</title>,<text>團圓好樹已堪攀。却背危磯俯碧灣。飢烏跨犢原相忘。倦鷺尋魚強似閑。茅柴宿釀東坡酒。水墨遙峯大米山。眞個今遊作端午。荒塗却破暝烟還。</text>
<title>壁下釣磯携酒</title>,<text>坐愛靑蔥雜樹林。緣崖一逕到來深。澄波欲夕魚爭躍。翠壁無人鳥獨吟。已把白雲看世變。全憑流水息機心。畵中收釣烟中語。傾取餘觴盡意斟。</text>
<title>喜晴 二首</title>,<text>江南却放三年謫。塞北還歸萬里行。較得今辰猶未似。大家歡喜見新晴。矮屋寬於漢未央。葛衣輕比六銖裳。嚬眉蹙頞兼旬苦。半日晴明也盡忘。</text>
<title>暮</title>,<text>綠澗峯陰見躍魚。前林落景下殘書。西村客散亭空處。一樹蟬聲在碧虛。</text>
<title>田家夏日雜謠 三首</title>,<text>南瓜葉底小兒啼。羅祿田深不辨堤。太末羣飛炊麥竈。田家屋子忒低低。鷄膓籬落濕螢飛。慧黠鳴梭促織機。燒草驅將蚊子去。地膚叢下熨生衣。栗毬如蝟鳳仙紅。碌碡塲閒息老翁。鸂𪄠雙雙瓜蔓水。蜻蜓隊隊荳花風。</text>
<title>呈錦湖</title>,<text>金烏節義問何如。百世淸風尙有餘。中歲絃歌遊宋洞。暮年燈火誦朱書。龎公遁世躬耕耨。甫里安貧老釣漁。何異先生隱懷峽。夕陽驅雀卧田廬。</text>
<title>玉蜀黍</title>,<text>貯得珠璣空滿腹。凉天一任白鬚飄。生來崛強偏難化。舞盡西風不折腰。</text>
<title>漫興</title>,<text>凈掃風扉步紫苔。花枝午影過檐迴。柳間黃雀銜蟬去。松上靑蟲化蜨來。玉黍孕珠霜髮長。草棉含雪綠房開。山中好事無人覺。取次吟詩懶未裁。</text>
<title>與蔡應吉 相祐 作</title>,<text>犢卧蟬鳴地。風林欲午天。脫巾吟翠壁。高枕見晴川。峽勢交刀合。亭形小笠圓。此中無一事。相與挾書眠。</text>
<title>自黃坪踰嶺行 二首</title>,<text>憑高靑野逈。望盡白雲開。小邑穿山住。長川避峽回。岸秋踈雜石。峯夕隱荒臺。代馬依風意。躊躇不易裁。急嶺愁難盡。荒塗澁漸無。樹撑奔石怒。湍齧卧槎孤。棲鳥相依息。樵人欲返呼。荒山如此逈。登覽幾長吁。</text>
<title>巖屋夜話雜絶 十五首</title>,<text>亞細東洲薄海堧。更無山峽似朝鮮。文明一變東夷舊。未化羅麗習俗傳。海左文章屛紫蛙。汚隆代變肖中華。虬髯自王扶餘國。不見龍顔是大家。冬烘學究好頭顱。坐詆明淸膽氣麁。不信文章多曲折。生來夢見李王無。永樂全經閣漢儒。金科玉律奉程朱。詩書舊說無尋處。不道東人學問孤。六經文字浩無涯。全是舟車入道資。須信到頭能放下。百年休歇竟無時。孔門敎人惟下學。著地上達到自知。泥着陳編難了事。高談性命欲何爲。強成塗抹古文家。排比終難就得他。試問江河千里遠。源頭一發竟如何。抉摘新家要覔疵。三倉古學更支離。昭明義理如星日。大樹蚍蜉不自知。道學儒林自一身。強分支體豈爲人。由來此事非朝夕。未必專譏舊史臣。操觚弄墨便爲詩。不怕如今此道衰。種得奇花沙石裏。也曾憔悴更相疑。淸儒考證幾紛紜。漢宋分爭古未聞。鄭氏傳經朱子學。平心議論訂斯文。鯤鯨地步問何如。缺甃跳蛙樂有餘。笑煞兎園功令客。高談掉臂五家閭。翰墨追隨好噉名。愛憎毁譽幾時平。要津到底爲爭地。獨守柴門養性情。生來俗學自成家。任是盧扁不柰何。當日崑崙穪國手。十年身不近琵琶。論定斯文苦未全。一般楚璧價相懸。曾西自是家庭見。便把夷吾不直錢。</text>
<title>九日登梅谷古城 二首</title>,<text>靑鞋白袷可秋陽。九月寒山引興長。峽坼高江風浩渺。尺低敗堞月荒凉。那堪獨坐花盈手。莫擬登臨淚滿裳。消受眼前哀樂地。只應沉醉是良方。望盡天涯數點鴻。揮觴藉草與君同。橦花雪落荒臺逈。葛葉霜凄古井空。敗意今無催稅客。消災舊有入壺翁。年來一片窮居恨。撥盡城頭嫋嫋風。</text>
<title>韓硏石 瓘裕 暮至澗庵宅。往賦。</title>,<text>黃花老大北來時。坐送秋光髩上移。霜氣淺深蟲獨覺。天風高下鴈應知。多曾閱世論心少。晩欲謀生見事遅。萍水暫逢無意緖。不如前日遠相思。</text>
<title>鍾園留朴天游 文逵 飮</title>,<text>記否文山歲暮天。臨歧泣別菊花前。移家遠適知何處。逆旅相逢動隔年。謾戴儒冠生理拙。閒隨釣舫性靈全。如今莫問儂居住。峽口茅茨數點烟。</text>
<title>檀樊與金溪雲夜叙有約。未赴追謝。用原韻。</title>,<text>載酒誰尋楊子居。蕭辰多感問何如。須從苦境知求道。盡黜浮名就讀書。照室孤燈支夜久。當窓瘦菊表秋餘。蒹葭一水無梁渡。遠想門前長者車。</text>
<title>與澗菴約山寺途中</title>,<text>笑携詩卷入淸暉。山脚荒墳一路微。巫皷鼕鼕烏鳥聚。村耞磔磔荳稭飛。荒林澁響槃姍步。短景寒稜瑟颯衣。驢上吟肩遙在眼。木魚僧粥莫相違。</text>
<title>冬日記行</title>,<text>冬日城上生。還從城下沒。出門見寒山。獨行意忽忽。層陰冐邱原。餘葉巢林樾。萬品無隱形。孤光颯吹髮。中年抱幽憂。樂意漸就歇。側身臨路歧。搔首送日月。磊落思五噫。豪壯念七發。</text>
<title>毋嶽峴</title>,<text>城下無溝池。城外無郛郭。雖參保人和。設險亦已畧。缺厓通趙陘。仄徑類秦鑿。植木欺燕人。玆事太近謔。鳥嶺豈不高。靑石豈不惡。暴客枕席過。廟堂方駭愕。賊來塵未颺。荷擔已躡屩。此世非羲農。孰能無擊𣝔。五嶺橫北天。一一皆劒閣。</text>
<title>述旅懷。奉酬尹荳山 泰益。</title>,<text>桓山迷鳥惜分飛。悄憶雲間月下扉。石亂悲泉深激激。松高短日隱暉暉。空聞季子貂裘弊。豈見相如駟馬歸。汎愛惟君容醜拙。銜觴不問是耶非。</text>
<title>鐘園作有敗意之嘆</title>,<text>樹杪寒光映遠山。經簷短日對樽閒。誰能相士皮毛外。我欲全生齒舌間。雪晴寡鶴高尻喙。風急羣鴉接翅還。徑欲閉門那可得。重陽催稅苦相關。</text>
<title>挽李統制使 膺緖 十九韻</title>,<text>久惜營平老。翻驚峴首碑。如公難再得。在我慟非私。儒雅誠餘事。躬行卽可師。閑居容不惰。直道內無欺。服儉狐裘敝。門淸雀網施。孝殫祠墓饗。恩給族姻飢。手卷何曾釋。弦琴或偶爲。物應由己正。官亦自家推。惠政臨民日。威聲制梱時。賄無通徑路。身豈潤膏脂。廟剡從輿望。戎藩整器欹。文淵猶矍鑠。蜀道却平夷。莫謂西班最。難求往世宜。此言誰信否。於史合書之。外族敦先誼。中年受特知。酒常分燭煮。書必叩籤疑。簡默存深詡。羇孤悵遠離。騎箕終永訣。執紼只哀辭。大樹飄零盡。長令識者悲。</text>
<title>贈李東樊 晩用</title>,<text>執耳盟壇飫昔聞。論詩法眼較銖分。風流往事非今雨。月早他時有後雲。掌裏蚌珠傳好夢。頭邊烏帽愧移文。公沙杵臼誰曾識。自喜龍門得御君。</text>
<title>酬幼常見贈</title>,<text>未遂歸田去。眞成索米來。心隨南向鳥。身似北枝梅。壯齒臨書失。孤懷得酒開。芥舟聊自笑。愁渡覆坳盃。</text>
<title>久不見兪兮山 敎煥。聞日從隣社作詩。寄此訊之。</title>,<text>音容咫尺兩茫然。歲暮思君恨更憐。會說卜居從履道。忽聞傾盖就誠懸。祠官樂否人間世。邑宰難於天上仙。舊雨卽今如弊屣。幾回高駕過門前。</text>
<title>送長藕西還</title>,<text>歸歟塞兌養心神。黃庭經心神丹。元字守靈。 愛爾閒居謝雜賓。漸長兒曹身自老。專攻儒學分當貧。出門著脚無多地。中道回頭問幾人。客舍殘燈過此歲。一番掁觸送君新。</text>
<title>讀書</title>,<text>落景數竿餘。窓間照讀書。墨池光可鑑。苔髮冷難梳。作者存心細。來人着眼踈。誰憐原伯魯。一病甚籧篨。</text>
<title>尹元直 秉榦 招飮於荳山宅</title>,<text>春頭臘尾雪紛披。歲籥才餘些子兒。人海滿城無緩步。債臺何處不愁眉。力營一飽終歸戱。閑檢今年只得衰。謇欲誰須留滯久。殘樽消折好天時。</text>
<title>金水亭 丙辰</title>,<text>迴瀾石老鏡中春。第一溪亭着眼新。歎息萊翁眞有道。梁間刻像更何人。</text>
<title>蒼玉屛</title>,<text>險水麤山遠有情。愛他濃綠與澄明。此行不被身看破。誰信蒼屛浪得名。</text>
<title>途中記見 二首</title>,<text>旭日晴峯作態殊。浮嵐暖翠劇糢糊。居人不解看山妙。便是烟江疊嶂圖。節氣差殊北地春。靑山紅綠一時匀。此中飮興原難制。慚愧提壺勸客頻。</text>
<title>行次金城縣 二首</title>,<text>官梅夜宴抱麟兒。絶愛羣山卓筆奇。碧玉屛開生色畵。金城縣裏最多姿。山色依然出峽遲。倦遊羸馬北歸時。記曾冐雨衝風過。猶自高吟不廢詩。</text>
<title>昌道驛</title>,<text>參差石屋碧鱗鱗。更覺硫黃氣着人。宿債幾年今始了。城隍祠下路歧新。</text>
<title>歧城</title>,<text>初日燒花照碧溪。峯光巖翠漾高低。營邱北菀躊躇處。妙境如何着得題。</text>
<title>斷髮嶺</title>,<text>東天一碧駐筇枝。黛色參雲旭日時。可惜皎然天半雪。春深無處見峨眉。</text>
<title>椴亭</title>,<text>村舍桃花映酒旗。碧潭淸瀨自逶迤。風光只合經過眼。問着居人摠不知。</text>
<title>長安寺</title>,<text>化城樓閣綵雲披。初地風光到始知。飛瀑虹腰金碎碎。亂峯鰲背玉差差。夢遊星漢何時醒。身入蓬壺却自疑。成就十年西向笑。寺門春草讀殘碑。</text>
<title>明鏡臺</title>,<text>釋迦騎象洞天開。明鏡無臺却有臺。竺國金幢從地湧。仙人錦帆拂雲廻。亭亭獨映金流水。落落危懸紫色苔。唐突醜塩嗔俗客。百川中夜走風雷。</text>
<title>首王城</title>,<text>淚盡東京萬壑哀。孤城缺月老荒臺。可憐此地蒼黃日。猶愛仙山片石來。</text>
<title>百川洞 二首</title>,<text>朱明勾曲洞天長。隔別人間日月忙。誤喜名山遊得到。不知髩髮已蒼浪。峯靈石活競莊嚴。恣蕩神奇勢未厭。半世看山皮肉外。東遊一日愧無塩。</text>
<title>水簾</title>,<text>轉蓬失路感浮飄。哀樂相尋兩髩凋。布襪靑鞋都脫灑。康王谷裡坐吹簫。</text>
<title>尋百塔 三首</title>,<text>聱牙佶倔石如林。出入烟霏深復深。要識世間諸妙處。不經辛苦可能尋。多寶塔前氷塞山。破荒窮谷自間關。河源漸細乘槎去。不見崑崙定不還。壑笑峯嘲愧不任。那知石刻誤人深。平生學道無眞識。博得虛名枉用心。</text>
<title>宿靈源庵</title>,<text>千億芙蓉拄杖前。暝聞風佩白雲邊。沃焦臺逈星如海。彌勒峯高石作天。春盡有花開佛地。夜深無夢到人烟。金山一宿悲城市。乞就東林送暮年。</text>
<title>靈源洞</title>,<text>畸人曉濯紫霞裾。太華淸鐘度碧虛。撞破十王峯頂石。衆生平等宿寃除。</text>
<title>三佛巖</title>,<text>破顔搖手早歸家。此地何曾有减加。六十非多三不少。纔爭數目便成差。</text>
<title>白華浮圖</title>,<text>還歸四大自空虛。凈得根塵了此軀。若道本來無一物。山門那更事浮圖。</text>
<title>淸虛大師像</title>,<text>雪巖支派少林風。婦貌山人慧力䧺。更有靈圭遺像否。夫夫得法問誰宗。</text>
<title>望須彌峯</title>,<text>十年梅子齒生津。今日明河望得親。聞說海中山色白。果然驚倒岸邊人。</text>
<title>正陽寺</title>,<text>眞歇臺前念佛聲。喚僧圓殿問峯名。如何自古文章老。總把金剛寫未成。</text>
<title>歇惺樓</title>,<text>天臺夕照下丹邱。獨立蓬萊第一樓。玉劒星稠三島曙。瑤林雪薄五城秋。偏居左海憑誰賞。歷數名山到此休。更欲吹簫向明月。羽衣靑鶴逈生愁。</text>
<title>靑鶴臺</title>,<text>岧嶤北望使人驚。塞破空虛氣不平。身大可堪愁地弱。力䧺應欲補天傾。含風翠蘚鱗鱗老。碍日孤雲細細行。稊米此身饒一嘆。百年憂患自勞生。</text>
<title>內圓通</title>,<text>鳴琴獨對錦屛風。峀睨峯窺妙不窮。歇惺樓中看晩照。更應催上內圓通。</text>
<title>須彌洞 二首</title>,<text>萬重嵐翠染須眉。風佩淸深玉洞遲。誰識八潭元一水。急來成瀑細成漪。穿雲度霧幾縈紆。樹裏奇峯忽有無。不是書生能濟勝。名山誘我便輕軀。</text>
<title>須彌塔</title>,<text>八潭窮處樹森森。白塔凌空逈獨臨。纍雪有痕靈氣盡。磨風無跡鬼功深。哀湍細拊靑童瑟。怪嶂爭抽玉女簪。揷髻孤松誰手種。披雲一笑發高吟。</text>
<title>萬瀑洞</title>,<text>君山鐵笛裂雲開。爲我橫吹萬瀑來。石勢平浮獅子窟。泉聲飛動鶴巢臺。山僧振錫凌危棧。俗士留名化碧苔。最是怒猊驚絶勝。仙風何處訪蓬萊。</text>
<title>八潭 四首</title>,<text>萬壑千巖絶妙辭。思量不信虎頭癡。請君領取摩訶路。要把何言髣髴之。灑落飛騰悅性靈。南柯醉客到來醒。能仁竟是無量福。盡占名山作戶庭。淸流不止八潭多。莫謂無名便錯過。率爾標題非斷案。無名未必盡輸他。法起堂前水自舂。火龍深卧瞰獅峯。人間點雨無行處。只合空山作懶龍。</text>
<title>普德窟 二首</title>,<text>懸厓置屋鷰巢危。一柱憑虛鶴脛支。萬瀑秋晴人去盡。孤僧獨坐月明時。一悟惺然汲水迴。商量妙語響如雷。前身自是龎靈照。不學登堂竪拂來。</text>
<title>摩訶衍</title>,<text>聽法摩訶亞字房。波倫老石點頭忙。千峯匼匝蓮花裏。此是金剛大道塲。</text>
<title>萬灰庵</title>,<text>孤菴四望雪嵯峨。法起香爐萬鉢羅。只是興公身未到。赤城霞起較誰多。</text>
<title>白雲臺 二首</title>,<text>夢騎靑鳳上裵回。香霧霏霏撥不開。身入廣寒宮裡去。覺來驚是白雲臺。登臨迢遞自生悲。况復蓬山獨往時。一墮塵沙難到岸。半生貧賤負佳期。</text>
<title>衆香城</title>,<text>突兀魂驚眼欲窮。華嚴彈指化人宮。靈山佛頂重重髻。寶樹霜花萬萬叢。天下更無山得似。世間那有畵能同。永郞何處秋空月。飛下霓裳一笛風。</text>
<title>妙吉祥</title>,<text>菩薩容光滿壁留。懶翁功德照小邱。衣邊雨着飛花墜。頂上天空白月浮。何處維摩方丈狹。至今廬阜聖燈幽。迢迢護佛西來意。一問嵩峯影石秋。</text>
<title>鴈門嶺 二首</title>,<text>桃花鷄犬夢依依。佛地菴前袖一揮。霽雪峯巒金色水。悤悤不盡送人歸。飛磴通雲鳥道難。衆香迦葉更回看。天台好訂重來約。不待胡麻歲月闌。</text>
<title>隱仙臺</title>,<text>斬新山色外圓通。飛瀑迢迢下碧空。只道衆香城未忘。隱仙臺上又臨風。</text>
<title>曉雲洞</title>,<text>龍氣蒼茫躡曉雲。擘窠鯨石又紛紛。頓驚巖嶂風神改。天限名山內外分。</text>
<title>楡岾寺</title>,<text>五鬣松林靑四圍。鐘聲斷絶暝烏飛。如何是佛西來意。獨上危樓看落暉。</text>
<title>狗嶺</title>,<text>盧居士井憇鐘山。刺眼斜陽躑躅斑。鷄犬村家流水外。始知身世落人間。</text>
<title>高城郡旅夜</title>,<text>行盡蓬萊不見仙。曉風一枕海雲邊。劉郞髮白空相待。小葉漁舟浪拍天。</text>
<title>舟汎海金剛</title>,<text>後天彌勒竟悠悠。權着吾儂見在遊。千佛髻間吹短笛。六鰲頭上放輕舟。終敎有岸誰曾到。試想爲田我欲愁。知否三山居水下。漢秦天子謾相求。</text>
<title>四仙亭</title>,<text>東風膓斷四仙亭。縹緲銀盤泛綠萍。鷗外月懸湖水白。鶴邊雲盡海山靑。居僧洗鉢臨明鏡。過客揚舲入畵屛。怊悵王喬無處所。一林松翠落虛汀。</text>
<title>玉流洞 二首</title>,<text>丹泉紫壁夾人行。別是壺中照眼明。噴雪琵琶爭下上。何須遠慕八潭名。雲梯鐵杙備遊行。石翠林光乍晦明。妙絶羣峯眞枉了。外山溪壑總無名。</text>
<title>飛鳳瀑</title>,<text>行驚細雨忽霑衣。百丈懸流瀉翠微。直下身輕烟乍起。回吹力弱霧常飛。纖毫北苑開屛障。瘦骨西施減帶圍。坐愛形容難盡處。澄潭演漾弄晴暉。</text>
<title>九龍淵</title>,<text>洞裏仙源欲訪遅。靑冥雷雨九龍馳。金莖獨上干雲直。玉箔相承到地垂。石色抱天層嶂邃。腥風吹霧小湫危。沉吟自恐才難敵。不遣來人笑惡詩。</text>
<title>萬物草</title>,<text>劒槊幢旛旄纛旂。打成八萬四千圍。峯驚拔地爭相睨。石怒排空盡欲飛。百谷迷人何處入。四方如曙不知歸。吾遊到此眞成夢。更叩壺中一片扉。</text>
<title>叢石亭</title>,<text>斤千琢萬聚崩騰。劇戱天公訝許能。滄海石梁餘破碎。伏波銅柱有觚棱。方輿極大誠多變。巧曆雖神竟莫徵。夕照靑蒼東萬里。缺 客去數鷗登。</text>
<title>華陽洞。謹次武夷櫂歌。十首</title>,<text>華陽洞九曲。倣武夷爲之。然朱文公櫂歌。寓光景於道妙。託論學於山水。尋之愈遠。跡之無痕。一倡三嘆。而有遺音者矣。今輒敢次其韻。老先生大業之始終。竊寓於九曲。首尾皆有次序。而辭不將意。固難入賞矣。落影山前朝百靈。峯光石氣照人淸。須知萬折華陽水。尙作東流入海聲。擎天壁第一曲。言先生春秋之義。惟有古跡可尋。忽覩雲帆太乙船。秋空石影滿晴川。至今隻手擎天意。留得蒼厓數抹烟。雲影潭第二曲。言先生道學傳自栗谷。上溯洛閩。淵源甚遠。雲影徘徊度碧峯。白沙流水凈秋容。淸溪試欲尋源去。問在深山第幾重。泣弓巖第三曲。言孝宗有大志於復雪。先生膺時際遇。滄海橫流泣破船。風波急渡待長年。靑苔灑盡窮天淚。陟降先王幾見憐。金沙潭第四曲。言先生當時一片苦心。至今炯然可見。玉瀑金沙映紫巖。貂裘想見雪𣯶𣯶。如今識得孤衷在。記取秋空月印潭。瞻星臺第五曲。言先生中道遭鼎湖之痛。老碧危靑石色深。跳波一帶玉林林。天梯忽斷瞻星處。只有荒臺識此心。凌雲臺第六曲。言先生旣下世。不復講此義。突兀危臺俯碧灣。山僧晝靜掩松關。松風一夕瑤絃絶。寂寞靈源自此閒。卧龍巖第七曲。言雖其志事未就。至今東國知有尊王義理者賴此爾。斂歸鱗爪卧淸灘。寶墨雲屛對岸看。雷雨縱然功未就。洞天明月至今寒。鶴巢臺第八曲。言大明皇帝俎豆於海外小邦窮山之內。誠是驚動千古之事。八曲奇巖眼復開。遼天老鶴幾時回。窮山得此驚千古。重遣行人嘆息來。巴串第九曲。言先生有此大樹立。爲擧國所尊慕。不特止此。義理終必昭著於天下。則中州皆當知之。勝絶驚人一灑然。金光玉潔漾平川。東隅膾炙渾閑事。直待滄桑照後天。</text>
<title>煥章寺。藏萬曆崇禎御筆凡三卷及毅宗所用筆。</title>,<text>海內誰知歡喜山。河圖片寶在其間。菴僧獨捧崇禎筆。點著孤燈照九寰。</text>
<title>雲漢閣。奉神宗毅宗御筆二簇子。</title>,<text>寶墨藏無地。偏邦別有天。深將神鬼護。高並日星懸。海外孤忠老。巖間瑞氣圓。人心猶障蔽。留待後千年。</text>
<title>巖棲齋。謹次先生原韻。</title>,<text>先生居此日。住世出人間。咫尺經過地。迢迢不可攀。</text>
<title>萬東廟</title>,<text>噫乎異哉有明聖天子。乃饗海隅小國之深山。金扉玉殿滿嵐翠。翠華雲旗有無間。吾想夫端門會同四海至。梯航奔走納夷蠻。白日雷霆動天仗。雲門大樂彌宇寰。但見松風泠泠瀉哀壑。悲泉激激鳴珮環。女媧石破天柱折。洪河逆流地維絶。麒麟夜哭十二陵。周孔冠裳皆毁裂。誰知大人間出日出鄕。手欲補之無寸鐵。抱著春秋戴考亭。羽翼聖明左右提挈。哀哉日暮塗遠可柰何。蒼梧緬邈湘水無情惟泣血。山輕海淺神宗恩。日光霜嚴毅皇烈。使夫魯連相宅。武侯開基。搆精誠爲梁棟。植忠義爲門楣。欝起穹崇穆然以淸靜。炷此心香望陟降而格思。峯拱巖揖朝羣辟。草木森然列羽旗。嶽神土祇擎跽俯伏而來王。熒光休氣紛葳蕤。於虖此事曠千古而獨絶。衆人貿貿尙猶聚疑。吾將乘風上訴叫閶闔。見巫咸而陳辭。</text>
<title>次雲亭除夕詩令五咏韻</title>,<text>照耗家家含火鳶。少年守歲沸如蟬。分光爆竹吹山鬼。點穗成花落杜鵑。鄰壁殘書偸映蠧。夜明虛室欲爭蝙。更華冉冉隨挑盡。又見陽烏鴥似鸇。燈歲時兒戱剪成鳶。縑竹書同未蛻蟬。漢札封泥含木鳳。蜀箋灑血染花鵑。題符是夜隣荼壘。油帽誰家倒蝠蝙。萬字軍聲除夕句。揮毫一幅迅風鸇。紙落紙尖奴學跕鳶。殘年自訴似寒蟬。䧺心一擲班飛虎。旅恨頻題杜拜鵑。江淹文才身是蝶。毛生名字壽於蝙。禿頭對汝悲今夕。虛老秋風六翮鸇。筆媧補玄天上察鳶。迎新送舊遞鶯蟬。魏臺磚瓦皆名雀。蜀賦門墻並記鵑。子墨相須蛩與蟨。端州絶品鼠中蝙。如今古董應多贋。具眼方能識鳳鸇。硯墨氏書成見木鳶。陳玄賜爵冕宜蟬。庭珪妙製爭如鰂。莘老詩魂或化鵑。龍吸硯深秋制魃。鴉塗窓黑晝欺蝙。憑君點檢終年作。瘦島今爲祭鳥鸇。墨</text>
<title>人日 丁巳</title>,<text>松日遲遅上虛牖。擁爐惟對南村叟。宿雪纔生澗底泉。初風已着門前柳。春光澹蕩憶京華。旅食蕭條歲月賖。慚愧陽和無厚薄。不論幽僻到山家。</text>
<title>上元不見月</title>,<text>山雪糢糊野水昏。大家缺望月初圓。呼童莫放良辰過。笑點孤燈作上元。</text>
<title>戲作藥名詩名詩和人</title>,<text>故國當歸江漢東。衡門對話白頭翁。餘糧謀食隨鴻鴈。破紙吟詩學草蟲。續斷琴絃泉水外。相思書字考槃中。靑箱舊業終南遠。剔盡燈心對北風。</text>
<title>夕照</title>,<text>夕照滿荒墟。春寒喬木踈。松明留好客。漏屋護殘書。痛哭梁王傅。行歌楚接輿。無人知此意。嘆息賦歸歟。</text>
<title>峽行</title>,<text>重岡複澗自縈回。一線荒塗合復開。野燒穿緣臨水斷。樵歌隱見出雲來。春陰欲雨茅茨暗。亂石迷人溪壑哀。自是山深意多感。窮林獨往轉愁哉。</text>
<title>九灣里人家竹</title>,<text>誰道山深薜荔村。眼明初見辟彊園。含風直切浮雲上。帶雨羞同衆草昏。盡日經過誰解惜。長時寂寞不須論。憐君亦有離鄕感。夢着湖南戀舊根。</text>
<title>獨行登玉嶺望</title>,<text>常恨登高望易悲。更逢春盡日斜時。杏花一色遠山靜。村樹數行流水遅。歲序駸駸看種柳。人生寂寂嘆靈芝。大夫能賦非吾事。自是窮居有所思。</text>
<title>蘇堤賞春。食荇菜。</title>,<text>湖上人家水拍堤。六橋晴望杏花西。先生故宅春將暮。客子來時酒幾携。今日笛飛蘓氏鶴。宋士奇生日。 此州山抱葉尊鷄。懷德主山鷄足山。 菜名未攷三倉解。村女浮沉柳岸低。</text>
<title>碧樹樓。夜同南聖有 大植。</title>,<text>老槐昏黑認茅亭。堤上歸來酒未醒。春日暄姸常有靄。野天空濶最多星。文章不在蟲魚䟽。事業寧尋駝馬經。留得後期三笑處。虎溪山色眼同靑。</text>
<title>中秋日。與李大中 魯恒，李渭賢 源華 國峯登眺。</title>,<text>西湖桂子落來秋。共向金鰲頂上遊。雲際碧江平不動。日邊靑嶂逈如浮。元知地勢懸空物。等是人生不繫舟。病客暫登天柱夜。微君誰與散窮愁。</text>
<title>疊前韻。詠北壁丹楓。</title>,<text>楓林北壁泠先秋。報與詩人趁此遊。雲屛照日層層艶。霞綺含風片片浮。最解近人明酒席。却能臨水媚漁舟。窮山爲汝生顔面。宋玉時來一散愁。</text>
<title>中秋月。次大中。</title>,<text>月輪高出海雲晴。人在淸虛閬苑城。萬壑烟霜凝慘澹。九天星漢汎空明。歌終玉宇情難極。踏罷銀橋夢易驚。安得去隨王子晉。夜深吹破紫鸞笙。</text>
<title>小重陽滄口。贈金圭伯 萬煕。</title>,<text>滄口孤岑望有情。洞中紅樹艶秋晴。靑山不老穹碑重。白日長懸綽楔明。要得家庭存古道。耻將顔色競時名。梧桐片月黃花酒。欵客踈燈永夜淸。</text>
<title>碧樹樓夜吟</title>,<text>謝氏芝蘭自作隣。文園種學未愁貧。秋來紅葉題詩遍。客至黃花汎酒新。落落豈無天下士。嘐嘐常有古之人。何當拔宅移相就。雨屐烟簑過往頻。</text>
<title>夕望</title>,<text>寒空不可極。搖落向窮陰。鴻鴈歸飛盡。蛟龍入宅深。朱顔行變改。素志坐銷沉。一壑疎鍾外。中宵步月林。</text>
<title>月寺夜吟</title>,<text>緖風動哀壑。華月臨飛除。停觴嘆歲暮。雲物方蕭踈。傾懷得儔侶。戢念觀羣書。歧路良已苦。眷言返吾廬。</text>
<title>殘夜</title>,<text>獨剪靑燈老樹前。荒臺瘦壑氣凄然。娟娟疊嶂更深月。曖曖寒雲歲暮天。暗水長喧僧夢裏。明星近在鳥巢邊。也須着力竿頭步。何用踟躕嘆逝川。</text>
<title>挽李義䂓 㯳○二首</title>,<text>劒折蘭摧自古寃。纔能女嫁與男婚。忠章玉笛秋風冷。孝烈烏頭夜雨昏。豈謂相分如昨日。翻然一慟隔泉原。知君自是寧親急。放下家私念未存。玉淸花潤比天姿。憶着堂前倒屣時。鎭日飛觴成樂事。他年對宇證幽期。凄凉雨雪飄丹旐。寂寞流塵暗素帷。從此獨過雲谷外。望中村樹自生悲。</text>
<title>送桐隱宋光之 漢老 歸省</title>,<text>冷霞飛盡上朝陽。金磬聲含萬壑霜。繞塔松濤寒佛骨。浮窓竹氣碧人膓。市情入細僧逾鄙。家慶催歸客自忙。好是接風梅下飮。回憐蕭寺飯盂香。</text>
<title>簡任景鳴 岐模</title>,<text>芝蘭玉樹闘韶華。儘著工夫作一家。疏引古池功德水。放開春雨吉羊花。未聞餓死信天鳥。猶有能飛無翼蛇。向夜孤舟安道宅。淸言勝似建溪茶。</text>
<title>華城北屯 戊午</title>,<text>泥土浮由嘆此生。又衝風雨過華城。北屯陂上春如繡。無賴桃花向客明。</text>
<title>榜下。寄幼常內翰直廬。三首</title>,<text>雨沐風餐三百里。尋君不見意如何。桃花月色瀛洲夜。若比人間春更多。十二灘頭上峽船。未妨尋尺讓人先。縈迴一櫂無風處。好放安流自在眠。敢望靑雲六翮飛。將身惟願解重圍。如今力盡龍門下。又作殘鱗敗鬣歸。</text>
<title>石泉菴</title>,<text>削成危磴似仇池。奇觀迢然到始知。曠野無邊春樹細。風江不動片帆遲。殘僧獨住人烟外。遠客偏臨夕照時。山鳥豈關興廢事。盡情啼在落花枝。</text>
<title>小雨率爾有題</title>,<text>不知何處雲。來作此山雨。好風吹入園。衆葉動如舞。一徑洗紫笞。落花不可數。遙憶桑下村。農餉啼九鳸。飜飜鬼眼蜨。雙雙飛菜塢。蓑笠出前溪。呼兒收數罟。</text>
<title>鳶巢松</title>,<text>堂前磊磊喬松柯。胡不鶴巢鳶作窠。曼吟悲栗類鬼嘯。醜貌藍縷如披蓑。高居下瞰矜得意。肚膓貪鄙性則那。竊視雛鼠巧挐攫。深笑鳩雀逢罻羅。鷹鷂鶻鵰不相擊。等皆梟族原同科。開門日日厭在眼。欲起射之無矰碆。</text>
<title>夕望有懷示幼常</title>,<text>欝葱佳氣暗樓臺。宮樹朧朧望幾回。陣陣暮鴉猶可愛。尋常多自上林來。</text>
<title>謝燕</title>,<text>爲謝多情雙燕子。春來猶覔主人歸。儂家陋屋無巢處。更訪朱門畵閣飛。</text>
<title>宿滄浪亭。簡申元中司僕直廬。</title>,<text>沙光野色斂黃昏。有客登臨欲斷魂。風高鴈寒無影。水落魚龍靜不翻。暝樹迷人歸遠郭。殘燈照夢入鄕園。馬曹襆被遙相憶。秖把孤懷與仲言。</text>
<title>乘舟早發留別申泰仲 奭煕</title>,<text>輕帆出郭逈寒霄。十月江風正落潮。漁浦遠山來冉冉。驛亭衰柳望迢迢。秋來準擬歸山急。歲暮翻驚入海遙。轉眼滄浪亭不見。前頭物色更蕭條。</text>
<title>江都行</title>,<text>沁州城頭鼓聲死。虜王鐵馬飛渡水。紅旗燒天日色昏。萬人流血鋒鏑裏。吁嗟鼻酸不可言。漏舟狂歌者誰子。輕挈廟謨付豚犢。秉國之匀罪難贖。麗王幾度避冦來。何意一朝成蕩覆。終知彈丸百不全。人事無良寧㤪天。亡羊補牢猶可說。五十二墪如星列。此是咽喉勢必爭。重門礟樓嚴扃鐍。石城湯池要得人。東國豈少天險設。長衫廣袖不鍊兵。惟使萬年長淸平。紀効新書講奇耦。未有綢繆論守城。燕尾亭前百帆立。但見漁戶人烟集。長歌瀏亮倚彷徨。更上摩尼看日入。</text>
<title>寄李參奉泰陵直中</title>,<text>風雪東陵偪歲寒。念君孤燭到更闌。最憐名士貧多女。可惜淸朝老始官。微坼梅鬚春信弱。冷吟松鬣曉聲乾。閒中養病資消遣。勝似峿堂爲客難。</text>
<title>苦寒 二首</title>,<text>萬家寒意折綿中。天似玻瓈靜不風。有鳥通宵啼得過。世間貧士將無同。墮指霜威冷到天。寒鷄擁翅夜如年。衾中又作江湖想。膠着漁舟擉鯉前。</text>
<title>太白四十九歲。有紫極宮詩。東坡，山谷並以是歲和其韵。申玉坡 弼永 戊午冬亦作此。其生庚午也。金經臺 尙鉉 勸余繼之。蓋預取十年也。</title>,<text>玆歲忽已頹。短景隱脩竹。華髩紛可鉏。愁心動如匊。慨然念將衰。此憂非我獨。所嗟老無成。齒至學未宿。必爾隨物化。無爲就龜卜。故里言旋歸。脩途屢回復。時序窮亦通。人事反乎覆。沉吟就畎畒。力耕望秋熟。</text>
<title>再疊乞經臺和</title>,<text>少時不知耕。山田種秋竹。爾來三十年。琅玕纔一匊。持此待鳳凰。衆鳥欺孤獨。朝仰高霞餐。夕與白雲宿。發書得歸藏。未必詹尹卜。感慨玉坡詩。雋永耐三復。固窮泰宇定。一身安杅覆。願守堅固心。知君丹幾熟。</text>
<title>擢進士。謁先妣墓識感。己未</title>,<text>春風入邱壟。卉木萋以菲。哀痛吾慈氏。不見兒錦衣。幼少愚且騃。但知念寒飢。還鄕席未暖。奄忽見背違。殘生朝夕盡。一息如絲微。家破父子別。天日無光輝。今已成華髩。獲此科名歸。捫脛思折▼(艹/(儍-亻))。立身由斷機。萱草日以長。慈烏含哺飛。流恨彌穹壤。失涕不暇揮。丙舍坐明發。拜辭徒增唏。</text>
<title>答人</title>,<text>歷落嶔崎四十年。詞科得失摠由天。平生拙計無長物。此日浮名直幾錢。藉手親庭供一笑。脫身塲屋謝諸緣。難堪傀儡登塲處。博得兒童市上憐。</text>
<title>歸家。家親有詩識喜。伏次。</title>,<text>睡矂盃中醉幾回。扶搖只待厚風培。藥爐丹汞方纔熟。秋水芙蓉晩始開。烏幞拜辭螭陛退。綵衣趨省鯉庭來。科名未了男兒事。慰滿親心足樂哉。</text>
<title>峽江</title>,<text>春江一帶綠如油。放着瓜皮絶小舟。好是日斜人去盡。數峯蒼翠落空洲。</text>
<title>布穀</title>,<text>布穀布糓催春粟。富家不催種已生。貧家種粟催不成。去年賣牛充官稅。今年借牛方始耕。不道農夫心如火。只管飛向深樹鳴。</text>
<title>婦餉田</title>,<text>野薔薇花白雪落。丁男揷田身獨作。屋中無人婦餉來。壟上披草相對嚼。婦謂夫。舂麥炊遅腹飢無。夫謂婦。兒啼收拾歸勿久。朱門仕女靑孀眠。願爲農民婦餉田。</text>
<title>縛松爲蘧廬避暑</title>,<text>結搆松枝巖穴前。醯鷄自足甕中天。遠從闤闠逃塵臼。時督兒童種硯田。踈雨映山供坐嘯。澄泉繞壑助閒眠。可憐樸陋人誰愛。留與農夫故事傳。</text>
<title>黃溪社中蒼壁下。捕魚見招。因聽李少芾 羲八 彈琴。</title>,<text>秋風嫋嫋動高林。是處雲屛幾疊深。斷壑開樽含暮景。淸溪宴坐起層陰。分霑麥飯山中事。側聽絲桐世外心。對此不知生白露。紅霞飛盡一蟬吟。</text>
<title>始與李石帆 建弼 大令講宗誼。求觀所作詩。輒以二首奉副。</title>,<text>一派銀潢百世親。從吾太祖視之均。誰言此世居同國。頓遣諸宗化路人。往日飛沉渾不等。秪今慶吊絶無因。可憐歲暮東城屋。憑仗梅花證契新。照得氷壺一片心。朝天佩馬澹踈襟。平生過眼雲烟錄。暇日讀書松竹林。自嘆零丁隨草莾。空慚小戊費光陰。儂居小邑何須問。萬疊靑山一往深。</text>
<title>月寺。與趙首山 秉岳，趙六如 象鎬，林萬沙 和鎭，任鳳岡吟。</title>,<text>世緣銷折與山空。相看心懷約畧同。消得歲華歸鏡裏。斂將奇氣入書中。縱然幽谷遅看月。自是高松易受風。料理草鞵如小艇。道儂家住剡溪東。</text>
<title>望皮盤嶺</title>,<text>際天嵐碧裡。縹緲望層城。石斷壺頭小。雲通箭括明。千峯俱刺眼。一樹最關情。宿昔移家後。心魂幾度驚。</text>
<title>大雪</title>,<text>一夜寒雲盛。高天暗不開。密侵西日薄。驕並北風回。古樹烏鴉急。空山虎豹哀。蕭蕭三徑竹。歲色已相催。</text>
<title>奉呈宋承旨 泰煕 赴任東京大尹 庚申</title>,<text>福星春入古東京。鳧舃翩然半月城。爲報南人多拭目。缺 春翁敎訓櫟翁孫。詩禮傳家世所尊。一府鷄林歸善變。始知爲政本閨門。徐伐尼今故事存。大東謠俗訂方言。平生作宰今差勝。坐擁辰韓六部村。元宵糯飯樂飢烏。古畵黃龍寺有無。短尾村狵閒不吠。訟庭花落吏歌呼。新粧北髻髮如油。少婦嘉排八月秋。飜却會蘓歌五袴。績燈籬落說賢侯。閼英古井近如何。玉笛千年海不波。靉靆遊人碑在口。我公明比水晶多。</text>
<title>山中大雪。長句寄林萬沙，趙鶴圃。</title>,<text>冬山慘澹萬木殭。凍雲屭贔風裂岡。餓鴟寒雀急不翔。峽天大雪棼䨦䨦。折脚鐺中煑豆黃。縮頭捧飮甘如餳。開戶已是牛目量。皚皚皛皛何茫茫。東風浩蕩吹垂楊。李花桃花艶池塘。飛光倐忽轉眼忙。感嘆壑舟誰所藏。腐儒擁爐神奮揚。盖頂茅茨起彷徨。翻空造想戱一塲。與古賢豪頡之頏。夜夢仙官騎鳳凰。翩然入室大吉祥。聰明秀出禀貞剛。猛志騫騰視八荒。卓犖觀書講虞唐。漱芳咀潤六藝筐。禮樂政刑盛文章。被服英華佩潔芳。暖帽騎驢灞水傍。崩橋踏破琉璃光。垂鞭緩諷叩宮商。擥取淸氣歸脾膓。詔擧茂才興序庠。聿觀上國乃賓王。浮舟擊汰泝沅湘。跪問重華吊娥媓。江天暮景暗靑蒼。橫枕夢澤呑岳陽。漁村一火映蘆篁。四眺高歌倚徜徉。謁帝金門上玉堂。臣有綵線補舜裳。明良契合治具張。羽衣天路神虬驤。擊去奸邪尸跖莊。剔巖採谷進羔羊。黼黻雲漢昭巖廊。陳謨述治盛洋洋。登殿講讀委琚璜。天寒㲩㲪侍御牀。屯兵鐵甲念邊彊。解賜貂裘手擎將。熊車出牧集流亡。頓絶枹鼓鋤莠莨。彈琴下簾坐燒香。狗足生氂無附桑。肩輿徑造處士庄。萬梅花月淡素粧。一鶴俛啄一鶴昂。千頃西湖凍琳琅。帷幄樞機密贊襄。吾其濟川汝筏航。五夜微垣降紫皇。地爐暖酒跽穪觴。藩有巨冦久倔彊。蜎蠖宵衣嘆缺斨。手提金鉞蹋天罡。鐵馬夜馳鳴刀槍。飄瓊碎玉亂戎裝。喔喔聞鷄跳蔡隍。直入重關擒封狼。策勳飮至告萬方。登名琬琰勒彝常。竹帛輝光頌甘棠。坐令海內通馗康。乘軒鼎食固其當。忽然拊掌吾誠狂。蜃樓消歇空溟滄。藐余洌汕小州鄕。有如家鶩飛不颺。窮山畏約持空囊。弟樵兄牧吁何傷。君山靜卧夜爇糠。米桶婦語告絶糧。有兩詞伯寄山房。便是不剃老和尙。林公趙州對相望。棒喝鍼鋒舌廣長。是皆瑚璉與櫲樟。非同此漢醜籧尩。脫身不肯受銜繮。自穪泉石之膏肓。我願追遊畏走僵。蘓合在前慚蛣蜣。獨吟招隱激硠硠。剡溪迢遞川無梁。歲暮百端浩芒芒。得領嘉話勝蔗漿。前輩好事無福相。究竟同歸粱黍蝗。六龍蹉跎鬢有霜。手擲殘卷慨而慷。不如幽薊白馬郞。紅繡襖子逐兎麞。斫肉燒炭喚兒娘。一醉銀甌未渠央。</text>
<title>龍津</title>,<text>冥濛南江雨。浩蕩北江風。江風與江雨。送我龍津東。遙遙兩山水。千里來相同。</text>
<title>月溪</title>,<text>斗尾如三峽。月溪如五溪。淥水下冥漠。靑壁高無梯。冷風吹飛雨。咫尺東西迷。</text>
<title>淸虛樓</title>,<text>峽雲何處開。喜見沙水白。雙峯帶淸流。秀色映窓壁。聖人遙灑翰。輝光寵巖石。</text>
<title>五臺山</title>,<text>五臺山不峯。肉身無露骨。樹木蔽三光。名泉土中發。三十六變相。是文殊菩薩。</text>
<title>月精寺</title>,<text>洗手金剛淵。燒香七佛殿。身入五臺山。聖燈願一見。恣喫香積厨。淹留雨花院。</text>
<title>中臺</title>,<text>四臺如玉環。中臺乃其舌。天光正匀圓。形勢妙且絶。空卓佛不留。金碧耀寂滅。</text>
<title>史閣</title>,<text>明則有日月。幽則有鬼神。善惡自昭著。初不關史臣。存心莫用術。以告執筆人。</text>
<title>于筒水</title>,<text>靑靑西臺樹。老葉拏雲浮。願隨太乙老。折取爲片舟。從風順流去。直到漢江頭。</text>
<title>臼淵洞</title>,<text>泓凈蕭瑟處。絶妙好洞天。山僧堅相秘。弊孔恐遂穿。冥搜刻石去。巖壑一粲然。</text>
<title>大關嶺</title>,<text>嶺西可以馬。嶺東誰不驚。斗然萬丈落。人家如螘城。大海界天黑。茫然移我情。</text>
<title>天淵亭</title>,<text>大嶺三十里。神魂良已疲。忽遇爽朗處。披襟以陶之。長橋踏空去。片石又獻奇。</text>
<title>臨瀛府</title>,<text>古城綠阡眠。山川明且姸。土平泉甘處。魚塩不論錢。有眼食此地。薉王寧不賢。</text>
<title>鏡浦臺</title>,<text>屛間衆仙女。躡雲下蓬壺。羽衣弄紫翠。神光時有無。長嘯臨鏡浦。忽如對畵圖。</text>
<title>洛山寺</title>,<text>白衣觀世音。蒼蒼來東海。舍利奉明王。神光流千載。翠竹不復生。明珠何處在。</text>
<title>普陀菴</title>,<text>風濤樓下擊。日夜鼓鐘鳴。搖搖小金佛。紅日頂上生。開窓拄頤坐。可喜亦可驚。</text>
<title>義湘臺</title>,<text>一碧三萬里。惟見孤帆回。靑鳥無消息。金鰲安在哉。俛仰大宇宙。悲思從中來。</text>
<title>神興寺</title>,<text>森然萬奇峯。拔地春筍擢。何其似金剛。乃是外雪岳。白雲無定姿。隱躍見頭角。</text>
<title>吐仰瀑</title>,<text>馬上忽驚呼。靑天懸白水。翠屛高入雲。疋練垂旖旎。其上定如何。奇妙乃至此。</text>
<title>飛仙臺</title>,<text>巨石怒相鬪。奔追爭角距。䧺泉恣喧豗。如羽破秦處。怪哉一片峯。徑欲西天去。</text>
<title>繼祖窟</title>,<text>穹石老爲天。如人口中齶。山僧張大之。撑拄成小閣。背後鬼窟深。陰風生槖籥。</text>
<title>天吼山石壁</title>,<text>雪嶽有餘巧。張此百曲屛。䧺蟠翠微老。高割浮烟靑。昨來樹杪見。驀然心目醒。</text>
<title>淸澗亭</title>,<text>松林白沙淨。邐迤負亭臯。階前動滄海。一唾落波濤。淸澗名可怪。負手看漁舠。</text>
<title>自磨石</title>,<text>兩儀自相磨。萬化由之出。孰爲把而持。日夜推挽疾。是石如是觀。厥故竟難詰。</text>
<title>凌波臺</title>,<text>奇奇怪怪狀。萬萬千千流。天地初生日。聚此大泡漚。風乾而日燥。確然成一區。</text>
<title>鑑湖</title>,<text>怊悵飛來亭。窈窕鑑湖水。何處最消魂。芙蓉明鏡裏。不見謫仙人。長歌天萬里。</text>
<title>繫舟石</title>,<text>五十三佛來。云是繫舟石。石若能言時。盧胡對遊客。我愛永郞湖。春風吹紺碧。</text>
<title>海金剛</title>,<text>五百阿羅漢。銀濤相向立。列髻亂森森。騈肩爭戢戢。後天毘盧峯。我今舟行入。</text>
<title>帶湖亭</title>,<text>滁州西澗詩。幽靚最可想。得此帶湖亭。佳哉愜淸賞。夕陽外金剛。翠色落漁槳。</text>
<title>海山亭</title>,<text>張樂洞庭野。震蕩神守遷。平生習陋巷。到此遂惘然。能詩滄洲老。作亭意仙仙。</text>
<title>四僊亭</title>,<text>靑翰白鵠舫。玉女如明星。右招王子晉。左揖安期生。同汎三日浦。復登四仙亭。</text>
<title>叢石</title>,<text>挺直者柱楹。連延者帷幔。餘者散成堆。騰擲又無算。鐵撾銅琵琶。爲我彈一看。</text>
<title>穿島</title>,<text>飛星欲渡海。墮此洪濤中。老龍夜掉尾。徑出穿穴通。手摘翠荇帶。揚帆溯長風。</text>
<title>萬物草</title>,<text>百萬億佛尊。充滿天宮裏。參差自不同。倐忽還相似。苦心秋史翁。作詩譬遊子。</text>
<title>神溪寺</title>,<text>欝欝高城西。飛騰揷空翠。山僧破雲來。遙知神溪寺。妙絶雙高峯。頑靑上欲刺。</text>
<title>玉流洞</title>,<text>石城割遙靑。意欲與天闘。玉洞忽中開。怒石戰飛溜。冥迷不知歸。披衣坐淸漱。</text>
<title>飛鳳瀑</title>,<text>未到九龍淵。先逢飛鳳瀑。玉雪灑九霄。飄颻下空綠。天風颯然來。珠屑落人目。</text>
<title>九龍淵</title>,<text>躋險三十里。我實筋力殫。毛髮忽盡躍。呼叫振巖巒。問君何所見。請君自來觀。</text>
<title>外八潭</title>,<text>罡風吹我上。黃鵠與我翔。身登白雲背。俯視神龍藏。依樹念人世。憂來浩茫茫。</text>
<title>狗嶺</title>,<text>昔下狗嶺來。今上狗嶺去。若在夜中行。一上天一曙。五十三佛東。此爲鐘去處。</text>
<title>楡岾寺</title>,<text>山石方未已。忽見大福田。毒龍斂爪去。慈烏來啄泉。淸淨小蘭若。宸章光梵天。</text>
<title>外船潭</title>,<text>仙翁遺石舟。置此空山裏。明月自孤懸。淸泠綠潭水。俗子日問津。但見烟霧起。</text>
<title>曉雲洞</title>,<text>至人乘氣遊。遇堅無不入。龍性能如之。存神默深蟄。忽起穿石通。融然體不濕。</text>
<title>隱仙臺</title>,<text>兩袖張天風。排雲窺大壑。森然萬石林。泉紳憑空躍。悄愴不可留。形神雙寂漠。</text>
<title>鴈門嶺</title>,<text>迢迢鴈門嶺。始見毘盧峯。暫窺廣寒府。已盪烟火胸。我今再到此。舊識雲中松。</text>
<title>妙吉祥</title>,<text>虛空皆法身。巖石無分別。何爲鏟嶒崚。強復眉目列。人心固無方。方便特一設。</text>
<title>甘露水</title>,<text>俯飮甘露泉。仰禮文殊壁。炯如悟三生。膓腑照紺碧。瑟然老松風。吹人卧磐石。</text>
<title>摩訶衍</title>,<text>摩訶大法王。坐說華嚴品。萬峯嘿不言。頭頭皆斂袵。凈掃亞字房。翛然一高枕。</text>
<title>萬灰菴</title>,<text>背負觀世音。皓然凌霜雪。佛氣塞虛空。永與人世別。焚香對龍王。咳唾不可媟。</text>
<title>白雲臺</title>,<text>千朶玉芙蓉。中心容我坐。觀音叉吾前。彌勒趺吾左。絶壑生靈飈。錚然振鐵鎖。</text>
<title>衆香城</title>,<text>海風吹白雪。湧出銀宮闕。倐忽見晦明。夕陽正怳惚。譬如優曇花。千年時一發。</text>
<title>八潭</title>,<text>迢迢八潭去。落落淸風生。騰騰散珠玉。喧喧發鍾笙。人世何處在。耳目無所營。</text>
<title>萬瀑洞</title>,<text>香爐儼不動。靑鶴森高翔。洞天石爲地。晴雷隱磅硠。高歌振林木。白雲互低昂。</text>
<title>圓通菴</title>,<text>玲瓏金碧氣。磬聲出雲來。少焉山門綠。復見蓮花臺。羣峯不可畵。沉吟莫相催。</text>
<title>須彌八潭</title>,<text>前招宗少文。後引謝康樂。極意論巖潭。怡情賞林壑。洞陰風佩詩。如在此中作。</text>
<title>須彌塔</title>,<text>化工長自閒。默然羣品成。時復出奇思。妙觀隨手生。須彌百丈㙮。巧匠誰能爭。</text>
<title>表訓寺</title>,<text>何時曇無竭。偶見虛空身。名山一怊悵。小劫飛灰塵。萬瀑終日在。几案碧璘珣。</text>
<title>歇惺樓</title>,<text>峯嶂相隱蔽。彼此不相知。忽然萬玉笋。樓中來一時。夕陽倒相射。宇內無此奇。</text>
<title>普德菴</title>,<text>布袋水已盈。靈照功亦滿。一語令人醒。誰煩問眞誕。小菴孤欲飛。鶴脛拳不斷。</text>
<title>白華菴</title>,<text>泰山快活三。遊子喜驚異。誰知金剛山。也亦有平地。亭亭浮圖林。欝欝老杉翠。</text>
<title>三佛巖</title>,<text>丹霞燒木佛。上人落眉毛。雕木旣爲贅。琢石亦徒勞。癡人前說夢。令我頭欲搔。</text>
<title>明鏡臺</title>,<text>明鏡亦非臺。此又何襲誤。我不知禪機。但愛此奇遇。仰頭贊嘆深。沈吟恐歲暮。</text>
<title>靈源洞</title>,<text>以石雕百物。將泉縈繞之。却立騰翥處。指顧評駁時。一步一改觀。再來再叫奇。</text>
<title>靈源菴</title>,<text>仰睇彌勒峯。氣短坐長嘆。月明不能眠。振衣登絶岸。人界眇如烟。自疑生羽翰。</text>
<title>長安寺</title>,<text>十年慕金剛。今到長安寺。水下蓬萊山。慚愧登初地。穰穰塵土人。狐狸噉名字。</text>
<title>斷髮嶺</title>,<text>高秋東海晴。夕陽遙明滅。遊子忽欲翔。踴躍天畔雪。名下固無虛。如何形筆舌。</text>
<title>楊蓬萊草書</title>,<text>萬瀑䧺且奇。山水無可敵。老仙腕有神。屹然對壘壁。靑鶴驚入雲。怒龍空霹靂。</text>
<title>六如山亭。得半山韻。</title>,<text>小亭突兀坐還深。烟火孤村隱樹林。身已似禪徒有髮。學雖成技故無金。老蕉獵獵淸風起。脩竹翛翛返照沉。一自携書南渡後。看山不出到如今。</text>
<title>雨夜排悶</title>,<text>孤村寂寂待鷄鳴。小屋沉沉暑未淸。雨夜有星皆水氣。風林無葉不秋聲。窮居尙作京華夢。病枕時存海嶽情。吾道自應甘濩落。蠧魚叢裏作平生。</text>
<title>挽梁金坡 鍾大</title>,<text>十室巖邑裡。那無忠信士。訥翁古名臣。遺風亦未已。性禀騶虞仁。姿挺谷蘭美。河潤蔭族親。玉立標鄕里。應物去町畦。冲襟安素履。高天終渺茫。季札喪其子。暮年特踽凉。謝客淹牀笫。怡怡長枕歡。篤愛有季氏。偉哉八耋高。乘化反元始。生老於升平。來去無憾爾。維昔仁山鄕。月朝先屈指。老成今凋零。後來誰繼起。國峯色凄凉。金溪咽流水。孤客失帲幪。惘然無依倚。孟冬衰草寒。揮涕辭靈几。</text>
<title>贈禹士行 錫憲</title>,<text>活火丹爐鍊未精。蓬山一路往來輕。如今忍受當頭棒。會見心花特地明。</text>
<title>贈朴聖謙 永晩</title>,<text>禁城鐘動航頭開。九馗蓬勃飛黃埃。坐賈行商紛颯集。高軒碾地如奔雷。馬通驢尿五濁惡。錐刀利窟爭相豗。就中少年誰氏子。獨嗜書畵眞奇哉。十笏之室不可唾。壺公市隱常恢恢。錦瞫牙躞魚鱗錯。宣和博古無不該。考鈐辨窾妙能賞。破鐺殘碑乙丙敦。棐几明窓坐自擁。焚香注水甁中梅。琉璃廠舖古董物。飄颻歲逐燕槎來。銅靑米粉日在眼。異事香蘭出蒿萊。誰知懷璧亦爲罪。未防奇寶翻成災。六丁夜降呼譆出。畢方鼓翅驚飈回。金樓折劒裂眦怒。絳雲焚史椎胷哀。慘澹光景那可道。縹囊玉軸隨烟煤。太息人間少完物。鬼神何苦相沮猜。文房四友化烏有。我聞猶爲心膓摧。寄書政賀王進士。黝垣赭壁空貲財。割君貪愛鑿君 缺。豈非激厲成其才。峿堂禿筆猶有力。特與汛掃百斛灰。</text>
<title>送李謹伯 庸夏 歸雲亭新寓</title>,<text>自我喪澗菴。倐然歲再易。筵几旣已收。擧家依荒僻。老樹鐘南岡。猶是山陽宅。握手見遺孤。悢愴念疇昔。歷歷前所遊。宛宛舊行跡。▼(犭+夔)質久已亡。牙絃終遂辟。寸心通幽明。一慟隔晨夕。零落篋中詩。論次余有責。汝旣有鳳毛。何時生羽翮。竄跡田野中。寡陋竟誰惜。相逢意多悲。相送悲難抑。獨立眺東南。廣陵寒山碧。</text>
<title>萬丈嶺</title>,<text>沈家庄外寒山暮。徐氏碑前細路分。野雀羣飛天欲雪。山風一陣客微醺。摩挲陳跡官橋樹。掁觸多情故里雲。童子時遊回首地。廣灘流水不堪聞。</text>
<title>西郊。望白雲臺口號。</title>,<text>一簦一屩西郊路。三十年來少舊知。惟有漢山最情熟。白雲靑嶂遠相隨。</text>
<title>松江嶺</title>,<text>梨月天仙今不見。美人詞曲恨難勝。空山落木松江墓。便是東方下馬陵。</text>
<title>十一月二十四日。與檀樊，荳山赴約于盤谷。長藕自明德里來會。尹竹史 榮善 亦至。氷行渡江。</title>,<text>蠶室寒天一路分。此行先遣故人聞。鵰邊嶽雪明殘片。鯉背江氷走裂紋。今夜會心皆舊雨。幾年翹首是停雲。對君始有孤居恨。寥落巖扉鳥獸羣。</text>
<title>與諸君夜飮。思澗菴。</title>,<text>好客當時不似貧。張燈設食爲情親。開懷飮酒無多地。具眼看梅定幾人。俱作冷官垂老日。乍分長枕讀書鄰。隣家莫奏山陽笛。淚灑前遊一掬塵。</text>
<title>早起戒歸又賦</title>,<text>旭日寒生井字扉。孤村遠樹破依微。縱橫跖頂吟餘睡。摺疊襟裾醒後衣。汲女敲氷呵凍去。巢烏拂雪忍飢飛。人生樂事嫌難繼。莫遣孤舟興盡歸。</text>
<title>阻雪 二首</title>,<text>古色柴門畵裏家。寒林小逕自橫斜。雨和雪下盤中冷。雲擁山來漢口遮。今夜可消千斛酒。一梅能着兩般花。歸心久阻天將夕。坐數孤村幾點鴉。賞心一日足平生。身在梅花社裏行。詩或麄豪如擊筑。語多奇倔勝論兵。江寒雪峀無凡色。夜靜風松有苦聲。藉汝羇愁消得盡。胷中五嶽到今平。</text>
<title>竹史宅夜賦</title>,<text>江村暝色赴虛庭。指點漁燈若個星。驚雪凍禽先曉起。閣氷空艦待春停。語從俚俗時能妙。詩叩虛無強責形。盤谷歸來仍到此。也知杯酒亦郵亭。</text>
<title>與鄭勉鎬南歸。時臘月卄一日。</title>,<text>風烟慘澹曉光開。踏着春頭臘尾來。客路寒愁衣上蘚。天涯暮景笛中梅。正因迂拙貧難免。稍識炎凉老已催。賴有子眞忘險道。郵燈頻勸濁醪杯。</text>
<title>白叔英 耆洙 村居 辛酉</title>,<text>杞菊亭背數弓園。古色柴荊畵意存。幽樹婆娑藏一壑。小岡平遠得孤村。香山華胄傳詩派。鹿洞芳隣泝學源。蕭灑可人如玉處。客來湖菜佐淸樽。</text>
<title>訪晴蓑趙稷山 雲植 于文山杏亭。與天遊作。</title>,<text>虛舟應世厭浮沉。忽謾移家更入林。暫作微官彭澤小。專開一壑武陵深。靑靑日暖含胎麥。欵欵風微挾子禽。湖海詞人誰送到。瓦盆沽酒聽高吟。</text>
<title>與趙晴蓑，朴天遊宿申進士 聲求 靑龍庄。</title>,<text>草堂幽寂似盧鴻。人在新星暗水中。麥秀園林春乍冷。桃花里落夜還風。村居碧樹龍頭上。客路紅亭燕尾東。才拙未堪爭甲乙。敢將盃酒品羣䧺。</text>
<title>後陶宋士奇 秉琦 見訪</title>,<text>偶自婆娑數畒園。誰能作意遠相存。初從水入疑無路。直到山窮始有村。隱伏聊同因樹屋。經過錯比種桃源。逢君一往情深處。爲折園蔬洗瓦樽。</text>
<title>留淵齋宋華玉 秉璿</title>,<text>搖落蕭辰有所思。閉門幽草碧離離。忽聞剝啄來何暮。相對從容坐更遅。一脫鬼關終有命。千間華屋復爲誰。山中可愧無鷄黍。破硯聊吟苦澁詩。</text>
<title>次善兒寄梁鶴來 柱表</title>,<text>澗戶新凉入。翛然枕席秋。自憐楸广晩。因憶銑溪幽。里落寒花發。沙汀稚子遊。病蟬號白露。蒼鬂一般愁。</text>
<title>木川三閒里。奉贈尹上庠 明鉉。</title>,<text>石橋東畔白茅廬。淸福園林靜有餘。雨色翻風紅藥密。泉聲帶月碧梧疎。慣迎賓客家藏酒。勤敎兒孫手鈔書。玉女山前羇旅跡。歸塗一病欲何如。</text>
<title>鶴啄蜻蜒行</title>,<text>園中老鶴捕赤卒。嗟汝救飢何其拙。身重脚高偃蹇來。長頸脩喙急難屈。翹立翾飛空悵望。鶴啄蜻蜓十九失。以此充膓能幾何。以爲無俚窮計出。獅子搏兎浪用力。驥騏捕鼠不如狸。靑田芝草置何處。悔身不爲黃雀兒。君不見捷徑疾行乃得飽。高蹈矩步長苦飢。</text>
<title>映湖樓 壬戌</title>,<text>古陀耶郡有名樓。樓下橫江碧玉流。綠樹近遮䧺府密。靑山低擁畵欄浮。元龍落跖猶豪氣。王粲棲遲更遠遊。欲望鄕園徒極目。麗王金榜月如鉤。</text>
<title>七月旣望。與宋士奇汎舟楓江之赤壁。</title>,<text>漁夫谷口數家淸。滑笏楓江晩漸平。載酒中流多月色。移船兩岸盡秋聲。周郞舊戰知何處。壬戌今年愛以名。有客吹簫兒誦賦。蘓仙仙去尙餘情。</text>
<title>李芝田 玄綺 宅夜飮</title>,<text>記昔尋君花樹間。乘秋眺望更寬閒。天空皓月高無翳。野曠晴川遠有灣。旣往休提驚小劫。今行自詑訪名山。停杯又是傷懷處。憶煞黃壚舊友顔。</text>
<title>山村夕日</title>,<text>洞翠林霏冷欲收。端居歲暮息交遊。孤烟斂盡千峯夕。一鴈高飛萬葉秋。論世那能無感涕。著書非獨爲窮愁。年來不作人間夢。願得羊求到白頭。</text>
<title>金允召 奭源，永叔 益源 昆季見訪。癸亥</title>,<text>朅來書問動相關。作意跫音水石間。知我蕭條巖下屋。是君迢遞望中山。奇文揷架聊同賞。夕照低林取次還。努力歲寒珍重意。百忙要見此心閑。</text>
<title>夕</title>,<text>旣雨愛淸夜。林風時入衣。薄雲摩月去。遙嶂送星歸。懶出前溪久。貧留遠客稀。幽棲誠簡畧。欲掩也無扉。</text>
<title>夜大雷電</title>,<text>南窓驚起坐。不省夜何時。直恐天關坼。翻愁地軸危。此心無一事。天意竟難知。八表同昏嘆。燈前獨自悲。</text>
<title>六月聞鸎</title>,<text>何處飛來六月鶯。不論遅暮送新聲。靑山已屬蟬持世。斗酒誰家愛爾鳴。</text>
<title>貧士</title>,<text>雲暄山氣潤。樹暗草堂深。驟雨無常性。殘䨓有倦音。移書防漏屋。點燭散煩襟。幾處有貧士。知應同此心。</text>
<title>絶句</title>,<text>何處一片雲。日暮度巖戶。夜中枕席凉。知是峯頭雨。</text>
<title>戲作六言</title>,<text>無旱無潦一歲。不凉不熱長春。我欲焚香拜祝。枝山必是奇人。</text>
<title>端居</title>,<text>深山多霧雲。淫雨久相屬。晨起眺衡門。荒蒿蔚如束。濕蚓行階庭。陰蘚映人綠。杖策迎晩風。披襟散蒸溽。端居動盈旬。步屧阻隣曲。幽寂爲朋知。荒寒卽僮僕。散帙至鳥栖。燃薪代明燭。但令得賞心。隨順良亦足。</text>
<title>卑拙</title>,<text>欝欝崇山。幽幽灌木。愍此居民。耕巖汲谷。含光混塵。潛處漏屋。時至虬翔。勢窮雌伏。篤愼爲才。卑拙爲福。茹眞充腴。佩素被縠。跌宕毫墨。與古相逐。</text>
<title>亭上卽事</title>,<text>夕陽三兩峯。微雨傍山去。斷虹飮水歸。空翠杳何處。</text>
<title>梁氏園納凉</title>,<text>避暑聊爲赤脚仙。相逢石上枕流眠。高雲釀雨催歸鳥。老樹迎秋屬晩蟬。我輩固當居峽裏。人生何處似樽前。開懷未必求詩好。自笑文章不直錢。</text>
<title>過放鶴村閔聖瑞 象鎬 所居。與其大人作。</title>,<text>仲叔之居草堂高。䆉稏田深綠映臯。化峽淸江供倚杖。環山明月與傾醪。漁人擉鱖登盤細。野客盂蘭叩缶豪。最是同庚君有福。敎成賢子不曾勞。</text>
<title>題梁友 景洙 銑溪幽居</title>,<text>崇榴簒棗足凉風。舊巘家林耕鑿同。誰信幽人最多事。罷鉏歸復課兒童。</text>
<title>挽洪友稚九 五範○甲子</title>,<text>兄弟奇峯妙欲翔。君家易識復難忘。任眞疎率無表襮。敬而克敏慈且良。我始飄蓬竄巖穴。誰與晤語漁樵鄕。靑眼把臂意莫逆。破除拘攣歡未央。傾囷倒廩見情素。踰嶺涉澗以相將。經過扣門輒躧履。呼兒沽酒促飛觴。北壁花發春水綠。打魚呼我與相羊。田頭柳陰愛避暑。脫巾箕踞看晩秧。此事隔晨成千古。陳跡滿眼徒悲凉。相離數日忽傳訃。却食驚呼熱中膓。春山欝欝埋玉樹。老人臨壙髮如霜。翩然不顧君何忍。獨自乘化歸渺茫。深情厚意委荒草。萬事如夢我涕滂。</text>
<title>次六如蓮花島詩</title>,<text>記昔滄溟駕一船。人生俯仰覺茫然。千山縹緲都無地。萬里空虛只有天。宇宙方知身愈小。精神忽與境俱遷。遙憐病客猶豪壯。却到徐生老石邊。</text>
<title>送李養吾 浩然</title>,<text>蘭猗玉潤政韶顔。却爲尋師到此山。旅食虀塩朝夕裏。文程灝噩古今間。鑽蜂究竟何時出。術螘辛勤不自閒。氷雪崎嶇車嶺路。免敎虛往復虛還。</text>
<title>贈族姪公華 ▣振○三首</title>,<text>歲暮孤懷欝未開。鄕關不見尺書回。深深水複山多地。愧爾能穿雪嶺來。刮目新詩格儘高。吟時應復落眉毛。溫柔自是風人趣。莫便英齡學楚騷。吾宗子弟盡村氓。食土寧知餒在耕。望汝猶能存碩果。懸崖撒手死方生。</text>
<title>風雨</title>,<text>風雨蕭蕭一逕昏。亂山燈火數家村。虛簷雪色連雲嶠。絶壑松聲到石門。眼有千秋身愈小。胷無一物道方存。相從只是忘機客。除却漁樵也不言。</text>
<title>黃昏</title>,<text>黃昏寂寂對流螢。峽口沉沉樹色暝。巖屋忽驚中夜冷。滿山風雨入孤亭。</text>
<title>除夜有懷。寄六如。四首</title>,<text>山家臘酒甕頭新。忽憶文園卧病人。爲問爾來開飮否。梅花相對可憐春。千金一刻是餘年。強半消磨伏枕邊。那得舊痾隨舊曆。盡從句斷屬先天。北斗闌干欲五更。風窓樺燭淚縱橫。樽前忽有陽關思。聽唱寒鷄第一聲。甞笑人言甲子回。世間甲子豈重來。門前一派潺湲水。直到滄溟念可哀。</text>
<title>觀耕者 乙丑</title>,<text>曉正農祥草怒生。田家緯耒候蒲耕。東菑旱壤嗔牛弱。雪髮盈頭矍鑠氓。</text>
<title>考槃在澗</title>,<text>繞舍雲林千萬峯。巖間一逕入踈松。怪君隱處窮如許。那得常時有好容。</text>
<title>初月</title>,<text>乍看新月隔林飛。燈火孤村却掩扉。自嘆山居山路熟。不愁昏黑望衡歸。</text>
<title>小寒食</title>,<text>在眼春山日夕佳。經旬抱病卧書齋。風前北向思先墓。正似南荒謫客懷。</text>
<title>種菜</title>,<text>致君初志老窮村。經濟無才一畒園。種罷萵葵桑樹下。半竿斜日在柴門。</text>
<title>東鶴寺</title>,<text>鷄龍洞天深復深。冥行穿險到秖林。繞階瀑布淸僧夢。排闥危峯犯客心。蓮社舊緣終未忘。武陵何日得重尋。佛門亦有先王廟。中夜松風奏苦吟。</text>
<title>宋參奉 應洙 宅作 二首</title>,<text>沙平樹遠弄晴烟。峽裡幽懷得爽然。田水稍肥梅熟雨。野風微潤麥凉天。願謀隙地三椽屋。同理方塘一葉船。舊德門庭餘矩矱。應將世好兩相憐。針芥相傾把臂初。晩花籬落送春餘。偏憐稺子時敎飮。自愛淸池爲卜居。畵虎已知功未就。屠龍方覺計全疎。琴書得遂田園樂。却羡優閒我不如。</text>
<title>宿見佛菴</title>,<text>到來孤絶望如懸。淸凈招提自在天。江抱彎弓縈廣野。山浮疊浪點遙烟。雨昏翠燭荒墟裏。人靜香燈老樹前。石竇生風泉落筧。殘僧坐說漢宣年。</text>
<title>謝呈金經臺 六首</title>,<text>晩風籬落稻花天。睡起書窓一兩蟬。何處雙魚雲外墜。授經臺上玉堂仙。靑鎖詞臣第一流。玉壺金鏡照高秋。胷中自是存邱壑。愛把田園說未休。一自歸山筆硯踈。如今肺胃化樵漁。無寧漸作癡聾漢。案上都無數卷書。鳳舞龍飛瑞運回。斯干百堵鼓如雷。多慚屬在天潢籍。大海還添一勺來。跪讀宸章雲漢篇。冲王聖德邁周宣。人天感應原如許。轉得無年作有年。泉寒穗短小梯田。晩種猶爭白露前。自笑生涯無賴甚。窮儒等一信天緣。</text>
<title>送諸君詩</title>,<text>五十頭顱惜此生。塵埃漫浪分無成。心勞始覺屠龍拙。力短空知化蠋輕。歸鳥斷雲催別路。亂蟬高樹領餘情。孤懷更有蒼茫處。記取斜暉一片城。</text>
<title>冠嶽</title>,<text>太白西來結局終。隔江相對拱神嵩。火星萬斛從天墜。光化門前望更䧺。</text>
<title>望闕里祠</title>,<text>世祿金張七葉貂。尼邱聖緖太蕭條。亭亭闕里祠前樹。歲暮風霜一向凋。</text>
<title>石橋</title>,<text>萬古傷心鸚鵡賦。醉夫孤直是同流。鴟梟啄鳳知何恨。磊磊詩魂又石洲。</text>
<title>楊水尺孝子碑</title>,<text>緬憶徵君錫類賢。蒲亭異事久相傳。徒聞舊跡荒墟外。復見新碑短壟前。剔發遺光還此地。潛回狼子想當年。非君好善誰能否。指點秋山夕照邊。</text>
<title>謹次任杜村躋配後栗祠韻</title>,<text>先生俎豆已多年。復得門庭弟子賢。憶昔龍蛇宣祖世。同時猿鶴錦山天。追躋便若摳衣近。列侍依然講席圓。神理人情俱允愜。諸儒咏嘆有新篇。</text>
<title>次學中韻送宋壻序中 應燮</title>,<text>迢迢旅鴈向遙空。讀罷歸家往歲同。且置生涯於度外。要尋樂處在書中。綱村晩照鱗鱗雪。塔水寒流獵獵風。二十男兒那刺促。韶顔正似日升東。</text>
<title>紙所村 丙寅</title>,<text>樹裏鷄鳴忽有村。眼明初見菜花繁。燒畬麥色連雲熱。搗紙泉聲落澗喧。石險初行如鳥道。山深到處似桃源。朱陳舊俗今難畵。說道無時吏打門。</text>
<title>塩峙</title>,<text>雲熱沙蒸欲午天。古城遙見綠芊芊。山多競長耕巖粟。雨少纔通注筧泉。玄蛣倒推林下入。蒼鼯端拱石頭眠。十年已熟崎嶇路。猶自孤行意悄然。</text>
<title>夜坐聞田水有作。寄申稚信 肯休。</title>,<text>少懷邱中志。長愜物外心。朅來遺輦轂。而不遺雲林。投袂反窮谷。結宇依曾岑。但見烟霞色。時聞樵採音。寂寞見塵垢。踟躕思盍簪。秀林曖初暝。衆峯起夕陰。愛此稻田水。幽意盈吾襟。能令琴書靜。復覺巖壑深。淸泠發深省。味之無可尋。此中有妙境。擁几只孤吟。</text>
<title>旣望夜。與成鳳瑞 岐運 對月。</title>,<text>百丈東峯月上圓。孤村窈窕散靑烟。星河㶑灧無風夜。草樹玲瓏旣雨天。分惠淸光窮峽裡。專供幽賞小堂前。山庭藻荇今宵好。樂事還應屬少年。</text>
<title>挽任晩翠堂 泰道</title>,<text>秋天玉峯寒。哀鴻來日夕。嗚呼晩翠翁。乘化歸眞宅。邱壑失精光。林園曖陳跡。渟峙見嶽淵。淸修比氷蘗。義勝貧亦肥。味道淡無斁。講禮博攷訂。劬經精硏覈。窮居五十年。素履無改易。鄕閭仰典型。賓友瞻標格。脫屣遺宇寰。委命謝形役。全歸友自然。始免塵中客。維公出名門。遭時有蹇厄。崑璞恣雷鳴。周鼎從棄擲。懷寶不得售。所以爲痛惜。有子才且賢。克荷承家責。九原庶可瞑。神理長赫奕。</text>
<title>次韻題題名續錄</title>,<text>澗樹蟬聲日漸高。諸君送別共持醪。吟餘破硏棲殘瀋。席散空亭聚禿毫。豈有患多才似陸。只應愈讀命如臯。壺中歷試須堅苦。看取仙翁幾代毛。</text>
<title>夜寒</title>,<text>波吒燈前睡未成。夜深星月氣崢嶸。風林凍雀翻難定。雪屋寒鷄靜不鳴。卧念牛衣何處泣。遙憐米桶有人聲。窮儒此日猶爲福。榾柮爐邊折脚鐺。</text>
<title>正月五日。留趙雲隱 漢暻。○二首○丁卯</title>,<text>東風送雨入新年。對客巖扉晝閴然。寒綠溪山生細水。暗黃楊柳着浮烟。生涯落落君何向。世事悠悠我欲眠。除却身心無用力。任他光景逝如川。突兀高齋對翠微。涳濛小雨滿松扉。添年華髮頻看鏡。過臘餘寒始換衣。嘆息江河方日下。傷心海水正羣飛。何當女嫁男婚已。十畒春桑與子歸。</text>
<title>次朴魯峯 憲鎭 講孝經韻 三首</title>,<text>孔門親受旨。立敎孝爲元。甞云吾行在。敬服聖人言。烏棲慕宗聖。梟化美陳元。講席丁寧意。要令行顧言。唐宗天子孝。一治有開元。患在無終始。千秋愧立言。</text>
<title>免喪後。試步學中韻識感。己巳</title>,<text>初冬氣候遞陰晴。試鼓祥琴意未平。霜露沾衣悲短景。髩毛臨鏡嘆餘生。驚心斷鴈啼遙夜。刺眼寒花認古城。稍喜諸君多妙秀。肯來幽谷聽書聲。</text>
<title>獨立</title>,<text>獨立荒園暮。翛然十月初。繁星明一逕。落葉擁孤居。白髮拋看鏡。靑山寄讀書。所嗟中有轖。三復蓼莪餘。</text>
<title>歲晏</title>,<text>雲物入冬候。郊原生夕陰。霜空野水淺。日暮蒼山深。晩色凄難望。游氛靜已沉。慨然知歲暮。吾道在窮林。</text>
<title>次稼學亭詩社韻</title>,<text>壯心銷折髩成絲。天地蕭寥又此時。風急鴈聲沉極浦。樹寒星影滿空枝。文如畵虎憐才拙。學似亡羊嘆路歧。不是悲秋偏有感。穹廬抱恨與誰知。</text>
<title>贈別尹汝新 明善</title>,<text>高鴻晩菊護霜天。日夜南雲望幾懸。舊逕還尋秋谷月。征衣遠帶沃州烟。我居不改窮山裏。人事飜悲逝水前。此別更堪衰老地。韶顔相對重相憐。</text>
<title>初五夜。對月留鄭勉鎬。</title>,<text>峽口曛黃樵牧稀。巖扉新月續餘暉。千林落後星爭出。一杵鳴時鴈正飛。秪有孤燈留客語。又將衰髮送秋歸。相看歲暮俱寥落。強欲題詩意緖微。</text>
<title>謝朴景謨 文鎬 餽菊花酒 二首</title>,<text>常怪江州王刺史。可能彭澤素心人。如何一擔重陽酒。恰是先生悵望新。苫塊餘生不自聊。窮陰閉戶意蕭寥。可憐風雨孤燈夕。一酌春氷向日消。</text>
<title>山夕</title>,<text>暝色戎戎列峀窓。猩啼村稚豹聲厖。月明雨落遞晴翳。風葉洶如湧大江。</text>
<title>和呈經臺寄題秋谷書塾 四首</title>,<text>疣贅乾坤自悼余。歲寒閉戶凍蠅如。天翁若許焚香懺。乞得殘年更讀書。楣廬日月轉雙環。四向雲烟只對山。誰謂經翁不相忘。却勞詩筆到林間。禮易名家大雅文。愛逢野客話耕耘。淸朝黼黻須公手。讓與山人管白雲。晨夜唔咿出草堂。墨煤書幌短檠光。口頭體用天人說。消受寒虀一甕黃。</text>
<title>趙晴蓑見經臺寄秋谷詩。疊其韻三首寄余。寫就而病。因不起。訃至而詩亦來。甚可悲也。余服除。始次之以歸其鄰友申進士景鶴。想同感嘆云爾。四首</title>,<text>玄冕交情夙感余。忽驚來訃涕漣如。誰知一卷相思作。却是簑翁絶筆書。愛着並鄕九島環。五遷書屋不離山。如何一散靑龍席。便作參商十載間。可惜珠璣滿腹文。平生嗜好硏田耘。如今忍送歸黃土。寄向靑山一片雲。零落雙巖舊草堂。小園脩竹慘寒光。可憐猶勝中郞沒。留得孤兒江夏黃。</text>
<title>晴蓑聞已葬。復題六絶句悼之。以替哀詞。</title>,<text>笛聲吹斷倚樓晨。銷落風騷淚滿巾。歲暮靑山最蕭瑟。梅花開處葬詩人。記曾窮餓不堪聞。心凜秋霜氣薄雲。也到九泉無愧色。從遊魂魄近誰墳。腰中傲骨最崚𡾓。俯仰隨人性未能。一斥微官不更仕。平生骯髒見誰曾。李賀盧同並一身。奇情險語老嶙峋。來詩却怪平常地。認得臨歸造境新。一字安時亦嘔心。裁雲琢月到窮林。秋墳獨在蒼茫裏。曉夜風泉學苦吟。稍免家貧疾病多。癯儒福相奈君何。人生只合隨緣去。萬事悠悠東逝波。</text>
<title>峽行</title>,<text>深山欝欝獨行遅。况復孤懷歲暮時。雪意荒寒羣鳥急。風聲寥慄百泉悲。殘生自分隨萎草。志士誰非嘆秀芝。便欲移家江海去。白鷗波上一竿垂。</text>
<title>讀檀樊寄丈藕五絶句。有懷次寄。</title>,<text>旅食南雲再見秋。西華未必是並州。如今痛定方思痛。一過回頭始欲愁。天涯歲色薄如紗。峽口蕭條短景斜。追憶去年那復得。幾回芒屩到山家。山童吹火婦停機。踏雪黃昏忽叩扉。今日那堪成悵望。遠雲目斷一鴻飛。洌上風霜日短天。南村小屋似當年。買薪買米猢猻婢。何處朝朝覔得錢。渺渺搔頭有所思。竹籬風霰上燈時。爲君預作新年祝。春發梅花第一枝。</text>
<title>病中絶句 庚午</title>,<text>二竪何相苦。三魂正有無。海天三萬里。搖蕩一雙鳧。神在洛山鏡浦之間。</text>
<title>病後試筆書懷 三首</title>,<text>閻王府下命如絲。度得全家一彴危。今日扶頭纔起坐。不知人世屬何時。數月窮村不見人。起來光景屬殘春。亡妻咄咄多時餒。寂寞靈牀數寸塵。神魂縹緲海東邊。下上輕𩿨萬里天。却顧形骸何所似。頹然一塊小燈前。</text>
<title>竹壁。與諸君打魚。追賦寄蕉心，壺山。</title>,<text>對水看山與子同。多情起我寂寥中。身藏壺裏能知白。學展蕉心尙守紅。遠峀浮嵐微作雨。高林礙日細生風。誰憐病後詩逾減。自笑江淹夢筆空。</text>
<title>伏日亭上置酒。次韵諸君。</title>,<text>乍雨乍晴三伏天。相逢山客語蟬連。輕雷漸到鳴蟬外。急溜遙生卧犢前。巖穴生涯忘歲月。京華消息隔雲烟。先生割肉歸何處。望裏新墳一愴然。</text>
<title>聞蟬</title>,<text>銷落窮山到白頭。文章學問兩悠悠。一年人事憂愁裡。慚愧新蟬又報秋。</text>
<title>七夕感懷 六首</title>,<text>銀河㶑灧鵲橋新。小屋西南月半輪。怊悵空閨復來照。不知看月已無人。盈盈淺水限西東。萬古牛郞別恨重。我欲爲君那可得。一年猶有一相逢。夢斷香銷四十年。人間生死兩茫然。西窓病起成孤坐。淚灑秋風碧樹蟬。水仙羅襪忽凌波。環珮無聲喚奈何。遣我殘年心斷絶。思君時少恨時多。雨冷西亭秋柳凋。新墳在眼正迢迢。誰憐酒醒虛窓月。地角天涯未是遙。烟雲慘澹送新凉。一夜蟲聲滿洞房。最恨情根如斷藕。佛前懺悔返魂香。</text>
<title>奉和韓睡軒 斅仁 丈與季氏樵隱 敎仁 見贈之作 二首</title>,<text>種學淵源後葉垂。褚公眞氣復慈悲。奇書漸富躬抄地。小井常新獨盥時。臨事勇爲誰得似。積功收報詎無期。固窮數語如金玉。珍重相憐贈我詩。冬郞籬落荳花垂。倘識山翁腹有悲。覔句夏畦鋤草日。誦書晨枕飯牛時。兒孫滿眼皆如願。農圃藏名是自期。爲我善懷遙贈語。深心都在一篇詩。</text>
<title>亭中有詩寄梁擎霄 柱承。 次韻却寄。時擎霄病起。</title>,<text>金谷園中閉戶居。養痾旬月楚囚如。雨過小砌苔花厚。秋入寒塘柳影踈。調病有方應節食。存心無術在看書。老夫漸覺蟲聲苦。凉夜初長解憂餘。</text>
<title>次兒輩送尹景組 秉綬</title>,<text>晩蟬唱送碧苔衣。垂槖來能稛載歸。只恐烏頭力易去。堂堂不禁六龍飛。</text>
<title>老雲亭</title>,<text>驢背詩人去不回。琴歌斷絶石泉哀。可憐一片空亭裏。惟有卑田寄宿來。</text>
<title>五山渡</title>,<text>野田迢遞犢前平。沙水漣漪魚背淸。越鳥南枝百年思。他鄕猶愛五山名。</text>
<title>實音店</title>,<text>天低野曠渺茫間。問是牙山是稷山。色帶懸前紅稻餠。簫聲去盡數家閒。</text>
<title>訪檀樊于溫陵直廬。長藕適先至同賦。</title>,<text>秖看岸轉覺舟移。此地逢君豈夢思。秉燭留連憂患說。含盃悵望別離時。西州明月空相憶。南國靑山詎復期。流水聲中對衰髩。我生牽線竟爲誰。</text>
<title>經臺宅夜話</title>,<text>坐多書卷氣。邱壑滿疎襟。直道貧何病。閒居學愈深。壺觴聽夜雨。城闕對秋陰。冷淡湖山客。相看歲暮心。</text>
<title>三閒遇李仲寧 正夏 書贈</title>,<text>自從分別見何遅。知否鐘岡問字時。遠寓他鄕驚汝長。中經小劫嘆吾衰。凋零玉樹多生恨。寥落朱絃後死悲。稍喜鳳毛猶有在。傳家弓冶勉相期。</text>
<title>與古心兄弟溪上得壁字</title>,<text>歸家秋已殘。蔓草不復碧。時菊有寒花。哀鴻來日夕。相期素心人。偶坐愛靑壁。高楓颯欲衰。落景澹猶白。此中有幽意。餘生良可惜。</text>
<title>家具</title>,<text>曾聞家具小於車。家具吾今覺有餘。遠愧當時劉一擔。官爲御史借僧居。</text>
<title>移家後寄景謨</title>,<text>峨眉曉霽雪連天。緬憶茅亭絶可憐。艾峴蒼茫歸一鳥。簧溪蕭瑟上孤烟。篘新釀出宜留客。購好書來勝買田。最是南隣怊悵地。秋山欲到更無緣。</text>
<title>寄李周星 東萬</title>,<text>竹外鷄鳴雪下時。深居倘復見相思。書聲忽罷孤亭暮。屐響初稀短壑悲。恰似舟中行失柁。應從卷裏自尋師。誰憐夜夜東溪客。片夢縈回出峽遅。</text>
<title>寄梁園諸子 三首</title>,<text>竹栢參差並弟兄。十年携冊往來輕。亭前側石磨光處。半是諸君步屧成。可憐松菊已荒凉。無復書聲與墨香。一片秋山遙在眼。並州不敢認他鄕。慚愧秋亭老煉師。與君燒汞得成遲。慇懃莫放烏頭力。記取門前立雪時。</text>
<title>送李尙鎬</title>,<text>浹冬霖雪未全晴。穿峽黃泥路不平。負笈追師逢歲暮。登堂拜慶趁春生。蹙凌水冷吾山渡。花信風微上黨城。知汝歸家如夢裏。莫忘書屋聽鷄聲。</text>
<title>送尹天賚 行冕</title>,<text>荒江四望雪成圍。急景催年髩上飛。明月最能留客住。落梅猶可贈人歸。蓮中夜靜篝燈屋。磻上春回帖子扉。羡爾紅顔應努力。還家盡是老萊衣。</text>
<title>送尹彝好 秉直 景組兄弟</title>,<text>臘寒凄厲弄餘威。藤极晨裝逼歲歸。番谷沙虛殘雪在。並川市散暮烟飛。暫分燈影明聯璧。遙送書香入綵衣。小別隔年猶悵望。蓮堤羇旅獨關扉。</text>
<title>和朴桐菴 載緯 得新陽折梅寄書韻 辛未</title>,<text>孤山雪月向南枝。折得書函看更奇。報與詩翁春已到。慇懃莫忘歲寒期。</text>
<title>簡尹碧湖 泰宬</title>,<text>春來羇思倍凄凄。磻上雲烟望欲迷。一路東風三十里。竹鷄鳴罷鷓鴣啼。</text>
<title>澹人申參判 佐模 枉駕相訪于梣溪公宅。以詩見贈。和呈。</title>,<text>藝苑澹翁在。翛然江海情。高爲華省鶴。老聽故林鸎。近局尋花樹。隨班賀耤耕。誰知負塩軛。一顧足平生。</text>
<title>潮浦旅夜</title>,<text>野曠星稀天四晴。纖雲卷盡月孤行。烟中獨樹遠堪數。江上雙鳧飛且鳴。歌發五噫思往哲。書成孤憤托餘生。明燈欵客人如舊。卧計靑山上黨城。</text>
<title>喜景謨與鄭勉鎬訪新居。拈甘山韻。</title>,<text>桑上春鳩巢欲成。此中相訪見人情。衰容復對風塵色。軟話初聞謦欬聲。假我識塗爲老馬。多君蓄銳似精兵。朅來幽趣無堪說。且指新居山水名。</text>
<title>浴佛前一日。白雲洞李翌汝 圭紳 宅。偶見卷中詩。因次。</title>,<text>花映烏頭柳拂溪。藥欄水壟自高低。鵓鳩格格桑枝嫰。雉子斑斑麥尾齊。出世佳辰聞浴佛。燃燈舊俗溯操鷄。誰憐卄載山中客。更在浮雲塔水西。</text>
<title>喜蔡應吉新寓儒城見訪</title>,<text>異鄕羇鳥各分飛。猶是懷州舊布衣。到老移居如我拙。相思命駕似君稀。千家宿麥含雲色。一逕餘花媚日輝。嘆息此生難自在。悤悤杯酒送將歸。</text>
<title>隣舍。代主人贈諸少年。</title>,<text>風靜桑陰鴶鵴鳴。拓窓時看雨中耕。少年莫道含毫苦。爭似茅蒲病夏氓。</text>
<title>代少年答主人</title>,<text>茜花籬落僆鷄鳴。門外烏犍冒雨耕。燥吻空膓思不出。幾回操筆羡農氓。</text>
<title>茅亭成。步社中韻。</title>,<text>孤雲倦鶴信餘生。又見茅廬取次成。馬嶺夕陽呑野盡。鳥川飛雨過江輕。移居遠謝林泉勝。結夏聊開筆硏淸。肯爲此翁消遣地。諸君蛾述見同情。</text>
<title>夜起示趙叔度 秉周</title>,<text>睡覺偶然起。披衣步前軒。淸露洗炎暑。惠風疏欝煩。素月出東嶺。泠然醒我魂。沉沉門前樹。曖曖原上村。征鳥時一響。濕螢或光翻。老懷驚節序。倐如流電奔。俛仰興寤嘆。玆意誰與論。時有倚樓子。不眠相晤言。</text>
<title>敬和梣溪公寄示韵</title>,<text>淸凉燕寢裊香烟。眼力猶明勘白田。笠下傳神想蘓像。枕中秘藏譜朱年。平生壽相彭翁井。近日仙風太乙船。欲掃門庭那可得。窮鄕迢遞阻淸緣。</text>
<title>復用前韻。呈徐圭庭侍郞 承輔。</title>,<text>榮華過眼等雲烟。最願仙家種玉田。炳燭方爲蘧瑗學。斑衣猶是老萊年。身閒一似山中相。世變初聞地底船。蓮北有人空悵望。升沉何處講良緣。</text>
<title>韓壽卿 思永 見訪</title>,<text>遠謝並州出峽深。江魚野鳥與浮沉。平生短拙誰憐我。一病幽憂直到今。雲帶晩凉歸遠峀。雨含殘照入踈林。携詩遠訪知君意。批駁風烟且一吟。</text>
<title>巍巖里</title>,<text>湖西崛起有先生。竪幟儒林說性情。今日經過舊山水。古家喬木有餘淸。</text>
<title>立石旅夜</title>,<text>飛騰短景已銜山。望盡歸鴻滅沒間。羞把衰容照淸水。髩毛強半道中斑。</text>
<title>登烏栖山絶頂</title>,<text>烏棲秀絶已曾聞。獨立湖西逈出羣。曠野忽驚山滿地。遙天惟見海連雲。亭翁密囑相傳久。俗離餘支幾處分。自是悲秋易搖落。登臨不欲到斜曛。</text>
<title>永保亭</title>,<text>彩亭突兀似臨臯。烏峀南來據水高。山斷海門縈島嶼。岸回城脚動波濤。升平節帥身多暇。潦倒書生氣尙豪。夜半鐘聲何處到。笑邀明月放輕舠。</text>
<title>寒山寺</title>,<text>靑山隱隱海門開。吹笛臨風百尺臺。一帆杳然何處盡。孤城如欲渡江來。</text>
<title>黃鶴樓</title>,<text>黃鶴樓中獨立遅。羽衣吹笛謾相思。海門紅樹眼前景。爭似江南三月時。</text>
<title>贈李愚若 奎顔</title>,<text>西風浩蕩海山秋。一笛悠揚月滿樓。卽此對君渾是夢。不堪回憶舊時遊。</text>
<title>別允召。用謝亭送客韻。</title>,<text>永保亭前放小舟。姑蘇臺下水東流。夕陽一片孤帆外。膓斷靑山黃鶴樓。</text>
<title>過徐孤靑祠</title>,<text>歎息淤泥出碧蓮。孤峯拔地竟摩天。此生自斷隨塵土。怊悵空巖夕日還。</text>
<title>古龍頭寺鐵幢。次宋壻。</title>,<text>亭亭獨秀錦標如。認得龍頭寺舊墟。慚愧羅麗渾未辨。翰林金遠撰兼書。</text>
<title>早春 壬申</title>,<text>陰凍始融花信風。麴塵楊柳古蓮東。高鴻不管離人事。隊隊歸飛向碧空。</text>
<title>挽梁重祿 鍾千</title>,<text>生老仁山聖世民。漁樵隨分作閒身。兩兒耕讀傳家業。一夜仙遊已返眞。昔年移宅悵分離。隣契情深勸酒時。今日重來千古隔。不堪灑淚送靈輀。</text>
<title>喜銑溪見訪</title>,<text>春衣滿帶峽中烟。更憶梁園送別筵。作意遠尋蓮社地。相看猶在菊峯天。皺面恒河元不改。回頭苦海尙無邊。怪君長得容顔好。永日龜牀舞綵前。</text>
<title>上巳。阻雨琅城。寄尹汝新。</title>,<text>上巳東風古刹前。支頤獨坐日如年。長橋柳暗南川雨。近郭花深北藪烟。玄觀再來誰得料。白雲孤望政堪憐。良時荏苒音書絶。到此知君益黯然。</text>
<title>暮到淸州</title>,<text>野收殘照去。人帶暝烟回。市散春燈亂。城高暮角哀。荒碑磨歲月。古佛滿塵埃。又是郵亭夜。離愁觸目來。</text>
<title>題壺山詩卷</title>,<text>楡柳新烟春日遅。雨中細讀壺山詩。鴛鴦繡針已入手。琢月裁雲恣能爲。秋空勁鏃破遒利。春水浮荷動紛披。南霞水石發奇趣。况乃貪嗜如渴飢。多君翹楚出巖邑。早濯三家蔬笋習。函牛大鼎五侯鯖。飽飫羣書方翕集。復防誤學時世粧。別裁僞軆歸三唐。珠光劒氣匀金秤。翡翠鯨魚參上乘。男兒此事非絶頂。陶冶性靈知比興。東風淡蕩蓮上村。芳草怒生鳴鳩園。眼中仁山望君至。呼兒掃逕聞叩門。</text>
<title>和徐絅堂 應淳 見寄</title>,<text>文禽翔北海。婀娜弄華風。感彼沮澤鳥。居異趣亦同。欲携之東去。扶桑極濛鴻。欲招之西去。弱水終無窮。嘆息天路遠。宛轉水波中。迢迢當歲暮。落落情相通。</text>
<title>贈尹堯章 夔鉉</title>,<text>秋熱茅茨只苦吟。米囊花盡晩烟沉。分糧送與先生饌。莫忘親庭一段心。</text>
<title>監農 三首</title>,<text>五十書生不曉農。如今萬事盡踈慵。杖藜課日田頭去。知有隣翁暗笑儂。髩毛蕭颯映斜暉。吟屐衝泥雨滿衣。閑共白𩿨相對坐。愛聽田水却忘歸。憶在蘭成射策年。文章事業兩欣然。今日髩霜蓮下屋。水鷄聲裏去看田。</text>
<title>對月</title>,<text>霽天微有雲。凉月淡于水。愛此楊柳風。時來動簾几。攬衣欲出門。沉吟仍復止。</text>
<title>自錦江歸。與鄭成汝 夔源 賦別。</title>,<text>片雲疎雨到孤村。沽酒招邀對小園。茅屋晩凉高燕影。野田秋熟樂禽言。平生久制看書淚。老去偏消送客魂。那得柴荊隣谷口。不論晨夕好相存。</text>
<title>謝朴一聾 敏鎭 釣魚見贈</title>,<text>魚子秋生白鷺飛。葦花葒葉一竿歸。閒情自作南溪老。更遣寒蔬得解圍。</text>
<title>九日後書貽朴聖欽 鏞聲</title>,<text>遠村鳴杵搗新霜。猶有寒花抱晩香。愛汝風情能爾爾。題糕也復勝劉郞。</text>
<title>書童</title>,<text>寒鷄咿喔曙光催。睡熟書童喚幾回。搔首自嗔爐已冷。暗敲殘鐵點燈來。</text>
<title>曉思</title>,<text>小燈花自墜。孤枕夢頻驚。月落鷄無次。風高鴈有程。文章關世運。羇旅了人生。抱此悠悠恨。秖緣暗物情。</text>
<title>貧居</title>,<text>貧居蓮上屋。意緖漸看微。老屐全無齒。殘書故不衣。簷虛星照硯。葉盡月懸扉。磊落有前輩。微君誰與歸。</text>
<title>秋日。送壺山，兼柬，香農。</title>,<text>佳菊晩始英。鴻鴈來不息。如何歲暮時。遊子有行色。丈夫志四方。寧當沉稼穡。不入九淵深。明珠諒難得。茅茨對壺觴。燈影林徑黑。依依紫霞樓。未到吾能識。圖書淘俗膓。泉石發文力。爲我問香農。淸福好珍嗇。</text>
<title>餞秋日。旣與壺山賦別。又以一詩申繾綣。</title>,<text>鴻鴈正南來。行人欲何之。送秋已不堪。况乃送君悲。心緖非一段。沉吟要待誰。衰草際天碧。川原緲逶迤。歲月忽已晩。樹名當及時。</text>
<title>送洪律路 鍾林○癸酉</title>,<text>獅子峯前雪滿山。記曾沉醉每孤還。愛君爲學畸孤裏。嗟我成翁俛仰間。客路逶迤穿峽樹。春寒悽惻動江關。前溪魚鳥能無恙。可惜雲亭廢却閒。</text>
<title>宿恩休堂。使朴文甲 章煥 拈杜何將軍山林韵。</title>,<text>晩香亭上飮。來宿紫霞雲。老勁雘軒筆。淸溫梣叟文。鑿池收月八。刳木引泉分。夙昔幽居意。飄零到白紛。</text>
<title>宿申泰仲宅</title>,<text>暝趁歸鴉黃葉林。燈明酒綠好開襟。無多世味秋逾淡。一往交情老更深。河漢微雲沉鴈影。池塘冷雨罷蟲吟。今宵似在郵亭宿。聚散迢迢歲暮心。</text>
<title>初春野行 甲戌</title>,<text>暗黃生短柳。寒綠弄新絲。水暖羣𩿨喜。天空一鸙悲。逢人驚歲改。覽物嘆吾衰。</text>
<title>墨溪李殷師 潤稙 庄。夜作。二首</title>,<text>墨莊雲日媚初春。靑眼相看與歲新。一片孤城窺卧內。兩行垂柳俯溪濱。仙舟霄漢欣同李。漁子桃源笑避秦。欲就阿戎問書法。肯辭杯酒到頻頻。書香燭影擁詩樓。語到雌黃便白浮。春早池光深似夢。曉寒山氣淡於秋。承家節操君多福。失路生涯我欲愁。曾是尤翁舊甥舘。幾回惆悵使人留。</text>
<title>上黨城外。別苕灘李景有 殷老。</title>,<text>蛇盤一路與君行。落日憑高萬里情。二水交流縈大野。千峯滿地出孤城。玉壺證契知深淺。金秤論詩較重輕。小店令人歧路別。歸僧古寺暮烟生。</text>
<title>哭魯峯 五首</title>,<text>經冬久病卧漳濱。只望蘇醒好及春。春到如何君不起。薤詞哀唱野花新。一命彭殤等是天。貧無藥餌最堪憐。要令孝子無遺憾。豈必蔘苓果引年。書腴澤貌不知貧。大笠麁袍似古人。從學儒門無固滯。魯村陋室坐生春。萍水無隣白髮寒。暮年針芥素心歡。海山一夜朱絃絶。何獨芝焚有蕙歎。勞生苦海幾多年。脫屣塵埃解帝懸。一路同歸先自去。差爭早晩我何賢。</text>
<title>浴佛日社酺</title>,<text>左海前星瑞彩多。良辰况復屬淸和。周詩善禱岡陵壽。漢代休徵日月歌。匼匝村裾沾喜雨。淋漓社甕溢恩波。諸天競送無量福。萬歲千秋奈樂何。</text>
<title>出淸州北門</title>,<text>市散南橋酒。人歸北藪烟。危城出雲嶠。古碣卧秋田。戰地流波咽。孤懷落日懸。從來多感慨。野望已凄然。</text>
<title>嶺頭。別梁擎霄，李周星。</title>,<text>低回山下歸。怊悵嶺頭別。幽禽送我啼。流水迎我咽。靑山無改移。我髮白成雪。餘生欲何爲。欲言膓已結。諸君蘭竹姿。豈非苗中傑。所嗟樵牧隣。寒曝有作輟。乍聚寧足欣。倏如流雪瞥。夕陽催人行。揮手從此决。</text>
<title>任全齋 憲晦 文丈蒙內賜藥房蟹醬一匡分餽。謹以四十言仰謝。</title>,<text>一蟹雖微細。霑恩自九霄。靑宮聲某律。白屋禮其招。味到金池別。香分玉饍調。餘波蒙及此。願續四重謠。</text>
<title>和呈李香亭 章老</title>,<text>聞道香亭好自寬。老年棲息得淸安。前塵已斷孤眠久。詩境差深一字難。鵲水夕陽隨客遠。鷲山晴雪照人寒。衰翁昔夢纔還錦。莫認文通舊㨾看。</text>
<title>夜大風雪。念子初行役。成咏。</title>,<text>父曰嗟余子。今行屬歲闌。雪連湖右盛。風動漢陽寒。客裏人情苦。貧中世味酸。不眠憂此夜。誰報竹平安。</text>
<title>寄梁擎霄仲立 柱河 兄弟 乙亥</title>,<text>訥翁華胄隱山中。書種綿綿到爾躬。竹實未聞飢死鳳。少分農力學眞工。</text>
<title>寄贈李聖安 桓珪</title>,<text>滄洲老鶴耐孤寒。養得雛成力已殘。寄語紅顔佳子弟。須憐鞠育也辛酸。</text>
<title>迎子婦後識感 丙子</title>,<text>窮鱞暮鷚 音溜雉子 是佳兒。突弁新嘉說向誰。顧影如今對新婦。那能報與九原知。</text>
<title>寄景謨</title>,<text>卽逢山客話山居。荷擔人情竭澤餘。衰老漸難堪作客。亂離要不廢看書。雨鳩性拙營巢懶。雲鴈飛高得食疎。遙問琴翁更快活。戰和成筭竟何如。</text>
<title>送朴周敎 基南。寄其尊翁。丁丑</title>,<text>未谷之中窈而深。亭上書聲出樹林。匏翁躬稼勤蜾祝。猿膓斷盡餘寸心。奪之慈母懷抱裏。割情忍愛受爐錘。雛羽毰毸繭栗成。綴文琢句通詩史。嗟哉愛子孰如君。愛之能勞聖所云。少買良田多敎子。貧富變化如浮雲。</text>
<title>鐘園書感。呈柜堂侍郞。</title>,<text>華屋山邱慟幾番。隙駒飄忽舊鐘園。依墻竹樹風光老。繞室書香位置存。蕉萃門生今復到。凋零耆宿欲何言。平生竈下焦餘物。寫盡哀音向九原。</text>
<title>白園春日。同景謨。</title>,<text>轉眄韶光到九分。搘頤小院鳥聲聞。周遭綠樹人相對。撩亂飛花蜨幾羣。寂漠關門多歲月。紛華滿眼過烟雲。每逢佳處驚身老。懷抱那堪說與君。</text>
<title>留鐘岡。答景組見贈。</title>,<text>淸凉舘如舊。不見動經年。日永朱門內。春深玉樹前。家風於古近。書種得君傳。鄭重相留意。臨歸更惘然。</text>
<title>與李鳳藻學士 建昌，姜希度上舍 鴻秀 會杞堂書室。鳳藻有作求和。</title>,<text>相逢花樹處。始見再來人。古學珠囊富。淸文玉尺新。晩風吹宿雨。斜日照芳春。但覺吾形穢。華顚雪滿巾。</text>
<title>蛇山。留別宋小石 秉瓚 使君。</title>,<text>鳧臾故國偶相尋。好酒留連松桂林。官閣鳥啼方視篆。訟庭花落且鳴琴。蘓湖菜美思鄕夢。碧樹樓空感舊心。良夜迢迢人易別。只應猶有未殫襟。</text>
<title>訪花隨柳亭</title>,<text>北堰西陂野望開。長松細草逐人來。參差白屋魚鱗次。突兀紅亭鳳舞回。此地留營非細務。先朝聖筭集羣才。橫欄曲檻凝塵滿。徙倚沉吟步紫苔。</text>
<title>簡鄭澹園 日愚</title>,<text>澹園踈澹好襟期。簾閣無塵十二時。樊老瓣香詩獨步。繕工殘俸酒盈巵。曾聞野鶴臨風語。始見荷花出水姿。蓮上衰翁來告別。每逢佳處一相思。</text>
<title>簡矩堂</title>,<text>常怪矩翁猶不死。此翁生死已過關。眼見人世何嘗定。心遊造物長獨閒。却爲瓛老一洒淚。時從澹園相往還。平生向我丁寧意。愧我猶在夢覺間。</text>
<title>朴友聖都 基成 壽詩</title>,<text>在家常早起。憂國願年豐。我愛其人宛如見。欲况閒潭之老翁。翁心無機貌樸厚。自言家世是田公。稼學亭前禾黍暗。聚族歌笑一壑同。天女維摩相對老。南極子孫圖畵中。家督文章破荒峽。日下羣英推鉅工。遠遊少別翁亦樂。男子有事射桑蓬。知君種福非今日。遠溯東京寧海忠。爲君祝壽才短拙。筆乾墨淺愁悤悤。我聞有東王父西王母。一處月窟西一處日極東。是一切男仙女仙之父母。始剖天地開鴻濛。生與毗騫王並世。眼見盤古氏幼冲。一年每一會。衆眞皆從追下風。神人出姑射。廣成來崆峒。老聃頂如月。籛叟髮如蔥。或有黃眉或綠瞳。上元麻姑衛夫人。箇箇顔色方靑童。騎蒼麐駕白鹿驂丹鳳。控玄鶴摩北斗集璇宮。千年雪藕出雲碧。萬歲桃花照天紅。金幢寶盖翳日月。颯沓眩轉光熊熊。酌流霞劈麟脯。霓裳樂舞聲渢渢。獨呼閒潭老翁至。賜以玉兎所搗之藥一筩。汝歸而服此。令汝壽考隆。健飯齒不缺。明視耳不聾。穰穰五穀廩常充。敲缶長歌酒似酮。外內雙仙相視笑。諸孫記簿樂無窮。</text>
<title>尹彜好太夫人壽詩</title>,<text>碧梧疎竹迎新凉。宴客時羞出北堂。麻姑烏爪劈麟脯。金母霜眉送霞觴。魚軒鹿車備四德。關令古家賢孟光。天女維摩相對老。二星來戱南極傍。聞君十世有此慶。種何福田福無量。乘牛老人來醉酒。贊嘆無盡祝壽康。</text>
<title>感事吟</title>,<text>屢豐初有一番灾。都下傳聞咄咄來。老婢鬻衣形似鵠。高門磨麥響如雷。人謀天數元相値。國計民生轉可哀。湖嶺烏鳶飽人肉。此時啜粥敢言哉。</text>
<title>吳文伯 翰應 竹根庄</title>,<text>秋士幽懷不自寬。爲君盃酒暫追歡。世情磊落求齊瑟。身計差池適越冠。人散小橋官市暮。日斜孤樹古城寒。阿戎最怕詩難敵。劒氣珠光不厭看。</text>
<title>夜無燈火。與鄭念祖 敬源 冥坐相酬。晨覺不能復睡。因述其所語以貽。三首</title>,<text>秋日忽已昏。暝色回林薄。暗室雖無燈。相酬亦不惡。陰壁餘殘蛩。虛簷定寒雀。凜凜天欲霜。羣芳向衰落。此時非有君。心緖耐蕭索。君今覩我貧。亦已知我拙。四海猶可援。庇家而無術。錯行迷正塗。疚心非止一。頭白坐窮廬。悵恨難再述。泥塗不出戶。此事豈難知。旣失第一義。艱難寧復辭。徐行勤自顧。免得沾涴爲。</text>
<title>望彈琴臺</title>,<text>江上落來何處山。野中橫斷水回環。半輪曉月琴心古。數點秋花戰地閒。</text>
<title>義林池</title>,<text>山下澄湖到始知。昔聞今見義林池。鯽魚墜釣驚高價。蓴菜浮波惜後時。康樂好奇成佛晩。向平多累出家遅。平生愛說烟波事。小𧘈輕笭也自宜。</text>
<title>莊陵</title>,<text>淸泠浦上有楓林。萬疊烟嵐深復深。堯舜當之猶有禪。江山如此作何心。水流激激穿林咽。雲影漫漫覆壑陰。况復春來花月曉。誰能重聽子䂓吟。</text>
<title>淸泠浦</title>,<text>雲間帝子逐風波。萬古哀寃此地多。淚竹臨江無恙否。思陵一望更如何。</text>
<title>禁夢菴</title>,<text>嘆息先王聖。如何夢此山。靑城非世外。華胥豈人間。遠客秋深到。孤僧日暮還。杜鵑啼歇否。楓葉盡成斑。</text>
<title>彰節祠</title>,<text>少小聞寧越。今來吊六臣。寰中無此事。海外有斯人。血化露梁碧。魂遊東鶴春。誰家臨逝日。却嘆夢泡身。</text>
<title>永春郡齋夜作</title>,<text>西風殘角郡南樓。暝色蒼然赴客愁。溫達荒城傳故老。太華高嶂作斯州。壺觴歷落持遙夜。雨雪縱橫入暮秋。更欲行穿南窟看。歸將此事記東遊。</text>
<title>向丹邱</title>,<text>春城一路沿江斜。江水屈折如回巴。東峯西峯皆石壁。五里三里有人家。</text>
<title>看北壁</title>,<text>東州爲客日。北壁放舟時。共歎洪匀壯。翻愁地軸危。秋江資映發。夕景助䧺奇。對汝慚衰髮。吾行惜已遲。</text>
<title>石門</title>,<text>忽驚天色漏。山頂石門懸。影倒淸江直。光含落日圓。維舟危壁底。振履晩風前。的歷區田妙。寧知食糓仙。</text>
<title>島潭</title>,<text>淸江一道幾縈回。始見三峯鏡裏開。聞說海中浮石湧。知應天上落星來。收將好事歸漁艇。攬盡淸輝入酒杯。可惜華顚空照水。楓林短日莫相催。</text>
<title>舍人巖</title>,<text>過盡荒深眼更靑。鞋藤杖爲君停。哀湍漱綠回風珮。老壁流丹擁錦屛。山翠夜寒光黯澹。洞陰秋靜氣虛靈。陶朱未覺黃金好。且製橋頭晩對亭。</text>
<title>中仙巖</title>,<text>灑落三仙路。飄颻萬壑風。危橋心入細。怒瀑膽生䧺。絶峽驚能有。前人恨未同。長懷汝南市。日月列壺中。</text>
<title>上仙巖</title>,<text>中僊巖上下。水石一何淸。日照金泉潔。山含玉洞明。初來凉肺火。久坐靜心兵。古蘚摩挲罷。臨風笑噉名。</text>
<title>龜潭</title>,<text>島潭龜潭如所聞。環肥燕瘦品題分。彩壁蕭森入妙畵。疎松磊落似奇雲。風塵外物許玄度。邱壑中人宗少文。嘆息此生無住着。高情何處可同羣。</text>
<title>玉筍峯</title>,<text>龜潭一轉又奇峯。似是如非玉筍容。渡海神仙控鸞鶴。登廷冠帶集夔龍。天成舖置縈回水。遠見神姿點綴松。更得退翁留幾字。十年塵土洗心胷。</text>
<title>玉泉送別</title>,<text>能文不解飮。作官不愛錢。只爲親友故。三度看三仙。振策涉寒水。揮袂入踈烟。挈壺飮余酒。送至玉筍前。高義抗雲壁。古音諧石泉。分飛念明發。相視惟黯然。譬如雲中鵠。一擧無越燕。宦遊今在此。那得知明年。我髮白如雪。再來能有緣。羣峯盡怊悵。流水何潺湲。將心托明月。願與君周旋。</text>
<title>和舍人巖韻</title>,<text>微官窮峽內。歲暮爲誰留。石色三仙老。江聲四郡秋。筆端無俗氣。心下有淸流。撥棄彈琴起。飄然導我遊。</text>
<title>簡玉田元士默 世範</title>,<text>永春山裏玉田翁。把臂相逢金谷中。濩落襟期聞已久。凋零顔髮見相同。深居遯世情何極。短景催人語未終。惆悵東西俱歲暮。一枝藤杖思無窮。</text>
<title>簡春木金腴容 敷根</title>,<text>一宿烟雲裏。泠然愜素襟。靑雲辭故舊。白髮寄山林。數畒全吾性。殘書發古心。桃源非誤客。再到恐難尋。</text>
<title>次贈李聖安 戊寅</title>,<text>零落梅花灞水天。驪珠忽墜是新年。虎溪明月寧馨地。鷲嶺春雲阿那邊。對鏡自疑窺霽雪。臨書多怪翳輕烟。衰翁舊夢文通筆。祝與君家大被眠。</text>
<title>別金厚載 基凙</title>,<text>別來應怪雪盈頭。記否相從秋谷幽。當日書聲眞似夢。十年人事只堪愁。山礬水煖羣鳧戲。野馬天晴一鸙浮。定得新年句一聚。悤悤又向錦江舟。</text>
<title>尹彜好四十生男。明日乃其初度。</title>,<text>歐公四十穪翁始。始得麒麟天上來。政是阿翁初度日。大家湯餠笑顔開。</text>
<title>過亡友尹致輅 泰殷 宅。愴然賦此。</title>,<text>柴門依舊向山開。故里春風逐歲回。幾年握手歡迎地。今日何心獨擧盃。</text>
<title>趙景賓 昌顯 新寓沙飛龍有作。因聖安遙和。</title>,<text>數尺橫岡野色分。移居供養足烟雲。牛山晩照閒相望。鵲水春波靜却聞。適意有時皆樂地。虛懷何往不同羣。舊隣詩社應怊悵。又是誰家喜見君。</text>
<title>與尹夢賫 泰弼 偕行口占</title>,<text>陽和漸見著人深。歲歲其如老病侵。苔井乳禽微變舌。燒田幽草暗生心。傷貧未就閒居賦。歎世聊爲梁甫吟。一尺筇枝千丈髮。苦情佳趣兩難禁。</text>
<title>李壻 圭星 玉笛山房</title>,<text>玉笛山房幾度來。恒河皺面已堪哀。牽犬舊曾歸竹笥。畵獅行見上書臺。窓虛曉月留吟榥。谷靜春山入擧杯。可惜良苗都失養。人間未必少奇才。</text>
<title>稼學亭。同鄭勉鎬。</title>,<text>茅齋突兀俯聞泉。近挹黃谿一帶烟。書卷魚鱗殊不俗。兒孫鵠列最堪憐。誰知世外大瀛海。自作山中小有天。可是素衣方讀禮。開懷今夜不堪眠。</text>
<title>省墓後宿李周星書室</title>,<text>回翔燕雀到西鄰。一片楸亭幾度春。竹樹已荒山色舊。邱園無恙草生新。歲時屢變皆陳跡。樵牧相逢盡故人。北壁風光猶不改。重尋好事向溪濱。</text>
<title>巨橋感舊。同夢亭梁友 玟洙。</title>,<text>沔南賓主兩三家。隣笛聲寒日已斜。絃誦遺塵同逝水。抄書舊屋有餘花。明燈軟話情何極。阻嶺歸程望更賖。况復故人同信宿。並州離思到來加。</text>
<title>采兒分戶日書感</title>,<text>一自孤眠後。謀生日漸微。蜂兒新出桶。燕子各分飛。草創才成屋。荒凉強掩扉。老懷掁觸甚。心事久多違。</text>
<title>墨溪阻雨。李聖謙 洛珪 探牧隱集韻。</title>,<text>閒雲睡起坐高吟。麥雨翛翛綠漲林。溪柳數行風不斷。山城一角霧全沉。酒能泥客頻相勸。池可供書懶未臨。爲問胷毛長幾許。待君重理舊絃琴。</text>
<title>宿李白三 復珪 所</title>,<text>殘生不得護籠紗。墮落風塵度歲華。終古不消頭上雪。別人誰覩眼中花。寧知世味濃於乳。漸覺詩情淡似茶。偶愛綠陰黃鳥好。和風和雨到君家。</text>
<title>自金川暮到李正吾 廷珪 宅 二首</title>,<text>金川乘暮景。振策入踈烟。易識難忘地。亭亭一樹前。對酒看山處。龍岡數點烟。蒼茫意不盡。遙憶柴門前。</text>
<title>幼孫初度日識喜</title>,<text>丈夫生縣弧。四方必有事。佐伯亦興王。治家猶用二。我拙百無能。甘爲時所棄。八口仰人飽。飢不煑一字。諸子乃復然。寧能免憔悴。晩暮始抱孫。惟望多才智。初度衣斑衣。舊俗陳雜戲。徑先捉桑弧。翁乃展然視。不願汝爲文。詞苑騁鞭轡。不願汝積金。倉箱富委積。願汝有高材。爲世必需器。在家能理家。族親悉蒙庇。在官能出謀。爲民善興利。臨戎能運籌。决機安危地。經濟遊刃恢。所向皆如意。爲若祖若翁。一洗平生愧。木良自始萌。禾良自方稚。曾生厲生兒。求火恐復類。我今爲此言。人情良非異。</text>
<title>野行</title>,<text>林卧抱幽憂。不知芳草歇。振衣始出門。時序感超忽。候鳥稍變聲。嘉樹已成樾。桑婦動祁祁。農夫紛搰搰。行矣臨長流。慨然搔短髮。此生亦何爲。膏澤漸就渴。大化固如斯。永愧迷津筏。</text>
<title>贈申聖集 敬煕</title>,<text>五月黃梅宿雨餘。勞君遠到意何如。盤中冷淡三時菜。架上縱橫幾束書。一念應懸歸妹後。前程多算敎兒初。此翁已分無餘望。惟恨平生拙更疎。</text>
<title>柏洞。有懷朴景訥。</title>,<text>雙梧樹下小魚池。記昔相携買醉時。今日獨來君不見。綠陰門徑雨絲絲。</text>
<title>遣懷屬金光錫</title>,<text>田水潺湲翠稻齊。栗花才落老秧鷄。遅遅畏日松間睨。漠漠愁烟竹上啼。貧裏好看時冷熱。醉中猶覺路高低。楊朱定不窮途慟。早識多歧東復西。</text>
<title>田家樂</title>,<text>阻水歸人望裏愁。溪烟一帶似芳洲。歡顔謾想千間廈。豪氣眞同百尺樓。棲鳥近林爭向夕。鳴蜩高樹暗生秋。今年最羡田家樂。隔屋相招酒欲流。</text>
<title>辛齋避暑。同諸君屬光錫。</title>,<text>且談秔稻較陰晴。雲日溪山翳復明。門巷三庚無熱客。林園六月有殘鸎。少年角藝眞成劇。餘暇吟詩未妨耕。轉眄幾何秋入樹。洌江歸路歎浮生。</text>
<title>市人子權永哲學作詩。贈此。</title>,<text>乾坤淸氣無分別。欲學吟哦便已奇。老蚌由來孕明月。靑蓮本自出洿池。並川市上烟雲熱。長命驛前楊柳垂。詩有別才猶待學。閉門應更事吾伊。</text>
<title>長句與曼倩生道別</title>,<text>湖翁養疾久閒居。我來高枕如吾廬。長松覆簷几閣淸。賓主對睡閒有餘。何處龍鐘舊詩伯。觸熱今爲褦襶客。湖海相逢眼同靑。邯鄲夢覺頭已白。書生但識紙裹錢。向來夔蚿錯相憐。不聞奇鬼拊掌笑。黃金入手化浮烟。舊雨來人今不到。城南破屋餘數椽。知君中歲廢詩久。得失到頭終何有。自君幼少才最奇。作詩早被霞老知。如何忽破燒丹鼎。悔不專功搏兎獅。壽陵學步失故步。賣漿天凉雷擊碑。自是文人錯料事。何用謾作書空字。且須日醉金叵羅。時復長歌鐵如意。南中潦雨六月蟬。欲歸未歸空晝眠。勸君置心形骸外。一念觀空學坐禪。</text>
<title>夕納凉喜見月</title>,<text>乍捲炎雲小洞天。踈松簾閣意泠然。微風碧草新凉鷰。遠樹紅霞薄暮蟬。正喜芳橋初見月。更兼幽壑近聞泉。良宵一刻眞無價。火宅人生過百年。</text>
<title>老隱亭次元韻</title>,<text>石峙孤亭出。川長一路通。峯光圍席外。簷影落波中。地靜晴沙碧。年深老蘚紅。傳家無改易。故事話田翁。</text>
<title>嘆夕無燈</title>,<text>日入無燈火。昏窓坐默然。濕螢明露葉。幽鳥宿凉烟。萬事歸身外。千秋到眼前。願將鸞鳳嘯。吹上蔚藍天。</text>
<title>喜晴</title>,<text>西風嫋嫋散秋雲。高柳殘蟬送夕曛。寸碧遙岑晴可愛。登臨何處隱思君。</text>
<title>秋雨有懷寄嵋下</title>,<text>翛翛東林雨。入夜何處來。高風傷衆卉。歲寒日夕催。昏黑掃檐坐。天色殊未開。凉蟬寂然盡。候蟲思轉哀。室中久無燭。流螢時裵回。光景擲人去。齒髮忽已頹。貧賤不自強。浮名何有哉。行當隨物化。念之膓欲摧。緬憶同心子。巖下遺高才。佳人在空谷。歲晏無良媒。安得致汝至。一笑傾數盃。</text>
<title>夜坐</title>,<text>冥坐參禪境。孤眠警道心。秋聲空外發。夜氣靜中深。漏屋慚非憲。虛罍歎似潛。從來行失路。歲晏更何心。</text>
<title>次采兒漏屋</title>,<text>高秋風再熱。永夜雨如林。弊屋疑天漏。寒房化陸沉。淋浪原氏室。沾濕杜翁衾。忍過不堪處。應須堅苦心。</text>
<title>朴敏學 準時 新搆草堂</title>,<text>茅屋臨溪闢數楹。對書頻見趁虛行。田家欲雨收禾急。坐聽歸牛渡水聲。</text>
<title>贈景謨別</title>,<text>天寒余卧疾。歲暮君遠行。明燈話離別。屢聞歸雁鳴。老來心轉弱。悵然久屛營。知君出門日。切切難爲情。離親親亦樂。覽古歐陽生。</text>
<title>雲社。招具蕙人 煕 同宿。</title>,<text>凜凜時已晏。霜雪日以淸。雲巖有喬木。門逕開新晴。迢迢虎溪老。短褐氣崢嶸。把臂論歲暮。持杯騁幽情。是時秋冬際。終夜鴻鴈征。躕躇念明發。極望川原平。</text>
<title>偕蕙人至其廬</title>,<text>野橋村路偶同君。三兩歸鴻數片雲。當日虎溪如此否。一盃揮手笑相分。</text>
<title>聖安宅。煑黃花飮酒。</title>,<text>鳳巖之藏對柴門。冬日婆娑野水渾。雨裏寒花明小屋。霜前獨樹出孤村。少年壽相憂多病。名士風情畏空樽。九日題糕餘舊飮。衣冠醒後見留痕。</text>
<title>屯浦道中</title>,<text>縛來山菊杖頭斜。擁鼻淸香照眼華。行路兒童休見笑。老人偏是愛秋花。</text>
<title>讀南聖習 相學 詩。題寄。</title>,<text>冬天小雨忽淋漓。猛風卷地雪紛披。氷堅土閉一夜事。冷室如霜縮如龜。擁衾僵卧書床側。伸手拈來竹樵詩。珠光玉氣忽滿眼。蘭苕翡翠紛葳蕤。間存瑕纇猶縛律。往往中含氣勃欝。我當歲暮極牢騷。從讀君詩轉蕭瑟。見君詩識君懷。撫卷爲之久低回。不作笙鏞奏。蟲吟鶴唳何爲哉。古屋懸燈穿亂樹。窮村漏雨滿蒼苔。誦書乍歇孤吟起。誰送墻頭濁酒來。</text>
<title>寒夜吟</title>,<text>隔水寒燈照夜深。冰天雪地氣蕭森。書聲未歇舂歌急。百結先生歲暮心。</text>
<title>虎溪暮歸</title>,<text>冬天適似早春時。暝色孤村步屧遅。已看旄頭高十丈。蓮堤西畔月如眉。</text>
<title>寄甯齋謫中</title>,<text>鴨江江水是天涯。客路迢迢歲月賖。攬轡已爲淸詔使。投書休作賈長沙。華騮脚步無千里。錦繡心胷有百家。黃鵠靑冥情不極。白頭吟望日初斜。</text>
<title>弓山口號</title>,<text>申氏家山松柏林。綠雲稠密向春深。一灣流水明如鏡。怊悵離鄕遠客心。</text>
<title>丈藕移宅有示。和呈。己卯</title>,<text>蠶頭紫翠望嶙峋。卽此遙知買屋新。只有盤中三白飯。豈須門內十朱輪。自憐氣弱淸爲病。誰信才疎仕亦貧。日飮靈泉無一事。衰年病肺且安神。</text>
<title>丁進士 大淵 宅。偶題。</title>,<text>細城春盡綠孱顔。鷄犬柴門古色閒。小洞桑麻圍井口。遠林烟雨到簷間。君家種福深如海。此地爲形妙在山。褦襶行人來一飮。何年華表鶴飛還。</text>
<title>過柏田</title>,<text>嘗怪漢水鏡。守雌用晦明。保身豈不智。終亦殞亂兵。單豹失鞭後。外雕以傷生。柏翁不出戶。久謝世網嬰。人生固有命。鉢火燒一城。</text>
<title>辛齋雨中。與尹汝三 世鉉 探韵。</title>,<text>樹暗烏雲漏夕暉。踈簾聽雨懶披衣。野登宿麥農功急。簷翳高松暑氣微。寒鳥政艱猶得過。錦城雖好不如歸。翁家一任癡兒了。敗屋荒寒草映扉。</text>
<title>夏至歎</title>,<text>大化誠難測。一氣屈伸之。運行雖迅疾。其漸以毫絲。朱火爛盈滿。卉木紛葳蕤。感歎欲何極。雕落方自玆。如在舟中坐。但見厓岸移。此身今不度。何生復相期。慨余中膓熱。憤懣聊抒辭。</text>
<title>正郞峯</title>,<text>梅竹樓前啼蜀禽。望京臺上暮雲深。可憐一片峯頭月。曾照孤臣戀闕心。</text>
<title>芰荷水鷺圖</title>,<text>夙愛烟波狎海鷗。秖今壟畒夢悠悠。芰荷水鷺尋常畵。便想江湖萬里秋。</text>
<title>五月十四夜。雨餘對月。</title>,<text>梅雨洗衆綠。歸雲弄晴光。東嶺上淸月。泠然生夕凉。高軒幽且爽。脫幘容疎狂。松庭散藻荇。稻壟喧簫簧。卽此曠心境。寵辱俱兩忘。如何有未化。㓒憂空熱膓。此夜足可惜。聊復陶一觴。</text>
<title>寄朴景謨携書郭外</title>,<text>爲問朴壺山。携書暫得閒。遺身炎熱外。寄跡嵁巖間。學力猶登嶺。時憂已閉關。稼亭雲樹裏。雙鯉幾時還。</text>
<title>雨不止</title>,<text>但見山猶暗。誰知日已西。烟啼沉雜樹。水怒壞新堤。世路皆三窟。人情過五溪。冥冥眞宰意。欲問恨無梯。</text>
<title>五月晦日志感</title>,<text>生遭其夫拙。飽曾溝壑濱。初歸及偕老。一語不言貧。遊學恒在外。爲我善養親。如何歘先去。遺我老鱞身。生平向余意。忍令獨悲辛。有形徒見苦。不如早歸眞。君已反其始。而我猶爲人。死者何必惡。生者何必珍。少須待今日。兒曹慶生辰。衆婦操井臼。盤飡猶得陳。翁嫗對素髮。膝前戲石麟。勸我數盞酒。屈指初成親。村女或來賀。弊屋光色新。正爾缺陷世。何用歎恨頻。腹悲卧客榻。願言同穴塵。</text>
<title>感事</title>,<text>全忘舊㤪約初成。漆齒連年到漢京。未見綢繆深廟筭。空令憤惋沸輿情。洋風已及窮天覆。世變將看逐月生。千里折衝惟自彊。聖恩無復仰皇明。</text>
<title>數月霖雨。不可排遣。謾成律詩。聊以撥悶。寄景組。四首</title>,<text>三旬一向見霏微。苦雨留人未許歸。白菌森然生屋背。靑苔直欲上人衣。勞生豈免憂憂接。到老飜敎事事違。但作楚囚相對坐。何曾跬步出門扉。隔晨騎竹小兒童。誰謂飜成老禿翁。霽雪披松臨鏡髮。輕雲翳月對書瞳。曾聞此世微塵似。敢恨他時腐草同。卧筭初年無覔處。踈簾聽雨石榴風。漏天山氣暗朝朝。秖恐衰顔日復凋。雨色垂簷魂漠漠。泉聲撼屋夢搖搖。端憂水壟良苗病。不忿林園雜草驕。望斷停雲那可極。空吟路遠倚逍遙。前宵伏枕到殘更。側聽蕭踈更有聲。星出照泥依舊雨。風來翻葉幾時晴。長時苦霧呑山重。乍見頑雲漏日明。野水縱橫人不到。綠槐深處一蟬鳴。</text>
<title>和田艮齋 愚 見寄</title>,<text>雨中飛墜故人書。留滯閒愁半已除。露地睡應無卧處。今年貧亦有錐餘。千般鬼伎從他盡。一瓣心香只有初。可是衰翁來避暑。白駒惆悵到窮居。</text>
<title>流頭日與磻溪二君作</title>,<text>雨積村扉少見尋。隔溪烟樹望中深。閉門獨處參詩境。觀海歸來改俗心。師丈水聲供倚杖。故人風至與披襟。隣墻喚取流頭酒。不管斜暉在遠林。</text>
<title>寄景組 二首</title>,<text>漢陽城郭白雲邊。湖上蟬聲一路連。大阪船來瓜蔓水。西原書阻荳花天。近携簦笈靑門外。遙祝蘭芽玉樹前。知得此間無箇事。兩翁相對雨中眠。作人不解噉浮名。寓世何曾諳物情。不遠迷途誰喚醒。無邊苦海謾勞生。津頭始見春氷薄。枕上空知夜氣淸。識得晦翁偏有感。西江波浪幾時平。</text>
<title>避雨田家</title>,<text>堯夫不出儘從容。觸熱深慚汗漫蹤。野店聞雷聲墜頂。田家避雨氣蒸胷。靑蟬獨噪林容靜。白鷺羣飛野色濃。非獨如今眼前事。百年塵土歎龍鐘。</text>
<title>立秋</title>,<text>亂蟬幽鳥近山村。鋤罷農鄰嘆空樽。久雨園林如宿病。初晴花藥始還魂。貧中好事能留客。老後同情最愛孫。轉眄流光鷹已擊。長時旅榻不窺門。</text>
<title>磻上夜坐</title>,<text>露坐空庭席未齊。烟村暝色水東西。流星直渡明河去。缺月才臨遠樹低。仕宦何如一鷄肋。文章不博千牛蹄。夜深忘却鄰人散。惟有鄕愁醉不迷。</text>
<title>寄景組</title>,<text>携冊城東幾日回。古臺今是讀書臺。若將妙處尋言外。應把全身入卷來。細水潺湲風外咽。幽花淡蕩雨中開。知君再到多新境。宿趼山門長碧苔。</text>
<title>優遊</title>,<text>雲山滿眼坐搔頭。萬事悠悠老便休。天下有田難種福。人間無地可埋憂。但聞富貴黃金屋。誰見神仙白玉樓。竟夜思量歸一笑。初年不合漫優遊。</text>
<title>伏日飮尹氏丙舍</title>,<text>高松蔭屋小成壇。步屧招邀社酒歡。樓外稻深泉俯聽。屋頭山暗雨遙看。嫰調肉細流匙滑。新摘瓜香沁齒寒。道是蒸炎秋已到。低回又見歲將闌。</text>
<title>求道谷醵飮。是金濯纓寓處。</title>,<text>雲熱沙蒸六月時。草行吟屐鎭相隨。幽花映屋欹深樹。暗水穿林咽短籬。白飯留人明似玉。紅醪勸客細如絲。纓翁寓此曾求道。曠世蕭條政可悲。</text>
<title>柳浦李佐郞 晙淵 宅邀飮。時佐郞在京。</title>,<text>蒸雨山雲膩不流。綠萍池舘對新秋。主人去作東華客。隣友來成半日遊。溪路有泥雙不借。柳陰無暑一宜休。詩名未辨司空品。肯怕當時白雪樓。</text>
<title>與申梨山 斗善 夜話。因誦朱詩。敬次。</title>,<text>對坐百蟲聲。星河多此夕。相看遅暮人。此懷殊未極。所嗟六十翁。胷猶如漆黑。</text>
<title>敏學宅夜話</title>,<text>暫飛新月綠溪昏。溪上明沙落漲痕。留客點燈論市價。喚人沽酒到山村。苦心每向閒中見。佳趣多於野處存。萬里星河烟樹外。寥天望斷正消魂。</text>
<title>鄭學玄歸書贈</title>,<text>白鴈初飛野水淸。蕭然敝屋似荒城。夜憎槖鼠何多黠。時笑巢鳩最拙生。露色微寒高葉曉。天涯一碧遠山靑。水深樹落非無理。秖是爲師故近名。</text>
<title>趙元弼 秉璹 來夜話</title>,<text>夜凉蟲語集虛庭。隣社歸來酒未醒。過雨踈簷全化黝。逢人老眼尙能靑。萞麻樹下淸風入。蕎麥花前白露零。卽此無人論歲暮。邇來親舊似晨星。</text>
<title>中秋十八夜。留羅靄山 始容 作。</title>,<text>棲鴉已定樹無烟。宴坐淸深月到川。可惜圓光非昨夜。那知好事復明年。空樽昔歎貧陶令。不讀今慚懶孝先。疎糲淹留難永夕。兩峯相對只悠然。</text>
<title>夜坐遣懷</title>,<text>寒事日夜催。蕭踈天地暮。雲意凜欲霜。風聲一何怒。暗室坐無燈。搔首聞雁度。鄰鷄喑不鳴。候蟲咽猶訴。歎息庭中蘭。彫容隨寒露。慨焉中夜興。有懷欝未吐。</text>
<title>和朴皓卿 永周 秋深遣悶之作</title>,<text>蔓草傷白露。衰柳墮高風。哀蟬已斷響。苦語餘暮蟲。古來悲秋士。非必爲身窮。覽君秋深作。惻然動我中。機杵不聞聲。閨閤久已空。寒衣無問處。此身寡所同。初如獨棲鳥。復似風斷蓬。稚女庭下戱。憐爾故愚蒙。放懷勿復道。問之㓒園公。未來猶多日。老禿有此翁。</text>
<title>亡友尹致輅大祥之夜。感吟。</title>,<text>晨霜慘惔鴈聲悲。舊舘凄凉逝水馳。朱果初肥曾手種。素衣忽變是孤兒。紛紛人世何多故。漠漠泉原摠不知。一路同歸差後發。此翁心事哭君時。</text>
<title>和沈南坡 相喬 見贈</title>,<text>有客消搖趁鴈飛。文情野興不全微。來從錦水乘秋暮。笑殺山翁買醉歸。九月黃花數莖髮。千山紅樹一竿暉。更爲後會知何處。難得高岡共振衣。</text>
<title>東山晬席韻</title>,<text>嘉禾競垂穗。碧梧延晩凉。是時東山宅。壽星耀吉祥。名家襲淸操。守拙無何鄕。不學五禽戲。自能致壽康。賢嗣善養志。綵衣前穪觴。紫荊娛晩景。賓友集冠裳。余生較一歲。赴席愧未遑。何辭以相祝。拙詩成短章。</text>
<title>過南橋市</title>,<text>霽日烟霜川上明。丹黃雜樹錦爲城。紛紛百貨南橋市。只有吾詩價不爭。</text>
<title>次艮齋呈道成齋韻</title>,<text>姸醜自天質。不在粉脂粧。凡珠歷世守。珍愛抵夜光。徘徊歲已晏。天地日嚴霜。時運豈足歎。惜此嘉卉傷。道翁髮已白。玄顔行亦蒼。可憐寂寞地。相勉保瓣香。</text>
<title>夜宿道城別艮齋</title>,<text>山川極天淨。夜靜孤月明。凜凜迫歲暮。念君猶獨行。歸去非我里。小屋氷霜淸。友朋空永嘆。相期殊不輕。</text>
<title>寄景組洗馬</title>,<text>氷銜映帶綵衣歡。望峻靑宮最好官。居位每存尸位恥。出身須念立身難。向前徑路回頭數。隨處湍流著脚安。縱道百忙休釋卷。時時提醒主翁看。</text>
<title>寄贈絅堂</title>,<text>曾渡南江夕照明。白鷗飛盡海天淸。爲報永郞須記取。仙遊今復屬杆城。</text>
<title>暮思</title>,<text>三星連璧出。片月小鉤懸。暗壁荒橋外。明燈老樹前。微軀隨斷梗。暮景寄殘編。羡爾心無事。樵童飯卽眠。</text>
<title>冬夜。寫悶呈桐丈。</title>,<text>冰溪淸映屋。暗壁對柴扉。雪上繁星照。烟中暝鳥飛。愁來惟散步。靜處欲沾衣。盍蚤啼何處。長吟賦式微。</text>
<title>寄谷口生。關西途中。用其韵。</title>,<text>擬到關西最盡頭。人生莫復筭行休。誤攻文字已成老。才識世情方有憂。雨雪連天惟覔酒。山河滿地獨登樓。不是無聊當歲暮。天涯肯作尙平遊。</text>
<title>用方遜志韻。送艮齋。</title>,<text>百泉凍不響。雪壓靑松枝。晨風方橫擊。寡鶴澹常饑。月窮歲復始。陽春豈無期。萬物隨化逝。終竟有不移。</text>
<title>和艮齋。次放翁示兒韻。</title>,<text>滿床書卷好相依。晨夕寥寥一破扉。兒弱寄人充晩食。歲窮誰與作寒衣。臨歧最防差毫失。向外寧思刺齒肥。易地思君魂欲斷。滄洲一路願同歸。</text>
<title>吳葆山 相吉 晬筵韻 二首○庚辰</title>,<text>金池小縣竹根淸。古色柴門壽曜明。單騎遠遊驚上國。一邱閒養葆平生。日長籛叟斟羹竈。春入麻姑送酒觥。蒲柳衰姿徒艶羡。此翁顔髮愧同庚。美酒勸君金叵羅。高才不遇欲如何。備經世路工夫熟。通曉文情受用多。種菜英䧺小康濟。對床兄弟自雍和。神仙更甚人間苦。見在安閒豈願他。</text>
<title>自東津歸。呈宋淵齋丈席。三首</title>,<text>素髮蒼顔與歲新。春風此夜在東津。明燈綠酒蟬聯語。一往憂時不到貧。智異高峯入紫冥。凌晨起看老人星。儒家預祝無疆壽。並使東方萬歲寧。牢落滄洲歲暮心。願携同志共論襟。延平有語無尋處。只怕吾曹福不深。</text>
<title>夜失睡自責</title>,<text>搖漾圓荷露。逬散活水銀。可嘆無定力。猴子弄天津。</text>
<title>和田子明 四首</title>,<text>難尋孔顔樂。未見楊墨逃。色仁雖自好。先笑後亦號。維摩曾默然。鄒聖苦口辨。此恐亂朱紫。彼爲啓關鍵。公私兩存處。君子貴遠嫌。報恩要以直。辨邪欲其嚴。譬若上瀨船。努力爭寸進。時惠尺書來。使我消鄙吝。</text>
<title>偶書屬宋宅仁 基爀</title>,<text>事事不如意。憂憂無已時。賢智猶有此。拙者欲何爲。羡君處愁苦。家庭常悅怡。但願相策勵。所操無改移。</text>
<title>路中感懷</title>,<text>上巳春已深。東風猶未歇。岸岸楊柳新。家家杏花發。緬懷沂上風。高詠采石月。所嗟塵土人。靑陽耀素髮。</text>
<title>夜坐寄朴景紳 鞸鎭</title>,<text>羃地春陰雨未成。園林冥黑乍砧聲。柴門隔樹相看處。一穗孤燈最有情。</text>
<title>喜晴</title>,<text>雨歇池塘外。晴光映小扉。靑熒看麥色。皎潔望雲歸。樹暗鷄登屋。花明蝶曬衣。老翁扶病起。開戶向朝暉。</text>
<title>和陶</title>,<text>我生雖貧窶。未曾親農桑。眼看勤力者。自幸噉糟糠。生事漸愈蹙。豐年不繼糧。况今老已眊。西嶺隤殘陽。踈拙坐自誤。無庸空歎傷。如何有偏塞。作事皆迷方。置棄勿復道。遇酒且盡觴。陶詩。代耕本非望。所業在田桑。躬親未曾替。寒暖常糟糠。豈期過滿腹。但願飽粳糧。禦冬足大布。麤絺以應陽。正爾不能得。哀哉亦可傷。人皆盡獲宜。拙生失其方。理也可奈何。且爲陶一觴。觀此則陶公。盖志不于祿。惟欲躬稼自食。農桑之苦。未嘗不身親爲之。所望者食不過粳糧無乏。衣不過大布麤絺。然猶不能得。常在飢凍。所以自哀也。視他人則不然。皆能幹辦得。宜未有如我者。我以昧於生理。凡所作爲。皆失其方。以至於此。理之必然也。又誰咎哉。且當遇酒則飮之而已。若余初不親農桑。則疏食麤衣。亦云幸也。昧於生理。一切有爲。皆失其方。酷類陶公所云。偶讀詩不覺自笑。吾之所欲言者。此翁皆已先之。妙矣哉。古人幸有同余者。可以自慰矣。老杜云此意陶潛識。吾生後汝期。又歎杜公若爲我今日準備語。因和其韻。陋屋乏人力。茅茨低不軒。欲濯無泉水。欲陟無林園。炊食不給桂。窺竈僅有烟。但恐兒輩惰。有書不肯硏。仰慚古志士。何曾出㤪言。貧賤如自喪。後世誰穪賢。陶詩。凄厲歲云暮。擁褐曝前軒。南圃無遺秀。枯條盈北園。傾壺絶餘瀝。窺竈不見烟。詩書塞坐外。日昗不遑硏。閒居非陳厄。竊有慍見言。何以慰吾懷。賴古多此賢。讀此。其荒寒空乏狀。宛然如覩。然詩書塞坐。窮日硏究。見其老而力學。不以飢寒而或輟。嗟乎此其所以卓然也。余有陶之貧而無陶之志。故終於無聞者矣。然陶公亦不免時有慍意。旋卽以古人自寬。可謂不遠復矣。亦可師也。因和之。未生重華世。已矣無論今。唯應書卷內。識取重華心。欣然如得樂。不憂飢凍侵。歲暮窮園裏。寒鳥相悲吟。掩戶氣愈冷。視突烟已沉。遙遙望千載。有懷盈孤襟。陶詩。重華去我久。貧士世相尋。余謂重華之世。固宜無貧者。然若後之游惰自棄之士。則雖重華。如彼何哉。貧者士之常。不足爲耻。惟貧而無志。乃可耻爾。若古之時。士之自修者。至於溝壑甚鮮。今則不能矣。然則今之爲士者。當愈自堅苦。乃可爾。有身爲吾患。住世多所須。飢色發面貌。寒愁切肌膚。動見豪富者。羡欲那能無。理義樂猶淺。胷中互相枹。賓主勢不敵。十戰九見輸。卓然能自立。漢庭朝單于。充然如宿飽。黃馘亦敷腴。深恐負前哲。撫心媿微軀。陶詩。貧富常交戰。道勝無戚顔。仁義與俱生。曾無可違理。旣與仁義生。便與仁義死。奈何從棄委。臨化都無似。我有貪榮心。中餒無可恃。我有怕死心。內省多愧爾。少壯不努力。頹暉如湍水。獨歎窮廬中。寄言同心子。陶詩。朝與仁義生。夕死復何求。人生期百年。七十已云稀。遅速稍有異。畢竟同其歸。但恨無素養。未見義勝肥。孤軍當衆冦。未能解重圍。冥然同羣物。歘忽隨烟飛。寸心猶未已。趁此未落暉。願從鍼孔內。窺見此理微。陶詩。古人惜寸陰。念此使人懼。</text>
<title>訪申梨山。見趙玉垂 冕鎬 贈詩因次。</title>,<text>惠風扇淸和。雜花爭隕樹。登臺衆皆歡。閉門坐如塑。幽意忽有思。杖策尋情素。泓深鑒璿流。朗潤裛仙露。迢遞自西歸。間濶前冬遇。歀戶勞遠行。披襟展良晤。香醪灌巨觥。渴塵澆心腑。八秩玉垂翁。文臟夢猶吐。臨別有贈言。脩然見風度。並世不識荊。嗟余徒傾慕。羡君難弟兄。褒融同室聚。宦遊雖暫離。至樂固和孺。巴歈和郢吟。寸情難盡喩。</text>
<title>標兒自故山至</title>,<text>他鄕生暮鷚。始自故山來。白髮嗟吾老。靑春喜汝回。松杉從斬伐。碑碣任荒頹。汔生含痛恨。沾灑向風哀。</text>
<title>山中諸友留飮北壁。吳聖訓 德泳，梁必成 柱學，朴景郁 相鎬，洪律老，朴子雲 龍鎬 諸年少皆會。</title>,<text>十年相別此山花。今日隨君到水涯。無賴光陰如送客。有情巖壑似還家。林香暗淡春猶在。澗響潺湲日易斜。白髮恒河桑宿戀。此中猶是故人多。</text>
<title>夕還管山宅宿。次諸少年。</title>,<text>沙頭相顧起。碧澗轉輕陰。片月孤峯逈。濃烟一壑深。餘生從散浪。好事已銷沉。鎭日追遊地。依然似故林。</text>
<title>贈聖謙 三首</title>,<text>鷄龍日夕眼中山。縹緲雲端瞰翠鬟。一嗽靈泉如妙藥。知君淨得舊疴還。蘭猗玉栗政靑年。遠訪衰翁豈偶然。慚愧貧家惟苦菜。一輪好月爲君圓。君家節操溯聾溪。步武追尋路不迷。休道靑山高上黨。白頭相準豈勝低。</text>
<title>曉起有思。寄田子明。</title>,<text>侵晨獨起雨踈鳴。五月蟲吟稍已生。要識本來眞面目。其如荷露易欹傾。</text>
<title>夜中不睡謾成 二首</title>,<text>蟲聲集小庭。落月下窓欞。暗徑鬅鬙樹。明河的皪星。屢書殷浩咄。頻喚瑞菴惺。慢憶琅玕簟。風荷水上亭。露下靑瓜圃。烟空白板扉。水禽時一響。螢火每孤飛。問路嗟何誤。謀生動易違。明星登屋角。照我故揚輝。</text>
<title>申復菴 春朝 來訪 三首</title>,<text>蠧魚食字書中活。投老方知失此生。獨處近來多愧悔。逢君聊復訴衷情。繩矩雍容學老成。泰師非友最幽貞。若爲敎我安貧術。猶遣殘鷄得補更。老蟄窮廬病暑頹。幽懷一日見君開。可憐不及衡山叟。誰喚麻姑送酒來。</text>
<title>復菴自星田歸。復贈 二首。</title>,<text>星翁講樹已飄零。尙見諸孤有典刑。當日瓣香何處在。不敎寥落舊門庭。曹溪一滴注頹波。彌望黃茅白葦多。從古惟憂門外冦。只今最怕室中魔。</text>
<title>周甲生朝。展先考墓述懷。</title>,<text>瑟瑟谷風起。激激巖泉流。惛如葯遇毒。默若魚銜鉤。我生殊極眇。懔爲父母憂。何圖有今日。忽已庚年周。孤身來展墓。風露凄素秋。慈顔宛迎笑。乃覩兒白頭。凝想到棺裏。肝膓叢刃鎪。欝欝此深峽。迢迢非故邱。離阻兩親藏。痛入九原幽。冥行不慮始。罪殃乃自求。舊山今無主。樵牧殘松楸。深結生死恨。永貽子孫愁。噬臍諒靡及。瞑目將何由。猶復偸視息。抗顔不識羞。以玆久不死。彭聃儘悠悠。餘生且幾日。豈若早决疣。良由讀書誤。萬事從罷休。不寐坐明發。陰蟲但咿㗀。兒輩如覺此。復損歡樂不。</text>
<title>望懷德楸洞</title>,<text>滄江十里雪紛飛。櫟老山庄古色扉。三十年來人事變。望中衰柳欲沾衣。</text>
<title>感盆梅寄友人</title>,<text>孤居小盆梅。書屋冷如水。過臘不放花。看花知已矣。何異七十翁。終爲無聞止。暖屋護風寒。明年猶可俟。斯翁嗟不如。桑楡頹短晷。感歎盈孤襟。聊語同心子。</text>
<title>元朝和桐菴 辛巳</title>,<text>寒窓一曙已新春。爲禱門前欝壘神。但使心中無箇事。窮村好友到來頻。</text>
<title>答謹伯書。因懷澗菴。用朴楚亭四句。足成前半寄之。</title>,<text>風摧玉樹雨零芝。白首孤懷後死悲。天上果然差樂否。人中誰復更如之。下四句朴楚亭詩。 平生痛癢元相及。一別泉原總不知。擬奏高山流水調。世間那有兩鐘期。</text>
<title>三辛齋子孫同生朝。行相揖禮聽講。</title>,<text>東風料峭送餘寒。斝爵從容且盡歡。一日懸弧同父子。分庭作揖並童冠。舊坊莫道繁文弊。微意誰知曲禮難。堪歎前脩嘉惠遠。敎人留得典刑看。</text>
<title>龍頭講堂。行士相見禮聽講。</title>,<text>萬松蒼翠老烟雲。丙舍初筵酒未醺。摯倣雉腒三讓入。步成魚雅兩行分。曾聞禮失求諸野。可喜朋來會以文。縱道虛儀無近效。吾宗好古意何勤。</text>
<title>長藕次金溪雲進善除夕見寄。和呈。</title>,<text>雲翔草伏久相違。皓首知君宦興微。衰病誰醫秖自苦。佛恩未報欲何歸。殘年得謗虛名誤。異地孤居樂事稀。怊悵久遊何處所。鳳棲烟柳夢依依。</text>
<title>再用前韻。簡溪雲。</title>,<text>南別宮前一與違。想應老學已精微。回頭勇在中途改。下手功存近理歸。何處生芻空谷入。邇來遠志出山稀。韓生愧與猶龍並。夢想函筵得往依。</text>
<title>月波亭</title>,<text>汀洲如月水如烟。遠客憑高更渺然。沿岸樓臺何櫛比。隔江峯嶂盡翔騫。衣冠城市升平久。鐘鼎園林福力全。眼見風光都絶勝。衰翁有底感傷偏。</text>
<title>臨發呈威堂 三首</title>,<text>金幢寶盖老仙人。爲問山翁降水濱。席上寵光衰髩雪。樽前欣寫渴心塵。壽福宜家唐尙父。老成憂國趙營平。那能復有回天力。上助吾王致泰亨。老人非復別離時。千古魂消沈約詩。江上春風楊柳綠。黯然何處更前期。</text>
<title>映波亭</title>,<text>蕭然江上屋。僾然絅翁居。遠山在几案。風帆過階除。絅翁常愛此。端坐繙古書。文章與山水。神理互相攄。古義照濁世。高情遊泰初。倐忽人事改。風光殊自如。兩綰郡縣綬。其歸家無餘。至性惟好義。謀生一何踈。靈筵映江色。遠照納淸虛。瀟湘烟雨景。頗復賞此歟。我琴絃已絶。流恨山陽廬。</text>
<title>謝經臺爲故妻銘墓</title>,<text>玉壺仙露點毫香。摛藻天庭繪舜裳。何意大家無取舍。肯揮餘墨照幽光。</text>
<title>別後寄鳳藻學士</title>,<text>吾宗萬葉李。復見謫仙人。脂車策高足。萬里視由旬。出門不利往。息駕且安身。相見江樓上。朗然醒我神。人生欲求道。文字乃其津。諸緣俱屬外。認取一箇仁。筌蹄如不忘。萬卷空腐陳。光景不相貸。進修思及辰。君行旣發軔。詎能避險屯。神明忌全物。至寶須自珍。不願爲名宦。願君作名臣。衰翁無可贈。含意兩未伸。登樓望君去。極目汀洲春。</text>
<title>題盤谷</title>,<text>相對明燈白髮垂。落花如雪雨絲絲。飜疑夢寐初逢處。盡屬烟雲已過悲。女樹夕陽餘幾許。恒河春水似前時。瑤絃一斷從消歇。古色摩挲壁上詩。</text>
<title>讀絅堂贈金石觀詩。是其歸靑山時也。愴然有感。因簡任東黎進士。</title>,<text>懷哉石觀子。介然抱狷貞。名家頗幽滯。坎壈行未亨。憤世忽長往。入山誓巖耕。我時躡屩訪。堂室儼始成。奴耘而婢織。軟飯有溫羹。端居理書冊。澹若遺世榮。如何得奇疾。面貌毁可驚。伏炎欝不降。方寸詎能平。陰陽內相閧。災發屋宇傾。嗟君識未到。一激去就輕。余亦漫無見。未進忠告誠。終身負良友。無心憂恨並。都下始相遇。喜我同降庚。如今獨視息。悠悠恨幽明。永懷追陳跡。感歎膓中縈。</text>
<title>晨起言志</title>,<text>晨窓光未開。獨寤坐有頃。蟲咽室中虛。水流山四靜。杜口學毗邪。垂簾有光景。泬若自在淵。淡如無波井。萬籟極寥寥。鷄鳴發新省。露珠動易危。長庚昏常耿。所嗟衆形勞。流遁失佳境。視彼初出曦。發誓奮勇猛。</text>
<title>贈金仁載</title>,<text>長房道眼是仙才。悔不當時耐一回。蠐螬欲蛻談何易。只在鉗鎚忍得來。</text>
<title>子建初來省。有憂虞書示。</title>,<text>莫因炎暑更添傷。川上黃昏趁月光。暗室生凉秋已到。明河拂曙夜初長。賢能秉燭猶慚魯。聖有窮途亦畏匡。那識殷憂非好事。重裘最是禦寒良。</text>
<title>朴厚卿 永文 來宿。拈唐人韻。</title>,<text>喜聽跫然識履聲。江翁丙舍古菴名。厲深獨訪逃虛地。觸熱兼爲展墓行。樹裏星光窺戶細。山前灘響逼樓淸。知君早已回頭否。恐向紅塵誤此生。</text>
<title>九月望夜。稼學亭講罷作。</title>,<text>紫陽初度日。逢掖集書林。月好晴雲逈。風高墜葉深。講堂存舊禮。村酒作淸吟。卽看明春到。玆遊願重尋。</text>
<title>是日朴周伯 基命 載酒冒雨先至。書此贈之。</title>,<text>三十年來故舊情。隻鷄壺酒雨中行。知君處險猶能說。到後那無一路平。</text>
<title>車嶺道中</title>,<text>稼學亭前路。征禽各背飛。日寒霜浸屨。風勁葉吹衣。離却此鄕久。轉於相識稀。可憐車嶺廟。無處覔荒扉。</text>
<title>宿報恩郡</title>,<text>螺鬟天畔峀。鴈齒水南橋。樹落山光淺。霜空野望遙。三山如故里。一醉卽良宵。久已無昏嫁。名山豈待招。</text>
<title>入法住寺</title>,<text>礙輦松如舊。殘驢向梵天。恒河流不息。白髮改於前。明月來何晩。蒲團借一眠。同遊多地下。卽此意茫然。</text>
<title>出山與諸君別。朴仲雨 洵行 年最少。口號贈之。</title>,<text>少別名山二十年。桃花流水故依然。水晶橋下分歧處。幾箇麻姑一老仙。</text>
<title>虞候族姪 建植 見訪。寄詩爲謝。</title>,<text>異鄕流落感孤居。戎旆翻然到敝廬。留鎭歌壺多整暇。海堧冰蘗有聲譽。簷頭短景催歸騎。席上淸言勝看書。原是葛藟終鮮歎。一盃相屬意何如。</text>
<title>病餘。得甯齋學士錄所作詩見寄。忘拙和呈。四首○壬午</title>,<text>孤襟壹欝欲誰同。閉戶端居似守紅。病久新年回枕上。眠遅半月落窓中。竊名突兀從多謗。受賜頻煩有底功。時命謬悠難遂志。愧無才思賦幽通。麋鹿遊山命有懸。只將暮景信寥天。殘年但願飽喫飯。好爵何如多得錢。據地作歌聊自隱。仰眠看屋竟誰傳。乘風破浪猶堪羡。濯足扶桑一爽然。東風淡蕩入荒園。細草纔生乳鳥喧。野曠遊絲爭弄日。山暄滴翠欲垂門。天機滚滚如相逼。世故悠悠豈暇論。見寄新詩驚老眼。珠光劒氣極溫存。靑蓮道骨謫來初。讀破琅嬛萬卷餘。攬轡欲爲賢孟博。杜門還作病相如。沉深自晦南山霧。坎坷聊乘下澤車。野老猶珍長史筆。憑風數寄數行書。</text>
<title>贈吳海蕉 在鼎</title>,<text>海上仙人一丈蕉。凌霜偃蹇不知彫。文章飜倒驪龍窟。志業差遲駟馬橋。南極子孫隨供養。西原風月與招邀。雪樓聲價通玄學。並入斜川載酒朝。</text>
<title>病猶未好。二月卄八日。送采標二子赴亡女葬。自悼。</title>,<text>支離二竪及春殘。一墜如崖更上難。風病衰年無好藥。杏花佳節尙餘寒。三魂漠漠沉朝霧。兩耳嘈嘈瀉曉灘。徒爾老膓含石闕。女兒歸土未臨看。</text>
<title>春日過坡水。絶奇不覺成詠。</title>,<text>纖風不動野塘明。倒影人家畵未成。飛鷺浴鳧閒自在。不知俱向鏡中行。</text>
<title>李士見 龍淳 來訪。書贈。</title>,<text>貧士一身擔亦重。養親爲客並治家。但得心存非二事。無文字處定如何。</text>
<title>寄贈金舜華 榮夏</title>,<text>手把殘書對落暉。凉蟬獨噪古庵扉。一彎江水如弓樣。數段畦𣎒學佛衣。驟雨頻來無定力。晴雲高潔久停飛。家山咫尺歸難得。缺 歎式微。</text>
<title>雪月大好。持酒勸梅花。</title>,<text>今宵雪月逈無涯。玉宇瓊樓幾萬家。可是孤燈無好友。自持盃酒勸梅花。</text>
<title>病不交睫。待鷄鳴。四首○十二月二十日。易簀前日作。下同。</title>,<text>病不交睫待鷄鳴。彊似函關遠客情。纔聽喈喈新送響。兩儀日月若重生。他家鷄鳴亦云好。不如我家鷄好鳴。凌晨陸續墻頭唱。慰得無眠更有情。可憐明日又非今。一往窮天更誰尋。自言勤苦非勤苦。爭及伊禪好學心。半生無病病可數。賴此殘生度六旬。連年善病今如此。幾許能爲住世人。</text>
<title>病中欲暗誦心經不得</title>,<text>誰道心經不足看。一言抹摋也無難。忘源迷本誠如此。下殺那能得好觀。</text>
