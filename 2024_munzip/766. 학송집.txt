<title>丁酉在新塘有感 聞虫聲</title>,<text>中宵偶然坐。坐聽寒蛩鳴。物不得平鳴。爾鳴緣何鳴。梧葉飛銀床。白露滿江城。爾命苦大早。無乃悲短齡。吾鳴與爾異。亦非鳴不平。亂世性命全。不見刀與兵。所憂在國家。國家何時寧。倭奴滿東南。釰戟交滄溟。悲憤積於中。出口皆悲聲。長吟且痛哭。哭到東方明。</text>
<title>在鳥嶺見日將墜鷹岩。嶺月又上龍湫。有感而作。盖丁酉二月初七日也</title>,<text>欲問天心天漠漠。亂中無物不堪悲。鷹岩殘日龍湫月。正是孤臣下淚時。</text>
<title>開城府懷古 閱古今諸作。皆言麗朝興亡之數。而不及鄭徐兩先生道德。故作此詩四韻律。</title>,<text>天假殷墟存活物。不逢亥會未消融。梧桐上照千秋月。楊柳邊來萬古風。月色想他圃隱叟。風光傳自復齋公。傷心最是王林水。依舊潺湲鵠嶺東。王林水名。盖王林洞水也。</text>
<title>又得欺字以足前趣 盖用李白詩柳葉黃金漫。梅花白雪欺。變化出來。摹得景致無窮。以遵主人。</title>,<text>天敎景物富吾師。變態紛紛不可知。一沼似珠還似鏡。四山如黛又如眉。菊花九月黃金漫。柳絮三春白雪欺。</text>
