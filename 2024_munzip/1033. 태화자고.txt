<title>詠史 十一歲作</title>,<text>楚王好賓客。宮中置香醴。如何隆準公。溲冠太無禮。</text>
<title>春雨</title>,<text>春雨細如絲。夜深人不知。幽禽變初語。杏花開滿枝。</text>
<title>風雪念道傍寒者 十三歲作</title>,<text>歲律已云暮。北風天雨雪。魚龍蟄沙水。鳥獸藏巢穴。吾亦坐吾室。熏爐且煖堗。曉壁霜花凝。衣衾冷似鐵。可憐路傍子。弊褐不掩膝。鬚髯氷欲斷。肌膚龜已裂。况復荷擔重。行走不得疾。掩涕過通衢。想見凍死骨。豈無陽春至。恐汝先溝壑。誰能爲此圖。爲我獻城闕。吾王本仁聖。見之應惻怛。豈無內庫帛。救汝寒凜慄。獻之莫虛徐。虛徐亦無及。</text>
<title>水明樓 辛卯</title>,<text>靑山相對水明樓。鴈雙飛芳草洲。兩岸桃花無數發。淸樽移上木蘭舟。</text>
<title>江樓晩眺。示李老 堈。</title>,<text>楊華渡外晩潮生。蘆渚頻聞吹笛聲。江岸近村無鷺下。野田濱水少人耕。輕霞照日自成色。老樹着花還獨明。行酒賦詩殊未已。主翁於世却無營。</text>
<title>伏波亭下汎舟</title>,<text>水岸悠悠楊柳春。舟行漫漫不知津。杏花深處高樓出。樓上欄干已有人。</text>
<title>相逢行</title>,<text>相逢狹斜路。相揖覇陵社。姓名不相道。意氣不相下。玉劒翠羽鞘。金鞭紫𤗉馬。前日南山獵。莫是射虎者。</text>
<title>寶刀行</title>,<text>風雲龍自躍。化此鐵三尺。出匣玉輪囷。蟠文金錯落。磊磊夜斗寒。閃閃秋天白。持贈更何人。荊軻非劒客。</text>
<title>家奴出江上。阻風而還。</title>,<text>家奴果川去。到江却復還。問奴且責奴。奴言涉水難。昨夜大風雨。今朝江浪高。百人爭一舟。舟急不可操。未敢輕性命。失脚洪濤中。浮雲西北開。請候明日風。而我感斯言。浩歎亮匪他。要津路險𡾟。平地日風波。愚民尙自懼。君子胡不省。寄語世上人。愼莫事奔競。</text>
<title>梅下賦詩。與扶湖翁。宗人。名龍成。</title>,<text>寒梅花下勸君盃。君在西湖亦養梅。別後花開凡幾樹。靑山明月思裵徊。</text>
<title>三月三日江上作 壬辰</title>,<text>江郭鶯啼春日長。百花生樹風吹香。女兒相伴踏靑草。蝴蝶一雙飛過墻。</text>
<title>題牧牛圖</title>,<text>飢牛食靑草。渴牛飮淸流。倦牛眠層坂。一兒牧三牛。山日隱高林。兒歌優以游。物性固自樂。人心本無憂。勞哉彼行路。終年何所求。</text>
<title>采蓮曲</title>,<text>隔水采蓮花。歸來花在手。逢歡聊問道。花得似儂否。其二牽舟下長浦。結伴上橫塘。儂家知有客。白馬繫垂楊。其三皎皎水中月。水動無定色。郞心有如此。愁殺䲶鴦浴。</text>
<title>聽琴次唐人韻</title>,<text>請客且彈琴。琴鳴淸我心。中曲忽泠然。花木爲春陰。天雲靜漸頹。山水高以深。時人好鐘皷。有誰是知音。</text>
<title>道峯書院。敬次尤菴先生韻。</title>,<text>肅肅松杉一徑開。廟庭香火幾年廻。浮雲白日終回照。霽月光風自往來。</text>
<title>水明樓夜望。承舅氏命有賦。</title>,<text>隔浦船行夜有聲。南船火照北船明。相將擊汰橫江去。水鳥羣飛江柳平。其二春潮無際月明多。漁子將船逆遠波。入夜水寒魚不得。滿江風露擁靑簑。</text>
<title>雨後江月明甚。有客數人。携酒賦詩。敬承外王父命。賦古詩十韻。</title>,<text>春天屢陰雨。歌歗在華堂。氷澌流欲盡。江水一何長。深爲魚龍窟。淺有鳧鷖鄕。浮雲夕已霽。洲嶼被淸光。東山澹盈矚。起誦明月章。泠風自遠來。巾袂有餘凉。翛翛水竹靑。冉冉山梅香。揚舟挹空明。飛斝酌寒芳。優游樂衡泌。笑傲凌王楊。坐中各停吟。怪我詩老蒼。</text>
<title>雲水庵。偶次曾王父集中八卦亭韻。寄李士受 鼎輔。</title>,<text>精廬古磬子。秋思極淸佳。野水通禪寂。山雲與佛齋。居人自深洞。游鹿或前階。此夜三盃酒。携君事未諧。</text>
<title>同尹汝朝 百宗。觀玉洞瀑布。</title>,<text>飛流百尺淨浮埃。山木秋生衆壑哀。雪沫半空侵坐石。氷潭一道照行盃。林中白衲希師至。岸上黃驢尹子來。此地荒㙜君莫問。秪今惟有野花開。</text>
<title>春日聘君宅留飮。庭畔丁香花盛開。癸巳</title>,<text>屋角丁香樹。年年花滿枝。每從花底飮。重和去年詩。</text>
<title>淸明日對酒。讀劉長卿詩和之。</title>,<text>四架茅齋三架書。千條楊柳一條蹊。風吹草際蝶飛上。日過墻東花影西。白酒初醅諸客至。淸詩纔罷又鶯啼。身心大抵寬閑是。平日脩眉不肎低。</text>
<title>水明樓。次黃鶴樓韻。</title>,<text>楊柳靑靑黃鳥囀。淸江一曲水明樓。花陰自覆欄干靜。糓雨初回浦溆悠。漁父扁舟生白髮。達官高馬棄滄洲。風塵衮衮春無限。聊與沙鷗日散愁。</text>
<title>挹淸樓。次鳳凰㙜韻。</title>,<text>日照春空野馬遊。畫樓南畔水平流。晴花歷歷分孤嶼。遠草萋萋辨衆丘。蛺蝶相因來院落。鸕鷀不去立汀洲。浮生本住風塵久。此地居人有底愁。</text>
<title>汎舟仙遊峯下。口占示舟中。</title>,<text>江上風微宿霧晴。霽花無數照空明。春還水國魚龍起。日轉松門鸛鳴。何處游仙留舃跡。仙游峯。有神人跡云。 秪今漁父說峯名。浮雲不盡蒼巖古。惆悵歸舟一笛聲。</text>
<title>折花行</title>,<text>折花復折花。東家桃樹出西家。倚杖老翁坐歎息。愼莫折花花可惜。惜花雖不折。明日還應落。秦女彈箏日向夕。秦川公子淚如雪。洛陽酒肆春酒香。且須一飮花間月。花間飮酒蘆子杓。折花折花爲酒籌。酒籌如山醉似泥。花開何樂落何愁。人生但可行樂耳。且莫惜春空搔頭。</text>
<title>出郭秋事</title>,<text>山家黃菊畔。秋日獨來尋。客至方謀酒。人閒每皷琴。古潭鳧浴淺。霜葉馬行深。精舍西林近。鍾聲度水潯。</text>
<title>雲水庵。贈了心上人。乙未</title>,<text>地淸還有月。山僻復無塵。麋鹿知僧面。蜘蛛上佛身。落花空裏雨。流水世間春。一轉金剛偈。緣渠欲問眞。</text>
<title>春朝</title>,<text>醉睡朝慵起。不知春雨過。流鶯還自語。獨樹已先花。</text>
<title>春日書事</title>,<text>深深簾閣午風和。巾幘翛然每日哦。老樹昂藏花着少。春泥柔滑草生多。天機偶以忘言得。隣侶時因問字過。不寫黃庭聊復讀。自家無意換雙鵝。新得黃庭經一部。有以他書請換者故云。</text>
<title>春事漫成</title>,<text>花枝撩亂壓淸樽。我醉無言禽自言。野望不分新柳岸。家居渾得好林園。蜻蜓戱水飛還墜。蛺蝶隨花靜不煩。直是夜中奇絶處。一簾明月破黃昏。</text>
<title>次申企齋韻。與舍弟同賦。</title>,<text>惠風從東來。披書一踈散。葉裏杏結子。梁上燕抱卵。已喜春日永。還惜春夜短。春眠日易曙。禽鳥復欵欵。捉衾更熟睡。簾几朝光滿。琴書自娛心。軒車不盈眼。且期同里子。起柁春江暖。</text>
<title>鷰子來。次老杜。</title>,<text>華堂簾幕照靑春。海鷰雙來結壘新。楚地未逢隨日鴈。漢宮猶學避風人。瞥然拂水差池羽。還是尋巢眇小身。解道遼陽征戍意。盧家少婦欲沾巾。</text>
<title>暮春西園。與客有賦。</title>,<text>三尺孤琴酒一鐘。暮春春服復冠童。不須浪飮殘花下。且可狂歌芳草中。黃鳥飛來無惡樹。綠陰深處有淸風。平居僻巷逢人少。暇日幽襟與子同。</text>
<title>夜步占韻</title>,<text>夜色已盈戶。鍾聲猶在街。送鴻閒卷箔。吟菊懶循階。衆籟天俱靜。孤雲月與偕。靑山高絶俗。耿介得同懷。</text>
<title>題李澄畫山水</title>,<text>絶筆滄洲勢。蒼茫衆壑朝。秋沙多見鴈。落日欲聞潮。酒屋依微近。江花寂歷遙。孤舟猶在岸。漁子若相招。</text>
<title>贈山中人</title>,<text>書生貧獨苦。蓬屋卧三冬。出世惟寬褐。歸山是懶農。琴書當四壁。烟火對寒峯。京洛相逢地。憐君滯旅蹤。</text>
<title>李宜叔 天輔 見過。呼韻共賦。丙申</title>,<text>鳥語柴門僻。人烟四五村。暮花經雨落。晴柳受風繁。睡外無餘事。塵中少可言。君來知有興。偶此置深樽。</text>
<title>汎舟西湖。口占屬舟中。</title>,<text>水舍鷄鳴春晝晴。垂楊拂地遠潮生。中流自見乘舟影。兩岸相聞扣枻聲。花木何村賖酒好。葛巾吾友誦詩淸。百年城市殊無賴。一日滄洲却有情。</text>
<title>次宜叔韻</title>,<text>舴艋行春水。鳧鷖亂不禁。二盃臨渡口。一笛過江心。石仄叢花短。樓明浦日深。漁歌元可意。莫漫費閑吟。</text>
<title>族翁宇重躡屩見訪。次文谷集初夏韻。</title>,<text>村巷門深地自偏。桃梨葉大陌相連。將成絺絡已長夏。不見田園今二年。野客逢迎聊可喜。褐衣短窄更堪憐。少能留我書齋宿。且與家人具酒錢。</text>
<title>携德哉，宜叔。步尋孫氏庄。</title>,<text>遙村老樹辨柴扉。孫氏家深俗事微。暫與道人高笑罷。因逢樵父散歌歸。山瓜有子烏鴉亂。野草無花蛺蝶稀。此去貞陵強數里。隔溪僧火已飜衣。</text>
<title>松山途中</title>,<text>蓐食趍東郭。川原亂不分。聞蜩過喬木。歇馬覽秋雲。小店居無築。遙僧去或羣。吾行眞自懶。矯首已西曛。</text>
<title>梨村市人養白鵝。賦十韻。</title>,<text>汝南先生雙白鵝。前時放飛雲水曲。石潭茅屋留高人。角巾布衣如孤鶴。不復把筆寫黃庭。高準潔毛空自憶。今年索居梨村中。市人養鵝花雪色。忽聞淸唳驚問人。有如古琴生水石。不知鵝家眞好鵝。得鵝恐飛繫其足。長安秋雨泥滿衣。意欲奮飛身在縛。水鴨家鷄得食喧。行牛走馬浮塵黑。先生有道長在市。亦能悲爾摧高翮。靑鞋布襪行將具。何時與爾歸川麓。</text>
<title>梨村僑居。次德哉寄示韻。丁酉</title>,<text>茆屋愁誰語。柴門懶不開。薄雲行見日。急雨過聞雷。藥褁參書帙。花時廢酒盃。將吾一札去。須汝百詩來。</text>
<title>病懷無憀。使人歌。或自誦詩以遣興。</title>,<text>雜坐高歌發。翛然思慮平。春燈萬戶靜。夜雨百花明。酒甕開新醱。茶壚換舊烹。西林獨棲鶴。聞我誦詩聲。</text>
<title>漫書長律。寄舍弟。</title>,<text>村家無事樂年豊。父老頻來笑語同。碁譜差能追李憨。酒箴眞不與楊雄。高山漠漠春雷下。稚柳靑靑夜雨中。疾病漸蘇猶養靜。深知詩律有全功。</text>
<title>敬次家大人江郊踏靑韻</title>,<text>洞裏天晴花滿柯。春城細雨夜中過。村旗獵獵風來院。澗草菲菲日在阿。引白向時稱我快。踏靑今歲問誰多。西湖物色還應早。留待登樓一醉哦。</text>
<title>移寓東西。惟琴劒相隨。爲之賦六韻。</title>,<text>久矣詩書廢。猶然琴劒從。琴身長似鶴。劒氣動如龍。絶倒荊卿拙。調停叔夜慵。遙星通閃閃。流水按溶溶。海內紛鉛鐵。人間咽皷鍾。知音眞不易。彈鋏且歸農。</text>
<title>贈別扶湖族翁</title>,<text>脩髯短褐扶餘叟。貧不窮愁老不癯。但是腹中無俗慮。從知心上有眞娛。汎湖白鶴留妻放。出郭黃牛喚子驅。春雨荷村三日飮。別來相憶月輪孤。</text>
<title>早起得開字</title>,<text>琴几淸泠曉夢回。雨聲初斷雜花開。黃鵝早與隣鷄唱。白蝶先於社鷰來。意氣貧堪處蝸屋。功名高不說麟㙜。兒童報我新茶熟。且拓閑窓盡數盃。</text>
<title>觀闘鷄</title>,<text>烏鷄側立白鷄行。睥睨多時忽復驚。頭尾竦來方躑躅。冠毛竪盡却崢嶸。強拳蹴急要先劫。勁翮張高敢獨迎。闘罷昂然猶意氣。村前日午又長鳴。</text>
<title>柴門</title>,<text>柴門無客鳥關關。春日彈琴市井間。花意未應於我薄。柳陰偏是與人閒。天機衮衮來蝴蝶。世事怱怱戰觸蠻。行酒賦詩殊不息。此中乘興有南山。</text>
<title>書適</title>,<text>年來蕭散任踈頑。一鶴一琴城市閒。詩欲味其無味處。名須才與不才間。塵中柳暎先生坐。意內花明太華山。何日騎驢從此去。白雲流水有柴關。</text>
<title>市中得魚大小十數頭。皆活放之水中。</title>,<text>以吾塵屋長時愁。送爾春渠萬里流。豈有校人欺子産。定敎濠水樂莊周。風雲衮衮通歸路。江海悠悠避釣舟。一種機心銷得盡。自家還欲隱滄洲。</text>
<title>漫書</title>,<text>深巷悄無客。小花閒對人。暄風點也服。細雨浩然巾。夜夢逢諸弟。朝書奉老親。遙憐故園柳。飛絮不禁春。</text>
<title>卽事</title>,<text>養痾七十有餘日。移屋二三遂晩春。明月半庭堆戶卧。碧桃花影滿琴身。</text>
<title>人家</title>,<text>人家三色桃。春至生華滋。兒童下躊躇。意欲攀高枝。老翁出籬來。嗔兒莫折花。兒折花尙可。翁奈風雨何。</text>
<title>立秋理菁圃</title>,<text>七月秋氣至。貧家飯靑菽。有田數頃餘。土瘠多荒石。春時種木綿。花晩遂不摘。斂蔓就藩籬。斫草耕蘿葍。播核或淺深。列畒紛斷續。書生少經濟。老圃猶可學。靑門種瓜人。問渠何所樂。</text>
<title>送兪子成 默基 從其尊府判書公赴燕</title>,<text>窮冬雪落遼河水。欲遣君行意若何。上國衣冠終斷絶。中原氣數極消磨。金繒左海無長策。薇蕨西山有短歌。爲問燕南誰擊筑。秪今寒日吊荊軻。</text>
<title>敬次梧灘集中與曾王父唱和詩數韻。呈舅氏求敎。</title>,<text>閑齋習靜恰盈旬。荒逕深扉遠俗人。藥褁於今聊守我。梅花之外更無賓。病堪不寐庚申夜。詩欲先題戊戌春。但有自家豪性在。興來呼酒莫嫌頻。其二儂居地僻朝慵起。是處身安午睡遅。文欲成家終濩落。詩因遇境或新奇。天寒鳥雀飛俱疾。歲晩松篁氣不衰。久厭俗人來敗意。獨憐幽月到如期。其三窮冬白屋擁壚深。蕭灑寒梅對好襟。濁酒一樽深淺酌。淸詩百首短長吟。風松自作無生話。雪竹元存不老心。時獨出門看皓月。浩歌相答復誰禁。其四支離佳句不須驚。病子於詩太着情。家在壺中身是隱。世同碁上手全生。柴荊歲暮常牢落。樹木年深更老成。最是別般眞意味。獨來山月徹簾明。</text>
<title>除夕。次簡齋韻。</title>,<text>殘漏丁東屢報更。孤琴寫意轉難平。星催歲色連天曙。燈犯春光徹夜明。酒事關心聊自酌。鷄聲到耳更堪驚。百年衮衮皆趍老。賢達其如白髮生。</text>
<title>又次劒南韻</title>,<text>濁酒朋樽短燭紅。曉風何事又吹東。春還草木陶甄裏。歲轉星河暗淡中。世事蒼茫看一馬。天時牢落送雙鴻。笑他賈島精神在。獨祭詩魔作老窮。</text>
<title>敬次家大人韻</title>,<text>高齋聞爆竹。悄坐思依然。舊歲惟今夜。殘星且曙天。梅花容緩酌。蠟燭對孤眠。西屋猶鳴杵。東家已有烟。</text>
<title>江上口號 戊戌</title>,<text>江風獵獵道袍寬。野日荒荒羸馬寒。幾處漁家朝飯後。人烟猶在卧牛山。</text>
<title>讀書有暇。次農巖集韻。與李生德養。</title>,<text>惠日融朝雪。春泥深沒屐。抱書不出家。食貧無甔石。簾戶起澄景。山光澹以碧。溪磵暖欲流。草茅稍相坼。擁褐被慵眠。簷煦已盈尺。李子日相隨。佳懷偶自適。玩道樂餘味。誦詩悅古色。圖書紛照眼。聊以寫岑寂。願言托深契。樂哉窮昕夕。</text>
<title>三月三日</title>,<text>洞裏村前日午。柳邊屋上鷄鳴。春風有酒相對。芳草無人獨行。</text>
<title>漫賦奉李兄 世臣</title>,<text>地僻茅齋靜。春寒花草稀。墻陰一鳥下。簷日衆蜂飛。盥櫛身全懶。詩書事不違。從來言語淺。默坐悟天機。</text>
<title>李兄有詩督和。強賦數首。</title>,<text>春雨細無聲。白鳩終日鳴。閉門楊柳暗。移席杏花明。酒欲忘機事。詩能道性情。堂中一榻在。多是待吾兄。其二林鳥皆春聲。村鷄亦午鳴。細花風處暖。斜雨日邊明。靜坐看天意。端居悟物情。眞機言外在。吾以問吾兄。其三高屋惟書聲。深村雙杵鳴。春風百草軟。朝日衆花明。欲辨忘眞意。無營罕世情。貧家偶有酒。那得使無兄。</text>
<title>書堂次老杜</title>,<text>蛺蝶飛春木。千家花氣中。扶踈槐澗日。簡淡竹堂風。斷岸耕田仄。幽蹊汲井通。東林歸意晩。靑桂已生叢。</text>
<title>送宜叔之洪川</title>,<text>送子折楊柳。春風吹遠遊。離心漢陽樹。歸興渼陰舟。雨纜投江店。烟花到郡樓。蓬萊自此去。尙可問丹丘。</text>
<title>將赴麟蹄。曉發楊根。</title>,<text>秋氣蕭蕭草木寒。宿雲初露下江干。逶迤度馬楊根狹。宛轉浮鷗斗尾寬。雪嶽在心忘遠道。華山回首憶長安。吾身漸與風塵隔。且置覊愁一醉歡。</text>
<title>洪川泛波亭。錄奉使君李丈 舟臣。</title>,<text>六曲欄干山四圍。畫樓迢遆振吾衣。靑靑野樹東南出。白白江雲早晩飛。隣郡報書兄弟近。訟庭移菊吏人稀。風流盡在君家事。每有巾車駕鹿歸。</text>
<title>宜叔送余于江亭。亭下有渭城柳數樹。</title>,<text>蒹葭遠水曉蒼蒼。游子登樓憶故鄕。秋日更堪離別意。渭城殘柳不能長。</text>
<title>麟蹄途中</title>,<text>客路幾時歇。我行猶向東。聞鷄茅店月。驅馬葛津風。赤葉明寒水。蒼山凈遠空。覊心白雲在。北望送歸鴻。</text>
<title>六如堂。次洪川使君韻。呈聘君。</title>,<text>秋色江聲滿古㙜。雨餘官路長莓苔。禽魚俗樸琴將化。鴈庭閒印不開。彭澤宦情聊采菊。楊州詩興且觀梅。齋居領得神仙術。時出前池洗藥來。</text>
<title>余初見合江亭。意欲賦詩。徑醉遂歸。再遊而有此詩。</title>,<text>盈盈瑞和川。瀰瀰麒麟水。蒼峯中截斷。曲折東南至。日夜流不息。峯盡遂相値。淵然本一氣。會合竟如始。漣漪石髮明。澹蕩林樾翠。雲霞麗空碧。亭觀有餘美。地逈駭俯矚。天淸曠遠視。幽顯自成境。造化初無意。今余有淸賞。樂與二三子。歡言飮華榱。觴酌亂行次。逍遙豈不適。歗咏方自恣。煕煕魚龞游。皎皎鴻鴈起。卽此萬理淸。終宴以懽喜。</text>
<title>與宜叔</title>,<text>麟蹄有雪嶽。李子乘驢來。千崖披赤葉。萬谷踏蒼苔。忻然見我笑。巾袂無塵埃。石路松風長。携妓上江㙜。江流日夜淸。白石紛縈廻。風灘激相聞。山木動崔嵬。遙林澹將夕。雨氣屢徘徊。谷深鷄犬踈。天虛鴻鴈哀。遠遊忽不樂。歸意遂相催。披衣據高筵。歌歗集樽罍。浮雲西北征。何由見蓬萊。終當理蠟屐。共聽寒溪雷。</text>
<title>入雪嶽馬上。賦古詩九韻。示宜叔。</title>,<text>孤松生絶壁。石路有長風。我馬行屢歇。幽處遂得窮。豈無僕夫疲。稍有林澗通。川原曠淸曙。墟里遇樵童。霜林果實懸。鳥雀澹依叢。來蹊欣獨顧。前境驟已逢。雪嶽流灝氣。浮雲朝夕同。神淸衆籟寂。已似聞山鍾。李生幅巾坐。此意聊與同。</text>
<title>白龍潭</title>,<text>仙人騎白龍。一去三千年。浮雲護空寂。古㙜石娟娟。靑天下照水。游戱萬象懸。神淸起攝衣。風珮爲泠然。坐中二三子。亦可稱神仙。</text>
<title>鶴巖</title>,<text>崢嶸絶磵西。蒼石秀風霰。白鶴棲千年。而今不可見。苔蘚尙皺疊。楓栝空老健。鵶鸛啾更集。鶗鴂鳴屢變。松深適自憇。泠風送餘善。幽尋起永慨。俛仰思已緬。白雲去冥冥。望之何由羡。</text>
<title>武陵村。居民堇二三家。緣山種粟。每秋向熟。麋鹿食之。耕者收其半。橡實亦爲鼯鼠所失云。</title>,<text>石田荒穢崦村孤。父老相迎顔色癯。蓬戶人烟通野鹿。橡林秋雨閙山鼯。</text>
<title>宿寂滅堂。聽覺炯說法。</title>,<text>鍾鳴萬木定。龍堂晦已寂。山僧道衣寬。蕭散棲形跡。逌然誦眞法。深韻轉胷臆。淵淵道氣生。亹亹澄慮積。竹麈未停扣。蓮漏稍聞滴。此意要問渠。一笑便自若。</text>
<title>白龍湫遇雨</title>,<text>沉沉積水湧深湫。龍卧千年時出游。靈氣滿空雲漸下。神功無跡雨初收。凉生世外林巒肅。潤及人間稻黍秋。南海封王眞戱劇。吾將鐫頌雪山頭。</text>
<title>五歲菴</title>,<text>籃輿直上白雲深。中谷歸風發磬音。千界超游孤佛氣。五年趺坐一僧心。山空落葉無行跡。川息寒松有定陰。自是禪家冥寂在。不曾麋鹿擾祇林。結句盖記異聞。</text>
<title>山民</title>,<text>父老相扶行路歌。今年明府不徵科。牛羊慣到官門宿。鷄犬稀逢里正過。新婦夜來舂黍足。大男朝去採蔘多。還嫌白髮都無事。坐負秋陽自織簑。</text>
<title>德山村</title>,<text>淸江東渡見黃花。近岸松籬踈復斜。野犢不覊歸里巷。峽人無訟到官家。低雲薄暮還成雨。遠水微明自起霞。欲去更逢漁父坐。簑衣掛肘爲行茶。</text>
<title>彌勒川夜汎</title>,<text>秋風嫋嫋溯長灘。秋意凄淸各整冠。山月欲生鴉鸛起。江雲初散斗牛寬。黃花一岸牽舟緩。紅樹千巖應笛寒。舞袖飄颻亭子近。移樽更倚碧欄干。其二雲木蒼蒼夕斂霞。麒麟洞狹月明多。行盃酒氣浮黃菊。走舸江聲滚白沙。醉妓不能成緩舞。書生頗解作長歌。跳魚起鶴遙參興。驅使風光自一家。</text>
<title>九日有懷舍弟</title>,<text>舍弟故園黃菊下。遙知獨立整衣冠。相思此夜一樽酒。鴻鴈南歸秋水寒。</text>
<title>峽中卽事</title>,<text>高林霜落水鴻過。塲圃參差有積禾。村戶養蜂秋稅少。峽人輕虎夜行多。官淸或判漁樵訟。野曠相聞杵臼歌。鑿井耕田他自得。使君爲政欲如何。</text>
<title>擬豔曲 己亥</title>,<text>十二逢君蘇少家。十三君去戍黃花。秪今相別不相見。他日見君知則那。其二蕩子西樓宿未歸。秋波流恨上蛾眉。含羞不道心中事。手打花前黃蝶兒。其三衰桃不及薺有花。女心傷悲空作歌。一種東風無意緖。也吹蝴蝶入西家。其四儂在江南歡在北。江南江北杳烟波。朝朝賽向江神道。歡到來時風日和。其五妾有紅羅七寶扇。逢郞笑語索題詩。春風暗入珠簾擧。凌亂楊花撲硯池。</text>
<title>鳥嶺 時余有達城之行。</title>,<text>此地失天險。當時舞虜酋。浮雲來鳥嶺。積水赴龍湫。堞壘風霜壞。關河歲月流。傷心廊廟策。皮幣尙南憂。</text>
<title>尙州雪中。舟渡洛東江。</title>,<text>水國猶鳴鴈。鄕書未可憑。嶺雲寒沮洳。江雪暮崩騰。過店頻逢酒。行舟且伐氷。微茫彼何岸。已見數家燈。</text>
<title>仁同道中</title>,<text>落月澹行色。鳴鷄聞野中。羣山朝智異。一水限仁同。旅鴈逢南雪。征人負北風。鄕音頗已慣。迎勞有村翁。</text>
<title>申壯節公忠烈祠 庚子</title>,<text>荒原堞壘漠然平。蔓草靑靑野鳥鳴。王者寄奴難浪死。將軍紀信自輕生。山河想像英雄氣。天地流傳壯節名。祠屋幽森松栢老。後人再拜爲風聲。</text>
<title>龍淵寺。贈天順上人。</title>,<text>孤落霞堪入畫。蹇驢斜日且吟詩。磬音搖落山皆應。佛意蒼茫僧獨知。繪壁土花龍虎變。金沙地勢斗牛垂。緣渠欲問安心法。要在無言靜坐時。師言十四入山。專心誦經。晩謂文字徒致紛思。遂棄經業。嘿然靜坐。不出山今二十年。便覺思慮起處。减得八九分云。此言頗有理故記之。</text>
<title>桐華寺上游菴</title>,<text>鳥道通幽處。龍堂鎖寂然。山春多秀木。石古有淸泉。衆偈僧喉老。孤光佛頂圓。金剛吾未讀。何事是眞緣。</text>
<title>入伽倻至武陵溪。次柳上舍 雲瑞 韻。</title>,<text>春潮無際白沙長。歇馬汀洲萬草芳。佳處極知無俗物。醉來休問是他鄕。褰篷水月通心淨。吹笛山風到面凉。自笑閑遊還役役。計程來日宿金堂。金堂寺名。</text>
<title>吹笛峯</title>,<text>紅流一曲武陵西。紅流洞名。 古石蒼藤散馬蹄。吹笛峯前來倚杖。白雲靑鶴夢中迷。</text>
<title>學士㙜古松</title>,<text>懸崖百尺老松奇。誰見仙人手種時。莫道瑤琴便寂寞。秪今遺韻在寒枝。</text>
<title>海印寺</title>,<text>空山落雨動神靈。肅肅松陰覆石扃。繡障一千彌勒佛。雕樓八萬大藏經。黃金寶塔眞珠綴。赤鐵香爐古畫銘。欲問慈莊求福意。故都無主草靑靑。</text>
<title>白蓮菴。次元旻上人韻。</title>,<text>上房鍾磬夕蒼蒼。一道藤林繫馬長。僧計淡將松葉飯。客心淸盡木犀香。</text>
<title>希朗㙜。朗師修行處也。老師愨公年七十九。顔䫉枯澹。宛似朗師塑像。甚可異也。</title>,<text>蘭若迢迢孤塔圓。僧居七十有餘年。少無妻子身依鶴。老食松花骨蛻蟬。去剪白雲縫短衲。坐䟽淸澗注丹田。從渠欲問楞嚴意。流水空花息世緣。</text>
<title>宿山影寮。贈潤上人。</title>,<text>攀林踏石上孱顔。僧磬迢迢出世間。法日高懸千佛界。慈雲長鎭八公山。松壇入定經聲寂。竹拂談空道氣閑。自是禪家冥寂在。却令遊子澹忘還。</text>
<title>拜洛濱書院</title>,<text>蒼苔寂寂有殘碑。此地雲烟萬古悲。山鳥自來林下語。東風花落六臣祠。</text>
<title>退溪硏經書院</title>,<text>出處溫公正。操存孟氏醇。經殘書院古。花發畫巖春。揖讓知鄕黨。絃歌在士民。悠悠觀逝意。塘水暗荊榛。院中有觀逝樓。樓下有方塘。而今已廢矣。</text>
<title>次聘君韻。送柳上舍歸山居。</title>,<text>江南山水尙牽情。撩亂春花滿郡城。一曲離歌將進酒。明朝怊悵送君行。</text>
<title>次韻寄德哉洞陰草堂</title>,<text>春風踏盡八公山。東郭雲烟懶不看。芳草綠陰牽遠夢。短牋淸牘破愁顔。棠花發後吾將去。楓嶽行前爾莫還。時德哉在永平親衙。而余新自達城來。與有楓嶽之約。 更續淮南招隱賦。石門叢桂要同攀。</text>
<title>夏夜小雨</title>,<text>燈懸蚊蚋尋明入。星動烏鴉帶暝歸。凉氣忽生欹枕外。卷簾踈雨響霏微。</text>
<title>九日</title>,<text>高齋睡起朝暾淺。老圃香來曉露深。酒不泛花何必飮。詩無起草但能吟。</text>
<title>江上對酒書懷</title>,<text>兩岸高低喬木影。中流欹側獨帆行。烟籬犬吠荒荒暗。露菊人稀寂寂明。天上有星應主酒。世間無地可藏名。江光徹底纖塵息。要遣吾心一㨾淸。</text>
<title>幽懷轉輾。夜不能寐。要李文遠 德弘。掬雪濡毫。各書一絶。可想此間情思也。士雅奉士靜。</title>,<text>西峯白雪擁寒天。却望長安意悄然。更欲將書與少弟。不堪離思近新年。</text>
<title>敬次曾王考集中韻。寄德哉。</title>,<text>白屋寒山少四隣。端居幽事劇淸新。林中積雪深無逕。松際孤烟遠有人。洛樹夢牽今夜月。驛梅詩寄故園春。書樓一榻猶懸壁。留待君來更拂塵。</text>
<title>洞陰縣齋。侍家大人。探韋蘓州古詩十韻賦之。却寄德哉。</title>,<text>趍庭在東郡。八月離京城。山深氷雪積。歲暮令心驚。溪巖舍晩肅。庭宇有餘淸。褰眺忻物曠。遂此幽賞情。雲烟晝每陰。星宿夜方晴。華樽美淸讌。承韻賦歌行。沈沈谷松響。冉冉燭花傾。琴書便長娛。軒冕實浮榮。言志各成章。嘉趣屢自形。余季不同此。悵望川盈盈。</text>
<title>峒氓獻鶴一雙。作鶴詠二章。辛丑</title>,<text>亭亭獨立古松前。松籟泠然警夜眠。直待踈枝成偃盖。也應同老度千年。右松鶴。寒巢明月照裵徊。萬竹靑靑護鶴胎。一種琅玕深結子。野田黃雀不曾來。右竹鶴。</text>
<title>次王右丞六言</title>,<text>卷箔千山明月。閉門獨樹寒烟。詩成還復朗詠。酒盡聊爲醉眠。</text>
<title>樓院途中宿蓬壚。口占卽事。說與主翁。</title>,<text>野店柴扉白髮翁。松燈延客小壚中。蓬編斷續煤還遍。土墁高低煖自同。鷄架懸簷寒帶雪。牛衣掛壁夜翻風。窮居欲問生涯樂。看取春來麥有豊。</text>
<title>酬李夢與 英輔 見寄韻</title>,<text>梅花初發憶楊州。酒興詩情兩未休。白雪騎驢孟夫子。靑雲結駟魏其侯。林泉借我巢居地。廊廟從他肉食謀。看取深山多壽木。閉門方是得天遊。</text>
<title>贈尹治子精</title>,<text>人言尹子似頭陀。春樹深深帶草窩。江氣本淸居自近。天機因默悟還多。花生釣嶼千回往。柳暎行舟一曲歌。飢食寒衣渾撥置。任敎貧婦笑詩魔。</text>
<title>僑居塔谷書事</title>,<text>春溝楊柳綠烟齊。板屋柴門石塔西。紫鷰矯風花裊裊。白鵝啄地草萋萋。</text>
<title>悼友人</title>,<text>孤松生大道。宿昔正茂然。雨露漸其長。霜雪彌其堅。敷陰欲滿地。直氣已干天。嚴風忽蓬勃。根拔委荒阡。生成固天意。摧折誰使然。樵牧公相喜。匠石私見憐。昔以棟樑期今爲丘壑捐。深山有病樗。彼固終天年。</text>
<title>拜朱文公臨漳書院 壬寅</title>,<text>俎豆開書院。絃歌奉考亭。雲疑漳水白。山似建州靑。漣川號漳州。而山名武夷故云。 浩氣歸天地。眞容仰日星。悠悠君子澤。萬國尙橫經。</text>
<title>拜道峯書院</title>,<text>祠庭肅肅古壇淸。楊柳陰陰午講聲。灝氣猶瞻萬丈壁。春風如侍二先生。煕豊朋黨難平怨。堯舜君民不盡誠。吾道艱危終若此。東歸惟有故山耕。</text>
<title>偶題</title>,<text>病起蓬門春復生。閑看天地幾陰晴。年光九轉丹砂晩。世事千磨鐵硯平。引白讀書眞得意。付黃削籍好藏名。時余以道峯院任。被罰付黃。 畊田也合吾人手。歸趁山家布糓鳴。</text>
<title>春日宜叔書堂。賦風字。</title>,<text>秀木聞春雀。柴門細雨中。時危除慷慨。身健任窮通。萬事浮雲亂。孤懷止水空。躬耕吾與爾。歸去問淸風。時余與宜叔。有上游之計。</text>
<title>次韻任可遠 近 杜陵草堂</title>,<text>草閣柴扉星散居。浣花流水杜陵廬。人間地已聞名好。世外君應與俗踈。竹石幽期來鸛鶴。林泉樂意到禽魚。風塵自笑身謀拙。夢想春畦雨滿鋤。</text>
<title>踏靑日。步尋企老㙜。主人與客凡五人。各呼一字。賦成四韻。</title>,<text>朱鳳啣詩去不回。世傳企齋夢朱鳳入懷而詩益進。後又夢鳳自懷中飛去。於是公老不能詩。未幾而逝云。 野花啼鳥有空臺。泠泠山水收琴曲。欝欝乾坤進酒杯。往事至今都濩落。主人留我更徘佪。百年聞健惟行樂。芳樹陰成可再來。</text>
<title>將遊洞陰。德哉，文遠，宗之 庶堂叔漢宗 聯騎而行。道中得開字各賦。</title>,<text>城柳澹方綠。山花應已開。行裝一驢在。遊侶數人來。句漏丹砂洞。蓬萊白鶴㙜。披襟從此始。詩興被春催。</text>
<title>蓮花巖。次農巖仙遊洞韻。</title>,<text>牛潭石皆蒼。獨此有白石。離披五花蓮。一一自佳色。昔聞楊士彦。高卧此爲適。旁臨小姑山。左眺浮雲壁。長江百轉淸。下與人烟隔。磊磊石上書。歲遠猶的歷。古琴已云亡。虛籟上冥寂。芳洲攬杜若。似見高人跡。重雲隔蓬萊。悵望不可覔。紛吾志遐遯。會來鍊丹液。</text>
<title>次石刻楊蓬萊韻</title>,<text>無絃琴。太古心。山水有遺音。撫琴還獨吟。蓬萊一萬二千岑。楊子不來雲海深。</text>
<title>蒼玉屛。侍家大人燕飮。席上賦詩。屬主人鄭尙伯 國賓。</title>,<text>春㙜列藉俯淸瀾。野酌山盤禮數寬。細草蒙茸承杖屨。高花欹側覆衣冠。窪樽石古江空綠。書院松深歲幾寒。浮世卽今無樂地。羡君取適一漁竿。</text>
<title>鷹巖</title>,<text>蒼峯秀色上雲烟。積石孤松老百年。高處世人那得到。也應來坐自三淵。</text>
<title>道上誦葛稚川洞陰風珮爲韻。賦成古詩四章。</title>,<text>山村寂若空。亭午烟稍動。藹藹花連岸。泠泠水橫洞。巖林上峭蒨。秀色方異衆。仙源却未到。神志已淸竦。稚川古有言。植杖一成誦。右水洞。溪回綠潭平。花木靜陰陰。龍巖中宛轉。燕坐解巾簪。嘉魚躍淸波。好鳥鳴高林。山晴恣遠眺。境愜忘前尋。逍遙豈不適。歗詠亮自今。右卧龍巖。山谿度寂歷。出谷來遠風。淸川棄復得。石瀨下玲瓏。峩峩七松樹。憩舍自金公。巖亭曠已墟。幽徑翳荒蓬。倚杖一歎息。心期與誰同。右淸泠瀨。林壑轉彌淸。蘿徑掩猶晦。仙潭舊聞勝。旣至大稱快。過雨動漣漪。來雲映霮䨴。笙鶴無遺響。花石有餘愛。泠風度虛明。動我衣中珮。右仙遊潭。</text>
<title>內院寺</title>,<text>藤蘿古道尋僧遠。鍾磬禪房禮佛初。水月雲霞高隱暎。林巒丘壑大鋪舒。惠雲長老今談偈。子益先生舊讀書。一到靈區塵事歇。會將叢桂作衣裾。</text>
<title>谷雲籠水亭。次尤菴先生韻。</title>,<text>孤亭寂寂對蒼巒。雲去雲來今古間。流水桃花春渺渺。思君不見下遙山。</text>
<title>卧龍潭有知堂。舊奉諸葛武侯，金淸寒子畫眞。尤菴諸公次朱文公卧龍菴，醉石二詩以表章之。堂今廢矣。然山僧野老尙皆傳誦故事。謹步其韻。畧叙曠感之懷。</title>,<text>諸葛昔遯世。起身自耕鑿。孤忠始盡瘁。大計終濩落。沈沈卧龍潭。有祠臨脩壑。遺像儼淸穆。餘烈炳如昨。感念晦父意。沈詠尤翁作。寒流采靑藻。再拜奉泂酌。宗周尙丘墟。東魯餘禮樂。誰哉識此義。千載哀冥漠。右卧龍菴韻。淸晨至華嶽。下馬荒祠前。借問此何祠。東峰古遺賢。沈痛阮途哭。放達莊園眠。空山有薇蕨。古谷餘雲烟。淸風日緬邈。眞像對寒泉。居民誦五歲。志士懷百年。佯狂復何爲。曠望涕潺湲。滄浪濯余髮。高歌遠遊篇。右醉石韻。</text>
<title>洞口四十里。皆高峰疊石。淸泉茂林。峭蒨䓗欝。無不可意者。次晦翁古詩三韻四章。</title>,<text>亭亭絶壁松。欝欝幽磵藤。交蔭俯漠漠。積翠仰層層。遙來彼白衲。問是華陰僧。右垂澗藤韻。披衣朅芳草。散策度喬木。澗中石皆白。雨餘潭逾綠。高人昔過此。苔蘚留遺躅。右臨流石韻。高高望月巖。秀色澄春曉。懸泉下崩奔。雲木動悄悄。觀流識源深。欲往路冥杳。右懸崖水韻。深林似無路。百轉竟不斷。行聞鳥聲緩。坐就花陰亂。曠然脫煩跼。偶此成淸玩。右穿林徑韻。</text>
<title>靑鶴洞。次鄭尙伯韻。</title>,<text>石逕蹇驢懶不鞭。淡雲晴日麗春天。荒臺松樹今無鶴。流水桃花古有仙。吾黨李生能快飮。主人鄭子且淸篇。百年勝地還佳興。好事宜留藝苑傳。</text>
<title>縣齋。次蘇州園林晏起韻。</title>,<text>靑山曠已曙。中谷澹人烟。深齋聞鳥雀。頹然復慵眠。軒箔一褰望。白雲生遠天。春賞浩未已。洞陰方泠然。憶余曹溪上。把酒同數賢。山花近淸詠。華什屢盈前。歸來縣齋閑。餘興復南川。須知靜者性。得於幽處全。</text>
<title>德哉，宗之先歸。送至白鷺洲。</title>,<text>楊柳靑靑喚別愁。行人臨發故遅留。生憎白鷺洲前水。一道中分二處流。</text>
<title>近與文遠相守於縣齋。寂寞之濱。看讀之倦。頗事蒲博之戱。輒次晦翁雙陸譜韻。一戱一警。</title>,<text>呼盧不得更呼盧。跣足蓬頭似醉徒。失馬非灾聊玩世。牧猪同戱可稱奴。</text>
<title>四月二日作</title>,<text>白日容魑魅。靑天看螮蝀。春來無好雨。夏至有凄風。草野猶孤憤。詩書秪固窮。高雲也不俗。與爾老山中。</text>
<title>家大人解官將歸。次香山韻。對使寫呈。</title>,<text>昔白香山罷郡歸山。賦自喜詩。詩意盖與今日偶合。然履道田園之勝。足以棲息而忘憂。則視諸今日。又可羡而不可得矣。玆錄本作。以備省覽。敢又依韻效體。申其餘意。或蒙俯賜和敎。庶作歸田後一佳事矣。自喜風塵漸息緣。故園此去意翩翩。家貧也有還鄕馬。水濶方謀上峽船。世事紛然一棊局。功名輕似五銖錢。山田兩麥離離熟。好作黃醅醉儉年。</text>
<title>借宅</title>,<text>山野江湖百計慵。秪今借宅任西東。丈夫世亂詩書在。老稚家貧飯粥同。鷰子忽來風嫋嫋。棠花欲動雨濛濛。靜尋物理無窮處。偶得天機燕坐中。</text>
<title>夏日閑居書事</title>,<text>長日炎蒸坐卧同。晩來被褐受槐風。南山薄暮雲初下。西屋猶明月未中。道拙判知妨世俗。身閑剩有課兒童。麤狂漸與工夫遠。不讀朱書讀放翁。</text>
<title>次韻李宜叔歐陽卜居 歐陽。驪州地名。</title>,<text>水岸緣楓荻。收詩更老蒼。求田非穎尾。得地是歐陽。短褐浮名晩。扁舟去意長。秋來魚稻美。此事已難忘。</text>
<title>芝山翁 庶從祖聖重 種菊階庭。長枝過墻。花開要余飮酒。</title>,<text>柴門牢落板墻斜。秋滿城南老將家。半世功名生白髮。百年心事付黃花。徵詩尙欲存軍令。對酒聊堪領物華。不恠此翁貧賤久。每於閑處作生涯。</text>
<title>又次壁上詠菊韻</title>,<text>投筆空成老。栽花不救貧。直須看晩節。聊用作佳辰。轉影書床近。浮香酒盞頻。淵明眞的意。還欲問吾人。</text>
<title>戱吟更寄</title>,<text>戎衣不脫坐東籬。病謝操弓把酒巵。來日營門諸將會。問誰能賦菊花詩。</text>
<title>聘君宅。同宜叔登舍南高臯。賦秋字。</title>,<text>壯懷不適上高丘。人世行塵熱未休。落日亭亭西苑夕。長雲衮衮北城秋。時淸草野猶孤憤。歲晏蓬門且百憂。問舍求田無了事。起來還作市門遊。</text>
<title>得歌字</title>,<text>欝欝不得意。嗚嗚空自歌。功名吾已倦。言語世方吪。老木初寒近。浮雲薄暮多。一樽聊復爾。萬事欲如何。</text>
<title>同士受，宜叔賦生字。</title>,<text>落木蕭森鴻鴈鳴。上淸宮漏已寒更。歸風自度遙空靜。缺月猶懸深夜明。湖海百年今日意。乾坤一氣少陰生。詩書亦自存吾道。蔬糲惟知頌太平。</text>
<title>賦天字。屬二君。</title>,<text>城市爲家子自賢。每來巾幘一翛然。秋聲蟋蟀猶懸壁。晩色烏鴉已滿天。桑葉落時還酒事。菊花殘後更詩篇。陽春敢許能高唱。浮世須知是淨緣。</text>
<title>士受書堂。賦深字。</title>,<text>畫壁滄洲生遠心。爲君岸幘且長吟。風塵閉戶雙眸淨。霜雪披帷一坐深。竹葉微鳴寒悄悄。燈花頻落夜沉沉。麤狂屢被時人笑。歗謔聲高未易禁。</text>
<title>苦寒</title>,<text>北風漠漠氷闌干。天下蒼生正苦寒。白雪閉門吾豈俗。黃塵喝道彼何官。一心湖海猶孤往。萬事乾坤且縱觀。不使袁安更憂國。只應短褐有歡顔。</text>
<title>書癸卯曆</title>,<text>寥落知時莢。蕭條告朔羊。有書行夏正。無史記春王。去日皇風遠。流年虜運長。天元吾未見。忼慨涕沾裳。</text>
<title>寒食。出郊記興。癸卯</title>,<text>楊柳濛濛度遠臯。谷風習習攬征袍。山溪水動魚䰄長。野土春升雀翼高。寒食踏靑三月好。老農垂白百年勞。閑忙憂樂終無極。且喜田家有濁醪。</text>
<title>僦居東林。病思無憀。偶賦長句。寄李尙絅 文輔。</title>,<text>踈懶年來罷百憂。睡回遅日在簾鉤。柴門地僻山禽囀。花塢天晴野馬遊。文字意深堪寂寂。功名事遠更優優。何當與子同携手。料理西江一釣舟。</text>
<title>尙絅次韻來。更步却寄。</title>,<text>花落花開了不憂。月輪圓盡又如鉤。風塵他自公侯夢。天地吾將造物遊。酒態步兵踈禮法。文章曼倩近俳優。滄洲有道終非遠。努力須撑上瀨舟。</text>
<title>夢與堂春集</title>,<text>春日觀棊李子堂。葛冠欹側未停觴。朱砂點綴唐詩好。白蠟分排宋韻強。堦草有花蜂掠去。水芹和土鷰啣將。幅巾復有南隣至。柳外遙看君馬黃。</text>
<title>回文</title>,<text>寒雨夜鳴溪。薄雲春轉壑。歡來共酒樽。坐燕明華燭。</text>
<title>德哉將赴湖中。就余東林寓舍爲別。次歐陽公韻。書其扇。扇中盖畫山水騎驢子。</title>,<text>水墨松柟色。騎驢山路幽。君行當畫意。此事正風流。細雨花村暖。淸江蘭棹柔。相思在何處。孤月禁城頭。</text>
<title>再疊前韻。酬德哉。時竹里兪台丈 命弘 休官居湖中。上六句。盖屬意兪公云。</title>,<text>夫子竹溪上。柴門琴瑟幽。雲林供老境。風浪就安流。晩釣池光靜。春畊土脉柔。君歸眞適意。此別漫回頭。</text>
<title>次劒南韻</title>,<text>芳草靑靑里巷深。葛巾瀟灑擁書林。棋閑不計高低手。詩健聊知少壯心。茆屋閉門渾謝客。柳陰滿地自鳴禽。長貧未損淸狂事。酒債空時且獨吟。</text>
<title>齋居。次劒南龜堂自詠。</title>,<text>倦枕猶橫卷。齋居每整冠。黃塵無奈熱。白酒未妨寒。貧賤多高士。安危幾達官。殘棋收戰伐。一笑我心寬。</text>
<title>敬次家大人追憶白雲山。次歐陽公罷官後述懷之作。</title>,<text>昔我游曹溪。三宿勝公廬。林泉佳窈窕。儔侶歡邀呼。芒鞵極便捷。徑步舍肩輿。長歌懷隱士。短衣雜樵夫。流連百壺飮。淸興特紆餘。西歸困風塵。市井無曠墟。經年常謝客。庭草不知鋤。花時只養懶。蓬戶聊藏愚。禪居復何如。有懷空作書。白雲望更遠。何日賦歸歟。</text>
<title>次德哉竹里酬唱韻。因使却寄。</title>,<text>竹里深深舊卜居。主人無事理琴書。溪巖獨往題詩遍。鄰曲相尋步屧徐。幽圃帶山來遠鹿。大江通海食長魚。知君正自西歸懶。桂樹陰濃暎素裾。</text>
<title>稽山宰李夢與被劾家居。次余前日所賦劒南韻。辱贈求和。漫復酬謝。</title>,<text>薄宦三年謗議深。蕭然襆被就園林。閑看天地陰晴色。遙識雲霞隱顯心。漠漠柳風無定燕。濛濛花雨有棲禽。狂塵不擾高人事。且具匏樽一醉吟。</text>
<title>夢與家池荷盛開。走詩邀余。次韻却寄。</title>,<text>塘水發芙蓉。淸芬眞可揖。但恐淤泥深。泥深蛙閤閤。</text>
<title>與舍弟步屧過夢與。夢與又有二絶句。輒次一首。</title>,<text>主人每有客。相逢無拜揖。披衣坐不歸。荷氣生池閤。</text>
<title>戱奉夢與</title>,<text>稽山太守昔繁華。鏡水乘流采芰荷。一種風流還淡泊。半池香藕雨聲多。</text>
<title>次劒南幽棲韻</title>,<text>地僻且安棲。柴門流水西。雨雲炎易盛。烟月暝還低。傲兀書林卧。淋漓酒榼携。寒龜眞用靜。未害尙蟠泥。</text>
<title>寄題扶湖翁聾瞽窩</title>,<text>扶湖翁新成小堂。名之曰聾瞽。夫聾瞽者。廢疾之謂。翁吾知無是疾。而乃以此稱焉何故。盖其意至微且廣。有未易言者。家弟德哉旣爲之記。予故畧爲四韻詩。以發其旨。亦自附於落成之頌云。堂名聾瞽意頗奇。請說翁非聲瞽時。天籟有聞聊隱几。風塵不見且彈棊。爲貧爲賤終何病。無是無非却似癡。自古聦明妨大道。莊生曾亦托支離。</text>
<title>西湖泛舟</title>,<text>秋色江聲滿遠天。中流歌歗不停船。洲空白鷺娟娟下。岸轉靑林冉冉前。野照滅明猶雨墮。渚陰重疊有雲懸。藏身城市眞聊爾。濯足滄浪更浩然。</text>
<title>九日。送李子由 箕重 歸湖中別業。</title>,<text>西齋掌議事堪欸。北闕上書心自哀。千里大歸惟短褐。百年輕別且深盃。風霜淅淅鴻初去。江海悠悠鶴未迴。九日寒山正搖落。閉門秋雨菊花開。</text>
<title>陪家大人。遊淸潭。高陽使君 李公廷燁 與其弟季和 廷爕 及洛下諸公來會。醉次席上韻。</title>,<text>長林繫馬落丹楓。古石寒藤左右同。山雨泠泠風滿袂。醉來仍坐水聲中。其二華嶽峯尖秋色來。丹楓潭水照行盃。東林欲去聊停馬。落日題詩滿古㙜。其三連峯秋色水亭前。霜落千林老菊懸。白石蒼松便醉卧。滿天風雨更翛然。</text>
<title>讀書雲水庵。有行凈上人來自安邊之雪峯。通經有道氣。與語可喜。聊書長句贈之。</title>,<text>袈裟掛錫卓亭亭。禪誦中林鶴對聽。雲水遠來迦葉鉢。雪山深處法華經。松壇片月齋心白。蓮炷孤烟合掌靑。吾道世間塵妄混。緣渠還欲問惺惺。</text>
<title>余與妻孥就煖于廣陵之水村。會家大人將向金嶺庄舍。歷臨于此。喜次劒南韻。</title>,<text>牢落蓬門歲暮心。滿天氷雪尙玄陰。風塵避世靑山淺。烟火依林白屋深。書卷正緣無事讀。詩篇還作不平吟。吾廬只在梅坪曲。明日騎牛且去尋。</text>
<title>敬次家大人韻</title>,<text>踈木川原逈。人烟八九家。天寒頻落雪。山靜自舒霞。籬月晨鳴杵。鄰燈夜績麻。溪南春已動。且去賞梅花。</text>
<title>疊深字。以申叨侍之樂。時聘君亦自洛來會。</title>,<text>琴几淸言樂此心。曉窓孤月欲流陰。樽前酒氣春還早。簾外山光雪擁深。詩禮慚承夫子問。篇章忝續丈人吟。仙庄自去吾鄕近。他日歸來杖策尋。</text>
<title>敬次家大人韻。寄舍弟竹溪寓居。</title>,<text>歲暮離懷聽鴈聲。意中書札當逢迎。寒梅一樹垂垂發。知子江南此夜情。</text>
<title>南谷庄舍。敬次家大人韻。寄舍弟。</title>,<text>夜夢逢君語。朝書對使封。停雲明遠水。落雪厲深冬。湖樹傷離別。山梅笑病慵。何時南谷社。朋酒且從容。</text>
<title>陪家大人。自南谷還水村。夜沽酒羹艾。探次劒南韻。</title>,<text>松藤漠漠覆長溪。中谷雲陰夕已迷。寒雨遠村歸野犢。淡烟高樹宿山鷄。踈狂歌歗心猶壯。貧賤詩書道不低。一破世間煩惱事。梅花自發蓽門西。其二風塵世事不勝悲。鄕里爲鄰尙有期。烟樹水村賖酒夜。雪簑金嶺訪梅時。高懷彭澤歸田賦。晩計伊川擊壤詩。自古山林存大道。秪應徑去莫須疑。</text>
<title>次聘君韻。奉樂溪李公 秉鼎。</title>,<text>川氷蕭瑟雪娟娟。小幌深罏意自便。窮巷偶吟三日病。樂溪虛負一宵眠。書來嶺月初升後。期在山梅未落前。須識騎牛眞有趣。會將歸去兩翛然。李公頃嘗來訪。會無馬未果就謝。李公要余騎牛來訪。故篇中及之。</text>
<title>騎牛訪樂溪</title>,<text>山木風高不整巾。野田孤下翻翻。牛行牛止聊忘路。日暮歸來烟起村。</text>
<title>樂溪。與李公及其㣧 弘重 夜飮。得泉字。</title>,<text>樂意雲歸野。生涯鹿飮泉。田家留客好。山月向人圓。縱酒通寒夜。高歌見遠天。盈盈謝庭樹。芳袂得相聯。</text>
<title>雪屋悄悄。頗思前夜之會。復次歸字。奉樂溪。</title>,<text>松下氷潭白石磯。磯頭朝別主人歸。川淸或駐吾牛飮。歲暮頻逢旅鴈飛。雪屋懸燈寒悄悄。烟林升月靜微微。山窓卧憶前宵飮。醉墨餘香尙濕衣。</text>
<title>次舍弟竹溪酬唱詩軸韻</title>,<text>雪擁西湖白竹扃。西湖處士梅滿庭。蘇家少弟留作賦。廬嶽上人來聽經。高車駟馬有何好。行酒鼓琴忘我形。風塵萬事生老病。自古雲山靑復靑。右述主人公之賢。能有湖山琴酒之樂。賓主文字之美。以爲頌。再上江南白月峯。纖塵不復滯心胷。人情數醉新豊酒。旅食頻鳴古寺踵。鴻鴈飛飛空自去。梅花眷眷獨相逢。故園今夜同歸夢。風雪柴門澹井舂。右述吾弟德哉覊旅而得賢主人。以能有觀游自遣之興。鄕里生涯尙拙謀。今年借宅水村幽。僧猶可學聊安夏。士不能耕敢怨秋。旅鴈盡離山北口。寒梅多在瀼西頭。商量久已拋吾道。浩蕩江湖自白鷗。右僕家貧計拙。不能有主人公之樂。而有吾弟覊旅之憂。故以自述。</text>
<title>寄舍弟竹溪寓居 幷序</title>,<text>自吾弟客湖中。吾又棲遅鄕曲。聞問堇月一至。而起居飮食不相接。歷秋而窮冬矣。然觀其所爲書與詩。知吾弟游居文字之興。與吾同者皆是也。盖吾弟携室家旅食兪大夫之鄕。而吾就煖于外舅田舍。妻子從焉。其居處同也。吾前月遊雲水菴。遇雪峯山僧行凈。僧通經識高妙。以爲難得。因與談文章。久之忘去。吾弟於安谷寺。得性賢長老。作詩稱與。至比之遠公，晦堂之流。其所與游又同也。吾讀韓子書。而吾弟又讀韓子。吾弟從兪大夫詠歌相和。烟雲雪月朝暮之變態。無不賦也。吾又爲詩以屬外舅。外舅爲詩。又使余賡之。此其文字之興。又與同也。吾兄弟各處數百里之遠。而其所事爲。無一不同。有若相視而慕效者。斯不已奇乎。雖然吾在此。甞奉家大人杖屨。問酒水村之西。訪梅金嶺之北。紙窓人靜。夜聞棋聲。朝出而獵。左鸇右鷂。歇驕重環。鶉飛我前。牛歸緩緩。夕陽在野。草屋松扉。氓夫煕煕。載斟其酒。載言載笑。載其夷愉。歌以詠之。于斯時也。吾又甚樂。而吾弟不能同也。由前之同者而言之。則雖千里之隔而其樂自如也。由後之不同者而觀之。則雖一日之近。殆不可相捨也。方春向和。吾將與吾弟。奉父母東歸。躬耕漁以爲養。兄弟姊妹。並屋以居。源源相樂也。當此之時。雖欲其不同。難矣。遂書此以爲序。繫之以詩。任城送弟客駒城。兩地生涯一㨾情。天下好書觀海渾。老蘇云韓子之文。如長江大海渾浩流轉。 雪中佳句對氷淸。儒禪交契惟茶酒。妻子歸來共菜羹。秪是庭闈吾更近。常隨杖屨到梅坪。</text>
<title>幽居無聊。溪南鄭叔範 纘楷 寄詩來。依韻酬謝。</title>,<text>里巷柴門隔小溪。文殊山入廣陵迷。村翁地僻多乘犢。野女家貧秪養鷄。晩碓無人烟遠近。寒林有路雪高低。黃昏買取東隣酒。欲訪梅花過水西。其二山齋牢落對寒天。山外風塵日漠然。遠客欲歸梅已發。高人不至榻常懸。林泉今古孤明月。門巷東西一翠烟。終是幽居吾逆旅。愛君丘壑也能專。其三巷南巷北雪離離。着屐相尋又一奇。解道梅窓春色早。逢君却憶圃翁詩。鄭養梅來詩。有賞花賦詩之語。</text>
<title>偶過南村</title>,<text>平烟漠漠蓽門開。偶過村南散策廻。寒野癡雲和雪下。淸灘悍水裂氷來。田間細綠多逢麥。籬隙踈明或見梅。來日嘉平新酒熟。四隣相勞有深杯。</text>
<title>敬次家大人和聘君詩韻</title>,<text>柴門琴瑟世人踈。雪滿幽蹊也不除。蕉鹿本知隍下夢。銅龍偶侍席前書。官休况敢談溫室。道廢終當隱弊廬。鄕國靑山待杖屨。落梅烟月夜窓虛。家大人纔拜桂坊官。一侍講离筵而遆。聘君詩。盖屬意於此。故篇中云。</text>
<title>昨年洞陰谷雲之游。余與諸君。盖甚樂之。至今離居幽寂。而益念當時事。意未甞不在七松籠水之間矣。輒依來韻。聊寄文遠。文遠見此。想亦逌然而作矣。甲辰</title>,<text>仙縣春遊各少年。向來豪縱尙依然。曹溪濯髮淸流逈。華嶽題名白石圓。舍弟高吟隔花聽。山僧先醉倚松眠。于今活計還踈澹。卧對寒梅雪滿前。</text>
<title>敬次家大人水村精舍韻</title>,<text>琴几歌詩數奉君。洞天春思滿寒雲。眠鳧水靜惟將子。巢鶴山深似絶羣。棋爲不言終日對。酒緣無事與人分。家有新醪。以一壺送溪南鄭生。 文殊南畔林泉好。吾欲移家謝世紛。</text>
<title>敬次家大人韻。奉別艮菴李公 喜朝 移謫鐵山之行。</title>,<text>風雪吹征馬。心悲未敢言。今朝漢水渡。何日鐵山村。玉塞踈音信。瓊樓有夢魂。艱難深學力。談笑且淸樽。其二鰲老曾遷謫。沙翁有贈言。歸雲鐵嶺路。斜日穆陵村。往事堪流涕。今行又斷魂。風霜無限意。都只寄深樽。</text>
<title>疊前韻。寄聘君別業。</title>,<text>松竹參家計。桑麻聽野言。寒山惟對戶。流水不知村。靜養春霞氣。淸餐曉日魂。吾行應早晩。請更置琴樽。</text>
<title>奉和舅氏韻</title>,<text>少小功名意。先生鬢已皤。文章三禮賦。心事五噫歌。貧賤成眞逸。澆漓葆太和。南山參燕坐。勝似俗人過。</text>
<title>題武人草堂</title>,<text>當年戎馬氣堂堂。身領中軍敎戰塲。歸卧柴門春晝寂。兵書一部在繩床。</text>
<title>淸明日。從歸菴李丈 光朝 遊鳴巖。</title>,<text>春潭遅日照徘徊。春樹離離野鳥來。流水聲中行緩酌。高松影下倚層㙜。山含遠翠晴初合。花勒餘寒晩未開。何幸此身隨杖屨。醉中歌歗不須回。其二風塵城市苦低佪。是處相期載酒來。古峽春生棲鸛樹。淸谿水滿釣魚㙜。遙林冉冉雲猶起。稚柳濛濛雨始開。惆悵鳴巖仙去遠。野花無數鳥空回。鳴巖。卽李公海朝故居。</text>
<title>次歸菴八詠韻 爲李丈作</title>,<text>高高望海嶽。俯見往來潮。鯨波中浩蕩。鵬路上逍遙。右海嶽望潮。的的通瑤海。亭亭到鉢峯。山河秋色遠。桂樹欲陰濃。右鉢峯翫月。潑潑天機熟。觀魚莫打魚。魚游余亦樂。余樂孰知余。右猪浦打魚。雪野飛鷹疾。乾坤一縱觀。斜陽當馬首。扶醉上雕鞍。右鶴峴觀獵。莽濶滄溟裏。浮來一面山。歸帆何處宿。薄暮下烟灣。右浮山暮帆。冥濛侵澗樹。蒼潤入山楹。日出餘霏散。依然見武城。右武城朝靄。縹緲海雲寺。鐘聲只隔林。高僧寬酒戒。聊與爾相尋。右雲菴尋僧。野店柳花亂。壚頭春酒沽。竹林添四子。爛醉卽吾徒。公與里中耆老十一人。爲詩酒稧。右石村沽酒。</text>
<title>奉聘君遊鳴巖。李利川 潗 丈來會。煑花賦詩。</title>,<text>有此鳴巖好。能令游子娛。風微低鷰翅。水暖長魚鬚。白石淸堪坐。香醪醉更沽。閑來每獨往。花鳥亦知吾。其二繫馬平巖側。期人坐不歸。林光延遠翠。石溜散餘霏。興劇頻行酌。神淸爲振衣。逍遙鄕里樂。浮世也應稀。</text>
<title>文溪精舍。同士受次劉屛山韻。</title>,<text>靡靡風槐鳥雀驚。春天落雨尙寒聲。身隨野水娟娟息。意領山雲漫漫行。棋局靜觀浮世理。酒杯深識故人情。哦詩未覺沈思久。留取靑燈徹夜明。</text>
<title>西湖汎舟</title>,<text>春風倚棹土亭村。三月江城糓雨昏。楊柳欲深聞野鳥。桃花未老食河豚。樽前綠浪平相暎。篷底靑山轉若奔。直到海門方快意。汀沙日落已潮痕。</text>
<title>吳伯玉 瑗 與李汝剛 秉健，李章五 命德 會于鍾巖別墅。折簡邀余。余卽赴飮。賞荷淸池。濯足流泉。留連一宿而歸。得詩各數篇。</title>,<text>石徑行彌靜。山亭到更遅。百年浮世意。十里故人期。流水彈碁聽。高霞拂袂知。荷花正撩亂。留我賦新詩。其二水閣虛多響。棋樽對醉吟。泠泠雲出洞。翳翳日橫岑。側岸槐杉靜。方池菡萏深。逍遙少似我。歸路坐藤陰。其三懶散都妨俗。風流獨見君。川明數騎暎。林靜一蟬聞。野酌無淸酒。山家有白雲。玆游已澹泊。吾意更慇懃。</text>
<title>送文遠歸紫霞洞</title>,<text>蟬噪秋風滿洛城。故園雲物待君行。遙知兄弟聯床地。麥食無魚意更平。</text>
<title>李上舍 命集 輓</title>,<text>緫角相逢托契初。五陵齋裏接華裾。烟花野逕春停屐。燈火山窓夜講書。聚散十年懷未已。存亡一日意何如。荒城歲暮天飛雪。淚盡西門哭柳車。其二西門僦寓幾經時。藥井無靈病轉奇。蓮榜留成浮世夢。綵衣持作遠行資。爺孃痛哭空相送。兒女嬉游並不知。隣笛斜陽從古感。屋梁殘月秪今疑。</text>
<title>李丈 嵩鎭 見過。共賦山水障子。乙巳</title>,<text>深有蘋蒲淺有蒹。滿江風舶上漁塩。依依獨樹誰看奕。遠遠歸樵不帶鎌。烟雨乍寒應落鴈。水雲微白欲浮蟾。詩情最是橋邊客。眼屬秋山手撚髯。</text>
<title>李季和 梅臣 士受將赴義城。時聘君宰義城。 夜會淸風亭。抽次王臨川韻。丙午</title>,<text>歌舞桐華寺。當時尙太平。林泉如昨夢。花鳥幾春聲。往事雲猶白。離懷酒更淸。君家黃色馬。已慣嶠南行。</text>
<title>疊前韻。復申別意。</title>,<text>積水龍湫險。浮雲鳥嶺平。玆游有壯色。諸子况詩聲。彩服春天麗。匡床夜雨淸。東城花尙早。花發待西行。</text>
<title>德哉，宗之夜宿雲水菴。賦詩滿軸。就次一首。</title>,<text>歇馬長亭復短亭。春山也自爲君靑。烟生古寺初聞磬。雨暎禪房有誦經。遠水泠泠魚出。深松漠漠鸛巢庭。芒鞋篛笠渾乘興。燈上前樓已酒甁。</text>
<title>與德哉，宗之以踈慵堂分韻。余得慵字。</title>,<text>遅日深齋百事慵。便衫開戶髮髼鬆。前宵過雨知多少。柳有新絲草有茸。</text>
<title>次德哉踈字</title>,<text>世俗恒苦迫。吾意一何徐。獨酌茆簷下。春酒正華踈。深巷馬連嘶。有客入吾廬。相看語言少。寄懷在琴書。弊居亦軒曠。平眺攬長裾。微陰接佳樹。緝緝見隣閭。聯牋屢題詩。愧此辱華譽。夜闌更幽勝。新月照淸渠。</text>
<title>次宗之堂字</title>,<text>吾自踈慵卧此堂。圖書不整一匡床。春林獨去看花嫰。午簟頻來曬藥香。谷籟裵佪流水近。城陰搖曳過雲長。閑中便覺機心在。詩壘爭高又酒塲。</text>
<title>文遠至德哉草堂。有賦寄來。對使酬謝。</title>,<text>濕日散餘照。微雲生遠陰。詩篇來衮衮。書冊坐深深。老樹如無意。春風已見侵。幽居初養靜。啼鳥自前林。</text>
<title>次文遠韻</title>,<text>春陰翳復開。鳥雀喧林下。齋居適淸暇。燕坐誦風雅。柴門楊柳長。李子繫其馬。不復整簪帶。粲然就相迓。松風自西園。且去聽灑灑。微雲散餘景。皓月生初夜。請君賦歌詩。警我忘機者。</text>
<title>又次文遠韻</title>,<text>鳴鳩拍拍下田間。春日遅遅意自閑。芳草無人求仲徑。長松是我敬亭山。天機漸熟吟詩懶。碁格差高落子慳。墻角小花初有月。呼兒具取酒錢還。</text>
<title>次德哉步月韻</title>,<text>夜色澹已來。起行視天月。神淸忘外境。擬我虛白室。叢霞攬爲㡓。芳草蹋不襪。綠酒漫成浪。泠風殊未歇。頹然枕汝股。熟睡到明發。</text>
<title>春來病益蘇。將遊國西之華山。詩以志之。</title>,<text>風雨春行氣。乾坤笑滿容。先生如野鶴。太華有雲松。宿釀猶餘漉。遊糧不已舂。蹇驢聊試步。來日上西峯。</text>
<title>同德哉登西亭。次蘇州春遊南亭韻。</title>,<text>山亭晩復明。雜花紛相擁。離離杜鵑靜。裊裊辛夷動。雨過葉初細。露濕枝猶重。靑松立其側。愧爾承華寵。</text>
<title>次韻寄題芝山翁郊居</title>,<text>滄浪踈雨過泠然。水上相逢鷗鷺眠。意氣迢遙忘玉塞。功名蕭瑟醉藍田。扶藜足捷明沙路。養樹心長白髮年。萬戶侯封他自得。移家判不負山川。其二西關南島送流年。却賣驊騮理釣船。橫槊賦詩今已矣。解衣沽酒便陶然。蕪菁漠漠連畦雨。桑柘離離接屋烟。籬外木綿初播種。自騎耕犢度前川。</text>
<title>次韻。寄題李將作 徵臣 靜聽閣。閣卽靜觀舊宅東㙜。而公爲之新築。</title>,<text>深松拍拍鳥飛廻。苦竹行踈幽徑開。蕭散如公眞得所。靜觀夫子昔爲㙜。天空遠籟收琴譜。日轉脩陰上酒杯。曲檻平床便醉卧。簷前時有落花來。其二落托猶紗帽。棲遲且草亭。雲檐延遠白。烟嶂抗孤靑。竹瘦泠風入。松高霽月停。山雷君子以。燕坐誦羲經。</text>
<title>近數日。日聞諸公來飮于靜聽閣。病卧無賴。殊有延羡。季和適以詩來。次韻却寄。</title>,<text>隔屋聞喧笑。西亭雨色深。諸公方酒席。病我獨書林。睡罷猶欹枕。詩來爲散襟。風流容懶拙。身健可相尋。</text>
<title>李丈 礪臣 以余養痾不出。有詩譏嘲。殊不知此中亦自有一種樂趣。玆復略道之。</title>,<text>柴門客去不收碁。山雨泠泠睡未知。一陣松風來警我。乘凉起讀劒南詩。</text>
<title>步前韻寄興</title>,<text>山花山鳥靜相知。癡卧看天意自怡。欲取雲牋三萬幅。淋漓寫我滿腔詩。</text>
<title>李丈贈余一句語。曰半年吟病半年詩。余於二者。參而論之。則盖嘗病多於詩。然吟病之暇。詩亦不能廢。眞所謂一言而盡之矣。輒用其語。演成四韻。兼書近日數事。補其闕遺云。</title>,<text>半年吟病半年詩。詩用天機病用醫。晩枕堆書侵黑睡。初燈留客徹明碁。眞元日賴茶湯力。生意晴看草木姿。一種閑情休復問。楡溪處士已相知。</text>
<title>更賦芝山翁郊居</title>,<text>平沙一里到滄洲。倚杖柴門見白鷗。投筆以來猶傑句。乘槎之後又閑舟。垂楊衮衮悲生肘。秀麥亭亭喜過頭。策馬驅車塵滿道。世間無限覓封侯。</text>
<title>再題靜聽閣</title>,<text>僕承諸詞丈韻。已賦靜聽閣矣。久疾處寂。無所自聊。輒就前詩。步韻言志。仙鶴西飛不復廻。九松花老雜花開。圖書太極瞻虗壁。琴瑟遺音撫古㙜。世事茫茫空倚杖。春風衮衮且行杯。東岡舊業重蕪沒。惟有門生叩策來。詩社蕭條歲屢廻。洛東桃李幾番開。笙歌不上淸風閣。蔓草多生企老㙜。三世主文餘翰墨。百年傳業復樽杯。吾家日涉猶松石。早晩亭成待子來。右有懷先輩東社盛事。東臯登望日千廻。茅盖松簷略已開。躑躅林中緣仄徑。薔薇花外到層㙜。琴書自適常圍席。冠帶皆慵秪把杯。不道君家如許僻。恠禽還過後園來。茆屋連墻日往廻。短扉無板不須開。幽篁細細中通路。嘉樹陰陰下覆㙜。浮世容身如釣艇。老年得意有深杯。流雲過鳥遙添興。詩未分題思已來。深樹幽禽啼百廻。海棠先有一花開。裴徊雨氣雲垂野。點染苔光石疊㙜。守拙安貧聊擁褐。稱賢樂聖但含杯。呼兒鞴却靑驢去。須喚村南李子來。右述園林經濟之勝。賓主觴詠之樂。晴鳩啼歇雨鳩廻。中谷雲陰翳復開。病讀太玄如妙境。靜知虗白是靈㙜。棋聲竹所收餘局。酒興花時負此杯。聞說池荷猶未長。留渠不發待儂來。右自述病裏閑適。</text>
<title>雨夜得韻</title>,<text>山郭蒼茫接遠天。濕雲如水雨如烟。叢深細竹初聞滴。枝重幽花尙對懸。孤燭皎分行酒影。半簾凉入擁書眠。朝來霽色眞堪賞。墻下高槐正菀然。</text>
<title>雨中。德哉，文遠聯翩而至。岑寂之境。笑語已瀾漫矣。喜拈弇州韻。同賦。</title>,<text>棗葉新生槐葉舒。日長方是愛閑居。朝眠欲淺聞林鳥。晩飯初甘食葦魚。山雨與人來竹逕。海棠爲我發茅廬。披衣側幘休相恠。事在踈頑始自如。</text>
<title>次韻德哉蘭有華 幷序</title>,<text>德哉新至屋。有草生於庭。墻頹土壅。與荒蔓相長。而就之揚揚有異馥。然人之過者。固視之以蕭艾。雖余兄弟。亦不知其爲蘭也。及秋而秀。今春始有花。猗猗其空谷之餘姿。而德哉乃有之矣。於是德哉爲記以美之。又以詩來。聊次其韻。以自附於薺麥之遺意云爾。入室朋儔在。聞香已此庭。花因雨露白。葉自雪霜靑。古曲幽琴正。新衣雜珮馨。時人終不識。宜爾太玄經。</text>
<title>戱次德哉薔薇韻</title>,<text>醉卧薔薇下。春風復此枝。翩翩何處燕。掠我咏花詩。德哉先占薔薇詩下句曰。盈盈晨有露。盥手待君詩。要余聯韻。余應之云重疊圓花瓣。扶踈細棘枝。德哉以爲聯韻而盥手讀之諂也。幷取爲一作。因又督和甚急。故下句云。其二睡起聞微馥。幽花濕滿枝。不煩他盥露。吾自讀吾詩。</text>
<title>次德哉賦丁香</title>,<text>黃鸝百轉春日長。卧撥衣冠花繞床。不有少華詩警懶。病夫忘却賦丁香。</text>
<title>聞德哉，文遠將至。喜賦卽事。</title>,<text>淸簟踈簾霽景廻。滿林花蝶與裴徊。應知吾弟携棋伴。已有紋枰奴戴來。</text>
<title>題畫扇</title>,<text>草屋長林江水廻。孤舟不繫晩裴徊。釣竿嫋嫋簑衣濕。漁子出門山雨來。</text>
<title>李士常 恒輔 旣沒之六年。見其所畫墨梅障子於淸風亭上。感懷賦詩。書之其旁。</title>,<text>羅浮春色雪離離。曾見書樓試墨時。睡雀不飛花不落。故人消息秪今悲。</text>
<title>贈執義申公 思遠 輓</title>,<text>忠景昔封事。南荒受棘圍。誠臣諸老在。孝子似公稀。烈火餘喬木。滄溟獨彩衣。平生六十慕。將死以歸依。其二絶域三年養。懷中橘柚靑。海深波漠漠。天遠雨冥冥。涕淚通神井。精誠拜老星。艱難那復道。秋草廢思亭。其三一島更三世。人間怨漢挐。風濤心轉折。烟瘴病交加。末運無靈藥。遺衣有練麻。千秋哀贈事。忠孝在公家。</text>
<title>江西尹使君 得莘 別 丁未</title>,<text>牢落功名意。棲棲至晩齡。割鷄聊下邑。舞鶴有高亭。江西有舞鶴亭。 芳草離情遠。春山坐歗靑。西關多傲吏。詩到永州聽。金公相履時宰永柔。</text>
<title>榮掃先壠。敬次王考榮墓時韻。略叙悲感之懷。時余初登第。</title>,<text>尙憶阿孃養我時。撫顚惟恐長成遲。騃癡自謂尋常樂。險釁空懷宿昔悲。先壠卄年將祀地。新恩三度掃墳辭。于今兄弟俱來此。未識重泉倘有知。</text>
<title>大殿端午帖子 居魁賜弓</title>,<text>遲遲淸漏報深宮。午講羣臣正侍中。聖主當陽逢令節。吾民解慍有薰風。香絲積縷岡陵祝。玉井分冰雨露通。欲識夏畦人苦熱。微凉應在殿西東。其二一部江心鏡。微臣獻未遲。法天仁以覆。如日正無移。御酒菖華薦。民風角黍知。宮中傳故事。艾虎上簪枝。其三亢旱憂深立夏前。前宵明旨下承宣。俄看雨色霏霏遍。多少農謳秀麥邊。其四願以瑤堦樹。平分蔀屋陰。從今民不病。扇暍自宸心。</text>
<title>李監司 潗 輓</title>,<text>文殊送葬艮翁時。公宿谿堂作許悲。孤燭徹明憂國語。短牋垂老入山詩。流年志與經綸歇。衰世官爲諫議遲。公入爲大司諫。未拜而卒。 歸路棠陰猶未改。不堪薤露又新辭。其二當時廊廟待公來。韋布其人黼黻才。天馬出羣驚顧眄。海鵬圖遠欝裴徊。君臣永隔淮陽病。父老深知峴首哀。怊悵禁中留宿趼。秪今沾涕望銀㙜。</text>
<title>金正言 壽錫 輓</title>,<text>落月滿寒野。雙車薤露歌。悠悠辭故里。惻惻出交河。亦有遺兒在。其如慈母何。生前家國念。留付季方多。其二龍榜收功晩。螢囊勸學勤。寒㫌通訓字。衰草淑人墳。床瑟悲無御。書香瞹有聞。窮泉孝子淚。左右奉玄纁。金公內外俱歿。同日啓靷故云云。</text>
<title>謫朗州。舍弟送至沙川。臨別書其扇面。</title>,<text>丁未九月一日甲寅。以史局不進。因揔裁官李光佐啓。有拿推之命。當日二更。與申注書汝成 晩 就理。乙卯納供辭。供辭云臣於實錄郞廳之任。因仍癏曠。已數月矣。間因母病危重。未忍離側。身恙旋劇。無望供仕。而區區私義。亦有所不可冒進者。盖肅廟實錄前後作輟。八年于玆矣。及夫校正纔訖。汗靑有期。而又因朝廷處分。工役隨以停罷。則臣雖欲竭力於書史之役。已不可得矣。乃者聖上幸復有憂於此。特差堂上與郞廳。使之仍前監董。而居揔裁之任者。又是負罪肅廟。貽累先朝之人。則其何可強顔隨行。黽勉爲堂郞體貌也哉。雖然史局之役。旣不可緩。誠以完事爲重。而區區迷執。有不可論。則亦宜不計顚沛。𨃃蹶供役。以少畢臣子之義。而素患痰癖之症。入秋轉谻。居常冗頓。自分癃廢。朝家警飭非一。而旣無強疾供仕之望。又無呈狀變通之路。情窮勢蹙。靡所容措。分義掃地。譴何是俟。上下嚴旨。特命削黜。丙辰晝講時因筵臣啓。有極邊遠竄之命。丁巳以靈巖郡配所啓下。己未自東門外纍次發程。李僉知壽益，童子禮重從。浮榮終是辱之媒。仕欲悅親憂更來。歸侍庭闈須健飯。極知相望勝瓊雷。</text>
<title>過淸淮</title>,<text>蕭瑟高秋候。孤征直海涯。明時逢聖宋。謫路過淸淮。落落君臣契。悠悠父母懷。平生忠與孝。慚愧素心乖。</text>
<title>渡錦江</title>,<text>汀洲白蘋杜若秋。九月九日錦江舟。孤臣秪管南征路。不敢登臨拱北樓。</text>
<title>又賦</title>,<text>落木西風晩更哀。公州城外望鄕㙜。江長鴻鴈裴徊去。天遠雞龍聳躍來。濁酒不堪佳節飮。黃花猶似故園開。行裝欲就漁夫問。一曲滄浪濯足回。</text>
<title>參禮途中</title>,<text>余九歲時。從王父自綾城還京師。王父抱余轎中。指路傍松林曰可賦詩乎。余對曰靑山一字松。至今依俙憶得。是參禮途中矣。撫景沾涕。賦此以志之。斑衣兩角髮茸茸。憶上雕軒作婉容。二十四年還此路。靑山一字秪寒松。</text>
<title>秣馬泉源村。轉踰蘆嶺。自嶺以下。山路靡漫。窮日而抵長城府底。</title>,<text>寒日亭亭夕。山陂馬影長。孤村聊一宿。千里是何鄕。地薄田夫懶。年荒店媼強。迂儒猶過分。行路有餘糧。</text>
<title>謫廬書懷 行十二日。始到配所。</title>,<text>去國一千里。思親十二時。白雲殊未已。滄海欲何之。楚橘空懷涕。湘蘭不稱纍。流離猶漫興。從此朗中詩。</text>
<title>夜讀漫書</title>,<text>茅屋蕭踈雪滿籬。紙牕篝火讀陶詩。向來榮辱都忘了。還是山房負笈時。</text>
<title>余南來。杜門謝客。與二童子讀書。盖未甞一賦詩矣。今夕偶命童子呼韻。聊以自適。</title>,<text>薄宦蒙恩譴。江南采菊花。言狂難適世。身健易辭家。海氣蒸雲重。城陰缺月斜。奇才慚賈傅。吾不怨長沙。</text>
<title>和德哉九日見懷</title>,<text>寒山重疊野茫茫。試上高㙜望漢陽。直北雲生天外樹。不知何處是吾鄕。</text>
<title>次李季和見寄韻</title>,<text>南淮霜落旅鴻驚。獨夜相看有月明。饑渴此身隨本分。故人休復問嚴程。</text>
<title>次文谷朗州詩韻。贈主人曺生命朝。</title>,<text>南來喜得主人賢。每日相看輒莞然。豈有詩書化遠俗。強能粥飯度荒年。山圍道岬堪逃世。地接瀛洲欲訪仙。禍福榮枯隨本分。不應搔首問靑天。</text>
<title>有人餉橘</title>,<text>霜落江南橘柚香。野人相贈滿包黃。油然陸子懷中意。未忍天涯獨自甞。</text>
<title>李令 卽壽益 武人也。而亦能呼韻請詩。書短律贈之。</title>,<text>少小金鞍馬。粧樓挾翠娥。戎塲深敎鍊。營幕老笙歌。末路功名薄。窮途意氣多。升沉惟分定。斗酒且無何。</text>
<title>敬和家大人賜詩中三韻</title>,<text>昔我遷南荒。高秋天正寒。父母好言笑。妻孥強爲顔。心知別後意。咽結中自勤。豈無忘憂酒。欲御淚滴樽。吾王實明聖。遠謫匪所嘆。獨念忠孝乖。怵惕未敢言。微陽曖初復。幽谷回春暾。惟應倚閭情。指日望來轅。其二悄悄思千里。盈盈到半宵。懸天洛陽月。拍地漢挐潮。冰雪南荒少。星辰北極遙。隨身書卷在。未覺此岑寥。其三翠竹扉前橘柚林。楚蘭爲佩菊爲襟。時平嶺海身猶適。天遠鄕關夢自尋。蘓子讀書今日計。賈生流涕少年心。饑餐渴飮隨吾分。更覺君恩到底深。</text>
<title>讀韓子</title>,<text>滄海蓬山對謫居。不知人世近何如。平生讀遍昌黎稿。未作潮州謝罪書。</text>
<title>蒙恩宥放。始出游月出山。</title>,<text>十二月二日甲寅。拜家書。始聞去月二十二日有特放之命。戊午赦關自本道監營來。己未始入月出山。由道岬探羅漢窟。登碧澗亭過仙菴。是日微雪。由竹林中行。至上見性。上下見性菴名。 是游也不賦詩。欲草入山記。把筆書石上曰。月出蘆嶺後最初名山也。山色濃靑。望之如畫屛。中山外山。盖白如金剛。靑如月出。殆化翁所以施其巧也。醉甚不能復書。庚申由東浮屠。上龍巖望海。下憇鹿車村遇雨。高低石路度深松。十里閒尋古寺鍾。天際片雲來漠漠。雨聲先到九龍峯。</text>
<title>次李丈 夏坤 留題韻。贈茅亭主人。</title>,<text>松竹參家計。柴荊養道心。不因離俗遠。那得入山深。浩蕩雲朝暮。淸泠水古今。悠悠耕稼樂。分半與鳩林。</text>
<title>錦城途中</title>,<text>罪大投荒裔。誰知有此行。風高馬北走。雪細鴈南橫。戒路盤飧健。憂時爵祿輕。郊庄猶過分。况敢望春明。時余尙在削黜中。</text>
<title>楚山途中。謁考巖書院。</title>,<text>浩蕩人間事。孤臣未敢知。寒天數掬淚。來拜考巖祠。</text>
<title>敬次家大人賜詩二韻</title>,<text>悽悽漢北別。渺渺天南謫。聖慈尙威譴。衆怒豈寬釋。况慚良史筆。第安奸黨籍。甞聞君子敎。艱難收學力。右叙赴謫時事。其二君親義恩重。獨此未報答。晨昏正離憂。雨露俄解澤。蚩蚩僕婢喜。歸路指京國。行當愼眠食。豈復憚跋涉。右叙放還卽事。</text>
<title>次泉源村書志</title>,<text>一領緇裘酒一鴟。不妨前路雪離離。江南謫限梅花節。漢北歸心檜楫詩。賈誼文章他自累。袁安涕淚彼何悲。深知二者俱閑漫。吾卧吾廬樂聖時。</text>
<title>泰仁途中。登披香亭。余於甲申春。自綾州歸。甞登憇于玆。秪今二十四年之間。人事屢換。而山川風物。宛然猶昨日。感賦長律。以示縣中故老。</title>,<text>垂髫憶上此高樓。蓮葉田田水慢流。二十年前游子樂。一千里外逐臣愁。蒼茫往事雲俱變。蕭瑟歸途雪未休。欲問詩山諸父老。鬚髯能記舊儂不。</text>
<title>自戱</title>,<text>饑食山蔬渴飮醇。詩書畊稼懶因循。狂談麤喝從他笑。宜爾人間不敎民。解謫時。大臣有彼同不敎之民之語故云。</text>
<title>還渡錦江喜吟</title>,<text>蘆嶺以南滄海大。錦江之北白雲多。時平敢作湘潭賦。家近還停屺岵歌。羸馬尙堪衝雪淖。浮鷗胡不避風波。舟危且就長橋穩。行路漫漫載醉過。</text>
<title>又書</title>,<text>浮世升沉一釣舟。布衣忘却舊春秋。江山來往存長計。不用裁書謝白鷗。</text>
<title>曉發</title>,<text>落月山蹊暗。行人相應知。氷陂緣犖确。霧樹度逶迤。拍拍鷄呼競。離離馬影隨。川原澹將白。茅屋遠參差。</text>
<title>路中復書長句</title>,<text>秋風木落發京師。冬至陽生放赦時。聖德如天容罪戾。臣愚無地答恩私。貧營菽水供親老。懶廢詩書敎子癡。布褐蓬廬吾所有。此身况敢帝鄕期。</text>
<title>曉發天安。戱贈李令。</title>,<text>鳴鷄腷膊夜方闌。厨火喧知僕婢餐。努力一行當及早。振威百里亦云難。星河爛爛月初落。氷雪飜飜天正寒。不怕深林有盜賊。將軍狹袖劒橫鞍。</text>
<title>追次芝山翁韻</title>,<text>鳧鴈焉知灧澦難。風濤驅去却飛還。西林獨鶴寒多少。巢在深松雪滿山。</text>
<title>渡漢</title>,<text>蒼茫憶上漢江舟。楓葉蘆花颯已秋。歸路層氷滿舊渡。渚鴻飛盡有沙鷗。</text>
<title>舟中志喜</title>,<text>宿霧漫江曉未開。孤舟宛轉伐氷迴。遲遲旭日明遙浦。已報沙頭舍弟來。</text>
<title>借居吳伯玉鍾巖別墅。獨與梅花一樹相對。會家大人賜詩命和。對使書上。</title>,<text>茅屋寒梅欲覆欄。故人容我借靑山。誰知南海孤臣計。便得西湖處士閒。</text>
<title>余之借鍾巖也。伯玉旣諾而悔之曰。曩吾讀書巖亭。置一古梅。其間吾不欲使吾子先之。余於是徑就而視之。則滿枝菩蕾。已有數瓣敷萼。若過數日。又將八九分開矣。余恐花事晼晩而伯玉遂不來。然是梅也吾旣有焉。則正使伯玉來。不過是灞橋之客。而吾其爲西湖主人矣。主人之愛梅甚。則雖專有而獨賞之可也。客之來不來。又何足論也。然則吾不必待伯玉。而伯玉當自來矣。閤面有簡齋二絶。伯玉書也。戱次其韻。以呈伯玉。語近俳諧。而其意亦欲激之使早來也。不知伯玉以爲如何。</title>,<text>僑居獨與梅花友。風雪閉門花漸多。但說主人吾便是。豈容過客更誰何。其二風霜憔悴湘潭客。氷雪嬋娟姑射仙。一種騷寒渠似我。不敎心事與人傳。</text>
<title>伯玉見酬詩與序。其所自解者。亦足警我。然得無爲梅花笑乎。復次其韻。</title>,<text>林下探芳千樹少。花前觀妙一枝多。東風不獨江南好。月淡香踈奈此何。其二春生小閤參橫夜。雪滿空林火食仙。使有一罇無復事。不煩消息枉相傳。</text>
<title>三疊</title>,<text>了盡人間榮辱事。春婆說夢不須多。歸來也愛梅花淡。歲晩心期兩若何。其二處士騎驢洛陽雪。梅花留與謫來仙。裁書欲報春消息。分付歸奚火急傳。</text>
<title>雲水菴僧雙默，象圓聞余住鍾巖。踏雪來訪。喜贈。</title>,<text>離騷不作楚臣哀。漫興江南酒百杯。歸卧柴門山雪盛。梅花初發二僧來。</text>
<title>雪屋悄悄。卧對梅花。舍弟德哉忽携酒而至。開戶視之。雪已覆柴荊矣。</title>,<text>舍弟柴門語。簑衣雪滿天。麤書詩軸大。細畫酒壺圓。苦澁陳無己。淸羸孟浩然。寒梅復一笑。饒汝並稱仙。</text>
<title>同舍弟。光影亭夕望。復用前韻。</title>,<text>蕭散亭臯望。蒼茫欲暮天。烟生茅屋小。雪落石塘圓。世路無閒處。梅花共默然。荒林但火食。便可作神仙。</text>
<title>次德哉用前韻賦梅花</title>,<text>大雪松筠凍。梅花映遠天。陽生太極靜。春入數星圓。老榦龜寒甚。橫枝鶴矯然。淸眞都絶俗。何用更求仙。</text>
<title>疊欄字</title>,<text>花映深杯雪擁欄。晩來纖月上寒山。江南見汝空愁絶。是處相逢盡意閒。其二羅浮仙子降虛欄。玉珮瓊琚倚雪山。不恠離騷終見漏。楚臣何得似渠閒。</text>
<title>德哉次東坡梅花絶句來。詞有奇致。起而和之。</title>,<text>氷霜骨格養春和。星宿凝神菩蕾多。秪恐東枝如許弱。夜深將奈峭寒何。其二高士便衫雪滿㙜。口噓花氣使花開。諸君就欲論奇格。先數寒楂老碧苔。其三何處春風何處回。南枝開遍北枝開。人間桃李寒多少。紫蝶黃蜂未始來。其四芳情脉脉對瓊罇。縞袂孤明落月昬。畢竟前身巫峽雨。澹爲氷雪與還魂。其五玉臉氷腮調未開。芳心一點暗相催。粧成復恐臙脂落。須報東風緩緩來。其六酒暈微微上雪肌。不妨同醉筭花枝。他年子熟調䀋好。留付人間大手醫。其七玉似溫然雪似輕。翠梢粧點倚孤明。盈盈解珮西津女。情到無言更有情。</text>
<title>閒甚。坐數梅萼。開者一。半開者二。未半開者滿四九數。通計爲三十九顆矣。戱書閤上。</title>,<text>三十九菩蕾。一花先已開。不妨寒勒汝。留待主人來。</text>
<title>夜侍踈慵堂。次歐陽公韻。</title>,<text>孤臣昔南逐。刻日詣縣官。臨流別友生。稚子攀去轅。區區情所念。棄置勿復言。白雲向北飛。可望不可攀。循林抱寒橘。褰袂拾幽蘭。豈復念歸還。奉此晨夕歡。其二歡言父母懷。戒我勿愛官。種桑覆我廬。養鹿駕我轅。隣曲共還往。田父有好言。昆弟欣初集。觴酒澹屢攀。便衣攬麤褐。雅曲操幽蘭。雖無甘旨具。菽水永承歡。</text>
<title>與德哉會伯玉于鍾巖。共次滄溟韻。</title>,<text>寒天歌歗送三餘。踈懶年來罷讀書。蝸角秪堪觀世界。鶴身眞不稱軒車。松聲淅淅風歸谷。梅意娟娟雪覆廬。一曲欄干看皓月。醉披襟袂挹淸虗。</text>
<title>酒闌。出東坡古詞讀之。次其韻賦梅花。</title>,<text>山夜永。烟靜月西斜。不道東風無厚薄。一枝花落一枝花。花下坐君家。花已老。花老莫須嗟。風暖漸聞幽鳥語。雪消旋試小龍茶。留醉看春華。右調望江南</text>
<title>又以忘言齋分韻。得言字。</title>,<text>斗轉參橫將夜半。寒山雪擁柴門。梅花一樹散人村。泠風初度閣。綠酒復盈樽。綠酒盈樽吾已醉。醉來徙倚高軒。曉霞飛盡月流痕。淸眞觀物子。於此亦忘言。右調臨江仙</text>
<title>又以東山月分韻。得東字。</title>,<text>雲散天空。月出其東。上欄干簾影玲瓏。孤光暎澈。一氣冲融。對梅邊雪。石竇泉。松下風。皎皎霜兎。揚彩寰中。夜未央烏鵲飜叢。古來同照。圓缺無窮。憶香山老。謫仙人。東坡翁。右調行香子</text>
<title>又拈三闋。各申餘意。</title>,<text>梅花早。山月好。使賦百篇情未了。花將闌。月向殘。滿樽芳酒。須君長夜歡。松風穆然來入室。北斗崢嶸天宇濶。霜林淸。宿鴉驚。飜飛啞啞。東方生遠明。右調梅花引</text>
<title>又以白雪樓分韻。得雪字。</title>,<text>吳子樓高來把筆。的的寒梅。澹澹初浮月。但使百甁芳酒潑。人間何事爲窮達。立馬柴門朝日出。此去溪橋。一路連殘雪。更欲期君春沼濶。桃花楊柳歌新闋。右調蝶戀花</text>
<title>鍾巖春帖亦用小令</title>,<text>簾簌簌東風入。一夜柳梢靑。前澗雪消多少。已聞流水泠泠。好鳥不停聲。早花開幽草生庭。酒家沽酒來。何晩先向林亭。右調占春芳梅花半落。柳眼微微綠。窓外鳥啼春睡足。日照欄干東角。溪南流水濺濺。溪西芳草綿綿。不識吾家何許。秪應隨處悠然。右調淸平樂</text>
<title>集王右丞詩語。又得一闋。</title>,<text>居士居士。酌酒會臨泉水。平明閭巷掃花開。桃李陰陰柳絮飛。飛絮飛絮。杖策村西日暮。無事無事。經過南隣北里。花繁衮衮壓枝低。拂曙爭先百鳥啼。啼鳥啼鳥。花落家僮不掃。右調調笑令</text>
<title>踈慵堂春帖</title>,<text>詩書琴瑟友朋來。春日遲遲引酒杯。楊柳漸靑花漸白。鵓鳩啼處上南㙜。</text>
<title>兪子章 郁基 擧家入淸風。會飮德哉書巢。次韻叙別。戊申</title>,<text>春風送子賦東游。楊柳離離漢水流。好取釣竿留待我。錦屛山下盡芳洲。</text>
<title>酒闌。賦別韻要和。</title>,<text>蠟燭留君飮。春醪滿缶香。觸蠻從戰伐。鷗鷺與翺翔。短褐浮名遠。扁舟去意長。風塵吾已懶。聊復信行藏。其二水路菱江窟。孤舟上峽遲。田園樂志論。天地感懷詩。計活靑山在。心期白鳥知。送君從此去。浮世不勝悲。</text>
<title>大醉又書</title>,<text>漠漠低飛鷰。冥冥遠擧鴻。春來乘積雨。水上到淸風。野艇妻兒共。山田父老同。終當匹馬去。與爾老湖中。</text>
<title>與士受東入嘉陵。宿芝山谿堂。夜觀尤翁所書朱子石馬詩。就次其韻。略申感舊之意。示李元亮 亮臣。</title>,<text>蕭瑟芝翁宅。春林換舊陰。白雲迷洞口。明月澹池心。猿鶴生成老。蠻蝸戰伐深。谷風吹扣策。山燭照沾襟。酒醴追餘韻。歌詩撫古音。悠悠衰世感。努力護雲岑。</text>
<title>疊前韻</title>,<text>烟火柴門夕。蒼藤繫馬陰。林泉游子興。茶飯故人心。種樹經綸熟。耽詩格力深。此來追勝侶。一宿寄冲襟。遠壑迷雲色。幽泉靜夜音。優游從此始。明發又東岑。</text>
<title>敬次家大人賜詩韻</title>,<text>淸晨發豐壤。去去入山裏。山陂屢廻合。緯以淸灘水。人烟翳榛曲。茅屋有三四。市陌未云遠。林洞乃爾邃。况余不適俗。夙夕思田里。於焉托深計。言詠遂賦此。</text>
<title>栗里道中。次士受韻。</title>,<text>春樹鳴鳩處。春山信馬時。淸川無醜石。稚柳有長枝。被面芝村酒。經心栗里詩。逍遙眞適性。蕭寺又佳期。</text>
<title>嘉陵玉井菴。使僧呼韻。</title>,<text>天際輕陰撥不開。客來芳酒屢盈杯。柴荊遠近烟生野。松栝高低雨滿㙜。身世眞成愚谷柳。姓名誰識市門梅。風塵衮衮陽春晩。惠好同君可早來。</text>
<title>出峽贈士受</title>,<text>篛笠悠悠去。輕陰作晩霏。人烟寒食近。春樹遠村微。宿莾燒還遍。初麰生不稀。畊田吾本分。携手會當歸。</text>
<title>李都事 徵臣 輓</title>,<text>亭塢深深春復生。憶曾携酒賦新晴。九松滿地自佳色。芳草閉門猶哭聲。賢達百年從此別。悲歡一世漫餘情。極知詩禮流傳遠。衮衮兒孫有長成。</text>
