<title>立春</title>,<text>東風忽吹面。衰朽喚精神。簷旭移新影。窓梅得故人。江山回了泰。天地藹然仁。默會銘盤義。中宵坐達晨。</text>
<title>早春書懷</title>,<text>柳綠梅靑九十初。風光如海動郊墟。晴窓盡日無塵事。壁上圖兼几上書。</text>
<title>雲谷書堂偶吟</title>,<text>夢入幔亭洞裏天。白雲明月摠依然。秖今海外留佳號。須向瑤琴理絶絃。</text>
<title>辛未仲春。與李起初 宜震，李夏瑞 宇錥，鄭昌伯 忠弼。會雲谷書堂。拈韻共賦。九首</title>,<text>邂逅眞仙侶。峩洋契古琴。盃濃留客債。鳥語見春心。好會商岑逸。閒情栗里深。殷勤歲寒約。前麓有松林。怊悵吾何適。無人和綠琴。相逢多古氣。幽討識眞心。險路行無盡。眞工着處深。休將鸞鳳羽。容易困荊林。紫陽已千古。遺緖托孤琴。雨灑幽蘭色。風驚白雪心。道因無象隱。思到不言深。珍重同心子。何如古竹林。吾生依舊謾趨營。盡日方塘水混淸。人世向多聲利撓。男兒元不志期輕。商岑一夜留仙夢。雲谷千年寄道情。相對莫須閒說話。卷中謨訓十分明。蠧魚長伴綠籤香。靜處還嫌入坐忘。半夜精神燈耿耿。一春消息雨茫茫。經寒小草依庭砌。㥘雪殘篁度石墻。浮世向來多汩沒。虛舟從此不維檣。小庭梅雨發天香。盡日幽居樂未忘。約處留心方久大。靜中觀緖易迷茫。臨歧幾灑楊朱淚。學道眞慚孔鯉墻。巨艦不須待春水。十分功力倚輕檣。慵拙粗知愛此身。一般交契有同人。燈前夢逐鄕愁遠。雨後春將道味新。好向靈源尋地步。莫敎査滓混天眞。柔顔不是相規意。屋漏深深亦鬼神。半月渾忘客味酸。吾人心契古猶難。芝蘭襲襲新香動。松桂蒼蒼宿約看。一室琴書容偃仰。滿庭風月不貧寒。丁寧此日相期意。進步須從百尺端。雪後春醅味欲酸。良辰偏苦別離難。襟期未破三旬話。景物還疑一夢看。滿院松風和雨重。隔窓梅月度宵寒。送君倍覺鄕愁切。早晩歸尋洛水端。昌伯先歸。故末句云。</text>
<title>奉呈寢郞宗兄 澐 赴恭陵直</title>,<text>庭畔槐陰歲月贏。家聲今日繼簪纓。淵源袞袞傳忠孝。謨訓煌煌揭拙誠。宦業應看光舊緖。文章端不負高名。脩程發軔從今始。勉勉家邦慰廟靈。高祖考拙齋先生訓曰拙誠二字。天下之德。莫大於此。馬畏山高僕畏灘。西轅千里路漫漫。珍重加餐冰雪裏。卻憑歸使報平安。</text>
<title>閒居戲題 在峴寓時</title>,<text>穀雨新晴峴首天。村人鋤麥水南田。泥融四野忙巢燕。花發千岑隱叫鵑。城裏驅車疑入畫。山腰扶杖似登仙。淸歌一曲斜陽外。細草松根作臥氊。</text>
<title>峴寓秋懷</title>,<text>鷹城秋葉落紛紛。隔水淸砧盡日聞。斗月寒芒三點石。鳳凰秀色半空雲。江干偶去臨晴景。野逕孤還帶夕曛。牢落一窓無俗事。不妨三夏久離羣。</text>
<title>十槐淸陰。載在襄陽地誌。而朽折殆盡。只餘二樹。今年又一爲風顚。一爲火爇。感成一絶。</title>,<text>不啻榠欞五百秋。淸陰人說古襄州。風顚火爇須臾事。夏蟪朝菌莫浪愁。</text>
<title>四月初吉聞鶯</title>,<text>出門聽鶯啼。入門覓曆書。鼎鼎光陰去。今朝四月初。</text>
<title>陪李大山，朴南野遊謙亭。申子長 體仁，金直夫 宗敬 諸人皆會。</title>,<text>石逕逶迤盡。江亭眺望幽。風烟傍西嶽。文雅盡南州。花發屛心樹。人行鏡面舟。天機供玩討。斜日更淹留。</text>
<title>次族兄柳洲公 灃 韻</title>,<text>暗覺中宵一氣新。盎然三十六宮春。靑燈結社携良友。黃卷齋心讀古人。花雨一年暘谷節。水雲千古洛江濱。瑤琴寶韻空餘匣。晩向床頭拂舊塵。最我今朝喜迓新。襄陽愁度十年春。歸心每逐東流水。佳節誰尋北郭人。性以愛詩耽勝界。家因隨族又河濱。花辰快拂凌波石。淸興相連步襪塵。</text>
<title>輓懶拙齋先生李公 山斗</title>,<text>嶠南耉德入宸聰。壽閣恩光特地崇。素節不欺名利上。丹忱難盡畫圖中。秋菱一面磨塵瑩。孤鶴三淸唳月空。痛哭今年吾黨厄。僊溪北望又悲風。</text>
<title>次守吾齋安訥甫 敏修 廢塘古井韵。兼示金克夫 弼衡。</title>,<text>半畝澄修憶古村。古村空有夕陽痕。西江咫尺波如許。叵耐春泥沒脛渾。綺花瑤石擁觀居。蘭麝淸香自燒渠。誰識此翁閒意味。廢塘東畔日躕躇。葛老丹砂問葛田。龍歸千古井猶傳。銀床繡綆休相管。只許幽人飮半邊。滄桑休問半盆沙。天地由來逆旅家。安得此身如浣石。頑然能抵萬年紗。</text>
<title>己丑季秋。同族姪復初 一春，萬久 載春 宿訥甫家。因攜訥甫往會枝谷。亦近年勝事也。又用前韻奉呈。</title>,<text>農圃蕭條作一村。四時烟火太平痕。這中更遣高人臥。笑視乾坤萬象渾。不妨鷇飮與鶉居。萬事人間水到渠。偶向黑雲山下住。菊壇松岸好躕躇。靈膏誰許沃丹田。妙訣金華秘不傳。賴有故人黃叔度。吝萌時喜滌那邊。休將珠貝混泥沙。萬寶光明屬自家。從此碩人歌弗告。世情何啻薄如紗。右呈訥甫共是嶠南名敎村。倚床誰復肘尖痕。每言少壯贏前路。少壯吾頭白欲渾。高情隱約蓽門居。鮎竹功名冷笑渠。絶喜季方資近道。明誠家裏共躕躇。吾人爲學似爲田。耕耨須看古法傳。三夏幾多閒日月。晩坪愁殺草無邊。世事恒河不盡沙。最閒林下讀書家。倘敎實地安身命。紫陌何須着帽紗。右呈東塢棣案 權子淵明佑，亘萬尙佑。靑燈佳話集三村。葷血胷中洗點痕。莫將面貌論人己。塞帥源頭一胞渾。高資天遣里仁居。憂慽年來庸玉渠。書課更連農課在。人生於此足躕躇。人生那見海爲田。九轉靈丹是謾傳。高高眼着扶搖上。大樹朝菌一笑邊。歸夢翩然渡水沙。覺來瘦榻異鄕家。浮生喜慽元如許。夢覺中間隔似紗。右呈稼逸 金克夫○每念公所遭非常。恨無以廣其意。故第三第四首全用幻乘家語。理固如此。惟高明勉之。</text>
<title>謹次權霽谷 縉 韻以尾之</title>,<text>世間何限好天資。罕見前頭樹立奇。劒舞山中千丈柏。歲寒聊與托襟期。</text>
<title>洛城歸路。宿鳥院。</title>,<text>可笑吾行李。誰敎作此遊。鳳笙愁落日。鳥道㥘征輈。急澗聲鏖耳。危峯勢壓頭。歸來江上宅。萬事杜門休。</text>
<title>病中偶吟</title>,<text>湖水應淸活。靑山又若何。南柯夢一罷。依舊好生涯。</text>
<title>龜潭書堂。次板上韻。示李學甫 宗洙，李稺春 㙖，李稺道 埦。</title>,<text>邂逅朋情寂寞濱。雨餘山水極淸新。蔥籠畫列屛間樹。澄綠汞收鏡面塵。浮世眼靑孤寺會。陳編頭白半途身。忘機近日閒隨伴。不怕沙禽向我嗔。</text>
<title>八月十五日。同姜洛瑞 錫龜 舟遊北潭。仍宿玉淵。</title>,<text>不負天香桂子秋。白蘋花下理蘭舟。多情遠客乘淸夜。解事浮雲捲暮洲。笛裏魚龍連灝氣。吟邊鷗鷺共閒愁。夜深風露凉如許。環佩泠然上碧樓。</text>
<title>十六夜又遊屛山次洛瑞韵</title>,<text>十里沿廻大漾天。屛山移泊玉淵船。江村酒熟誰家裏。蘆岸秋深古院前。晃朗月臨屛上樹。悠揚歌入鏡中烟。他年未必無相會。連夜那能作羽仙。</text>
<title>謙菴月夜。追次金上舍弘甫 宗燮 見贈韻卻寄。二首</title>,<text>露竹連淸意。江樓識早秋。無風松自韻。涵月水如留。至道難容說。浮生競效尤。同人思不見。起問剡溪舟。虛明樓上月。灑落水邊秋。大化無竆出。流年不少留。荷君新擸掇。省我舊愆尤。努力明誠訓。上灘理釣舟。</text>
<title>輓下枝李公 象辰</title>,<text>太白輝輝洛水潯。孤山山色古猶今。談經蘊奧如抽繭。味道容顔勝服蔘。分外趨營心不猛。眼前平易路先尋。顓蒙愧未醻知奬。重托鴒原許斷金。</text>
<title>輓剛窩任公 必大</title>,<text>市卒能傳斂膝翁。鳳巖行客起昏慵。藏修學得陶山記。絃誦依然稷下風。持敬一生成活法。居貧隨處着眞工。南來不恨音容邈。夜夜書堂月上桐。</text>
<title>輓李晴臯起初 宜震</title>,<text>金鶴山如偃蹇人。山中桂樹逈無塵。鐵峯五世奇男子。虛老靑霞寂寞濱。時雨山中百結歌。歌終還復笑呵呵。無人識得斯翁意。古劒塵埋匣裏花。袁安一病太支離。雪裏芭蕉也自奇。婦讁兒啼身外事。襟期輸盡壁間詩。晴臯斜日客重來。草帶迎秋半欲摧。浮世知音那更得。瑤琴彈罷獨徘徊。</text>
<title>讀心經有感</title>,<text>堯心舜性禹之情。秋月寒江萬古明。幸爾受中同稟賦。十分精一着工程。</text>
<title>先集勘寫畢。與諸從往宿謙亭。次族姪皥如 象春 韻。</title>,<text>不用馳情撿押林。湖山孤負眼前森。偶向眞源沿一棹。暮江蒼壁尙餘陰。</text>
<title>金上舍聖文 光憲 寫刊補定本。謹次大山韻奉呈。</title>,<text>此道無今古。懿德人人好。博約須兩至。師友合商討。平生困迷塗。足目何時到。斯文遇一治。小子欣有造。</text>
<title>次福泉柳葉盃韻</title>,<text>怳惚天盃落玉皇。美人恩寵自西方。通身禁苑靑靑色。暈腹仙廚灧灧香。黑羯敢知昭代寶。滄桑遠隔古家藏。分將一葉輸王府。大報壇邊灌鬱黃。</text>
<title>戊戌端陽月。與南壺姜希祖 必恭，龍岡金景涵 光澈，市北金源仲 潝，陶溪李遠伯 益宗。會龍門書堂。拈韻共賦。</title>,<text>莫說悲悰且說懽。逢場惟恐酒杯乾。眼中鵬鷃爭多事。足下康莊路不艱。天道百年應斷定。詩情半世太淸寒。商山賴有心期在。許共溪亭一日閒。詩成何必字均齊。朗詠湖山興不低。細草穿尋槐下井。幽軒迤上竹間蹊。千年野水魚成性。萬丈雲松鶴欲棲。漸覺靈源無一累。身輕不用短藜攜。洪匀漏洩百蟲鳴。盡日空齋見物情。遠壑歸雲閒有所。盈庭幽草亂無名。𤃡上風烟隨杖屨。壺中日月玩虛明。數夜聯床眞樂事。千鍾身外一毛輕。不恨離愁亂如絲。龍岡詩墨染行衣。紫芝山下尋翁去。白雪絃中話客歸。桂樹微茫雲約在。梅花怊悵嶺書稀。那堪五月江南路。綠柳淸鶯喚雨飛。紛紛野馬與遊絲。雲外千尋快拂衣。古笛緱山聞鶴去。明珠滄海摘龍歸。柴桑世業三椽在。康樂家聲一代稀。短策秋風尋去路。靈蓍巖畔白雲飛。書堂後嶺有蓍草</text>
<title>和南壺韻</title>,<text>溪南石竹雨中開。遠客飄然逐興來。百里湖山經活畫。一年時物屬春臺。探玄蠧簡何煩草。澆白茗甌可當醅。萬事從容塵外境。新詩卻恐向人催。淸南一面小庄開。門巷何曾俗客來。萬卷優游如寶肆。三椽超絶勝高臺。天機晝掩君平戶。詩思春傾子美醅。宇內忘形誰爾我。光陰付與鬢邊催。一味虛明古鏡開。齋中如對老如來。鳴禽喚睡時攜杖。芳草牽詩獨上臺。董子門無當世祿。邵翁盃滿太和醅。聯床五日芝蘭室。臨發驪駒卻忘催。</text>
<title>拈杜韻。與南壺同賦。</title>,<text>一理沄沄俯仰中。看來空是本非空。跳珠入戶荷塘雨。蹙浪連簷麥壠風。滿苑禽聲朝暮變。當軒山色古今同。襟期不與三春了。笑向龍門桂樹䕺。</text>
<title>到孝谷贈主人</title>,<text>雲掩高臺石作門。碩人薖軸有芳痕。家傳栗里知名祖。客到濂溪見好孫。報祀千年仍舊廟。糚修三面闢新軒。屛山北望淵源在。孔李通來此夜樽。</text>
<title>與諸益。會話黃壽益 觀休 草堂。</title>,<text>盡日吟筇傍水行。忘機還覺此身輕。芳潭雨過知魚樂。遠樹風來得鳥聲。有約湖山牽興去。無邊花柳入詩淸。偶然儵忽同南北。混沌宮中白酒傾。</text>
<title>訪岡老不遇。留呈一絶。</title>,<text>垂釣灘邊採藥山。龍岡自古訪人難。淸詩欲寄雲深處。山鳥那知過客顔。</text>
<title>輓瑞雪堂權公 正模</title>,<text>名門詩禮屬恢張。吾嶺人知瑞雪堂。和嶠長松多節目。江淹神筆足文章。明時古惜嵌嵒棄。末路今驚耆德亡。圓缺百年輸一劫。靑氊留付上庠郞。</text>
<title>輓金芝谷扶仲 正漢○代作</title>,<text>大運君家欲問蒼。百身難贖幾人良。文章硯北遊心遠。詩禮川東襲緖長。有淚空沾和氏璧。無茅可庇杜陵堂。傷心紼曲賡瓊韻。賫向新阡泗水陽。</text>
<title>謹次守吾齋三吾韻</title>,<text>耕吾息吾更讀吾。箴語分明樂由吾。會得胷中一守字。非吾分處不關吾。有守方能不失吾。守而無守守非吾。太玄可笑零星事。那得當年復守吾。三復西銘九箇吾。何曾一字涉私吾。大中至正吾家守。自古明誠守在吾。</text>
<title>次趙仁卿 普陽 韻。更呈守吾齋。</title>,<text>名場埋沒幾豪英。林下逢君道氣淸。對客詩篇非放浪。遷家花圃入經營。糚修此地名雲谷。耕讀何年隱董生。庭畔孤松含鬱鬱。不隨桃李競朝榮。</text>
<title>謝守吾翁見訪</title>,<text>生涯聊且水雲濱。持養便宜半老身。酒熟山花如錦日。朋來江月欲鉤辰。詩情刷鶴憐非俗。學訣亡羊恐失眞。安得與君長對榻。芳馨嗅盡卷中人。</text>
<title>鳥嶺道中唱醻</title>,<text>重巒忽坼夕陽天。秋色依依魍魎前。楓葉錦明騷客眼。龍精珠噴使星筵。城根怪黑千年石。杉壑浮靑萬古烟。擬把白頭醻落拓。黃壚隨處臥陶然。茫茫鳥道去登天。積氣深盤太古前。螭虎劈成金佛宅。雲霞晴擁玉皇筵。祥光木覓瞻丹極。海暈扶桑接素烟。城柝欲殘風露靜。匣中雄劒夢燕然。</text>
<title>小橋贈別</title>,<text>不恨相逢晩。牙絃得子期。松貞居士谷。劒老太平時。已唱香山曲。誰憐伯玉知。悠悠世外事。坐處莫頤支。</text>
<title>江村卽事</title>,<text>江花如錦柳如裁。江上漁扉暖正開。永日孤雲閒出峀。滿庭幽草綠穿苔。年光黯黯園三逕。世事悠悠酒百盃。慵病也知還不惡。十年高臥水雲隈。</text>
<title>輓權霽谷</title>,<text>安樂門庭又伯溫。百年吾黨典刑存。精神老敵生薑樹。操行贒如絶代媛。敎在一經家不匱。望推三達爵非尊。靈光半夜虛東魯。鳩杖茫然出寢門。追憶當年二父間。餘生重把弟兄班。西山草狀塵埋篋。南郭枯梧晝掩關。世事快登朝日鶴。天心移卜滿庭蘭。薤詩慷慨難成句。淚對原鴒眽眽看。</text>
<title>靑城雨後成小集。論刊補之役。奉呈諸同志。二首</title>,<text>圓融隨處見。時物屬乾行。碧落涵雲氣。靑山悅鳥情。斯文方有約。浮世本無營。一笑陀陽老。悠然對座淸。卄篇大旨訣。元不外知行。註釋先贒手。巾箱後學情。文明關氣候。刊刻入經營。珍重龜潭約。秋風丈席淸。</text>
<title>乙巳元朝。次族孫錫之 景祚 韻。</title>,<text>孤露那堪撫此身。生成至澤負乾坤。江齋永夜風鳴戶。搖落千林葉覆根。</text>
<title>輓百弗菴先生崔公 興遠</title>,<text>體用兼來此道全。儒林山斗望巍然。儀文涑水居家訓。德業藍田立約篇。可使神明通孝悌。故敎恩禮賁巖泉。何人更敍山南族。六行書中大筆傳。十舍陶山冒雪登。認他豪傑自然興。歸來閉戶心經在。老去趨庭小學仍。床上天祺還有事。齋中和靖若無能。孤蒙不暇私情哭。大運嶠南日觀崩。</text>
<title>輓柳江浦汝遠 弘源</title>,<text>亭亭人似桂林枝。文苑風流老更奇。名場一蹴非難事。冷笑闤街伶俐兒。長江來作枕邊濤。夜靜琴書得月豪。百結杵聲還有意。虛絃彈出水仙高。長松節目不嫌多。腹裏收藏盡百家。倘得吹噓天上去。周旋端合藝文科。雕蟲不與大方宜。每荷逢場素蘊披。八卦九章先後說。百年孤負玉淵期。埋卻騷壇十丈旗。靑山文塚古今悲。高巖哭送先生柩。叵耐東南殄瘁悲。</text>
<title>四月會龜潭。校正大山集。集中有是月遊龜潭之詩。與會中諸贒謹次其韻。以寓感慨之懷。</title>,<text>鳳去高岡靜。龍藏一壑深。遺篇昭載道。別界細論心。時物天行節。朋情谷鳥吟。斯文珍重約。棗繡集冠襟。</text>
<title>述懷</title>,<text>年光如水去無回。霜雪居然兩鬢催。天地竆陰將改火。桑蓬舊志已成灰。忽聞風樹悲難禁。縱有詩書倦不開。倒盡三盃寧欲醉。兒言前夜已空罍。</text>
<title>入聲淵瀑。失路偶吟。</title>,<text>巖雨初收麗景加。山行終日水聲多。深深谷口疑無路。去去林間或有家。巫峽難分初到客。桃源誰送落來花。倘無少婦溪頭遇。幾失仙區石瀑斜。</text>
<title>輓金見仲 龍燮</title>,<text>百世聯芳又一堂。匏山遺韻聽箎床。淵源敎在詩書禮。資質人欽木訥剛。尺度分明行己地。韋弦料理接人場。西河淚盡喪無主。禍善家門海幻桑。軟語深盃氣味溫。冶溪簷月似金盆。自慚三友非吾列。那得千篇共子論。仙瀑魚知秋後約。嶺書梅動臘前魂。從今忍過堂西路。兩老相逢拭淚言。</text>
<title>輓金興叔 光緖</title>,<text>一曲星山下。三椽逸士庄。訥翁鋪敍右。松老苾芬傍。軾轍倫相比。春津行不亡。那堪違壙訣。寢疾已違床。</text>
<title>次屛村亭韻</title>,<text>雲烟回合一望中。勝賞堪誇不換公。溫凊近便排簟几。山泉深會養童蒙。攜樽每趁東峯月。滌暑頻迎北檻風。向晩眞工宜此裏。堂頭休作古錐翁。</text>
<title>又呼一律</title>,<text>境僻無人識。詩成獨自吟。山容開活畫。松籟當淸琴。鷗鷺盟應宿。圖書味轉深。吾門有此樂。強慰老夫心。</text>
<title>次後凋堂百梅韻</title>,<text>儒仙不遇此新梅。百日瓊英宛轉開。應幣還山旬月事。賞花佳約未全頹。西湖名勝恨無梅。和靖襟懷鬱未開。遙想古人風味好。一䕺無惜起慵頹。河回亦名西湖</text>
<title>次尙友堂韻</title>,<text>仙夢臺西尙友堂。百年心事一方塘。靑山影裏唐虞在。黃卷床頭日月長。直筆誰題晉處士。遺祠堪記漢嚴光。古模今日贒孫在。相對胷襟更覺凉。</text>
<title>次仙遊亭板上韻</title>,<text>天官號令六丁巖。萬尺山腰起此庵。亂瀑聲如吼空靂。奇巖形似負嵎耽。高風已邈三淸唳。遺像空傳一幅縑。百代聯芳詩不朽。家聲終古振山南。</text>
<title>次太淸樓韻</title>,<text>不信民彝有古今。荒碑來謁水雲深。崇禎日月壺中曆。列國風泉海外心。天地悠悠孤鳳逝。江湖邈邈老龍吟。仙亭更讀聯芳韻。猶幸眞詮這裏尋。</text>
<title>次松守菴韻</title>,<text>松柏幽幽護短楹。經營誰識主人情。楣間不用思亭記。夜夜天風拂樹聲。</text>
<title>次趙僉知義卿 宜陽 韻</title>,<text>居然雲樹十年強。虛讀周詩伐木章。南遊筆力鯤鵬化。北學詩聲頰舌香。巖舍坐深僧與定。衡門嘯罷泌之洋。斯文巨秩通京洛。梧竹齋前思更長。</text>
<title>次僚官李僉正 素 韻</title>,<text>自笑紅塵路。江湖一病夫。華衣狙欲裂。厚祿鶴長癯。經術君能有。文章我本無。白頭初拭眼。千樹擁玄都。</text>
<title>宣陵直中。次金孟剛 珩吉 見贈韻。</title>,<text>靑田遺韻鶴飄然。刷翮曾從童稺年。洛下聲名吾黨雋。嶺南詩禮乃家贒。千人擾處心常靜。一步難時體欲蠲。美質終能基大業。勸君須學谷鶯遷。</text>
<title>輓李后山學甫 二首</title>,<text>德符曕可敬。鄙吝入門除。床上天祺座。帷間董老書。牛蠶剖細密。布帛用紆餘。一曲瑤琴在。高山依碧虛。吾輩將安仰。斯文失大方。巖雲寒欲凍。沙月淡無光。可耐龍蛇歲。重悲雲錦裳。顔丁應不滅。詩禮更恢張。</text>
<title>輓鄭魯宇昌伯 二首</title>,<text>剛直兼溫雅。眞工驗始終。伯恭能變化。君實漸融通。詩得三唐外。名高衆楚中。梅軒不寥落。林下繼淸風。何年雲谷會。象數極硏磨。傾倒三旬話。戰兢一句多。鍾王還小技。詩禮自名家。雲樹仍千古。薤章墨淚斜。</text>
<title>輓李叔潤 鎭德○代作</title>,<text>東湖春意上梅枝。誰報東湖逝水移。錦里兒童迎舊客。峴山花柳入哀詩。交情兩眼無靑白。家行神翁識孝慈。忍說池塘生綠草。薤詞重覺哭吾私。</text>
<title>鳳巖入享後。次金校理子野 㙆 韻。</title>,<text>皇朝使節鴨江東。大闡英陽戶牖崇。螭首行尊恩敎後。鳳臺業啓裕謨中。丹忱百日山城記。白簡千秋諫院風。董氏贒孫凡幾世。吾豐爭似壽州豐。</text>
<title>贈趙上舍明仲 錫喆</title>,<text>滄桑閱劫後。盃酒話情時。玩理心常泰。謀貧拙更奇。溪山連趣味。鷗鷺托襟期。此會誠難再。驪駒唱故遲。</text>
<title>輓姜晉恩君 必岳</title>,<text>和鳴琴瑟一堂春。宜福由來豈弟人。千里遠求仁者粟。菊翁家廟薦精禋。孩提心作大人心。簪盍襟期淺更深。千古汝南今上洛。一疵無聞月朝林。伊溪東畔駐征轅。壺隱風流共一軒。指盡鴒原流水逝。篋中詩草檢遺痕。</text>
<title>輓李參奉象心 龜書</title>,<text>元龍豪氣不低垂。百尺樓前玩俗兒。何不翺翔文陛上。紫霞松桂伴幽期。閒存齋裏緖言多。八世通來孔李家。烟火太平依舊巷。欲尋庚友又山坡。</text>
<title>敬次松堂朴先生板上韻 幷序</title>,<text>堂廢二百餘年。先生九世孫氏。與其宗孫之源。積勞二十年而重建之。要余爲一言以示後。余曰無庸爲也。堂之廢興。實關斯文大運。烏敢私之。秖以景仰欽慕之意。敬次先生元韻及晦齋先生過亭詩韻。繕寫以歸之。舊制漫猶識。高風凜欲寒。靑山誦遺訣。徙倚暮江干。右次先生韻禁直當年退急流。無中春色不期求。鳳山堂下依依柳。誰識千秋剩馥留。右次晦齋先生韻</text>
<title>敬次退溪先生江亭韻。奉呈權佐郞季周 訪。</title>,<text>纓潭流接洛江天。亭上從容憶二贒。勝蹟千年雲水白。小舟無恙判書淵。</text>
<title>輓安守吾齋 五首</title>,<text>忽聞守吾翁。歸骨靑山中。古井埋秋草。荒塘起夕鴻。悠悠已陳迹。耿耿秖孤衷。宇內知音盡。長歌遡北風。鼔篋丸窩歲。根基自好人。聞來道義訓。養得聰明身。庭列謝家樹。園深迂叟春。吾儒隨分做。林下識經綸。守翁何所守。堆案養心書。美質和兼毅。眞工實若虛。堂中滿詩禮。庭際化豚魚。客到門前喜。心知鄙吝除。梧月松風夜。相逢最愜心。詩無琱刻韻。念絶囂塵侵。動息鼻端色。襟期壁上箴。南州眞箇士。誰向此間尋。豈料前途窄。相期後會頻。三年阻靑眼。萬事忽蒼旻。弟姪談巡屋。賓朋誦整巾。人生誰不死。此義更書紳。</text>
<title>輓李虛舟山甫 宗岳○二首</title>,<text>虛舟招不返。秋水客傷心。鷗白渠無伴。江淸誰復臨。交情仍宿草。世事俱亡琴。零落風前樹。何山鶴在陰。凭欄歌百曲。解結不知端。慷慨由眞性。逢迎見好顔。淸心冰一壑。容物廈千間。子敬傳家寶。偸兒識二難。</text>
<title>皥如次示客舍板上韻。仍次之。</title>,<text>我家洛江上。君行自洛江。黃花逢着九。靑眼拭來雙。爽氣仍朝笏。深盃到夜窓。官規笑相念。溱水問輿杠。</text>
<title>贈別金上舍雲翼 龍翰 用前韻</title>,<text>章山無夜寐。楓葉落寒江。倚壁蟲環四。叫霜鴈幾雙。披襟樽有酒。話別燭依窓。珍重雲門路。羸驂獨木杠。</text>
<title>次南君 箕燮 先祖寢郞公旌閭韻</title>,<text>勤王高義孝親誠。兩節端宜列帝庭。萬古倫常碑在口。空閭多事賁丹靑。</text>
<title>輓洪持平淸仲 </title>,<text>宦業家聲兩偉然。赤羅文獻屬巖玄。圭壇霡霂承天韻。豸角風猷趾祖贒。蓮塔迷忘松峴路。淵亭虛待剡溪船。良川世德贒郞在。孝思兢兢子敬氊。</text>
<title>輓金參奉純則 一鍊</title>,<text>名門懿範最南州。百行源頭德日休。楊播廳幃資共笑。顔丁縗墨善居憂。醇醪味好人爭飮。荊璞珍藏價自優。絶喜過房新有譽。淸文雅識似先遒。皇朝寶帙再彤庭。東國人知龜鶴亭。詩禮百年仍典訓。江湖半世好襟靈。高人不作求名念。一命其如謝事齡。竹子峯前三夜話。秖今追想靜儀刑。</text>
<title>輓洪上舍光之 天休</title>,<text>疎簷短架意盈盈。黃葉埋盆菊吐馨。五夜霏談淸一座。百年林下拭吾靑。醇盃不向世間醻。眞味須從淡處求。錦里先生貧有事。園中芋栗自家收。蓮花秋水好襟期。身上縕袍不自知。最是坡翁滋味處。床頭阿邁試新詩。阿邁終能大有聲。斗間橫氣驗豐城。小成未必醻先志。珍重遺金在一經。流水爲灾二十年。依然冠屨又新阡。愼終一念應無憾。衷慰情輸十句聯。</text>
<title>孤竹書院有感</title>,<text>孤竹山前孤竹院。山名應與院名期。誰知海上巖名白。特立當年解纜湄。院後主山。自古名孤竹峯。○先生齋號無考。奉安時。士林議定白巖。以其瀑布聯句有巖字白字故也。致祭時。士林從海上來。爲傳平海主山名爲白巖云。吁亦異矣。雙巖何事澗之邊。澗水千年嚙不遷。天公爲表西山節。故遣雲根植廟前。廟前澗畔。雙巖對峙。</text>
<title>次李牧之 楨國 與皥如醻唱韻。兼呈李道仲 弘辰。</title>,<text>竟日寒洲雨打簑。篷窓把酒意如何。笑說撑舟元有法。滿江風浪一篙多。</text>
<title>次贈李道仲</title>,<text>捲卻孤舟雪裏簑。春江消息問如何。一毛未易中流在。敢說蒙衝枉費多。此與朱詩本意相反。吾輩下學。安得不然。</text>
<title>輓金川沙道彥 宗德○二首</title>,<text>湖學未云衰。川翁一脈持。賞心在蠧簡。名理析蠶絲。踐履從平地。文章剪宂枝。想應門下士。收拾墨庄滋。宿昔從遊密。鴒原氣槩全。非關蓮桂盛。共托金蘭贒。嶺外推徵士。人間屬巳年。南來遲一面。不意瀉哀牋。</text>
<title>輓一枝菴權公 䋠○遷厝時</title>,<text>樹谷深深晝掩門。百原山裏奉遺言。閒中眼目皇王霸。身上膏腴淡簡溫。敎在一經金讓寶。慶流雙樹玉連根。靈儀莫奉攀和席。孤負當年誘掖恩。</text>
<title>戊午立春</title>,<text>新屋迎新歲。江山淑氣回。鳶魚將活潑。花柳正胚胎。壯志憐衰髮。明時愧散材。窓暄仍晝永。味在蠧書堆。</text>
<title>輓樊巖蔡相公 濟恭○二首</title>,<text>聖主知人哲。巖廊得典刑。文章秋曝錦。氣節夜寒星。大義筵前牘。隆褒肚裏銘。華邱催入侍。灑淚飭雲輧。北極風雲契。東方婦孺知。人從周嶽降。道趁楚咻奇。傑氣驅無盡。仙鄕返有期。九重應少慰。伊陟乃家兒。</text>
<title>輓趙舊堂士威 沐洙</title>,<text>荒田冷粥自嘲餘。夫子竆居是廣居。恢拓舊堂詩禮架。一門經訓足菑畬。伊溪暮轄泊書帷。短檠燈畔討蠶絲。雙亭未遂聯芳會。子敬哀詞寄晦之。</text>
<title>奉醻權季周見贈韻</title>,<text>京塵六載宦遊餘。布葛新修野服初。歲儉蔘苓資薄味。秋深燈火得殘書。三杯酒健衰年句。一棹船期落日漁。林下高人應不俗。淸風詩幅莫相疎。鶴下靑田一畝餘。池園糚點入山初。淸襟玉澗鳴秋水。晩契林燈讀夜書。分外軒裳無夢寐。閒中日月寄樵漁。江湖我亦休官者。一曲峩洋意不疎。</text>
<title>李上舍汝明 有白 寄惠靑藜杖。副以詩。遂次呈。</title>,<text>忽驚珍貺照衰眸。來自巖園颯爽秋。病腳二亭無不到。鏗然松下鐵裝頭。天公幽贊一筇藜。節目誰知大衍齊。虛一方能成造化。雲臺幽訣講巖棲。李先生有啓蒙傳疑</text>
<title>正宗大王輓詞 代作</title>,<text>奎宿煌煌箕尾宮。聖王文敎溢吾東。小心周后章追琢。典學殷宗念始終。五夜書筵三跋燭。九霄璿極一環銅。敢論睿質天生異。早仰誠關地步通。掃卻漢唐功利說。着來思孟操存工。鳶魚理著中和世。陶鑄人蒙覆載功。氣象遠追三代上。庭衢高闢八荒中。治平本自修齊始。德業先從孝悌隆。寢殿晨昏如執玉。華邱霜露幾號穹。恭承五紀神堯緖。重振三韓大夏風。繼述洪謨心受訣。闡揮孺慕帝監衷。懸秋玉鏡光如洗。舒日春臺物自融。遺蔭百年喬木在。五雲何處穆陵崇。宸章再敍山河券。正學申褒柱石躬。糜粉一身如補襪。號攀雙淚濕遺弓。珠城扈衛千官去。仙寢悲歡二聖同。卄載宵衣憂國念。八方流涕報年豐。女中堯舜岡陵壽。睿德培成聖主冲。</text>
<title>輓趙承旨而成 錫晦</title>,<text>郵館罇燈繞白頭。昇騰奇氣未全休。騷壇噴雪長鯨海。官櫪嘶風老驥秋。天上六仙榮宦足。地中雙玉達觀優。寢門一痛吾衰甚。十里寒江載柩舟。</text>
<title>輓李潭陽景眞 憲儒</title>,<text>淸文博識好風姿。七世名家澤未衰。和嶠長松多節目。朗陵醇酒洗淆漓。六旬蔭路空時望。三邑循良有口碑。收淚寢門題短幅。明春誰與玉淵期。</text>
<title>次李牧之壽席韻</title>,<text>憶昨愚原綵服童。居然皤髮六旬翁。我猶考德先公世。君已知名後學叢。廣席深盃諸友樂。殘篇餘日自家衷。莫言花甲年光暮。炳燭行收分寸功。</text>
<title>將往陶山。歷宿嘉樹川齋舍有感。</title>,<text>嘉樹蒼蒼氣鬱盤。先生應在白雲間。髦蠻異域霜輝節。川蜀朝廷鵠立班。百代宗師屬衣鉢。當年吾祖契金蘭。明朝遡向眞源去。忘卻灘舟理棹難。</text>
<title>輓金僉樞令公 時慶</title>,<text>南極老人自有星。永嘉吾黨寔儀刑。九旬坦蕩心無累。四座薰和客飮馨。洞裏雲霞驚鶴老。庭前梧竹憶鸞停。人間細瑣悲懽說。莫與仙輧去路聽。</text>
<title>輓朴參奉伯宗 漢東</title>,<text>卓爾古人今世誰。大方金谷驗弓箕。棋樽席次持平坦。詩禮篇中析縷絲。一代文衡安樂老。當年學訣伯溫兒。江齋罷會成長訣。尙憶臨分語後期。</text>
<title>謹次朴石圃翁皇曆韻 幷小序</title>,<text>石圃翁慷慨士也。不佞少日相敬愛焉。今其胤子天東。謄示翁篋中所藏天啓崇禎皇曆韻。要余和送。噫不佞嘗讀翁之先祖西溪公過麻田碑詩云。洪爐誰鑄萬斤椎。撞破麻田江上碑。無可柰何天已醉。西風揮淚下泉詩。氣節凜然。想像吟玩。可悲而可敬也。今得此詩。豈不重爲之斂袵耶。玆以忘拙和呈。海外風泉感。圃翁一幅傳。椎碑承祖韻。珍篋保皇年。大運中朝訖。名家志士贒。西雲空灑淚。鶉首未醒天。</text>
<title>大枝齋舍拈杜韻</title>,<text>遺宅高陽此地尋。碧梧䕺竹滿庭森。山河間氣收將盡。几閣瑤琴聽有音。楷範已勤多士慕。蘋蘩何獨後孫心。齋誠欲拜明宮下。須向前溪洗俗襟。</text>
<title>巖亭會中。次金上舍聖圭 宗錫 韻。</title>,<text>江臺不羨馭風仙。雨洗巖崖竹色鮮。芝洞采疑商嶺草。釣船歌和考亭篇。三杯送我雍煕世。一理循他活潑天。山北淸詩鏗有響。座間如獲百朋然。右自誇自笑龍鍾雪滿頭。盤旋樓閣未登樓。圖南已矣三千海。硯北居然七十秋。病榻無緣除午睡。羸筇多事上高邱。日間頓乏惺惺主。遊騎不禁太遠遊。右自貶璧沼功名世所榮。妙年趨向自分明。春風野火燒將盡。夜木牛山氣復淸。至道不容煩口耳。常行要在盡衷情。但令九地深深養。䨓發千門次第聲。右奉勉</text>
<title>輓李剛齋台甫 承延○二首</title>,<text>東南湖海氣。商皓卓然姿。息老門墻近。延陵緖業追。至今承露賦。從古抉雲辭。閉戶文章伯。嶠南運可知。自笑雕蟲技。初年已望洋。機雲舊伯仲。荀辥今兒郞。養志能仁孝。趨庭慣義方。千秋高士傳。淸洛永流芳。</text>
<title>輓申上舍士觀 國賓</title>,<text>與可園中飽筍饞。幽居淸趣少人諳。等閒襴幞衰年事。玉字披看太乙庵。</text>
<title>輓李謙謙 宇燮</title>,<text>姑射山中處子心。中藏百鍊寸餘金。世間幾箇隨風子。一望門閭欲整襟。芳園梅柳舊聯裾。柳折梅枯浹日餘。人間諱卻存亡說。地下應驚邂逅初。同堂文彩耀南中。春草池塘一夢空。諸郞替事因承學。有我同庚竹下翁。</text>
<title>輓兪寧海酇卿 漢人</title>,<text>三年爲吏大瀛邊。瀛海仙曹識吏贒。欲慰海民攔道泣。故留征馬海山前。仁山太守又丹邱。遺愛南鄕說二州。丹民泣向仁山語。何福仁山穩餞候。何年泮榻拭靑瞳。日日來穿人海叢。人海叢中還默默。襟期都付不言中。江岸阿誰啄暮扉。十年顔面半依俙。宦海迷藏雖暫耳。豈知今日死生違。不作稠筵性命言。繩趨矩步只存存。晦菴書裏丁寧約。恨負儂家水上軒。規模元是嶺中人。官閣垢衣只掩身。學道愛人君子事。果然湖學學來眞。征驂西指九峯山。營下留民幾日還。癃然莫遂門前訣。強寫薤篇老淚汍。</text>
<title>敬次安窩韻。贈族姪東甫 遇春○幷序。</title>,<text>我族大父安窩公。有安窩記若詩。以道其聽天守拙之樂。南中諸名勝。咸以爲公之此詩。分明是安樂窩中。陶寫出來。不可以無發揮也。多續而和之。公之曾孫東甫。彙爲帙。要予續貂。予起而拜曰嗚呼。公之生正當吾宗全盛之時。擩染詩禮。成就德性。其承家之法。裕昆之謨。豈不甚盛且悉。而數世之後。僅得此一篇於殘箱敗簏之中。何其少哉。然而公之子若孫。莫不承藉公遺風。至于東甫。而又焯然有不可誣者。予常愛其貌古而氣閒。志專而行穩。凡所以處己處人者。率皆以一安字爲田地。要之德公之家。未爲無所遺也。豈可以一詩而少之哉。予因東甫而識公。因公而識先德。三復遺詩。不勝感慨之情。謹具二篇。一以次先韻。一則私贈東甫。以爲暮年胥警之資云爾。縛縛茅廬古古風。琴書餘地僅容躬。入窓細磵淸傳玉。對案平山遠抱弓。貧不擾心還勝富。聰於聞善本非聾。始知高出世間者。只是世間無辱翁。楣間一字憶先風。繼述無如自飭躬。和氣驗來陳氏犬。曠懷忘卻楚人弓。危微界裏心常喚。毁譽叢中耳若聾。暮境隙駒尤可念。堂頭愁殺古錐翁。</text>
<title>輓臥雲齋李公 命天○二首</title>,<text>早從橫溪學。周旋禮法多。襟懷高世士。論議大方家。忠定肩常直。黔婁服不斜。南州摧日觀。吾黨竟如何。客從召文路。心上臥雲翁。玩理牙千軸。聞詩玉一䕺。寒暄已道義。杖几或從容。痛哭佳城遠。荒詞寄北風。</text>
<title>輓申元明 昌敎</title>,<text>塤篪令行繼塤篪。退澗家謨一世知。巷外闤闍官隔海。門前芻飯客淹時。詩書振業孤兒足。蓮桂爭榮兩姪奇。戚分交情今莫說。荒山遙付送行詩。</text>
<title>輓趙明仲</title>,<text>溫雅謙恭學道人。弄淸門下夙書紳。黔溪世德氊爲寶。洛社公評櫝鞰珍。暗室分明眞路脈。竆廬蕭灑老精神。孤燈細律還千古。甲長歸雲惱殺人。</text>
<title>輓權通伯 㯙</title>,<text>文雅兼忠信。山南士望尊。風霜操履確。顚沛笑談溫。三刖憐荊璞。一經識庾孫。逢場披不盡。脈脈寫哀幡。</text>
<title>輓李賓卿 觀燮</title>,<text>有美川居子。天然近道資。反躬常自勉。閉戶㥘人知。嘉穀培根早。幽蘭在谷萎。盡方遺訓揭。珍重馬家眉。</text>
<title>輓李幼聞 重祖</title>,<text>安陵詩禮舊名門。海嶺歸來見好孫。行義蓬圭安苦淡。襟懷鐵石抱煩寃。玄天敢意機緘妙。白酒時傾慷慨樽。歸臥先廬成一笑。盡吾心外更何言。</text>
<title>輓李上舍東伯 寅炯</title>,<text>簪盍欣然亦瞿然。宣城詩禮好周旋。精神九耋花生筆。趣味三時酒湧泉。大縣風流今白社。曲江門戶舊靑氊。玄厓盡引同心去。昨報新池又各天。</text>
<title>輓申寬汝 弘敎</title>,<text>念昔吾宗擇壻贒。古家詩禮得山泉。停鸞色映趨隅地。鳴鴈聲來志學年。孝友於今重見古。文章宜陸遽爲淵。雙蘭付與晨昏節。莫向萱堂怨彼天。</text>
<title>壬戌秋七月旣望。巖亭醻唱。</title>,<text>喬山松柏尙餘愁。有客何心辦勝遊。地隔黃州千尺岸。天回白露一年秋。沙邊鷗鷺迎如喜。臺上風烟浩莫收。留待山高兼月小。長年分付意悠悠。</text>
<title>亨睦孫三加日。吟示二絶。</title>,<text>蒼枏臯下小溪因。溪上茅堂好主人。主人遠棄茅堂去。堂上何人會宿賓。含飴當日皓鬚繁。三世遺痕此一孫。天道昭昭應福善。一孫將見大公門。</text>
<title>輓李遲菴聖哉 東沆</title>,<text>明眸廣顙照淸徽。遲訥言頭玉屑霏。筆鍔能鐫衡岳字。詩城欲竪建安旂。靑霞氣自江山癖。白屋人稱孝友肥。莫說邱樊空老大。廣陵門戶頓生輝。雙亭秋日曬巖楓。伯仲詩裝共一筒。竆亦海山生羽翰。達應經席佐煕隆。文垣斂卻屠龍手。蓬戶蕭然伴蠧翁。河上品題人莫再。樓臺水月句圓融。君自河上歸。寄送一幅詩。有籬外虛明渾水月。松間高出半樓臺之句。</text>
<title>輓李商山命吉 弘天○二首</title>,<text>我愛商山老。靈芝見壽眉。刀圭雖閱歲。杖屨亦多時。儵忽從平地。混沌約下枝。如今那復說。悵望靑山陲。志學靑陽歲。風儀秀士林。牛蠶非不味。茶飯卻先尋。磊落無塵想。純明有道襟。靑氊乃家物。贒嗣勖如今。</text>
<title>輓趙上舍聖得 錫儉○代作</title>,<text>文學名門老。謙恭大嶺人。肥家知孝友。宜族驗慈仁。種玉方遐祉。搴蓮豈少伸。商山今寂寞。回首卅年春。</text>
<title>輓李竹下仲章 天燮</title>,<text>臺翁書榻一枝梅。經學門前眼目開。不有茂齋志彀會。那看竺圃穿楊材。謙君不返遊山屐。皥老仍忘泛菊杯。芻束綿鷄徒脈脈。何顔坐待子臯來。</text>
<title>甲子春詞</title>,<text>今年加二十。始到武公年。况値上元甲。天心方藹然。</text>
<title>次贈李逸昇 鎭東</title>,<text>林風擾不關。牕日照書白。誰共雙亭會。鳶魚玩太極。</text>
<title>趙妹慰酌詩 幷小序</title>,<text>長川趙妹寡居日。値其生朝。嗣子述謙欲設壽酌。妹汪然曰未亡人寧有是耶。卻之。述謙改名壽酌爲慰酌。設若干盃盤。遠近聞者兩義之。予時病臥。不勝愴然。呼一律以送之。玄溪詩禮蔚然宗。孝子杯筵設仲冬。淝水暖添淸洛涘。桐山精聚甲長峯。生朝慰酌其名好。死草光風是日逢。吾妹㷀嫠吾不恨。晨昏相對婉愉容。</text>
<title>輓李牧之</title>,<text>旬月相違別恨多。永違斯世恨如何。庸言印板朱陶說。操行常茶拙屛家。案頭絶筆空千古。夢裏歸裝瞥一過。査滓已消無可化。未應仙府促雲車。輓軸不可無吾詩。合眼書短律。以送千古之行。夢君方有遠役。草草見過何也。痛哭痛哭。</text>
<title>輓鄭孟養</title>,<text>常恨逢場未盡攄。芝香蘭馥好襟裾。精文筆下推單繭。博識胷中富五車。三刖詎疵和氏璧。一龍才少朗陵閭。江雲渭樹還千古。孤負章山尺素書。</text>
<title>輓李孟仁 孝慶</title>,<text>虛舟同載玉如人。江閣何年見好賓。㝡樂東平家裏政。閒斟北海座中春。鄕邦正祝靈光壽。城市方推大隱眞。三秀仙翁先啓路。西城寒日送靈輴。</text>
<title>輓權季善</title>,<text>薤露篇成忍復吟。送君何處更論襟。雲堂有主傳家學。楓社無人倡士林。兩代芳名纔少展。百年文彩遽長沉。傷心簡帙塵生匣。永夜書龕月上臨。</text>
<title>輓鄭注書叔潤 渤</title>,<text>妙歲闡龍圖。名聲載洛都。淳明非俗骨。詩禮見家謨。公閣閒時少。思篇講榻孤。塤床宜勉勵。丹穴養奇雛。君欲講近思錄於官衙。予以非其所謝之。</text>
<title>輓族姪明寅 建春</title>,<text>文行偉然自不倫。玉臯三世有斯人。心中六操如盟佛。口上千篇或犯神。屋背高巖經瀑後。松間新月報晴晨。惠連又忽隨康樂。誰把綺冰洗我塵。</text>
<title>輓李持世 重維</title>,<text>懶拙堂中奉起居。老成文學弱冠初。逢人笑語心如見。料事尋常地有餘。半世追塵叨末契。百年麗澤負殘書。靑山聚斂天倫重。秖遣阿郞返舊廬。</text>
<title>輓李士漸 汝鴻○二首</title>,<text>燁燁眞城子。文華擅嶠南。精明金出礦。溫潤玉藏函。舞勺知趨向。登庠縱轡銜。人間才不展。彩筆玉樓參。一年三上舍。吾黨運何奇。白髮聯筇後。靑衿叩篋時。精英多子逸。衰懶愧儂癡。泉會應醻和。歸看柳下詩。</text>
<title>次安幼磐 爾龍 聞喜席韻</title>,<text>林園猶記藥花名。蕭瑟風松舊日聲。觸目可堪亡質痛。壁箴無數網蛛生。厓門贒弟定峯名。八代雲孫振舊聲。一庭娛戲差強意。共勉前頭美業生。吾家承宣。來作上賓故及之。</text>
<title>祖睦 後改進翼 將發醮行。書贈短律。</title>,<text>吾宗汝已冠。先業吾無憂。忠孝尋謨訓。拙誠基進修。文章豈不貴。經學最其尤。努力無停輟。靑陽至白頭。</text>
<title>輓詞[鄭宗魯]</title>,<text>夙飽休名滿嶺州。絶聰淹識逈無儔。厓翁氣脈從來別。况復貽謨動必由。崑玉滄珠價故殊。謂登淸廟伴天球。堪嗟素蘊終難展。下邑歸裝鶴與俱。喬柯蒼鬱蔭河洲。環四儒衿賴庇休。共祝極星冞耀彩。一方長得典刑留。憶曾東入玉亭遊。題鳳高軒已卅秋。自謂餘生承緖誨。那知今日唱薤謳。</text>
<title>輓詞[金㙆]</title>,<text>人物眇今世。風猷見古家。每從臨汝老。幾仰花山峩。三達鄕邦重。一身倚望多。嗚呼天不憗。慟哭日西斜。</text>
<title>輓詞[姜世白]</title>,<text>偉哉相國文忠公。德文事烈輝吾東。笙鏞參贊鳶魚化。鍾鼎篆刻龍蛇功。一雙瞳人剪秋水。燭之黑窣猶玲瓏。夜草章奏不燃燈。冥矚衣履光重重。夜臺千年精不泯。一氣鍾得臨汝翁。翁昔館我龍門宅。余時弱齡殊顓蒙。索我散漫塗鴉軸。閱我細瑣占蠧工。是夜無燈月已晦。對面模影渾朦朧。翁獨照看如白晝。十行俱下須臾空。捲置床頭遂細評。利病不漏錙銖中。以若聰明發爲用。超倫絶類其材通。伊洛性命探微奧。羲文槖鑰穿穹窿。頭腦劈處丹田瀅。左右開矚其原逢。動盪璣衡斡玄樞。參差律呂中黃鍾。準之筭數無一差。十二元會能推竆。作爲文章遡百家。盛世音節頗冲融。詩自簡當濂閩體。文亦精明歐柳風。倚馬立草如宿搆。泱泱左江斯有雄。居官自是淸如水。依舊江臯臥蓽蓬。懷我同胞均遠邇。誘我後進燾幈幪。八耋緋玉猶康寧。細書不錯如星瞳。一夕重泉瞑不開。昏衢冥吾誰從。廢篋塵堆珠璣亂。舊榻蛛結馨香籠。翁目煌煌定不昧。評我此詩生平同。有斐之人不可見。大荒西日寒戎戎。</text>
<title>輓詞[李龜星]</title>,<text>河上風猶在。山南道賴扶。微言賁金石。素抱洗冰壺。名達莘郊耒。恩歸葉縣鳧。焚香深坐處。齋號是工夫。蕭灑藏書屋。同棲鶴在林。身無時俗事。貌與古人心。華秩霑頒玉。黃箱勝遺金。常追先契厚。山仰倍誠忱。抱持難盡試。幸是聖明辰。識博兼搜異。心安易處貧。竹虛元氣節。松老自精神。良史誰爲傳。應無愧昔人。啓手曾何料。承顔久未能。餘年期或假。長德恐無徵。氣已還喬嶽。靈應扈健陵。依依丹旐路。凄月曉鬅鬙。</text>
<title>輓詞[李㙖]</title>,<text>嶷嶷花山翠。泱泱洛水淸。聰明元間氣。豈弟本家聲。薄試非贒路。優游樂道亨。荷衣何處秘。鬼伯太無情。玉淵臨古岸。遠志隱滄洲。淸夜瑤絃斷。晴窓棐几遒。德音猶在耳。瓊樹忽何邱。一訣違平素。寢門淚不收。</text>
<title>輓詞[黃龍漢]</title>,<text>殷宗臣陟漢儒舒。禮樂風流文獻餘。六藝功成七十子。三才學立五車書。浮沈枳棘三瓜最。談笑邱園一草廬。名德達尊挽不得。儒林蕭瑟大河瀦。</text>
<title>輓詞[李仁行]</title>,<text>玉淵心學泝纓潭。門路吾家不二三。復得拙翁勘義盡。多贒魯國數河南。不立標題不事華。文章經術自名家。周鄕行藝俱通六。受用元從小學多。蒼蒹白露歲寒天。叵耐人間逆境偏。未試平生醫國手。醇治誰道武城絃。追惟先契自西林。同館論心誼轉深。施及其孤垂眷厚。幾回親下頂門針。年來吾道付滄洲。門掩西風萬木秋。考德山南猶有地。圖書一室對前修。頖舍陪遊一夢疑。西歸趨拜又三朞。秖今吾黨將安仗。南望空吟殄瘁詩。</text>
<title>輓詞[李宗儒]</title>,<text>靈芝西出一支橫。吾道河東揭日星。天地彌綸君子澤。江山文藻大家聲。已從竗歲輿人誦。欲把希音大雅賡。月窟精神尋邵子。冰壺襟韻想延平。晩膺邦國登贒俊。先被君王識姓名。小澤慵龍雲雨歇。秋空色鳥羽毛輕。好來山野修初服。卻使鄕邦仰老成。夢斷五勞閒是樂。身兼三達道愈亨。先人蓋有同心契。夫子曾稱異姓兄。勝日琴樽豐岳社。眞襟談笑永嘉城。斯文忽喪龍蛇歲。南國空瞻山斗精。獨立乾坤風樹淚。儒林斜日更沾纓。</text>
<title>輓詞[金宗奎]</title>,<text>詩禮河東宅。聰明近道姿。竪跟從孝悌。及物見仁慈。不愧西厓祖。堪爲南嶺師。齋扁常目意。終始履冰時。</text>
