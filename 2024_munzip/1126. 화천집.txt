<title>讀小學書自警 辛巳</title>,<text>言行必忠信。聖賢爲師法。歲去苟無學。悲歎復何及。</text>
<title>秋懷</title>,<text>秋來病起减腰圍。倦枕看山繞翠微。黃葉村深人不到。雀羅終日掩柴扉。</text>
<title>次閔公紀 鍾顯 韻 壬午</title>,<text>山色當虛牖。松陰覆小溪。懷君寂寥坐。花落鳥空啼。</text>
<title>幽情</title>,<text>故宅圓峯下。身閒似隱居。蛛絲披古畫。蠧篆曬殘書。嶽翠當簾靜。花光入戶虛。幽情聊自適。何必返鄕廬。</text>
<title>逸休亭。見叔氏參奉公揭壁詩。次韻寓感。二首○癸未</title>,<text>洞人來訪我。相見盡相疑。八九年前事。依俙共說悲。其二此生多感涕。舊墅坐春晴。花發同誰賞。空林但鳥聲。</text>
<title>自警</title>,<text>人生皆性善。此理本於天。堯舜猶可及。自强則自然。</text>
<title>將發海州行。悵然有作。岳丈趙公爲海伯。○乙酉</title>,<text>出入將何告。分張只自悲。村燈鷄唱後。山雪鴈過時。弟妹皆殘淚。親朋有餞詩。行人莫催發。惜別故遲遲。</text>
<title>宿靑丹驛</title>,<text>一朝離翠白。三日抵靑丹。孤枕耿無寐。强披詩卷看。翠白。故第堂名。</text>
<title>碧城除夕</title>,<text>海鄕淹滯歲將遷。爆竹家家漲夕烟。畫角聲殘無夢寐。不堪羇思轉凄然。</text>
<title>九月八日夜 丙戌</title>,<text>爲客常多病。衣裳早覺凉。一年眞逝水。明日又重陽。白酒難成醉。黃花只自香。夜深開戶望。霜月鴈聲長。</text>
<title>謁崧陽書院 丁亥</title>,<text>苔蘚蒼蒼一院封。靑袍斜日淚龍鍾。空霑雨露王孫草。不變風霜故宅松。萬古雲霄瞻氣像。七分圖畫識儀容。更尋善竹橋邊去。流水聲中植短筇。</text>
<title>東坡冬至夜。陪岳丈退軒趙公 榮順。拈杜翁韻。</title>,<text>寥落東岡歲色催。羣陰剝盡一陽來。大音已協黃鍾律。煖氣潛吹玉琯灰。雪後初逢今夜月。山中復見去年梅。覉蹤强欲酬佳節。攀和高篇更把盃。</text>
<title>北營君子亭。與李國之 耉永，金時可 履中，誠道 履顯，沈景張 公藝，景晦 公著，趙安叔 榮慶，曾一宗喆，子敬 寅喆，大而 宇喆，宋稚存 養鼎，洪履之 羲綏，金可久 魯永，兪聖大 駿柱，金伯敬 魯直 投壺賦詩。戊子</title>,<text>我有靑驢慣北山。皇壇松栢洞中間。勝遊又續今春會。末至猶偸半日閒。憑檻水聲晴聒耳。涉園花氣暖醺顔。新詩讀罷西暉下。更與投壺便忘還。</text>
<title>與時可，景張，安叔，履之，聖大會話于稚存家。</title>,<text>重踐佳辰約。聯筇帶晩霞。臭蘭金子契。喬木玉爺家。韻遞籤三藁。盃巡筭幾花。莫嫌遊佚宕。爲是惜春華。稚存玉吾齋之孫。而時可最親。故頷聯及之。人以佚宕譏吾輩。故末句及之。</text>
<title>寄趙仁叔 鎭宅</title>,<text>君居桂谷我花田。別緖經春倍黯然。聞說近從江上住。他時應泛子猷船。</text>
<title>中本店曉發</title>,<text>遙村鷄報曉。征僕筭盤錢。曙色雲低野。凉輝月掛天。柴門騎馬出。松火導人先。去去迷前路。靑山杳靄邊。</text>
<title>訪歸樂堂。愴懷有吟。己丑</title>,<text>故宅春來杜宇悲。江山依舊主人非。孤花自發臨塘樹。老柳猶垂近巷枝。殘墨年深蛛網設。空簷日暖燕巢依。傷心歷歷當時事。頭白村翁說且噫。進退韻</text>
<title>翠白堂。占廬字。</title>,<text>先祖相公一弊廬。小孫猶是任閒居。門前芳草夕陽裏。山下碧桃春雨餘。舊業三家分井臼。遺芬五世守圖書。白蓮池畔靑瓜圃。耕食從今更付余。池畔瓜圃。舊傳先祖所耕故云。</text>
<title>先人周甲日。會兄弟姊妹。行薦新儀。退而述哀。</title>,<text>孤露偏憎歲月移。先人周甲後人悲。衣冠永閟思何極。豆簋空陳養莫追。萬事不堪風樹淚。半生廢讀蓼莪詩。年年此日伸誠禮。如見爐香陟降時。</text>
<title>陪叔氏與姨兄李喬伯 義弼 及李敬命 義肅。訪吳克卿 載紹貞陵齋居。</title>,<text>城東聯屐出。雨過淨秋天。翳翳洞中樹。涓涓石上泉。頓令塵慮息。渾忘夕陽懸。欲記同遊處。山齋老檜前。</text>
<title>將遊北關。和諸友贐行韻。岳丈趙公爲北伯。○庚寅</title>,<text>卽物添離緖。梅零雪共紛。玆行將出塞。何處是摩雲。千里爲遊客。三春正憶君。投詩當贈策。持此慰相分。</text>
<title>曉踰鐵嶺 二首</title>,<text>氷程叱馭最高巓。月落星殘欲曙天。嶺上宿雲猶不散。逐臣餘淚曲中傳。白沙李文忠謫行到鐵嶺。有宿雲詞。其二登登星斗近衣巾。氣欲崢嶸更爽神。十里羊腸三百曲。上蹊人語下蹊人。</text>
<title>月夜登樂民樓</title>,<text>危樓乘月坐如浮。楚色蒼茫去鴈愁。小妓亦知淸夜好。數聲歌曲倚欄頭。</text>
<title>雨中登至樂亭</title>,<text>咸山形勝控斯亭。沙際微茫柳意靑。園裏梨花方欲綻。不嫌遲日雨聲聽。</text>
<title>寒食日登樓</title>,<text>關外春闌未見花。嫰黃籠柳淡烟斜。登高望遠增惆悵。寒食年年不在家。</text>
<title>方向七寶山。與趙仁卿 元喆，成卿 貞喆 兄弟及康美伯 錫彦 出城口占。</title>,<text>七寶昔聞名。今春始此行。古人詩數卷。匹馬海東城。初日松間照。靑山柳外明。玆遊應最勝。與子擬題評。</text>
<title>咸關嶺。次農巖集韻。</title>,<text>遠上咸關嶺。停輿坐晩風。下臨峯撲地。東望海連空。崖樹纔通騎。邊雲幾送鴻。看花忽開睫。春色洛陽同。</text>
<title>月波軒。敬次三世板上韻。</title>,<text>蓮幕從軍歲。荷衣去國時。北關三世蹟。東壁五言詩。鳥道天雲嶺。鯨波日月池。餘生多感涕。憑檻夕陽遲。</text>
<title>摩雲嶺</title>,<text>物華非故國。風俗是遐陬。地設關防險。人多逆旅愁。馬頭峯日轉。鴈背海雲浮。隨處幾吟眺。還忘千里脩。</text>
<title>老德書院。謁白沙李文忠畫像。</title>,<text>忍說當年丞相行。湘潭故宅書圖明。國憂滿集雙眉皺。世道思將隻手擎。但向歸雲憑涕泗。敢祈明月照精誠。大名今古人皆仰。祗謁祠門一愴情。</text>
<title>北靑城外。見軍容有作。</title>,<text>節度營前刺史迎。陣門開處砲三聲。干戈滿地魚龍伏。笳角翻風虎豹驚。大將威儀方識壯。靑州部曲合稱精。從今不患關防策。肯使胡兒飮馬行。</text>
<title>宣化堂。陪岳丈，廵相拈韻。</title>,<text>坐鎭藩方歲已過。良辰無事費吟哦。書生壯志頻看劒。閽卒閒眠每枕戈。絶塞關防戎務重。大都樓觀客遊多。梨花落地棠陰遍。請採民風入雅歌。</text>
<title>自重泠至平邱</title>,<text>暮涉重泠水。行嗔老馬遲。恐違紅樹色。忙趁白崖期。山轉平邱驛。江鳴石室祠。孤村仍歇泊。初夜上燈時。李兄喬伯方寓居白崖。約與同遊。</text>
<title>豆尾途中</title>,<text>山栝蒼蒼山菊黃。緣江一路斷崖傍。崢嶸峽氣楊根遠。淅瀝灘聲豆尾長。踏過穹巖呼酒榼。折來丹葉掛詩囊。行行忽遇孤僧語。八月金剛已雪霜。</text>
<title>訪李兄喬伯白崖寓居</title>,<text>門對澄江背碧山。一樓高枕樂閒閒。蘆花淺渚晴鳧浴。槲葉疎籬暮鳥還。漁艇沿洄殘照外。孤城隱約白雲間。淸琴畫局皆幽意。珂馬浮榮自不關。</text>
<title>泛波亭</title>,<text>峽氣霜淸浦柳稠。洪城舘外撼寒流。靑山漠漠日低野。落葉蕭蕭風滿樓。一道灘聲渾作雨。數家烟火不勝秋。遠游自有鴟夷酒。手折黃花暫醉留。</text>
<title>合江亭。次板上韻。</title>,<text>布帒菴邊路。臨江有古亭。楓陰經雨薄。松籟引風泠。急峽流何駛。羣巒勢不停。徘徊懷往蹟。落日下空汀。</text>
<title>望雪嶽</title>,<text>奇巖一一白崔嵬。錯把山光認雪堆。鍾得海東英淑氣。較諸楓嶽孰雄哉。</text>
<title>向寒溪</title>,<text>登登山路峻。又經曉雨滑。折松掃殘雪。幾回捫石髮。脅息不能前。楓林坐暫歇。君言瀑尙遠。我惜酒先竭。南眺伽尼峯。參天摠石骨。攢樹暮嵐積。遙空去鳥沒。飄然欲羽化。步步雲生襪。</text>
<title>寒溪瀑</title>,<text>君不見雪嶽山裏寒溪瀑。霧散雪翻無西東。石蒼蒼危乎偉哉。萬丈之壁高揷空。高揷空上承源。朝日照之生長虹。削立定經夸斧斲。飛流怳疑銀河通。但能遠望不可接。東臺坐御泠泠風。有時流急不着石。飄飄捲沫吹丹楓。手攀石蘿俯𢥠然。下淵十二深無窮。天下何限瀑布勝。誰其似者難爲雄。</text>
<title>槽淵</title>,<text>石澗亞承流。舂撞深幾尺。側身一色靑。上有莓苔壁。</text>
<title>永矢庵</title>,<text>幾疊靑山幾曲溪。行尋蘭若峒雲迷。此間勝賞知多少。摠入淵翁舊品題。庵傍。有三淵遺墟。</text>
<title>三淵遺墟碑</title>,<text>雪嶽公來重。雲陰記舊墟。當年游子跡。此地碩人居。苔老碑空在。林深寺獨餘。徘徊挹高韻。淸瀨過虛除。</text>
<title>水簾洞</title>,<text>潭淸石白映秋空。晴日丹藜倚晩風。正好携君山色裏。已能忘我水聲中。峯高怳訝神仙近。巖詭渾看造化工。祇恨斜蹊霜葉滑。上源雙瀑步難窮。</text>
<title>向萬景臺</title>,<text>踏來靈嶽遠。行看水簾淸。洞暗白雲氣。山寒黃葉聲。於仙應有分。與世久忘情。萬景知何處。登登絶壁橫。</text>
<title>彌矢嶺</title>,<text>蓬嶽之南雪嶽前。嶺高眺望更無邊。羣山落落平蟠地。積水蒼蒼遠接天。鳥度楓巖秋色拖。僧歸花寺夕陽穿。令人便有凌雲氣。巾服飄然坐若仙。</text>
<title>凌波臺</title>,<text>臺高凌白波。阧出浩渺間。谽谺石勢古。穿鑿巖形斑。磊磊呈萬態。摠是恠詭顔。亞或肖蜂窠。聳或如螺鬟。驚濤常出納。磨泐自成窟。風來響轟吼。日出勢蕩潏。有時浪如山。天際噴霜雪。排置豈人力。奇巧定鬼設。</text>
<title>三日浦</title>,<text>山開窈窕鏡中天。讀罷香碑更放船。紅葉影翻斜照裏。白鷗飛過斷霞邊。寺臨綠浦金渝佛。崖護丹書石化仙。三十六峯淸夜月。玉簫聲在述郞前。</text>
<title>七星峯日出</title>,<text>十里延曙色。孤舟入大澤。仙峯整位置。揷出玻瓈碧。光搖雪霜秋。勢壓魚龍宅。點點北斗數。灝氣千年積。櫓搖抵其下。泠風生肘腋。秦時採藥船。茫茫何處適。日出苦未出。滄濤忽中劈。赤波俄呑吐。玄雲更辟易。物受成五彩。照爛盈我席。羲和儼前導。上帝臨有赫。重重陳羽衛。萬里天五尺。頃刻倐萬變。異態不可跡。乍陰勝全晴。屢覩猶無射。</text>
<title>金幱窟</title>,<text>金幱窟。前臨浩淼之滄溟。舟人道是甘露壺。箇箇色如紫水晶。束立蒼石亞而空。海濤搗穴吼雷霆。不敢迫視竦余髮。且向叢石揚風舲。</text>
<title>再到咸興。陪廵相賦詩。都事 呂善德 亦在座。</title>,<text>玉節廵關北。威名逈出羣。故都豐沛重。列鎭華夷分。雅韻賓題月。淸歌妓遏雲。那知舊游跡。復得此宵醺。</text>
<title>濬源殿</title>,<text>眞殿捲珠簾。祠官導相向。英邁盖世氣。勃欝興王相。堯眉與舜瞳。畫裏精神旺。誰謂千載遠。肅穆如在上。睠彼龍興江。長波何汪汪。發源固自玆。濬導豈不壯。允矣大聖人。綿綿洪業刱。臣家有喬木。國運萬年仰。</text>
<title>送趙仁卿及第榮覲咸營</title>,<text>天章寶墨動榮輝。荷寵如君古亦稀。萬歲橋邊楊柳路。少年頭上揷花歸。有御製詩恩賜。</text>
<title>立春日勉姪兒</title>,<text>嗟我五弟兄。得姓惟爾獨。今年年過七。古人已入學。善讀吾祖書。無貽父母辱。以玆替春帖。汝叔爲汝祝。</text>
<title>與敬命，仁卿及李注書士浩 普天 發向楓嶽。宿道峯書院。辛卯</title>,<text>萬丈峯高易夕陰。廟門銀杏洞天深。學惟溯洛差先後。厄甚圍陳奈古今。季世人無三代志。下泉吾有百年心。詠歸亭畔梧桐月。尙想先生灑落襟。</text>
<title>蒼玉屛</title>,<text>雨氣渾添壁色靑。江流如帶戛雲屛。夕陽飮罷窪樽酒。獨訪西林處士扃。李斯文和甫居屛南。</text>
<title>禾積淵</title>,<text>寒潭黝碧岳周遭。別有奇巖造化勞。始訝龜頭從地出。更看獅尾向天高。淵傳玉女投梳異。石想金仙拄杖豪。忽漏松間明月色。緩驅羸馬出東臯。玉女梳，金仙杖。皆有古談。</text>
<title>披襟亭對月</title>,<text>暝樾看漸淸。虛樓受全白。中有二三子。高歌且細酌。</text>
<title>楸池嶺</title>,<text>十里履平途。途窮卽嶺頭。嶺頭何所見。白雲生遠愁。下有無底谷。浩渤東南浮。側身宇宙濶。極目烟靄收。籃輿下絶磴。山風何颼颼。</text>
<title>叢石</title>,<text>曉發通州向叢石。海鷄三唱月未落。我馬行倦遂已曙。碧水漭漭紅濤作。上亭齊賓將出日。忽地何物來相薄。恨殺化翁秘全勝。故令天際雲靄錯。惘然顧視重嗟咄。且駕小舟揚風席。沿洄曲灣奇石多。臥者竪者狀千百。頭頭怳如砥柱屹。編篁束軸更堆積。箇箇六稜亦可恠。誰遣神工磨且削。是知瑰觀冠海東。令人歡叫兼駭愕。倚棹一笑問石丈。倘能記夫去年客。</text>
<title>三日浦</title>,<text>蓮峯秀出更澄湖。落落松寒島嶼孤。石上題名苔半蝕。今年吾是去年吾。</text>
<title>訪九龍淵</title>,<text>山中三夜雨。應泛九龍梯。選日初尋瀑。穿雲屢渡溪。指峯僧說號。臨磴客愁躋。行且源頭見。迤過玉洞西。</text>
<title>九龍淵</title>,<text>瑩石滑添霜。跬步不可失。慄慄走過崖。擧頭忽何物。廣張雲錦壁。上有銀漢落。合沓萬重峯。震疊千丈壑。高坐苔巖上。聽之還欲聾。正當初日暉。光彩亘長虹。驚瀾盪澗谷。噴沫撼楓林。深淵我存戒。可望不可臨。神物倘在此。霧雲噓尋常。裳巖舊有穴。佛說誠荒唐。逖矣廬山瀑。生平何由見。寒溪與朴淵。向來遊筇遍。欲將爾相較。終當誰先數。無因窮上源。餘恨寄洞府。</text>
<title>歸到神溪。晩向鉢淵。</title>,<text>冥搜又得溯靈源。澗道林霏滴翠痕。踏過巖崖平始怯。聽來洞瀑寂猶喧。無端雨作何天去。不盡川從此地奔。晩發溪寮疎磬歇。鉢淵東畔已黃昏。</text>
<title>楡岾寺</title>,<text>灰劫檀峯不記年。盧侯古蹟已茫然。嶺傳仙狗曾過路。井有神烏舊啄泉。何處浮來金佛坐。內家裝送玉燈懸。暮鍾初歇根塵靜。徙倚禪樓月上天。</text>
<title>隱仙臺</title>,<text>次第搜名勝。詎嫌山路崇。危臺臨絶壑。飛瀑掛長空。目極還生霧。身搖不耐風。丹邱知在此。鶴馭鴈門東。</text>
<title>摩訶衍</title>,<text>幾向招提結淨因。衆香城繞玉嶙峋。曇無隱現千峯面。彌勒森嚴十丈身。僧定白雲閒不掃。客來靑桂自相親。庭南七寶尤奇絶。萬瀑源頭拄杖頻。</text>
<title>毗盧絶頂</title>,<text>跨上毗盧萬丈危。白雲低向膝邊垂。天高只有蒼蒼燾。海遠何多拍拍吹。卓犖難名渾氣勢。盤紆如許自根枝。永郞東畔憑虛立。怳躡仙蹤鶴背騎。</text>
<title>普德窟</title>,<text>遍尋八潭勝。又有一庵奇。架鑿金龕穩。鉤聯鐵鎖支。倒聽雲瀑壯。俯視雪峯危。未敢窺銅柱。堂垂戒在斯。</text>
<title>白塔洞</title>,<text>努力穿山復渡溪。爲誰深處客來齊。楓林古壁淸霜滑。槲葉寒峯落日低。勝賞徒言窮白塔。冥搜愈覺杳丹梯。武陵桃水今千古。眞箇仙源著處迷。聞有眞白塔在於在處。而僧輩秘之。世無見者。吾輩所遊歷。只證明數塔而已。入林窮搜。終亦迷路而歸。可歎。</text>
<title>長安寺</title>,<text>金剛初氣脉。還我出山程。桂樹留人久。蘭林占地淸。斯遊應有分。將去豈無情。回見羣峯立。頭頭似送行。</text>
<title>水落洞天</title>,<text>纔返金剛路。仍尋水落時。烟霞元痼癖。山海好襟期。大觀難爲勝。玆遊亦自奇。空林人不見。梅老有遺祠。</text>
<title>和呈岳丈寄示韻 乙未</title>,<text>生平志業未全違。扶得陽春一脉微。世事忍言龍塞謫。聖恩終許鶴山歸。菟裘夙計身將退。軒冕浮榮夢已稀。且喜從容聞道地。暮年桑梓日瞻依。</text>
<title>直廬。遇洪工部太和 元爕。拈韻。</title>,<text>三月輕寒雨且仍。桃花尙未絳霞蒸。祠官淹直忘春駛。水部排供趁旭升。薄宦同憐營斗米。淸襟惟許挹壺氷。杏庭緣業消難盡。逢處詩情酒後乘。</text>
<title>洪僉樞 章漢 挽</title>,<text>磊落胷襟皓白鬚。先人攸執後生吾。嘗聞丈席推賢者。屢屈公車奈命乎。萬事不如傾一觶。十年聊且佩三符。素心埋沒丹旌字。天爵中樞下大夫。</text>
<title>李參奉 和甫 淑人挽 庚子</title>,<text>一區絃誦宅。山水玉屛幽。樂有賢夫子。嗟眞女士流。肯思鍾鼎貴。能忘米鹽愁。展矣吾文正。曾令結好逑。</text>
<title>趙奉朝賀 重晦 挽 壬寅</title>,<text>記昔我皇祖。寒泉講道日。賓朋自遠集。公時同立雪。慷慨說春秋。琅凾奮直筆。先生聞之喜。風稜一何烈。邦運履中厄。衹今猶涕咽。微臣敢自愛。見義不見鉞。干進乃所戒。一生守吾拙。宦妾昧其名。衮褒仍簡拔。寂寂吏部宅。雀羅眞可設。掩門淸晝永。紋枰伴丌帙。年至便角巾。相羊餘歲月。豈惟激懦頑。且喜保名節。小車日涉園。林花自怡悅。行藏及語默。盖亦信師說。我是故人子。姊爲賢胤匹。嗚呼嬴博慟。未亡誰所恤。拜床荷繾綣。知公莫余悉。敦重坐時象。忠愨生來質。一有所執守。寧爲賁育奪。出言去表襮。作事恥扃鐍。厚德如公少。何由覿彷彿。箕疇有五福。在公無一闕。合劒竹州山。淸秋卜其吉。詞繁不敢殺。非直爲相紼。</text>
<title>步金生履汝 德基 韻</title>,<text>最怕窮廬晩暮悲。培根方可達其枝。操存熟處全明德。格致由來在愼思。聞道敢期餘歲月。讀書須趁少年時。新工說與吾人勉。久久終當浩氣頤。</text>
<title>李應五 蓍演 與其弟 奎演。委訪山居。旣歸示以古體詠松詩。朗吟屢回。盖欲步韻而未及也。洪妙告往。走草二絶。以謝前慢。二首○癸卯</title>,<text>寒齋留客小燈靑。二陸詩談到五更。爲愛谷中三秀草。名賢故宅有餘馨。其二松翠吾廬自古今。郵筒珍重歲寒心。春來定有桃花水。四隱亭邊一往尋。</text>
<title>與李丈 行祥，鄭丈 錫休 會校王考遺集。臨別鄭丈有詩。謹次韻。甲辰</title>,<text>邈矣先生講道辰。祇今猶有及門人。自從少日觀於海。爲說當時坐了春。萬事悲歡壇月古。十年離合鬂霜新。趍庭詩禮嗟無地。獨把遺書感涕頻。</text>
<title>重陽</title>,<text>風雨重陽亦勝時。黃花自發傍松籬。小樓試倣龍山飮。明日登高尙未遲。</text>
<title>久欲掘井於新里而未及也。九月初六夜。宿泉食菴。夢得一絶。依俙若鑿後所成者。惟第三四句及第一句方成九仞功五字記得。餘則茫然。覺後足成。</title>,<text>有志方成九仞功。涓流纔到海門洪。寒泉一脉源源水。灌注兒孫義理胷。</text>
<title>旺林李丈周甲後三日。委往一宿。臨還草呈一律。乙巳</title>,<text>山門小雪客登茵。爲是先生六十春。靑眼相邀談古籍。白頭偕隱樂綦巾。已知名下無虛士。且喜鄕中有善人。從古遺賢非盛事。只緣肉食少經綸。</text>
<title>至日次先集韻</title>,<text>天道無終極。穉陽生於陰。卽此消長際。氣機同古今。欲知七日復。須從一元尋。地雷著至象。朋來皆知音。周孔及程朱。萬妙圓一心。遺緖在文正。惕若淵氷臨。傍花讀羲易。對酒憶回琴。唱歎當日詠。景仰猶不任。傍花對酒二句。全用文正公詩。</text>
<title>約窟菴遊伴。自沈氏溪亭。訪白蓮菴。丙午</title>,<text>沈氏溪亭近。蓮龕隔一林。玆遊隨處好。聯步入山深。老樹摩晴昊。歸雲遞暝岑。丁寧啖薺約。早晩遂初心。</text>
<title>稼村賞梅</title>,<text>歲暮襟期與爾親。氷姿玉骨更無塵。甁泉可敵生成雨。盆土猶能闢翕春。獨恨先萎由早發。誰憐剩馥尙天眞。開樽斟酌經年別。應記西林索笑人。</text>
<title>菊里金丈 樂源 歸後賜一絶。要借朱子大全書。三首</title>,<text>自道從前着力虛。詩來眞切歎窮廬。大全一部非難借。要約無如節酌書。其二志在朝聞計不虛。獨憐衰髮臥蓬廬。非知不重行爲重。且讀文公小學書。其三四十無聞歲月虛。邇來屛跡守先廬。朱文正好寒泉讀。况是先生手澤書。</text>
<title>敎兒不覺暴怒。詩以自警。丁未</title>,<text>天地自有冲和氣。一陰一陽相絪縕。風雨霜露無非敎。往往乖沴失其順。盖聞人於七情間。惟怒難制亦易發。方其靜時固爲中。迨其旣發何由節。昔者晦菴朱夫子。平生自言多忿懥。亦粤東萊呂成公。少時暴怒以爲戒。畢竟善變無渣滓。不然何用變化工。愚明柔强是有理。所以垂訓於中庸。我有暴怒常自悔。悔之數日還突兀。發時多在敎兒際。始由慨咄終咜叱。劇知匪怒亦非惡。愛之或恐不若人。己之不若最可恥。何不反省責諸身。從來牖蒙亦多術。要在誘掖而奬進。萬一摧傷食牛氣。宋人揠苗不幾近。就使可怒我無與。大抵不免爲氣使。試看此時果何象。威儀不重聲或厲。諒由氣質偏難克。是謂君子不性焉。矯之在我不在人。自修何難復本然。在天曰理人曰性。我生莫不有太極。隨其所感發爲情。於是有善兼有惡。愛惡哀樂等是用。厥初何嘗爲心病。曾傳四有亦其常。有之而後方不正。堯舜不過與人同。操舍之間中不中。存養盖資學問力。戒懼終致位育功。乃至不遷與不貳。顔子所爲亞聖者。若夫遽忘而觀理。程訓眞是我師也。苟於動靜必加察。可使躁暴變和緩。凡由血氣克將去。譬如一劒作兩段。從今作詩以自警。一切聲色不宜大。小子勖哉善讀書。毋令乃父重其過。</text>
<title>楓溪鄭丈冠其孫 禹采。備行三加之禮。有詩志喜。余猥當賓階之祝。遂敢追和于下。</title>,<text>尙記升階祝。楓溪十月時。故家猶有禮。令抱又能詩。三世團圓席。諸賓揖遜巵。周旋餘古意。歸語未冠兒。</text>
<title>入城偶値上元。陪仲氏出廣通橋。戊申</title>,<text>街塵雜遝萬人譁。只是淸光可意多。須識動中還有靜。橋頭點檢此心何。</text>
<title>十一月二十六日。仲氏回甲。志喜。</title>,<text>天時陽復又周星。和氣如春泛綠𨤍。五弟兄中初甲日。一門庭內最高齡。同床少弱還頭白。賀席親姻共眼靑。宅近南山齊得壽。年年此會祝康寧。</text>
<title>訪楓溪鄭丈。鄭丈圃翁後孫也。酒行。示以一古軸。盖其少時述懷之詩。我王父文正先生，皇考大諫公及其同學諸丈。次第步韻。而皆皇考手書也。詩中相勉之意。在繼述家學。余亦以文正爲祖。可作反身之戒。今去丁巳五十三年。獨此丈老白首在世。余不勝江漢風樹之感。謹追和題其下。己酉</title>,<text>先賢脚下固難人。東倒西來愧此身。奉讀遺詩多感慨。兩家相勖在明新。</text>
<title>谷口有築室之計。而患無井也。向在甲辰季秋。夢得一絶。依俙若鑿後所成。而意趣頗深遠。有言外之味。心異之。昨年入處新舍。今歲五月己未果鑿井。當日之夢。至是而始驗矣。豈非山裏一奇事歟。遂推演前詩之意。疊步其韻。以冀再驗也。</title>,<text>半畝方塘一體功。天光雲影照纖洪。試看活水淸如許。不獨湯盤洗滌胷。</text>
<title>贈鄭君子平 禹采</title>,<text>爾我宜無忝。乾乾夙夜中。陶翁曾此地。圃老况遺風。家學淵源在。吾鄕鄒魯同。苟無咬菜志。爲善鮮能終。</text>
<title>夢得上二句。足成下二句。</title>,<text>整頓兒孫新井臼。重修夫子舊門墻。昔我來時成此句。移題春帖却無妨。</text>
<title>次兒輩韻 庚戌</title>,<text>蒼苔門巷少經過。康濟年來只自家。白首尙存憂國意。淸明三月雪如花。</text>
<title>拜弘陵令</title>,<text>德配先王壼範彰。至今遺化頌無疆。微臣見職誠非偶。昔日祠官又寢郞。</text>
<title>伏覩壁間御製陵上虛右之地。謹述感懷。</title>,<text>咫尺明陵聖慕長。千秋歸侍白雲鄕。猶有當時虛右地。蒼梧何處葬先王。</text>
<title>海印寺東臺。聽伽倻琴。辛亥</title>,<text>怳訝瑤笙鶴背聆。松臺高處御風泠。孤雲一去無消息。曲罷伽倻山獨靑。</text>
<title>紅流洞</title>,<text>落花潭畔沉吟坐。攀桂巖前悵望廻。過客丹書多舊識。籃輿隨處拂蒼苔。</text>
<title>過山寺</title>,<text>籃輿十里曉穿雲。乍憇山門梵唄聞。去路村名僧說道。周公孔子伯夷云。</text>
<title>芳草亭。次李參奉 宜朝 韻。</title>,<text>李氏溪山倍覺新。一門誰是肯堂人。王風必偃亭前草。願覩烟花百里春。</text>
<title>病中聞兒子飮泣。偶吟。癸丑</title>,<text>飮泣窓前步。深知孝子誠。平生孤露恨。爲爾願長生。</text>
<title>丙辰二月二十九日。王考陶庵先生南遊到沈氏鸕鷀亭。有詩曰洛上雨初歇。千崖花發時。今采適莅玆土。善山 偶値是月是日。携諸友訪古蹟。崖花雨歇。又彷彿昔年。謹次其韻。以贈主人沈明仲 翼之。○甲寅</title>,<text>杖屨曾經地。崖花雨歇時。玆遊同日月。往跡問鸕鷀。榭挹三峯逈。船洄九曲遲。百年堂構責。宜念後昆垂。</text>
<title>爲迎候仲氏行。往商山滯雨。訪金進士 。謹步王考昔年留題之詩奉贈。</title>,<text>百里商山地。羇窓對落花。人烟江左近。客日雨中多。祇謁先生院。參尋上舍家。看雲一般意。從者幾時過。</text>
<title>海印寺。拈韻呈廵相李公 泰永。時居昌金使君 鍒，安義朴使君 趾源，李進士 道永 同會。</title>,<text>公視禪房似故鄕。同城親友曁同堂。相看白髮秋懷積。一宿靑山夜話長。五斗不妨歸栗里。二天何幸遇蘇章。追遊名刹今如許。盛事應難異日忘。</text>
<title>自俗離向華陽 丙辰</title>,<text>宦游自笑鬂添霜。五馬年年到處忙。獨有今行差可喜。俗離歸路又華陽。</text>
<title>巴串</title>,<text>華陽九曲溯源流。第一巴溪水石區。我祖遺墟增感慨。肯堂何日讀春秋。陶菴先祖舊置亭於此。今成荒墟。只有礎。</text>
<title>忠州衙軒偶吟</title>,<text>訟庭如水日如年。惟有西林嘒嘒蟬。疎雨纔過凉滿簟。使君無事晝高眠。</text>
<title>南窟</title>,<text>永春之水東流出。峽山四圍靑突兀。九月天高霜氣冷。舟下北壁尋南窟。主人送我至環碧。危欄一色楓林赤。吃飯復從木道去。石門呀然來咫尺。其高僅容人立竦。濶亦相當如螮蝀。試令胡笛臨穴吹。穹窿應響風雷動。誰將小舠浮在此。搖搖恰受人三四。縣吏牽纜逶迤入。回晝爲宵頃刻是。縱使松火前導明。不辨四到何由行。去去窣窣昏昏界。箇箇奇奇恠恠形。累累懸若石鍾乳。直直撑似金銅柱。疑人疑鬼復疑佛。水田歷歷痕如古。左通右達無限穴。千態萬狀難容說。往往匯爲衣帶水。源泉盖自巖竇泄。行看游客題名處。半成古跡還多事。出門笑指人間世。靑天白日眞可意。</text>
<title>石門</title>,<text>倦曳癯藤上石門。仙人耕處至今存。仰天方覩天圓體。夸斧何曾有鑿痕。</text>
<title>島潭</title>,<text>仙區非別界。此地得瀛洲。孤棹中流去。三山出水浮。全身渾斲石。一面可藏舟。海上金剛勝。依依記昔遊。</text>
<title>出丹邱洞門</title>,<text>紅樹千山萬壑。白雲二島三巖。桃源一別如夢。玉筍峯頭日銜。</text>
<title>乘月舟下寒碧樓</title>,<text>孤舟三日溯洄遊。行遍丹邱又碧樓。邂逅漁翁相伴去。淸風明月不禁秋。</text>
<title>鄭進士 錫休 挽 四首○戊午</title>,<text>摳衣人自四方來。文正當時任繼開。座上春風門外雪。一時敎育幾英才。其二渴飮寒泉九日樽。凾筵覿德尙餘薰。韶顔白髮圖書室。涵養年來驗所存。其三滴滴科名上舍身。但能康濟不憂貧。尋常提誨期無忝。爲是先生脚下人。其四嗟余病未送靈輀。萬事傷心數幅詩。埋却靑山經術士。泉門零落幾人歸。</text>
<title>鄭判書 存中 挽 二首</title>,<text>重厚威儀白晢容。承家孝友愛君忠。嘉言滿目書常揭。儉德持身食不重。詩禮再新文翼後。規模一變會賢中。向來忍說西河慟。我姊泉臺又下從。其二閉門終日少逢迎。時有丁丁落子聲。官遍九州仍按察。班崇八座又耆英。悲歡互雜非無恨。壽貴兼全與有榮。相紼詩成聊永訣。白頭門下舊時生。</text>
<title>夜宿長淮。聽鴈感懷。</title>,<text>長淮疎雨夜無眠。歷歷悲歡四十年。到曉傷心孤鴈響。淸霜叫侶度江天。</text>
<title>哭亡室墓</title>,<text>嗚呼嘻矣已焉哉。漠漠重泉去不回。風雨屛山三十里。觸寒辛苦爲誰來。</text>
<title>過故廬 己未</title>,<text>嶺湖游宦十年春。何處靑山葬淑人。同去獨來惟有淚。空堂依舊設屛茵。</text>
<title>涉早遯江。拜遂菴先生墓。歸路遇雨犯昏。</title>,<text>十年歸未得。遯水又秋風。白首爲州吏。靑山拜遂翁。依然承警欬。或者牖昏蒙。步步冥行感。蕭蕭寒雨中。</text>
<title>桂坊。次酬唱錄中韻。二首○庚申</title>,<text>西湖琴鶴趁春還。措大翻爲禦侮官。扮作戎裝堪一笑。病餘瘦骨怕輕寒。其二床書一任久拋看。華誥三遷墨未乾。春晩鄕園歸不得。誰敎白髮耐淸官。</text>
<title>送春日。與僚丈兪司禦 漢雋，申翊衛 大羽，宋翊衛 時淵，尹衛率 守翼 往向曹溪。至惠化門。改路訪孫家庄水石。歷貞陵宋洞賞花。歸路得花字共賦。</title>,<text>齊出東門步步沙。送春佳約向誰家。此行始爲曹溪水。歸路仍尋宋洞花。到老白紛吾甚矣。翊儲黃綺子眞耶。銅龍猥托諸賢後。佚宕巖泉分更奢。</text>
<title>自黃州到東坡。見文兒，黃婿以進士新恩迎謁。辛酉</title>,<text>記曾吏部舘甥村。五十年來百感存。猶有此行奇特事。一時迎謁兩新恩。</text>
<title>鶴飛去</title>,<text>獨鶴嗟如我。公庭彳亍行。使君相伴住。微物亦歡迎。尙有雲霄想。空敎月夜鳴。西風忽飛去。正是放鷼情。</text>
<title>和贈寬甫 策 宗人</title>,<text>同人百代義。遐土十年蹤。苟若無相憶。那能有是逢。欣然千里枉。忽爾兩衰容。一去還如夢。依俙德月峯。</text>
<title>聞安叔回甲日。往省先大夫墓。送詩寄意。壬戌</title>,<text>忠翼公孫悔老兒。居然六十一年玆。歲回赤壁吹簫夜。日近龍山落帽時。禱久弧桑嗟已矣。攀餘墓栢問何之。故人病伏松南宅。未覩癯容執壽巵。</text>
<title>詠菊 三首</title>,<text>松崖移宅小庭開。老木疎陰一逕苔。林下猶存經濟志。送人贏得菊叢來。其二一時栽植幾多盆。雪白金黃按譜分。短架辛勤扶護立。問渠能識主翁恩。其三萬木凋零歲及冬。寒花開遍淡香濃。寄言莫小盆中土。發育元來一撮功。</text>
<title>李左尹 漢豐 挽 癸亥</title>,<text>中原合席有餘薰。藥裹連年世好敦。忠武故家佳子姓。朝鮮一國上將軍。鞭櫜跡混猶儒行。裘帶身閒亦聖恩。斷盡猿腸仍褥蟻。蒼梧相接廣陵雲。</text>
<title>被兪曼倩 漢雋，徐聖可 簡修 勸起。聯騎到雲近樓。主人不在。遂同往獨樂亭賞花。趙丈士尊 重瞻，趙汝載 厚鎭，兪日章 漢純 皆會。金令仲寬 在淳 亦追到。呼花字共賦。</title>,<text>山南山北不嫌賖。爲是羣芳盡意華。偶到雲樓題鳳起。相將春服策驢過。主人猶保平泉石。老子重尋洛社花。獨樂園中苔蘚古。誰知當日尙書家。</text>
<title>邀沈景晦，趙安叔，金聖胤 履錫，洪履之，尹仲擧 守翼 小話。次先集韻。</title>,<text>湖外輕舠又海邊。十年琴鶴未歸田。春來幾做靑山夢。老去應同白髮憐。八口行將南峽隱。寸心獨奈北宸懸。尋芳坐惜韶光晩。尙記花陰少壯筵。</text>
<title>到淸潭。次先集韻。</title>,<text>山回漢北白雲深。中有高樓石氣陰。落盡桃花人不見。潭淸忽有浴沂心。</text>
<title>祥雲寺</title>,<text>步步靑蘿逕。居然抵白雲。林寒猶薄翠。花落或餘芬。一水何曾息。三峯獨不羣。暮投孤寺宿。淸磬絶塵氛。</text>
<title>扶旺寺。次先集韻。二首</title>,<text>一路祥雲五里餘。靑霞洞闢桂林疎。遊仙臺上憑虛望。立立羣巒拱揖如。其二山裏招提取次尋。閒隨白衲入雲林。松臺獨酌當時事。惟有兒孫感古吟。陶菴先生有松臺獨酌詩。</text>
<title>南仁瑞 麟耉 宅。次渼湖集韻。</title>,<text>西園咫尺禁林稠。簾閣蕭然境更幽。巷陌何須論遠近。淵泉只合問源流。十年州紱方知老。幾處山樊未見休。醉後偶吟渼上句。落花啼鳥摠閒愁。渼湖詩有落花啼鳥。</text>
<title>金聖胤宅。次三淵集韻。</title>,<text>城市中間子有廬。閒庭日永少年如。芳蘭幷葉香逾遠。老樹交柯蔭不疎。聖世新恩三貢士。淵翁遺業一床書。欲聞知異山名勝。爲訪咸陽舊守居。</text>
<title>李同樞 大亨 挽 三首</title>,<text>於惟文正公門下。諸子彬彬六藝勤。一自山頹零落盡。有誰觀感又尊聞。其二李丈同樞年八十。巋然存若魯靈光。朱書在案羲圖竝。皓首林泉樂未央。其三去歲寒泉宣額時。辛勤來與祼將席。誰料平安歸未旬。一朝乘化九原隔。</text>
<title>沈進士 儀 挽</title>,<text>世德中州望。科名上舍榮。一言知雅操。屢枉見深情。匵玉還無價。籝金更有經。題詩追相紼。何處是佳城。</text>
<title>淸暉閣舊墟。次仲寬感懷韻。</title>,<text>舊有淸暉在。空餘小澗廻。山靑誰作主。頭白我初來。往蹟看流水。荒墟認古臺。寄言堂構者。須起一樓開。</text>
<title>先集成。諸士友會校新舊本。有詩志感。仍和之。二首</title>,<text>肅肅寒泉社。寥寥古匣琴。尋常餘咳唾。五十八光陰。江漢思逾切。淵源契獨深。多君校書會。唱歎有遺音。其二從今豕亥各分明。三復遺文百感情。不可無吟諸子會。何由毋忝乃家聲。臨盆至理觀魚躍。入洞遐心聽鹿鳴。自有寒泉田地在。桑楡收拾戒虛名。</text>
<title>寒泉舍。次文兒韻寓感。</title>,<text>爲近松楸復此鄕。新悲舊感一時長。空庭井臼皆陳跡。破篋裳衣尙故香。忍使斷猿啼楚峽。不堪孤鶴返遼陽。傳家獨有靑氈在。日讀遺文到夜央。</text>
<title>除夜</title>,<text>吾衰兩鬢已全皚。却把屠蘇最後杯。守歲何曾留不去。迎春元自送還回。天心益驗貞元妙。陽意先從剝復來。家國延祥同一理。中庸卷裏得栽培。</text>
<title>元宵踏橋後坐川上。仍有仁智樂山樂水之說。費隱形上形下之論。是亦山中一奇事。偶吟一絶。甲子</title>,<text>仁智由來見不同。獨余於水樂無窮。橋邊講說還奇事。探賾形而上下中。</text>
<title>潁上看花。爲曼倩，聖可所强也。仍與主人任得汝 魯 講舊好。臨起共賦。用進退格。</title>,<text>年年看盡郭東花。酷愛春光發育多。淨掃白雲遊宋洞。閒隨流水到孫家。偶然追友江南去。聊且尋君潁上過。政爲桃源高士在。此行不獨趁紅霞。</text>
<title>送春日。還鄕上成趣亭。</title>,<text>亭西桃李盛繁華。經濟年來此地多。偶入洛城今始返。春光虛負一園花。</text>
<title>聞被辟惠局。口占寄意。</title>,<text>潛郞白髮古來稀。進亦違心退亦違。獨有林鵑能愛我。血誠啼道不如歸。</text>
<title>次贈金君 泂 軸中韻</title>,<text>去思固多矣。處人幕。爲人去思。古未有也。且顯而晦。晦而復顯。必于其後孫佐幕之日。尤奇矣。斯其所以薦紳大夫有詩若文鋪張之也。可以不能辭乎。步軸中韻。以塞其請。金君名世輔。其孫泂云。蹟隨名不泐。重竪一苔碑。莫以中軍小。能令後世知。戎裝孫卽肖。民頌爾無私。此事眞奇絶。揄揚合有辭。</text>
<title>李敬命挽 七首○乙丑</title>,<text>系出琮璜世德尊。正菴脚下又賢孫。淸疎簡淡猶餘事。衆美都從百行源。其二八角東南便一隣。向時追逐已前塵。公惟叔氏同庚友。我許平生知己人。其三知公少小癖於文。自有先秦軌躅云。下筆獨推門路正。同時數子定誰羣。其四閉門城市只看書。措大持身處子如。談論時時輕一世。風流多在酒酣餘。其五文章寂寞囊中草。身世浮沉水上萍。異事農翁當日夢。分明爲子畫平生。其六凡有巖泉大小遊。良辰挈榼與公謀。滿紙瓊瑤猶在篋。雪山楓嶽又冥搜。其七尙憶前年風雪時。龍湖十里欵君扉。嗚呼八勝亭中面。早晩泉臺會有期。</text>
<title>追次壽席兒輩仁字韻 二首</title>,<text>今余周甲倍傷神。依近松楸一慟伸。孤露仍兼終鮮恨。殘年又是老鰥身。何心肯享兒孫壽。此性全孤上帝仁。頭白靈芝空發歎。餘生無路報君親。其二東朝六十一年春。聖世推恩及老臣。裘冕未終長樂養。緋衣虛作大夫身。徒然沙麓星回甲。倐爾雲鄕月建寅。勇撤簾帷如昨日。女中晠德頌宣仁。</text>
<title>次韻葛川金氏 馨遠 家回巹宴</title>,<text>婿婦還頭白。同牢六十年。斑衣憐鵠峙。華胄頌蟬聯。吉日夭桃際。靑春甲子前。吾鄕傳盛事。賀語屬誰先。</text>
<title>元朝。次先集韻。二首○丙寅</title>,<text>尙有屠蘇瀝。春醪不待賖。衣冠同一里。履屐自三家。孤露情何極。殘年學未加。平生經濟志。看我鬢全華。其二倍切靈芝感。行行大道賖。有誰方發軔。如客未歸家。樗散宜時棄。蒲衰奈歲如。願從三始祝。勤謹斂餘華。</text>
<title>次韻賀同樞宗丈 濟安 昨年重醮。其胤子今年回甲。</title>,<text>一入天門拜命還。同樞峻秩鬂金懸。老人纔過重牢日。兒子方回舊甲年。殆若上天偏造化。始知平地有神仙。邇來自足田園趣。不許囂塵到耳邊。</text>
<title>叔嫂洪氏回甲壽席。得門字。</title>,<text>尙記天桃始入門。居然嫂叔鬢霜繁。悲歡四十年間事。耕鑿東南山下村。伯道無兒嗟蜾負。中郞有女喜獅蹲。連年是月空回甲。百感詩成賀不論。</text>
<title>次韻賀洪同樞元禮 龍普 周甲</title>,<text>少小交親到此時。連年周甲未曾期。槐陰數畝比隣宅。彩服諸孫介壽巵。同病爲憐孤露感。蘊才惟有一鄕知。頎然七尺眞堪惜。虛老中樞白髮滋。</text>
<title>燈夕。與洪伯理 大應，洪而壽 仁謨 登南麓。洪令奭周，吉周，顯周。兒子光文，光正隨之。二首○丁卯</title>,<text>簇簇靑熒漸漸昇。一時明盡萬家燈。仰看天上上弦月。却遜今宵無限澄。其二百尺竿頭更一層。試看高處自卑登。吾儒進步當如許。不待中庸一十能。</text>
<title>淸心樓。謹次牧隱板上韻。</title>,<text>淸樓氷閣接簷端。日一登臨一破顔。先輩紗籠多歲月。主人白髮臥江山。烏檣歷歷龍門外。蟹火依依燕瀨間。獨有蒼梧無限感。子規啼月未應閒。</text>
<title>氷壺閣</title>,<text>雲烟萬態大江潯。一字高樓摠俯臨。自愛氷壺閒日月。使君無處不淸心。</text>
<title>發松京。宿延安界。戊辰</title>,<text>三嚲西州紱。頻踰午正門。延城懷往蹟。猶說月川君。</text>
<title>入海州</title>,<text>黃驪山水不勝情。捨却名樓此遠程。白首今爲酆下吏。淸晨馳入海西營。匪才猥荷恩私重。欲遞終歸分義輕。縱道折腰非爲米。素心多愧古淵明。自驪州移拜豐川。</text>
<title>皇華樓感古 二首</title>,<text>水積西溟地盡頭。朝宗萬里向東流。傷心當日乘槎路。獨有皇華一古樓。其二朝天無路海漫漫。虛送崇禎日月還。一片靑邱多義士。至今思覩漢衣冠。</text>
<title>爲覽仙樓香嶽之勝。率文兒發天使舘。歷抵黃岡。勸起金牧伯應之 箕應 與之行。其胤子而亨 在元 亦偕焉。拈杜韻共賦。</title>,<text>自解黃岡紱。吾行再度遲。故人爲地主。微雨好天時。幸得靑眸笑。同酬白髮詩。樓仙應有待。雙盖赴幽期。</text>
<title>練光亭</title>,<text>柳京物色正繁華。直上丹樓粉堞斜。第一江山眞似畫。老夫於此興猶加。</text>
<title>浮碧樓</title>,<text>名亭咫尺浿江灣。最愛斯樓淡忘還。正使幽閒開別界。兼將勝槩擅西關。波中樹綠圓孤嶼。沙外天晴簇遠山。更有一區蕭寺在。夕陽淸磬出雲間。</text>
<title>仁賢書院</title>,<text>演出九疇闡一原。是書優入聖人門。尙今故國衿紳慕。不獨前王位祿尊。黼冔制亡何處覩。豆籩義起此間存。東方文物於斯盛。功化還同摑血痕。</text>
<title>箕子墓</title>,<text>中國衣冠鰈域偏。千年仁化八條傳。井田歸路尋遺墓。日暮空山杜宇天。</text>
<title>應之病。不得往香山。次其韻。三首</title>,<text>東南山水昔周游。餘債關西獨未酬。可奈病翁難濟勝。香爐遙望却搔頭。其二一見名山有數存。被君牽動主人言。東臺以外無多勝。不過乘危到上元。其三獅子峯前客到稀。尋眞一計竟相違。應有山靈譏我輩。中途敗約遽言歸。</text>
<title>閱波亭</title>,<text>路出江東是峽天。閱波亭上玩風烟。入州偶値端陽節。處處鞦韆萬柳邊。</text>
<title>降仙樓</title>,<text>成都名勝冠西州。白首猶能辦一遊。好伴故人行遠路。怳逢仙子倚斯樓。峯形疊展奇圖立。江色澄拖匹練流。周覽經旬還忘倦。明朝又欲訪鸚洲。</text>
<title>黃鶴樓乘舟下三十六洞天。次應之韻。二首</title>,<text>桃花流水日悠悠。閱歷三淸下十洲。六六洞天開不盡。春來迎送幾人舟。其二洞號來蘇亦可觀。摩霄赤壁俯靑巒。何由移得玆峯去。好作吾鄕勝處看。</text>
<title>見鄕書。口占寄正兒。</title>,<text>鄕山一別夢依依。倦鳥西天鴈亦稀。聞說園花開落盡。如何不待主人歸。</text>
<title>謝李進士汝章委訪</title>,<text>少日詩壇百戰酣。中間離合各西南。辛勤鞍馬豐淵路。誰道翁年八十三。</text>
<title>金沙</title>,<text>爲峯爲壑摠無方。尺許蒼松寸許棠。一夜東風峯壑變。老僧閱歷幾滄桑。</text>
<title>海棠花</title>,<text>金沙十里海棠紅。不見其根只見叢。最是松林南畔路。一時開放幾丰茸。</text>
<title>次竹樓主人 應之 寄示韻 二首</title>,<text>牢騷白髮不禁秋。少壯居然老大愁。三日黃岡方拭眼。十年朱墨各埋頭。遙吟渭北春天句。未放山陰雪夜舟。倦迹新豐非久計。他時更卜廣陵遊。其二多君詩禮獨持門。而我何曾有志存。本爲救貧干祿仕。間因多病臥田園。小官不是韜名地。遺馥徒依講道村。自愧郵筒渾漫筆。一樽要與故人論。</text>
<title>應之所惠二篇。屬意鄭重。不可無報。旣奉和。又疊前韻寄呈。</title>,<text>沙翁脚下石堂門。儒素文章子獨存。陶令賦歸思栗里。長卿病渴臥文園。雅懷筆下元無俗。晩計壺中別有村。賢季讀書眞可羡。重逢何日一商論。</text>
<title>趙裕叔 鎭寬 挽 三首</title>,<text>公有同堂我有昆。兩家分隊自相親。悲懽閱世居常遠。顯晦殊塗契愈敦。政喜江湖容宰相。誰言朝著少完人。東亭一別仍千古。尙記丹藜送至門。其二家傳喬木篤忠貞。聖世求賢第一名。處子心中無富貴。夫人膝下有耆英。文章大抵硏精好。辭受由來見義明。夢罷山窓猶伏枕。靈輀不待巨卿行。其三東湖靈雨洗輕氛。一路淸風兩岸分。靷過黃驪悲舊牘。講遵白鹿想餘芬。琴書寂寂虛堂月。旌翣搖搖古峽雲。猶望魂輿朝暮返。倚門鶴髮淚盈裙。</text>
<title>金應之挽 八首</title>,<text>少時翰墨場中面。十載滄桑劫後身。靑眼西湖餘白髮。重修舊契倍相親。其二蔭路棲遑不自期。名門博識世爭推。從知下邑猶民社。是以廉平到底治。其三第一江山第一樓。相將好友與之遊。聯翩五馬兼三絶。缺界何曾有是不。其四歷歷蓬萊路不遙。東歸笙鶴若相招。飛棺忽逐雙鳧去。倘赴瑤臺劒佩朝。其五沙翁脚下石堂門。儒素文章子獨存。偶爾向來成此句。到今還似輓君言。其六去時皁盖換丹旌。那忍遺黎送靷情。獨也詩神淸不死。鏗然金石有餘聲。其七廣陵秋雨近黃昏。獨憶蒲騷二子言。案上遺編酬未了。山齋悄坐賦招魂。其八依俙顔面樑懸月。零落文章麝有香。爲我誦傳如昨日。梨湖餘淚又黃崗。</text>
<title>沈景晦挽 三首○己巳</title>,<text>少小相從到白紛。尋常雅集在詩樽。離合年來勞夢想。除非郡紱卽林園。其二寂寞槎翁去後州。送君高咏竹西樓。蓬瀛咫尺屠龍手。不讓當今第一流。其三却憶新秋問疾辰。喜君床褥尙精神。居然薤露詩三疊。哭送龍門愷悌人。</text>
<title>一勝亭。次兒輩韻。庚午</title>,<text>五馬低回十載間。西麾纔返又南關。王侯基業東京夢。士女衣章故國顔。戍火常傳雲裏暗。訟庭惟得雨中閒。玉山松桂留餘韻。與爾明朝擬共攀。</text>
<title>盤龜臺。謹次圃隱先生韻。</title>,<text>登山臨水尙依然。句裏黃花兩岸邊。剩使盤龜誇一曲。不堪太乙語同年。籃輿入洞疑無地。楓壁圍欄別有天。隔樹仍瞻遺廟在。此翁先我占風烟。</text>
<title>歲新。倍切家國之戀。次文兒琴鶴軒詩韻。辛未</title>,<text>官梅東閣歲重更。待漏餘誠望玉京。爲問靑綾今夜夢。龍圖何處拜新榮。文兒拜待敎。</text>
<title>釜山途中</title>,<text>蓬萊三月日如年。馬上行人醉欲眠。藹藹山容春正雨。冥冥海氣晝常烟。村傳羅俗衣俱白。津泊蠻航篚厥玄。爲問星軺何所向。息波亭下繫樓船。</text>
<title>贐通信正使金公世 履喬 赴日本</title>,<text>忠義家聲大。文章地望高。王靈應有濟。使事不言勞。出日三山路。祥飆萬里濤。可忘壬癸恥。劒氣欲衝霄。</text>
<title>光文以閣臣。陪輦至春塘臺。承命賦詩。賤臣適忝銀臺。謹步其韻。以寓頌祝之忱。</title>,<text>日日祥雲繞禁林。春臺仙蹕又天臨。小臣昨赴花魚宴。倍切封人祝聖心。</text>
<title>兪曼倩挽 十首</title>,<text>生老昇平八十春。本之經術措諸身。騈花儷葉都刊落。當世文章第一人。其二少時傾盖白頭新。共入銅龍較更親。神德園中紅躑躅。公詩猶在世間春。其三文瀾捲起海東廻。雲亦隨君度嶺來。飮罷竹西樓上月。傍花時送故人盃。其四峨冠大帶坐頎然。不使纖塵到眼前。琴几小樓容一榻。閒中常對晦翁編。其五半生潦倒八州符。天爵承恩下大夫。元子宮僚今復選。先朝曾許說經儒。其六五老圖成各賦詩。臘梅秋菊見鬚眉。如今落落晨星散。玆會方知盛一時。其七華泉一壑倍輝光。贊我之眞記我堂。小小赫蹄皆可誦。多君開口便成章。其八一自南來問疾初。丹鉛遺託在刪書。可憐五十年精力。尙有英華這裏餘。其九三輪世界夢浮休。政是梧桐一葉秋。送子騎龍天上去。彩毫應記玉京樓。其十丹旌西指下梧亭。菴後松杉便此塋。哭盡人間知己死。年年楓樹幾回靑。曾爲賦便此菴記。</text>
<title>鄭進士景五 奎采 挽 二首○壬申</title>,<text>圃翁祠下圃翁孫。詩酒風流士望存。世好仍兼私感切。寒泉恩額賴誰尊。其二人生窮達摠由天。白首薤鹽正可憐。尙記泮中鄕飮席。一時賓介共周旋。</text>
<title>李蔚山 廷寅 挽 五首○癸酉</title>,<text>居然已稅返魂車。四事堂前講樹虛。橋上老夫長歎息。無人更讀洛閩書。其二渼湖津筏散如雲。盡日招招不見君。千載緖言俱寂寞。至今湘浙任紛紜。其三文繡膏粱不願人。達尊還忘自家身。非徒學力能爲此。泣說當年菽水貧。其四好去泉臺識父顔。駒城自古卽家山。可憐昔日苫前草。又送王孫不復還。其五中宸猶記二南治。召杜歸來處處碑。恨未一登園綺席。桂坊剡牘用何時。</text>
<title>上元夜。兩兒就禁直。獨與諸孫看月。二首○甲戌</title>,<text>偶値立春兼上元。石泉橋畔月黃昏。今宵送爾靑綾直。獨把兒孫栢葉樽。其二一時豹直二難幷。內閣春坊世所榮。坐想金蓮歸院路。禁淸 橋名 踏月幾詩成。</text>
<title>發向壽春。官屬稱大監。戲占一律。文兒宰春川。○乙亥</title>,<text>鬢邊金玉等於僧。分外尊名又一層。今日方知因子貴。前年已得列卿陞。六仙舊號元非儉。八座虛銜且莫稱。滚滚靑雲都付爾。此行堪笑老無能。</text>
<title>踰石坡嶺</title>,<text>峽山崒嵂峽川奔。宿霧連空日欲昏。高處方知天地豁。石坡嶺上踏層雲。</text>
<title>渡新淵江。抵衙。</title>,<text>籃輿飛下石坡遷。十里新淵江上船。剩借卿班休沐暇。好占仙窟起居便。樓臺一府排鋪壯。山水東關造化偏。別有聞韶高閣在。碧梧之後鳳儀前。碧梧軒名。鳳儀山名。</text>
<title>昭陽亭。謹次王考陶菴先生板上韻。</title>,<text>六七十年山水行。昭陽今日又題評。村西野色千區錯。嶼外灘聲二道鳴。地積烟霞偏勝絶。天開洞府自虛明。淡中眞味懷先躅。怊悵江梅待月生。板上有淡中眞味語。</text>
<title>聞韶閣。次壁上太太守歌。</title>,<text>君不聞守是邦者謂之眞太守。闔境士民知所敬。又不聞太守之父謂之太太守。時其飽煗而溫凊。有閣深深臥高枕。一塵不到琴書淨。鳶飛魚躍皆自得。鶴長鳧短各定命。不須高下武城弦。興到只可詩爲令酒爲政。是知太太守之樂樂於眞太守。治化付汝操其柄。若可聞韶韶不聞。公門百事何喧競。獨有靑山宛鳳儀。榮桐槖鄂花無病。殿最肉絲還多事。豈若吾身養靜吾心正。優哉悠哉太太守猶有眞宰權。江山風月烟雲魚鳥四時都管領。</text>
<title>谷雲九絶 丙子</title>,<text>靑嵐西畔碩人薖。鷄犬疎籬六七家。粧點山居何所有。沿溪無數水丹花。右精舍其二除却腥氛此洞深。潭心惟有臥龍吟。錦官遺廟知何處。碧草黃鸝自古今。右忠武侯其三莫以猖狂小此髡。存髯猶是丈夫身。採薇高節秋江外。生六臣中第一人。右淸寒子其四家住千山萬水中。角巾藜杖谷雲翁。天倫知己三淵在。指點西林半畝宮。右谷雲翁其五誰從木石與爲隣。卿相家門處士身。道義文章姑舍是。高標絶俗大哉言。右三淵其六亭頹三一石無言。誰識圖書至妙存。卦象由來源此理。臨風吾欲問羲文。右人文石其七噴激層湍撼壑來。如雲如雪又如雷。盤陀老石容人坐。時送輕霏入酒盃。右白雲潭其八淸隱古臺草欲萋。東隣玉峽上雲溪。幽人不做高唐夢。自在巖泉杖履携。右神女峽其九十里淸溪一棧通。短筇隨柳淡雲中。年年游子尋春到。爲趁蒼崖躑躅紅。右傍花溪</text>
<title>臨歸。次谷雲籠水亭。用崔文昌紅流洞詩韻。</title>,<text>雲樹千重矗矗巒。任他要路在人間。獨憐當日鴒原約。虛負華陰一半山。</text>
<title>送文兒遊楓嶽</title>,<text>送汝金剛去。雲山萬二千。戒存臨履際。珍重九龍淵。</text>
<title>昭陽亭觀漲</title>,<text>風花雪月輒登樓。雨後觀濤亦壯遊。野水濶呑千百畝。峽山遙齧兩三州。莫施鷗鷺凌波勢。定有魚龍撼壑愁。可是斜陽添霽景。一筇徙倚畫欄頭。</text>
<title>發向永保亭。次趙生爾玄 基升 韻。戊寅</title>,<text>不有嘉林會。那成永保行。江山將了債。風日正宜晴。西指安眠島。東臨節度營。賴君勤護疾。在道亦康寧。</text>
<title>永保亭</title>,<text>拍拍搖搖永保亭。翠翁一去更誰評。文章別有湖山助。武畧還敎棨戟停。火席光奔圓萬月。砲機聲震逬羣星。海防游覽良非偶。兒輩雙鳧又在庭。</text>
<title>林川衙中。書示正兒。</title>,<text>仲氏餘庥太守兒。專城追養亦堪悲。纔從湖海南游路。爲趁嘉林一會期。適我今行見榮耀。是誰所賜感恩私。文兒以閣臣。蒙恩暇從行。正兒及從子稷山監光承，從孫定山監埴，姊子溫陽守金魯鍾。亦迎於路上隨之。 邇來三鼎都過分。乃伯東還尙未朞。文兒遞任春川。</text>
<title>定山衙中。拜歸樂忠肅公祠版。</title>,<text>往事辛壬尙何言。一體貞忠四大臣。只以丹心期報效。竟將碧血訴煩寃。無知天道眞如綫。有限人情幾不禋。官薦牲蘋皆聖賜。從今子子又孫孫。</text>
<title>水北亭</title>,<text>水北亭高跨石臺。王孫草綠杜鵑哀。舊時輦路經千劫。暇日漁舟溯幾回。未信山河爲國寶。定知樓觀速天灾。三忠已沒嗟何及。我欲招招酹一杯。</text>
<title>大哉閣 浮山煥章閣舊址有大石。尤菴書孝廟賜白江李文貞疏批中至痛在心日暮途遠八字刻之。</title>,<text>南城遺恥欲無辭。忍過三田渡上碑。此地春秋堪一讀。居人猶說暮途悲。</text>
<title>洗劒亭觀漲</title>,<text>雨後登臨可此亭。水聲終日撼虛欞。塵襟滌盡城南去。曉枕猶應寂若聽。</text>
<title>天然亭賞蓮</title>,<text>蹇驢再度不嫌忙。爲有城西十畝塘。千古濂翁眞愛爾。至今蓮說口生香。</text>
<title>嘗出住小阮江榭。戊寅病告。又留連於此。亦季秋也。見壁上詩。追步其韻。</title>,<text>此老行窩卽此亭。小車時復去還停。收心靜界無城市。擧目澄流便戶庭。前度巖楓猶未赤。重來門柳有餘靑。吾頭已雪神如霧。不辨漁燈入杳冥。</text>
<title>十月九日。與諸友上南麓。爲再重陽會。以倣坡翁故事。酒半。以一年三百日。應十月再重陽之對。抽黃對白。雖無可稱。亦足爲老境勝集。浮世佳話。遂以此起頭。翌日足成爲五絶。寄諸公求和。</title>,<text>一年三百日。十月再重陽。競把茱萸看。應知此會長。</text>
<title>贐吳侍郞 翰源 赴燕</title>,<text>謂吾冠帶國。許以小中華。十二侯邦會。無徒上座誇。</text>
<title>又草一絶。兼贐李書記。</title>,<text>去路三千遠。歸時七十豪。况有杜書記。風烟不寂寥。</text>
