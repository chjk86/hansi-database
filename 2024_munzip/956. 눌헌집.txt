<title>碩果不食賦</title>,<text>碩果兮碩果兮。有蕡其實。旣不墜落。又不見食兮。獨旖旎乎樹之末。羌有復生之理兮。足以喩二氣之回斡。肆聖人之引此兮。以明剝卦之上九。碩果兮碩果兮。認至理之斯寓。覽察草木。其余有得兮。仍反覆乎卦象。五陰在下兮。有小人剝廬之象。一陽居上兮。有君子得輿之義。碩果兮碩果兮。宜乎援此而語彼。陰內陽外。是卦之體兮。類此果之碩大。竆上反下。是卦之氣兮。同此果之結子。消而長長而翕兮。是大易之常理。核有實實有仁兮。是碩果之自然。碩果兮碩果兮。形容易道。舍此其何也。當羣陰之漸盛兮。縱諸陽之見閼。尙一氣之未泯兮。生意藹其猶存。伊相嬗之至妙兮。若循環之無端。理何往而不復兮。果不食而能生。吾固知卦有一陽之亢。爻有碩果之義兮。諒無間於一理。碩果兮碩果兮。見乎此何有於知易。嗟諸儒談易之紛紛兮。只見枝兮不見根。付羲經於蠧魚兮。𠅩闡先聖之徽言。以私意而穿鑿兮。擧遺實而竊皮。碩果兮碩果兮。世無人其知之。重曰我觀剝卦。其理玄兮。人鮮務實。逞空言兮。故昔聖人兮。揭碩果而昭示。碩果兮碩果兮。喜發蒙之有地。</text>
<title>與朴鳴玉 天球 同棲草寺 乙丑</title>,<text>古刹穹崇超世界。同携惠好此中淹。祥雲始卷山林霽。繡戶初明海日暹。溪送寒聲橫一帶。岳呈奇色列三尖。眞區飽得風光興。寫草時時拂素縑。</text>
<title>戲贈岑上人</title>,<text>雪晴雲散前溪路。嗟爾携筇獨去僧。底事塵間空往返。招提知在碧山層。</text>
<title>觀瀾臺。與安行仲 夏時 集句。丁卯</title>,<text>波回東畔一高臺。希彦。 白石靑莎自作臺。行仲。 今日一樽成好會。希彦。 詠歸風味爽靈臺。行仲。</text>
<title>山寺夜坐</title>,<text>古刹依蒼壁。危樓壓水潯。松風淸客夢。蘿月爽人襟。境僻來山鹿。沙明宿水禽。高歌仍大酌。獨坐到更深。</text>
<title>草寺卽景</title>,<text>草菴光景卽瀛洲。一曲瑤溪抱𡵫流。壓峀飛甍新佛宇。干雲高閣舊仙樓。奇花始吐淸香動。宿雨初收灝氣浮。有意騷人來此地。唫詩消却萬端愁。</text>
<title>謝朴注書衡聖 權 來訪</title>,<text>白屋徐居士。靑雲朴注書。淸樽同一笑。此樂正何如。</text>
<title>昌樂郵軒。送朴衡聖之原州。</title>,<text>竹嶺連天矗。蟾湖坼地鳴。君今向此去。何限故人情。</text>
<title>風雨夕。對庭花口占。</title>,<text>薔薇與躑躅。灼灼正芳華。狂風吹雨過。恐損滿枝花。</text>
<title>別京友沈 尙燦</title>,<text>長安何許遠。今日送君行。行李須珍重。崎嶇嶺外程。</text>
<title>待友不至</title>,<text>竹保霜前翠。花含秋後香。何當蒙一顧。對此傾壺觴。</text>
<title>戊辰至月。余因事往綾州。己巳春將發還。具上舍 三益 爲贈別章一聯。卽步其韻。以酬繾綣之意。</title>,<text>客中懷抱與誰寬。時荷吾兄到竹關。文討逢場肝肺倒。榻聯隨處笑談閒。歸鞭始着愁殘雪。綠蟻催斟替外丹。不是男兒無一會。其如千里隔湖山。</text>
<title>聯珠山歌。次閔上舍 後昌 太白山歌。贈別三十一韻。聯珠綾主嶽</title>,<text>聯珠山高萬丈。其下有水流源源。九陌紅塵逈相隔。藥欄香朮何紛繁。湖南郡縣六十餘。古來形勝最此地。幽居卜近某山水。可想吾君非俗子。好是煙霞養淸眞。笑他世路偏多歧。翰苑英才稱獨步。鴈塔高名鳴一時。錦肝頻吐瓊琚句。豪情每付羅浮春。自非唐家謫仙流。可是晉代陶公倫。如吾碌碌不足道。宇宙中間一散人。南陲千里偶爲客。歸期還指春草茵。看雲白日幾憶弟。對月淸宵倍思親。逢君幸副識荊願。笑言開處歡情新。一劒肝膽照彼此。渾忘世味多酸辛。竹樹之郡鳳樓傍。與之携手同延佇。歌於詠於永今夕。却喜團遊爰得所。蒼松綠竹子趣味。明月淸風吾樂處。傍人且莫笑我輩。自是浪客非狂顚。浮榮曾不介靈臺。從來意氣何翩翩。詩題筆下弄景物。盃到筵中爭後先。佳山麗水一般興。促膝共托峩洋絃。亦好逢場得從容。肯恨歸計成遷延。天涯他日一別後。戀戀懷抱徒相牽。音書亦難繫白鴈。夜月惟應悲杜鵑。淸遊雖欲得再續。嶺路其如天與連。陽春一曲和者寡。脉脉離愁年又年。君乎君乎。此日休惜同躕踟。回頭前古念古人。古人亦愛江山陲。秋淸赤壁誦明月。春晩商山歌紫芝。遺風千載遠起予。不妨勝地消良宵。聯珠山歌歌已闋。碧天如海星寥寥。一策淸晨各分散。惻惻春寒猶裂膚。</text>
<title>病中述懷 庚午</title>,<text>素志將期大有爲。靑雲得路苦遲遲。長卿病卧三秋暮。陶令家貧百計違。冷淡生涯吾自笑。䨓軒氣宇世誰知。無情歲月催流水。撫劒中宵漫發嘻。</text>
<title>次虛舟金公 汝煜 素履窩韻 辛未</title>,<text>歲晏乾坤𠅩子華。生涯只是一茅窩。樽留好客閒情足。案閱淸篇古意多。分劑安常能守己。進修循次必盈科。溪山剩占幽棲趣。學得靑門舊種瓜。</text>
<title>雲谷十五景</title>,<text>小白南來鎭厚坤。崴巍一嶽入層雲。武夷山號今猶昔。彷彿前贒杖屨村。右武夷山山分主嶽氣雄蟠。燁燁靈芝産此間。四皓當年如早識。療飢不必採商顔。右靈芝山羽客何年此地來。山名猶帶舊金華。壺中幻術吾將學。試叱雲根看變化。右金華山南山三疊聳天中。一疊當前最作宗。倘使韓公今復起。團辭應悉此山容。右內南山崒嵂岐山入望中。雄分左右氣葱葱。行人絡繹山前路。恰似豳民老幼從。右斗岐山望裏丁峯翠揷天。畵圖新就態姸姸。靑烏秘訣如將信。此地人應壽萬年。右萬壽山山外有山山更好。內南山又外南山。從知造物多深意。固護千年淑氣蟠。右外南山無心雲出碧山巓。時送微陰落檻前。只可自怡朝與暮。那堪持贈到君邊。右噓雲峯山名帶得棲霞號。莫是梁王此地遊。當日繁華無處覓。但看紅縷鎖峯頭。右棲霞山崚層危岳揷晴空。如驟如停氣勢雄。睡覺南牕時騁眺。還疑天馬自雲中。右天馬峯金華山西柳𡵫東。方塘一面水涵空。芒鞋竹杖時來往。坐看天雲落鏡中。右雲影池彌迤平原四望同。登臨聊可滌煩胷。五秼垂柳成陰處。春在幽人杖屨中。右柳蔭堤爲向山中起草廬。朝煙暮靄摠宜余。村名况復稱雲谷。宛似前贒此地居。右雲谷崧高北嶽鎭乾坤。中有奇巖虎若蹲。却訝贒侯行德政。能令白額化雲根。右虎巖山下雲根伏路歧。望中眞狀似神龜。也知造物還多事。辦此名區物物奇。右龜巖</text>
<title>吟雲谷形勝</title>,<text>一區眞境隔塵寰。四面奇巒列鬒鬟。試拓丹崖開棟宇。仍尋碧澗汲潺湲。山中始得乾坤別。物外方知日月閒。徙倚南牕時矯首。孤雲出峀鳥飛還。</text>
<title>過梧峴有感</title>,<text>梧峴邨前細雨辰。客心何事最悲辛。小堂依舊桃花嫰。不見當時好主人。</text>
<title>次杜草堂韻別柳 翼天</title>,<text>客牕晴日罷歌芝。正是孤村歲暮時。歸路關心治任急。離杯到手出門遲。氷堆大水難容棹。雪壓殘松半倒枝。會合不常人易老。後期其奈未前知。</text>
<title>次金 台爕 壁上韻</title>,<text>閒居惟子願。華構傍崔巍。戶朗昇天日。濤喧不雨䨓。高情輸滿斝。塵累滌靈臺。好保江山勝。浮榮夢自灰。</text>
<title>輓三從兄 天健○幷序</title>,<text>吾於公同姓爲近。知公之行之美者。莫吾詳也。其溫醇之質。謹厚之風。足爲輩流中矜式。而不幸今也則亡。天何厚其禀而嗇其壽也。只有一弱子在庭。孑孑無依怙。所以惜公者。豈止公之早世而已哉。遂以廿字詩誄之。門運其將替。公歸何太忙。孤兒猶未長。尤使我心傷。</text>
<title>雲院次成府伯 瑨 韻 壬申</title>,<text>鈴軒涔寂夕暉陰。閒對南山興轉深。吟罷詩篇呼美酒。使君頻爲庶民斟。</text>
<title>三從兄 天久 從吾雲谷別墅有隣誼。乃述褚中所感以呈。六十韻○癸酉</title>,<text>惟我三從兄。性愛雲水鄕。結廬在竆僻。耻與俗人方。貧富隨吾分。竆通任彼蒼。工詩削金玉。行己務馴良。雖不求聞達。大名應早揚。佇罷鷗鷺盟。得近日月光。華國必經世。糾繆庶呈琅。嗟吾才本疎。又汩憂與喪。工違乾不息。德慙坤無疆。不能成一藝。居然三十霜。未預事君列。安有義烈彰。只自保孤潔。利慾消毫芒。肯慕祿萬鍾。不貴禾千箱。有酒志自怡。得友話偏長。恬憺又豪宕。平生不受韁。我在任縱傲。君能膺吉昌。呂釣屬明時。賈淚休自滂。應將物色求。大慰斯民望。時命苦不早。元辰聊俶裝。優遊碧山隅。漫浪淸溪傍。珠藏媚川澤。玉韞輝崑岡。我或從之遊。淸風灑衣裳。剩得蘭薰襲。從今期自強。對案閱芸編。繼晷親螢囊。評論奧且玄。不覺長夜央。已喜倚蓬麻。肯事談農桑。風期暗相契。別隅同翺翔。每歎君才格。自幼超文場。誰知卅載餘。未試十年鋩。奇意菀靑霞。半世空自昂。下筆凌鸚鵡。題詩壓晉唐。已能深造詣。自是非狷狂。大才當晩成。不必爲君傷。我欲道此意。筆耒久已荒。半日惱吟肝。意思猶微茫。每恨着工程。未始趁靑楊。誓將勵文筆。期追韓與王。願君及未暮。勉勉業無忘。德淵益漸漬。藝域須彷徨。求配得道顔。勿效干祿張。善繼箕裘業。肯構而肯堂。自然登雲路。頂玉腰金章。如吾山有素。逸居傾霞觴。笑他紅塵子。榮利徒紛忙。採山釣於水。朝夕奉爺孃。竊歎邇年來。世道同羊膓。未遇知己人。久廢絃峩洋。安得擧長矢。終能射天狼。有志竟未就。心事空悲凉。只可守自家。何須苦未遑。入山恐不深。遠世聊珍藏。春花與秋月。佳景濃幽庄。同携我姓兄。詠哦遊文房。披經對聖賢。閱史看興亡。于今累千載。往迹俱亡羊。人事本如此。我輩宜安常。毋爲名利牽。不辭艱苦嘗。君應福自臻。余豈壽未將。吟罷遂偃仰。天地何玄黃。題呈六十韻。願賭繡句香。</text>
<title>與客夜話</title>,<text>門外三更月。壁間一盞燈。樽斟綠蟻對良朋。俗慮轉蠟冰。</text>
<title>次金汝輝 萬鍈 柳亭韻 甲戌</title>,<text>爾木曾經幾百年。騷人此日此盤旋。風前翠葉垂壇右。日下淸陰落座邊。最愛鳴蟬時入耳。不妨携友共隨肩。一亭至樂兼仁智。山自蒼蒼水自漣。</text>
<title>次金重叔 萬鎰 聞鶯有感 重叔時有喪明之慘。故末句及之。</title>,<text>靜聽嬌鶯睍睆聲。聲聲猶是舊時聲。啼時莫近牆頭樹。恐有愁人哭失聲。</text>
<title>次李護軍 成桔 慶席韻</title>,<text>優老恩銜草野臻。綺筵冬日釀和春。紺瞳綠髮無時變。定是瑤臺謫下身。</text>
<title>白雲洞銀杏樹韻 乙亥</title>,<text>曾是先贒手自栽。景濂亭畔影交回。百世能令人愛惜。幾迴詞客此中來。</text>
<title>觀瀾臺賞秋</title>,<text>爲賞秋光強策藜。小臺高處急攀躋。松梢乍動風來北。雨脚初收日在西。一抹晴嵐飄鶴駕。數聲長篴自龜溪。逍遙竹砌醒還醉。放浪襟期古阮嵇。</text>
<title>詠飛烏</title>,<text>草堂晴日一牕開。兩兩仙禽去復來。挾彈少年多害物。飛時且莫近章臺。</text>
<title>輓李上舍 述意</title>,<text>文章早擅嶺之南。合沓高名衆所欽。司馬豈能酬宿願。釣龍還惜負初心。淸秋好會徒懷曩。流水生涯歎卽今。獨立蒼茫長慟哭。靑山無語暮煙沉。</text>
<title>遊浮石寺 丙子</title>,<text>爲躡諸公後。佳辰作此遊。千年浮石寺。百尺夕陽樓。望遠天疑盡。凭虛地欲浮。留連探勝賞。光景卽瀛洲。</text>
<title>次洪性如 游命 草堂韻</title>,<text>洞壑盤紆奧且寬。主翁無事卧其間。臨軒擧酒山當席。對案吟詩月上欄。片夢不曾榮利到。一心長與水雲閒。數椽茅屋千般勝。安得龍眠入畫看。</text>
<title>讀書觀瀾臺</title>,<text>強欲登高去。晴窻午睡餘。林疎風落石。池靜鳥窺魚。細酌寬心酒。竆硏載道書。笑他名利子。汩汩送居諸。</text>
<title>雲院次諸益韻</title>,<text>夕陽吟倚白雲關。敬石巉巉字未頑。溪蹙古臺東去遠。山連小白北來蟠。儒風一代成鄒魯。道脉千秋繼孔顔。先輩遺芬猶不沫。幾回詞客此盤跚。</text>
<title>次從弟台彥 鼎耇 韻</title>,<text>忽漫相逢地。梅殘歲已闌。煙光籠樹暗。風色入簾寒。擧眼長空窄。開胷碧海寬。却嗟時不與。把酒劒頻看。</text>
<title>次集中喜晴韻 戊寅</title>,<text>披雲睹日出。此樂正何如。山濕嵐收後。花明霧霽餘。波恬魚子戱。沙暖鷺拳舒。愛此佳時節。盤桓竹外閭。</text>
<title>別友詞</title>,<text>送君歸。憶君歸。獨立歧頭無限思。春風花又飛。</text>
<title>次太平書堂韻 辛巳</title>,<text>云是先贒舊所居。至今千載有遺墟。華堂經始鄕閭畔。剩馥分明此地餘。檻挹高岑濃翠靄。門臨大野壓淸渠。會同纓弁須勤學。莫道遊觀勝讀書。</text>
<title>龜溪書堂。次蔡使君 成胤 韻。</title>,<text>試士溪堂日。良辰細雨餘。衣冠華夏等。絃誦武城如。文化陶鄕邑。儒風振里閭。懦夫皆立志。一倍惜居諸。</text>
<title>次樂吾齋十二詠</title>,<text>庭前一樹槐。帶月交淸影。其下人如玉。時時歌且詠。右槐庭夜月序屬三秋暮。階壇菊爛開。淸風如有意。吹蘂到深盃。右菊壇秋風院在前山外。誦聲隔晩林。洋洋盈兩耳。能立懦夫心。右伊院絃誦一菴寄碧峯。云是沙金寺。鍾磬聲相襍。時時醒客耳。右金沙鍾磬不雨波濤響。隨風落戶間。爲尋聲起處。松檜吼南山。右南𡵫松濤西郊麥已秀。碧浪泛田中。𠅩主張乎是。知由造化工。右西郊麥浪節彼秀峯上。黑雲將雨過。閒牕騁遠眺。詩興此時多。右秀峯暮雨芝山雲罨罨。如火復如緜。四皓今何在。高風已邈然。右芝山朝雲微雨初收後。塵埃一點無。但看晴靄起。縷縷落山隅。右馬峴晴靄雨卷山容洗。天晴旭日昇。悠然相對處。心地一般澄。右鷹嶺新旭放浪不羇客。時時枕麯眠。陶然醒復醉。惟用酒爲年。右瓦樽濁醪夜來淸露滴。畦菜滿園新。咬此事堪做。請君无患貧。右小圃露蔬</text>
<title>落霞巖。次蔡使君韻。</title>,<text>蘇公去後蔡公遊。赤壁風光又早秋。爲携多士爭文藝。勝迹分明萬古留。</text>
<title>謝蔡正言綏彥 膺萬 來訪</title>,<text>溪堂午睡後。覺喜故人來。倒屣忻迎葢。開門急掃苔。天光籠半樹。花影落深盃。剩得從遊樂。斜陽更上臺。</text>
<title>借菊竹</title>,<text>未賞名區數載餘。庭前花竹問何如。慇懃欲作風霜友。莫惜高堂物色疎。</text>
<title>擬次卷中西京懷古韻</title>,<text>西京奇勝此高亭。亭下江流决决鳴。樓閣已非前盛麗。衣冠猶保舊儀形。荒城落日賓天鴈。衰草秋風點夜螢。過客停驂心不樂。隔林何處又鍾聲。</text>
<title>鳳停寺遊山韻</title>,<text>平生性癖愛佳山。一策來尋九折盤。壓峀樓臺掀日矗。滿庭花木帶霜殘。爭敲棊子樵柯爛。穩把金杯客意閒。世累卽今都了盡。回頭何處有塵寰。</text>
<title>巖回幽居</title>,<text>卜築巖回卄載餘。三公那換此幽居。登山幾採靈馨藥。臨水時聞跋刺魚。萬戶靑煙疎柳外。四時明月半牕虛。趨榮不願全身熱。獨倚匡床伴古書。</text>
<title>和贈蔡綏彦</title>,<text>朔風吹雪暗前坰。幾日竆廬獨掩扃。宇宙百年頭欲白。溪山千里眼同靑。團圓只恨樽無酒。感慨空唫隰有苓。歲暮襟期知一致。平生自擬客門庭。</text>
<title>籠三鳩馴養。夜爲烏圓所偸。</title>,<text>籠馴此鳥已多時。會待正朝欲放之。散入雲衢疑不返。齊臨屋角似相期。子孫禍福從渠决。天雨陰晴占爾知。誰識烏圓陰肆慾。剖巢中夜盡無遺。</text>
<title>擬次石洲韻六絶寄懷</title>,<text>草堂微雨後。寒月遠岑生。不借靑燈焰。能回半夜明。樹籠沙岸蘸。山入石門呈。瀟灑徐居士。一般意味淸。右東岑晴月薄暮平郊畔。炊煙四望同。依依藏小浦。縷縷逐長風。遠罨渾疑畫。都消却是空。但看林影外。殘日漏雲紅。右平郊暮煙特地高秋後。寒𩁺滿碧天。霏霏添水腹。滴滴溼茶煙。韻榻人成趣。敲林鳥罷眠。無邊佳景象。堪入短長篇。右溪堂秋雨山齋臘月夜。飛雪助寒凝。繚亂粘庭樹。崩騰打壁燈。林鴉渾縮頸。簷溜半成氷。暖酒還無力。寒生骨欲稜。右山村夜雪地偏稀遠客。終日近癡兒。讀史知探奧。竆經解難疑。驚風筆已妙。泣鬼句還奇。遠怪陶徵士。曾煩責子詩。右癡子學書風淸花又發。今夕是佳辰。對案誰新面。開襟摠舊人。爭棊消日馭。借酒露天眞。無限歡娛地。深情伯仲親。右情朋對案</text>
<title>次李上舍 好意 絶麥韻</title>,<text>生涯草草野僧如。始識竆通命禀初。舊穀已難三月後。新牟又乏一旬餘。無錢那忍長貧苦。食硯堪嗟大志虛。彈鋏高歌歌自激。將身何處可歸歟。</text>
<title>喜方寺。酬蔡使君，李茂長。適意。</title>,<text>擺脫塵氛此地過。幽泉汩汩峀峩峩。懸崖細路穿林遠。經雨晴嵐入戶多。老檜拂雲當殿角。流鶯喚友繞庭柯。敢將拙句題東壁。再到何年看碧紗。</text>
<title>槐木</title>,<text>樓前一老樹。翠蓋引風傾。爽氣盈床席。淸陰落戶庭。根盤人幾憇。葉密鵠頻停。勿被樵童斧。亭亭閱瑞蓂。</text>
<title>降仙樓</title>,<text>滌蕩塵間萬斛愁。別區斜日上高樓。降仙佳號千秋在。羽客何年此地遊。</text>
<title>次李 慶宗 草堂韻</title>,<text>乾坤別處卜幽居。浮世功名夢自踈。䂓作小亭臨廣野。鑿開方沼引淸渠。時携酒伴當壚醉。日涉花園帶雨鋤。箇裏閒閒無限趣。摠輸長短壁間書。</text>
<title>輓金上舍 景河</title>,<text>聯璧芳名鴈塔巍。幾年文苑聘雄才。蘭摧幽谷淸霜早。春老高堂夕照哀。入地應悲虧定省。倚門無復望歸來。人間自此知音少。獨抱瑤琴淚滿腮。</text>
<title>輓金甥夢鵾</title>,<text>負笈來吾勖自強。弱冠文藝已成章。溟鵬未展層霄翼。寶樹催彫午夜霜。黃壤遽纏埋玉痛。北堂誰慰倚閭望。淸和浮石詞場會。想到空消一寸腸。</text>
<title>輓張 璛</title>,<text>華閥承承世有人。仁齡已享八旬春。誠深尙節曾開院。志絶趨榮早秘身。孝友家聲宜警俗。溫醇風味亦超倫。俄驚棣幄三霜疊。拜輓頻沾小子巾。</text>
<title>雲院次武陵集韻 壬午</title>,<text>千秊道脉有從來。刱院何時闢草萊。泗水餘波環講室。武夷遺躅在高臺。朋情可見添杯酒。節序偏驚動管灰。剪燭中宵團會處。松濤滿壑吼晴䨓。</text>
<title>景濂亭。和蔡使君次一松集韻。</title>,<text>一席嘉賓總是豪。逢場肯學劒吹毛。敬巖臨水千年矗。竹峀磨天萬仞高。別袂不須今卒卒。此亭非是舊勞勞。排炎亦有盤中李。莫向仙家願碧桃。</text>
<title>次安上舍大卿 重廈 韻</title>,<text>華堂爭把淺深巵。昨日淸遊夢想疑。雨色連天禽語好。松陰滿座客心宜。巖棲自是幽人樂。車載寧要聖主知。千古仁贒留敎地。至今猶對壁間詩。</text>
<title>偶吟</title>,<text>覓句閒吟久。開樽獨酌遲。溪堂無限趣。付與白鷗知。</text>
<title>謝蔡綏彥，李上舍孟能 鎭萬 來訪。</title>,<text>大水橫流半沒隍。聯鞭行客自何方。逢秋髮白驚千丈。借酒顔紅樂一場。雲影嬾隨詩筆繞。松陰凈落坐氈凉。臨分更約他時會。須待東籬菊吐香。</text>
<title>呈朴監司 權 行軒</title>,<text>經國文章蓋世英。秋風仗鉞按諸城。江雲別夢年年恨。賓舘深杯戀戀情。鼓角聲殘天已暮。㫌旗影濕雨新晴。從今誓欲源源候。倘許閽人報姓名。</text>
<title>輓黃 煕止</title>,<text>已矣吾鄕事。嗟公遽卽眞。平生丈夫氣。今日竟沉淪。世業傳三胤。仁齡只七旬。空將感舊恨。臨輓最悲辛。</text>
<title>次李茂長遠行韻</title>,<text>避炎臺上拜辭時。已識吾公出遠期。淺深水濶舟難抗。長短亭連路轉危。勝地遊觀誰是樂。他鄕跋涉奈多疲。南州必見羅明府。爲借餘資濟苦飢。</text>
<title>驪州郡樓。次友人韻。</title>,<text>江上秋風薄暮時。一筵高會不曾期。路緣危棧僧來遠。樓壓長洲客散遲。逸興偏從溪篴動。深情聊借酒盃知。逢場只合終今夕。莫唱驪駒報別思。</text>
<title>借竹竿</title>,<text>聞道君家竹。叢生可作竿。倘分淇澳綠。長把渭川間。</text>
<title>次立巖窩韻</title>,<text>白山南畔柳堤邊。中有奇巖立屹然。煙逐遠風渾罨地。水穿平野半浮天。墻花靜愛當軒媚。松月晴憐入戶懸。無事主翁閒俯仰。人間始識有神仙。</text>
<title>謝贈葡萄</title>,<text>葡萄一掬孰余投。箇箇團圓儘似球。美敵瓊漿醒宿醉。甘同新蔗潤枯喉。千頭不必思江橘。一斗猶能換巨州。拜賜宮恩遺母願。當年誠孝說千秋。</text>
<title>夜卧</title>,<text>濯纓前浦水。歸卧碧山陽。帶月松陰轉。擔風竹韻凉。詩從枕上得。興入酒中狂。嘯傲消長夜。殘花落滿裳。</text>
<title>次朴鳴玉樂天堂韻</title>,<text>山勢周遭去復旋。主翁棲息屋三椽。四時光景皆輸眼。萬事乘除一聽天。石澗晴喧林影外。樵謳暝雜雨聲邊。樽醪自足供閒適。不必區區願酒泉。</text>
<title>當暑得氷 乙酉</title>,<text>三伏炎威煖似烝。誰知此苦寄寒氷。含來絶勝門冬飮。說到偏多夢寐蠅。玉井宮恩堪可比。草廬詩興覺冞增。翻思履薄昭昭訓。聖戒千秋在戰兢。</text>
<title>次安泰亨▣▣晩翠亭韻</title>,<text>晩翠名堂蓋有思。貞姿須愛歲寒時。雨霑老甲龍文動。風閙疎枝鶴夢疑。爽氣襲人炎自遠。淸陰泛坐睡偏宜。慙吾世累消難盡。瀟灑仙區再度遲。</text>
<title>自嘲</title>,<text>好作人師人患也。况吾聞見井底蛙。敲椎未辨詩何導。亥豕難分字亦訛。敎迪家兒猶是妄。指揮隣子亦堪呵。從今欲謝門徒衆。閒卧風軒伴睡魔。</text>
<title>偶題</title>,<text>綠陰深處卜幽居。瀟灑生涯一草廬。滿斝淸香浮蟻酒。登盤新味撤叉魚。溪堂乍冷嵐收後。夜榻微明月上初。歌罷滄浪仍偃仰。閒來時詠壁間書。</text>
<title>夜坐漫吟</title>,<text>名佳亭下釣臺傍。瀟灑茅堂枕古隍。野水淸涵鷗夢濶。竹風吹徹客衣凉。漏雲缺月峯頭艶。繞砌飛螢草際光。好趁良辰閒偃仰。笑他塵客任紛忙。</text>
<title>霖雨挾日。竟成懷襄之災。生民之蒙害。觸目多慘。不覺興歎。</title>,<text>一雨支離十日懸。涓流狂漲便成川。田間浪走漂新稼。竈下蛙生斷夕煙。羸馬劫危愁過岸。行人病涉歎無船。今年年事從玆决。民命將何獲保全。</text>
<title>輓金參奉 輝璧</title>,<text>贒師家業豈沉淪。復見吾公出俗倫。鴈㙮名高才夙著。齋郞位下命何屯。泉臺永訣傷今日。梧峴相逢記去春。五十九年猶欠壽。天乎那忍薄於仁。</text>
<title>輓孫 東奭</title>,<text>俊逸淸詞動鬼神。向來聲譽逈超倫。沉痾積稔天何薄。良玉遭刑命奈屯。邑里攀遊懷去夏。泉臺永訣慟今辰。題詩窃爲英靈慰。膝下孤兒摠石麟。</text>
<title>輓黃秀伯</title>,<text>金鸑人間降。祥鸞翠竹停。心貞誰可奪。衆醉我偏醒。氣岸巍衝斗。詞鋒瑩發硎。佇攀仙桂萼。期奮海鵬翎。妙譽傾文苑。英聲自弱齡。峩洋曾托契。瓜葛共忘形。別久愁萌吝。逢多喜襲馨。仁年謂可得。天理竟何冥。日昃三千界。霜催卅六蓂。終違驥展步。堪惜璧遭刑。虛負平生志。應傷厚夜靈。舊遊跡已冷。何處眼重靑。樑月魂猶斷。山陽篴忍聆。孤兒憐幼穉。孀婦歎伶俜。時閱病中札。齎咨涕暗零。</text>
<title>登北臺 丙戌</title>,<text>晩醉扶藜杖。登臨地盡頭。水聲晴作雨。風色夏疑秋。選樹鶯飛疾。歸巢鷰語休。閒閒無限趣。終日獨遲留。</text>
<title>曉起卽事</title>,<text>觀瀾臺下柳堤邊。景物增新四月天。瑞旭漏雲光冉冉。琪花注露態娟娟。鶯穿古樹當牕語。鷺下平沙傍水眠。客至欲知閒趣味。請看丌上短長篇。</text>
<title>㬥雨驅暑</title>,<text>薄暮才看逐婦鳩。忽驚狂雨沛然流。亭松倒蓋渾垂地。野水添波半沒洲。大暑去身忘盛夏。微凉生榻訝新秋。快憑花檻擡雙眼。山際孤雲片片浮。</text>
<title>次金丈 聖濟 東厓韻</title>,<text>小溪環處起茅齋。東有蒼厓高百尺。山水中間樂暮年。杖藜來往竆朝夕。</text>
<title>次金東巖▣▣借竹韻</title>,<text>竹有君子節。合栽君子家。君子後樂此。盛意不副何。</text>
<title>次可笑菴十絶三疊韻</title>,<text>別業新糚里謝他。世間榮辱任從他。釣竿時把斜陽外。但願幽閒不願他。右謝他村極浦千秋說讓田。讓田周俗驗斯田。多少行人皆艶歎。人情固是聖王田。右讓田浦當軒一岳號爲文。中有騷人早業文。古來才大成於晩。佇看南山豹變文。右文佐峯道之爲用固難藏。此洞如何號道藏。應是主翁安素履。別區深處卷而藏。右道藏洞白峀之陽碧水陰。中間一井號山陰。籠鵝舊跡尋無處。惟有蒼松自作陰。右山陰井小溪之北大山陽。峴號千秋說紫陽。主翁新構偏相近。爲是平生慕紫陽。右紫陽峴素月玲瓏滿一邱。素邱爲號稱玆邱。一般淸意時料得。步屧中宵獨上邱。右素月邱羽客何秊此鍊丹。谷名千載尙稱丹。孤雲朝暮無心出。時雜煙霞抹翠丹。右丹谷雲望裡靑山號玉鵝。三峯奇秀若飛鵝。右軍當日如來此。應寫黃經換此鵝。右玉鵝山淸溪初落露芳洲。白鷺飛飛點一洲。中分二水金陵勝。何似名區此鷺洲。右白鷺洲</text>
<title>雲院同遊聯句 丁亥</title>,<text>碧洞風光屬暮春。一樽談笑摠情親。韓咸悅宗老太叟。 白雲散作山中雨。淸夜仍留醉裡人。李豐基禎聖瑞。 溪嶽自非新面目。松篁猶是舊精神。安進士重廈大卿。 敬巖花發粧紅錦。竹水波肥戲素鱗。徐進士聖耇希彥。 道院追隨眞勝會。別區行樂又佳辰。李進士好意善哉。 千年古廟欽餘馥。半畞方塘絶俗倫。金學一宗吾。 賞久任敎盃到數。哦高不覺筆抽頻。安進士日履吉甫。 翩翩皁蓋穿林逕。濟濟靑襟列草茵。黃▣▣文瑞。 洗盡靈臺多小累。甘爲聖代逸遺民。黃▣▣遠卿。 香燈欲滅三更近。霽後長天月一輪。洪儉伯仁。</text>
<title>雲院次座中韻</title>,<text>綠葉初抽花又紅。筵前爭把玉西東。誰非好客誰非友。半是靑年半是翁。雲樹昔時顔面阻。學庠今夜笑談同。臨歧更惹相分恨。欲作離詞意萬重。</text>
<title>次黃參奉 昌述 慶席韻</title>,<text>垂老猶能骨欲輕。是翁何日下瑤京。蓮輝踈鬢星星髮。簾捲春風處處城。千佛經中新進士。八旬林下舊書生。策勳庶效鷹揚傁。靑史行看耀盛名。</text>
<title>輓李上舍 斗精</title>,<text>符彩酋酋氣味溫。謹於庸行又庸言。早登蓮籍詩聲大。晩卜林泉俗慮諼。白首餘悲纏寶樹。靑氈舊業付兒孫。依俙顔色尋何處。樑上三更月有痕。</text>
<title>輓黃 世煇</title>,<text>公是吾南第一人。金天爽氣水精神。明彜庶革偸風痼。好學能安陋巷貧。雲院襲薰懷舊歲。泉臺埋玉痛今辰。休言福善終無驗。庭下三男摠石麟。</text>
<title>輓金上舍 堣</title>,<text>憶曾承誨處。邱美在僑時。高潔超氛志。溫淳拔俗姿。名香巍鴈塔。學邃作人師。八袠還如夢。臨詞淚自滋。</text>
<title>輓金同年宗之 漢泰</title>,<text>早看明月出淸淮。磊落胷襟不世才。司馬高名鳴泮水。屠龍遺恨淚泉臺。那知皷瑟平生樂。便作同原此日哀。年分深情無處托。欲題輓語語難裁。</text>
<title>大谷寺詩軸中。敬次退陶先生韻。戊子</title>,<text>前贒遺墨留僧軸。敬翫中宵累剔燈。曉來步出沙門外。雪滿羣峯玉萬層。</text>
<title>悼金甥 萬鉀</title>,<text>才何超卓意何淳。少小聲名逈出倫。歲久沉痾曾入髓。春來毒疫又纏身。忍言山寺招魂日。堪惜泉臺送櫬辰。老姊生涯誰更托。諸孫又是未成人。</text>
<title>輓張開寧 璶○辛卯</title>,<text>天爲斯文降此人。衣冠甚偉儼風神。竆經擬紹千年學。治邑曾陶百里春。累世交情同管鮑。兩家親誼等朱陳。堪嗟八耋還如夢。寒月空留錦水濱。</text>
<title>輓黃參奉 昌述</title>,<text>八十猶強健。靑蓮手自探。命全奇福五。身享達尊三。分義先人最。恩私小子覃。俄然乘化盡。感舊淚空含。</text>
<title>輓李 基福</title>,<text>世誼兼將戚誼敦。陪遊頻聽德音溫。工詞早擅騷壇譽。見刖終齎璞玉寃。白首悲懷纏寶樹。靑氈事業付阿孫。可憐八耋還如夢。哭望台峯淚自痕。</text>
<title>輓朴護軍 施春</title>,<text>先考金交友。惟公壽且康。身名輝鴈塔。天寵拜龍驤。門疊琳琅照。人稱福履昌。俄然乘化去。萬事摠亡羊。</text>
<title>輓金 廈柱○乙未</title>,<text>秋水精神海鶴姿。是翁儀範逈超夷。行敦孝友遺風驗。業富詩書擧世推。一病遽緣高子泣。十全無賴越人治。題詞窃爲英靈慰。庭下三男摠絶奇。</text>
<title>輓趙固城 鳳徵○丙申</title>,<text>英姿雅望逈超倫。爭道吾南第一人。宦海十年期報國。瘴鄕萬里責安民。星淪旅舍催歸日。鵑咽空山欲暮春。姻婭深情何處托。不堪哀淚漫霑巾。</text>
<title>寒梅問答 丁酉</title>,<text>問寒梅。百卉已俱腓。不畏風霜重。如何獨自輝。寒梅答。我羞桃李爭。年年保苦節。衝雪始敷榮。</text>
<title>述懷 三首</title>,<text>謂我有哀乎。大醉歌呼消日日。謂我無哀乎。老淚縱橫半成血。有哀無哀須莫問。看我頭邊添白髮。謂我有痛乎。謾將碁局消長日。謂我無痛乎。獨掩衡茅頻泣血。有痛無痛須莫問。看吾頭上星星髮。星星白髮三千丈。知是緣愁長又長。左携孫男右孫女。松壇竹砌空彷徨。</text>
<title>題夢贒菴</title>,<text>夢贒菴在夢贒洞。有意騷人此地過。欲夢昔贒贒未夢。吾衰甚矣歎如何。</text>
<title>喜得雌鷄</title>,<text>誰將鷄一牝。寄此老疇家。課婢麾狸子。催僮結草窠。寧嫌啄黍聚。方喜養雛多。瀹食非吾願。不須憂網羅。</text>
<title>夜坐述懷</title>,<text>風滿疎簾雪滿天。擁爐中夜獨無眠。韓竆未送身長困。周獵難逢世𠅩憐。流水光陰傷白髮。傳家詩禮愧靑氈。心中暗數平生事。咄咄書牎轉惘然。</text>
<title>言志</title>,<text>命禀生初不可移。竆不須悲辱不須悲。將身端合謝營爲。世與我違心與我違。獨卧寒齋斷舊知。山擁荊扉樹擁荊扉。梅兄襟韻幸相宜。開亦盈枝悴亦盈枝。</text>
<title>善山道中憶盆梅</title>,<text>行盡長亭復短亭。幾番風雪幾番晴。夢魂不怕寒威凜。時到盆前翫玉英。</text>
<title>輓金 俰</title>,<text>舊家遺業世相傳。卓行高才並出天。豐劒埋氛寃幾結。荊花交影樂還全。那知牙次移僑日。便是泉臺永訣年。哭送吾兒無盡淚。輓君今日更潸然。</text>
<title>次鄭參奉 重元 韻 戊戌</title>,<text>落帽佳時節。秋光滿郭淸。林疎霜盡染。嵐卷雨新晴。邂逅簪相盍。團圓酒細傾。歸鞭須莫促。叵耐去留情。</text>
<title>輓權 胤錫</title>,<text>天挺英豪嶺以南。人間五福入叢談。家傳懿德光前後。案閱羣書博古今。鄕社平生期奉袂。玉京何處促歸驂。落花巖畔娟娟月。照作吾公一片心。</text>
<title>輓李上舍 好意</title>,<text>分義從來若弟兄。陪遊處處兩心傾。數奇縱負鵬摶願。才茂曾題鴈塔名。毒疾難醫驚薤露。靑氈有托振家聲。公歸見我亡兒否。爲報悲凉老父情。</text>
<title>輓金 宗泳</title>,<text>天挺英豪嶺一隅。淸癯氣像脫塵埃。見孫每效汾陽頷。恤族時分正獻財。方賀靈籌添海屋。忽驚仙馭秘泉臺。追惟鄕社陪遊地。當日高風聳後來。</text>
<title>輓朴錫之 天柱</title>,<text>芻豢羣書味道深。四贒遺躅遠來尋。新庄刱起安容膝。古井重修喜滌襟。鐵馬辭閒空飮恨。瑤琴拋匣𠅩知音。看他鳳穴雛皆好。庶慰哀鴻叫侶心。</text>
<title>憶亡兒。次集中韻。己亥</title>,<text>父曰嗟余季。如何催死別。儀形無處覓。念之長含慽。慽慽不自已。哭聲如沸䨓。終日又終夜。無心把酒盃。盃行不着手。掩泣空徘徊。俄然頹卧久。英彩夢中來。來者不可信。夢覺不見汝。還違父子樂。歸去其誰許。許歸非我志。追思淚若水。始知人世上。存沒皆虛事。事變誠難測。吾生又何必。一病緣悲慟。鬢毛渾似雪。</text>
<title>川獵歸路。次老杜韻。</title>,<text>靑山斷處有茅堂。檻外殘紅落滿裳。叩石得魚魚轉美。剉松爲酒酒偏香。飛飛白鷺穿高柳。曲曲淸歌繞晩樑。好是一筵歡會處。莫將竆達問蒼蒼。</text>
<title>贈別權秀士 贇</title>,<text>一曲幽棲地。背山前有溪。蝶穿殘蕊舞。鶯繞暮林啼。舊面傾肝膽。新詩倚醉題。歡情猶未洽。臨別手重携。</text>
<title>吟呈永春倅宗丈 文佑</title>,<text>郡齋淸夜月明時。一席從容對主人。勵志十年期報國。分憂千里責安民。心勞撫字仁聲洽。政尙廉平化理新。百代同宗親厚誼。今來始覺出天眞。</text>
<title>次玉淵亭韻</title>,<text>仙馭飄飄去不回。秋風此日客登臺。波光鏡澈纖鱗戱。山勢屛圍活畵開。百世遺芬留寶界。四時佳景作詩媒。前溪莫遣桃花泛。恐有漁舟入洞來。</text>
<title>雪寒述懷</title>,<text>蒼茫歲暮天。睡起獨盤旋。雪積難分路。氷堅未汲泉。飢烏寒樹外。孤鴈凍雲邊。桂玉身長困。厨空不起煙。</text>
<title>輓黃護軍 海翊</title>,<text>天降英才嶺以南。向來聲譽動儒林。鬬龜長算仁齡得。戴玉榮光聖澤涵。先契已深同郡日。後生冞切挹薰心。忽驚地上仙遊罷。只有寒煙鎖故菴。</text>
<title>聞春城倅治績 庚子</title>,<text>好是春城閒僻地。分符來作牧民官。澤流雨露人心悅。威挾風霜吏膽寒。數曲歌詞矯習俗。三年文敎化慵頑。治聲肯在龔黃後。佇看高名國史刊。</text>
<title>輓柳孟儀 後千</title>,<text>秋水精神海鶴姿。一江煙月好棲遲。傳家舊業詩書禮。範俗遺風孝悌慈。瓜葛當年心共許。死生今日淚偏垂。泉臺倘與吾兒面。須說靑孀不盡悲。</text>
<title>輓宗人 宗奭</title>,<text>一見知爲不世姿。四宜樓上慣相隨。風神灑落能超衆。學術高明可作師。萬里晨昏今未奉。九泉寃恨定難夷。那知竆臘慇懃札。便是新春永訣辭。</text>
<title>有懷兪明府 命岳○辛丑</title>,<text>治劇推高手。如公最廟堂。齊民呼召杜。漢代有龔黃。二載陶甄化。千年景慕長。佇看循吏傳。第一姓名香。</text>
<title>次邵康節談易韻</title>,<text>易之諸象極紛紛。探究其源本一根。奧旨至玄兼至妙。微辭難識亦難言。專精只自消年月。課業何能敎子孫。却恨吾生生苦晩。羣疑未與伏羲論。</text>
<title>憶金生 應商 之夭。感吟一絶。</title>,<text>早歲成名早歲夭。才何超卓命何奇。古來此理終難詰。回也曾爲萬古悲。</text>
<title>次東坡韻</title>,<text>病骨稜稜雪滿頭。此身何處可忘憂。願將東海添詩硯。寫出胷中萬斛愁。</text>
<title>冬夜見霧四塞。吟示兒曹。</title>,<text>北辰千里隔。南土一身遙。爕理知誰任。陰陽久未調。寒䨓驚曩日。凍霧見今宵。脉脉憂時切。挑燈坐待朝。</text>
<title>輓黃佐郞仁叟 壽嶷</title>,<text>早看明月出淸淮。妙歲聲名北斗巍。薄宦欺人遊洛久。沉痾入髓返鄕催。空將報國平生志。便結重泉此日哀。故宅荒凉門獨掩。滿庭黃菊爲誰開。</text>
<title>次洪判官 凭 行算唫韻</title>,<text>謫仙何日便騎鯨。鯨骨今朝作萬莖。井井排來昭位次。丁丁打處似金聲。臨機自可旁通妙。計事誰能欲隱情。漢幄當年張也運。定知神法此中生。</text>
<title>買木屐 壬寅</title>,<text>大雨連旬水滿途。始知玆屐有功於。體完猶勝詩人葛。質儉偏殊楚客珠。買處不煩先度足。着來深喜最宜余。王喬妙術今難學。肯效當年舃化鳧。</text>
<title>次杜草堂韻。贈申甥 鏐。</title>,<text>一笑團蒲上。離懷得好開。夕風兼雪起。幽鳥帶烟迴。對鏡傷吾老。論詩喜汝才。莫嫌湖嶺阻。歸去且頻來。</text>
<title>申甥自原州來。欲轉向寧海。以詩尼之。</title>,<text>千里行裝一弊衣。况當寒烈裂膚時。層冰閣岸來應苦。大海連天去亦危。候日端宜催復路。冒風將欲更尋誰。男兒得意知非遠。徐待他辰命駕宜。</text>
<title>張仁叔 延相 有重陽日合醵之約。而見其失踐。作詩嘲之。</title>,<text>重陽當日盍簪時。有約未來問是誰。莫道寒𩁺防出入。魏侯猶不失虞期。</text>
<title>遊峽江</title>,<text>咽咽離歌緩緩盃。遲遲行客更登臺。臺前一水環山去。禹斧何年此鑿開。</text>
<title>冬至日。次邵康節韻。</title>,<text>年光如箭疾。節序轉頭移。炭重衡端日。灰飛管底時。雷驚春意動。宵靜大音希。此理吾能解。何須問伏羲。</text>
<title>次安州百祥樓韻</title>,<text>名區落日上高樓。無限雲山散不收。靑草細連紅蓼岸。白鷗飛點碧瀾頭。百年天地閒遊客。萬里江湖獨去舟。何用別尋方外遠。人間亦自有瀛洲。</text>
<title>翠寒臺夜會韻</title>,<text>澄波宜皓月。如見故人心。景仰逍遙地。還忘雪色侵。</text>
<title>雲院次斑竹盆韻</title>,<text>瀟上斑斑竹。于今閱幾秋。栽盆相對處。可想二妃愁。</text>
<title>次內兄金護軍 弘世 借酒韻</title>,<text>卄八瓊琚落我床。賞來稍慰老衰腸。休言薄酒難成醉。多小誠心在此觴。</text>
<title>次從侄萬維家盆梅韻</title>,<text>衝雪敷榮意。慇懃問早梅。攀枝故不去。爲有淸香來。</text>
<title>又次枯梔韻</title>,<text>春光漏死木。生意雪中來。會待敷榮日。奇觀等玉梅。</text>
<title>以病久未省墓</title>,<text>光陰催逝白人頭。處世誰能免百憂。霜露餘悲生草樹。羹墻遺慕在松楸。百年天地偏多感。萬古烟霞獨任愁。病喘久違朝暮省。不堪東望淚長流。</text>
<title>次金友堂韻</title>,<text>晩卜幽棲地。山高谷自平。無心雲靉。求友鳥嚶鳴。菊愛當軒吐。苔憐繞砌生。閒情隨處足。弊屣視浮榮。</text>
<title>輓金 眉壽</title>,<text>陪遊昔日荷提撕。久仰聲名北斗齊。行義庶能矯末俗。寬容曾不露端倪。靑氈舊物傳詩禮。白屋淸風付藿藜。七十光陰催一夢。忍聞殘曉薤歌悽。</text>
<title>何處難忘酒。效白樂天體。三首○癸卯</title>,<text>何處難忘酒。明時一小臣。素心如日月。丹悃拱楓宸。未獻三千字。虛經六十春。此時無一盞。何以慰沉淪。何處難忘酒。山深不見人。松聲風外閙。梅蘂臘前新。排憫詩成壘。緣愁病着身。此時無一盞。仰屋歎吾貧。何處難忘酒。山村欲暮年。孤懷付綠竹。萬事任蒼天。北警 有騷屑故云 人休說。南憂世𠅩傳。此時無一盞。愁絶獨茫然。</text>
<title>新恩再從侄志達。以李典籍以時 徵道 所贈絶句來示。卽次以寄。</title>,<text>當年我亦摘蓮花。復見君科喜益多。大抵人生具慶少。莫將悲緖淚橫斜。</text>
<title>步前川</title>,<text>溪上新春麗日遲。堅冰已解柳成絲。一筇來此盤桓意。爲問沙鷗知不知。</text>
<title>盆梅</title>,<text>盆上昂莊樹。瓊英滿故枝。風霜搖落日。貞節獨能持。</text>
<title>輓金德老 重鼎</title>,<text>賦才之秀禀姿溫。爭道吾鄕碩士存。靜裏煙霞欣有契。世間非是欲無言。翻將瑰器催黃壤。留與箕裘托後昆。一哭靈筵不盡淚。今當題輓更成痕。</text>
<title>輓金 義秋</title>,<text>壽筭元無定。慟傷非爲亡。回首北堂下。忍看朝暮望。</text>
<title>輓內兄金護軍</title>,<text>藝苑高名冠一時。渭陽遺業慶無虧。鬪龜長筭仁齡得。戴玉榮光聖澤滋。方見樂吾 堂名 成晩趣。忽驚乘彼晦淸儀。獨留人世將安仰。欲瀉哀詞淚自洟。</text>
<title>輓金君直 弼世</title>,<text>帖帖胷懷凜凜姿。養閒田里志常頤。傳家舊業詩書禮。範俗遺風孝悌慈。方賀德門三老壽。那知薤輓一時悲。阿孫夭折尤堪痛。天意茫茫理難推。</text>
<title>余所自名訥軒。葢寓懷。張仁叔爲贈四韻。遂感而足成。甲辰</title>,<text>新破天慳小築成。宜家保族繼前聲。每當霜露心長慽。遙望松楸眼自明。地號千秋符聖訓。軒題此日揭嘉名。常常顧諟虔虔處。追遠誠心愧未貞。</text>
<title>伴鶴堂韻</title>,<text>休道幽居地一偏。門前鶴駕半浮天。元非匝域飛騰者。豈是橫江鳴戛然。望裏呈奇曾幾日。閒中作伴已多年。淸癯氣像人如物。始信塵寰亦有仙。</text>
<title>送李典籍以時上洛 乙巳</title>,<text>白首微官猶幸耳。秋風脂轄赴京中。天公有意榮行李。挾路江楓處處紅。</text>
<title>送萬禧兒赴會試</title>,<text>恢恢天網趁秋開。膺命諸官獵士回。玉井蓮花方吐萼。家兒倘折一枝來。</text>
<title>沙川雪夜</title>,<text>囊空無計買田園。天借沙川數架軒。客子不來門獨掩。一庭風雪自黃昏。</text>
<title>偶吟</title>,<text>人間難得惟吾族。競短爭長豈忍爲。此是彼非須莫問。只應明月我心知。</text>
<title>次邵康節韻 三首</title>,<text>前有千千年。後有千千世。人生在其間。壽筭能幾歲。貧竆不須悲。榮達亦虛事。但可保殘齡。安閒以當貴。淸風時時來。無端入我手。明月時時到。無端入我牖。閒情已自足。物欲何能誘。但願保幽貞。日日長把酒。人老春更老。山深林又深。靄靄雲藏屋。嚶嚶鳥好音。荊門長閉跡。塵世𠅩知心。時有二小子。挾冊來相尋。</text>
<title>輓洪希天 游聖</title>,<text>幽居分占水西東。少小從遊荷眷隆。孝友行敦追世德。詩書業富振儒風。柳車未送韓公鬼。嬴博曾深季子恫。八十光陰驚一夢。感傷今古淚盈瞳。</text>
<title>輓黃晦仲 𣖔</title>,<text>溫然風味粹然姿。慍喜元來不上眉。掘井方期泉必及。爲山猶恐簣還虧。那知皷瑟平生樂。便作同原此日哀。贒胤隨亡俱可慟。北堂無復慰望思。</text>
<title>輓李持平 適意</title>,<text>文章高價擅吾東。科藝傳家得素風。下邑昔年頻製錦。憲臺當日暫乘驄。丹心在國三朝歷。白髮催人萬事空。感舊不堪魂欲斷。嗒然無語淚盈瞳。</text>
<title>輓黃用五 壽一</title>,<text>嶺外儒宗說我公。勉將繩墨勅吾躳。曾遊葛老門墻下。晩晦龍山水石中。闡奧工程詩禮在。析疑談論古今通。業傳螟子年還促。忍看丹㫌遡雪風。</text>
<title>待禧兒罷試還來 丙午</title>,<text>八月秋高三五夜。悄然無語卧茅蘅。懸思冒雨兒行處。耿耿中宵眠不成。</text>
<title>輓成參奉 文夏</title>,<text>秋水精神海鶴姿。文章高價擅南畿。守陵薄宦宏才屈。戴玉榮光福履綏。間一宵同琴瑟閟。聯三珠在戶庭輝。身嬰賤疾違臨穴。虛負平生長者知。</text>
<title>輓權上舍 斗光</title>,<text>自是山南瑞世英。曾遊魯泮抱書經。靑年妙藝人誰配。白首高情我獨醒。萬里鵾鵬違宿計。一江魚鳥托深盟。屋樑寒月驚殘夢。欲寫哀詞淚溼纓。</text>
<title>輓張上舍 瑢</title>,<text>瓜葛從來分義敦。攀遊時聽德音溫。詩書拄腹宜經世。孝悌肥家可表門。芹泮高名香衆口。箕裘舊業付諸孫。彌年一病終爲禍。恨入前溪晝夜喧。</text>
<title>輓李茅山 棟完</title>,<text>平生景慕在斯翁。長恨衰齡久未逢。禍疊三郞能節抑。年高八耋尙明聰。龍門苦阻科名薄。馬鬣催封世事空。幸有遺孤傳舊業。德門餘慶定無竆。</text>
<title>幽居卽景 丁未</title>,<text>種松已作千株擁。移竹新看萬葉繁。四面皆山人跡少。卜居元是遠塵喧。</text>
<title>登後山飮酒賦詩</title>,<text>陟彼高岡步步遲。松醪橡實足充飢。傍人莫道天猶熱。林下淸風細細吹。</text>
<title>立春祝</title>,<text>兒學詩書禮。家興孝悌慈。安閒無一事。牕外日遲遲。</text>
<title>怪石 己酉</title>,<text>天借幽人翫賞資。縱橫山骨峙盆池。不知岱𤱶當年貢。怪狀何如此石奇。</text>
<title>梧桐月。照石假山所在盆中。</title>,<text>碧梧明月兩相宜。梧自掀空月自輝。影落盆池搖蕩處。假山山色亦淸奇。</text>
<title>芭蕉 庚戌</title>,<text>芭蕉一角植前庭。前葉才舒後葉生。未學新心新我德。見渠還愧蔑工程。</text>
<title>歲元入雲院酬諸益</title>,<text>手掃閒雲入洞深。憑虛時聽竹溪音。如今剖罷藩籬盡。松栢猶知歲暮心。</text>
<title>次晩翠堂重修韻 幷小序</title>,<text>榮州之斗巖。卽吾之渭陽遺址也。有堂翼翼。有松蒼蒼。堂有二號。石峯華額。輝暎楣間。松有廿韻。蒼石瓊章。炳耀壁上。足爲榮州之一名勝也。歷年旣久。堂宇多傷破。松木多摧落。遠近之行過是墟者。莫不齎咨歎息。幸今金君爾益以渭陽裔孫。深懷慨然之志。鳩材募人。旣葺其堂。且植以松。宛然與前樣無異。仍以重修之意。爲四韻詩。以索文人韻士之相酬答。非佳子弟能如是乎。余於詩雖沒沒。感念今昔。不敢獨後。謹次以呈。晩翠堂虛往跡空。君今肯構煥新容。常嗟舊址無喬木。却喜前堤種稚松。長養他年期棟宇。詠遊春日戲冠童。渭陽華閥繩繩慶。將與蒼髯萬古同。</text>
<title>次避炎亭八景韻</title>,<text>一區名境遠囂塵。中有高人早秘身。天意解挑閒趣味。滿山紅紫媚三春。右兔峴春花秋風何處起樵歌。霜染楓林葉葉華。雲壑欲尋迷去路。但聞仙犬吠山家。右葛路秋葉不雨何聲若震霆。來從絶壑徹踈屛。定知巖際三千瀑。喚起山翁醉不醒。右月巖懸瀑片片閒雲逐遠風。才騰山北又山東。須臾變滅渾無跡。只有微尖揷半空。右梧峴歸雲莫將羅網隔蘆張。恐有驚鴻遠擧忙。愛爾平沙閒自在。機心元不戀稻粱。右寒沙驚鴈化日方舒已晩朝。隔林時聽短長謠。飯牛郊外閒閒客。叩角歸來石路迢。右平郊放牛亭亭獨立傲寒威。高節方看歲暮時。無事主翁長作伴。一生襟袍與相宜。右井上蒼松九秋今日令辰迴。竆巷何人送酒來。最愛庭前佳菊在。獨全孤節帶霜開。右庭前佳菊</text>
<title>次金道兼 弘濟 三願堂韻</title>,<text>一生閒浪竹溪東。時見衰顔酒借紅。至樂能存攻玉裏。竆愁不到飮瓢中。籠軒疎影松髯舞。繞屋奇形石面工。把釣臨池聊取適。明時甘作一漁翁。</text>
<title>次從弟台彥竹隱堂韻</title>,<text>幽居經始竹溪涯。制不踰䂓餙不華。鶴駕浮天臨近野。鴻飛遵渚護明沙。高情已喜山兼水。道味寧要錦換麻。所願平生無愧怍。世間非是莫吾加。</text>
<title>金而正 佶 見吾盆梅。口占一絶。卽步其韻。</title>,<text>新春消息爾先知。雪裏瓊葩滿小枝。似解主人留客意。案頭時送暗香吹。</text>
<title>贈安 相徽 大人同敦令 絿○辛亥</title>,<text>幸因賢嗣宰於斯。丈夫風儀重見之。千里漢濱還送別。離亭物色摠愁資。</text>
<title>敬老所會席。次柳上舍仲賓 以觀 韻。壬子</title>,<text>鄕堂佳節勝筵開。諸老歡情在此盃。亹亹淸談相穩處。莫嫌歸路月中回。</text>
<title>輓金天則 元烈</title>,<text>謹於庸行又庸言。胷海弘澄氣味溫。華閥承承門戶大。宏才蔚蔚子孫蕃。君而未得仁人壽。天若多猜碩士存。獨立蒼茫長慟哭。不堪殘日照孤原。</text>
<title>輓金上舍 始鉀</title>,<text>尙記當年聯璧日。文章高價擅南陲。躡雲縱未追阿季。膺福方看說白眉。仁壽還催七十歲。靑氈付與二三兒。眼中故舊無多在。題輓那堪涕自洟。</text>
<title>輓李龜厓 琬</title>,<text>荷翁先逝後。龜老又長終。考德今無地。嗚呼吾道竆。</text>
<title>輓洪東菴 大龜</title>,<text>憶曾到栗里。一見缶溪贒。工篤誠明地。理竆先後天。㴑源伊水上。寄跡洛江邊。六十光陰促。追惟淚自懸。</text>
<title>次宿雲亭韻 甲寅</title>,<text>層巖斗起大江陲。中有孤亭最絶奇。山擁洞門饒勝賞。檻臨波面煥宏䂓。雲光靉簷端宿。柳影婆娑月下移。籊籊長竿何處客。朅來磯上弄漣猗。</text>
<title>次李君瑞 錫龜 詠雪韻</title>,<text>白雪來時歌白雪。獨鞭驢背聳詩肩。知我李君如過我。坐當同席去分氈。</text>
<title>次趙上舍戒滿 是光 柱江軒韻</title>,<text>傲世高人早見幾。柱江煙月好棲遲。囊中有藥身長健。案上竆書字不微。排雪貞姿看竹驗。得春和氣賞梅知。養閒自作雙淸主。恨未趨風一叩扉。</text>
<title>次柱江軒八景韻</title>,<text>鬼斧何年削玉成。江心百尺立崢嶸。千秋不收狂濤轉。恰似臨危節士情。右江中砥柱獺巖巖畔日微溫。盈尺銀鱗鏡面翻。不識當年湖上客。能知至理此中存。右獺巖翫魚鶻立蒼巖百尺危。層崖開遍萬花枝。一筇來往尋春客。却怕韶華倐忽移。右鶻巖看花亂山環擁大江隈。縹緲中峯遠勢開。向晩閒雲橫一抹。隨風飄蕩去還來。右中峯亂雲樓前江水雨餘肥。蕩潏驚濤撼地維。萬里東溟歸浩浩。朝宗一念怕遲遲。右雨樓觀漲秋天澄滑玉琉璃。臺上遙看桂影移。最是一年良夜景。世間惟有主翁知。右東臺秋月鳳臺之下滿崖楓。染得新霜葉葉紅。錦繡幛圍江上宅。天公有意侈仙翁。右鳳臺丹壁江雪崩騰向暮多。亂粘庭樹便成花。如何落落蒼髯叟。頃刻摧低髮盡華。右松壇暮雨</text>
<title>又次四時唫</title>,<text>遲遲春日上階斜。浩蕩風煙此地多。老檜拂雲翔獨鶴。垂楊夾道舞羣鴉。三蒸酒熟傾新味。九煎丹成散舊痾。別界能兼山水樂。世間淸福說君家。右春斗轉於南欲暑天。一區風景最無邊。樽醪酌處寧辭醉。詩句題來不待編。碧水澄涵玄圃月。朱炎和暖武陵煙。他時倘遂分金願。攜手相從樂暮年。右夏梧桐一葉落芳洲。驚却光陰已蓐收。仙窟煙銷茶罷後。柱江波㶑月明秋。菊金散地粧新砌。楓錦搖風擁翠樓。領得壺中無限趣。世間那識有千愁。右秋歲晏江皋失化鱗。一生高卧任淸貧。閒敲棊子聲聲玉。冷踏冰溪步步銀。光瀉碧樽明水月。寒生白屋斷厨薪。箇中詩興輸何處。盆上瓊葩占早春。右冬</text>
<title>臘梅</title>,<text>每恨山中無曆日。乾坤節候見梅知。今將玉貌朝天闕。何恨茅堂物色衰。</text>
<title>輓李上舍 再昌</title>,<text>河南一脈在宣鄕。伯叔高風世世長。燀赫家聲公遠紹。䂓繩軌則世誰方。變生理外三蘭萎。名大南中獨樹芳。八耋猶歉仁者壽。可堪今日寫哀章。</text>
<title>輓柳上舍仲賓</title>,<text>八十年來高世士。兩忘憂樂卧茅蘅。靑氈舊業傳詩禮。白屋淸風任醉醒。袖裏空藏華國手。人間但有採蓮名。一聲薤露門前路。添却衰慵感古情。</text>
<title>輓黃上舍 宇鎰</title>,<text>志大身催逝。頭邊只一蓮。高才天旣賦。何不使之年。</text>
<title>夢中作 乙卯</title>,<text>閬苑多年任駕風。誤翻王母九霞濃。羣仙拍手譏顚沛。謫下人間作散翁。</text>
<title>沐浴</title>,<text>沐浴登瀛水。乘興詠而歸。春風沂上趣。千載更依俙。</text>
<title>輓詞[柳敬時]</title>,<text>螢雪辛勤志業專。詞華筆法是家傳。選高璧水名先播。路阻龍門運奈蹇。七耋踰三年尙嗇。二雛失一痛曾纏。庭前看取蘭芽茁。身後應知餘慶緜。早從蘭室挹餘薰。晩接芳鄰又得君。輕屧短筇聯步武。高談善謔度朝曛。却歸故土分花竹。只把離懷惱樹雲。人事仍成千古訣。靑山何處起新墳。</text>
<title>輓詞[金弘濟]</title>,<text>東園徐上舍。乙卯十月日感疾。悠然乘化而逝。以十一月三十日塟。享年七十三。人皆以有才無命。爲命物者尤。其舊知北壁叟。乃敢大書而誄之曰。上舍居鄕任事。律身廉淸。行己無苟。小心謹愼。持論平正。上而不忝所生之親。下而不失一門之望。平生不爲崖異之行。而亦不混同於流俗。好卜溪山。逍遙自適。壽過稀齡。與化同歸。士生斯世。人道如斯而已。噫此非余言。一世之公言也。詞曰。風流上舍老。文筆慕王鍾。大捲摶風志。深藏隱霧蹤。東園敦素履。北壁卧雲松。萬事居然盡。空悲後死儂。</text>
<title>輓詞[趙是光]</title>,<text>太白崔巍竹水淸。其間秀氣挺人英。羲圖戴籍經帷業。陸唾王毫藝苑名。稀算尙嫌仁者壽。小成寧許此贒榮。軒題一字終身慕。歸侍泉臺庶慰情。幽蘭在谷夙聞香。晩托葭莩義匪常。百里湖山淸範阻。幾年雲樹老懷長。勁松謂保千秋色。衰草還驚一夜霜。願識初心嗟未展。忍看遺墨寄巾箱。</text>
<title>輓詞[權東著]</title>,<text>謹厚謙恭性自然。不隨時俗學翩翾。蘭亭筆法垂齠日。玉井荷香具慶年。花竹滿園饒素業。詩書溢几富靑氈。童男未效三神藥。高士今歸鶴背仙。</text>
<title>輓詞[金汝鏜]</title>,<text>誰意泥塗送甲子。早將聲價動芹宮。風流已識文辭外。氣味仍看談笑中。每歎逢迎老去濶。不堪知舊近來空。重泉若見吾兄語。爲報沙頭泣斷鴻。</text>
<title>輓詞[柳聖和]</title>,<text>妙歲蜚英鴈塔中。南州高士古徐公。持身謹勅居家行。接物謙恭處世工。厚德方期膺景福。丰儀誰料閉幽宮。竹溪異日西門路。難抑羊曇醉後恫。</text>
<title>輓詞[金聖鐸]</title>,<text>憶昨承顔色。秋風竹隱堂。開尊當暮雨。留客擧深觴。鴈塔芳名早。鷗沙晩契長。忽聞觀大化。回首欲霑裳。</text>
<title>輓詞[鄭玉]</title>,<text>靑春墨榜昔蜚英。山野生涯晩更淸。燭秉暮途書在案。堂開凈界訥爲名。幽蘭谷裏空留馥。寶樹庭前恰有聲。一代儒風今寂寞。竹溪飛雪灑寒㫌。</text>
<title>輓詞[成世頊]</title>,<text>竹溪南畔嶺之東。齒德兼全上舍翁。沈重寬言非俗態。儀容有度得眞工。高風幾向騷壇仰。浮世翻驚客夢空。一曲薤歌遙相紼。浦悲江恨夕陽中。</text>
<title>輓詞[金命錫]</title>,<text>樽酒相逢分手處。白雲浮石是前期。今朝哀輓那堪唱。當日離盃難重持。皓首朱顔猶在目。工詩妙筆謾傾時。題名上舍雖云屈。庭下森森玉樹枝。</text>
<title>輓詞[李守仁]</title>,<text>昔過溪庄再式閭。圖書花竹靜林廬。高名嘗下陳蕃榻。餘事爭推渴驥書。晩境淸閒雲洞主。一生蹤跡府城疎。銘㫌莫歎司馬了。餘慶藍田玉不虛。當時有一銓長慕公者。欲調用而不果。故引孺子下榻事。筆力又超凡。故借徐浩渴驥奔泉書爲喩。</text>
<title>輓詞[李仁溥]</title>,<text>早建騷壇幟。高搴太液蓮。開軒先瓏望。閉戶古書硏。慈抑延陵痛。老優孟綽贒。好鵝人不見。寂寞墨池邊。</text>
<title>輓詞[權頊]</title>,<text>吾友徐司馬。塵中海鶴姿。襟期元不俗。言議自無疵。款款交遊際。陶陶獨樂時。翛然乘化去。星月夜來悲。惜哉九箇老。今也一贒亡。健筆何由得。高標不可忘。追思仙洞會。偏覺我心傷。忍見延陵墓。嵯峨故宅傍。</text>
<title>輓詞[朴天球]</title>,<text>軒昂風骨傑然姿。學舍騷壇妙歲隨。健筆落牋名早籍。雄詞擅步士爭推。屠龍素計終虛擲。司馬丹㫌最可嘻。除却泉臺相會面。此生何處接丰儀。</text>
<title>輓詞[權獲]</title>,<text>童顔鶴髮若神仙。邱壑安居七十年。司馬香名終白首。屠龍壯志付蒼天。康寧一世人誰似。言行平生衆所傳。堪歎典刑今已遠。泉臺長寂若因緣。辱荷仁恩久。偏深德義薰。忠言蔘朮厚。和氣麝蘭芬。薄俗方知警。浮生遽有垠。題詩長慟哭。千載想余文。</text>
<title>輓詞[金行秋]</title>,<text>有時候問拜床前。瀟灑風儀地上仙。家法喜看贒父子。卜居仍羡好林泉。筆分造化龍蛇字。梅契精神雪月天。祇恨功名止司馬。令人回首歎嗟偏。</text>
<title>輓詞[張緯恒]</title>,<text>林宗太學早騰譽。晩歲丘園樂靜居。正正靈襟看字法。囂囂古意寓圖書。先交尙記仙巖席。婣誼頻迎錦里車。詩禮庭前人似玉。佇看施報等于閭。</text>
<title>輓詞[洪儉]</title>,<text>同隣何幸有吾公。半世親承長者風。林壑養閒專至樂。𥳑編稽古積眞工。盤龍寶墨留屛幛。司馬芳名在泮宮。耆舊凋零先友盡。自傷孤露涕無竆。</text>
<title>輓詞[金英燁]</title>,<text>軒然其度儼然儀。濁世翩翩雅望持。義篤韓公交李日。眷深陳子待稺時。那知太學靑春士。虛送人間七耋期。先契至今零落盡。新阡回首不堪悲。</text>
<title>輓詞[朴敬祉]</title>,<text>屈指吾鄕名勝流。𠅩如我公風格。騷壇早擅譽。一朶芙蓉。取如髭摘。何心進取。一味閑適。笑他功名客。訥軒芳名。永作後人矜式。</text>
<title>輓詞[權東望]</title>,<text>先人畏友有吾丈。獨抱瑤絃賞古音。雪壑老松知勁節。玉壺秋月見淸襟。林泉得所棲身穩。書籍盈丌慕道深。薖澗至今叢桂在。小山招隱爲誰吟。</text>
<title>輓詞[李恒培]</title>,<text>小白山前碩士居。吾翁詩語昔吹噓。公能繼迹箕裘肆。時或游心草隷書。忱孝外皆餘事事。是非中亦自如如。訥軒軒上終身慕。付與贒郞愼若初。</text>
<title>輓詞[朴聖範]</title>,<text>依歸何幸得先生。門下叨承勉誨誠。滿壁圖書欽聖學。居家操養質神明。襟期晩歲寒梅樹。聲望靑年進士名。回首訥軒扁猶揭。九原深鎖孝親情。</text>
<title>輓詞[權一理]</title>,<text>痛哭斯文失此老。山南風月自玆閑。開軒揭訥思維則。編禮成書鬢覺班。少日香名題院裏。暮年淸趣付田間。平生心事吾能得。欲寫哀詞涕自潸。</text>
<title>輓詞[朴天挺]</title>,<text>世人爭式上庠居。符彩酋酋望儼如。愼厥操修元所性。能於詩筆乃其餘。終身孺慕瞻軒額。到老精神在禮書。一夜仙驂乘化去。半窻梅月冷蕭疎。</text>
<title>輓詞[三從姪曄]</title>,<text>吾門失吾公。奈何吾門中。欲說平生事。不覺淚盈瞳。粤在少年日。已有長者風。襟期雪月朗。器量河海洪。詞源倒三峽。筆法走蛟龍。行己衣冠整。接人禮數恭。早登司馬榜。聲譽萬口同。恨不龍頭點。只緣數不通。晩卜幽居地。竹溪溪水東。瀟灑草堂上。無事卧閒蹤。誠深奬後學。幾多開羣蒙。滿壁圖書裡。稽古積眞工。終身追慕意。朝暮對軒櫳。顧余少也孤。孑孑抱哀悰。公視若己子。特蒙眷愛隆。幸得辨魚魯。吁嗟是誰功。瀾臺負笈事。追思涕無從。慟哭將安倣。萬事已成空。凄凉舊庭畔。寂寞寒梅叢。新塋傍舊兆。神劒會玄宮。庭前稱家子。鸞鵠峙梧桐。兒孫俱俊異。佇見福祿豐。</text>
<title>輓詞[族弟運泰]</title>,<text>荷公隆眷警昏愚。欲寫哀詞淚滿𢄼。早歲蓮芳傾藝苑。暮年茅屋占仙區。松楸寓慕軒名訥。彖象硏工學理圖。小子餘懷何處托。短屛遺墨起長吁。</text>
