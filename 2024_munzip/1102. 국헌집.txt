<title>遊安心寺積雪棲 辛巳秋</title>,<text>積雪明秋月。砯崖偃老松。溪流經雨大。終夜入禪鐘。</text>
<title>一夜忽然神思怳惚。夢遇南軒張先生於其廟。托爲神契。相與唱酬其詩。而其第三句則失而不傳也。</title>,<text>滿洞松蘿雨。滅明玉燭陰。南軒會我心。</text>
<title>贈蘇孫 五首 [洗馬李熽] 卽公之祖妣兄也</title>,<text>積於中者發於外。眉字看來玉雪明。最怕文人才勝德。持身宜重不宜輕。世路危如獨木橋。此心何處敢生驕。看看揚臂過橋者。橋下陷身首尾交。千古英雄大力量。皆從履薄臨深來。彼哉撫劒者誰子。至訣爲君細細開。南容三復白圭詩。夫子取人奚取斯。莫謂語言是薄過。吉凶榮辱盡由之。愛親敢不愛其身。未有愛親不愛身。來汝門人啓手足。孝哉曾氏獨全身。</text>
