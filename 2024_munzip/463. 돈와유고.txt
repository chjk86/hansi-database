<title>次東坡詠雪</title>,<text>半簾微雨晩廉纖。入夜寒威特地嚴。藹藹初看飄似絮。輕輕旋覺撒如鹽。淺斟誰復圍金帳。映字唯宜就矮簷。曉起開窓瞻霽色。城西遙岫玉尖尖。其二香殘金鴨篆烟纖。小院深陰雪意嚴。緣砌喜看聯楚璧。含盃錯認對吳鹽。飄颻粉蝶依瓊樹。撩亂楊花撲畫簷。吟苦書窓斜景盡。淸愁一半上眉尖。其三誰刻天花六出纖。寒威釀得折綿嚴。色勝承露盤中屑。功謝調羹鼎裏鹽。月影依微通夜幌。晨光容易入虛簷。書生未授梁園簡。幽思空憑凍筆尖。其四簾外風花度隙纖。空齋曉起㥘寒嚴。謝姬思苦虛稱絮。坡老才窮只道鹽。公子歌筵春滿座。書生白屋凍埋簷。庭松一夜蒼髯變。奮起璿虬露角尖。</text>
<title>敬次朴參判慶後一樂堂韻</title>,<text>至樂人稱世有三。公於孝友獨無慚。常聯長枕歡何極。戲舞斑衣老亦堪。愛日深情兼喜懼。良辰壽酌薦芬甘。華堂揭號眞非詑。勝事春來可縱探。</text>
<title>次朴都事斗世蓍字韻</title>,<text>休把窮通訪蔡蓍。南山種豆易成萁。閑情每憶全生櫟。物性難禁向日葵。材散不堪紆紱冕。地偏唯喜臥茅茨。靑郊舊隱今無主。春雨應多長紫芝。</text>
<title>社稷有松樹。屈盤庭中甚奇古。口占一絶。</title>,<text>樛曲靑松態甚奇。枝枝奮迅更低垂。虯龍蹔抑乘雲志。蟠屈泥沙睡起遲。</text>
<title>挽李進士昌憲</title>,<text>㘅哀我欲問高穹。賦命君胡獨也窮。陋巷空傷原憲病。書帷虛費董生功。曲江明月同開宴。淸漢春風共倚蓬。半世姻親存舊誼。不堪丹旐送城東。</text>
<title>寄朴順天斗世 往伯氏永川郡。仍授此邑。</title>,<text>渺渺南雲鴈趁行。如何湖嶺各分張。荒年牒訴應塡委。異地棠華幾悵望。昇化卽今無瘴氣。永州終古冠炎鄕。遨頭想得詩囊富。肯把雙魚寄洛陽。</text>
<title>咏史 課作</title>,<text>范蠡治外功成越沼吳。歸來江海一帆孤。非關長頸難同樂。自是居功易殞軀。絶代春容携婉孌。雙南秋色宛形模。鴟夷去後扁舟在。烟月無心滿五湖。藺相如單車千里赴秦關。懷裏誰能抱璞還。晉府終看歸白璧。楚人寧信割靑山。名高老將交懽後。威著强隣結好閒。簡策曾窺文苑傳。當時壯績未全刪。蘇秦陰符中夜揣摩成。舌上風雷變化生。列國一時皆奉約。函關十載不窺兵。高車駟馬還鄕路。覆雨翻雲見世情。自是西秦天帝醉。何勞洹水共尋盟。</text>
<title>挽李進士恒一</title>,<text>閉戶窮經鬢欲星。瀾翻口角瀉滄溟。榮枯有命君何苦。哀樂隨緣夢易醒。江上凄凉三畒宅。案頭零落一囊螢。幸看餘慶留雙壁。庶慰泉臺不昧靈。</text>
<title>挽崔仲思</title>,<text>溫然白璧瑩無塵。一見堪爲衆所珍。藥餌頻年閑養疾。圖書一室靜怡神。安仁鬒變靑銅日。長吉䰟歸碧落辰。欲喚齊庚修稧事。風流傾座更何人。</text>
<title>送李正叟赴湖南幕</title>,<text>翰苑才高秉筆臣。靑衫今作幕中賓。幾年窮巷投閑久。今日公朝起癈新。潘孟沈酣曾被譴。次公狂態易驚人。臨歧休唱陽關曲。衛武初筵寫在紳。</text>
<title>夜會李正叟宅。酒後次聖輔韻。</title>,<text>燭燼高堂夜向闌。把杯聊復盡君歡。明朝別恨知多少。且試今宵酒戶寬。</text>
<title>朴軍威季三宅。醉後走筆。</title>,<text>嶺南六十郡。什一是交親。窮鬼揶揄笑。送人作守頻。</text>
<title>秋日偶過光陵</title>,<text>峽裡秋容淡。迎人暮色來。入山紅樹合。尋洞白雲開。細路緣崖轉。寒流赴壑廻。千秋藏舃地。松檜夕風哀。</text>
<title>九日。登兎院麟坪大君亭子。</title>,<text>王孫亭子枕山頭。更有雕欄俯碧流。長路界分平楚遠。疎松影落小庭幽。仙居久鎖烟霞地。暇日聊消客子憂。最是憑高膓斷處。一盃難答菊花秋。</text>
<title>除夜直春坊</title>,<text>明朝身過二毛年。華省香爐對悄然。北極誰禁星斗轉。東城唯恐曉鍾傳。時淸未忍歸田舍。村薄那堪奉胄筵。自笑遲徊靑瑣下。强隨簪笏更朝天。</text>
<title>吊田橫 課作</title>,<text>步出洛城東。遙望蒿里塋。白楊愁殺人。蕭瑟悲風鳴。借問誰家地。云是田王橫。田王昔何雄。海岱阻强兵。角逐楚漢際。志欲相爭衡。得士傾天下。五百盡豪英。天命有所歸。誰敢逆顔行。卷跡滄溟外。恥爲漢家氓。龍顔苦多猜。誘致裁如嬰。壯節羞自辱。碧血劍頭驚。紛紛舊賓客。取義寧捨生。百年氣相許。一朝命卽輕。相隨地下遊。庶不負幽明。吾聞得一士。王業可經營。如何衆賢用。擾擾無所成。殺身諒足多。溝瀆豈非貞。千秋勁氣在。何以洩不平。不作長虹射。定爲怒霆轟。倘非世所稀。胡使傷我情。九原難可作。吊古獨沾纓。</text>
<title>剡溪回棹</title>,<text>雪罷湖天暮色寒。思君鼓枻下江干。開尊準擬幽懷討。返掉其如逸興闌。一水烟沈靑渺渺。千山鳥盡白漫漫。笑他叔夜眞多事。命駕辛勤訪呂安。</text>
<title>龍山落帽</title>,<text>龍山九日闢靑油。入幕誰稱第一流。金斝泛英須盡醉。烏紗落地豈曾收。寧敎吾輩堤防設。自識元戎禮數優。豪氣酣來傾滿座。登高何事賦悲秋。</text>
<title>次嚴生韻</title>,<text>潦倒風塵絶可憐。休誇綠水泛紅蓮。夢破客亭明月夜。鄕心千里坐蕭然。</text>
<title>上拱北樓</title>,<text>孤城斗大枕江濱。一上危樓客思新。北望星辰遙拱極。南來天地卽殘春。長洲雨色迷靑杜。遠浦風光轉白蘋。散跡自憐趨幕府。登高覽物獨傷神。</text>
<title>披香堂。次東岳韻。</title>,<text>春生南紀阻歸程。客裏流光取次迎。明月含盃憑古館。斜陽立馬眺孤城。憑危有恨瞻辰極。題壁無心戰墨兵。幕府會當抽板去。旅遊何必戀浮榮。</text>
<title>沙上畫字。戲而賦之。</title>,<text>村翁飽食無一事。步下前洲坐晩沙。戲折荻梢當毛穎。聊寫新詩數行斜。腕勁手活畫沙上。字體仿佛騰龍蛇。吾聞蒼頡造字時。地上鳥跡亂交加。象形取義闡人文。天公驚動鬼怨嗟。古來識字憂患始。文墨令人長浮華。我嘗學書不成去。游戲山巓兼水涯。偶然畫地效羲蒼。不是工書向人誇。</text>
<title>積雨連旬。杜門閒居。無以遣幽悁之懷。讀陶靖節飮酒詩。欣然如有會意者。不揆鄙拙。遂效其體。信筆書之。雖多蕪語。聊而紓意。</title>,<text>朱夏逝將徂。淫潦彌旬時。平陸成洪流。車轍沒中逵。大地埋積陰。玄雲蔽朝曦。自春旱爲災。耕種已愆期。田苗盡枯死。萬姓咸嗟咨。胡爲晹與雨。極備而至斯。我欲問高天。輕擧乘雲螭。飄然造閶闔。叩首陳其辭。虎豹啄下人。欲進還躕踟。上帝尊且嘿。神意邈難知。仿偟至竟夕。此意當語誰。賴有盈尊酒。可以慰我思。其二幽居漢京南。衡門晝常關。地偏塵喧絶。無營靈府閑。炎天積陰雨。朋知斷往還。蔓草被庭隅。跳鼃入竈閒。塊然守陋巷。甁儲亦屢艱。平生性耽酒。把盃輒解顔。年來病纏身。觥籌差已刪。興至或細酌。妻兒從譏訕。彭殤一聚塵。誰能久世寰。人生忽如寄。日月若轉環。况我受氣薄。未老鬢先斑。悠悠身外物。鍾鼎等草菅。傾家謀酒錢。取樂無所慳。其三弱齡懷逸志。敦尙在詩書。昔賢勞夢想。遺訓勤菑畬。聖朝收薄技。橫經侍玉除。經世覺材窳。匡君操術疎。片言觸時諱。被黜里中居。平生寡交游。况復出無車。連連十日雨。杜門臥吾廬。時讀淵明詩。微辭一起予。伊人道義富。家無擔石儲。托興逃麯糵。空文以自紓。今我坐偃仰。手不親犂鋤。短葛足禦寒。糲飯亦充虛。顧慚幸已多。前修較何如。胡爲復有求。違已强簪裾。行當謝世去。歸釣漢江魚。</text>
<title>次白香山浩歌行</title>,<text>浮生有始會有畢。少壯須臾能幾日。悲歡目前遆相催。俛仰年光三十七。前去四十且數年。可憐鬢髮已蕭然。旣無仙方覔長生。不信靈丹能駐顔。世間無人獨能故。海外蓬瀛杳何處。人情所慕富與貴。難拒其來追其去。我欲乘舟渡長河。蛟龍出沒多驚波。我欲驅車上太行。羊膓屈曲石嵯峩。歸來市朝且逃名。擊劍慷慨成悲歌。今年不如去年健。來日孰與逝日多。世事糾紛君莫說。有酒不飮奈老何。</text>
<title>秋雨。次王維歸山作。</title>,<text>秋來淫雨浹旬時。委巷墻頹補棘籬。瓮裡發醅常及早。庭前移菊未應遲。思歸轉起張翰興。臨老方知宋玉悲。病臥空齋凉夜永。謾將編簡托心期。</text>
<title>夜坐</title>,<text>天高雲凈絳河流。凉意凄淸動早秋。酒爲消愁成放曠。詞多謾興近俳優。經年羸病交遊絶。滿壁圖書一室幽。好是鉤簾迎皓月。夜深無睡坐南樓。</text>
<title>晩晴</title>,<text>薄暮訇雷復有聲。風驅驟雨未全晴。輕衫短箑迎秋早。小閤疎簾候月明。一壑漁樵今未返。百年書劍欲何成。寒灰劃盡關心事。病起孤吟獨夜情。</text>
<title>寄謝朴晉州惠扇</title>,<text>經年羸疾臥漳濱。烏帽來趨九陌塵。除命屢頒難遠蹈。榮途欲晉更逡廵。親知阻面開懷少。世事違心獨語頻。唯有故人時記問。淸風兼與好詩新。</text>
<title>江居卽事</title>,<text>六月滄江上。柴門向水開。灘聲高枕聞。山色隔簾來。喚婦烹鮮至。呼兒買酒廻。北窓殘睡足。簷雨碎蒼苔。</text>
<title>江城</title>,<text>江城微雨過梅黃。辛苦田家穡事忙。一頃稚秧初揷地。數箱新麥已登塲。侵昏具食村舂急。趁曉耘苗壠草荒。自愧腐儒長偃仰。百年麤糲亦充膓。</text>
<title>淫雨江水大漲。艤舟籬下而待。</title>,<text>漢水中間一小洲。忽驚淫雨漲洪流。乘桴似涉無津海。撤屋將依傍岸舟。浮世功名同塞馬。殘年活契逐沙鷗。飄然欲駕長波去。期逐仙槎貫斗牛。</text>
<title>次鄭進士守愚韻</title>,<text>陸沈金馬欲如何。歸去東湖逸興多。四面雲山圍大野。數家籬落俯淸沱。自知樗散違斤斧。不獨鴻冥避罻羅。塲屋舊遊猶抱璞。來春佇聽鹿鳴歌。</text>
<title>次陶淵明擬古九首韻</title>,<text>伊昔陶處士。門前種五柳。因以自爲號。天壤與之久。今我讀其詩。千載托尙友。君爲松下塵。我含杯中酒。擧酒時一酹。神交知不負。嗟嗟叔世人。與我誰相厚。空將曠世感。付諸無何有。其二哲人能秉機。色斯日不終。齊客蹈東海。周史適西戎。苟爲榮名誤。豈足稱英雄。閉門臥羲皇。北窓有淸風。人生貴適意。寧復辭固窮。高眠日當午。天遊黑甜中。其三洛陽有佳人。採桑城南隅。提籠一長嘯。柔條葉未舒。蕩子遠從征。三載守空廬。容華爲誰好。盛年怨離居。門庭碧草生。行迹就榛蕪。音徽杳不嗣。生死今何如。其四周孔去已久。聖路日就荒。紛紛異端起。各自開室堂。我欲躡玄軌。路歧何茫茫。眼看雞羣。觜距爭專塲。榮枯各一時。抔土餘北印。世事俛仰殊。撫覽徒激昂。安得鍊神丹。試我枕中方。養道遺世紛。不容亦何傷。其五夙余好姱服。芰荷緝衣冠。陸離紉蘭佩。崔嵬切雲冠。飢來飡杞菊。庶幾住容顔。一朝襲軒裳。世事遂相關。通籍金閨中。憂責亦多端。那將千仞雀。浪用隋珠彈。蕭艾埋孤芳。鳶鴟嚇高鸞。行當賦遂初。閑盟莫敎寒。其六神州陸沉久。斯文今在茲。盛代屬休明。經濟各一時。頹波正東注。誰復辨澠淄。伊余抱惸獨。歷落世所疑。生逢聖明主。未忍便長辭。薇垣備諫諍。經幄忝論思。浮沈竊寵祿。初心恐自欺。將欲從詹尹。卜居何所之。遺讖不可尋。唯有伐檀詩。其七嶧陽有孤桐。古音含太和。我始製爲琴。擬和南薰歌。絃急柱更卑。曲終哀傷多。年來拋塵匣。未得遇勛華。爲君試一奏。山水君謂何。其八行行復行行。辭君獨遠遊。山川阻且長。悠悠隔中洲。相思意未央。淸漢日夜流。天涯逐飛蓬。零落依林丘。佳期易腕晩。日月更環周。棄置休更道。營營復何求。其九長洲芳杜若。行行手自採。歲暮題鴂鳴。芳華倐已改。我欲贈相思。路遠隔山海。人生會合難。日月不相待。惟當全苦節。庶幾無吝悔。</text>
<title>挽李校理允明 代人</title>,<text>春坊侍講共周旋。契闊江湖一十年。時望從容傾後輩。風流蘊藉繼前賢。靑山才報開三逕。瓊樹何知隔九泉。最是峽猿啼夜月。儘敎行路亦潸然。</text>
<title>送李承旨壄赴燕</title>,<text>胡天暮雪朔風寒。西走關山道路難。率土俱將周玉帛。遺民爭覩漢衣冠。燕京跋涉年將換。河館淹留月屢團。一臥漳濱人事絶。贈君唯有愼加飡。</text>
<title>秋雨</title>,<text>草堂風雨夜蕭颾。病客挑燈讀楚騷。朝起不知江水漲。遙看檣杪一竿高。</text>
<title>舟下漢江</title>,<text>扁舟西下大江流。柔櫓蒼茫起白鷗。北望楓宸何處是。江洲芳草使人愁。</text>
<title>挽南進士孝明</title>,<text>去歲城南會面時。驚吾羸病久嗟咨。江湖阻闊空相憶。人世存亡不可期。騏驥長嘶思遠騖。芳蘭欲茂遽先萎。掌中餘慶雙珠在。天道方從後嗣知。</text>
<title>江漲</title>,<text>暴雨終宵下。前湖幾丈高。勢呑江國遠。氣蹴海門豪。檻外收疎網。籬邊繫小舠。草堂聊騁目。怳對廣陵濤。</text>
<title>草堂</title>,<text>萬事人間鬢欲疎。草堂高臥散圖書。前湖氷泮堪垂釣。後圃春生擬種蔬。大澤魚龍同遠迹。深山木石伴閒居。好將西掖演綸手。祗向衡門賦遂初。</text>
<title>寄朴晉州</title>,<text>一身多病負明時。乞退何須鬢髮衰。曾似籠禽傷羽翮。今如轅馬脫㘅羈。石田復種靑坪下。茅屋新營漢水湄。京洛故人消息絶。滄洲長與白鷗期。又聞說君今解綬歸。衡門我亦遂初衣。他時若榜山陰棹。須向江天訪少微。</text>
<title>復酬朴晉州惠韻</title>,<text>年來白髮欲紛繽。只有靑山不負人。爲問鳴珂遊紫陌。何如叩枻釣淸淪。少時苦學眞成富。晩歲端居不厭貧。莫道急流難勇退。錢公千載播芳塵。</text>
<title>又次惠韻</title>,<text>歲暮北風急。江天雪意濃。浦邊無皓鶴。嶺上有靑松。陰沍連中野。陽生逼仲冬。村翁龜縮殼。祗合養龍鍾。</text>
<title>暮春</title>,<text>太湖西北是吾廬。數架茅茨滿壁書。芳草長洲斜照外。桃花小雨暮春初。逸妻籬下挑桑葉。稚子門前釣鱖魚。自此老來將學稼。敢辭南畒把犂鋤。</text>
<title>新成小築。走筆示人。</title>,<text>羣山圍大野。漢水流其中。逶迤江南洲。村落似征篷。居民喜客至。淳厚古人風。而我謝簪紱。如鳥脫樊籠。雅懷在藪澤。一丘輕王公。卜居就閑曠。新營數畒宮。茅齋喜淸幽。松籬愛靑葱。湖光侵几席。山色滿窓櫳。偃仰足容膝。便可息微躬。結社邀隣叟。治圃課羣僮。黍麥種油油。棗栗栽叢叢。常慕榮啓樂。敢辭原憲窮。養眞一室中。體舒神亦融。開窓俯碧流。落霞度孤鴻。興來時獨酌。不覺綠尊空。琴書聊自娛。耕釣甘長終。倘佯江湖上。閒押碧繼翁。</text>
<title>柬朴靈光萬鼎謫居</title>,<text>世事如碁一局新。是非誰使正其眞。君承恩譴淸凉地。我就幽居寂莫濱。九畹芳蘭堪綴佩。大江魚鳥卽爲隣。雪城有水遙通漢。倘把素書付赤鱗。</text>
<title>平湖</title>,<text>百頃平湖練色新。兩邊芳草翠連茵。中流獨榜扁舟去。細雨斜風卷釣綸。</text>
<title>夢烏亭。次體素韻。</title>,<text>高閣前臨翠壁層。湖山千里客來憑。江天落照孤飛鴈。漁浦微星數點燈。勝地吟懷餘物色。昔人文彩盡丘陵。壁間崔顥題詩在。慚愧靑蓮續未能。</text>
<title>李汝雨宅。醉後口呼。次白香山韻。</title>,<text>我本江海客。策驢入長安。手彈蒯緱劍。悲歌行路難。宦海風浪起。極目注狂瀾。薄宦不捄飢。旅遊覺酸寒。棲遲衡門趣。夙昔矢不諼。頭上珥綵筆。手中抛漁竿。常恐衆草盛。蕪沒埋孤蘭。今日訪沈淪。引盃盡君歡。忘形競喧呼。不知落簪冠。紛紛世間事。一笑高枕看。門前車馬道。驅馳多盛官。誰知藥肆中。講道窮兩端。</text>
<title>與李聖輔，李汝雨會宿。分韻走筆。</title>,<text>故人俱失意。相逢洛城中。江湖契闊久。十年各西東。那知風雨夕。款曲此會同。虛閣夜悄悄。晤語情未窮。相看白髮新。復畏淥樽空。窮通固有數。何必問高穹。惟有匣中劍。時時氣成虹。雞鳴各分散。別意何怱怱。</text>
<title>挽李參奉泰道</title>,<text>昔余臥漳濱。汀洲掩蓬門。聞君在疚中。奇禍難具論。連延向一朔。懷中折蘭蓀。痛深含索魚。哀纏斷膓猿。人生非金石。那得去情根。憂傷鑠天和。中膓膏火燔。一病終難醫。九地就長昏。生離苦相思。死別聲復呑。我欲乘雲螭。叩首籲帝閽。洪匀播羣形。如有主宰存。芳蘭胡易瘁。荊棘胡自蕃。顔大跖反壽。自古以爲寃。高才筭必促。善人命則屯。嗟君抱耿介。雅尙在兵樊。玄晏性多病。杜門厭塵喧。閑中富篇什。高價越璵璠。爲親不擇仕。三載臥文園。我本寡朋儔。與君夙好敦。弱齡倚玉樹。雙璧聯弟昆。君許蠅附驥。我慚雞並鵷。春花屋後岡。夜雨郭南軒。淸談竟昕夕。霏霏玉屑繁。論詩細摘瑕。講道遠探源。中間各飛沈。簡尺暌寒溫。索居歲屢更。臥病江上村。誰謂浮世間。人事水東奔。蒿里誰家地。遽促騷人䰟。箭折空餘弓。箎亡但張塤。悽凉身後事。稚子纔學言。歸櫬泝東峽。扁舟繐帷翻。衰慵忝帷幄。珥筆直西垣。素車阻新阡。題誄拭淚痕。</text>
<title>直廬與李子始 肇 分韻書懷</title>,<text>衰容潦倒强朝衣。默坐鑾坡數夕暉。轅馬秖今難遠駕。籠禽何日更高飛。垂綸淸漢心長在。補衮明時計却非。弘景頭顱今可識。都門從此掛冠歸。</text>
<title>次前韻。呈李學士。</title>,<text>十年湖海遂初衣。今日承明對夕暉。寂寂薇花依砌落。翩翩社燕傍簾飛。不辭時序堂堂去。但恐韶容苒苒非。慚愧腐儒忝近侍。延英講罷佩聲歸。其二自笑疎慵未拂衣。靑綾病臥日斜暉。心同野鹿投林睡。跡似昏鴉繞樹飛。薄宦不如家食窘。旅遊偏覺世情非。陸沈金馬成何事。短棹烟波夢裡歸。其三徵書蹔遣脫荷衣。天上身依日月暉。駑馬力疲追驥足。鷦鷯翮短笑鵬飛。孤蹤屑屑煩來往。榮路悠悠有是非。多謝西淸諸學士。君當勉進我當歸。</text>
<title>復用前韻。贈崔景餘。</title>,<text>嗟君身着舊麻衣。邂逅城南惜晩暉。心似針磁相契合。跡隨雲雨却分飛。薇花院裏情全倦。蕉葉隍中夢易非。摻袂不須傷別恨。林泉惟羨浩然歸。</text>
<title>次李子始韻</title>,<text>瓊琚入手解人頤。醜效施嚬恐不宜。觀裡賞花身更到。洞中看奕歲頻移。歸田平子曾題賦。還筆文通懶詠詩。詞掖綠陰鸎欲老。爲君聊復摘吟髭。</text>
<title>緱山月夜。聞王子晉吹笙。</title>,<text>緱山秋月滿。王子弄仙笙。不見靑鸞馭。空聞彩鳳鳴。穿雲高縹緲。盈壑冷凄淸。按曲非人世。歸程卽帝京。秦樓留舊跡。洛浦有餘情。響盡千巖曙。荒臺芳草生。</text>
<title>石季倫金谷故園</title>,<text>金谷豪華盡。荊榛但故園。池臺無舊址。羅綺有荒墳。曉露山花泣。斜陽野鳥喧。驕奢神所忌。文彩世空存。往事隨流水。遺墟見暮雲。傷心墮樓地。何處吊香䰟。</text>
<title>夫子鼓琴得其人</title>,<text>禮樂素王在。求師受古琴。却從千載後。能得聖人心。曲度猶堪辨。儀形自可尋。斯文將墜地。枯木有遺音。羑里淸風遠。龜山白日沈。杏壇聊一奏。漁父倚緇林。</text>
<title>春色滿皇州</title>,<text>天上初回斗。日邊早覺春。和風吹紫陌。輕雨濕紅塵。暖着游絲細。晴添麗景新。衣冠朝會地。桃李艷陽辰。問柳停金勒。看花競繡輪。陽和隨睿澤。應洽萬方匀。</text>
<title>望禁門松雪</title>,<text>霽色開淸禁。六花壓古松。離披蒼髮變。皎潔冷霙封。得地宜全性。凌寒不改容。爽侵金殿逈。影落綺城濃。擢秀標瓊樹。橫柯偃玉龍。上林桃李色。蕭索奈玄冬。</text>
<title>秋山極天凈</title>,<text>淡雲收碧落。寒雨洗靑山。峻極遙空外。蒼茫落照間。烟嵐方斂翠。林葉正酣殷。寥廓輕陰散。分明秀色間。凌層呈瘦骨。蕭瑟變孱顔。欲待秋風冷。丹梯試一攀。</text>
<title>武侯廟古栢</title>,<text>丞相祠前栢。年深黛色幽。聲和寒雨細。影拂暮雲愁。千古甘棠在。三分覇氣收。已看陵谷改。不入棟梁求。勁節風霜苦。喬柯鳥雀投。村翁時拜廟。泂酌薦公侯。</text>
<title>山出雲</title>,<text>靑山高未極。藹藹發滃雲。觸石根初細。翻空葉更紛。風驅容靉靆。日照氣氤氳。度壑晴光媚。穿林暮色曛。卷舒心不着。來去迹難分。會待從龍變。甘霖洽八垠。</text>
<title>贈李敬裕</title>,<text>風雨留佳客。高窓夜聽溪。把杯燈欲燼。摻袂日將西。京口雲光濕。湖邊樹色迷。歸帆期早晩。莫惜暫回低。又獰風攪白屋。寒雨漲前溪。有客投村裏。歸舟阻漢西。江湖身更遠。京洛夢猶迷。惆悵沙頭別。遙空帆影低。</text>
<title>次陶靖節歸田 六首</title>,<text>游鱗潛廣澤。浮雲返深山。逋客戀丘園。謝事不待年。蓬戶老原憲。瓢飮飢顔淵。顧余幸竊祿。迹倦始歸田。胡爲復違已。嬰情圭組間。縹帙散我側。素琴在我前。人生苟適意。富貴若浮烟。投綸臨水涘。採薇窮山巓。慮澹外誘絶。靈府長自閒。興至時獨酌。一觴便陶然。其二高衢懶着鞭。逸軌思掉鞅。退藏遂眞性。趨營絶妄想。服穡在南畒。侵晨負耜往。天旱豆苗短。惡草鋤更長。咄哉人力微。豈云甫田廣。歸來野逕昏。長嘯激林莽。其三歲暮霜雪積。村蹊人迹稀。松籬返照懸。紛紛飛鳥歸。仿偟散幽襟。夕風吹我衣。明發敲氷釣。命儔期莫違。其四斂跡遯丘中。端居澹無娛。今朝聊寫憂。曳策步埛墟。美人隔淸漢。同心久離居。江梅春候早。零落餘枯株。無因寄相思。君意定何如。鷦枝栖息微。啄粒不願餘。寵辱何足驚。浮雲過太虛。商歌徹天地。賞音世所無。其五掛冠東洛門。卜宅淸漢曲。形槁神自愉。家貧志恒足。宜觀感時物。大化遆相屬。日入掩柴扃。琴尊散明燭。畏寒常晏起。甕牖升朝旭。其六春至殘雪融。草色延廣陌。開軒瞰平郊。悠然意自適。遙望山下村。炊烟起將夕。人歸野逕畔。犬吠柞籬隙。田家春事近。耕菑課僮役。貧妻躬井臼。幼女解紡績。百年但如此。萬鍾非我益。</text>
<title>次飮酒 二十首</title>,<text>羲輪無却轉。漢水共西之。人生忽如寄。少壯能幾時。勸君醉爲鄕。至道還在茲。行獨世爭笑。節苦衆所疑。微爾氣味醇。素抱難自持。其二歲暮天地閉。白雪漫河山。村居似藏逃。幽懷誰可言。志業無所成。奄過不惑年。皓首空著書。唯期後代傳。其三孟晉本違志。早退近非情。唯當日無何。沈冥可逃名。有酒不快飮。豈足稱達生。世事多變嬗。過眼不足驚。何如昭氏琴。無虧復無成。其四文犀跨海遯。翠鳥薄霄飛。虞羅終見羈。屠剔令人悲。餌馨誠可畏。處深非所依。黨人競馳逐。知進不知歸。倚伏昧前筭。榮華惜易衰。丘壑有閑盟。歲暮期莫違。其五歸田養蹇拙。卜居屛塵喧。軒楹俯湖深。門逕緣岸偏。隱几白日長。坐臥對靑山。村翁同結社。時時相往還。房中何所有。柱史五千言。其六楚璧蘊石中。卞者知誰是。空勞三獻君。左右多讒毁。志士老嵁巖。古來非獨爾。君看漢庭臣。貝帶盡紈綺。其七夭夭陌上花。春至綴繁英。豈無可人色。駘蕩游客情。芳菲能幾時。白日苦易傾。凄凄葉歸根。枯條北風鳴。靑松傲歲寒。莫嗟澗底生。其八夙抱出塵想。本非經世姿。巖磝小山上。攀援叢桂枝。混迹麋鹿馴。寓目烟霞奇。劉安太多事。賦招徒爾爲。請看冥冥鴻。那可加罻羈。其九渾淪始分形。窾竅誰鑿開。玄風久已死。陵夷至葛懷。古今猶水陸。反道必相乖。尼父志唐虞。一生苦棲棲。周史適流沙。邈矣超塵泥。吾生百世下。與世苦不諧。覽絲涕常垂。臨歧意自迷。蘅臯步余馬。躑躅將焉回。其十明月出遠山。照我屋東隅。美人隔天闕。山川間中塗。靑雲多故交。懷金更疾驅。箕斗有虛名。舊義誰復餘。不如遯深山。木石與爲居。其十一歸田守貧賤。陋巷樂吾道。終年抱遺經。硏窮不知老。志士多不遇。何用怨枯槁。富貴非吾願。亦各從所好。浮生同一盡。榮名以爲寶。冥處騁遐想。揮斥八極表。其十二盧家有少婦。盈盈二八時。含情汎瑤瑟。曲中多恨辭。象床卷錦帷。良人不在茲。頻年不得書。生死夢中疑。紅顔爲誰好。白日忽相欺。願爲車下塵。從君隨所之。其十三沈冥衆莫測。不是去人境。但願百年醉。不願一日醒。絲桐時在膝。雲鴻聊引領。巢許迹太著。可笑汚箕穎。何况伊呂輩。簡策垂功炳。其十四行藏由己謀。倚伏自外至。不如遺世事。有酒卽盡醉。兀然超鴻濛。無爵自爲貴。常恐俗子輩。覺得此中味。其十五赫赫洛城中。峩峩五侯宅。平明啓朱門。蹄輪紛疊迹。閽人通▣刺。袖中金錢百。鼻息吹虹霓。當午亘天白。豪華不長在。日月眞可惜。其十六孫弘爲人傭。牧豕講麟經。長卿親滌器。倦遊無所成。歷落人爭笑。困厄實飽更。風雲一朝會。拖玉列明庭。鴻毛順風翔。蟋蟀俟秋鳴。時命有通塞。豈傷曠士情。其十七伯夷餓西山。萬古播淸風。盜跖據東陵。恣睢一世中。禍福苦參差。巧曆莫能通。所以詭遇人。枉道曲如弓。其十八謝事返畎畒。家貧志自得。中心苟自定。外誘豈能惑。已齊物得喪。何論命通塞。顧慚才蹇劣。無術施家國。世我兩相違。舌存常幽嘿。其十九匪才蒙主恩。亦嘗取顯仕。事君期直道。徇物戒枉己。方圓終齟齬。偸合心所恥。引病不待年。焚魚歸故里。流浪江海上。遯迹向一紀。散髮陟巖阿。採薇行且止。寄謝夸毗子。榮寵不足恃。其二十魚目笑夜珠。何人識其眞。詐僞日相蒙。末俗難復淳。華虫薦裸壤。見者笑爲新。韓非抱孤憤。客遊不容秦。馬周西入關。蹤跡困泥塵。偶合各有時。游說徒自勤。黨人競爲朋。肯令疎間親。闒茸遭時會。策足據要津。問渠鵕䴊冠。何似墊角巾。投袂去東洛。靑山不負人。</text>
<title>送李汝雨之任靈巖</title>,<text>市南前歲訪沈淪。大醉高歌自有神。小邑簿書煩傲吏。太湖漁釣着閒人。離懷黯黯春將晩。世事悠悠鬢欲新。遙想仙山明月出。天邊笙鶴引征輪。</text>
<title>次洪士能致中韻</title>,<text>宏詞一第借緋衣。自笑遲徊尙未歸。西掖鸎聲風外過。上林花事雨中微。含杯不足分淸濁。持論何曾了是非。衆裏笙竽聊暫弄。陽春莫道和人稀。</text>
<title>春坊直廬。次諸學士韻。</title>,<text>春坊直夜一燈微。江漢扁舟夢獨歸。顔駟郞潛身已老。尙平婚畢計猶非。逢迎是處堪開抱。寵辱如今漸息機。始覺浮名眞誤我。向人羞說遂初衣。其二撥悶元無第一籌。瀛州寓直强登樓。天邊杳杳征鴻怨。苑裏蕭蕭落木愁。少日身同跳冶劍。暮年官似上灘舟。省中賴有知心友。翰墨招要卽勝游。其三虛傳方朔降星躔。詼達寧兼數子賢。性拙微官堪避世。心閒平地卽登仙。衰遲愧我游儲禁。啓沃多君奉御筵。靜閱靑編時自笑。迂儒敢望得君專。其四郞署人稱列宿躔。天官况復跡妨賢。山林一別慚依隱。鼎器將頹妄學仙。野性還驚眠繡被。散才寧合齒离筵。巴歌欲和陽春曲。其奈詞塲業未專。</text>
<title>德山延諡宴。次主倅韻。</title>,<text>先朝耆舊略無存。節惠褒公德業尊。綸綍降霄傳導騎。笙簫載路閙迎門。良朋千里回靑眼。高會三更盡綠尊。王事驅馳今幾日。賢勞惟擬答君恩。</text>
<title>席上。走次金冲菴板上韻。</title>,<text>星軺于邁過伊山。千里江南夢裡看。一曲驪駒生別恨。驛程遙指暮雲端。</text>
<title>挽李參判</title>,<text>臯翁相後典刑存。舊德淸朝屬望尊。湖塞棠陰謠尙在。風霜桂蠧涕曾捫。飛塵東洛旋回駕。斜景中州却閉門。先友卽今零落盡。生蒭孤負奠荒原。</text>
<title>直中蒙賜柑。與諸僚分韻題示。</title>,<text>甲觀傳宣白玉盤。朱方金實帶霜寒。淸香暗襲詞膓潤。靈液微沾講舌乾。荔子色渝勞驛置。楂梨味薄列園官。方知楚客憐皇樹。留取文章後代看。</text>
<title>柬崔景餘</title>,<text>終南晴翠獨支頤。世事如今百不知。乞米鄰家新活計。藏書高閣舊生涯。靑春去我將奚適。白髮尋人自有期。濁酒數杯歌一曲。鸎花莫負艷陽時。</text>
<title>次前韻柬景餘</title>,<text>平生習性靜中頤。此樂恐令兒輩知。野步倦趨文石上。幽居閑閉太湖涯。風塵豈是久留地。丘壑夙存終老期。明發東歸尋釣棹。桃花春水戛魚時。</text>
<title>閏三月書懷</title>,<text>生世蹉跎四十四。顚毛種種半成絲。自憐情興年年减。無奈形容日日衰。窓下不堪看細字。花前猶可倒深巵。今春何幸添餘閏。醉挽韶華住少時。</text>
<title>朝携李汝雨。訪崔景餘。呼韻口占。</title>,<text>小雨初晴景氣暄。淸晨携客訪閑門。欹危石磴穿三徑。窈窕林巒抱一村。笑我罷官思遁世。憐君苦學不窺園。逢塲醉倒誰賓主。推枕相看着睡痕。</text>
<title>聽流堂</title>,<text>蒼壁周遭曲檻頭。靑松影落石壇幽。淸溪一道穿墻下。界破盤陀響玉流。</text>
<title>送海南倅林世弼</title>,<text>漲海天無壁。孤城地有涯。人家多橘柚。浦市足魚蝦。▣雨炎程遠。瞻雲客思加。都門違出餞。膓斷柳條斜。</text>
<title>送嚴泰來赴北幕</title>,<text>把袂高歌行路難。關山北上朔風寒。道遵渤海三千里。車殆摩雲百八盤。窮塞可堪趨幕府。遊邊應悔着儒冠。天涯預想逢新歲。叵耐歸雲矯首看。</text>
<title>至日夜坐</title>,<text>陰贏天欲節。陽復氣猶微。自夏恒暘久。經冬見雪稀。年饑歸隴畒。歲晩掩柴扉。履運今如許。何人秉化機。其二歲暮玄陰積。孤村鳥雀微。索居開口少。晩計賞心稀。雪罷山當戶。江淸水暎扉。生涯休更問。環堵倚空機。其三茅齋風雪夜。坐久一燈微。丘壑逃名遠。親知會面稀。瓦樽時獨酌。村老或敲扉。多少人間事。吾衰已息機。</text>
<title>書懷</title>,<text>十年經幄宦情闌。拂袖都門雨雪寒。湖上茅茨多寂莫。籬邊松菊半凋殘。自憐暮境謀身拙。始信高衢着足難。少日狂圖眞濩落。鷦鷯惟憶一枝安。</text>
<title>晨臥</title>,<text>老年常少睡。晨臥數雞鳴。白屋孤衾薄。丹田一氣淸。世緣終是妄。身事果何成。祗合安貧素。逍遙了此生。</text>
<title>天官學宮分新曆。仍書感。</title>,<text>投簪田舍一逋翁。新曆官分在職同。可惜去年還草草。那堪來日劇怱怱。霜毛歲歲從他白。酒面時時蹔借紅。行近中身身且健。天敎閒適養微躬。</text>
<title>幽居</title>,<text>幽居風月浩無邊。半世窮通一任天。臘釀雖漓浮大椀。冬衣縱薄挾新綿。生涯無計營三窟。詞賦何能直一錢。寒盡江村春更到。靑燈竹屋坐蕭然。</text>
<title>春日書懷</title>,<text>歷落嶔崎見在身。今看四十五回春。偶然失脚占要地。此去莊名作散人。景暖江湖氷彩薄。燒殘原野草芽新。茅齋睡起無餘事。隱几看山岸角巾。</text>
<title>酬尹直卿</title>,<text>投閒因與懶相仍。癡坐常如入定僧。建幟詞壇才欲退。褰裳宦海勇難憑。春柈新菜靑絲弱。臘瓮殘醪紫珀凝。老去幽懷誰可晤。雞窓猶守讀書燈。</text>
<title>幽居春事</title>,<text>湖上開三逕。疎籬不設扉。山高雲試出。林暝鳥知歸。從仕孤蹤倦。爲農一飽稀。春江閒把釣。烟雨滿簑衣。</text>
<title>早春閒坐湖邊</title>,<text>今朝天氣好。閒步到湖邊。水涸芳洲遠。村高石磴懸。淺莎猶帶雪。弱柳已含烟。多少幽居興。逍搖又一年。</text>
<title>感興</title>,<text>此翁心迹兩蹉跎。少日狂圖奈老何。漁子樵童相往復。棗田桑野獨婆娑。傷時不作聞雞舞。對月猶成叩角歌。遲暮營生時自笑。春來種粟斫山坡。</text>
<title>晨臥</title>,<text>宵眠常早曉眠少。漸覺年來老態生。自笑太常齋已久。何時玄晏病全平。茅簷喔喔雞聲唱。紙牖亭亭曙色明。體驗鄒書深省發。靈臺一氣澹然淸。</text>
<title>遁湖道中</title>,<text>靑門東出日荒荒。野逈山低路杳茫。沙苑烟蕪寒漠漠。健陵雲樹晩蒼蒼。奇巖側立疎松短。絶澗高懸凍瀑長。複嶺穿過臨漢渡。歸鴻驚起不成行。</text>
<title>春陰</title>,<text>春陰濃欲雨。寒日淡無暉。閉戶閑眠足。篆香一穗微。</text>
<title>江居卽事</title>,<text>白頭江海放狂歌。萬事無情釣碧波。山下耕田收麥少。村中貰酒負錢多。才疎與世交相忘。地僻何人肯枉過。時有隣翁來款語。春陰新學織靑簑。</text>
<title>夜坐口呼</title>,<text>淸朝謝事返郊居。糲飯藜羹不願餘。竊祿曾同太倉鼠。拂衣今釣漢江魚。平生氣岸三杯酒。遲暮生涯一束書。不是此身甘寂莫。迂儒其奈救時疎。其二江村牢落閉門居。一室常開萬卷餘。投食堦前馴乳雀。倚筇潭上翫游魚。淑明已著歸田賦。逸少何煩誓墓書。唯恨故人離索久。秦中咫尺寄聲疎。</text>
<title>野老</title>,<text>野老龍鍾兩鬢霜。採山釣水且方羊。身邊及骭綿衣短。手裏齊眉棗策長。拾穗田間榮啓樂。行歌道上接輿狂。江湖久矣逃名跡。誰識當時錦帳郞。</text>
<title>浩歌</title>,<text>明月出東嶺。流光照南榮。美人在長安。淸漢渺盈盈。怊悵至明發。離懷苦難平。</text>
<title>次放翁示尹直卿</title>,<text>江湖浪迹似逃虛。陋巷簞瓢樂自如。少日知心三尺劍。殘年會意一編書。觀禪釋氏無生始。玩易羲皇未畫初。浮世行藏思已熟。終輸南畒把田鋤。其二春來憑眺野亭虛。湖色山光畫不如。品水自煎陽羨茗。疊牋閒榻晉賢書。栽花故近茅簷下。結網宜須穀雨初。門外水田耕種急。一羣鷗鷺自舂鋤。其三飢嗔飽喜本歸虛。坎止流行信所如。斂跡端居三畒宅。覃精深索百家書。榮名落拓投簪後。華髮蕭疎照鏡初。樗散自知無適用。不妨隨分老耕鋤。其四隱几蕭然一室虛。箇中眞趣問何如。偶因明月聊呼酒。不爲靑山强著書。病骨蟄虫驚起後。佳辰農鳸發生初。問津底處經行客。植杖田頭未掇鋤。其五野水涵天漾碧虛。靑山寫在畫中如。春來縱棹耽垂釣。老去關門倦著書。齒髮恰當衰謝際。鸎花正値艷陽初。誰知西掖演綸手。今向蔬畦自把鋤。</text>
<title>午眠</title>,<text>茅齋無事日如年。草色微薰欲雨天。倦閱陳編如嚼蠟。頹然枕上掩書眠。</text>
<title>夜坐讀書。稍覺眼昬。戲用禁體。</title>,<text>少時能作暗中書。自覺年來漸不如。遠岫晝看擡首久。殘編夜讀發聲徐。明暉不是無燈燭。細字猶難辨魯魚。只合淸宵高枕臥。短檠從此日相疎。</text>
<title>望南漢書感</title>,<text>幽居坐對漢城孤。粉堞緣山勢欝紆。地利溫王基覇業。天時聖祖屈雄圖。麗譙危旆高傾仄。斜照晴嵐遠有無。國恥未湔吾老矣。茅齋撫劍一長吁。</text>
<title>書懷</title>,<text>論思曾奏數行書。浪跡歸尋五畒居。身似虛舟橫野渡。材同斷木棄溝渠。江涵鴨綠氷開後。山聳螺靑雨洗餘。春到幽栖多勝事。百年勳業有樵漁。</text>
<title>春雨</title>,<text>惻惻寒威動。濛濛雨色來。柳腰輕欲弄。花靨噤難開。午睡常關戶。宵吟或引杯。眼看春又過。年貌日相催。其二日暮漁樵返。孤村各閉門。春陰籠水國。草色遍丘園。才退詩常俗。家貧酒易渾。鸎花多寂莫。抱膝坐忘言。</text>
<title>卽事</title>,<text>峽拆江平一草亭。數株楊柳掩柴扃。籬邊網晒斜陽紫。門外蹊分宿麥靑。山稻爛炊匙抄滑。水蒿新煑齒生馨。腐儒乍飽心還足。倚杖逍遙步晩汀。</text>
<title>感懷</title>,<text>靑銅晨照鬢間絲。嘿筭平生一展眉。浮世誰人能却老。神方無藥可醫癡。悲歌縱酒狂何賴。淸坐焚香靜有思。投迹漢陰機已息。春來抱甕灌園葵。</text>
<title>八音歌。擬鮑明遠白頭吟。</title>,<text>金閨昔通籍。匪才辱明恩。石田穢草萊。茅屋傷鶴猿。絲瑕生尺璧。蒼蠅不停喧。竹含嶰谷音。難爲鄭聲繁。匏懸宣尼歎。璞捐和氏寃。土俗好文身。章甫美何存。革心知昨非。斂迹歸丘樊。木石與爲居。考槃矢不諼。</text>
<title>數詩</title>,<text>一生嗜儒術。耽好在詩書。二十登國庠。靑衿困公車。三十始擢第。叨直承明廬。四運天道周。寵辱迭乘除。五鼎非我願。謝事返鄕閭。六籍究聖旨。吾道有卷舒。七絃有古音。幽憂聊自紓。八極神揮斥。環堵樂晏如。九畹蘭綴佩。芳菲襲衣裾。十畒安田桑。百年老耕鋤。</text>
<title>建除體。次陳簡齋韻。</title>,<text>建歲在上章。歸田策東驅。除却向平累。貧居樂有餘。滿室散琴書。湛思玩玄虛。平昔誤徇名。衆中濫吹竽。定懷觀得喪。適意聊可娛。執耜老襏襫。不羨衣䄡褕。破屋雖甚陋。偃仰神自舒。危機在晉途。平地多覆車。成功不知退。謀已徒區區。收迹吾已晩。遐擧意何如。開卷繹微言。吾道信非迂。閉戶草玄經。身世兩相疎。</text>
<title>奉酬洛中諸益</title>,<text>萬事如今兩鬢新。孤村花鳥又逢春。自從江上爲逋客。唯恨尊前阻故人。神劍衝星誰辨氣。古琴流水久生塵。吾儕勳業歸耕釣。勇退何難辦此身。其二長安朝貴幾番新。迹遯漁樵一十春。經世從來須俊士。亨衢底處著畸人。江連京口無多路。家在洲中自少塵。醉臥茅齋聽雨睡。悠悠何事更關身。</text>
<title>寄謝醴泉守權叔良惠席</title>,<text>華牋遠枉雀羅門。瑤席兼將故意存。喜見黎床氷彩展。寧愁綿縟汗珠翻。宜從枕上看兒戲。羞向槐中役夢䰟。虛閣秋生猶未捲。經年棄置似孤恩。</text>
<title>會聖輔宅口呼</title>,<text>南山有佳色。首夏綠蒼莽。開軒迎爽氣。酣暢方抵掌。吾儕幸無事。詩酒寄淸賞。深酌見眞態。高吟嗣絶響。一笑忘形骸。襟韻覺蕭爽。餘歡殊未洽。日暮促歸鞅。</text>
<title>題新村從叔宅亭子</title>,<text>精廬隱約枕山頭。山下長川入漢流。松渡征帆隨去鳥。箭郊芳草沒行牛。百年寵辱渾閑事。半日琴尊且散愁。回首鳳城歸路晩。九街塵土撲人眸。其二南山東畔大江頭。初築精廬集勝流。極浦沙長時隱鷁。前溪水縮恰分牛。落霞孤多新態。芳草平郊起遠愁。此會人間元不易。更期尊酒拭靑眸。</text>
<title>鄭靖憲公延諡宴。次主人韻。</title>,<text>耆英會中數前賢。崖祖同公毓慶延。遺跡彩毫猶遠照。易名丹誥始遐宣。微生祗役將恩命。茂宰承家侈盛筵。七世交情期共勉。周旋唯恐忝吾先。</text>
<title>聽流堂。次主人韻。</title>,<text>依巖修故宅。疏澗作新潭。水氣宵侵戶。山光晝襲檐。林泉淸近賞。城闕壯遐瞻。高會終今夕。芳尊綠正湛。</text>
<title>挽鄭進士德寧</title>,<text>大家征時兩綵衣。元方不道去無歸。尊前每想靑霞氣。獄底終沈古劍輝。洛下斷雲迎旅櫬。海西殘日掩庭闈。極知脩短同歸盡。未覺緘詞涕屢揮。</text>
<title>直廬。次崔孝伯韻。</title>,<text>禁林秋樹起層陰。墻角詞垣特地深。一壑栖遲違宿計。淸時經濟愧初心。宮壼已盡長如渴。鈴索常垂謾苦吟。欲識安仁搖落意。年來華髮不勝簪。</text>
<title>南寧海熏叔歷訪。走次其仲氏台監韻。奉贈。</title>,<text>滯雨空齋坐悄然。使君停棹艤湖邊。烟霞我償平生志。簿領公隨未了緣。竹嶺南行餘七百。蓬山東望近三千。一宵淸晤眞多幸。離合茫茫隔幾年。南時亂歸未滿再赴</text>
<title>題寶月寺道上人詩軸</title>,<text>半偈猶堪掃六塵。世間何事覔詩人。從茲試返歸依地。寶月淸光自在新。</text>
<title>暮春江居。令兒輩呼韻走筆。</title>,<text>太湖西北兩三家。門外分明一樹花。遠岫嵐光經宿雨。長江練色卷餘霞。汀洲草軟烏犍臥。院落風輕紫燕斜。不是幽居離世境。地偏還喜絶塵譁。其二春來誰問野人家。晩起呼童掃落花。盛世非關輕紱冕。不才惟合老烟霞。溪邊行藥身猶健。沙上題詩字半斜。住近太湖多釣伴。賣魚沽酒醉爭譁。</text>
<title>庭前新栽栢樹</title>,<text>雙栢移來遠。靑葱不滿尋。高標思聳壑。密葉已成陰。自是明堂具。寧埋衆卉林。會須搖落日。方見歲寒心。</text>
<title>次權德輿田家卽事</title>,<text>蕭然隱几對斜暉。浮世干名悟昨非。顔蠋巧貧知晩食。興公拙宦遂初衣。且沽白酒昏昏醉。欲餞靑春忽忽歸。江上沙鷗閑似我。忘機爭及本無機。其二江村雨歇欲斜暉。轉覺韶華日日非。薄晩寒廚供糲飯。待晴山市買簑衣。閑來野寺尋花去。興倦沙洲罷釣歸。自笑生涯勤抱甕。暮年已息漢陰機。</text>
<title>次王右丞贈裵迪</title>,<text>新搆茅齋面勢寬。門前咫尺俯淸瀾。靑山在眼憑烏几。華髮盈簪愧豸冠。天末歸鴉翻落照。梁間語燕㥘微寒。村墟雨過炊烟濕。舂黍烹葵進晩飡。</text>
<title>蘭亭集字</title>,<text>少年懷不羣。昔賢云可期。與世旣殊趣。躁靜固有時。山水託幽情。放浪今至斯。作舍帶長林。臨流引脩絲。觴詠每自娛。淸風若相隨。人生天地間。彭殤同盡之。萬事日遷化。其終未能知。暢形信所樂。不遇豈足悲。嘗觀老列言。契懷在無爲。其二暮春天氣和。放浪得自由。託陰向茂林。暢懷俯長流。人事俛仰殊。山水古今猶。爲樂當及時。觴詠足娛遊。或因形骸倦。靜坐一室幽。已矣世不知。終老抱淸脩。其三盛世無所能。山林託暮年。外雖隨日化。內豈由事遷。虛宇帶曲水。淸流暎長川。朗詠暢幽抱。不取管與絃。極知靜者趣。放迹以爲賢。</text>
<title>春寒</title>,<text>今年春暮氣微暄。病客扶筇獨倚門。村徑漁樵歸欲盡。長洲草色近黃昏。</text>
<title>酬李聖輔惠韻。且柬汝雨。復疊一篇。仍道鄙意。以求辱和。</title>,<text>妙年呼爾謫來仙。直轡詞塲早着鞭。榮路嶔崎驚鷁退。高才落拓惜匏懸。洛城十日逢淫雨。桑戶多時想絶烟。別後相思題贈我。淸詩句句儘堪傳。右酬聖輔其二市中誰識玉壺仙。不鬻梔黃賈客鞭。老去酒觴頻共醉。別來談麈想孤懸。紫陽文字三編簡。淸晝爐香一穗烟。爲問閑居多遣興。郵筒何惜遆相傳。右東汝雨。聞方讀朱書。故五句及之。其三金華迹倦廁羣仙。拂袖東歸促去鞭。白首著書孤憤在。靑空補石壯心懸。江湖滿地逢秋雨。草樹連村起暝烟。迢遆湖天雲霧裡。客星潛彩有誰傳。右自述</text>
<title>七月十六日夜對月</title>,<text>丹岑新吐月。霧卷太湖平。照水金波倒。翻空玉露傾。美人千萬里。華髮數三莖。叵耐孤吟夜。餘輝到骨淸。</text>
<title>月夜課兒輩。用劉隨州韻。</title>,<text>野老門前數頃陂。晩年生計一竿絲。綠簑靑篛閑行處。細雨斜風薄暮時。悶過村翁成談笑。靜隨鷗鷺伴栖遲。茅齋秋近微凉動。坐待東岑月上期。</text>
<title>次白香山韻</title>,<text>滯雨村居僻。緣階草色深。歸田餘短髮。經世愧初心。虛閣炎威退。疎簾露氣侵。暮年常少睡。愁聽候虫吟。其二江城凉意早。聽雨夜窓深。伏枕經時病。殘編萬古心。世緣身外遣。秋氣鬢邊侵。覔酒空尊倒。撚髭但苦吟。</text>
<title>感懷</title>,<text>茅屋纔容膝。柴門向水開。靑山聊隱几。明月且含盃。懶拙知由性。安閑養不才。如何叨聖眷。馹召苦相催。</text>
<title>次老杜秋興韻</title>,<text>一夜西風吹北林。鬢邊華髮幾莖森。炎雲已罷千峯秀。積雨初開十日陰。辰極天高時矯首。江湖地遠自傷心。村墟寥落秋將至。對月誰家起暮砧。</text>
<title>除夕</title>,<text>江天雲物晩凄淸。斗轉星移夜色晴。擲木村兒傳舊戲。禱船賈客動歡聲。漁樵野外甘投老。蠻觸人間未解兵。閉戶深居年又改。靑燈素帙古今情。</text>
<title>次韋蘇州韻</title>,<text>抗章辭寵祿。閑居憺無營。不是秉微尙。才薄寡宦情。高臥玩流光。江湖春意生。門柳漸弄色。園禽稍和鳴。登臯舒嘯罷。臨流負杖行。逍遙遂眞性。無辱以爲榮。</text>
<title>春寒</title>,<text>江城春欲半。日日多凄風。臯蘭纔抽綠。籬杏未放紅。年芳尙漠漠。時序何怱怱。餘寒復峭料。偏欺衰病翁。孤村獨閉門。深居環堵中。與世日相疎。三逕長蒿蓬。賴有卷中人。心期古今同。</text>
<title>觀漁效白香山體</title>,<text>春來風色惡。經月不出門。今夕稍霽威。天氣暫姸溫。隣生勸我起。打魚江之濆。試携子姪輩。閑步過前村。小徑草色分。新翠被臯原。臨流喚漁舠。一葦波吐呑。春江渺空闊。沿洄逐鳧䲶。截江設長網。輕棹似箭奔。提綱圍漸蹙。脩絙拖白蘋。潛鱗無隙漏。如鳥入籠樊。謂言多擊鮮。狼籍陳鮪鯤。何意水無魚。擧網但苔痕。所獲堇數頭。亦足充夕飧。相視共一笑。斟酌濁醪尊。縱棹下急流。漁村近黃昏。</text>
<title>田居。聞有湖堂之命。感而書懷。</title>,<text>漳濱淹疾鬢絲新。忽有除書降紫宸。盛世儲材須雋士。明恩起癈及陳人。犧尊曾棄溝中斷。燕石今成篋裡珍。自笑駑姿仍暮齒。那堪惠養服君軒。</text>
<title>燈下。與兩兒讀書。效白香山體。</title>,<text>秋盡苦多雨。冬初始見暘。天氣尙未寒。夜刻覺漸長。江村閉茅屋。篝燈照書牀。老夫常少眠。左右散籤箱。興至隨手拈。吟諷盡數章。時遇會心處。欣然寢食忘。兩兒勤咿唔。伴讀聲琅琅。詩禮吾家事。努力勉肯堂。田居雖淡泊。蔬糲亦充膓。不映雪中字。不借鄰壁光。父子共一燈。窮經敢怠荒。詞翰當文繡。道義爲膏梁。人必才須學。貧亦士之常。安貧宜種學。林壑且方羊。窮通自有時。忘懷信彼蒼。</text>
<title>述懷</title>,<text>人生賦性殊。如面不可易。伊余慕直道。行己羞枉尺。靑雲幸致身。金閨亦通籍。秉筆叨銓地。演綸直詞掖。旣荷生成渥。庶效論思責。前年控尺疏。炳然腔血赤。欲恢王道平。思弘賢路迮。野客妄獻芹。黨人爭操戟。金被衆口鑠。馬因一鳴斥。泥尾恥更搖。吶舌豈堪咋。聖恩幸寬容。屛居遂放跡。生計雖濩落。逍遙志自適。釣水一葉舠。登山幾兩屐。籠鳥返深林。池魚縱廣澤。自幸違簪紱。田間老襏襫。不意文塲選。遽及遯世客。儲材地望淸。奬學恩榮赫。先容收蟠木。上念求棄席。義當起應命。何事更跼蹐。逸鶴誤乘軒。傷禽猶垂翮。世路方險巇。孤蹤易怵迫。用舍聽時變。行藏由己獲。息意安素履。不復爲形役。</text>
<title>苦雨中弊居湫隘難容。獨坐書感。</title>,<text>今年十月初。天氣暄似春。殘陽未退藏。發泄恒雨頻。凄風終昨宵。淫潦始今晨。老夫抱羸病。寥落臥漳濱。茅屋僅如斗。頹弊難庇身。旣微帲幪力。那堪震蕩辰。廚濕不起烟。尊燥久生塵。窓間晝景晦。獨坐百憂新。平生經世志。大庇環區人。年貌已蹉跎。身計且艱辛。始悟求穴蟻。難效偃溟鱗。年來謀小築。斂迹思沈淪。苟就五畒宅。甘爲編戶民。</text>
<title>民兵行</title>,<text>聖朝詰戎政。雖安不忘危。兵寓丘井制。將選方召姿。岧嶤漢水南。因山爲城陴。屹爲保嶂地。置使以領之。畿輔九郡兵。來隷大將麾。官吏歲搜丁。亡籍苟充裨。豪民身則漏。窮隷名不遺。編行半羸老。補伍多髫兒。盡驅田間氓。團束成爲師。手未識刀槍。目未辨旌旗。軍容亂無紀。倉卒難整釐。每歲農稍歇。聚操自有時。荷戈赴城下。經旬罷兵遲。衣械多不具。糇粮難自持。僦馬運行裝。賣犢備戎資。騷然不安業。蔀屋多愁思。肉食果何人。征謨恐失宜。此兵終難用。訓鍊亦何爲。簽補旣多擾。追徵亦云疲。誰能更斯制。汰冗不復疑。敎養旣有法。精銳自可期。豈獨兵力雄。庶免民怨咨。</text>
<title>病起步湖邊</title>,<text>秋來久淹病。孤村閉門居。支離帖床縟。濩落送居諸。邇來氣稍蘇。時或步庭除。門前去太湖。遠近十武餘。今夕始扶筇。臨流玩游魚。蒼茫暮烟沈。繚繞練色虛。草根蛩聲咽。雲際鴈影疎。病懷蕭索後。時物收藏初。長吟曳杖歸。幽憂聊自紓。</text>
<title>詠史</title>,<text>天地邈寥廓。萬區錯星分。玄風在靑丘。太始闕人文。太白神降迹。羣黎奉爲君。瑤圖歷千祀。厭世托白雲。商丘寶衣焚。玉馬馳海垠。龜範演八章。鴻猷軼三墳。三季龍虎爭。鳴鳥寂不聞。吾道久已東。鰈域聲明薰。所以宣尼翁。欲與九夷羣。</text>
<title>書感</title>,<text>十月如春煦。山花次第開。村童狂喜極。滿揷鬢邊來。其二江村狵夜吠。人語稍喧喧。知是催科吏。隣家怒叩門。其三孤燈挑欲盡。病客不成眠。何處晨雞唱。愁多夜似年。</text>
<title>書懷次放翁韻</title>,<text>老去風情靜處尋。數盃村酒一張琴。人間倚伏經懷久。物表栖遲寓興深。晩歲江湖眞得計。中年簪紱本非心。逋翁生事何須說。抱甕灌園淸漢陰。</text>
<title>卽事</title>,<text>江雲漠漠雪花零。漁戶家家早掩扃。皓色俄看埋逈野。寒聲時聽襲疎欞。剔來燈焰瞳瞳赤。吸罷茶烟裊裊靑。歲晏幽懷增悒怏。一尊安得醉無醒。</text>
<title>新居垂成。土功未完。而天寒寢役。慨然書懷。</title>,<text>從宦力不任。謝事返田居。蕭索三逕資。頹弊數畒廬。榱折帲幪虧。棟橈結構疎。十口無處容。室人交謫予。前年始謀新。規制稍恢初。鳩材鬻廐驂。庀工罄囊儲。人皆憐我拙。相助賴鄕閭。小築八九間。不羨廈屋渠。兩隅闢爲室。中堂寬有餘。藩籬編薥藁。繚屋面故虛。遠岫列戶牖。平湖繞庭除。棲遲心自娛。偃仰體可舒。幸得苟完矣。茲豈不足歟。但恨土功遲。夜雪被村墟。四壁未及圬。泥凍將何如。自笑生性迂。趨事每徐徐。人裘我尙絺。衆穫已猶鋤。亨衢在目前。躡足更趑趄。今者營環堵。計鈍費居諸。天寒未塗墍。何日移琴書。窮如無穴蟻。塊若枯池魚。惟當對酒歌。窮愁思蹔紓。寄謝馳騖子。爲我且躕躇。疾行無善步。遇險或摧車。爭春有早梅。盡年讓病樗。淵潛樂鱣鮪。木處殊猨狙。蠶巧與鳩拙。不用浪毁譽。爲屋誠苦遲。用力苟無沮。鷃飛適楡枋。龜尾曳漸洳。畢竟安吾廬。百年樂樵漁。</text>
<title>酬尹直卿</title>,<text>年來斂跡返衡門。萬事人間坐負暄。歷落曾勞窺聖代。浮沈今合老鄕村。山妻烹進黃雞臛。野叟分斟白酒尊。但使腐儒成一飽。榮枯膜外聽乾坤。其二江上茅齋獨掩門。天時南至日猶暄。年豐鼓笛喧神社。歲晩帆檣集水村。行藥詎無桃竹杖。澆書賴有菊花尊。湖天滿目玄陰積。陽復誰知欲變坤。其三漢曲新居次水門。短簷冬日借餘暄。風高落木埋幽徑。霜緊孤砧響遠村。薄宦邯鄲驚枕夢。散材江漢泛匏尊。閑中讀易求時義。正是蝡虫蟄厚坤。其四昔年通籍入金門。緩步花磚麗景暄。瀝盡丹忱排禁闥。歸來白髮臥江村。靑山默默憑烏几。明月悠悠盡綠尊。樗散丘中當遂性。生成何以答乾坤。其五除書昨日到蓬門。陰谷初回暖律暄。天馬欲騎身覺賤。篆虫將獻語嫌村。山靈騰笑移長檄。溪友多情餞一尊。跡似閑雲時出岫。卷舒無意任乾坤。</text>
<title>會汝雨宅夜飮口呼</title>,<text>洛下交游會面頻。白頭相對舊精神。通街弱柳初含態。暖閣新梅欲破嚬。一氣纔看回玉琯。長繩安得繫羲輪。人間寵辱尋常事。棄置如今勿復陳。其二寒宵深酌莫辭頻。酒後高歌自有神。捫虱不妨談世務。伸眉正好破愁嚬。浮榮身似乘軒鶴。徂歲誰禁下阪輪。堪笑吾儕餘習氣。殘年到處墨兵陳。其三城南偪側巷連坊。詞客追游問幾塲。烏帽擲來驚髮短。靑眸拭處覺心長。尊中竹葉傳深酌。檻裏梅花送暗香。酒後高談君莫笑。殘年志氣尙麤狂。其四君家易識住鄰坊。大醉高歌又一塲。微雪催詩憑檻久。新梅索笑引盃長。讓他詞翰升堂手。襲得芝蘭入室香。名敎始知眞樂地。嗣宗何事故猖狂。</text>
<title>聽流堂。次主人韻。六言</title>,<text>暇日來尋隱几。風流高會詞仙。寒梅閣裏春動。山鳥松陰晝眠。氷瀑日融玉溜。蒼巖錦長苔錢。良朋簪盍佳境。何幸幽襟共聯。</text>
<title>寒夜書懷</title>,<text>洛城飛雪北風寒。獨夜空齋睡未安。尸素敢言生計薄。衰遲漸覺宦情闌。冬暄婢訴薪樵急。歲稔妻憂伏臘艱。數頃良田三畒宅。靑山何處可休官。</text>
<title>晨飮</title>,<text>辛勤白首下書帷。聖道如天測管窺。元氣始分先有易。王風一去更無詩。癡人說夢眞堪笑。啞子嘗茶只自知。今日室中開宿釀。獨吟聊復醉軒眉。</text>
<title>酬李聖輔。兼呈李崔兩詞伯。</title>,<text>倦游京洛又逢春。潦倒風塵鬢色新。舊隱未成長往計。要津難着一癡人。早知皎厲輸時彦。晩學支離養病身。自笑出門無所詣。追歡同社肯嫌頻。右自詠其二與君同病負三春。紫陌看花幾處新。節苦卽今難偶俗。詩工從古易窮人。玄亭寂寂誰相問。黃卷寥寥獨伴身。近體長城深造處。瓊詞句句起予頻。右屬聖輔其三記曾芳譽屬靑春。出匣千將百鍊新。中散豈無經世具。步兵元是傲時人。風塵拓落誰知己。容鬢蹉跎老逼身。我欲隨君逃麯蘖。百年相遇醉鄕頻。右屬汝雨其四衡門獨閉洛城春。靜玩年芳逸興新。傲岸平生難入俗。淸詞少日已驚人。一枝丹桂終歸手。萬里靑雲可致身。風月相思題贈我。披沙往往見金頻。右屬景餘</text>
<title>又疊前韻</title>,<text>老去逢春不當春。牢愁還與歲俱新。癡心眷眷憂治世。妄想嘐嘐憶古人。賢路卽今難着足。巖居何處可棲身。人間蒿目無窮事。中夜挑燈仰屋頻。</text>
<title>書感</title>,<text>林下年來久放慵。微班聊爾着龍鍾。逢時吐氣方多士。經世無能豈乏儂。得郡難於生作佛。歸田惟有老爲農。明朝長嘯尋初服。誰向江湖覔去蹤。</text>
<title>詠懷。贈兩李詞伯。兼柬崔景餘。</title>,<text>疎慵與世獨殊趨。十載扁舟釣太湖。一頂烏紗眞誤我。數莖華髮忽欺吾。悲歌慷慨時彈鋏。博塞憑陵醉喝盧。從古英雄多落𩲸。屠沽寧恥共爲徒。其二眼看要津衆所趨。深思浪跡乞江湖。自來黨議難容我。未必君恩不放吾。漢代公卿輕賈董。唐朝紱冕盡崔盧。世間交態多翻覆。耐久咸陽有酒徒。其三志士隨時各異趨。如非廊廟卽江湖。倘來軒冕何加我。在處烟霞不負吾。世態備諳三太息。榮名熟計一胡盧。平生交故成箕斗。漢曲將尋舊釣徒。</text>
<title>次陸士衡長歌行</title>,<text>忽忽南流景。悠悠東逝川。朱顔捨我去。去矣豈再旋。璇穹盖尙偏。金魄盈卽弦。倚伏固參差。人事敢求全。中懷苟自得。外累可都捐。高堂置美酒。親朋日邀延。淪跡塵垢中。寄意霄漢間。一笑論心素。形與境超然。急觴稍及醺。柔翰聊自宣。形役悟昨非。且求終夕閒。</text>
<title>次陸士衡君子有所思行</title>,<text>名都佳麗地。衿帶壯城郭。高盖曉擾擾。紅塵晝漠漠。朱門臨大道。華榱結綺閣。美人靚新粧。金縷六銖薄。皓月靄璇閨。靑缸耿羅幕。褰帷泛朱瑟。淸商隨指作。盛年恨離居。容華鏡中落。蕩子移新愛。巧笑千金博。舊恩不可恃。徽音愼所恪。豈念貧賤時。契活甘葵藿。</text>
<title>次聖輔韻</title>,<text>高會城南宅。寒宵燈燭微。移盆梅蘂動。促席酒船飛。薄䆠叨驂乘。殘年擬拂衣。誰能携手去。惠好莫相違。</text>
<title>次陸放翁韻</title>,<text>借得新書置座傍。塊如處子守帷房。憂時顚上髮雖短。懷古肚中心甚長。爲問鳴珂趨禁闥。爭如扶耒斫陂塘。天生我輩終何用。陋巷安貧亦士常。</text>
<title>無題。更用前韻。</title>,<text>醉倚佳人錦瑟傍。河魁其奈更躔房。謝鯤丘壑身堪置。韓偓奩帷興亦長。黃鳥好音藏綠柳。紫䲶鋪翅睡金塘。錯敎蘇小多情緖。惱殺長齋老太常。</text>
<title>訪奉恩寺。與李汝雨，崔景餘，南邦彦。會靖陵齋舍。</title>,<text>繫纜尋丹壑。高齋掩白雲。二陵春欲動。孤燭夜將分。深酌須同醉。淸詩可與羣。明朝分散後。風月每憶君。其二山樓來騁望。極浦但烟雲。嶼斷江流合。洲平樹色分。詩成要共韻。酒盡惜離羣。叵耐明朝別。回舟不見君。其三艤棹尋蕭寺。磬聲出白雲。夕陽山欲暝。芳草逕微分。世事風塵遠。幽情鹿豕羣。深思結蓮社。林壑共吾君。</text>
<title>齋舍。夜飮口呼。</title>,<text>山齋風月不勝淸。北望烟波隔漢城。到處百錢携酒債。相逢三傑有詩聲。幽尋欲謝人間事。高蹈便生象外情。吾輩盍簪元未易。春宵坐見曉參橫。</text>
<title>歸路舟中。送南邦彦。</title>,<text>擊舦春湖漾晩晴。汀洲芳草極望平。移舟欲送江南客。日暮烟波別意生。</text>
<title>上候平復後賀班。和諸公韻。</title>,<text>皇天嘿護聖躬安。陽氣眉浮八彩間。萬姓欣欣俱喜色。千秋穆穆仰威顔。鑾回紫殿開宮扇。鰲抃千官列笋班。共賀吾王延鳳曆。三呼何必待嵩山。</text>
<title>奉使關西出洛中</title>,<text>平明擁傳出都門。客路迢迢極塞垣。萬里關山春欲盡。落花芳草易銷䰟。</text>
<title>過臨湍有感</title>,<text>記曾鈴閣學趨庭。風樹那知不暫停。孤露餘生經故郡。徂年流水再周星。山川落日長亭遠。風雨殘燈旅舘扃。歷歷官居尋往蹟。難禁遊子涕交零。</text>
<title>滿月臺</title>,<text>神嵩王氣漠然收。故國遺墟鹿豕遊。芳草不知花苑處。淸泉長咽竹橋流。繁華碧落隨過鳥。文物靑山盡故丘。獨倚荒臺無限思。山河不盡癈興愁。</text>
<title>過葱秀山</title>,<text>蒼壁崚嶒錦障開。山前羅帶水縈廻。朱公餘蹟苔紋蝕。玉溜鳴泉筑響哀。杜宇花殘春爛熳。松柟根走石崔嵬。仙區欲別猶回首。無柰郵程畫角催。</text>
<title>練光亭。次鄭舍人韻。</title>,<text>芳洲翠羽拾來多。彩鷁中流發掉歌。蕩起䲶鴦江上睡。雙飛雙浴護微波。</text>
<title>練光亭待月</title>,<text>城上層樓極望通。憑危身若御冷風。江橫練白浮高棟。山列螺靑界遠空。名都往蹟消沈後。騷客吟懷感慨中。長笛一聲天欲暮。朱欄坐待月升東。</text>
<title>百祥樓</title>,<text>征裾十日厭風埃。聊上層樓眼豁開。山勢東奔箕壤去。江流西蹴海門來。陽關歌闋琴三疊。舊侶萍逢酒一盃。塞外追遊眞勝事。登高寧起仲宣哀。</text>
<title>紫電樓酒席。贈主人牧使。</title>,<text>征驂淹滯已經旬。關外那堪復送春。雨洗山花紅欲盡。烟沉官柳綠初均。樓臺縹緲臨郊逈。歌管從容度曲新。自笑遠遊成跌蕩。金釵挾座破嬌嚬。</text>
<title>與從叔父及李孝伯。會安陵。將發口號。</title>,<text>行到關西十日留。安陵太守最風流。怱怱冠盖逢迎地。一曲驪駒動別愁。</text>
<title>紫電樓春望</title>,<text>年來宦迹困低垂。遠涉關山鬢欲衰。危樓極目傷春意。只有佳人錦瑟知。</text>
<title>鐵瓮東臺</title>,<text>鐵瓮城緣絶峽層。東臺高起勢崚嶒。塹環薩水深難越。崖峻巴猱㥘未升。彊埸久安吾欲老。關山無極獨來憑。西門鎖鑰今虛擲。空遣書生膽氣增。</text>
<title>香山。贈道安師。</title>,<text>仙山深處訪禪房。凈界欣聞衆妙香。風流復有彌天釋。水月心兼錦繡膓。</text>
<title>歲攝提之春。余奉命試士。到密城主人盧君大而。欣然待之。而光化宰李君孝伯。亦來同事。兩人皆平生雅契也。試取之暇。登百祥樓望見。山河杳茫。境界縹緲。眞關西形勝之地。仍置酒高會。張妓樂侑觴。盡歡而罷。從叔父副使公蕆事而來。留飮二日。綺羅挾座。管弦裊雲。夜以繼之。翌曉分散。余之適到塞外。親交之會合。至於四人。盖世間不易得之事。余轉往香山。探奇攬勝。興盡而返。又以試事到肅寧。盧大而，李孝伯亦隨檄來會。復繼疇昔之遊。抵掌談諧。累日歡洽。將罷去。書此以識之。略叙此會之不是偶然。因留贈近體。</title>,<text>關山千里眼雙靑。簪盍安陵又肅寧。試院戰酣爭萬蟻。塞天文彩聚三星。連旬對榻同開卷。一笑哄堂各忘形。邂逅他鄕須盡醉。人生離合水中萍。</text>
<title>煕川道中</title>,<text>關河北望近先春。擊劍高歌氣未伸。英雄不遇由來事。誰識三韓有此人。</text>
<title>將入京遭雨</title>,<text>山川馬首忽微茫。暮雨長亭客意忙。日下長安看漸近。參差城闕半斜陽。</text>
<title>送戚兄嚴泰來出宰木川</title>,<text>郞潛髮白昔人悲。歷落靑雲更一麾。五馬歸程芳草遠。河陽須及種桃時。其二萬事風塵鬢色新。經營一郡欲誰因。今朝復送雙鳧去。無奈還家鬼笑人。</text>
<title>挽宋承旨文卿</title>,<text>我生寡朋儔。顧影獨婆娑。生者若晨星。死者盡逝波。夫公亦何爲。未老身札瘥。暫忍寢門涕。仍成薤露歌。蒿里誰家地。一望正坡陀。鬼伯催人去。操舍何偏頗。掄才有底用。取之勤剔羅。我欲仰問天。天意竟若何。旣云生此才。庶使時運和。胡然奪之速。脩短不同科。君才百鍊劍。復勤十年磨。盤根與錯節。試之亦不那。秉心金矢勁。勵節素絲紽。字牧最考課。言責恥媕婀。鰲扉謝簪筆。鳳池累鳴珂。東藩經界定。南箕哆侈多。巧言雖鑠金。慈母豈投梭。玉白終無磷。蠅玷謾相加。平生經世志。中路竟蹉跎。拂衣歸故園。遠迹寄江沱。方翫濠上樂。遽抱漳濱痾。値余含綸命。千里涉關河。凶音旅舘至。怳若夢非吪。公乎止於斯。命也豈由他。憶昨洛城北。叙別叩行窩。遺經細討論。素學相講劘。要我訪石門。同攀桂樹柯。從遊寂寞濱。烟霞共吟哦。携手佳約誤。抽身宿計訛。音書赤鱗斷。人世白駒過。已矣吾道孤。萬事珠翻荷。我有山水弦。誰爲理洋峩。夜臺何處是。玉樹埋山阿。擬尋上峽舟。雞絮奠荒坡。名繮苦絆人。未能脫臼窠。天地餘龍鍾。懷舊鬢垂皤。緘哀悵南望。雲山阻靑螺。</text>
<title>挽嚴判書</title>,<text>太行道九折。檀車能戒程。江海波百丈。虛舟往來輕。襲裘苦寒辟。秉燭暗室明。賢路久險巇。公獨身名亨。問公何能爾。忠信佩爲珩。感物知有神。入微豈非精。黨人不敢疵。蠻邦亦可行。眼看世事變。滄桑幾度驚。人或矜名節。身多墮塹坑。惟公直道行。雍容到列卿。本乎資性美。輔以學力成。臨事勇難奪。賁育氣怔營。接人和且溫。座上春風生。才全殆不器。德宏亦難名。平生抱苦節。氷壺徹底淸。方圓竟齟齬。𡹛嵫日欲傾。引年卽懸車。杜門謝簪纓。寂寥白岳下。矮屋僅數楹。墻屛不設門。三徑草色平。案頭有羲易。覃精玩虛盈。蕭然若寒士。澹爾遺世情。模楷正士趨。德望爲國楨。通家餘不肖。早託龍門榮。時趨函丈間。恭承警咳聲。咄咄憂時語。惓惓匡君誠。神明尙未衰。遽見沈痾嬰。一朝哲人萎。朝野驚歎幷。欲撰先友記。誰爲勒珉貞。一慟非吾私。臨挽涕縱橫。</text>
<title>挽姜參判</title>,<text>雪老儒林望。承家更有人。幽蘭深播馥。良玉瑩無塵。藝苑標名早。亨衢發軔新。銀臺携筆槖。玉署掌絲綸。桂蠧嚴霜下。廷爭讜議陳。一麾仍出宰。苦節自禔身。虎渡行何政。鸞栖喜爲親。積薪彌歲月。鳴履近星辰。東臬褰帷日。中書絶席晨。季方先驥展。令嗣復龍伸。雅望欽聯璧。殊榮聳搢紳。高門讒忌集。彩服譴流因。世促悲歡過。衰將疢疾臻。洛中凋舊社。湖右返靈輴。易識成南宅。曾陪座上春。幽情疎俗物。湛樂翕天倫。嘖嘖人皆羨。怡怡德有隣。銘懷承謦咳。撫跡起酸辛。耆舊流波逝。孤生攬涕頻。想來寒夜永。姜被獨傷神。</text>
<title>送李子始 肇 按關東</title>,<text>年來淹病閉門居。疇昔親朋會面疎。持節君今臨海嶠。乘槎我且貫星墟。北尋楓嶽參瞿釋。東略扶桑拂日車。壯觀可能俱遠擧。暫時分手莫躊躇。</text>
<title>挽朴琞</title>,<text>周庠我昔課靑衿。妙歲君才冠藝林。逸氣高門千里驥。文章濁世九苞禽。江南瑞雪陽曦逼。塞北奇花急雨侵。天道茫茫無處問。跖脩回短古猶今。</text>
<title>九日戲馬臺。集酬謝宣遠贈別。</title>,<text>凋年隨運嬗。令節循虛催。亭臯葉歸恨。江瀨鴈流哀。鳴鑾戒馳道。弭蓋臨古臺。尊罍薦金英。帷帟列鄒枚。爰以餞將歸。送余返海隈。祖道侈榮輝。征掉乍遲徊。悠悠斷雲逝。嫋嫋商飈來。逝止終當乖。語嘿豈相猜。勖君遭嘉會。高衢騁逸才。</text>
<title>秋風悔心萌</title>,<text>汾陰秋意動。雲物晩凄淸。覆渚賓鴻影。驚霜落木聲。玉鑾廵代遠。彩鷁泛流平。蘋末金飈起。江中白浪生。蕭騷侵寶座。憀慄感宸情。往事追何及。迷途悔已萌。求仙寧度世。拓地謾窮兵。逝景終難駐。狂圖不可成。覽時搖落處。撫己惋傷幷。看取橫汾作。秦書誓意明。</text>
<title>讀白香山集</title>,<text>吾聞諸夫子。辭達而已矣。復讀詩三百。要在宣其指。觸境寫性情。不求文彩美。天機自然鳴。葩正誰與比。自從秦漢來。文章漸夸侈。辭艱爭取奇。意淺或傷俚。唐家盛詩詞。作者接武起。其中白少傅。力追風人軌。爲詩不雕琢。條暢若流水。世事有得喪。人情異憂喜。飄淪江海上。優遊禁省裏。所遇常累變。輪寫一於是。心中多少事。下筆不自止。急流放輕舠。平衢騁綠駬。文字自妥帖。旨義轉邐迤。信手拈得來。言盡意不已。諧笑與叱咜。燦然成文理。憂時諷疵政。疾惡譏顯仕。六義無虛設。不學雕篆士。達生忘寵辱。耽禪齊生死。陶情長坦蕩。靈府淡無累。足稱經世文。誰謂一小技。唐詩數百家。最數杜與李。詞藻非不美。風流惟此子。小杜評未公。那用故謗毁。</text>
<title>挽李陰竹一舟</title>,<text>子幼能文繼馬遷。微官落拓豈非天。人間寵辱須臾事。高臥丘園九十年。</text>
<title>挽花春君</title>,<text>維城令望幾人存。聖代惟公屬最尊。中壘丹衷常戀闕。吳興墨妙獨專門。生平善著居家樂。身沒榮深庀喪恩。每想尊前談讌洽。哀詞欲寫默傷䰟。</text>
<title>自將幸澶淵</title>,<text>羽書如電入甘泉。黑水狂胡敢寇邊。廷議惟思遷楚蜀。凶鋒無計遏幽燕。廟堂制勝知誰是。宸駕親戎斷自專。新嗣丕基臨海宇。每歎全薊借腥羶。炎風朔雪輸探集。漢月秦關戰皷眠。蠢爾胡雛來牧馬。搶過楡塞敢鳴弦。連宵列郡囊書急。千里三河虜祲纏。卷舌謀臣思𢬤擾。嬰城宿將退遷延。禦戎中國無長策。移蹕今朝議遠遷。方切宸情聽鼓思。誰將壯略借籌宣。皇圖欲徙存無地。明斷親揮啓自天。躬秉白旄臨敵壘。天廻玉輦過河堧。六飛噴玉皇威肅。七校摐雲羽衛連。虜騎崩騰䰟盡裭。天兵欣躍氣無前。濯征暫擧周王旅。篤棐那無召虎賢。相國麗譙酣睡罷。鑾輿馳道凱歌旋。腥塵晝靜長城下。塞月宵臨太白躔。廟筭若終追虜計。天心應轉滅胡年。周家皮幣懷深恥。藝祖山河堇再全。堪恨宋朝和字誤。當時失策自澶淵。</text>
<title>辛卯五月。差通信副使。陛辭後。書呈正使從事求和。</title>,<text>年來遯跡醉鄕中。豈意含綸涉海東。螭陛同辭時夏至。龍顔一解氣春融。德音戒切衛筵爵。寵錫侈逾周雅弓。不避險夷期盡節。此生何以答宸衷。</text>
<title>又疊前韻</title>,<text>翩翩旌節出都中。路極滄溟日域東。王事敢辭原隰役。鄕心蹔借酒杯融。靑山雨過愁顰黛。明月宵分影引弓。北望長安何處是。不堪宸極係丹衷。</text>
<title>登漱玉亭口占</title>,<text>絶壁崚嶒碧四圍。懸流一道白虹飛。小亭新起淸潭上。遠客登臨憺忘歸。</text>
<title>舍弟兩兒。到中原而歸。分離懷苦。登鳥嶺口占。</title>,<text>親愛隨行暫解顔。那堪今夕送將還。遙瞻客路寰中盡。祗奉宸綸海外頒。異域離懷偏作惡。炎天遠涉自多艱。明朝惆悵登前嶺。獨歷三關萬疊山。</text>
<title>次嚴高敞 漢重 韻</title>,<text>平生腰下一靑虹。杖節南征地軸窮。幸得幕中資婉畫。片帆滄海駕長風。</text>
<title>新寧西軒夜坐。次板上韻。</title>,<text>脩竹緣山密。長川繞檻虛。林霏斜照後。風瀨晩晴初。客路迷桑海。鄕心畏簡書。可憐逢勝地。明發不遑居。</text>
<title>永川途中</title>,<text>十日炎霖久滯淫。驛程泥滑轍蹄深。秦京綠樹三更夢。旅舘靑燈萬里心。路險身疲寧自暇。愁多酒少亦難禁。村氓錯賀隨車雨。王澤誰知遍海潯。</text>
<title>次廵使兪季毅 命弘 韻</title>,<text>高樓終宴不知廻。紅燭淸樽祖席開。牙節嶺南賢主至。仙槎天上客星來。歸程瘴海連千里。別恨陽關進一杯。聚散茫茫王事急。征軺欲發故遲徊。</text>
<title>蔚山城樓。次柳州韻。</title>,<text>層樓南眺接蠻荒。漲海三千路杳茫。潮送孤帆迷海口。風搖畫角隱城墻。平蕪極目供詩帳。脆管多情攪客膓。此去歸期難豫定。憑高遮莫望家鄕。</text>
<title>釜山館。遭大風暴雨。</title>,<text>薄晩天涯颶氣黃。獰風驅雨勢猖狂。滄溟萬里歸程遠。孤館三更客夢凉。百怪吹腥傳水國。層濤拔地撼城墻。空階最是愁霖滴。添得羇人兩鬢霜。</text>
<title>開雲鎭。次正使韻。</title>,<text>愁霖漠漠滯炎天。客路遲徊解纜前。滄海一灣瀦更闊。靑山數點斷還連。且將旌節移荒戍。倦聽絃歌競綺筵。彩鷁候風朱夏盡。何時掛席可行旃。</text>
<title>次正使韻</title>,<text>滄波眼底闊無津。暮上危樓客思新。舟楫何時能截海。風雲變態每愁人。憑欄縹渺臨蒼壁。把酒參差暎綠筠。旅寓倘微逢勝地。幽懷孤絶索誰親。</text>
<title>跨海亭酒席走筆</title>,<text>極浦烟光遠。危樓氣勢雄。牙檣依絶岸。蓬島阻長風。日沒遙山外。秋生積雨中。京華何處是。千里夢䰟通。</text>
<title>次嚴書記韻。呈正使。</title>,<text>華譙畫角動晨聲。海上吹開毒霧淸。萬里星辰瞻北極。三旬炎瘴滯邊城。王程銀漢孤槎遠。羇思庭梧一葉驚。天上想來佳約近。客中無暇賦閑情。</text>
<title>七月望日。渡海乘月。到佐須浦。</title>,<text>天地渾淪積氣中。但看烏兎浴西東。柁樓把酒笳簫促。千斛龍驤萬里風。</text>
<title>次鄭圃隱使日本詩</title>,<text>鰲背微茫一島開。仙槎去路蹔遲徊。征鴻應到窮荒返。明月猶隨遠客來。鴂舌啁啾難與語。蠻情狡獪動相猜。回頭故國歸期早。莫待春風破臘梅。其二殊俗趨風仰使華。村閭聳看節旄過。堪誇蓬島搜奇遍。肯憚鯨濤歷險多。世界窮溟眞一粟。人生對酒且高歌。明朝掛席東南去。直破宗生萬里波。其三天涯逢積雨。蠻舘滯吾行。哀拆通宵警。孤燈背枕明。夢歸知海遠。鬢變覺秋生。早晩還鄕國。幽居謝世名。其四客程難跋履。鬢髮易蹉跎。桑海天無壁。萊州地有涯。遠遊幽勝足。殊俗詭奇多。夷險殫臣節。南來敢戀家。其五南荒秋已晩。琪樹尙靑春。勝地非吾土。論襟有故人。把杯詩興逸。對月客愁新。勉躡前賢迹。出疆辦此身。其六海山誰建邑。蠻俗自殊風。睚眦潛懷感。喔咿飾貌恭。垣杉終歲翠。庭柰未秋紅。客裡逢僧話。欣然若聽跫。</text>
<title>次圃老觀音寺韻</title>,<text>踏穿危磴錦紋苔。信宿招提久未回。最愛庭前杉織翠。葱籠千樹一行栽。其二秋風古寺客徘徊。太守時能送酒來。海闊天長羇思苦。夕陽哀笛上樓臺。</text>
<title>次南壺谷留馬島韻</title>,<text>日日東風怒未休。歸舟將發滯蠻州。天邊氛塞層陰積。雲外山明落景留。旅榻無眠消永夜。殊方久客賦悲秋。平生夙抱桑弧志。一棹何妨訪十洲。</text>
<title>馬島八詠</title>,<text>羣山三面展雲屛。奇樹脩篁四序靑。最愛秋風搖落處。入簾嵐翠滴瓏玲。右環山竹樹山郭千家匝岸居。鱗鱗板瓦緝爲廬。香街十字如絃直。綺閣連甍鷲翼舒。右撲地閭閻蒼崖直浸海門波。力鬪風霆尙不磨。若把秦鞭鞭血去。滄津何用駕黿鼉。右高峯砥柱黃昏極浦聽鳴橈。多少蠻兒弄晩潮。處處漁燈明復滅。幾家門巷笑相邀。右極浦漁梁海門秋思夜迢迢。極目氷輪輾碧霄。惆悵美人千萬里。鬢邊霜髮晩蕭蕭。右湖上翫月浦口潮平月欲昇。牙檣千軸點紅燈。怳疑天上乘槎路。歷歷銀河列玉繩。右港口觀燈遠岫斜陽一抹紅。鍾聲晩出翠微中。羨他釋子生涯淡。飯罷禪房萬慮空。右精舍晩鍾獨夜舵樓枕未安。嗚嗚畫角五更寒。天涯更掛雲帆去。故國惟依北斗看。右樓船曉角</text>
<title>夜與大年美伯。隔窓而臥。口占唱酬。</title>,<text>上方秋夜月徘徊。客枕三更夢欲回。海上何人吹玉笛。南征一曲鬢霜催。其二旅舘翛然夜欲分。蠻歌四起不堪聞。鄕書裁罷寒燈晦。緘得歸心寄細君。其三蠻音哀唱不分明。怳似羔兒戀母聲。自是羇人膓已斷。虛窓無寐到深更。</text>
<title>詠馬島花床彩梅</title>,<text>寒梅忽見入秋開。節物依然取次回。隋帝剪花何太侈。羗兒弄笛莫相催。不辭春序堂堂去。一任風光種種猜。盤上綺肴添味色。交柯紅白箇中栽。其二七月寒梅滿眼開。氷䰟招得臘前回。天涯落木蕭蕭下。案上芳華苒苒催。艷態乍看蜂已醉。生香自斷蝶應猜。極知色相皆成幻。休把浮花着意栽。</text>
<title>題慈竹女書帖</title>,<text>盈盈南國有佳人。牙軸深藏墨妙新。藕線芒針纖手弱。誰知筆力逼天眞。其二春葱削出巧纖纖。搦得霜毫截玉銛。游戲墨池佳興在。蘭堂不捲水精簾。其三金花十幅薛濤牋。字帶曹碑少婦姸。想得璇閨驕睡起。一枝彤管掃雲烟。</text>
<title>次李美伯登後園之作</title>,<text>滄海浮仙島。紺宇依名園。溽暑秋尙蒸。氛霧晝恒昏。登高望故鄕。溟波倒景翻。蜃浮層樓結。鯨吸雪山奔。行多歷畏途。境卽超塵樊。旅泊今幾日。我懷欝以煩。暝還上方宿。中夜默傷䰟。賴有同心子。共醉諸白樽。其二掛席濟滄溟。弭節滯紺園。矧逢秋序徂。又値愁霖昏。孤燈旅榻凉。商飈幽幌翻。我心懷故鄕。日夜水東奔。羇魚戀江湖。籠鳥憶林樊。人情亦復然。何以瀉憂煩。伶官按長笛。南音傷客䰟。請君且爲樂。斟酌蠻兒樽。其三尋源博望槎。布金獨孤園。我來今幾日。寺鍾促朝昏。羇心若懸旌。搖搖風外翻。蠻俗難可親。閤下强趨奔。瑤草藉成席。琪樹折爲樊。憂來陟危磴。縱目暢紆煩。絶域久滯行。蕭辰易傷䰟。客懷不可道。與君盡一樽。</text>
<title>以酊菴聽琴。次美伯韻。</title>,<text>天涯誰復奏南琴。客思凄然古寺深。疑是伯牙仙去後。海山留得別時心。其二萬里秋懷數尺琴。旅窓淸夜佛燈深。分明指底冷冷語。寫出天涯客子心。其三鍾儀舘裡昔操琴。土思當時幾許深。駐節蠻鄕時序晩。瑤徽傳得古人心。</text>
<title>一歧島。翫中秋月。</title>,<text>舵樓皷角動新聲。風捲牙旌弄晩晴。萬里悲秋淹絶域。一年明月坐深更。星虹聖節孤臣戀。霜露先塋遠客情。歲暮家鄕消息阻。幾回閨閤夢䰟驚。</text>
<title>答永集上人</title>,<text>端正今宵月。迢迢輾碧空。星槎穿漢渚。波練織鮫宮。萬里浮杯客。三韓握節翁。羇懷同寂寞。麗藻數傳筒。</text>
<title>八音體。次美伯韻。</title>,<text>金秋何處駐仙槎。石老雲深極浦涯。絲長棕櫚維畫。舫。竹編藩落掩禪家。匏尊蠻酒三杯醉。土思秋霜兩鬢華。革鼓曉驚鄕夢起。木蘭舟劃海天賖。</text>
<title>藍島。望覇家臺。次正使韻。</title>,<text>孤島天邊掌㨾開。覇家陳迹但荒臺。朴公勁節成仁地。圃老英風講信來。寃血餘斑傳古竹。淸詩賸馥有寒梅。叩舷悵望雲波遠。椒醑無因奠一杯。</text>
<title>藍島。登高走草。呈正從詞案。</title>,<text>殊方木落客心驚。聊陟蓬萊頂上行。故國微茫何處是。鯨波無極與天平。其二人間夷險不須驚。隨處惟當素位行。略盡桑溟呼出日。鯨波萬里望中平。其三鄒生寓說使人驚。今日身經海外行。八月仙槎穿漢渚。持歸拳石問君平。</text>
<title>藍島。書懷示同行。</title>,<text>旅舘凉風至。秋雨連滄海。遙山界天高。驚浪沃日匯。故鄕不可思。王程敢少怠。炎凉海中變。逝景不相待。遠涉行路難。久客容鬢改。征蓬莫凝滯。鰲背山㠑嵔。登高望西日。靑丘何處在。佇立獨怔營。惄焉中如餒。所賴仗王靈。東漸盡覆載。蠻邦亦可行。海路豈云殆。餼廚雜腥臊。帳具絢繡綵。同使儘朝英。才名迭元凱。壯觀振風騷。筆力扛鼎鼐。高吟和塤箎。入室熏蘭茝。幕客才最富。波肆陳寶賄。才格多翩翩。胷次共磊磊。痛飮暢奇氣。殊俗驚文彩。賈勇爭磨壘。吐欵恥解鎧。顧余本非才。攝价無乃猥。婉畫資諸君。專對毗同寀。良騏方騁力。跛鱉豈能迨。三島昔聞名。蓋爲方士詒。眞仙不可遇。瑤草竟誰採。况復使絶域。歸來多吝悔。陸子齎金槖。李生懷珠琲。或蒙漢帝褒。終被魏主罪。平生禔此躬。外物豈能凂。險處視若夷。跡當心爲宰。奉命期不辱。定力長一倍。行李及早還。神明佑愷悌。</text>
<title>晩次地島</title>,<text>石門鳴櫓泝潮艱。薄暮移舟島嶼間。去路蒼茫天拍水。故鄕迢遆日㘅山。白沙翠竹連村凈。靑壁丹楓照海斑。到處殊方多勝絶。强爲登眺破愁顔。</text>
<title>上關樓</title>,<text>鄕心如水獨憑樓。萬里悲秋不盡愁。漲海無邊看日出。吾生隨處逐萍浮。每逢靈境留塵䠱。休恨狂風阻客舟。若使眞仙天下在。定回芝盖此中遊。</text>
<title>赤間關。次集長老詩。</title>,<text>薄暮征帆近碧山。候船雙導彩旌斑。殊方行李蹉遲久。旅舘深樽讌語閑。不獨逢秋懷憭慄。况兼浮海路間關。明朝歷盡長門地。遙嶼洪波幾回灣。</text>
<title>過盤臺寺。次李美伯韻。</title>,<text>蘭若高依翠壁嶒。棧雲梯石幾千層。鍾聲夜落孤舟遠。遙望山僧禮佛燈。</text>
<title>九日</title>,<text>秋盡東行日日忙。天涯眞逐鴈隨陽。客中又見佳辰過。强把蠻觴泛菊黃。</text>
<title>入河口</title>,<text>龍節行行涉海東。百蠻酋長盡趨風。樓船絢彩浮空蜃。錦帳揚輝不霽虹。萬舳篝燈環列宿。五更吟角起驚鴻。明朝轉入長河去。兩岸樓臺罨畫中。</text>
<title>大坂行</title>,<text>君不見大坂城在日出東。民物豪華天下雄。富岳爲鎭走勢奔。滄海前浸浩無窮。中開巨野曠且腴。地宜耕稼禾黍豐。名園橘柚侈素封。四時棕竹多靑葱。利盡南溟産魚鹽。碁置北陸出金銅。金城千雉襲通濠。大河脉分經其中。長橋偃蹇一百餘。處處跨虛矯彩虹。峩舸貫穿集深港。楚商蠻賈往來通。象犀波及連舳輸。錦罽雲委列肆充。閭閻撲地數百里。街衢端正井制同。連甍水榭俯滄波。五層綺樓入靑穹。杉瓦粉壁欝參差。金屛瑤席相玲瓏。太守祿秩三十萬。世襲稚兒封爵崇。門前棨戟擁霜雪。鈐下勁兵整五戎。俠客馳騖閭巷間。劍術爭傳白猿公。尋常盃酒起白刃。冷笑荊聶眞孩童。三叉川上錦帆暗。十町道中軟塵紅。蠻姬綽約貌如玉。羅衫紫帕花葱籠。嫣然一笑傾千金。流蘇寶帳掩香風。佳麗應冠夷夏區。形勝堪爲帝王宮。奸雄爭奪劇紛紜。吉酋跳梁時運終。孤兒走死市朝遷。往事撫迹隨征鴻。源家五世戢干戈。百年生息功業隆。三韓冠盖世一聘。萬里長波倚征蓬。綵舶邀我入長河。燁若蜃樓浮靑紅。蘭橈穿過畫橋下。簫皷悠揚悲遠空。河邊觀者若堵墻。竹欄連延羅綺叢。漢家班張賦京都。健筆曾騁詞藻工。豈知蠻邦有名城。譬如槐中聚蟻虫。風謠雖道隔華夷。欲商豐确誰折衷。乃知鄒生語不妄。大瀛之表九州洪。平生壯觀快心目。客中聊慰憂思忡。明發星軺略扶桑。雀躍東極超鴻濛。何時行李返此城。復收層溟利涉功。丹墀歸奏海外記。鑿空不效乘槎翁。</text>
<title>答祖緣長老</title>,<text>奉使來尋兩國盟。星槎迢遆歷寰瀛。同臻彼岸隨飛錫。屢宿空門聽曉鉦。正是秋風驚落木。可堪行李滯孤城。殊邦依止參高釋。詞翰猶能道客情。其二旅榻蕭然古寺深。休將土思寫幽琴。耳中若使塵根凈。煩惱何因起二音。</text>
<title>淀浦舟中。次南壺谷韻。</title>,<text>鷁首牙旌弄晩風。樓船東沂碧流中。鳴榔驚起沙鷗睡。兩兩翻飛還一叢。其二家家橘柚着新霜。兩岸樓臺伴夕陽。望裏緗簾人似玉。香衫金縷織流黃。其三彩舫中流綺閤開。柁樓殊勝妙高臺。一聲長笛秋空遠。日暮西風送雨來。其四長湖百里漾淸波。船上黃衣發棹歌。天際靑山斜照盡。一時蠻舶點燈多。其五湖山如許畫難成。桂棹凌空自在行。烟雨蒼茫天欲暝。沙鷗相伴宿江城。</text>
<title>淀浦雨夜。書示幕僚。</title>,<text>長河邐迤穀紋新。兩岸烟莎接翠茵。西日欲沉山慘憺。東風乍起雨紛繽。樓船永夜明紅燭。錦纜連洲拖白蘋。且喜幕中文武在。莫辭蠻酒勸酬頻。</text>
<title>次緣長老韻</title>,<text>海外仙槎汗漫遊。且從公讌散鄕愁。天涯去路餘千里。客裏深杯餞九秋。聊把文章通異俗。休言緇素本殊流。今來不負觀風志。文敎方興六十州。</text>
<title>次杜工部秋興</title>,<text>玉節來停祗樹林。門前旅戟擁森森。連村棕竹經寒翠。近海雲霞盡日陰。萬里風濤殊域路。百年天地旅遊心。秋霄客榻淸無寐。膓斷蠻村月下砧。其二松間大路整還斜。夾道村氓仰使華。身逐賓鴻來日域。夢飛滄海返星槎。牙旌日暮停茶屋。驛路風高動畫笳。憀慄天涯秋欲盡。强將巵酒泛黃花。其三旅窓秋夜筭枯碁。不學吟騷楚客悲。博望乘槎成底事。蠻溪建柱歎殊時。五更羇夢隣雞促。萬里鄕書塞鴈遲。經歲故棲空蕙帳。徘徊猿鶴想多思。其四薄暮征軺到森山。誰知絶境在人間。雙坡堠上皆拱樹。十町街頭盡設關。逈野川流分刻縷。連山雨色洗孱顔。中宵旅舘思君夢。丹陛分明點朝班。其五牙旗動彩日斜暉。客路天寒酒力微。小雨晨收雲北去。淸霜夜降鴈南飛。殊方歲色看看暮。故國歸期冉冉違。今夕同君成一笑。蠻醪差美蟹螯肥。其六平湖百里綠逶迤。浸及村前萬頃陂。橘苑爛黃初脫葉。杉籬織翠盡交枝。連街畫閣香簾捲。夾路蒼松晩影移。暝渡長川明鏡裏。板橋波上宛虹垂。其七陸生南越易爲功。猶得名垂簡策中。一介迂儒今握節。百蠻豪帥盡趨風。星槎遠歷層溟碧。暘谷來賓曉日紅。摠是王靈覃海外。故園歸詑里中翁。其八征路支離欲白頭。天涯况復送殘秋。孤燈旅榻還鄕夢。漲海長空去國愁。絶域霜寒聞過鴈。平畦稻穫露眠鷗。秖今始信談天衍。歷盡寰瀛更九州。</text>
<title>宿佐和城</title>,<text>暮宿佐和城。金湯一何雄。層樓臨大道。列肆分西東。緗簾上金鉤。錦帳垂綵虹。妖童貝劍長。妙姬茜衫紅。氓隷被輕袿。十里傳香風。家家掛籠燭。熀然白晝同。旌戟導我行。館置華宇中。帳具誠泰侈。餼供美且豐。銀爐爇名香。篆烟坐中籠。僕本田野人。酸寒固其窮。褐衣常未完。藜羹亦不充。幸獲持使節。遠涉蛟龍宮。王靈覃百蠻。待遇禮甚隆。紛華非所安。羇思常忡忡。行當歸故園。耕釣終吾躬。</text>
<title>池鯉鮒有關白茶屋 關白朝倭皇時所駐處。辛酉年前。關白來朝後。更不開門。</title>,<text>竹裏朱門閉不開。蠻王去後鎖樓臺。萇弘小術眞堪笑。狸首何煩射不來。</text>
<title>今切河</title>,<text>蘭舟橫截大河流。轉入雙堤境漸幽。竹密孤村臨絶岸。蘆深旅鴈下長洲。遙山夕照紅將斂。遠井鹺烟翠欲浮。老去未除湖海氣。客程隨處押沙鷗。</text>
<title>小憇茶屋</title>,<text>板屋蕭然俯碧灣。蘭舟深繫破荷間。金爐一穗茶烟起。遠客停驂蹔解顔。</text>
<title>肩輿</title>,<text>肩輿坐穩勝蒲輪。善御何須駟馬馴。推閤長程晴景晩。隱囊殘夢黑甜新。天陰外設靑油幔。日冷中鋪綠錦茵。四體求安眞可戒。深慚代畜更勞人。</text>
<title>金谷嶺</title>,<text>晨登金谷嶺。磴路何盤盤。蜿蜒亘地軸。崚嶒入雲端。笋輿屢傾側。擔夫力已殫。挽去繫絨索。兀若舟上灘。辛苦到上頭。脩坂逈漫漫。羣山碎分繡。洶湧若驚瀾。西南俯大海。雲濤渺鵬搏。天際富岳尊。積雪被層巒。松篁翳雲日。翛翛晝景寒。夾路列茅店。籬落倚巑岏。當壚招客子。肴酒列雕盤。計活雖云薄。環堵各自安。顧余遠遊久。天涯歲色闌。層濤涉海險。複嶺行路難。王事不遑處。日夜鬢毛殘。每見幽栖趣。令我起三嘆。何當返故園。一壑老考槃。</text>
<title>答緣長老</title>,<text>星軺遠涉海東遊。歲暮那堪久客愁。縱有淸尊空對月。頓驚華髮不禁秋。驛程烟樹迷寒雨。官渡舟梁截碧流。天際連山靑欲晦。譯人傳是尾張州。</text>
<title>渡大井川</title>,<text>炎嶠冬陽洩。海雲晝陰積。寒雨滯成霖。長川漲幾尺。淼茫廣無梁。蕩潏勢漂石。臨流戒車徒。疊輿羈靑索。千夫鴈翎分。左右排疊跡。揭厲始褰衣。汎濫殆及腋。過險若不意。利涉賴扶掖。旌節先啓行。逶迤度廣陌。長松夾路靑。靈岳界天白。睠焉懷故國。萬里雲海隔。靡靡跋履苦。冉冉寒暑易。親愛若在眼。天涯久離拆。路遠役夢䰟。天長斷鱗翮。蠻俗不可親。鴂舌難通譯。雖膺使者榮。詎慰遠遊客。長歌行路難。聊記東征役。</text>
<title>晨發藤枝</title>,<text>遠客懷征路。計日有常程。旅舘枕席冷。反側寐不成。廚吏具晨饔。對案腥葷幷。徒御趣整駕。畫角動三聲。華燈擁路行。十里燦星明。暘谷乍晦明。旭日散新晴。蕭瑟烟霜凄。紆餘川陸平。天長旅鴈哀。風高落木驚。行李不遑息。令人白髮生。天涯歲律暮。偏傷遠遊情。</text>
<title>宇津坂</title>,<text>複嶺界天壯。雙峯拔地尊。中蟠危磴險。側瀉細泉奔。霜葉看如纈。晨星手可捫。登高晞我髮。暘谷近朝暾。</text>
<title>富士山行</title>,<text>太虛運無閡。淑氣海外鍾。磅礴蟠地根。突兀拄天峯。天遣鎭日東。挺出玉芙蓉。皚然太始雪。萬古頂上封。咫尺俯暘谷。陽暉金可鎔。胡然固其節。凝沍無夏冬。半腹靈霧洩。一帶白雲濃。中間滙爲澤。黝然藏蛟龍。源泉勢濫觴。分流怒撞舂。我來泛星槎。遠躡博望蹤。海陸五千里。名山曾未逢。昨度金嶺峻。始瞻富岳容。亭亭似植珪。璨璨如疊琮。高標壯遐矚。爽氣盪塵胸。傳聞三島近。鶴馭來喬松。琳琅月佩響。葳蕤芝盖穠。咸池濯朝髮。沆瀣爲晨饔。荒外足靈怪。仙籍無凡庸。此事終怳惚。異術聖所攻。惜哉此山僻。遠隔層溟洶。如令參五岳。祀典宜所宗。幸叨使華榮。天敎勝賞供。眞源杳莫聞。羽客邈難從。欲窮靈岳美。難旣柔翰鋒。</text>
<title>箱根嶺</title>,<text>笋輿侵曉陟嶔岑。隴坂逶迤隴樹深。旌節逈穿靑靄去。笳簫半入白雲吟。人烟蕭瑟連茅店。梵宇依俙暎竹林。嶺上停驂茶屋下。茗香正好滌煩襟。</text>
<title>大礒道中</title>,<text>海岸家家苦竹籬。靑松白石錦離離。層濤卷地雷霆鬪。古廟依林薜荔垂。倦客長程和睡處。村婆開店賣餳時。扶桑咫尺朝暾紫。曲曲人烟活畫奇。</text>
<title>富士澤道邊茶屋前。多鹽井。有賣橘兒。</title>,<text>板屋架空近海門。竹床蘆箔日初暾。蠻酋長揖來要客。石鼎茶香蟹眼痕。其二日夜東溟浪汰沙。長洲地瀉着鹺花。村前碁置多鹽井。海上靑烟幾處斜。</text>
<title>途中冒雨夜行</title>,<text>水國恒多雨。寒天不肯晴。終年猶遠役。落日且孤征。舒膝安輿穩。曲肱小睡成。擔夫誠可念。衣濕兩肩頳。</text>
<title>答林祭酒整宇信篤</title>,<text>海邦乘運盛才能。東箭南金價盡增。丹穴奇毛傳彩鳳。滄溟逸翮掣高鵬。三韓客子催行李。十月王程尙飮氷。別後嗣音應未易。天涯相望日東昇。</text>
<title>答平元成</title>,<text>扶桑霞彩照征裾。形勝江關畫不如。萬里風謠通越絶。千年民物半秦餘。雲烟地卽連三島。文學人多富五車。忽見新詩投旅榻。始知名下士無虛。</text>
<title>贈白石源公璵 源也進詩集。爲日東第一。方爲武官。卽國王龍潛之交云。</title>,<text>君不見日出之邦源大官。骨淸氣豪身桓桓。胷中壯略龍虎秘。筆下文章星斗蟠。時來早結明主知。自致靑雲生羽翰。講幄橫經紫籞深。周廬執戟霜華寒。丈夫經文且緯武。齷齪寧效拘儒酸。三韓有客攝行人。星槎遠涉層溟瀾。叩舷俯瞰蛟鰐橫。掛席仰逐雲鵬搏。百年壯觀窮扶桑。遠遊殊方行路難。旅舘悄坐似逃虛。羇懷欝欝誰能寬。季子觀風得鄭僑。縞衣紵帶定交懽。肝膽相許傾盖中。一笑欣然靑眼看。投我新詩格最高。瑩似明珠轉玉盤。中華正音在海外。三復令人起長歎。爲君作歌冀君賞。木瓜非爲報琅玕。</text>
<title>別讌見古樂。寄謝緣長老。</title>,<text>齊儒昔談天。海外更九州。日東際休運。偃武文敎修。善鄰爲國寶。舊好睦靑丘。冠盖世一聘。星槎貫斗牛。金殿恭拭玉。彤庭列鳴球。合樂聲喤喤。式讌禮優優。徵伶節奏齊。被彩文章彪。周旋曳花裾。盤躃舞金矛。邃古象功德。永世著洪猷。鴻濛誰傳道。曲度可推求。華音多遠取。麗譜亦旁搜。蘭陵昔壯烈。仙李舊風流。梨園聲雜夷。金墉城破周。豈知寰瀛表。樂府至今留。衆曲紛錯陳。八音鏗未休。行人淹異域。飮氷常懷憂。叨蒙鍾皷饗。鹿鳴賦呦呦。側耳聆古樂。觀風愧前脩。且終永夕歡。難禁懷土愁。多謝空門友。儐接情綢繆。何時渡苦海。從師借法舟。</text>
<title>夜與正使從事會。呼韻口占。</title>,<text>寒宵燭影半空床。欹枕金爐擲篆香。地勢東溟波欲撼。天時南陸日初長。夷音不慣如啼鴂。蠻性多猜似狠羊。旅舘虛凉成小睡。雲濤不隔夢故鄕。</text>
<title>謝藤原拾遺引禮</title>,<text>海陸間關萬里程。驅馳王事效微誠。從容拭玉金宮裡。深荷端章儐客情。</text>
<title>題親王畫簇</title>,<text>鳴鳩傷歲晩。棲峙愛蒼官。喚雨芳菲盡。靜聞虛籟寒。</text>
<title>答祗文學正卿</title>,<text>聞君譽望冠時髦。久仰聲華秖自勞。筆勢花牋騫彩鳳。詞鋒滄海掣金鰲。行人日域看風遠。歸路星槎貫月高。最恨新知傾盖晩。江關明發拂征袍。</text>
<title>日光山八詠</title>,<text>海山先見日。秀色曉蒼蒼。洞裏春長在。碧桃花自香。右小倉春曉山下孤村遠。炊烟一抹靑。隨風濃更淡。樹色晩暝暝。右鉢石炊烟石潭深瀲灧。神物秘蜿蜒。往往興雲雨。微茫塞洞天。右含滿驟雨祇園依翠壁。飛瀑落靑天。不待曹溪水。洗人膏火煎。右寂光瀑布大壑秋川凈。長天霽月新。君看空色妙。瑩澈兩無塵。右大谷秋月騰空金策遠。跨壑畫橋長。靈境無人到。溪山半夕陽。右山菅夕照仙山秋色晩。琪樹尙靑葱。獨有楓林冷。迎霜葉盡紅。右鳴虫丹楓黑髮山應老。朱陽雪未消。莫歎明鏡裏。靑鬢暮還凋。右黑髮晴雪</text>
<title>夜吟</title>,<text>舟楫經東海。樓臺陟上方。天涯淹去路。明發俶行裝。白鴈寒號月。黃柑晩着霜。殘燈孤舘夜。只有夢還鄕。</text>
<title>河口。次正使韻。</title>,<text>解纜川途遠。中流水氣寒。艦裝彫綺閣。舷設鏤金欄。蜃市揚帆過。蛟宮倚檻看。遠遊雖自苦。王事敢求安。種髮蕭蕭白。孤衷耿耿丹。時憑杯面凸。暫獲旅懷寬。故國音塵斷。殊方歲色殘。洲深停桂棹。月浸漾金丸。向曉淸笳咽。飛霜畫戟攢。歸鴻伴水宿。蠻子對風餐。閉舫常欹枕。看書每倒冠。同行不相面。筒遆碧琅玕。</text>
<title>韜浦除夕聽琴</title>,<text>滄海東邊百尺樓。瑤琴切切寫羇愁。天涯歲律今宵改。一曲令人白盡頭。</text>
<title>韜浦歲除。次正使韻。</title>,<text>天涯歲盡客登臺。大海遙山極望開。征棹曾隨秋月過。歸帆今逐夕陽來。空洲石出潮初落。絶域春生鴈欲回。賴有諸公同此會。不妨終夜罄深杯。</text>
<title>題石屛父愛蘭堂</title>,<text>一把茅邊九畹芳。高人自是愛幽香。及時綴得堪爲佩。莫待天寒被雪霜。</text>
<title>韜浦。寄緣長老。</title>,<text>長河落日暫停舟。草草傳杯叙別愁。遙憶陀山寒夜雪。佛燈孤照翠龕幽。其二佳人遙隔碧雲邊。每想尼珠照濁泉。多謝禪心猶住着。殷勤麗藻問歸船。</text>
<title>次緣長老韻</title>,<text>上人桑域主詩盟。遠迓星槎涉海瀛。高鶴山前隨卓錫。毒龍波底避敲鉦。西來積水停孤棹。東望長程接武城。行李無端淹絶國。一燈禪榻若爲情。</text>
<title>深浦。次從事韻。</title>,<text>滄海彎深晩繫舟。無邊風雨絶堪愁。不須朝起看靑鏡。自覺宵回盡白頭。篝燭花殘欹客枕。篆香烟細閉船樓。天涯欲結還鄕夢。波蕩孤蓬曉未休。</text>
<title>舟中夜坐。書懷奉柬。</title>,<text>北風怒號雲色黝。孤舟晩泊海港口。舟中有客獨不寐。明燭中宵起呼酒。酒酣耳熱歌慨慷。拔劍斫地神龍吼。旣不能學班定遠。投筆覔封侯。都護城郭諸胡醜。又不能學馬伏波。據鞍示可用。銅柱高標五溪右。空持漢節涉海邦。杳杳孤槎貫星斗。經年絶域遠遊苦。歸路胡爲淹滯久。行止受制一蠻兒。閉置車中若新婦。吾生天地一泛梗。壯志蹉跎柳生肘。天涯寥落歲云徂。客懷無聊誰與友。蒼茫故國隔雲波。蛟鰐出戲相糾蟉。破浪空思宗愨風。請纓未繫蠻王首。舵樓操筆坐題詩。醉墨欝律龍蛇走。詩成寄與同使子。不辭他人笑狂叟。</text>
<title>復次前韻</title>,<text>靑山影侵海色黝。征帆遶出前浦口。舵樓晴景一枕睡。絶域春愁三杯酒。鼉鼓催櫓雷疊轟。畫角吟風龍一吼。天涯征役歲已新。鏡裡容鬢成老醜。奔鯨驕鰐踊前後。赤虬文魚驂左右。歸程瘴海逐西日。戀闕中宵瞻北斗。故國迢迢消息稀。鴈斷魚沈來已久。男兒齷齪受人制。縱有鬚眉同妾婦。狂思高擧軼埃壒。習習天風生兩肘。招呼羨門笑相戲。雀躍洪濛聊與友。頂上星辰手摩挲。脚下雲螭駕連蟉。三洲十島踏遍盡。飛上瑤京一矯首。靑丘萬里一瞬返。但見山海如電走。拜稽丹墀納龍節。拂衣歸從漁釣叟。</text>
<title>次正使韻。示行中諸子。</title>,<text>專對才慚拆襪絲。諸君努力共隨之。舟回碧海三千里。他日能忘涉險時。</text>
<title>留別雨森東</title>,<text>明發歸舟放海潯。從茲異域隔同心。臨分醉墨題相贈。顔面猶堪別後尋。</text>
<title>感興。寄趙大年。</title>,<text>萬里風濤未死身。江湖何處着孤臣。讒消傲骨稜稜瘦。愁染華顚種種新。詞掖舊稱雙學士。漢臯今作兩漁人。世間寵辱無窮事。一笑相逢社酒春。其二平生妄與昔賢期。五十年來辦此癡。去矣不能忘魏闕。使乎何賴誦周詩。黨人蝸角交兵苦。世路羊膓着足危。澤畔獨醒君莫笑。恥從流俗乞殘醨。其三用舍由人不自期。霽行潦止未全癡。年衰不復論孤劍。才退猶能擬古詩。幸得江湖成跌蕩。何堪廊廟策安危。臨觴一笑君知否。村酒雖酸勝啜醨。其四人間形役了無期。浪逐浮名是絶癡。老去閉門硏舊簡。閑來臨水覔新詩。氷開湖上漁梁露。雪擁村邊石磴危。白屋朝寒催煖酒。小槽新壓一囊醨。其五江湖鷗鷺卽吾徒。鬢髮蒼然貌甚枯。馮衍歸田終見棄。顔淵竊飯太相誣。鴻飛但使違金彈。魚目何妨笑夜珠。欲採汀蘭聊寄遠。美人消息間長途。</text>
<title>寄李美伯</title>,<text>君居漢水西。我住漢水東。漢水多風波。方舟不可通。相望不相見。使我勞心衷。</text>
<title>觀漁</title>,<text>揚舲淸漢碧逶迤。薄暮觀漁近別陂。岸芷綠齊初吐葉。巖花紅爛欲辭枝。篷窓烟雨濛濛濕。極浦杯樽處處移。可笑白鷗機未息。窺魚終日翅低垂。其二長洲草色織靑羅。雨後前江漲綠波。野興暮年猶跌蕩。天時首夏始淸和。湖心截網圍潛鯉。船上橫叉擉怒鼉。極浦斜陽初返棹。巖花暎水落來多。</text>
<title>挽李掌令聖輔</title>,<text>東方有一士。養拙歲月深。隱不處嵁巖。貞未祛華簪。覃思草玄經。不知老侵尋。蔬食不充膓。褐衣無完衿。息影守窮廬。澹然抱沖襟。世運日陵夷。賢路久崎嶔。衆草沒孤芳。鄭聲奪雅音。騷人多不遇。固窮豈獨今。欝欝佳城裏。白璧光彩沈。斯文今已矣。使我涕不禁。其二東方有一士。與世殊所趨。跡淹松桂寒。神從竹素娛。逸才諒非功。雅麗駕王盧。窅窕淸廟瑟。一唱三嘆吁。不圖正始音。猶在海東隅。郢客唱彌高。和者世所無。聾俗不復聦。後代焉可誣。脩短從大化。寵辱眞須臾。文彩期不朽。千秋爲遠圖。其三東方有一士。身窮道不窮。牢落城南宅。三徑長蒿蓬。我昔從之遊。一笑心期同。瓊枝解飢渴。論文啓愚蒙。交歡三十載。相看兩衰翁。年來契闊久。索居漢水東。風月每相思。令我勞心忡。聞君罹禍延。悼亡寢瘵中。一別遽千古。梁月夢朣朧。孤舟沂江漢。丹旐卷秋風。一觴酹江頭。英爽感必通。薤歌不成曲。有淚洒江楓。</text>
<title>挽李持平美伯</title>,<text>歲晩離憂積。索居漢水濱。戀尋懷裡字。想接夢中神。不道經時別。仍成隔世人。浮生雖是幻。凶問怳非眞。枉顧期猶在。周旋跡已陳。驚號聲嗚噎。逬墜涕紛繽。憶昨俱㘅命。辭家誓忘身。孤槎行靡極。滄海杳無津。盛夏初脂轄。徂春始返輪。前途晨就日。歸路夜占辰。毒霧昏彌晝。獰風怒浹旬。危檣飄落葉。高浪蹙嵬岷。恒懼殊生死。何辭共苦辛。綸音將一葦。縷命信蒼旻。涉險憂相失。停橈喜得親。層溟環蕩薄。絶嶠陟嶙峋。淹節時逾月。論襟暮及晨。梵宮吟對榻。蠻舘臥聯茵。勝境排箋寫。羈愁搦管申。淸詩誰與敵。芳翰亦超倫。戰藝慙堅壁。攀交醉飮醇。修辭摧異俗。專對賴同寅。不愧行蠻貊。能令識鳳麟。瘴炎中露久。舟楫際危頻。飛鳶跕欲墮。驕鱷挾爲隣。幸籍君靈遠。生還故國垠。寸心雖可質。多口奈相因。囹圄深搶地。江潭斥放臣。世情看爛熟。晩計樂沈淪。命棹勤來訪。傳筒定幾廵。常嘆良晤闊。誰意短期臻。三紀駒過隙。一朝玉委塵。庭闈垂鶴髮。閨閤哭靑春。未展凌雲翅。終枯失水鱗。風流今不見。幽枉孰能伸。少壯猶難恃。衰羸敢自珍。牙絃塵滿匣。隣笛淚盈巾。事往思如昨。時移慟愈新。靑霞淪地底。丹旐泝江漘。泣送征帆處。長洲綠草蓁。</text>
<title>次陳后山</title>,<text>柳腰蓮步獨婷婷。却被嬋娟誤一生。孤負春光今欲老。莫敎粧鏡十分明。</text>
<title>次杜律去蜀</title>,<text>謝病辭洛下。開荒歸廣州。自憐放浪跡。猶作逍遙遊。鄕社長年櫟。江波萬里鷗。思君一念在。日夜漢江流。</text>
<title>次遊子</title>,<text>積雨孤村夏。江湖望渺然。亂蛙生竈下。荒草沒階前。北戶迎風臥。南槐竟午眠。幸逢家釀熟。三酌自通仙。</text>
<title>次鹽亭</title>,<text>湖上一茅亭。遙山入戶靑。雲霞朝晻藹。湍瀨夜淸泠。丘壑身將隱。風塵鬢已星。新詩惟自遣。吟罷索誰聽。</text>
<title>次赴蜀山</title>,<text>寓居時滯雨。窮巷日如年。蓬藋迷三徑。潢流集大川。土房常濕處。蚤虱苦紛然。最怕宵眠少。閑愁到枕邊。</text>
<title>寄南聖重</title>,<text>扶桑東略昔同遊。遠戍君今復涉秋。海外素書懷暫瀉。城南長笛涕曾流。生離落落層溟闊。死別茫茫九地幽。幾日及瓜歸洛下。一尊相對叙綢繆。</text>
<title>挽尹政丞夫人</title>,<text>星拆台垣二十年。還驚婺彩晦中天。通家夙荷先公眷。接閈仍聞內則賢。花甲曾回占鳳繇。龍泉將合啓牛眠。掃門舊客餘華髮。往事懷來一悢然。</text>
<title>次放翁</title>,<text>少時形役負生平。晩覺幽居不用名。苔澁匣中衝斗劍。雨抛墻角讀書檠。三春花事堂堂去。兩鬢霜華冉冉生。亭午南榮欹枕睡。不知殘照已西傾。其二何苦當年意未平。非才猶自喜功名。靑雲失路無長策。白首窮經守短檠。始信升沈皆有命。肯嫌蕭散了餘生。朝衣典得江村酒。時對隣翁只細傾。</text>
<title>復次放翁</title>,<text>首夏江村雨未休。野人生事易爲求。麥黃籬下時撝雀。草長陂間好飯牛。抱子弄孫常足樂。羹藜炊黍更何憂。笑他世上夸毗子。分外營營到白頭。</text>
<title>次陶詩</title>,<text>我本無特操。循人豈非拙。從子受形初。未曾相决絶。獨行子不愧。醉舞吾亦悅。語嘿情自通。出處跡無別。相隨詎幾何。畢竟同磨滅。他人不蹔息。避冷而趨熱。高盖策駟馬。功名垂不竭。胡然獨塊處。窮賤爲世劣。右影贈形天地賦吾形。偃蹇不諧時。圭組豈絆得。丘壑宜置之。人皆厭枯槁。吾豈異於茲。我乃神之役。𨅶靜不自期。此旣憚羈束。彼亦有遁思。恥效黨人態。得懽失漣洏。與君永相守。樂天復奚疑。吾將解君嘲。叩神質此辭。右形贈影有形不離物。道體由我著。窮通各在天。孰能知其故。君看五侯門。趨炎人爭附。顔色旣不同。赧然强笑語。汲汲求榮利。未知休歇處。氷炭交中懷。惜生難得住。笑他夸毗子。擾擾不足數。人生少稱意。時命不與具。唯將葆吾眞。無毁復無譽。生當委順動。死當乘化去。譬猶不才木。能免斧斤懼。所以靈府間。不復嬰俗慮。右神釋</text>
<title>次放翁韻</title>,<text>年來衰瘦舊衣寬。叵耐春陰作暮寒。忽忽流光愁裏度。悠悠物態靜中看。風流小巷開花徑。事業閑庭補藥欄。手掇汀蘭時悵望。美人消息隔雲端。其二馮衍歸田漢法寬。淸朝誰復念孤寒。爲農自少資身策。閱世人多冷眼看。湖上釣魚修舊艇。庭邊養鴨設新欄。年來漸罕皺眉咏。最怕閑愁集筆端。</text>
<title>次杜漫成</title>,<text>退士生涯淡。滄洲境界淸。酒因無事飮。詩或漫吟成。遠岫雪初盡。孤村春欲生。夕陽江閣望。坐送釣船輕。</text>
<title>疊前韻</title>,<text>遲暮宵眠少。高齋曉氣淸。散材宜見棄。苦學竟何成。有酒終今夕。無營了此生。悠悠身外物。不啻一毫輕。</text>
<title>次杜春遠</title>,<text>昏昏春睡困。惻惻曉寒輕。屋壞茨苕葦。籬疎補棘荊。侑觴氷菜滑。煑茗石泉淸。坐看稚兒戲。篠葱各有營。</text>
<title>次杜春水</title>,<text>太湖氷始拆。綠水漾沙痕。草色全侵逕。風光獨掩門。垂竿臨絶岸。植杖墾荒園。不是離人境。幽居屛世喧。</text>
<title>次杜暮寒</title>,<text>雪盡平郊凈。氷開遠水波。栽花春意早。晒藥夕陽多。習靜看周易。佯狂學楚歌。空庭時散步。漸覺近陽和。</text>
<title>次杜漫成</title>,<text>煖房先覺春。月幌不知晨。燈下課稚子。卷中誦古人。褐衾舒膝穩。銅腔吸烟頻。身世無羇束。悠然養性眞。</text>
<title>讀陶詩</title>,<text>端居時又晩。高臥趣彌深。棄置終何道。趨營本匪心。不嫌生淡泊。無奈老侵尋。元亮遺篇在。茲懷自古今。</text>
<title>訪妙寂寺看瀑布</title>,<text>谷轉山回一逕穿。遙看削壁掛長川。搜奇欲問眞源處。晩到精藍不住天。</text>
<title>閏三月晦感興</title>,<text>老去逢春倍惜春。今年春月更加辰。樹陰漸密鶯聲滑。花意將闌蝶舞頻。塵世無人閑一日。韶華何處駐三旬。開尊欲餞東君去。痛飮高歌覺有神。</text>
<title>昔年</title>,<text>昔年征棹繫扶桑。三島烟霞集錦囊。斂迹今歸環堵室。閉門深炷一爐香。</text>
<title>首夏</title>,<text>朝來風雨暗江干。首夏凄淸氣尙寒。睡起遠沽村酒薄。病餘新襲裌衣寬。初收溪扈游鱗瑣。小摘園蔬宿露溥。樗散本無當世志。田居惟憶好加飡。</text>
<title>挽朴監司 紳</title>,<text>先友今誰在。齊年獨有公。風儀瞻岳峙。範宇挹春融。喬木曾延世。穿揚夙擅工。逸驥臨埈坂。高隼矖層空。鶚立颺臺上。鸞栖滯棘中。蜚英持論正。剸劇試才通。鎖鑰南荒遠。褰帷近甸雄。方圜知落落。桑海閱怱怱。偃蹇如忘世。衰遲且患風。杜門遺紱冕。窮巷長蒿蓬。小子偏承眷。嘉言早擊蒙。門屛嘗遠候。晷景惜將終。孤燭花成燼。淸樽酒不空。年高身或痺。神旺面猶豐。飮戶憐人小。談鋒警俗聾。方期仙鶴擧。誰意逝波同。已迫期耄境。頻遭札折恫。外愉雖遣慽。中疚奈傷衷。前輩風流盡。餘生此道窮。飄淪違執紼。有淚洒江楓。</text>
<title>挽李昌平 夏命</title>,<text>靑春相遇錦官城。四紀交懽鬢雪明。遲暮生離常惻惻。可堪梁月夢䰟驚。其二平昔曾看節孝傳。如公制行幾多人。髫齡追慕投瓜後。諱月餘喪歲輒伸。其三東郭僑居老更貧。杜門長與簡編親。平生博學知何用。近世儒冠易誤身。其四郊寒島瘦昔人悲。一第蹉跎數最奇。五載南荒淹墨綬。丹旌空返漢西涯。其五早附婚姻契愈敦。中年有恨叩莊盆。相逢每起存亡感。一別居然更九原。其六前年尺牘及滄浪。擬卜隣居共倘佯。宿計參差人事變。江湖秋意轉荒凉。其七年來交舊日凋零。牢落人間影吊形。惆悵江城寒夜月。數聲隣笛不堪聽。</text>
<title>次陳簡齋墨梅 五絶</title>,<text>瓊肌新浴墨池淡。意態依然靜且姝。勝似王嬙眞貌變。風沙憔悴嫁匈奴。其二素娥欲老學長年。服得玄霜漸黯然。掃盡平生脂粉態。風標綽約亦堪憐。其三昨夢羅浮別玉妃。氷䰟今逐筆頭歸。淡粧緇盡風塵下。無復尊前舞縞衣。其四香色雖非標格在。先春消息寓纖毫。乍看不是塵中物。彷彿仙妃弄漢臯。其五老去看梅不賦詩。最憐屛障對仙姿。尋常索笑愁眉破。風雪何須臘白時。再疊不信姸朱掩嫫母。休言塗抹損名姝。畫中玉色雖非故。李俗桃麤可命奴。其二孤芳獨立耐凋年。玉質磷緇尙宛然。寫出形神香色滅。幽情肯受俗人憐。其三王家池浴壽陽妃。招得氷䰟隔歲歸。靜想騷人驢背興。灞橋風雪冷侵衣。其四寒梅消息歲云暮。仿佛傳神在染毫。一任羗兒三弄笛。肯敎春色减江臯。其五屛膻飮水作梅詩。畫裏猶憐出世姿。怳若羅浮移枕席。參橫月落夢回時。</text>
<title>夜雪</title>,<text>雪花風剪細。入夜打窓聲。白屋伸腰暖。靑燈背枕明。鵷鸞疎舊識。鷗鷺結新盟。寵辱何須道。逍遙各遂生。</text>
<title>閒夜</title>,<text>臥擲篆烟一縷縈。高齋閑夜不勝淸。星河欲傍丹岑動。氷雪全埋漢水平。沙鳥寒驚先曉夢。村雞暖唱已晨聲。江湖春事行將及。耕釣相羊愜素情。</text>
<title>春陰</title>,<text>澤國春陰積。孤村獨閉關。亂雲低拂地。暮雪逈沈山。耕釣身猶健。功名鬢已斑。行吟要遣興。蕪語不須刪。</text>
<title>挽朴應敎內</title>,<text>盡室龐公隱。安貧萊婦賢。桂華終不實。婺彩忽沈躔。素幔凄寒月。瑤琴斷舊絃。出還無限思。應集悼亡篇。</text>
<title>丹丘。謹次退溪先生韻。</title>,<text>小邑休言可放慵。民飢政拙秖心忡。千年鳳遠丹岑上。百尺亭空翠靄中。晩歲吏情常自苦。佳辰飮興與誰同。公堂秖閱題名錄。思躡陶翁化俗風。</text>
<title>三仙巖</title>,<text>靑山九鎖洞門幽。一道中盤碧玉流。石色連珪沿澗凈。峯形疊壁入雲浮。怳尋台嶽仙郞迹。擬喚丹丘羽人遊。佳景領來斜照盡。肩輿欲上却回頭。</text>
<title>舍人巖次李和叔 濈 韻</title>,<text>洞中嵐翠望縕絪。境界淸幽絶世塵。婆娑水石可終老。不必丹丘仍羽人。其二跂石臨流汎羽觴。蘭亭淸趣較誰長。溧陽醉尉哦詩坐。分俸譏深亦不妨。其三傲吏偸閑入洞府。蒼崖白石帶淸流。平生自有烟霞痼。枕石漱流心未休。</text>
<title>沿檄往淸州</title>,<text>風塵作吏鬢毛斑。被檄南奔路甚艱。石磴緣崖行犖确。泉流瀉澗聽潺湲。少來豪氣眞無賴。老去微官不博閑。喜見幽人棲遯地。草堂深掩白雲間。</text>
<title>槐山道中</title>,<text>征路杳何極。客行殊未遑。長川漸馬腹。複嶺陟羊膓。世故誰能了。人生各自忙。暮投孤店宿。明燭始呼觴。</text>
<title>曉發虎巖</title>,<text>客子懷征路。凌晨秣馬行。烟霜初黯淡。川陸漸分明。嶺樹疎星隱。山村亂杵鳴。抱鞍驚小睡。絶澗起泉聲。</text>
<title>次淸安</title>,<text>歷盡千山險。稍看野色平。馬驕臨大道。人健趁長亭。墟落炊烟濕。川原宿雨晴。自慙形役苦。碌碌負平生。</text>
<title>踰楡嶺</title>,<text>十月天早寒。原陸霜雪繁。行人晨戒裝。迢迢指西原。羣山競南趨。勢若溟濤翻。層霄危擢秀。大地彌蟠根。中盤畏途細。其險不可言。緣崖架石棧。下臨不測淵。征馬蹄欲跙。僕夫喘且煩。岧嶤到上頭。星辰手可捫。深林怪鳥呼。絶澗飛泉喧。山高景易昃。出谷冥色曛。伊余秉微尙。久矣臥丘樊。一行爲小吏。隨檄苦趨奔。低頭事官長。遠參旌棨尊。長川難可涉。複嶺愁攀援。雖存叱馭志。跋履良已勤。聊爲十口計。形役不暇論。行當解綬去。深訪桃花源。</text>
<title>戲題島潭</title>,<text>波心秀出玉芙蓉。三朶分成百丈峯。誰識吾行停鶴馭。霞裾月佩久從容。</text>
<title>玉泉庵</title>,<text>偶出丹丘峽。仍成白社遊。寺樓臨絶澗。客枕近淸流。禪梵更深靜。塵緣老去休。今宵投淨界。轉覺此生浮。</text>
<title>漫成</title>,<text>峽裏丹丘深復深。鈴齋高臥玩窮陰。荒年白屋猶懸磬。暇日黃堂久廢琴。强爲妻孥溫飽計。暫回丘壑放狂心。風塵作吏眞堪笑。華髮搔來雪一簪。</text>
<title>歲暮</title>,<text>淸絶丹丘地。蕭條歲暮天。悲笳寒訴月。孤燭夜似年。樽酒開春色。爐香擲篆烟。渼湖風雪裏。夢落釣魚船。</text>
<title>丹丘送崔文吉 宗周 接慰之行</title>,<text>人生離合劇茫然。客裏相逢卽別筵。竹嶺天低星可摘。萊州地盡海無邊。蠻荒我昔勞行李。王事君今歎獨賢。已識夷情多狡獪。亦須賓舘愼周旋。</text>
<title>次沈督郵叔平 埈 韻</title>,<text>雞山秀色絶堪誇。鏡裏修眉欲掩姱。勝地佳朋同一笑。暮年形役起長嗟。氷漿瓜泠浮靑玉。羽斝醪香泛紫霞。入峽偶成淸夜晤。醉鄕隨處卽爲家。</text>
<title>復用前韻。酬李和叔嚴成仲。慶遂</title>,<text>孟晉榮途衆所誇。天敎吾輩抱淸姱。獨斟官酒頻成醉。每誦騷經九起嗟。澤畔孤臣攬宿莽。蘂南高士服朝霞。安得翩然同避世。桃源深處卜隣家。</text>
<title>鳳栖亭。次蒼石韻。</title>,<text>滄洲傲吏未抛官。白髮蕭然獨倚闌。複峽山圍千萬疊。長川潦漲兩三竿。鳳凰已去琅玕晩。鸞鳥孤栖枳棘寒。入夏官廚淸似水。盤中生菜碧闌干。</text>
<title>次五峯韻</title>,<text>絶峽離塵遠。高樓占地淸。溪雲侵座起。山月半簾明。視篆常苔色。關門但鳥聲。羽人如可遇。仍欲學長生。</text>
<title>題下仙巖流觴臺</title>,<text>汎汎瓠觴逐滙流。仙巖半日故遲留。蘭亭已矣風流遠。聊洗人間淟濁愁。</text>
<title>疊前韻。復酬和叔。</title>,<text>君詩贍麗儘堪誇。藹藹春雲作態姱。淸論令人常絶倒。楷書擧世盡驚嗟。蘂珠跡遠超紛壒。句漏丹成隱彩霞。欲把參同同講賾。文章何足各名家。其二騷人宜戒習浮誇。休把新詞各鬪姱。綠水丹山眞可賞。靑衫白髮不須嗟。長洲晩眺迷芳草。高閣豪吟動落霞。細酌任他官長罵。糟丘投老欲爲家。</text>
<title>復疊前韻。酬叔平。兼示嚴李兩益。</title>,<text>黨人婾樂競相誇。何事靈均獨好姱。瓦缶高張聊一笑。芳蘭萎折秖長嗟。浮生有限悲朝露。秘術無徵怨曉霞。遐想每嫌塵世隘。遠遊將叩太淸家。其二生涯未辦一微官。嘯倚元龍百尺闌。彭澤公田遲種秫。太湖秋雨久抛竿。吟蛩露草聲猶濕。歸燕雕梁夢欲寒。峽裏佳期時晼晩。扁舟何日泝江干。</text>
<title>挽朴應敎 萬鼎</title>,<text>世運旣云季。斯文日凋零。東郭已黃土。黔翁亦泉扃。惟有東溪老。文雅衆所型。良玉璞中剖。瑞彩動日星。上君金華省。譽望傾朝廷。尺疏觸時諱。斥逐甘所丁。生事數畒田。菟裘一草亭。牢愁寓篇什。金瀣垂瓏玲。天星欲再周。貝錦織無停。薄曳怒爭場。騕褭病在埛。黃鍾委泥沙。瓦缶奏廟庭。靈均雖耿介。楚俗笑獨醒。夫子罹此患。天意竟杳冥。自昔黨禍起。是非錯汗靑。惟公證其謬。亹亹殊可聽。消息各有會。珉玉難逃形。固陋不自揆。有志述所聆。期公會山門。討論窮時蓂。世故多參差。契闊傷暮齡。何意簪未盍。逝波無暫渟。吾道更寂寥。畸人轉伶俜。臥疾漳水濱。斂跡類拘囹。雞絮阻新阡。南望涕痕熒。安能賦大招。楚些續騷經。</text>
<title>挽任丈震成</title>,<text>鄕黨人如敬。宗盟屬又尊。閑能輕紱冕。貧亦樂丘園。介壽雖難老。浮生尠晦存。松楸連卜兆。執紼倍傷䰟。</text>
<title>挽南寧越迪明</title>,<text>通家舊誼更婚姻。小少交懽白髮新。器宇自來經世具。功名乖却忤時人。屢分銅虎恢游刃。晩佐秋官歎積薪。日昨過辭遠永訣。朔雲關雪倍傷神。</text>
<title>遯齋淸友十詠 幷序</title>,<text>吾家長物。無慮十種。野人生事。未爲全貧。総以名之曰遯齋淸友。豈不隃於世間之託末契乎。因演爲十詠。題于壁上。身老傷春老。種花愛種薇。百花零落盡。一樹始芳菲。右薔薇野老前途窄。新栽數尺松。唯憐歲寒後。黛色漸看濃。右庭松蕭洒幽人舍。淸高小閤梅。江城氷雪裏。春意獨先回。右盆梅鑿壁爲三龕。藏書堇百函。此中眞味在。難與俗人談。右藏書龕庭前半畒地。蒔藥兩三行。遲暮身多病。要尋服食方。右蒔藥圃寶劍生蠻土。寒光若發硎。匣中閑自在。恐有氣衝星。右蜻蠻劍丁公有珍木。扶老勝溪藤。丘壑逍遙地。相隨杖作朋。右丁公藤江村長夏日。客到拭文枰。浮世無窮事。渾隨一局驚。右文枰巧匠銅爲榼。能容酒數升。恐君常易倒。未及醉騰騰。右銅榼古硯溫如玉。臨池興未窮。莫嫌姿最鈍。閱盡幾毛公。右古硯</text>
<title>鍾城逍遙堂。謹次萬休二十絶。</title>,<text>搏扶與搶楡。孰樂孰爲惡。逍遙不安排。貴乎各自得。其二外物齊得喪。中懷祛欣戚。逍遙天地間。各自適其適。其三牧民本非才。勞心亦何益。惟思揮健筆。復勒先春石。其四郡齋日三竿。睡足方舒膝。靈府澹無累。自然中抱一。其五美人隔天闕。無事成遠別。何時復會合。旣覯我心悅。其六胡笳不成拍。邊酒豈堪啜。回首望故鄕。長安遠於日。其七日暮邊聲起。麗譙動鼓角。閭井久奠枕。詎識生成德。其八地勢極東溟。曉看陽烏浴。方冬過寒門。凌兢恐失足。其九關山難可越。五嶺攙天碧。征鴈去欲盡。鄕信杳然隔。其十平生磨一劍。欲倚崆峒立。壯志今白頭。且盡杯中綠。其十一塞外多疾風。胡天晝無色。君看庭樹高。獨立異凡植。其十二少時好談兵。戎韜窮六帙。晩悟非吾事。乘邊敢自鬻。其十三城池卑且淺。鄕兵苟團束。邊虞無可恃。有策誰見錄。其十四腐儒職防胡。正宜一大噱。羇懷夜耿耿。孤城數鳴柝。其十五邊頭歲洊饑。科徭復相逐。搔首對惸嫠。奈無濟爾策。其十六戍樓明月夜。羗笛兩三曲。喚起還鄕夢。蝶化同一劇。其十七千古肅愼墟。餘風未盡革。田間拾石弩。舊制猶可識。其十八爲郡同遠戍。只宜恣歌謔。今來牧疲民。令人頭盡白。其十九邊鎭須得人。使民樂耕織。慵疎不稱職。竊祿無裨益。其二十男兒志四方。何苦戀家室。中懷苟自得。無地不爲樂。</text>
<title>次東溟題屛韻</title>,<text>竪步將窮渤海平。蓬山有路阻長鯨。隈隅旣廣東何缺。天極焉加北易傾。聖祖肇基傳古跡。金公拓地設行營。邊氓共樂升平世。八十年來不識兵。其二嘯倚麗譙近碧霄。邊風吹减酒痕潮。城低但恃新修堞。壕淺猶存舊架橋。投筆每思班定遠。犂庭誰繼霍嫖姚。峯頭晩送平安火。飛度關山萬里遙。其三白山南走擁愁城。城下江流十丈淸。風急驚沙衝塞起。路窮滄海際天平。沿邊村落分鄕戍。隔水人烟接虜營。惟想危譙明月夜。一聲長嘯却胡兵。其四關山極北路漫漫。氷雪連春尙苦寒。邊月中天傳戍皷。朔風卷地動旌竿。銷金淺酌三杯足。燕寢淸香一縷殘。向曉酒醒鄕夢斷。秖倚南斗望長安。其五夢回羇枕燭花開。城柝三更響轉哀。遠戍經年臨絶塞。望鄕何處陟高臺。壯懷濩落聊看劍。旅思凄凉强引盃。羞對疲民催賦役。種田荒磧半蒿萊。其六鄕心惱客太無端。悵望關山道路難。社燕有情同旅泊。塞鴻無字報平安。陰雲拂地春常雪。朔氣侵人夏亦寒。遙想故園芳信早。漢臯花鳥欲將闌。</text>
<title>奉柬廵使</title>,<text>風塵南北久分形。不道來參棨戟庭。天外胡山頭共白。舘前滄海眼同靑。迂儒易務叨邊郡。宿病躔身迫暮齡。何日刀頭歸計定。每看關月涕潛零。</text>
<title>愁城</title>,<text>一片愁城枕北荒。胡天朔氣晝蒼茫。隔江烟火連甌脫。絶漠風雲擁女墻。羌管聲悲空逬淚。官醪味薄奈澆膓。關山目極三千里。何處登高望故鄕。</text>
<title>題東豐旅舍</title>,<text>玄冬征駕逴寒門。䆗窱深房暖似春。一宿猶存桑下戀。依然明發首回頻。其二積雪層氷塞北門。山村煖室獨藏春。愁州太守還投宿。壁上留題醉墨頻。其三孤村隔日欵柴門。一室薰爐早覺春。自笑浮生形役苦。關山風雪往來頻。</text>
<title>愁城</title>,<text>孤城斗大古稱愁。僻處天東海北頭。無限世間行樂地。此身何事滯愁州。</text>
<title>雨</title>,<text>塞北乘邊地。天中滯雨時。白山愁色黯。黑水怒聲吹。芳草情何極。歸雲意故遲。那堪郡閣夜。鈴滴攪鄕思。</text>
<title>次板上韻</title>,<text>塞北塵淸且百年。天驕蕃落隔前川。及時固圉無長策。敢望邊功永世傳。</text>
<title>打獵後。歸寓舍。</title>,<text>關山秋已盡。遠客未言歸。玉帳晨令士。雲旗晩打圍。胡笳城上怨。漢月劍頭輝。只有中宵夢。頻隨塞鴈飛。</text>
<title>點兵時獵城西</title>,<text>關山雪色曉微茫。都護軍臨打獵塲。帳下牙兵皆突騎。馬前挑妓盡戎裝。擊鮮狼藉陳燔肉。煖酌淋漓促羽觴。邊將乘閑宜訓卒。休言從獸過淫荒。</text>
<title>多雨</title>,<text>今夏苦多雨。雲晴少終夕。庭草日以長。前湖漲幾尺。村蹊人到稀。柴荊長寂莫。欹枕臥南榮。倦睡移晝刻。幽沈屛俗紛。起居惟自適。靈府本淸凈。世味從淡薄。賴有床頭書。吟諷意未極。黃虞世已遠。道契事如昨。嗒然據枯梧。忘言日西昗。</text>
<title>苦雨</title>,<text>五月江村雨滯霪。庭前蓬藋盡成林。敲來金燧星星火。點得烟茶趣自深。</text>
<title>和陶靖節雜詩</title>,<text>卜居在漢曲。地凈不受塵。世故不嬰情。樗散貴全身。門逕長蒿蓬。塊處誰與親。鷗鳥或相狎。麋鹿可爲隣。環堵足舒膝。甕牖昏復晨。時讀陶令詞。往往能起人。其二南征涉層溟。北戍穿五嶺。流浪蓬桑志。荏苒崦嵫景。寢跡歸田間。宦情灰欲冷。端居地自偏。嘿坐晝方永。窮巷豈不陋。亦足息吾影。物誘去健羨。塵想戒馳騁。吾聞悔吝生。緣動不緣靜。其三少小耽文墨。才魯不自量。奏牘擬曼倩。下筆笑君房。奈何老將至。此志尙未央。蹉跎始學稼。躬耕漢水陽。寧當苦筋骸。不復椓心膓。其四日月不我與。忽焉將及老。鍾鼎旣不遂。金丹難自保。歸田食不足。非潦且旱燥。荷鋤歸侵昏。飯牛起常早。野老同耦耕。釋耒論素抱。斗酒時相勞。陶然通大道。其五閑居觀物性。羣動各自豫。潛鱗依藻戲。倦翮投林翥。吾亦托環堵。何必遯世去。耳目澹無累。漸覺少塵慮。四運有遆謝。萬化豈蹔住。人生各有營。事定知何處。惟當達吾生。樂天無欣懼。其六窮賤不足悲。榮寵不須喜。倚伏莽相仍。龜筴豈知事。人生駒過隙。惟當取適意。良辰每不駐。心賞亦難値。擾擾人事易。草草年光駛。但願會佳賓。有酒座上置。其七君子易怔營。小人常怵迫。君看軒盖閙。紛紛凌紫陌。獨有揚子雲。草玄還尙白。緬邈後代期。坎軻當世窄。晩獻甘泉賦。恥爲五侯客。誰能載酒來。爲過數畒宅。其八野老當食力。辛苦事農桑。謀生多齟齬。婦孺厭糟糠。今夏麥初熟。甁盎有餘糧。一飽萬事足。晝眠到夕陽。本無當世用。居貧敢自傷。新抄種樹書。閑閱相牛方。伏臘苟有資。擬醉濁醪觴。其九嘿坐却收視。虛白生鼻端。龍虎仍顚倒。坎離互推遷。新得衛生術。聊以慰華顚。一形靜宜鍊。六氣美可飡。塵垢超蟬蛻。雲鶴仰攀緣。致身瓊樓上。閑詠蘂珠篇。其十山中有叢桂。幽人迹爲稽。絶粒臥雲霞。茹芝栖巖崖。傲然中自得。塵務不掛懷。我願從之遊。路阻時欲彌。何以贈相思。蘭佩解陸離。潛龍豈易馴。高鶴不受羈。相期歲寒節。努力各無虧。其十一蹇拙辜聖恩。林居閱暄凉。尼父悲去魯。子輿晩適梁。屈平好遠遊。睠然懷故鄕。常恐澗底蘭。晼晩遭嚴霜。我欲贈所思。路遠碧天長。其十二雙飛堂上燕。呴呴樂哺子。一朝火及巢。始覺失所倚。不如林間雀。得全生生理。</text>
<title>庭樹</title>,<text>蹇劣孤當世。衰遲返故林。石田存晩計。藜杖散幽襟。湖月常隨影。山雲卽會心。最憐窓外樹。晩籟送淸音。</text>
<title>聞有秋官之命。寓感。</title>,<text>逋臣老執耒。聖主眷遺簪。樗散將違斧。桐焦豈中琴。方圜元齟齬。衰疾更侵尋。進退憂常在。北望係寸心。</text>
<title>野老</title>,<text>野老龍鍾甚。蕭疎鬢欲絲。耽盃從婦謫。廢卷任兒嬉。夢罷黃鸝語。坐隨綠蔭移。殘年惟適意。不是傲明時。</text>
<title>挽林應敎象德</title>,<text>名家世必復。南紀復斯人。大廈誰時棟。儒林自席珍。衆傳希有鳥。吾泣不祥麟。文苑舊僚在。空懷獻賦辰。</text>
<title>有感</title>,<text>寒雲作態送征鴻。坐久龜山夕照紅。野逈樵歌蒼靄外。江空漁榜暝烟中。風光揩却雙眸暗。俗論從令兩耳聾。自笑憂時心尙在。鬢絲種種已成蓬。</text>
<title>挽鄭進士璉器</title>,<text>喬木餘風遠。芳蘭獨秀新。素襟能祛俗。雅度更宜人。謾抱和生璞。終嗟伯道身。姻親兼世好。題誄一霑巾。</text>
<title>挽洪正知潾</title>,<text>偪側洛城中。相去隔數坊。數日不相見。誰知死生忙。聞君宿痾作。偶然病在牀。未及握手別。終抱遺恨長。丈夫生世間。事業未可量。出則經濟施。處當孝友彰。時命倘未至。各宜盡倫常。唯君少也孤。勵志思肯堂。訓弟俱有成。事親養無方。怡愉閨庭內。和氣藹春陽。舊家世不墜。人稱白眉良。推及交遊中。愷悌古所臧。道廣陳太丘。人樂卓子康。小少勤佔𠌫。下筆成文章。庶售經世志。高衢展乘黃。辛苦滯公車。倐忽鬢色蒼。衰遲始登朝。潦倒信行藏。乘除夭與壽。年高神氣强。天恩優耆老。新被賜緋光。心期歲寒後。彭聃伴相羊。伊余早登門。忘年擬孔揚。申之以婚姻。交態畦畛亡。西第控丹闕。留客欝金觴。痛飮遺形骸。劇談容疎狂。江湖春始動。料理釣魚航。君將惠然來。訪我水雲鄕。烹鯉酌新醑。篷底醉一塲。宿約竟參差。人事遽悲凉。我今衰且慵。與世交相忘。從此入秦中。何處披心膓。薤歌聊寫哀。染翰涕數行。</text>
<title>詠白槿花</title>,<text>村居寂莫長靑苔。忽見瓊華照眼開。紅藥雖繁難免俗。寒梅太淡亦堪咍。豐肌合德熏湯浴。秀色姮娥降月來。最是浮花都過盡。且先黃菊泛深盃。</text>
<title>肅宗大王輓章</title>,<text>玄穹綏景祚。紫電降神祥。夙慧資將聖。丕承運復昌。嚴恭勤對越。祗栗事蒸嘗。典學師商后。崇儒邁漢皇。隻朝延輔弼。餘晷講虞唐。憂歲思移己。恤民視若傷。風雷能受益。日月更何妨。家國恢新化。倫常獲再光。包羞存越膽。奮義慕齊襄。辰極知何處。星環意未央。撫心圖繼志。肅事著尊王。陶鑄羣生遂。端臨四紀强。寰區雖泰帖。夕惕尙乾剛。方賀千秋筭。還驚六沴殃。彌留時已久。湯砭效無良。怳惚宸遊遠。悲凉廞衛長。賤臣材最下。洪渥眷非常。通籍趨淸禁。橫經近御牀。羣猜終見庇。孤戇且包荒。多病收畸跡。㘅恩有寸膓。未成黃壤褥。空佇白雲鄕。已矣將安適。嗚呼不可忘。終天餘痛隕。模日敢揄揚。有恨孤明代。驅馳志未償。</text>
<title>挽尹進士明仲 彙敭</title>,<text>先輩風流遠。看君尙典刑。洽聞眞益友。雅訓得趨庭。璧怨朝南楚。鵬圖失北溟。漢臯餘故宅。春草却回靑。其二文字曾同硯。江湖晩卜隣。南寮明月夜。後浦白蘋春。談麈披襟數。烟簑對釣頻。索居君復逝。村笛恨何新。</text>
<title>次杜甫屛跡韻。柬尹上舍直卿。彙貞</title>,<text>衰至心無着。貧居興轉幽。覔詩看遠岫。煎茗試寒流。世事君休問。京塵我欲愁。只應營麯蘖。深酌老江頭。其二吾道終何就。歸田事事幽。種瓜開小圃。飮犢對淸流。酒熟誰相過。詩成自遣愁。華簪投已久。隨意坐搔頭。其三林下逍遙地。冷然獨賞情。江湖身自遠。荷芰製初成。鴈度遙空滅。𩿨隨急瀨輕。幽居無俗物。襟韻不勝淸。其四痛飮人間世。衰遲始創情。百年身計薄。數畒歲功成。臨水支頤久。登臯散策輕。江城春尙早。吟眺坐來淸。</text>
<title>次杜子美秋野</title>,<text>材散終何用。時淸却自違。池邊羞鳳下。雲際羨鴻歸。江海孤吟在。風塵萬事非。從茲巖澗底。散髮採芳薇。</text>
<title>春寒</title>,<text>林臥春將半。霾陰晝不開。雲沉遠岫沒。風捲斷蓬來。寂莫年芳晩。蒼茫暝色催。閑愁無處寫。燈下畫寒灰。</text>
<title>次杜律遣興韻</title>,<text>江閣鉤簾坐。汀洲草色賖。舊迎新燕子。初見小桃花。行棄靑藜遠。看山白帢斜。自慚聖孤代。飽飯老田家。</text>
<title>壯遊</title>,<text>少日狂圖隘八紘。壯遊終得償平生。孤槎貫月層溟險。紫綬臨民六鎭城。蓬島遠尋步虛客。陰山頻點打圍兵。秖今久抱漳濱疾。欲出衡門倚杖行。</text>
<title>送朴泰川長潤</title>,<text>迢遆關山外。孤城枕海垠。村閭懸似磬。冠盖閙如雲。別袂連芳草。歸程對夕曛。絃歌無小邑。報政待殊聞。</text>
<title>挽金進士興八</title>,<text>當年慷慨撫凌雲。氣壓詞塲逈不羣。晤語城南驚絶倒。杯觴峽裏接慇懃。榮名久滯公車策。生事唯存故社枌。丘壑風流今寂莫。隻雞何處奠孤墳。</text>
<title>挽沈正言尙鼎</title>,<text>識字眞爲患。才名動見猜。身遷屈子怨。年促賈生哀。枉棹前秋過。論文一宿回。存亡餘白髮。湖海恨悠哉。</text>
<title>開雲鎭次登樓賦</title>,<text>陟高軒而俯海兮。寫客子之幽憂。騁遐矚而靡垠兮。獨遠擧而誰仇。戒吾楫以木蘭兮。邅吾道夫蓬洲。勑飛廉使戢威兮。詔祝融而安流。稅駕孤城兮。弭節高丘。天開溟渤兮。地窮原疇。伊余行之次絶徼兮。偶選勝而淹留。自京國之離違兮。浹時月而至今。嗟行路之多艱兮。慨望辰之難任。淸暉憺於晩眺兮。羈思積於孤襟。鯨波涌以蕩海兮。馬島杳兮浮岑。仰鵬圖之搏扶兮。頫蛟窟之宅深。泛星槎而遠邁兮。豈土思之可禁。蠻荒幽而投跡兮。親懿邈而阻音。搴汀蘭而遐佇兮。掇隰苓而長吟。唯臣子之策名兮。夷與險其齊心。觸炎瘴而南征兮。指虛無兮靡所極。懼王事之靡盬兮。竭股肱之忠力。自受命而飮氷兮。殆不遑於寢食。遵南澨而誓海兮。百怪遁而潛匿。憑古戍之危樓兮。候風雲之變色。怳金骨之化羽兮。指日域而奮翼。奉使慕於博望兮。征蠻嘉乎新息。匏爪繫於一處兮。昔人爲之心惻。將遠遊而離垢兮。聊奮藻而抒臆。冀行李之遄返兮。恐無人乎君側。</text>
<title>受降樓。復次登樓賦。</title>,<text>罹擯斥而北遷兮。聊憑危而寫憂。凌列譙而特起兮。軼紛壒而無仇。挹白山之遐峙兮。俯黑水之長洲。風沙晦於絶漠兮。封域界乎細流。肅愼旣墟。䍪羯爲丘。蕃落易邑。荒磧成疇。抵寒門而稅吾駕兮。時瞹曃而不留。伊王化之遠曁兮。邊警寢而逮今。衽金革而乘障兮。豈癯儒之能任。思縱轡而遠遊兮。叩顓頊而抒襟。尋燭龍之餘照兮。弭余節于鍾岑。玄武縮而入殼兮。螣蛇糾而蟄深。逴絶垠而相羊兮。志流遁而難禁。蜺旌飄而動彩兮。玉鑾啾而揚音。歷陰谷之常沍兮。慨鄒律之噤吟。情悁悁而懷土兮。懲盤遨之初心。惓故宇而復路兮。悵關山之未終極。嗟孤臣之獨賢兮。經四方而宣力。曾抗槎於漲海兮。蛟鰐橫而覔食。幸全生之有天兮。跡飛遯而將匿。忽吾行之北度兮。征役凋乎鬢色。窮咸池而濯髮兮。絶幽朔而矯翼。遍荒外而樛流兮。敢在牀而偃息。陟層搆而騁眺兮。望辰極而長惻。懷愴悢而舒嘯兮。氣紆軫而塡臆。感古人之先獲兮。賡詞題于楣側。</text>
<title>烟茶賦</title>,<text>凡人口之於味也。有同嗜者。蒭豢之腴。膾炙之美。是也或物有至微而爲人喜者。若文王之於昌歜。子木之於荷芰。此所獨也。非正味也。至如茶之爲草。著於唐季。公家收榷之利。比於鹺金。賓主獻酬之禮。進於酒醴。噫其盛矣。於是乎有烟茶者繼而出焉。不見於神農之藥經。未列於園官之蔬品。其食之者。非若芝朮之採。而餌之也。非若芽茗之煎。而飮之也。必也切而燒之。所服者其烟。故命之曰烟茶。天下之人。皆味其無味。豈所謂正味者非耶。乃知天地之生物。至叔世而方侈。抑或人性之嗜好。與時俗而推遷者乎。或云烟茶者。出自南荒之外。可治痰癖之疾。人多試之。未見其益。奈何猗儺一草。非蕕非薰。今爲貴賤之所同好。夷夏之所同珍。民之所須。急於粱肉。何卉物之有幸。爲衆口之所悅。若乃郭外良疇。村邊閒圃。播子宜早。趁東郊靑陽之晨。移根欲密。帶南國黃梅之雨。漑其畎澮。恐其土脉之未融。摘其蘖芽。惡其邪枝之旁吐。旣糞旣培。乃鋤乃治。俾盡地利。毋愆天時。民功已齊。物性方遂。幹高聳擢。凌衆卉而標靑。葉大扶疎。蔽驕陽而籠翠。碧蕉初展。聽雨聲之偏多。靑梧未老。佇鳳鳥之或至。鉛華纔綻於其抄。靈氣繼升於其柢其始也。膏液潛滋。流通無滯。日夜上注。洋溢涯際。隱轔晻薆。肹響咇咈。惟其葉之皴蹙。敷鮮碧之沃若。受金精之正氣。鍾香味之酷烈。方椒桂而彌辛。比薑棘而愈辣。乃俟其時而摘取。若蘭佩之雜綴。迎以零露。曝以秋日。英華內斂。芳馨外徹。絢若摛綉。或黃或赤。于是懸昆吾之寶刀。壓岷峨之梓木。將參差之疊綺。羗繽紛而縷切。千箱忽以烟霏。寸刃霍其電掣。纖若游絲。乍離披而輕盈。方如疊璧。頃嵬峩而委積。於是乃範銅錫。以爲器圍。可容乎一指。撮圭劑而盛之。取火食之餘旨。承脩莖而曲項。洞窅冥而疏中。爐上之芳薰旣爇。腔裡之烟氣潛通。試啓齒而一飡。陽和透乎靈宮。吸靑藹之氤氳。覺丹田之沖融。故能通乎神明。去其淟濁。安和中腑。消除宿食。玉爐底淸。胸中之邪氣淨盡。丹液屢咽。臍下之金光煥發。是以天下之人。莫不饞然耽嗜。寧可三月忘肉。不能一日無此味者。伊昔建溪之茶。陽羨之茗。雖擅美價於一世。殆不及矣。若乃通邑大都分隊列肆家積人藏霞駁雲委攘袂按刀者。皆誇揮霍之精切。持鈔抱緡者。無不雜沓而爭市。遠近之所湊集者。夥於果布。駔儈之所居積者。尙乎金綺。或籠取低昂。獨擅其利。富埒素封者。往往有之。乃知山東千樹棗。秦中千畒。非獨爲富給之資也。至如西第將軍。南園公子。擊鍾饗賓。開筵娛士。金蟬狎座。伶優奏技。綺肴紛而山錯。美酒湛而河傾。方歡娛之旣洽。厭珍羞之迭呈。犀筋抛而不下。羽觴停而未行。探文梓之髹樻。引鎔金之脩竹。咽薰氣之辛散。下腴旨之滯積。龍團鳳咮。於斯無功。珍果美蔬。爲之掩色。又如俠客冶遊佳人狎歡。或走馬章臺。或拾翠江干。佇良會於月下。滯佳期於桑間。解佩纕而欲贈。懼冒禮而爲猜。方新知之脉脉。美目盼而善睞。傾腰間之香幃。何以畀之之子。傳銀竽而遆飮。接歡意之在此。或如子雲窮居。草玄髮白。自守淡而不渝。牢愁反而彌結。囊螢乾於秋夜。淫雨滯於夏日。筆牀掩而塵栖。茶竈傾而烟熄。情紆軫而靡托。飡香薰而不掇。又有妾家城南。君戍塞北。悲年光之遆謝。感容華之易歇。璇閨掩兮晝不暮。錦帳空兮夜何長。靑缸翳兮寒焰。金爐燼兮餘香。離愁苦於嘗膽。懷欝欝而焉瀉。抗彤管之有煒。送靑氛之裊娜。疑楚岫之行雲。宛夭桃之沈烟。又有孤臣罹讒。飄颻流遷。紉江蘺而爲珮。集芙蓉而爲服。秋菊落英。不足以充虛。木蘭墜露。不足以療渴。遂滋九畹之靈根。嘉枝葉之峻茂。精瓊糜以爲粻。芳與辛其雜糅。又有征客天涯。戍卒隴右。方其侵星而遠邁于長程。望月而獨倚乎荒城。微此烟茶。則無以慰夫感憤羈旅之情。又有雪徑樵子。滄江漁父。當其弛肩擔於遙野。卷釣綸於極浦。微此烟茶。則無以暢其幽適閒遠之趣。雖復罄渭川之竹。殫中山之兎。使嚴樂盡其筆精。淵雲騁其秘思。惟此烟茶之爲美。曾不足以縷數而殫記。而况僕本野人。久安藿食。色難腥腐。味甘淡薄。持粱食肉。非所願也。抱甕灌園。乃其分也。有田數畒。宜此茶也。爰收一囷。爲歲計也。飡烟襲馨。聊自潔也。旨哉氣味。適吾口也。雖商嶺之芝。燁燁可療飢也。蓬島之藥。煌煌可度世也。伊茲茶之可珍。吾不欲以易彼也。</text>
