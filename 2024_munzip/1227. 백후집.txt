<title>曉發金泉 庚戌</title>, <text>羸驂短僕啓晨征。北望花山路漸平。努力不辭風雪苦。此行將拜柳先生。</text>
<title>登鸕鷀亭故址。伏次先祖稼庵公韻。原韻載一善誌。亭在善山伊谷。前臨洛江。▦齋金先生，西厓柳先生俱有題咏。今只有遺墟而已。徘徊良久。不勝滄桑之感。</title>,<text>水鶴翩翩向洛濱。爲余傳語報江神。若敎花石煩呵護。寧把靈區付別人。</text>
<title>展省鷲巖先墓。疊前韻以志愴感。</title>,<text>棠梨憔悴古江濱。寒食家家饗鬼神。塋下雲仍雲落盡。百年香火管無人。</text>
<title>兎津</title>,<text>立馬兎津喚小舟。明沙蒼壁意悠悠。沿江直向花州去。不覔源頭便不休。</text>
<title>丁巳七月。晩愚亭成先生杖屨始臨。作詩以示諸生。伏次。</title>,<text>賦形因賦性。上有仁覆旻。聖凡無豐嗇。要在養之眞。無適乃爲敬。不已便是純。人苟志於是。濯舊以來新。山木日見伐。塘鑑或受塵。豈無南指制。輪輻在河滣。境幽屋已就。潦盡又良辰。儼然羣弟侍。巾帶趁早晨。幸荷提撕力。同期閫域臻。</text>
<title>輓李公士悅 尙模○六首</title>,<text>矍鑠風神大耋年。文中司命飮中仙。燈懸日月靈均賦。案有春秋左氏篇。半世功名前進士。一方陶鑄後來賢。極精奎彩同時晦。爭奈娥林氣索然。琴湖家世業詩書。玄圃千年積玉如。何幸得公良匠手。十分張大舊門閭。孤桐三尺斲成琴。天地寥寥楚客吟。莫道陽春終寡和。獲從先進荷知音。晨簷鵲噪掃庭除。幾度扶藜枉弊廬。拜揖寒暄才畢了。慇懃問我課何書。垂柳蒼松道也村。憶公時復拜公門。縱橫出入諸家語。不覺西牎已薄曛。上帝新成白玉樓。緋衣持節絳雲頭。翩然莽渺鳥飛去。悵望關天紫氣收。</text>
<title>輓李公聖木 東昇○六首</title>,<text>海邦仙李最蟠根。家世天潢逈發源。寒食東風芳草綠。鵝山今日送王孫。愷悌淸明絶俗姿。荷衣蕙佩以文之。知公大抵家風在。萬世三韓至德祠。西遊采石北花山。筇屐中年未肯閒。寺院樓臺題詠遍。九天珠唾落人間。纖塵不許上衣裾。晴晝爐薰坐看書。行路尋常猶有式。飛鷄山下是攸廬。街童巷女哭如歌。一撘長星大耋嗟。七十八年安且順。始終言行覓無瑕。瑤絃玉匣譜峩洋。誘掖丁寧已十霜。珍重書疏留在案。晴牎淚落百餘行。</text>
<title>輓尹公舜五 炳九</title>,<text>五花天骨九苞儀。南國人豪見可知。却把銘㫌題進士。升沉始信命之爲。</text>
<title>輓宋公周應 心明○三首</title>,<text>落日下平楚。山寒風正烈。虞歌何處發。怊悵數聲咽。公無衰世態。人謂古家風。萬事形骸外。一生談笑中。白鷄嗟入夢。長德忽晨星。餘慶人爭羡。槐陰正滿庭。</text>
<title>發花山行 己未</title>,<text>二月初旬日。天寒客北征。健僮頻索酒。羸馬倦登程。洛水氷猶合。倻山雪正明。暮投旅店宿。搘枕待鷄鳴。</text>
<title>宿瓦澗</title>,<text>江風凄切鴈聲酸。三五漁家隱樹間。寒透壁縫愁不寐。計程何日到花山。</text>
<title>龜峰社。與張震百 錫龍，許舜歌 薰 拈韻共賦五首。</title>,<text>消磨習俗便天機。垂老詩仙尙布衣。驢背冬征千里踔。龜峰夜語一燈微。白頭爲客懽悰少。靑眼看人惡事稀。月下長江澄似練。對君疑是謝玄暉。烏山入望故人然。立馬平原折一鞭。紅樹參差江畔路。白雲回合洞中天。三郡衣冠來月下。重陽盃酒負花前。一燈今夜淸談足。勝似藜床讀十年。瑤絃三疊數峰靑。江上年年送客亭。麈尾淸談霏沃雪。屋頭寒氣逼踈星。蘆花水淺看漁艇。桂樹山深聽鶴經。坐久不須愁燭短。捲簾明月滿中庭。江天十月北風寒。回首扶桑路屈盤。看君骨相緣詩瘦。憐我衿懷借酒寬。金海長思明月下。玉山遙望暮雲端。鷄鳴始寢猶餘意。爭奈人間合並難。西風獵獵暮江頭。十月黃花又一秋。濁酒三盃發高笑。枯碁數局破閒愁。歸山我計將馴鹿。隔浦君家可狎鷗。回首陶滄餘戀在。遠遊何日復花州。</text>
<title>到平原。與張大能▣▣，金聖符 麟燮，許時益 禧 共賦。</title>,<text>羸驂明日啓歸程。西望伽倻際太淸。黃菊園林渾雪意。靑燈盃酌自風情。別來思想頻成夢。老去詩篇不要名。昭代定應無棄物。卽今文德跨西京。</text>
<title>赤壁舟中</title>,<text>隔岸人家竹樹環。吟筇向晩到江關。秋風葉下丹城縣。落日雲橫白馬山。豪傑無多三國後。神仙非特九霄間。風流未洽東方曙。博得塵寰一夜閒。</text>
<title>戱作古調二篇。呈李重呂。在鼎</title>,<text>君家誠易知。臨水揷踈籬。淸晨起濯髮。默誦觀瀾詞。川流何太急。恐失赴海期。百年能幾許。咄咄逝如斯。童童梧桐樹。萋萋長孫枝。枝上五色鳥。翺翔須及時。我屋鷄山下。白雲以爲籬。釰挹秦隴氣。燈懸屈宋詞。蠖屈知有待。鵬摶豈無期。擧世皆饒舌。誰能說項斯。塩嫫欺西子。樲棘掩桂枝。獨立歌激烈。風雪歲暮時。</text>
<title>奉贐張元謙 福遠</title>,<text>雪裏羸驂杳所之。縱然相見反相思。桑溟浩劫纔經後。荀榻餘香尙在時。何幸得君生並世。不妨容我與論詩。牎梅欲綻云誰贈。剛恨人間有別離。</text>
<title>次鄭丈悳應 宗悳 見贈五首</title>,<text>坐卧伽倻一洞天。平岡疊嶂勢聯綿。爛醉無妨稱酒隱。狂吟未合作詩仙。匣中常畜剸犀釰。囊裏猶存買鶴錢。劫後門閭春意動。白頭還喜遇新年。茆廬春睡正朦朧。尙怕餘寒不可風。祗爲彩禽來覽德。繞庭培護碧梧桐。龍門西决衆流趍。一柱亭亭獨不濡。云誰立脚能如許。堪笑人間少丈夫。聞說仙方有肉芝。服之只可潤人肌。詩書自是治心藥。須向朱門更質疑。菊有黃華好。秋風吹處開。性因寒後見。香逐飮中來。松逕歸徵士。杞畦集秀才。采之祭淸聖。九日登高臺。</text>
<title>柬呈李重呂</title>,<text>世事悠悠似轉丸。幾時辛苦幾時歡。挾山迢海非無勇。回避人間白髮難。</text>
<title>和李重呂思歸吟</title>,<text>一生懷寶怕人知。旅館寒燈度歲時。山外風埃迷極目。莫愁歸計轉差池。</text>
<title>定齋先生輓 八首○庚申</title>,<text>吾東圃退是程朱。歷落相望降大儒。隻手能扶斯道重。嫡傳衣鉢又蘇湖。湖門橫出一枝雲。命理源頭見十分。誰識先生眞事業。始終努力在斯文。圭璋令望鳳凰儀。天挺英豪見可知。遭際昌辰因釋褐。君民堯舜是心期。浩然林下卷而藏。杞菊秋容正晩芳。天假遐籌充養久。遂爲吾嶺一靈光。篤實眞工用反求。言無瑕玷行無尤。溫恭氣像莊嚴意。兼得顔春與孟秋。江湖廊廟兩難忘。白髮丹心寸寸長。尺疏排雲論典禮。力扶天地大倫常。嶠南着處哭山頹。誰復斯文任繼開。小子偏深千古恨。及門猶未得知裁。君子修辭衛道勤。異言那得肆紛紜。金精玉粹遺書在。留待玄門後子雲。</text>
<title>定齋先生輓 代伯兄作</title>,<text>一時賢士共趍奔。爭謂花山有法門。祇把退書爲活計。遂從湖學得眞源。妙年釋褐持身正。餘日殘篇用力勤。曾閔家庭先事父。唐虞心法又規君。旋尋蕙帳修吾服。仍把軒裳等彼雲。望重儒林山斗幷。功存理藪縷毫分。溫恭氣象兼三達。軆用工夫備一原。遠者聞風邇者悅。望之如塑卽之溫。一生事業誰摸畵。百世分明誦法言。枉屈崇嚴曾賜牘。自慚踈陋未親薰。心香一瓣燒無地。三復前人責沈文。</text>
<title>登晩愚亭志感 二首</title>,<text>憶昔叨陪丈席前。周旋多日與諸賢。祇緣著處餘香在。不忍重披舊講篇。歷歷前塵似隔晨。夕陽登眺倍傷神。巖泉竹樹渾依舊。安得吾生更坐春。</text>
<title>江漢樓次板上韻</title>,<text>皇明都督有遺祠。山海千尋去後思。遇敵偸生非將帥。傷時痛哭亦男兒。登壇壯誓魚龍慴。殉國孤忠日月知。欲酹鬼雄齎白酒。蓮花島畔橘花時。</text>
<title>挽河亭次板上韻</title>,<text>海國䧺藩擁石城。邊塵不動報河淸。筭無遺策方戡難。慮在非常始守成。地重門封萊相鑰。時平皷臥亞夫營。龍蛇往劫憑誰問。悵望閒山夕照明。</text>
<title>登彌勒山</title>,<text>攀登絶頂頫齊州。萬斛滄波積不流。天畔樓㙜千蜃結。霧中島嶼六鰲愁。凭眸日本烟生處。立脚朝鮮地盡頭。秣馬龍華庵畔草。黃昏飛過海山樓。</text>
<title>贈姜極老</title>,<text>鐵城門外路多歧。立馬相看又一巵。莫向伽倻空悵望。錦山紅葉有前期。</text>
<title>菁川江舟中</title>,<text>海山回首鬱嵯峩。汾水孤帆日欲斜。南去北來端午近。馬頭開遍石榴花。</text>
<title>次李重呂見寄二首</title>,<text>齊頭萬事亂如絲。寂寂書樓卧念時。酒不媒詩招卽至。老非期病動相隨。春多薄習來仍去。月少恒心滿復虧。簾外日高花影轉。數聲啼鳥上梅枝。山家無物向人誇。只把詩篇意轉奢。蒼苔小逕封殘雪。叢桂遙峰帶晩霞。暖屋輕飛遅日鷰。老枝端坐逆風鴉。携君好作探春伴。恣意行尋百種花。</text>
<title>次楊明夫 基翼 見贈二首</title>,<text>短髮頗星星。相看却問齡。樽開燕酒白。詩帶楚山靑。千里曾傾盖。片言卽忘形。思君同逝水。一息未甞停。友道日趨薄。滔滔市井心。較量深淺酒。伺察有無金。肺膓翻楚越。顔色乍晴陰。伐木詩猶在。鳥鳴載好音。</text>
<title>春晩 二首</title>,<text>堂堂春序已淸明。安得長繩繫日行。二十四風吹過半。落花如夢憶前生。濛濛細雨浥輕塵。楊柳成絲繞水濱。覓遍千林紅不見。一年春色老於人。</text>
<title>題漁父圖</title>,<text>白鷗閒傍釣臺飛。只信翁心已息機。莫向江城輕出脚。黃塵易汙綠簑衣。</text>
<title>漫詠</title>,<text>矮廬卜築小溪潯。撩亂情懷漫浪吟。價抵連城空抱玉。曲傳流水自彈琴。無人共赴花前約。與世相違柏後心。鴻去鷰來渾不管。日高睡足海棠陰。</text>
<title>雪</title>,<text>一夜春天雪。紛紛幾尺堆。定知元氣結。生怕太陽回。似花梅不服。疑絮柳應猜。欲較吾心㓗。呼兒試掬來。</text>
<title>觀魚</title>,<text>浮潛適性爾生初。人影臨池寂若虛。自顧胷中無寸鐵。殺心終是枉疑余。</text>
<title>無題 進退格</title>,<text>歷歷飛花繞短簷。楚歌三疊望江南。謝除博奕非緣拙。貪看詩書不害廉。爲是餞春謀濁酒。與誰消日作淸談。莫將吟弄擾眞性。魏晉歸來轉巧纖。</text>
<title>聽琴</title>,<text>烏啼已歇鴈飛稀。寂寂溪堂半掩扉。蓬海千年流水遠。錢塘八月晩潮肥。誰家慧女通靈妙。何處英䧺竊聽歸。怊悵曲終山更碧。明朝有意未爲遅。</text>
<title>卽事</title>,<text>春深門巷少過從。手倦拋書午睡濃。一夜狂風吹雨急。落花愁殺有情儂。</text>
<title>楊明夫以五七言襍軆見寄。却和 六首○並小序。</title>,<text>詩本於三百篇。而皆賦其事言其情而已。至唐宋諸公。雖擅長於一時。其變幻詩道則極矣。吾聞作詩之法。千鍊成句。百鍊成字。故吟成五箇字。用破一生心者有之。昌藜所謂可憐無益費精神。誠至言也。詩之難旣如此。其無益又如此。又安用詩爲。雖然泥蟬土蟈。候至則鳴。亦各有天機故也。吾輩生此聖辰。所趍旣同。雖素抱未展。其於古文聲句。不能無昌歜之嗜。每遇花開木落。月明山靜。逆旅無聊之際。盃酒慇懃之塲。境與神會。情思自動。此近日唱酬之以也。而或志於婉。或長於贍。或主於豪健。聲容氣格。種種不一。雖未知其必合於作者繩尺。而總之不害爲通物觀也。古者太師氏掌陳詩之政。詩之用莫大於觀風。吾又未知復有何人果能采是集。被之絃筦。以爲風厲之本耶。但軸中多不平鳴。使古太師觀之。得無有汚隆之感也歟。與君相別已多時。嘉木葱蘢木有枝。門對靑山添畫癖。屋儲黃卷作書痴。塡平苦海三盃酒。攻破愁城一局碁。陽阿白雪瑤絃在。須趁花開訪子期。百年人壽未爲多。憂樂相尋哭復歌。一帶長川楊柳岸。羡君閒傍白鷗波。廢書坐長嘆。歲晏孰華予。抱膝寒牎底。遊心太極初。文章眞薄技。天地果蘧廬。麟鳳遍原野。朝家結網踈。藻華正爾逼天工。擊節川翁與竹翁。須讀古書師聖哲。孰云今世乏英䧺。魚遊曲沼思東海。馬伏長楸聽北風。大地容吾舒滕處。數間茆屋萬山中。懷抱何時取次開。爲君謀築望鄕臺。裁書幷寄梅兄淚。驛使從今數朅來。半世役於詩。唐情及宋理。得君披腹心。四海一知己。</text>
<title>戱贈有定上人 二首</title>,<text>太顚頗識理。秘演亦奇男。不遇韓歐子。竆山一老曇。錫杖遍東國。名山說與長。如來傳法力。口吐一金剛。</text>
<title>贈萬坡上人</title>,<text>十年竆巷閉門居。不接儒家以外書。驀聽金剛經一句。半窓明月照心虛。</text>
<title>九日次李陶隱韻</title>,<text>荏苒流光似逝川。芳辰一刻直千錢。年年未辦重陽會。爲植黃華且買田。</text>
<title>次鄭聖規 鑄 梅窩韻二首</title>,<text>一種天香目以梅。百花頭上獨占魁。憑凌朔雪魂初返。依倚東風口半開。林下幽閒高士卧。月中淸艶美人來。知君不惜瓊枝贈。專等江南驛使回。巖捿一日富於山。粧点西南玉女鬟。遙想梅窩明月夜。却疑身在畵圖間。</text>
<title>輓李公岱瞻 泰鎭○五首</title><title></title>,<text>一門三長德。零落十年間。吾輩將安仰。仙輧不可還。世情日趍巧。言貌蠟而梔。古色惟公在。春風自四時。旅食長安久。寒霜撲敝衣。苦心誰見諒。先烈首陽薇。昆邱稀竹實。爭奈鳳凰飢。刺促非男子。貧憂不上眉。聽瑩何須歎。興居尙少年。自言能百歲。天意竟茫然。</text>
<title>輓柳東林 致皜○三首</title>,<text>吾道値陽九。遑遑嶺士悲。山頹公又繼。遺緖托之誰。德行兼文學。玆其所以難。丹成無處試。終老一祠官。講會知難再。音容竟杳冥。傷心冬十月。重上晩愚亭。</text>
<title>除夜 二首○壬戌</title>,<text>急景避無處。誰云天地寬。節向愁裏過。詩從病後刪。剪燭星低樹。聞鍾雪擁山。人生難更少。天道得重還。世間離別我何知。常棣聯芳少壯時。及此衰年驚歲暮。斷膓今夜鴈參差。</text>
<title>元朝 癸亥</title>,<text>麗服靚粧士女歡。此時閭里孰艱難。白頭故作童年戱。散擲樗蒲帶笑看。</text>
<title>上元 二首</title>,<text>名樓歌筦簇羣豪。火樹參差玉宇高。萬國今宵同賞月。霽天惟恐漲雲濤。今夕風流分外豪。萬竿紅燭月同高。通宵踏破空明界。穆穆金波似海濤。</text>
<title>輓崔公 虎文○三首</title>,<text>南閻光景倐成悲。孰謂仁齡遽止斯。爲作哀辭遙相紼。彌崇山下葬靈芝。明時奮翼忽翺翔。出入笋班二十霜。苦海浮榮同敝屣。好歸天上拜先王。春府恩光白玉圓。邇來好作地行仙。可憐骨肉歸于土。嬴博今朝淚徹泉。</text>
<title>次李重呂掛釰韻</title>,<text>三邊無警庶民懽。長物平生一試難。我釰白鷴君白鳳。斗牛光焰較相看。</text>
<title>遣憫</title>,<text>除却琴樽意未懽。良朋佳節兩兼難。桃花竹樹瀯湖上。領得東風取次看。</text>
<title>早梅</title>,<text>芳魂衝雪氣隨回。淺笑臨風口半開。洗退臙脂全傅粉。淡粧疑自越宮來。</text>
<title>晩菊</title>,<text>對酒重陽一歎長。西風獵獵歇羣芳。黃華不負栽培意。抵死枝頭抱了香。</text>
<title>老柳</title>,<text>沙堤移久渭城根。禿盡長條懶受春。少日風情猶不减。故敎飛絮逐狂塵。</text>
<title>𥠧梧</title>,<text>月上寒空夜氣淸。隔牎踈影見深情。飜思爾祖爲琴日。得遇師襄放正聲。</text>
<title>踈松</title>,<text>蒼髥偃蹇丈夫容。落落持身更似儂。大廈如傾須募汝。不應竆巷久經冬。</text>
<title>密竹</title>,<text>碧玉叢竿長本支。山村無竹不成籬。和烟和雨形隨變。妙在龍眠下筆時。</text>
<title>輓盧參判 光斗○四首</title>,<text>松玉高風立懦夫。嶠南名閥數豐盧。欲知世襲簪纓美。家學淵源載十圖。燁燁雲霄見羽儀。靑春擢第應明時。銀臺諫草昌言在。此事祇應太史知。大耋崇班古所稀。九天卿月耀恩輝。莫言榮寵移人易。依舊持心一布衣。南國今年掩壽躔。愕然朝野競相傳。玉樓遙夜羣仙會。應薦耆英上帝前。</text>
<title>次朴丈文則 煕典 回甲韻 並小序</title>,<text>一周甲而得六十一年。人之享是年者。盖不爲不壽。况由此而進黃耉頤期。將次第在前。而終又格於喬松之久視乎。以故世必於是歲設壽酌。盖非特多其旣往。亦有望於其來也。吾文丈酉澗翁。少負其能。博得梁楚聲。其不遇命也。然今以老白首。尙無恙。聲容氣魄。較三十年前不减秋毫。五蘭幷茁。皆白晳美少年。賢閤又與之偕老。種種情境。無非可樂。彼世之紆靑拖紫。得一而廢二者。雖欲易此得乎。洎今年花甲重回。翁自以孤露。不欲置酒速客。因子弟強奉觴稱慶。伊川不忍燕樂之意。溫公獻壽家長之說。於是乎兩得之矣。 b132_555b作近軆四韻。其志感甚深。孝子終身之痛。安得不遇境輒發耶。賓友長於詩者從而和之。以寓頌禱。余惟癸爲甲之終。終則復始。循環不竆。天道更始。人事亦與之符焉。竊觀翁詩有講誦須尋餘日樂之句。從今以往。一元甲未知其爲幾千百日。而日以講誦爲樂則向來角技藝於得失之塲。而凡勞吾形而役吾志者。一切輸入大幻城矣。豈不誠樂哉。余於是有感。遂強拙步其韻。旣以爲丈丈壽。又爲其賢子弟賀。蘭湯濯髮凈無塵。南極蒼然見丈人。人子常懷千古恨。天翁應護一家仁。黃庭斸藥留眞訣。玉局燒香托後身。先考先公同甲子。一般風樹遇生辰。</text>
<title>次楊明夫見寄五首</title>,<text>彷徨海宇浩無邊。贏得才名異域傳。浮碧樓㙜渾夢也。造金村巷始呀然。直兼耕讀謀雖拙。除却漁樵樂未圓。南望歸雲思轉苦。與君何日更聯翩。山河南國少文人。人謂君家却不貧。金槖已空詩尙在。不須低首向人嚬。濁世何妨我獨淸。一生剛恨學無成。遍尋福地還多事。歷抵權門枉役精。紅燭觀書踈夜飮。白頭提釰喜秋聲。煩君莫作竆廬歎。猶有天翁不薄情。蓮花凈土近天馨。開創千年護百靈。牎外觀燈通海月。林端聽履躡晨星。袈裟尙憶羅王賜。鍾磬時要宿佛醒。容待杜鵑齊發後。一超同上大䧺庭。別後相思寤寐間。琅函到手始開顔。春生擬趁桃華水。領略仙區一往還。</text>
<title>奉贐李謹休 晩愨○二首</title>,<text>剪燭淸風閣。開心到夜分。却憐荀令座。三日尙留薰。臨歧不忍捨。偏感隱侯詩。珍重愼行李。握手有前期。</text>
<title>次鄭丈悳應三首</title>,<text>自從灰劫掩柴關。天道冥冥迭往還。玉石能分具眼後。風雲多變片時間。屋破猶餘顔氏巷。囊空難買沃州山。早知末俗姸媸混。寧畵無鹽儗玉環。淸夜沉沉太白浮。雪中招隱古歌頭。朋從獨有伽倻月。仙泛空違壬戌秋。踏實只要牢着脚。釣名安用廣張鉤。邇來轉覺踈慵甚。狼藉琴書散不收。憶君南望暮雲浮。詩到頻繁輒讓頭。千歲靈龜蓮沼月。九苞祥鳳竹林秋。古來名利多機穽。老去經綸付釣鉤。咳唾盡成珠玉落。好敎他日六丁收。</text>
<title>讀莊陵誌有感</title>,<text>志士千秋淚滿巾。魯陵芳草不勝春。生逢死地難於死。輸與危忠作六臣。</text>
<title>次卞丈仲實 致英 雙可齋韻</title>,<text>梅乎性㓗竹斯堅。封植功成計爾年。黃菊濫稱霜下傑。綠荷偏作水中仙。寒花落地春應恨。直節干霄世孰憐。付與主翁閑管領。月高吟倦日高眠。</text>
<title>伏次大報壇御製韻</title>,<text>每歲龍旂祀事親。至今朝野泣王春。三千鰈域深恩浹。二百麟經大義陳。曹士蓍泉情感物。楚人茆屋淚沾巾。寧陵志事昭如日。百世吾東矢永遵。</text>
<title>次李重呂贈鄭丈悳應三首</title>,<text>採綴珠華五色牋。雪中梅發短墻邊。緣渠每夜相思苦。雲樹東南有兩賢。顯晦占時運。炎凉玩世情。古人貴全節。吾輩恥沽名。丹心燈獨照。白髮鏡先呈。尙有洪鍾韻。天將假以鳴。草澤英䧺老。憑詩作楚聲。經綸無處試。時對戰爭怦。</text>
<title>戱呈悳應，重呂兩公 四首。</title>,<text>酒已三分醉。詩因十倍豪。無人與晤語。天地首空搔。得雨川成海。因風竹化琴。回看雙柏樹。落落歲寒心。建瓴山下是君家。梨栗田園感歲華。爭似伽倻花木洞。白雲常繞紫芝歌。瀯波春漲雪花殘。修竹園林白日寒。啄啄琅玕雛鳳集。世間完福似君難。</text>
<title>和李重呂僑居感吟二首</title>,<text>莫將旅食惱吾神。天意何曾故薄人。石上枯桐方做器。匣中長釰早埋塵。飽經桑海能全節。領取林泉好寄身。須讀古今高士傳。錢兄終不許相親。萬古身將老。長空氣尙干。客懷滄海淺。世路太行難。日落枌鄕遠。山深草屋寒。丈夫無所事。邊報近平安。</text>
<title>賞春 二首</title>,<text>淸明佳節百花繁。風一番時雨一番。隔岸千村紅水出。人間無處不桃源。碧桃紅杏兩槎枒。門對淸川半掩遮。雨露春天無厚薄。老枝多病尙能花。</text>
<title>追次龍泉精舍重建韻</title>,<text>百世倫常隻手裁。至今牲石不莓苔。朝宗左海孤忠炳。風雨南城往事哀。萬曆先生攀栢地。重陽多土採花來。桑瀾浩㥘憑誰說。落日寒風滿古㙜。</text>
<title>和贈卞丈成汝 東玉</title>,<text>生來結習轉難禁。白首堪爲里巷音。盛代縕袍華似玉。荒年薄酒貴於金。相逢意氣彈長鋏。垂老經綸付素琴。待到春深花盡發。一樽相與細論心。</text>
<title>心蘓亭。遇朴典汝▣▣，楊明夫共賦 二首。</title>,<text>西風吹袂上高樓。斗覺奇觀盖一州。春後幽花猶葉底。雨餘長笛忽沙頭。林間白日行將暮。檻外靑山散不收。大度乾坤容我輩。不妨今日作敖遊。楚歌悲壯晉談淸。緣境求詩語轉生。老樹相承春夏色。長江不盡古今聲。頑雲解駁天容改。大野連空地勢平。吟罷挑燈因促膝。却疑身在衆香城。</text>
<title>送張見可 錫駿 以書狀如燕</title>,<text>元年冬十月。冠盖赴中原。宇宙春秋晦。關河雨雪昏。已失神宗器。須招慶卿魂。不作兒女別。相視欲無言。</text>
<title>次尹丈舜七 炳來 回甲韻</title>,<text>花甲重回甲子年。白頭臨鏡兩相憐。岡陵松柏猶非久。琴瑟芝蘭况又全。華曲門閭增盛事。伽倻洞府有眞緣。惜無韓晃丹靑手。屛幛家家畫福仙。</text>
<title>李琢源 根洙，鄭若重 趾善 見訪。</title>,<text>獨抱牙琴未遇鍾。斗墟今夜合雙龍。自憐臞骨劉公幹。重拭靑眸阮嗣宗。世事水流惶恐灘。秋容山出喜懽峰。鴻聲已報重陽近。更把詩樽菊下逢。</text>
<title>次李琢源秋風辭二首</title>,<text>擬賦秋聲倣醉翁。白頭矮屋聽西風。垂垂欲老河邊柳。摵摵將辭井上桐。燭闇候虫喧故壁。霜凄旅鴈叫寒空。英雄竪子同歸盡。今古浮生片夢中。泄盡天機泣化翁。君詩超脫晩唐風。靑山獨秀蘪蕪草。白雪長寒霹靂桐。砧杵誰家終夜亂。簞瓢不患逐年空。欲將楚客悲秋賦。補入周官月令中。</text>
<title>奉贐鄭伯純 顯德 以小行人赴燕 二首○乙丑</title>,<text>隨何無武絳無文。專對如君世罕聞。閶闔平明辭聖主。關河萬里仗孤軍。和戎計策羈縻久。奉使行裝跋涉勤。太歲丙丁能記否。至今南漢有蒼雲。腰佩新磨玉轆轤。那堪曲折拜單于。傷心福建天王地。應有遺民泣向吾。</text>
<title>輓李晦吉 憲默</title>,<text>千古元賓有後身。如公非止一家珍。舌端河决難爲水。胷裏氷淸不犯塵。謝去功名牢着脚。得來箴訓必書紳。手鈔野史竆千載。身處天弢到六旬。酒後淸談眞達士。燈前危坐是端人。支離㥘界增顦顇。搖落竆廬備苦辛。不爲大侵傷節操。肯因微恙廢冠巾。蘭摧玉折無完物。日暮天長有險津。顧影江湖悲隻鴈。斷膓嬴博泣雙麟。金因百鍊能成寶。玉得重磨便不磷。擧世肝膓渾楚越。問誰膠㓒似雷陳。君曾爲我歌招隱。我欲憐君賦逐貧。把袖叙懽頻剪燭。詒書問疾互傾囷。簦車約誓渾閒事。蛩蟨追隨定幾巡。古見庵前花似錦。心蘇臺上月如輪。天時正有重回日。人事嗟無再會因。落月留神空自照。白雲埋骨與誰隣。匠斤已掇衿懷惡。隣笛初聞涕泗繽。行旅尋常識門巷。諸孫能復護松筠。雪泥印迹鴻歸後。春草遺香麝過新。異日娥林淸士傳。合標名行耀千春。</text>
<title>和寄張元謙</title>,<text>白頭吟病卧田廬。搖落情懷與世踈。寄語洛東江上鴈。勿辭頻報故人書。</text>
<title>次金洛瑞 應龜 回甲韻 丙寅</title>,<text>吉人身上百祥存。庭玉床琴賁一門。眞卛衣冠常自飭。太平耕鑿是誰恩。已把盃盤辦高會。故將詩句替新翻。萬祝年年秋七月。碧桃花下醉芳樽。</text>
<title>次李白紫極宮詩以自警</title>,<text>鬱鬱澗畔松。猗猗園裏竹。蘪蕪在空谷。採採盈一匊。所思在高人。處世懷寶獨。魚目見之笑。往往垂頭宿。荏苒佳期晩。行當問太卜。人事有盈謙。天運迭往復。前哲戒躁進。高車易傾覆。食實豈無日。秋來正黃熟。</text>
<title>閑居雜詠 五首</title>,<text>結茅移就水南涯。偏喜相隣伯仲家。四面靑山屛幛好。不須勤補短籬斜。蝴蝶雙雙入菜園。自疑家在小桃源。翻嫌客至無滋味。手種烟茶滿百根。蝸廬難禦火龍驕。石爛山焦六月交。百計都無淸暑藥。向空還欲作橧巢。績燈相望巷東西。絡緯驚寒接續啼。少婦通宵勞手指。不知鄰舍已晨鷄。酣霜紅樹暎踈籬。敗葉悲鳴戀故枝。入夜西風吹雨急。憶君愁倍落花時。</text>
<title>次李侯 鼎謨 遊枕流亭韻</title>,<text>官樓畵角響天風。四月榴花滿眼紅。盡日笙歌文酒席。使君高致醉翁同。</text>
<title>次金德遠 尙洙 壽親回甲韻</title>,<text>芳樽醞釀碧桃春。着了萊衫坐待晨。玉樹門庭眞孝子。金星符籙是仙人。桑弧歲晏心猶壯。葭管陽生氣又仁。想得賓朋更壽席。屋籌無恨筭餘年。</text>
<title>輓韓國翁 命駿○三首</title>,<text>志業從吾好。捐金蓄古書。旣修天乃報。父子繼升諸。晨星忽一搭。君已學韓終。東道嗟無主。伽倻寂若聾。梅山春復到。芳草繞佳城。千古黃壚感。不堪聽笛聲。</text>
<title>題伽倻讀書堂 二首</title>,<text>全家偕隱竟何巒。悵望千秋松石間。恐有人尋仙去後。故敎黃葉滿空山。紅流春漲碾重巒。一出山門便世間。學士仙踪終漏泄。未曾籠水但籠山。</text>
<title>某里齋次板上韻</title>,<text>金猿山色欝蒼然。一片鳩巢萬曆天。鰈域三千冠屨倒。麟經二百日星懸。欲傾東海湔南漢。幾向中原泣下泉。莫道皇春無地驗。有明花葉世猶傳。</text>
<title>次桐溪先生韻</title>,<text>皇明日月獨於斯。一部麟經手自披。春採剛薇秋採菊。不知山外海桑移。</text>
<title>枕上口占 三首</title><title></title>,<text>治生半世計全踈。草屋溪南晩卜居。貧欲寓名淸士傳。病思留眼大醫書。窓虛得月三分二。圃濶容花百本餘。方丈蓬萊常入夢。賣牛將買一疲驢。吾家厚德等親踈。桑梓玄山是世居。白雪高吟琴按譜。紫陽眞訣案留書。力扶和氣微醺後。驚失韶顔久病餘。生老昌辰無所遇。技能堪愧似黔驢。門無車馬故人踈。蕭灑田園似隱居。魯酒難忘天下事。秦炎不到腹中書。三乘戒律燈相守。百戰威靈釰獨餘。萬事如今何所好。杜陵詩草灞橋驢。</text>
<title>道山書院講會韻</title>,<text>歲丙寅七月。佯夷猝犯畿堧。江都失守。京師戒嚴。至十月始退去。時西學大熾。執法者不能止。以斥邪扶正之意。行會八方。設四書朔講於校院。不佞濫叨本院講長。於是賦其事而識之。吾道淵源載六經。百家蝟起割門庭。舜禹言心垂統緖。尼思論性炳丹靑。攘除巨害如洪水。開發羣蒙似曙星。鴨東不幸來西敎。安得洪鍾警衆聽。</text>
<title>次聽天堂重建韻</title>,<text>萬變何傷一定天。華軒重搆玉山前。理無不復知今日。事有難言憶舊年。入戶聲容如復見。過庭詩禮可長傳。更謀花樹收宗族。肯使靈光獨巋然。</text>
<title>見巖道中口號</title>,<text>病夫爲趁約。不畏事躋攀。晝靜泉聲活。春寒草色斑。樵歌渾木末。花信或巖間。明朝飯罷後。那忍別靑山。</text>
<title>奉贐李使君 鼎謨 之任光州 四首</title>,<text>銅章歷典六名州。仙李家風仕學優。山水桐鄕遺愛地。玉壺氷蘗頌遨頭。楊柳光風萬縷垂。枕亭詩會樂淸時。定知當日升平句。留作南昌樂府辭。憶昨笋輿枉敝盧。白駒終夕兩懽如。自從謬許知音後。篋裏明珠幾度書。黌堂十日醉官醪。避暑禪房又見招。春到光山梅發夜。使君能憶舊詩交。</text>
<title>道院夜話</title>,<text>小集禪房未罄歡。更張旗皷強登壇。靑藜赴約身猶健。紅燭開懷境稍寬。薄酒恐爲豪士笑。好詩難與俗人看。雪舟剡曲無消息。多怪諸公善㥘寒。是日風雪乍作。箭村及武陵諸益皆不至。</text>
<title>箭村與諸友共賦</title>,<text>燭下相看分外明。七分談笑十分情。寒空月滿游塵定。大地秋深古木鳴。邀我共謀良夜飮。許君能作少年聲。安將赤壁周郞火。燒盡洋船致太平。時有船騷故及之。</text>
<title>九日登朴儒山。次李默軒登高韻。</title>,<text>翩翩衣袖馭冷然。令節重陽上碧巓。大地皆山無世界。半空飛舃欲神仙。壺提綠醑成佳趣。鬂揷黃華證宿緣。却憶前賢棲隱處。至今芳躅土人傳。</text>
<title>次冶隱先生閒居韻以自憫</title>,<text>納納乾坤未定居。一擔詩槖外無餘。經來百㥘身將老。瞻望雲霄欲上書。</text>
<title>奉和李重呂見贈</title>,<text>琴湖一帶擁建瓴。淑氣蜿蜿毓地靈。潯陽從古處士廬。不妨高臥師南溟。淸晨濯髮讀離騷。擧世皆醉誰獨醒。男兒少日蘊經濟。坐令家國躋咸寧。文能黼黻武保障。雲臺烟閣侈丹靑。居然濩落嘆歲暮。白頭歸對三休亭。牢愁鬱結不強耐。行歌拾橡到郊坰。娟娟美人望不見。山有榛兮隰有苓。憶昨三歲結芳隣。犂然一笑兩忘形。對酒彈碁晴散雹。挑燈看釰夜生霆。二三知己作詩社。蒼然兩竹及紹光。諸公容我置席末。玉麈打壺恣踈狂。郵筒暇日替相傳。上軋國風和而冲。休言白雪和者寡。匣中山水牙期逢。有釰莫惜交相解。有玉莫憚交相攻。惜無長繩繫白日。相看鶴髮何鬅鬆。君家牎外舊種桐。別後彩禽鳴嗈嗈。江東春樹渭北雲。落落難繼風流踪。珠光玉氣舊時篋。卽今惟見蛛絲封。出門搘筇失所之。悵望靑山空復情。從今餘力事修鍊。長鑱鎭日斸黃精。爲君一奏廣陵散。不是唐音卽楚聲。</text>
<title>遍呈詩社諸公 四首</title>,<text>丈夫衿量大。雲夢爲之開。芋栗堪收拾。麒麟孰抱來。升平最今日。落拓半英才。萬祝加餐飯。長歌山有㙜。右屬李重呂竹與踈松列。山仍大野開。賓隨驛馬至。詩逐鷓鴣來。汎濫百家語。低昂八斗才。韶顔猶不改。緣業證丹㙜。右屬鄭丈悳應屈沉年半百。眉臉未嘗開。柳拙驅難去。揚貧逐復來。龜應藏六智。驥自致千才。外貌何須取。孔門有澹臺。右屬族兄致星海內家何在。嶠雲引路開。大同江上鴈。時向月中來。久客垂空槖。多文集秀才。爲君謀斗酒。一上望鄕臺。右屬楊明夫</text>
<title>永慕齋雪夜。與張元謙共賦。</title>,<text>朔風驅雪擁書樓。張翰來時不卜秋。珠槖詩傳淸廟瑟。筍輿興入剡溪舟。一燈今夜成談笑。三酌明朝奈去留。名祖家門餘敎在。肯隨時輩學沉浮。</text>
<title>同社諸公修蘭菊會於古見庵。夜坐拈挹翠軒</title>,<text>當春詩事發。折簡廣招邀。聖代容踈放。禪家破寂寥。境幽千嶂合。心定六塵銷。若度芳蘭節。孤吟不自聊。昌辰南斗聚文星。海內衣冠盡弟兄。寒食靑山春草遍。新羅古寺午鍾鳴。焚香大讀高僧傳。酌酒長歌老將行。五十年來無此夜。不妨談笑到天明。諸公聯袂赴禪家。白首相看意若何。五夜淸談如不及。一春佳節已無多。携樽月照西峰凈。搘枕鍾鳴北斗斜。珍重後期黃菊在。片時開落海棠花。</text>
<title>枕流亭。次板上韻。</title>,<text>朱樓勢壓巨川流。咫尺闉闍境自幽。十里桑麻天盖野。千家簾幕月懸鉤。魚梁水齧沙明際。官道橋橫市盡頭。五月軒牎凉似許。炎雲未足使人愁。</text>
<title>淸暉堂。敬次寒崗先生韻。</title>,<text>伽倻秋盡朔風驕。睡起虛窓趁早朝。莫道前賢芳躅歇。綠梅猶護小塘橋。</text>
<title>心蘇亭。與尹德輝 安道，顯五 光殷 共賦。</title>,<text>詩事令人破寂寥。匣琴三疊理終條。自文山至此。凡三設詩筵。 冥濛樹色晴看雨。淅瀝灘聲夜聽潮。傑句重於周大呂。薄醪強似楚纖腰。更待良辰秋旣望。好携同志事逍遙。</text>
<title>重九遊古見庵 二首○丁卯</title>,<text>摘菊相招識字仙。一筇扶起病文園。碧苔黃葉千年寺。冷雨踈風九日樽。纔到便知人境遠。苦吟悄對佛燈昏。來時滿拾霜林果。嚼盡彷徨月一軒。起來仍戒歸。朝旭烘禪扉。晩結唐人社。秋深楚客衣。石泉通曉咽。崖逕逼雲微。詩就題紅葉。因風却倒飛。</text>
<title>除夜</title>,<text>節序堂堂去若招。最難爲意度今宵。商量萬事渾如失。斷送流光漸覺遙。聽角彷徨看斗轉。挑燈嬉笑補風謠。天道循環猶不已。始條應復繼終條。</text>
<title>初二日。崔士洪 宇文，朴季亮 英佐 至。戊辰</title>,<text>野樹江雲逐望齊。朝看乾鵲薄投棲。乾坤凍釋春應到。賓主談長日欲低。君袂翩𦒘騎洞鶴。我廬蕭灑傍山鷄。相逢不作尋常戱。乘醉華牋取次題。</text>
<title>初四日。與李士晦 根容，尹周卿 炳斅 宿小學堂。</title>,<text>餘興翩翩澹忘還。白鷗吾與較誰閑。雲迷竹谷疑天上。水到藍橋便世間。福地如今堪避俗。名賢雖遠怳承顔。林禽攪覺春宵夢。卧看梅花雪後山。</text>
<title>初十日。抵海印寺。</title>,<text>東皇何日送春來。九曲紅流洞府開。嵐翠滴成無本柏。雪華飄作不香梅。已謀仙戱排碁局。空守禪心斷酒盃。飯後期人猶未至。午鍾纔歇晩鍾催。</text>
<title>崔士洪，朴季衡 英鶴 冐雪而至。</title>,<text>盡空湖海聚禪家。日下雲間境未涯。詩仙到處天應月。香國噓來雪亦花。夜話包籠三界大。春遊凌駕五侯奢。高陽二客偏多意。薄暮行尋石逕斜。</text>
<title>衿衲詩社</title>,<text>峽路逶遅馬首東。梵王宮在翠微中。伽南百里文星聚。崔後千年洞府空。春取看花秋取葉。來時如鷰去時鴻。白蓮好事今能繼。除却痴聾盡聞風。</text>
<title>鏡湖道中</title>,<text>朔風凔凓透重裘。雪壓長江凍不流。行旅紛紛來又去。問渠何事各心頭。</text>
<title>矗石樓。次板上韻二首。</title>,<text>屈曲江身背郭流。白雲黃葉滿汀洲。八年風雨餘三版。萬戶笙歌擁一樓。方丈山寒豺虎嘯。朝陽館古鳳凰愁。時平壯士無功老。笑把金樽賦遠遊。城根直入大江流。雲斷烟橫不見洲。萬曆諸賢同死國。重陽過客獨登樓。山河不絶佳人種。陰雨無竆志士愁。紅樹黃花都屬我。匹驢明日又南遊。</text>
<title>入德門</title>,<text>鬱欝蒼松傲大冬。天王聳出雪中峰。祗緣山海高風在。拱揖羣巒盡禮容。</text>
<title>三壯道中口號</title>,<text>尋眞鞋襪濯淸溪。路轉峰回日欲西。努力躋攀終遠到。莫言方丈與天齊。</text>
<title>大源庵</title>,<text>南斗名藍占地幽。野情剛被白雲留。羊膓路轉仍千嶂。馬首鍾鳴忽一樓。夜有書聲來枕畔。春扶和氣上欄頭。法門龍象今誰在。普濟迷生石作舟。</text>
<title>舍利㙮</title>,<text>如來靈迹擅東南。撑拄諸天三十三。一掬明珠藏在內。當時濯出九龍潭。</text>
<title>眞影閣</title>,<text>一炷心香敬展綃。袈裟錫杖望迢迢。却嫌摩詰還多事。不畫松雲畵雪蕉。</text>
<title>早發大源</title>,<text>飯鍾纔罷戒登途。霽後天張活畵圖。一春花信催新嫁。萬壑松聲漲太湖。白髮堪憐今李杜。靑山不改舊唐虞。寄語庵僧須好在。秋來當復隔雲呼。</text>
<title>酬權▣▣ 憲驥</title>,<text>路出三山口。江村雨過初。盤登嚴惠 灘名 鱠。厨供首陽 山名 蔬。松間仍對局。竹裏且看書。旅遊今已慣。歸計轉成踈。三山。智異，黃梅及闍崛。</text>
<title>新峴馬上口占</title>,<text>印橋飯罷拂征衣。晴日和風事事奇。老樹魂還花所使。大江聲厲石之爲。活看雲物皆名畫。理聽禽語盡古詩。滿拾珠璣歸槖重。枯驢力弱怕難支。</text>
<title>山陰道中</title>,<text>會稽山下換鵝亭。䧺壓長江撼石屛。却似海舟風引去。蓬萊祗作望中靑。三過山陰縣前而一未登亭故云。</text>
<title>於浮浦曉發</title>,<text>客夢當春惱。起來欲曙天。陰崖明臘雪。晴樹澹朝烟。水落魚梁淺。沙平鴈陣圓。僕夫能解意。十里一加鞭。</text>
<title>次卞丈仲實周甲韻 並小序</title>,<text>語云百歲壽之大齊。六十於百。不滿三之二焉。雖然未有不六十而能百歲者也。以故世必於是歲奉觴稱賀。盖至此而得年已多。又進於此則耆而耋而可躋於百歲也。雖欲勿賀得乎。今雙可丈乃不以爲樂而作詩以志感。孝子終身之慕。固應爾爾。余被和韻之命。歸之以牧荑。敬爲公壽。天錫脩齡是日回。世間能有幾人哉。氷桃不但神仙食。風樹那堪孝子哀。五福非多期大受。百年猶短筭將來。白頭坐說懸弧事。留與諸賓更一盃。</text>
<title>賀尹聖觀 炳周 筮仕 二首</title>,<text>邁軸巖阿賦碩人。白頭懷玉若終身。鶴書今日恩偏厚。蠧笈當年道不貧。華曲門閭從此大。永陵松栢向誰新。煩君更讀冶平策。北極風雲已會神。名途未可枉干人。靑紫雖榮易失身。漢代賢良非世祿。宋朝遺逸盡家貧。幽香在谷終聞遠。明月無因早見嗔。一路猶存功令外。寄言吾黨更怡神。</text>
<title>次申可仁 永顯 見寄二首</title>,<text>病㥘春寒啓戶遅。相思花發玉梅枝。十年白雪孤琴在。半日靑山短策持。老驥志千猶待價。神龜藏六肯求知。江東渭北論文地。藥餌扶吾恣所之。門閭相望水西東。芝宇尋常入夢中。海寺期人燈似市。泉亭留客月懸空。九苞啄竹丹山鳳。萬里含蘆碧海鴻。但願天公饒我輩。白頭無日不春風。</text>
<title>心蘇亭。與諸友共賦。</title>,<text>突兀高樓坐臥寬。一樽今夕試凭欄。長江滚滚何時已。大野茫茫不可端。天凈窓櫳先曉曙。月明梧竹未秋寒。相逢莫奏驪駒曲。佳友良辰湊合難。</text>
<title>夜坐有感</title>,<text>賤齒今年過五旬。水流花謝幷催春。飯牛卑事嗤前輩。捫虱高談讓別人。落魄江湖惟負氣。顚狂琴酒不謀身。却從靑史尋知己。千載英豪只隔晨。</text>
<title>小學堂課士</title>,<text>衿佩侁侁日益加。遂將詞賦替絃歌。百年地僻餘流水。四月林深見晩花。文敬先生曾結社。大良羣彦盡名家。太平勝事成玆會。坐看梅山意未涯。</text>
<title>志同巖</title>,<text>梅花山下小堂開。有石穹窿孰上來。虎重萬匀能捍水。龜高數仞自成㙜。兩賢當日曾留馥。多士今年更掃苔。寄語同人須立志。藍風百㥘不崩頹。</text>
<title>枕流亭夜集</title>,<text>畵閣登臨與月期。隱囊文簟倩人持。菖華泛酒唐風俗。角粽投江楚歲時。水店燈明人語逈。市樓鍾定我行遅。風流不减蘭亭會。同賦南昌樂府詩。</text>
<title>翼日又會</title>,<text>艾葉蒲華節物奢。良辰嬉笑替笙歌。靑山乍過廉纖雨。白日同流頃刻波。芳草渡頭朝暮市。石榴陰下吏民家。天公未必嗔吾放。領取風光不飮何。</text>
<title>次贈李▣▣ 龍化</title><title></title>,<text>林居日日對重巒。客子入門相笑看。千里南遊雙鬂綠。五雲西望寸心丹。蘭藏幽谷香猶襲。釰伏寒沙氣尙干。歌罷臨歧期後會。禁城花柳拂金鞍。</text>
<title>文山齋早秋。用枕流亭端午韻。</title>,<text>苽熟年年與子期。出門長物一筇持。林颸瑟颯蟬吟處。野水縈回鴈度時。紅藕池塘秋意早。碧梧庭院午陰遅。白頭轉覺踈狂甚。開口逢塲便說詩。</text>
<title>臨發得雲字</title>,<text>驂驔節序立秋云。花事離披已七分。酒禁嚴於防漢路。詩勳奇似破秦軍。魚吹細浪傾荷盖。鴨啄荒苔碎錦紋。別後相逢更何日。臨岐負手詠停雲。</text>
<title>次愼伯文二首</title>,<text>𤃡水千年碧。幽棲畫裏明。牽牛飮洲渚。巢父有餘情。春柳因風懶。秋潭得月新。天公故多意。乞與一閒人。</text>
<title>登降生院 三首</title>,<text>新羅舊刹劇荒凉。洞壑風烟似異鄕。八月秋容山有菊。百年世事海爲桑。高僧卓錫成初地。倦客聞鍾記上方。此夜與君同望遠。壽星南極動祥芒。舊傳本寺。以秋分時見老人星云。步隨流水緩。心與碧山虛。葉誦秋聲賦。虫吟月令書。君應瘦賈島。儂是病相如。共托空門契。深知世念踈。客到禪門午晷移。滿庭山菊已開時。吟秋行色連雙屐。入夜風情侑一巵。石竇泉通鳴甚慧。蒲團僧定坐如痴。一年三宿猶餘戀。每向爐峰去故遲。</text>
<title>次鄭宗弼 允錫 武屹卜居韻</title>,<text>君家易記鶴巢如。修道山靑好隱居。秋雨巖間行拾桂。夕陽灣曲坐觀魚。呼猿共摘千林果。馴鹿時耕數畒畬。老去矜懷猶碨礧。不妨冬夜讀兵書。</text>
<title>次金仲淵 廷麟 寄示二首</title>,<text>剖來鯉腹得君書。滿地江湖興未除。菱葉荻花風定後。鶴汀鷗渚雨過餘。孰知網罟滋機巧。須語魚龍愼穴居。祗用直鉤能大釣。渭川漁父問何如。右川獵藻荇參差影亂庭。蒲規明月喚人醒。銀橋拄杖開簾見。赤壁吹簫倚棹聽。萬里無雲山色凈。九天如水露華零。今宵怳若逢堯舜。相賀樽筵眼忽靑。右旣望</text>
<title>次申可仁見寄</title>,<text>病起吟秋帶孔移。菊花開落已多時。功名惋晩頻看鏡。習氣消磨強引巵。服藥延年書盡誕。煎膠粘日計全癡。隋珠楚壁今無價。我欲從遊學稼遅。</text>
<title>次李致應回甲韻二首 並小序</title>,<text>夢上天衢捧日輪。花風入戶似情人。朝來有味靑絲菜。寒退無功白㲲巾。梅柳爭姸初放眼。龍蛇啓蟄久存身。從今病骨承和氣。踏遍郊原不厭頻。</text>
<title>海印寺。與李士晦，金鉉可 台應，尹德載 厚逵 至</title>,<text>白頭修契對披心。流水伽倻有古琴。玉管灰飛雷在地。梵宮鍾動月橫林。山寒竦立干雲檜。㙮古閑棲避雪禽。待到東風花信報。與君携手木蘭陰。</text>
<title>次李重呂雜咏五首</title>,<text>茆廬絶小背林丘。處世無妨低一頭。抱膝吟成仍大笑。主翁胷裏有空樓。強別桑鄕某水丘。伽倻有約再回頭。莫歎今日鷦巢拙。銅雀阿房總蜃樓。右屋窄川聲樹色滿簾闈。春入竆山雪正飛。雪裏辛盤無路辦。客中佳節少光輝。右立春光陰同逝水。滚滚欲何之。賁育難容力。彭咸亦向衰。街鍾催漏急。林雪襯燈奇。迎送渾成慣。鷄鳴氣色怡。右除夕未可無詩答上元。水邊草屋二人言。千竿玉燭星麗樹。萬道金波月湧門。禁陌通宵留鑰鎖。畵橋終日籋泥痕。一年春信花先報。墻角寒梅半吐呑。右上元</text>
<title>次鄭丈悳應見寄三首</title>,<text>竆山永夜讀春秋。富貴如雲輒掉頭。歲晏喬松猶有恨。時平管葛亦無謀。腐儒豈解談捫虱。痴子還多釰佩牛。珍重一詩含白雪。除非篔谷我誰儔。閱歷人間幾上元。自從多病已忘言。憶君遙夜頻成夢。如此良辰肯閉門。燈燭排張千佛事。筇鞋雜遝九街痕。天公亦愛今宵月。縱有頑雲不敢呑。寒愁消得十之三。春意微生雪後嵌。窓傍梅花思黯黯。樽開栢葉醉酣酣。詩句輸君唐近軆。風流饒我晉淸談。世味嚼來如橄欖。會看苦盡必回甘。</text>
<title>次族兄致星立春韻</title>,<text>夢上天衢捧日輪。花風入戶似情人。朝來有味靑絲菜。寒退無功白㲲巾。梅柳爭姸初放眼。龍蛇啓蟄久存身。從今病骨承和氣。踏遍郊原不厭頻。</text>
<title>次樊巖集中韻十四首</title>,<text>八達門樓 二首百雉連峰起。六龍駕海來。登臨通御氣。礲斲費神才。行殿風烟亘。新城日月回。升平諸將吏。閒索瓮頭醅。危樓百尺聳丹梯。縹緲花山勢欲低。聖代君臣經理遠。關防萬世與天齊。長安門樓朝局當時屢見翻。樊翁骯髒最承恩。層城勢控山河壯。大廈安由柱石尊。三路舟車通北極。五更鍾柝警重門。樓成日望鑾輿幸。春滿乾坤玉色溫。追感遼東伯金應河死生當日判華夷。巡遠孤忠衛霍姿。一戰能爲大明鬼。將軍不負讀兵時。安州大定江枯荷敗柳滿江干。風日陰陰豹帳寒。官道紅塵逢撥騎。玉樓消息報平安。義州灣城行殿向南開。冠盖年年奉使回。尙記宣王曾駐蹕。天兵日望渡江來。太子河灘聲如㤪復如悲。曾送荊卿始俑爲。鉛筑沙椎相繼發。亡秦畢竟捨君誰。瀋陽舘旅館寒燈獨寢時。古今何恨楚囚悲。陪臣不爲單于屈。一日淸陰四海知。朝鮮館 孝宗以大君。甞留質舘。馬角烏頭未可期。燕丹餘恨孝宗時。神龍已具東飛翼。天遣祥雲暗護持。嘔血㙜 昔袁崇煥鎭寧遠衛。達酋來犯。崇煥伏地。雷炮於城外。誘入虜騎累萬。燒殺無遺類。虜酋獨以身免。嘔血數斗。至今名土處爲嘔血㙜。敗壘蜿蜒草色多。行人駐馬聽悲笳。明朝枉殺袁崇煥。自壞長城恨若何。文丞相祠祥興萬事我心傷。鑾馭蒙塵大漠荒。一死孤臣能報主。至今柴市骨猶香。遼野路出遼東眼始開。輶車徐轉不敎催。乾坤莽蕩無中外。日月從容自往來。秦帝築城餘地在。丁威化鶴幾時回。空將我土拋荒服。安得征西大將材。燕京萬歲山前別作區。白河之水勢縈紆。神州久矣乏眞主。皇極 殿名 嵬然臨上都。萬里金繒諸國會。五更鍾漏百官趍。韓蘇健筆工摸寫。歸作燕京一幅圖。潘庭筠評樊岩燕京雜咏云眞韓蘇力量。松京滿月臺荒晻靄間。竹橋南畔更回顔。山河正氣凝成血。風雨年年未洗斑。</text>
<title>早秋喜友人來訪 二首</title>,<text>端陽如昨笑相看。秋意催人謝薄紈。隨境共彈明月佩。高情猶戴切雲冠。積雨初收千嶂碧。午眠纔起一蟬寒。詩社前盟今不負。嗟君髮白我心丹。長夏支離漏楚天。當秋病骨欲神仙。故人多謝來如月。遅日何妨送若年。戰退枯碁晴雹散。吟成佳句夜珠圓。人生一會眞難事。坐到深更未忍眠。</text>
<title>降生院。拈老杜集中韻。</title>,<text>梵宇崢嶸近紫淸。白雲遮截市朝聲。詩成疊嶂環相揖。睡罷孤燈翳復明。韻客重來棲鶴欬。情人俄別斷鴻征。欲傾萬壽塘中水。分與家家濟衆生。</text>
<title>又拈樊巖集中韻</title>,<text>纔及爐峰笑展顔。小金剛在翠微間。五更鍾磬龍吟大。萬壑松杉鶴夢閒。福地圓如天上月。詩人冷似雪中山。朝家築堢眞長策。便是吾東釰閣關。</text>
<title>雪</title>,<text>搘枕山牎午夢圓。雪花撩亂雨花天。碧苔巖壑吟邊失。白玉樓㙜畫裏連。薄暮棲禽迷竹樹。滿空飛蝶挾風烟。灞陵是日堪乘興。驢背詩魂苦被牽。</text>
<title>古見庵守歲</title>,<text>山房雅會未全踈。踏跡吾行似磨驢。爲餞嘉平乘雪後。欲觀南極趁昏初。畢竟儒禪皆樂國。大凡天地是蘧廬。琴聲竹語相隨發。勝讀千函貝葉書。</text>
<title>輓崔舜華 重基○四首○己巳</title>,<text>祖道晨霜集。仙輧不可攀。相期成白首。一別遽靑山。忍說情懷惡。難禁涕淚潸。願言遊戱地。時接夢中顔。白頭吟病卧江湖。哭盡親朋淚欲枯。同閈如公今又繼。益知吾輩不勝孤。半生鶼鰈動相依。那識今朝露已晞。異日水泡臺畔路。共誰連屐咏而歸。悲懽榮辱萬緣空。塵世如今敝屣同。莫恨向平留俗債。靑箱收拾付阿戎。</text>
<title>心穌亭小集</title>,<text>高樓徙倚正斜陽。滿目湖山引興長。別浦沙明喧鸛鶴。長堤草綠散牛羊。雲歸洞穴簾㫌冷。風擺花叢枕簟香。雅會不須愁日暮。更呼華燭盡餘觴。</text>
<title>枕流亭午憇</title>,<text>名樓百尺向南開。酒力扶人得上來。海邑風塵靑犢退。時有光陽之變 江郊雨色白鷗回。衣冠雜遝圍沙市。楊柳參差蔭釣㙜。好與佳朋成雅會。曲欄深處更傳盃。</text>
<title>滯雨</title>,<text>已有詩盟未可寒。重開酒所好相看。期人山圃跫猶寂。送客花林路正難。太守時淸兼吏隱。諸公氣逸壓儒酸。瓊琚一幅多名句。不是元和卽建安。</text>
<title>端陽。與諸友重遊枕流亭。</title>,<text>逢君眼作阮公靑。詩話賢於讀道經。萬古長存端午日。一年重會枕流亭。跳波亂濺觀魚石。芳草迷離飮犢汀。折取菖蒲樽有酒。世皆沉醉我何醒。</text>
<title>卽事</title>,<text>南昌山水上詩絃。笑鋪龍鬚七尺筵。此地仍成眞率會。吾人何限喜歡緣。密葉翳花春盡後。踈星配月夜分前。明朝怊悵臨歧事。雲樹迷茫郭外天。</text>
<title>途中口號</title>,<text>步出南昌舘。相將半日閒。榴香隨渡水。麥氣動彌山。短策猶郊外。高臺忽樹間。調諧聊佐酒。一飮破愁顔。</text>
<title>心穌亭夜坐 二首</title>,<text>棲心要與太初鄰。行飯悠悠五十春。獨有沙鷗閒似我。可憐隄柳老於人。十里湖山通戶牖。五更風露襲衣巾。男兒會有重逢地。記取牛墟釰合津。危樓迢遞烘朝暉。倦客登臨合振衣。入楹靑山千笏竦。遍郊黃麥萬家肥。茂林啼鳥如相命。別浦流雲故不飛。回憶郡齋前夜會。一燈深坐雨霏微。</text>
<title>輓尹丈舜七 三首</title>,<text>高明淹博世爭推。公是鄕邦五總龜。一別遂成千古恨。後生何處更乩疑。屋後靈山舞鳳形。靑烏準備一佳城。木公金母因緣重。長照泉臺兩福星。公歿無何長子隨。人皆飮泣恨冥司。莫將此淚爲公慽。公在蓉城已不知。</text>
<title>文山齋</title>,<text>十笏山房俯仰恢。松肪焫盡意悠哉。林深峽坼容秋入。荷敗塘明認月來。淸世何妨謀濁酒。霽天無處着浮埃。劉郞已慣玄都路。留待桃華更作媒。</text>
<title>穎思齋</title>,<text>謝除形役始能豪。輸與傍觀不着高。早知白璧逢三刖。寧向靑燈讀六韜。賓鴻近夕將移岸。仙鶴當風欲整毛。吟病十年思一奮。中秋擬賞廣陵濤。</text>
<title>無竆花</title>,<text>編作踈籬近碧峰。木頭花發媚秋容。奴看白絮顚狂柳。兄事蒼髥偃蹇松。香透簾櫳風細扇。影移庭宇日高舂。莫言朝暮紛開落。抵死丹心蘊在胷。</text>
<title>夜坐聽雨</title>,<text>淸商短曲度三腔。燈火靑熒酒滿缸。凉露踈蕭泣寒兎。白雲俄頃變靑狵。冥濛薥黍陰邊野。亂撲芭蕉影外牎。百轉思量愁不寐。夜來容易陸成江。</text>
<title>別意</title>,<text>穩做平原十日懽。行人愁涉雨餘灘。官道西南聯緉屐。主家朝暮戒盃盤。梧桐院落秋先到。豌豆郊原歲欲闌。回首文山怊悵久。可堪今夜月輪團。</text>
<title>與金仲淵，李敬久 有恒，崔孔貫 道基，尹舜瑞 守道，金鳴國登降生院 二首。</title>,<text>新羅往事水空流。庵在蓮花最上頭。松皺龍鱗依石壽。棧橫鳥道入雲幽。世平儒釋應諧願。詩就天人必見收。莫把仙簫煩聒耳。此心先已澹無求。玉簫瀏亮樂羣眞。金殿深嚴衛百神。遇境誰非范居士。同時君定李元賓。曉雨侵凌虛白室。秋雲遮斷軟紅塵。慣看世態隨凉燠。惟有靑山不負人。</text>
<title>滯雨</title>,<text>山雨愁人近午天。半和蒼霧半和烟。庭泡積至河沙數。巖溜添成瀑尺千。坐處禪房深似海。消來秋日永於年。尋詩未得沉吟久。祗在叢篁古木邊。</text>
<title>義相峰</title>,<text>峰名義相俗傳呼。全軆天成疊石圖。勢竦兒孫相拱揖。氣尖搶釰互枝梧。新秋八月先霜葉。遙夜三更已火烏。磅礴千年撑北極。五丁斧劈計全愚。</text>
<title>自安琴抵宿東禮村 二首</title>,<text>步出安琴里。三竿日已西。遊龍紅半退。吉貝碧相齊。峰回村近遠。天曠樹高低。所過多情味。子鵝又母鷄。雨打寒齋晝不關。時因酒德作懽顔。男兒老大塵埃裏。天地陰晴瞬息間。曠野平鋪衣帶水。暮雲橫斷釰釯山。白頭漫咏還堪笑。詩不三唐合被刪。</text>
<title>與李敬久同賦火爐</title>,<text>几凈牎明坐整冠。博山烟矗焫蒼官。胷呑烈士忠君炭。腹煎良醫濟衆丸。擎置禪床閒遣日。擁來書屋忽收寒。乾坤大冶陶鎔妙。石氣金精每上干。</text>
<title>立春翼日。同李重呂，金仲淵，族兄致星拈弇州韻。庚午</title>,<text>光陰滚滚未淹留。莫遣鷄人報曉籌。三日才晴仍雪意。一年垂盡又春愁。吾嫌白髮思蓬島。君買靑山訪沃州。簡易茆廬成小集。隰桑歌曲倡還酬。</text>
<title>夜坐憶見庵舊遊</title>,<text>結廬人境少天機。籠鶴尋常不忘飛。風送踈鍾聞輒喜。夢升方丈覺還非。花間拄杖沙塘凈。楓後携樽石磴微。稍待春生聯袂去。更敎山鳥怪儒衣。</text>
<title>頖中與張元謙，李仲珍 ，金鉉可，張邇可 升遠 拈弇州韻。</title>,<text>海國文風軼二京。自知男子不虛生。千里鄕關勞遠夢。十年塲屋竊狂聲。消遣春愁看局戱。支離夜話到鍾鳴。欲睹金剛吾計左。強携同伴問開城。</text>
<title>次李琢源與張震百共賦韻</title>,<text>對酒長安強自寬。綈袍誰問范睢寒。松都只作詩中話。楓岳終歸夢裏看。兩處行俱不成。 九陌蹄輪連蹕路。萬家絃管繞珠欄。倩誰摸畫升平象。袛在吾人綵筆端。</text>
<title>與李而述 廷德，張元謙，姜孝思 文永，李致登 龜相 同拈弇州韻。</title>,<text>除却琴碁遣日難。洛人應作畵圖看。寧虛上座延竆鬼。不以長腰拜達官。落拓空彈明月佩。崔嵬猶戴切雲冠。終朝覔句沉吟久。脫得元和到建安。</text>
<title>與孫而準 東秀，申羲階 升永 共賦 二首。</title>,<text>關樹湖雲逐望高。遂從旅邸得羣豪。十年剪燭餘書帙。三月看花嘆鬂毛。天竺攀藤約同志。華營扈駕動諸曹。看君楚色生眉睫。題了新詩僕命騷。提携觴局日相過。皓首頹唐一放歌。春晩桃花紅雪遍。天晴閶闔紫雲多。光陰荏苒潘常侍。勳業嗟跎馬伏波。萍水相逢如舊識。許君詩句倣元和。</text>
<title>張元謙館。與李而述，姜孝思，尹周卿，孫洛玄 翊龜，李致登，卞若彦 濬欽 共賦。</title>,<text>顚狂與世動相違。詩事令人欲奮飛。莫向謙山嫌末至。已同蕉石戒先歸。盤登雪麵當仙酒。窓納花香襯客衣。一刻千金今夜會。不妨鍾漏報來稀。</text>
<title>翼夜又集</title>,<text>吟屧聯翩晩叩扃。衿期炯照點犀靈。詩追白傅元和軆。書倣黃庭內景經。禁陌花飛春在柳。旅窓燈暗月來屛。鄕思日與江流逝。回首山南桂樹靑。</text>
<title>與姜孝思疊前韻</title>,<text>鳳岡 謙山居鳳㙜 南畔掩深扃。千古文章毓地靈。容我幷驅箕子國。許君尊閣仲尼經。謙山詩云我尊東魯春王史。子讀南華秋水經。 逢塲水接芙蓉鏡。坐處山開錦繡屛。永夕論襟猶未洽。楚歌三疊督秦靑。</text>
<title>張元謙柬邀共賦</title>,<text>踈慵半世百無能。旗鼓騷壇讓一層。逆旅今朝三白飯。長安是夜一靑燈。思歸意似防秋士。入定心如結夏僧。黼黻明時公輩在。相看眉宇丈霞凝。</text>
<title>次呈李而述，姜孝思。</title>,<text>旅館寒燈睡未成。碧空如水月初橫。秘笈書抽羣玉府。小園花發衆香城。春盡羈愁分鶴料。夜來鄕信聽鴻聲。人生萬事天應定。何用猖狂作散行。</text>
<title>興天寺道中。口號三絶。</title>,<text>五百年王氣。長安有紫雲。出門仍放眼。桃杏自成文。步出靑門外。山村澹午烟。杏花晴礙日。槲葉老經年。貞陵一路砥如平。林鳥多心傍客鳴。兩岸靑山深樹裏。絶憐茆屋可藏名。</text>
<title>興天寺 二首</title>,<text>十里興天引興長。百花扮做美人粧。嶠南遠客行迷路。都下詩禪坐燒香。失路誤入貞陵洞。釋秘頗能詩故云。 靑嶂相持衣帶重。白雲同宿夢魂凉。梵宮三月春如海。收入騷家譜衆芳。靈山在在佛先知。湖嶺行人滿說奇。地逈分明迎月閣。林深準備餞春枝。花逢生客猶含笑。鳥傍高僧慣聽詩。野店紅醪風味厚。歸時要博一軍持。</text>
<title>臨發得扉字</title>,<text>墟落參差丱字扉。春天雨細行人稀。誰家酒熟資洪醉。是處山多滴翠微。再宿伽藍猶戀戀。重看隄柳政依依。白頭吟苦將焉用。從古詩林有是非。</text>
<title>滯雨不發 三首</title>,<text>柳眼如眠草脚纖。鍾鳴忽覺法塲嚴。北城山出千尋劍。南浦沙明萬斛塩。禽語媚春深選樹。雨聲留客細鳴簷。大都物色工摹寫。堪笑吾人筆舌尖。搘枕禪房譜衆峰。貞陵咫尺菀蒼松。詩仙竟日無佳句。老佛長時有德容。白首顚狂猶嗜石。靑山寂寞忽鳴鍾。江霄已送南征鴈。子若歸田我願從。飯鍾纔罷謝禪堂。歸事催人便欲狂。巷樹和烟深屋暗。堤沙如雪禁川長。霞蒸轉覺眉稜重。逕仄祗憑脚力強。爲是鑾輿行幸外。繞城申警備邊郞。</text>
<title>映楓閣卽事 前有射侯。武士六七人方習射。</title>,<text>石隙幽泉動作瀾。坐來楓閣覺微寒。武夫遇客不施禮。袛把弓弦看一看。</text>
<title>抵頖館</title>,<text>病夫只管一頭低。泥雨長安路不迷。廣禮橋邊芳草塢。興仁門外落花溪。提携好友雲生屧。登覽名山石作梯。泮邸歸來如我屋。與君同醉玉東西。</text>
<title>伏次駕幸隋城御製韻</title>,<text>玉輅觀華霽景新。滿川楊柳政芳春。天於海國重三代。臣以書生已五旬。漢水帆檣安陸地。健陵松柏住行人。省方自是昇平事。長祝君王歲一巡。</text>
<title>洗釰亭道中口號</title>,<text>倦策吟筇度上林。白頭嘲殺負初心。橫僵道側眠荒犬。端坐花間語恠禽。無所施爲三月暮。有時瞻望五雲深。邐遅踏遍東華陌。一聽松風爽滿衿。</text>
<title>洗釰亭。伏次御製韻。</title>,<text>尺劍斬關始此亭。功成當日頌河淸。祇今聖代兵無用。芳草斜陽水自聲。</text>
<title>憶丙丁事 六首</title>,<text>神州今日是誰家。愁聽陰山勑勒歌。千古魯連東海月。可憐留照舊紅羅。南城士女哭如歌。遺恨滔滔漢水波。力盡當時惟有死。箕邦忍與犬羊和。人臣誤國是求和。殷監千秋在宋家。地下難容秦相鬼。人間枉殺岳爺爺。竆山坐唱短刀歌。生晩男兒可奈何。天下駸駸歸左衽。海東成就一桐爺。風泉誰復念京周。王氣金陵已闇收。不有朝鮮三學士。世間無地讀春秋。金繒歲歲玉河舟。滄海難湔竹帛羞。二百餘年天尙醉。戍樓遙夜看旄頭。</text>
<title>蕩春臺</title>,<text>山回水抱蕩春臺。當日金輿幾度來。尤物實關家國計。不妨溪石半莓苔。</text>
<title>贈別南致久 基恒，鄭一乘 震默，李而述，張元謙，李仲珍。</title>,<text>靑春悔不學鈐韜。潦到風塵已白毛。遠志如今歸小草。莫耶從古讓鉛刀。燈前聽雨龍樓近。帆外看雲鳥嶺高。滿引一盃因笑別。去留相半揔詩豪。</text>
<title>與尹周卿，張仲謙 祿遠，卞若彦出都門。</title>,<text>旅食長安苦。歸裝趁曉鍾。樓臺渾霽色。花木自春容。海內荀鳴鶴。山南范彦龍。回頭如有失。幾度住詩筇。</text>
<title>銅雀津</title>,<text>萬頃波濤一棹功。靑錢數葉謝梢工。縱然利涉登平陸。猶恐來人誤犯風。</text>
<title>宿葛山店</title>,<text>步出脩門涉漢江。葛山斜日已西窓。酒醒和睡殘燈一。路遠關心敝屐雙。木偶似官頭整帽。玉人邀客手持缸。白頭無奈呻吟久。輸與諸君筆勢杠。</text>
<title>遅遅㙜</title>,<text>法駕觀華返每遅。宸情當日近臣知。緱山鶴馭洋如在。愁殺行人聽笛時。</text>
<title>槐木亭</title>,<text>春深無物不天機。川柳林花暎客衣。拄杖槐陰因脅息。羡他年少走如飛。</text>
<title>萬石渠</title>,<text>風定波平萬石渠。綠蒲深處有嘉魚。異時雷雨天應借。具得龍身已尺餘。</text>
<title>龍珠寺</title>,<text>南飛病鶴倦尋棲。纔到花山日正西。千佛玲瓏開法宇。百靈呵喝護宸題。光陰已晏心猶壯。天地雖寬首欲低。回望白雲悽悵久。園陵咫尺際曹溪。</text>
<title>七院玉井</title>,<text>爲濟神龍渴。天敎石井開。居人挹餘液。猶望翠華來。</text>
<title>素沙道中</title>,<text>行吟聊寫性靈眞。芳草游絲又一春。斷麓村容粘蠣殼。曠郊田界附魚鱗。扶餘國古歌樵竪。麻貴營荒長麥人。白頭又過安城路。隴吏應嘲是認津。</text>
<title>天安水仙亭。張使君歧伯 錫鳳 邀客共賦。</title>,<text>萍水奇緣得再逢。曲欄靑出喜懽峰。時平太守兼淸福。酒重書生失禮容。玉笛愁人折楊柳。金塘留我採芙蓉。大都今日風流况。何翅人間祿萬鍾。</text>
<title>三街店餞春</title>,<text>川原漠漠路歧分。俄謝歡州張使君。旣別故人春又去。可堪惆悵望南雲。</text>
<title>香木井</title>,<text>成陰蟠木晝常寒。下有香泉瀉石端。試取一瓢澆肺渴。廣施堪作壽民丹。</text>
<title>鵲峴道中漫詠</title>,<text>病情羈思互增刪。堪笑浮由未暫閒。詩幷三盃消一日。筇隨雙屐度千山。黃金枉擲塵埃裏。白髮多生道路間。昨宿天安今上黨。夢魂先自遶鄕關。</text>
<title>贈別金錫英</title>,<text>北關南嶺杳如天。逆旅班荊便善緣。及到離亭無所贈。不妨詩句倩相傳。</text>
<title>西原道中</title>,<text>敗橋荒店暮仍朝。草色花香近却遙。南浦送人孤鴈擧。綠楊求友早鶯嬌。行逢亂磧嫌傷足。坐擇芳陰爲息腰。皷吹昇平吾輩事。且將漫咏補風謠。</text>
<title>燕山逍中</title>,<text>烟籠水驛蔭荒茅。驢背行人後孟郊。軟碧連天莎展葉。淡黃浮地柳垂梢。淸江水縮魚驚櫂。古寺崖懸鶴寄巢。逯遫風塵如舊日。往來多被店姬嘲。</text>
<title>比豐道中</title>,<text>千里關河領略過。歸程屈指已無多。覊懷雨灑支離草。世㥘春忙頃刻花。官道南連朱鴈市。大江西逝白鷗波。暫招少婦當壚語。如此風光奈別何。</text>
<title>開金浦。別張仲謙。</title>,<text>西城傾盖尙康強。情事無分爾我疆。秦火未焚離別字。渭城須進故人觴。依依面目詩應在。漠漠烟雲路更長。人世升沉何足問。君家家法聽天堂。</text>
<title>宿陽山</title>,<text>章華點午火。鳩婦弄新晴。日晏宜投店。年衰肯趲程。遠遊知友道。逆旅見人情。回首終南遠。苦吟遣不平。</text>
<title>早發抵長白</title>,<text>一筇衝破萬山靑。零露微寒水上亭。茆店鷄鳴分路色。草田獐臥玩墳形。大時不屬花方發。晩悟猶如酒未醒。門外兩行楊柳綠。鶯兒百囀政堪聽。屬一作在</text>
<title>踰嶺到界首</title>,<text>迢迢馬峙入雲深。路慣何須費力尋。爲客一春遊帝里。携朋十日抵娥林。衣塵坐濯浮花水。囊澀留看換酒金。歸去弟兄相對地。却將何說可娛心。</text>
<title>高梯道中</title>,<text>臨風浩唱望江南。俄自山陽罷手談。千里鶯啼懷好友。十年驥伏老奇男。木欄橋古疑華表。錦壁花明似石藍。村容野色渾如畵。認是仁天雨露涵。</text>
<title>心穌亭</title>,<text>淸狂一代數康咸。長嘯登臨攬子衫。樹老千章堪拄廈。沙明十里合停帆。已知箕斗欺蘓子。不妨江湖卧賀監。人世輸贏都幻夢。問誰爲楚孰爲凡。</text>
<title>次尹圭則  回甲韻 並小序</title>,<text>頃余自洛還。訪荷潭翁於山陽寓庄。翁倒屣而出。執手敍勞苦。因止余宿。索槖中紀行詩一通。剔燈披展。逐篇評隲。時復嘆賞諷詠。聽之忘倦。殆黃柏樹下彈琴境也。旣而翁出七言近軆一首曰。此吾回甲韻也。故里親戚故舊多和之者。待子一言以爲曲終之奏。余惟田地都被人占却。今且後時。然翁余久要也。惡可辭。遂強押舞雩。以供噴笋。日輪星馭與天周。重見懸弧意更悠。六十春秋俄過境。三千甲子又前頭。秋山抱樹思親淚。臘雪開樽對客酬。五棣三蘭兼友瑟。似君圓福寡能儔。</text>
<title>次金仲淵見寄三首</title>,<text>白頭相對輒犂然。楡柳陰陰欲雨天。從古賢豪多草澤。挈他妻子入桃源。窓明細檢虫魚註。山靜時聞鳥雀言。雲物不殊風土異。勉君常自念氷淵。春深援筆寫春容。桃杏千村已放紅。常恐朋知成雨別。不嫌詩句犯雷同。君今買屋東山下。我欲求田北峽中。聖代昇平狼火熄。腐儒無路做英䧺。山嘴呀然丱字扉。風花烟柳定依微。田間聽水行携杖。燈下攤書坐整衣。鰈海英豪強半隱。鳳城來往自今稀。課兒問學僮樵採。事事從心不要違。</text>
<title>次寄文學瀅▣二首</title>,<text>向來藜杖欵衡門。山木蒼然日已曛。雛鳳迎人田畔路。寒狵吠客水邊村。安排竹石供詩料。約束杉風斷俗喧。容待桃華開遍後。漁舟重訪武陵源。奇男多半隱漁樵。琴操淮南不要招。喚鶴閒看梅下屋。騎驢瞑踏草中橋。秋來隔水砧聲急。日落思鄕鴈影遙。睡起莞然成一笑。四山佳氣在平朝。</text>
<title>輓尹公聲之 振玉</title>,<text>庚午之冬十月癸丑。丹圃處士坡平尹公考終于居第。春秋七十有七。訃聞鄕人士胥唁曰大耋逝矣。古道於何乎觀焉。旣月乃卜藏于鵝之山。從遺志也。不佞自炊糜時。獲侍左右。辱知奬甚厚。今已矣。略擧平日所覩記。謹搆輓語十六絶。以相紼愼之役。嗚呼悲夫。家世鈴平奕葉光。碩人薖軸與時藏。風標不受塵埃氣。十月梅花也自香。公甞言。吾命宮應十月梅花。來往高門四十春。龐床納拜定無巡。猥將朽質偏蒙眷。自謂知公不後人。姱服尋常不屑修。頎然天表絶凡流。曲江風度稱仙鶴。圖繪相看果孰優。聽言觀行兩無瑕。玉角何煩事切磨。外發英華知有本。一身能備四時和。羲皇心畫自乾元。持敬工夫肇發源。秋水凝神衣帶整。每晨危坐誦文言。才子遺書四大奇。雅言旁及接人時。非無洛建諸家語。爲博樽前一笑資。世與錢兄孰絶交。祗因物役枉心勞。硏桑計較都無意。脫灑如公始甚高。一園幽絶衆香堆。客去心閒點檢回。晴晝好觀生物意。石榴陰下牧丹開。秦疾頻年避入山。一生行住動相關。祗今萬壽塘前路。林鳥巖花尙解顔。厚德宜無哭斷膓。三株玉樹一驚霜。氣機推奪天隨變。夫子由來又紫陽。憶曾阿姊拜尊章。喬木春陰滿北堂。四十年間人事異。眼前光景小滄桑。坎離罏鼎少奇功。床笫三年臥首東。大鳥回翔留不住。盛門從此失幈幪。戊冬同上赤裳城。千里筇鞋自漢京。歷遍神都遊賞樂。到今回憶似前生。親下全稀舊甲臨。蓼莪從古有哀吟。向來虛釀弧辰酒。私恨無竆孝子心。藍田種玉揔璚瑤。抱硏成行七范喬。異日靑箱能負荷。善家餘慶證靈苗。鵝山桂樹鬱蒼然。祖馬嘶雲向古阡。寂寂穌臺遊戱地。獨留明月照心淵。</text>
<title>戱贈李重呂晩卜西床</title>,<text>靑鸞白鶴劇參差。祇信平生鐵石姿。世上無如人欲險。請君三復紫陽詩。</text>
<title>和李重呂七首</title>,<text>幷州留滯歎浮由。東望公山尙逗遛。爾我人間皆過客。旣知天命復何憂。礫中良玉鐵中錚。涇渭從來異濁淸。隨俗和光知不妨。向君吾欲話眞情。挈家西渡久。臥起一藜床。日烘門猶雪。年馳鬂已霜。老驥元自重。昏雀爲誰忙。拊枕空歎息。漫漫夜正長。客去茅廬靜。幽愁苦逼人。未堪循物役。常恐損天眞。紫稻舂爲酒。靑松析作薪。駸駸歲將除。吾欲祭詩神。強整衣巾坐忘言。夜來風雪鎖深村。吾人自有光明燭。不待朝陽已破昏。天上浮雲屢變更。如衣如狗未全晴。忽然一夕風吹散。依舊瑤空是太淸。君家手種碧梧桐。雜在荒園樲棘中。容待材成裝寶匣。和來虞舜操南風。</text>
<title>雪夜聞鴈 四首</title>,<text>朔氣嚴凝卧欠伸。寒燈靑炯到天晨。忽聞鴻鵠因推枕。僕本明時一恨人。北風受節爾來賓。矰繳何曾一及身。瀚海西南啼莫近。戍樓今夜有征人。吳江楚澤往來頻。霜後君應羽翼新。行遇順風無所礙。八荒看作小由旬。鶗鴂鴟梟揔解鳴。老夫常患耳猶明。思回宇宙祥和氣。復聽歧山德牧聲。</text>
<title>吾道峰 進退格</title>,<text>吾道高於彼。蒼然萬仞峰。鍾靈人傑出。噓氣帝居通。功利西南遍。淵源左右逢。晩生寒蠧後。誰與挹遺風。</text>
<title>朴儒山</title>,<text>玉燭亭亭拄碧虛。碩人當日此巖居。跡同雉岳元耘谷。名並烏山吉注書。大地三千能載重。高麗五百已成墟。一生甘與培塿伍。微爾巃嵸孰起余。</text>
<title>麻姑巖</title>,<text>微吾神禹繫帆誰。夏史當年故闕疑。自謂前身爲帝女。不知何日化仙姬。君山酒盡春容老。滄海塵生世路歧。一別天台隣杜母。藍風萬㥘莫相離。杜母山名。在其東。</text>
<title>立春</title>,<text>辛盤細萊供新詩。皓首迎春春較遅。荼壘當門呵惡鬼。梅花立雪妬名姬。臘醪欲熟愁仍破。病骨稍輕喜可知。節序從來竆則變。陽和何限放之彌。</text>
<title>次李重呂言志吟</title>,<text>我生彈丸國。無由賦壯遊。磨驢空踏跡。臥起一書樓。箕封猶未遍。何况禹九州。少小學書劍。不作一身憂。萬慮殘燈夜。千篇落木秋。自慚非國器。誰信運帷籌。若遇知己主。一死以相酬。乘槎使西域。折箠笞北酋。草檄如風雨。兵不血戈矛。古來賢達士。學優仕亦優。可笑名利人。鍾鳴不知休。扁舟鴟夷子。萬古無與儔。草芥千黃金。何用問田疇。買書齊北斗。縛屋臨長洲。天公不我薄。莫嘆已白頭。</text>
<title>壁間老人畵</title>,<text>鶴書無消息。山澤逸奇才。頭整遼東帽。行傍漢濱梅。怊悵何所望。婆娑不肯回。翁如圯上丈。吾且受書來。</text>
<title>感事 二首○演雅軆</title>,<text>鯷山鰈海藐封疆。蝸角紛紛百戰塲。韓氏三分空失鹿。麗王一統竟亡羊。魚呑楚國忠臣骨。烏啄秦城壯士膓。聖代今無狼燧警。萬年鴻業繫苞桑。口工言語歸鸚鵡。身備文章許鳳凰。年老試依龜導氣。家貧欲效鶴休粮。千秋道術羊羶慕。百世英䧺駿骨香。枉學屠龍無地售。鼠肝虫臂足相方。</text>
<title>弇州集集句</title>,<text>寥落何心賦二京。乾坤髮白一狂生。倦探書帙渾無味。閒憶朋儔倍有情。千里關河桃竹杖。十年風雨鐵燈檠。防身玉匣雙龍劍。猶欲干霄每夜鳴。</text>
<title>次李重呂歲暮懷鄕韻</title>,<text>洛江天所限。一渡一消魂。芋栗拋心計。松楸入淚痕。寒雲山際 嶺名 嶺。落日水邊村。莫作思歸賦。幷州亦故園。</text>
<title>次李重呂二首</title>,<text>林逋築屋傍苕溪。手種寒梅喚做妻。爭似秦樓明月夜。玉簫夫婦兩相齊。風雪晨燈酹釰神。詩成持與會心人。元龍湖海收豪氣。仲蔚蓬蒿避軟塵。自謂桑弧能濟事。誰憐蓆帽尙隨身。渭川漁父忘機久。畢竟文王期暗親。</text>
<title>霜峴峰火</title>,<text>海關東北一丸封。邊報須臾徹九重。焉用候人勞遠望。且敎亭障備要衝。烟通鳥嶺鳴閽柝。火滅蠶頭報閣鍾。萬燧不如良將一。問誰今世甲藏胷。</text>
<title>次寄安義朴使君 憲陽 立春韻</title>,<text>長樂鍾聲報曉春。家家荼壘畵惟新。龍杓轉斡北風後。鳳曆先來東海濱。萬戶歡情同物我。一元和氣竝天人。靑絲白玉渾閒事。子美詩中寫得眞。</text>
<title>堯舜與人同</title>,<text>皇穹降衷早。民物秉彜同。月有分身白。花無別㨾紅。唐虞奚獨厚。天地本來公。欲識聖凡異。須看執厥中。</text>
<title>次李重呂餞歲韻</title>,<text>沈腰潘鬂備吾身。明日三元是吉辰。爆竹聲高詩更好。屠蘇飮罷意還新。君能海屋添遐筭。我欲湯盤濯舊塵。拂曙簷端來報喜。向人靈鵲似相親。</text>
<title>次李重呂義相峰韻 進退格</title>,<text>天際芙蓉勢削成。羅禪一去二千齡。乾坤並力如斯積。神鬼剜形不可名。半腹橫雲承佛氣。上頭明月集仙靈。何當駄送金鰲背。得與金剛較重輕。</text>
<title>同李重呂，金仲淵夜坐。拈東坡韻。辛未</title>,<text>爲迎嘉客啓蓬門。泥雪前街印屐痕。南斗今宵吾輩在。東坡千載此篇存。犬如豹吠依深巷。鷄作蠅鳴起遠村。無限古來成敗事。一燈中夜更堪論。</text>
<title>人日拈滄溟集中韻</title>,<text>新蓂七葉驗堯庭。踏磧巴人似踏靑。近日條風催糓雨。今年太歲値金星。詩書已屬戈舂黍。節物徐看絮化萍。臘酒定應餘一斗。與君謀醉不謀醒。</text>
<title>輓尹仲賓 寅逵</title>,<text>哭盡君家祖子孫。白頭東望暗銷魂。都無可樂人間事。獨對黃花故不言。</text>
<title>輓尹德載 五首</title>,<text>釰落驚波玉委塵。物華從古恨沉淪。功名富貴尋常有。難得天姿不俗人。華陽門戶世無多。南斗文星聚一家。引領東望三十里。我思何日不蒹葭。風流人物捨君誰。朋輩相推善說辭。未必精靈同草木。夢中猶復現鬚眉。百戰詞塲枉役精。幾人奔走竊虛聲。君能克遂先公志。一唾終成國子生。春燈秋月境無涯。剛彼人間造物猜。回首可憐遊戱地。不堪重上永思齋。</text>
<title>族兄致星徙宅後。李重呂作詩三絶以㝢少一之歎。遂次之。</title>,<text>狂歌草野我爲誰。不病時人不己知。元白蘇黃俱已骨。舍吾川竹更何之。川翁政合卷而藏。無路將身坐廟堂。茆屋數間風雪夜。掩書看劍一燈凉。風霜百㥘不勝淸。柏也深知竹性情。薊植汶篁元一種。肯隨疆土背前盟。</text>
<title>古見庵夜坐拈韻</title>,<text>黃梅莊裏覔談叢。詩與禪宗妙悟同。萬里雲收南極出。五更鍾定六塵空。蓮燈徹曉何須月。蕉骨當秋不可風。正法千年心印在。火傳安用歎薪竆。</text>
<title>翼日偶吟 二首</title>,<text>通計吾生已夕陽。忻從物外得秋凉。病餘涉險神還旺。眠了尋詩味更長。宿處天仙知近遠。別時儒釋異閒忙。一生一死閻浮世。空使男兒枉斷腸。古木蒼凉夕鳥啼。遊人臨發意凄凄。行逢白石筇頻住。看慣靑山眼不迷。略彴秋從楓葉入。高舂日向樹梢低。人生至樂那由再。一斷琴絃墓草萋。行過妻山下故及之。</text>
<title>梓枇嶺</title>,<text>亭陰勝似上江樓。脫去峩冠灑白頭。燎空赤日行將晏。挾水靑山散不收。垂老交情蛩負蟨。至今奇氣虎窺牛。到底狂吟緣酒德。督令從事達靑州。</text>
<title>椧街店</title>,<text>南鄕詞伯見夫君。膓肚尋常吐繡紋。大海波中龍立鬪。長安道上馬橫奔。後人若說今韓愈。今世誰爲後子雲。大醉行歌三十里。時時野店與山村。</text>
<title>月川橋</title>,<text>我有靑邱百貨圖。深藏不市故如愚。祗今海上求珍者。珠在蚌胎識也無。</text>
<title>同朴丈文則宿府邸 三首</title>,<text>中秋南斗聚文星。風掣詩絃入細聆。無事堪憐潘鬂白。故人相見楚山靑。燈光替月澄心界。酒力回春適性靈。咳唾紛紛珠玉落。異時收拾合哨丁。衰年自負九分豪。此局輸君一着高。蟲語愁人秋在壁。灘聲吹地夜生潮。名姬到老啼華燭。敗將希功買寶刀。樽酒易空人易散。臨歧怊悵奈明朝。滿引深盃餞夕陽。詩人夜宿聽絃堂。星垂樹隙松壇靜。風擺花叢萊圃香。活水浮沉魚得計。坦途馳驟馬知良。衰年樂與佳朋話。挑盡靑燈漏正長。</text>
<title>敬止堂次天將韻 堂在㓒谷上技。宣廟壬辰。天將王繼陽駐軍于此。題詩壁上云。倭奴猖獗弄干戈。我奉天朝滅此魔。公輩不須歎零落。扶桑指日挽天河。至今三百年。墨跡如舊。</title>,<text>東征將士枕琱戈。白日轅門哭鬼魔。萬里功成歸報帝。海邦重整舊關河。</text>
<title>四壽亭 卽敬止堂。刱在前朝。至今巋然。</title>,<text>碧珍多異蹟。神物護斯亭。海變高麗國。天長葢屋星。壁面華人墨。碑陰節婦銘。到今三易主。剝落舊丹靑。</text>
<title>文山齋。同尹舜瑞，李孟瞻 鎔義 拈韻。</title>,<text>齊山多木隱書樓。每歲玆辰得此遊。洞穴雲冥遅報曉。林塘月冷預知秋。尋詩細拾凉蟬韻。下酒平啖健犢頭。三日留連猶不發。外人難與話緣由。</text>
<title>次李丈峻汝 守德 竹軒韻 並小序</title>,<text>軒以竹名。古多有之。若綠筠軒，此君軒。皆是物已。然彼果能知竹者歟。夫竹之淸伯夷也。直史魚也。虛顔子也。材爲伶倫取。實爲鳳凰食。衆美畢具。而未甞求知於人。此竹之所以異於凡草木而君子必於竹乎比德焉爾。昔王子猷謂之君。天下從而君之。樂天稱之以似賢。牧之儗之於丈夫。禹稱盡宜物之狀。巖夫發尙德之論。與可副之墨而傳其神。戴氏序之譜而別其族。至若晉之七賢。唐之六逸。又皆藉君而有名。君於是不可謂不遇也。今吾丈生於之數子之後。庭實以竹。又以名其軒。竹之遇歟。抑人之遇也歟。然而名者實之賓也。徇名而不求實。是失竹也。必也見其虛則思納汚容衆。見其淸且直則思砥礪名行。守正不阿。夫然後庶乎其不負竹也。竊觀述懷一篇。竹之爲竹。不少槪及。而名軒之義。從而蔑如。無乃不欲自標其托於竹而然耶。是則當俟而質之矣。余甞欲內交於竹者也。旣承和韻之命。故遂不辭而畵鴉。以供噴筍云。聞說翁家植物圖。竹君庭院附庸梧。繁陰滿地平欺暑。直氣干霄可砭愚。籬下菊垂如弟畜。窓前梅發以妻呼。天公剩餉淸閒福。何用扁舟泛五湖。</text>
<title>次韻鄭丈悳應</title>,<text>門掩竆山風雪中。一床寥落似揚雄。慵吟轉覺天機淺。衰鬂堪憐世道公。賈誼傷時空抱策。廉頗垂老尙希功。欲知否泰相尋理。須向靑燈讀啓蒙。</text>
<title>次李重呂上元韻</title>,<text>無味今年度上元。風流羞殺向人言。誰家待月褰珠箔。何處看棚倚洞門。百道橋連廣寒殿。萬枝燈近紫微垣。知應都下傳柑夕。分醉春醪頌主恩。</text>
<title>早發踰霜峴</title>,<text>海山多壯觀。秋杪發南行。道傍逢石丈。林下別梅兄。野色烟霜重。江聲日夜淸。先楸翻入望。難禁怵惕情。</text>
<title>鳳棲亭次板上韻</title>,<text>翼然華搆面南開。玉笋諸峰滿目來。爲是九秋楓葉好。吟筇又逐大江回。</text>
<title>磻溪道中</title>,<text>一帶黃江擁衆峰。白雲㠊崛 寺名 動寒鍾。林虛鳥雀爲新語。葉脫閭閻失舊容。蘿蔔迎霜根更美。芙蓉涪露影相重。袛緣遊覽拋秋事。堪怪浮生太放慵。</text>
<title>古縣道中</title>,<text>黃海石逕細行尋。峽口村烟已夕陰。桃洞田園紅樹艶。蘆坡院落碧雲深。山䧺便有支空勢。江動長含赴海心。多謝故人珍重誼。到頭賷助槖中金。</text>
<title>杜尋</title>,<text>葛嶺嵯峨際太淸。倦遊明日向丹城。筇鞋比到三岔路。翰墨新添兩友生。大霧籠山風忽猛。䧺虹飮水雨旋晴。遵微直指銅坪去。時遇耕夫問地名。</text>
<title>大也川鄭氏竹舘。夜坐共吟。</title>,<text>靑溪 地名 酌罷欲斜暉。西望花亭 村名 路更微。火滅山村狵獨吠。雲長海國鴈羣飛。身無束縛由天放。跡涉踈狂與世違。正憶蟾江秋九月。鱸魚應復待人肥。</text>
<title>金鰲店</title>,<text>欲决浮雲拔佩刀。詩勳秋分與爭高。登臨已熟知筇力。閱歷頗多驗髩毛。巨物乾坤惟水國。壯遊今古幾仙曹。荒凉野店無人守。試向篁扉喚伯勞。</text>
<title>大嶺吟示主人鄭敬章</title>,<text>倦客南遊好主尋。匣中山水有餘音。雲橫大嶺常含雨。龍卧滄溟不厭深。傾盖初筵如舊識。蟄駒終夕見眞心。君曾夢接羲皇否。能作閒中愛睡吟。敬章自號睡隱故云。</text>
<title>露梁舟中</title>,<text>張帆欲發望津頭。涯際蒼茫水府幽。恰到潮生天若怒。除非山壓地應浮。孤鴻滅沒花開縣。大樹凄凉李落洲。雖在險中談笑穩。自知身勢一虛舟。</text>
<title>忠武祠墟。次江漢樓韻志感。</title>,<text>龍蛇浩㥘露梁潯。百戰英䧺恨入深。樓船尙有鏖兵勢。天日長懸報主心。僕本狂生能大哭。子誠騷客一高吟。祠堂並與滄桑變。惟見悲風滿橘林。</text>
<title>猿山道中</title>,<text>海上千峰接兩陽。昆陽光陽 龍門南望碧雲長。冥濛雨色江村暮。搖落風光野店凉。漁父時兼樵父往。木花相傍菊花香。山行水宿都無揀。不是吳傖卽楚狂。</text>
<title>曲浦</title>,<text>今行稍可慰今生。終是龍門 寺名 未忘情。鶴立蘆根秋水落。鴉飜楓葉夕陽明。雲烟出沒耽羅國。島嶼縈迴大板城。半世虛拋經濟具。空船無主渡頭橫。</text>
<title>錦山 二首</title>,<text>錦山挺出石饅頭。彤葉幽花已暮秋。南極遙通噓吸氣。白雲閒管古今愁。樓臺自起層層蜃。島嶼同浮片片鷗。此日始觀全軆海。乘槎不必問登舟。溟鵬南徙簸長風。天地呀然一壑中。萬里雲開圓嶠外。五更日出扶桑東。謾費當年精衛石。不知何處祝融宮。求仙畢竟荒唐事。堪笑秦時採藥童。</text>
<title>城峴河氏草堂</title>,<text>晉陽家世此誅茅。河氏林亭向午郊。霧氣愁人籠浦戶。雨聲留客宿書巢。禾棲斷隴鸚偸粒。松補踈籬鶴借梢。錦繡名山輕易別。何辭可解鉅靈嘲。</text>
<title>澗松亭次板上韻</title>,<text>堅如側栢莫能前。愛汝蒼官挹翠烟。勿許樵童輕剪伐。歲寒應見木之天。亭前有側栢一樹。故起句及之。</text>
<title>袖長浦洪氏書堂。夜坐口號。</title>,<text>踏遍名區便自多。奇觀盡向眼前羅。山因霧散呈千笏。海爲時平息萬波。紅女踈燈妬漁火。舞仙長袖答農歌。花田 南海古號 不是天荒地。南斗文星見若何。浦云山人舞袖形。傍有農歌島。</text>
<title>涉知足津。過昌善牧塲。</title>,<text>積水乾坤日易斜。詩仙愁殺髩成華。官樓靜似頭陀寺。商舶安於博望槎。九島秋深封橘戶。三川雨暗隱蘆笳。至今聖代無邊警。閒放靑山馬五花。</text>
<title>八塲浦</title>,<text>東西兩錦市門開。忽憶玄虛作賦才。天際浮萍對馬島。雲邊積石釣鰲㙜。齊民萬戶分山住。商旅千帆捲海來。津女亦知人惜別。隔簾微笑送深盃。是日梁仲習因事逕歸。</text>
<title>泗川鄕校早發</title>,<text>泗上行人曉辦嚴。孟冬霜色透緗簾。先王翰墨權安久。夫子宮墻罨畵添。潮退魚龍仍徙宅。天寒鳥雀薄投簷。迤從十水橋邊過。北望汾城筆更拈。</text>
<title>龍山店</title>,<text>南國籬花十月黃。征人催製芰荷裳。鴻歸極浦爪猶雪。鰲戴仙山骨欲霜。長路關心頻問店。暗燈飛夢乍還鄕。獨於雙七 二寺名 留詩債。世事悠悠錯了忙。</text>
<title>丹城界首。贈別權學老 憲貞○二首。</title>,<text>踏盡山霜與海雲。此行無處不同君。君歸試看雙龍釰。纔出鄷城勢必分。郵亭飯罷望江雲。笑把離樽更勸君。珍重伽倻留後約。不須怊悵燕鴻分。</text>
<title>霞標亭次板上韻</title>,<text>黃鶴高碁已着先。漢陽春樹罨晴川。江山赤壁多今夜。家世靑松憶昔年。人道主翁偏嗜石。天將公物不論錢。風埃未到興居地。信有人間火食仙。</text>
<title>大田村。訪朴薰卿 致馥 不遇。</title>,<text>黃山避地已多年。老去遊從苦不圓。梅發可堪孤夢惱。鴈飛終負尺書傳。天長北斗君雙屐。風利南溟我一船。說與鳳雛因起去。黯然旅夜未成眠。</text>
<title>鄭宗弼，李敬久聞余自海歸。投詩以賀。次韻却寄二首。</title>,<text>海遊爭似學山遊。山海多年執兩頭。無計羽翰登閬苑。有時魂夢到瀛洲。支離日月鷄窠屋。寄寓形骸蟻芥舟。南紀峩洋千萬象。今秋容易槖中收。藜筇曩作采眞遊。踏遍金鰲最上頭。紅葉爲媒尋寺刹。白鷗相約宿汀洲。仙人若在應三島。大地元浮亦一舟。九井雙虹皆異境。詩成留與六丁收。</text>
<title>凝窩李公 源祚 輓</title>,<text>竹箭東南不獨當。於人得見後歐陽。文章菽粟兼鍾鼎。志業江湖又廟堂。八座崇班蓍蔡寶。五朝令望鳳凰祥。完名定與伽倻久。看取亭花晩節香。</text>
<title>鄕校講會。與朴丈文則，李戚兄君錫 遠祐 同賦。</title>,<text>衣巾永日坐春風。樓名 諸子皆能一藝通。詩賦定非匡國術。聖賢俱在六經中。</text>
<title>枕流亭。次洪侯 祐慶 韻。</title>,<text>舞袖翩躚玉笛橫。曲欄風定海棠明。天公不與昇平樂。豈有官樓細樂聲。</text>
<title>枕流亭。與客同賦。</title>,<text>晴湖練凈暎脩林。與客登樓破午陰。五月風花同我老。十年盃酒到君深。橋崩勢妨行人屐。灘淺聲高浣女砧。覔句沉吟凭檻久。葉間幽鳥爾知音。</text>
<title>呈洪侯 二首</title>,<text>匡床試拂短琴橫。老去司聦分外明。始信江樓張女樂。不如高臥聽書聲。六丁鎪削費神才。中有孤庵碧四嵬。萬壽塘儲淸凈水。仙靈日望使君來。</text>
<title>次洪侯文山齋同遊韻</title>,<text>齊山粧點讀書庄。䆗窱嬋娟冠一鄕。三日留香荀令榻。十年攻苦管寧床。花明洞壑春逾好。月滿池塘夜亦良。黃鳥數聲鳧舃擧。可堪怊悵送斜陽。</text>
<title>和洪侯見寄三絶</title>,<text>黃昏屢與美人期。搖落牢騷豈素期。尙憶磻溪垂釣者。八旬猶得襯風期。龔黃茂績是曾期。皁盖南來僅一期。風土桐鄕誠不惡。緣何日夜計歸期。枚鄒文會苦無期。祇俟公堂飮射期。三疊瓊詞承厚眷。枯驢敢不赴佳期。</text>
<title>河達洪 承洛 見訪。同上古見庵。</title>,<text>一宿禪房興未闌。名山無處不仙源。秋來轉覺遊觀好。老去深知別離難。福地至今慳更秘。詩人從古瘦兼寒。諸君莫道羣芳歇。尙有黃華晩節香。</text>
<title>贈別</title>,<text>三日成歡遽解携。知君家在晉陽西。槖中珠玉輕千戶。屐底風烟富五溪。衰草津亭行信馬。寒燈山館起先鷄。那堪別後相思夜。魂夢尋常半路迷。</text>
<title>次洪侯寄示四絶</title>,<text>風雪寒牎臥計年。不堪長夜度如年。忽聞剝啄驚還喜。一幅題來十二年。嶠南爲郡動經年。松菊鄕山別幾年。遺愛中人圖報意。海籌恭祝使君年。駸駸五十六行年。歎息書生已暮年。翰墨壺觴游戱地。白頭多感許忘年。東閣官梅再送年。陽春花信又明年。請君莫作歸田賦。河內民情復一年。</text>
<title>東閣夜集</title>,<text>雅會頻繁歲又年。博山靑纈煑茶烟。病餘強至弦歌室。公暇閒繙性理篇。千里懷鄕書鴈阻。五更留客燭龍懸。知君撫字心勞地。每事祗要不愧天。</text>
<title>與金仲淵向見庵。道中拈韻 二首。</title>,<text>終朝理筇屐。斜日度川原。臭味惟君在。衿期與我論。雪埋樵彴細。雲護梵宮尊。坐憇松壇下。無人去佩樽。磵道苔侵卧凍槎。泉聲岳色不勝多。祗緣小個金剛好。贏得詩愁老更加。</text>
<title>夜坐拈挹翠軒韻</title>,<text>登降玆山四十年。森森檜栢鬱風烟。從僧始覓靈丹訣。與子同抽挹翠篇。曲閣西南千嶂合。法門今古一燈懸。沙彌故緩晨鍾報。夢寐平安欲雪天。</text>
<title>翼日滯雨</title>,<text>萬念俱空大幻城。一燈深院見分明。雲冥古壑龍身蟄。月落荒林虎氣橫。顚倒衝泥擔酒使。依微隔壁讀書聲。文章道學誰輕重。記取三蘇與二程。時少輩多聚讀禪房。故以此勉之。</text>
<title>謹次大明花韻 三首○並小序</title>,<text>嗚呼。今天下無大明久矣。夫人情久則忘。風泉之詩。不講於世。皮幣之使。相屬於道。豈皇明三百年王澤已竭而然歟。壬辰之搶。封豕荐食。東人之頂踵毛髮。皆神皇賜也。自是厥後。拱北之誠。未甞一日少緩。而欲報之恩。與天無極。苟有皇明舊物流落人間者。其摩挲太息。愛惜寶玩。豈特如舜器豳杖而已哉。晉州冠坊文氏家。有舊傳大明花。異哉花乎。殆無異於火中蓮也。雖然花惡能自異哉。異之者特人耳。盖其來歷形色。前賢旣有述矣。何容贅焉。然而論者以九鼎沉泗。謂神物不受秦汙。夫花之東出。在大明盛際。當是時也。天下之花皆大明花也。人之視之何間乎凡卉。以其出自中國。故中國之而已。及夫神州陸沈。柏社邱墟。凡中土之一草一木。無復紅羅物色。而是花也超然避地。獨存王春於滄桑浩劫之餘。抑亦有默相之者乎。不然者。以彼孤根弱枝。轉徙萬里之遠。上下四百餘年之間。凡三易其主而能保其天乎。花於是名重一世。環東土數千里。孰不欲移得一本。以爲庭實哉。文氏世篤忠貞。其奕葉盛烈。見載於尊周錄。花之寄於文氏之家而已歷八九世者。可謂主於所主。而文氏之辛勤封植。惟恐斤斧之或及。愈久而益不替。其不忘大明之意。又何如也。噫我東東周也。明於春秋。世之秉東方花史之筆者。當大書特書不一書。以見東周之大明不亡矣。夫誰忍剪伐爲哉。余今瓢繫。恨不能酌酒花下。以招三學士之魂。遂次其韻。庸寓思漢之心云爾。茫茫赤縣漲腥塵。極目山川愁殺人。賴有大明花一本。永敎東國記王春。公子名園化㥘塵。芳根移托有心人。花乎若住中原土。忍見崇禎以後春。嬋娟一種凈無塵。能憶金陵舊主人。安得分成千億樹。海東遍覩大明春。</text>
<title>次洪侯枕流亭七月望夜韻 二首</title>,<text>朱軒俯綠水。霄景政如何。官冷知秋早。樓高得月多。但令童執酌。安用妓傳歌。佳節苦無幾。駸駸隙驥過。不須邀畵燭。亭月劇淸凉。作郡南昌故。思鄕北斗長。湖明吟弄爽。天逈起居康。坐與沙鷗狎。塵機已淡忘。</text>
<title>奉贐洪使君之任西原 七首○幷小序</title>,<text>報堯使君莅玆土二年。卹民隱範士趍。凡淳俗興學之方。見於官居漫題。可按而徵也。自昔賢大夫之莅是邦者。未嘗無其人。而若夫政事文學。並擅其長。而斂退謙挹。不求近名。使君其尤也歟。竊甞觀先文獻公之歸目洪陽也。有出門無愧色之句。噫其家法有如是矣。使君惟墜緖是懼。所至輒有氷蘗聲。世常言醴泉無源。豈其然乎哉。不佞以村巷老學究。辱君子不遺。甚相得也。數年之間。凡講磨評隲。倡和投贈。指不勝僂。殆有古人知遇之感焉。今遽陞拜州牧。啓行有日。乃作別娥林七絶。以叙其眷戀之意。厚之至也。不佞自惟如𥌒之失相。後期且杳然矣。遂力疾強赴餞水之列。觴而祝曰努力崇德。以答洪造。毋棄菅蒯。時惠音書。觴已因次韻以佐行。庶逆旅孤燈。展閱一粲云。少從鄕塾學夫詩。慚愧朱愚苦不移。晩遇良師蒙厚眷。進時如渴退時遅。高燭琴堂夜飮頻。自疑身是異凡民。那無座上同心友。裕藟吾鄕揔可人。裕尹舜瑞號。藟卞若彦號。銅章歷典六名鄕。二載娥林一夢塲。麥穗桑枝遺愛頌。定知非獨古漁陽。訟庭靑草臥蒲鞭。閉閤臨刑每怛然。剡薦繽繁優 衮奬。海東循吏史堪傳。堪一作應山水瑤絃說盡情。書疏往復又歌行。晴牎展讀明花序。尙有餘香滿篋生。絲管嘲啾敞繡筵。枕亭文酒已經年。蕭然匹馬西湖路。惟有淸風載一船。驛路梅花媚早春。不堪回首望行塵。男兒儘是強膓者。能作今朝別淚人。</text>
<title>復次臨別一絶</title>,<text>馬首春雲上黨天。送君猶凂贈枝鞭。二年南土氷壺冷。槖裏全空買鶴錢。</text>
<title>輓李敬久 四首</title>,<text>一見知爲好丈夫。頎然驅幹又宣鬚。風流浩蕩空餘子。詩句匉訇伏老儒。祇道騫騰攀日月。却憐潦倒臥江湖。男兒等死君何恨。留得人間兩鳳雛。寂寂空梁曉月斜。驚回一夢淚傾河。幽明異路天胡忍。愚知同歸世所嗟。巖寺聯燈聞槲葉。文山分酌賞荷花。而今轉眄皆陳跡。爲作哀辭和九歌。仙圃春光綠萼梅。梅乎爾主幾時回。翩然絳節朝天日。白玉樓成帝曰來。一頭披展一頭悲。墨跡猶新篋裏詩。梅柏唱酬絃斷絶。此生無路更牙期。</text>
<title>次愼良驃周甲韻</title>,<text>蟠桃結子帶長春。華甲重還倍憶親。須把今年屬初度。更將餘日作中身。風流不逐鬂毛改。言論常存臭味眞。多福麻姑同燕喜。屋籌無量海揚塵。</text>
