<title>隱居詞</title>,<text>有松百株。有竹千竿。乃如之人兮。伊處其間。不營不求。其心則閒。有竹千竿。有松百株。乃如之人兮。伊宅其幽。何思何慮。有樂有憂。采之漁之。于山于水。維兄維弟。爲甘爲旨。不罹之貽。天只則喜。或耕於野。或耘於峽。維兄維弟。是事是業。樂我天只。靡思不及。</text>
<title>慈庭頌禱 並序</title>,<text>人子享親之誠。曷嘗有竆已哉。謀所以奉其親者。宜無所不至。欲其安也。則盤石危矣。欲其富也。則大海貧矣。欲其尊也。則五岳卑矣。欲其榮也。則時英色謝矣。欲其壽也。則天地且須臾矣。是雖在常日。且未或不然。矧於其初度耶。是雖在親年未甚高。且未或不然。矧今親年七十有七歲乎。矧今七十有七歲之初度乎。試量我今日頌禱之情。東海之水。不足以喩其深。大地之載。不足以喩其重。品物之殷。不足以喩其多。鬼神之智。不足以細悉。日月之明。不足以燭盡。兄若弟矣。齊稱壽觴。跪奉我慈天。自不堪切切之情。子興浡起浡等。遂拜手稽首。爲頌禱之詞曰。千年享矣。千年享矣。千千年享矣。又千年享矣。曰我斑衣之主矣。維旨味之相矣。萬年永矣。萬年永矣。萬萬年永矣。又萬年永矣。曰我斑衣之主矣。維溫凊之省矣。如山之久矣。如山之久矣。如山山之久矣。又如山之久矣。曰我斑衣之主矣。維歌舞之奏矣。白日之照矣。蒼天之臨矣。量我之誠矣。海不之深矣。天乎會此意矣。每如之今矣。</text>
<title>食薇歌 並序</title>,<text>嗚呼。食者人之所賴以生。世未有不食而能延其生者。於此有人焉。不幸遇疾甚怪。其中年也。食則必噎。噎必殆絶。乃專廢穀食。替以草木之實。以爲生者。于今十數年。人見其如此也。其憂之者屬也。危之者舊也。譏之者不親疎也。疑之者乃其生平不見信也。人未有不食而生者。此人獨不食焉。亦自憂也。亦自危也。亦自疑也。奚惑乎人之疑之也。然而此人雖不食異於人也。而乃其心則亦未嘗不同人。見人或不悅於食而一不食者。必據理而言其不可不食。勸以食之。或譏之曰。若且勸人之食耶。必復之曰。噫。吾之噎廢食。乃千萬世倘有焉。夫稀有者異也。人可自處以異。可處人以異耶。一不食。半日之吾也。二不食。一日之吾也。以至三不食四不食。亦皆一兩日之吾也。吾直恐人或疑於吾所愛也。吾何爲不勸之哉。夫食有當食不當食。苟不當食者。雖死不可食。若夫當食也。此乃天之賜也。吾其肯不食耶。嗚呼。彼不食者。乃其生平圖所以食。甚至非勤不居。非苦不喫。孶孶乎日夜。乃其意不惟自食。將以食百口也。不惟食百口。將以食鄰里鄕黨之不自食者。不幸遇疾甚怪。自不食而苟延其生以至今也。不復勤也。不復苦也。其柰何乎生平之志耶。嗚呼。人非食不生。食固大矣。只恨近世人之爭食特甚。廉隅喪盡。未嘗爲食道也。未嘗見其事功必可食也。而競趍多食之門。靡態不爲。而必欲竆其食也。非其好者。或遇食必擠之。使不得近焉。噫。欲食同情也。奚宜物我之分耶。或有人可與己並而共飽之者。必捏其不可食以斥之。必使幾乎飢而死也。乃其意在於獨飽。凡此皆食之大病。凡厥求食者。盍亦審乎玆哉。况食可救飢而止。不宜易其操。以取厭足也。世之求食者。率多厭於糟糠。而移易其生平之操。以求異味於人者。此又食之大可羞者。無寧不食而死者乎。日止再食可也。不必求多食。蔬食糲飯亦可也。不必求膏粱。守己之分。堅己之操。取當食而止。可也。亦豈宜越分易操。以取不當食者乎。或有人知我不妄求如此。以爲此不可不贍其食也。贍之此亦當食之贍也。辭不獲已則受之亦可也。凡厥求食者。盍亦於玆焉取擇。爲賦食薇之歌。歌曰。山有松。庭有菊。松花之飛。菊英之落。療吾之飢兮。可以度朝夕兮。籬有橡。園有栗。橡之拾矣。栗之掇矣。充吾之腸兮。可以送日月兮。前有薇。後有蕨。蕨可採矣。薇可襭矣。助我之興兮。不爲物之奪兮。伊誰不自食兮。求食于人。人皆爭食兮。爭食其新。子毋于新。願于其陳。不宜以食。易吾之心兮。易吾之心兮。則獸則禽。勖子之操兮。天赫有臨。</text>
<title>與柳博士 並序</title>,<text>百藝皆有宗。堯舜禹湯。治天下之宗也。臯夔稷契周召之徒。輔相之宗也。孔子仁義之宗也。孫吳之屬。用兵之宗也。黃老。道家之宗也。凡欲爲其事者。舍其宗而從事於枝流者。不亦疏乎。虞有典謨。夏有誓誥。以至岐周之世。始有風雅之作。其名曰詩本性情。而可以感發人。可以懲創人。可以考政治之得失風俗之美惡焉。則曰風雅者。非詩之宗乎。降而後也。風雅之體。變而爲五七言。然其冲澹朴雅之美。或相近焉。以至唐，宋之時。作者競以淸虛工麗爲尙。夫淸者絶塵。虛者遺實。工者主偶。麗者上華。夫絶塵而一於淨。遺實而專於影。主偶而求靑黃。上華而摹錦繡。傳之以此。學之以此。將此反爲宗而止歟。嗚呼。詩本性情。可以感發人。可以懲創人。可以考政治之得失風俗之美惡焉。則夫人之性情。奚獨在淨影之中靑黃錦繡之間哉。此可以感發人。此可以懲創人。此可以考政治得失與夫風俗美惡乎。以今觀之。關關雎鳩。在河之洲。吾未見其一於淨也。葛之覃兮。施于中谷。吾未見其專於影也。采采卷耳。不盈傾筐。吾未見其主偶也。南有樛木。葛虆纍之。吾未見其上華也。夫爲詩。不宗風，雅而宗淸，虛，工，麗。是奚異治天下。不宗堯，舜，禹，湯。而宗雜霸也。輔相不宗臯，夔，稷，契，周，召之徒。而宗刑名也。不宗孔子之仁義。而以煦煦孑孑。爲之宗也。不宗孫吳之用兵。而以棄甲曳兵。爲之宗也。不宗黃老之道家。而宗世之僧尼也者。李太白，杜子美。盛唐之宗也。而其爲詩。皆太失風雅遺旨。太白尙豪放。子美尙嚴莊。太白之詩曰。長風幾萬里。吹度玉門關。子美之詩曰。朝看紅濕處。花重錦江城。是固豪則豪矣。莊則莊矣。是果與於性情。而果於感發人懲創人。考政治得失。風俗美惡。亦有萬一之助乎。二子尙如此。其他則又何說。後人亦知風雅之終不可不宗。而愍後世之太失其宗也。故或於二子詩若諸家百千萬編帙中。特拈出其若干近似之句。工釋巧解。以附風雅之義。其說穿鑿苟且莫甚。僕未嘗不恥之而不欲觀也。如使一識者。能唱正論而革痼弊。使作者絶不用五七言淸虛工麗之體。使其或有所吟咏。或有所托諷。或有所感慨。或有所愁怨。或燕歌或頌禱。或譏刺或贊美之際。使其詞一倣風雅。以寓其性情。使自言志。不容上督。使方伯之臣。歲有所采以貢於朝。於以考其政治得失。於以考其風俗美惡。觀於詩而變其施。使人人各得其所。則是將比之風雅。雖未免精粗深淺之有殊。其爲體則未始不同。其有補乎國家之風化。爲如何哉。其與吟風咏月。止乎工麗者。相去豈直萬萬哉。嗚呼。世莫有知此者乎。知而不敢革之乎。俱見其可憐也已。僕家子弟五六輩。多讀古書。其才品。亦頗近近世詩家。僕常斥之。使不得留意。僕亦有所寓興。必就風雅爲之趣焉。如是者亦有年。不知者駭之。時或吠日而喘月也。僕不肯動一髮。意在爲其事。而不可舍其宗也。世之宗吾與否。固不可期。而吾之宗之。則得其正也。吾其肯同於浮議。而不卒宗所可宗者耶。出峽來。得見足下之詩。其淸爽灑落之態。雖方之盛唐。亦安有所辭讓。第與僕意相左。不能猝變舊習。謹就本韻。爲之風以上。鸒斯且。飛且啼。蓬蒿之下。安其棲。鸒斯且。微無齊。時擧翼兮。于畛畦。鸒斯且。傲鳧鷖。任其翔集。無高低。我歸于農兮。我意之貞兮。鋤我腰兮。傍彼農郊行兮。我瞻西方兮。浮埃望中盈兮。時自歎息兮。維我心之不平兮。笑我之愚兮。勤爾之耕兮。以效食土之忠。以申反哺之誠兮。我聞于古之人。曰旣明兮。我有友矣。我心則同。三世式好。不自我躬。云何不愛。出乎人之中。我有友矣。出乎人之中矣。其容之端矣。其氣之雄矣。云何不悅。莫如我公矣。其在于家。孝友則隆。及儀于朝。擬盡其忠。彼多人矣。祇自空兮。如物之貫。如澤之通。過則必告。告則必從。我無大過。惟公之功。眄此原郊。凜霜之風。公其適我。我酒在甕。盍往觀諸。江楓錦紅。有石之田。于扉之前。以我妻孥。耘或後先。以奉我老。期保永年。載虛載誕。誰願爲仙。有荒之田。于溪之邊。我妻我携。我孥我牽。我收我畞。三百其廛。我渴何飮。有甘者泉。或任曰便。或負曰賢。以置于庭。其積則連。勞我妻孥。式相勉旃。有時興發。我筆如椽。有魚斯鮮。有酒斯煎。朋友是速。兄弟是延。式歌且呼。起舞躚躚。薄言顧之。佳賓 缺。此不愧于天。此可永傳。曰富曰貴。如浮雲然。人之笑我。其麗不千。彼其之子。與我無緣。</text>
<title>以惜別歌。送吳廣文。並序。</title>,<text>誰勉於高而天若高。誰勉於厚而地若厚。誰勉於善而人性若善焉。是知天地人三才之所以爲三才者。皆出於自然。不待其有所作爲。則夫自然也者。庸非萬物與萬事之本體乎。草木之榮枯。誰使榮枯。昆蟲之動蟄。誰使動蟄。以至人飢食而渴飮。愛親而敬長。誰使之飮食而愛敬哉。我小也而人強之大。我卑也而人強之尊。夫強之皆非自然也。乃人所作爲者也。則且不欲強之於人也。况我本小也而我強欲大。我本卑也而我強欲尊者乎。我苟大也而人強之小。我苟尊也而人強之卑。人雖欲恣胷臆於好惡。抑何害於我之自然乎。天其肯與之乎。其在人者。且有所不快於我也。况大我焉尊我焉而我有所喜。卑我焉小我焉而我有所恨。則是我亦與於作爲之間也。得不爲自然者之大罪乎。試取宦道上言之。仕止久速。皆以其可者。孔夫子之行藏也。之行藏也。非出於自然者乎。先民有言曰。自然之外更無天。斯言也豈欺我哉。廣文吳公。性溫而雅。操靜而篤。眞古所謂君子人也。筮仕三十年。位不過員外。以歲丙申。廣文于完。此所謂人強之卑者也。此所謂人強之小者也。然公處之怡然。旣滿瓜。以余舊要。來告余行。余竊觀其志氣雍容不迫。雖使吳公處於卑廣文萬萬者。將不肯悲其卑也。雖使處於小廣文萬萬者。將不肯悲其小也。况使處於尊廣文萬萬者。而遽喜其尊。况使處於大廣文萬萬者。而遽喜其大歟。處之則處。不之處則不處。在處之而不欲不處。在不之處而不欲處也。吁玆豈非向所謂自然者歟。其友西歸居士李起浡謹爲惜別之歌。其歌曰。彼厲伊何。他山之石。此潤伊何。櫝中之玉。石騰於口。玉掩於目。彼溝之濁。看莫之別。此溪之淸。其底之澈。靡點或穢。莫之勝說。眷玆塵疆。伊競伊喧。靡小靡大。擾擾紛紛。苟非其時。獨寡笑言。誰毁而動。誰譽而惑。一定于心。千人莫易。伊子之操。允矣其篤。其位伊何。曰惟廣文。無氈無騎。人視凡羣。願言彼蒼。恢乃見聞。以今日離。以幾年合。每夜三更。翩翩蝴蝶。瞻望行塵。嗟我不及。</text>
<title>送堂伯赴定平府歌 並序</title>,<text>烏獲。古之有力人也。一匹雛。任之輕者也。有人於此。職在稱人之力也。而乃指烏獲。爲但擧匹雛。彼烏獲者。雖不自處以力。而其傍觀者。則未或不噱噱笑矣。此則人之情也。余以所見亦有異焉。烏獲固力士也。然彼獲也。常有愧於擧世之自衒其能也。不肯自言其力。亦未嘗以力加於人也。人何以知其有力。而必待之以千匀哉。然則其指以擧匹雛。非稱人者之罪也。乃自取也。况以力視力。則力自力也。以心視力。則力亦心也。豈宜直力其力哉。苟心之存者。匹雛亦千匀也。以千匀視匹雛。則天下之任。無不匹雛也。苟心之不存者。千匀亦匹雛也。以匹雛視千匀。則天下之任。無不千匀也。夫如是。則無不匹雛於天下之任者。爲烏獲乎。無不千匀於天下之任者。爲烏獲乎。吾但當存吾心而已。奚暇計匹雛與千匀哉。嗚呼。古之世。人之有力者無幾。故獨烏獲最名焉。後世一何烏獲之多乎。人無不擧千匀者。其眞能擧千匀耶。抑實不能擧。而以能擧自處耶。不必自處以能擧焉。而人強指之爲能擧耶。擧不能擧。得無傷於己而害於物耶。孰與力能擧而若不能擧。使世人莫能知其能擧者乎。我堂伯氏。遞梁山旣數年。除定平府。其將行也。起浡爲之別曰。伯氏忠勤。出於天性。悃愊而無華。疾世人貪佞。而守己以白凡。此行若德。豈但爲烏獲之千匀哉。定平不直一匹雛爾。朋親莫不以是而慰其行。起浡獨以爲定平果伯氏之匹雛也。獨不念存心者。匹雛亦千匀歟。定平雖小。亦有民人。亦有社稷。伯氏重以勖其素所操曰。定平雖匹雛於烏獲也。而其在我則是千匀之千匀也。早夜焉罔或有怠。則將何任而不爲匹雛哉。將見天下之言有力者。先伯氏而後烏獲矣。亦將稱人而不稱於人也。惟伯氏是勖。遂作而爲關山之曲。其辭曰。關山杳杳兮。關路逶迤。五馬驕嘶兮。行邁遲遲。瞻望故園兮。我心之悲。關山迢迢兮。關路綿邈。五馬疾行兮。載驅薄薄。瞻望故園兮。我涕之落。遑恤我私。寔我王事。維心之盡。維力之致。夙夜靡懈。小民是字。厖之氂矣。鵲之噪矣。珠浦還矣。虎河渡矣。職庶擧矣。恩庶報矣。玆可爲贐。敢言離情。有楸之橋。白雪縱橫。北望關山。逖矣其程。</text>
<title>謝呈方伯具令 鳳瑞○並引</title>,<text>莫嗇於烏。且解反哺。莫靈於人。寧昧致孝。材宂背世。貧極隣魔。無材何悅。不位誰尊。蓬扉寂無一輪。草屋徒有四壁。在平居且難爲心。値初度當作何懷。不敢怨尤。無所控告。只供蔬食。但切傷悲。豈意閤下特念通家之義。不負知己之托。深體孝理之化。先施老吾之仁。以資以羞。來存來享。威儀孔時。品物咸備。鍾鼓和鳴。歌管交聲。彩重閭巷。盛播遐遠。白日爲之留光。陽春仍而奪輝。北堂溢欣喜之色。南山增壽高之勢。酒未半。閤下以若亞使若通判。奉壽巵獻老母。旣拜跪加頌禱。老母開懽顔明素髮。懷感激體安舒。斑衣飄拂。草心暢發。景遠西山。彩添南極。此何日也。是誰賜乎。流必有源。源潔流淸。聖上爲源於孝。閤下作流於宣。其敢就朋情爲謝。是實於臣道有得。人皆耳目。此初聞見。父勖其子。兄勉其弟。化將大行。俗可自登。在公在私。宜歌宜咏。謹作詩數章。庸申悃一分。彼春者樹。有厚其根。彼孝者子。有偏其親。貧無以將。其心傷止。曷甘曷旨。世相忘矣。彼春者枝。親多孫子。旣窶而貧。曷甘曷旨。相彼烏矣。亦反其哺。與時相左。伊其誰訴。彼春者葉。親膺百福。與時相左。子虧其職。猶常之嗟。矧爾初度。無羞可珍。替以懽笑。親曰時否。毋我公頤。就服于田。頤我則宜。亦旣敬受。於焉起嗟。嗟如之何。我懷且多。彼純而藝。居王之前。出伯于湖。王猷是宣。以恩以威。人愛且畏。王猷誕敷。覃及南海。彼純而藝。愛親其至。其年五十。愛莫或弛。宣我王化。孝理爲先。人之有親。則以己見。彼純而藝。惠其好我。不自我好。疇昔然也。如兄如弟。式至于今。逮玆伯湖。屢悅我親心。曰若卽吾。曰吾卽若。不以二視。以已我度。曰我惠好。値其母生辰。我敢曰友。我以吾親。乃以其佐。曁厥通判。設樂其備。陳羞其滿。有寂蓬門。高車大盖。碩人如玉。龍旗揚彩。其幣維何。米絲楮墨。其饌維何。伊水與陸。鍾鼓鏘鏘。歌管轟轟。媚玆春光。日暖天晴。乃奉金巵。以壽我天。只拜跪禱之。千壽萬壽。北斗戾矣。南山卑矣。保有百福。靡或虧矣。指兄曰兄。指弟曰弟。天只乃悅。而起而禮。威儀不愆。爰命我舞。兄及弟矣。聯翩其袖。維玆完人。其麗不億。皆觀于此。街塡巷塞。或咨或涕。曰靡有聞。寔可永傳。有主有賓。豈不可懷。其惠于人。弘王之化。推己之仁。以孝以忠。以信爲德。豈獨我懷。有辭千億。有辭千億。誕補風敎。凡百有親。皆勉其孝。起浡作詩。詩孔有思。神之聽之。非獨我私。</text>
<title>送朴使君 渟○並序</title>,<text>召，杜將解官而歸。召，杜之民送之。不言惜其行。獨言其己。其不幾於不喪心者。幾希矣。而起浡不之辭焉者。不亦召，杜之民所嘗無者乎。起浡賦性狂妄。不能與世推移。盖凡論事。必求其極。談帝王之治。非堯，舜不言。談輔相之職。非周，召，伊，傅不言。仁義非孔，孟不言。孝非大舜不言。節操非夷，齊不言。高潔之致。非隨，光，巢，許之徒不言。至如文章。一小技也。而非典，謨及不列於三百篇之中者。不肯留于心而發之口也。生平雅言。不出此數者。云爲此也。動靜此也。自守此也。責人此也。大要欲使天下國家。各建其極。以挽回隆古之治也。以是言之大人。大人若不聞者。以是言之儕流。儕流甚愚之。以是言之細人。細人如木石不可言。於是自知抹摋於世。不啻若枘鑿。遂棄簪笏。歸來于寂寞之濱。以畎畞爲居處。以耘耔爲事業。躬服勞爲之奉畜。視富貴。如浮雲然者。殆將八九年矣。歲庚辰。我通判朴侯下車旣數月。嘗一趍下塵。我公乃許以酬酢。起浡所以應之者。亦不外乎雅素之言。而我公不深斥之。雖不然其語。而察其色也。蓋曰彼雖空言。其志則或可尙云爾。竊惟起浡行於世。今可二十年有餘。其所嘗對面而接語者。通尊卑老少計。奚但百千人而已焉。而其能不出之萬一者。獨我公一人。則起浡之所以不敢忘於我公者。爲如何哉。而乃今公拂袖而歸。起浡將於何托其知。而得免踽踽於今之世乎。崑崙之上。落落乎千尺之松。東風不能榮。朔雪不能凋。通四時而一其色。歷千年而保其貞。使林林焉叢叢焉。隨時而變化。盈兩間之草木。擧莫能希其彷彿者。庶乎知我而松不肯與我言。則起浡之知。不專在我公乎。凡臨民之善者。皆召，杜也。召，杜於其民。愛之而已。未聞有知其民之召杜也。今公之愛其民。初不下於召，杜。而起浡之愚且狂。擧世莫或知。而棄之如糞土。而我公獨不之深斥焉。則公是知其民之召，杜也。召，杜無我公之有。而我公有召，杜之無。今公之歸也。獨言惜其行。不亦重輕而輕重者乎。一州之人。合辭言曰。我公去。柰莫留何。起浡應之曰。否否。若屬獨知去爲去。不知去有留。獨知留爲留。不知留有去矣乎。夫爲政善者。雖其身去。其澤留。不善者。雖其身留。其澤去。身之留有限。澤之留無盡奚。屑屑於有限之去。而不欣欣於無盡之留乎。恬而靜者。我公之留也。蠲者免者。我公之留也。奉上以禮者。我公之留也。循其自然而無所營爲者。我公之留也。斗斛平而民有餘懽者。我公之留也。從事於詩酒之間。而不肯忽一念於小民之疾苦者。亦我公之留也。其身行者。獨我公之去也。豈以有限之一去。而易其無盡之亦留也哉。合辭言曰。論據義理。無可容議。至於我公之行。非限也。朝廷以湖南國之根柢。不可不重其選。擬今巡察相公。我公卽相公季氏。相公入界。卽據法請遞。於是相公以其伯氏榮川公及季氏具衣服。以衆子弟。聯翩彩舞於北堂之前。辭氣誾誾。歌管訇訇。內盡孝子之儀容。外極方面之風威。耆艾溢郭。童稺塡巷。爭瞻聳觀。罔不曰眞孝子也。大夫人時年八十有三。和色愉愉。春光融融。天地獨厚。日月偏私。於是伯，季氏奉大夫人。安頓于碧城。相公以一道養。此其莫盛事也。子送之。不一言及。此獨以不限爲恨何哉。曰。否否。夫法不可越。不可越。非所謂限者乎。至其莫盛之事。則太史氏秉筆並記。四方罕有之擧。至如忠孝之道。記之特可詳焉。以裨風敎。此乃太史氏之職也。則夫所謂罕有之擧。且有大於此者乎。爲人子養其親。若相公及伯，季氏者。不亦可乎。太史氏烏得尋常視而止乎。况州之億萬人若傍近州郡億萬人若一國之人。皆有耳目。其傳之廣。不必藉一狂生毫端。起浡安敢妄有所云。然起浡之恨。只在見知者行已。惜乎起浡不得爲眞驥騏。而我公之知起浡。似若未及乎伯樂之知驥騏也。謹爲詩以進。有梅有梅。在堂之右。之子之行。使我心疚。有梅有梅。在堂之前。之子之行。使我心煎。胡然而來。胡然而歸。我送之子。涕淚沾衣。右惜別之詩習習谷風。吹彼溪邊。我覯之子。行化流川。小民愛之。其歸無遄。習習谷風。吹彼山頭。我覯之子。化行川流。小民樂之。無斁其留。我聞于人。之子有行。不可以留。薄言送將。酌彼川水。以勸其觴。何以相見。道路云邈。一與之別。參商自隔。我勸一杯。我淚交滴。微見加親。不見加疎。各自努力。好度居諸。有行者人。式寄我書。右送行之詩有赫維天。覆此萬物。俾各有遂。莫或自失。眷彼卷阿。草茂木密。品莫或紊。性莫或奪。凋滋以時。咸聽于一。相彼草木。維天之命。矧爾我人。不究其性。貴賤分殊。尊卑位定。政有善惡。議多邪正。治亂相承。或衰或盛。辟于四方。式謹厥德。股肱于辟。毋怠乃職。以厥黎民。各勤其服。莫違于天。時省時惕。受天百福。則寧邦國。得于玆興。失于玆喪。自古迄今。其理不爽。嗟我有位。胡不此諒。靡恤于事。維富貴是享。不念爾辟。維爾之仗。非爾位不赫。非爾祿不豐。非爾德靡明。非爾心靡忠。胡不革爾習。式日懵懵。蠢爾如髦。靡人不同。斁我之常。獲戾蒼穹。獲戾蒼穹。蒼穹棄我。降災孔酷。無冬無夏。征用其三。民不遑暇。歲且未登。餓莩在野。嗟我有位。謂民可下。人有箴言。箴言孔大。封疆不縮。人畜猶在。時維思治。人悟且悔。因兆善變。復不失會。義昭倫敍。疇不我畏。匪我言髦。未知爾心。虛其衣食。有恥且深。我把我鋤。筆川之南。日之方中。時憇靑林。載嘯載咏。無人我尋。瞻彼楓樹。金風時起。禾穀已熟。亦可收止。穫之以負。有實其積。以爲酒食。以養以祀。妻孥無恨。天只有喜。籬邊有溪。溪邊有沙。溪流之碧。沙白而多。細兩初收。薄言荷蓑。遵彼溪濆。投彼淸波。豈其羡人。釣鯉于河。綦巾有憂。我客來斯。窶無爲具。曷飮食之。士曰勿憂。南山有薇。薄言采采。襭我之衣。綦巾憂歇。賓主偲偲。我有子弟。咸通典墳。禮明奉親。義達事君。式至百爲。肌擘理分。載與酬酢。忘日之曛。或入我室。曰有蘭薰。我度日月。孔樂我生。誰貴誰富。無辱無榮。顧玆身世。靡有與爭。庭有蘭矣。酷烈其馨。園有松矣。孤潔其貞。陟彼高山。以望周道。周道逶迤。使我心惱。壹者之脂。王京可到。塵氛蔽野。曷其除掃。非我所思。食土維好。百爾君子。衣食無虛。人雖不畏。上帝高居。監降禍福。期如式如。進盡厥能。使民安舒。如其不可。退服菑畬。百爾君子。余豈不知而言。我有何戾。萬口同諠。毋安厥殆。以懷黎元。佐復彝倫。雪此邅屯。於萬斯年。令名永存。右臨別道懷。以寓勸戒之詩。</text>
<title>送李子正 並序</title>,<text>出處人之大節。而出之道其槩八。曰貧。曰宦。曰勳。曰戚。曰名。曰黨。曰望。曰大人。處之道。其槩八。曰棄。曰逐。日恨。曰寃。曰樂。曰時。曰量。曰碩人。出焉而不知其出爲何出。處焉而不知其處爲何處。得不幾乎昧出處之道者乎。夫無以供粢盛。無以繼甘旨。無以救百口飢寒。不自塡於溝壑而有出者。此貧出也。鍾鼎那忍辭。軒冕那忍舍。揖讓乎人主之前。而周旋乎廟堂之上。那忍失也而有出者。此宦出也。我有勞於國也。國何忘我。我何忘國。義不可不共存亡。爲是而出者。勳出也。我不疎於國也。國何忘我。我何忘國。義不可不共休戚。爲是而出者。戚出也。不衒玉何售。不求人何聞。不聞於近。誰聞於遠。不聞於今。誰聞於後。爲是而出者。名出也。彼某卽吾某對也。吾某卽彼某對也。彼旣引彼某。吾何不引吾某。力引之。是出也黨出也。才具而達。操雅而剛。我不求聞而人自聞我。皆曰此不引。更誰引。力引之。是出也望出也。其道高。其德大。而曰我不出其。柰百萬億蒼生何。幡然而起者。大人之出也。八者非出之道乎。自奇而不見奇於人也。自珍而不見珍於人也。受侮焉被蹴焉。不得已而處者。棄處也。齟齬乎無與親也。抹摋乎無與合也。發一言而千笑至。動一足而萬謗集。不容於世而處者。逐處也。何人優我才。何人優我行。人皆浴鳳池。何我獨羣鷗鷺。人皆近魏闕。何我獨守泉石。咄咄而嗟。若此者恨處也。彼未必優此。而彼皆登庸。此未必劣彼。而此獨棄逐。人皆惜之。若此者寃處也。沉浮乎鳳池之頭。孰與羣鷗鷺而無所憂者乎。出入乎魏闕之中。孰與守泉石而無所羡者乎。休休焉得得焉。慊乎中者。樂處也。世不可與有爲。曷足虛徐。浩然而歸者。時處也。受一命而較我之才也。任一事而較我之能也。曰是命也。非我才所當。是事也。非我能所辦。我何敢虛君衣食。致爲臣而歸者。量處也。元無累於世也。不知有君臣之倫也。不知有付畀之重也。翠崖丹壑。爲之所也。滄江白石。爲之生也。灑落乎無一点塵慮滯其胷中。是其碩人之處也。八者非處之道乎。夫貧出多者。衰世之政也。宦出多者。國無善。勳出多者。賢則其民賴。否則病。戚出多者。賢則其民賴。否則病。名出多者。政不擧。黨出多者。其國危。望出多者。民有所麗。而國日治。有大人之出者。其民皥皥。其俗煕煕。而唐虞之治以興。不識今之世。何出多乎。多棄處則士無所勸。多逐處則國空虛。多恨處則其俗渝。多寃處則化不博。多樂處則俗尙歸於廉。多時處則其國亡。多量處則朝無覆餗之恥。有碩人之處則淸節之風。足以振後世而扶當時。不識今之世。何處多乎。都事李侯子正滿瓜而還于洛。吁。子其出者。子之出何出也。貧歟。宦歟。勳歟。戚歟。抑名歟。黨歟。或不及乎大人之出也。則子之出。僕可知已。僕方處者。子以僕之處爲何處乎。棄乎。逐乎。恨乎。寃乎。抑樂乎。時乎。初不慕乎碩人之處也。則僕之處。子必知已。嗚呼。出處之迹不同。別離之情無異。爲賦彤庭若碧山歌數曲以贐。彤庭弘敞而玲瓏兮。玉佩鏘鏘而落輕風兮。佳氣鬱鬱而浮于空兮。千官優遊兮其中。樂不竆兮。九闕輪煥而崔嵬兮。棟宇翼翼而天半開兮。千官濟濟而塡相來兮。都人望之如神仙而首頻擡兮。豈宜徒優遊而無所爲兮。俾民危兮。願言竭其能而殫其思兮。望無違兮。右彤庭之歌碧山之間兮。上有白雲萬重堆其勢。下有淸溪數曲揚其瀾兮。爰有一人盤桓兮。巖谷以爲居。薇蕨以爲食。而心安安兮。碧山之中兮。淸有風明有月。更有蒼髥白甲萬丈之長松兮。爰有一人莊迹兮。不知千駟萬鍾是何物。意從容兮。奚可不自量而虛衣食兮。唯富貴之欲兮。歸來乎山之中而聊棲息兮。允疎慵之適兮。右碧山之歌</text>
<title>送元參奉可遠 並序</title>,<text>在乙丑年間。無心子與季游泮時。大倫重明。中外多士。樂處芹齋。可以累百數。無心子兄弟。亦側濟濟之列。莫不與磨戛肌膚。然於其中。不無深淺之交。後五年。季忽背世。凡季在時百千酬酢。或觸目入念。靡不摧心絶腸。最難堪者。見其好也。不以久日月見歇。辛巳。可遠來守完山慶基之殿齋。完山卽余居。而可遠最所親乎磨戛之中。而季所最好者。與之相對。輒悲來塡臆。因念內外小大之官。皆有瓜滿必歸。可遠守齋。亦必有滿。期滿必不暫淹。方其分也。後期何以卜。一時去留之情。何以堪乎。自相見來。此念滯胷中。不止十九。或發於言語之際。或及於翰墨之中。十二月二日。無心子晨坐草堂。門巷久無車。有一公子翩然而來。卽可遠也。握手未及敍。可遠愀然而曰。後期何以卜。無心子甚愕詰之。曰來曉是余程也。嗚呼。思其分。且常不堪。况今臨其分乎。古人離別人。必道其懷曰黯然。此人之情也。人皆有是情。則我獨無乎。凡人離別。且不堪。况最所親於累百之中。最所好於季也者。而可遠告別乎。風塵滿天地。出處又不同。而此去京師。將千有餘里。自來曉以往。音便更誰托乎。此無心子別可遠而自憂也。斗米數百錢。天寒欲墮指。可遠上奉老親。下將妻子。以百口首長路。此無心子別可遠也而憂可遠也。餘外不可數。彼所謂黯然者。一何少乎。官無尊卑。皆可盡吾能。此則可遠知之有素。不敢覼縷。卽爲國風詩。以替未重逢前面目。燈之明矣。明如星矣。子之行矣。遙其程矣。曷相遇矣。我多情矣。燈之殘矣。殘欲寒矣。子之歸矣。度千山矣。曷相見矣。我難攀矣。我思舊矣。心之疚矣。我遘子矣。悲且喜矣。我送子矣。淚欲墜矣。漢之北矣。豈不逖矣。一與別矣。曷相覿矣。毋相忘矣。音相續矣。人開尊矣。鴈叫雲矣。情如何矣。我送君矣。不得留矣。淚滿巾矣。</text>
<title>鸒斯歌。贈閔御史 鼎重。○並序</title>,<text>古詩人命題中。有曰繡衣石榻者。夫繡衣王人也。石榻野居也。以王人之尊貴。而來野居之僻陋也。彼何以屈焉。此何以致焉。後千載想像其事。未嘗不往來于心。歲乙未仲秋下旬。起浡端坐于完山東郊之草堂。薄暮忽有前導迫柴扉。乃閔斯文。以御史按事于湖中來。六七年前。獲私於洛陽郵亭。雖緣犬馬齒長。出處道殊。不得托契相親。而其愛慕之情則亦宿矣。誰知此事。亦不沒於尊貴之方寸。而遽忘枉駕之勞哉。此便是繡衣石榻也。又何事於想像千載耶。莫尊貴也。莫僻陋也。而乃有此先施。此非復此世事也。旣酬酢半日。農談十九。文談五六。自餘爲閒說話也。比罷。繡衣徵起浡數行書。吁。繡衣何以徵余文。以文發於心。繡衣欲觀吾涵養之淺深耶。起浡對人。未嘗隱其臟腑。半日語。起浡之心。已傾盡無餘矣。以農馬知專。欲知吾翰墨之大小耶。文章小技也。起浡嘗業之以餘事。則夫繡衣何以徵余文。嗚呼。繡衣豈偶然者哉。繡衣以弱齡。歷敭華貫。不暫離近密。一朝奉使于南。乃所管正是人心離合之幾。繡衣之意。豈不欲灼見於公私之際。痛察於得失之原。以存我聖朝之新制哉。急者失於寡。緩者失於時。強者下無措。柔者法不行。欲使人心無怨。國制不廢。而不墜夫繡衣之本任者。其不在執兩端而務得其中乎。夫安得自用。而不廣詢於知舊哉。則其徵文也。特寓言已。乃其實有意存焉爾。起浡乃作而爲鸒斯之歌。其歌曰。相彼鸒斯。盈于蒿下。有萬其族。任其翔翥。各保其軀。不爲物化。相彼鸒斯。棲于林中。有赫白日。不見其躬。任其翔翥。秋月春風。相彼鸒斯。忘己之微。時隨大鳥。載止載飛。闊彼天衢。薄欲張翅。有鳥孔小。亦繁其醜。有人養之。是愛是撫。新投鸒斯。卽背其舊。不可爲怒。伊可爲矜。容其翔集。俾爾軒登。呼朋引類。以莫不增。雖其至微。或拔乎萃。不以類分。惟其儀是。取均爲羽族。曷不天戾。伊雖嗇矣。背云可疾。宜機之張。合羅之設。一視以人。毋分於物。靡有毫私。上帝至公。允迪乎玆。物則有容。恩及翔走。是乃之功。</text>
<title>芳草曲 四首</title>,<text>芳草復芳草。碧滿長洲面。和風吹不休。細雨輕如線。嫰葉看漸長。處處春光遍。王孫獨何歸。有懷不可見。漠漠天之涯。蝴蝶飛亦倦。自從省事來。天時恨已變。長養與肅殺。遞代在轉眄。三萬六千日。倐忽如飛電。殘花落不遲。逐風飛片片。已矣勿復言。傷心涕亂濺。其二芳草復芳草。碧滿江之南。靑衫白馬郞。五五復三三。佳人弄瑤瑟。美酒開劇談。百年文物久。萬里恩威覃。品彙順生成。天地化同參。北海有鱷魚。春波任淹涵。東山雨初收。藹藹橫靑嵐。落落三兩松。秀出影深潭。羞從物榮枯。白雪猶如藍。不謝又不怨。風摧分亦甘。其三芳草復芳草。萬里春光生。欣欣帶榮色。品彙交相爭。陰山凍未解。白雪來縱橫。美人不可望。何處是秦京。無端好消息。蝴蝶傳三更。美人招我去。使上玉階行。浮雲去蔽障。白日流光晶。重重舊時語。欵欵今日情。覺來在天涯。屋角雞三鳴。靑衫濕已盡。向隅悲屈平。其四芳草復芳草。請生昭陽宮。昭陽宮裏人。嬌戲愛春風。莫生長門宮。長門恨不竆。金輿久不到。玉階花自紅。粧鏡慵不開。爲羞見飛蓬。連理與比翼。當時言語中。咫尺今萬里。弱水路難通。黃鸎隱楊柳。丹鳳棲梧桐。物各有所止。獨我何悼躳。傷心又一倍。明月懸秋空。</text>
<title>無題</title>,<text>我昔遊中國。泰山登騁目。四海何浩蕩。深廣俱不測。百川共朝宗。水族皆所容。時時大波起。澎湃相撞舂。而海不爲害。自能保其大。誰人妄測蠡。欲海於海外。殘生生不辰。窃效蹈海人。徒死亦傷勇。擬居東海濱。願得同心子。待淸期終始。漢道昌何遲。白水光武起。</text>
<title>大風</title>,<text>崇禎戊子年。七月初六日。東方旣明白。朝暉未及出。沉霧四晦塞。咫尺看如漆。小雨時點滴。虐災㬥蒸鬱。舟人指砲車。白犬出洞穴。天地忽噫氣。大籟空中發。八方未定處。吼怒更頹颲。蓬蓬且耾耾。激揚復飄忽。調調又刁刁。冷厲雜謞叱。列子行何御。方朔指未屈。聲如九天上。倏然銀河决。一勺不外注。盡向人間洩。淜滂滿天地。不暫休㬥疾。盛如四大海。一時俱汎溢。洶湧塞宇宙。宇宙欲分裂。蕩漾不自定。天下同漂沒。勢如百萬億。鐵騎齊馳突。東奔又西走。川陸未有別。騈闐不可象。萬物渾萎薾。壯如五太岳。小大領𡺚崒。同時總崩壞。委積於一瞥。巖石皆破碎。樹木盡摧折。亂如深秋風。倐起衝葉密。紛紛滿一天。颯颯若飛雪。怪如壘茶輩。括盡神鬼秩。驅勒四屯聚。踊躍相諠聒。疾如有翼鳥。毛羽同披拂。一隊出雲霄。齊飛共頏頡。沓至如長鯨。盡海噴齒舌。吹送大地上。進退非再一。千態與萬狀。紛亂難可悉。老麋空屈膝。綵㫌何容綴。雄都百萬家。屋瓦飛不絶。墻宇與器皿。幾處驚殘缺。羊角遍經過。石尤縱其術。蔀屋未綢繆。疎籬豈牢實。一着籬片破。再看籬永撤。三着屋纔動。四着屋已拔。時時大雨注。小溪漲難越。昏昏未辨物。形勢添恍惚。小木雖涉托。大木根盤結。一着搖小木。小木已欲揭。再着小木仆。其地如坎堀。三着動大木。大木累拜崛。四着大木折。處處如斫伐。巨枝共披摧。細枝碎如屑。亂着逐飄葉。相從不相失。誰憐松與竹。如火崑岡爇。深凹或能保。最是侵高凸。書符敢望吳。擧手難期葛。禾稼本軟脆。傷害何足說。一一皆帖地。四野同被揠。小兒畏欲啼。老人亦戰栗。縮伏就乾處。免壓以爲悅。時或有緩急。大勢無作輟。天開雨暫收。日夕初見歇。兒童欣出戶。耆老淚如血。或呼天於郊。或撫膺於室。或自心口語。或與鄰人詰。遑遑復汲汲。嘖嘖又咄咄。完人好種木。木實度秋節。木實餘幾何。如秋葉盡脫。家累將何食。無以爲生活。多少墻下桑。舊曾森成列。今或拔如鑿。今或折如截。明年蠶月時。何處可筐挈。百穀損什九。於何穫挃挃。且無可任負。况望比如櫛。糊口亦不贍。遮莫論秷秸。今年雨暘適。大有皆期必。誰知値此災。向我天何恝。不繅又不績。無裯更無褐。官威何以免。歲且何以卒。嗟嗟愚夫心。一倍增嗚咽。倉舍飄馬邑。蓮亭飛碧骨。紅腐竟無賴。玲瓏今寂滅。沛館落門扇。大道看洞豁。慶殿戶自辭。威容損天闕。灾異未可測。有識宜惙惙。不須遠援引。請以近古質。人言辛卯年。孟秋之初吉。亦嘗有風灾。比此還暫劣。壬辰慘兵火。宗社危一髮。其後歲乙亥。日十二月七。風從夜半起。崇朝猶壯烈。及至丙子冬。醜虜空其窟。君王窘山城。盜賊恣擊殺。澹庵疏詎售。小舟方弄窃。三京曁漢南。犬羊爲門闥。關西一賤隷。幷猗尊欲埒。皮幣不得免。民力哀已竭。今又有此灾。灾必於七月。此將有何亂。寸心苦如割。潛思更推理。仰觀而俯察。曆數歸北人。皇明運已訖。侯度奉有虔。拱北誠專一。大小自相得。褒勑時怨切。北人不當虞。得無南患掇。朝廷多廟算。將士明師律。人皆懷敵愾。蕞爾何足恤。伊變不虛生。何以酬終末。成周有大風。四國悲狼跋。卽今自無此。未同毋苟曰。睢水大風起。隆準脫顚蹶。中州倘有諸。萬里山川闊。黃帝夢去垢。依占得良弼。况今眞不夢。得非有遺佚。或恐齊殿上。有女寃氣徹。使着太液池。不免臺虛沒。嘗聞天聽卑。昭應無蹉跌。臣願我聖上。自今加慄慄。敬天以勤民。無有自作孽。功不下古后。德不讓先哲。轉灾以爲祥。邦國永寧謐。是乃王者風。後世知難匹。小臣歌南薰。百年了蓬蓽。</text>
<title>問天</title>,<text>下土李起浡。於天有所詰。天能答我否。我欲陳一一。天着於何處。幾高且幾闊。晝夜何以代。寒暑何以迭。無耳又無目。無口又無舌。是宜無所爲。不干吾人物。而古聖賢人。萬事皆聽决。一微人悲歡。一細事得失。一草木榮枯。一昆蟲死活。莫不歸之天。天倘有其實。理宜人生人。玄鳥何生契。巨人跡甚怪。尼丘亦怳惚。商家有長發。周室綿瓜瓞。萬古大聖人。厥初渾宜質。帝王中堯湯。聖德無與軼。堯水至九載。湯旱年有七。民生迫昏墊。人禱災亦切。顧彼厲王胡。監謗逞淫殺。銅柱是商紂。肉山有夏桀。宜臼戊申擧。漢高杯羹說。揆之以天理。宜各有灾孼。天何錯施報。彼苦此反逸。周宣奮揮戈。修攘興王室。天何未幾何。復使生宮涅。至如漢昭烈。草廬三枉屈。匡復其庶幾。天何禪不恤。一旅天將眷。十旬天何佚。冰堅天可信。霧塞天何歇。不仁得天下。未之有孟曰。呂政太無道。萬姓被酷烈。思皇就坑坎。載籍歸炎爇。意欲愚黔首。成橋欲見日。其愚不可言。使人長咄咄。唾彼司馬炎。狐媚者餘櫱。衣食人衣食。終始心盜窃。何况醜胡元。中國不與列。毳幕食駱醬。犬羊爭優劣。天何取彼輩。四海使囊括。歸來望思臺。至今人悲咽。天何不於初。使悟於其卒。囹墻能縱囚。玄武忍蹀血。玉燭急皇聲。金櫃負慈訣。天何視尋常。不暫使惕慄。噫噫我皇明。立國知萃拔。聖祖昔應天。時雨行征伐。海內自歸順。一德誰越厥。神孫且繼繼。法度罔墜忽。出日皆丕冒。土物以時節。誰能睡榻側。海外亦我闥。字小恩爲大。下國能繼絶。動息摠懷感。可能言肉骨。如何倏忽間。遽判興與滅。彼何德可進。此何惡可黜。天於夷曁夏。尙可有分別。奪夏遽與夷。何偏厚胡羯。福善與禍淫。天倘人不拂。百世綱常主。夷齊死薇蕨。首陽山之中。空照殷日月。大哉孔夫子。道德天爲匹。畏匡厄於宋。東轅復西轍。終然不得位。未少有施設。千年霜露墜。處處馨有飶。顔淵不遷怒。三十二短折。孟軻亞聖者。尹士言不悅。韓在潮州悲。董於江都沒。兩程及晦翁。性理究本末。不傳得遺經。後人使開豁。猶時致譏侮。僞學名未撥。志士開黃卷。寸心長鬱結。閔損人不間。曾參問將撤。王魚出自冰。孟竹生於雪。時無受遐福。後未聞慶發。忠如逄干子。剝虐終未脫。霜刃飜九鄂。淸波浸伍屈。齎志竟虛沒。于嗟漢諸葛。祖子孫三世。猛虎空崒兀。巡遠在睢陽。慘惔呼南八。賊刃竟無賴。厲鬼言纔畢。若水抱皇帝。武穆走兀朮。但使殘支體。空見衣裳裂。燕樓奮氣撑。崖海怒濤渤。天何報此輩。以凶不以吉。羿浞有簒謀。天何不能窒。曰趙曰魏韓。公然恣逐奪。錫命爲諸侯。袞衣兼赤芾。項籍剛強人。慓悍而賊猾。義帝投江中。秦皇塚發掘。西楚作霸王。威名九垓達。新莾僞謙恭。國步窺杌捏。大物因潛竊。炎祚中顚蹶。十年偸安享。天亦如陰隲。董曹擁神器。陸梁扈中跋。掌中有萬乘。目下無豪傑。終禍倘天意。初福吾欲叱。東牕賊秦檜。宋身胡心術。甚至亡人國。終能免大戛。聞道天聰明。天何此莫察。聞道天仁覆。匹夫猶矜卹。可於累百年。大業不宥密。昔在三代季。何生褒妺妲。太眞及則天。病國竆淫泆。天何縱尤物。數國命俾訖。魯連逃之海。淵明歸守拙。帝秦又隆宋。兩人天何出。嗤點來恭謹。名聲趁輕率。愁苦歸淸儉。福祿隨貪餮。善惡都溷淆。是非亦亂汩。豈意天如此。此度改何不。只就吾人問。許多事難悉。天倘有所答。天命還堪屑。</text>
<title>聞鄭公囿春 太和 作相</title>,<text>皇天作之君。不能獨爲治。從而有臣僚。百官及有司。三公居其首。爕理調四時。上贊一人德。使之無累疵。下遂萬民生。俾不憂寒飢。然後稱其名。否則人皆非。大易譏覆餗。周詩刺空師。不可徒取位。所繫正如斯。江湖白髮人。未遣丹心衰。嘗聞黃閣上。一位疇咨遲。蓬萊系無偶。世世君王毗。王曰某可相。輔台新命之。芹齋應台望。朝野擬蓍龜。純深乃庭訓。智能達事宜。伴食眞可笑。作麯那得辭。孰非王之臣。惟公最見知。豈不多世臣。世臣無如玆。宜公念入畏。敬恭恒自持。引君必當道。謀事須廣諮。進言取正直。薦人絶己私。不悖陰陽運。無虧鼎軸儀。中心不自羞。事業將永垂。世情惡貧賤。此言應見嗤。同庚分相厚。作詩爲箴規。</text>
<title>獨坐</title>,<text>今日獨坐床。明日獨坐床。每日獨坐床。無人來草堂。有時不勝睡。扶兒登後岡。雙眸亦何意。自然遊西方。西方黑雲多。白日無晶光。兒童不解事。傍我多翺翔。老夫有所思。春風倍沾裳。莊周眞達人。萬事付亡羊。吾何浪悲傷。使人疑顚狂。所羡聾與瞽。何用吾昂藏。歸來日欲沒。冷落看頹墻。塊然復獨坐。寂寞夜中央。</text>
<title>春日行</title>,<text>細雨初收後。春興何悠悠。沿溪試作行。物色生到頭。軟草碧未了。嫰柳黃不休。行行過十里。擧目城北樓。輕塵自不動。和氣天中浮。原田散采女。晩風連歌謳。兒童半脫衣。傍水驚白鷗。行人路上恨。何處閨中愁。提壺上高臺。士女爭冶遊。驢背吟詩客。但解時景收。自保山中樂。誰懷天下憂。理無長否泰。天道看春秋。</text>
<title>哀沈府尹 𪗆</title>,<text>昔在甲子年。日月重開明。朝家設慶科。以禮羅羣英。二百餘人中。擅名公弟兄。卓落秀風神。才能無與爭。我家三昆季。猥忝同榜名。異姓作天倫。非常相好情。桂籍登先後。雲衢同闊行。薇垣與柏府。一時掌臺評。仗下恥馬立。朝陽期鳳鳴。天運忽大謬。時世値丙丁。我卽卷而懷。雲峽空崢嶸。苔磯及石田。時釣而且耕。公仍在朝廷。歷敭鳴佩珩。鴈塔再題名。朝班振風聲。聖代重字牧。五馬鳴潭城。竹軒時撫琴。爲政尙寬平。聞我過近境。旅館來相迎。絃歌助兩懽。唱酬淹三更。未幾轉完尹。人華公不榮。從容去崖角。意在安黎氓。我乃候門屛。促膝方見誠。誰知未一載。二竪謀忽成。華扁竟無功。皁盖換丹㫌。鶺鴒遠塞外。孤兒纔免嬰。他鄕絶儔侶。獨此泣平生。軒軒好氣宇。灑灑無經營。逢場有吟咏。暇日耽醉醒。何處可相見。使我心復驚。春風好時節。旅櫬歸長程。郊原爲哭送。獨歸淚縱橫。</text>
<title>早春苦雨中。有懷。</title>,<text>方夏五六月。雨潦固其宜。然猶過三日。人且呼支離。屋漏無乾處。路泥愁馬疲。所以古之民。祈寒同怨咨。如何此正月。五日雨長垂。小溪成大川。老木驚湍隨。道路自相阻。行客滿水湄。彷徨不得渡。憂思生衆眉。茅屋有圖書。主人寶藏之。如麻編注下。何處可暫移。或坐或起立。怒語來妻兒。只今五十年。苦苦何所爲。讀書亦奚益。攻文無所裨。雨來我身濕。雨收我腹飢。且不爲我愁。脫冠高詠詩。男子倘如此。我爲君忸怩。我乃一大笑。兒女汝何知。當年受付畀。堯舜惟吾思。靑丘天不眷。使我此棲遲。陰陽致乖舛。雨暘不以時。春澇夏必旱。百穀成難期。民生用不遂。邦本何其危。五行分五方。在北水爲尸。卽今水得時。多水殆無疑。孰謂興與亡。遽在華及夷。蒼蒼九萬里。漠漠可問誰。吾憂正在此。詎肯憂吾私。安得列廣廈。處處代茅茨。使民免沾濕。仁覆均分施。妻兒怒反笑。意若嗤其癡。呼童供紙筆。感慨騁姸辭。起看小階下。雨鈴生碧池。</text>
<title>成汝習由玉堂出守潭陽。因事來完。走贈。</title>,<text>君作靑雲士。我爲靑山人。草屋擁麻衣。金門拖玉紳。兩邊自逈隔。相見杳無因。三更好傳信。蝴蝶憐相親。聞君守潭陽。比昔今如鄰。家貧出無驢。不得行徑晨。難期對顔面。但恨稀翔鱗。甄城此邂逅。澗畔生早春。人情十年舊。物色當時新。無端湖上淚。有懷泮中辰。天下興亡日。人間出處身。安危亦我國。不可忘君臣。卽今政先務。體卹無告民。仁風以宣化。更使遜彜倫。臨分別有贈。勖君無緇磷。</text>
<title>月上吟</title>,<text>中春十五夜。庭宇纔向黑。東山動明輝。玉鏡新吐色。團團聳翠峀。上上緣碧落。亂映松樹間。萬點金散擲。忽上四五丈。淸光更可掬。香桂斫無痕。老兔看搗藥。竆峽此奇翫。大海終可測。行行到天心。皓皓看不隔。誰敎一輪孤。洞照均八極。萬象自分明。莫能逃黑白。兀然坐床頭。半夜眠不得。香閨多涕淚。戍樓空歎息。天涯戀君人。臺上吟詩客。悲歡自相殊。一片同寓目。</text>
<title>吳秀甫 廷燁 自雲峽來訪</title>,<text>紅塵昔奔走。鞍馬多門前。朝食不能進。白日已中天。赤脚數伺候。苦恨時遷延。以此度烏兔。二十有餘年。碧山一棲息。竆巷車無旋。日高四五丈。猶未罷甘眠。妻兒炊粟飯。對案坐牕邊。方午始起頭。扶筇漱石泉。君從何處來。童子驚相傳。相阻不記年。一笑共欣然。霧澗知竆泝。雲巒幾回穿。無復豐顔好。但見白髮鮮。同庚各五十。男子何迍邅。溪邊數株桃。得春敷新姸。石角千丈松。臨風奏淸絃。觸目挑幽興。無端涕雙泫。當年足慷慨。此日猶腥羶。山人復何爲。事業在石田。努力各自保。世務都棄捐。臨分意不盡。落日挂西巓。</text>
<title>鳥晨聒</title>,<text>舍南靑竹林。裊裊數百竿。春宵苦不長。海色天東寒。問鳥爾何事。滿林爭相讙。彼應不徒耳。我莫竆其端。根荄兩儀間。名數不可殫。春還鬬姸華。秋盡競凋乾。竹何有勁節。雖雪不摧殘。臨風韻鏗鏘。結實名琅玕。空特出衆操。未占幽處安。托此糞壤中。見侵何多般。世人豈解愛。桃李嗟同觀。居民伐爲籬。匠師剖作簞。巨者上於屋。細者截于灘。况而夜中央。每被偸兒奸。於何見爲重。百卉爾獨拌。鳥乎爾聒意。我知誠不難。郊原足林藪。洲渚多葦萑。爾何不往聒。獨於此聚團。縱未知爾音。亦見爾肺肝。上可諧廟樂。下可備鳳餐。可折不可屈。一節恒全完。渠是自爲竹。處何 二字缺 巒。我言雖苟大。我心自悲酸。鳥聒猶不歇。獨立涕汍瀾。</text>
<title>江南曲 十首</title>,<text>金陵帝王州。形勢天下壯。鍾山萬丈高。四海皆尊仰。龍盤勢不竆。虎踞形難狀。自晉及六朝。王氣長年旺。四面受敵人。洛陽那得况。險固說長安。但見圜峯嶂。爭如此中間。接天兼波浪。雜襲若魚鱗。一烽千萬舫。號令一天下。天下無敢抗。眞是帝王居。我聞諸葛亮。其二天下都會處。士女何繁稠。金覊兼玉勒。公子競冶遊。明粧飾麗服。美人鳴佩球。華輈道上擊。畫閣天中浮。歌鼓喧白日。物色媚淸秋。華實多珍物。寶貝萃名區。殷富何須說。闤闠連方舟。不是人皆樂。還如戶無憂。干戈何處在。氣像難比侔。王孫辴然笑。得非語此州。其三斯文自趙宋。大興於南方。心學闡程朱。古文倡歐陽。兵戈不見久。弦誦聞洋洋。高談帝王略。自托文翰場。詞藻炳日星。論議嚴雪霜。姸工鬬豪壯。簡古誇沉莊。咬菜圭竇處。拔茅王庭揚。治平大事業。太半出思皇。思皇卜盛衰。天下分興亡。千年棫樸化。培養脫尋常。其四千年有名相。萬世流聲將。出於南方多。使我雄名仰。文治有太宗。三代莫能尙。制敵卽東吳。赤壁烟炎漲。朝廷正無事。戎馬不敢向。風流尙淳古。國俗多禮讓。麾城若振槁。帶甲勇且壯。內外得相和。邦運宜長旺。天北一偏壤。未足爲得喪。聖君審兩注。自然入度量。其五君王自神聖。運掌治邦國。栗栗若墜深。兢兢如履薄。皇天意上應。小民心下得。一德推方寸。深仁施八極。動息知懷惠。魚鼈亦咸若。威靈耀寰宇。武略驅夷狄。逃遁不敢近。誰與我爲敵。金甌自不缺。玉燭調未息。王道何蕩蕩。萬區來玉帛。日月之所照。拜獻岡陵祝。其六皇家昔迍邅。四海竟幅裂。盜名者蝟集。割據勢難遏。社稷亦未保。宗祊幾欲絶。君臣皆涕淚。萬姓呼日月。天生大聖人。赫怒傾王室。提劒起叱咜。天下皆戰慄。簞壺競相迎。應順終不失。功成若建瓴。指顧恢舊物。乾坤廓妖氛。天日重開豁。偉哉聖王德。千秋名不滅。其七昔在大亂時。萬人心如焚。聖王一掃蕩。萬人心欣欣。乾坤無一事。但解祝吾君。府庫粟紅腐。阡陌牧成羣。酣歌動晩風。鼔吹凝暮雲。秋天氣爽塏。春日光氤氳。黎民自煕皥。太平氣像分。朝廷尙禮樂。田野勤耕耘。此外復何謀。餘事徒紛紛。佇見彈五絃。歌作南風薰。其八金陵形勝地。帝王開寶圖。制治於中外。威申德又孚。濟濟多髦士。能令元氣扶。陰陽順不盭。邊塞靜無虞。寰區復舊日。四海絶覬覦。繁華更無恙。天下擅名區。太平歌自作。澤被愚婦夫。聖神相繼繼。造化難形模。萬世復萬世。萬世看須臾。曆年永如此。式副民爭呼。其九東方有一士。其人愚且狂。弊裘不掩體。艱食不盈腸。每被妻兒怒。恒逢朋輩傷。意思有所在。不曾在名場。晴窓對黃卷。寸心寄羲皇。有時把長杠。誅奸兼摭芳。上下數千載。不擇柔與剛。謂言吾予奪。可掩古人光。阿誰說江南。有時到欹床。聞來多涕淚。獨立望西方。其十東方有一士。當晝睡方穩。我隨一蝴蝶。飛入江南遠。紫殿朝暉朗。禁苑春風晩。萬乘盛威尊。千官共抑損。藹然和氣中。滿目皆混沌。劒佩雜要荒。衣食塡漕輓。皇帝見我笑。語我且繾綣。天下皆我家。四海皆我閫。肯容他鼾側。山戎在我圈。圈中有陸梁。不害區宇混。歸語爾故鄕。趍向宜反本。蘧蘧忽驚罷。遠山殘照返。</text>
<title>己丑元月。聞有赦。</title>,<text>聞道古月人。追封其祖先。頒赦我東國。冠盖何翩翩。聖主率百僚。鞠躬延詔前。威儀燦可觀。侯度正無愆。皇恩不可滯。八路郵相傳。資加中外博。慶流靑丘偏。囹空近刑措。死囚爭欣然。同聲共拜稽。天子壽萬年。山窓彼何人。有淚飜如泉。皇明大一統。卽今天之邊。却憶萬曆年。坐不背西天。中情向誰說。往來隨雲烟。</text>
<title>山中。喜林，崔兩秀才至。</title>,<text>黃山千仞秀。碧澗數重回。故人疎多病。知己絶蒼苔。春風脩竹下。負手獨徘徊。生平有愛慕。秀才林與崔。作意見疎慵。徒步辭虺尵。欹軒共一席。兩情欣然開。翰墨從酬酢。時復間調詼。隨遇當作樂。不須憂思摧。四海皆干戈。天地交雲雷。獨此小山中。白日長不頹。盤中水晶鹽。階上白雪梅。啣杯但供賞。直待時大來。兩君出不世。俗輩多忌猜。珍重爲自愛。無使傷瓊瑰。</text>
<title>種芹</title>,<text>首陽薇首陽薇。時命遇不淑。商山芝商山芝。太子成羽翼。爭如此中芹。正宜野人食。溪南一小池。土肥更無石。直可爲良田。柰何棄今昔。兒童喜動作。相與誅荊棘。雙牛駕不煩。一耒猶自足。開溝引溪流。不須待霡霂。兒童好采芹。爭向野中析。各自滿筐歸。白日看未夕。爲之植縱橫。漑根長不息。亦是明農事。細敎兒輩勖。異時味軟香。北望多悃愊。</text>
<title>無題</title>,<text>瀰漫千里沙。不如一巨石。羅列九天星。不如一明月。萬古無限儒。誰似尼父一。雖多不足畏。雖小不可忽。世人皆不解。此語誰與說。各家有巨擘。巨擘多失實。卓彼首陽山。二子淸風烈。綱常植不顚。至今留一 缺。</text>
<title>老馬歎</title>,<text>老馬昔未老。權奇超等夷。非是產渥洼。未應來月氏。數銀買市中。不見殊毛皮。尾鬣落又盡。譏笑受嬰兒。我亦不滿心。呼僮叱其癡。破廐不修葺。空槽任傾欹。並日一有飼。終歲腹長飢。寒不掩其體。股戰無休時。主人好出遊。背上鞍不離。川陸何須別。遠近不經思。險易行無變。乾泥走一規。鄰人共歎賞。行客同嗟咨。如此十數年。始蒙主人知。却哂周王駿。還輕西楚騅。欲使得飽煖。經營無所辭。貧不衣紋繡。玉山禾索誰。櫪下時點檢。廝養恐有遺。恨起四體倦。心驚雙耳垂。應思少壯時。用拯風水羲。年多齒牙落。力盡筋骸衰。宜敎裹援屍。將見埋孔帷。子方見何必。伯樂逢晩期。生平失藻鑑。方寸悔兼悲。吁嗟彼老馬。不須深噓唏。見知雖不早。猶勝終棄之。衡門世幾人。沒齒竟棲遲。</text>
<title>春雨</title>,<text>春日雨霏霏。憑楹看仔細。崇朝地未濕。暗霧時相遞。墻頭始生草。露欲凝作贅。南庭一小梅。昨日憐碧蔕。今朝忽半坼。不謝蟾宮桂。老夫坐南榮。童子好擁篲。山醪耐可啣。寂寂柴門閉。蒼頭却喜報。泝溪嘉客戾。豈非好風景。逸興空一世。天公爲萬物。尙此回大惠。中原犬羊橫。萬姓皆受制。願天下大雨。滌盡此妖沴。</text>
<title>胥山祠</title>,<text>巍然江上祠。起我千年思。人誰無一死。子死最堪悲。一護太子建。三父子俱危。脫身度昭關。父恥雪爲期。東吳志大得。強楚看嬰兒。興師指鄢郢。乃肆平王屍。奮髥振威怒。三百加鞭箠。人間心自快。泉下恨無遺。越箭射吳甲。闔廬傷不醫。臥薪呼殺父。爲君忘渴飢。千乘困會稽。願得臣妾爲。姦臣愛金帛。越王兵事治。譖人亦太甚。白玉生痕玼。庸君竟何知。屬鏤帶䲭夷。抉目懸東門。空傳慷慨辭。寃魂乘怒濤。飛薄無安時。誰人爲悲憐。解慰凶害罹。經營立棟宇。煥彼江水湄。居人致拜敬。過客興嗟咨。一身兼忠孝。萬古英名垂。宇宙多男子。如君問更誰。空使傷時客。彷徨久涕洟。古來烈丈夫。幾多悲南箕。姑蘇請不成。瞑目竟何裨。</text>
<title>春日飛泉卽事</title>,<text>瘦病吟詩客。春風卽暮天。扶筇小溪北。百物爭新姸。軟草苔巖上。繁花竹林邊。此中數百尺。直下倒掛川。亂珠滴遠近。飛雪灑後前。仗石不順受。峭角能遠 缺。小布遙懸處。遊人奇賞全。溪邊老主人。好事聞昔年。柴門手自開。見我方欣然。班荊占兩坐。落日在西巓。漱口復濯纓。負手時盤旋。人間何處是。世外好風烟。掠過小靑禽。竆啼獨杜鵑。生平好水癖。爲此居累遷。塵襟不煩滌。爽氣生潺湲。不羡公侯貴。但愛淸漪漣。風來勢自激。月照光逾鮮。况此飛泉勝。自與平川懸。廬山不可到。何必看朴淵。沉陂出老査。時上替乘船。</text>
<title>暮歸</title>,<text>朝傍東城行。暮向西山歸。東城多甲第。歌吹隨風飛。豪奢豈終極。酒盈兼魚肥。西山最寂寞。孤店長林依。妻子恒飢色。有年啼饉饑。如何捨都市。必須竆翠微。性異世人。丘山甘采薇。向來十數年。紅塵未拂衣。孤踪竟何爲。七尺身空頎。不可徒衣食。君民計已非。一朝卷而懷。胡馬蹐郊圻。籊籊理竹竿。重上舊苔磯。興亡與得失。一夢同依俙。涇渭未容混。不曾嫌謗誹。愛敬致家伯。溫凊勤庭闈。此外復何望。谷蘭生芳菲。暮歸豈不好。稺子候荊扉。</text>
<title>課二少女奴種豆綿田。有吟眎兒曹。</title>,<text>兩兩少女奴。有事於中田。靑裳着白衫。服飾宜春天。扱衣貯豆種。低頭審畞邊。並力未參差。齊行無後前。纖手落不遲。素足埋爭先。纔去旋又來。循環功自全。漸進不驟躐。及時無遷延。欹巾睨白日。憂色西山巓。相顧各相勖。汗出如逬泉。事罷忽開笑。意態亦天然。喫着此中出。秋來應有年。代食亦云好。素飧將免愆。爲萁何足歎。草盛還可憐。寄語爾童子。十分加乾乾。</text>
<title>墨石吟。呈林濟伯庚兄。</title>,<text>蒼蒼九萬里。去人何太遠。而能下照監。明徹如火焜。古來方策上。善惡皆莫遁。以至一細事。相符不相反。西歸老病夫。遯退年未晩。每於耘耔暇。翰墨意繾綣。對人忘酬酢。對食忘餐飯。花鳥懷深愁。床廡皁色混。客來多駭愕。或自遄其返。伊我處怡然。不慚又不狠。癖痼難自袪。家財十九損。天公爲憐我。貧莫副誠悃。溪東斷麓下。有石黑而宛。手摩覺軟脆。鋤破有畦圈。一鉏可盈掬。再鋤可盈畚。薄言擣入水。去滓取華穩。和膠作爲墨。墨色何婉娩。才勞一朝力。數年用不撙。煤炱認何物。見此應欲遯。尺牘多顔色。屛障添燀烜。己裕宜及友。鑽核眞可懣。子且寶翫否。我不啻琰琬。四友進其一。聊以備文苑。時時揮灑處。此情方可忖。</text>
<title>引水</title>,<text>自從休官來。無以糊我口。妻子色常飢。相對顔徒厚。乃於筆溪南。荒田闢數畞。經營大野中。遠水開溝取。正是屬農時。晷刻人奔走。殷勤語比鄰。酒食招某某。高聲偕動作。滿天生塵垢。須臾成大渠。一川將半赴。旱乾不足憂。稼種將見有。隋皇作無益。千載言猶醜。鄭伯勞十年。利民功罕耦。小大殊彼此。意思同前後。衣食下可資。租稅上不負。漑根不輟工。素飡應免咎。江湖遠日邊。食土分空守。</text>
<title>自峽行。偶逢友人。川邊坐吟。</title>,<text>老馬倦復倦。長程不相宜。薄俗小可觀。掩面過遲遲。一蹄運一字。十蹄二句詩。外物詎敢干。沉潛有所思。阿誰字我呼。擧目眞相知。欣然兩開笑。白日天中移。路左有長川。下馬臨水湄。握手言多小。中間失追隨。方將喜從容。誰復怕支離。鷺眠晴渚晩。鸎歌碧柳垂。大道稠行客。殘山閙樵兒。波光看淡碧。遠逝將何之。望中紛物色。總敎皺吟眉。狂生此晷刻。暫得垂涕洟。臨分又有恨。幾日是後期。</text>
<title>春雪吟</title>,<text>昨日靑春色。今朝白雪光。天地一皓皓。姸醜同歸藏。鳥雀投空林。虎豹眠山陽。白屋無朝食。開窓詩興狂。庭南一株松。冒白如淡粧。輕風暫披拂。擺綠聲飄揚。歐賞此亦足。陶逕猶不荒。沉吟忽開目。童子立中場。</text>
<title>康衢遊</title>,<text>茅茨瑞日繞。蓂葉仁風欨。深恩與厚澤。動息同添濡。外至薄四海。內自平陽都。宇宙入煕皥。黎民時變於。垂衣復何爲。衆星拱天樞。微服下土階。薄言遊康衢。衢上有兒童。百十爲羣徒。立極化爭頌。順則謠相呼。沕穆聲盈耳。冲澹氣難模。白髮有老翁。無事但飽餔。歌聲起擊壤。自道帝力無。萬古語至治。至今稱唐虞。却恨生苦晩。何益撫微軀。</text>
<title>改網</title>,<text>聖人體上天。一心主生成。阿誰網四面。有祈恣貪情。吁嗟物將盡。不忍心自生。存一卽解三。改祝廉且平。左左右自右。否者罹網紘。一言見至德。四海皆推誠。鳥獸終咸若。動息得恩榮。可笑後之世。密網何縱橫。</text>
<title>之蠻荊</title>,<text>古公岐山下。入人深仁聲。有子三兄弟。弟賢掩其兄。弟又生聖子。稺年德又成。傳弟不傳兄。微見君親情。不早盡處變。應歉孝友誠。我且安適歸。樂彼蠻與荊。殊方看故國。毁體爲華榮。高風振讓國。至德見無名。均人一天彜。後世多心驚。君看玄武門。赤血流縱橫。</text>
<title>麥秀歌嘲</title>,<text>當日周淸明。昔年商長發。孤臣且何歸。不忍宗祀絶。白馬時朝會。寸心長欲裂。傾頹未堪看。禾黍生宮室。痛哭豈不可。近婦是何說。但作麥秀歌。歌意徒激烈。千秋悲太陽。一朝掩古月。下國老陪臣。獨泣猶不輟。</text>
<title>叩馬</title>,<text>天吏受天命。威德振天下。曷敢我越厥。商亦代有夏。簞壺競相迎。不止歸市者。甲子昧欲爽。兩軍皆牧野。不期會八百。何須論衆寡。大定一戎衣。運啓周宗社。何處兩生來。軍前敢叩馬。一言樹綱常。萬古扶大廈。若非武王聖。難免面發赭。鄒賢論古聖。何以曰姑舍。</text>
<title>寒食憶介子推</title>,<text>世人愛佳辰。酒食以爲樂。儂於百五節。每自重歎息。重耳亦豪傑。大功恩何薄。野人與塊日。騈脅長飢腹。割股以食之。忠誠今古獨。不緣從者書。未應能自覺。豈可食嗟來。投深已屛跡。如何計太拙。一山放攸灼。驚魂乘烈焰。怒氣噴澗壑。風吹恨不盡。月照寃莫白。記功初已誤。環封竟何益。時人不擧火。至今名寒食。</text>
<title>雜詩</title>,<text>我昔少年日。遇駒山之陽。兩目夾明鏡。毛骨殊凡常。戾性欠調順。謂有泛駕長。中心默自得。物我還相忘。時時往見之。櫪下看斯臧。人皆視惡畜。我見如飛黃。逢人必張口。見我恒馴良。靑春大道上。細鬣隨風颺。矜顧忽驕嘶。千金價未當。能排衆指笑。撫愛盡其方。駒嘗害鄰漢。鄰漢殆斃僵。主人爲深恨。痛欲制其強。我乃語主人。物性也何傷。蹄囓必善走。古人言孔彰。主人怒稍解。畢竟期上襄。未幾駒自壯。超入羣馬場。馳騁無顧忌。多見不知量。我常過近地。望見駒彷徨。駒乃瞋怒目。目中有電光。率羣直走向。勢欲呑噬卬。卬乃避蒼黃。却向稠人藏。稠人拍掌笑。笑我愚且狂。徒知博愛物。愛物不審詳。何往不見敗。自取眞滄浪。我面自發赤。不幸又不祥。褊心謬見物。直欲去兩眶。從今人與物。永斥於門墻。</text>
<title>義女辭</title>,<text>昨日父在此。今日父何歸。不遐有凶害。血淚沾裳衣。行坐待言旋。暗想父風威。屋後林藪中。烏鳶鳴且飛。蒼黃往見之。有屍長而頎。號絶父顔面。赤血猶未晞。跣足訴縣官。縣官能燭微。蒼天我何怙。緣底母圜扉。人間此酷變。絶無未云稀。非母父不寃。非女安慈闈。欲雪父深寃。慈闈陷危機。兩墳遙相隔。此身更誰依。哭投父死處。寃魂見依俙。一巾寄縷命。萬古名芳菲。父母分輕重。恩義無相違。出自天降衷。誰被人指揮。大倫自分明。天下定是非。誰云一兒女。男子難庶幾。齊女有緹縈。今古爭光輝。</text>
<title>自歎</title>,<text>昔我年七歲。從事文翰場。無煩父兄詔。不息能自強。十歲誦詩書。探得義味詳。妄謂漸將就。先祖追文章。十四失所怙。彼蒼空茫茫。三人伯仲季。鞠子念哀傷。敬儀戒令原。和顔奉萱堂。餘力則學文。仡仡坐連床。天啓甲子秋。司馬同榮光。才經三兩年。天桂花爭香。國俗重科名。聲譽騰四方。盛衰卽天道。痛哭我季亡。荏䒣度歲月。烏哺誠難忘。干仕只爲祿。意不在歷敭。虛名誤欺人。臺閣猥趍蹌。直道擬事君。不欲效尋常。伯氏重甘旨。銅魚佩南鄕。東方天不弔。犬戎來郊壃。生靈半腥膻。廟社俱顚僵。廉恥何須說。掃地頹三綱。伯曰其虛徐。樂土雲巖岡。歸來兄及弟。拮据開山庄。綽綽盤中饌。春風任薇剛。盈盈腸裏食。秋日催黍黃。前溪有肥魚。雉膏不足嘗。上可悅慈意。下不負行藏。中原誰作主。世事付亡羊。已焉謂之何。歎息時彷徨。</text>
<title>走呈宋來伯</title>,<text>試看勤讀人。靑春卽拋書。試看不讀人。白首猶如初。曾聞鳳山下。屈蹄嗟未舒。抱玉空還歸。泣涕欲漣如。比來患採薪。秋風阻還車。記得少時事。不覺生欷歔。竆達自有命。却宜勤菑畬。</text>
<title>春日登黃山岑有懷</title>,<text>春風吹我袂。遙落黃山岑。拄杖遊雙目。斑荊展宿心。此中開廣漠。何處有幽深。亂水分千鏡。餘輝散萬金。羣峯棲縹緲。孤島隱瘴淋。繡錯土田闢。布碁州郡森。居人爭着地。野鶴亂巢林。方丈微茫索。瀛洲指點尋。到頭多感涕。高處倍危忱。北望神京隔。西懷赤縣沉。寰區歸矢石。日月掩祅祲。恣意自移鼎。敢論來獻琛。男兒志不得。上帝誠難諶。欲採思薇蕨。烹魚憶釜鬵。紅塵久未脫。白髮已看侵。此陟應同古。高遊似獨今。石泉滋細草。巖樹引新禽。廢堞何年迹。荒臺此日吟。還忘曾病蟄。却恨晩登臨。大觀小天下。殘生重起欽。</text>
<title>楸川臺</title>,<text>落日高臺上。春風獨病生。登臨多意思。勝槩滿縱橫。遠水平如掌。前山繞作城。石橋人亂度。沙岸鳥羣行。釣客遲歸意。樵童急暮聲。白鷗波末睡。黃鳥柳顚鳴。芳草耽敷碧。殘花欲謝明。北南通大野。遠近記長程。魚躍知何性。禽喧未辨名。溝塍文繡段。村落列碁枰。物色連雄府。繁華近帝京。去留千古恨。歌舞幾人情。秋月烟初卷。春天雨乍晴。丹靑添一事。翰墨更相爭。悅口分貧富。供眸不重輕。小溪穿谷邃。爽氣入心淸。高詠時乘興。閒行却罷耕。分明收景物。脫略笑公卿。如此浮生足。何須世道驚。楸川名勝地。更入我詩評。</text>
<title>送申使君 弘望</title>,<text>我國慶尙道。斯文濂洛鄕。聯翩生碩士。文獻化偏邦。夫子多擩染。名聲夙發揚。淵源華不數。儒雅玉難方。赫世門闌大。傳家行誼彰。讀書竆萬卷。揮筆耀三光。白日留深雪。靑松帶晩霜。蘭幽在谷邃。茅拔際時昌。曉闕乘驄馬。朝陽聽鳳凰。琅玕期每獻。斧鉞不曾惶。風采朝廷上。精神聖主傍。烏誠催反哺。雞舌謝含香。幕府官豐沛。旨甘供肉粱。賢侯今豈弟。先于舊慈詳。卽事兒童口。深懷故老腸。流風同法度。趾美兩循良。生嘯揮人語。臥治協衆望。誰敎有去志。倐爾動歸鞅。栗里行耽早。瓜期漫恨忙。去留方自適。得失肯容商。遮道紛謀議。知心獨送將。奉餞扶竹杖。酌水滿瓢觴。芳草離亭晩。殘花別意長。翔鱗千里外。蝴蝶夜中央。離合元無恨。悲懽自不常。臨分別有語。相憶莫相忘。</text>
<title>書懷</title>,<text>我不訪人去。人無訪我來。柴門掩白日。竹屋封靑苔。碧㵎潺湲去。蒼山寂寞回。蕭條身世誤。卓落襟期摧。赤縣無眞主。靑丘擲大才。腥膻不復掃。日月何能開。付畀男兒重。聲名造物猜。心中愁萬斛。甕底酒三杯。直欲耽沉醉。何須漉醱醅。隔籬邀老友。掃榻送童孩。返照生前峀。行吟上後臺。興自悠悠滿。歌方浩浩催。竆通元有命。憂樂本無媒。遊冶時當及。遷延歲自頹。和風含烈日。熾火孕寒灰。爵祿高人唾。功名志士咍。爭如居木石。珍重保瓊瓌。獨樹梅花發。兩人鬢髮皚。提携相與舞。宇宙覺恢恢。</text>
<title>山庄地主見訪</title>,<text>白日流淸澗。靑山襯碧穹。荊扉稀客到。簞食屢吾空。僻處無酬酢。名場有塞通。慵眠時未拒。豪氣此全竆。不分新除倅。無忘舊識蒙。大車行檻檻。小榻下怱怱。㛰媾情雖重。吏民禮則公。殷勤謝枉屈。揖讓坐西東。爲說離違恨。兼論境土風。朱旛飄響烈。皁盖落陰豐。五馬留行意。一村注望瞳。餘輝動峽谷。盛事誦兒童。夷惠爲人別。淸和造極同。行廚開竹裏。列饌薦盤中。席上纔輸樂。田間幾費功。毛皮都謝去。肝膽總消融。直可耽西日。何須念北戎。興亡悲八極。酩酊慰微躬。燕語簷前細。鸎歌葉裏工。傷心今白髮。無恙舊丹忠。半餉浮生面。十年未死衷。知音相對處。亹亹語難終。</text>
<title>西歸山庄。開小池。</title>,<text>新卜黃山面。故城白髮思。人從甚陋脫。宅占最高基。碧落茅茨近。紅塵夢寐辭。峯巒渾孕畫。泉石總生詩。止水要須靜。流溪且不遲。淸波雖欲貯。斷麓自難池。籬北朋頗晤。墻南地暫卑。省功爲下處。多助鑿斯時。酒食招鄰里。經營有作爲。度繩長廣適。標柱淺深宜。田腹初開口。草頭遠坼皮。取泉資鉅竹。畏日避橫枝。佇待通宵晝。澄澹滿涘湄。居民驚幻術。過客動神奇。肇判崔嵬後。誰分汎濫期。習家供酩酊。相國倘扶持。於牣應敎躍。悠然不受欺。月來添淡泊。風度疊漣漪。盡力艱難遠。殫誠造化隨。仍懷麗澤義。智者問爲誰。</text>
<title>夢與尹而遠令公語懷。覺來心甚悲。有吟。</title>,<text>我友尹而遠。天生風範奇。荊金精彩淺。崐玉潤輝虧。直道容邊塞。深誠毁骨肌。芹宮偕宿食。草舍互來之。連世同蓮榜。差年折桂枝。持身誠敵耦。序齒小參差。同出期當道。彙征擬拾遺。後孫疎派系。先祖夢蛇羆。托契緣同道。相親有數歧。知吾眞善士。呼我好男兒。雲雨消膠漆。芝蘭出嶮巇。秋圍並考試。半夜吐襟期。倐忽成分散。蒼黃有亂離。山川蒙恥辱。廟社失容儀。漢北勤纔罷。湖南反不遲。長途相邂逅。酸淚各漣洏。落日分千里。何時把一巵。丹墀鳴劒佩。白屋任寒飢。出處終殊道。行藏自適宜。甘棠曾蔽芾。苦憶忽追隨。爲政恩威並。臨人孝友推。十年重肺腑。擧世總毛皮。竹逕朱衣晩。華軒白日移。每憐貧賤地。常乏旨甘資。俸祿遙分食。珍羞續饋頤。問親初度日。及老倍常時。水陸豐佳味。歌鍾領樂師。髻鬟紛繞匝。騅從滿逶迤。帛幣兼儀物。繡衣擁節麾。兕觥恭拜手。鶴髮喜浮眉。盛事騰遐邇。傳聞絶老耆。心中無限思。筆下一篇詩。不軌竆山據。陰謀沛甸危。生靈懼血肉。官吏望紛披。决勝籌帷幄。從容對奕碁。死心懷將士。專力守城埤。嘯聚徒因散。飛騰卒未疲。宜褒還落職。橫議且緣誰。拂袖歸湖曲。送行餞水湄。殷勤臨別語。嗚咽不成辭。消息三更夢。纏綿一日思。茅堂久病蟄。玉樹阻攀持。驚訃來從底。好音往落玆。泉飜多涕泗。腸斷最傷悲。識面人皆是。知心此獨委。死生無操變。隔闊未情衰。卽此爲陳迹。虛無若大欺。絶絃難更續。斲漫可重施。萱草餘衰日。蘭芽晩產卑。孤鴻啼隻影。羣彥發深噫。永失平生友。猶存齟齬台。綿雞疴裏負。樑月夜中疑。何處飛蝴蝶。一場做切偲。分明語得失。慷慨說華夷。恨我甘沉晦。謂君祟紲縲。微辭勖仕進。大用作蓍龜。淸齒徐言笑。和顔好喜嬉。幽明詎記憶。事物析毫釐。款款方酬酢。蘧蘧聽喔咿。不言驚起坐。家累暗相嗤。</text>
<title>自守</title>,<text>天生此浪客。性本愛山丘。檢束人爭尙。猖狂我不羞。名場元抹摋。世態與盾矛。伊昔從靑鬢。如今至白頭。但知得酒樂。誰抱失時愁。歡意萱堂滿。榮光棣萼浮。鴈行存友愛。烏哺盡和柔。丹闕三更夢。蒼生半世憂。心中思不盡。枕上涕難收。數畞時無奪。終年食有優。揮鋤入茂草。擧案俯淸流。老少偸閒暇。歌呼恣樂遊。肆筵仍序齒。賦事爲開眸。竆巷來朋友。欹軒久滯留。相逢人舊面。一束馬生蒭。方冊常攻苦。卷舒未暫休。生平有嗜好。坐臥看春秋。大聖留精處。愚蒙用意求。全經分列國。特筆獨尊周。更向詩書上。深探意味幽。性情要理會。政事判荒修。凡百可觀覽。亦皆竆覓搜。聖賢好說話。虞夏嘉謀猷。人物賢愚辨。國家興喪由。昭昭自可見。歷歷安能廋。褒貶加今古。公明別善魗。胷襟何浩蕩。天地等蜉蝣。可笑分竆達。紛然起怨尤。靈臺映霽月。草屋飯乾餱。自守長如此。心安捷鼓桴。</text>
<title>送韓生</title>,<text>東海逃之客。西山饑死人。卽今違已遠。何我愛無垠。夢見追高義。尙論慕下塵。名聲半世僞。蹤跡十年眞。白髮經營舊。靑山結構新。無心圖富貴。守分任寒貧。象外多幽趣。人間獨逸民。興亡忽入念。天地莫容身。酌酒除逢此。題詩慰不辰。石田生茂草。茅屋絶嘉賓。菜滿傾筐嫰。魚隨籊竹莘。未言勞俊逸。作意訪沉淪。答問勤撕警。尋常勖勉循。兔鋒驅造化。人舌有麒麟。不是李膺重。還從韓衆親。西歸藏自久。北極望徒頻。往往思纏繭。時時淚濕巾。英才得一樂。衰境遣千辛。眞實非凡匹。溫恭出等倫。同城猶異室。一日若三旬。老少何須說。京鄕不足陳。獨居頭欲雪。相對面生春。常擬仍留沛。詎知却向秦。開懷當此日。分手認來晨。世界常離合。浮生可笑嚬。傷心此宇宙。張膽每輪囷。困苦雖微賤。蒼黃亦搢紳。理誰往不復。物且屈還伸。此別應難久。相逢必有因。驛梅紅欲綻。關柳碧如紉。輕鷰人隨喚。流鸎樹似掄。此中君獨去。珍重語翔鱗。</text>
<title>西歸詩</title>,<text>泰山嵬嵬豈不高。我意之高山莫比。滄海湯湯豈不深。我恨之深海難似。憶昔余年六七時。已自留心文字技。萬曆己酉我八歲。讀詩頗能究大旨。讀至匪風誰西歸。自然淚下如流水。是時皇明太階平。率土皆臣無遐邇。夫何使我童子心。有所感傷還如此。守靜多年事忠孝。昌辰忽作靑雲士。都忘不才棄明時。擬廁雍煕贊至理。君民堯舜是生平。笑彼漢唐恒俯視。如何時命忽大謬。坐見四海胡塵起。中原曆數落氈裘。下國生靈歸草薙。廟社遷入絶島中。至尊窘步孤城裏。蒼黃時事可堪說。事業竟負傳靑史。我時從事義幕中。不能專制其何以。西原城北賊來窺。義士肩下穿飛矢。一軍驚惶竟靡定。主將欲覘嗟誰倚。挺身躍馬手執劒。直向賊屯馳不止。眼看零星賊千數。見我辟易三兩里。掠民財畜散四擲。牛酒浪藉餘殘壘。直馳乘勝取九首。柰彼靑山呑落晷。俱收賊物整頓歸。諸將增氣方伯喜。終然無賴廣陵津。聖朝逢此天何恃。平時不得展所學。臨亂又延綏下死。徒然衣食若曩昔。余亦人也能無恥。西歸之洞號幽靜。山自周遭水逶迤。吾於人世更何求。此身端合投之彼。生涯草創巖石間。上奉慈親下妻子。襟懷寥落托松篁。事業凄凉付耘耔。時開經傳更玩味。炳炳治人與修己。孜孜庶有實見得。豈容胸中混非是。可笑人間論議多。妄加調評彼誰氏。玉被蠅汚玉不玼。山爲蚊撲山豈毁。他人好惡我何與。惟恐不篤吾踐履。由來公論不在時。百年之後方可俟。西歸大意實有在。多小前言俱戲耳。孰謂童稺感詩義。遽符地名藏暮齒。誰把機權造此妙。得非冥冥有指使。西歸之洞多蕨薇。西歸之洞遠朝市。夫誰訪我復誰招。不廢耕鑿期終始。飜羞口讀亦欺世。冠童時時來拜跪。我愛我母愛我兄。敎人以此爲基址。提撕朝暮好相長。守正毋爲朱亂紫。吾雖未窺傳受法。所願不爲仁義累。誰能聽此不相背。出處行藏俱有軌。西歸之歌歌欲闋。岸有芳蘭汀有芷。惟喜階庭有馴鹿。却忘寰宇歸封豕。旣負初意又成恨。人皆謂我心憂矣。君子隨時各安命。我身雖否道不否。我將守此永不諼。西歸西歸吾無負乎爾。</text>
<title>次金秀才寄韻。還投。</title>,<text>我隱不取嘉遯吉。我學不解吾道一。散材宜棄聖明時。下品仍爲魯鈍質。當年愚計出簪組。旅食京師幾喫苦。素心只在君民上。直恐墜落寒門戶。天驕忽謾我大東。鐵騎直擣三京通。翠盖顚倒入孤城。羞辱還將會稽同。丁男陣上血鋒鋩。婦女路側塗膏香。廣陵津上事難言。危如冬葉承嚴霜。鑾輿何幸復舊宮。庶幾脫虎吾君王。微臣忍恥不能死。自慚爲人卑且鄙。何顔更食吾君食。决意歸去來鄕里。淸川白石得別區。踪迹自與名場殊。時時縱有憂國淚。却使餘生免負辜。追思曩昔夢未闌。至今瞿瞿癏厥官。惟知冒進不知退。幾多轘刑形體殘。閒中事業在孝友。仰見靑天天不忸。聞道人間事未了。宇宙尙有彌凶醜。年來從事爲己學。每向屋漏加謹獨。乾乾只爲博奕愈。斯文敢望深衣托。君從何處此相對。胷襟灑落淸學海。妙齡儼然作大儒。他年定應煕帝載。筆法鍾王擬深造。詩才陶謝可傾倒。溫其聲色儉其德。庸謹庸行君子道。炳煥文章是餘事。身上布衣兼葛屨。不將豪華駕草野。戰兢常怕違跬步。誰道斯時見斯人。我心怳惚如墮霧。有時飛文每我撼。一回吟來一回感。方今世道日凋喪。太陽一蔽乾坤暗。借問何人全畀付。長道遙遙日將暮。憶曾大明全盛時。恩威覃及墜霜露。興亡千古足悲辛。孰謂吾生逢此辰。紛紛不暇事胡羯。可憐四海無一人。臣爲股肱君爲頭。一體不易君知不。大明宗祊何處留。灑掃應對自學初。誠正修齊功致極。不如不讀一字書。爲我大明心常赤。沉憂成病不自痊。人誰知我世誰識。屈指如今十六年。頭上但有蒼蒼天。賴君題詩時賜憐。</text>
<title>送兒讀書昌平</title>,<text>鰈域僻在海東陬。文物遠與周比侔。麗季文章誇建安。稼牧父子眞寡儔。趾美能繼掌翰苑。名聲燀爀掩中州。國朝人才不可數。每推吾祖爲宗主。雲仍布列滿朝端。人道無人近魯莽。憶昔我家三兄弟。小孤力學頗改苦。敬承慈庭三遷敎。烏哺深誠恐未效。乾坤憐我鬼神知。一朝名利偕炳豹。靑雲得路養一縣。萬里長江初整棹。吁嗟國步屬迍邅。丙丁禍亂匪降天。孤城受圍絶蟻援。虜箭頻向行宮傳。忠臣自焚烈士刎。廟社生靈墜腥膻。傷心那忍記廣津。萬古羞辱誠難陳。鮮人善射錦州空。大明曆數仍沉淪。中原自無一男兒。犬羊乃能居北辰。以小事大禮則然。遑恤君臣三百年。匹夫行藏有義存。伯仲相携耕峽田。箇中甘旨自餘饒。後有碧山前有川。川魚肥處釣共把。山菜嫰時筐並寫。興亡載籍尙有淚。况乃目見今天下。玆從物外占我所。肯恨世上知音寡。閒吟有時憶龍蛇。父子之恩無以加。生平酬酢自有眞。樂不欣欣悲不嗟。只是喪病患相仍。年來可忍言吾家。三兒兩姪及二甥。數年之內俱喪生。矧我仲妹與季妹。相繼化去分幽明。人生至痛此莫過。堂上鶴髮呼連聲。難容放誕未達去。朽盡肝腸控底處。豈是天公偏我憎。苦被造物猜不助。斗覺吾人遇禍福。爲善爲惡元無與。吾家家患正如斯。手不可推智難資。人言去家能度厄。故送汝往鳴鄕之。鳴鄕卽是汝妻鄕。汝妻門戶名南陲。家聲藉藉舊太史。庭玉袞袞眞學士。力行孝悌加以文。文藝卓絶無與似。汝處其間挹餘波。勤向經書竆性理。我尙善飯健氣力。穩奉慈顔期取適。何須爲我費遠想。惟願孶孶安寢食。否泰相乘亦天道。豈必吾家長戚戚。臨分悶汝意遲遲。爲作長篇導行色。</text>
<title>送吳上舍歸京</title>,<text>冬至過後日初寒。黑雲羃歷愁人看。乾坤含凍入窮陰。動息慘惔冰闌干。夫何虐雪復委積。大野漠漠連高巒。行人欲斷鳥飛絶。栗烈不肯容齊紈。生憎蘆子嶺崎嶇。過客仰歎空盤桓。嗟君此時奉板輿。直當嚴沍無虛徐。黃粱得失何足說。獨此行李堪欷歔。聞君有軒揭鳴玉。更與超然相對居。斯文大老鄭畸翁。爲君不惜編瓊琚。朋知自遠來相會。薄暮時復從樵漁。恒將孝悌養本源。佩服先民千萬言。人間至樂復誰求。不向塵世爭煩喧。春來應有鴈北翔。好音倘可傳丘園。常悲海內絶儔侶。寂寞身世淹山樊。西山穎水爽氣遶。灑灑去入無竆門。</text>
<title>贈李平甫酒水辭 三首</title>,<text>聞君有酒酒旣和。金尊綠蟻生微波。君登華屋集衆賓。衆賓爭執金叵羅。取醉鳴絃起徘徊。千行匀天誰敢過。衆賓爭言主人酒。美如香酴多似河。一飮可以滌煩憂。再飮可以痊沉痾。自從儀狄作酒來。如此至味看豈多。無令徒作鄕飮用。滿酌合薦淸廟歌。醺醺終日不知疲。但知有此誰念佗。此語聞來興自足。看朱成碧時吟哦。是酒醞釀是君家。願作傳家傳不訛。其二我有林中一淸泉。淸泉遠自靑雲邊。其源潑潑味甘冽。飮之亦足延吾年。淸晨扶杖滿口漱。薄暮倚闌供茶煎。波光澹澹點累無。不敢濯纓共周旋。酒泉元非我所思。玉井空有藕如船。爭如此泉在此中。日用萬事皆具全。爲養與祭爲妻孥。且去且來來去連。時時俯瞰照衰顔。使我益堅藏園田。餘波可以我身潔。餘波可以我衣湔。泂我方寸不自汙。水哉水哉吾取焉。其三請君但誇君酒美。請君休慢我泉水。我泉湜湜撓不濁。非若尋常行潦比。周流無滯逝不息。尼父亟稱良有以。吾人非水不生活。未謂於君獨無是。人間腥穢水能洗。可笑時人恣詆毁。我不愛酒尙不斥。君應資水可輕視。愛水愛酒只殊癖。豈容交道傷於此。使我愛酒君愛水。只當固守無變已。况今各自愛所愛。何須怨言爭提起。知君舊義亦不泯。故作三詩題一紙。</text>
<title>宿德行</title>,<text>大人之子有大人。一身能兼才與德。大人之門多大人。經術當今名譽碩。環吾東土數千里。大振儒林開聖學。新王卽位未旬日。大臣聯名同建白。曰某曰某眞宿德。出皆可爲邦柱石。請命召來置諸近。時時引訪治安策。於是聖上下明詔。一路鳴騶分入谷。事稀前古聳瞻聆。朝野欣然皆拭目。嗚呼宿德謂何重。我以倫彝爲物則。上國下國亦君臣。正名定分年三百。中間又有大恩德。再造生靈曁社稷。宣祖不曾坐背西。百年一心常感祝。蒼黃當日㥘胡羯。縱兵輸粮飜助逆。今年明年復明年。惟虜所命恣攻擊。竟使犬羊主神京。大統皇業歸顚覆。古今天下寧有此。獨使殘生長痛哭。心謂此不亟痛變。人道自我終永息。學究天人亦無爲。讀破萬卷復何益。徒有耿耿中夜泣。腐朽柰乏匡扶力。願言宿德必審思。於此百倍加竆格。先將此言極開陳。大啓聖德於初服。彝倫自新久頹廢。大義重明方晦塞。人心自正天意得。國祚永永綿千億。然後能無負宿德。宿德宿德須動惕。</text>
<title>聞淸陰金相國奔哭。大臣啓請留。上遣承旨勸留。不留。</title>,<text>巨行元不顧細行。達觀應識殊凡觀。山城國容下廣陵。海島驚魄飛炎端。然猶不恤向嶺南。一區風烟天地寬。夫誰爲可誰不可。億萬人中公也單。朝廷忍見虜兒橫。方寸惟知殷日團。而公不仕豈無義。我乃欲言言之難。誰因奔哭請上留。自家有定人敢干。可笑區區說分義。腐肉何與金光粲。</text>
<title>聞嗣聖斷指。稽首爲詩。以寓微忱。</title>,<text>父子之間至情理。天性所發無貴賤。吾人非父則何怙。一隔幽明終不見。恭惟嗣聖孝出天。儲宮幾侍文王膳。一朝龍馭欲乘雲。弓劒鼎湖難攀援。蒼黃白刃斷玉指。赤血淋漓看欲濺。至誠應將感鬼神。白日慘惔光晶變。天爲孔昭得非虛。漠漠如何終不眷。帝王今古豈不多。此事未曾傳黃卷。嘗聞孝爲百行源。忠義之人爭手拚。微臣慷慨亦多懷。涕淚縱橫滿衰面。</text>
<title>將奔哭闕下。無馬悶甚。方伯令借私乘。有謝。</title>,<text>沉痾十年碧山中。晝伴啼禽宵草蟲。都將名利擲世人。戀君一念猶未竆。冬天炙背幾多懷。食芹春風挑陋衷。萬壽萬壽復萬壽。昭昭頭上臨蒼穹。誰將凶聞落山扉。愕眙不啻崩華嵩。飜泉雙淚亂未禁。半夜痛哭於庭東。多端變故尙忍說。大德不壽天何瞢。聞道深山總悲號。正是撥亂惟鴻功。凡民有喪且匍匐。况聞鼎湖遺劒弓。蒼黃登道是分義。豈宜在家看日終。只緣廐無一疲騎。蟄處恒將羈鳥同。屈指程長五百里。軟脚徒步應難通。賴有新知掩平生。爲人謀忠方伯公。壯馬牽送是私養。筋力堪輸衰病躬。馳驅亦可行並日。不使攀號誠墜空。今無之歎起孔聖。未擬千載回高風。中心銘感豈爲私。多謝公深推己工。可憐營營俗子輩。酬酢只在圖乘驄。</text>
<title>過恩津縣</title>,<text>微臣猥荷聖明知。濫忝臺閣何多年。不幸中間遇事變。一朝投紱歸園田。蒼崖翠壁是我居。百年性命要苟全。朝廷不肯擲樗材。召命連年降自天。去歲春坊正意外。滿身惶汗如逬川。作意登道値天寒。舊疾乘時來更纏。行到恩津氣委頓。冒呈縣官終未前。那知今日有此行。痛哭仙馭攀無緣。人臣到此更何爲。衰顔涕淚空漣漣。終今世路永無意。泉石初盟知復堅。</text>
<title>宿小浦</title>,<text>狂風終日吹不休。飜倒衣裳時蔽目。行行竟至小浦店。店在靑山依斷麓。一帶碧溪流其前。爲開塵襟恣洗濯。人生安得恒處家。百年強半勞行役。店西調謔識鄕人。店東語音知京客。暝林歸鳥意思忙。物我無間於投宿。蒼頭解我不視惡。巧向槽間懸破席。爲語蒼頭汝良苦。世間何處非惡色。</text>
<title>渡錦江</title>,<text>侵晨策馬到錦江。錦江江水淨如洗。扁舟繫處喚舟人。舟人懶起於篷底。風吹怒浪着船頭。倩人扶登愁有瀰。淸沙繞岸望浩浩。白鷗隨波看灑灑。恨未生平吾施博。爲謝長年爾衆濟。江上粉堞壓江流。地險應知天所啓。吾君於此昔巡幸。今日微臣空雪涕。此行何處不傷心。下舟容與羡范蠡。</text>
<title>素沙野</title>,<text>朝鮮國步昔迍邅。海寇滿海來侵疆。朝野昇平二百年。未解兵事徒蒼黃。三南州郡總望風。若升虛邑誰能當。燒焚劫掠不足言。太半生靈膏劒鋩。賊鋒衝突及王畿。去邠行色看凄凉。千官鳥竄從者誰。漠漠沙塵關路長。大駕顚頓次義州。請救大國飛哀章。萬曆神武聖皇帝。覽奏赫然威怒張。調兵十萬又調粮。擇將文武才兼良。天威肅肅不可犯。勑書丁寧成十行。君王鞠躳浿水邊。感淚交零銘肺腸。天兵直下到平壤。醜賊滿城誇兇強。閉門堅守植根柢。其勢欲呑吾東方。天兵薄城放大砲。普通門樓飛火光。天兵鼓譟一時進。戎醜束手相斃僵。天兵無不一當百。流血可見杵漂揚。餘醜不能滿百一。裹瘡捧痏爭奔亡。天兵追躡至此地。銳鋒更加蠅帶霜。須臾掃盡靡孑遺。痛豁塵氛到扶桑。山川再造日重明。鰈域於是還小康。君臣分義亦云大。父子之恩何可忘。傷心不忍記丙丁。痛哭今日言難詳。殘生躑躅可何歸。早得萬疊山蒼蒼。人臣此行不可已。觸處涕淚沾衣裳。賴有嗣聖應千一。急務應識歸綱常。</text>
<title>過振威縣有懷</title>,<text>爲國不可不振威。威苟不振國難爲。河淸今日會千一。我爲嗣聖陳其辭。國家項背皆受敵。禦侮未可尋常之。不幸國家有曩日。天下譏笑來嬰兒。役大役強時則然。豈可一日無倫彝。先明大義立大綱。百官萬民皆師師。嘗膽心無懈晷刻。致力兵農強自治。人功盡處天亦順。國家豈必終於斯。深羞可雪大倫復。義聲應使千年垂。不自振威威自振。請毋念他惟念玆。</text>
<title>成歡郵</title>,<text>十年來往此郵亭。幾回愁心幾歡情。世間愁多小歡樂。豈獨此郵歡每成。况今仙馭初實天。微臣作此奔哭行。緣何可做一歡意。北望但覺雙涕橫。屢召當年乘馹騎。職雖不似身則榮。涓埃未報早歸來。一夢飛入彤墀驚。直待吾君大變通。翊贊期致寰區淸。誰知此計尙未衰。忽有深山號泣聲。從今人世更何意。此身永永辭帝京。回程此身亦此情。此情無賴成歡名。</text>
<title>過南陽。悲尹太守信伯 棨 殉節。</title>,<text>崇禎丙子季冬月。我乃從軍提義師。忽聞賊徒入南陽。酷殺太守驚且悲。姓尹名棨曰太守。同甲同年同仕時。自負膽氣好風神。同遊太學深相知。身非將帥無士卒。坐而徒死君何爲。驚魂應不着此地。今我過來猶倍思。南風不競天地飜。人物半入鋒鋩危。人間何處有丈夫。快雪寰宇羞無遺。</text>
<title>天安道上。見麥穗兩歧碑。</title>,<text>少時耽讀史家書。事蹟森然方寸中。其間循吏最歷歷。麥穗兩歧欽高風。高風千載邈不嗣。今見朴公生海東。天安雖小其實郡。古來守宰凡幾公。公獨出類有異績。天著其祥人刻功。於千萬年何日忘。大書特書塡朱紅。願聞江南載竹帛。美談前後同無竆。借問兩歧狀何似。恨未取來照吾瞳。</text>
<title>關田彌勒</title>,<text>關田彌勒丈數十。其面猶長巨霸長。十里能看拱兩手。體狀卓卓殊非常。天於萬物不雕刻。此見斧鑿痕章章。知非出自造化中。認成邃初多排張。將爲無益害有益。廣設募緣開道場。經營圖盛億載觀。人幾輸勞財幾傷。至今遊賞雜緇俗。坐見奔波來四方。異跡何曾讓巨掌。永與天地同無疆。石大人猶且如此。况眞大人何可量。工知取作石大人。自爲大人時務當。綱常自立天下治。萬古日月爭明光。君子觀物貴自反。噫噫勖哉吾黨狂。</text>
<title>留衣別太顚</title>,<text>吾將與爾作遠別。爾聽吾言嗟太顚。吾將何以留贈爾。我有一襲衣粲然。豈曰無衣以爲贈。聊表去留之情緣。孤臣昔日罪萬死。妄擬刳肝糾聖愆。天門朝奏一言苦。客路暮脩潮八千。太白愁向夜郞行。左徒孤吟湘水邊。南荒誰可與語懷。賴爾聰明頗出天。問名則非校行是。我儒爾釋相忘旃。吟邊誰復記殊方。行坐但覺詩興偏。當年盛事都付爾。此中若將終身焉。華風那識被枯草。五馬袁州歸促鞭。丹衷不厭近日邊。其柰與爾情牽攣。別後重逢定幾時。雲樹悵望悠山川。古人相別必相贈。覽物欲慰心如湔。行裝草草有何物。篋笥之中衣且鮮。須將心貺服無斁。一衣倘能防矢弦。生平愛把大筆揮。不辭一寫投瓊篇。瓊篇舊曾別人多。不欲尋常當別筵。玆衣製出法服中。我意正在冠其巓。君臣父子豈可廢。變化未應難蛻蟬。衣君之衣自多福。渺茫何須求福田。我言維服勿爲笑。臨風有淚如飜泉。</text>
<title>過扶餘縣有感</title>,<text>白馬江依舊。孤蘭寺至今。千年亡國恨。過客亦傷心。</text>
<title>臨溪</title>,<text>杖藜溪上立。沙岸草萋萋。日落無人到。前山杜宇啼。</text>
<title>春帖</title>,<text>天道來新歲。吾心革舊非。從今無愧怍。猶可善人歸。</text>
<title>說夢</title>,<text>中宵做夢好。爲說細君詳。兆是佳孫得。細君言固當。</text>
<title>聞讀書聲</title>,<text>讀書聲似沸。居靜計還違。獨向溪邊坐。蜻蜓掠水飛。</text>
<title>聞淸老南歸</title>,<text>北騎橫行大老南。艱危誰復濟當今。可憐九陌奔馳者。滿腹都將富貴心。</text>
<title>江上花</title>,<text>奇巖臨水高千尺。上有杜鵑花正新。影落白波看歷歷。不知何處是爲眞。</text>
<title>失題</title>,<text>無邊紅白桃兼李。不盡光陰夏接春。但喜濁醪頻入口。肯愁淸世莫容身。</text>
<title>乘夜出峽</title>,<text>陰雲漠漠月微明。夜逕蒼茫看似平。不使到頭模物色。此生那得遣愁情。</text>
<title>七月一日。苦熱。</title>,<text>杲杲朱曦爍萬人。金神還恐避炎神。凉風不識歸何處。却憶靑山白雪新。</text>
<title>有懷</title>,<text>百尺孤桐細。千竿碧竹疎。枯池魚寂寞。虛室客躕躇。此日多人世。何方是鬼居。天寒獨歸路。情事濕雙裾。</text>
<title>偶吟</title>,<text>乾坤無定處。有酒卽爲家。秋夜探明月。春風趁好花。興亡消一念。善惡閉雙牙。獨立誰相語。天邊落日斜。</text>
<title>無題</title>,<text>我家殷日月。戎馬禹山川。時勢誰回轉。乾坤任沸煎。攀龍望世祖。飛鴈集周宣。慷慨懷方鄧。無端涕泗漣。</text>
<title>夜過拱北亭墟。有感。</title>,<text>拱北亭名好。南州望日邊。遺墟今夜月。盛事太平年。幾積居人恨。長留過客憐。何時能復古。華構更連天。</text>
<title>月夜由山路。聞蜀魄。</title>,<text>蜀魄啼何苦。歸人路自遲。當年無限恨。千載有餘悲。白月停行處。靑山欲碎時。居然雙淚落。明日一淸詩。</text>
<title>述懷 三首</title>,<text>聞說高皇帝。英豪冠百王。人心神武屬。天命草萊將。宇宙干戈息。要荒道路通。燕京形勢壯。寶籙萬年長。其二中原自無主。何處見皇威。河北兵塵暗。江南羽檄稀。當年文物地。此日戰爭畿。永負尊周義。西歸淚滿衣。其三常思漢光武。亦是與人同。文物新周制。山河舊禹功。千年此寂寞。一理永虛空。不盡懷方寸。難將九萬通。</text>
<title>行過興德衙門</title>,<text>官隷多閒意。公門晝不開。使君何處在。太古此間廻。樹蔭農人愒。荷香過客猜。遙增循吏秩。漢制補三台。</text>
<title>幽居 三首</title>,<text>碧峀何緣分。人生必此中。元無貴賤別。只有古今同。麗日啼禽亂。凉飈落葉空。誰能腸不斷。消息更難通。其二春深柳絮外。秋晩菊花邊。亂酌何須數。讙呼亦任天。乾坤皆世俗。門巷獨風烟。造物胡寧忍。人生少百年。其三昔悲爲遠客。今柰作孤魂。家便傳兒子。年宜見長孫。梅花依小砌。松影落欹軒。淚眼那堪觸。人間此恨存。</text>
<title>向醫家。苦炎熱。暫登路邊佛舍。口號。</title>,<text>路左雙彌勒。阿誰爲構亭。要須遠風雨。不必用丹靑。頑物元無識。愚民恃有靈。草中祈禱迹。笑爾假人形。</text>
<title>辱詩謝薑。仰次索斤。二首</title>,<text>節候三春半。音容一札中。韶華無近遠。時命有竆通。卓犖金閨彥。衰頹白髮翁。猶同薑桂性。相問未空空。其二不撤薑之食。分爲十七中。聊將吾穢去。擬卜子神通。未謂談詩客。遙存學圃翁。沉吟竟日夕。萬念覺全空。</text>
<title>道逢童子負炭憊路左。言其父母皆病。業此以養。問其年則十二。</title>,<text>斫取山頭木。藏之地底燒。堂前酬短日。市上買長腰。可笑呑行苦。應懷熾坐要。奇哉爾童子。丈夫意自搖。</text>
<title>鳥晨聒</title>,<text>缺 竹看無碍。千竿立不搖。已是穩棲宿。如何苦聒囂。未賴幽居靜。還如衆口嘵。兒童能解我。拾石打爭遙。</text>
<title>過歸信寺。口號贈軒上人。</title>,<text>儒墨何須辨。逢迎覺有情。幾年勞夢想。今日是平生。細澗丹楓桂。空山畫棟楹。襟期開一半。立馬午鍾鳴。</text>
<title>丹楓</title>,<text>丹楓爾好事。能使碧山紅。錦繡還無色。乾坤最有功。輕風光欲墜。落日艶誰同。觸目皆佳句。情兼造化通。</text>
<title>走贈朴勉之</title>,<text>東郭長吟病。南村獨抱眞。過從雖未數。氣味乃相親。草木將同腐。乾坤亦已淪。男兒欲一語。直恐忤時人。</text>
<title>落日</title>,<text>落日吾行苦。竆山路轉幽。長林動暝色。壞岸繞淸流。但覺悲秋恨。誰懷遯世愁。乾坤着浪迹。願作一浮休。</text>
<title>詠月</title>,<text>團團初上月。渺渺碧天東。一鏡看還少。千秋照不竆。能明永夜色。肯謝太陽功。酷愛靑蓮子。襟期亦此翁。</text>
<title>釋雙敏請寺度夜</title>,<text>生平無俗念。喜向釋徒遊。梵入三更靜。鍾傳十里遙。紅塵在何處。白髮有今朝。寄語傍蕭寺。重重繼此邀。</text>
<title>送兒歸昌平。臨發口號。</title>,<text>人雖有十子。尙不減慈天。一一皆安護。時時更撫憐。如何吾與爾。分散歲經年。憂樂渾關命。應須聽自然。</text>
<title>煮藥。每患贏縮不精煎。余新創衡子制。隨其低仰。以准藥鼎。毫釐不差。</title>,<text>嘗草由炎帝。煑方出沛然。漸低當晩節。直仰是初年。百沸聲殊壯。千金命賴全。誰能守此法。傳後永無愆。</text>
<title>眎金秀才 二首</title>,<text>邂逅逢新面。殷勤勝舊情。眞誠百倍意。方寸十分傾。白髮淹湖曲。靑雲自洛城。以多來問寡。吾未見鄕生。其二虛舟倚欹屋。詩興帶風情。氣象三山合。名聲四海傾。經營會絳府。馳騁破愁城。一日鵬圖壯。千年笑賈生。</text>
<title>九日</title>,<text>無心記年月。忽覺是重陽。烏帽隨風落。黃花近酒香。生平悲節序。五十足篇章。童子供藜杖。囑余陟後岡。</text>
<title>走次金秀才韻。兼付己意。八首</title>,<text>吾無知與識。聲聞恥過情。置器須要正。推囷必務傾。今朝函丈席。它日作長城。天畀輸文武。餘何望此生。其二只自交其面。誰能識乃情。殷宗遲夢弼。杞國久憂傾。詠杜千間廈。憐檀萬里城。東山何處客。一起慰蒼生。其三可笑投山客。猶多戀闕情。煎熬心火發。慷慨淚河傾。夢斷燕京路。魂驚漢水城。乾坤誰整頓。衰白一書生。其四常欲從人學。敎人豈本情。奉慈期斗戾。祝聖指山傾。忠孝修文德。絃歌聽武城。要玆相勉勵。不敢曰師生。其五猥側先知列。遙憐負笈情。切磋欣共造。意氣好相傾。民事姬乘屋。兵家孟築城。許多酬酢裏。準擬送平生。其六蕭條竹裏屋。寂寞寓閒情。黃卷臨風整。淸尊向月傾。此生無曠宅。何處殺盈城。冠者兼童子。令余畏後生。其七宇宙腥膻裏。揚揚底性情。草堂門獨掩。華屋蓋爭傾。推許皆朋黨。丘墟卽帝城。山窓多涕淚。四海一殘生。其八戀此三綱重。悲吾有七情。無疆千歲曆。誰遣一朝傾。此日仍忘義。當年未鑿城。白頭猶誦古。羞作濟南生。</text>
<title>峽兒得鷲繫繩。余翫數日。竟使放去。三首</title>,<text>鷙悍夫誰比。威稜百鳥中。英眸彩不盡。勁爪勢無竆。曠漠衝寒翮。虛空聽疾風。如何韝上坐。使我淚盈瞳。其二如今拾黃雀。伊昔制蒼鷹。轉眼豪無敵。低頭勢最矜。池龍失變化。穽虎未憑陵。爾鷲多材力。胡爲不斷繩。其三試撤絛繩去。回看作意殊。飜身謝烟幕。送目望雲衢。逸翮嗟無影。奇毛合有圖。兒童須莫恨。非罪幾人拘。</text>
<title>月正題寄李平甫</title>,<text>臨老新年祝。萱堂壽萬千。人情戾北斗。星彩耀南天。多小皆身後。興亡復眼前。春來好物色。一醉恨無緣。</text>
<title>待月</title>,<text>寂寞山中宅。東鄰隔語聲。形容人獨坐。氣候夜初更。纔散岑頭暗。已生屋角明。成三可作樂。便慰此間情。</text>
<title>走贈方伯李令公 時萬</title>,<text>湖外甘棠影。胷中攬轡心。故人情獨厚。薄俗恨何深。白屋圖書亂。朱門棨戟森。無緣一會面。咫尺限松林。</text>
<title>夜吟</title>,<text>五鼓猶無寐。披衾坐待朝。霜林知藹藹。風竹聽蕭蕭。亂唱雞聲急。斜穿月色遙。好詩誰可借。永夜苦難消。</text>
<title>惡風雪</title>,<text>㬥風兼虐雪。天下亂紛紛。白日歸何處。靑山暗未分。壓來坤弱軸。衝着石無根。茅屋支撑裏。蒼黃不復云。</text>
<title>無題 六首</title>,<text>萬里關河路。頻煩使价行。恩威大國則。恪謹小邦情。竆山還色寡。滄海未波平。可笑看鄒史。樂天話不成。其二一代宗詞翰。千年領搢紳。皆稱眞國士。自處邁凡人。事誤朱牛日。身拘白馬春。無心碑百丈。屹立廣陵津。其三域中今舜禹。天下古春秋。爭道文治重。敢論武略優。山林空寂寞。廊廟贊謀猷。羽舞平城解。還添杞國憂。其四借問天何意。生人具肺腸。有時淆善惡。無故判興亡。亂落山窓淚。多經楚戶霜。凄風吹四月。宇宙舛陰陽。其五家傳卿相貴。派別帝王尊。不識門前道。還消馬上魂。時風輕禮義。古月滿乾坤。恪守諸侯度。親加此作昏。其六十行書一札。巧摘白圭玼。天理存何處。人情到此時。肺肝難自掩。善惡釋羣疑。不失吾方寸。千年直道垂。</text>
<title>春日東溪卽事</title>,<text>岸幘東溪上。溪流接水田。鳴蛙如不及。啼鳥亂爭先。霽景當春日。風情憶少年。無人來我問。行坐草芊芊。</text>
<title>朴君送扇要詞翰</title>,<text>潘南愛翰墨。遠寄掌中珍。未易驚風雨。那能泣鬼神。一心凉夏枕。多事蔽西塵。用舍非由己。遙憐冒進人。</text>
<title>可笑</title>,<text>可笑今時世。難爲耳目居。人心同虺蜴。天理等蘧篨。日月猶衰老。乾坤可邃初。年來聾瞽願。痛哭涕漣如。</text>
<title>耕者</title>,<text>耕者閒閒兮。黃牛碧草邊。平蕪重起墾。家世舊來田。稅駕纔呑飯。披蓑暫就眠。心中復何有。只是願豐年。</text>
<title>獨夜</title>,<text>獨夜高軒上。中心有所思。薊門曾禹甸。函谷卽胡兒。東海誰能蹈。西山不見飢。無端頭半白。天意最難知。</text>
<title>走呈宋上舍</title>,<text>童稺年間事。君能記憶不。大樓思榜峀。弱水看楸流。一冊常攻苦。連衾暫就休。白頭今感舊。相對淚難收。</text>
<title>出北門</title>,<text>出自北門去。城闉暝色生。閭閻猶髣髴。人物未分明。白髮千莖客。黃山十里程。蹇驢任懶步。馳逐本無情。</text>
<title>本是 二首</title>,<text>本是愁多客。生丁又此辰。弸中仁義說。滿目虎狼人。何處能開口。誰因可托身。柴門閉已久。風月但相親。其二本是淸狂客。生丁又此時。何須論萬事。直可倒千巵。堪笑楊朱泣。無妨阮籍悲。回頭天地窄。造化聽吾詩。</text>
<title>過李參奉承敏家</title>,<text>思思思欲見。見見見還思。自是眞情發。何曾強意爲。鵬程九萬里。河水一千期。定作將軍貴。他年揖客誰。</text>
<title>黃子輝之北塞見訪 二首</title>,<text>酷愛黃山谷。詩家杜拾遺。幾年纏苦憶。今日解調飢。絶塞無邊恨。高堂不盡思。隨居但致力。天未限男兒。其二天地籧篨客。浮休二十年。逢君眞偶爾。使我却欣然。落日靑山上。遊人紫塞邊。去留情不盡。相對淚飜泉。</text>
<title>偶吟</title>,<text>非關天下士。穩作峽中民。得喪渾遺念。榮枯可近身。年衰心且壯。春晩句還新。竹杖淸溪上。時時語北鄰。</text>
<title>爲林將軍 慶業 作 三首</title>,<text>夫何生草野。恰得將家風。甘苦廝臺上。恩威號令中。已能心有主。自是目無戎。鎖鑰西門壯。長城勢不竆。其二恥向黃鬚去。耽從碧海浮。丹忱天極裏。素志薊門頭。猾虜行奸計。英雄失壯猷。乾坤無義意。遺恨永千秋。其三檻車今慘禍。推轂舊殊恩。榜掠何堪苦。蒼黃不盡言。當年存大義。此日化寃魂。赤血斑千點。丹誠尙有痕。</text>
<title>將行祀事。齋宿松下。</title>,<text>碧松淸露冷。時夜正三更。萬慮歸齋盡。先靈入慕成。星辰燦可數。禽鳥寂無聲。祀事明燈燭。雲仍不匱誠。</text>
<title>到雲巖峽 二首</title>,<text>可愛雲巖峽。山明水更淸。塵寰不須說。仙界未應爭。白鹿馴朝採。黃精足暮耕。生平任懶拙。谷口怕傳名。其二人皆爭富貴。何獨任淸貧。春雨滋新菜。秋風動細鱗。慈顔常喜色。病骨亦安身。至樂誰能會。時時詠逸民。</text>
<title>題文時化草堂 二首</title>,<text>拱北亭南宅。長堤綠水邊。繁陰濃碧樹。大麥向黃田。細雨輕塵浥。淸風衆鳥傳。移時閒打話。落日更留連。其二天地浮休客。生涯付一詩。人間少暇日。驢背太平時。花鳥春來恨。光陰老去悲。襟懷開欲盡。何處更爲期。</text>
<title>慰家僮</title>,<text>昨日移秧苦。今朝取麥勞。蒼頭言已怨。白髮癖猶牢。早决投雞肋。誰懷食雉膏。秋來多釀酒。持滿慰羣曹。</text>
<title>偶吟。眎金秀才。</title>,<text>人生有父子。其次卽君臣。不是忘斯世。如何廢大倫。槁枯今日色。雨露舊年身。每下三更淚。妻兒暗送嗔。</text>
<title>贈崔善徵 二首</title>,<text>雲巖聞樂土。水石擅名區。面面開丹壁。回回見碧流。農夫共草際。漁子散波頭。不換三公貴。能分一半不。其二千重出翠黛。萬丈入塵埃。我有忘憂物。君來可樂臺。天時春欲動。人事老相催。說向襟期盡。淸溪一樹梅。</text>
<title>詠騾</title>,<text>一樣驢騾癖。浩然及沛然。騎來同白雪。吟裏各淸篇。八駿還譏滿。千金更笑涓。人生貴適意。異彩付龍眠。</text>
<title>書懷寄柳而好</title>,<text>靑春到白首。不負托相知。乍合纔驚喜。還分便覺悲。寒天欲霰下。何處可雲披。直怪竆通恨。於君最未期。</text>
<title>挽宋丹城 興詩○二首</title>,<text>自是名賢後。承家節操淸。寢興猶望慕。方寸獨分明。九地新歸恨。三春舊識情。天敎剩寶樹。葉葉振風聲。其二秋日高樓上。春坊滯路中。逢迎開一笑。酬酢盡危衷。稜角猶時露。方嚴想舊風。卽今空涕淚。萬事總虛空。</text>
<title>挽淸陰金相公 尙憲</title>,<text>東土艱虞日。曾從幕下行。每看憂國淚。深服愛君誠。一老天還奪。三韓勢益輕。山川阻病客。惟有涕自橫。</text>
<title>春日道中</title>,<text>梅花落盡杏花開。無限春光次第催。望眼却隨濃艶亂。詩情還趁苦吟來。到頭取醉眞堪樂。當面輸心不足猜。三月上旬今已過。獨携藜杖強登臺。</text>
<title>走贈李德聞。兼示南明瑞令兄。</title>,<text>雨細庭邊欲綻梅。此中離恨最難裁。淄澠千里無吾往。魂夢三更倘爾來。出處卽今歸漫浪。安危從古仗賢才。遙憐北洛相思地。不受狂風桂樹催。</text>
<title>寄甥姪婿閔載重</title>,<text>聞說詩山滯玉郞。未言來處此東床。子騫孝友人無間。賈誼聲名世莫當。良驥就途輕萬里。大鵬披翼隘三湘。佇看他日蘭芽盛。能使淸香滿四方。</text>
<title>雪夜。山村對酒卽事。</title>,<text>雪色應知均皎潔。山中獨似倍光輝。黃昏一壑新明朗。白玉千峯舊翠微。久坐豈宜愁病骨。閒吟猶不恨單衣。丈人能解開尊酒。入夜瓊觴更亂飛。</text>
<title>陟巘</title>,<text>山勢嶔崎萬丈高。友人三兩與同勞。騁眸斗覺乾坤闊。擧足能令氣像豪。何處塵區牽世慮。此中眞界合仙曹。到頭風物排詩思。述作寧須得謝陶。</text>
<title>對臨陂使君口號</title>,<text>故人之弟宰臨陂。我適經過意甚悲。湖海棠陰如夢幻。泮宮槐影記追隨。世間自是多存沒。天下應知獨涕洟。客路相逢還作別。此情君倘一分知。</text>
<title>偶吟眎諸生</title>,<text>堯舜君民計自深。如何身世此山林。夷齊餓死非吾分。靖節歸來得本心。俯仰百年無愧怍。棲遲一壑任行吟。讀書不可要科目。須向彝倫仔細尋。</text>
<title>題贈柳子蕃讀書雲峽</title>,<text>雲巖山水何奇絶。名勝來遊地稱人。流不滯邊看取智。重無遷處得爲仁。胷襟灑落消塵滓。學問高明入道眞。定識他年行義後。餘輝留滿映千春。</text>
<title>題峽庄積翠亭壁上</title>,<text>峽口幽庄面面奇。老夫携席坐頻移。牽情擧足臨皆勝。乘興遊眸接摠宜。子固定成詩百首。穆生應倒酒千巵。雄都郭外還遺此。慳秘由來必待時。</text>
<title>秋懷</title>,<text>聞道今年節序催。中秋風物正堪哀。千山謝碧韶華盡。四野連黃暮色回。白髮垂垂難更少。丹心耿耿未全衰。不知宋玉悲何事。矯首江南淚滿腮。</text>
<title>峽庄。鑿魚池。役數僮作。</title>,<text>擬奉慈天兼養志。早投簪笏入山中。傷心馬壁難供老。注意魚池爲課童。佳味不須要丙穴。至誠那得效王公。鼎烹俎落惟吾欲。無復生涯恨屢空。</text>
<title>聞新除持憲</title>,<text>小吏天明以狀來。新除政目舊烏臺。十年後更隆恩誤。百病中那宦念灰。憂國足羞唐鳳寂。用人誰取楚雞咍。出山不是移文怕。愧乏生平補闕才。</text>
<title>喜逢蔡元甫。聊贈一律。</title>,<text>與君相別十餘年。漢北江南兩渺然。此得開襟知意外。不辭携手憶從前。已知出處皆觀我。誰把興亡細問天。且辦一樽除萬事。正看斜日照炊煙。</text>
<title>巡使尹令而遠 鳴殷 來訪</title>,<text>西歸洞裏村庄僻。寥落庭除晝掩柴。誰謂一方觀察使。便開千里別離懷。野經亢旱光輝薄。山帶淸秋氣像佳。湖鉞不謙川蜀節。藥泉難與浣溪偕。</text>
<title>除定州不赴。將未免準期充軍。</title>,<text>有道之邦猶恥穀。投荒爭似本無生。一千三百程開處。耄耋年齡母別情。落日未堪看馬顧。當晨那忍聽雞鳴。卽今孝理方興化。重恨孤臣罪不輕。</text>
<title>除定牧翌日。吏曹以北使支待。不可久曠。啓遞以免。</title>,<text>定於胡路正當中。邑宰難容許暫空。援遞遠居南服老。能令不受北人風。親前穩擧晨昏職。身上還承造化功。榮悴只憑專擅子。可憐今日命道竆。</text>
<title>李天得 尙眞 聞赴乙酉鄕試。題贈。</title>,<text>冰霜襟抱玉精神。無限聲名動世人。誰向題輿稱駿發。謾將開府比淸新。言論一代明非是。識見千秋定僞眞。聞道圍中居數日。本心應不帝嬴秦。</text>
<title>過潭陽主倅沈子美 𪗆。携琴酒話舊。夜闌醉題。</title>,<text>榜會三淸摠少年。只今猶似夢依然。輝輝明月傾滄海。艶艶朱華擢錦筵。棣萼我曾悲一謝。鴒原君獨樂俱全。難容直道知通患。玉樹孤高老海邊。其二薇垣柏府並當年。期使朝廷共肅然。袪痛不曾遺胥席。糾愆誰肯舍賓筵。卽今蹤跡吾單獨。依舊名聲子兩全。結交未宜分出處。靑雲時過白雲邊。</text>
<title>偶吟</title>,<text>時敎歸夢到神州。覺後愁多欲白頭。何處可看殷日月。此中惟有魯春秋。天王舊域腥塵合。豪士新亭涕淚流。安得挽河傾一半。宗祊滌盡十年羞。</text>
<title>春祝</title>,<text>人間聖主得賢臣。天上初正復回春。佳氣暗從和氣遍。仁風細逐惠風新。雍煕世界回三代。煙月康衢樂萬民。隨分殘生躳本業。百年甘旨不憂貧。其二調瑟和琴四十春。恩情無盡舊還新。北鄰賀與南鄰共。子孝誠將婦孝均。白首萱庭慳日馭。丹心楡塞靜風塵。每年每歲長如此。斗戾山摧奉老親。其三聞道今宵是立春。倩人題祝思無垠。盤中直可傳生菜。腔裏何慳滌舊塵。丈席工夫循序進。聖朝治化應時新。學堂不復存餘望。要對靑編老此身。</text>
<title>行路難</title>,<text>巫峽太行謂坦安。當年行路亦知難。卽今飜覆那堪說。從古波瀾不定端。擧足生淵深莫測。開牙照劒色驚寒。泥塗滿目無容息。何處人間有淨乾。</text>
<title>癡人</title>,<text>自笑癡人老更癡。家貧曾不恤寒飢。目張未易王椽日。身保猶難寗武時。夢斷朝端鳴玉佩。心專月下倒金巵。生涯近欲塡丘壑。任作隣翁警子資。</text>
<title>冒雪赴津山襄事。道中有作。</title>,<text>雪上加霜諺苦寒。北風當面路添艱。鬚冰亂着封唇齒。心火專消凍肺肝。世外未應無慶弔。人間不獨有悲懽。行行咫尺成昏黑。此去何時可卸鞍。</text>
<title>走謝宋來伯戚兄枉駕。時余有宿病。</title>,<text>強緣山路到孤村。開笑相迎就席門。懽劇已能忘疾病。情多不自覺煩喧。疎籬日晩評詩句。破榻風輕狎酒尊。虛度未宜三五夜。吹篪願得和吹塤。</text>
<title>出峽來</title>,<text>信馬閒吟出峽來。此心如結又如開。倥傯不得淹三日。曠望還疑盡九垓。歷歷未忘仙界事。云云却把世人杯。千重碧峀頻回首。空記芒鞋印錦苔。</text>
<title>奉贈碧城倅</title>,<text>黃昏冒雨到門前。題鳳還歸思悄然。湖海幾年勞夢想。秦城當日絶天淵。一尊相對何曾意。雙鬢同皤亦可憐。百五佳辰今已近。倘於先墓共周旋。</text>
<title>重陽對酌</title>,<text>光陰衰晩似偏侵。秋色溪山更獨深。漸染楓林粧嶽面。催辭柳葉亂波心。盤中紫蟹供酣飮。階上黃花引苦吟。風入欹冠飜落地。古今人事亦相尋。</text>
<title>戊子歲初有懷</title>,<text>荏䒣中間又換年。愁多無賴酒如泉。碧山未遣丹心匿。玄律能令白髮鮮。惡獸靈禽皆一地。妖星瑞日亦同天。從來物理元難詰。且潔吾身保自然。</text>
<title>暮春</title>,<text>節序三朝如昨日。暮春風景卽今晨。峯穿躑躅披朱服。波引垂楊拖碧紳。勳業已歸胡馬上。行藏欲近首山鄰。誰敎歲月催九轉。無路人間少此身。</text>
<title>暮歸欲雪</title>,<text>垂鞭羸馬故遲行。忽見前林暝色生。微霰時零天意倦。繁雲不散客心驚。沿溪盡處孤村在。認竹森邊一火明。稺子候簷何所望。喜看顚倒挽衣迎。</text>
<title>送李佐郞裕伯</title>,<text>春曹員外作春行。物色榮光未重輕。遲日八區匀造化。庸天五禮贊文明。可憐固守丘山癖。爭似長懷致澤誠。洛下定應逢舊識。煩君仔細說離情。</text>
<title>馬上口號。贈黃戒忝 奉祖。</title>,<text>千里長途與子同。幾回悲緖亂秋風。喬山不耐愁雲黑。桂殿空餘落月紅。血氣西郊皆有淚。歸來南國獨傷衷。生平分義今垂盡。未謂當年便此竆。</text>
<title>臨分。走贈黃戒忝。約會筆川書齋。</title>,<text>路中分手覺添悲。脉脉停驂淚欲垂。甘苦已同千里道。死生無復百年期。風傳野菊香飄處。日照溪楓彩滿時。精舍筆川寥且靜。牢將後約慰相思。</text>
<title>贈柳而好</title>,<text>由來竆達皆關命。敢向時人怨不知。分外君民非所望。域中戎馬是爲悲。江湖此日頭全白。閶闔何年腹一披。萬事想來渾似夢。擬將尊酒待耄期。</text>
<title>送黃子輝赴平壤少尹</title>,<text>憶曾丙子年秋夏。我向西關乍宦遊。浮碧樓中時取興。大明天下自無憂。卽今文物知何似。從古繁華不暫留。宰地仁賢非失職。憐君未及告嘉猷。</text>
<title>謝朴勉之書問。兼惠珍果。</title>,<text>蕭蕭暮雨喚慵眠。徙倚東窓側看天。鄭重一書來故舊。團圓數顆落神仙。味珍頓覺枯腸活。辭到方知厚意偏。負約正緣兒病苦。愁臨谷鳥好鳴遷。</text>
<title>謝李奉事 惇禮 韻</title>,<text>枉尋直尺猶難見。亞聖如何笑直尋。擧世皆榮金馬詔。殘生獨愛玉壺吟。山中殷日同今古。天下堯封並陸沉。不是雕蟲誇富麗。揮毫要寫老狂心。</text>
<title>口號贈辨師</title>,<text>世上之身世外心。百年無可與參尋。昏昏日喚眠爲友。浩浩時牽興作吟。白足飄然披草逕。蒼顔驚倒出松林。開襟不必分儒釋。五夜高談直萬金。</text>
<title>雲巖春日卽事</title>,<text>雲巖峽裏大江開。十里晴沙一帶回。不盡春光歸細草。無邊詩興入深杯。誰敎山鳥爭喧聒。却愛波鷗任去來。象外到頭懽自足。人間何處恨難裁。</text>
<title>書贈全就之</title>,<text>午睡昏昏意不明。驚聞剝啄笑相迎。韶光欲暮花香散。炎節初回柳絮輕。取醉何須千日酒。論交還覺十年情。乾坤底處求乾淨。無限風塵老此生。</text>
<title>過甄王墓有懷</title>,<text>偶然行過甄王墓。往事依如歷一晨。不幸誤生家敗子。誰憐竟作路委身。隔林悲鳥啼餘恨。暎砌殘花謝晩春。千乘興亡非細事。匹夫猶且倍傷神。</text>
<title>贈洪察訪</title>,<text>秋風作意訪君居。對榻還相夢裏如。今日世情須未說。昔年人事已無餘。興催獨樹花明後。愁破千岑月散初。此去吾家知不遠。願相來往莫相疎。</text>
<title>自笑</title>,<text>自笑癡心老更癡。百年無藥可爲醫。人生禍福天何與。家國興亡理未知。爭向名場圖富貴。獨藏空谷任寒飢。時將物色輸佳句。不識風塵有是非。</text>
<title>贈別金夏甫 壽弘</title>,<text>國朝二百餘年來。培養人功獨爾家。萬古綱常孤島火。大明天地一牢枷。愁雲崖海看猶重。爽氣西山較不差。邂逅卽今還作別。恨稠難筭漢江沙。</text>
<title>西歸洞。與李大奎。遊賞山菊花。</title>,<text>山菊花黃山谷中。暗香飄動入輕風。丹楓樹裏開無數。白酒尊前照不竆。宜午寧須餐落夕。滿筵何必採籬東。幽生恨未爲家植。却使人看衆草同。</text>
<title>北堂春祝</title>,<text>周行一氣暗中旋。玉漏今宵識換年。春滿堂前升麗日。草生階下覆仁天。水如脂膩流無息。山欲丹靑勢不遷。自是世間皆此節。祝釐還似獨專專。</text>
<title>與林，崔兩上舍。除乙酉夕。</title>,<text>兩三人坐一燈前。要聽牕頭曉鼓傳。應識世間皆此夜。可憐天下又明年。鬢毛盡變光陰裏。尊酒偏宜喜懼邊。自是草堂非旅館。寸心何事轉凄然。</text>
<title>聞使相將來訪</title>,<text>茅堂獨坐思凄其。百五初過節物宜。何處可堪看世事。此中無改卽天時。濃花着雨繁無數。細柳垂風弱不支。倘得嚴公來見訪。應敎杜子好題詩。</text>
<title>走次吳上舍 以斗 年字韻</title>,<text>老去無緣更少年。要兒鑷白髮相連。時穿峽霧携傾篚。復得溪暾入弊筌。豐獄永埋雷煥劒。中原誰着祖生鞭。碧山自與紅塵遠。何事終宵亦未眠。</text>
<title>聞吳上舍上山房讀書</title>,<text>聞君負笈入山房。傾傃何時可暫忘。誠正關頭尋孔孟。雍煕化裏想虞唐。淸風畫閣微凉發。明月苔庭萬籟藏。靜處胸襟添灑落。遠人無路躡芬芳。</text>
<title>走呈吳上舍</title>,<text>天下元無定是非。世間何處可爲依。動牙已怕飜霜刃。擧足先驚逼禍機。早審行藏成隱遯。誰將榮利耀光輝。雲巖峽裏塵紛絶。時罷閒眠上釣磯。</text>
<title>春日。登書堂後巖。</title>,<text>一嶺嵬然廣野中。携尊忽覺四望通。微茫列峀區相錯。屈曲長川眼亦竆。浪迹幾回歌白雪。衰容故欲舞春風。登山自是無前後。胷次難將大聖同。</text>
<title>詠津山江閣。贈主人崔生後良。</title>,<text>津山江閣眞佳勝。聞說湖南獨擅名。三大水橫亭下合。四長程直眼中平。春風草軟天兼碧。秋夜沙晴月共明。我策蹇驢應一到。主人於此可無情。</text>
<title>自遣</title>,<text>城市囂囂未可居。便投空谷結茅廬。是非色目看無盡。毁譽言論聽有餘。卽此眼邊花事好。自然腔裏世情虛。淸溪轉處時行坐。還喜門前不見車。</text>
<title>客程漁火</title>,<text>旅人曛黑失歸程。立馬踟躕久不行。忽見積霞明數點。遙欣漁火照三更。一竿自足平生計。十分無心後世名。物理細推多意思。前村初送曉雞聲。</text>
<title>移卜山中</title>,<text>新居更向深山卜。無路人煙可暫通。口久不言仍念啞。耳常收聽更疑聾。花明萬壑知春至。雪暗千峯覺歲竆。自分此身非避世。還羞境與武陵同。</text>
<title>奉呈李理山</title>,<text>曾說南京留漢日。卽看天下墮胡風。如何未作三邊帥。汩沒還成一野翁。夢裏關河愁欲老。覺來泉石樂無竆。有時遠引能詩客。却信將軍不好弓。</text>
<title>西谷。喜見金夏甫。走贈。</title>,<text>夢裏欣逢金副率。覺來還恨未爲常。此相邂逅誰能料。雖卽分離不足傷。西谷遯藏尊夏處。北京消息亂胡場。知君苦厭杯中物。虛酌淸秋累十觴。</text>
<title>秋郊看穫</title>,<text>繁霜九月草無靑。百穀經時爛欲零。滿野刈禾喧似市。連阡動銍彩流星。白頭憂國聊相慰。黃菊憐人可獨醒。遯迹邇來將一紀。爲看秋事出門庭。</text>
<title>次洪察訪餞別府伯韻</title>,<text>長年吏部任陶甄。幾遣時流願執鞭。趙重晉陽人必得。文居蜀郡化爲先。秋風歸思誰禁止。此日行裝最淡然。強飮橋頭杯水餞。空還山老袖中錢。</text>
<title>秋日偶吟</title>,<text>夜來寒凍若冬天。當午三春暖未全。造化須臾誠不測。興亡夷夏正堪憐。言從感慨時多激。志得歸來日漸堅。萬事只應輸夢裏。且將尊酒送殘年。</text>
<title>重陽</title>,<text>變化浮雲元世事。光陰流水是天爲。又逢今日重陽節。空憶前年獨酌時。開滿東籬黃菊好。登艱西嶺白頭悲。強取茱萸看仔細。來秋此會且同誰。</text>
<title>贈淸州宗人上舍</title>,<text>沉疴心緖易爲悲。別恨如何又此時。壯日皆言多氣槩。衰年空作一癃羸。鏡中已自他生許。天下人誰我暫知。賴有宗英相對語。臨當分手淚先垂。</text>
<title>秋夜悼亡</title>,<text>不覺噓嘻淚自橫。寂寥庭宇近三更。風憐落木輕吹度。月借愁人久轉明。宋玉且懷無限恨。卜商猶蔽一慈情。此心此夜當何似。直欲衝霄抗怨聲。</text>
<title>冬日朝陽</title>,<text>寒重前溪看合冰。單衣不自耐凌兢。山頭見睍光初射。屋上消凝氣若蒸。所以堯時人競就。元來盾日孰云憎。墻南炙背獻天子。痛哭中原虜騎騰。</text>
<title>過崔中軍墓有感</title>,<text>黃昏行過墓門前。望裏依微宿草連。若使英靈存一分。應知喜色溢重泉。百年淸德冰誰潔。觸處剛腸石未堅。說與童奴無限意。却看星月暎虛天。</text>
<title>立春</title>,<text>立春朝日覺春回。地上應知暖氣催。嫰色已傳南澗柳。韶華先着北窓梅。風光天下無今古。否泰人間有往來。不作夷齊難却食。年豐願得酒盈杯。</text>
<title>失題</title>,<text>歸鴈翩翩從楚峽。遠來傳信病相如。風塵不見三年外。寂寞應開萬卷餘。世路羊腸眞可畏。功名蝸角認非虛。殷勤兩地千重意。安得長杠快一書。其二每憐身世悠悠裏。朋友難逢切切如。野外耕田纔隱後。井中投石暫離餘。無邊名利榮還辱。不盡工夫實若虛。把贈別人堯舜計。竆途聊復誦詩書。其三知君學力超流輩。雖處竆愁意自如。日永巡簷眠不盡。年饑對案食無餘。三綱宇內終難泯。萬事人間摠作虛。遠地音塵文字在。臨風那惜一封書。其四無君夷與無君狄。猶且鄒賢闢廓如。華夏陸沉嗟已甚。攘修心力可遺餘。不令大道歸眞實。應見彜倫墜幻虛。多少江湖愁裏語。却於春帖每年書。</text>
<title>春日峽中</title>,<text>春風峽路去悠悠。倦馬遲行亦不愁。澗柳垂絲柔未定。山花鬬品艶難收。初疑人影丹靑裏。更聽禽聲縹緲頭。好趁光陰酬意趣。此生猶得此浮休。</text>
<title>大江</title>,<text>柴扉外是大江流。十里平鋪勢若留。千丈芙蓉波靜裏。一春光景壁層頭。今朝物表無竆興。幾日人間不盡愁。初罷濯纓因獨立。數聲啼鳥渡芳洲。</text>
<title>石角松</title>,<text>石角崚𡾓入半天。從來猿鶴摠腰邊。誰將翠盖低雲外。忽見蒼髥影水前。自是山中多好地。如何壁上占危巓。百花叢裏看猶勝。奚獨風霜始可憐。</text>
<title>兒子登第</title>,<text>只將科第作箕裘。兒子初登喜已優。保護門闌應有力。綢繆邦國可無猷。北溟鵬翼開千里。南極星躔耀萬秋。斗覺解愁猶未盡。卽今天下久包羞。</text>
<title>初喪賤畜。以月六日。埋于完北。因事到雲峽。吟得成字。贈全就之。時則三月下澣。</title>,<text>雄府春光愁未賴。小山風物興難成。屋頭殘月空留影。林外寃禽謾送聲。堪笑丈夫長處困。却於兒女最關情。使余蕩盡胡區宇。妖艶鋒鋩問幾嬰。</text>
<title>承召到公山荷館。走贈方伯。</title>,<text>君爲方伯專湖甸。我掌霜臺上紫宸。剩十五年重會合。如三千里遇仙眞。無邊涕淚過初練。不盡襟懷對故人。未取長繩遙繫日。可堪留去隔明晨。其二華構玲瓏壓小池。芙蕖灼爍摠銜詩。淸風有意來還數。白日無情去不遲。湖上棠陰方盛處。海東文物太平時。能令過客歸程晩。徙倚危欄詠柳絲。其三抱病雲巖臥十年。時敎童子課山田。元非高潔懷長往。自是疎慵擬苟全。卽此馳驅非本計。生平出處愧前賢。可憐昨夜南歸夢。忙把漁竿上釣船。</text>
<title>次李奉事登萬景臺之作</title>,<text>郊扉風物屬淸秋。聞說南岡辦勝遊。不盡江山形勢壯。無竆宇宙此生浮。已藏踪跡忘時事。誰把興亡喚客愁。直北關河宜騁目。海天西月莫回頭。</text>
<title>乙未正月大水。余以事向雲峽。阻漲迂道度馬蔭峙作。</title>,<text>六十仍添故老傳。吾能通曉百餘年。未聞春水多如此。初見山蹊總變前。小大峯巒歸島嶼。微茫閭落替舟船。若能洗得區中汙。雖復襄陵不怨天。</text>
<title>次金廣文韻 二首</title>,<text>何事蒼顔自發紅。過情聲聞滿詩中。當年天地期常泰。此日田園望小豐。方寸肯容時世態。生平酷愛古人風。白頭好取開黃卷。相阻無緣卞異同。其二長松落落掩苔庭。脩竹森森擁草亭。荊璞本來嗟見棄。谷蘭何處可聞馨。偶然邂逅頭專白。開盡肝腸眼忽靑。世路卽今爭下石。煩君莫采首陽苓。</text>
<title>題崔山人居</title>,<text>山將底意重重繞。水作何心曲曲廻。計涉牛鳴三復四。要登鳥路去如來。巖邊紅葉飜風落。籬下黃花曜日開。穩對主人塵慮盡。起看峯末夕陽頹。</text>
<title>雲峽雨後。卽事。</title>,<text>晴沙落日放漁船。無底淸江俯見天。好鳥低頭啼近岸。游魚掉尾入深淵。誰知太峽重重繞。有此滄波淼淼連。措世昇平廊廟在。獨將耕釣送殘年。</text>
<title>寄謝全上舍</title>,<text>故人憐我喜文才。爲綴瓊琚遠寄來。海雨霏霏初展罷。江風颯颯一吟回。腥塵宇宙還無事。雲月溪山但把杯。思欲見君君不見。幾時相對好懷開。</text>
<title>久滯雲峽。口號贈全就之。</title>,<text>野客投山久未歸。君家何幸對柴扉。平明披帙談詩句。薄暮携竿上釣磯。名勝卽今難可數。綱常從古亦無幾。傷心底處輸身世。回首乾坤萬事非。</text>
<title>盤石</title>,<text>伽藍洞口如盤石。初出山根竟入溪。自可中間容累百。更憐平廣不高低。宜看懸瀑淸冰壯。誰數飛花好鳥啼。安得妥安同此勢。天門一叫退幽棲。</text>
<title>雲巖峽卽事</title>,<text>野翁何事到山家。歸路回看石面斜。列峀勢嚴千胄攢。大江聲壯萬人訶。夕天好鳥傳淸曲。朝日明霞繞絳紗。形勝有餘兼物色。恨余衰白少文華。</text>
<title>跨新駒</title>,<text>養汝由來歲幾回。今朝跨汝路初開。良心戀主元天性。逸足追風亦異才。不自渥洼池上出。應從大宛國中來。一行千里何須說。試蹴陰山敵可摧。</text>
<title>寶劒詠</title>,<text>光芒雪鍔照秋蓮。懸我腰間問幾年。已寂豐城衝斗氣。應成楚水會龍緣。燕丹天下求何拙。工部𡹝峒倚未專。性生平先着實。莊周虛說不堪傳。</text>
<title>秋夜雨中。歸來有感。</title>,<text>驟雨乘風若夏天。秋光寂寞夜無邊。兒奴恨乏蓑衣緊。老馬知探草路專。冷氣逼身添短褐。灘聲入耳逝長川。奔忙行色皆糊口。始識夷齊是大賢。</text>
<title>暮宿歸信寺</title>,<text>溪路回回洞口深。玲瓏丹碧暎疎林。三層構壯天遙逼。百尺階危地逈臨。風榻一燈搖遠影。月庭雙樹散淸陰。胸中滌盡人間念。磬子初傳禮佛音。</text>
<title>送蔡元甫赴太學</title>,<text>如何相見卽相離。使我悽然淚自垂。太學館中羣揖讓。竆山谷裏獨棲遲。歸雲乍合還多意。落葉分飛便覺悲。蹤跡卽今殊出處。一樽重醉杳難期。</text>
<title>秋日。寄洪萬頃。</title>,<text>瘴霧連空大海邊。縣齋消息亦茫然。山中有客相思否。天下無心只欲眠。佳節黃花開遍眼。衰年白雪照盈顚。但知觸物輸吟詠。誰復題詩卞醜姸。</text>
<title>秋日郊行</title>,<text>衰年扶病出郊田。正値秋光欲暮天。攪樹凉風來過處。流金爀日去何邊。蒼茫大野黃雲合。偃蹇長林紫錦連。每恨愁中催節序。乾坤任遣墜腥膻。</text>
<title>因松京經歷行。寄留守李令。</title>,<text>留守公爲我故人。相逢報道見無因。天門阻隔餘千里。世路崎嶇獨一身。晩喜春秋探聖意。空將日月擲兵塵。雲山本不相干涉。衰淚如何屢滿巾。</text>
<title>己亥重陽。時則山陵前也。</title>,<text>生來五十八重陽。幾度悲懽攪寸腸。去歲玆辰黃菊酒。今年此日白衣裳。眼驚天上忙烏兔。心折人間恣犬羊。倍憶千秋陶靖節。獨憐三逕謝名韁。</text>
<title>寄潭陽使君</title>,<text>謂他人不如同姓。古語丁寧豈我欺。擧國卽今成楚越。惟君依舊去毛皮。文章自是傳家物。枳棘還爲避世資。五夜夢魂徒耿耿。一詩題寄報相思。</text>
<title>用前韻。寄潭府。</title>,<text>後雖未僞先能僞。終果難欺始恣欺。我欲何聞聞義戰。他如可學學夷皮。誰憐老擲平胡計。獨恨貧無買酒資。豪氣祇今消已盡。中宵浪費美人思。</text>
<title>出峽冒寒護野</title>,<text>衰年取次未全安。冷雨蕭蕭着面寒。鷗外灘聲鳴尙壯。驢邊路色凍成乾。卽今世表猶多苦。何處人間可暫閒。更識西山高不及。且辭薇蕨食無艱。</text>
<title>失題</title>,<text>存亡恨劇顔初見。親愛情深語未終。慮患舊曾聞孟子。慙丁何獨在韓公。早歸畎畞容還醜。久放詩書腹自空。只是從今無阻隔。音塵不惜夢魂通。</text>
<title>路上卽事</title>,<text>十年重作舊時行。行色依俙意未平。自占林泉爲我宅。誰將天地墜胡營。秋風慷慨無邊淚。落日蒼黃不盡情。揮却歸鞭須急促。莫敎猿鶴久虛驚。</text>
<title>呈病</title>,<text>樗才無賴抱葵忱。一臥雲山癖已深。承召春坊非本分。計程秋日愧初心。可憐賤疾如相識。重向微軀故遠尋。開戶北望空涕淚。曉來天色滿氛祲。</text>
<title>別光牧令公</title>,<text>同時同甲又同朝。一見能令萬念消。只是中間殊出處。誰敎方寸動喧囂。流光荏䒣居人恨。落日蒼茫去路遙。別後猶餘魂夢在。肯愁山水隔迢迢。</text>
<title>贈性浩釋</title>,<text>自憐身世野僧如。今見禪師意暫舒。好水佳山隨一錫。道場眞界轉三車。人間榮辱知無累。天下興亡看太虛。只恨年來衰筆力。聊將短律送還渠。</text>
<title>自道</title>,<text>癖飮還期送百年。殘生本意亦天然。興亡不到林泉宅。富貴休誇玳瑁筵。節義功名爲二致。古今人物未雙全。有時獨立寒江釣。倚棹無端夢日邊。其二傷心無限丙丁年。難向蒼天問所然。古月廣津留刻石。前星沙漠晦書筵。寰區幾日風塵靜。宗社千秋恥辱全。暮歲雄心猶未歇。欲將危涕灑三邊。</text>
<title>奉別方伯金令 始振</title>,<text>忽聞明府滿瓜歸。扶倩羸形至野圻。淡淡波光爭皎潔。依依棠影襲芳菲。行藏由己甘長往。留去關心柰久違。好謝南藩趨北闕。秋江應笑傍苔磯。</text>
<title>雨餘詞</title>,<text>炎天體倦苦難收。積雨初晴暫遣愁。少日作霖期傅說。暮年談水學莊周。前郊飫聽呼聲亂。遠峀耽看濕氣浮。取次詠詩酬物色。此生於世更何求。</text>
<title>次亞使韻</title>,<text>秋晩前溪暑氣殘。松風半夜送淸寒。人間離合何須恨。天下興亡亦不難。從古碧山無俗士。想今黃閣有高官。乾坤回首堪垂淚。強把深杯意未寬。</text>
<title>道懷贈黃戒忝 奉祖</title>,<text>豈謂經綸曾有志。居然四十竟無成。商金已自非關礪。楚璞還能不改貞。滿目兵塵誰復掃。中天日月會更明。孤心永夜伺晨苦。喜聽黃雞搏翼鳴。其二同病相憐我與君。野村來寓共朝曛。柴關頻叩無時節。藥餌交傳不夜分。愁對黃昏南澗月。浪吟淸曉遠山雲。人生直可安於命。莫遣胸中思亂紛。</text>
<title>飛飛亭追韻</title>,<text>曙光先到最高臺。宿客多情早起來。大野遙將山麓合。長川直向海門開。卽今天下堪垂淚。何處人間可把杯。觸目無非歸筆底。浪吟羞乏謝陶才。其二地久天長恨不竆。自甘龜尾曳塗中。岡隴斷處三川合。開闢從來萬里通。多小風光休爾說。古今佳迹最吾東。訪公新歲公先我。却喜深情一向同。</text>
<title>辛丑歲祝</title>,<text>三百六旬加有六。是年今日卽新春。南山特地當朝旭。北斗麗天建舊寅。不盡誠心仍去歲。無邊功化自玆辰。田家更願登禾稼。隨意經營奉老親。</text>
<title>春溪卽事</title>,<text>薪臺之下小溪流。梅蘂春風點點浮。咫尺東城塵事遠。隱淪南國此居幽。交遊已向人間謝。身世還於夢裏憂。惟有蒼天頭上在。生平不解妄干求。</text>
<title>失題</title>,<text>幾日相離此日逢。依然落魄舊形容。山頭缺月思千里。壁裏殘燈意萬重。天下興亡知有自。人生竆達問無從。憐君白髮猶乾沒。忘我田間作老農。</text>
<title>題贈淨能上人</title>,<text>何處高僧到野圻。葛巾欣得對荷衣。討論經傳心無滯。酬唱詩篇筆若飛。名墨行儒眞爾是。形忘情倒不吾非。楓林返照催歸急。寂寞芳齋獨掩扉。</text>
<title>鄭令公 維城 按節湖南。今旣瓜熟。臨其行。不禁悵懷。題贈一律。</title>,<text>按廉湖甸盡瓜歸。行色蕭然似布衣。蔽芾百年應有愛。澄淸一路尙餘威。金尊酌滿南樓月。玉佩聲高北闕暉。從此定知兼將相。野農何有思依依。</text>
<title>送林參奉 廷彥 之京</title>,<text>千里分張已隔年。不堪離思亂纏綿。一聲歸鴈心如碎。五夜流蟾夢未圓。我在山庄甘隱遯。君從雲路擬騰騫。交情更趁殊途重。衰淚難收此別筵。</text>
<title>謝呈巡使尹令而遠 鳴殷 四韻 並序</title>,<text>陸績懷橘。固知此愛親末節。然究其見物嘉。不能禁欲遺其親。忘其懷懷之。是其愛親篤。不暇有所思。而君子愛親。又不當專舍其口也。僕家食貧匪今。雖遇豐安處其家。且不得將母如其誠。况豐不遇。而僑居他鄰。而日月已至積者乎。朝夕安能供甘旨。安暇念不可爲不義。亦不可晏不爲憂。兄及弟徒相悒悒。令公特不忘舊義。至推老老致極。謂不我顧。彼難賴我。亦非我逐。一朔給一斛米。可繼老母日再食。亦能占其餘得悅口。是將豐不遇。能我患耶。僑他鄰。能我厄耶。日月之積。能我苦耶。則安處家而且遇豐者也。日者。僕三兒入地。老母涕不收。已迫旬日。加以暑鬱乘虛。食失味。不圖令公特將佳辰大盤。遙慰我老母。其品千其味珍其器楚。且多焉且嘉焉且時焉。春風變秋氣。光彩倍庭闈。老母以自嘗餘。頒之家累。又以餘頒之近姻。又頒之鄰。是不獨悅其口止已。雖使僕專養我老母志。已殆無以過此。夫愛親必不下於陸績。而大盤具視一橘大懸。自大人所。故饋絶不類懷之。夫以不下之愛。得大懸之饋。而無懷之之慊。則爲人子者。不得不感其惠而拜其賜也。凡以舊識莅此土。或居令公地者何限。而厚於所舊識老人。未或有望令公門墻者。豈令公天資純美。職居方伯。巡宣我聖上孝理之化者乎。方伯地尊。喜怒不當無節。刑賞不當有僭。人言不可不虛受。細事尤不當親察。此爲方伯善其職者槩矣。而側聞令公已自能之。豈非舊識所大幸者乎。徒能不負舊識。而不得以善其職垂諸後。豈舊識所嘗望於令公者乎。豈令公而不致念於玆者乎。呈四韻詩以謝。子女三人埋一日。此夫情事且何如。難堪大宅多悲戀。更恨貧廚絶菜蔬。轉賜旨甘觀察使。誰憂問答有無餘。若推老老仍宣化。應識千秋號善居。</text>
<title>送黃戒忝 奉祖 歸京 並序</title>,<text>自知才能不及人萬萬。乃卷懷而入山林。從事於愛親從兄之間。服田畞以供事育。以暇日授冠童古書。與世相忘。于今有卄載。無素餐之譏。無尸居之誚。無邦有道穀之恥。無趙孟氏貴賤之辱。江山我居也。麋鹿我友也。風月我藏也。一株松數竿竹。尊之酒盤之蔬。我襟期也。我計活也。此其樂無與可比。閒適亦極矣。而然猶不能脫於自然之人情。玆亦不可以已者耶。夫一親舊一時離合。此正小事也。猶不得全然釋去於方寸之間。則况生平所蓄積。一朝儘歸虛地。而其心猶泰然者。是易所謂遯世不見是而無悶者歟。黃戒忝昏媾也。其休告且還也。不能無黯然之懷。爲賦四韻。此其序也。秋思多悲若送行。况君今日陟歸程。孤蘭霜重芳心歇。獨木風高落葉輕。湖海幾時鳴五馬。洞天長夜夢三淸。早將出處酬方寸。空遣朋親到玉京。</text>
<title>送吳萬善歸覲 並序</title>,<text>大與無地無時。次與異地異時。小與同地同時。齊秦亦地也。億萬年亦時也。此不可謂無。特異焉已。夫無不常有焉。異倘有焉。同無處不有焉。夫科臼問學。與莫此小。是與也。雖求諸同異十室。亦可得也。而君遠謀諸千里。吁與雖小。而其志則不全小也。夫科臼業雖小。亦學也。學患莫如半途。今君悶定省曠久。不暇念學未就决行。殆乎半途。行固得爾。學未必不患也。惟君歸無後期。入盡事親。出致事君。使我爲可傳後世。安知同地同時之與。不轉到異地異時。亦安知不轉到無地無時。惟君無小小。屈不能伸醉不醒。此身於世似丹靑。誰門已可疑常見。負笈寧無駭衆聽。作意沉潛淹旅榻。未禁甘旨戀親庭。孤村朝日分留去。起看炊煙擁四坰。</text>
<title>挽鄭大提學 弘溟</title>,<text>憶曾風雨滿山城。我劒公籌合義兵。成敗本來非智力。蒼黃隨處竭忠誠。却將詩酒酬眞趣。仍臥林泉絶世情。萬事卽今歸一夢。平生應入史家明。</text>
<title>哀宗丈貳相 德泂 氏</title>,<text>危言危行危疑際。風彩朝端有大臣。不信澤流休五世。從知資禀邁凡倫。百年事蹟皆良史。千里情懷獨病身。遙憶故山歸葬地。天高無語一丘新。</text>
<title>挽金參判 光爀</title>,<text>洛北佳聲入耳深。江南凶訃倍傷心。亞卿出守遙臨海。黃閣還虛望作霖。太古亭前秋欲老。洪陽道上日初沉。哭隨旅櫬幽明恨。靜裏空敎淚滿襟。</text>
<title>挽沈府尹 𪗆</title>,<text>重登桂籍何須說。歷盡淸班亦夢中。湖海旅魂悲曉月。塞天孤鴈叫春風。泉臺底處殘燈照。塵世如今八詠空。却換攀轅爲執紼。舊年僚淚更無竆。</text>
<title>挽梁翰林長卿</title>,<text>列峀長川桑梓地。圖書一室好爲居。如何不自甘家食。黽勉應緣念國虛。峴首淚移淸峽墮。山陽悲未禮郵舒。哭攀旅櫬開綿酒。無限秋風濕盡裾。</text>
<title>挽通判李公 時馠</title>,<text>華胄初分玉派中。風儀不與俗流同。齒終半百天何意。秩應郞僚世未公。舊土新官榮已足。生來死去恨無竆。細推萬事渾如夢。宜把悲懽付太空。</text>
<title>挽鳴陽吳都事</title>,<text>每當存沒意難裁。可作何心此挽來。華轂初從長道去。丹㫌却訪故山回。桂花南極聯翩發。玉樹東風奄忽摧。萬事世間渾一夢。不須生樂死爲哀。</text>
<title>挽崔僉樞</title>,<text>大夫風範寡當今。幾恨神州久陸沉。弱歲騰騫期致力。終年竆困不渝心。郊扉物色閒中閱。關塞行裝夢裏尋。準擬作詩歌老將。豈知題挽泣沾襟。</text>
