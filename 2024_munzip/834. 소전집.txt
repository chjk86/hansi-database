<title>謝人惠箑 癸酉八月二十日</title>,<text>伊昔花時別。如今秋已闌。江淮消息斷。歲月髩毛斑。忽覩情緘至。偏敎意緖寬。金風轉蕭索。離恨若爲刪。</text>
<title>次醉拙菩薩寺偶占求和韻</title>,<text>我正驅馳苦。君當撫字勞。相逢蕭寺靜。獨奏郢吟高。灑灑身如蛻。飄飄世欲逃。談鋒隨玉斝。微醉意方豪。</text>
<title>無題</title>,<text>一別忽如雨。星霜今已秋。行行關塞遠。暗暗煙塵浮。非無獨賢歎。亦有靡鹽憂。何時駱山下。樽酒辦淸遊。其二馳騖風塵際。相逢眼爲靑。笑談如夢寐。離散劇晨星。世事隨榮悴。生涯任醉醒。今君猶蠖屈。何日潤明廷。</text>
<title>平遠堂。有懷樂天 尹公順之。仍次梧陰韻。</title>,<text>咄咄世間事。悠悠塵外心。關山倦行役。風景入登臨。膽照一年鏡。音知萬古琴。居然思遠者。凉夜獨沉吟。</text>
<title>平遠堂。見喜鵲連日鳴庭樹。</title>,<text>愛汝枝間鵲。朝朝報喜來。一家俱免恙。行役趁今回。</text>
<title>記夢</title>,<text>素業惟經術。如今計已空。竆途趨幕府。壯志倚秋風。鬢髮新添白。容顔欲減紅。無端前夜夢。身在洛城東。</text>
<title>金沙寺。憶尹子駿 絳 寄贈。</title>,<text>縹緲金沙寺。登臨蠟屐飛。故人期不至。今日意多違。暗魄妨初月。殘霞掩落暉。無憀峯上坐。凉露夜霑衣。按靑松公謄本金沙寺之寺字傍。又細書路字。無乃寺是路字之誤。故如是書之耶。</text>
<title>次嘿所韻</title>,<text>旅泊身偏苦。襟期酒獨知。風塵方自起。關塞渺何之。耿耿丹衷在。絲絲白髮垂。別來多少意。珍重付書辭。其二素交日零落。塵世總新知。毁譽終何有。馳驅任所之。殘生今潦倒。壯氣已低垂。萬事都休問。深盃且莫辭。原韻 嘿所域中多戎馬。關外少朋知。何幸楊山寺。相逢朴就之。眼看頭共白。言盡淚雙垂。王事今如此。馳驅莫敢辭。</text>
<title>寄題松月亭 尹新寧亭名。○壬午暮春吉朝。</title>,<text>松陰傍簷密。月影漾牕虛。擺落千端恨。優遊一畝居。辭榮知足日。選勝賞心初。色養高堂慶。何須奉檄書。</text>
<title>次文選詠史詩韻。寄送太宰白洲。李公明漢號。○壬午十月。</title>,<text>太宰眞貞亮。謀邦非揠苗。才傑皆登用。賢豪共貫條。吁兪是道德。寅協總師僚。龍城豈能久。鶴野應來朝。犂庭擥玉塞。指日取金貂。誰識淮南翁。謾作小山招。</text>
<title>次唐詩詠史詩。寄白洲。與上同篇。同時作送。</title>,<text>人生貴是男。柰此迫竆寒。淮陰未達日。亭長且歇看。其二君已富貴極。肯念士之寒。無往不復象。請取羲經看。其三三世交義深。金蘭盟豈寒。相國感凾丈。肝膽每相看。</text>
<title>次洪命韻</title>,<text>天門同一色。雪花方飄落。熾炭對酒缸。無事飮亦樂。</text>
<title>次唐詩韻</title>,<text>綈袍贈范叔。相印佩蘇秦。貴賤非關命。竆通實係人。年光蹉荏苒。身世困風塵。欲醉嗟無緣。松醪乞並隣。</text>
<title>夢亡友洪學士 翼漢○丁丑三月</title>,<text>一自聞君訃。悲君意何已。老親如宿昔。君能死於事。京洛問第宅。摧腸唯有淚。及玆溯江漢。松楸知近止。昨宵夢分明。豈君靈在是。迎我黃金闕。琉璃戶玉戺。琅琅語笑間。不覺幽明異。精爽若不昧。何能至於此。臨江一長慟。萬事今已矣。荒詞一展哀。勃鬱終未已。</text>
<title>忠衙酒席。醉後失言。還寓後。以詩謝之于牧伯。己卯。</title>,<text>世道日交喪。淳風死已久。悠悠此宇宙。不復見鶉鷇。交義隨澆漓。豈聞金石友。張陳與蕭朱。言之良可醜。鯫生獲契托。音知世稀有。今玆幸受廛。感激恩分厚。昨進軒屛下。深情至濡首。山霆旣不辨。所恃我太守。語言大錯迂。齰舌將誰咎。仁明必照燭。惶恐在草蔀。</text>
<title>簡謝主牧惠蓴酒及肉</title>,<text>病渴日已久。大嚼非無意。平生秀鷹癖。蓴羹下塩𢻃。淪落在竆山。詎逢白衣至。藜藿且不糝。况望大武味。秋風不必待。興發難可謂。豈期賢使君。交情忘賤貴。旌麾旣柱沐。珍品出心貺。深感薄雲義。靑松不相讓。歲暮益自勖。願公勿弭忘。</text>
<title>謹將海墨二笏。呈晴沙老爺。高公用厚號。○庚辰八月晦日。</title>,<text>墨以膠漆合。只嫌磨可滅。所願靑松心。歲暮凌霜雪。次韻 同日○晴沙庭玉遠相訪。三盃興不滅。二丁灑金墨。白髮已如雪。</text>
<title>再步前韻</title>,<text>塵寰有廢興。道界無生滅。羡彼鸞驂人。叢霄餐絳雪。其二相憶情何已。更長燭不滅。絶調飛靑天。誰能和白雪。</text>
<title>淸道東軒。次太守咏梅菊韻。太守李公更生。卽公之姨從兄也。</title>,<text>詠梅帶葉當寒後。含英在臘前。西湖與東閣。千古興悠然。詠菊皎潔玉堪比。馨香蘭不如。陶潛能解意。相對樂琴書。</text>
<title>次東淮 東陽都尉申公翊聖 諸人韻。送李秀才萬相質子之行。</title>,<text>欲說不能說。深情付赫蹄。惟應千里月。抵得萬金書。</text>
<title>集句</title>,<text>今夕復何夕。他鄕勝故鄕。寬心應是酒。激烈思時康。其二濁醪有妙理。爛醉是生涯。萬事已黃髮。還丹日月遲。其三白頭無藉在。熟醉爲身謀。世亂遭飄蕩。惘然難久留。</text>
<title>贈人</title>,<text>重逢遽相別。念君增苦吟。衷情安可道。滄海未諭深。行李今何如。脩途霜雪侵。唯應千里月。長照兩人心。</text>
<title>次唐詩兒輩所押韻</title>,<text>巢由能洗潁。園綺亦辭秦。此身爲世棄。却擬羲皇人。神遊天地內。千却又萬塵。一元消盡後。當作混隣。</text>
<title>次鳳兒吟燕韻 仲子洪命。小字鳳獻。</title>,<text>驚看海燕歸。四節鱗次序。白頭無所成。襟懷向誰語。</text>
<title>敬次李丹陽 厚根 韻</title>,<text>遣興消長夜。逢歡亦暫時。砌花看艶艶。江柳對依依。夕飽饒雲子。宵征叫鴈兒。荒村今寂寞。懷舊轉堪悲。其二朝班點幾度。旅寓忽多時。故國朋知隔。衰年藥餌依。嗔竆從老婦。失學任愚兒。此日陪遊樂。渾忘貧賤悲。其三痛飮終今夕。耽歡及此時。淸談還灑落。善謔豈違依。優遊聊自適。夢幻只些兒。白髮陪商老。長歌不解悲。其四終年唯閉戶。抱疾已經時。邂逅今何幸。流離孰可依。寒花開菊蘂。美酒酌鵝兒。生死元常理。西河莫念悲。</text>
<title>寄白洲</title>,<text>寂寞深山裏。竆冬白屋寒。晴牕點周易。消長獨探看。</text>
<title>寄小壺</title>,<text>烈士偏多感。竆途白髮繁。交情貴賤見。今日信斯言。</text>
<title>送尹樂天 順之 通信日本之行 癸未仲春下浣</title>,<text>絶域作行役。風濤渺㵿邊。專對政屬望。簡在非偶然。春輝萬里別。思戀日抵年。王事須靡盬。願勿歎獨賢。辭令若文章。公才莫與先。羊肹豈專美。去去宜勉旃。</text>
<title>贈尹東野 癸未正月晦</title>,<text>大牢且深尊。高情何可量。一臠倘波及。豈不澆酒腸。</text>
<title>夢亡友洪學士 翼漢○甲申七月八日</title>,<text>別君已九載。存亡死生隔。悠悠悼君懷。可以通金石。昨宵來入夢。丁寧語刺刺。問君何以來。謂言生得釋。一自渡鴨水。萬里踰沙磧。雪窖與牧羝。憂端塞胷膈。今幸得生還。老親如宿昔。君能惜舊誼。友朋恤灾厄。俄覺再發夢。前言總不易。不是平生魂。念子悲戚戚。萬事已茫然。吾心安所適。聊付一長嘯。元會猶朝夕。</text>
<title>乙酉四月初六日夜。達夜無眠。書懷要寄白洲李兄。</title>,<text>夏夜旣云短。我睡不曾著。悠悠萬斛愁。聊以付一酌。羲皇大道亡。孔聖又冥漠。歸來幾千年。道脈無所托。周程得不傳。特出邵安樂。晦老生南服。微言啓道鑰。萬古導羣蒙。遺文且灝噩。披讀豁精神。茫如無適莫。吾東本夷邦。禮義文物略。箕疇肇修紀。繼無賢聖作。圃隱大闡開。聖謨賴明焯。哀哉靜菴公。氣爽秋天鴞。遭運獨不幸。終成衆口爍。今看退陶心。用行非束縛。一出一處際。文公無可怍。栗谷豪傑人。訪公冠纔弱。相贈屢篇牘。字字非糟粕。丁寧說道意。提命如酬酢。今世多燕說。摠爲風漓薄。吾今在竆途。十載惟離索。故舊憐我無。爲農臥邱壑。故人心尙爾。我心不改昨。公宜日翼翼。每進瞑眩藥。邦字覬小愒。甿庶安耕鑿。公若擴志氣。獨立霜毛鶴。玆言非偶爾。見之勿哂噱。右閱退溪先生集有感</text>
<title>贈吳進士 世臣○庚辰</title>,<text>步屧昨日陪。歡情一何適。泥飮大顚狂。未愜展良覿。小戶旣已盈。宿酲不可析。靑絲何處賖。壺乾無一滴。誰憐病渴人。玉斝霑餘瀝。小戶。一作小壺。次韻 無隅齋 吳進士號心弱不自支。歲暮吾安適。恭承步屧枉。展此良霄覿。孤懷飊有托。可向盃中析。移樽街柳下。肯嫌霜露滴。告別還閉戶。松風吹淅瀝。</text>
<title>次元生員韻</title>,<text>朝天石上路。騎得臥牛來。莫道麒麟馬。將軍亦快哉。自註。高句麗太祖朱蒙。乘麒麟馬朝天。故沮江有朝天石。麒麟窟。牧隱詩麟馬去不返。天孫何處游。卽此也。鄙諺。有鍾山馬蜂。快哉將軍之語。其二老馬猶喫草。臥牛堪騎來。揮鞭萬里客。氣槩何如哉。自註。中國人謂老妓迎賓者曰。何如是。答云。老馬不喫草乎。李詩曰。揮鞭萬里去。安得念春閨。今以紫騮較臥牛。揮鞭較騎來。一著間輸嬴果何如也。</text>
<title>送完南君李士深 厚源 赴燕 重陽前一日</title>,<text>欲說不能說。別懷那可摹。握手銷魂橋。忍聽歌驪駒。幽燕是絶國。霜雪又載途。行行且加餐。愼保千金軀。</text>
<title>贈李丹陽 厚根</title>,<text>人生天地間。壽無金石固。三萬六千日。倏忽如朝露。北富與南貧。輸嬴奚足數。不如飮美酒。昏冥送烏兔。無爲白石吟。莫作黃金注。激越一長歌。滄州歲云暮。其二旣知酒戶寬。莫道愁城固。美味寫瓊漿。淸談繁玉露。蹉跎旅食秋。痛飮非奇數。共憶洛東村。心如歸窟兔。干戈幾日休。歎世淚空注。憂來可柰何。爛醉竆晨暮。其三寬法主恩深。棲遲竆已固。茅齋八九間。自可庇風露。生理本無營。薄田頃纔數。閉戶日長吟。裁詩禿千兔。辛勤秫黍收。酒熟糟床注。聊以送餘齡。樂天歸大暮。其四雅志在煙霞。還丹計夙固。空聞碧海塵。未覩金莖露。蓬山路幾多。羽駕飛無數。靈藥不成霜。千春擣玉兔。光陰劇轉燭。百川日東注。雙鬢總如銀。攬鏡嗟遲暮。其五良會難再遇。滿酌辭莫固。厭厭秋夜闌。不覺沾衣露。主客盡歡娛。籌錯誰能數。人生貴適意。勿作罝中兔。身後名奚爲。如澠快挹注。靑春能幾時。老醜悲夕暮。右記中元會其六踈慵與世違。幹事非貞固。柏府歷薇院。未效封章露。御扇若宮壺。居然膺異數。銀章海右州。展步慙飛兔。做錯一何大。此生孤眷注。痛泣追愆尤。還嗟齒已暮。右自敍其七善閉不用關。笑他扃鐍固。天地一槖籥。海岳猶塵露。大道旣云毁。澆風隨氣數。挾筴或亡羊。忘蹄在得兔。干戈始帝鴻。負扆爲孤注。逍遙吟大庭。鳥雀山村暮。右述古其八神聖肇丕基。貽謨勢鞏固。玉燭順陰陽。金膏均雨露。邦運再休明。中興際新數。賢路有連茹。盜言無躍兔。黎元疾苦勤。將相安危注。願以春冰心。乾乾戒夙暮。右效虞箴其九百歲如風狂。盃樽莫靳固。萬事都茫茫。請看薤上露。生涯正寂寥。臥病秋天數。忽憶少年時。獵得平原兔。意氣干雲霄。射能穿七注。衰退徒自傷。坐對桑楡暮。其十富者有奇謀。乘危一手固。繡魚竿上看。祠板竹頭露。千倉復萬箱。委積不知數。雖然見走獐。詎肯放持兔。一盃惜對人。高堂虛酒注。庫子奉將軍。耽耽悲夕暮。右俚語詠富者其十一金飊正憭慄。霜籜焉能固。雞鳴風雨晨。鶴警秋天露。化化復生生。萬彙隨運數。猛如南山虎。狡如東郭兔。誰能逞機巧。未免羿彀注。眞宰若無爲。一元終竆暮。右卽事其十二日月蟻旋磨。天地藏舟固。陰闔復陽開。秋霜與春露。玄機孰主張。萬象皆關數。神聖則圖龍。明賢徵賣兔。太極又無極。眞如大壑注。疇能超範闈。日出還有暮。右詠易其十三生涯任脫略。心事無膠固。試問鮦貪餌。何如蟬吸露。浮雲過太虛。不分飛片數。翛然入凈界。忘却象馬兔。頓戒酒千鍾。秖呷茶日注。此意解無人。金天日西暮。右自敍其十四悠悠復悠悠。不信山谿固。子胥稱智士。先憂荊棘露。匹士能匡國。興亡寧係數。蘇臺幾千春。寂寞悲狐兔。凄凉萬事過。孰駐奔光注。請就飮一斗。忘年忘日暮。右咏古其十五昨者送愛子。日彌情篤固。道途旣阻脩。若爲涉霧露。秋宵達不眠。計程今幾數。汝能知我懷。我懷如渴兔。盈樽不可飮。只吸水一注。此懷汝豈知。汝知在年暮。右憶子</text>
<title>和李丹陽惠詩</title>,<text>陶潛今覺是。籧瑗舊知非。艶艶花爭發。翩翩燕已歸。生涯安素履。心事托玄微。共酌重陽酒。耽歡露滿衣。其二此生長勿勿。浮世任非非。白雪吟無和。靑雲路阻歸。秋光看淡薄。煙景對霏微。知止還知足。蕭然一布衣。</text>
<title>又和</title>,<text>負譴餘生在。追愆萬事非。噬臍空自悔。齰舌若無歸。棟宇三間足。田園十畝微。那堪對衰歇。菡萏落紅衣。其二塵世有榮悴。醉鄕無是非。北闕雖長戀。東皋欲與歸。靜散方心逸。優遊識道微。能事如斯已。誰悲未拂衣。</text>
<title>次松月亭韻。寄贈尹新寧。</title>,<text>誰言金得百。久識諾非虛。顧我昧生理。憑君爲卜居。水雲商洛際。衣服芰荷初。珍重願如約。江書無載書。其二不然分一半。高義簿層空。人生天地間。氣味貴相同。適意在林泉。契合更昭融。歲暮以爲期。淸歡應不竆。如不得買田。兄有分半之約。故下篇及之。</text>
<title>追奉咸平朴使君 炡 之行</title>,<text>一代中興後。羣公盛際遭。脂韋多俗態。骨鯁獨時髦。玉殿聞虞咈。江南詠楚騷。論思因耳逆。撫字遂心勞。毁譽從千載。榮枯付一毫。寫鳧還地遠。皋鶴鬲天高。別日秋風颯。離亭漢水滔。索居增耿耿。相憶每忉忉。逸翮棲非久。盤根器更牢。淮陽徒得重。行荷璽書褒。</text>
<title>贈李丹陽</title>,<text>浮生旣有涯。遇事須無固。纏索廢朝餐。觀禾披夕露。時逢派定牌。色掌說分數。毋爲斗越膺。莫作江京兔。糾察生威風。誰勞仕翰注。五賞醉麻亭。瓢碁忘晝暮。右效俳諧軆</text>
<title>滹沱河 癸丑</title>,<text>滹沱河。河水流澌兮龍鱗。伊誰河上乎躊躇白水眞人。十萬追兵震地來。未濟三軍濱死身。江靈忽使碧波合。層冰塞川光粼粼。千人揮策玉蹄翻。回首蒼茫迷渡津。日角終成漢天子。重覩赤帝山河新。興亡千古水空流。覽古行人一傷神。</text>
<title>與李天章 明漢，沈潤甫 演 諸人。同遊三角山中興寺。辛酉。</title>,<text>古寺尋春鳴午鍾。老僧炊飯爲新舂。雲邊快閣披丹壑。石際飛泉掛碧峯。水月心空千世界。金沙地凈萬株松。多生欲學眞如法。却向人間不露鋒。其二不要勳名勒景鐘。却從山野聽村舂。人間底處尋雲谷。象外空門訪雪峯。鳥惜殘春啼綠竹。花含宿雨間靑松。詞壇猛將先挑戰。老我難爭百鍊鋒。其三午夢初回雲外鍾。溪承瀑水枕邊舂。龍降法戒長潛井。鶴聽禪經每下峯。行客有詩書白石。定僧無語執靑松。若爲到得三山頂。一讀黃庭問崿鋒。</text>
<title>過滹沱河 甲子○赴京時</title>,<text>滹沱河畔暫躊踟。十月輕冰馬渡遲。麥飯流澌千古事。行人猶自說當時。</text>
<title>朝京時。華將周姓人。送三把扇求詩。卽書其扇面以贈。</title>,<text>自是朝天道路長。藩邦疆域接扶桑。風濤碧海經千里。玉帛彤墀趁一陽。楊柳營中瞻瑞彩。芙蓉帳裏挹淸香。鯫生獲忝登門幸。感刻心肝不敢忘。其二萬里來從碧海隅。光風座下得鳧趨。才堪破賊吳公瑾。志切平胡漢亞夫。幕府秋淸還緩帶。轅門晝靜但投壺。遼陽克復眞能事。早向麒麟入畫圖。</text>
<title>朝天航海。舟中作。</title>,<text>於人誰毁亦誰譽。有似閑雲過太虛。此日風波還自任。世間憎愛果何居。</text>
<title>贈別全南都事姜公獻 瑜</title>,<text>聚散人間不可期。送君千里幾相思。江南別恨知多少。歸趁芭蕉未展時。</text>
<title>爲敎來兒作句法。以春字搆示二絶。長子洪慶。小字善來。○癸酉。</title>,<text>正月初八日立春。雪中楊柳色生新。一樽獨酌無相對。何處乾坤有好人。其二寒隨臘盡已回春。處處池臺物色新。勳業祇今頭雪白。自堪魚釣作閑人。</text>
<title>夜坐呼韻。敎來兒解作詩法。仍示二絶。</title>,<text>漏傳三皷臘天寒。萬丈淸光雪裏看。不有甕中浮蟻綠。此時眞得破愁難。其二二更五點天正寒。燈前獨取古書看。悠悠千載榮枯事。歎息人間行路難。</text>
<title>常山秋夜。書寄洪學士 翼漢。○乙亥。以推考敬差官。往在鎭川時。</title>,<text>西風淅瀝吹人衣。賓舘一夜生秋凉。客子沉吟愁思多。有酒不飮盈壺觴。獨步中庭視天宇。孤月欲明星煌煌。橫金鳴玉盡良臣。杞國之憂誠太狂。世間萬事何所無。變化飜覆終難量。鱣鯨失水困螻蟻。腐草還能生火光。撫劒長歌空激越。望美人兮天一方。次韻 花浦 洪學士別號漢客不意渡江去。驛路歸時多晩凉。滿眼物色增戀嫪。爲緩離懷仍急觴。獨往城南久徘徊。高荷細菊爭煌煌。我公曾袖諫草立。至今官長嘲顚狂。一言留作補衮藥。君子所爲愚誰量。可此伯陽貴同塵。叔世處躬宜和光。詩來欲酬多俗語。恐見笑於家大方。</text>
<title>寄趙子長 啓遠</title>,<text>九月竆秋夜正長。夢回賓舘倍虛凉。故人宛在終南下。枕上團圓作一場。其二十載驅馳西復東。如今白髮已成翁。人生百世須臾事。榮悴終歸一套空。</text>
<title>夢崔子迪 惠吉</title>,<text>旅舘秋天夜似年。憶君行李倍依然。丁寧一夢駝山下。共對琴樽水石邊。</text>
<title>道上吟</title>,<text>白髮秋風行路難。朗吟時復據征鞍。年過四十成何事。開盡黃花歲又闌。</text>
<title>答寄方伯</title>,<text>萬事都非少壯時。朱顔凋盡鬢成絲。風流按使 三字缺。峽裏行雲謾自隨。次韻 嶺癡聲價曾聞擅昔時。兔毫飛塵灑烏絲。欲知戲蝶風流處。一片山花也自隨。</text>
<title>寄崔大容</title>,<text>行雲何意遠相隨。爲謝使君還一嗤。謾向峽中來又去。老夫無計辦驅馳。</text>
<title>次無谷 尹公絳 韻 辛未。七月初八日。</title>,<text>驅馳今日到邊城。飜覆炎凉儘俗情。匣裏龍泉聞夜吼。牕前蟋蟀報秋聲。一年佳節中元近。萬里長空片月明。白首風塵隨潦倒。男兒勳業幾時成。其二 同年。七月十日。倚劒登臨海上城。百年人事總關情。塞垣雨雪驚烽火。碣石秋風聽櫓聲。雙髩自憐今老大。寸心誰與說分明。拔愁強酌樽中酒。直恐交驩醉不成。辛酉冬。在灣逢虜。甲子秋。浮海朝京。故第一聯及之。其三渺渺征驂向鳳城。慇懃尺素慰離情。風煙獨對愁邊景。笑語猶聞夢裏聲。世事已拚醒復醉。年光無柰暗還明。千秋勝賞仙山約。莫誤靈丹九轉成。其四夜深簫角倚孤城。悄有關河萬里情。叢枳壓壕仍助勢。亂篁迎雪更添聲。地竆南紀年將暮。人在長途髩欲明。回首錦城煙霧隔。一樽淸遇幾時成。其五鳴騶曾記駐江城。尺素慇懃寄遠情。潦倒只應供俗狀。飛騰端合振英聲。北來消息天涯闊。南紀江山雪後明。歲暮宦遊多感慨。知君到處有詩成。</text>
<title>無題</title>,<text>書劒無成一腐儒。風塵隨處足崎嶇。十年五踏西州路。壯志其如雪滿鬚。其二落魄非關運不齊。疎慵端合托鋤犂。與君俱是棲遑者。莫厭樽前醉似泥。</text>
<title>記夢</title>,<text>渺渺佳期天一邊。居然離別已三年。無端客裏秋宵夢。宛似當時繡被眠。</text>
<title>次鄭巡相到鎭川用壁上韻 戊寅。五月二十四日。</title>,<text>數椽新築碧山前。牕外松風聽七絃。魚笱愛看春澗曲。藥條閑斸暮雲邊。彤幨惠句成珠玉。白屋驚懷墮霧煙。樗散自憐衰謝甚。猶思報主中興年。其二再覩威儀七校前。躬嘗太廟奏朱絃。良籌此日惟修內。壯膽何人議拓邊。遼塞風塵迷鶴駕。漢槎消息隔狼煙。無端惹起傷時淚。不寢孤吟夜似年。去歲。到京覩。親祭太廟之擧。下篇及之。</text>
<title>又次鄭巡相韻</title>,<text>憶昨逍遙金殿前。鳳城花月咽歌絃。珠鈴密勿黃扉裏。玉佩委蛇紫陌邊。北地戈鋋來似雪。西州組練散如煙。微臣此日無竆痛。長願無忘在莒年。其二棠陰流化最多前。甿裕謳謠雜夏絃。戀主誠懸天北極。莅戎勳著海西邊。麾幢夕迷迎秋月。棨戟春行拂晩煙。秖是邊將心轉切。白雲瞻望已逾年。其三一道淸泉草閣前。夜深鳴切似哀絃。流將桂影來牕畔。激得松聲到枕邊。美味三盃傾白酒。名香幾炷襲靑煙。身閑意適皆君賜。請祝千年更萬年。其四湖海淸遊尙記前。畫堂隨處逬繁絃。逢迎好客瓊筵上。酩酊佳人錦瑟邊。簾捲綺牕邀皓月。屛闈銀燭颺輕煙。浮沈聚散須臾事。此日都非少壯年。其五身世蹉跎似跋前。音徽燥濕絶知絃。耕田計愜歸江上。戀闕情深夢日邊。懶性眞宜居水竹。譾才寧合畫雲煙。吟詩遣興無餘事。靜裏光陰又一年。</text>
<title>又次鄭巡相韻</title>,<text>中興新化盡更前。調甚還如大小絃。可但文思光四表。還敎武略靜三邊。恬嬉不謂生戎馬。警急無端報戍煙。獨使聖明憂社稷。至今耆舊說當年。其二契托全忘輩後前。心同眞似瑟琴絃。紫芝眉宇冰壺裏。太白聲名玉斗邊。長阪一身誇膽氣。高樓千載詠江煙。流離會合眞非偶。須記崇禎第十年。其三淸靜會心邃古前。竹齋時弄琴無絃。芒鞋藜杖木雲外。箬笠綠蓑山雨邊。碧桃花源遲日月。仙杏樹底少人煙。偶然相逢白髮叟。荷蓧高話羲皇年。</text>
<title>次湖西伯次姜公獻寄示之韻韻</title>,<text>山齋寂寞掩荊扉。浪跡眞成一布衣。幾日襜帷馳夢寐。今朝札翰動光輝。耕巖勝事公能否。共被芳名世實稀。安得團圓展良覿。不妨旌節過苔磯。其二棠陰淸晝敝朱扉。棨戟交摐擁畫衣。坐使瘡痍皆皷舞。行敎草木被晶輝。驅馳勁節知公有。拔擢殊恩較古稀。多難卽今須盡瘁。莫思歸老釣魚磯。</text>
<title>次湖西伯戲贈忠州十二歲兒妓之韻</title>,<text>世間無處不傷離。客裏那堪憶翠眉。已覺芳姿隨月滿。更憐微步逐雲遲。歡情未報三生債。別意聊舒一首詩。錦水南頭花信在。憑公說與故心知。其二稺年曾不解相離。此日初顰却月眉。玉質含愁增婀娜。星軺結恨故逶遲。相逢但道蘼蕪詠。遠別旋聞芍藥詩。一寸芳心灰欲盡。佳期應待使君知。</text>
<title>寄趙子長</title>,<text>夢裏時時訪赤松。此生無計躡仙蹤。塵緣萬却今消盡。志在蓬山第一峯。其二曾向天涯問紫芝。十年塵土計參差。世間富貴須臾事。何必候門苦喔咿。</text>
<title>偶吟</title>,<text>浪跡江湖吟大庭。生涯一畝竹靑靑。碧溪垂釣鮮堪食。更對松醪正滿甁。其二夜深隨意步中庭。萬象森然列太淸。興亡豈必皆關數。守器當看有挈甁。</text>
<title>次商谷 姜公瑜號 韻</title>,<text>天地干戈事幾多。却將身世托無何。還丹不是尋蓬島。業白元非八大羅。十畝桑麻聽牧笛。一江煙雨擁漁蓑。偸閒此日眞成幸。痛飮惟宜浩浩歌。原韻 商谷酒肆沉冥歲已多。此身方外樂如何。河東季布元難近。洛北溫生不可羅。綠草長郊春滿屐。黃梅小塢雨沾蓑。淸狂舊態今還發。更倒深盃一放歌。</text>
<title>次商谷韻</title>,<text>交情貴賤死生際。身世東西南北人。歲寒行路難如此。幷覺今朝白髮新。其二覆雨飜雲何足數。百年今見故心人。相逢盡日開襟袍。瓮裏還醅美味新。其三滋味不知爲腐鼠。道風惟欲學仙人。硏朱點易無餘事。喜對山牕月色新。原韻 商谷君返西湖爲醉客。我留東洛作何人。閒忙未暇分高下。別有愁心一倍新。又次韻 商谷齊門皷瑟非工客。燕市悲歌是酒人。萬事風塵俱白髮。故山春色夢中新。百年詩酒淸狂客。萬里江湖散浪人。到處相逢傾意氣。笑他塵世白頭新。次韻 醉圃良朋鼎坐穩作話。好雨多情解縶人。休道盈盃酒味薄。若論世味淸更新。</text>
<title>淸道東軒次太守從兄 李公更生 詠梅菊韻</title>,<text>天生勁草出凡卉。歲暮寧嫌霜雪欺。最是冰魂同氣味。流芳應不負貞姿。原韻 李公葉脫千林正蕭瑟。殘花憔悴被風欺。年來早結梅兄契。歲暮能全舊日姿。</text>
<title>淸道郡衙。次從兄韻。</title>,<text>年光無那暗還明。書劒風塵老一生。零落壯心誰與說。今宵骨肉共深情。原韻 李公燭淚成堆月欲明。牕前落葉響還生。良宵何幸逢君話。請傾東海量深情。</text>
<title>次從兄韻</title>,<text>居然閉塞遂成冬。虐雪饕風撼古松。落拓生涯聊爾耳。深盃相對意千重。其二天道胡爲不輟冬。雪霜隨處獨憐松。團團此夜無竆興。忘却歸山隔萬重。</text>
<title>淸道郡齋</title>,<text>門闌今夕集黃堂。綺食金樽味更香。明日歸途意何似。霜風淅淅斷人腸。</text>
<title>郡齋次韻</title>,<text>遣興誰敎筆力䧺。倒流三峽大鵬風。還將意氣把盃酒。萬緖徒然在一中。</text>
<title>效俳諧軆</title>,<text>嶺議皆非李命雄。築城曾不察民風。吾意獨憐衷赤至。周年任怨萬山中。</text>
<title>詠梅 以上。皆淸道往時作。</title>,<text>冰腮最愛雪中梅。皎皎貞姿碧澗隈。娥影似將相妬嫉。薄雲何意去還來。</text>
<title>次高達夫除夜詩韻。示兒輩仍令押之。</title>,<text>共汝今夜不須眠。坐憶江湖興浩然。脫却靑衫歸去早。平湖十頃伴長年。其二世間萬事蠶三眠。大醉狂歌心浩然。時與野人談太古。不知離別已經年。</text>
<title>次李生子優贈洪慶詩</title>,<text>堪笑詩竆到孟郊。碧山還有一枝巢。最憐苦竹風邊葉。偏愛寒梅雪外梢。壯志尙能馳北塞。此身那得作前茅。臣衷倍激無由訴。只自中宵撫劒鞘。</text>
<title>次洪慶韻</title>,<text>憶昔瑤墀響佩環。如今飄泊計無還。居然四載身衰老。夢裏祥雲五色間。</text>
<title>次鳳兒吟燕韻 仲字。洪命。小字。鳳獻。</title>,<text>燕子初歸語且飛。差池猶是舊烏衣。故故傍人如有意。海鷗何獨識忘機。</text>
<title>次柳子厚竹枝歌韻</title>,<text>世間何處最魂銷。萬里歸舟暫駐橈。花艶滿前何足數。男兒壯志在題橋。</text>
<title>絶句</title>,<text>九十韶光如轉燭。羈愁深媿百年身。若爲取得新豐酒。滿酌金罍秋復春。</text>
<title>箱篋。偶見月沙相國辛酉寄書二絶。</title>,<text>先生對我憶吾先。每說皋皮淚泫然。赤松梅樹今無跡。白首攀枝不可緣。其二石花粥饋持難下。王考看來淚滿垂。誰無父母君如此。福祿應須百世期。</text>
<title>絶句戲贈元丈 憼</title>,<text>朱顔凋盡鬢星星。行樂靑春不可成。縱使黃金持一斗。難攖松峴女兒情。</text>
<title>送李士晦赴任南原 丙戌。季秋初三日。</title>,<text>帶方南徼最䧺州。形勝繁華莫與侔。俗惡只今緣化缺。民淳從古繫治休。主恩還感二千石。公力能回一萬牛。會使閭閻成揖讓。須敎井臼樂優遊。桑麻晝日春鳩喜。花柳淸晨野馬浮。蘗苦冰淸餘事耳。陽春有脚是風流。</text>
<title>送呂參判子厚 爾載 赴燕 十月晦</title>,<text>昔我遊燕趙。年方三十壯。攬涕黃金臺。悲歌易水上。有時逢酒人。爛醉同慷慨。爾來二十載。華髮三千丈。今日送君行。憶舊意惝怳。珍重願加餐。嚴風絶白蔣。時危宜報主。莫歎身鞅掌。</text>
<title>次李丹陽韻</title>,<text>日月蹉跎往復來。暮冬蟾影迫生哉。人間會合無多得。莫惜當筵勸客盃。</text>
<title>和李丹陽惠詩</title>,<text>萬事如今半百過。高吟爛醉入無何。異鄕淪落心偏感。同里追陪興更多。絲管沸天那可得。干戈滿地欲無訛。駱山風景今依舊。幾日金樽相對歌。其二秋來長向酒家過。不柰光陰無幾何。菊受風霜雖綻盡。楓傷玉露亦凋多。干戈此日三邊聳。德敎何時四國訛。憶古悲今思慷慨。傍人莫恠醉時歌。其三建安諸子豈能過。往者虛稱水部何。學貫十車猶是少。文傾八斗未爲多。詞源倒峽流無廢。句格驚人語不訛。悵望陽春誰得和。猥將俚句效巴歌。其四懲前毖後古無過。啓聖殷憂果孰何。邊塞委輸周食少。廟堂籌畫擺謀多。須令地角虎牙壯。莫遣城頭烏毛訛。野老須非錯料事。堯衢佇聽鑿耕歌。其五荊扉盡日斷人過。曳杖閒吟岸突何。詩戰獨當慙碌碌。酒兵相對畏多多。緣溪鴨隨浮沒。逐草牛羊任寢訛。鑿井耕田聊自適。老農那復識賡歌。</text>
<title>呈牧伯尹子駿 絳○並序。○乙酉四月十六日。</title>,<text>日者。朴家亭上。陪得一夜淸談。眞可謂玉露繁者也。况江山絶勝。于仙，彈琴之臺。相對只步武間。如我塵蹤貿貿。豈不可慨。只自騁思。旋有蓴魚之貺。感恩則有。但聞釋紱之計已决。心甚悵然。箱篋中。得辛未海西酬唱詩篇。謹步近軆兩首。以伸下懷。和敎幸甚。前日詩篇。幷謄上。二字缺 玉露當連城。亭對彈琴萬古情。羽駕只今迷去影。江灘依舊咽流聲。塵寰擾擾緣猶繫。仙界迢迢路不明。適意蓴鱸聊爾耳。五湖何必待功成。</text>
<title>呈南相以雄</title>,<text>兩載扶顚已試籌。江湖廊廟亦同憂。終老鷗盟應不負。鴟夷何獨有扁舟。其二一木其如大廈傾。中宵無寐淚縱橫。義人自昔非榮祿。王蠋寧知是野耕。其三那將前箸爲王籌。人事天時總是憂。虎踞龍盤難可恃。恨 缺 揮泣任登舟。其四二字缺 時危淚自傾。沉吟夜夜到參橫。忠貞竭力非無策。廟筭惟宜問織耕。</text>
<title>秋日感遇</title>,<text>九月竆秋感歲華。碧池寥落聽啼鴉。人皆皎皎超塵表。我獨昏昏昧道涯。甯戚何須歌白石。葛洪準擬鍊丹砂。重陽忽過樽無綠。老却籬邊細菊花。</text>
<title>奉送閔判尹 聖徽 赴燕</title>,<text>渤海乘槎問幾年。卽今啣命又幽燕。誦詩自合膺專對。觀樂何曾歎獨賢。魏闕更瞻新氣象。堯封猶記舊山川。天荒地老心空折。訪古金臺涕泫然。</text>
<title>代人別閔判尹赴燕章</title>,<text>十載驅馳徇國身。丹心白髮尙精神。四藩五按甘棠在。貳价重行易水濱。竹馬關西阡陌滿。星軺薊北雪霜頻。願言努力加餐飯。歸及煙花二月春。</text>
<title>奉呈春城南相國 以䧺</title>,<text>天時人事總堪悲。中夜無眠淚自垂。早識袁安念王室。扶顚籌策捨公誰。其二泡影從知夢幻虛。世間榮貴果何居。鞠躬盡瘁男兒事。萬代誰知顧草廬。其三國事蹉跎可柰何。徒令恤淚滂沱。望諸君死今千載。吊墓吾曾感慨多。昔遊燕趙。親見望諸君之墓。故篇中及之。</text>
<title>送李書狀官 惕然</title>,<text>我昔曾爲燕地行。狂濤渤海夢堪驚。君今坦道遼陽去。不必臨歧歎遠征。薊樹煙光天際接。醫閭山色馬頭呈。行行努力加餐飯。歸趁新秋積雨晴。</text>
<title>次李驪州靜吾韻</title>,<text>孤竹黃驪虎竹同。誰將甲子較雌䧺。牧隱吟高馬巖石。淸風萬代首陽東。其二大塊噓吹萬不同。火雌誰不是知䧺。凾關紫氣尋無處。浩劫流沙隔海東。</text>
<title>贈無隅齋 吳世臣</title>,<text>昔年徒步訪仙莊。而後三年信茫茫。知是天公多戲劇。兩人離合太無常。</text>
<title>送姜公獻 庚午</title>,<text>庭畔桃花欲放紅。若爲離別度春風。泥塗散浪身非辱。湖海奔馳路不竆。世事已歸霜鬢外。生涯惟付酒盃中。明朝又送弘農去。從此東城一半空。任靈光老兄之行在近。故末句云。</text>
<title>贈吳生漢卿 石奮</title>,<text>君家盛文章。於今猶不泯。風塵鳳毛奇。飛翔在千仞。才高氣又佳。正路將發軔。常悵在遠海。逢人每問訊。今朝訪我來。相逢豁愁悶。中夜話忠州。舊遊驚一瞬。當時步屧地。哽咽言何忍。淸晨告我歸。別愁難可盡。臨分付一懇。千金須自愼。</text>
<title>次洪慶詠雨韻</title>,<text>赤寫何曾讓碩膚。一言優老七嗚呼。零雨豈如霖雨渥。林林羣彙總來蘇。原韻 洪慶朝來新雨讓雲膚。豐穰從知兔癸呼。王澤且兼天澤洽。喜看羣槁一時蘇。</text>
<title>次洪慶韻 丁亥七月</title>,<text>玉露金風可柰何。征南興緖亦能多。鯨鯢戮盡腥羶凈。衛霍勳名不是過。原韻 洪慶萬事關時柰爾何。斗間冤氣閱宵多。男兒勳業頻看鏡。目送秋天旅鴈過。次韻 洪命秋期已近柰吾何。塞裏雨聲夜更多。千載宋公無限意。病中今日再經過。</text>
<title>八月十八日呼韻</title>,<text>潦盡潭淸秋氣高。傷心不必送勞勞。勳名世界空餘子。思入風雲獨自豪。次韻 洪慶杳杳秋天勢益高。衡陽歸鴈數聲勞。燕山殺氣今猶黑。勒石何人第一豪。次韻 洪命楓丹月白獨憑高。欲截秋光撫孟勞。時序易闌人易老。濁醪空憶古英豪。</text>
<title>失題</title>,<text>統軍亭前江作池。統軍亭上角聲悲。使君五馬靑絲勒。都督千夫赤羽旄。缺 垣兒童盡華語。遼陽山川非昔時。自 缺 單于能射獵。城頭夜火不須疑。</text>
<title>閱白洲集有感。贈示咸卿。李判書一相。</title>,<text>埋沉劒履已三玆。此閱遺篇淚自滋。泉下豈知腸獨斷。世間唯有影相隨。東村闃寂西州哭。夢裏分明覺後疑。刑範相憑瓊樹在。可能軒過慰餘思。</text>
<title>有懷</title>,<text>天時人事總驚心。話判艱危淚滿襟。旱潦旣知勞儆責。論經未欠燮陽陰。誰從驪穴探奇貨。獨抱龍門絶賞音。麥秀豈憐亡國地。百憂惟托酒盃深。</text>
<title>仁穆王后挽 壬申</title>,<text>配極祥初定。承乾德自純。徽音逾馬鄧。茂族比塗莘。劒閟橋山日。塵生黼座春。炎凉凡幾改。倚伏遽相因。運値千三會。年當百六辰。奸凶竟媒孽。宗祏際淪湮。六尺埋寃魄。參夷慘至親。深宮鎖白日。血淚仰蒼旻。消長雖關象。興亡實係人。鴻基終不拔。駿命遂維新。玉牒膺名再。瓊筵上壽頻。禮成鳴鳳吉。恩被濯龍匀。至養隆長樂。慈暉覆入垠。尊榮垂一紀。歡慶叶三神。畏景凋蓂葉。層霄掩桂輪。攀號傾厚地。痛慕結重宸。遠日期方届。崇岡卜已眞。金飈隨翟馭。玉露送龍輴。自愜壽陽望。寧從梧野巡。千秋松柏路。雲闕永相隣。</text>
<title>挽李▣▣命運</title>,<text>君生天地命何竆。半世功名齒舌中。埋却靑山一片土。是非榮辱總成空。其二兩世連交契實深。中間魚鴈隔飛沉。湖山駐馬啣盃處。一夢依然淚不禁。</text>
<title>挽內舅叔母朴氏夫人</title>,<text>昔歲承顔色。今來拜素幃。鏡中鸞不舞。堂外燕空飛。親戚他鄕少。松楸舊隴非。平生渭陽慟。題挽更沾衣。</text>
<title>挽金判書 時讓</title>,<text>輔世生人傑。名門冠海東。早年擢丹桂。中歲怨靑楓。日月開黃道。乾坤繞紫宮。昔嗟時溷濁。今喜契昭融。焜燿承殊渥。勤勞實匪躬。中兵輸異績。上宰協同工。地部持淸裁。天曹秉至珍。珠鈴須遠筭。玉帳總元戎。幕府秋霜白。轅門夕照紅。狼煙方待靜。虎穴佇看空。翅委冲霄鶴。毛摧踏雪鴻。沉沉嬰痼疾。炯炯激深衷。磊落平生氣。悲凉大樹風。甘棠遺愛跡。塞草識膚功。許與忘才薄。追陪歎命竆。光陰催轉燭。旅泊劇飄蓬。薤露孤吟外。槐安片夢中。公私無限慟。獨立百憂叢。其二昔我訪公居。公疾已危惙。謂言相遇幸。此病將永訣。竟夕陪語笑。滔滔情不竭。精神尙不錯。未信如公說。猶自置然疑。歸途幾哽咽。終然木稼灾。淚盡心摧折。世路少知音。百年嗟一瞥。公今九天上。俯視塵寰熱。羽駕共逍遙。應憐我蹩躄。題詞不盡意。萬事隨滅裂。</text>
<title>挽崔皥內室 壬午九月</title>,<text>赫赫文康公。門閥冠吾東。世出卿相人。女士亦殊倫。隣幷欽閏儀。于今四十玆。殃慶理難必。如何無繼述。蒼蒼不可問。孰試天機運。安仁悼亡慟。較君誰輕重。</text>
<title>示崔皥 壬午</title>,<text>死生有常理。脩短不須論。只恨長簞空。似續無後昆。白髮鱞鱞緖。衣衾不復溫。宜誠達生意。天地終一元。</text>
<title>挽人</title>,<text>奕葉簪纓貴。三韓第一門。公才還挺拔。聲譽早騰騫。禍福天難問。榮枯理莫論。棲遑歷郡邑。落拓混櫜鞬。倏忽歸黃壞。凄凉掩綠樽。微生契不淺。自昔世相敦。常奉語音款。每陪顔色溫。豈知生是幻。空有淚成痕。素紼城闉轉。丹旌漢水翻。悠悠浮世事。薤露照朝暾。</text>
<title>挽李鳳化 玖○癸未</title>,<text>派系天潢遠。家居地望隆。義方稱玉樹。仁化詠雷封。鮐背良由德。螽斯實在躬。百年欽仰久。今日涕無從。其二芝蘭交契最情深。氣義由來在寸心。此日題詞無限慟。先人忌邇淚難禁。</text>
<title>挽堂姪 克昌。從李浣統制使。往統營。患染致殞。</title>,<text>欲說不能說。別爾今幾日。忽聞爾訃音。心痛中腸窒。脩短固有命。如何遘厲疾。終然致此灾。神道未陰隲。海堧隔千里。斂棺乏親昵。都統爾渭陽。禮送應無失。答書爾見未。意盡情未畢。吾宗只仗爾。廟祀無芬苾。此懷誰可量。上有竆蒼悉。</text>
<title>挽金綾州 光赫</title>,<text>昨送歸舟江水濱。朝來嗚咽慟猶新。松楸舊隴還相近。不必羊曇醉後春。其二人事悲歡一夢過。憶聽野老白鷗歌。溪山物色渾依舊。欲說當時淚已多。其三壽夭人間且莫論。死生眞似一朝昏。茫茫天道終難問。積慶如何無後昆。其四日到京中遇公友。誰無涕淚痛公亡。人生苦惱終難遣。地下應無此恨長。</text>
<title>挽李玄風 耆賢。○甲申九月初八日。</title>,<text>忍別炎凉改。高堂日日幾。卽今歌薤露。伊昔舞斑衣。不見雙鳧至。那聞五馬歸。號猿腸盡斷。叫鴈影相依。陟岵心空結。看雲事已非。精魂應不昧。夜夜訪庭闈。其二每年今月壽筵開。彩服輝煌五馬來。楓葉菊花依舊色。那堪此日掩泉臺。其三贈扇猶留篋。來書宛在丌。居然朝露至。何處夜舟移。昔共黃花酒。今埋玉樹姿。淸標有令子。堂搆未應。</text>
<title>挽長臨都正</title>,<text>二月尋君臥病時。那知奄忽至於斯。百年交義人誰比。追憶如今淚滿頤。其二慇懃竹瀝爲君求。送副纔看病少瘳。謂是神明勞愷悌。豈期今日遽悠悠。其三童稺相隨四十年。講劘偲切不徒然。哭君此日無竆慟。淪落孤吟雪滿顚。其四日者抵京君已亡。哭君丹旐但低仰。塵根惱障誰能遣。地下應無此恨長。</text>
<title>挽代人吉城君</title>,<text>憶昔成姻嫁。知公在夙齡。安仁元世舊。武子更標淸。一疾隨朝露。三春隕夕蓂。悲凉迷哭處。老淚自河傾。</text>
<title>挽崔淸安後定</title>,<text>托契由家世。相知自妙年。積仁天必報。短命理難詮。五馬雙鳧去。丹旌素幔旋。西河無限痛。嬰穉更羅前。</text>
<title>挽李丈 俊英</title>,<text>亂代飄零到蘂城。追隨杖屨已周星。駱山洞壑隨談屑。江岸琴樽較酒兵。問疾豈堪聞永訣。題詩叵耐寫深情。單盃一哭歸京洛。東望雲山淚自傾。自註。公是駝駱山下人。不佞舊居亦在駝駱山下。談間每說到。故第三句及之。曾於九月初。屢陪盃酌。團圓於李丹陽壽辰。故第四句及之。不佞於四月下鄕。就而問疾。尊丈握手含淚曰。今實永訣云。故第五句及之。頃者往忠原時。往哭奠盃而來。故第七句及之。○此章前後都是懷鄕之思。倍憶李丈俊英之永訣而作。</text>
<title>挽姜公獻大夫人</title>,<text>早托賢郞契。深知壼範徽。蘋繁生色彩。玉樹摠光輝。至養專城極。遐齡七袠稀。遙思泣血地。蓬藋掩荒扉。</text>
<title>挽丁兵使 好恕</title>,<text>錦城門閥冠雲霄。奕葉簪纓翊聖朝。父子貳公推望實。弟兄專閫播謳謠。延津一夕龍騰遽。華表千年鶴去遙。最是渭陽情義篤。幾回嗚咽想風標。其二壯元文彩最風流。可但朝中屬望優。熊軾再憑關外路。虎符三典嶺南州。鶴巢雞樹名空在。藥榭苔階迹豈留。寒月曉霜攀紼地。不堪回首淚盈眸。</text>
<title>挽邊承旨 孝誠</title>,<text>早年遊藝擅才聲。發解連登第一名。通籍雖嗟黃甲晩。綰銀猶喜白頭榮。鼓盆纔見流光改。化劒俄聞逝水驚。雲逐渡溪風色暮。不堪斜日照丹旌。公之塋隴。在於楊州渡溪院之近地。路由院墟。</text>
<title>挽尹參議 絳 大夫人</title>,<text>尙記先時契好隆。侍郞今又托心同。夙聞酒食山公誼。更識芬芳孟母風。九袠養榮鐘鼎極。百年期届劒波空。秋陰不管春暉盡。五十那看孺慕竆。</text>
<title>挽李判書 景曾 大夫人</title>,<text>早歲于歸媲德宜。相門閨範自無違。專城並享曾諸郡。擢桂聯榮又四兒。百六十孫今始覩。期頤台壽古來稀。永膺多福徵天道。流慶還將萬代期。</text>
<title>輓南相公 以䧺</title>,<text>沉綿一疾判年餘。爲造軒屛問起居。竟日琅琅陪語笑。通宵炯炯想冠裾。俄然遂作幽明別。逝者從知夢幻虛。望絶撫墳心似剖。錦江南畔發靈輿。</text>
<title>挽人</title>,<text>幸托公卿近。欣逢谷口存。高才憐蠖屈。雅志阻鵬騫。璧水聲名久。門闌孝義敦。大年垂八袠。遐福列諸孫。較古論通德。于今識達尊。居然乘化盡。空使淚成痕。</text>
<title>挽人</title>,<text>一度出西關。那知遽不還。大鵬歸海上。天馬失人間。飛旐煕天舘。孤墳午谷山。寢門秋日晩。雙涕爲君潸。</text>
<title>挽人</title>,<text>旅宦京中輟汝遊。沉綿一疾隔明幽。壽全上壽仁能得。男有雙男死可收。三歲前恩嗟罔極。百年餘恨痛無聊。丁寧眷我平生意。猶入重泉不暫休。壽先五福嗟難得。人至多男百不憂。二子攀輀年八十。爾生於世更何求。昨日醉到中。伏承下書。而昏昏不覺有前約。今朝貴奴立促。荒拙之辭 缺。幸須刪削。以書如何。</text>
<title>題萬古歌後</title>,<text>鴻濛剖而 剖而。一作判於。 子丑。俯仰間兮無垠。紛金火之遞遷。幾質文之相因。寄蜉蝣於人世。人世。一作天地。 轉髑髏於空山。三皇世之朴略。萬八千之難攀。木纔搆於橧巢。火已擧於鑽燧。前書契而杳茫。後結繩而代起。文明著於河洛。治道賁於笙簧。民天闢於土食。鞭百草而先嘗。干戈征於不庭。貴賤表於文章。黃雲起於涿野。鳳鳥至於靑陽。三時首於孟春。兩儀屬於重黎。康衢中兮擊壤。耕鑿安於童犂。七十載而耄期。躬曆數於重華。南薰風於阜財。景星見於時和。身居外於八年。大禹功於山河。三風輕於祖訓。天造攻於鳴條。祥玄鳥於誕降。聖六七於商朝。雉朝雊於鼎耳。河再圮於庚郊。肉初林於沙邱。魚忽白於王舟。覽 覽。一作鑑。 前代而損益。文物煥於宗周。龍爲魚於濁波。馬嘶雲於金天。風濤怒於彘左。驚萬國於烽煙。楚問勤於九鼎。秦眼窺於三川。兵戈塵於戰伐。雞六翼於 於。一作而。 聯翩。蠶呑葉於隴右。虎視䧺於山東。風前怒於赭樹。雨後官於蒼松。石東門於胊界。道南山於天河。鮑車還於萬里。玉舃遲於琅瑘。鹿還馬於宮中。狐已叢於漁陽。泣鬼母於秋郊。雲五彩於芒碭。一作泣鬼母於秋郊。斷神蛇於霜鋩。 降旙竪於軹道。關法新於三章。剛強死於百戰。灑碧血於烏江。八載間之功成。歌頌閒於南宮。白馬盟兮初寒。漢社稷兮誰手。三軍袒於一夕。王代邸而承祚。盈紅腐於太倉。四十年之刑措。䧺才君於建元。撫深讎於平城。金支拂 拂。一作刷。 於紫塞。空漠南之王庭。玄壇啓於五岳。檢玉策於銀繩。玉屑乾於仙掌。松柏寒於茂陵。留賢佐於顧命。畫圖勤於周公。春僵柳於上林。甘露瑞於黃龍。丹靑罷於麟閣。誤粉黛於王嬙。天橋輕於漢威。禍水灾於炎光。黃精暗於四塞。燕舞斜於昭陽。金盤歸於七貴。甲第連於五侯。椒爲酒於日臘。一作臘日。 雉黑白於邊州。日欲暮於漸臺。寒骨泣於街頭。衣冠舊於司隷。佳氣新於舂陵。風雲將於廿八。龍九五而時升。經初講於石渠。馬再歸於華山。驚妖夢於永平。來朽骨於西天。開精舍於石室。講肆新於臨雍。德三世而多忝。同未位於幼冲。王網倒於北寺。世道降於桓靈。芝蘭摧於白露。豺虎入於天庭。草千里於長安。螢一陣於三更。三天下而掎角。大耳孫於成都。吳中將兮紫髯。鄴下兒兮黃鬚。寒風吹於草廬。春日遲於桃園。的驢逸於檀溪。髀肉消於征鞍。風初起於赤壁。雲正 正。一作已。 寒於蒼梧。存亡秋於此日。王業偏於一隅。星芒倒於玉帳。聲忽哀於寢廟。竹葉靑於宮門。已五胡之雲擾。靑衣遠於北狩。國勢 勢。一作步。 危於南渡。楚囚淚於新亭。晉乾坤兮日暮。風吹夢於六朝。三百年於江東。花山李於晉陽。隋柳衰於春風。籠胡越於一家。朝玉帛於天中。瓊篇開於十二。燕翼謨於靑宮。髮已長於尼院。言有醜於中冓。淸宮禁於指揮。指揮。一作白日。 新政 一作初政。 著於焚裘。陽臺雨於解語。鼙鼓聲於笙歌。驚門上之白鴉。老劒外之靑騾。傳天寶於玉冊。慶再完於金甌。幾竄鼠於河外。又凍雀於山頭。天章歸於左貂。奕碁視於君王。移鍾簴於汴水。香火冷於宗朽。興亡入於五季。世路多於荊榛。唐爐凝於瑞煙。衣忽黃於眞人。燭影暗於深宮。龍虎步於天子。年祥符之倏忽。民慶厝之揮淚。靑苗亂於玉條。輕祖宗之綱紀。君堯舜於女中。簾早擧於長秋。新雲鎖於雪山。古月暗於中州。泣梓宮於龍沙。留玉輦於荷花。風塵際兮幾年。飄帝舟 一作帝舸。 於天涯。月中碁兮睹罷。天久醉於鶉首。明威赫於厭穢。聖人作於西土。百年化兮興王。一作百年化於休明。 萬國春兮同樂。中原失於廟謨。寶位缺於今日。成天地於戰場。送宇宙於蘧廬。國家事兮長休。君子道兮堪歔。雙龍躍兮瑞彩。聖天縱於尼丘。木鐸老於棲遑。空浩然於 一作浩歎。 衰周。明褒貶於鈇鉞。一作衮鉞。 南面權於春秋。泣麒麟於西郊。困削迹於陳宋。撓虹梁於大廈。灾奠楹於夕夢。躬秉耒於魯墅。空一瓢於顔巷。車傳食於列國。道不行於濟梁。寒煙沒於杏壇。經籍泯於焚坑。屈天人於江都。老直道於潮陽。儒無眞於百代。路久荒於仁義。奎躔耀於降彩。濂洛蔚而繼起。池中魚之 之。一作兮。 得所。庭畔草兮交翠。天根間而往來。樓閣煥於空中。臯比撤於洛下。開二銘於西東。名園闢於獨樂。臥碧波之神龍。碑奸黨之屹立。淚空灑於工人。消門前之積雪。歸座上之長春。祥輝動於紫井。沙八卦於童年。一派連於洙泗。杖屨勤於寒泉。愁鸞鳳於禁網。人逐臭於芳蘭。盲瞽 一作盲聾。 破於後學。揭赤幟於斯文。志空齎於重泉。道日星之昭炳。一作明炳。 江湖遠而代絶。同一邱於賢聖。淸風吹於隔晨。微蕨春於西山。千軍摧於寸舌。東海闊於波瀾。懷沙怨於楚水。屬鏤恨於吳江。歌薤露於洛陽。山半洋於島中。吳祲蔽於郢社。人七日於秦庭。鐵椎驚於沙中。臣五世於韓成。風霜苦於牧羝。漢節歸於交河。英雄淚於未捷。陣圖冷於秋波。常山舌於罵賊。侍中血於殉王。莾大夫之多慚。晉處士之遺芳。江淮外而保障。任一身於綱常。一飯際而思君。爭大義於秋霜。聲一呼於過河。忠十策於還都。血一點於揮灑。示數字之糢糊。寃魂泣於大理。塚樹南於西湖。三霜換於北樓。歸夢懸於靑梧。淚幾灑於燕雲。馬未角於秦關。黃袍寄於背上。天日沉於崖山。飄秋葉於碧海。問節義於白鷴。草獨秀於勁風。松後凋於寒天。身同歸於一節。名共傳於千年。一作千秋。 辭天下於洗耳。潁水波於淸流。一巢居於箕山。衮冕榮於雲浮。耕田老於有莘。三聘幣於來殷。鼓刀叟於朝歌。後車載於周文。談玄經於五千。乘紫氣於西雲。鴻矯羽於烈焰。鳳假翼於前星。一絲風於桐江。九鼎重於東京。翔鴻指於碧雲。畫牛進於丹闕。巖廊身於綠墅。黃閣老於衡岳。山中市於白日。夢裏隱於蘿月。隨行裝於理亂。關出處於時化。白駒逝於山間。人不見於林下。俱塵埃於聖跖。空一轍於凡楚。落鴈背兮光陰。蝸角上兮今古。撫往事而亡羊。世何人之能故。國成敗之無問。道興廢之誰憑。皇天遠而在上。恨貫月之難乘。千秋恨於海東。萬古愁於風牕。水滔滔兮東流。雲杳杳兮長空。一本水滔滔兮東流。雲杳杳兮長空在。千秋恨於海東。萬古愁於風牕上。 挹餘徽於前脩。酹一盃於羣䧺。劃長嘯於悲風。倚斜日於崆峒。</text>
<title>獵言賦 科作。丙辰監試解額。二上居魁。</title>,<text>夏玄旐而奉騶。周赤芾而搏獸。充大庖之雕俎。備淸廟之華豆。何梁國之負扆。獲忠言於于狩。亮逆心而求道。剩苦口之虛受。當赤烏之末運。有玄衮之誼后。文如傷於視民。禹拜昌而與人。方嘉靖於下邦。弛正供於中身。水難持於盤遊。木弗從於淫獵。煩金舃於四牡。勞玉趾於一發。偶白毛之啣蘆。擬黃間以墜翼。會荷裝之當途。恐驚陣而遵渚。欻蚩氓之違言。俾六翮而一擧。遂靈脩之遷怒。怱張機於最靈。時金相之執轡。布鯁論之丁寧。出今古而盡規。攉天人之享德。槩荃心於蕘言。瞭貴人而賤物。樂萬壽而回車。喜三田之異衆。皆羽毛以爲詡。獨譽諤之是挏。庸藥石以瘳疾。謝膏肉之養軆。彼五豝之何奇。玆一狐之可貴。顧利行而少繆。較逞志而多得。笑林衡之計趾。鄙澤虞之數足。雲霞鬱而昔曀。日月更而今仰。若金作於瞑眩。如石投於忠讜。異秦坰之駿馬。同渭浦之非熊。噫君人之從諫。自前世而希風。湯惟聞於弗咈。武纔傳於如流。矧敗度而能改。益斷響於千秋。曾無厭於從獸。謂有此而底亡。忽徽猷之不吝。悟藎謨之允臧。是上智之自反。詎中人而可爲。垂鴻號於宇宙。藹高風於淸夷。蒙蒐臘於竹帛。歎騶虞之緬邈。撫叔季之詭遇。摘斯美而擊節。</text>
