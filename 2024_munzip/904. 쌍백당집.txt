<title>次白眉求恠石韻</title>,<text>湖上人惟古。山中石自奇。天然取相適。雕琢捴爲癡。</text>
<title>次閔永平彦輝韻</title>,<text>草草浮萍客。悠悠行路人。歸來卧林樾。山下草爲茵。</text>
<title>次趙聖登韻</title>,<text>嫋嫋烟中柳。夭夭雨裡花。春風一壺酒。詞客到山家。</text>
<title>次柳起之韻</title>,<text>馬首雙壺至。春風慰所思。携杯無一語。聚散幾多時。</text>
<title>次任士長韻</title>,<text>客自龍淵至。携杯日已斜。柴門相送後。誰復問山家。又世事如斯已。人生不必論。忽逢舊洞友。倒盡一瓢樽。</text>
<title>次李元斌韻</title>,<text>男兒多聚散。臨別莫傷情。白首無心客。沿溪敢濯纓。又袖濕傷時淚。詩輸戀闕情。聖朝多寵渥。殊錫盡長纓。又關西舊節度。白首認邊情。匣裡龍泉吼。雄心欲請纓。又杖屨無停息。逍遙自任情。西疇山雨洒。簑笠不須纓。</text>
<title>次子廷晉月桂韻</title>,<text>可折蟾宮桂。何煩嶺邑移。紛紛外物役。須戒少年時。</text>
<title>次趙相國韻</title>,<text>春心生寶樹。昔疾喜今差。佇見門閭大。江干豈縛柴。</text>
<title>次韓弼卿韻</title>,<text>對酒寒猶暖。逢人愁亦懽。不妨終夕穩。乘興月中還。</text>
<title>立春日吟</title>,<text>親朋頻送酒。官糶且優題。南畒營春事。和風雨脚齊。</text>
<title>赴燕時。傷人馬。病留于道。</title>,<text>化者已堪慼。此行生亦危。痡瘏遺處處。存沒杳難知。</text>
<title>西關節度時。見舊日學徒。</title>,<text>弟子爲旗鼓。門人作哨官。先生節度使。斯職亦西班。</text>
<title>次趙相國韻</title>,<text>隴畒通三逕。風烟管四時。閑居多少興。惟恐俗人知。又茅齋夜雪壓。睡起有朝陽。炙背能開戶。吟詩更擧觴。又綠野多閑趣。淸風世共推。蕭然數椽下。水月照襟期。</text>
<title>水明樓。次主人沈仲美韻。</title>,<text>客有高軒過。江山爽氣新。倚樓長笛詠。誰是賞音人。又湖山看不盡。詩律老逾新。七載重逢處。沙鷗識故人。</text>
<title>贈姜叔九</title>,<text>新芽初出綠茅間。採得芳菲滿袖還。爲向故人分一把。童心未改鬂毛斑。</text>
<title>重尋水明樓</title>,<text>十年前倚水明樓。樓上風烟入唱酬。今日滄洲尋舊約。詩翁無恙酒盈籌。</text>
<title>廣陵夜遊吟</title>,<text>良宵高會漢南亭。玉斝東西盡一甁。密席佳歡俱少長。不知誰醉復誰醒。</text>
<title>浪吟</title>,<text>淸羸勇猛羡山僧。脫閣塵寰愧未曾。廻首澄江看片月。皎輝何似此心澄。又此翁身世付田疇。春草盈槽有健牛。不向傍人言屢罄。千廂酒醴佇三秋。</text>
<title>和舍弟呼韻</title>,<text>觀稼觀風進退兼。湖山捴入筆頭尖。歸來自識盈理。望裡蟾輝也似鎌。</text>
<title>乙卯廵撫使奉命時。留別兄弟子婿。</title>,<text>江亭此會最奇哉。却把行裾又把杯。滄海茫茫前路遠。征驂一去幾時來。又芳樽欲盡却興嗟。何處江村有酒家。醉卧風欞無一事。起看鷗鷺戱平沙。</text>
<title>廵撫湖南時。洋中吟。</title>,<text>男子功名成敗中。人臣職分險夷同。回看宇宙渾無碍。萬里窮溟路可通。</text>
<title>白首歸田</title>,<text>一片荒山數畒田。奉身方覺聖恩偏。隣翁却笑歸休晩。說道耕耘可少年。</text>
<title>丹心戀闕</title>,<text>戀闕誠心一寸丹。日邊消息跂平安。燈前時有朝天夢。不憚山川道路難。</text>
<title>國禫後。呈趙相國。</title>,<text>禮訖膝廬淡淡辰。聖心攀慕想應新。坡山舘外瞻天哭。自是黃扉休戚臣。</text>
<title>次趙相國送魚韻。仍寄園芋。</title>,<text>玉尺登盤渾舍驚。齊門彈鋏笑馮生。秋深錦里收園芋。亦有山翁一寸誠。</text>
<title>和睡字詩</title>,<text>秋草蕭蕭秋氣淸。荒村盡日掩柴荊。谿翁穩睡山翁醉。不聽人間風雨聲。</text>
<title>次趙相國韻</title>,<text>催呼童僕策巾車。落日荒山問索居。共說閑中春事近。前江綠水可堪漁。又不向明時歎不辰。閑中自愛水雲新。祗今聖主思賢佐。肯使東山卧老臣。</text>
<title>次趙相國韻</title>,<text>莫說柴門與葛樞。乾坤席幕大舒鋪。西江吸盡心猶壯。天外滄溟一小壺。</text>
<title>次趙相國韻</title>,<text>驚聞剝啄始開門。書自蘿巖江上村。三亥仙醪來救渴。故人能記病文園。</text>
<title>醉字八詠</title>,<text>恩私重卧舊匡床。數十年來老異鄕。簞食告空猶獨醉。從他稚子色凄凉。又雲影山光滿一床。床頭酒熟喜還鄕。陶盆倒盡無餘事。醉卧松壇納晩凉。又未復重宸奉御床。白頭餘喘寄桑鄕。葵誠欲做朝天夢。醉睡風欞不覺凉。又麻衣草坐坐虗床。杳杳浮雲隔帝鄕。滿酌松醪終日醉。却忘身世轉荒凉。又家臨大道客登床。笑殺山翁入醉鄕。時有良朋遣美醞。世情何必說炎凉。又風動庭柯月在床。醉魂搖蕩水雲鄕。無何天地廻春意。不怕窓前夜色凉。又醉夢初廻起巽床。羲皇世界卽吾鄕。逢人却詑閑中興。白酒黃花九月凉。又醺醺乘醉倚胡床。滿目山川是樂鄕。却憶溪翁無酒興。小樓風雨可堪凉。</text>
<title>寄玄石</title>,<text>北極盤銘企日新。一般忠孝倂君親。祗今聖代容樗散。莫作悠悠行路人。又萬死歸來白髮新。松楸依舊陪雙親。從來毁譽都休說。點檢平生不怍人。又春入林臯物色新。小堂杯酌日相親。西行匹馬歸何晩。無限離愁惱殺人。又綠草如茵麗景新。小車行處與誰親。知公素有牛崗計。不是淸時遠遯人。</text>
<title>次趙相國韻</title>,<text>流光苒苒迭推遷。又値重光協洽年。白首老臣餘縷喘。夢魂飛繞五雲邊。又窮山歲換尙沉疴。閉戶蝸廬苦思多。未向芳隣拚一醉。江樓新釀味如何。</text>
<title>寄趙相國</title>,<text>閑居幽趣又新年。耳順今朝道益全。湖海日長氷欲泮。沙頭預整釣魚船。</text>
<title>寄仁叟</title>,<text>多君終孝保三年。偶患微疴氣尙全。春到大椿餘慶衍。家聲佇繼巨川船。</text>
<title>寄德叟</title>,<text>鵬程鵷列尙靑年。愛日傾陽忠孝全。啓沃他辰應未晩。春來猶復在漁船。</text>
<title>寄英叟</title>,<text>正値香山入社年。弱冠才格目無全。靑春可擧排風翮。肯逐漁翁守一船。</text>
<title>自叙</title>,<text>去年元日又今年。漸覺湖山樂事全。白首老翁何所願。蹇驢駄醉似乘船。</text>
<title>次趙相國</title>,<text>調羹舊手種園茄。畎畒生涯趣味多。從古達人行素位。靑門亦有滿田苽。又新方池引小泉。桑亭兼倚綠漪邊。欲觀晝夜如斯理。更導餘流作逝川。又窮經晩歲曉淵泉。自喜方塘在席邊。安得小亭陪杖屨。百杯相屬酒如川。</text>
<title>次洪士中</title>,<text>蓬門何事強重開。爲是佳朋今又來。山雨未收前路近。不妨投轄勸深杯。</text>
<title>呂上舍大而。佩酒錢而行。無處沽酒。悄然而來。荒年景色。令人興喟。遂題一絶。</title>,<text>匹馬遅遅懶着鞭。山家到處斷炊烟。行人未賭花村醉。不是囊中乏一錢。</text>
<title>謝和中携酒來訪</title>,<text>城南客子馬虺隤。雪滿山川莫往來。爲憶武陵人病渴。淸晨行槖一壺開。</text>
<title>和趙相國韻。贈輝古令兄。</title>,<text>盡日生員去復廻。山童安得辨中台。如君綠髮前承旨。應道京城措大來。</text>
<title>謝上人來訪</title>,<text>興在靑蕪遠近郊。一床詩卷已全拋。逢僧却說閑中事。山雨來時蔭白茅。又世事從他似奕碁。白雲飛錫日斜時。携來佳句仍求和。不識田翁不解詩。</text>
<title>次韓鼎叔</title>,<text>春來日日祝天公。北海衢樽願不空。醉倚松巖瞻象魏。啖芹炙背激微衷。又自是乾坤漫浪人。但知沽醉不知貧。春和賑貸應先我。爲說飢兒且莫嗔。</text>
<title>寄韓鼎叔。兼示柳仲綏。</title>,<text>韓柳齊名自古然。况今隣並久隨肩。上旬七井松醪熟。須向柴荊共着鞭。</text>
<title>謝珍卿</title>,<text>倦馬投林樹影斜。故人佳貺到山家。誰知三顆崑崗玉。委報村翁一木瓜。</text>
<title>謝李上舍永鴻</title>,<text>寥寥三逕滿蒼苔。山下荊扉晝不開。底事兒童驚俗客。故人珍重佩壺來。</text>
<title>醉贈美卿</title>,<text>醉夢初回日未斜。客從何處訪山家。相逢不話人間事。惟喜籬邊有菊花。</text>
<title>次豐樂軒韻</title>,<text>人去空軒尙有痕。至今黎庶仰淸芬。餘生白首李觀察。最憶當年朴使君。</text>
<title>次趙子直令兄韻</title>,<text>樓號仁風傍鴨江。樓中美酒玉爲缸。使君盃勺應多力。別有高亭額受降。又淸川江畔有樓臺。幾箇騷人去復回。無限送迎仍撫迹。壁間詩句趙曾來。</text>
<title>贈洪士中</title>,<text>相送柴門思未裁。居然玉露滿壺來。爲㘅留別慇懃意。剩得愁容醉後開。</text>
<title>謝高陽太守</title>,<text>靑山契活田功藉。白首形神酒力扶。聞說高峰賢太守。陶然百里做唐虞。</text>
<title>次書狀韻</title>,<text>人生危險不須驚。萬事皆從勤苦成。白雪滿山山日暮。忙呼僕御問前程。又陰山雪滿北風來。辛苦征軺底事來。欲把一盃聊自慰。半輪微月又東來。又茫茫遼野接幽燕。不見丘山只見天。到底逢迎皆異類。故鄕何處覔隨肩。</text>
<title>宿邊城站</title>,<text>征驂晩渡永安橋。夐邈邊城過一宵。男子壯心無處展。燈前時吼匣中刀。</text>
<title>次書狀韻</title>,<text>王事勤勞詎敢辭。傍人休道此行危。男兒出塞多豪氣。一任樽前醉似癡。</text>
<title>榛子店。次季文蘭壁上韻。</title>,<text>羞向氊車理靚粧。身邊猶着舊衣裳。廻瞻南國迷天外。馬首胡山已夕陽。又壁上題詩泣舊粧。此行猶勝賦褰裳。江州城外殤魂哭。時逐邊風訪瀋陽。又看花無語楚宮粧。誰信宮中淚滿裳。從古事夫如事主。莫敎葵藿變傾陽。</text>
<title>賣冊賣刀。償債沽酒浪吟。</title>,<text>白頭書劒了無功。黃卷靑萍換赤銅。宿債償來豪興發。更將餘貫送新豐。又此翁於世本無營。送爾空壺別有情。虗往實歸眞所願。倘看芳醑到柴荊。</text>
<title>奉呈白眉</title>,<text>睡罷茅齋白日遅。遙看匹馬訪踈籬。開門却喜行塵近。白髮蒼顔是白眉。</text>
<title>吟贈友人</title>,<text>君來未及花開節。山色偏微不解陰。萬朶杜鵑吾自種。前山春晩待跫音。</text>
<title>奉呈白眉</title>,<text>寥寥窮巷絶相知。日晩衡門見白眉。世事不論高下說。鴒原只勸淺深巵。</text>
<title>九月日。瞻前山黃色偶吟。</title>,<text>底事靑靑底事黃。爲緣黃雨又秋霜。人間萬事渾如此。得喪榮苦任彼蒼。</text>
<title>趙上庠大年年十九。高中蓮榜。訪我於七井村舍。喜賦二絶。兼眎聖登。</title>,<text>綠髮紅顔天上仙。春風香動掌中蓮。陸機二十能文賦。今日榮輝少一年。又此去錢塘一朶花。花山春日倍生華。林泉莫憚簞瓢匱。國泰家亨樂事多。</text>
<title>秋日偶吟</title>,<text>秋山寥落掩柴荊。日暮栖禽上樹鳴。醉倚風欞無一事。呼兒覔紙句始成。</text>
<title>偶吟</title>,<text>玄律已窮春欲生。健牛勤飼預深耕。客來莫說人間事。含哺康衢樂此生。</text>
<title>偶吟</title>,<text>筋力無餘性命全。白頭幽興在林泉。逢人不問塵寰事。惟向楓宸祝萬年。</text>
<title>詩謝主倅見訪</title>,<text>秋雨初收秋露晞。西風欲拂使君衣。孤琴蘿逕山翁候。倘許前驅更叩扉。</text>
<title>又過水月亭有感</title>,<text>天涯賦鵩已經秋。惟有山陰一小舟。停棹不尋亭下路。可堪人世別離愁。</text>
<title>次趙聖登</title>,<text>乾坤獨立一高歌。歌罷田疇野色多。啼鳥數聲微雨過。晩風催發滿山花。</text>
<title>次趙聖登韻</title>,<text>自喜臨分有後期。還嫌春日苦遅遅。巖花岸柳三春暮。更趁臨江江水涯。</text>
<title>晬日偶吟</title>,<text>昨從弘濟院中來。滿目顑頷捴可哀。未使堯民能鼓腹。此生何忍獨携杯。</text>
<title>次贈秀原詩軸</title>,<text>家在林間幾日歸。白雲空鎖舊山扉。逢僧却話浮生苦。不耐緇塵盡污衣。又去年來訪又今年。覔句雖勤意索然。須問五車書讀處。一牋珍重踵門前。又蒼顔白髮走風塵。憶昔林泉作逸民。西去東來僧亦苦。世間那得見閑人。</text>
<title>竹舘感題</title>,<text>梅谿東望暮雲昏。竹舘空餘落筆痕。惟有灘巖宛相對。一竿烟雨共漁村。又極目滄江日已昏。小汀殘雪有餘痕。雲深竹舘無人迹。斗酒新詩何處村。</text>
<title>曾過邊山。俊師適出他。未得相逢。今其還也。師忽來訪。旋卽告歸。求得一語。走草以寄。</title>,<text>山中會合苦無便。湖上逢迎亦有緣。雲外一筇留不得。夢隨殘月訪幽禪。</text>
<title>失題</title>,<text>慣經南北東西苦。始遇新春樂事多。西望天門拂衣去。滿城黎庶奈爾何。</text>
<title>到珍島別南仲輝</title>,<text>離杯到手不成酣。坐惜靑山景欲含。明日碧波亭下路。可堪回首望湘潭。</text>
<title>贈李生震輝</title>,<text>湖亭昔日繁華盛。不向春風訪主人。白首扁舟舊吏部。世間今日見天眞。</text>
<title>挽閔翊衛以升</title>,<text>寥寥顔巷一簞空。滿腹詩書萬卷通。四十五年還如夢。向來鞰櫝竟何功。</text>
<title>謝李汝觀來訪</title>,<text>田翁睡罷倚松筠。山作屛圍草作茵。山鳥一聲幽夢罷。忽看門外佩壺人。</text>
<title>次柳起之韻</title>,<text>含杯賭醉夕陽天。指點前江來去船。廻首風塵機已息。不妨詩酒度殘年。</text>
<title>詠懷</title>,<text>荒山終歲理菑畬。自笑生涯漸不於。聞說新隣新釀熟。強扶衰病策巾車。</text>
<title>有感</title>,<text>貞陵洞裡典春衣。更向江村駄醉歸。勝會已成千古事。祗今壺酒浸依俙。</text>
<title>贈金亮卿</title>,<text>聞君槽櫪一時空。得失悠悠等塞翁。杖屨尙存田畒近。何須驥野覔追風。</text>
<title>寄趙相國</title>,<text>湖田一項傍淸灣。種菜如何箇箇乾。西舍山茄還有水。須將物性靜中看。</text>
<title>又次趙相國送早稻韻</title>,<text>江樓先得一年秋。七月嘉禾爛熳收。多荷相公周急義。亦知能事在田疇。又不解早耕寧早穫。傍人錯了比神農。逢秋一哺資江閣。自是倥侗半死翁。</text>
<title>次徐副學君望韻</title>,<text>歸來林下醉昏昏。滌盡衣中血泣痕。自喜風霆無竟日。滿堂和氣襲芳尊。又吾儕一息捴君恩。底事云亡底事存。此理茫茫問無處。空山獨夜暗銷魂。</text>
<title>次蘿溪韻</title>,<text>台席頻從草澤移。故山時物喜華滋。慇懃尺素偏蒙眷。不似蘿谿杖屨隨。又漁舟捲網晩來移。江上烟霞得雨滋。爲問松潭淸絶地。沙磯亦有白鷗隨。又狐首依舊自不移。家臨七井玉津滋。吸來洗滌三庚暑。夢與蘇耽得意隨。又西疇鋤了又南移。喜見嘉苗日日滋。童僕不堪課督急。暗嘲跛躄苦相隨。又庭槐風動午陰移。雨後苔壇潤碧滋。寂寂柴門人不到。簷前惟有暮雲隨。又將心不逐素絲移。且把幽蘭九畹滋。鶗鴂一聲時序換。芳華未採雪霜隨。又忽忽窮愁歲月移。容華無復舊時滋。佳人自矜靑春色。笑指霜毛不可隨。</text>
<title>呈趙相國韻</title>,<text>匹馬遅遅野逕廻。少微星耀秘三台。兒童却望門前路。報道生員今又來。</text>
<title>次洪士吉韻</title>,<text>一鞭珍重訪踈籬。無限深情在酒巵。共說西疇多好事。白頭閑趣際淸時。</text>
<title>次兪校理寧叔韻</title>,<text>男子襟期本不磷。詠歸閑趣謝緇塵。請君靜夜高樓上。看取長江月色新。</text>
<title>次韓承宣韻</title>,<text>霏微雨雪洒前郊。一夜寒聲在樹梢。龜縮老翁無日起。短筇孤負蓽門敲。</text>
<title>龍仁琵琶潭</title>,<text>東人休惜我公歸。聖主方憂國事非。從古棟樑要大廈。任他江鳥自孤飛。</text>
<title>贈舍弟</title>,<text>節序看看三月三。老翁無興卧幽菴。關東亞使携壺至。能辦鴒原半日酣。</text>
<title>題手植雙柏</title>,<text>亭亭雙柏傍茅菴。物我無猜若至諴。白首重來培舊植。歲寒全節倘成三。</text>
<title>重陽日。與弼卿，起之，文仲，二美，國卿。會于竹里。夜罷。翌日。又會于龍山把酒。眞所謂昨日登高罷。今朝更擧觴。菊花何太苦。遭此兩重陽者也。不可無識。故率爾奉錄。願諸公各賜和酬。以爲他日面目。如何。</title>,<text>此日眞堪惜。才逢又別筵。佳期那易得。世故苦相牽。把袂聊開抱。題詩偶得聯。江天看未暮。對酒莫催還。</text>
<title>北天菴。敬次姜叔弼韻。</title>,<text>一隅兜卛界。萬里夜郞天。本自依迦葉。何須學羽仙。門開暮江畔。簾捲宿雨邊。城府應多事。吾今逸興專。</text>
<title>龍灣謫所</title>,<text>天涯悲隻影。羡爾鴈成行。隨意遵洲渚。知時避雪霜。月中千點遠。風外數聲長。驚却殘宵夢。歸心更渺茫。又飛過洛陽城。倘傳書數行。爾能歸故渚。吾獨帶邊霜。物性隨天放。人愁與日長。悲歡問何處。此道正渺茫。</text>
<title>廵撫湖南。過綾州。贈主倅再從兄。</title>,<text>領邑何須大。爲官不必尊。苔庭人影罕。梅閣午陰繁。惠雨添嘉穗。和風入壽樽。天恩隨處重。萍水亦鴒原。</text>
<title>贈知禮倅徐士和</title>,<text>嶺外多州縣。龜城邑最殘。政看河渡虎。人似棘棲鸞。軒閣簿書靜。溪山花鳥闌。抱關猶職事。努力且加餐。</text>
<title>次趙尙書韻</title>,<text>七載關河外。湖庄半未修。只愁供遠役。那得共閑遊。歲月容顔變。風塵毁譽浮。携杯垂柳下。耽却片時留。</text>
<title>寄鏡城金載而</title>,<text>江上來雙鯉。山中得一書。天涯賦屺岵。夢裡訪門閭。孝理官初解。高堂意可舒。雉城秋思急。歸轄豈躊躇。</text>
<title>送別金汝幹大同之行</title>,<text>大同雖薄宦。從古是兼臺。驛路殆無㨾。朝廷爲棟才。君今赴遠道。我亦勸深杯。隨處聖恩重。之官歸莫催。</text>
<title>表從弟煕叔捐逝後。光叔來訪。悲喜交集。</title>,<text>峽裡來佳客。相逢是弟兄。悲歡十年事。勤欵一家情。荊樹存亡異。萱堂定省平。明朝向何處。彩服指儒城。</text>
<title>挽盧鳳翼</title>,<text>杞婦城崩日。顔回天喪時。到泉雙老淚。叩地一孤兒。天理誠難測。浮生不可期。忍看泉峴曉。丹旐上空陂。</text>
<title>偶吟</title>,<text>四運爭推序。一陰復一陽。人間靑眼少。峽裡白髦長。酒喜家家熟。詩耽句句香。浪吟擡醉眼。山色半靑黃。</text>
<title>次趙相國韻</title>,<text>自知寒暑理。何必戒堅氷。壯志峰爲筆。良宵月作燈。逢迎嫌俗客。入定愛山僧。尙有思君淚。誰禁白髮增。</text>
<title>寄趙聖登</title>,<text>顯途人或沮。淸福世誰禁。寶樹家庭茁。幽蘭杖屨尋。息機城市遠。養性屋廬深。高卧山窓下。陶然太古心。</text>
<title>挽人</title>,<text>昔在箕營日。相逢悃愊開。觀風慚我拙。製錦嘆君才。東閣時催句。南樓數勸杯。如何十年後。消息忽泉臺。</text>
<title>在燕舘。釀酒未熟。上使書狀。皆戱嘲。</title>,<text>數斗床頭釀。何時漲綠醅。㥘寒勤護瓮。忍渴久停杯。舊糵疑無力。新豐豈乏才。嘲評齊上下。能事恐難裁。又文園愁病渴。日日待春醅。寂寞床頭瓮。遅廻手裡杯。鎡器元不合。麴糵豈無才。待得西湖月。香醪訪舊裁。</text>
<title>宿十三山</title>,<text>汩汩何時已。行行不暫閑。力疲千萬里。路出十三山。故國燈前夢。新愁鏡裡顔。傾壺強自酌。那得旅懷寬。</text>
<title>過八渡河</title>,<text>夐邈幽燕路。無人慰此行。層氷八渡河。積雪九連城。日落飢烏集。天寒征馬鳴。風餐兼露宿。去去欲何成。</text>
<title>宿甜水店</title>,<text>夜投甜水店。蕭瑟有人烟。野草皆論價。山泉亦費錢。侏㒧隔壁語。交錯傍窓眠。明發催征駕。寒霜已滿顚。</text>
<title>傷驛卒驅人致死</title>,<text>一夫死亦慼。枉折况成三。積雪路難涉。嚴寒人不堪。臨歧猶或殣。對食豈能堪。更有凌河屍。傷心爲脫驂。</text>
<title>次書狀韻</title>,<text>遼塞征軺遠。鄕關隔暮江。燈將人影隻。雪沒馬蹄雙。着處氷生席。誰家酒滿缸。艱危矢靡醢。日月照丹腔。</text>
<title>次書狀韻</title>,<text>地方是遼左。關號說連山。落日風雲逈。寒天道路艱。逢人難悅目。遇事欲凋顔。杳杳幽燕外。征軺幾日還。</text>
<title>謝趙上舍</title>,<text>弱冠才拔萃。藻思孰能禁。巨海涵千丈。高山聳百尋。龍章出人遠。鯉對入林深。特立騷壇上。降幡老將心。</text>
<title>自述</title>,<text>山光看不厭。村酒醉不禁。白髮從他戴。朱門未必尋。耕田嫌地窄。侑客喜杯深。爲向情人寄。男兒一片心。</text>
<title>憶固城謫居</title>,<text>水月亭寥寂。相思淚未禁。天涯愁遠別。江渚爲誰尋。坡峽孤雲細。密城滄海深。微生猶寄世。兩地共丹心。</text>
<title>挽李參奉德而 二首</title>,<text>哭死惟常理。偏憐李德而。高才無所遂。薄宦竟何施。旅櫬城南路。歸舟水上湄。凄凉七井老。誰與侑深巵。首夏分携日。後期期以秋。凉生八月暮。人去九原幽。宇宙無靑眼。山中餘白頭。堪憐孝兒指。破碎血痕留。</text>
<title>贈洪受疇九言赴京之行</title>,<text>自斷杯中物。看花句未成。今君持使節。勸我起詩情。落日勞歌促。寒天別恨生。只應孤竹廟。來去挹餘淸。又不自蹈東海。還嗟送此行。江山關路逈。皮幣國廂傾。雪色巫閭暗。風聲碣石轟。男兒重王事。去去莫傷情。</text>
<title>挽任判書相元</title>,<text>年來相識盡。此別倍呑聲。只憶驚人句。難逢不世情。六旬纔下壽。二品亦浮榮。有子門閭大。佇看裨世程。</text>
<title>挽人</title>,<text>可惜芝蘭秀。胡然不獲天。蓮城留舊澤。德水起新阡。贈秩恩榮煥。生兒緖業綿。哀哀東野哭。滴地淚成川。</text>
<title>挽鄭參判重徽</title>,<text>早歲摘蓮日。中年攀桂時。恩波欣共沐。心契貴相知。末路餘生苦。重泉此別悲。腰金非不貴。恨未到期頤。</text>
<title>挽尹參判搢</title>,<text>六旬非謂夭。二品亦爲尊。縱荷君恩重。還嫌俗累煩。丹心在軒陛。素志遂丘園。玉立平生事。終看裕後昆。</text>
<title>挽李判書翊</title>,<text>昔在長沙日。沉沉病未痊。魂歸依舊壠。地協改新阡。雅望聯三世。崇資秉兩銓。平生偲切義。題免倍泫然。</text>
<title>謝趙公州泰期</title>,<text>雄辭仍健筆。芳醑又香菹。四美欣俱至。三封信不虗。茂陵療病渴。寒谷見陽舒。白首峩洋曲。鍾期始起余。</text>
<title>湖營偶吟</title>,<text>叩劍悲身世。長歌曲未終。葵傾勤向日。蚊負愧觀風。積雪重門閉。荒年十室空。覊懷同野鳥。愁殺在樊籠。</text>
<title>贈人</title>,<text>羡子詩無敵。滔滔思不窮。奇芬隨筆吐。大道擧杯通。翰苑皆餘輩。騷壇獨我公。淸齋富吟咏。幽興幾時終。</text>
<title>偶吟</title>,<text>一月三行役。如何不憚煩。稍安猶未得。長往復誰論。殘雪先春盡。天時近臘溫。山靈應笑我。慚愧入山門。</text>
<title>感吟</title>,<text>峽路消殘雪。春泥沒馬蹄。間關踰兔嶺。辛苦越狐谿。杜曲名庄廢。山陽暮笛悽。懷人兼愴古。詩句倚鞍題。</text>
<title>花石亭</title>,<text>花石流連翫。爲人兼愛情。花依舊呈態。石不轉留馨。節序春兼夏。酒詩日又星。何時謝塵事。永此托餘齡。</text>
<title>送別趙水原廵撫之行</title>,<text>重鎭纔休扼。護軍復啓行。湖南廵撫役。極北主恩榮。塞望知無忝。論才覺有英。根盤須器利。責大任身輕。衣繡當春日。鞭𩣭出漢京。和風喧鼓角。淸道拂旗㫌。人是無雙士。功將第一成。豈余離足惜。况爾量深宏。分手還堪笑。討心且莫驚。豺狼當路處。所慨問狐鼪。</text>
<title>南漢偶吟</title>,<text>百二稱南漢。溫王昔建邦。人亡留勝迹。天塹帶長江。地險宜摧敵。壇高合受降。新城瞻㟮屼。舊俗保淳庬。列舘栖金雀。閑村睡老狵。揚兵三萬隊。建幟簇千杠。霧氣連峰䔽。灘聲衆壑淙。開筵雲作幕。對酒玉爲缸。部曲嚴三令。行宮敞八窓。駑姿忝異數。國士愧無雙。報主心神瘁。臨民毁譽哤。居然撫往事。感慨激微腔。鬼哭喧山麓。波流咽水瀧。傷今懷欝欝。感舊語摐摐。壯志思鷹摯。庸才愧筳撞。沉吟聊自遣。凍月鎖寒矼。</text>
<title>次李白紫極宮感秋詩</title>,<text>紫極秋光至。暮聲集脩竹。病葉落盈衣。寒英掇滿掬。滿目氣蕭森。何以慰幽獨。孤禽一聲啼。喚我窓前宿。世味轉生酸。林居從可卜。回看名利客。迷途幾時復。前車旣顚蹶。更見後車覆。焉得山中歸。白酒開新熟。</text>
<title>感吟</title>,<text>閱盡半百年。人間有萬事。險夷却任天。榮枯都在己。池魚共罹殃。屋烏瞻爰止。㷀㷀一孤身。栖栖何所倚。大道我獨艱。羊腸熟云𡾟。臣不輔其君。父不蔭其子。幽窮江海濱。何日賁其趾。朱門恥干謁。素履悟生理。鴒原杯酒飮。莫道世人醉。醉來一高歌。泰山還藐視。何慮復何營。吾生止於此。</text>
<title>洗兵舘榜會吟。贈李統帥世選。</title>,<text>漫漫鯨海杳連天。咫尺扶桑白日懸。三十年前龍虎榜。數千里外綺羅筵。甘棠布化吾何敢。細柳紆謀子獨賢。更有窮閭歌杜母。一塲樽酒共怡然。</text>
<title>達城榜會吟</title>,<text>園柳庭槐綠正柔。輕風拂地晩烟收。東城舊會思芹泮。南國新歡在庾樓。四座同庚眞異事。一筵聯璧亦奇遊。樽前更喜羣賢至。况有詩翁竟日留。</text>
<title>奉呈李使君</title>,<text>少年豪氣擬相如。曾向蓬萊奏子虗。阿閣不敎捿彩鳳。桐鄕聊復佩銅魚。心勞撫字憂凋瘵。治愧循良怯簡書。寄謝故園松菊道。淵明他日賦歸歟。</text>
<title>官閣漫吟</title>,<text>生憎烏帽最欺人。世味年來漸覺辛。謝眺江山詩廢久。杜陵花竹夢歸頻。琴樽冷落緣余病。朱墨侵尋任吏嗔。故識踈頑當事拙。不如歸去作閑民。</text>
<title>憶梧灘竹里梅澗廣文偶吟</title>,<text>此身於世等盲聾。猶識淸灘在水東。雲外遊蹤思竹叟。雪中淸標憶梅翁。石村送客歸程遠。麻浦尋眞去道通。時對廣文論氣槩。願將漁釣學任公。</text>
<title>偶吟</title>,<text>湖海遐蹤與世違。門前車馬近來稀。朝昏景物形形供。遠邇崗巒面面圍。歲晏桑楡雙鬢換。恩深雨露一身微。蓬窓咏罷茶烟歇。時見沙禽上釣磯。</text>
<title>到瀋陽。與藥泉聯枕吟。</title>,<text>沙河路上客鞭忙。日暮羸驂到瀋陽。往事關心增感慨。歸程入望轉微茫。最嫌古月驚孤夢。惟喜台星耀一牀。玉粒花牋輸府庫。又將餘幣戒行裝。</text>
<title>過冷泉宿遼東站</title>,<text>朝來秣駟冷泉邊。路出遼陽意杳綿。地勢平連燕塞外。天文直照薊門前。千秋獨鶴歸何處。一片荒城廢幾年。遠客中宵多感慨。孤燈虗幌耿無眠。</text>
<title>過通遠堡</title>,<text>堡名通遠肇何年。東北之交道里千。遼塞地形連靺鞨。陰山朔氣亘幽燕。荒城雪壓迷前路。古院人投起暮烟。休道此行多苦狀。一心靡醢亦恬然。</text>
<title>過爛泥堡。宿十里堡。</title>,<text>爛泥堡在大道傍。一舍連通十里庄。鶴野新廛車馬匝。牛家舊道草茅荒。傭錢不腆門牢閉。行槖無儲物慢藏。此路從來多苦狀。但將夷險任穹蒼。</text>
<title>次正使韻</title>,<text>離離彼黍憶宗周。羞見藩城舊石樓。屹立半空宏制作。浮誇四世巧雕鎪。殤魂尙哭陰山雨。虜騎長騰大漠秋。餘事侈靡何足道。貳心夷夏正堪劉。</text>
<title>又次正使韻</title>,<text>征馬玄黃也促歸。胡天凉雨暗林霏。千里嶺嶠愁危境。一槖資糧慰苦飢。地記去時猶歷歷。夢尋前路亦依依。三冬已過三春盡。每戒星軺到夕暉。</text>
<title>次書狀韻</title>,<text>珍重瓊琚愧未酬。不才何以記玆遊。山河處處皆虗度。堡店時時亦慢留。藥關心難寓興。沙塲極目易生愁。路經遼瀋偏多感。一夜行人盡白頭。</text>
<title>又次書狀韻</title>,<text>十里村庄接爛泥。中宵秣馬又晨鷄。天連鶴野看牛斗。路指燕雲信馬蹄。片夢不辭鄕國遠。殘杯難慰旅懷悽。何時更訪西湖路。閑把釣磯九節藜。</text>
<title>江上送別</title>,<text>泛穎千秋憶子由。吾曹漫興水雲悠。江山重待逢梅澗。風雪何堪送柳州。獨對殘樽誰共賞。强磨枯硯若爲酬。休文才小新添瘦。竹舘明朝又別愁。</text>
<title>贈別</title>,<text>昔年奉使薩磨州。今又雙㫌指白頭。男子不辭鞍馬苦。國恩須以險夷酬。西藩惠化棠陰遍。北塞星霜嶺路脩。自去長江天作界。好從南畔返行輈。又度內區寰可靜觀。何煩圖地與査山。聖朝儐接資新筭。藩臬廵宣輟舊班。薛罕嶺危人迹斷。厚州城廢鳥飛難。白頭到底頭應白。鞅掌何曾一日閑。</text>
<title>送別關西節度使</title>,<text>西關千里送天休。節度㫌旄寵渥優。勝敗堪稱七佛寺。遊觀肯數百祥樓。甘棠不剪平原路。大樹增輝薩水洲。從古奇功出儒者。藩屛未必藉兜鍪。</text>
<title>次崔汝久韻</title>,<text>官居迢遞隱居深。兩地相思一片心。樑月夢魂勞永夜。峽天風雪届窮陰。山醪不厭逢人醉。時物無常得句吟。中散交踈馬卿病。杏壇草榻有誰尋。</text>
<title>花石偶吟</title>,<text>乾坤獨立自亭亭。迹遍山崖與水汀。四隩風烟心已豁。一區花石眼終靑。樽中有酒耽同醉。座上無人認獨醒。何事門前來俗客。問津應識少微星。</text>
<title>次趙相國韻。又寄德叟。</title>,<text>跬步相隨歲再遒。幾多花月辦奇遊。祗今林下無遺佚。從古人間有去留。短律一篇惟別語。長安百里亦離愁。雲宵九萬初程濶。從此能知盡瘁不。</text>
<title>謝趙相國來訪</title>,<text>雲散層巒落日斜。翩翩四馬訪山家。烟霞疾痼能來去。詩酒心閑豈怨嗟。野外雲深裴相宅。園中露濕邵平瓜。逢迎不道人間事。水色山光各自誇。又夢罷松欞落日斜。忽驚台極訪山家。祗憐跛躄招尋斷。不爲登臨物色嘉。匹馬短鞭從樸素。大車高駕謝紛華。柴門相送餘馨在。笑向兒童正自誇。</text>
<title>次李進士</title>,<text>巴陵仙客訪山窓。說道明朝更渡江。江外行裝詩滿篋。峽中逢別酒盈缸。秋風淅淅吹雲袂。曉色依依辨石矼。爲報惠連安穩未。佇聞他日足音跫。</text>
<title>寄趙正字</title>,<text>綺句瓊章捴可觀。多君才格冠騷壇。塵街不厭朝衣整。江閣惟耽彩服歡。霧裡自韜山底豹。人間猶識谷中蘭。行看秉筆金鑾殿。忠孝從來共一般。</text>
<title>送韓肯世湖中之行</title>,<text>欲將歸轄井中投。休道坡山不可留。自有康衢歌日出。何須滄海學桴浮。君行且莫飄然擧。我輩元非隱者流。惜別詩成無限意。故人今日點頭不。又紛紛萬事幾回更。世路多歧縱復橫。海浦魚肥歸意速。山家犬吠夢魂驚。逍遙物外無邊賞。去住人間不盡情。坡峽老農愁滯病。白頭誰與耦而耕。</text>
<title>次朴景時韻</title>,<text>梁肉紛紛世共肥。深山有草子能知。地仙從古甘茹蕨。大隱如今學採芝。仙味忽分丹竈餉。佳篇更向白雲貽。淸齋自是安閑處。城市囂塵且莫思。</text>
<title>奉別龍崗趙使君之行</title>,<text>黃龍城在海雲間。太守西行幾日還。捿棘且宜酬聖渥。板輿猶得慰慈顔。葵忱宸極星辰遠。馬首關河道路艱。强起病夫題別語。荒辭信手不須刪。又翩翩皁盖指烏山。何似田廬草坐閑。盡瘁一心期白首。分憂百里尙朱顔。邊風淅淅飛鳧舃。關月依依夢鷺班。倘憶茂陵人病渴。滿壺芳醑不應慳。</text>
<title>春日偶吟</title>,<text>峯城病客遇春風。始識鄰家西復東。正酣花石亭中酒。長揖彌蘿谿上翁。水鳥好將殘雪白。巖花欲伴醉顔紅。主人携客挽歸轄。說道芳樽猶未空。</text>
<title>謝趙相國</title>,<text>湖山身世入無何。拋却靑萍一劒磨。白日柴荊車馬少。淸秋杖屨水雲多。傳書且喜三魚至。叫侶時看獨鶴過。廻首南征北還路。朱輪翠盖謾相誇。又超然高躅世誰何。出處元非賴講磨。築室自宜容膝易。携竿不槪得魚多。江干暝色孤舟立。山外閑雲絶壁過。玉尺更推分惠誼。老夫猶向比鄰誇。</text>
<title>寄趙相國韻</title>,<text>軒冕浮榮已棹頭。肯將窮阨謾懷愁。乾坤轉入無何境。身世還如不繫舟。碧水丹崖渾勝境。黃花白酒捴佳遊。江樓昨夜相尋約。倘許茅齋半日留。又仙區物色八尖頭。短詠長吟豁遠愁。台席却休經國手。烟江閑棹釣魚舟。蒼岑入眼重重見。白鳥忘機兩兩遊。湖外地偏香洞窄。不如幽迹此中留。</text>
<title>贈權君敬安州之行</title>,<text>百祥形勝最西藩。下有長江接海門。詞伯風流仍綠髮。聖主恩渥况朱幡。奇遊不羡三山遠。異迹宜尋七佛尊。想得黃堂公退日。乘𩣭舊客復開樽。</text>
<title>次趙相國韻</title>,<text>鏡裡從他白髮添。水雲身世自安恬。村翁得酒尋幽逕。山鳥忘機近短簷。醉後尋常眠石榻。耕餘朝暮閱書籤。天時忽値玄冬節。滿眼秋光惜不淹。又荒山寥落歲將遒。谷口光陰忽已周。赤壁後遊當十月。龍山舊會憶三秋。風高巖峀寒聲動。霜重溪潭爽氣浮。却喜西疇耕穫訖。老農猶得片時休。又撫迹何曾惜不咸。十年方岳忝華緘。惟將晩節風霜保。自恃孤忠日月監。酒債比來恒告罄。詩篇老去豈超凡。此身非是蛾眉好。猶怕人間衆女讒。</text>
<title>次沈秀士韻</title>,<text>窮山猶識此身存。來訪柴荊老樹村。鄙吝已除欣得句。襟期自合爲開樽。靑春病客能跨馬。白首衰翁不出門。祗今偃息皆君賜。共祝南山欲報恩。</text>
<title>赤壁吟贈主人</title>,<text>孤棹烟波過小亭。亭前物色畫難形。羣鷗戱影雙雙白。疊嶂撑空點點靑。鬼斧何年鎪赤壁。化翁此地說黃庭。雲扃爲叩歸來路。倘許瓊漿倒一甁。</text>
<title>偶吟</title>,<text>夫子在陳顔巷匱。田家耕叟况無飢。心懸春糶三冬久。念係秋禾六月遅。野䔩縱甘蔬滿架。山泉不及酒盈巵。朝來喜得公田雨。天佑斯民遂及私。</text>
<title>醉別金亮卿</title>,<text>覆雨翻雲正可咍。愛君夷險不相猜。南州偲切星霜變。東洛音容杖屨來。萬事糾分惟一轍。百年離合且三杯。松壇此日分携後。更爲何人掃碧苔。</text>
<title>呈蘿谿</title>,<text>坡山之下有江樓。樓倚臨湍得上流。水石開懷常送日。烟霞滿眼幾經秋。漁歌莫唱滄浪濯。村酒方謀赤壁遊。會待淸湖廻七月。茫然萬頃弄仙舟。又月色波聲共一樓。樽前衮衮俯淸流。山家溽暑難經夏。江閣淸風自得秋。仙客有時拚勝會。病夫無力陪佳遊。林猿啼罷晴嵐暮。悵望烟津一小舟。</text>
<title>次花山壽席韓鼎叔韻</title>,<text>花山濟濟集羣仙。晬日佳歡最一年。擧酒非緣時物好。呼賓堪詑主人賢。醉中物象朱還碧。席上儀形白又玄。吟病老翁身未翰。獨看幽鳥繞簷前。</text>
<title>次趙相國韻 三首</title>,<text>台星藏晦暮江頭。陋巷簞瓢也不愁。廊廟舊憂雙鬢雪。水雲新契一漁舟。爲憐跛躄難登陟。強下汀洲辦戱遊。西峀日沉仍得月。深杯剩使醉翁留。江頭形勝勝山頭。扶病尋眞爲滌愁。綠野風烟承相宅。吳洲水月舍人舟。滄浪可想三秋色。赤舃還從一棹遊。酒盡芳樽情未極。更酬佳句恣淹留。歸來身世入搔頭。獨倚松窓又別愁。人在水樓來尺素。夢廻烟渚憶扁舟。世間不管盈虗數。物外惟耽漫浪遊。晩歲雲庄欣得所。樽前白髮願長留。</text>
<title>又次</title>,<text>寒齋蕭洒任淸貧。殷鼎塩梅斂水濱。葵藿百年能向日。芝蘭一室自生春。林泉已是投閑舊。𩿨鷺元非托契新。閉戶看書耽寂閴。却嫌蘿逕有來人。坐飽蔬粱也不貧。何須役役遍崖濱。山前晩雪初經臘。簷外朝陽漸覺春。洪渥未酬身已老。深杯無限句還新。客來欲話風塵事。還咜昏昏醉倒人。</text>
<title>詠春雪</title>,<text>奪暑隆寒正透綿。玄冬大雪又春天。林間宿鳥難投迹。道上行人欲沒肩。山岳一朝渾變化。瓊瑤百象孰雕鐫。陽坡草木萌芽縮。惟有蒼松節益堅。</text>
<title>次鄭仲耕韻</title>,<text>柴扉此夕爲君開。珍重歸驂且莫催。谷鳥近筵無異客。山童進酒有餘杯。西園碧草三春過。南陌紅塵一夢回。他日小甖新釀熟。倘看門外好人來。</text>
<title>復次趙相國韻</title>,<text>銀鱗來自水東頭。爲軫山翁對案愁。海上未曾尋鮑肆。波間却喜有漁舟。黃扉昔日調羹手。赤壁今辰擧網遊。欲把一竿從此去。閑中趣味可分留。</text>
<title>又次</title>,<text>萬事何須說變更。只憑詩句思縱橫。淸風明月無邊興。綠水靑山不世情。酒倒三杯通大道。窓開半夜聽寒聲。祗今老病甘樗散。誰復華筵置醴迎。</text>
<title>次趙上舍大年韻。呈蘿溪。</title>,<text>四月淸湖湖上亭。漁翁一棹倚雲汀。閑中得雨沙鷗白。靜裡探芳岸芷靑。峴首正宜花下倒。楚臣何事澤邊醒。阿咸更有驚人句。爭道文星護德星。</text>
<title>金亮卿以昔年完山通判。今爲佐幕而去。醉贈。</title>,<text>完山舊倅向玄都。舘裡嬌花幾有無。今日別離三速至。昔年治化一州蘇。西村會合應思爾。南國酣歌倘憶吾。男子陞沉不須說。也須終夕共傾壺。</text>
<title>謝客携酒相訪</title>,<text>一年春色在林亭。遶屋蒼藤自作扃。人老故園頭盡白。客携新釀眼俱靑。乾坤久識金銀氣。几杖長親土木形。嫌却柴荊臨大道。時敎車馬擾山靈。</text>
<title>挽御營大將李世選</title>,<text>將門有將繼前休。忠厚淳庬少匹儔。三道戎兵宣武略。二營鈇鉞運邦籌。嫖姚猶在寧憂漢。方叔云亡孰翰周。窮巷愁霖違執紼。不堪廻首涕空流。</text>
<title>挽金承宣斗明大夫人</title>,<text>夫人懿德孰能肩。鶴髮重牢五福全。琴瑟百年歡不極。蘋蘩八耋禮無愆。存亡有數歸安宅。離合無常謝所天。二品崇封三丁慶。至今榮耀在重泉。</text>
<title>挽趙海州持恒夫人</title>,<text>君子爲仇結髮時。瑟琴鍾鼓捴相宜。閨闈淑德稱中饋。郡邑芳聲頌內儀。雙璧不多猶自慰。六旬非夭亦堪悲。凄凉此日城南宅。酒盡芳樽翦䯻誰。</text>
<title>挽申相國翼相</title>,<text>天門纔欵大靈龜。劒合延津又一時。未復黃扉瞻懿範。無由綠野赴幽期。昌言自少匡君切。令德從來濟世宜。他日陽山緜酒地。那堪洒涕白楊枝。</text>
<title>次蘿谿韻</title>,<text>仙區趣味飽淸幽。詩酒閑中歲月悠。節序已經三伏暑。谿山又値一年秋。風悲園樹蟬聲集。雲捲沙江鳥影浮。怊悵馬卿無日起。江樓孤負陪佳遊。</text>
<title>次兪校理詠歸亭韻</title>,<text>脫却塵衫訪小樓。龍湖偏勝舞雩幽。樽前寓興盈盈月。樓外忘機泛泛𩿨。不管梧臺燕石貴。肯同莊嶽楚人咻。他年一棹柴荊近。莫遣佳期竟謬悠。</text>
<title>淸風</title>,<text>蕭蕭來自北窓前。醉夢初回覺爽然。笙奏林間非吹竹。琴鳴松下豈調弦。襟懷滌菀忘三伏。簞席生凉豁數椽。炙背食芹同一致。玉樓高處亦炎天。</text>
<title>明月</title>,<text>隔崗殘照已西頹。桂影楊淸滿九垓。不侈高樓輝錦繡。肯嫌窮巷有莓苔。千年一理圓還缺。萬里孤輪去復廻。最是中秋三五夜。當歌對酒好懷開。</text>
<title>呈蘿谿</title>,<text>至後微陰欲裂膚。寒林處處縮飢烏。雲深岷嶺難收芋。凍合松江未釣鱸。羅設空門無守簡。鋏彈何物可充厨。鄰家獨有西湖客。略略氷魛佐一盂。</text>
<title>次蘿谿韻</title>,<text>恣悠心迹久忘吾。惟喜簷前野鶴呼。書史一床看得失。榮枯半世指虗無。霜毛已覺韶華變。雲物寧隨俗態殊。門斷白衣愁病渴。靑帘何處覔朋徒。</text>
<title>次韓承宣韻</title>,<text>好雨知時晴亦佳。朝來窓外絶鳴蛙。却瞻巖峀收陰靄。漸見江河露際涯。蕭颯風聲生岸柳。分明日影在庭槐。如何造化無專美。近水沙田半已埋。</text>
<title>又次韓承宣韻</title>,<text>雪後溪山寒氣多。故人行邁意如何。世情不必論飜覆。吾道元來貴切磋。湖外奉身君自得。峽中懸磬我從他。沉疴却負臨歧別。矯首前峯日欲斜。</text>
<title>寄蘿谿韻</title>,<text>晩雨廉纖濕破荷。山樓幽興想應多。香蘇小砌凋殘葉。水滿前湖㶑灧波。遊客促鞭尋白屋。漁翁廻棹拂靑簑。一塲詩酒宜今夕。可柰窮山抱宿痾。</text>
<title>次韓承宣韻</title>,<text>醉對瓦樽托死生。北窓松籟晩來淸。却咍黃卷三冬業。虗度靑雲一夢榮。素履不曾羞弊縕。白頭無力請長纓。經丘尋壑知何意。猿鶴從來有舊盟。</text>
<title>偶吟</title>,<text>平生性癖厭緇塵。納納乾坤無置身。白首始尋田舍舊。靑春更見物華新。鶡冠塞馬焉知福。錦里園芋也不貧。睡起山窓愁病渴。喜看壺酒自東鄰。</text>
<title>次趙子直見寄韻</title>,<text>白首難堪夙夜公。歸來依舊北窓風。蒼山杖屨孤吟裡。紫陌軒車片夢中。自分淸時三錫裭。何愁陋巷一簞空。棠陰忽寄相思句。未逐雙㫌賞晩楓。</text>
<title>莊陵改封築時。次崔相公韻。</title>,<text>排雲一䟽感蒼天。蘊蓄丹衷想有年。豈待縟儀修日後。從知聖意在言前。山容改舊珠丘煥。廟貌增新寶筭緜。白首老臣來幹事。願依松檜永盤旋。</text>
<title>琵琶潭。次藥泉韻。</title>,<text>勝景依然綠野廬。千秋遺躅未全孤。天閽暫別葵忱切。松逕重尋草色蕪。責大辛甘與燥濕。憂深廊廟又江湖。明朝赤舃東山起。陰雨惟須戒不虞。</text>
<title>次崔相公文純公迎謚宴韻</title>,<text>探經析理幾多年。進退行裝不悖天。照後休光三事貴。褒終美號九原宣。簞瓢樂道仍窮巷。蘭玉迎恩亦盛筵。白首病夫違末席。追題詩句倍凄然。</text>
<title>題樂民軒</title>,<text>軒成不日倚城隅。六月炎蒸定有無。豈是新䂓誇壯麗。祗緣舊址惜荒蕪。收功共賀官居奠。導善方知俗尙趨。欲識樂民扁額意。試看蹈舞滿街衢。</text>
<title>謫居龍灣咏菊</title>,<text>階前黃菊笑何事。笑殺逐臣久落拓。物性逢時自欣欣。人情感節空戚戚。吾今向爾付一語。自古榮枯有翻覆。雷霆本無竟日怒。暖氣有時生寒谷。直待秋盡黃花暮。更沐恩波歸故國。天涯汩沒一朝伸。還笑憔枯數叢菊。</text>
<title>贈崔汝和赴燕之行</title>,<text>君今赴燕索我詩。我說年前赴燕事。三江地逈杳際涯。八站路險多顚躓。茫茫遼野接幽燕。馬首風威正屓屓。嬴驂暮投瀋陽舘。感舊空懷志士泪。雙闢門樓寧遠衛。四世元戎亦可愧。周流河上遇朝瑞。勝敗興亡歷歷記。長城易水駐馬處。萬古遺蹤興嘆喟。壁上題詩榛子店。愁殺江州爽節義。行尋首陽拜古廟。叩馬當年心不二。依依烟樹薊門路。日暮催鞭尋古寺。金身丈六儼雙成。立者何爲卧何睡。芳村幸有杜康酒。傾盡行裝賭一醉。通州地勢何壯哉。萬舸迷江連浙泗。重重曲曲東岳廟。嶽瀆羣形羅萬類。日晩驅馬到京都。皇居嵬赫儀容備。重門牢鎖玉河舘。守直森嚴事機秘。留連異地累經旬。永夜虗幌愁無寐。從來其俗好貨財。門外使役皆由利。囊中苟費一金資。水陸珍奇能坐致。長安白日走犀象。大道靑樓調孔翠。歸期忽隔數三宵。掛榜門前開市肆。紛紛主客競錐刀。廢食忘寢亦何意。平明拂袖出院門。鳥脫樊籠那足比。行行重踏去時路。向來羸馬皆輕騎。九連城邊朝秣駟。龍灣酒食來相饋。輕舟催渡鴨江水。滿汀紅粧各爭媚。百祥樓前暢遠懷。練光亭中揚大觶。歸來拜謁八彩眉。滿袖天香欣昵侍。親朋雜沓來相慰。謂余容顔不甚悴。男兒墜地志氣大。肯隨閨闈蹤迹閟。慇懃此語付君行。往往來來同一視。</text>
<title>不如意歌</title>,<text>邵城太守饋遺厚。一壺猶慳慰病叟。磚石故人有風情。再封香醪還自取。高陽酒徒不須說。一度塞責無其後。東陽舊倅今已遞。未復柴門投小瓿。士和何事斷消息。楚老何事南州走。梨川老翁頗嗜飮。日日來訪猶空手。馬山尹公來倒缸。携壺有約終年負。萬事從來不如意。安得人間知己友。柴門晝掩簞瓢磬。得魚未能謀諸婦。文園病渴樽杓空。虗吸前川水一斗。願作韓公屋上火。吸盡桃花數斛酒。不然寄托水標橋下皮公家。日日餘瀝能沾喉。古來賢達皆如此。君不見瓮間盜飮畢吏部。</text>
<title>奉和成汝訥酬唱帖韻</title>,<text>松堂竹宇。滿案羣書。沉潛道義。世情自踈。人亡路堙。撫迹愴余。有侐其祠。有儼其閭。後嗣克昌。積慶之餘。振振蘭玉。世守田廬。不墜遺緖。讀且耕漁。捿遑下僚。豈素願歟。歸來深巷。繫馬維車。西村病叟。白首爲侶。山不我負。世不我與。惠好優遊。何營何佇。</text>
