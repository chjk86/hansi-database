<title>途中</title>,<text>芳草淸溪岸。鳴禽古木村。靑山當馬首。何處是仙源。</text>
<title>循門山上彈琴臺</title>,<text>門山千萬樹。不見一樹直。土性墳而壅。生長皆屈曲。陰沉棲幽魅。風雨多霹靂。傾崖藤倒垂。纏縛護危石。頑然當塗峙。勢若猛虎搏。我馬畏不行。躩地一跼蹐。夤緣上峻坂。盤屈下深谷。琴臺聳突兀。軒豁壯心目。長風萬里來。獨立岸吾幘。大江走其下。水色揚靑黑。寒聲動怒雷。浪花相噴薄。層陰結大野。慘惔忽異色。凜然竪危髮。睠焉念疇昔。倭奴已越險。勢將覆吾國。主將失機變。萬軍盡魚肉。骨投江水塞。血流原野赤。至今留寃氣。淫雨聞鬼哭。連山繞戰塲。千古攢愁碧。凄凉殘日暮。零落江雲白。擧酒酹金侯。淸淚爲爾落。臨危一死明。忠義動寥廓。寄語爲將者。臨陣勿輕敵。</text>
<title>野中</title>,<text>出谷逢大野。極目草悠悠。望望孤村小。何時到彼丘。歸鴻度高雲。牧牛迷遠洲。回頭視落日。驅馬未淹留。</text>
<title>田翁</title>,<text>輟耕山日落。林逕驅牛去。遙野望家門。煙生喬木處。</text>
<title>途中</title>,<text>流水自歸別澗。浮雲却入他山。春光萬里花發。落照千村客還。</text>
<title>杜鵑</title>,<text>杜宇誰敎爾夜啼。秋天寂歷月光低。聲寒落木愁人泣。血濕空枝故國迷。何事飛來溪戶北。不如歸去蜀山西。紛紛惡鳥相侵暴。異地風霜豈可棲。</text>
<title>臨漢江</title>,<text>地拆靑冥底。樓高積氣邊。秋陰垂大野。山勢聳遙天。風月本無主。登臨便是仙。我來憑遠眺。身世欲飄然。</text>
<title>呈鳴巖族大父 海朝 耽羅御史之行</title>,<text>鳧舃從南返。鯤鵬擊水飛。一疏閶闔上。匹馬故鄕歸。野屋親文酒。朝廷有是非。行裝迷去就。人事與心違。其二北極降綸命。南溟動使星。簡賢生散地。起蟄送靑冥。官謗來無妄。尺疏愬不聽。小臣敢自恤。天意甚丁寧。</text>
<title>正朝途中</title>,<text>聒聒流波日夜走。其於逝者如斯何。新阡舊壠鬼冥漠。去歲今年人少多。南向衆山排雪出。北歸孤鴈截雲過。春天景物便相感。大野風聲答醉哦。</text>
<title>玉蟾蜍硯滴</title>,<text>夜蝕金波沒半弓。素娥淪謫落長空。歸來滿腹銀河水。倒瀉陶泓墨海中。</text>
<title>月夜獨立</title>,<text>手整高冠亞。披襟萬里風。去雲山嶂動。低月石潭空。有意藏胸裏。無人語此中。莞然成獨笑。矯首望歸鴻。</text>
<title>懷人</title>,<text>萬事人間烏有生。只將杯酒破愁營。近因合眼尋天理。時自點頭會世情。二載病憂身却健。五更風雨葉俱鳴。豈無雪棹山陰興。遲待長空瀾漫晴。</text>
<title>又倒韻</title>,<text>陰雲欲雨仍欲晴。日暮歸禽相與鳴。靜裏無心惟偃卧。向來多病减詩情。煙巒自入支頤數。世事何須盡意營。天地茫茫發孤嘯。西風爲我颯而生。</text>
<title>卽事</title>,<text>物態元無定。弛張任化機。雨中芳草出。風外亂雲歸。往復春方泰。陰晴日向微。古林棲一鳥。鳴罷更高飛。</text>
<title>企亭送族叔君邦氏 彥臣 之瑞興</title>,<text>莫辭携酒飮春風。且看花如醉面紅。明日西郊分手後。不知何處與誰同。</text>
<title>暮春到朴戚叔明瑞 麟錫 第口占</title>,<text>不必登高卧爾家。捲簾平看滿城花。茅茨寂寂孤煙出。楊柳陰陰一逕斜。門臨溪水多苔石。窻對山光落彩霞。偶坐却忘紅日晩。暮林歸去聽棲鴉。又君家四壁立。惟一碁枰餘。碧柳垂陰裏。紅花落地初。夢醒春雨閙。風淡午窻虗。閒望靑山下。梁公有草廬。</text>
<title>送鄭進士 湜 歸昌平</title>,<text>浮雲在天水在地。東流北歸無時已。古來萬事亦如此。聚散哀樂相終始。咄咄歎傷復奚爲。我今長跪陳其辭。先生高蹈傾湖南。乃祖松江誰不知。世傳文章動驚俗。畸老畸人天不畸。先生繼出又第一。只恨林悌不同時。老妻苦飢子呼寒。獨自醉酒吟新詩。腹中高撑萬卷書。有時頹卧曬秋曦。往者拂衣遊太學。賢關士林皆見推。何蕃方正誰薦達。郭泰巾墊名益奇。吾家大阮傲流俗。獨共先生契金石。擧世夸毗弄權詐。獨以眞率歡澹泊。有脚不到權貴門。騎馬每出漢江陌。高樓直出祭天壇。綠水平涵秋空色。樓前沽酒樓上醉。世間亦有登仙客。我時年少百不知。亦嘗雍容侍酒席。霜風脫木洲渚出。點點平湖間霞鶩。扁舟擊汏蕩空明。水面月出練光白。銀渚鱗鱗玉樓高。未信瑤臺九萬隔。極浦微茫鳧鴈飛。嗚嗚遠聞漁舟笛。滿船賢豪盡風流。酒酣跌宕風雅作。銅丸走坂駿馬馳。思若泉湧雷電擊。我懷蘇仙眞可人。赤壁之遊亦云樂。邇來冥漠安在哉。抱月長終不可得。天機衮衮白日奔。滄海桑田奄翻覆。百尺飛樓已無主。滿江煙月愁寂寞。挽歌秋風不忍聞。人間存沒西州哭。公亦踽踽無所適。琴絃永斷峩洋曲。坐閱悲歡互來往。始信浮生夢未覺。窮途飽喫世味苦。異鄕棲遑轉蕭索。歲暮陰風朔雪飛。新衣未到舊衣拆。昨夢穉子候柴扉。家人報道松醪熟。公今策馬天南陬。余亦飄遊向崧嶽。卽今分別已堪悲。且莫相對話疇昔。疇昔歡遊安可說。使我聞之淚沾臆。</text>
<title>松都喜雨堂。月夜口占相酬。</title>,<text>風急天高秋欲回。夜深凉籟動靑槐。崧山客子偏蕭索。昨日登臨滿月臺。</text>
<title>蓮堂月夜</title>,<text>泥土生香亦已奇。小亭臨水未全危。身非太乙疑滄海。地隔華山更玉池。露冷風輕花笑斂。月明魚躍浪紋吹。淸光滿眼非吾土。不似東溪嘯詠時。</text>
<title>上元夜。送辛擇卿 義立 先歸。</title>,<text>經歲思歸未有期。我君淸範幸追隨。古臺煙草春風酌。客舍燈花夜雨碁。羇懷頓减聯衾地。別意那堪把袂時。明朝試向崧山望。雲樹連天一鴈遲。</text>
<title>夢中得一絶。乃呈任上舍者也。覺後猶記之。所謂任上舍者何人。而詩意亦未可知也。</title>,<text>闌干獨立納淸風。雲葉鱗鱗點遠空。自笑平生無上策。一身未拔世塵中。</text>
<title>月夜。與諸族黨和明律韻。</title>,<text>滴滴新荷動暗聽。淸風白露夜珠零。林間鳥宿扶疎月。水底魚驚蕩漾星。契活可期頭共白。逢迎欣作眼俱靑。近來賴有團圓樂。向日關門草滿庭。</text>
<title>莫愁曲</title>,<text>何處人間怨白頭。莫愁年少不曾愁。一曲嬌歌石城樂。月明簾外大江流。其二二八吳娃花揷頭。每逢春日動春愁。若爲化作前江水。天際隨君日夜流。</text>
<title>閨怨</title>,<text>月色非不好。所思秋風前。秋風玉關來。洞房夕凄然。素手拭淸砧。羅綺一何鮮。寒聲動落葉。寂歷空外傳。秪緣塞上兒。中夜私自憐。</text>
<title>漫興</title>,<text>閉眼失乾坤。擧頭卽日月。俯仰豈外求。晦明在差忽。神龍鼓其氣。天關可超越。利劒不自用。無與鉛刀別。三復靈芝詩。石透陽氣發。</text>
<title>誦靑蓮不省下樓時句。仍戱吟。</title>,<text>莊生夢蝴蝶。翩翩自得意。夢猶樂眞趣。况乃混沌醉。吾身亦不知。何論身外事。人間何太隘。醉鄕無天地。又開樽相對問爲誰。上馬還家摠不知。醒後千愁如宿草。一生那得上樓時。</text>
<title>葵花</title>,<text>芳姿羞作等閒紅。薄暮枝西曉向東。但使傾心隨日影。不愁天地苦多風。</text>
<title>哭戚弟 姓名逸</title>,<text>自古豈無死。死者皆可悲。呑聲不忍言。如君更有誰。人生天地間。業成稱男兒。君今未弱冠。一朝死何爲。其二在腹已爲孤。死也便是殤。人間那有此。天理杳茫茫。造物本多忌。聰明儘不祥。君看闒茸輩。高枕壽而康。其三英英白玉樹。馥馥芳蘭香。每語及君邊。必稱陳季方。五月桂已落。中天鴈斷行。死者已冥漠。生者爲悲傷。其四前日道路中。見君騎馬去。誰謂病在身。英爽氣未沮。年少不可恃。奄忽已無處。乾坤莽蕩蕩。乘化向何許。其五城南返哺烏。暮林啼啞啞。奈何違慈顔。去去卽長夜。婦人愛小子。哀哀淚逬瀉。那堪掌上珠。直葬九泉下。其六雞唱靈車發。薤歌向隋城。異鄕何蕭索。但聞悲風聲。舊鬼非親戚。新鬼無故情。魂歸欲誰依。明月照孤塋。其七嗟嗟勿復道。人事堪愴然。貴家日輝爀。吹噓上靑天。衰門不自保。零落半黃泉。爲我語眞宰。禍福一何偏。</text>
<title>夜坐懷人</title>,<text>滿眼淸秋色。幽懷不見君。急風鏖病葉。明月破殘雲。江冷魚龍氣。節分鴻燕羣。未宜恣肅殺。天意本氤氳。</text>
<title>龍巖寺</title>,<text>孤杖踏雲嵐。縈回上石角。龍寺倚岧嶢。觚稜燦丹雘。下視萬仞谷。蹙蹙皺羣壑。松聲若波濤。虗籟上山閣。東樓送遠目。斷崖缺西角。蕩蕩見長空。茫茫海氣白。遙山紛破碎。點點橫黛色。千里在案前。飣餖正錯落。北瞻淡墨屛。削鐵攢高壁。天風震盪來。雲霧相噴薄。諸峰隱不見。龍巖獨奮躍。雲臺最孤絶。去天纔一握。人言上其頂。靑徐看歷歷。胡塵滿中原。一望徒感激。棄之豈必登。未可閱吾目。况復雨意積。何由辨咫尺。不逐二客去。飛步躡輕屐。恐非曠士懷。無乃近局束。猶勝韓退之。華山高處哭。</text>
<title>吳駙馬山庄。得寒字。</title>,<text>草岸林臯簇馬鞍。池塘荷發倚闌干。亭臺瀟灑開蒼翠。山水淸泠洗綺紈。石勢參差陰洞僻。酒杯來往雨聲寒。不須勝地留餘戀。過鳥浮雲到處看。</text>
<title>次淸泠閣壁上唐詩韻</title>,<text>洞府深深夕照明。粉侯新第此間成。書畵生涯王定國。煙霞吟哢鄴中英。其二淸泠閣下一溪斜。橫帶林間三兩家。日夜淙淙流不息。下連方沼灌荷花。</text>
<title>秋夜感懷</title>,<text>金神斂殘暑。遙籟遞商林。閃閃流螢度。喞喞寒螿吟。平煙間疎柳。列宿低遙岑。虗靜澹物表。寥朗淸道心。君子近顧我。敢言同素襟。勉哉保高明。時發金石音。</text>
<title>鳴蟬聯句 與李挺膺作</title>,<text>秋意生庭樹。夢與。 斜暉欲盡天。凉多收急雨。聲聞忽鳴蟬。元禮。 露餓虗心潔。風飛薄翼鮮。夢與。 搖喉吟獨苦。抱葉靜還憐。元禮。 雅曲淸陰裏。幽調亂薄邊。夢與。 爭號偏聒枕。驚撲急過筵。元禮。 斂鬢羞嬌女。遺形化羽仙。夢與。 羇人愁起詠。懶客警無眠。元禮。 始引挑淸瑟。將殘響澁泉。蛩聲與蛙吹。夢與。 喧閙異天然。元禮。</text>
<title>聽琴</title>,<text>閣夜孤燈明月。忽然太古遺音。市聲人語初寂。坐我山高水深。其二樂意自當寓物。聽聲不必知音。誰識此間有趣。了然非淺非深。</text>
<title>駒城贈辛擇卿</title>,<text>深杯滿滿勝瓊膏。醉興顚狂欲藉糟。聚散向來元夢幻。乾坤隨處得吾曹。春光藹鬱生煙藪。雲影扶疎度月臯。梅閣開門騁遠眺。盡驅風物入揮毫。</text>
<title>栢洞煮艾</title>,<text>小婢陽阿挑菜來。炊煙輕颺碧溪隈。高峰絶壑供詩料。飛鳥閒雲度酒杯。想得當年先輩樂。每於春日勝筵開。悲歡衮衮天時變。不忍風光企老臺。</text>
<title>別兪展甫 拓基</title>,<text>南郡與東城。邈然山水隔。是中有寸心。明月當空白。其二白雲在鳥嶺。冉冉向南飛。君今從此去。春色暎斑衣。</text>
<title>送金兄仁叟 元澤 之淸州</title>,<text>桃花欲發小塘幽。拍拍靑鳧水上浮。長路春風三百里。送君南去向淸州。</text>
<title>夜與釣叟 從弟渭輔，尙絅 弟文輔 以荷花開三字分韻。得荷字。</title>,<text>荷花滿淥沼。花葉淨森羅。塘邊鬱蓊翳。衆草日已多。有一褦襶子。扣門來相過。嗔余不除草。草長花則那。所幸花不言。有言應怒呵。主人笑謝客。譏訕莫相加。不識花與我。安知我知荷。沙礫滿眼前。崑玉光益磨。頑雲亂崩奔。明月舒金波。花自濯淸池。衆草於花何。</text>
<title>夏日偶吟</title>,<text>白日東城暎。閒居夏木淸。幽林落鬬鵲。高柳帶流鶯。繙書花氣入。岸幘晩凉生。偃蹇西隣鶴。適來戶外鳴。其二趣來不必酒。興發自長吟。臨水弄雲影。看山生隱心。草風開翠浪。槐日轉繁陰。是中佳處在。非古亦非今。</text>
<title>酬族弟宜叔 天輔</title>,<text>吾方樂靜默。君亦愛幽寂。題詩相問答。已似談同席。譬如春未動。初豈分紅綠。和風爲宣暢。氣色散羣木。此心當自知。此景又同獲。愼勿泄天機。無言聖所欲。又聖訓中庸道。佛禁一切緣。苦空元不返。體用自無邊。也堪存活潑。何必語明圓。請回水月諭。來究鳶魚前。</text>
<title>感懷呈諸叔諸弟。並冀斤和。</title>,<text>繞燭團圓語夜深。舊遊追憶漫悲吟。漢臯水闊題詩閣。企麓花明繫馬林。生死凄凉俄轉眄。乾坤莽蕩獨傷心。東溪物色猶依故。先輩風流可振今。右感舊楚山秋色白雲深。濃翠相看拄笏吟。彭澤高情非俗韻。漢庭良牧本儒林。辭官大快歸來意。禱佛空憐父老心。太史但裁循吏傳。古人何獨勝於今。右呈宗叔 雨臣依山小屋一村深。冷淡爲歡費苦吟。塵垢刮磨餘寸鐵。榦柯脫落秀瓊林。異時賈島堪同調。今世曹蜍欲嘔心。每念君家先大父。有時流涕至於今。右呈伯良 徵臣 族叔龍山之下大江深。春日登樓相與吟。小艇搖搖凌碧浪。幅巾兩兩暎疎林。沙禽汀樹俱難忘。酒興詩情尙在心。不可久違岑寂裏。速宜相聚樂如今。右呈君邦汝喬 世臣，徵願 良臣 三族叔。風雅阿誰造得深。世間啁哳半恐吟。不因失脚妖魔窟。多見牽衣枳棘林。刻意中庸便有則。戒君馳騖要平心。天機到盡無高下。長笑時人辨古今。右屬宜叔。兼示士常 恒輔，士受 鼎輔 諸族弟。</text>
<title>次南吉哉 有常 寄示韻。却寄。</title>,<text>閒擁熏爐坐自深。小堂碁罷更高吟。風窻怒作金獅吼。雪樹粧成薝葍林。陋巷席門從我好。酒筵詩社識君心。細書短律俱堪賞。壺裏家聲不墜今。</text>
<title>送申姑夫 晳 之任靑山</title>,<text>東陽喬木地。自昔棟樑出。歲暮集霜霰。柯葉日凋脫。公有昂霄材。行復見挺拔。不廢十里聞。風壑籟簫徹。其二新貴多故人。珂馬靑春面。潛郞颯二毛。爲郡但疊巘。天衢望崢嶸。赤驥非病蹇。逌然掩口笑。但恐終不免。其三南州千樹棗。枯落秋無實。天寒鴈各飛。海涸魚相沫。一命亦有志。良牧詎無術。靑州數十萬。曾賴富公活。其四靑山出白雲。雲興乃雨濛。看渠默不動。澤物果誰功。無爲化自流。行政略相同。訟庭卧棰撻。但可嘯淸風。其五遙空肅金氣。馳景靜書幃。澄潭雲去來。老樹風呼唏。感玆百蟲鳴。睠彼高鴻飛。俗離萬丈碧。吾欲一振衣。</text>
<title>外王父司馬回榜宴。連日欲雨旋霽。撤席之夜。乃大雨。作絶句識之。</title>,<text>連日雲陰欲雨行。開筵大喜霽暉明。今宵任爾深千尺。卧聽喧訇到曉聲。其二龍公厚意太分明。斂却滂沱待禮成。不有傾盆今夜雨。只言三日偶然晴。</text>
<title>戚弟李叔章 慶燁 挽</title>,<text>襟懷樂易璧無瑕。才調淸新蕙有華。二十四年成短夢。鬼符催迫奈君何。其二從姑心事欲言休。幾日呑聲淚暗收。夫子未知兒已沒。病中猶且問安不。其三霧縠淸蟬可况詩。曙星陣鴈對枯碁。山齋淚落秋風冷。悄憶荷堂夜雨時。</text>
<title>金仁叟內挽</title>,<text>嘗讀翠翁狀。申氏多令儀。沈家有好女。賢哉復見之。金兄端愨士。肯爲溢美辭。少小長綺紈。恭儉乃天資。衿鞶佩訓辭。蘭茝供尊闈。勤心接上下。奉禮無越違。中厨勑饍羞。客位列酒巵。嗟哉隴西婦。亦足門戶持。經營起新第。不令君子知。東西闢房闥。左右簾帳施。外舍讀詩書。內屋績繭絲。迢迢百年約。短短人世期。蘭摧與蕙捐。不待秋風時。平生懷抱物。屢經夭折悲。猶存六男女。長女議結褵。生爲生者子。死爲死者兒。存沒亦何憾。各有羣兒隨。書此慰金兄。勿復悼亡爲。</text>
<title>贈成汝弼 夢良</title>,<text>煙霞古貌海鷗心。旅館相逢歲月深。櫝蘊荊山待價璧。囊無人世結交金。燈前夢弟傷春草。雲際思親返故林。聞道古松高百尺。爲君應作夜濤音。</text>
<title>汝弼自號適菴。余演而廣之。作五言古體。使之付于壁上。時自警省焉。</title>,<text>白雲垂滄海。又在靑山岑。長天莽空濶。卷舒自無心。志士懷達觀。所處安冲襟。曠哉陶元亮。手撫無絃琴。</text>
<title>次尙絅韻</title>,<text>瓦樽濁酒照燈明。墮葉蕭蕭夜雨聲。問子苦吟無乃瘦。我方高卧聽江鳴。</text>
<title>與尙絅聯句</title>,<text>長嘯高雲散。尙絅。 霏微見遠山。明星欺旱雨。夢與。 暗水咽晴灣。境靜荷香遠。尙絅。 堂深燭影閒。弟兄今夜樂。夢與。 陶令早知還。尙絅。又雨意昏高柳。夢與。 林凉徹卧床。雲天時遠白。尙絅。 煙樹自微茫。謝客門常掩。夢與。 窮經草自長。從來簞食樂。尙絅。 不羡厭膏粱。夢與。</text>
<title>次鳳凰臺詩。伏呈芝山族大父 喜朝 道案。幷序</title>,<text>世人皆以鳳凰謂非世上物。余竊不信焉。若果非世上物。虞之時。胡爲乎儀乎簫韶也。周之時。胡爲乎鳴乎高岡也。其志固未嘗不在于世也。雖然其爲物也。非琅玕不食。非醴泉不飮。非聖世不出。聖世難逢。而又不浪出。是終不可得而見之耶。何不耀文章和聲音。一出遊於郊藪之中阿閣之上。使人人皆知爲瑞世之珍。而乃反深藏于丹穴。冥棲于閬風。邈然若果於忘世者。若然則誠無以解世人之惑。而鳳凰之爲計。抑無乃太過耶。噫。出不以其時。則人必見其文章而駭焉。聞其聲音而怪之。又從而彈射之矣。將愁畏避匿之不暇。雖欲瑞世得乎。其所高擧增擊而遠逝者。盖有不得已也。砥之峽中。有所謂鳳凰臺者。吾族祖艮菴先生將自芝山移居焉。其亦有感於向所云耶。小子於是乎不能無慨然者。詩曰。鳳凰臺畔山勢雄。鳳凰臺下水連空。雲蘿寂寂深藏月。松桂翛翛自韻風。從古眞儒關出處。元來世道有窮通。龍門又與芝山隔。猶欲從遊得啓蒙。</text>
<title>送申姑夫赴燕</title>,<text>文皇本意扼匈奴。老虜公然據北都。安有穹廬籠赤縣。此事胡元以前無。其二麟筆天經炳日月。會稽遺耻卽箕封。昔年戎馬圍南漢。中夜悲歌泣孝宗。其三乙支文德輕隋廣。三道雄師遽大崩。薩水神兵齊唱凱。卽今儀仗送金繒。其四西垣路盡浿江開。此地躊躇意欲回。聖祖廵邊辰巳歲。天兵十萬渡東來。其五遼東地接薊門寬。山海關臨大漠寒。西入燕京人不見。獨留秦月照衣冠。其六中原爭笑死高麗。生氣中原竟是誰。借問盡爲兀良哈。何如不仆廣津碑。其七遠想江南亂似雲。瀋陽新築聳傳聞。天意欲生眞聖主。胡兒莫恃鄧將軍。其八玄翁沙祖舊朝天。幷有文章藝苑傳。此去星軺休載筆。朔雲胡月異當年。其九聖賢遺籍汚膻腥。時有殘編伴使星。欲識錢公暮年意。夜燈碁局賭禪經。其十國耻家讎久未湔。匣中龍劒氣衝天。臨分不唱陽關曲。倚醉悲吟獨漉篇。</text>
<title>蘇秦</title>,<text>曾從鬼谷學奇書。早服張儀智不如。留得山東當善後。激令西入計還疎。</text>
<title>冬雨寄尙絅</title>,<text>歲十一月冬之中。天宜行雪反雨濛。朝來怕凍乍有無。薄晩得意連長空。狂翻决渠齧垣堵。亂入虗簷破墐戶。三更不寐聽淅瀝。冷暈燈花百憂聚。卯君破屋正蕭條。去秋無錢不盖茅。細椽棲土拆如籕。短簷餘茅風盡飄。遙知今夜睡不得。屋漏床床雨脚列。跳珠立竹落未絶。急點翻沫挑琴瑟。四壁一間無處乾。縱有衾裯亦難設。沾衣汚書不足恤。得無凌兢寒到骨。杜陵野老坐到明。强作新詩寫不平。欲看萬屋庇寒士。獨甘凍死豈人情。丈夫身世當及物。何乃其仁近墨翟。但令富貴處大廈。無忘人間怨沾濕。</text>
<title>楡溪族叔 礪臣。用陶淵明歸來辭中悅親戚情話樂琴書消憂一句分韻。得五言古體十首。以寄示之。和呈求敎。</title>,<text>抱關古亦有。奉檄還喜悅。及玆營所務。非復事放達。營司多督責。文字星火發。隱心念溝壑。蹙頞施棰撻。譬彼樊籠翮。習習不能脫。彷徨載道路。俯仰感存沒。浩歌望前哲。行藏道非一。其二衆鳥各飛還。孤雲滯江濱。遲回帶片雨。意欲沾窮鱗。薄暮倦來歸。依依舊城闉。靑蒼壑底松。棲止自相親。谷風任飆吼。恐有林澗嗔。其三陶令悟昨非。歸卧柴桑谷。躬耕樂囂囂。處貧不戚戚。濁酒卽酩酊。短篇紓澹泊。淸風五柳門。窅然鴻荒域。高曠近大道。千載挹遺躅。舟車邈難從。京洛淹幽獨。但使得其趣。何必遯鄕曲。其四深居斷交遊。笑傲倚前楹。關門白晝靜。頹墻見行程。親知相顧笑。住足暫屛營。過則擧手揖。來者倒屣迎。賞以小塘荷。娛以枯碁枰。臨別且强留。慇懃謝厚情。其五巷北諸叔黨。韻致俱秀邁。髫弁共嬉戱。每逢輒止拜。不厭花樹醉。頻爲長者話。篇章迭唱酬。吟嘯頗淸快。向者耽浪遊。留連不知戒。邇來更覺別。乍阻便相怪。文酒乃家風。宿習尙瀟灑。危坐念疇昔。慨然興歎喟。其六東城帶長川。左右分第宅。古來稱館李。時論推名族。家傳忠孝業。世挺文章伯。軒車接累葉。英華聯棣萼。如何數十年。隆替異今昔。苗秀多不實。晨星又落落。感歎還自慰。盛衰迭哀樂。中年尙未晩。兒輩宜課飭。勖哉各努力。家聲久寂寞。其七迂疎不諧俗。性好聽古琴。見人按瑤徽。幽意已愔愔。雖未辨曲度。想像音外音。時復自拂絃。矯首望遠岑。人有勸我學。是亦我夙心。但恐傳習際。先自累冲襟。其八層雲結不散。霖雨浹旬餘。川渠漲成江。流潦沒階除。閒倚南窻下。怡然讀古書。會心忘寂寞。澄神契玄虗。睠焉覽時物。草木鬱蓊如。亭亭芙蓉花。含馨欲何舒。其九寒暑互推遷。天地終毁消。引之千萬劫。倐然成一朝。萬古幾生死。小大分鵬鷦。貧賤抱憂愁。富貴務矜驕。有美物表人。獨往形神超。其十水激自生波。人感自生憂。長空浩茫茫。何物曾滯留。縱浪撫元化。知命何所求。至人處世間。泛若不繫舟。波動下急灘。風定泊安流。渭濱有垂綸。函谷有騎牛。</text>
<title>投紱後。示南吉哉。</title>,<text>罷官岑寂晝關扉。懶病相尋客到稀。荷淨不知生濁水。柳陰還解蔽斜暉。拈碁却睡成高隱。潑酒攻愁破合圍。南子乘閒能枉駕。呼兒開逕掃苔衣。</text>
<title>歲壬寅秋。釣叟盡室南下。余不能挽而止之。亦不必挽而止之。今年秋。又以事入城。自言鄕居之樂。余反有愧於不得相隨而往也。居三月告別。以詩贈之。</title>,<text>北風吹遊子。霜日肅原野。舊袴新補綻。騃童控羸馬。反有自得色。揮手謝居者。吾知馬少游。志不在田舍。其二不淺江湖趣。兼之稻蟹美。怡愉慰慈顔。飭身率妻子。雖無阮巷樂。有時過隣里。朝耕夜讀書。勿問京洛事。其三先民孰不云。羲農世已邈。飢食與渴飮。諒無今古隔。但使納官租。豈遭吏督責。翛然卧拓窻。有風來自北。其四霜雪集繽紛。松栢性堅正。天空鳥高翔。水冷魚深泳。美女嫁不售。良驥待長騁。孔明有遺箴。致遠在寧靜。</text>
<title>題季和族叔 梅臣 杞菊軒</title>,<text>衣服衒奇麗。車馬競騰沸。飽肉無所猷。妄議分涇渭。橫縱詭險說。鳥獸魚鼈味。自古爲人賤。弊口仍鑠胃。華貌脂澤流。塵心日食旣。菊華不離草。杞亦一凡卉。啖之有妙理。久久生浩氣。枯淡得淸靜。俯仰了隱費。不識貧賤憂。焉知富貴畏。登盤雖冷落。自樂無可慰。客來請問方。欲語衆所諱。至道本泊然。忽棄曾誰貴。吾豈愛花葉。契眞同瓜蝟。凡庶菜其分。採擷遍衆彙。借問中如何。空機響絡緯。不知杞菊子。嚼淡得腴未。</text>
<title>歲暮酬菊軒</title>,<text>井頭枯木敵風鳴。微雪陰雲縱復橫。日月兩輪從出沒。詩書數帙足平生。壺乾未貯屠蘇酒。琴澁閒聽爆竹聲。薄暮見君騎馬去。恐孤今夜話天明。</text>
<title>次伯良族叔九松亭韻</title>,<text>幽蹊小澗苑墻回。路盡柴門忽迥開。世業不栽千橘圃。淸風自起九松臺。辭官高枕吟秋菊。讀易潛心謝酒杯。一點俗塵飛莫到。東峰病客有時來。</text>
<title>九松園。次楡溪韻。</title>,<text>谷外事紛糾。谷裏境幽空。苦霖愁斫桂。猶自護風松。其二園馬齕簷上。林禽啼戶前。主人岸巾卧。有客便欣然。</text>
<title>夜會蓮洞宅別李季張 維慶 之德山</title>,<text>秋盡愁多强自寬。晩來相挽上闌干。淸燈夜永杯樽靜。微雪天高鴻鴈寒。遊子蕭條尋海曲。病夫疎懶卧雲壇。極知別後空寥闊。且復今宵罄一歡。</text>
<title>謹次楡溪軸中韻 幷小序</title>,<text>每宗黨詩酒之座。尙絅未嘗不隨余之後。醉墨成軸。皆一家語也。一自渠亡。余無樂乎花樹之會。或逢塲則酒後必掩抑流涕。雖欲强之。不可得也。今楡溪族叔付以與趙君鼎而酬唱錄。使之追和。情有觸感。自多愴悢之辭。而九松族叔。又作泉下人。轉眄之間。陳跡多矣。能不悲乎。舊跡依然輒有思。瓊琚欲和已先悲。弟兄叔姪團圓日。雪月風花唱答時。榻外或容張也醉。軸中今半趙君詩。世間忽忽成存沒。人事悠悠奈變移。右屬楡溪藥丸書帙厭塵喧。高卧淸晨也到昏。夜雨聯床同軾轍。時危浮海擬寧原。顧吾問舍囊長竭。憶弟傷心語暗呑。菊酒秋來新釀未。欲將排遣共淸樽。右屬菊軒壺裏交歡筆硏同。邇來分散一西東。酒常憐我臨杯㥘。碁不饒君掃局空。久別渾驚衰髮白。淸遊孤負晩楓紅。倚樓詩格仍淸絶。勖子吟哦振古風。右屬趙鼎而 錫重日日山窻對奕碁。幽懷寥落秪心知。貧無儲酒難成醉。懶不看書又廢詩。畿甸嶺湖憂盜賊。峽村城市等寒飢。傍人莫問安身地。一笑長空意自遲。右自嘲</text>
<title>感懷贈南上舍德哉 有容</title>,<text>是何男子溫且文。弱不勝衣氣凌雲。史院托病卧不出。匹馬南遷丞相嗔。有弟有弟容儀端。藝苑秀發稱兩難。上堂怡愉奉甘旨。作書寄兄報平安。平安信稀江山遠。氷雪崢嶸歲華晏。愁來續和鶺鴒篇。急難情深語無訕。一朝赦書下九天。滿家喜氣春盎然。從今雙璧不離側。萬歲上壽爺孃前。君不見東峰散人無知己。獨有一弟噫死矣。山齋閉門風雨夜。塞耳遙空鴈聲起。</text>
<title>答南德哉</title>,<text>坐客無氊鄭廣文。閉戶草玄揚子雲。惟寂惟寞乃分宜。呼牛呼馬從人嗔。愁煩亂緖苦多端。醋吸三斗忍誠難。小僮賣回欵段馬。卸却荷衫病身安。靑山當戶市朝遠。美味登盤蔬糲晏。不辭毛檄顔色喜。且免齊墦妻妾訕。昔時酒興欲攬天。疾病憂慽今索然。後生可畏豈欺我。少年奇氣勇無前。蹉跎聖工負爲己。骯髒經綸今晩矣。逌然一笑望北嶽。雪中突兀三峰起。</text>
<title>又疊</title>,<text>德哉兄弟俱能文。靄靄多態春空雲。迭唱塤箎動盈軸。辭語醞藉無叫嗔。阿弟平生取友端。衰俗輕儇歎才難。每語見許伯仲間。遠器不比王子安。伯也發軔聲名遠。仲也靑雲姑未晏。書供擧幡俱勁直。輕薄豈作詩人訕。渠今瞑卧峽裏天。招魂不來雲茫然。尙憶往時東溪會。荷葉題詩小塘前。如今此事遂已已。看我形容將老矣。時來相就慰幽懷。更唱新詩令余起。</text>
<title>又次德哉韻</title>,<text>貝葉瀾翻妄塞悲。不堪持讀向燈輝。坡翁未了他生語。一子由誠四海稀。</text>
<title>次楡溪詠庭梅韻</title>,<text>白晝簾垂睡味長。興來今日爲花忙。孤標迥壓千林色。獨樹渾吹一院香。不妬園芳分杏豔。乍含溪籟帶松凉。主人賣舍成琴癖。猶及三春共小堂。</text>
<title>漫興次前韻</title>,<text>中歲學道焉用文。蟄龍雖蟄志高雲。修玄冥客想笙鶴。奉佛沙門還謗嗔。譬如掛月靑天端。望之娟娟攬取難。煨燼瓦礫俱至理。不如沉潛隨所安。迷時豈知眉睫遠。覺來渾忘年歲晏。聖人有言夕死可。下士大笑相譏訕。我欲萬事一聽天。縱橫百變悠悠然。天機活潑貫今古。時鳥浮雲過眼前。始知成物在成己。彼以虗寂亦偏矣。莫言起滅俱幻妄。此中有眞滅又起。</text>
<title>敬次宗叔嘉陵十二灘韻</title>,<text>笙簧間琴筑。峽瀨轉風松。匯爲百丈潭。翔舞動蛟龍。剛柔德相配。淸直乃天封。長含歲寒意。日夜流朝宗。右松潭峩峩雲際嶺。皎皎天半霞。霏微衣袖潤。縹緲巖巒遮。紫氣暎碧流。照耀翻日華。欲喚謝朓來。綺練散天葩。右紫霞嶺南海鎭陰墟。衡山竦祝融。雄文韓吏部。豪氣朱文公。一泓與拳石。小大馬牛風。因之起遐想。窅然無海東。右祝融峰後水續前水。有滅卽有生。無往亦無來。天雲涵湛明。窸窣獨木橋。了然登岸程。澄心對空鑑。不羞霜千莖。右長生橋風縐綺縠紋。月沉何家娘。春瀾想巧笑。秋波溜眼光。瀅澈了眞性。永洗脂粉香。汀花也不識。灼爍爲誰粧。右上女娘湫上湫復下湫。香魂竟何許。流傳洛水浦。怳惚漢江渚。磊砢岸石立。澹泊溪雲去。珍重武夷翁。櫂歌詠玉女。右下女娘湫束峽互槎枒。獨秀靑琅玕。不見鳳來食。亭亭依巑岏。永懷浴沂興。千仞若可攀。石瀨韻簫韶。鏘然洞壑寒。右琅玕峰林深水激激。是有斒斕虎。溪路莫浪過。風飆聞吼怒。神物禁樵牧。百年護丘墓。文章著奇兆。聞昔當寢戶。右虎溪巖乃懸之裔。屹立拱高曾。秋骨引遠勢。脉理妙傳燈。長川走其下。曲曲油泓澄。奕舃王謝家。風氣諒斯徵。右燈巖本來非塵滓。誰言出山濁。適然値沙石。琳琅鳴佩玉。容觀拕脩紳。節奏成徵角。淵泫固可愛。琮琤殊不惡。右響玉瀨邈矣濠上趣。活潑看游鯈。此中無一物。適意自逍遙。惠施蓬之心。漆園强囂囂。終然兩相忘。忽已過溪橋。右逍遙渡環洲湛玉鏡。宛宛狀明月。疊巘藏福地。精誠夢感發。譬如雲霧裏。風散湧金闕。眞成圓滿界。萬古長不缺。右看月灘</text>
<title>李監司 潗 挽</title>,<text>疇昔鹿門會。山村寒食時。稍停林岸騎。穩對水亭碁。舊宅雲巒繞。新墳露草悲。西州他日淚。駐馬詠曹詩。</text>
<title>南吉哉挽</title>,<text>化翁初不生才已。生則如何令早死。樗櫟合抱終何用。蘭蕙雖萎香未已。我於吉哉如弟昆。世居東城接隣里。風亭對榻夏陰淸。鐘榭傳杯暮山紫。妙墨濃麗摛春華。靈臺醞藉涵澄水。少年詞翰世亦有。風流溫雅誰得比。芹宮藹鬱將命者。桂籍騰翥靑雲士。譽望爭推館閣手。銘旌却寫華山子。搢紳傷嗟士友惜。長路連天失騄駬。向者供書不媕婀。半歲遠謫南海涘。歸來上堂拜翁母。弟妹團圓渾舍喜。我思阿絅不可見。三載音容隔夢裏。生別重逢死別悲。長句叙懷多苦旨。君今又逐吾弟去。季難如我誰相倚。穉兒喚爺晝燭微。獨鴈春庭聲不起。自古賢愚俱不免。一任脩短榮悴耳。吁嗟默默眞無奈。自然爲君淚眼泚。</text>
<title>東峰歌</title>,<text>企麓以北山多白。惟有東峰一帶碧。奇巖斗起高復低。落落離離萬松直。歲暮嚴風動地裂。松自靑蒼石不拆。我來僦屋住其下。日日開戶看山色。閒來高卧百尺臺。靜聽秋濤散澗谷。</text>
<title>齋居感興</title>,<text>納川匯巨浸。聚塵成崇嶽。不知虗空大。茫茫何所積。大運有往來。元極不盈縮。窅然天地宅。萬物自生殖。其二貧富向平論。死生麗姬泣。纏縛得解脫。哀樂不相入。超然羣動外。絶世而獨立。至道不多言。一心轉萬法。其三遁世非達士。眞趣無閒劇。軒車亦山林。經濟等稼穡。田竇互傾奪。沮溺徒皎潔。書博並亡羊。譊譊辨淸濁。其四仙者喜遨遊。鸞鶴騁空杳。我亦作此想。神超八極表。至人探元化。隱几觀衆妙。麻姑弄小術。方平顧之笑。其五幽居觀物化。積雪暗生春。枯枝風乍拂。生意動鬼神。粲粲寒梅樹。玉蘂已淸新。殘夜擧世夢。雞鳴海日晨其六閒雲本無心。靄靄點碧天。東西任去來。卷舒皆自然。仙鶴有高翮。一擧知方圓。一爲雕籠繫。風月隔山川。其七形骸若土石。塊然血肉存。云何有動息。飛走更語言。大易著顯藏。理氣妙渾淪。陂隄儲淸水。古鑑拭塵昬。其八天定信有命。人巧難力爭。鬼笑鐵門限。風散淝水兵。自古英雄士。朽骨斂功名。當時費經營。有智不留贏。其九啞啞噪羣烏。迥立秋江鷺。羽毛各天質。黑白詎相汚。玉得沙石力。金經爐冶固。盲風盪狂瀾。屹然見砥柱。其十魚游不畏濕。鳥鳴不曾嗄。飛沉各適意。自樂忘造化。君看長鬣者。不嫌過臍下。自從念安置。輾轉達永夜。</text>
<title>歸來圖八景</title>,<text>一曲潯陽熟路平。歸來何事問前程。向來迷着小歧橫。宿霧朦朧林影黑。曉山如夢日初生。終然我屋見分明。右問征夫煙火蕭條犬吠藩。兒童相候出柴門。牽衣歡笑語音喧。竹逕荒蕪那責汝。翁來且復酌淸樽。聽敎梨栗摘秋園。右穉子候門酒熟山家滿瓮香。自傾浮蟻引深觴。醉看門柳自春光。漉後葛巾還更着。淸風高卧北窻凉。超然一夢到羲皇。右引壺觴屋後林丘卽我園。衡扉晝掩樹陰繁。深居何必武陵源。日日孤筇常獨往。靜中眞趣與誰論。閒雲倦鳥自朝昏。右園日涉山靄蒼茫翠更濃。夕陽明滅下遙峰。幽蹊容與撫孤松。嶺樹村煙俱暝色。歲寒心事托髯龍。忽聽濤籟和風淙。右撫孤松自斷此生任去留。巾車山路轉深幽。淸江伊軋又孤舟。細雨猶堪煙棹鼓。斜風且可片帆收。潯陽近接武昌流。右棹孤舟先覺囂囂志欲勤。丈人植杖自鋤耘。好風時雨綠秧紛。菊露硏來書晉史。寄奴鋤後詠停雲。莫言沮溺與同羣。右植杖耘耔幽鳥翺翔野日遲。文魴潑剌弱湍馳。悠然適得五言詩。點也瑟希夫子歎。詠歸高趣邈難追。春流滿眼想淸沂。右臨流賦詩</text>
<title>李判書 裕民 挽</title>,<text>靑海遺風想據鞍。五經胸裏虎鞱盤。天恩擢長西銓席。時望期登大將壇。耆社優游猶矍鑠。山村寥落任淸寒。有才不盡歸長夜。莫漫平生良吏看。</text>
<title>維楊閔大仲 師德。茅屋破籬。不蔽風雨。而猶自以。所謂八景者。作爲丹靑。可大笑也爾。雖然。彼高軒廣廈者。爲高軒廣廈所纏縛。雖有畵壁雕甍。不能爲片時樂。奚論墻壁外事耶。大仲縮身於蝸屋之中。置之無可奈何而安之。故曠然有八荒庭衢之意。於是焉八景者。常獻奇于大仲之目矣。此可與知者道。難爲俗人言也。</title>,<text>天下何思慮。舒卷自朝野。囂囂伊尹耕。終是任之者。右莘野春耕秋林得霜醉。暫時紅滿山。我願日日飮。終歲帶酡顔。右藥山秋林取第自有命。爲商乏本錢。刈稻無限好。飽腹山菜前。右前郊刈稻吾厭長喫蔬。魚亦畏死者。去則縱捨之。來便爲吾打。右後溪打魚三川渾一色。滔滔漲日晩。欹枕欣然笑。牛馬兩不辨。右三川晩漲極浦望不見。黯淡迷寒煙。白鷗元不染。苔磯立兀然。右鷗浦朝煙南山生雲霧。有時行細雨。只自洗更好。那得四海普。右南麓細雨西嶺含斜日。依依影在東。誰得長繩繫。挽來置天中。右東峰返照</text>
<title>次堂叔 德臣 韻</title>,<text>繩長那繫日輪馳。樽竭能添野水吹。瓢飮猶堪安處陋。海桴何事欲居夷。行藏只自求伸道。賢聖元非果忘時。却憶董生困索賦。尙令妻子不咨咨。</text>
<title>又疊</title>,<text>台仙坐忘卽心馳。天籟泠然異萬吹。但使陳良能北學。從來虞舜亦東夷。起居語默渾三昧。雪月風花自四時。慚愧邵翁歌擊壤。一生安樂不嗟咨。</text>
<title>金生灝挽 幷序</title>,<text>金君景甫喜讀周易太極圖，西銘等書。凡於理氣象數之說。纖悉分解無澁滯。性疎拙純直。無忮害柴梗心。平生不屑屑於科工。盖知世間有可貴者。而不專於形役者也。其鄕居。蓬蒿繞屋。深坐諷誦。其寓於京城也。僦居城東靜僻處。不浪出入。獨喜余。時來相訪。余與之徜徉於東山之側。講論於西軒之上。或奕碁或詼謔。數日不見。則遣人相邀。見必欣然相笑。余懶不讀書。孤陋寡聞。然偶有一言之得。則必犂然聳聽。及其病且死。托家人必得余詩爲挽。死生之際。猶不相捨。余聞而悲之。遂爲之挽曰。古貌俯形目若營。褐衣疎拙一書生。低言緩笑俱眞率。不識機關世上情。其二田事耕收聽僕奴。古經註語作菑畬。一笑壯哉雀鼠耗。忘飢吾自讀吾書。其三三尺玄琴濁酒壺。閒居岑寂學潛夫。案頭注目如枯木。暗誦濂溪太極圖。其四自謂先君側室子。欲將宗嫡托烝嘗。未成宿願身先死。深歎無人識子臧。其五出無驢馬懶成癖。東麓幽居伴白雲。槐陰滿地誰相問。蓬逕跫然必是君。其六先天後天方位異。洛書河圖象數同。泛論妙旨多開發。恨未從容講啓蒙。其七已無啼哭勝猿兒。老母孀妻欲託誰。臨沒慇懃要挽語。病夫垂涕爲題詩。</text>
<title>南承旨 道揆 夫人挽 幷序</title>,<text>小子熟聞先妣敎之曰。南承旨敦親之誼。汝輩亦不可不知。嘗待我如同氣也。盖外王考竹里申忠景公。卽參判雲谷南公之甥姪。而承旨公乃雲谷之孫也。於先妣爲再從兄弟。忠景公自幼時。爲雲谷公所奇愛。嘗率養。而承旨公性又仁厚睦婣。故先妣居常稱說焉。小子嘗謁承旨公於楓溪之宅。承旨公携而入曰。汝以妹氏之子。豈可不一見吾室人耶。小子於是焉始得拜見於夫人。夫人命酌酒飮之。且說兩家子弟不宜疎泛之意。小子尙記之矣。自甲辰至今十年耳。承旨公及忠景公與吾先妣。次第違背。小子又遭外艱。服纔闋而夫人之訃且至。孤露餘生。其感念恫傷。當如何耶。夫人淑德宜家。旣花誥顯榮。又蘭玉積慶。享有七旬之壽。天之報善。亦不薄矣。今於相紼之辭。只述戚誼之敦喪禍之荐。以紓小子哀苦之情云。兩家情誼夙聞知。敢忘中堂命酒巵。老叔親携如表姪。夫人欵語爲吾慈。十年殘喘猶今日。雙劒相隨又此時。疇昔朱顔成白髮。蓼莪餘淚濕哀詞。</text>
<title>與鄭督郵安世 基安 同賦。次黔翁韻。</title>,<text>中年頗學道。意欲調水火。隱几異昔時。嗒然遂喪我。風園涉成趣。暄簷卧亦可。柴門繫駿駒。故人來同坐。爲官似是馬。山館撿讀課。謹署安藍田。瘦骨兀飯顆。辭華可黼黻。溫雅協輔佐。鐘鼎試管庫。猶勝窮巷餓。大道本夷曠。東西南北些。無心殆類愿。着意或趨左。其二詩情久已灰。今君爲撥火。試拈禿筆寫。放浪非舊我。却憶靖齋事。止之語不可。子來永秋宵。舍弟亦共坐。自傷鴒原詩。衰懶是工課。流年倐忽過。四十八珠顆。差池聖賢業。凄其王伯佐。獨有不病者。非關窮與餓。起招屈子魂。來入脩門些。期君共頡頏。踏遍湖右左。</text>
<title>和李文仲 宜炳 五癖詩</title>,<text>聖賢方寸妙。欲從何處看。逆泝千載上。布在方冊間。先王戒玩物。記誦徒自疲。元亮近黃老。風窻泛覽之。右看書酒氣十指出。勃勃濃墨灑。千載玩其語。想見淸狂態。我不解墨妙。茫昧籠鵝事。時見子乘興。傍坐神亦喜。右弄墨有美一高人。物外皎亭亭。我欲從之遊。白首遽頹齡。仁智諒動靜。本原際昭曠。高山在牙琴。流水亦蕩漾。右山水不憶情不生。久於酒相忘。人言酒有妙。頗制憂無方。自非嵇阮徒。何必强斟杯。漁父莫相問。滄浪心亦灰。右酒圍碁習老氏。知雄守其雌。乘機急擊之。翫敵故逶遲。如君品格弱。未足爲吾對。小技只供戱。雅謔從何害。右碁</text>
<title>次子安 族弟國輔 詠梅韻</title>,<text>矮樹疎枝掛月輪。白頭相對忽驚新。精神冷照朣朧燭。骨格淸含的皪春。深巷閉門無俗客。小樽斟酒得幽人。明朝別汝山中去。開閤吟詩坐到晨。</text>
<title>向龜潭</title>,<text>細雨發孤篷。冥濛峽裏天。長江澹若暮。攢巒化爲煙。人迷鳳臺側。舟過鶴巖前。輕風盪晴空。汀洲遂豁然。峰陰遞晦明。江日媚淸漣。醞藉忘岌嶪。寥朗泛蒼淵。意愜豈物累。神超驗默仙。滄浪有遺曲。高詠且扣舷。</text>
<title>寒碧樓。次唐詩韻。</title>,<text>雲樹冥濛色。微風雨脚稀。山皆臨水立。樓欲與人飛。鶴嶺羸驂度。龜潭小艇歸。杳然從此去。煙靄濕行衣。</text>
<title>自隱舟巖回舟。望島潭。</title>,<text>遇灘舟進勇。空鏡涵碧嶂。昂昂老仙伯。蒼然古氣像。箕踞若待人。支頤江上望。我來默無語。目擊道相忘。中峰稍開張。屹立活畵障。下巖氣磅礴。蹲坐介冑將。舟回遞隱見。面面各殊狀。杖策登高岸。儼然兩相向。高樹落淸陰。雲水浩曠漭。日暮且遲留。不能離石丈。</text>
<title>長林驛。送子安宋德昭 晉欽。</title>,<text>南來佳約恐難成。喜子留連遲我行。四郡峰巒常若雨。三仙雷雪不關晴。精神屢得詩篇妙。氣像深知水石淸。竹嶺橫天雙馬去。病夫何耐獨歸情。</text>
<title>林將軍廟</title>,<text>黠虜能知避。將軍蹙義州。風塵違尺劒。滄海倚孤舟。意氣中原滿。精忠一死休。林丘猶廟宇。不盡㺚川流。其二眇然一男子。有志卽中州。那無魯連海。却棹祖生舟。倀役心徒苦。僧衣計未休。尤翁垂大筆。感憤激淸流。</text>
<title>次申淵溥 澈 和晦菴富春山詩韻</title>,<text>大道一而神。旣在於水又在山。奈何古今之人。多遺大本求其端。我欲托身漁艇。穩駕萬頃波濤閒。垂釣魚竿晃朗雲天間。翛然獨往還。胡爲乎風塵裏雙鬢斑。樂則萬物皆春。憂來百事艱。行藏但信天命。一任雲行雨施。或木强石頑。有時起余者誰。其人渾朴卧雲巒。又東國一柳葉。祖宗白頭山。北游未曾上。何足誇毫端。龜潭一勺水。未容任公竿。譬如褌縫中。遊虱去又還。子長差可意。文字想斑斑。不如利瑪竇。浮舟亦云艱。君看無極翁。似癡亦似頑。戱團一拳土。人稱崑崙巒。</text>
<title>次子安盆梅韻</title>,<text>前宵寂寞對寒梅。今日看花花盡開。冷淡芳枝爭臘雪。雍容詩語煖春醅。暗香分贈諸君遍。老興那嫌百度來。薄暮依依人欲散。白頭留戀更傾杯。</text>
<title>次梧亭金元亮 天叙 韻</title>,<text>蹉跎志業更堪論。何處桃源尙有村。世競善施不龜手。吾將去入無窮門。銀臺水隔三千里。紫氣關留半萬言。無用深知眞有用。江湖滿地泛瓠樽。其二一條孤榦餉南里。五節烏莖自北村。懶逐圖書尋玉署。欲隨鞋襪上雲門。白山解虎非吾事。葛水成龍是誕言。五十杖鄕稱病客。逍遙里社趁朋樽。</text>
<title>又次</title>,<text>我來西村僻處。有時扣門何人。獨能相隨寂寞。决知不是風塵。其二骨格崚嶒不媚。胸襟磈磊誰解。文章放翁獨親。性癖杜康酷愛。其三濁水本源潔水。聖人豈異凡人。誰能快覩白日。擾擾窻隙遊塵。其四癡蠅附驥千里。庖刀遇族難解。一體爲君爲臣。萬物何憎何愛。其五是身如芭蕉葉。能復作幾時人。拽回水牿牛鼻。磨去大圓鑑塵。其六六通四闢無礙。是謂帝之懸解。但敎整柁導舟。羊禮俱是一愛。</text>
<title>春遊曹溪</title>,<text>馬行忽出亂松稠。靑嶂紅花怪白頭。怳惚有仙半嶺上。悠揚聞笛高林幽。胸襟爽豁臨平野。牙齒淸凉潄碧流。西邑使君能借騎。興來今日盡情遊。</text>
<title>謹和宗叔續綱目詩 幷序</title>,<text>我先祖文忠公作奏文雪邦誣。君臣之義大明。而中興之烈益光。盖奏文明白洞快。誠實質鬼神。忠義炳日月。固可以感回天意。而苟非我神宗顯皇帝至德覃普。明見萬里。亦安得奏語朝登。奬諭夕降乎。精神所注。性靈相感。昭融之契。桴鼓於文字之間。不待上卿之享。而見遇則深。斯已奇矣。文忠公嘗奉使于天朝。得顯皇帝御賜宋綱目一帙于熊御史化。內粧珍麗。御寶焜煌。雖非親承寵錫。顯皇帝印章所安之冊。轉歸於文忠公。是豈偶然哉。雖然時有否泰。物有顯晦。歲丙子之亂。此冊散失於兵燹戰塵之間。越四十餘年辛酉。冊復爲吾家有。滄桑互變。而卷帙無遺。其亦異矣。又至于今五十餘年。吾宗叔判院公始爲跋文及長篇。序其顚末而表章之。冊自此將大顯。而胡之運。適幾滿百年。不知赤縣舊物。復屬顯皇帝子孫。如此冊也否耶。嗟夫。凡爲吾文忠公苗裔者。固當珍玩。以追想文忠公忠實文章。至被聖天子嘉奬。而思所以繼述焉。又當因物之失得而卜時之循環。則敬之如魏鄭公之遺笏。信之如守國之元龜可也。粉紙眞楷妙剞劂。本是神皇丌上物。御史閤裏牙作籤。左海槎邊虹貫月。秘閣恩賜賭與人。熊公此意何倉卒。聲氣相感物有歸。熊公那得慳此帙。大印廣運天同德。小印姓號星拱北。儼若陳奏辨誣日。錦袍端立朝皇極。文章輸寫熱腔丹。日月廻照東溟白。始知際遇無內外。想見精誠妙感格。嗚呼此事誠無前。撫卷三歎神惝然。珍編獨冠鄴侯書。寶匣留作王家氊。中經兵燹失復得。此物豈屬他人邊。吾家宗叔爲詠歎。朝宗歌曲堪同傳。同來亦有一盆梅。舊枝傳接誰家開。先集重翻淚眼昏。中原西望悲風來。人生有知自起感。天運無心莽相廻。風窻展卷不忍讀。宋元傾奪悲乎哉。</text>
<title>與元亮共賦</title>,<text>高卧晴窻下。春風三月時。鳥鳴朝日檻。花發去年枝。時物自生意。天機諒在玆。梧翁猶老興。童子以碁隨。</text>
<title>與元亮</title>,<text>有草皆抽葉。無花不滿條。韶華彌大地。氣像飾淸朝。麗日增光彩。和風又動搖。飮膓元汪汪。藻思復迢迢。蚓竅微還澁。驥蹄踠更驕。精神揚海月。風味剝江瑤。敏手酬鳴鉢。幽思付泛瓢。胸襟隨俗混。氣味去人遙。疾戰看驅葉。羸鋒㥘捲潮。浮觴方曲水。佳節迫銀橋。景惜齊山暮。酒憐趙土澆。有來那可拒。將去不須邀。歲月猶龍蟄。風塵自燕超。若驚榮與辱。無分爵兼刁。深水游魚樂。空山曉鶴嘲。八還無大藥。三秀有靈苗。心緖玄初尙。鬢絲白不饒。山林寧汲汲。城市亦囂囂。厚意聊相答。短篇且可謠。手談消永日。或恐更通樵。</text>
<title>暮春聯句</title>,<text>遲日熏花蘂。輕風散柳條。鳥鳴如昨日。夢與。 鳩杖又今朝。駘蕩春光好。元亮。 淪漣水色搖。層城看歷歷。夢與。 高閣俯迢迢。拈韻天機動。元亮。 騁辭老氣驕。偕鳴迭金石。夢與。 相報敵瓊瑤。沂浴思春服。元亮。 巷居樂飮瓢。冥觀超物象。夢與。 閒步任逍遙。髮白經春雪。元亮。 情豪湧海潮。可人宜麗景。夢與。 僑寓傍新橋。世慮憑碁遣。元亮。 磊胸借酒澆。欲歸寧苦挽。夢與。 乍阻輒相邀。眉睫談間得。元亮。 神情世外超。冷官安落拓。夢與。 虗竅笑調刁。道德依周史。元亮。 文章解漢嘲。爛花煙共煖。夢與。 宿麥雨將苗。湖海春應滿。元亮。 帆檣興自饒。東南俱素志。夢與。 臭味豈塵囂。濠上觀魚樂。元亮。 雲中抱犢謠。虗舟自此遠。夢與。 蹤跡混漁樵。元亮。</text>
<title>鷗湖訪展甫。歸後展甫。次昔歲松都時詩韻。寄來。復次却寄。</title>,<text>年來懶與病相期。萬事從他不激隨。破笑閒看小兒戱。排愁何害野狐碁。漲江鼓枻淸風裏。高閣交談返照時。更欲留連終夜語。入城無急且遲遲。</text>
<title>又次元亮前韻</title>,<text>梧亭詩興向余論。藜杖尋花到別村。雪魄初還纔半樹。陽雷已動啓千門。香浮月地知無隱。妙在天機勝有言。灞岸孤山俱寂寞。許君吟賞擅芳樽。其二金盤華屋不須論。一朶孤開殘雪村。淸聖可居伯夷室。禪宗初闢達摩門。氷霜未足方高格。鼎鼐深知是俗言。賞爾獨醒超世醉。月明相對屛杯樽。其三我有幽懷誰與論。逌然一笑卧窮村。天寒白雪埋幽逕。地僻靑山對迥門。書到精微難快讀。趣成眞率却忘言。東隣詞客時相訪。每恨碁傍不置樽。</text>
<title>次德哉東峰祠作</title>,<text>光爭日月亦身外。從古眞人貴泯蹤。東海漫漫龍可蟄。白雲何意托西峰。其二狂子招來入城市。故將糞土穢儀容。累名百世眞奴輩。剛仲何曾較不恭。其三題詩木葉哭何事。刈稻山田秋不逢。無限春花誇富貴。傲霜寒菊自丰茸。其四出處雖殊同義烈。高風豈合語庸庸。谷雲遺老能解此。春峽新祠配卧龍。其五牛芻自是無言訣。雷動三韓振法鐘。誰識褐衣懷白玉。先生心事本儒宗。其六坐庭觀天天何大。省識平生湖海胸。志氣自然消不得。雪中孤特挺寒松。</text>
<title>送嶺伯兪展甫</title>,<text>古來方面能者疇。再任三任政優優。雪山增重嚴劒南。寇伏不興張益州。公今又以九卿出。深知天意固密勿。太剛太柔俱可戒。向者嶺南不可說。</text>
<title>次金上舍 重白 韻</title>,<text>春天氣像大包涵。暖煦熏人似酒酣。悄坐雲陰簷外度。孤吟山色案前參。不知何故勞朱墨。幸有高人共笑談。葩谷華陽非遠地。可能隨我恣幽探。其二空庭無事月光涵。坐嘯東軒倚半酣。敢道湖山追吏隱。不妨齋閣學禪參。賦歸何日尋晨路。勝讀十年聽夜談。猛糾寬難俱莫說。丹丘仙島欲同探。其三方池磊落曙星涵。柯爛仙壇意正酣。强道每爲形勢屈。不知潛向譜圖參。古松流水坡翁趣。落月橫參魯直談。重整紋楸迎敵否。且看虎穴奮戈探。其四笑對菱花老態涵。白鬚紅頰借微酣。坐聞天籟寧非我。默信雷聲不必參。百事撓人少如意。一生任命毋多談。悠然高卧風窻下。大道羲皇以上探。</text>
<title>更次</title>,<text>雲影天光半畒涵。春風拍拍滿懷酣。心源活潑元無息。氣像英豪可並參。少日激昂懷遠志。老來疎落但空談。知君氣質誠堪就。何不沉潛理窟探。其二病眼昏花煙霧涵。亂山如舞又如酣。衰容蠶欲三眠熟。大覺禪無一宿參。爲問精神何以運。方知喉舌自能談。攪淸反濁眞良諭。見道由明不可探。</text>
<title>贈金上舍</title>,<text>閒門要路俱公道。最愛君家園裏草。和煙羃䍥密勝羅。得風披靡綠如掃。靜玩意思自家同。忽聞驢鳴聲更好。金君家畜驢其二君家易知復易尋。屋上長麓秀高林。每從中原度栢嶺。馬首轉出綠陰陰。準擬淸明酒熟後。提壺往聽黃鸝音。</text>
<title>午睡初起。遊目戶庭。見墻東立一老樹。南有四樗老松一架。門外列七柳。柯葉扶疎。雲日掩翳。飛鳥之往來者。若游魚之戱泳於積水荇藻間。遂有感於心。成古體一首。呈金上舍求和。</title>,<text>生死等榮枯。閒忙摠一塗。乾坤自無爲。日月遞相徂。官居閴無事。樹木森庭隅。靜看飛鳥樂。窅然想江湖。江湖亦何好。風雨漁舟孤。人生貴適意。大道了有無。隨處不惉懘。始可稱丈夫。</text>
<title>去夜無聊。復得二疊。</title>,<text>招提在迦山。千丈懸樵塗。朝見谷霧籠。暮見宿雲徂。瓮茶浸松葉。槽泉引巖隅。高絶想靈隱。但無浙西湖。中有絶粒僧。韻格自淸孤。磬鐘閴林巒。跏趺入空無。每思籃輿去。安心問工夫。其二逆賊入西原。南公肝腦塗。倉卒勇莫施。列炬夜半徂。霜鋩氣不屈。罵賊怒目隅。男兒殉節死。風烈動嶺湖。邑人爲之泣。新刱廟貌孤。兒爲節度使。家世古所無。哀贈奬忠壯。永世激非夫。</text>
<title>又疊以謝</title>,<text>懶性得之天。事事皆糊塗。素志滄洲闊。大化日夜徂。流浪偶到此。小邑古城隅。楡柳卽三逕。澗渠敵五湖。逍遙山雲來。吟諷庭月孤。斗米留不惡。魁芋去豈無。緬懷卓子康。氣像近懶夫。其二課農無甑塵。敎子不窻塗。依林占幽居。帶門淸溪徂。名高菰蒲中。文擅湖海隅。烏哺繞暮林。魚潛樂深湖。相笑契迂濶。屢枉屈高孤。偃阻人固得。孺來嫌自無。可得日從容。碁局慰病夫。其三孔聖有遺言。同歸而殊塗。汪汪大瀛海。並呑百川徂。昧者强分別。隨處生脊隅。波瀾及湍瀨。澤瀆與河湖。有之太紛紜。無之亦枯孤。優游萬化中。翛然一事無。三復絶韋書。時或警懶夫。</text>
<title>訪福洞柳進士 垕</title>,<text>長松繫馬坐欄頭。福地煙霞事事幽。林外斜陽山日午。堂中苦熱石泉秋。機關用盡天何在。眞樂悠然老不憂。頓使陶潛有歸意。華陰一半欲相求。</text>
<title>次朴士常 敬鎭 讀莊詩韻</title>,<text>醉漢扶東更倒西。夢中飮酒夢中啼。劒書老釋俱無得。合着荒村學祝雞。其二乘龍御氣老仙翁。浪道超然造化中。綠水靑山元自在。明朝須揭雨晴篷。</text>
<title>自嘲</title>,<text>小邑安閒栢嶺西。荒年五斗慰妻啼。故人頗怪歸來晩。笑道牛刀正割雞。其二不知今我已成翁。懶把衰容照鏡中。夢逐白鷗江上去。滿天風月釣煙篷。其三峽裏秋光老古城。天高木落鴈南征。肩輿時渡前溪水。紅葉林邊白髮明。</text>
<title>贈許仲厚 墺</title>,<text>魯連東蹈伯夷西。滄海高文窮道啼。却喜有孫傳舊業。蕭蕭風雨尙鳴雞。</text>
<title>次牧齋韻。送許仲厚。</title>,<text>漢上釣翁東閣過。布衣對坐想煙蓑。白鷗何似黃花趣。詩句如聞欸乃歌。水國無非閒日月。漁舟長在少風波。明朝得意還歸去。兩岸靑山紅葉多。</text>
<title>菊以暮秋落木時始發英。到初冬風雪。尙强項不摧屈。受命于天。剛正淸高。非春花一時爭豔者所可比倣也。余旣列種于縣齋前後。又栽三盆。分置房與軒。盖擧目而無非菊也。金上舍士晦要一盆。余喜其同余愛。故仍以與之。乃反作三絶句。有諷意可噱。遂和其韻。演爲四篇。以發揚菊趣。且解嘲焉。</title>,<text>黃面瞿曇萬象虗。寂中圓相自如如。晴窻共作無言會。心地超然省最初。其二淸燈淡月夜窻虗。酷愛黃花伴案書。却怪前賢多賞詠。不言靑葉影扶疎。其三隱逸爲名信不虗。病夫交契未全疎。風塵作吏猶堪愧。分與西村處士廬。其四淵明近道未眞踐。嫌折長腰返舊廬。笑看高枝殊偃蹇。得風微亞不妨渠。</text>
<title>雪城十詠</title>,<text>滿街皆是聖人。草亦同禀一氣。若使神農嘗之。却又千般性味。右東園細草迦山形老心童。伏流近迷藏戱。與其偏灌三汀。曷若兼潤五里。右南澗新波月未出山兀兀。月初出山與齊。倐焉兩分氣像。終是月高山低。右水晶初月返照不寒不暖。其如漸漸暮何。强爲大易拊缶。誰能魯陽揮戈。右文殊返照或北或南出入。或又圍繞山腰。從今如期而雨。答我一邑民謠。右迦山宿雲今歲夏秋仍旱。太守傴僂祈神。明年若免下下。勿令更勞病身。右社峰飛雨積翠千丈浮空。一何霏微薈蔚。欲取天際晴光。助我筆端老氣。右五臺晴嵐勸農肩輿時出。笑看滿野黃雲。吾亦有田數畒。徑欲歸去鋤耘。右三汀晩稼陰陰一村氣色。每度春綠秋酣。何不盡栽棗栗。採薪食實都兼。右鵲島長林烏岑不烏而白。灝氣皎潔崢嶸。敢道去來輕重。舊號元是雪城。右烏城積雪</text>
<title>次許仲厚韻</title>,<text>水邊茅閣敵臨臺。平楚蒼然一望開。霜日芳華還有菊。病夫詩思不關杯。茱萸尙記前年健。木葉同傷白髮催。未禁廉頗披甲意。諸君各騁少年才。</text>
<title>九日。同許仲厚，朴士常。得花字。</title>,<text>老樹官齋小似蝸。寒盤壓酒只西瓜。愁毛轉長三年客。秋色自開九日花。落木歸鴻霜信急。閒雲倦鳥暮光斜。淸溪駱岫還幽趣。乘興君能過我家。</text>
<title>病伏無吟詠之興。而許仲厚時時作詩挑之。又縱筆放言。不計篇之多少。老夫狂發矣。恕之恕之。</title>,<text>南北東西生八風。此身安處卽爲中。悠悠宇宙無邊際。萬萬長存太極翁。其二自吹自息大塊風。人死人生天地中。榮枯貴賤須臾事。一任冥冥造化翁。其三老君道德尙淳風。誕語雖無亦非中。獨自超然谿谷裏。馬牛安得動斯翁。其四陽明道骨亦仙風。坐地橫占儒釋中。啼鳥游魚詎能盡。等閒草木摠禪翁。其五眼前萬物俱堪樂。坐卧笑談空有中。無禮不恭亦何害。卓哉康節打乖翁。其六長空白月輾淸風。朱墨塵埃滿室中。淸濁同源人不信。反云吾是病心翁。其七水鳴灘石木鳴風。相激喧生靜寂中。俚語麤談都不擇。莫須敲撼老狂翁。</text>
<title>賦得夜笛。送許仲厚。</title>,<text>孤燈微月郡齋幽。橫笛淸宵似上樓。莫遣餘音吹到曉。明朝送客漢江頭。其二子瞻歌和楚江舟。李白詩傳黃鶴樓。別是他鄕留客夜。一聲孤起曲欄頭。</text>
<title>次許仲厚落馬詩</title>,<text>倒冠酩酊暮山寒。谷轉風回墮馬鞍。可愛淸狂非俗態。若無眞趣愧人看。高談自信心猶快。傑句方知氣未殘。無乃假情徒强說。恐吾推許太相寬。</text>
<title>雪城</title>,<text>雪城土薄不登糓。惟有雪來厚三尺。病守凍慄官齋冷。猶進牛乳鎭身粟。恨不鍊雪化玉粒。替民官租納千斛。不知白屋何從出。槖負牛載應催督。南村北里牒報交。民多逃亡無蹤跡。紛然侵責及姻婭。滿庭來訴非其族。初猶隱惻令出去。後欲抑勒加鞭扑。胡爲不去久於此。無乃留連爲口腹。猶然長嘯稱吏隱。卧看前山千丈白。</text>
<title>長句贈別許仲厚</title>,<text>許生詩客有風骨。炯目短身氣盤礴。往往得句多警絶。滄海之孫傳遺馥。室中無婦更無妾。兒女縫衣令翁着。自從嫁女送異鄕。獨與漁舟漾澄碧。家徒四壁一身輕。掀髯笑傲江天廓。每歲匹馬省女來。寄詩琴堂起病客。官家酒薄不成醉。黃華留連雪華白。極知不去亦不惡。病兄有書催行迫。我欲隨君趁春風。醉顔交暎櫻桃熟。</text>
<title>春日福洞</title>,<text>麥壠高低路轉幽。臨門下馬竹脩脩。鳴禽舞燕眠山客。庭樹階花笑縣侯。靑眼談霏承欵曲。白頭詩思尙風流。晴雲今夜當新月。窮盡溪源始得休。</text>
<title>渼湖八景。爲兪展甫作。</title>,<text>憂多到夜分。睡起已紅旭。敬問主人翁。能保惺惺若。右石室朝旭缶歌當安之。繩繫兒童說。借問魯陽戈。何德能駐日。右廣津夕照山勢崒然高。雲嵐籠晴碧。姿態信可憐。不如眞面目。右南漢晴嵐明炬照夜灘。擧網漁舟返。雖無樂洋洋。飽喫魚羹飯。右王灘夜漁小雨晩霏霏。旋晴功力微。可能更霶霈。使民無寒饑。右黔丹暮雨霽月非公物。恐不爲淸供。光輝雖灑落。難滌憂時胸。右斗湄霽月大江衮衮來。片帆泝流上。不緣乘長風。那得破巨浪。右大江風帆薪芻政相須。刈多損嫰綠。寸葉豈有無。在渠同剜肉。右遠郊平蕪</text>
<title>申營將 慶流 挽</title>,<text>班超投筆飛食肉。威行西域三十國。直入虎穴探虎子。安能俯首螢窻讀。申侯韎韐束溫雅。言語安徐意氣下。是宜談經擅書林。何乃立身由弓馬。西塞按郡森戈棨。儒化靑衿看濟濟。黃石編爲小學書。八陣勢列鄕飮禮。時淸武略無所施。陰以兵法用奕碁。而今冥漠不可見。長憶山軒對局時。</text>
<title>贈朴士常</title>,<text>簷聲滴雪霤。山意暖春陽。已看遊絲戱。爭吾白髮長。其二五十不讀易。何能辨陰陽。臘後寒梅發。春來白日長。</text>
<title>答謝許仲厚</title>,<text>五載愚頑如一日。邑民爭道不推移。腹中飽飯餘無物。許子時時引出詩。其二動靜陰陽互用時。靑山自在白雲移。眼前萬物天機活。風木啼禽摠詠詩。</text>
<title>又次許仲厚韻</title>,<text>病守不知雪鬢寒。便思跨馬拂銀鞍。龜潭淨淥撑舟度。蒼壁崢嶸拄杖看。曠蕩自能奇氣發。逍遙渾忘暮光殘。許渾風月江山客。能得隨吾靜界寬。</text>
<title>簡寄兪展甫</title>,<text>山齋孤卧冷侵裘。遠想江風撼小樓。渡口無人氷塞斷。不知何處繫虗舟。</text>
<title>呈楡溪</title>,<text>眞人淸想杳天邊。松下鼓琴風入絃。墨綬遠離今幾載。白頭相對又新年。公能春釀留人飮。我欲時來枕石眠。海外蓬山千萬樹。洞賓孤卧太寥然。</text>
<title>寄宜叔兼示子安</title>,<text>誦讀何如默不言。淸晨高卧到黃昏。老樹飄騷風捲葉。寒山寂歷鳥窺門。文章江漢靑雲遠。老病柴荊黃菊存。却想憂時他夜語。隔溪秋爛沈家園。</text>
<title>再疊</title>,<text>偶然一倡遂多言。每得君詩眼刮昏。雪鬢猶思寬酒戶。氷銜何遽作權門。是非紛錯幾時了。神氣淸明可夜存。警語爽如金掌露。倘能頻寄慰文園。</text>
<title>三疊</title>,<text>老我久拋富貴言。如君豈被利名昏。百骸叢裏安神宅。萬物根頭闢妙門。動靜靈通元活活。本源眞實要存存。恣睢枯寂俱魔道。須把如如問給園。</text>
<title>四疊</title>,<text>風竹騷騷共笑言。滿空星斗耿初昏。辭官陶令鋤山畒。盡室龎公隱鹿門。前輩一生安大化。誰人萬古獨長存。自然懶散成無用。不是逍遙學漆園。</text>
<title>五疊</title>,<text>一室翛然獨悟言。醉鄕還欲飮長昏。學詩生澁難成調。談道迷冥未得門。軒冕浮雲身外撥。海山勝景想中存。林居窄陋能容膝。隙地猶當日涉園。</text>
<title>六疊</title>,<text>白鷗當與洗心言。明月寧爲濁水昏。圖祿螢書猶市道。澄神蝸屋出天門。置身宇宙從他老。過境悲歡底處存。此意惟君能會得。相隨恨隔數家園。</text>
<title>七疊</title>,<text>六經俱載聖賢言。不讀其如心地昏。致澤豈云無軌則。文章亦自立家門。浮華莫信諛辭許。遠業當令苦志存。議論追遊非雅道。願君三載不窺園。</text>
<title>八疊</title>,<text>安弟雍容可與言。中年飮醉不昏昏。世傳能保千株橘。心德當開駟馬門。詩句老成佳興在。杯樽醞藉舊風存。期君共作梅花會。看取春雲暖雪園。</text>
<title>族弟伯訥 敏輔 迢迢瑩澈。才思溢發。余愛之甚。故亦憂其氣太銳也。銛鋒逸蹄。固其天性。雖然水之流盪。壅之成潭。火之炎騰。伏之難過。蘊蓄頤養之工。又曷可不力哉。伯訥和余言字韻三篇。余以二首答之。非但老氣鼓不起。不欲與少年相較。且欲止其蓬勃之習耳。</title>,<text>名篇秀句摠虗言。磨琢何曾刮鑑昏。未必詞華成遠器。願恢家業大吾門。庭花炫露韶華暫。澗栢凌霜耉造存。不識君將何所取。莫漫紅碧賁芳園。其二時氣乖和不可言。仲冬溫暖雨常昏。身將茅屋棲林麓。夢逐漁舟出海門。無葉枝頭風力殺。有雲天上月明存。豐山勝地如分我。徑買農牛向兎園。</text>
<title>悼戚姪兪參奉彥欽</title>,<text>今代寒泉舍。期君黃直卿。深衣將有托。褧錦少知名。克念憂流注。芳年失老成。相公垂淚語。奚但幹家情。</text>
<title>省亡弟墓曉。次閔友 師益 韻。</title>,<text>我到孤墳寂。不知爾有魂。草根含雪凍。松葉受風翻。想像空山宿。凄凉曉月痕。平生舊交在。殘燭話寒軒。</text>
<title>金城</title>,<text>金城館舍近山巓。日日開戶坐兀然。不知水入何處去。四山環擁平郊圓。俯視溪邊有行客。樹陰驅馬忙加鞭。爾應仰看謂吏隱。我方笞人催納錢。</text>
<title>慶陽篇</title>,<text>朱欄高倚。瑟瑟其風。俯視春木。一何蔥蘢。帿如大帆。武夫其同。發矢屢中。奏鼓鼕鼕。人生會死。所貴者忠。沒而無稱。比彼昆蟲。念此爲邑。東北之衝。如國有難。會當立功。勁箭殪賊。豈不豪雄。不幸而死。爲國捐躬。勖哉夫子。無負長弓。</text>
<title>逍遙門</title>,<text>幽鳥和鳴樹上。白雲高度天中。我自逍遙一塢。泠然九萬里風。</text>
<title>詠歸門</title>,<text>胸中了無一物。眼前春樹森羅。適然出門復入。不知所詠者何。</text>
<title>斷髮嶺</title>,<text>地近仙山。鞭馬而行。山若增秀。水亦鏘鳴。我興翩翩。衣袖風生。崎嶇上嶺。路何坦平。天之東際。衆峰皓皓。積素凝華。是謂蓬島。卒然見之。驚喜顚倒。髮不必斷。風吹亦好。非嶺之高。詎望楓嶽。非歷艱險。詎豁心目。夫子有去。先難後獲。易天之衢。亦後大畜。</text>
<title>長安寺</title>,<text>松檜陰陰路轉折。僧肩籃輿響伊軋。穿林渡澗眼忽明。佛殿丹靑見突兀。數峰斗起山樓前。以手拍欄歎奇絶。居僧莞爾向余道。初入仙區莫浪說。正陽明日望毗盧。此峰並在兒孫列。</text>
<title>普德菴在絶壁上。仰見三層殿丹靑。下以銅柱揷地撑拄。老夫疲甚。無意登陟。一行皆踴躍而去。</title>,<text>霞潭之水。雷鳴雪落。觸石者立。成潭者滀。瞻彼普德。高幾百尺。懸空搖搖。微見殿角。爾輩勇往。飛湍超石。我如深潭。匯而不激。</text>
<title>歇惺樓</title>,<text>山頂置樓壓翠微。萬峰羅列簇成圍。磨開積鐵排雷雨。鍊出鮮銀爛夕暉。應有神靈能久鎭。不愁騰踔競分飛。長安老釋休相促。衣拂剛風詎必歸。</text>
<title>望毗盧峰</title>,<text>嵯峩毗盧峰。秀色天中浮。雲來漠漠如月入。雲去娟娟若笋抽。念昔吾祖東郭公。鳴琴獨坐峰上頭。滄海之水波漫漫。長風浩蕩天悠悠。孱孫老㥘安敢到。悵然遠望空夷猶。猶然霎時神九𨓏。不知頹卧山中樓。</text>
<title>放歌戱諸僧</title>,<text>衆香城不可上。巉絶無路石如削。望高臺不可上。杳杳晴嵐天一握。縱令决死攀蘿登。目玩恐不償脚力。我將喚起九淵龍。騰身跨上靑天中。夭矯盤旋駕彩雲。俯視一萬二千峰。老僧頭白那見此。袈裟禮拜向空指。爭云萬歲曇無竭。寂久狂生爲此戱。</text>
<title>金剛行</title>,<text>朝鮮乃能有楓嶽。中州人願生東國。夢想煙霞六十年。疾病憂患髮盡白。偶然得符金城來。天以殘軀置山側。斷髮嶺頭已怳惚。長安寺中更灑落。試向惺樓倚嶪峩。簇立衆峰俱天磨。皎如日漲夏空雲。淨若風湧秋溟波。崢嶸戌削骨格奇。窈窕深沉洞壑多。高眞衆靈之所居。淑氣藹藹中盤拏。衆香璀璨鬱層疊。釋迦秀色連迦葉。頭頭生白是放光。箇箇無言眞說法。白鷹靑鶴看有無。谷響林籟互唱答。獨立遙挹體勢壯。微吟欲收蒼翠入。竦身步度獨木橋。屢得名藍過淸宵。迭送迭迎峰亭亭。或懸或淵水迢迢。雷鳴雪滚石齦齶。一洞萬瀑爭喧囂。蓬萊筆力欲龍騰。拄杖摩挲神飄飄。桂樹春風滿院香。星壇欲下仍徜徉。眩轉安能數萬千。淸泠盡可諧宮商。乍見駭目精魂越。久對叫奇意味長。白雲邀我上鴈門。又出穹林望東洋。</text>
<title>七星臺</title>,<text>出山欲亭午。入林若初曉。幽花時灼爍。密葉互䆗窱。崖傾雪皚皚。谷轉風嫋嫋。哀湍瀉石間。飛峭競樹杪。星臺俯大壑。仰視想縹緲。金剛已朝別。復此見繚繞。叢舒異體勢。內外俱晶皦。未易加題品。勝處孰多少。澄神俗累輕。矯首白雲杳。羽化不可期。冥棲超物表。</text>
<title>百川橋</title>,<text>無情最是金剛山。送客雲端隱䯻鬟。惟有百川橋下水。迢迢隨我出林間。</text>
<title>登海山亭。東望滄海。西望衆香諸峰。欣然有賦。</title>,<text>已別心猶戀。重逢眼爲靑。海橫山靄杳。石峙雪帆停。棟宇平郊迥。煙雲遠渚冥。自然天半坐。不待御泠泠。</text>
<title>四仙亭</title>,<text>瀅滑大圓鏡。飛亭聳浪中。四山低拍拍。笙鶴韻松風。</text>
<title>夢泉寺</title>,<text>永述淸遊儼石欄。我來三十六峰寒。金仙却向湖邊坐。浩劫低眉了不看。</text>
<title>次通川李使君 顯崇 韻</title>,<text>未有前期邂逅逢。兩無冷語興俱濃。新詩逸趣誠輸子。白髮蒼顔不及儂。坐石並觀滄海日。瞻雲回指衆香峰。秋來更結蓬山約。皁盖行穿谷霧封。其二名區乍別更前逢。蒼翠雲霞互淡濃。靑鶴無蹤那報客。白鷗多意不驚儂。淸幽已出山中寺。縹緲來看海上峰。賴有使君詩共和。崇深氣勢發天封。</text>
<title>用振衣千仞岡。濯足萬里流爲韻。</title>,<text>陶令歸去來。余豈戀縣印。不來無不可。强爲金剛進。居常卧終日。近山氣益振。曰余有公事。策馬及風迅。以見廵相爲托。故云。其二仙山自然白。今古誰發揮。未敢累玉雪。孤坐攬淸輝。逸興共崔嵬。軒擧欲爭飛。無近太劇顚。笑斂拂拂衣。其三大數倘相近。不必萬二千。元氣震盪來。合沓又回旋。爲谷窈而深。爲峰皆竦天。余每神上行。不受其壅然。其四梵宮備粧嚴。往往寄百仞。緇徒或經僧。偶坐相問訊。師能斷六賊。吾將新淬刃。一笑呼大師。多言愈不襯。其五奇峰自凝靜。洞瀑爲何忙。圭璋列我前。琴筑響我傍。空谷不寂寞。淙崢侈行裝。携筇路更深。雷雪轉翠岡。其六鴈門界內外。剛柔分骨肉。謂雲爲海濤。反指松黛積。眩惑不能信。摩掌頻拭目。行當向前去。塵襟一洗濯。其七洪濤蹴渚岸。大聲吼霹靂。初見色爲變。我馬亦辟易。沙鷗却笑人。泛入浪頭白。忽然飛上石。獨立拳一足。其八三日太怱遽。百年豈云遠。平湖碧㶑㶑。衆峰低嫰嫰。扣舷老身兀。登亭病脚健。澄心洞虗靜。窅然超吹萬。其九浮海右軍公。登山謫仙子。搔首欲問天。張帆樂忘死。俗士駭其狂。高人鼓掌起。相去太逕庭。豈直三十里。其十髮白始來遊。勝處猶冥搜。若在少年日。曳杖毗盧頭。試以神默會。大觀莽八區。鯤鵬容幾萬。天高海自流。</text>
<title>觀海</title>,<text>登高望瀛海。天宇東寥廓。縱目何蒼然。浩浩無際極。積氣生天一。流行道不隔。搏之不可執。有形無太局。鑑明若冥昧。德大安坎谷。百怪盡涵育。萬物資潤澤。汪汪巨人量。較之誰寬窄。云何兒戱爲。風起雪浪激。</text>
<title>有歎</title>,<text>我自嶺東歸。胸懷涵滄海。了了楓嶽山。亦自眼中在。流峙各天得。奧曠隨境改。東西盡奇變。一氣接眞宰。充然若有得。如食腹不餒。浩歎翻自失。於道其亦殆。老氏知天下。閉戶無所待。</text>
<title>小閣</title>,<text>欲上高樓去。仍留小閣眠。園花紅豔豔。階草碧芊芊。犬走能循道。鳥飛自得天。事來聊倦應。吏退但悠然。</text>
<title>吏隱堂篇</title>,<text>靑靑者麥。在彼中野。樹之菀菀。亦山之下。東軒嘯詠。聊以陶寫。非吏非隱。此何爲者。軒高于墻。俯見南里。或茅或瓦。籬落相比。荐歉以來。生理何似。喜爾朝夕。爨煙之起。簷舞玄鳥。樹囀黃鸝。好聲相和。林日遲遲。性好幽獨。晤言告誰。同心良友。今日乃思。</text>
<title>卧久</title>,<text>卧久自然睡。醒來起亦勞。水分汀樹直。野闢峽天高。跂鵲窺謀食。盤鳶戱競豪。悠悠又欹枕。蔥蒨望東臯。</text>
<title>雜詠</title>,<text>嶺西瘠薄土皆沙。田制太疎戶役多。義固不辭定疆界。賦如增重奈民何。其二金城詳定太未足。加斂傷民否不支。若因量役稍通變。秪應公私兩便之。其三人言楓嶽儘雄奇。六十年來始見之。一自入山循海返。故園歸計覺遲遲。其四耳聰目明手動搖。坐卧行住摠自聊。活潑天機無不足。悠悠宇宙可逍遙。其五文章宿習寓漫興。山水牽情遍浪蹤。欲識淵翁所見處。世間無物可當胸。其六若云人死有精神。儒釋聖凡理亦均。自言能了一大事。畢竟茶毗勤苦身。其七心爲何物更誰玩。道體渾然恐未融。邵子弄丸非至論。自家元是在丸中。其八階前芍藥白紅別。物性天成各自誇。不識春風奇事在。一枝三色有桃花。其九看書本爲適閒情。及到賢邪激不平。且把芸編還擲去。肯令胸次起崢嶸。其十不動死生王介甫。必無此事司馬公。兩人見識雖各異。爲國如斯可謂忠。其十一商君嚴法滅强國。晉室淸談俗靡然。函谷徑開漢祖幟。長江不受老氐鞭。其十二子瞻輕肆太饒舌。議論瀾翻異晩初。少年勃勃倡私策。中歲勤勤諫伐書。其十三忠宣顧後爲身慮。鐵漢挺然氣自剛。政恐不免終不免。春循雷梅老益强。其十四大小短長物不齊。莊生强欲和天倪。是非分別還多事。直任東南與北西。其十五亭午村家亂雞聲。官雞登墻立不鳴。鳴與不鳴誰得失。願無鬬折菊叢生。其十六周公孔子抑陰生。金柅羸豕垂戒明。無可奈何陰轉盛。又言肥遯與艱貞。其十七强健不病爲完漢。黎庶安閒卽太平。智者有事要無事。妄人無事欲事生。其十八琴軒日日睡朦朧。過午醒來一霎風。卧似老牛鞭不動。笑看燕雀戱空中。</text>
<title>雜興</title>,<text>西峰日落角聲催。煙野冥冥夜色來。密葉不遮風力透。亂雲爭讓月明開。山林江海情猶結。禮樂詩書髮已皚。不沮不求終晩暮。世間窮達摠浮埃。其二縣樓高絶坐怡顔。過鳥盤鳶莽蒼間。黃麥浮浮搖綠野。白雲片片帶靑山。柳堤縱目神超迥。楓嶽關心夢往還。人生勞極方知逸。無事元無可道閒。其三神仙窟宅是關東。往者留連倚瘦筇。叢石亭前漫碧海。正陽寺外盡奇峰。鯨濤浩淼遙空接。鶴影微茫暮靄濃。躑躅棠花一春事。淸秋更擬看丹楓。其四雲帆一片海濤洪。何異神仙鶴駕空。金壤老公思鼓枻。通州太守却愁風。扶桑只在蒼茫外。羽客如邀汗漫中。破浪壯心今寂寂。夜堂遐想暗冲瀜。其五華洞老翁慷慨偏。崇禎皇帝筆如椽。風塵俯仰堪垂涕。山水深幽別有天。每擬幅巾尋勝界。欲從章甫拜先賢。陰城病卧違初志。直是悠悠到六年。</text>
<title>自笑</title>,<text>已從山海遍名區。何事留連尙佩符。豁齒啖魚兒女笑。病身登砌小童扶。讀書有志還仍懶。談道無成但自誣。政拙催科當下下。故園杞菊想荒蕪。</text>
<title>絶句</title>,<text>樓前三重山。蒼蒼朝靄濕。白雲生其間。又自爲一疊。其二老柳如伶官。垂袖列成部。淸風披拂來。次第偃仰舞。其三啼鳥相命侶。啾啾近卧床。不知何所道。新晴樹陰凉。其四靈臺浩蕩蕩。直與太空符。云何物役爲。但坐有形軀。其五裳領疊摺多。拆展卽一幅。萬世無今古。寒暑爲限隔。其六今日高卧好。明日高卧好。日月自相忙。不知人何老。</text>
<title>以流水聲中公事少。亂山深處長官淸爲韻。</title>,<text>古來有志士。多歎歲月流。短生抱長憂。早驚鬢髮秋。及到功名成。又有他人求。智愚竟何間。萬古寂山丘。其二人生豈無事。自然有憂喜。苟能不係拘。軒車等山水。淳風變古道。干戈平地起。夢作白鷗去。江湖波萬里。其三有根卽有榦。有榦枝葉成。春夏日茂滋。鬱鬱自相縈。靜時不相亂。風至紛有聲。無風不鼓動。風多反相爭。其四外物誘人去。交鬬天地籠。山林與富貴。淸濁將無同。有美春臺表。默默獨守中。守中不寂寞。活虎又生龍。其五寧爲白頭翁。不作黑頭公。黑頭髮難白。白頭外慕空。萬事曲肱卧。鼓腹願年豐。長短雖同歸。勞逸馬牛風。其六天下無小事。天下無大事。謂小忽生患。謂大慄不遂。羣言要折衷。稱物用明智。覺難曳身退。卷舒隨其志。其七外重刀錐大。中虗海嶽小。有蔽神不照。歲月夢中了。邇來多獨笑。空裏看度鳥。乘除任造化。事業付年少。其八唐家置節鎭。卒平安史亂。末運被反噬。哀痛紇干歎。齒牙資頤養。乾腊能嚼斷。風蛀反成仇。豁盡乃無難。其九吏退軒檻靜。盤坐樹陰間。合眼豈是睡。神凝無往還。無念寂空洞。有念海生瀾。但令學坐忘。不必天台山。其十楚相鼻詡詡。爵祿不入心。本來無一物。奚止天機深。千鍾一盂飯。短褐猶捉衿。君看用權日。鼻息一如今。其十一山外問何有。請君借前箸。山盡野當闢。野竟山又踞。勢窮必將通。有來豈無去。默觀死生理。陰陽有出處。其十二大化無停息。俛仰事已往。强欲力挽住。非愚卽妄想。凉意大暑中。鳴蟬警秋響。欣然曳杖聽。不知白髮長。其十三隨緣到縣齋。岸幘民稱官。簽丁旋逃亡。不爲隣族嘆。搜括托里正。並謁苦稱難。爾輩安得免。勿擾務在寬。其十四新晴晩凉進。林水相與淸。高雲濕不去。衆鳥飛且鳴。圍碁可破閒。不欲起戰爭。平生戒傷害。臨局殺機生。</text>
<title>晩眺</title>,<text>亭臺足凭眺。老懶尙詩騷。雨岸眠牛起。風巢返鵲高。溪雲橫木末。野粟上山臯。豐徵太守樂。庶可慰民勞。</text>
<title>月</title>,<text>峽月多平野。高樓樹影深。魚跳明積水。虎伏肅遙林。薄雲前嶺色。獨夜故園心。乾坤同一照。浩蕩散幽襟。</text>
<title>憶宜叔</title>,<text>尙絅道機熟。默默不語如老釋。宜叔心倜儻。英氣奕奕言談爽。一時兩人皆偉器。老兄並許千里驥。絅也冥漠黃泉隔。久矣夢亦不相覿。宜也遲回靑雲戀。蜂鑽窻紙出不得。東來窮獨一病翁。死別生別心忡忡。曾言胸裏有所得。近日所見與前同。</text>
<title>次安世韻</title>,<text>安世貌緊神淸溫。每逢輒作肝膽言。少年科第拾地芥。中歲功名指空雲。毗盧獨上誰更泥。浩蕩方可天外論。眞仙倘或住石室。過鶴飛雲覿髣髴。胸懷蕩蕩文思發。勢若奔濤來不竭。瓊琚玉珮精神注。裁剪陶鎔抑湧出。歸來長軸投故人。以君端士知語眞。却筆那敢作跋語。悄然默想融心神。嶔崎濩落抱窮愁。閉門歲月頭邊流。果謂衰㥘無能爲。終身緣斷蓬萊不。病脚芒鞋爲君殿。霜楓不見春花絢。天逸臺前羣玉府。我醉橫卧風灑面。興來直欲騰上天。看我道氣能其旋。退之詰屈何足道。與君擬追棲山仙。</text>
<title>追次鄭聖瑞 羲河 韻</title>,<text>生兵欲敵㥘師羸。老氣其如再鼓衰。安寺淸遊休浪說。惺樓勝景已先知。隻身濩落乾坤大。千里分離日月遲。遂使閒翁心不靜。蓬萊想處輒君思。</text>
<title>上坂里</title>,<text>林崖亂礫堆。蒼黑石紋裂。溪深水激激。葉枯風瑟瑟。决知虎所窟。呼哮恐其出。意欲遄出谷。細路多轉折。東岸夕照明。板屋依林樾。寂然若無人。積稼左右列。力穡飽終歲。深居送日月。喟焉歎靜適。樹陰亦淸絶。奔忙謀口腹。較爾若市撻。</text>
<title>途中</title>,<text>悄悄過山村。居民擁路歧。鶉衣曳草屩。破笠長纓垂。騷騷若羣鹿。羅拜前致辭。官出諒爲民。峽路寧不疲。欣然且勞苦。停輿暫躕踟。嶺西田不量。義當加整釐。廟堂欲正界。意不增賦之。如有量不均。爲汝平且治。低頭若微哂。相告謂余欺。如不加我稅。何用量田爲。山田盡沙石。樂歲不救飢。自從開國初。等棄爲民資。今日始加尺。峽民將流離。輸官尙不足。何以活妻兒。監官持繩來。治穢靡所遺。但計量時尺。書冊我不知。輕重姑莫測。但待出賦時。一倍尙難當。再倍焉能支。官來意雖勤。寒風計日馳。所平纔一二。小惠未普施。理實如汝言。泯默暗忸怩。適來當此役。民産係於斯。尹鐸與李彥。監戒諒在玆。深居不能安。遍行詢民咨。第歸莫洶洶。恤汝有監司。</text>
<title>下坂里</title>,<text>落景戀東峰。林表上孤煙。溪割兩岸石。山擁一片天。巖轉聞犬吠。人家高柳邊。入門驅羣雞。當戶蹲烏圓。方柱用瓦衣。結構低且堅。板壁虎突防。厨竈牛廐連。主翁髮半白。深目意靜專。目不識丁字。質朴任自然。兩男各分産。富厚多良田。羊酒醉伏臘。兒孫列眼前。緬想金張輩。燀爀用漢權。榮枯積恩怨。外華中自煎。豈如山中老。囂囂樂天年。不知機關事。乾淨少業緣。身倦煖茵卧。意愜終夜眠。明朝與之別。依依情更牽。</text>
<title>後浦</title>,<text>薄霧半籠山。峽灘遠有聲。沙礫粲可數。淥淨兩岸平。朝日射淸漣。蕩漾金蛇驚。小航不容衆。高坐鏡中行。手掬滿口潄。頗慰病渴情。自古洗心人。持此比妙明。汪汪千頃波。可當理障評。深淺異氣像。要之俱澄淸。</text>
<title>月崖村</title>,<text>九月峽中雷。如在瓮裏聞。驚風更號怒。勢將山嶽掀。飄塵擁霜葉。過屋落庭紛。閉門高拱坐。靜默存天君。云何浩然性。出入善惡分。頃刻有萬變。氷凝又火焚。譬彼淸明天。疾雷轟黑雲。氣機自相盪。本體無垢氛。柁舟運輕浪。惟在用功勤。雨晴上馬去。翳翳山日曛。</text>
<title>通溝</title>,<text>通溝古之縣。籬落頗稠密。不畏夜虎過。孤坐燭明滅。曉驚風撼屋。衾裯覺冷潑。朝溪已薄氷。夜岫冒初雪。紅綠閱春夏。變幻纔一瞥。人生天地間。與化相推敓。老者行當去。孩提又日出。不患世界空。其奈逝水疾。消盡與輪廻。茫昧不可詰。</text>
<title>上浦</title>,<text>綠水淸徹底。迅湍駿馬駛。决然不躊躇。千萬吾往矣。束峽詎能遏。走勢却竦峙。一水凡三渡。百折縈山趾。向在嶺上行。眩慄不俯視。及此沙堤上。安坐弄淸泚。谷風蕭瑟來。寒波粼粼起。有去旣不住。有來亦無已。坡翁未嘗往。恐乖川上旨。</text>
<title>菩提坂</title>,<text>平地忽拆裂。俯視幽深哉。懸坂蛇倒退。人上慄欲廻。兩崖束高壁。中卽大江開。深潭閟陰嘼。急灘驚怒雷。傾側舟不安。窸窣橋半頹。遠指黑松林。近看亂石堆。境怪神森凜。人若鬼往來。行行上彼岸。舒嘯暫徘徊。</text>
<title>峽行</title>,<text>驅馳動一旬。行路了殘秋。森邃澗谷冷。憀慄風飆遒。連山擁崒兀。岡麓自相繆。偪塞若無路。崎嶇屢經丘。荒田集噪鴉。落日返樵牛。山査據鞍摘。林霏拂袂收。高峰掛危石。亂薄帶長洲。向從嶺東歸。汗漫瀛海遊。峽行雖隈隩。往往賞淸幽。所遇盡可樂。曠蕩不宜愁。</text>
<title>絶句</title>,<text>雪從西谷來。疾風濛濛出。須臾已渡溪。飄瞥打窻闥。其二爭訟互喧囂。此心淡若水。風飆元自過。何必波濤起。其三鼓角官門閉。靑燈照夜深。悠悠千古事。耿耿百年心。其四黑雲欲雪休。漏日素暈射。空濛遠近山。濃淡異氣色。其五汀洲落木森。村墅孤煙擧。高齋晩眺寒。溪水翻翻去。其六門前高柳枝。啼鴉繞三匝。揮之乍分飛。啞啞還復集。其七曹相務盖覆。政與雪同德。麤石又汚渠。皓然同一色。其八淡煙鴉噪樹。暝色人歸村。莽蒼成幽趣。忍寒不閉門。其九傲骨藏塵世。麤皮裹太空。岸巾高坐兀。飄髮有長風。</text>
<title>喜北關亞使鄭安世來</title>,<text>昨聞郵館住西行。雙角朝來動古城。終夜主人相待意。入門眉目倍分明。</text>
<title>吏隱堂。次春川洪令 啓禧 韻。</title>,<text>金剛歸駕此淹留。官燭淸樽曲檻頭。春野詰戎明號令。夜筵携妓擅風流。乍欣酒暈能回老。不藉山鋩可割愁。一唱陽春花欲發。等閒詞語敢云酬。其二請公繫馬少遲留。醉我慶陽樓上頭。老木逢春猶欲動。停雲無事豈須流。淸風不淺桂軒興。殘雪遙生楓嶽愁。宜叔拘官德哉病。渠雖未到詎無酬。其三樓外馳山遇水留。飛騰似慰老遨頭。一區地僻煙霞積。三載官閒日月流。爲客遲回那有趣。逢君談笑若無愁。春醪滿酌須傾飮。恕我停杯病未酬。</text>
<title>卽事要和</title>,<text>平闊微風岸。蒼茫細雨天。遠山開水墨。春樹着霏煙。橋候披蓑客。亭留飮酒仙。金剛非不好。先合畵圖傳。</text>
<title>次悶雨韻</title>,<text>仙窟神猶𨓏。危磎氣自低。已暄那畏雪。皆石不關泥。眞面花楓遠。元精澗谷迷。試登天逸望。詩句却難題。</text>
<title>次通溝寄示韻</title>,<text>三日留連初不期。耽山冒雨亦云奇。此行定寫蓬萊勝。纔到通溝已寄詩。</text>
<title>次歇惺樓寄示韻</title>,<text>鬱鬱峩峩不可名。登樓渾是白雲生。嶺關之際精光積。瀛海以西晝夜明。別後花楓應變幻。想來巖嶂挹雄淸。何妨蓮雪稱佳句。未易輕加犯古評。</text>
<title>首夏早起</title>,<text>柳拂輕風雨欲冥。今晨早起倚孤亭。煙雲峽嶂依依曙。高下原田漸漸靑。戱燕遊空低入幕。鬬雞登屋忽翻庭。憑欄一笑無人識。物我悠然摠性靈。</text>
<title>次板上韻</title>,<text>三年調養尙沉痾。崖蜜松苓不足誇。風檻卧消長夏日。露瓷閒啜忍冬茶。笙歌久寂如棲寺。簿牒全稀似廢衙。去固欣然留亦得。暮年山水是光華。</text>
<title>披襟亭獨坐</title>,<text>芳草藹幽綠。登亭堪一杯。林風鳥蕭散。川日魚徘徊。獨坐遙山擁。空心曠野開。蓬萊東北望。陣陣白雲來。</text>
<title>披襟亭</title>,<text>披襟亭子綠陰間。一帶長林繞碧灣。溪柳春濃煙浸水。日雲風遞雨翻山。牛行草岸東西齕。燕在空天頡頏還。任運騰騰隨處樂。此中無事不怡顔。</text>
<title>麥壠</title>,<text>春麥靑靑秋麥黃。壠畒高低風簸揚。婦姑採桑蠶欲老。磨鎌將刈丈夫忙。且喜五月生秋凉。</text>
<title>蔘貢</title>,<text>關東貢獻三稏草。久矣變作靑銅錢。蔘貴錢多民轉急。昔採於山今出田。安得耕種如粟然。</text>
<title>魚商</title>,<text>東海乾魚走京國。馬載人擔相隨續。大嶺接天猢猻愁。揮汗赬肩行不息。猶勝夏耘春空腹。</text>
<title>麻布</title>,<text>峽裏種麻當吉貝。賦稅年年布納官。餘作衣裳着男女。可矣炎天奈日寒。冬堗燃薪赤身安。</text>
<title>南草</title>,<text>南草不吸那關飢。奈何人人皆嗜之。峽民耕種以爲業。軍布蔘錢皆由斯。中國茶利禁者誰。</text>
<title>板屋</title>,<text>瓦衣雖好費靑銅。伐木作板易爲功。鱗鱗覆屋安以石。妥帖不動任飄風。急雨擊撞如鼓鐘。</text>
<title>憶佛像</title>,<text>萬法紛紜摠是塵。最初淸淨卽爲眞。嵬然金像寧殊衆。只是無言便恐人。</text>
<title>憶東海</title>,<text>巨浸漫漫幾千里。我昔登高窮俯視。但看蒼然無涯岸。何暇遠問桑田事。俗士惝怳歎其大。海若猶自羞天地。下卽空洞魚龍之所居。上卽寥闊羣仙之所戱。羣仙自高驕於人。我來不見飆輪至。驪山茂陵狂妄客。不知眞仙在胸臆。天君獨立萬物表。敝席曲肱同寥廓。瑤臺玉樓駕飛龍。外物未足供戱劇。老聃室裏秦失哭。釋迦棺中眞火爀。大聖翛然一往來。鍊形服氣何太隘。至道盤礴浩無窮。死生大小靡不通。自謂超出陰陽外。借問陰陽何所終。雲天搖挑恐非眞。巨人能安大化中。行者勞力居者息。色相事務空不空。眞仙倘或印可否。放歌一曲海湧風。</text>
<title>憶蓬萊</title>,<text>高樓獨坐思蓬萊。乃在碧海之西隈。地是荒徼古穢貊。何得此有仙山哉。黃塵淸水互變時。知是巨鼇頭戴來。出沒尙作波浪勢。玲瓏盡是珠璣堆。徐巿遠望光燭天。浪說神君坐銀臺。我來何處訪羡門。但看佛宇高崔嵬。非心非佛卽宗旨。金像說法無言雷。萬二千衆共圍繞。天花亂落如雪皚。白業空門淨如如。人天瑞氣寥朗開。福地洞天非一二。學道成仙愧不材。萬瀑洞深濯塵纓。毗盧峰高望八垓。春風一遊夢髣髴。恨不重踏九百回。白頭眞成被山惱。側身東望神徘徊。惟有靈境差可意。世間萬事俱浮埃。江山雖好亦外物。苦想恐被天君咍。君不見胡子衡山過路不登覽。後來繼之有兪台。</text>
<title>歲甲子春。余登楓嶽。踰鴈門循海而歸。老病衰憊。不能窮探。如圓通洞，隱身臺，佛頂臺，鉢淵，九龍淵諸勝地皆不見。尙有餘恨矣。族弟伯訥今春入山。而年少氣銳。靡所不歷。作爲詩律。積成巨軸。余得而讀之。到摸寫精工處。往往勃然而起。更若足踏而目覩。意不能自已。遂於其所見者。依韻和之。其不見者闕之。以舒未盡之懷也。</title>,<text>長安寺洞口未見疑天上。及到纔百里。登嶺髮猶斷。入洞漢可屣。松檜出老僧。亂石激流水。蒼然四五峰。當樓突兀起。知爾有定力。萬古耐高峙。蓬萊幾千疊。勝賞自此始。刱覩易爲奇。靈境豈止是。貪夫不厭貨。前路更佇企。浮游埃壒外。笑語蒼翠裏。周覽屢回首。詩料暗自揣。只愁筆力微。寫出不相似。正陽寺俯視杳空蕩。谷風雲氣馳。壁圖傳絶筆。石像儼豐肌。天近摩將及。山高壓不危。適來參寂靜。無可說希夷。歇惺樓正陽寺前山疊疊。淑氣祥光鬱叢集。金剛仙嶽峰萬千。道寧老子年六十。樓頭吟賞氣自旺。高處飛騰力不及。回身轉眄應接勞。坐看未足又起立。容姿莊整不可狎。氣像嵬峩我當揖。白日閃爍開競爽。綘霞隱見如羞澁。瓊壺酒盡不須愁。潑潑春雲潤可浥。山亦欲交樓上人。踴躍奔騰爭來入。已敎偃蹇作賓主。更令扶輿相噓吸。風勁日暮不欲歸。擧酒相酬樂且翕。道寧。金城邑號。萬瀑洞衆水决圓通。八潭或淵瀑。交流集於此。劃然蹴蒼壁。天旱尙琴筑。霖雨恣噴激。蓬萊筆成龍。防遏憑神力。想當下手時。壯氣溢深壑。勢欲山爭雄。却立足爲側。碧霞潭懸崖落高瀑。崩騰飛沫濺。匯爲潭澄碧。雲日光流轉。楓栝蔭左右。老大飽霜霰。但愁風雨來。潭龍或神變。凝碧潭逐境雖千變。不枉一逕尋。朗詠太冲詩。何必絲竹音。空潭瑩鏡開。峰影半倒沉。以渠澄淨色。證此妙明心。普德菴嵯峩峰勢揷雲霄。仰見飛簷百仞遙。試欲一登驚巉絶。不知何術架岧嶢。高撑鐵柱扶持在。危踏丹樓窸窣搖。不用遊空煩駕鶴。吾今拔宅馭天飆。摩訶衍穴望當前牖。香城壓後庭。白毫凝作界。金佛寂通靈。地擅雙峰勝。天分一片靑。惺樓望猶遠。眞面夾巖扃。又萬瀑歸來日正長。廢菴孤坐桂風香。却看列岫皆頭白。不愧衰翁兩鬢霜。佛旨本來甘澹泊。山光何事競騰翔。六塵滅後天機透。漫浪無心學述郞。海山亭馬渡南江淺。登樓海氣冥。長煙迷近浦。高浪潤遙星。境絶堪輸畵。神融自忘形。石峰凌蕩潏。特立見亭亭。三日浦滿眼澄波醉扣舷。永郞於此昔洄沿。人寰歲月殊塵劫。三日留連勝百年。虗閣淸泠貯靈籟。長洲蕭瑟杳人煙。憑欄獨立神超忽。古石蒼松摠是仙。其二殘山剩浦絶淸姸。返照微風進小船。松影鋪雲停馬外。波光開鏡泛鷗前。蕭騷倘許容詩酒。喧聒那堪累管絃。欲學安心何處問。夢泉寺裏坐金禪。門巖途中兩三漁戶自相依。紅嫣棠花媚落暉。馬怪沙鳴逾疾走。鷗疑人見却高飛。前臨雲海開寥廓。背別楓山轉翠微。笑指叢亭作終曲。通州太守與同歸。其二宗公壯志儘英豪。萬里雲帆駕海飆。眺望元無纖芥滯。測量眞與太空遙。浮天蜃氣時千變。拍岸鯨濤日萬潮。指此豈非圓滿界。荒唐莫信尾閭消。其三未見盈虗旱雨同。空明闊遠拆天東。萬波俱赤金輪上。四裔相環大地中。久落塵寰悲迫阨。欲乘鵬翮戱冥濛。丈夫心量元無極。豈限昂藏七尺躬。</text>
<title>短歌行</title>,<text>北園種桃長丈餘。花開旋落泛淸渠。花開花落亦何傷。綠葉翻翻蔭扶疎。秋霜葉零枝條脫。冬雪殭立中自如。但使本根無斲傷。依舊明春花葉舒。其二人與憂生浩無窮。貧富壽夭相始終。終日坎壈竟何益。但覺催成白髮翁。低頭觀心莽蕩蕩。擧頭何處不靑空。逍遙快活樂自在。莫以幽愁置胸中。其三黑窟坐禪磚磨鏡。行脚奔忙不其病。騎驢覓驢眞可笑。佛在眼前自淸淨。如何六親視世網。獨在空山事務屛。日應萬變不動心。正氣浩然仰鄒孟。</text>
<title>登樓</title>,<text>返照新晴後。微凉綠樹幽。白雲低暎水。靑嶂獨憑樓。歷歷煙霞想。迢迢海嶽遊。故人重結約。楓葉爛霜秋。</text>
<title>白雲篇</title>,<text>英英者雲。垂彼遙岑。隨風舒卷。豈曰無心。獨我嘯歌。托興也深。何以陶寫。恨無良琴。雲在于天。爰得其所。前停後及。若趁儔侶。獨我詠歎。誰與晤語。良朋緬邈。悵焉延佇。嘒彼鳴蟬。聲聞于樓。凉生於暑。荏苒其秋。道心晼晩。素髮垂頭。良朋不在。勖我者誰。我思古人。潯陽之曲。風卧北窻。濁醪獨酌。舟車莫從。千載云邈。想以得之。宛在一席。</text>
<title>東園篇</title>,<text>東園之樹。枝葉相繆。雨來濛濛。有韻颼飀。我心紆鬱。所思伊誰。不貳之賢。邈焉寡儔。蜻蜓點水。不濡其足。非曰不能。風吹其溺。相彼鳥矣。高擧兩翼。遊戱雲空。亦足自樂。鳥飛于天。豈待泠風。魚泳于淵。載西載東。天淵高深。一理融通。飛之泳之。樂在其中。</text>
<title>雜詠</title>,<text>日日同雲雨以風。冥冥渾不辨西東。高松豈是蓬蒿伴。並在微茫杳靄中。</text>
<title>山行遇虎</title>,<text>緣溪樵路石犖确。懸坂推挽上山脊。官僮急呼虎蹲林。忽聞人聲跨度壑。壯士拔劒當前立。輿後吹鑼震巖谷。已道超忽過嶺去。但見樹梢風葉落。平生所玩但畵虎。恨不縱目看騰躍。</text>
<title>卧磵邊石</title>,<text>密林翳朝日。束峰如房舍。烏石籠盎交。泉行絡以下。鏡潭澄綠匯。珮溜琮琤瀉。木末吹竽籟。應答叶風雅。流雲乍點綴。天影極瀟灑。孤卧藉黃葉。意契不欲捨。飢氓恐久立。徐起爲輿者。</text>
<title>獨往</title>,<text>南山白雲下。縈紆洞壑深。意必有佳處。翛然獨往尋。稍稍出林間。緩緩循溪潯。崖斷續荒野。水轉竦危岑。廢田滿蓬蒿。忽聞雞犬音。蕭條兩三家。疑有太古心。雖無奇絶境。幽野愜冲襟。景仄始歸來。連峰半路陰。</text>
<title>同楡溪。夜到族叔 崇臣 平康衙軒。</title>,<text>輿畔小奚荷瘦筇。氷塗雖遠忍寒風。疎星樓角停行馬。細唱爐薰煖皓翁。客館語長官燭盡。東臺醉憶澗花紅。琴書親戚眞堪樂。阮籍何爲哭道窮。其二行乘轎子步携筇。巾服聯翩拂遠風。煖酒頻傳偏勸客。嬌娥雜坐不宜翁。嗟吾天地悲莪蓼。羡子襟懷有橘紅。况是同庚情更切。北堂遐筭祝無窮。其三迥野孤亭迎遠筇。雪天飛盖泝長風。煙霞一曲留連客。嶽海千重漫浪翁。酒盡高樓殘月黑。夢醒何處軟塵紅。明朝悵別黃家瀨。西指長安路不窮。</text>
<title>平康大夫人壽席志喜。且感情發於辭。不能抑也。</title>,<text>平康太守六旬玆。老大夫人鶴髮垂。筐實怡愉供晬席。堂暉遲暖屬良時。兒孫屢舞俱和氣。父老同醺見善推。金壤雖殘猶廩食。獨無母遺欲何之。</text>
<title>歸後復次前韻</title>,<text>獨立悠然背負筇。門前楡柳度高風。病思句漏鍊丹藥。樂擬滁山卧醉翁。駑老誠難追驥壯。菊華元不慕鞓紅。浮雲聚散君看取。三復文尼訓固窮。其二遙山那必去鳴筇。高卧相看不厭風。弱柳時搖驚坐鳥。歸雲故住媚吟翁。對人豈作眼多白。戒飮何須槽滴紅。萬事自然無礙滯。世間智力有時窮。其三興到孤遊忘策筇。慶陽樓上坐迎風。去年跌宕尋靈嶽。來日短長任化翁。寒渚暮雲埋雪白。小村遙夜見燈紅。溪山隨處行當遍。南澗緣源恨未窮。其四嘉峽荒墳記住筇。益城中夜忽悲風。天長海嶽孤飛鴈。月冷山樓不寐翁。掌有明珠今盡碎。晝殘餘燭詎能紅。平生學道終何遂。嗟爾人間命最窮。</text>
<title>次洪生琳韻</title>,<text>積雪無頑石。橫煙露半林。峽憂催跡虎。庭訟競鳴禽。海想超然往。官居迥且深。洪崖肩共拍。碁局慰羇心。</text>
<title>亭子淵</title>,<text>醞藉臨幽壑。淸泠帶綠溪。窻欄蔭松石。雞犬傍鳧鷖。飯訖仍忘起。詩成欲疊題。淮陽誠不薄。軒盖意還低。</text>
<title>次洪生韻</title>,<text>一生休問天。萬事且隨緣。病脚樓飛檻。霜髭妓滿筵。白雲高卧後。靑嶂未眠前。但把形骸說。何須讓老仙。</text>
<title>與伯訥泛舟南川</title>,<text>大小隨冥觀。賞心卽勝遊。川橫洞庭水。亭迥岳陽樓。雨氣長林黑。風音遠瀨流。他鄕寥落意。斜日倚孤舟。</text>
<title>偶吟</title>,<text>白雲誠無盡。日日長在目。靑山不知老。高下互氣色。動靜雖不同。無情各自適。翩翩入雲翮。羣飛戱空碧。得意天地間。來往無限隔。達生豈在他。勿爲塵所縛。</text>
<title>李文仲挽</title>,<text>白髮較誰長。寧忘蔥竹時。淸疎非俗客。眞率乃天資。彭澤猶堪醉。水曹不負詩。夜談驚遽化。無病赴仙期。其二跫音聞閉戶。每對覺情新。碁固時輸我。筆能遠過人。疾忙從勝敗。揮灑見精神。峽雨愁孤卧。短屛獨自親。</text>
<title>苦雨</title>,<text>夏雲秋遂黑。無日不濛濛。草樹微茫外。樓臺淅瀝中。川村嗟見漂。峽稼恐全空。胡燕從沾濕。輕飛戱晩風。其二西蜀愁多雨。東關亦漏天。氣昏仍輟讀。聲慣不妨眠。鶯老秋生後。蟬寒露下前。歸歟應酒熟。峽裏又荒年。</text>
<title>戱吟</title>,<text>四年不上南湖船。長技悠然卧看天。樓頭小妓歌聲澁。笑道官家行樂偏。其二頑雲漠漠四山低。鼓角初殘睡睫迷。雨暗長川風鼓浪。鳧鷖驚散夜深啼。其三三月淫霖古亦無。滄桑變化在須臾。百年舊老驚初見。舟自三江入九衢。</text>
<title>九日登高</title>,<text>九日他鄕誰與同。高臺獨上倚霜風。羣山自逞虗空內。返照斜明杳莽中。從古英豪俱往迹。未知天地果無窮。整冠落帽尋常事。且泛黃花醉此翁。</text>
