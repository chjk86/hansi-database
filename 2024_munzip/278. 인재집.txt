<title>澄心臺 晦齋先生遺宅。甲午過此。</title>,<text>潭水淸無底。奇巖玉刻成。曾經杖舃處。惆悵不堪行。</text>
<title>次張旅軒韻 丁巳。到不知巖。拜旅軒因次。</title>,<text>魚躍淸江暮。雲收烏岳曉。相看兩不厭。莫恨知音少。</text>
<title>次黃眞寶韻</title>,<text>眞寶長者也。名應淸。字淸之。亡友有一之嚴君。會元之伯父。年幾八十。鬚眉皓白。氣宇軒昂。以學行高蹈。薦爲守令。宰眞城。余往來故鄕。道經城下。三過而不得拜見。故詩中及之。圯上違三約。居然已再秋。澄波黃叔度。洗我腹中愁。</text>
<title>江亭偶吟</title>,<text>月明星影倒。天遠大江流。秋風吹雁陣。相逐下汀洲。</text>
<title>天寒白屋貧</title>,<text>雪滿荒村路。獰飆拳地寒。蕭條煙火冷。索寞井閭殘。一歲耕桑苦。三冬桂玉難。如逢賢太守。租稅倘能寬。</text>
<title>擬搆尋源精舍 尋源在茂長</title>,<text>來寄仙雲麓。懷玆洞壑奇。望洋芟翳棘。看瀑斫垂枝。累石量成砌。栽花先近池。暫留爲遠計。毋作洞靈譏。</text>
<title>贈黃海月 汝一</title>,<text>便覺意難好。黃生見幾時。疏狂君獨取。卓犖我無疑。明月隔雲海。淸光流肺脾。何時望洋畔。一醉混希夷。</text>
<title>蘆浦。次李寬甫 民宬。</title>,<text>吟鞭遙指處。蘆浦認前村。每値菊花節。頻傾明月樽。尋來如記夢。往事不須言。誰和山陽笛。秋風欲斷魂。</text>
<title>贈別李擇仲 光一</title>,<text>三月三日。在浴井無聊。箕城倅邀話溪頭。余與李擇仲騎牛赴之。月松，高城兩萬戶曁江陵金進士景虎在席。翌日。與擇仲相別。岸幘騎黃犢。提壺坐綠苔。雲連滄海合。川自白巖來。溪柳含風嫩。山花向日開。離期知在近。非爲踏靑廻。</text>
<title>立秋後。登歧灘林亭。癸丑。在富平。</title>,<text>畏暑趨林下。頻移避日棲。寒蟬高葉裏。斜景遠峯西。天地秋期近。風光客意凄。蓬萊瞻咫尺。華岳入雲迷。</text>
<title>贈全淨遠 湜 赴京</title>,<text>我送同庚友。乘槎入帝京。乾坤雙眼闊。滄海片帆輕。韶濩聞齊樂。絃歌近魯城。胡爲傷老別。萬里尙橫行。</text>
<title>過首陽山有感 戊申八月。以書狀官赴京。</title>,<text>西指灤河岸。孤峯號首陽。山因高義重。水共大名長。萬古扶天地。千秋振紀綱。行人皆仰止。拳石亦流芳。</text>
<title>登十三山。贈儒生。</title>,<text>冬至使廻還時。登十三山。山中有一書室。室中有讀書儒生。爭持紙筆。要余作詩。遂書一短律以贈之。地盡東南處。仙峯勢柱天。巫陽添一嶂。薊北控三邊。爽氣千山 在遼陽 雪。祥風十島 在海中 煙。怱怱歸去後。回首却茫然。</text>
<title>桃李寺。次城主韻。</title>,<text>蕭寺成良晤。連宵睫未交。天容正寥落。雪意欲騰驕。雨菊垂殘蕊。霜松聳後凋。因思萬瀑洞。仙佩共招搖。</text>
<title>登綠野亭飮酒。次金東籬 允安 韻。</title>,<text>人意逢秋勝。墻頭酒易賖。不須傷白首。但可揷黃花。迥野煙光暮。平江雁影斜。山川慰舊主。飛動入吟哦。</text>
<title>天問</title>,<text>呼天問者誰。下土蚩蚩氓。乾坤爲生始。日月爲代明。雨露及耕植。莫非爲民生。冬寒復夏熱。胡不適其平。久潦又亢陽。胡乃差其行。鳳凰待不至。烏鳶胡聚鳴。蘭蕙種不滋。蕭艾胡爭榮。松柏無㕀蘖。荊榛除復萌。騏驥世罕有。豺虎何縱橫。木石亦何罪。何以施雷轟。棠梨有何實。何以繁華英。好生是天心。毒厲何相嬰。長治足以樂。禍亂何相傾。人類盛夷狄。物類滋蛇蝱。所以古人歎。麟踣靈龜烹。好惡旣貿理。淑慝何須旌。茫茫不可究。故我詰其情。</text>
<title>天答</title>,<text>皇天若有喩。恍然如寐覺。大匀本無私。萬化自橐鑰。陰陽互來往。四時相推錯。匪靜寧有動。不闔那有闢。死生是晝夜。治亂乃呼吸。長明豈無昏。長伸豈無屈。是知善與惡。五行相生克。予豈有所爲。生成但不息。萬物群而分。美惡何可擇。飛潛自飛潛。動植自動植。松榛自曲直。烏鳳俱喙翼。騏驥獨稱良。駑驢亦有足。夷狄獨匪人。中夏寧久逸。物自分貴賤。我本無厚薄。奔輪莫能停。萬古恒如昨。巨細逝不留。變化若電掣。龜龍物之神。澌盡同於物。賢愚各依分。誰肯管榮辱。爾爲物中靈。固宜循其則。胡爲自私我。區區嘆淹速。學易觀大化。庶免管窺窄。</text>
<title>三問</title>,<text>吁哉帝念哉。我當畢其說。嗟帝父母我。子我何不卒。夫旣帝生之。亦宜帝乃育。謂彼壽而辱。帝何繁其族。謂此困而榮。帝何慳其福。予奪在帝心。胡令任所欲。帝若念我言。轉移在一刻。易地換其生。荊榛變松柏。不使衆凌寘。不使生意遏。竝生不相害。然後知帝德。</text>
<title>三答</title>,<text>咨爾怨不子。因此啓爾惑。父母生衆子。成就由自勖。嚴師以提誘。良友以磋切。順者敬以吉。悖者怠以滅。或有順而殃。廣譽終不歇。亦有悖而昌。是謂天理絶。譽廣名亦壽。理絶生亦閼。非予管禍福。付之無爲域。萬物爲衆子。宗子是司牧。苟能修子職。物各循其則。資成實在人。三才道以立。若或反其道。吉凶於斯決。松柏木之秀。理宜培以達。爾當礪長鑱。築土栽且植。荊榛物之蘖。理宜刈以拔。爾當帶利鋤。朝暮勤芟剔。不須變其性。佳木日以茁。淸陰蔭庭宇。叢棘無由逼。天道乃流行。好惡端可識。云何聾瞽人。惑惑忘自責。不能理厥家。蔓草生其室。敎誨亦乖方。婦娣爭反目。終焉家道索。非予於此嗇。爾語主人翁。敎子修爾屋。</text>
<title>復見天地心</title>,<text>乾坤一戶牖。闔闢機相尋。自從姤女壯。閉塞成窮陰。寒威正折綿。氷雪埋千林。動靜不容息。七日還復臨。雷聲奮地中。陽德來駸駸。萬物從此始。生意孰能禁。天心端可見。微妙無形音。始知貞復元。萬古恒如今。吾人賦此性。物欲交相侵。凝陰剝喪盡。天理幾淪沈。碩果幸不食。善端萌由忱。是謂一陽復。惕若存戒欽。天人理則一。消長豈難諶。大哉復之義。神聖取譬深。嗟我味此言。反復而沈吟。追師顏氏子。且撫復齋琴。庶幾無秪悔。善養天地心。</text>
<title>次守歲韻 東坡韻</title>,<text>衮衮天機轉。年光疾壑蛇。奔波去不廻。萬牛難能遮。新舊隔一宵。守歲傷如何。南隣與北里。兒女相喧譁。共怕曉鷄鳴。還恐晨鍾撾。團欒強排睡。河漢欲西斜。守歲歲不留。轉頭成蹉跎。痛飮椒柏酒。却老猶堪誇。</text>
<title>登觀魚臺。望東海。</title>,<text>閱世見聞多。元無稱名實。耳無不飽名。目無能大物。東海有魚臺。勝名騰走卒。登臨何壯哉。果不減前說。積水望不極。源流何處別。大則涵天地。細則容魚鼈。風雲欻變化。日月自出沒。銀山起萬丈。修鯨噴飛雪。洞庭七百里。安得此彷彿。鄒衍善談天。懸河還結舌。韋偃工物像。悵望却投筆。牧老曾有賦。矇瞍畫黼黻。我思濠梁遊。千載亦可質。知魚是知我。物我樂則一。安知飛與躍。上下非迥絶。云胡北溟魚。放言徒恍惚。大小無異致。觀海知有術。縱觀彌四海。胸懷同快活。收視不盈勺。原心入抄忽。洪濤闊萬丈。眞源纔一膝。積累苟不舍。浩浩爲溟渤。庶免坎井蛙。茫然若自失。</text>
<title>別李洗馬擇仲歸京</title>,<text>余與擇仲。俱是異鄕人。同病一年。再遊溫泉。天涯邂逅。豈偶然哉。從此遠別。後會難期。遂成律詩二十韻。以贐其行。倘於驛梅聞笛之夕。孤燈欹枕之夜。或披閱而記此病友否。時丁酉三月八日也。君是隴西客。不學干諸侯。我爲博陵人。戰屈從訾尤。駑驥難同櫪。燕秦復異區。佳逢知有數。同氣乃相求。共擧蹈東躅。來登望北樓。兵塵五六載。飄泊十三州。白雪丹陽路。黃梅靑海頭。侵人愁毒霧。患氣怕獰飂。風雨挑燈夜。魚龍舞浪秋。狂歌頻拔劍。快飮屢添籌。多病君司馬。長吟我伯牛。二毛頭已換。一臥歲將周。泣嶺三年客。溫泉再度留。猶甘浮遠海。終肯滯荒陬。鳳闕眼中在。鵬程雲外脩。春風動客思。芳草惱離愁。豈厭魚臺樂。將尋鏡浦遊。居人攀細柳。歸騎繞長洲。路險嗟羸馬。春寒奈薄裘。憑君採杜若。西寄思悠悠。</text>
<title>次鄭景任 經世 韻</title>,<text>丙申三月望後。與御史鄭景任。同登上乙谷古山城。景任宿龍門寺。書古風一篇。寄同行諸人。余步其韻。以示諸友。古城繞巓崖。石佛臥廢寺。行逕斷復連。欲前屢顚躓。何人營此城。據險圖遠避。築城固亦難。守城良不易。所以古聖賢。人和先地利。自從喪亂餘。民無十分四。廟具 在牖戶。山城方有事。縱使環百雉。誰能嬰七里。安得萬夫敵。保障同生死。原韻朝登上谷城。暮宿龍門寺。崎嶇石磴危。十步常九躓。但願計無違。勞苦非所避。人言城難守。築得守亦易。聖人重設險。何嘗輕地利。如何今世人。見一遺三四。寄語同心子。努力事國事。干戈阻五年。蹙國日百里。聖主方臥薪。吾儕敢愛死。</text>
<title>次申化堂詠梅韻</title>,<text>人皆愛繁華。子獨愛淸癯。肥瘦各異態。好惡亦自殊。誰知空谷人。恥作燕趙姝。自保氷雪姿。肯嫌托根孤。明月却有意。送影當簾隅。東風吹莫急。暗香怕通忂。梅溪留舊蹟。主人非凡夫。滿庭栽植遍。相對顏敷腴。桃源亦何勝。秖作秦民逋。化堂是知己。詠詩張吾徒。</text>
<title>善忘</title>,<text>朝來忘昨日。春至忘去秋。聽過忘是非。事過忘喜憂。看詩忘好句。低首尋無由。逢人忘姓名。欲問却含羞。去歲臥一室。都忘紫陌遊。今爲茂松客。又復忘故丘。少年不忘時。方寸今古愁。居然到白頭。身世疾如浮。爲周忘是蝶。爲蝶忘是周。希夷收視聽。萬事忘裏休。</text>
<title>勿忘</title>,<text>客問善忘子。胡爲全習忘。是非與憂喜。固宜付茫茫。子云忘紫陌。北辰胡入望。子云忘好詩。何詠緇衣章。子云忘歲月。欲托無何鄕。歲月不忘子。兩鬢催飛霜。夫人有所忘。亦有所難忘。孔聖樂忘憂。所樂非尋常。孟戒心勿忘。操舍繫存亡。徙者忘其妻。萬世笑其狂。耘者忘其田。奈此驕驕稂。安可置相忘。及時當自強。吾言豈妄云。勿忘中心藏。欲辨却忘言。陶陶更擧觴。</text>
<title>題李叔平急難圖後</title>,<text>披圖心忽動。詠詩涕先垂。涕垂寧爲圖。心動豈因詩。冥冥孚感理。可驗吾心知。感人旣如此。感天從可推。至誠無不動。能爲人不爲。耽耽豺虎場。慘慘鏖屠時。蒼黃不暇顧。孰克全天彝。前有千仞險。後有白刃追。背上重天倫。目中輕兇夷。義氣激蒼穹。百靈來相隨。履險若康莊。孱羸成健兒。豈但脫虎口。百福根於玆。棣華更敷榮。枝葉繁且滋。嗟哉友于情。豈獨公有之。所存旣非誠。敢冀神明持。勇怯亦何常。只在誠與私。事君愧無義。國步方顚危。反復急難圖。惕惕更長噫。</text>
<title>尋海平舊基</title>,<text>此日重來是亦天。欲尋村巷却茫然。凄凉往事憑誰問。一髮烏山似去年。</text>
<title>龍湫</title>,<text>噴瀑飛空白日陰。黝潭無底伏龍吟。東溟久渴波臣泣。雷雨何時解作霖。</text>
<title>晉州城中。次壁上韻。此城。全於壬辰。陷於癸巳。鶴峯先生。以憂悴沒於前。全羅義兵諸公。以城陷沒於後。</title>,<text>說及龍蛇淚欲流。靑山無語水悠悠。荒墟卄載今樓閣。芳草煙花揔是愁。</text>
<title>贈智異山僧性嶾</title>,<text>方丈。舊所遊也。衰病年來。足不出門。物外雲煙。無由再尋。上人。飛錫渡洛東而過衡門。自言棲于方丈之金臺寺。爲說仙區勝致。怳然若身在洞天中。對玉簪而聽流泉也。感舊之懷。依然自生。頓忘沈痾之在體。強書以贈之。憶向雙溪對玉屛。至今魂夢繞雲扄。逢師更聽金臺勝。萬壑淸泉入耳醒。</text>
<title>謹次寒泉南郭兩令公韻</title>,<text>陟高臨盹屬三秋。點點群山萬里浮。眼力却嫌猶未了。朝登絶頂望瀛洲。</text>
<title>遊院中</title>,<text>來遊蹤跡不嫌頻。每見江郊意便新。也送東風釀暮雪。竹林淸韻倍精神。</text>
<title>題壽瑞篇後</title>,<text>泗川吾鄕也。余適以繡衣來巡。謁先墓尋故基。徘徊感舊之餘。李子擧老友。以其先世壽瑞遺篇示之。卷中詩文。皆名相儒先贊歎孝壽之作。而吾宗人正言崔公之名亦在焉。想得當時一鄕高年邁德。共相追隨詠歌春風之盛意。依然若或可以尋得其餘韻者。不覺動于懷而形於言。何暇計其拙詞之博人笑哉。遂敬次原韻以呈。壽瑞遺篇動後人。隴西餘慶幾千春。春風泗上今如在。瞻望龜巖院社新。又吾先曾是泗濱人。古社枌楡問幾春。孝壽詩歌能起我。依然三歎感懷新。</text>
<title>月夜。飮酒泛菊口號。戊戌。在寧海。</title>,<text>霜菊淸香擁鼻尖。梅梢況復掛新鎌。把酒掇英兼吸月。幽人風味也知饜。</text>
<title>過冷泉亭有感 亭在黃澗。丁未二月上京時。</title>,<text>昔在靑蛇正妙齡。吟鞭來往冷泉亭。如今再踏亭前路。雲物凄凉鬢欲星。</text>
<title>贈道軒上人</title>,<text>西臺蕭灑澗泉澄。秋月空山掛玉燈。萬慮自消閑靜裏。還嗟身世不如僧。</text>
<title>贈道行上人</title>,<text>辛亥九秋。余自長興來尋月出。適金長興林敬差赴約而至。行師自道岬越嶺來迎于無爲寺。因登龍巖之九井峯。左敬差崔先生諸公偕到者八九人。遂成山中盛會。自龍巖下道岬。與師登陟數日而略無厭苦之意。臨別。聊贈一言以記玆遊。而留後日一陳跡。待師他日訪我而說焉。三日山中引我行。崎嶇不憚路欹傾。他年倘有相逢處。應說龍巖此日情。又山中一夜逢僧話。晨磬聲中萬慮淸。却恨塵繮猶未脫。明朝又作海南行。</text>
<title>贈申應允</title>,<text>申自陳少年狂簡之志。亂離從義兵。與鄭起龍。接戰倭賊于高靈。今居恭儉池邊。便作漁父云。三尺龍泉七尺軀。長纓幾欲繫單于。如今却把滄浪釣。二石強弓掛壁隅。</text>
<title>足成夢中吟</title>,<text>乙未十一月二十一日。在本府官房。與屯田官李兄及朴誠伯同宿。夜夢得句云。拭摩尼於泥塗。披明月於雲霧。是月晦日。還家宿。夜夢曳船江中。順流而下。仰見巖上危險覆地似天。又以鐵釜大可百圍者。補塞天中空缺二處。余顧謂人曰。天亦可補以鐵物也。人皆仰看。須臾復引船泝流而上。纖雲拳盡。明月揚輝。余口占一絶云。碧天如玉水如藍。又曰風定雲消全體露。俄而白雲翳東南隅。月色隱映。便覺乃夢也。因以足之曰。碧天如玉水如藍。銀鏡飛空萬象涵。風定雲消全體露。補天餘石在東南。</text>
<title>送鄭輝遠 蘊 赴鏡城</title>,<text>孤鳳南來振翼鳴。飄飄遠向朔方城。男兒隨處無非樂。長白磨雲是坦程。</text>
<title>壬子元日</title>,<text>伯玉知非五十秋。百年強半夢中遊。今朝點檢從前事。浪走狂奔也可羞。</text>
<title>聞閑山舟師爲賊所陷。感慨述懷。</title>,<text>耿耿中宵擁紙衾。愀然思古轉傷今。誰翻亂瀑聾人耳。未放氷輪照客襟。壯憤每因歌裏發。人材空向卷中尋。已携妻稚投荒谷。自笑樊生學稼心。</text>
<title>慰李甥遠樹來訪</title>,<text>憐渠來訪海隅身。握手方驚汝是人。爲子爲孫俱未葬。於兄於弟復含辛。形容隔歲殊非昔。愁緖逢秋觸處新。千里一堂天所借。干戈能見幾家親。</text>
<title>贈寧海太守金九鼎</title>,<text>客中愁緖亂如麻。送盡淸明似蟄蛇。岸柳隨風輕綰霧。巖花沐雨遠蒸霞。經年公作棲林鳳。千里儂爲適海蛙。待得天晴春未老。東遊西泛滌煩痾。</text>
<title>他鄕覽菊有感</title>,<text>秋菊數叢。冒雨而開。悄然使我如在故鄕中。莫爲遣愁望海洋。愁心如海更茫茫。江山非古偏傷眼。顏面皆新懶吐腸。秋晚西岑猿叫月。霜寒南浦雁隨陽。知心舊日東籬菊。此地相看意更長。</text>
<title>追次從侄立之韻</title>,<text>寧無物外可偸閑。素抱元非在苟安。壯憤未消歌嘯後。悲懷聊寓醉醒間。雲長櫪下神駒躍。庾信鞘中寶劍寒。何日乾坤歸整頓。故園同去臥湖山。</text>
<title>過金堂谷舊居有感</title>,<text>煩痾世累苦相縈。五載不爲金谷行。舊日溪山如識面。新生童稚自言名。欄楯晝靜鷹初慣。籬落霜酣菊已馨。室邇可嗟人已遠。中宵欹枕數鷄聲。</text>
<title>籌邊軒。贈金摠兵應瑞。</title>,<text>天盡東溟地盡頭。雄關形勢冠南州。八年荊棘初開路。百戰將軍獨倚樓。鼓角孤城殘日暮。煙雲荒草海門秋。營軒正對腥夷窟。今古山河無限愁。</text>
<title>贈別朴士任 弘長</title>,<text>一葦西風渡海初。將軍行李問何如。蜚廉戢翼波濤靜。海若淸塵瘴霧除。虎節龍旌橫絶域。金章玉佩耀鄕閭。男兒事業須如此。何用區區記姓書。</text>
<title>次柳皆山 碩</title>,<text>斜陽天際起輕陰。拳地狂風萬鼓音。藜杖久違靑草路。漁舟空倚碧江潯。何當野坐開淸酌。虛使春光入遠林。賴有知心隣舍老。步隨明月共相臨。</text>
<title>次休庵韻</title>,<text>棲棲半世雪渾頭。身似寒蟬已噤秋。分所當爲猶放過。力難容處盍歸休。乾坤渺渺吾空老。倚伏紛紛莫浪憂。獨恨精神隨歲換。閑來亦自廢墳丘。</text>
<title>童子開門雪滿松</title>,<text>門外蒼髥黛色濃。夜來渾作白頭容。糢糊偃蓋堆鹽虎。鬱屈長條臥玉龍。瓊屑多情粧夏社。瑤華有意掩秦封。無端酒興催詩興。却愧歐王禁寸鋒。</text>
<title>大雪滿弓刀</title>,<text>天低月黑北風高。聞道戎王半夜逃。欲騁輕蹄逐驕虜。那堪朔雪擁征袍。麟膠已被瓊華緩。蓮鍔還因玉屑韜。坐幄伐謀能制勝。不須辛苦用弓刀。</text>
<title>起飮帳中</title>,<text>霸圖無賴拔山雄。天意人心屬沛公。四面楚聲秋欲盡。五更吳舞恨何窮。殘杯強爲虞姬訣。奇計難追亞父忠。可笑天亡眞誤道。至今遺臭滿江中。</text>
<title>步來韻。留別成君德夫。</title>,<text>玉人何事海天頭。古有潮陽與柳州。瀛島三年春草綠。蓬萊千里暮山稠。行藏最愼幾微處。禍福難將智力謀。絶域又成今日別。不堪回首入頭流。</text>
<title>自梨津乘船。登城南望遠。</title>,<text>跡窮西塞又南州。朔雪炎風恣遠遊。莞島秋高紅樹老。漢羅雲盡碧天悠。黃柑屢進殊方味。紫菊猶含故國愁。八月仙槎乘幾日。客星應已會牽牛。</text>
<title>暮投不知巖</title>,<text>同舟不是擬神仙。十載重逢是故人。世事但看雙鬢雪。風光須惜一年春。不知巖下波含日。無盡亭前草似茵。瓊唾莫辭留數語。想應秦樹夢魂頻。</text>
<title>曉發金甲島 辛亥</title>,<text>曉發金甲島。乘樓船向於蘭浦。微雨新霽。海波不興。俄而紫霞聳于波中。如萬間宮闕。知是日出。卽見靑虹綵色幷立船頭。疑其爲結蜃。乃雙虹隨日而現。聊成近體。以記奇觀。海國微茫萬里平。西風正好掛帆輕。貪看紅旭飛騰彩。乍見靑虹變態形。旌旗微動波神伏。簫鼓交轟水族驚。幸作南遊成快覩。吟詩非爲不平鳴。</text>
<title>贈別張敬堂行源 興孝 甲寅</title>,<text>鶴駕之陽湖水東。神淸貌古一閑翁。共尋編簡明燈裏。相和琴歌暮雨中。愧我風塵脚已失。嗟君遲邁鬢如蓬。臨分最荷慇懃意。責勉桑楡秉燭功。</text>
<title>宿從侄立之山居</title>,<text>誰謂藍田絆我君。高寒洞府隔塵氛。太平煙合石橋水。小白山連竹嶺雲。春巖香芥隨人採。靜夜鳴灘獨自聞。蓮社心盟吾不負。碧溪靑草好耕耘。</text>
<title>宿白巖寺。贈箕城太守。</title>,<text>丙申夏。自沙銅。共白惺軒，黃海月投溫井。浴罷。留宿白巖寺。贈箕城太守。時太守祈雨山中。淸陰拂路馬蹄乾。盡日行行水石間。幷轡爲尋黃海月。連裾來宿白巖山。神龍不肯興雲雨。邑宰徒勞設祭壇。臨別莫辭成一醉。從來世事少開顏。</text>
<title>門巖。次李汝直年兄。</title>,<text>水底雲根聳欲飛。方知造物運玄機。橫波素月銀橋落。隔岸丹巖錦障圍。盤谷舊聞歸未得。桃源今見是耶非。眞安從古無臺榭。始信仙區識者稀。</text>
<title>與鄭德渾。同宿尤谷書齋。偶吟。</title>,<text>尤谿外面尋常見。纔到山中宇宙寬。異境從來神鬼護。塵蹤幾許等閑看。淸泉瀉出靑銅鏡。粉壁平鋪白玉盤。却笑伽倻名動世。俗人車馬不曾閑。</text>
<title>㸑下桐 月課</title>,<text>鳳巢天骨嶧陽桐。樵斧爲薪恨指窮。猶幸賞音求㸑下。絶勝斷木在溝中。人將命會如相待。物遇時來亦自通。焦尾不妨絃玉軫。伯喈心匠奪神工。</text>
<title>題金兵使太虛博淵亭 亭在密陽</title>,<text>海外腥氛尙未除。將軍何事臥江廬。一區泉石功成後。萬壑雲煙睡起餘。新網擧時銀鯽亂。短舠橫處綠楊疏。平生事業知無愧。何必區區記姓書。</text>
<title>登觀瀾亭</title>,<text>穿谿十里出山遙。風撲征衫雪勢驕。回望雲巒藏疊穎。更登江閣俯寒潮。黃花猶自依三逕。靑鶴何年下九霄。今古幾人遊賞過。獨留明月閱曛朝。</text>
<title>山海亭詠懷。二首○戊申八月。以冬至使書狀官赴京。</title>,<text>雄關嵽嵲鎭重圍。粉堞黃雲耀夕暉。萬里蒼山窮地軸。千尋碧海鎖天扉。至今未洩蒙恬恨。後世唯稱徐達威。莫道亡秦由此役。金甌留作帝王畿。男兒何必守蓬蒿。跨馬揮鞭意氣豪。鶴柱千年增感慨。龍城萬里恣遊遨。秦皇島上黃雲合。姜女洲邊白浪高。威武貞心兩安在。空令騷客意忉忉。</text>
<title>到三流河。見華表柱臨太子河。</title>,<text>着鞭跨馬自天廻。往事悠悠儘可款。白塔謾留唐帝寺。黃金何處郭隗臺。淸風孤竹城邊過。落日文山祠下來。若起當年浮海客。煙波短棹與君催。</text>
<title>次李承旨惟弘韻</title>,<text>冷山西麓洛東隈。斗室端宜臥不材。牕引靑嵐何用閉。眼非黃卷未曾開。翰林愁鬢已千丈。工部乾壺無一杯。待得秋風生白岳。身隨征雁向南廻。</text>
<title>傷老 六首</title>,<text>髮白二毛生後少華滋。一白寧逢返黑時。西日不消雙鬢雪。東風難染滿頭絲。烏巾岸處偏呈醜。靑鏡看來倍覺衰。四皓當年成底事。皤皤空詠紫芝辭。面皺形容憔悴歲蹉跎。兩臉成紋似水波。蹙頞久知緣瘦甚。攢眉不是爲愁多。怕逢馬上紅顏子。羞對花前粉靨娥。賴有妻孥相慰藉。怡顏勸我飮微酡。背傴直躬行己乃天民。胡乃衰年屈此身。不是橐駝能任負。還同尺蠖解求伸。難爲仰面看飛鳥。却愧低頭對野人。窓下倦來宜隱几。戚施向我作比隣。耳聾司聽名官職旣分。有聲何不徹天君。迅雷喧座方微覺。急雪鳴窓杳莫聞。笑倩歌童高度曲。怕同騷客細論文。只疑萬籟俱消歇。兀坐書窓到夕曛。眼昏少日秋毫力可窮。于今咫尺視夢夢。擧頭見日疑燈下。決眥看花似霧中。欲盡三韓供一覽。思登千丈豁雙瞳。有時把筆書文字。墨涴行欹愧未工。齒豁粲笑曾因啓瓠犀。向來搖落半高低。語音訛舛渾難辨。齦齶開張故不齊。最忌肴羞堅似石。偏宜饘粥爛如泥。剛亡自古垂深戒。還向齋居座右題。</text>
<title>和寒泉南郭兩令公韻</title>,<text>兩公催我訪仙源。登眺方知此最尊。爲捍南陲橫地軸。要扶北極豎雲根。霜酣老樹粧巖腹。日射殘霞映海門。淨掃石臺成小睡。任他山路易黃昏。</text>
<title>次沈一松韻</title>,<text>厖眉鼎坐是三難。天上眞仙此日看。老宿正臨初度會。台星又助一堂歡。弄 來萬事惟長飮。倒盡千杯肯怯寒。況復舊時金母在。碧桃香擁水晶盤。</text>
<title>贈鄭輝遠</title>,<text>思君中夜整冠興。幾許裁書淚眼凝。故國山川迷海霧。殊方風雨耿寒燈。擬將所學扶人紀。豈爲虛名觸世罾。最是羈懷難寫處。暮雲殘日迫層崚。</text>
<title>次盧弘仲 景任 韻</title>,<text>少年書劍逐浮名。跌足披頭任放情。傷時謾灑千行淚。讀史空悲萬古英。白浪扁舟猶蕩漾。靑山綠樹正分明。多君早得安閑地。醒醉何當樂一生。麻衣曾歎刺蜉蝣。幾許窮廬浪白頭。日暮道長須着力。地偏心遠更何求。風輕浪靜魚多躍。雲拳天晴鳥自由。萬物莫如知所止。半生空作夢中遊。</text>
<title>新亭栽花</title>,<text>栽花須趁春時節。冒雨新投北舍隣。桃紫薇黃俱絶品。杜靑梧碧總宜人。輕移梅樹愁飄萼。細劈榴根喜易新。遠客爲君留幾歲。經營勝事費精神。</text>
<title>秋聲</title>,<text>雲淡天晴一雁征。蕭蕭寒葉繞階鳴。汀蘋暮起凄凄響。庭樹朝聞摵摵聲。半世功名愁鬢亂。百年時序壯心驚。故園又負蓴鱸興。空使歐陽賦不平。</text>
<title>威鳳寺有感 寺在全州。有先世舊蹟。辛亥。以舟師從事官。歷尋口占。</title>,<text>威鳳山中人是鳳。人亡鳳去曉猿吟。老僧猶說前人事。流水如聞鳴鳳音。地護靈區圍萬疊。崖懸亂瀑落千尋。斜陽且莫催歸騎。曲曲淸川儘可臨。</text>
<title>記夢見西厓先生。因詠一律。</title>,<text>庚申二月十八日曉。風雨凄然。蝴蝶方酣。若與西厓先生及友人。共宿一室而論說古今。覺來。惻惻然猶有悲歎感慨之意。推枕而起。沈思默念。怳然記得其問答之語。待朝而書之。余方睡時。先生呼余曰。寢乎。余尙視蒙蒙而魂儗儗也。轉身而應曰。未也。先生曰。可與言乎。余乃披衣而坐。因問曰。天道幽遠。前頭之事。未知如何。先生曰。觀天當自人。余曰。今之國事如何。先生曰。視國當在民。余曰。北胡凌上國。恐喝我邦。前頭勝敗。亦將如何。曰觀遠當自近。余曰。此胡練兵蓄謀。俟時而動。聞其行師用兵。不下金元。雖有智者。恐無以爲計矣。莫如避地藏身。付之天數而已。先生曰。君言良是。然億而求中也。諸葛孔明。非不知漢魏之成敗。而猶曰。鞠躬盡瘁。死而後已。成敗利鈍。非臣之明所能逆覩。豈其所見之明。不如君乎。余曰。倘有胡警。則我國亦有應變恢復之人。如孔明者乎。先生曰。今世之當國者如李某者。能集衆思而廣忠益乎。余知先生之語如有中含譏諷之意。乃歎而應曰。旣已秉國之匀。則職當應變。此而不爲。其誰爲乎。先生曰。噫國將何恃。民將何保。余曰。醉後不自知。而覺後乃知之。我等昔日。身在太平之中而不自知也。先生曰。雖未太平。猶爲少康。余曰。昔日。每憂公道之不行。廉恥之日喪。生民之日困。及今思之。憂之者妄也。今則非但止此而已也。公道絶廉恥滅。紆靑拖紫者。盡爲饕餮。生民如在沸鼎之中。雖欲復爲前日。得乎。先生曰。向時憂深。故尙保少安。今日之危。正坐不憂耳。若使今日。憂國如家。則寧有今日乎。余曰。禍患之生。皆原於東西分黨之日。分黨之禍。至於此極。何耶。先生沈吟良久。含淚噓唏。因徘徊而出庭。余謂同臥友人曰。先生。呼寐與語。幸莫甚焉。而余半夢中。不盡所懷。先生。必以我爲昏昧底人。悔之奈何。友人曰。當於今夕謝罪。更請談論可也。因愾恨不釋而寤。嗚呼。余雖不暇摳衣請敎於先生。而猶服其雪月之精神憂國之血誠。至今二十年而來。感于夢寐。依然更接其氣像。言語如平日焉。是何徵也。意者先生憂愛一念。入地不化。有所慨然於冥冥。而余之區區方寸。適然相感而然耶。因詠一律。以足其意云。今代何人秉國成。邦家休戚視民生。訏謨張處衆思集。忠益恢時公道明。沈醉不知身自醉。太平那識是昇平。分明尙帶憂時淚。如見當年盡瘁誠。次韻 金允安一自云亡國老成。艱虞誰復念民生。天心可卜應非遠。人怨須圖豈在明。若使公忠銷黨議。定將危亂變治平。只今猶有精靈在。涕淚流時想血誠。</text>
<title>金淸道輓</title>,<text>壽星晦彩。南極雲沈。形蛻塵臼。氣結層陰。江河雄辯。湖海胸襟。今不復見。世無知音。牙絃已斷。嗣續何因。落月滿樑。萬古傳神。</text>
<title>鄭江陵 宗溟 輓</title>,<text>朱幡辭北闕。紫綬映東州。百里絃歌樂。三淸步武脩。金閨曾共籍。鏡浦擬同遊。旅櫬經過地。那堪涕泗流。</text>
<title>趙宗道郭䞭二義士哀辭</title>,<text>湖嶺橫分地。江淮保障傾。天崩石未補。波坼手難橫。一代英靈氣。雙成節義名。衣冠百載後。星月照孤城。</text>
<title>李陽川敏善輓</title>,<text>隴右遺風遠。繩繩有後人。溫恭和襲座。愷悌惠存民。五福今徵壽。三槐已種仁。趨朝未匍匐。孤負一生親。</text>
<title>康察訪山叟輓</title>,<text>世德聞先進。遺風後嗣攀。軒昂松裏鶴。偃蹇雪中山。驥肯鹽車伏。雲從古岫閑。人亡琴亦破。白首淚痕斑。</text>
<title>鄭金堤湛輓</title>,<text>撫劍歌激昂。天寒草木萎。腥風振大壑。烏鵲無安枝。三尺豈無刃。奔鯨任所馳。策馬何人思孟反。公山草木盡堪疑。捐軀不有李侍郞。南朝可愧無男兒。歌激昂壯士嘻撫劍。歌激昂髮豎千丈危。松柏凌高岡。豈肯從風披。泰華摧萬仞。隻手焉能支。賈督自非輕敵死。保障孰爲江淮持。當年欲食賀蘭肉。霽雲慷慨終何爲。歌激昂鬢欲絲撫劍。歌激昂霜淸日映之。丈夫一片心。付與此日知。書劍人何恨。哀榮子獨奇。地下定見張中丞。更作厲鬼殱兇夷。鴻毛却換泰山重。取舍分明如子誰。歌激昂不須悲。</text>
<title>鄭愚伏輓</title>,<text>秋日慘無輝。秋雲凝不散。遙知數郡至。送客彌江畔。哭望不可行。哀哉此老漢。斯文厄已久。正路沒叢灌。公能奮末流。芟剔勤防捍。士林賴有師。廊廟期襄贊。樑折復何依。檣摧渡未半。民爭鬻衣奠。宸懷亡鏡歎。生平憂國淚。入地應不斷。世道終何如。羨公都不管。</text>
<title>曺楊口胤祉輓</title>,<text>奕世昌山後。梅溪近播香。鶴悲楊子墓。槐菀晉公堂。門慶珠三樹。家聲馬五常。良材元謝采。古器肯磨光。孝友書稱美。閨庭禮有防。三難聯步武。百執共推揚。報國移家道。居官守義方。投簪耽野逸。謝老樂時康。陸屋三間瓦。姜衾一枕床。德星騰瑞彩。義竹表休祥。漢帝三旌錫。張公九世鄕。人傳四皓宴。爭和一松章。盛事浮雲散。流光逝水忙。堪嗟數載裏。大耋一時亡。顧我從遊舊。欽公德義長。幸同餘慶舍。幾擧習池觴。更僕論今古。挑燈倒肺腸。心期忘歧路。世道有行藏。南浦征衫遠。東橋別意傷。終成不再訣。遺恨更茫茫。</text>
<title>哭子山輝</title>,<text>去歲汝喪子。恃我以自寬。今年我喪汝。此身安所扳。欲走骨髓殘。欲飛無羽翰。天地豈不廣。何處容吾孱。日月豈不明。黲黮無開顏。少壯能制情。當哀神自完。白首志氣衰。忍痛愈攻鑽。兩兒奔欲狂。未分生死關。石麟雖代斬。童心猶未刊。餘種不復道。但貽嫠婦歎。人生到此地。莫如無子閑。方知古人語。寡獨與孤鰥。民之天下窮。仁政所先頒。四者萃一家。觸目皆辛酸。天運際厄會。國步方險艱。鶴駕尙北庭。況言臣民殘。私憂不足說。幸爾埋故山。拭淚望秋天。照臨幽明間。</text>
<title>朴誠伯 成一 輓</title>,<text>閱世足悲傷。嗟君復安適。忍使送君行。驅車入山谷。君懷鐵石資。氣槪迥殊俗。早聞一家言。夙知爲己學。古道本無歧。勇往前路直。好善天所與。如君世罕覿。世情一何危。背繩競追曲。枉循君所恥。剛腸肯軟熟。朱門膝共穿。望之首先縮。圖書家萬軸。糠粃生事足。人取君獨舍。人惡君獨樂。波平明鏡沼。晝永風雷室。顧名味厥義。優遊頗自適。烏岑高百丈。洛水淵千尺。昔人留蹤跡。徘徊情感惻。春花幽磵明。秋月澄江白。携我結幽期。往來不待約。我躁君已靜。君強我實弱。愛我去毛皮。屢見時警責。利斧斲頑樸。蓬心時有豁。末路太翻覆。知心復奚得。行年強仕秋。胡寧奪之速。有嫠髮如漆。有孤纔知食。槐陰一何凉。羶慶天何嗇。升沈自有數。脩短又何忒。餘慶在方來。錫祚天其或。悲歌續廣陵。聊慰九原客。</text>
<title>金而靜 允安 輓</title>,<text>擇交須勝友。平日愼追隨。千頃從黃憲。長身慕孔戣。軒軒眞長者。犖犖好男兒。志遠猶藏拙。心雄尙守雌。一家詩禮篤。三舍姓名知。景仰西厓相。薰陶老柏師。一言回聖聽。先正辨誣疑。恩 缺缺 魁夕。榮超釋褐時。諸公應汲引。士類共嗟咨。佇聽尙書履。擬治渤海絲。道州書考下。彭澤賦歸遲。試卜崇陽寓。欣肩洛社追。自耽漁釣樂。寧索草堂貲。冷嶽懸燈話。寒江詠雪詩。傷時醒復醉。感古涕空垂。乍別森如在。何圖遽至斯。夢耶眞不妄。已矣竟何爲。達節非吾謂。忘情豈在玆。非私良友喪。所惜哲人萎。屢起黃壚感。惟餘單父悲。詩留人日稿。梅發去年枝。落月哀簫輓。霜風動繐帷。人琴俱委絶。宇宙益凄其。忍淚山陽笛。些招擬楚辭。</text>
<title>吉而述輓</title>,<text>人世夫如何。傷心事更多。忠賢流必遠。禍福理胡差。喪亂愁腸裂。飄零亂鬢華。猶知勤厚性。謂享髦期遐。洛沚同魚鳥。荒田共豆麻。情親猶可悅。朋酒豈非嘉。爲說離懷苦。那知夙計譌。素帷溪院路。丹旐故山阿。喬木陰何薄。空階草自花。餘生誰與老。萬事儘堪嗟。獨立悲衰叔。無依哭孀婆。從今金谷裏。心折詎能過。</text>
<title>權參判守之輓</title>,<text>秋風凋碧樹。寂寞荒江濱。驚麏臥空林。病鶴嚬霜晨。忽聞藏谷晦。文星落西垠。金章蛇浦外。旅櫬到迷津。行路共咨嗟。三朝經幄臣。靜觀浮世理。萬劫飛輕塵。賢愚趨一軌。榮辱誰爲眞。題詩傷白首。海內幾情親。</text>
<title>趙淸道安仲 靖 輓</title>,<text>寄世苦無悰。但有親朋思。親朋日以稀。心緖日以悲。有朋孰非親。親仁誠可怡。髫年負笈日。與公同事師。春川同詠歸。秋寺同唔咿。中逢亂離辰。飄泊同寒飢。晩復入脩門。瞿塘同險夷。夷險心不渝。百年同爲期。白首退休同。江鄕可棲遲。公茹商嶺芝。登陟如奔騅。我是蒲柳姿。望秋先離披。豈無訪戴舟。其如二豎欺。詩筒雖不繼。念念長在斯。商山四老會。已矣成夢疑。愚翁與蒼石。公永相從隨。地下若有問。人間眞險巇。</text>
<title>申掌令亨甫 達道 輓</title>,<text>靑氈惟孝友。舊物非籝金。根深葉自茂。鬱鬱三槐陰。惟君振家聲。弟兄聯朝簪。行誼孚一國。豈獨鄕隣欽。南州頌遺惠。柏府聆鳳音。將期展驥足。庶盡君民忱。中途忽摧折。天意誠難諶。搢紳惜云亡。士友共霑襟。孰不哀痛極。老我尤不禁。追思亂離瘼。携我城洞林。姨母子視我。姨兄同枕衾。新池又同室。對榻同苦吟。在世有幾親。寧不雙淚滛。知君誠意到。托此平生心。嗚呼誰復仗。四顧雲沈沈。</text>
<title>盧校理弘仲輓</title>,<text>當世非無士。其誰尙志人。妙齡成宿德。草澤挺祥麟。禮法循庭敎。謙恭輔友仁。鵬程早展翼。鳳閣密承綸。榮極三牲養。恩孚四邑民。通衢斂逸跡。宦路戒摧輪。世事紛如髮。衷情遠莫陳。求田計非晩。結舍願初伸。閑靜神逾茂。優遊學日新。信能融滓穢。將見就純眞。擬作邦家棟。終爲廊廟珍。豐姿未改鬢。沴氣忽傷神。安石方期任。元賓不壽仁。是誠關士類。豈但繫鄕隣。鏡鸞悲跼地。堂鶴怨號旻。瞢陋逢知己。襟期托老身。憂時同感慨。弔古共酸辛。良友嗟何覿。丰儀杳莫親。山齋梅吐雪。江閣柳知春。慘憺寒波月。何心更泛津。</text>
<title>崔秀才大防輓 崔公得參司馬榜。未久罷榜。故首句及之。</title>,<text>司馬還爲塞馬歸。人間五十隙駒飛。年年哭寫情親輓。何使衰翁淚未晞。</text>
<title>吳正言翼承輓</title>,<text>相從末路托知心。千里猶傳一紙音。未盡平生多少恨。幽懷都付廣陵琴。</text>
<title>曺都事輓</title>,<text>塞上相逢兩喜悲。連床談笑待前期。如何行過咸關日。忍見諸孤哭素帷。</text>
<title>李同年汝直輓</title>,<text>挾仙臺上共君行。松月潭邊俗慮淸。今日人亡絃亦絶。流泉猶作伯牙聲。</text>
<title>金都事止善輓</title>,<text>吾南爭道柏巖公。幹蠱雙君繼有風。洛下儀容猶在目。龜臺歌詠卽成空。十年多病心徒往。三世承顏淚欲窮。子以郞中終半百。天於此理奈夢夢。</text>
<title>崔興海始量輓</title>,<text>契分追懷馬北平。碧梧鸞歭稱家聲。十年世事何須說。半日樽前不盡情。下邑纔聞投墨綬。中途胡遽樹紅旌。傷心別語分明記。忍作虞歌送子行。</text>
<title>李都事叔發輓</title>,<text>共襲河南座上風。夢中文會覺來空。田園晩興書千秩。朔漠殘魂鬼百叢。雅論載心猶耿耿。丰儀隔世已夢夢。近聞茂伯隨君逝。徒使餘生泣道窮。</text>
<title>鄭統制使起龍輓</title>,<text>風雪金烏始識公。熊軀豹體氣如虹。義形心膽前無虜。仁結軍牙往有功。大樹何曾爭寸級。伏波端合畫南宮。東陲莫道長城壞。猶使餘威讋海中。</text>
<title>金柏巖輓</title>,<text>洛中曾說群英會。冠佩聯翩嶺路間。一代聲名歐學士。兩朝尊老謝東山。淸時謇諤非沽直。晩節優遊自養閑。嚮五又添身後美。古今全福孰能攀。</text>
<title>黃進士震龍輓</title>,<text>色笑溫溫便可懷。高才況復邁吾儕。瑤琴正合陳淸廟。瓊佩端宜步玉階。明月欲生雲忽暗。叢蘭方茂雪先埋。爺孃蹐地無窮怨。行路聞之泣下皆。</text>
<title>權兵使晉慶輓</title>,<text>憶昔兵塵識面時。紅顏相對海東湄。星霜屢改雙髭換。勳業將隆二豎罹。淸愼定看家乏計。慈仁可驗邑留思。龍輀永返孤丘宅。痛哭天遙嶺路危。</text>
<title>鶴峯先生夫人權氏輓</title>,<text>權金花府數名門。配德宜家兩美存。享極春秋八九袠。慶看庭戶百千孫。哀榮豈但當時頌。鐫載宜爲後世尊。薄劣濫承夫子訓。可慙無路報前恩。</text>
<title>曺高城胤申輓</title>,<text>憶昨慶坊初度會。狂生猶得侍淸樽。一松妙句人爭和。四皓仙風世共尊。天上瑞星光忽暗。人間勝事跡無存。臨分尙惜秋期遠。忍寫哀章寄九原。</text>
<title>旅軒張先生輓</title>,<text>後生那識天機靜。屨滿龍門學則非。喬嶽不移能鎭物。蓍龜無語可稽疑。西關鐵騎方掀鬣。南極星精忽暗輝。邦國斯文俱已矣。吾其被髮欲何之。又粹盎之容渾厚資。初從實地樹根基。閑中日月觀機靜。心上經綸樂道肥。痛哭東方被髮日。吁嗟南國喪文時。古巖唯有梅花在。依舊精神臘後姿。</text>
<title>一松沈相公挽</title>,<text>兩朝風雅冠諸紳。九命恩光晩更新。憂國鬢成千丈雪。傷時淚濕數行巾。情緘再到纔聞信。凶報三傳竟是眞。臨絶萬言存太史。也應歸語二先臣。</text>
<title>或人輓</title>,<text>金枝挺出傑魁人。器局宏沈氣質淳。然諾高風傾白屋。割肌純孝感蒼旻。殊知義契龍潛日。特典恩隆鶴返辰。却憶王孫下士處。平原舊客倍沾巾。</text>
<title>或人輓</title>,<text>稚少曾歆長者風。春和每挹笑談中。襟期獨許忘年契。城市誰知好古翁。能繼靑氈忠孝業。空抛白首鑽硏功。世人富貴仁人嗇。天道隨時亦不公。</text>
<title>李參議寬甫輓</title>,<text>幹世宏材衆所奇。聲華早振達天墀。行藏有義沈冥久。遭遇逢時鬢髮絲。末路襟期今寂寞。氷谿良晤竟差池。江河詞辯山川氣。何處沈藏燁燁姿。</text>
<title>任疏庵叔英輓</title>,<text>霜崖玉樹隔塵氛。氣槪文章迥出群。鷗鷺久堅江海約。風雲晩際聖明君。烏臺夕罷皀囊簡。鳳閣晨催玉篆文。已矣人亡琴亦絶。廣陵遺曲更誰聞。</text>
<title>杜谷先生輓</title>,<text>八年窮得八條功。仁義迂言到處聾。萬卷書中成契活。二忘堂上足淸風。河南每聽尋其字。安樂還隨小車翁。樑折如今安所仰。一輪明月洛江東。</text>
<title>高斯文騁雲輓</title>,<text>白首支離背貼床。年年淚濕寫哀章。佇聞寒疾通輕汗。忽報高梧落早霜。楊意未逢天子識。林春 空造有司殃。應從杜谷陳時事。爲說狂生病益狂。</text>
<title>姨從兄申公仡輓</title>,<text>曾隨從母認慈顏。泣道吾儕賦命艱。苦語偏傷孤露意。餘生共保亂離間。三秋強恨違靑眼。雙櫬如何繞碧山。六十五年無一累。槐陰留待後來看。</text>
<title>寒岡先生輓</title>,<text>日星河岳降精芒。間出人豪作世防。整勑錦衣輝掩映。周旋玉佩響琳琅。陳謨不道非堯舜。好禮何須雜漢唐。邦國斯文俱有賴。天之將喪奈茫茫。</text>
<title>李石潭茂伯輓</title>,<text>天資純美有如斯。況復龍門早得師。三接寵隆分燭夜。五袴仁洽選錢時。瑚璉政合陳淸廟。芝蕙那知隕朔吹。孤雁年年長失侶。秋風隻影可堪悲。</text>
<title>從侄縣監山立輓</title>,<text>衰門得子殊爲重。佇見家榮國亦成。淸直一生堅鐵石。君親寸愊證神明。風塵共惜參商恨。霜露同懷怵惕情。痛哭人亡時亦暮。北風凉處雪飄零。</text>
<title>康知事復誠輓</title>,<text>公於五福四能全。一味淸貧任自然。孟博未傳遺子訣。王裒幾廢蓼莪篇。家風繼處眞爲孝。循吏編中孰與先。咽咽舟川烏嶽下。應將彩袖拜重泉。</text>
<title>崔水使堈輓 三從姪</title>,<text>男子身當天下事。才名何取病文園。長腰恥向朱門屈。雄劍曾驚醜虜魂。舊卒泣思羊叔愛。遺民喜說狄公恩。分居千里未臨穴。哭望南天海日昏。</text>
<title>金洗馬活源 潗 輓</title>,<text>龍門絃絶續無因。獨抱遺篇感歎新。朽木謾勞雕琢手。靑氈賴有護持人。緘書相寄猶前月。哀輓來傳忽此辰。病裏頻傾枕上淚。如今海內幾情親。</text>
<title>康察訪應哲輓</title>,<text>同庚同志是同人。弱冠相從到七旬。蓮榜靑年題姓字。鹽車白首服麒麟。春天未破思人夢。樑月空驚病客神。未死殘生猶寄世。從今幽抱向誰陳。</text>
<title>朴士任 弘長 輓</title>,<text>紛紛餘子儘如麻。蓋世人豪問幾多。楡塞十年留鎖鑰。鯨濤萬里任風波。郡齋幾運長沙甓。虜穴將空定遠鞾。家事凄凉公一笑。英雄齎志恨如何。</text>
<title>宋陰城時保輓</title>,<text>春和曾挹老先生。笑語溫然入耳明。薄俗豈知尊往哲。承家何幸闡遺聲。同船漢水思如昨。結社龍津約未成。一札未傳凶報遽。病夫題輓淚霑纓。</text>
<title>李蒼石叔平輓</title>,<text>知音何幸托商山。塵躅追隨四老班。衿佩同鳴閶闔裏。絲綸共理水雲間。汚泥每受風斤斲。嫩葛多慙直木攀。進退隨時戒顚沛。行藏有義任安閑。賈憂杜愁心肝苦。陸奏韓章鬢髮斑。早厭名聲喧世耳。晩專探賾掩松關。孝慈顏氏家成訓。盛德婁公唾待乾。菀菀槐陰根碨磊。輝輝棣萼影斒斕。不妨剡曲乘舟訪。爭奈文園抱病艱。眞率會中存有幾。邯鄲枕上倦思還。秋天鷄黍違前約。春夜杯燈是別顏。千載牙絃今再絶。殘生住世一何頑。</text>
<title>覺題夢中吟</title>,<text>丁未十一月。夢拜杜谷先生。時金渫在座。金有一絶詩。初句芻字。謂皮殼也。二句轕字。謂輪車也。三句機字。四句吉字也。余卽和之曰。天地眞如一大芻。中有來往無停轕。鷄鳴狗吠亦天機。喪亦非凶得非吉。</text>
<title>嘲鄭仁弘</title>,<text>戊申三月十一日。余以說書在直廬。聞仁弘赴召登對。卽日出城。行到良才驛留連。將陳辭疏。有欲留之者。余乃吟一絶曰。來由一言去由言。去去來來摠是天。此去飄然千里鶴。再來不直一文錢。</text>
<title>亡室李氏輓</title>,<text>結髮于今垂二紀。壼儀無失保家聲。不豐絲粟猶能繼。却恐蘋蘩未稱情。永擬百年同契闊。那知千里隔幽明。經營有室違偕老。訣別無親悔遠征。婢僕啼號思主惠。兒孫痛苦若親生。孤魂莫恨家鄕遠。託體先塋庶永寧。</text>
<title>輓詞[金世濂]</title>,<text>玉署分曹愧後生。金蘭托契忝同明。一時事業興王際。十載音容戀別情。榮悴在天惟直道。危亡無日孰提衡。請看竹嶺千重峻。不及先生萬代名。</text>
<title>輓詞[李植]</title>,<text>綜博要開物。便宜急濟時。平生醇酎性。終始雪霜姿。鬱嵂圯橋略。牢騷楚澤詞。龍蛇屬殄瘁。江海日凄其。試院留燈夜。山門下榻秋。安危大國計。出處古人憂。往事言猶在。餘生淚謾流。南雲空極目。鷄絮阻荒丘。</text>
<title>輓詞[金壽賢]</title>,<text>昭代稱多士。如公復幾誰。文章餘外事。經術分中爲。北學人皆仰。南歸道自隨。浮沈從世變。偃息亦恩私。少小叨承眄。平生最受知。心期寧間隔。年輩不差池。國子橫經日。銀臺掌奏時。那堪十載別。永結九原悲。或者仁賢厄。當然齒德宜。野風凄素紼。山雨撤緇帷。地下無窮計。人間有盡辭。兒孫能繼孝。錯賦問天詩。</text>
<title>輓詞[金應祖]</title>,<text>歎息吾南晦德星。哲人儀範已冥冥。高懷脫略追耕隱。健筆縱橫學翠屛。魯酒豈知成趙禍。傅梅何欠作殷羹。仁鄕舊守今頭白。遼鶴重歸涕一零。</text>
<title>輓詞[朴守弘]</title>,<text>鳳質龍章海鶴姿。儒林宗匠國蓍龜。致君事業超前輩。經世謀猷耀後時。一老不遺天奪速。三淸有路夢醒遲。從今朝野無矜式。重爲公私淚自垂。</text>
<title>輓詞[申敏一]</title>,<text>鍾精河嶽是神仙。天意當年不偶然。濁世卷懷甘蠖屈。淸朝歷試看鵬鶱。早知雲路無常泰。終信身名有兩全。誰作襄陽耆舊傳。定敎潛德續前賢。</text>
<title>輓詞[張應一]</title>,<text>英才多一善。此老又斯文。末路持公議。危途荷聖君。葵忱元炳炳。蘭佩自芬芬。痛哭今無及。空山雨雪紛。</text>
<title>輓詞[李道長]</title>,<text>獻納陪興運。文章振大名。承宣今保奭。經史舊桓榮。晩節風雲阻。精忠日月明。平生羊季淚。非獨爲私情。正氣東南歇。高名宇宙存。何窮顏氏命。不大晉公門。賦罷明時鵬。腸驚昔日猿。陰功知有報。餘慶在曾孫。先人執友曉星稀。孤露餘生復孰依。愚老忽焉蒼石逝。旅軒已矣我公歸。儒林自此將安放。吾道由來日漸非。甲戌年間未盡淚。今朝更向嶺雲揮。</text>
<title>輓詞[睦長欽]</title>,<text>嶠南多士說吾東。洛水淵源見此翁。衮鉞早稱良史筆。旬宣蔚有古人風。鴻飛天外身仍遠。鳳去臺邊跡更空。京口舊知餘白首。淚行霑灑菊花叢。</text>
<title>輓詞[李景義]</title>,<text>當年射策天門日。太史 缺 香動玉京。大節昏朝千仞立。高牙巡察一時榮。楡關北塞騷人怨。桑社南鄕晚計成。秪有弱孫詩禮託。壯林空掩舊柴荊。</text>
<title>輓詞[李時明]</title>,<text>烏洛精英鍾吾賢。才何雋也識何淵。東山暫慰蒼生望。北闕曾專白簡權。出入軍中同范老。歸休江上似陶仙。家人須記臨終語。遺表應存漢曆年。</text>
<title>輓詞[權山立]</title>,<text>連抱材堪大廈支。如何匠石棄如遺。可憐萎折風塵裏。不爲私悲爲國悲。虛老林泉相國身。忽聞今夕厭浮塵。峨洋絃絕誰知己。回望南州淚滿巾。</text>
<title>輓詞[金瀁]</title>,<text>南州長老國蓍龜。曾是三朝侍玉墀。開後學時修邑志。慕先師處立鄕祠。眞剛肯作盤針曲。直榦堪支大廈危。今日寢門偏灑淚。此懷非獨哭吾私。</text>
<title>輓詞[金羾]</title>,<text>海東崇嶽再生申。大器端宜廊廟珍。一路澄淸持憲使。三朝獻納直言臣。晚辭鵷鷺尋初服。運屬龍蛇喪哲人。此有白頭門下客。公哀私痛倍霑巾。</text>
