<title>塞下曲</title>,<text>將軍騎白馬。大獵長城下。彎弓殺胡兒。果是射鵰者。</text>
<title>玉階怨 二首</title>,<text>碧海明月生。流光漢宮入。起步玉階行。羅衣白露濕。寂寂長門殿。三更河漢流。秋生紈扇怨。月作玉階愁。</text>
<title>樹中草</title>,<text>何物王孫草。枯桑樹裏生。還同羈旅客。對此一含情。</text>
<title>相逢行</title>,<text>妾乘七香車。郞騎五花馬。何處兩相逢。章臺楊柳下。</text>
<title>江南曲</title>,<text>門前東流水。中有雙鯉魚。君邊如可到。付與錦字書。</text>
<title>採蓮曲</title>,<text>越女立芳洲。盈盈如有求。採蓮無所贈。綠水使人愁。</text>
<title>擬越女別西施</title>,<text>越女送西施。耶溪水頭別。採採芙蓉花。姑蘇望明月。</text>
<title>閨怨</title>,<text>秦川烏夜啼。薊門雁秋色。相思白露寒。錦字爲君織。</text>
<title>送權侙子敬從軍</title>,<text>臨別勸樽酒。送君遼海頭。薊門一千里。秋色令人愁。</text>
<title>詠李兔山皥三白堂</title>,<text>靜坐獨彈琴。無人知此音。江沙萬古白。一片使君心。</text>
<title>詠扇畫梅</title>,<text>霜雪團團扇。丹靑艶艶梅。翻疑叢桂樹。却向月中開。</text>
<title>登磨天嶺</title>,<text>驅 一作駐 馬磨天嶺。層峯上入雲。前臨有大澤。蓋乃北海云。</text>
<title>望潮</title>,<text>登高望潮水。白馬素車來。客有問之者。波濤何氣哉。</text>
<title>送丹丘沈使君慣</title>,<text>不見蓬萊島。秦皇恨未休。如何使君馬。容易向丹丘。</text>
<title>閑居卽事 十五首</title>,<text>正月氷初泮。春江獺祭魚。漁人理漁艇。將欲釣江湖。昨日飄風至。連山起海潮。波濤眞可畏。只是不終朝。海溢無平陸。雲雷鬱不開。長鯨方震蕩。黃鵠正徘徊。隣舍商船發。皆云吉日行。白鷗波泛泛。飛散棹歌聲。且說干將劍。休言測注冠。常思傅介子。萬里向樓蘭。客自他鄕至。花從昨夜開。春山有芳草。山雉正時哉。漢代張良學。分明老孑原。辭封二萬戶。爲讀五千言。卜築臨滄海。登高望海門。春來常晝寢。不覺水聲喧。種竹西窓下。開簾翠色寒。何時爾成長。欲作釣魚竿。樓上誰家女。携琴坐夜分。思君彈一曲。綠水月中聞。渤海多風浪。關山遠別離。春天百花發。此豈一人私。陶潛有詩集。好作也無多。平生吾所取。只在詠荊軻。池上蓮花出。靑靑蓮葉齊。從容魚正樂。時戲葉東西。宇宙浮雲塞。何時見日光。風帆三萬里。吾欲向扶桑。欲向扶桑去。連天海水遙。誰驅遇神石。更作祖龍橋。</text>
<title>送全都事德古克恒</title>,<text>物色三春節。山河百濟天。離亭折楊柳。替贈繞朝鞭。</text>
<title>送崔知禮</title>,<text>久別今相見。靑絲繫玉壺。使君知禮去。人也勝夷吾。</text>
<title>與李子封兄弟夜飮</title>,<text>四序流光易。相逢送別難。莫言無酒貰。此地是長安。</text>
<title>江村偶吟 二首</title>,<text>漁子擧漁網。時時雙鯉魚。雙魚須贈我。恐有故人書。地僻蒼苔長。人閑白日眠。時來彭澤令。紫馬柳條前。</text>
<title>詠猿</title>,<text>楚猿來幾日。憐爾在他鄕。萬里巴山月。思歸正斷腸。</text>
<title>題愼家畫壁</title>,<text>我見君家畫。群魚戲壁中。安知雷雨作。不有上天龍。</text>
<title>畫竹</title>,<text>何物一叢竹。靑靑枝葉寒。風來不成韻。始覺畫中看。</text>
<title>曺留守文秀子實送酒</title>,<text>白玉壺中酒。來從滿月臺。重陽餘興在。笑把菊花杯。</text>
<title>送柳弟汝一下重試還官</title>,<text>笑殺端州守。胡爲遠道來。漢廷多俊傑。不貴賈生才。</text>
<title>賀吳翮逸少登第</title>,<text>天上姮娥殿。常懸明月輝。月中吳質在。偸折桂花歸。</text>
<title>醉作</title>,<text>相對飮美酒。日暮騎馬還。自知猶不醉。蒼翠見前山。</text>
<title>題徐勉仲貞履畫帖 四首</title>,<text>漁父刺船去。緣延蘆葦間。水深波浪作。風雨滿前山。山雲草莽生。水雲魚鱗起。幽人抱琴來。志在山與水。山月夜深出。山雲猶不開。山人相勸酒。買得一壺來。落日雁無數。天連彭蠡濱。騎驢何處客。知是倦遊人。</text>
<title>送楓岳悟山人。兼寄李通川國耳重國 二首。</title>,<text>海上白雲間。蒼蒼皆骨山。山僧飛錫去。笑問幾時還。故人不可見。音信隔雲端。別後相思意。憑傳釋道安。</text>
<title>對菊。寄朴仲久長遠。</title>,<text>陶令厭彭澤。東籬歸去來。方知五斗粟。不及菊花開。</text>
<title>送姜淸風叔久柏年</title>,<text>朝市靑雲易。江山黑綬難。看君五馬去。吾欲一彈冠。</text>
<title>閔仲集酒席作</title>,<text>父爲壯元郞。兒爲壯元郞。桂枝相繼折。明月倍輝光。</text>
<title>寄朴三陟德一吉應</title>,<text>三陟三千里。徒聞五十流。故人爲邑宰。夢上竹西樓。</text>
<title>寄白軒謪所 二首</title>,<text>令姪乘驄去。因之寄一書。庭前看玉樹。謝傅意何如。甚矣今年旱。迢迢雲漢高。無由作霖雨。聖主夢應勞。</text>
<title>別趙胤之謪去 二首</title>,<text>我携一壺酒。送君江上亭。漁翁莞爾笑。笑殺大夫醒。山陰雖有興。不見主人來。何似江村雪。相逢把一杯。</text>
<title>醉題趙員外壁</title>,<text>二月春天雨。長安桃始華。老夫無一事。來醉故人家。</text>
<title>別姜全義汝受弘益</title>,<text>貰酒離亭飮。春天日已西。柳條留五馬。臨別向人嘶。</text>
<title>白軒求海棠寄數叢。仍次其韻。</title>,<text>有一蒼頭至。柴門剝啄開。仍傳丞相語。爲覓海棠來。</text>
<title>重陽泛菊酒杯</title>,<text>菊到重陽節。花開或不開。今秋有閏月。爛熳泛金杯。</text>
<title>題扇寄胤之謪去</title>,<text>明月班姬扇。迢迢棄塞垣。秋風猶未至。或冀漢宮恩。</text>
<title>送任察訪翰伯</title>,<text>君向魚川去。川中雙鯉魚。縱爲千里別。知有一行書。</text>
<title>寄朴高城日省</title>,<text>東海神仙尉。將詩問起居。海無潮汐信。不得見來書。</text>
<title>送張京叔應一還鄕</title>,<text>高堂飮美酒。白雪滿長安。鳥嶺連天起。君行行路難。</text>
<title>題畫帖</title>,<text>雲端蕭寺出。石路正迢迢。更有騎驢客。天寒雪滿橋。</text>
<title>別姜公獻瑜出宰江界</title>,<text>秋日城西別。凄凄酒易醒。悲歌一長劍。送子受降亭。</text>
<title>題朴李兩生書齋</title>,<text>邊境方無事。朝廷且右文。讀書須萬卷。平地卽靑雲。</text>
<title>題僧軸</title>,<text>閉門陶令臥。飛錫應眞來。竟日庭除靜。相携坐碧苔。</text>
<title>鷺梁上。對李使君後膺飮。</title>,<text>江水入滄海。江流源五臺。江邊秋日暮。相對正含杯。</text>
<title>送崔康津攸之</title>,<text>郡邑臨滄海。窓間見濟州。也應明月夜。乘興聽潮樓。</text>
<title>奉贈同春宋判書明甫 幷序</title>,<text>令兄向者自上有貂裘之賜。士林聞者。莫不榮之。昨者。義城安使君。寄自菴金先生絿詩集。閱其詩。中廟於自菴。亦賜此物。聖祖神孫待賢士。有不期而同者如此。此亦吾東方一美事也。張平子詩云。美人贈我貂襜褕。何以報之明月珠。贈必有報。美人旣有贈。令何以報之哉。惟夙夜匪懈。以事一人。展布所學。此所以報也。令其念哉。用平子詩。賦絶句以贈。美人何所贈。贈我貂襜褕。主恩如可報。明月泣成珠。</text>
<title>題李進士先慶琴</title>,<text>玉琴彈一曲。月明風入松。鍾期去已久。長嘯對前峯。</text>
<title>題徐勉仲貞履畫帖</title>,<text>嵂嵂雲峯四起。泠泠澗水交流。此地足爲仙境。何人更造酒樓。</text>
<title>送李通川國耳重國</title>,<text>海有潮東極無。世無仙金剛有。使君此行何如。臨行與之飮酒。</text>
<title>次崔有淵聖止見贈</title>,<text>魯連不須東海。諸葛且在南陽。把酒秋花籬落。吟詩春草池塘。</text>
<title>送睦達夫兼善之燕</title>,<text>秦城東入渤海。燕地北隣烏桓。爲因君行問古。未知易水猶寒。</text>
<title>塞上曲</title>,<text>花門藩將氣雄豪。八尺長身帶寶刀。大獵天山三丈雪。帳中歸飮碧蒲萄。</text>
<title>塞下曲</title>,<text>天邊白雪下金微。口入狂風沙礫飛。冒頓夜偸靑海 一作千里 馬。月中騎自月支歸。</text>
<title>靑樓曲</title>,<text>三月咸陽春草芳。誰家白馬羽林郞。胡姬挾瑟壚頭坐。笑奏羅敷陌上桑。</text>
<title>結襪子</title>,<text>夫人匕首蛟龍吟。壯士買來千黃金。爲君持去渡易水。刀頭明月知我心。</text>
<title>楚宮詞 七首</title>,<text>北風驅雁秋草稀。旌旗十里有光輝。君王出獵江南夢。射殺林中靑兕歸。楚江江水遠連吳。夜半君王得湛盧。起向章華臺上坐。蓮花明月駭風胡。步輦相隨酒已闌。月光來照水晶盤。蛾眉更請君王醉。橘柚園中白露寒。露下西池蓮葉黃。章華臺上見君王。淸歌緩舞歡無極。誰道宮中秋夜長。章華迥出白雲間。玉輦春遊夜不還。漢水方城皆楚地。君王只自幸巫山。絃次新聲奏夜闌。洞庭風雨碧梧寒。蘭臺賦客偏承寵。爲是陽春白雪難。楚王宮殿向江開。獵罷霓旌夢澤廻。朝遊巫峽雲隨輦。夜宴章華月近臺。</text>
<title>少年行</title>,<text>戍客經年還故鄕。路逢美人陌上桑。平生愧殺秋胡婦。不爲蛾眉駐路傍。</text>
<title>從軍行</title>,<text>八月邊城桑葉秋。薊門征客望鄕愁。將軍不厭經年戍。相者曾言萬里侯。</text>
<title>閨怨 四首</title>,<text>玉關迢遞闕音塵。河畔靑靑草色春。却望秦雲千里遠。可堪弦上望行人。夫壻西遊事武皇。甘泉殿上羽林郞。馨香欲寄山川遠。歎息庭中奇樹黃。樓上娥娥紅粉粧。新婚夫壻戍漁陽。養姑常恐闕甘旨。春日城南來採桑。上入浮雲西北樓。佳人獨坐正含愁。玉琴爲奏相思曲。腸斷秦川隴水流。</text>
<title>明妃怨 七首</title>,<text>玉門西望盡沙塵。春到關山不似春。忽過于闐驚漢地。往來時有採花人。甘泉玉樹隔天涯。觸目時時感物華。却抱箜篌轉惆悵。燕山白雪似梨花。幾捲珠簾望玉墀。黃金休恨洛陽師。縱然不向邊城月。猶抱深宮淸夜悲。一自明妃金殿辭。漢皇方覺有蛾眉。未央露桃還如此。湘水幽蘭那得知。單于拜月夜深還。玉筯雙雙落玉顏。羌笛琵琶來勸勉。橐駝胡馬滿陰山。邊城秋夜奏箜篌。明月蒼蒼三峽流。莫怪弦中悲楚引。故鄕元是在夔州。黃河日落海雲秋。馬上琵琶無限愁。哀怨千年傳樂府。季倫歌管綠珠樓。</text>
<title>宮怨</title>,<text>昨夜春風拂玉除。更愁秋水落芙蕖。紅顏只爲君恩瘦。食有君王雁䳱餘。</text>
<title>俠客行 七首</title>,<text>擊筑悲歌易水濱。不知肝膽與誰親。長安俠客如相見。莫道燕丹是主人。邯鄲交結賣漿徒。來往叢臺醉酒壚。每向客中誇趙國。武靈胡服破東胡。避仇千里劍如霜。夜上高樓望故鄕。本是咸陽市南住。今爲吳客事吳王。玉勒金鞍白鼻騧。相逢相揖問君家。御溝流水門前過。馳道春風送落花。黃金買醉酒家胡。辟易朱門傑黠奴。酒罷更將蘇合彈。鳳城西畔落飛烏。登樓倚劍望妖氛。瀚海蒼茫生黑雲。欲謁君王論大事。乘軺先見衛將軍。亡命藏身廣柳車。朝廷購賞百金餘。匈奴十萬雲中入。擊鼓朧朧下赦書。</text>
<title>少年行</title>,<text>移家送者出千萬。報仇殺人年十三。忽聞單于來薊北。又隨飛將戰城南。</text>
<title>漢宮詞 十二首</title>,<text>千門萬戶建章開。更作通天百尺臺。殿上君臣齊上壽。潯陽江水射蛟廻。漢將平胡淨塞氛。軍中大將衛將軍。千秋萬歲君王壽。東岳峯頭起白雲。深院陰陰紫禁春。黃鸝百轉柳條新。蛾眉盡讓延年妹。惟有桃花妬殺人。天子巡遊歡樂多。樓船簫鼓濟汾河。宮中每奏秋風曲。今日蒲稍天馬歌。北斗登龍太一峯。靈旗西指大宛空。城中善馬來多少。苜蓿花開滿漢宮。七月七日露沾衣。承華殿前靑鳥飛。須臾王母崑崙至。宴罷乘雲天上歸。日照長楊天子旗。射熊高館獻熊羆。胡兒失色爭相顧。遠勝單于夜獵時。塞垣西望靜風沙。海上歸來博望槎。三十六宮爭翫賞。玉階新種石榴花。承露盤中露欲晞。柏梁臺上燕高飛。金門日永閑無事。方朔詼諧割肉歸。太液滄波方丈山。無數雁䳱集其間。越王使者新來貢。宮女相隨翫白鷴。大宛龍馬玉臺前。月窟流沙萬里天。借問誰能歌此曲。新聲協律李延年。受降城頭明月孤。蒲萄宮裏宴單于。萬戶千門行樂處。一時簾捲大秦珠。</text>
<title>吳宮詞 六首</title>,<text>採採蘋花春日暉。陽阿一曲舞羅衣。館娃宮中黃鳥語。姑蘇臺下白鳧飛。響屧廊前春日遲。館娃宮裏柳絲垂。君王喜聽靑商曲。樂府新聲白紵辭。館娃秋氣入靑梧。金井微霜下轆轤。月落星稀江色白。姑蘇城上起棲烏。西施嬌笑倚新粧。綠水乘舟菡萏香。自是耶溪採蓮女。時時舟上蕩吳王。昨日與君遊果園。今朝泛舟龍子幡。君心正似荷上露。蕩漾明珠難恃恩。秉燭承君淸夜娛。微聞薌澤在羅襦。欲知侍女偏恩寵。耳後須看明月珠。</text>
<title>採蓮曲 六首</title>,<text>越溪美人桂爲楫。秋日江南採蓮葉。葉東葉西多戲魚。魚見紅顏盡深入。蔡姬搖蕩木蘭舟。風起耶溪水急流。欲寄芙蓉無信使。菱歌一曲使人愁。菱歌何處斷人腸。碧玉蛾眉紅粉粧。歸去若耶溪上月。採花遙憶汝南王。綠水新秋明月暉。棹歌長向月中歸。若裁越女靑荷葉。何啻吳宮白紵衣。荷花初發葉參差。花妬紅顏葉妬眉。越女採蓮知幾許。唯看使者覓西施。耶溪明月照西施。采采蓮花有所思。白露爲霜秋水闊。雲端何處是佳期。</text>
<title>馮婕妤</title>,<text>建章春殿肅陰陰。鳳閣嵯峨虎圈深。直待玄熊攀檻日。君王始識婕妤心。</text>
<title>秦宮詞</title>,<text>秦地山河氣壯哉。梁山宮殿鬱崔嵬。君王望見長安道。車騎如雲丞相來。</text>
<title>公無渡河</title>,<text>白首狂夫溺水死。箜篌一彈聲凄凄。借問誰能爲此曲。朝鮮津卒子高妻。</text>
<title>楊經理北征歌 十首</title>,<text>天兵出自薊北門。大將旌旗龍虎翻。匣中別有芙蓉劍。當斬胡頭報主恩。大漠黃雲右北平。旌旗十萬出長城。戍樓明月吹羌笛。別作遼東少婦情。關山月出海雲深。漢將橫戈報主心。薊北高秋收壯士。燕王臺上散黃金。燕南俠客劍光寒。醉後相逢意氣看。買駿猶憐死馬骨。別人常着白衣冠。漢兵胡騎若雲屯。戰罷陰山白日昏。但見將軍探虎子。不聞公主嫁烏孫。橫海樓船渤海來。六鼇東蹴海雲開。遼河碣石千餘里。兵氣連天飛鳥廻。遼東少婦解鳴箏。蕩子從軍無限情。已堪腸斷關山月。莫奏雁門太守行。一隨飛將事封侯。少婦城南明月樓。妾貌已衰粧鏡裏。君行幾日大刀頭。鼓角喧喧動地聞。旌旗出塞拂黃雲。妖星夜落擒胡將。急雨朝來洗漢軍。自君出矣久不還。與君別者雁門關。驛使今朝向君去。何以贈之明月環。</text>
<title>送李尙質子文之襄陽</title>,<text>習池留客醉如泥。花近春城日影低。爲問襄陽少兒女。何人解唱白銅鞮。</text>
<title>送人之日本</title>,<text>大海風濤日色沈。扶桑秋雨自生陰。爲君持贈芙蓉劍。別有男兒萬里心。</text>
<title>送鄭大方世規朝燕</title>,<text>酒闌征馬向風鳴。萬里靑天薊北城。楚客悲秋元有淚。燕歌送別不勝情。</text>
<title>郭將軍震卿戴恩堂歌 十首</title>,<text>渤潏風濤東海間。六龍西去向龍灣。諸天盡處皆王土。却遣高僧負碧山。食肉猶難視死歸。山僧許國古今稀。袈裟入見君王悅。別勑宮中賜錦衣。三韓相枕死如麻。爲讀龍韜罷鹿車。白日主恩新錦繡。靑山歸夢舊袈裟。錦衣天上降恩私。御墨兼題御製詩。鴨綠江頭行在所。一時光彩變旌旗。自領浮屠作一軍。指揮如意靜風塵。出入轅門騎駿馬。始知支遁是前身。白日重揮壯士戈。漢陽還是舊山河。諸天龍象元多力。滄海鯨魚自不波。掃盡風塵車駕廻。多羅樹下讓麟臺。君恩留却黃金殿。不遣滄溟渡一杯。長髮衣冠朝至尊。天門何必戀空門。功成名遂還江海。一片堂成戴聖恩。壁上蛟龍掛寶刀。床頭一卷是熊韜。客來貰得江村酒。時典蓬萊舊錦袍。謝却空門朝大夫。白雲常望舜蒼梧。主恩欲報淚雙下。海底磨尼明月珠。</text>
<title>白馬江懷古 七首</title>,<text>百濟荒城有暮雲。山河曾此國三分。漢武將開滄海郡。長江還渡北來軍。中原兵甲次江邊。百濟山河席卷前。白馬一從沈海水。黃龍不得負樓船。誰把龍媒作釣鉤。古臺遺迹已千秋。斬蛟寶劍歸何處。但見滄江入海流。舊國千年江水東。不知何處義慈宮。宮中紅粉巖花落。江上靑山明月空。滄海潮通白馬津。落花巖枕大江濱。巖前夜雨江花落。恰似當年墮水人。海門潮上吼風雷。浪蹴靑天白日廻。正似當年沈馬日。令人更望釣龍臺。李公高名爭日星。至今人憶大夫醒。長江湛湛東流去。江上楓林空自靑。</text>
<title>龍山 七首</title>,<text>五臺山前江水流。祖江潮過漢江頭。貢稅自通滄海路。山河元是帝王州。碧水逶迤帶白沙。晩帆冒雨入漁家。主人問客發何處。朝別昭陽江上花。公子澄江錦纜廻。楊花處處向江開。春風吹落隨流水。遠望還疑白雪來。無賴京華惡少年。囊中多貯水衡錢。時來江上沽春酒。更拗垂楊作馬鞭。龍山商賈發行舟。打鼓聲聞起白鷗。爭道春來風勢順。祖江三日到羅州。日落衝風起白波。大江雷雨吼蛟鼉。朝來釣艇高三尺。始覺春流一夜多。賈客千帆萬里廻。長風破浪海門開。俱從燕尾亭前過。共入楊花渡口來。</text>
<title>松都賈客詞 二首</title>,<text>賈客年年山上山。今年又復往龍灣。鴨江西畔開場市。賣得遼東錦繡還。松都賈客客行遙。去折門前楊柳條。千里忽逢同里閈。夜深歸語櫜駝橋。</text>
<title>詠古劍</title>,<text>芙蓉爲鍔月爲環。萬古精光牛斗間。秋色滿天龍夜吼。白頭飛將憶關山。</text>
<title>閑居卽事</title>,<text>餐霞野人在城市。長安日高臥不起。遠山空翠滴前階。時捲疏簾讀老子。</text>
<title>長安道</title>,<text>三月長安桃李花。朱門處處競繁華。漢廷最重京兆尹。爲是城中公主家。</text>
<title>賈客詞</title>,<text>賈客經年不還家。舟中望月淚雙下。瀟湘靑楓夜有猿。灎澦白石秋如馬。</text>
<title>詠白杜鵑花</title>,<text>白杜鵑如白雪白。定知移種自三巴。凄涼蜀魄千年血。尙有當時未染花。</text>
<title>李山圭挽</title>,<text>蒼石先生側室子。白沙相國東床郞。花落春風未三十。洛東江水水流忙。</text>
<title>滿月臺 四首</title>,<text>松都伯業已雲消。虎踞龍盤氣寂寥。臺下行人驅馬去。豈知遊子感前朝。滿月高臺月色斜。空城寒雀伴棲鴉。千門萬戶皆荊棘。不見靑蔥玉樹花。廢苑離離秋草生。雙桐井斷轆轤聲。至今猶有碧靑甓。曾度宮人珠履行。蒼龍朱鳥火旌旗。落日君王射獵歸。五百年來歌舞地。秋山白露濕人衣。</text>
<title>舟過長湍 三首</title>,<text>絶壁緣江百丈開。長江一曲祖江廻。海門日落寒潮上。白浪如山觸石來。一片風帆雨裏懸。坐看波浪接靑天。東吳赤壁何如此。可泛周郞水戰船。白水揚波五兩輕。舟人相向棹歌聲。晩來霞起千尋壁。疑入天台望赤城。</text>
<title>碧瀾渡 二首</title>,<text>碧瀾渡口水揚波。霜落靑楓秋色多。此去禮成江近遠。漁人不解舊時歌。漢使乘槎此渡頭。黑山迢遞隔明州。桑田不變朝宗路。急水門前水急流。</text>
<title>泊澄波渡</title>,<text>羽化高臺送別難。峽中流水下前灘。孤舟直泝澄波渡。夜對靑山月色寒。</text>
<title>曉發澄波渡</title>,<text>曉色蒼蒼煙霧深。澄波渡口月初沈。掛帆擊汰中流去。兩岸依俙楓樹林。</text>
<title>崇義殿 二首</title>,<text>舊君香火至今存。松柏蒼蒼閉殿門。滄海接天淮水絶。不知何處有龍孫。操鷄搏鴨事悠哉。靑木秋山落日哀。故鏡千年何處在。空餘明月照高臺。</text>
<title>泛祖江。懷李文順公。</title>,<text>白馬山高雨不開。祖江潮急浪崔嵬。乘舟倍憶前朝事。爲是當年作賦才。</text>
<title>醉別子文休休</title>,<text>長安俠客出關西。柳色靑靑黃鳥啼。笑脫錦袍留酒肆。能令公等醉如泥。</text>
<title>天壽院</title>,<text>馬上春風吹客衣。客從天壽院前歸。一壺來待人何處。柳絮年年空自飛。</text>
<title>望三角</title>,<text>削成千仞鎭長安。氣勢雄雄龍虎盤。雨後白雲浮絶壁。馬頭還似雪中看。</text>
<title>送洪川李使君靜叔憪</title>,<text>泛波亭水漾波瀾。石壁空濛生晝寒。亭下春來洗五馬。也知人喚使君灘。</text>
<title>酒泉館。與休休飮。伻請洪安東元老命耇。</title>,<text>嶺外逢君三百杯。當筵不惜玉山頹。永嘉此日傳書札。太守明應紫馬來。</text>
<title>贈李員外彬彬</title>,<text>十年陳迹一回頭。共向關西幕府遊。却憶安州大道上。爲君持贈鷫鸘裘。</text>
<title>端午帖</title>,<text>尙衣方進翠雲衫。五色煙花紫鳳銜。聞說君王宵尙御。燭前常閱諫書函。</text>
<title>驪江樓。與韓使君會一亨甫夜飮。</title>,<text>送客高樓秋夜闌。一雙白鷺在前灘。酒酣起望蒼蒼色。月落江淸霜露寒。</text>
<title>別韓使君</title>,<text>馬巖微雨北風寒。十月歸舟二十灘。莫道相思無可贈。須將雙鯉報平安。</text>
<title>登朴思庵白鶴臺蒼玉屛 三首</title>,<text>箕尾東維見列星。樵歌躑躅不堪聽。客來悵望幽棲處。洞壑寥寥蒼玉屛。碧流斜抱洞門廻。落日登臨白鶴臺。寂寞謝公携妓日。東山春草使人哀。拜鵑窩破草萋萋。往事人間一夢迷。只有靑山與明月。春來夜夜子規啼。</text>
<title>別金節度俊龍</title>,<text>劍倚靑天元帥臺。斬鯨東海百川開。今朝更向關山去。生捕單于季父來。</text>
<title>贈金節度</title>,<text>莫問長安音信疏。醉來何地不爲廬。臺名元帥因公設。社號漁郞合我居。</text>
<title>別姜君白</title>,<text>一曲勞歌白髮新。漁郞湖上淚沾巾。柳亭亦解傷春色。故待霜天別遠人。</text>
<title>戲贈子文</title>,<text>御史潛來不道名。自稱京洛李書生。陰山夜雪將軍獵。莫向邊城作虎行。</text>
<title>贈暗行繡衣子文</title>,<text>邊城歸思正悠哉。絶塞逢君且一杯。莫道夜行人不見。已知今日繡衣來。</text>
<title>萬歲橋 二首</title>,<text>城上迢迢一望遙。昔年聞說見今朝。人間壯觀無如此。直比天河織女橋。海門秋水泛槎歸。橋畔依然織女機。烏鵲亦驚河漢近。夜深還向月明飛。</text>
<title>邊城怨曲。爲閔尙書棄妾作 四首。</title>,<text>庭前楊柳正堪攀。泣向長條損玉顏。自恨不如胡地雪。風吹猶得度龍山。春還迢遞隔佳期。綠葉蘼蕪有所思。莫怪朝朝山上採。相逢或恐下山時。綠蘋根水托淸池。花艶驚郞復幾時。獨守空床怨秋夜。昭昭明月照羅帷。紅粧樓上正盈盈。桃葉當年別有情。莫向秦雲望來雁。雁來無信到邊城。</text>
<title>富寧兄弟巖</title>,<text>春日巖花相映輝。異鄕爲客涕沾衣。如何遠望長安路。更見原頭水鳥飛。</text>
<title>永郞湖</title>,<text>風高葉落雁相呼。爲訪仙人東海隅。千載帝鄕消息斷。白雲猶在永郞湖。</text>
<title>送玄上人 二首</title>,<text>妙法從來不二門。五臺歸去與誰論。山前正有于筒水。漢水江心是發源。翠壁蒼崖一萬重。蓮花持向最高峯。滄江杯渡風濤靜。可是文殊鎭毒龍。</text>
<title>送任慈仁善伯 二首</title>,<text>縣屬鷄林五百年。于今分作兩山川。世間離合還如此。莫向尊前恨別筵。主屹山高勢糾紛。龍湫䨪雨起黃雲。南方新置慈仁郡。五百年來待使君。</text>
<title>碧蹄留別</title>,<text>春風四牡正騑騑。遼海連天幾日歸。送客離歌勸尊酒。碧蹄館前梨花飛。</text>
<title>送淳昌兪使君善曾</title>,<text>長安萬事正堪悲。亂後繁華非昔時。看取使君還有感。馬頭猶得絡靑絲。</text>
<title>送沈元直𢋡。兼寄子美𪗆。</title>,<text>門前江畔柳條疏。日日魚船買鯉魚。幾度呼兒求尺素。湖南不見使君書。</text>
<title>送尹而遠鳴殷謫鏡城 四首</title>,<text>歲暮邊城行路難。黃沙漠漠海漫漫。臨岐莫怪綈袍贈。長白山前五月寒。邊塞春還不見春。笛中楊柳淚沾巾。三年爲客關山月。又向關山別故人。尹瓘功成大漠開。至今遺廟長蒼苔。春來寒食思先壟。且上君家鼻祖臺。爲問文川宋太守。主恩高枕臥專城。請君莫厭五馬貴。看取逐臣千里行。</text>
<title>送鄭東萊德基維城 四首</title>,<text>東海風濤萬里開。海邊雄府說東萊。金章紫綬皆新渥。錯節盤根見俊才。銅虎符分渤海濱。主恩超擢錦衣新。路經延日知光彩。聞道君家此地人。鮫人生長蜃樓臺。夜到人家宿未廻。滿眼滄溟明月色。自言今爲使君來。落日風從大壑廻。海波聲動太宗臺。君行始覺鯨鯢靜。馬島雲煙一望開。</text>
<title>送再從弟弼善震伯雷卿。兼寄瀋陽扈從諸友。</title>,<text>憑君寄語淚沾巾。好在銅龍侍從臣。千里關山正迢遞。不堪回望月重輪。</text>
<title>隋城夜聞笛</title>,<text>隋城春夜月輪孤。橫笛驚飛城上烏。一自關山胡馬後。曲中猶恐奏單于。</text>
<title>聞隣人彈琴</title>,<text>秋盡涔陽草色衰。洞庭風浪葉初飛。莫向薊門爲楚奏。布衣王子正思歸。</text>
<title>擬王子思歸曲 五首</title>,<text>楚王雲夢建旌旄。王子思歸折大刀。臥病咸陽當八月。無由一見廣陵濤。思歸王子未言歸。留作咸陽一布衣。此去江陵萬餘里。秋來空見雁南飛。布衣爲客滯秦關。昨夜涔陽夢裏還。嫋嫋秋風江葉下。猿啼聲在洞庭山。燕歌和筑正消魂。海上雲山薊北門。不見寒風送壯士。空敎春草憶王孫。心在君前君不知。遠山山木幾多枝。白蘋採罷江南暮。靑翰舟中有所思。</text>
<title>次太學士尙輔令公見寄韻 二首</title>,<text>一落滄江迹欲收。長安岐路正悠悠。人間自有千金駿。物外何妨二畫牛。河漢迢迢不可攀。仙槎曾泛斗牛還。還時定把天孫錦。翦作衣裳照世間。</text>
<title>題瀟湘八景圖</title>,<text>洞庭茫茫天地間。遙通碧海去無還。入夜滄波金不定。依依明月照君山。右洞庭秋月夜雨蕭蕭斑竹枝。至今瑤瑟使人悲。千年帝子無窮恨。只在湘江夜雨時。右瀟湘夜雨雁別胡天天一涯。瀟湘江畔宿蘆花。時隨明月浮寒水。更度孤煙下白沙。右平沙落雁洞庭湖闊水連天。吳楚東南正渺然。一片歸舟向何處。孤帆影盡白雲邊。右遠浦歸帆水國微茫遠樹稀。江村落照正依依。暮潮舟在柴門外。知是漁翁罷釣歸。右漁村落照山寺煙深落日曛。上方迢遞隔塵氛。沙邊水鳥驚飛去。時有鍾聲出白雲。右煙寺晩鍾無限江村雪滿船。愁雲遙接洞庭天。此間正似山陰夜。誰詠當時招隱篇。右江天暮雪迢迢山市雜雲林。宿雨初晴嵐氣深。天外亂峯時出沒。坐看蒼翠萬重陰。右山市晴嵐</text>
<title>送宋芚庵淵之江都 六首</title>,<text>鄕書迢遞雨蕭蕭。幾度詩篇送寂寥。物色終南蒼翠盡。更觀秋日祖江潮。江都曾醉菊花時。此日臨岐有所思。莫把淸尊賦懷古。磨尼山月使人悲。秋來苦乏酒家錢。憶向漁村一醉眠。爲報江都二千石。祖江須覓孝廉船。祖江江海兩相衝。海雨江雲色萬重。把酒舟中應咳唾。月明驚起睡驪龍。孤帆一片背楊花。夏水乘船路不賖。直下寒潮大靑浦。楓林落月照漁家。萬里蒼茫雲海陰。甲津秋雨祖江深。君看燕尾亭前水。不是離人有恨心。</text>
<title>送李長水大奇 二首</title>,<text>門有湖南五馬賓。也知來訪爲情親。出門送別無多語。數把音書寄遠人。一溪流水訟庭前。彈罷鳴琴白日眠。無數綠蒲生水上。只應供作使君鞭。</text>
<title>送聽潮堂主人沈上舍 二首</title>,<text>城西秋雨正蕭蕭。送客新門第一橋。爲報聽潮潮有信。莫敎來信謝來潮。之子于歸江有沱。尊前相送唱漁歌。京城秋雨水潦盛。却憶唐湖魚鱉多。</text>
<title>送李貳師入瀋陽</title>,<text>華岳秋雲日色低。山前大道向關西。離情不待邊城遠。驛路明朝是碧蹄。</text>
<title>送人之嶺北</title>,<text>磨天嶺路入雲間。萬仞崔嵬不可攀。君去試觀天下壯。海門風起白波山。</text>
<title>酒泉館。贈趙休休 四首。</title>,<text>馬度秋風嶺上來。酒泉孤館酒尊開。相隨還有秦城月。更爲淸光滿滿杯。相逢酩酊到黃昏。醉夢依然似故園。夜起三更還對月。蒼梧竹葉照金尊。開寧太守醉如泥。留得門前躞蹀嘶。明日可堪溝上別。伯勞飛燕水東西。四月靑梅滿玉盤。開窓醉向竹林看。金泉酒味偏多美。更爲持杯問井官。</text>
<title>留別休休</title>,<text>馬首明朝主屹山。迢迢山路入雲間。城西把酒長相憶。莫待龍湫積雨還。</text>
<title>戲贈金別坐忠愨</title>,<text>千里江陵大嶺東。鏡湖春水海門通。湖有鱸魚不歸去。季鷹無乃待秋風。</text>
<title>憶壺亭</title>,<text>聞說山齋對碧峯。脫巾時復蔭長松。雙溪流作蟾江水。好傍滄浪釣白龍。</text>
<title>寄李統制使顯達 三首</title>,<text>臥內兵符閫外分。樓船盡屬李將軍。欲從暘谷觀朝日。須把龍泉決海雲。海上雲多氣自陰。不貪方識有黃金。時時待客開尊酒。折却南夷跋扈心。登樓南望斗牛。高氣在將軍七寶。刀爲向扶桑須一試。海鯨常欲作風濤。</text>
<title>蓮花寺偶吟 二首</title>,<text>遠公松下具袈裟。弟子床頭難法華。山雨夜來禪社靜。白雲靑靄滿蓮花。高僧閑坐靜無言。洗鉢歸來瀑水喧。梵殿前頭棲紫鴿。時時飛下給孤園。</text>
<title>贈元尙書</title>,<text>世事無涯日日新。黃金何處托交親。漢家宮殿靑雲裏。廷尉惟爲結襪人。</text>
<title>醉贈郭員外欽老之欽</title>,<text>有酒何須解佩刀。玉盤仍復見櫻桃。憐君佳句同何遜。落筆江山在水曹。</text>
<title>唐浦亭上。別林上舍。</title>,<text>送客舍杯魂欲消。登臨秋氣正蕭條。休將來歲三春約。不及前江一夜潮。</text>
<title>別沈子美謫臨陂</title>,<text>薊門西望白頭吟。綠水幽蘭怨玉琴。惆悵無人知此曲。春江歸去對楓林。</text>
<title>憶子美</title>,<text>梨花白雪正紛紛。上有和鳴春鳥群。貰得胡姬一樽酒。停杯却憶沈休文。</text>
<title>寄子美筆</title>,<text>自憐西漢馬相如。臥病何年賦子虛。尙有凌雲舊時筆。贈君端爲一行書。</text>
<title>寄柳使君弟汝重晉三</title>,<text>吳興太守洞庭詩。幾向汀洲賦別離。春到江南知有信。白蘋猶可寄相思。</text>
<title>寄林川韓使君會一</title>,<text>音信迢迢隔海雲。伯勞飛燕遠相分。樽前每憶驪江月。二十灘頭別使君。</text>
<title>贈閔使君 閔使君別妓。有昨日夜何短。今日夜何長之句。故戲作。</title>,<text>昨日朱絃奏陌桑。羅敷能斷使君腸。人生自是傷離別。秋夜何曾有短長。</text>
<title>醉席上戲作</title>,<text>萬古英雄酒一壺。醉鄕糟粕鑄唐虞。山東隆準宜天子。不見儒冠見酒徒。</text>
<title>江都陪尹留守履之夜飮</title>,<text>磨尼山月照金杯。靑女霜天菊正開。太守自携桑落酒。江州莫道白衣來。</text>
<title>題姜汝受酒樓 二首</title>,<text>客從東海鍊丹砂。來醉城西有酒家。知道主人城市隱。出門門巷盡桃花。三月城西花滿枝。酒樓登眺不勝悲。當年萬事皆陳迹。尙憶樽前倒接罹。</text>
<title>題宋淳之畫帖後 四首</title>,<text>宋玉歌成白雪寒。當時一唱萬人難。千古郢中無侶曲。至今湘渚寫幽蘭。右蘭依然大庾嶺頭開。入夜羅浮月影來。却向一枝三嗅罷。無香始覺畫中梅。右梅綠葉陰陰露未乾。色侵春酒酒樽寒。樽前適有滄浪客。不覺丹靑借釣竿。右竹君家門枕大江開。畫出滄洲島嶼廻。試向高堂懸素壁。卷簾應有白鷗來。右山水</text>
<title>題畫扇</title>,<text>寫出波濤勢動搖。征帆更似受風飄。海天雲霧蒼茫色。一扇飜成萬里遙。</text>
<title>贈俊上人</title>,<text>窮巷經春門不開。日斜啼鳥下蒼苔。主人猶勝翟廷尉。時有山僧相往來。</text>
<title>詠史 二首</title>,<text>靑齊形勝壯河山。萬里東西百二關。笑殺宮中老婦智。只知搥碎玉連環。雲氣東南山澤陰。石橋觀日海門深。如何一片黃金鏡。只照咸陽宮女心。</text>
<title>題宋芚菴烈女傳</title>,<text>銅雀滄江日夜流。江邊烈婦報夫讎。英聲萬古誰能比。只有西門秦女休。</text>
<title>望水落山。懷金東峯 二首。</title>,<text>水落秋山生白雲。遠煙空翠色氛氳。令人却憶東峯子。歎息當年麋鹿群。混世含光是達生。東峯何事擅浮名。其人已去靑山在。悵望巖棲空復情。</text>
<title>櫻桃</title>,<text>葉底櫻桃萬顆圓。日斜交映色相鮮。却疑美女靑樓上。更想珊瑚綠水前。</text>
<title>哭金繼緖</title>,<text>百年交道最相親。送別泉臺淚濕巾。白雲回首一長痛。從此人間無故人。</text>
<title>崔廣文挽</title>,<text>京洛無心逐馬塵。一官頭白任家貧。開門敎授曾成市。負土靑山有幾人。</text>
<title>題友生家</title>,<text>詩成把酒自長吟。老去猶存酒興深。更覺城南光景好。春花散作滿庭陰。</text>
<title>過東岳宅</title>,<text>春城明月落花朝。却憶淸尊每見招。舊客不堪門外過。醉來忘却水標橋。</text>
<title>哭李使君彬彬 六首</title>,<text>明光曉闢止車門。五馬專城拜主恩。臨水登山一尊酒。不堪生別賦招魂。洛城秋雨薤歌聲。門巷寥寥異死生。唯有潘南朴駙馬。帷前來哭故人情。旅宦京師託酒壚。玉鞍還欲載羅敷。鬼伯相催蒿里去。南來五馬不踟躕。丹旐飛飛發洛陽。旅魂何必戀他鄕。海天九月秋霜白。橘柚庭前依舊黃。未覺人間此路難。將分虎竹出長安。不堪昨日靑絲絡。還向流蘇白馬看。永失高堂暮出期。白華朱萼正堪悲。千年鬱鬱佳城日。不待東征作賦時。</text>
<title>李整甫妹氏挽</title>,<text>李生書至求哀挽。妹氏今春別世間。遙想靈均無限淚。白雲空鎖姊歸山。</text>
<title>金水使新羅琴 五首</title>,<text>事往蓬萊海不深。劫灰何處是鷄林。嵬然梵殿靑梧棟。留作人間綠綺琴。白鶴徘徊西北飛。千年城郭幾人非。高堂三尺枯桐樹。曾見鷄林明月暉。有錢沽酒卽醺醺。時復彈琴月下聞。跕跕飛鳶武陵曲。令人笑殺馬將軍。曾向邊城躍紫騮。風沙弊盡黑貂裘。却抱枯桐奏山水。知君志不在封侯。卜築東溪春酒濃。卷簾蒼翠在前峯。鳴琴一曲彈山月。颯颯風聲來入松。</text>
<title>呈崔相國鳴吉薦沈生之治</title>,<text>萬古仙曹碧落尊。風流傑出見雲孫。長安處處皆煙火。只乞城東相國門。</text>
<title>寄趙吏部胤之薦權淸河伉</title>,<text>石洲詩格世無倫。幸有孤兒繼斲輪。明鑑晉時山吏部。不知今日屬何人。</text>
<title>觀濟州貢物 三首</title>,<text>濟州風壤近三吳。滄海東南接五湖。聞說素封千戶等。幾家金橘木爲奴。碧樹霜天不受寒。自憐雕飾海雲端。委身冀食蓬萊殿。香滿君王白玉盤。年年海外貢龍媒。遠躡浮雲到王臺。縱過人間三萬日。無人知道駃騠才。</text>
<title>題宋淳之草書帖後</title>,<text>虎臥龍跳共一場。興來呼叫太顚狂。高飛直向山陰去。不見靑天有雁行。</text>
<title>有感</title>,<text>吳宮劍斷美人頭。柏擧功名萬古流。何事江都大軍後。只聞人唱白符鳩。</text>
<title>積雨</title>,<text>穴龍光隱失朝曛。牛馬眞難咫尺分。今日也知天下雨。枕前還對泰山雲。</text>
<title>雨晴</title>,<text>秋雨陰雲滿太虛。碧苔庭畔上階除。今朝始見東南日。對客呼兒曝蠹書。</text>
<title>雨中詠苔</title>,<text>秋氣蕭條秋雨霾。碧苔相對正傷懷。如何一種深宮裏。獨上班姬白玉階。</text>
<title>訪洪元九往永安家不遇</title>,<text>不見非關道路遙。春曹錦帳直秋宵。今朝又到門前去。悵望秦臺白玉簫。</text>
<title>觀向化射獵</title>,<text>馬蹄遙見起黃塵。日暮呼鷹野水濱。莫怪麤豪多壯氣。陰山自是射鵰人。</text>
<title>溫井。訪東陽尉不遇。</title>,<text>臥病滄江白鳥群。玉京簫史夢中聞。覺來欲覓秦樓鳳。已報簫聲在綠雲。</text>
<title>觀漲</title>,<text>積雨陰雲日月昏。波濤汎濫萬家村。馬夷起舞應嫌窄。却破滄江作海門。</text>
<title>讀道書</title>,<text>在己非隣更問誰。錯敎東海覓安期。路傍亦有三珠樹。只是行人自不知。</text>
<title>贈聽潮堂主人</title>,<text>與君俱占好江山。相去盈盈一水間。秋至爲沽魚舍酒。棹歌乘興月中還。</text>
<title>洪水部送酒資</title>,<text>楊花黃鳥正翩翩。美酒誰家斗十千。從此壚頭堪一醉。陶潛新得水衡錢。</text>
<title>聞權侙子敬以家貧賣宅。作詩以慰。</title>,<text>酒壚堪作一醺醺。賣宅金多有馬文。試向朱門看舊第。幾家長屬霍將軍。</text>
<title>送無上人之磨尼山</title>,<text>恒沙幾遍念南無。梵殿迢迢入白楡。深夜試求滄海底。磨尼山月水晶珠。</text>
<title>李行遇士會酒席。次李時楳子和韻。</title>,<text>鸚鵡金杯竹葉春。主人堂上正留人。靑雲客裏何爲者。谷口躬耕鄭子眞。</text>
<title>別江都李留守澥 二首</title>,<text>解纜沙頭水北流。問余何日上扁舟。江楓葉落堪乘興。直掛風帆下沁州。天際歸舟燕尾亭。離筵有酒不須醒。沁州遙望知何處。白浪連山海樹靑。</text>
<title>題山水圖</title>,<text>丹崖翠壁鬱嵯峨。更有風飜萬頃波。漢水蒼梧知畫出。壁間偏覺白雲多。</text>
<title>秋懷</title>,<text>京華秋興復何如。遙憶江湖舊釣魚。客裏漸看時序變。柳條寒露晩蟬疏。</text>
<title>詠竹</title>,<text>綠影參差上拂雲。夜風成韻亦堪聞。傍人莫道無來客。長向階前對此君。</text>
<title>苦雨</title>,<text>積雨陰雲百萬重。滄江水溢亂高峯。誰將匣裏衝星劍。上倚靑天殺黑龍。</text>
<title>送洪直長陪璿源錄往五臺山</title>,<text>大雪連天塞大關。毒龍雲起五臺山。盤根仙李千年牒。爲奉金函好往還。</text>
<title>寄湖南伯尹而遠</title>,<text>別來魂夢在君邊。悵望山河百濟天。一丈長安漢時雪。無人持贈酒家錢。</text>
<title>贈別秀夫 二首</title>,<text>世事無如長夜飮。狂歌忽憶少年行。淸秋又作登山別。木落天高意不平。聖朝冠蓋皆才俊。我輩寧爲蓬累行。自是相如病不出。長安大道本來平。</text>
<title>醉愼家</title>,<text>不有靑銅三百錢。春來長向酒家眠。今朝偶過城西宅。又醉梨花一樹前。</text>
<title>寄刑部吳尙書</title>,<text>赤墀靑瑣漢庭臣。廷尉吳公出等倫。明主詔求才俊士。不知門有洛陽人。</text>
<title>送元直謫南海</title>,<text>人間倚伏本無期。此去何須爲子悲。六月大鵬應一擧。南溟從古是天池。</text>
<title>呈吳尙書竹南翁</title>,<text>竹翁才格是吾師。城市同塵世莫知。千里還輕大宛馬。十年虛讀少陵詩。</text>
<title>寄尹北伯履之仲素</title>,<text>邊城回首一登臺。鴻雁何時自北來。海上摩尼有明月。至今猶憶菊花杯。</text>
<title>寄元直</title>,<text>江南煙雨滿楓林。溟海天池水正深。千里長安遙極目。莫敎春色更傷心。</text>
<title>寄許主簿</title>,<text>酒德吾能善閉關。有時騎馬任扶還。欲知昨日尊前醉。窓對南山不見山。</text>
<title>天安王子城</title>,<text>麗祖當年氣勢雄。精兵十萬住城中。至今形勝留天地。千里爭珠見五龍。</text>
<title>送李君瑞應蓍謫北塞</title>,<text>臨岐不必淚沾衣。對酒當歌且莫違。草木秋來正黃落。胡天須伴雁南歸。</text>
<title>見子文詩有感</title>,<text>雪夜邊城對玉壺。卽今浮世故人無。篋中尙有詩篇在。淚滴驪龍頷下珠。</text>
<title>舟過映碧堂。寄沈子養之涵。</title>,<text>映碧登臨歲月遷。昔年人事異今年。扁舟尙有舊詩興。悵望漁村楊柳邊。</text>
<title>巴陵渡</title>,<text>巴陵渡口水縈廻。飛雨蕭條江上來。壅漢白雲千萬里。一帆天際海門開。</text>
<title>別全昌尉 二首</title>,<text>靑天高起鳳凰樓。萬里乘槎河漢流。太史明朝能奏否。客星非異是牽牛。秦城亭障勢崔嵬。上谷遼東地遠哉。沙塞草衰爲使者。沁園梅發早歸來。</text>
<title>別朴書狀德一 二首</title>,<text>北風驅雁度邊雲。一曲燕歌遠送君。莫把長年悲白髮。薊門桑葉落紛紛。木落天高秋氣淸。離筵豈得易爲情。終南咫尺猶相憶。況復遼東萬里城。</text>
<title>別朴白川仲久 二首</title>,<text>高堂彩服倍光輝。爲是今年錦作衣。無兩主恩知有報。海門明月夜珠歸。淸秋飛舃送雙鳧。渤海連天島嶼孤。此去試登甘露寺。山川眞似潤州無。</text>
<title>平安伯朴尙之遾送酒資</title>,<text>浿江書札到天涯。此日持錢送酒家。莫道重陽時已過。試看籬菊尙黃華。</text>
<title>送李靈光野叟𡐔</title>,<text>白首休官只醉眠。使君須念酒家錢。春來定有風來便。欲把來船作酒船。</text>
<title>次海崇尉玄洲病中憶東溟子之作</title>,<text>天地何曾私 一作無私豈 我貧。百年城市且同 一作書劍在風 塵。拂衣他日雲山往。便是桃花洞裏人。元韻辭榮居辱任長貧。腔裏應無一點塵。暖日晴窓披髮處。遙知新沐定非人。</text>
<title>送金鍾城士卓元立</title>,<text>白山東北豆江流。江上黃雲滿戍樓。但向樽前傾美酒。不知天地有愁州。</text>
<title>送平安庶尹柳安世時定</title>,<text>浿江從古帝王居。遊刃知君地有餘。但恨春來脩稧事。何人能作右軍書。</text>
<title>送金茂長大賚地南</title>,<text>榮華道路佩靑緺。況復東征奉大家。遙想使君詩興逸。白雲秋色滿長沙。</text>
<title>送金直長忠愨還江陵</title>,<text>一曲驪駒送別筵。鏡湖春色正堪憐。停杯遠想登臨興。萬里鯨魚碧海前。</text>
<title>送吳江界賓羽䎙</title>,<text>受降城枕大江隈。江水遙從天外來。橫槊賦詩知有助。試看沙朔氣雄哉。</text>
<title>送趙胤之謫扶安</title>,<text>不待春來逐客還。主恩何惜大夫環。只愁此夕難爲別。回首天邊雪滿山。</text>
<title>別崔星州德會繼勳</title>,<text>北堂兒戲彩衣新。五馬專城爲老親。作賦東征春吉日。使君眞似永初人。</text>
<title>贈宋淳之</title>,<text>初發芙蓉冒綠池。若耶堪唱採蓮詞。江南不憶田田葉。案上常看康樂詩。</text>
<title>試院作 壬辰冬。一榜取三十三人。</title>,<text>白岳蒼雲一萬重。夜來寒雨滿池中。傍人莫怪冬雷動。三十三魚變作龍。</text>
<title>別趙胤之</title>,<text>把酒重陽問謫居。別來音信在雙魚。平生眷眷思君意。須到愁州著一書。</text>
<title>李正字挽</title>,<text>王謝名家子弟賢。賦詩佳句萬人傳。須將麈尾埋重壤。四十天年少四年。</text>
<title>送崔靑山</title>,<text>相逢恨晩又相違。此日行行幾日歸。多少湖西諸郡縣。靑山只屬謝玄暉。</text>
<title>胤之在扶安寄詩</title>,<text>詩到長安明月樓。兩鄕相望不勝愁。莫言千里山河隔。明月依依照朗州。</text>
<title>送郭忠州欽老</title>,<text>月嶽岧嶢勢自尊。遠從天外鎭中原。漢江不謝岷江水。須爲登臨賦發源。</text>
<title>送南明瑞老星</title>,<text>王事驅馳幾日還。迢迢路入薊門關。馬頭一片巫閭出。天爲幽州作此山。</text>
<title>安興叔池上飮酒</title>,<text>荷花出水正離披。醉客何人白接罹。峴首莫言山簡馬。東方亦有習家池。</text>
<title>送南漢僧</title>,<text>南漢城邊漢水廻。白波如雪接天來。行人盡日皆舟楫。唯有山僧渡一杯。</text>
<title>送沈成川𢋡</title>,<text>沸流江水抱山流。十二層峯上斗牛。莫道無人知碧落。沈羲今在降仙樓。</text>
<title>送留上人 二首</title>,<text>皆骨山爲天下雄。萬峯高入白雲中。自憐伏枕身多病。空賦詩篇送遠公。飛錫仙山歷萬重。鉢盂藏得九淵龍。不知海上曇無竭。身在諸天第幾峯。</text>
<title>題南陽友人李生家</title>,<text>秉燭含杯共一宵。憶曾騎馬度金橋。重來萬事皆陳迹。滄海年年不變潮。</text>
<title>送許三陟</title>,<text>大關東北有名州。三陟川流五十流。知道使君多逸興。夜來明月竹西樓。</text>
<title>送洪秀才萬宗之壽春。寄曺使君守而。</title>,<text>壽春明府問何如。坦腹郞行行一書。想得昭陽亭上會。官醅初綠膾江魚。</text>
<title>閔監察大夫人挽</title>,<text>九十三年更有誰。門闌積慶又多兒。若加數載留人世。應見來孫所不知。</text>
<title>錦陽尉翁主挽</title>,<text>曾隨都尉醉金杯。幾度仙簫聽鳳臺。河鼓天孫俱寂寞。沁園回首一悲哀。</text>
<title>題僧軸</title>,<text>爲索詩篇數往來。山僧笑爾亦勞哉。不如獨坐長松下。吸盡西江水一杯。</text>
<title>與白軒對飮池上次韻</title>,<text>數株垂柳拂池塘。蓮葉田田水氣涼。七夕佳辰知不遠。願將餘興更含觴。</text>
<title>送保寧閔明府</title>,<text>永保亭開碧海雲。日斜沙渚白鷗群。春來我有扁舟興。準擬淸樽對使君。</text>
<title>姜正字錫圭母氏挽</title>,<text>朝出斑衣暮不還。倚門常待大夫環。世間聞者皆垂涕。一病重泉望子山。</text>
<title>送高進士斗明之湖南</title>,<text>老去人情患別離。雪中把袂問歸期。一壺春酒遙相待。須趁梅花未落時。</text>
<title>送洪督郵鍾聞</title>,<text>桃李陰陰春日暉。督郵征馬疾如飛。爲官不在官高下。地接鄕關是錦衣。</text>
<title>寄申察訪碩蕃</title>,<text>洛山朝日照扶桑。碧海雲煙萬里長。一自故人爲吏去。有時歸夢到襄陽。</text>
<title>送金城南使君</title>,<text>峽裏雲山鐵嶺來。訟庭瀟灑絶塵埃。春還便是神仙境。一縣桃花處處開。</text>
<title>送金井韓督郵斗相</title>,<text>馬官何足展奇才。且復長歌勸一杯。君去試看槽櫪上。幾人能得識龍媒。</text>
<title>送尹御史深以設場取才入濟州</title>,<text>使臣含命海雲間。掛席長風幾日還。明主所求千里馬。莫敎虛到漢挐山。</text>
<title>大風</title>,<text>烈氣三秋作。雄聲萬里聞。夜驅滄海浪。朝捲朔方雲。動地龍難蟄。掀天雁失群。貂裘帶沙礫。愁殺李將軍。</text>
<title>送權子敬從軍</title>,<text>古人悲暫別。況乃薊門關。萬里從軍去。何時破虜還。長歌出塞曲。別贈大刀環。戎馬兼詩興。秋高碣石山。</text>
<title>臨江節士</title>,<text>洞庭白日暮。節士悲淸秋。波聲木葉下。劍色蓮花愁。巨鼇不得斬。滄溟空自流。丈夫報明主。何必求封侯。</text>
<title>折楊柳</title>,<text>昔君種楊柳。去向金微山。柳條自春色。君行何日還。對此長相憶。含悲不忍攀。慇懃一枝折。遠寄玉門關。</text>
<title>發白馬</title>,<text>羽書飛昨夜。白馬發今朝。積雪鳴鞭出。從來意氣驕。月臨靑海壯。風度玉關遙。未到單于服。何煩遠渡遼。</text>
<title>結客少年場行</title>,<text>蕩子結雄俠。千金傾一朝。同行洛陽陌。共上天津橋。劍說靑萍利。騧憐白鼻驕。酒酣多意氣。長揖霍嫖姚。</text>
<title>詠史</title>,<text>劉項秦皇帝。生俱一代中。乾坤費元氣。橐籥鑄三雄。叱咤千人廢。幷呑六國同。山河雍州固。畢竟未央宮。</text>
<title>送李天章明漢之江都</title>,<text>昨夜高堂飮。因之論素心。今朝岐路別。何以慰離襟。把酒乾坤闊。乘槎江漢深。平生有交道。相送白頭吟。</text>
<title>送梁僉使</title>,<text>白馬出長安。金鞭拂玉鞍。風塵寶劍在。意氣錦衣看。江闊層氷峻。城陰積雪寒。男兒當學武。溲溺合儒冠。</text>
<title>贈金齊休周</title>,<text>客有慕莊周。名周字亦休。怒飛鵬萬里。夢覺蝶千秋。陳迹人間世。餘風傲吏流。門前有散木。高枕笑犧牛。</text>
<title>山水圖 二首</title>,<text>素練滄溟動。高堂島嶼開。雲沙乘雁集。風浪六鼇廻。金闕神仙宅。扶桑宇宙來。更看霞色起。疑我坐天台。造化隨毫末。風雲落坐隅。堂懸滄海日。壁湧洞庭湖。世界眞空闊。神仙定有無。輕舟如可泛。便欲向蓬壺。</text>
<title>朴節度馬</title>,<text>躡影朱蹄峻。嘶風白鼻殊。將軍有馬癖。此物乃龍駒。縱死千金買。同時八駿無。驍騰思萬里。一戰可平胡。</text>
<title>送金大賚還鄕</title>,<text>陸機初入洛。臥病尙吳音。況乃秋風至。其如游子心。乾坤黃鵠別。江海白頭吟。縱有相思夢。悠哉安可尋。</text>
<title>贈沈元直</title>,<text>終日書齋裏。無端憶故人。春來堪一醉。我輩豈長貧。天地身如客。江山筆有神。平生沈夫子。憐爾任天眞。</text>
<title>送彭澤李使君儼</title>,<text>僕本江湖士。門無車馬賓。一逢賢府主。再拜大夫人。每恨通家晩。寧辭對酒頻。經過酩酊地。解袂一沾巾。</text>
<title>贈李士謙行進</title>,<text>交道管將鮑。別來參與商。索居何太久。相憶未能忘。日月我頭白。風塵君馬黃。何當共携手。暫醉酒壚傍。</text>
<title>寄具子任仁重</title>,<text>嶺邑皆稱勝。江陵獨擅雄。臺臨滄海上。府在大關東。詩酒形骸外。山河氣槩中。天長秋色遠。高臥想仙風。</text>
<title>送宋子深淵丈還江都 二首</title>,<text>每有乘桴歎。今看納履行。暮年違壯志。亂世避浮名。回首靑雲遠。高歌白髮生。新詩知有和。太守謝宣城。物外乾坤大。尊前禮法疏。醉爲如意舞。病著茂陵書。世路無知己。江湖問卜居。何當下滄海。垂釣共觀魚。</text>
<title>呈壺亭</title>,<text>靜者元知道。先生已練形。城中大隱士。天上少微星。白石餐雲母。靑松煮茯苓。閑居人不到。應作七言經。</text>
<title>過金繼緖舊居</title>,<text>故人已塵土。寂寞有幽棲。碧草庭前出。黃鸝樹上啼。不堪時序變。誰共酒尊携。駐馬經過地。虞淵落日低。</text>
<title>贈朴仲說大順</title>,<text>何知賢不肖。嗜酒卽吾徒。每對靑天月。同傾白玉壺。浮名堪一笑。熟醉未全愚。有客如相訪。城西問酒壚。</text>
<title>贈元子建李子淵</title>,<text>二首六身歲。龍飛天地安。李元麟閣畫。金沈雁行看。勳業公無敵。文章我亦難。相逢掃禮法。不着鵕䴊冠。</text>
<title>贈朴子仲</title>,<text>寥廓風雲會。棲遲江海隅。雄才是蒼隼。祕術復靑烏。氣抱衝星劍。名藏買酒壚。君王如任將。何必患匈奴。</text>
<title>春日遊中興洞 十首</title>,<text>步入中興洞。回看露積峯。岩奇開夏禹。草異漏神農。瀑沫流千尺。雲陰結萬重。翛然出塵外。仙侶倘相逢。日月群峯蔽。乾坤一壑開。洞門陰失晝。瀑布吼成雷。野鳥投林宿。樵夫伐木廻。無端發深省。頭白愧塵埃。石逕緣崖轉。溪流抱洞廻。山深松老大。寺古佛塵埃。春日聞黃鳥。幽花坐碧苔。何當九節杖。柱到白雲臺。何物白雲臺。通天揷斗魁。居然五岳敵。自有二儀來。蒼翠陰常合。鴻濛氣不開。賦詩無傑句。還憶謫仙才。把酒愁安在。吟詩興轉新。已從魚共樂。更覺鳥相親。晩飯疑行越。春花似避秦。投簪元在己。閔漬亦何人。華岳王都鎭。危峯斗極齊。雜花臨水發。春鳥隔林啼。一到元乘興。重來却恐迷。莫愁歸路遠。今夜宿招提。瀑落山如動。雲歸樹欲無。石奇驚夜虎。峯峻失陽烏。世有神仙境。人看造化爐。吾生後謝眺。恨不爾來俱。閔老幽棲處。樵夫亦自傳。少微星不見。七里瀨依然。叢樹攀疑桂。奇峯望或蓮。終當謝簪紱。來臥白雲邊。崔公昔破賊。此地戰場開。大樹今猶在。將軍獨不廻。峯如劍色動。瀑似鼓聲來。緬邈前朝事。回風日暮哀。洞號桃源洞。山稱華岳山。水流樵客入。巖拆巨靈還。秀色靑天近。幽花白日閑。蓬壺枉涉海。仙境在人間。</text>
<title>重遊中興洞 五首</title>,<text>暇日尋山逕。乘春到梵宮。居僧養紫鴿。樵客伐靑楓。洞暗迷朝暮。林深失北東。雲臺與露積。相對欲爭雄。忽見雲臺峻。仍思昔日登。八荒來莽蒼。五岳失崚嶒。積雨鴻濛氣。靑天百萬層。茅齋猶未結。長對羨山僧。北嶽眞天作。三峯近帝車。日斜吹野馬。風暖躍溪魚。洞已靑春入。巖猶白雪餘。不緣輕冕紱。自覺宦情疏。岪鬱千峯起。崎嶇一逕通。入春巖雪在。添雨瀑流雄。敢得文章助。徒觀造化功。百圍山木穴。噓吸孰生風。麗季垂亡日。崔公鏟賊年。雲林遊客到。戰伐野僧傳。大樹空山裏。春花廢寺前。危峯似長劍。還憶倚靑天。</text>
<title>宿奉恩寺</title>,<text>世廟崇西竺。招提號奉恩。域中王亦大。天下佛爲尊。絶壁干雲起。滄江注海奔。禪房隨意宿。還喜脫籠樊。</text>
<title>松都遇張誠甫紳</title>,<text>膠漆交情久。山河信使遙。豈知車馬客。相遇橐駝橋。不世蒙殊渥。何功答聖朝。匈奴猶未滅。須憶霍嫖姚。</text>
<title>東明王祠</title>,<text>王儉都雄壯。天孫事寂寥。白雲曾見馬。滄海不聞橋。怳惚神仙化。興亡歲代遙。獨留文武井。猶得認前朝。</text>
<title>箕子祠</title>,<text>毫社歸玄鳥。河舟見白魚。還將八條敎。來作九夷居。海外無周粟。天中有洛書。故宮今已沒。禾忝似殷墟。</text>
<title>檀君祠</title>,<text>有聖生東海。于時竝放勳。扶桑賓白日。檀木上靑雲。天地侯初建。山河氣不分。戊辰千歲壽。吾欲獻吾君。</text>
<title>郭山別宋參議駿</title>,<text>布衣從事日。夫子又西征。正是逢迎地。還傷去住情。郭山邊海郡。凌漢到天城。再拜新詩贈。龍門與後生。</text>
<title>龍灣路上逢華人。卽浙江義烏縣人也。飮酒贈余酒杯。</title>,<text>東吳萬里客。左海百年身。莫道山河隔。何妨意氣親。相逢大道上。對酌小湖濱。笑把金杯贈。知余是酒人。</text>
<title>與李將軍仁慶飮解劍贈之</title>,<text>意氣看傾蓋。交情解佩刀。居然百夫長。自是五陵豪。美酒逢君飮。浮名托酒逃。明朝一回首。西北朔雲高。</text>
<title>張谿谷來訪</title>,<text>不謂靑雲客。來驚白晝眠。能回長者轍。自覺布衣權。世路難如許。虛舟對杳然。倘蒙知己薦。吾亦賦甘泉。</text>
<title>送申碩蕃兄弟歸嶺南</title>,<text>伯仲同蓮榜。庭闈兩彩衣。靑天鳥嶺出。春日雁行歸。行李應無恙。離杯且莫違。故園花正發。常棣最光輝。</text>
<title>朝與震伯共訪趙子服飮</title>,<text>夜直秋曹宿。淸晨到此家。今來非爲竹。後會且先花。壁潤雲生畫。窓寒雪近紗。主人新酒熟。留醉亦堪誇。</text>
<title>詠月沙相國淮陽詩板 二首</title>,<text>海溢淮陽郡。龍偸相國詩。爭看驚漢女。起舞喜馮夷。一失人皆惜。重還迹太奇。襄陽江水底。誰復見沈碑。龍愛文章得。天敎寶物還。珠將沈海底。玉復出人間。秀句高無敵。芳名沓莫攀。只應楓岳近。萬古竝茲山。</text>
<title>贈洪一之柱一</title>,<text>洪子何爲者。能留絶代人。蠶飢採桑葉。歌罷動梁塵。白雪由來郢。羅敷自是秦。門前繫驄馬。還勝長卿貪。</text>
<title>贈李彬彬</title>,<text>白氏蛟龍筆。于今在外孫。逼人王逸少。成宅魏陽元。名已因書著。心惟託酒論。何時兩相對。爛熳醉淸樽。</text>
<title>無題爲全德古作</title>,<text>把鏡眉雙畫。當爐手小垂。炎天疑雪色。秋日見花時。夫壻靑雲客。歌聲白苧辭。令渠勝他妓。須誦老夫詩。</text>
<title>謁北靑白沙相國祠</title>,<text>相國邊城謫。當時雨雪霏。靑松兀受命。白日可爭輝。不召寇萊老。終成丁令威。也知千載下。人有願同歸。</text>
<title>上侍中臺</title>,<text>靑海城東北。茫茫海壯哉。實惟無底谷。上有侍中臺。不死空聞藥。求仙愧乏才。風飆連日夜。何路到蓬萊。</text>
<title>登磨雲嶺</title>,<text>詰屈羊腸轉。巉巖鳥道懸。嶺通長白雪。海接女眞天。客鬢悲秋氣。歸期數月弦。稍看南雁盡。音信若爲傳。</text>
<title>磨天嶺望海 六首</title>,<text>去國登高嶺。停車望大荒。自天皆渤海。見日是扶桑。浪說三山藥。眞宜百谷王。此行窮壯觀。忘却到他鄕。壯觀窮天地。都忘客子悲。不爲千里役。虛度百年時。神鬼聲東海。穹廬氣北夷。向來模物色。今日怯題詩。極目一長望。天雲鵬際垂。東南地不滿。開闢海爲池。方丈無人見。歸墟此谷疑。自多聞道百。河伯又何知。有此關防壯。誰居造化功。地因山險阻。天與海相通。金闕三神裏。扶桑萬國東。洪波一百丈。自起不須風。坎德元居下。其何物不容。洪濤舂日月。大壑受朝宗。海氣浮靑蜃。天雲變白龍。目窮千萬里。吾得蕩吾胸。東海無潮汐。誰窮造化機。鯨魚呑水噴。精衛入雲飛。龍伯空聞釣。秦童竟不歸。沃燋三萬里。言是得無非。</text>
<title>無題爲春娥作</title>,<text>自有千金笑。能傾一代豪。歌吟折楊柳。色奪鄭櫻桃。惜別春花暮。傳書海燕高。長安萬里隔。夜夜夢魂勞。</text>
<title>邊城夜雪。懷趙子服。</title>,<text>歲暮關山客。長安別故人。雪來平地尺。月上九天輪。秀句高難和。交情晩更親。相思不相見。羌笛淚沾巾。</text>
<title>奉次淸陰金尙書見寄</title>,<text>地僻同胡俗。官卑異越吟。美人投錦繡。高價越球琳。大漠雲常黑。邊城雪正陰。愧無靑玉案。徒有報恩心。元韻廬下承明直。歌飜隴水吟。參軍晉孫楚。書記漢陳琳。白馬陰山渡。靑春瀚海陰。驅馳報明主。歸慰倚門心。</text>
<title>別金節度俊龍</title>,<text>突兀胡天外。其山鎭白頭。雪從開闢有。江拆北東流。正屬防秋急。誰論出塞愁。將軍上馬去。千騎擁貂裘。</text>
<title>寄金節度 二首</title>,<text>憶昔輸城驛。相離惱別襟。將軍過李牧。書記愧陳琳。白馬千天擁。黃雲六鎭陰。病孤趨幕府。聊寄客中吟。大將威聲肅。轅門劍戟森。山連白頭峻。江入黑龍深。馬已秋天牧。胡應雪夜擒。書生有何策。唯願得人心。</text>
<title>金剛山 五首</title>,<text>金剛雄六合。造化此偏鍾。海有東南地。山開一萬峯。門前琪樹出。洞口羽人逢。絶壁通河漢。淵中帝賜龍。扶桑在東海。弱水向西流。一萬峯巒出。三千世界浮。如登銀漢上。可與赤松遊。叢桂涯南樹。幽人不足留。皆骨與天齊。天高亦可梯。風飆非是阻。大塊本來迷。東海三神在。中原五岳低。群仙爭窟宅。王母恨居西。海上盤根大。峨峨氣壯哉。俗名是皆骨。其實卽蓬萊。瀑水靑霄落。仙人白日來。興公如見此。尒不賦天台。山根鬱盤結。入海正東開。其首知安在。從天直北來。臺雲靑鶴下。淵雨火龍廻。焉得高僧語。同梁渡一杯。</text>
<title>夜飮南節度以興舊宅 二首</title>,<text>胡馬如風雨。將軍骨不收。關山舊時月。來照此高樓。少小兵家法。平生俠者流。欲歌都護曲。有淚落吳鉤。天雨長城壞。秋風大樹飄。新聲丁督護。舊第霍嫖姚。匣有蒼龍吼。門無白馬驕。空餘鏟賊地。鞍嶺鬱岧嶤。</text>
<title>過張元帥晩舊宅 二首</title>,<text>破賊軍鞍嶺。計侯邑玉城。英雄已塵土。門館若平生。侍女紅顏泣。騎騧白鼻鳴。胡塵滿薊北。回首一含情。聖主親推轂。將軍覓作詩。遲回未能賦。許與愧相知。宿草祈連塜。蒼苔峴首碑。門前車烏散。日暮淚雙垂。</text>
<title>奉送高員外傅川朝燕</title>,<text>家世交情久。江山別恨新。四郊多壘日。萬里飮氷人。好去幽燕路。應經戰伐塵。平生繞朝策。相贈一沾巾。</text>
<title>送東岳以追崇冊封入京 三首</title>,<text>使者入中原。追崇請至尊。舟經大瀛海。書上九關門。感動諸侯孝。分明天子恩。西郊迎侯地。當賀一淸樽。莫道驅馳苦。男兒萬里遊。扶桑觀白日。海岱過靑州。拜受皇朝錫。歸看聖渥優。傳聞已刻印。博望到應侯。先生號東岳。東岳合先生。日觀高無敵。文章勢欲爭。山從眼底小。雲觸筆端橫。尙想朝天日。名應滿帝京。</text>
<title>奉送壺亭朝天</title>,<text>使者乘槎去。男兒杖劍行。日從滄海出。雲觸太山生。且盡杯中物。休論別後情。新羅有舊曲。相送棹歌聲。</text>
<title>送朴員外守文朝天</title>,<text>漢虜相持久。中原事戰酣。風塵兵百萬。天地海東南。路不蛟龍避。恩常寢食含。延陵與博望。千載到君三。</text>
<title>立春春帖字</title>,<text>禁城高近日。佳氣鬱成霞。澤被箕封遍。威從朔塞加。春回九重闕。雪盡萬人家。梅蕊休誇艶。君王不賞花。</text>
<title>觀漲 二首</title>,<text>積雨波濤漲。懷山浸赤霄。如觀廣陵曲。似對浙江潮。松柏漂仍禿。蛟龍困不驕。壯遊曾已遍。吁駭自今朝。馮夷何不仁。汎濫正愁人。勢欲無天地。聲疑有鬼神。居然成巨海。何處問通津。未可輕舟楫。殷王命老臣。</text>
<title>林弟士澄溜家飮酒</title>,<text>驟雨山川急。層雲石壁寒。喧聲來枕席。翠色落杯盤。松爲千年計。花從四季看。城中論勝地。此第甲長安。</text>
<title>憶羅夢賚萬甲 六首</title>,<text>京華冠蓋集。之子獨長沙。欲寄王孫草。誰傳驛使花。秋風吹葉下。夏日向人斜。宣室君王待。淹留且莫嗟。羅生久不見。西望涕沾巾。意氣幷州俠。形容楚澤臣。風雲當有會。瘴癘豈侵人。努力加湌飯。休令白髮新。半世風塵裏。惟君是故人。相思不相見。白髮爲誰新。雲海扶桑暮。江潭碧草春。平生管鮑傳。讀罷一沾巾。白壁徒勞獻。黃昏復失期。逐臣秦地遠。問鬼漢皇遲。古匣蒼龍劍。悲歌猛虎詞。湘潭春色暮。芳草欲遺誰。無事還堪飮。非愁豈著書。蛾眉元見妬。驥病復何如。楓葉騷人怨。梅花驛使疏。袖中三歲字。何處寄雙魚。楚臣昔放逐。離思洞庭波。曠世今千載。憐君復九歌。美人天外遠。芳草澤邊多。會有金鷄放。何須弔汩羅。</text>
<title>閑中偶吟</title>,<text>花開從夜雨。葉下任秋風。世路長安陌。吾師塞上翁。寧愁鞍馬絶。但畏酒樽空。永日還高枕。途窮興不窮。</text>
<title>棊局消長夏 月課</title>,<text>謝傅幽棲處。圍棊客滿堂。殺機龍起陸。列陣雁成行。野竹沾疏雨。風簾轉夕陽。炎蒸此中度。畏日不知長。</text>
<title>陪尹留守履之登江都山城 二首</title>,<text>正値重陽節。仍逢太守來。山城隨地峻。海水接天回。壯志羞看鏡。羈愁不放杯。他鄕有佳興。無數菊花開。登臨望京邑。極目蔽高岑。且折黃花飮。休言白髮侵。無風江葉下。不雨海天陰。緬憶龍山會。停杯愴古今。</text>
<title>成秀才時望江亭 十首</title>,<text>客有遷居者。唐津住貢津。未能開棟宇。先已種松筠。物色逢今日。江山閱幾人。閭閻數千戶。此地出風塵。百丈蒼崖起。嵯峨不可攀。有亭居此上。令我出人間。夜雨江帆落。春天海鳥還。悠然動高興。便欲到三山。花卉眞成癖。園林盡手栽。梅應隨驛至。橘亦渡江來。萬里無多路。千金不愛財。平生恨難致。有草在蓬萊。舟放誰能繫。鷗飛任爾飢。藥欄賓客至。花逕酒尊期。縹緲神仙宅。蒼茫潮汐池。欲辭金谷罰。援筆強題詩。會客華亭敞。臨江絶岸高。馬驕爭道路。鼉吼起風濤。落日看魚網。良宵問酒槽。珊瑚價同土。更覺季倫豪。散髮仍箕踞。狂歌更酒瓢。竹抽新出筍。柳拂最長條。碧海浮春色。滄江落夜潮。風塵滿天地。漁父爾逍遙。轉石開江路。防隤護藥欄。遠來船百丈。新種竹千竿。有客尋春暮。携壺到夜闌。朝看酩酊處。花底散杯盤。湖右魚鹽郡。江邊貢稅船。惟天形勝設。此地富饒傳。城郭龍盤裏。樓臺蜃氣前。晩來驚物色。衰謝負詩篇。雨盡雲猶塞。春還氣欲浮。城隨山北向。江入海西流。有路通天地。無槎上斗牛。朝宗萬重意。長嘯倚高樓。日落山皆黑。天涯雨未開。風雲滄海運。變化白龍來。秉燭從長夜。揮毫任客才。君家常有酒。我等不知廻。</text>
<title>題蔡伯昌裕後江亭</title>,<text>左海文章伯。淸朝諫諍臣。暫辭金殿側。高枕大江濱。不必靑楓怨。何妨白鳥親。人問皆外物。惟酒見天眞。</text>
<title>遊鄭將軍山林 十首</title>,<text>將軍厭城市。卜築此亭臺。石壁侵雲起。山花帶雨開。紫騮休夜獵。黃鳥把春杯。客到頻移席。呼兒掃碧苔。池魚遊潑潑。谷鳥語喃喃。對案皆山菜。逢人半野談。壁靑雲起石。沙白水成潭。盡占幽居勝。將軍不免貪。檻外群峯峻。籬邊一水長。靑松低几席。白鷺下池塘。種藥沾春雨。觀魚到夕陽。明光漢殿裏。笑殺羽林郞。洞壑隨開闢。池臺待主人。無官眞自適。有酒不全貧。城郭居塵網。滄江憶釣綸。題詩動幽興。長嘯望松筠。亭峻雲生礎。沙平水沒橋。蒼松經積雪。絶壁到層雷。耕鑿山居僻。琴尊野興遙。園林素封樂。不羨霍嫖姚。二月天新雨。孤筇雨後行。野人皆卉服。山鳥自春聲。霜雪靑松獨。雷霆瀑水爭。伏波如有此。未必武陵征。揷日峯千仞。連雲木百圍。林間開石逕。水畔掩荊扉。野草黃牛放。池荷白鳥飛。經過一夜宿。頓覺世情違。白石生苔蘚。蒼崖掛薜蘿。雨餘山水急。春晩野花多。閑散眞吾道。風光奈若何。終當解簪紱。把酒一高歌。瀑自重霄落。龍仍一窟開。洞雲陰作雨。山水疾如雷。勢決滄江注。聲驅絶壁來。登高窮壯觀。造化信雄哉。上馬非金甲。携筇卽葛巾。少時司馬法。晩節釣魚人。君欲追莊叟。余將學子眞。願分山一半。來往作芳隣。</text>
<title>題申察訪草堂 二首</title>,<text>白馬長江闊。荊江作上游。君居卜地近。俯壓接天流。枕上枚魚網。窓間入海鷗。莫言生計薄。有竹等封侯。素業連山易。時看種樹書。秋陰雲自密。漁子網還疏。日入暮帆落。江深陽鳥居。隣家有美酒。買醉興何如。</text>
<title>詠荊江龍穴</title>,<text>有穴深難測。重重幾萬重。齊諧志怪者。言此宅神龍。地水通滄海。天雲接岱宗。何時能變化。霹靂破前峯。</text>
<title>送印上人</title>,<text>着處皆浮世。還山卽舊居。仙家靑鶴洞。佛法白牛車。余亦雲林客。曾聞貝葉書。玄談猶未足。臨別問眞如。</text>
<title>訪徐秀夫於天安</title>,<text>亂後逢親舊。樽前敍別離。桑麻幽逕入。鷄黍主人爲。更憶關山路。因論鮑謝詩。平生同出處。不逐世間兒。</text>
<title>留別秀夫兄弟</title>,<text>孺子林亭好。歡城第一園。花開常棣樹。山作鶺鴒原。幸接南州士。仍傾北海樽。臨岐還惜別。騎馬欲黃昏。</text>
<title>望白雲臺</title>,<text>雲臺高幾許。直北上干星。積氣自磅礴。浮雲紛渺冥。俗傳名是白。天與色常靑。定自蓬萊島。移來藉巨靈。</text>
<title>山寺偶吟 二首</title>,<text>寺遠長幽寂。山深自翠微。巖雲舒又卷。野鳥宿還飛。釋子淸晨飯。樵夫落日歸。靜中觀萬動。隨處摠天機。擁腫山中木。潺湲石上泉。色淸纓可濯。陰靜枕堪眠。碧草三春裏。蒼苔萬古前。忽看雲出岫。幽興轉悠然。</text>
<title>白鷗 二首</title>,<text>宅有滄洲大。身於羽族微。人間迷避阱。是鳥近忘機。落日依沙渚。春天立釣磯。無心隨燕子。華屋任高飛。泛泛波濤闊。飛飛羽翮輕。一群連雪色。二月散春聲。靜處無人識。滄江見爾情。隨陽彭蠡鳥。南北謾經營。</text>
<title>江湖卽事</title>,<text>豈是懷奇策。猶思報聖君。自從多難後。移住大江濆。胡馬來時避。沙鷗宿處群。湖山長在眼。夢不到責雲。</text>
<title>擬王子思歸曲 四首○孝廟嘗於瀋中。有感懷詩數篇。先生聞而悲憤。作此詩。</title>,<text>客誦東阿作。天人才力奇。去家千乘國。言志七哀詩。萬里蓬常轉。涼秋草始衰。旄頭屬時運。馬角問歸期。王子陪元子。經年滯塞垣。危哉虎狼穴。有此鶺鴒原。龍種爲人困。雲雷自古屯。京華冠蓋滿。爾等是誰恩。貴介東宮弟。淹留薊北門。思歸有新作。此曲不堪論。楚國洞庭葉。梁王脩竹園。誰能兵十萬。一擧破烏孫。質子吾王子。思歸不得歸。曩時朱是邸。此去布爲衣。塞上干戈滿。河間禮樂非。年年薊門雁。空向雁池飛。</text>
<title>次東陽尉韻。別趙子玄 二首。</title>,<text>國事今如許。何能免此行。朝宗歸小海。道路接長城。歎子關山役。添余大馬情。千秋漢社稷。日夜望東京。去路長城外。悲歌滄海湄。忽看都尉作。還怯瀋陽詩。世事艱危際。秋天搖落時。春坊見僚屬。持此報相思。</text>
<title>別徐忠州秀夫 八首</title>,<text>有美南州士。風流雅望尊。能通百家語。早被九重恩。司馬郞官署。銅龍太子門。召君應不遠。無乃往來煩。聞說忠原郡。關防勢壯哉。雲山連鳥嶺。江漢抱琴臺。勝境應行遍。新詩數寄來。分憂當重任。盤錯見雄才。峻嶺通南紀。長江得上流。使君徐孺子。前代郭幷州。欲救瘡痍急。先蠲賦役稠。從來二千石。分此漢庭憂。峽路千重嶂。長安十日霖。留君紫騮馬。奏我白頭吟。江遠流爲漢。臺空謾說琴。東南形勝地。處處幾登臨。五月城西路。淸樽別使君。柳堪秦地折。竹自漢庭分。甓寺驪江雨。琴臺獺水雲。秋來理舟楫。直泝共論文。憶昨關山路。相隨萬里行。登高望遠海。策馬到邊城。同病當年事。離群此日情。聊將一樽酒。斟酌敍平生。月岳雲端迥。滄江峽裏深。專城歸白晢。五馬絡黃金。縱樂東征賦。寧無北望心。莫愁單父理。臺上試彈琴。忠州一都會。月岳大江源。畫棟臨城郭。漕船下海門。令行豪惡吏。方答聖明恩。匣裏吹毛劍。盤根不必論。</text>
<title>別日本上使尹樂天順之 二首</title>,<text>大漢通南越。詩書得大夫。樓船從日出。滄海接天隅。此去篇章富。惟應物色殊。歸來光篋笥。還恐謗明珠。日光山上寺。壯麗未曾聞。大尙西方敎。偏求東國文。檻來三島雨。窓入百蠻雲。定有沙門喜。新詩更得君。</text>
<title>別副使趙日章絅 二首</title>,<text>龍州趙夫子。書到病中開。海外乘槎去。君其語我來。應經蛟窟宅。壯觀蜃樓臺。王事知無辱。行人自有才。國有交隣道。人須一代名。使臣張博望。詞客謝宣城。渤海連天闊。風帆幾月程。檣烏知所止。暘谷日輪生。</text>
<title>別書狀官申君澤濡 二首</title>,<text>不泛大海水。虛生天地間。三山無道阻。八月自槎還。行李惟雙劍。詩名遍百蠻。夜珠千里照。光動日光山。日本棄禮義。磨刀唯報仇。鯨鯢對馬島。風雨薩摩洲。秀吉天誅降。箕封王化流。鴞音今漸變。去矣更何憂。</text>
<title>送李說書正英赴瀋陽 二首</title>,<text>世子遼東塞。淹留尙未廻。銅龍選僚屬。駿馬向燕臺。別恨樽前苦。詩篇燭跋催。他時萬里外。須憶此含杯。碣石沈滄海。前星望紫微。塞門多日月。春草自芳菲。楚奏難爲曲。燕歌易濕衣。願隨廝養卒。千里御同歸。</text>
<title>夜與李說書，朴安陰飮</title>,<text>得白從衰境。論交托後生。一樽逢二妙。相與到三更。嶺外明朝別。遼東幾日行。無論地遠近。俱別漢陽城。</text>
<title>送朴安陰仲久 四首</title>,<text>門前廏吏到。喜色自難禁。亦有戀變君淚。其如將母心。白華花滿縣。靑筍竹成林。夜夜烏啼曲。長聞單父琴。上覽南陔作。覽之曰孝哉。王言九重出。大賚太倉來。墨綬歸循吏。斑衣見老萊。三牲須子職。百里豈君才。往者江都變。捐軀有幾人。靑松唯沈氏。白刃似張巡。自出家聲大。吾王寵渥頻。男兒當報國。勉爾更書紳。二月月初吉。大家隨子征。竹符爲吏佩。萱草入春生。嶺外分憂地。朝端惜別情。秋來當有召。未必厭承明。</text>
<title>因朴安陰寄金子公得臣</title>,<text>住處溪山好。年來信使疏。聊因五馬去。爲寄一行書。二月花開未。高堂燕到初。應成投轄飮。明府且停車。</text>
<title>寄朴永同景明烶</title>,<text>之子先君子。治聲古亦稀。長留鬱林石。付與老萊衣。縣已栽花罷。車應冒雨歸。春來桑葉綠。山雉向人飛。</text>
<title>寄江都李留守澥</title>,<text>三韓有狂客。意氣與君親。縱在翳桑下。元非嗟食人。風塵逢世亂。天地豈私貧。萬里西江水。須思更海臣。</text>
<title>寄杞平君兪伯曾 四首</title>,<text>之子投簪紱。滄江卜築前。海鷗元水宿。山木自天年。漢已歸疏廣。齊安爵魯連。何時乘興去。共此釣魚船。老去逢多壘。初心在大庭。所居虛室白。俗眼幾人靑。霄漢移卿月。江胡自客星。忘憂唯有酒。何必獨爲醒。昔在九重闕。曾酬雙玉盤。美人南浦遠。胡馬北風寒。歸去滄江上。提携靑竹竿。閑居有眞樂。未暇笑長安。在昔經綸志。匡君痛哭書。山中宰相去。江畔大夫居。樂餌身多病。京華信漸疏。西疇春事及。平子興何如。</text>
<title>送沈子美謫臨陂 二首</title>,<text>主上仁天大。流人數賜環。男兒當益壯。鬢髮不須斑。遠向江濱路。空瞻日下山。明年紫泥詔。碧落侍郞還。去矣靑雲士。依然紫閣峯。不知湘水上。能與故人逢。定有飛騰日。何須憔悴容。仲春雷雨作。天用莫如龍。</text>
<title>送海伯朴尙之</title>,<text>妙譽歸熊軾。皇恩錫虎符。三韓地西路。萬國海東隅。淑匿觀風別。瘡痍問俗蘇。澄淸付公等。努力答洪爐。</text>
<title>送李靜叔入瀋陽</title>,<text>老覺朋知少。春添別恨多。薄猶傾魯酒。悲自唱燕歌。碣石瞻鴻雁。邊城對駱駝。幾時回鶴駕。僚屬渡遼河。</text>
<title>送沈弘之。因寄李聖久。</title>,<text>藜藿城西宅。春還晝掩扉。長思元禮隔。又送隱侯歸。好事無人到。佳期自昔違。滄洲有別業。須共釣魚磯。</text>
<title>次閔明九見贈</title>,<text>傲吏輕浮世。山妻歎屢空。向家漁戶裏。今寓帝城中。就爲觀天日。來非避海風。因之居市上。長欲托壺公。</text>
<title>賀鄭郞中恢遠丈以耋升資 二首</title>,<text>世有無疆福。公聞不死方。貂蟬蒙主渥。鵷鷺入朝行。目告存王制。秋分占壽昌。唯應採松實。知爲獻明光。歷覽乾坤內。奇齡有幾人。空思狼北地。誰與楚南隣。自古丹砂誤。從衰白髮新。聖朝開壽域。朝見杖朝臣。</text>
<title>送姜弘憲還嶺南</title>,<text>相見卽相別。令人心苦悲。風塵大軍後。樽酒隔年期。嶺路龍湫過。春泥燕子時。有鞭堪可贈。靑柳正如絲。</text>
<title>憶張谿谷 二首</title>,<text>少日經綸志。中年社稷勳。奄辭如帶誓。長就若堂墳。世入風塵裏。人思鳥獸群。正看天意在。還似厭斯文。地下張平子。論文憶舊時。非無一樽酒。只欠四愁詩。逝水淸秋急。停雲落日移。百年膠漆意。惟有淚痕知。</text>
<title>貢津與韓使君飮</title>,<text>勝地依城郭。危亭對海門。削成千仞壁。俯壓萬家村。積雨蛟龍鬪。滄江霹靂喧。登臨興不淺。況乃倒淸樽。</text>
<title>復寄鄭郞中丈</title>,<text>聞道郞官丈。今年雨露私。邦家元有典。賀客豈無詩。綠蟻淸樽在。春鳩玉杖隨。東郊幽興足。準擬赴佳期。</text>
<title>送姜秀才璡之關東</title>,<text>大嶽家聲遠。麒麟有好兒。雪天來告別。春日以爲期。行役須加飯。登臨且賦詩。試看窮髮北。溟海是天池。</text>
<title>送申光州汝萬 二首</title>,<text>不見光州府。猶聞瑞石山。此中君吏隱。來歲上徵還。且有幽明感。曾交季孟間。城南送五馬。偏覺鬢毛斑。少謁先丞相。因從兩胤遊。每隨鴻雁序。屢上鳳凰樓。道故常私語。如新豈白頭。臨行還有贈。努力愼分憂。</text>
<title>寄蔡伯昌</title>,<text>閉戶三冬臥。流年百病侵。豈能窺損益。且復與浮沈。大塊風常作。長安雪正深。伯諧才曠世。惟我是知音。</text>
<title>上元。次前韻寄伯昌。</title>,<text>三五成光滿。山河送影侵。合昏從海上。將曉共星沈。令節春燈遍。天門夜直深。重輪有新樂。詩律協諧音。</text>
<title>贈李主簿 進</title>,<text>李生才調逸。佳句傲公侯。祭祀分王命。農家率者流。所居多勝槩。亦足少淹留。春色天摩起。憑君願一遊。</text>
<title>送林東野還湖南</title>,<text>與世雖相左。爲人自是豪。每廻張翰棹。豈乏呂虔刀。四海猶戎馬。三山憶釣鼇。他時汝南論。未可賤吾曹。</text>
<title>次東岳韻。贈悅上人。</title>,<text>師定常依佛。吾衰不夢周。相逢談水石。却似在林丘。欲向中興寺。能來山影樓。佳期諧宿願。禪榻可淹留。</text>
<title>題奉恩寺圭上人軸</title>,<text>憶昔奉恩寺。登臨幽興深。禪枝靑鴿宿。佛日白雲陰。故舊在泉下。詩篇傷我心。依然十年事。還句卷中尋。</text>
<title>送金鍾城士卓</title>,<text>邊城開巨鎭。都護得賢侯。定作三年客。須登百尺樓。地隣獯鬻氏。天限大江流。橫槊猶堪賦。愁州不必愁。</text>
<title>洛東江鄭秀才求亭詩</title>,<text>江闊無涯涘。亭危入翠微。風帆相傍過。水鳥一群飛。聞此空勞夢。何時定拂衣。將詩爲左券。分我釣魚磯。</text>
<title>贈白谷上人 二首</title>,<text>往哭東陽尉。今逢白谷師。鳳凰終不返。龍象亦含悲。庭柏春陰轉。山花雨色垂。無由住飛錫。贈別碧雲詩。開士來相訪。空門信有緣。百年惟此日。四海對彌天。每憶叢生桂。新聞妙法蓮。何時方丈室。端坐共談玄。</text>
<title>題睦參判敍欽朴淵圖</title>,<text>曾聞朴淵瀑。今見朴淵圖。地軸移毫末。天河落座隅。日虹看卽是。飛雨聽還無。臥寄丹靑裏。知公興不孤。</text>
<title>送嶺伯睦性之性善</title>,<text>方伯朝端選。君王日本憂。剖符天北極。杖鉞洺東流。鳥嶺淸秋過。扶桑黑䘲收。蠻夷還自失。恐奪薩摩洲。</text>
<title>送長沙金使君大賚 二首</title>,<text>少日詩名大。今年宦路開。長沙天外盡。滄海郡前廻。島嶼三山近。城也百濟來。主恩看五馬。非棄賈生才。貰酒親朋集。離筵落日斜。天星流大火。客路入長沙。父老迎朱紱。詩篇賦白華。來船須有問。不但寄梅花。</text>
<title>送閔判尹聖徽之燕 二首</title>,<text>國有時夷險。臣安自去留。槎曾浮渤海。馬復向幽州。一望山河壯。何年戰伐休。加餐愼行役。雪下滿貂裘。出餞盡公卿。西郊班馬鳴。三漢京兆尹。十月薊門行。地接無窮塞。天長絶脈城。登臨萬餘里。懷古可爲情。</text>
<title>送李書狀時萬錫汝 二首</title>,<text>燕市送君去。燕歌歌贈君。長城東入海。碣石上參雲。漢武曾爲帝。朝臣盡出群。應經北平郡。爲弔李將軍。燕塞有雄關。壯哉天地間。蒼茫黑雲外。突兀巫閭山。不覺秦城險。空餘漢月還。如逢懷土者。須爲示刀環。</text>
<title>贈趙胤之</title>,<text>廣莫宜樗散。琳琅識介珪。君曹似是馬。我醉正如泥。隱几見雲起。開窓聞鳥啼。莊周太多事。物論不須齊。</text>
<title>送李林川倚相</title>,<text>伏枕方多病。離筵負把衣。自知心莫逆。爭奈送相違。郡郭江帆入。公庭水鳥飛。時應念同榜。書札問荊扉。</text>
<title>送月出山智上人</title>,<text>月出雄南紀。高哉天下奇。曾聞道岬寺。創自玉龍師。是地常勞夢。今朝爲賦詩。如逢愼司諫。千里報相思。</text>
<title>送李善山省吾惕然</title>,<text>瞻彼善山府。洛東江水濱。君乘五馬去。我賀一州人。縱是神明宰。其如禁闥臣。行看有召命。父老臥車輪。</text>
<title>送尹安陰孝直舜擧</title>,<text>聞說安陰縣。雲山似畫圖。使君元傲吏。出守復名區。嶺外窮千里。湖南接一隅。無由共仙賞。回首望雙鳧。</text>
<title>送張金化善徵</title>,<text>相門有才子。擧世孰知音。未獻長楊賦。先彈單父琴。雪氷冬日暮。虎豹峽雲深。政罷應多暇。詩成且一吟。</text>
<title>送吳江界賓羽䎙</title>,<text>塞上風雲暮。城門棨戟森。不知邊郡遠。端爲主恩深。江水流天地。華夷限古今。受降亭尙在。杖劍試登臨。</text>
<title>送柳甲山子建</title>,<text>地凍氷始壯。其如行役何。風連鐵嶺動。雲起甲山多。鴻雁他年信。驪駒此日歌。天池應變化。邊郡豈蹉跎。</text>
<title>送任星州翰伯</title>,<text>好去任公子。何年罷釣鉤。九重王引見。百里汝分憂。雪後中原路。春來洛水流。行行向南紀。朱鳥是星州。</text>
<title>送洪星州遠伯重普</title>,<text>幹蠱承先考。揚名立聖朝。如非大家賦。豈折侍臣腰。鳥嶺關防壯。星州分野遙。尙書郞出宰。疑是漢王喬。</text>
<title>寄申永川湸之</title>,<text>分袂幾多日。銷魂猶至今。路應經鳥嶺。邑卽近鷄林。餘地當游刃。升堂且鼓琴。相看過半百。遙寄白頭吟。</text>
<title>送金永興知白素</title>,<text>傾蓋相歡甚。何須在白頭。酒筵當畏日。離思似悲秋。地走關山道。江通碧海流。雙魚知有信。五馬且淹留。</text>
<title>送白谷上人 二首</title>,<text>面壁坐常坐。携筇行卽行。路應回萬里。禪已悟三生。佛日辭山寺。王春度洛城。一逢眞若舊。遠別不勝情。惠遠江都去。摩尼俯世間。諸天携錫到。滄海泛杯還。沙界行將盡。雲蹤不可攀。毒龍須有鎭。知向五臺山。</text>
<title>送柳弟高原汝重晉三</title>,<text>岐路有南北。胡爲長北行。一官曾入幕。五馬復專城。歷歷山川舊。欣欣父老情。遙知小兒輩。騎竹使君迎。</text>
<title>贈李直長觀夏</title>,<text>維岳生東岳。文章振海隅。君爲從孫子。才是大宛駒。長者曾回駕。平生欲報珠。登龍舊時感。相對不能無。</text>
<title>送李延豐聖久</title>,<text>諫官還墨綬。爲注卽黃金。地與龍墀隔。山連鳥道深。別筵桑落酒。秋日白頭吟。惠澤行看布。陽春在玉琴。</text>
<title>次鄭僉知枏壽竹松兩盆韻</title>,<text>有樹根盆內。隨人在座隅。四時松不變。一日竹何無。翠色侵詩卷。涼陰近酒壺。閉門常寓興。君是古潛夫。</text>
<title>寄趙尙書日章</title>,<text>白馬城何處。傳聞遼海濱。本非秦逐客。似是越流人。世路無知己。浮名笑此身。新詩兩行淚。遙寄舊情親。</text>
<title>送鄭禮卿知和隨李相國之燕</title>,<text>社稷當今日。安危在此行。夕氷君受命。秋氣我離情。天上三台動。遼東萬里城。邯鄲送毛遂。寸舌恃先生。</text>
<title>送安察訪長卿汝恒</title>,<text>安東大都護。有驛號安奇。令弟官雖小。其人才不羈。千重鳥嶺路。六月火雲時。地主君應見。相思道此詩。</text>
<title>贈朴尙書尙之</title>,<text>孝武招雄俊。文章亦盛哉。能詩二千石。許坐柏梁臺。東國稱多士。西京畏後來。君爲大司馬。須賦羽林材。</text>
<title>尹景先衡覺酒席作</title>,<text>尹氏好兄弟。幾曾襟抱開。正當初度日。重把故人杯。白岳層雲起。靑坡細雨來。鴒原懷舊事。隣笛一悲哀。</text>
<title>朴尙之送酒資</title>,<text>里開同居地。追思少壯時。吾爲一日長。偏覺二毛垂。價送淸樽酒。情看辱和詩。慇懃問祈父。之子故人誰。</text>
<title>衿陽訪胤之對飮</title>,<text>命駕元乘興。含杯且賦詩。菊花佳節過。桑葉長年悲。世路浮沙界。天恩到玉墀。平生趙吏部。惟我爾相知。</text>
<title>謝松都金留守光煜寄詩惠酒 二首</title>,<text>松都大留守。竹所老先生。美酒分香味。新詩領舊情。醉米天地小。吟罷鬼神驚。谷口吾何敢。惟宜阮步兵。別在三春日。書來十月天。忽傾桑落酒。猶是菊花前。政化丹陽尹。詩才白馬篇。虛蒙濫推奬。自顧愧先賢。附竹所詩東溟天下士。氣節古今無。賦力㖫鸚鵡。詩鋒敵鷓鴣。寧忘子眞谷。暫托步兵廚。爲解吟喉渴。因風寄一壺。</text>
<title>送姜弟汝垂裕後宰機張郡 二首</title>,<text>君門眞巨族。大岳晉山分。莫恨殊方去。須令異政聞。扶桑窓外日。蓬島枕前雲。酒盡秋天暮。題詩贈使君。逖矣機張郡。平臨碧海開。天長日本國。地接太宗臺。別酒三行罷。離亭五馬催。秋之爲氣也。此夕倍悲哉。</text>
<title>送崔結城亨叔時遇</title>,<text>老去離親舊。朱顏不亦難。百年吾過半。五馬子之官。海鳥來巢閣。春魚正入盤。時時一書札。倘可問平安。</text>
<title>癸巳春帖字</title>,<text>太史先三日。詞臣頌一時。春光秦地早。仙漏漢宮遲。營室看陽在。招搖入夜知。敢將南岳壽。同祝萬年期。</text>
<title>送北伯李君瑞應蓍</title>,<text>六鎭要荒地。曾爲楚大夫。往時愁鵬入。此日見鵬圖。郡邑邊柬每。山河枕北胡。都門來送別。熊軾且踟躕。</text>
<title>送李公州靜叔憪</title>,<text>綰轂南方地。朝廷命李侯。唐時開督府。厥土是公州。龍岳參雲起。熊津入海流。登臨應戀闕。拱北有高樓。</text>
<title>送趙校理備宰任實。卽休休弟也。</title>,<text>老去誰憐我。惟君弟與兄。兩難俱秀發。一代擅才名。雁起分飛影。烏啼反哺聲。高堂應有作。何必減東征。</text>
<title>重陽憶趙胤之</title>,<text>不見愁州牧。重陽轉覺悲。有錢成獨酌。無札寄相思。客路邊沙遠。秋天塞草衰。一樽江海上。惟待賜環期。</text>
<title>聞上求言贈弼善舍弟聖瑞</title>,<text>白玉吾經署。銅龍爾在門。恭惟鳳凰詔。遍及鶺鴒原。自顧無長策。何能上一言。病夫衰已甚。勉弟答天恩。</text>
<title>寄申永川湸之</title>,<text>傳聞高鬱郡。隣竝赫居都。不識新羅遠。猶存舊俗無。竹林時下鳳。沙渚正飛鳧。詩寄神明宰。東溟一病夫。</text>
<title>政院。有石榴結實六箇。與六承旨數合。故賦呈僚友求和。</title>,<text>淸切銀臺畔。庭榴一樹陰。實將人偶合。詩爲爾長吟。幸托宮闈近。偏沾雨露深。居然有相感。皮裏共丹心。</text>
<title>雪夜憶胤之。賦詩寄洪大而 四首。</title>,<text>節序三冬盡。邊城六鎭前。北氷應合海。南雪已連天。把酒知相憶。吟詩賦幾篇。山川萬餘里。無計子猷船。白岳蟠胡塞。滄江入海門。屯雲無晝夜。積雪自乾坤。逐客思京國。移官在至尊。有懷終不達。孤負聖朝恩。客自邊城至。因傳塞北音。爲言寒倍昔。未有雪如今。色入胡天遠。陰呑朔野深。窮愁多著述。須寄短長吟。陳迹隨俄頃。經年作別離。昔分豺祭月。今憶虎交時。念子風霜苦。慙余雨露私。寄言洪吏部。要和數篇詩。</text>
<title>淨土寺。與黃子由飮。</title>,<text>銀色居僧界。金華牧客來。往尋催命駕。相對卽含杯。逸興當寒雪。玄談到劫灰。此時誰作賦。憐爾惠連才。</text>
<title>送日本上使趙君獻珩</title>,<text>聖代通殊域。行人得俊才。路經三島去。槎上九天廻。靑見扶桑出。紅知浴日來。一身都是膽。風浪肯愁哉。</text>
<title>送副使兪伯圭瑒</title>,<text>不避風濤險。偏蒙雨露私。朝廷專對得。使者獨賢爲。日月舟中過。東西十極知。此行先正在。圃老是吾師。</text>
<title>送南書狀雲卿龍翼</title>,<text>歷數仕廷者。惟君眞使乎。掛帆浮海上。持節到天隅。徐福祠蕪沒。晁卿宅有無。鵾鵬驚健筆。六月讓南圖。</text>
<title>城西耆老會 幷序</title>,<text>丙申臘月初十日。戶曹李參議令公。携酒往工部尹尙書宅。邀請諸客。客皆集。時尹尙書 絅 年九十。郭同知 希泰 年八十。李參議 有謙 年七十一。李承旨 惕然 年六十六。李相國 景奭 年六十二。余年最下亦六十。六十爲最少年。眞老人會也。此亦城西一勝事也。遂賦短律。奉呈諸公求和。置酒尙書宅。公齡是九齡。鶴垂毛羽白。松帶雪霜靑。坐客皆高齒。淸談信可聽。明朝太史奏。夜聚老人星。</text>
<title>寄靑霞子 隱居註參同契</title>,<text>虛室本生白。寒松長自靑。俗流盡奔走。之子獨沈冥。初服芰荷製。古文龍虎經。無由向南極。空望老人星。</text>
<title>寄丑襄陽景先</title>,<text>蓬門何日掩。竹杖近年扶。未採三山藥。空瞻五嶽圖。神仙君作尉。衰朽我非夫。爲賦相思意。傳之滄海隅。</text>
<title>奉酬海崇尉</title>,<text>都尉聲名大。文章迥出群。向蒙投白壁。自喜附靑雲。郢曲何能和。秦簫幸一聞。無端動佳興。大雪夜紛紛。</text>
<title>送金員外壽增宰石城</title>,<text>浮世離群易。愁懷見酒難。千年箕郡縣。百里漢卽官。洞雪藏軍暮。江春白馬寒。蒲鞭猶可化。不必惠文冠。</text>
<title>賀趙仲初以庭試超資入銀臺</title>,<text>庭試詞臣集。新詩燭刻裁。靑雲隨紫誥。白日上銀臺。有客元多病。非君棄不才。向來趨走地。常憶石榴開。余在銀臺時。有石榴詩故及之。</text>
<title>春日。與諸友登八角亭。</title>,<text>美哉東國寶。天作此山河。萬世帝王宅。三春花柳多。吟詩君且和。對酒我當歌。縱有千愁至。其如一醉何。</text>
<title>贈宋尙書明甫</title>,<text>王國絃歌盛。龍樓羽翼成。能調漢太子。善誘魯諸生。濫托膠投契。空含柏悅情。同春知有意。潤物雨無聲。</text>
<title>和權進士厚之見贈</title>,<text>客有荊扉叩。來經竹嶺難。虛名枉車騎。一見出心肝。黃葉曉霜落。白門秋氣寒。自慙無錦繡。何以報琅玕。</text>
<title>寄靑霞子</title>,<text>漢北三秋日。湖南萬里天。相思道路隔。只有信書傳。每仰靑霞意。長吟白雪篇。雖微一傾蓋。猶識伯牙絃。</text>
<title>別李義州士強 二首</title>,<text>巨鎭歸賢俊。群臣賀聖朝。長江聲入海。廣野氣浮遼。雨雪邊城暮。乾坤郡邑遙。一寒裘已弊。能寄挹婁貂。地卽三韓盡。江從萬里流。陰雲連渤海。大道走幽州。物色供詩興。登臨散客愁。功名二千石。莫賦仲宣樓。</text>
<title>辛丑人日。奉寄同春，尤菴。</title>,<text>積雪三冬盡。新春兩鬢絲。客星嗟遠隔。人日正相思。衮職須當補。天官不必辭。粤瞻黃鵠擧。空詠白駒詩。</text>
<title>送南御史九萬</title>,<text>御史承王命。黎民恤阻飢。鮒魚知有水。鴻雁不無詩。莫憚山川遠。須均雨露私。赫居千里地。努力宅流離。</text>
<title>送任吉州翰伯</title>,<text>北郡誰爲最。雄州是吉州。磨天橫巨嶺。朝日有高樓。路過重溟水。時當八月秋。歷觀山海勝。堪滌古今愁。</text>
<title>送趙康津䃏</title>,<text>百濟耽津縣。湖南地盡頭。雲生淸海鎭。月入聽潮樓。一望乾坤闊。平臨島嶼浮。曾聞有仙尉。今向使君求。</text>
<title>送文川辛使君</title>,<text>相對同衰鬢。離懷異少年。路方踰鐵嶺。邑得到文川。駿馬靑絲絡。關山白雪天。應成北征賦。傑作任人傳。</text>
<title>贈李進士藼</title>,<text>一代無雙士。多方有五車。休言古難及。只在我何如。萬里方開路。三冬且讀書。靑天鵬背負。本是北溟魚。</text>
<title>贈李忠州靜叔</title>,<text>月岳起嵯峨。忠州勝若何。地形江漢險。倉積海陵多。明府政超古。報君心匪他。傳聞武城裏。處處聽絃歌。</text>
<title>覽金淸陰相國集</title>,<text>東海風濤壯。天山雨雪深。一時蘇武節。萬古魯連心。有力來中夜。無人恨陸沈。白頭門下士。雙淚漫沾襟。</text>
<title>乙巳六月。上賜同春宋尙書秋露酒。同春分我一壺。詩以爲謝。</title>,<text>聖朝多美事。優禮待徵君。御醞來秋露。奇峯起夏雲。豈知明主賜。又向故人分。節序當河朔。衢樽任一醺。</text>
<title>寄題洪州李使君垕近民堂</title>,<text>邑是湖中巨。人今漢吏良。能知爲政本。遂作近民堂。雨後靑靑麥。春來處處桑。歌聲盡懽樂。不獨在漁陽。</text>
<title>送南參判龍翼之燕</title>,<text>王事多艱日。離歌惜別筵。秋陰生渤碣。客路向幽燕。遼鶴千年柱。秦城萬里天。所過皆物色。賦得幾詩篇。</text>
<title>送湖南伯呂希天</title>,<text>上命爲方伯。君才冠縉紳。此生箕子國。前是太公身。征蓋當寒日。褰帷趁早春。山川南紀遠。萬里送熊輪。</text>
<title>穆陵遷葬挽歌 四首</title>,<text>往在徒維歲。維楊葬聖人。靑烏重卜地。銀雁再回春。萬世常南面。三韓望北辰。分明王季歷。欲一見群臣。大行留遺詔。群臣哭鼎湖。元孫有周發。胤子廢丹朱。左右神靈在。安危陟降扶。園陵稱不吉。今日改靑烏。崇禎歲庚午。遷葬我先君。再起因山制。重爲哀冊文。發兵空內史。復土屬將軍。聖孝推東海。園陵見五雲。四十年加二。飛龍御赤墀。天高尊北極。海溢叛南夷。一戰山河定。千秋歷服垂。鼎湖弓劍改。悲似墮髥時。</text>
<title>仁穆王后挽歌 三首</title>,<text>禍起全家沒。時來列聖扶。仍居漢長信。復葬舜蒼梧。臺遠常思子。山連不望夫。秦樓唯一女。簫史鳳將雛。否泰非人力。猜疑作禍胎。天崩龍種死。日出鳳樓開。紫禁含飴弄。金輿上食廻。神孫同已出。莫恨望思臺。武帳虛長信。靈輿出渭橋。柰花春色暮。松柏夜臺遙。不驗蒼龍夢。空聞碧玉簫。群臣相向哭。無復拜東朝。</text>
<title>仁烈王后挽歌 三首</title>,<text>主上迎鈴轄。同時御太微。有過周姒氏。不但楚樊妃。永掩長秋殿。空傳大帛衣。那堪上林苑。黃鳥正于飛。社稷戎衣定。宮闈故劍從。皇朝大東顧。錫命小君封。合匀蒼天作。光看白日重。至今悲外戚。常戒馬如龍。厚德東方載。資生地勢坤。江沱聞聖女。河漢失天孫。紡績常蠶館。從遊不果園。九重來往處。惟見濯龍門。</text>
<title>昭顯世子挽歌 三首○代作</title>,<text>甲觀開靑邸。銅樓近赤霄。東方明兩作。北極日三朝。不幸艱虞甚。曾經逆旅遙。終然謝時去。哭望鳳凰簫。馳道行常避。觀濤病未能。思歸王子返。厭世帝鄕升。德可追仁廟。園仿配孝陵。鷄鳴問內豎。高行至今稱。膳宰常親問。丁寧未有原。夢齡還不驗。與善竟虛言。未戴周元子。猶瞻漢嫡孫。微臣忝賓客。何以答鴻恩。</text>
<title>仁祖大王挽歌 四首</title>,<text>伐罪同湯誓。論功竝禹謨。乾坤五典敍。水火萬民蘇。鳳至方爲紀。龍迎忽墮胡。中興仍降割。無路問洪爐。聖主一戎衣。龍從朱邸飛。惟膺上帝命。遂見大東歸。往日衢尊飮。今朝湛露晞。小臣餘白首。悲淚萬行揮。厭世非千歲。因山卽九疑。雲雷曾濟險。日月本無私。哀冊詞人撰。園陵壯士悲。周公有諡法。觀德在他時。晏駕發長安。旌旗零露團。萬民思考妣。五月葬衣冠。野曠蒼梧遠。天空白日寒。成河雖有淚。不盡寸心丹。</text>
<title>孝宗大王挽歌 七首</title>,<text>虎穴思歸日。龍飛御極年。幾淹遼左地。奄有海東天。自是主祀者。何曾人力焉。蒼梧觀葬聖。淚盡白雲前。渤碣經多難。雲雷屬不寧。自藩承大統。在後作前星。擧國悲千歲。因山拱百靈。重光瞻白日。依舊漢朝廷。朱戶曾居邸。銅門卽御樓。孝文天佑漢。王季國承周。戰士驍雄厲。儒臣禮數優。後來知有考。事不在春秋。鼙鼓思良將。詩書集衆儒。鬱蔥龍虎氣。神武帝王圖。大角明常在。旄頭色欲無。卽今流恨滿。松柏遍山隅。永夢匀天樂。嗟無渤海醫。山河光慘澹。霜露氣凄其。窮谷居民泣。高臺志士悲。曩時親講武。風卷漢旌旗。山卞新成鼎。宮門晩出車。孝推東海準。政見北辰居。天路無窮極。朝臣有幾餘。至今人慟哭。遺詔闕尙書。德協簫韶鳳。祥徵大寶龜。禹謨瞻後繼。商頌捨今誰。綸綍曾紆奬。芻蕘濫被私。天崩同率土。偏作杞人悲。</text>
<title>延平府院君挽 五首</title>,<text>曆數元歸聖。經綸實籍豪。乾坤再開闢。社稷大勳勞。哀弔臨銅輦。殊恩送御袍。豈知千載下。名掩漢蕭曹。磊落驚人氣。飛騰撥亂才。驥蹄千里近。鯨力百川廻。白日封章罷。層霄畫閣開。卽今亡一鑑。無限聖情哀。身任安危繫。名因諫諍聞。北宸悲聖主。南面弔儲君。龍起提三尺。麟臺第一勳。壯圖今寂寞。沾灑望春雲。運際雲雷日。功扶造化爐。豫章才本巨。龍虎氣偏麤。弟畜憐雄俊。門生禮腐儒。却將無限淚。灑作報恩珠。慶積兒皆俊。班崇壽亦遐。一生知有國。臨死不言家。自任孤忠大。何妨衆口譁。賢亡關世運。未必歲龍蛇。</text>
<title>延平遷葬挽 二首</title>,<text>往歲交河葬。公州改卜墳。而余受知久。孝子覓詞勤。麟閣平生事。熊津日暮雲。中宵憂社稷。誰輔聖明君。王霸英雄略。風雲際會期。人皆霖雨望。天不老臣遺。國爲山頹慟。墳非水嚙移。滕公自有室。郭璞爾何知。</text>
<title>月沙李相國挽 五首</title>,<text>間世眞英傑。童年已老成。位爲湯左相。文起漢西京。華夏知名姓。邦家係死生。秋天霖雨歇。灑涕望佳城。相公捐館舍。童子不歌謠。宇宙垂名大。兒孫積慶遙。夢傳疇昔夜。哀極聖明朝。却憶蓬萊殿。鵷行摠百僚。舜殿登元凱。湯孫相武丁。叫閽回帝力。正笏立三庭。衆岳皆崇岱。淸流自別涇。千秋懸日月。不待簡編靑。萬古賢豪盡。公今迹已過。秋沙江上白。落月夜深多。永擬梅調味。那堪薤作歌。壑舟無處覓。爭奈濟川何。公掌王庭策。微才忝壯元。常慙付驥尾。不謂上龍門。寶劍思懸墓。明珠莫報恩。秋風送丹旐。哀淚灑乾坤。</text>
<title>錦南君鄭忠信挽 四首</title>,<text>拔擢因黃閣。飛騰自黑頭。身雖事鞍馬。書是癖春秋。賊破虎韜策。官封龍額侯。祈連如象塚。鞍峴作斯丘。勳業從西塞。雄心在北胡。惜哉腰下劍。奄是口中珠。射得天弧法。營傳太乙圖。嫖姚舊治第。門逕日荒蕪。功以能馳馬。名因善屬文。一呼擒逆豎。萬死報明君。陣解兵如雨。臺高畫入雲。長安發玄甲。還似舊行軍。瀚海臨將近。祈連塚忽高。詞臣頌麟閣。壯士憶龍韜。自致三軍帥。寧非一代豪。少時刀筆吏。安可病蕭曹。</text>
<title>綾城府院君挽 六首</title>,<text>一代無踰者。中興有力焉。北辰環帝座。南海將樓船。縹渺雲臺上。蒼茫夜壑前。秋曹詰姦慝。威烈至今傳。國步中興日。公門太后家。聖情元舅重。恩數古人加。馬血凌煙閣。龍㡛廣柳車。河山封有誓。苗裔慶無涯。聖主恢三統。勳臣將六師。股肱元一體。肺腑更殊私。劍履靑霄上。蓬萊白日移。佳城阻朝謁。無限渭陽悲。神自嵩高降。功存社稷扶。朱門瞻棨戟。白馬見流蘇。執紼親王子。塡街上大夫。始知遺愛遍。痛哭羽林孤。邦政斯司馬。天文更羽林。定知捐館日。猶抱奉君心。往歲風雲會。今冬雨雪深。人無賢不肖。聞者盡沾襟。六體公侯卦。千秋社稷勳。憂同祭征虜。賢竝竇長君。刑馬還如昨。從龍不見雲。門庭舊揖客。來哭大將軍。</text>
<title>義昌君挽 二首○代作</title>,<text>夙德群公表。今王叔父親。常言樂在善。不敢貴驕人。素幔垂華館。長裾哭衆賓。竹園無復會。蒿里與誰隣。公子名高世。爲人孝出天。廢朝聞樂位。昭代受恩偏。忍見丹旌去。空餘墨妙傳。緬懷麟趾德。沾灑雁池前。</text>
<title>北兵使朴瑺挽 二首</title>,<text>猰㺄擒鞍嶺。雲臺策大勳。善攻天上動。雄略域中聞。朔漠期三捷。轅門哭一軍。臨朝有歎息。應念武安君。聖渥治東第。雄才鎭北關。紫騮衝朔雪。蒼隼獵陰山。壯士朱旗捲。軍門白日閑。不堪橫吹曲。翻作薤歌還。</text>
<title>丁卯在洪州。聞李正字𥡦訃。</title>,<text>聞君多意氣。已矣永相違。孰免靑山葬。惟憐白晝歸。千金馬朽骨。萬古鳥空飛。有酒誰同飮。停杯淚濕衣。</text>
<title>再從妹李司諫士會內室挽 四首</title>,<text>桃葉三春節。當時家室宜。梧桐百尺樹。一夕死生枝。業已無兒繼。魂應戀母慈。莊周知大夢。猶作叩盆悲。只賀郞君貴。何知世事非。當時龜叶吉。是謂鳳于飛。美酒中堂宴。親朋日暮歸。靑雲舊賓客。無不淚沾衣。桓女從元禮。曹門得大家。雪中吟柳絮。澗畔採蘋花。芳樹秋風早。佳城白日斜。孤舟載丹旐。泝上廣陵涯。髫時曾喪考。字後始從夫。果惬門䦨喜。爭看爵祿殊。急風還滅燭。明月不胎珠。冥漠天之道。憑誰問有無。</text>
<title>東岳李尙書挽 四首</title>,<text>往者滄洲老。詞壇眼欲無。常稱東岳作。可幷洞庭湖。永絶波濤筆。空餘洞澈珠。臨江萬行淚。洒向沔陽隅。車雲輅稱岳詩。如衡岳無雲。洞庭不波。欲繼風騷作。寧知世代遙。洞庭通碧海。衡岳上層霄。霹靂曾飛動。江山復寂寥。重泉永相隔。丹旐謾風飄。不但文章老。皆稱磊落人。鶴毛知獨立。龍性也難馴。澤畔行吟日。河源奉使辰。時來大宗伯。窮達任洪匀。陋巷蓬蒿裏。曾回長者車。頻來鐵嶺雁。復得錦江魚。濫被吹噓極。何曾會合疏。舊時招飮酒。期不負尙書。</text>
<title>李尙書景稷挽 二首</title>,<text>地部移官後。江頭作尹初。風濤滄海靜。紅腐太倉儲。日影桑楡盡。春光棣萼餘。星辰聽履處。應憶舊尙書。近者艱天步。斯人復夜臺。如何保障地。失此棟樑才。江海非無險。雲雷尙不開。公私俱可痛。題挽一悲哀。</text>
<title>李尙書顯英挽 二首</title>,<text>冢宰奔王命。天年道路終。葬加周二等。哀贈漢三公。古事傳侯霸。名臣惜左雄。嗟吾里中子。私痛更無窮。掩淚悲邦國。時危失上卿。作霖期大旱。惟月落邊城。渺渺泉臺隔。蕭蕭駟馬鳴。空將殄瘁詠。寄入薤歌聲。</text>
<title>鄭訓鍊正應井挽 二首</title>,<text>奇正兵家法。安危幕府籌。人皆有賦命。相豈不當侯。風雨抛金甲。滄浪把釣鉤。所居深洞壑。何事失藏舟。此老今年逝。時年七十餘。超然愛丘壑。端爲本詩書。里社開新醞。山人送野蔬。不堪懷舊迹。濠上共觀魚。</text>
<title>李秀才卣挽 卽延之兄</title>,<text>有美文章士。家聲牧隱孫。將期大宛馬。忽失北溟鯤。縱未含杯酒。猶堪哭寢門。他時傳秀句。知在鶺鴒原。</text>
<title>方參奉子厚挽</title>,<text>王國周多士。園陵漢寢郞。無端遊岱岳。不忍過山陽。極浦空魚艇。荒郊掩草堂。寒天暮冬雪。猶映讀書床。</text>
<title>朴校理仲漣內室挽</title>,<text>弄瓦從丞相。齊眉奉大夫。家聲駙馬妹。身後鳳凰雛。琴瑟前緣在。幽明此路殊。令人最悲處。孩女泣呱呱。</text>
<title>趙善山玄洲纘韓挽</title>,<text>梁獄書新作。漳濱病更侵。文章爲世棄。軒冕豈公心。大木千年拔。浮雲十月陰。龍門舊賓客。沾酒北風襟。</text>
<title>尹宜寧之復挽 二首</title>,<text>客有與余善。忠州徐使君。尋常說夫子。悵望挹淸芬。不得少長集。因成生死分。秋風正黃落。洒淚大江濆。有酒常留客。無營不出門。白楊泉路隔。靑柳宅邊存。七耋元天與。專城復主恩。傳家見奇士。馮遂字王孫。</text>
<title>權承旨鑊挽</title>,<text>入直銀臺峻。分憂紫綬新。河東股肱郡。禁闥爪牙臣。彩服看賢胤。蒼天與善人。玉巵叨壽席。追憶濕衣巾。</text>
<title>滄浪成先生文濬挽</title>,<text>海東高士傳。巨擘兩先生。夫子誠眞隱。家風繼舊聲。竹符昭代佩。蓬累曩時行。物化人雖去。滄浪萬古淸。</text>
<title>錦洲君朴大觀炡挽 三首</title>,<text>一死誰能免。悲君有老親。楚材推杞梓。漢畫在麒麟。石槨移居室。瑤墀隔侍臣。舊時朝北闕。驄馬避行人。交情常反覆。託契貴知心。他日堪聞笛。終身不鼓琴。朔風飛旐遠。秋雨寢門陰。脩短天誰問。冥冥自古今。九霄鵰鶚失。百丈豫章摧。肝膽初傾蓋。經過數把杯。夜臺人已矣。秋日氣悲哉。洒涕瞻丹旐。廻風爲我來。</text>
<title>曹監司子實挽 二首</title>,<text>知識落殆盡。白駒誰禁過。論文君又逝。出涕我偏多。瑚璉人稱器。瓊瑰夢有歌。天寒大雨雪。歸葬定如何。留守松都後。關東節復持。仲冬行色有。不臘訃音隨。舊宅親朋哭。轅門部曲悲。征車廻廣柳。如昨畫熊時。</text>
<title>申掌令達道挽 二首</title>,<text>素幔歸鄕土。悲哉此大夫。路無驄馬避。原有鶺鴒孤。報主心空在。憂時病不蘇。漢宮丹檻裏。誰更伏靑蒲。旅櫬載歸船。家山路杳然。落帆江雨外。飛旐嶺雲前。感慨匡君略。騫騰射策年。曩時俱逆旅。沾洒向秋天。</text>
<title>金文叔弘郁大夫人挽 二首</title>,<text>從夫偕白首。有後見玄孫。令子專城養。吾君孝理恩。秋風吹靜樹。夜燭閉中門。泉壤精靈隔。杯棬口澤存。一自乘龍後。重回執雁春。周詩稱女士。羲易說家人。聖泥高堂及。華筵列郡陳。至今傳盛事。榮冠漢廷臣。</text>
<title>沈全州子美挽</title>,<text>吾哭惡乎哭。君歸何處歸。延平龍忽變。莽渺鳥空飛。會面自此隔。知音從古稀。巴陵一悵望。望斷涕沾衣。</text>
<title>金持平大賚挽 二首</title>,<text>擧世誰怜我。知音獨有君。自從初托契。幾度共論文。不復杯中物。空餘日暮雲。山川間千里。孤負哭孤墳。步是驊騮駿。官纔獬豸威。命將才不偶。身與世相違。昭代方徵用。幽泉乃大歸。北堂如宿昔。誰着老萊衣。</text>
<title>睦監司性之挽</title>,<text>昔在兒童日。皆稱俊傑才。寶刀雖是佩。樑木忽焉摧。豈但朋知痛。惟應聖主哀。安危當一面。擧世幾人哉。設弧幸同歲。總角卽相隨。世路楊朱泣。心期鮑叔知。郡齋連日飮。嶺外別行詩。已矣俱陳迹。漣如漫自垂。</text>
<title>李統制顯達挽 二首</title>,<text>南漢城中飮。無端十二年。交情傾蓋裏。然諾把杯前。躍馬關山路。橫戈下瀨船。淚垂看側室。堂構不無傳。直北臨邊塞。維南鎭海氛。曾於勁兵處。皆作上將軍。欲報聖明主。翻隨冥漠君。惟餘匣中劍。夜夜決浮雲。</text>
<title>李參判子方景義挽</title>,<text>臥病爲人棄。蹉跎一老夫。使君懷故舊。詩什寄江湖。絶足無天馬。餘光尙夜珠。長吁恨鬼伯。不許小踟躕。</text>
<title>沈持平天以世鐸挽 三首</title>,<text>府裏烏棲樹。行時馬避人。閭閻聞走卒。諫諍識賢臣御史衣看繡。王孫裸此身。悲來大江哭。淚落到通津。逝水還如許。藏山豈固焉。舊家京庫里。歸櫬祖江船。職已三司歷。經應五子傳。泉臺不瞑目。日暮倚門前。里閈多名士。情親獨有君。相逢把杯酒。幾度接慇懃。老病無知己。風標憶不群。撫孤吾豈敢。猶恥絶交文。</text>
<title>哭從弟安秀才載挽 二首</title>,<text>弱冠多新作。高才出衆儒。殊方避戎馬。旅櫬逐檣烏。賦命還如此。難諶有是夫。吾家眞不幸。人弔喪龍駒。吾忍作此挽。涕淚縱復橫。風塵分散地。兄弟死生情。大夢亦一夢。佳城何處城。欲從原上望。恐聽鶺鴒鳴。</text>
<title>權判書盼挽 二首</title>,<text>此老今淪沒。題詞涕不禁。履聲秋府絶。書信夜臺深。風拔千年木。人思五月霖。後凋堂尙在。堪見歲寒心。系自陽村出。人稱第一流。周官大司寇。漢代襲封侯。淸議將調鼎。浮生不繫舟。羊曇悲謝傅。華屋已山丘。</text>
<title>九畹李監司春元挽 二首</title>,<text>也是經綸器。非徒翰墨才。幾叨元禮御。屢醉謪仙杯。九畹蘭何在。重陽菊正開。歡娛便冥漠。佳節不堪哀。間世山河氣。驚人錦繡肝。新阡江漢隔。秋日廣陵寒。晩有劉楨病。非無貢禹冠。他時過九畹。不忍見幽蘭。</text>
<title>閔吉州應恢挽</title>,<text>造化雖云大。於公亦憾哉。合居廊廟位。虛出棟梁才。絶塞秋天會。愁州雪夜杯。死生知是理。不得不悲哀。</text>
<title>宋芚菴淵挽</title>,<text>詩繼唐諸作。人如晉七賢。一官浮世上。萬事酒尊前。執紼當秋日。含杯憶舊年。西門數行淚。沾洒祖江船。</text>
<title>朴管餉就之挽</title>,<text>昭代才將展。蒼天命奈何。流年百過半。有子一爲多。永失靑雲器。那聞薤露歌。平生同里開。雙淚落滂沱。</text>
<title>李庶尹執中挽</title>,<text>孝子家聲大。王孫世系崇。流年過綘縣。歷職亞扶風。旅櫬忠州發。歸舟漢水通。只應雷雨夕。龍劍合雌雄。</text>
<title>順陽君安夢尹挽</title>,<text>逆豎滔天日。將軍報國心。馬援殊死戰。蘇峻竟生擒。麟閣山河誓。轅門棨戟臨。重泉永冥漠。大樹自蕭森。</text>
<title>柳南原時定安世挽</title>,<text>一代知名士。經年抱病餘。不蒙天道與。奄作夜臺居。可忍幽明隔。曾傷會合疏。篋中尋舊札。洒涕右軍書。</text>
<title>睦知事敍欽挽</title>,<text>器本靑雲合。官從白首加。高陽三子少。渭水二年多。福履旣如此。老成誰復過。杖朝今不見。垂涕寫哀歌。</text>
<title>申大司成敏一挽</title>,<text>賦命爲中壽。君恩贈列卿。直詞元不世。經術復知名。才子高陽里。門徒太學生。儒林相與弔。誰代大司成。</text>
<title>李利川敬仁挽</title>,<text>匣裏武城刀。精光過孟勞。爭傳利器別。屢被璽書褒明府車還柳。幽泉里是蒿。淸秋八月望。洒涕廣陵濤。</text>
<title>金參判光炫挽 二首</title>,<text>公是相門子。古之良大夫。得無邦殄瘁。胡不命踟躕。舊宅王城北。孤魂大海隅。謝庭餘寶樹。人得覩三珠。去歲承明命。南州得少留。謂宜宣室召。何遽岱宗遊。有力移藏壑。無由作濟舟。暮冬風雪急。雙淚不能收。</text>
<title>張谿谷夫人挽 四首</title>,<text>淑質由天賦。家風有自來。父夫俱百揆。霄漢兩三台。巨室無端寢。重泉不復開。長秋風日慘。左右助悲哀。巽索占周易。秋宮卽漢闈。文王爲世子。帝嚳有元妃。赫赫光如此。蒼蒼理不微。千年同大慶。何事露先晞。相國先長逝。夫人又此行。舊墳遷夏屋。神劍合延平。竇氏靑山葬。滕公白日城。惟餘老賓客。雙淚落沾纓。道與家人合。儀無內則違。舊封從相國。新錫爲王妃。紫誥曾天降。丹旌此日飛。黃門中貴等。會葬九重歸。</text>
<title>宋英甫大夫人挽</title>,<text>婦德從夫見。家風訓子知。鶴來人與弔。龍去劍相隨。郴嶺空留井。嘉興定有碑。慣聞氷玉操。再拜作哀詞。</text>
<title>洪監司元老夫人挽。</title>,<text>痛哭崩城日。于今十六秋。至哀戎馬地。餘慶鳳凰樓。素幔驪江去。孤舟漢氷流。熟知賢婦德。曾與大夫遊。</text>
<title>湖安君夫人挽</title>,<text>鳳與凰爲匹。凰飛鳳獨存。本來卿相女。歸是帝王孫。慶有諸兒俊。門瞻一代尊。死生無可憾。莊叟莫歌盆。</text>
<title>金秀才地西挽 大賚弟也</title>,<text>吾與而兄善。曾聞舍弟賢。沖天將萬里。闕地忽重泉。摠化陰陽炭。何論大小年。松門無路弔。蘆嶺隔雲邊。</text>
<title>柳訓鍊都正挽</title>,<text>海島分符日。山城扈蹕年。何知發白馬。奄作向黃泉。壯士云亡矣。浮生有數焉。三軍變光彩。訓鍊至今傳。</text>
<title>柳僉知公憲挽</title>,<text>王制殊恩降。官班大耋高。女男俱正位。歲月再同牢。下世餘鳩杖。傳家見鳳毛。至今分竹地。人憶武城刀。</text>
<title>羅秀才星緯挽 夢賚之子</title>,<text>直道家聲在。衆中毛骨奇。從來名父子。必是大宛兒。與我情相善。非君慟復誰。草堂曾索詠。蒿里忍爲辭。</text>
<title>次胤之韻 幷序</title>,<text>乙未七月。胤之來過時。荷花正發。對酒池上。終日痛飮。題短律而去。洪大而聞而和之。余獨未和。未幾。胤之下世。詩在篋中。覽之愴然。追次。此世元浮世。今人忽古人。白雲寧有迹。蒼海亦生塵。對飮渾如夢。嗟來已返眞。却將無益淚。終日坐沾巾。元韻抱疾淹時月。乘閑訪故人。茅齋但書史。柳巷絶風塵。敢與文章論。偏憐笑語眞。陶然終永夕。荷露濕衣巾。</text>
<title>洪榮川柱世挽</title>,<text>仕宦雖非達。才名實是稀。銅章大邑去。丹旐故山歸馬識千年室。鳧無朔日飛。蚌珠隨廣柳。猶見照車輝。</text>
<title>兪參判棨挽</title>,<text>直節圍城裏。危言大海隅。暫時雖鵬賦。畢竟乃鵬圖。不盡經綸志。難諶造化爐。百年今已矣。萬事一嗚呼。</text>
<title>李參議有謙挽</title>,<text>閱盡一代士。無如夫子賢。生惟此王國。福自彼皇天。令胤承先業。淸名到晩年。居然看物化。有淚落成川。</text>
<title>張谿谷遷葬挽</title>,<text>歲在攝提格。張公棄世間。今年遷舊墓。厥地號新山。太后常哀慕。中官數往還。幾回經宿草。雙淚不禁潸。</text>
<title>南金城德輝挽</title>,<text>昔君爲邑宰。堂上坐彈琴。百里元非器。雙南自是金。含杯還似夢。有淚落沾襟。莫道泉臺隔。幽明共此心。</text>
<title>湖安君挽</title>,<text>自與常人異。王孫種是龍。本支周室世。磐石漢家宗。白首平生契。淸樽幾度逢。不堪春草色。悵望若堂封。</text>
<title>金判書佐明夫人挽</title>,<text>弄瓦秦樓上。歸旌漢水濆。從夫封紫誥。有子到靑雲。福祿皇天錫。芬芳擧國聞。家人男女正。浮世死生分。</text>
<title>長安三十韻</title>,<text>長安佳麗地。函谷帝王都。沃野一千里。金城十二衢。秦關右隴蜀。漢苑左蒼梧。北闕通天上。南山到海隅。樓臺臨日月。疏鑿象蓬壺。形勝山河壯。風雲氣色殊。盤開金掌出。池迥石鯨孤。日出千門闢。春正萬國趨。前驅大司馬。後騎執金吾。戚里經過密。侯家意氣須。銀鉤捲珠箔。彩帳拂流蘇。翡翠宮中樹。鴛鴦池上蒲。當筵且歌舞。秉燭更歡娛。靑甓承苔蘚。銀床轉轆轤。金鞭爭絡繹。翠蓋暫踟躕。狹路車相問。新豐酒可沽。亭邊逢李廣。陌上見羅敷。玉勒誰家子。靑樓自有夫。橫行一劍在。散盡百金無。郭解偏通俠。朱家不好儒。檻中寧作虎。轅下恥爲駒。門有幽幷客。家多燕趙姝。霸陵辭格獸。大漠逐征胡。獻凱朝龍闕。封侯剖虎符。交情見貴賤。世事有榮枯。碧海桑田變。靑門瓜地蕪。盛衰俱已矣。今古一嗚呼。擾擾風塵裏。紛紛名利徒。侏儒空費粟。董偃自多珠。獨有梁王客。臨邛托酒壚。</text>
<title>昔昔鹽 二首</title>,<text>娼家臨狹路。阿閣與雲齊。北雁無春信。西烏自夜啼。陌頭秦氏女。樓上杞梁妻。悵望關山月。長吟濁水泥。閉門塵漠漠。送別草萋萋。鶯語柳枝上。魚遊蓮葉西。芳閨難獨守。錦字爲君題。瀚海通沙磧。襄陽接大堤。春生錦步障。舞罷白銅鞮。願寄相思曲。隨風入鼓鼙。妄勸雙樽酒。君騎五馬鞍。相逢還狹路。此道卽邯鄲。柳繞朱門內。桃生露井欄。淸歌樓上聽。緩舞燭前看。燕子巢華屋。鴛鴦翦合歡。無端萬里別。中夜一長歎。</text>
<title>白帝城</title>,<text>漢家昔中絶。龍虎起相爭。天子南陽氣。公孫西築城。炎靈將欲敵。白帝自爲名。地險雖三峽。天心眷兩京。一夫當劍閣。半夜落欃槍。不住馬援客。長驅吳漢兵。梁州元禹貢。巴蜀竟秦幷。躍馬今何處。鳴蛙只有聲。峽風衝塞起。江浪接雲平。客有登臨者。悲歌萬古情。</text>
<title>詠囊螢</title>,<text>武子耽墳典。常期破五車。恨無隣女燭。分照古人書。正惜良宵永。勤收腐草餘。處囊明或滅。開帙卷還舒。縱謝挑金粟。猶堪辨魯魚。張燈虛送夜。視此愧何如。</text>
<title>聞梁監軍渡海賦 六韻五首</title>,<text>大將燕京發。樓船渤海還。詔承雙鳳闕。威動六鼇山。未覺波濤險。唯看部曲閑。長風吹帆席。明月在刀環。直欲呑沙漠。何論淨鐵關。高樓蕩子婦。且莫泣紅顏。碣石胡塵合。扶桑戰艦開。將期一箭定。未許隻輪廻。地震妖星落。天淸古月摧。舟中非敵國。幕下得雄才。碧海蛟龍伏。黃金駿馬來。書生亦膽氣。投輩望雲臺。萬國皆王土。何人報聖君。臨江無節士。橫海有將軍。節鉞分丹極。樓船破黑雲。扶桑萬里見。月窟幾時焚。永息鯨觬怒。堪成驃騎勳。登臺望西北。劍氣動星文。憶昔倭夷寇。妖氛犯玉除。君王遠巡狩。社稷遂丘墟。陣罷尸橫路。城空血滿渠。將軍愁李廣。使者哭申胥。文物中興後。山河百戰餘。有誰知帝力。吾屬免爲魚。長歌結襪子。壯志請纓人。海上關山月。人間幾戰塵。英雄常有感。烈士本忘身。詞賦眞兒戲。蓬蒿合隱倫。無由雄劍動。自笑布衣貧。寄語樓船將。誰爲入幕賓。</text>
<title>昭顯世子挽詞 代作</title>,<text>光武中興日。文王世子辰。宮開震一索。海潤月重輪。仁孝皆延頸。聰明固絶倫。疑丞尊太傅。羽籥在成均。往者雲雷作。吁嗟曆數屯。前星一出塞。北斗九回春。甲觀還歸漢。咸陽不滯秦。生民爭蹈舞。死罪赦絲綸。綺季來商嶺。浮丘遇洛濱。方稱協于帝。何遽返其眞。病未觀濤起。歸應駕鶴賓。止慈明主痛。貽厥嫡孫神。銅輦辭馳道。龍樓哭從臣。憶曾迎宿次。益復濕衣巾。世昧三陽取。誰知二豎因。能生䝞太子。扁鵲是何人。</text>
<title>送海伯朴尙之</title>,<text>方伯朝廷重。王臣俊傑須。從來千里路。必用大宛駒。國步于今急。君才絶代無。天心屬西顧。海運見南圖。節鉞辭朝去。絲綸錫命殊。地餘硎發刃。氷浻玉爲壺。黠吏家常富。黎民喘未蘇。聞風皆解綬。不日可還珠。遷擢榮邦國。功名亦丈夫。首山侵斗極。龍島接天隅。壯麗開城邑。喧闐集舳艫。魚鹽元左海。銅鐵復東吳。伯氏分符日。高堂彩服趨。棣華悲獨雁。風樹泣慈烏。事往兒童歲。時來造化爐。飛騰瞻鎖鑰。老病臥江湖。里開曾同住。交情卽友于。寸心知報主。別語勉捐軀。落日傾杯酒。臨岐贈湛盧。莫辭多簿牒。書札問榛蕪。</text>
<title>送閔東萊應協寅甫</title>,<text>齊地東萊郡。傳聞萬里沙。新羅又此邑。外國敵中華。城峻臨滄海。臺高近帝車。日先知有本。天盡不無涯。風浪愁鼇背。關防設犬牙。閔侯爲太守。遷擢潤邦家。絶足牽騏驥。盤根別鏌鋣。應還明月蚌。更候客星槎。白首身仍病。靑門酒未賖。鴒原情義類。鳥嶺道途遐。信憶雙飛燕。歸須五色瓜。璽書褒異政。朝夕見黃麻。</text>
<title>李參判楘挽</title>,<text>往者乾坤否。公惟君子貞。時雖內陰極。運復大來亨。聖作昇賢輔。君違見力爭。幾除都御史。屢職大司成。訓在靑衿子。言傳白馬生。尊榮超等級。父子繼聲名。彩服常爲戲。黃金不滿籝。百年元有盡。二豎豈能嬰。永罷蘧蘧夢。還歸鬱鬱城。鯫生叨禮數。長者許逢迎。馬鬣觀新葬。龍門感舊情。欲歌虞殯曲。淚落滿衣纓。</text>
<title>奉送東萊宋使君</title>,<text>使君辭北闕。幾日到東萊。五馬春天闊。長鯨碧海開。平臨對馬島。突起沒雲臺。都會三韓湊。交通百越來。風培鵬擧翼。月滿蚌成胎。官舍丹靑壯。蠻船錦繡堆。須令鐵劍利。莫作繭絲哉。錯節盤根地。方看出衆才。</text>
<title>柳正字挽</title>,<text>學士超流輩。淸朝整羽翰。楚材稱杞梓。禹貢載琅玕。豈意靑雲器。催歸白玉棺。浮生元死易。此路不其難。素幕滄江遠。玄冬積雪寒。一哀歌慘愴。雙淚落氿瀾。</text>
<title>長安道</title>,<text>長安大道挾煙花。年少相逢向挾斜。但見靑絲共爲絡。不知白鼻是誰騧。日臨承露仙人掌。春入平陽公主家。莫說朱門車騎盛。東門看取古侯瓜。</text>
<title>詠史 七首</title>,<text>混一當年有一男。六雄繫頸入崤函。金城業在將傳萬。碣石碑成欲過三。但把山河備西北。不知天地失東南。黃龍莫道無胡馬。白虎其如齧左驂。右秦夢澤秋高獵虎羆。歸來明月曳珠旗。一鉤折啄堪成鼎。萬里長江自作池。臺上朝雲那復夢。郢中白雪有誰知。滿宮侍女蛾眉妬。惆悵懷沙楚客悲。右楚勢敵崤函百二重。關門準擬一九封。六雄裂地齊稱帝。五岳通天岱作宗。市上遊人能擊筑。侯家食客更鳴鍾。請看飾劍連車騎。盡是正孫富貴容。右齊邯鄲俠少結豪雄。共入娼家酒肆中。若遇平原爲上客。何時沙漠立奇功。寶刀持贈看明月。胡服傳來有朔風。莫惜黃金成一醉。叢臺春草沒王宮。石趙信陵高義救平原。頭白侯生始報恩。食客一時誰上客。夷門萬古是東門。五陵游俠爭回首。古道行人欲斷魂。尙想馬卿留滯日。幾回春草賦王孫。右魏勢接崤函狼虎秦。地形如繡錯成紋。共傳劍戟從韓出。更覺山河自晉分。歌舞樓臺空蔓草。英雄割據已浮雲。王孫孤憤無人識。怊悵當年五蠹文。右韓燕丹昔在咸陽西。十年思歸望眼迷。王孫碧草幾春色。御史白烏今夜啼。手中地圖裂督亢。醉後怒氣干虹霓。感慨千古恨不盡。碣石日落風雲低。右燕</text>
<title>漢宮詞</title>,<text>關山紫塞靜無塵。北闕誇胡射獵頻。天上歌鍾喧萬戶。帝城花柳滿三秦。春風不到陳皇后。雨露偏沾郭舍人。共說君王好詞賦。臨邛賣酒豈長貧。</text>
<title>從軍行 二首</title>,<text>建章春日柳如絲。白馬金鞍出塞時。逐北單于擒季父。歸來天子賞孤兒。天寒朔野氈車凍。月壯關山戰角悲。更欲揮鞭向沙漠。獨能無意念蛾眉。北風吹雪撲征竿。十月胡天苜蓿殘。陣壓白登雲鳥遠。甲臨靑海水犀寒。城頭每夜悲歌動。磧裏何時戰血乾。新買寶刀懸着柱。願隨飛將斬樓闌。</text>
<title>送李參判景稷使日本 二首</title>,<text>使者行裝惟漢節。男兒意氣一吳鉤。飮氷魏闕元王命。觀日扶桑且壯遊。滄海東流浮對馬。客星南望犯牽牛。知君此去聲名震。愧我風塵雪滿頭。平明北極拜龍顏。五月南征下百蠻。日出扶桑常赤色。海連鼇背亦靑山。秦皇鞭石千年後。徐福遺墟一望間。我欲憑君壯心魄。仙槎此去幾時還。</text>
<title>神勒寺 二首</title>,<text>懶翁遺跡有東臺。臺下滄江衮衮來。日落馬巖飜白浪。春回雁塔長靑苔。登臨只自觀流水。代謝無因問劫灰。怊悵慈航人不渡。片帆長爲釣船開。大江西下謁英陵。江畔招提塔百層。龍窟平臨水洶湧。馬巖相對石崚嶒。日斜沙岸歌漁子。夜久禪房坐老僧。欲問三車第一義。惠勤歸去只孤燈。</text>
<title>自神勒寺泛舟下江漢 二首</title>,<text>舟自驪州下廣州。驪江水入漢江流。始知上下皆佳境。自許平生一壯遊。溫祚城高聊極目。懶翁臺迥却回頭。沙邊雨過黃鸝語。且把靑樽遣客愁。長風破浪片帆輕。一日堪論萬里程。雨裏暫辭神勒寺。雲端忽見廣陵城。江花岸柳爭春色。鸂𪄠鵁鶄喜晩晴。自愧風塵頭已白。傍人錯比季鷹行。</text>
<title>奉審英陵丁字閣</title>,<text>萬山朝拱九峯疑。神聖千秋永孝思。松柏畫陰巢白鶴。櫻桃春熟囀黃鸝。賡歌元老重華日。作賦詞臣武帝時。弓劍幾回經歲月。却瞻虛殿不堪悲。</text>
<title>送東陽尉遊楓岳</title>,<text>風流都尉訪蓬萊。異境還須好客來。豈但謝公多逸興。也知蕭史本仙才。登高眼界窮東海。落筆文章接上台。想得玉簫吹一曲。毗盧便作鳳凰臺。</text>
<title>題天下地圖</title>,<text>落筆驚風意匠愁。忽開山勢散江流。靑齊突兀瞻東岳。黑水微茫辨雍州。萬里城從胡塞起。九天雲傍帝京浮。若爲歷覽中原盡。歸著文章記壯遊。</text>
<title>寄洪安東元老命耇</title>,<text>莫道臨岐不賦詩。卽今追寄未爲遲。江南蘭澤多芳草。嶺外梅花復幾枝。倘有雙魚傳尺素。遙憐五馬飾金羈。使君白晳年方少。彩服眞宜作稚兒。</text>
<title>觀西郊迎勑</title>,<text>雷霆仙仗下蓬萊。輦後金吾千騎來。五丈龍旗迎曉動。九門魚鑰自天開。蔥蔥佳氣生秦樹。細細爐煙接漢臺。欲向長楊獻詞賦。不知誰薦子雲才。</text>
<title>詠落葉</title>,<text>一葉初飛金井欄。俄然萬太盡凋殘。風生古竅聲無着。月上疏枝影轉寒。長年攬鏡悲相似。旅客離鄕恨一般。別有楚臣哀怨處。洞庭波急水漫漫。</text>
<title>詠畫古松</title>,<text>落落長松百尺身。居然畫出一龍鱗。高堂迥掛風如動。偃蓋回看色轉新。天姥雪霜淸坐我。太陰雷雨黑侵人。吟哦興與精靈聚。不覺丹靑不是眞。</text>
<title>寄鄭壺亭</title>,<text>京華十里隔風塵。日日江亭戴葛巾。卽見梅生爲隱吏。乃知方朔是仙人。窓間漢水環雙檻。郭外雲山擁四隣。會待扁舟佳興發。一樽相對道吾眞。</text>
<title>登滿月臺</title>,<text>幷呑百濟與新羅。一統神功古莫過。創起高臺何鉅麗。粤瞻喬嶽鬱嵯峨。已無王氣成龍虎。只有橋名記橐駝。千載古墟禾黍遍。客來登眺一悲歌。</text>
<title>春日登凌漢城</title>,<text>凌漢危城俯杳冥。塞門風急氣泠泠。岩間積雪未全罷。樹上黃鸝時一聽。草近胡天常帶白。柳知春日欲回靑。故園此去千餘里。長短關河有幾亭。</text>
<title>登凌漢山城 二首</title>,<text>獨上危樓氣自豪。眼空沙磧朔雲高。漠南萬里無胡馬。海上三山有巨鼇。作客聊成王粲賦。防身却憶 一作佩 呂虔刀。乘槎漢使音書斷。落日宣沙急暮濤。凌漢城高烏欲棲。接雲臺迥鳥飛低。胡兒消怠傳烽火。戍客生涯送鼓鼙。兵氣卽今衝薊北。地形從古抱關西。書生未勒燕然石。空把淸樽醉似泥。</text>
<title>登凌漢城懷子文休休</title>,<text>京洛春風萬柳靑。獨來西塞望龍庭。錦袍無恙誰沽酒。雄劍空藏未勒銘。渤海仙槎何日到。高樓羌笛不堪聽。當時笑殺東方朔。千載方知是歲星。</text>
<title>登凌漢飮酒 三首</title>,<text>使君風流天下無。春日邀我登山隅。五馬追風龍有種。長歌入雲鳳將雛。却胡何用漢公主。携妓遠勝秦羅敷。酒䦨更奏出塞曲。城頭月出驚棲烏。山勢崚嶒地勢孤。眼前空闊九州無。樓看赤日東臨海。城到靑天北備胡。共賀使君兼大將。何勞一卒敵千夫。鯨觬寂寞風濤穩。朱雀門開醉酒徒。使君雄略動乾坤。大將權兼節制尊。沙塞風塵春欲暗。邊城鼓角暮多喧。參差城勢隨山勢。突兀轅門對海門。安得從軍投筆去。長纓一丈繫烏孫。</text>
<title>奉呈北渚金相國</title>,<text>天地初從癸亥闢。扶桑白日照咸池。聖主中興卽千載。相公此行還一時。靑雲從事三詞伯。赤羽偏禆四健兒。咄咄逼人王逸少。他時衣鉢竟傳誰。</text>
<title>携龍灣李府尹登統軍亭 三首</title>,<text>統軍亭前江作池。統軍亭上角聲悲。使君五馬靑絲絡。都督千夫赤羽旗。塞垣兒童盡華語。遼東山川非昔時。自是單于事田獵。城頭夜火不須疑。長安人自日邊來。路盡龍灣首更回。自是馬遷窮壯觀。敢言王粲有奇才。孤城地迥江流急。畫角樓高塞曲哀。客裏愁懷共誰遣。登臨聊復一含杯。江流遠自白頭山。東入滄溟天地間。鴨綠共傳三大水。龍灣自作一雄關。中原穢貊各南北。漢使藩臣時往還。今日胡兒獵江上。將軍有酒莫開顏。</text>
<title>西塞懷古 三首</title>,<text>鴨江遼塞地相隣。中國三韓勢自親。在昔樂浪爲漢郡。當時衛滿是燕人。空餘河岳金湯險。幾度英雄戰伐塵。不上高樓望邊朔。晩來懷古恐傷神。遼東障塞接龍灣。兩國封疆一水間。誰遣乾坤分內外。自從開闢有江山。樓船漢將今安在。華表仙人去不還。撫劍悲歌空悵望。邊城落日鬢毛斑。馬遷骨朽其言在。每讀令人感慨多。文章最嗜 一作愛 匈奴傳。意氣偏憐易水歌。恨不竝驅爭俊逸。有時回首想嵯峨。莫道當年探禹穴。統軍西北亦山河。</text>
<title>夜登百祥樓</title>,<text>衮衮長江百丈淸。乙支於此破隋兵。三韓割據興亡地。萬古英雄戰伐名。舊迹獨尋堪下淚。邊塵一望更含情。轅門鼓角江樓暮。夜久惟看月近城。</text>
<title>西塞卽事</title>,<text>去國辭家杖劍遊。轅門吹角認邊州。消愁便憶新豐酒。戀土那堪隴水流。地擁山河爲巨鎭。天低西北有高樓。白衣製述聲名薄。投筆空慙定遠侯。</text>
<title>落花 月課</title>,<text>綠珠西子已成塵。怨托花枝作後身。開處渾疑浣紗女。落時飜似墮樓人。一年春謝消紅艶。萬點風飄覆白蘋。始覺光陰眞過客。不妨沽酒入吾唇。</text>
<title>春日卽事</title>,<text>二月雨水桃始華。長安春色正堪誇。雨來却喜能濡物。桃嫩飜愁更落花。景物關心須縱酒。乾坤高枕卽爲家。三萬六千還一日。玉壺長對送生涯。</text>
<title>春日對酒作</title>,<text>長安三月樹參差。桃葉桃花有所思。俗子解衣知貰酒。吾徒秉燭可無詩。草邊騰馬春遊牝。柳上巢鶯雨護兒。光景年年動佳興。只愁催却鬢成絲。</text>
<title>迎祥春帖字</title>,<text>蔥鬱神都氣自佳。宮中行樂萬民偕。雲間曙色開金闕。雪後春光上玉階。爭道武皇休射獵。不妨方朔任詼諧。欲知朝會邦家盛。環佩鏗鏘滿九街。</text>
<title>端午帖字</title>,<text>九重城闕接層霄。華岳龍盤衆岳朝。日出漸看旗影轉。風來不覺佩聲遙。赤靈符進三邊靜。炎帝時回一氣調。千載盛辰兼令節。願將歌頌雜簫韶。</text>
<title>送鄭員外震伯往永興寫太祖御容</title>,<text>江陵回祿詎堪聞。王命廷臣得出群。隨後南宮太宗伯。寫眞北極舊先君。山連雁塞常多雪。地護龍興尙五雲。莫怪奎星到沙漠。郞官元自應天文。</text>
<title>贈相者文致郁</title>,<text>文生人以相人傳。手把麻衣人相篇。術業子能知禍福。功名我自任迍邅。已堅江海投簪志。莫道風塵躍馬年。塞上一冬相笑戲。不堪臨別意悽然。</text>
<title>和徐秀夫人日見寄</title>,<text>同病相憐北海湄。光陰荏苒鬢絲垂。一年人日逢沙塞。正月王春阻玉墀。客到謾論方朔筮。興來還和蜀州詩。故鄕不見聞羌笛。柳色梅花有所思。</text>
<title>磨天嶺上作</title>,<text>不向磨天嶺上看。誰知行路上天難。地形自作三韓險。海氣能令六月寒。雪裏千峯連朔漠。雲邊一道走長安。美人回首音塵闕。欲寄芳華恐歲闌。</text>
<title>愁州遣懷</title>,<text>客愁無日不愁心。行到愁州愁更深。敢向長沙同賈傅。自將書記比陳琳。城邊朔雁朝朝過。塞上秋雲處處陰。極目鄕關杳何許。獨憑軒檻一長吟。</text>
<title>行營卽事</title>,<text>北風沙礫弊貂裘。去國登臨百尺樓。日落蒼山連大漠。天寒白雪滿愁州。邊城自有從軍樂。幕府何辭秉燭遊。莫道書生空老去。壯期飮月支頭。</text>
<title>元帥臺 二首</title>,<text>將軍當日破穹廬。功駕嫖姚不啻如。掃盡王庭無虎穴。闢來胡地有狼居。千年碧海沈碑後。百尺高臺戲馬餘。倚劍悲歌邊日暮。不堪懷古一躕躇。悲臺蕭瑟朔風前。一上令人興渺然。勝地幾回遊子到。客愁無賴酒杯傳。東臨日域星沈海。北望陰山雪到天。倚劍自生投筆意。揚雄方悔賦甘泉。</text>
<title>奉呈李巡相</title>,<text>朔北冥冥䘲未消。君王宵旰在天驕。終敎此老重臨塞。豈是群龍不滿朝。兵馬水軍兼節度。指揮方略駕嫖姚。郅支繫頸應無日。須刻豐碑萬歲橋。</text>
<title>鏡城。遇暗行御史李尙質。醉贈四首。</title>,<text>鳳勑丁寧出九重。李君銜命鐵關東。內熱莫愁天早雪。威生自覺海多風。衣當暮夜誰知繡。馬傍行人不避驄。欲識養兵如魏尙。雉城今日卽雲中。一杯相續莫相違。聽我長歌李繡衣。竹葉不妨連日醉。菊花元自傲霜威。樽前把燭驄難避。塞上思家雁已歸。休怪顚狂盡歡樂。殊方良會古來稀。不謂今年此地看。相逢喜極涕汍瀾。鬼門關北黃雲暮。元帥臺邊白雪寒。渤海風濤何日靜。關山行路幾多難。燭前把臂含杯酒。可怕霜臺獬豸冠。歲暮邊城雪正寒。繡衣行到自長安。檄書我在靑油幕。驄馬君隨白玉鞍。笛裏莫聽楊柳曲。樽前休着惠文冠。來時歷盡關山道。何似人問行路難。</text>
<title>奉寄愁州趙使君令丈廷虎 三首</title>,<text>大漠茫茫接海濱。孤城萬里未歸人。刀頭對月空愁夜。笛裏聞花不見春。豈有聲名傾幕府。謾將書劍老風塵。同來塞上還相憶。雪滿關山鬢髮新。王粲從軍萬里遊。北風邊雪一登樓。玄氷凍地尋常拆。碧海連天咫尺浮。夢裏何人驚塞角。來時有客贈吳鉤。消愁苦憶愁州老。愁憶愁州更轉愁。丈人今世古人風。聖主超遷雨露隆。近有胡兒纏薊北。仍留魏尙在雲中。政成惠愛黎民悅。饗罷歡呼壯士同。想得郞君彩衣樂。城頭鼓角亦融融。</text>
<title>醉贈姜君白兼示李子文</title>,<text>鏡城秋夜使君廻。蠟炬仍携御史來。驄馬嘶風追五馬。酒杯連日到千杯。烏啼故入朱絃怨。霜下飜驚白髮催。吾黨交遊盡雄俊。梁園不必羨鄒枚。</text>
<title>又贈李子文</title>,<text>海門風浪到蓬壺。長白山高北枕胡。塞上乘驄眞御史。城頭吹角大單于。詩如文繡衣爭艶。威肅飛霜草盡枯。一笑開樽傾美酒。陽關莫道故人無。</text>
<title>邊城卽事</title>,<text>歲盡邊城客未廻。故園歸思日悠哉。雲端路隔磨天嶺。雪後時登元帥臺。春到漢營愁見柳。月明羌笛莫吹梅。白頭臥病靑油幕。愧殺陳琳草檄才。</text>
<title>留別姜君白 三首</title>,<text>兵部郞中北左遷。鏡城城外海連天。知音不必先同調。對酒無端復別筵。朔塞疾風吹不盡。胡山秋日色依然。何時携手長安陌。却說狂歌枕股眠。鏡城城入白雲齊。城上高樓聞鼓鼙。幕府書記本無事。日與使君醉似泥。將軍獵罷馬秋健。御史來時烏夜啼。聚散飜成一場夢。胡山落日轉凄凄。使君高義慣相聞。此日邊城對使君。出地豫章誰得用。在天鵰鶚自超群。重陽元帥臺前會。十月漁郞浦裏分。看着老萊衣上淚。不堪同望太行雲。</text>
<title>宿漁郞浦池秀才家。見東岳詩在壁上。有感。</title>,<text>漁郞風日正蕭疏。岳老何年此謫居。陳迹依然隨俛仰。相思不見爲躕躇。郢中白雪歌難和。江上靑楓恨有餘。自顧平生堪自詑。通家曾御李君車。</text>
<title>留別秀夫</title>,<text>莫歎今日飽酸辛。曾上明光起草人。天馬賜蒙稽古力。銅龍入侍問安辰。非關世路多飜覆。自是浮生有屈伸。雉府城邊東海近。會看波浪動波臣。</text>
<title>別申進甫 二首</title>,<text>接天遼海泛槎還。五馬無端更北關。邊郡願蒙循吏澤。主恩非惜侍臣班。故鄕別夢歸風穴。絶塞羈愁對雪山。宣室佇看朝暮召。莫敎憔悴鬢毛斑。春風催却柳條靑。送我長安餞柳亭。此日把杯那忍淚。往年傾蓋便忘形。須將塞信傳鴻雁。莫把原情減鶺鴒。別後相思明鏡裏。也應衰鬢白星星。</text>
<title>留別秀夫</title>,<text>鏡城東北海冥冥。送客春風白玉甁。征馬蕭蕭將欲發。胡笳切切不堪聽。已知絶塞元楡塞。何事離亭更柳亭。四座紛紛皆盡醉。悲君獨作楚人醒。</text>
<title>述懷</title>,<text>男兒旅宦不須辭。幕府風流此一時。却把淸樽常縱酒。仍消蠟炬更題詩。五更畫角庭梅落。九月涼秋塞草衰。怊悵胡塵猶未靜。匣中雄劍只心知。</text>
<title>柳亭。留別宋澤之。</title>,<text>去歲離君菊花節。今年別我柳條時。菊黃不作登高興。柳綠惟添送客悲。元帥臺前須縱酒。鬼門關外莫吟詩。兩年兩度皆離恨。休怪星星兩鬢絲。</text>
<title>贈吉州閔使君</title>,<text>嶺北諸州吉最雄。漢庭分竹屬文翁。使君氣槩千人出。節制威風六鎭通。海戍蒼茫雲接塞。胡山迢遞雪侵空。相逢把酒邊城暮。畫角聲哀蠟炬紅。</text>
<title>吉州。贈閔使君。兼示御史子文。</title>,<text>四嶺橫空天嶺峻。九城關北吉城雄。淸秋閱兵士馬健。白日彈琴爭訟空。塞上民心歸魏尙。成都風俗化文翁。璽書不下明光殿。桓典徒乘御史驄。</text>
<title>城津。留別閔使君。</title>,<text>滄海圍城嶺勢分。城津送客醉醺醺。嶺寒歸雁常愁雪。海黑潛龍欲起雲。軍中壯士歌都護。陌上羅敷對使君。勝事回頭便陳迹。梅花羌笛不堪聞。</text>
<title>城津 八首</title>,<text>城津形勢最雄哉。睥睨平臨碧海開。氣色蒼茫常作霧。波濤洶涌自成雷。客愁不暇登樓賦。世亂偏思下瀨才。更把防身一長劍。酒闌還 一作徙 倚斬鯨臺。扶桑朝日照孤城。城外春流渤海淸。漠漠黃雲連塞暗。滔滔白浪與天平。峯巒斗入黿鼉窟。幕府高開驃騎營。此地不緣遊賞設。崔公本意在胡兵。美人音信隔雲端。客子悲歌行路難。萬里登樓臨大漠。何時策馬到長安。天淸海色扶桑遠。日落邊風城上寒。欲報主恩心耿耿。願將雄劍斬樓闌。碧海茫茫浸赤霄。從來此水自無潮。蓬萊有島寧求藥。積石如山可作橋。奉使孤槎思博望。登臨大將憶嫖姚。窓前 一作間 坐見扶桑日。比却長安不是遙。吉城歸路雪漫漫。二月邊庭春正寒。渤海無風波百丈。扶桑半夜日三竿。壯遊不覺關山遠。縱飮何妨蠟炬殘。只爲思親兼戀闕。時時回首望長安。望海樓前海色平。斬鯨臺下跋長鯨。狂濤欲拔三山去。怒蹵常愁北斗傾。岳老文章驅造化。崔公籌略見經營。何當幕府隨飛將。一掃胡塵洗甲兵。海上危城北斗齊。女墻橫壓白雲低。春天蜃氣成樓閣。落日鯨濤入鼓鼙。沙漠未淸氛䘲惡。蓬萊欲到古今迷。愁來賴有胡姬酒。一任樽前醉似泥。危城直壓海門開。落日城頭畫角哀。萬里陰雲低障塞。六鼇風浪動樓臺。逢秋旅宦還雙鬢。去國登臨且一杯。欲訪群仙問衰白。不知何處是蓬萊。</text>
<title>咸關嶺。逢寒食 二首。</title>,<text>寒食年年在洛中。今年寒食嶺頭逢。秦雲漸近猶千里。朔雪初消尙萬重。孤負天涯新節序。誰憐澤畔老形容。回首禁城歌舞地。五陵鞍馬似飛龍。馬度咸關峻嶺巓。佳辰路過意悽然。北歸鴻雁知春色。西望長安在日邊。絶塞陰風吹積雪。誰家朝火起新煙。無端却憶張谿老。樓閣山河賦幾篇。</text>
<title>程副摠別章 二首○代作</title>,<text>威聲蓋世氣超群。不獨皇朝外國聞。畫鷁樓船橫碧海。斬鯨長劍決浮雲。胸中白有平胡略。袖裏兼携諭蜀文。遠過漢庭程不識。至今誰數李將軍。十年戎馬暗遼東。萬里滄溟使節通。屬國本知蒙帝力。將軍自是濟時雄。威聲風振扶桑外。喜氣春還海島中。入奏天門應宿衛。公家曾尉漢西宮。</text>
<title>奉別程副摠</title>,<text>橫海樓船博望槎。將軍玉帳賦皇華。丈夫志北曾投筆。天子恩深不顧家。幾度驅馳持漢節。佇看談笑靜胡沙。歸途莫恐鯨觬怒。自有吾王贈莫耶。</text>
<title>奉送金光炫令公延慰冊封天使</title>,<text>帝遣天門中貴人。我公含命候絲綸。國中共戴周元子。亂後初看漢使臣。加湌道路行無恙。落筆江山興有神。遙想關西光景好。月明添得一重輪。</text>
<title>和洪員外一之見寄</title>,<text>美人持贈翠琅玕。浮世交情見歲寒。莫歎三年留幕府。須將一夢付槐安。蒼苔誰問揚雄宅。白髮堪彈貢禹冠。春日來詩秋日報。方知郢曲和眞難。</text>
<title>雪後携酒訪洪一之</title>,<text>爲把淸樽對月光。佳人挾瑟坐高堂。興來此夜山陰雪。曲罷千春陌上桑。浮世莫逢冠獬豸。酒壚誰典綺鴛鴦。臨叩滌器承恩寵。縱信臺評也不妨。</text>
<title>次趙胤之見寄</title>,<text>竊慕平生邴曼容。吏情蕭索道情濃。閑來自酌杯中酒。靜坐時看雲外峯。白髮風塵慙隱逸。故人詩句問疏慵。重興水石應無恙。莫負秋來訪一筇。</text>
<title>送全德古覲鷄林</title>,<text>遊子斑衣趨鯉庭。老人南極待文星。離愁賴有杯中酒。世事須看水上萍。落日嶺頭雲杳杳。暮春河畔草靑靑。鷄林舊迹應多感。玉笛聲高且莫聽。</text>
<title>田園卽事 二首</title>,<text>垂柳陰中一逕微。雜花生樹草芳菲。騷人獨酌有詩句。村老相逢無是非。春水白魚爭潑潑。野田黃雀自飛飛。翟公未解閑居興。枉恨門前車馬稀。萬樹煙花一巷迷。百年天地此幽棲。每驚楳客來尋洞。却喜林僧訪過溪。庭畔開樽春鳥語。窓間隱几午鷄啼。比來懶惰詩兼廢。得句今朝覓紙題。</text>
<title>奉贈東陽尉</title>,<text>刃遊詞翰兩恢恢。藝苑兼看筆陣開。漢代名臣丞相府。秦時貴主鳳凰臺。殊恩已許溫泉浴。仙賞仍從碧海廻。八月觀濤應有作。肯令枚乘擅雄才。</text>
<title>上東岳 幷序</title>,<text>湖西伯東岳李先生寄書曰。我不忘君。君忘我何也。北路去來。豈無一篇詩。何不見示老夫耶。因寄小花牋百枚曰。莫道錦江牋樣小。一牋堪寫一篇詩。謹寫呈三十餘首。又賦一篇附呈云。東岳峯雲滿太虛。凌雲健筆掣鯨魚。通家忝作龍門客。負郭慙回長者車。縱有明珠恩未報。長吟白雪和難如。北來多病抛詩草。今爲來書強一書。附東岳書札詩士別三日。括目相對。獲見辱示北路作三十首。高處出建安。鮑謝當北面。非復曩日手段。二百年無此作。此之謂也。其得江山助多矣。盥手圭復。頭風自痊。不知所謝。不知所謝。敢竭鄙思攀和。詩云乎哉。言志而已。幸電覽覆瓿。其可其可。甲戌臘月八日。病岳頓首。詩曰。詩什黃初賦子虛。南山玄豹北溟魚。一時妙譽傳三篋。七歲奇才閱五車。鮑叔元知管敬仲。廉頗終謝藺相如。錦江此夜晴虹吐。出塞新詞枉手書。</text>
<title>寄元子建令公</title>,<text>遼東胡騎尙妖氛。亂後幽棲載典墳。欲借長風破巨浪。誰將雄劍決浮雲。自憐天地爲遊子。每對江山憶使君。笑殺布衣還有勢。平生知道衛將軍。</text>
<title>俊上人往謁肅羽。以詩贈之。</title>,<text>解袂無端久索居。山僧歸去問何如。車牛演處知聞法。塔雁回時好寄書。別後文章應更老。歲寒交道莫相疏。蒼苔窮巷門常掩。却憶高軒枉弊廬。</text>
<title>懷肅羽令公</title>,<text>莫道門無車馬賓。樽中有酒不全貧。將身自笑婆娑世。落筆猶堪壓倒人。只戀聖朝依輦轂。肯隨兒輩逐風塵。平生知己惟君在。歲暮江湖願卜隣。</text>
<title>送嶺伯肅羽</title>,<text>官爲方伯亦男兒。況復公年少壯時。夾道萬人看擁蓋。專城五馬護褰帷。白雲鳥嶺應回首。黃葉鷄林幾賦詩。屈指到期梅正發。可能持贈慰相思。</text>
<title>送黃海李方伯</title>,<text>錯節盤根屬莫耶。虎符雄鎭國西涯。地生銅鐵山千里。海有魚鹽邑萬家。此去威風瞻節制。他時聲價振京華。蛟龍不動波濤穩。好放扁舟看白沙。</text>
<title>寄元老時爲關西方伯 二首</title>,<text>浿江王儉國西門。杖鉞褰帷節制尊。從古關防雄左海。卽今聲勢繫中原。一時雅望兼巡察。兩度高才擢壯元。聞說邊民皆願戰。莫敎庭議講烏孫。統軍亭北陣雲深。王儉都前劍戟森。和議已攻當路塞。地名何處殺胡林。拔來樽俎城千丈。養得熊羆士百金。玉署侍臣爲上將。禁中頗牧古猶今。</text>
<title>次趙吏部胤之見贈韻</title>,<text>君詩何遜較還過。水部其如吏部何。秪有郢人能唱雪。誰當海若敢言河。諸公衮衮官皆貴。世故紛紛日又多。散木本來宜廣莫。靑雲不用恨蹉跎。</text>
<title>送北伯尹令公履之</title>,<text>豐沛王城近赤霄。樂民樓勢起岧嶤。雲邊積雪咸關嶺。海上長川萬歲橋。威制一方名已振。位居二吏路非遙。和羹自是公家事。莫遣玄成擅漢朝。</text>
<title>送申羅州</title>,<text>南州豪惡未全鋤。聖主知臣吏自除。爲是寇恂河內借。元非賈誼漢廷疏。不堪白髮看征蓋。且待黃金有璽書。從古相門還出相。容門豈但使君車。</text>
<title>送慶州金府尹尙</title>,<text>嶺南形勝壯山川。海外鷄林海內傳。一道最難治此府。擧朝皆喜得吾賢。萬波息笛歸何處。六部遺墟問幾年。節物更當黃葉落。想應懷古有新篇。</text>
<title>送北伯完南君 二首</title>,<text>季冬氷雪動行軒。問俗中丞節制尊。鐵嶺入雲分內外。咸興爲府別乾坤。關防從古雄東海。鎖鑰唯君可北門。豐沛肇基應有感。漢臣劉向漢王孫。咸興江水抱城流。萬歲橋頭西北樓。蔥鬱至今龍虎氣。繁華自古帝王州。風謠問處從戎幕。參佐延來見勝遊。莫道熊轓榮道路。己曾麟閣畫封侯。</text>
<title>題靜叔趙子昂八駿圖</title>,<text>八駿霜蹄固絶塵。吳興意匠亦殊倫。驍騰自是龍爲友。妙絶方知筆有神。萬里山河非舊日。誰家屛障屬他人。生綃一幅何須問。悵望中原淚濕巾。</text>
<title>送李使君靜叔之尙州</title>,<text>潢池不必用威懲。治亂從來似亂繩。此去使君須自勉。他時聖主以爲能。路經鳥嶺山重阻。節屬炎天氣鬱蒸。行到南州知勝熱。片心元自玉壺氷。</text>
<title>詠宋僉正盆松</title>,<text>盆中偃蓋氣蕭疏。地窄蚪龍根未舒。時有細聲聞枕席。幾多蒼色滿階除。主人知是宋榮子。對樹翻疑陶隱居。下自成蹊桃李節。獨來臨去却躕躇。</text>
<title>送濟牧金星老壽翼</title>,<text>使君前者尹龍灣。爲政龔黃伯仲間。新命又聞來北闕。治聲大抵自西關。漢挐馬卵生千里。滄海鼇頭戴五山。縱是壯遊遊絶域。幾回歸夢夢朝班。</text>
<title>送嶺南伯澤之南銑</title>,<text>風雲仁祖大王遭。八道人看 一作中丞 六擁旄。聖主卽今新政化。雄藩又復屬賢豪。郡城七十蓬萊盡。山鎭 一作勢 西南太白高。宅相本來丞相府。腰間終佩呂虔刀。</text>
<title>題白軒金剛錄後</title>,<text>楓岳峨峨日御翻。衆山天下此爲尊。秀出東方蟠渤海。俯臨西極倒崑崙。九龍有宅淵無底。萬瀑爭流洞一門。丞相李公今李白。詩篇千載竝詞源。</text>
<title>別沈鍾城元直𢋡 二首</title>,<text>富寧遷客賦靈氛。今向行營作使君。回首山川如昨日。始知榮辱卽浮雲。江邊絶塞親龍劍。雪裏胡天對馬軍。州是愁州愁可遣。一樽須醉任醺醺。主恩超擢錦衣鮮。縱向邊城異左遷。軒冕時來吾所有。詩篇別後與誰傳。千年大漠黃沙外。八月愁州白雪前。相送都門皆俊傑。幾人持贈繞朝鞭。</text>
<title>務安李使君士實送米 二首</title>,<text>使君書札故人存。霖雨長安十日昏。豈意遠分陶令粟。居然來到子桑門。開緘宛似逢靑眼。有債還堪醉綠樽。不是私貧偏在我。放歌高枕任乾坤。暮春芳草喚愁生。溽暑融風大雨行。別後漸看時物變。書來可見故人情。分符漲海南方郡。臥病長安北斗城。節序正當河朔飮。自君出矣與誰傾。</text>
<title>奉寄士實</title>,<text>老夫衰病斷經過。明府音書問雀羅。兩候正看今日至。南方猶想火雲多。含杯每憶靑門會。唱曲兼懷白雪歌。妙政殊恩在朝暮。騫騰壯志豈蹉跎。</text>
<title>別申君澤濡之燕</title>,<text>却將杯酒問刀頭。唯酒消愁尙有愁。萬里雲山連大漠。中原東北是幽州。地形踔遠風沙暮。天氣蕭條桑葉秋。臥病經年詩摠廢。爲君題贈替吳鉤。</text>
<title>寄柳忠州德甫碩</title>,<text>柳侯爲政異前官。百事還從一事看。廢館經營新棟宇。涸池疏鑿起波瀾。雨過紅藕淸香洌。風入蒼松偃蓋寒。臺號彈琴知有待。訟庭多暇只琴彈。</text>
<title>送李御史慶億之濟州 二首</title>,<text>濟州環海海漫漫。東面扶桑不見端。遂有仙槎浮大壑。始知驄馬發長安。蓬萊渺渺靑天遠。橘柚重重碧樹寒。王事應須在努力。君冠非異惠文冠。銀鞍出餞帝城空。白筆臺臣入島中。滄海檣烏隨御史。漢挐天馬避靑驄。欲知四極須看斗。可到三山但患風。萬里好行無底谷。幾時歸奏未央宮。</text>
<title>送李濟州禬</title>,<text>慣聞南極有耽羅。未到還同舊所過。橘柚挺生包貢遠。驊騮養息逸群多。海隅白日隣暘谷。天外靑山限漢挐。褒秩璽書朝暮下。莫將華髮恨蹉跎。</text>
<title>贈趙胤之</title>,<text>浮生於世合而離。世事悠悠不可期。却憶關山同作客。何知洛下共論詩。愁腸實怯聞蘆管。別淚虛沾贈柳枝。珍重故人才力健。詞壇爭覩漢旌旗。</text>
<title>送金自珍南重之燕</title>,<text>遼東行色不須愁。壯士當爲一壯遊。障塞地形連上谷。職方山勢鎭幽州。薊門木葉三秋下。碣石滄波萬里流。應見悲歌燕市客。市宁沽酒典貂裘。</text>
<title>送北伯鄭禮卿知和</title>,<text>拔擢英豪在聖朝。節旄弓矢擁征軺。六鼇大壑東溟闊。群畜窮廬北氣遙。鐵關綰轂無他路。江水連天有一橋。知道折衝樽俎裏。登臨何用霍嫖姚。</text>
<title>送永安尉洪柱元</title>,<text>蕭史吹簫學仙日。張騫泛槎尋源時。方持漢節有行役。肯向秦樓愁別離。路經遼塞地形遠。天盡薊門秋氣悲。北堂朝暮倚閭望。努力加湌歸莫遲。</text>
<title>送湖南伯</title>,<text>霍光勳業轉乾坤。漢室龍興武帝孫。曳履尙書天北極。剖符方岳國南門。麟臺畫像丹靑炳。熊軾褰帷節制尊。吾黨素期公不負。男兒此別莫消魂。</text>
<title>送湖西伯李志曼曼</title>,<text>頻持節鉞出朝端。摠爲雄藩鎖鑰難。地是唐時都督府。官兼漢代惠文冠。鷄龍岳峻雲峯起。白馬江深水氣寒。拱北高樓在城北。幾回回首望長安。</text>
<title>次任鍾城孝伯受降樓韻</title>,<text>危樓迢遞壓滄溟。萬里胡山見地形。塞草蕭蕭秋正白。烽煙細細暮還靑。詩因橫槊猶堪賦。酒有行杯且莫停。賴得任侯爲鎖鑰。北門從此不須扄。</text>
<title>秋日書懷奉呈竹南吳尙書</title>,<text>一代誰雄翰墨場。竹南台老有輝光。詩令曹植辭前輩。書竝張芝作雁行。自笑浮名成濩落。空憐壯志尙飛揚。論文爲貰淸樽酒。且向東籬待菊黃。</text>
<title>送睦淸風兼善</title>,<text>淸風勝境誰與儔。邑有寒碧之高樓。萬竅同歸 一作爭號 一風 一作風一 穴。千峯束 一作崛 起滄江流。一作江中流 漁村斜陽來釣艇。別渚過雨飛沙鷗。我將登眺助詩興。物色使君留不留。</text>
<title>寄任鍾城有後</title>,<text>長白胡山鎭北州。使君高起受降樓。離家可禁千杯醉。極目堪消萬里愁。都護曉霜隨畫角。單于秋色上旄頭。登臨塞上多新作。八詠何論沈隱侯。</text>
<title>送權定山說</title>,<text>使君行色樂何如。五馬南行奉板輿。堂上戲啼看彩服。盤中美味見江魚。時當積雪三冬暮。邑有荒城百濟餘。窮巷閉門賓客絶。可能遙寄▣封書。</text>
<title>送李江陵東溟</title>,<text>老夫不見江陵府。仙境猶聞鏡浦臺。山勢遠從胡地起。郡名曾自漢朝來。行時雪路玄陰塞。到日春天碧海開。白髮掃除靈藥在。幸分金匕制齡頹。</text>
<title>兪承旨瑒伯圭庭試文武入格。壽親席上作。</title>,<text>彎弧落筆摠先鋒。文武人推一代宗。獻壽雪天時正暮。開尊春酒色還濃。聖朝褒賞來雙虎。才子聲名掩八龍。此日榮光蒙帝力。寸心須勉歲寒松。</text>
<title>送趙康津䃏</title>,<text>茫茫大海接天流。萬里耽津對濟州。節度關防加里浦。使君遊賞鎭南樓。陞堂自可琴爲理。去國還須酒散憂。玉署金華當有召。瘴鄕何足久淹留。一作耽津海水接天流。萬里雲煙對濟州。</text>
<title>寄關西伯李正英</title>,<text>妙香堯代檀君降。平壤周時箕子都。歲月幾回城郭變。山川應有古今殊。朝廷望屬關西伯。聖主恩分臥內符。窮巷閉門車馬絶。倘能書札問蓁蕪。</text>
<title>送湖南伯閔維重</title>,<text>少年方伯器靑雲。昭代超遷得出群。萬里山河兄弟屬。三韓鎖鑰北南分。威兼節度看兵馬。職領樓船見水軍。巡郡如經帶方郡。邑人應識舊郞君。時閔公之兄鼎重按節嶺北。帶方卽南原一號。閔公先君曾宰此邑。</text>
<title>沈駙馬碧波亭 三首</title>,<text>主恩都尉受偏多。亭錫嘉名是碧波。身上榮光依日月。眼前形勝對山河。雲端風磴聞瑤佩。雨裏江船發棹歌。蕭史浪爲蓬島客。仙居視此不能過。公子華亭入翠微。碧窓朱栱有光輝。春來日暖魚龍出。夜久星稀烏鵲飛。海上浮槎時犯斗。江邊積石舊支機。開筵把酒皆豪俊。不醉應知客不歸。主家新搆向江開。兩岸沙明碧水廻。留客琅玕淸夏簟。勸人鸚鵡滿春杯。常看雲氣浮三渡。更想江源出五臺。多少諸亭連上下。幾亭名自聖君來。</text>
<title>送閔嶺伯煕</title>,<text>方伯朝廷得閔侯。王春節鉞過龍湫。入雲鳥嶺三千仞。問俗熊輪七十州。左海山河終古壯。赫居風化至今流。褰帷所到應多作。須寄新篇解別愁。</text>
<title>送嶺東伯李子高後山</title>,<text>嶺東形勢控扶桑。天下人傳不死鄕。仗鉞宣風瞻氣像。登高作賦有輝光。山臨海上蟠皆骨。城繞雲端出衆香。再到永郞遊賞地。也知君亦是仙郞。</text>
<title>送泰安李使君球</title>,<text>郡在嗚呼孤島邊。至今雲物尙依然。正當楚客悲秋日。遙想齊王入海年。宇宙不須傷往事。山河只可賦新篇。自知白髮才無用。猶向離亭贈馬鞭。</text>
<title>送海運趙判官䃏</title>,<text>妙年聲價擅詞場。自是風流漢署郞。道路卽騎沙苑馬。江山兼管海陵倉。也應擧國思船運。況復今秋屬歲荒。行到耽津童子喜。幾多靑竹列成行。</text>
<title>送北兵使李春長晩榮</title>,<text>北庭獯鬻限江潯。戰士轅門盡百金。滄海風濤吹地轉。大荒雲雪接天陰。題詩定賦從軍樂。佩劍遙憐報國心。年少曾經掌書記。至今爲檄愧陳琳。</text>
<title>送北評事洪柱國。兼寄節度使春長令公 二首。</title>,<text>書記翩翩出朔方。將軍幕府得才良。東臨可以觀滄海。北上還如度太行。行色弊裘衝雨雪。檄成雄筆挾風霜。自憐白首曾經此。懷舊離群賦一章。胡地群山北極來。結爲長白勢崔嵬。開窓正對千秋雪。倚劍須登百尺臺。遙想摠戎多逸興。數延參佐共含杯。從今瀚海嫖姚幕。不數陳留阮瑀才。</text>
<title>奉送福昌君之燕</title>,<text>先王王子勞王事。今日王孫又入燕。磐石本支元百世。國家艱險亦多年。山川遠歷盧龍塞。詩律行看白馬篇。珍重再三求別語。強扶衰疾寫華牋。</text>
<title>梅鶴亭 幷序</title>,<text>處士黃公。我東草聖。作亭於嶺南洛江之西寶泉之上。山號孤山。亭號梅鶴。蓋慕林和靜也。公先祖嘗愛此地。公承先志結搆焉。在嘉靖癸巳。去今百四十餘年矣。賦詠此亭。若李陶山之儒宗。趙龍門之高致尙矣。其餘諸公。皆一時名人。自經壬辰以後。亭已毀滅。只有基址。好事者恨之。李使君東溟。卽黃公外裔。慨然有堂搆之志。經之營之。煥然復古。黃公及李君。內外雖殊。其爲先則一也。李君揭舊亭號。徵作於諸君。諸作皆佳。南中丞之序尤奇。亦及於余。余不得辭。爲之記。又賦長律二首。上屬黃公。下屬李使君。草聖黃公出世塵。作亭梅鶴洛之濱。梅開雪裏常迎客。鶴下雲霄 疑作間 却向人。更把孤山爲自號。始知和靜是前身。高風綿邈今安在。只有龍蛇筆法神。新搆華亭勢最尊。金烏高峙洛江奔。登臨遠控山川色。除翦全無草木根。雄筆世傳王逸少。舊基今屬魏陽元。使君此擧眞堪頌。一代諸辭摠外孫。</text>
<title>進士鄭晩世挽</title>,<text>方翁長抱楚臣悲。傳家幸有麒麟兒。長安客舍病不起。白馬江花開爲誰。寡妻崩城哭何益。慈母倚閭還無期。天之報施竟如此。爲問蒼蒼知不知。</text>
<title>哭李子文</title>,<text>聖朝恩賜大夫環。伏枕憐君竟不還。謫裏自嬰漳水疾。生時猶度鬼門關。不聞吹笛心先亂。欲賦招魂鬢已斑。莫怪東郊偏下淚。往年茲地別關山。</text>
<title>杞平君兪伯曾挽 二首</title>,<text>光國元勳社稷臣。杞溪丞相畫麒麟。賢孫傑出承先業。聖主中興有偉人。蒙叟藏舟何奄忽。朱雲折檻謾嶙峋。寢門已盡平生淚。此日歌虞血滿巾。亂後孤忠與世疏。澄波渡口卜幽居。雲雷不盡經綸志。宇宙空留慟哭書。丞相門闌今寂寞。朝廷衮職復何如。平生知己惟夫子。泣向蒼天問喪余。</text>
<title>尹而遠鳴殷挽</title>,<text>曾以危言謫海隅。漢庭爭道伏靑蒲。天門極北還前席。方岳惟南更剖符。就木豈能忘老母。折薪猶得托潛夫。新阡遠起南陽土。病負孤墳撫一呼。</text>
<title>崔政丞鳴吉挽</title>,<text>中興際會尙雲雷。握節經年薊北廻。帶礪莫非同德士。安危偏係出群才。佳城白日來重壤。列宿靑天落上台。惟有舊時門下客。一瞻東閣一悲哀。</text>
<title>趙監司廷虎挽 二首</title>,<text>聖主求臣頌得賢。直詞靑竹爲誰編。豆江入海分符內。皆骨通天杖鉞前。從古將雛聞鳳穴。卽今歸室會龍泉。玄冬白日寒無影。可忍三千在此年。陳迹無端有古今。忍看飛旐出江陰。詩思絶塞秋將盡。酒憶愁州雪正深。數畝耕田經亂後。百年憂國老臣心。噭然隨哭非通命。淚爲樑摧自不禁。</text>
<title>北渚金政丞挽 二首</title>,<text>中興諸佐盡豪英。第一功臣禮數榮。相國蕭何惟帶劍。將軍霍氏不書名。壯圖樹立軒天地。遺表精忠見死生。門下受知仍入幕。可堪垂淚送丹旌。也是爲人磊落人。雄才爽氣自殊倫。壓羊刑馬酬功日。正笏垂紳報主身。宇宙卽今歸俊傑。雲雷誰復繼經綸。文章幸得聞餘論。戒與齊梁作後塵。</text>
<title>哭柳弟圭三</title>,<text>吾祖門闌有外孫。爾家兄弟魏陽元。三珠竝照爭稱賀。一樹先摧痛可言。素幔沙頭悲水鳥。歸舟江路哭巴猿。年前往復多書札。次第尋書洒淚痕。</text>
<title>趙知事緯韓挽</title>,<text>少日文章破五車。老來豪氣不曾除。談天豈獨如鄒衍。作賦還兼似子虛。會入耆英年大耋。位登樞府秩尙書。平生父友公今逝。廟外含哀一哭諸。</text>
<title>兪參議省曾挽 二首</title>,<text>壯元聲價振京師。拔擢偏蒙聖主私。問俗畫熊曾一道。避人驄馬亦多時。蒼顏素髮朋三壽。拖玉腰金有兩兒。適去極知夫子順。淚痕懷舊不禁垂。曾見公家舞彩衣。玉巵爲壽照春暉。一門父子官皆貴。百歲人生過者稀。正憶華筵初秩秩。不堪丹旐自飛飛。孤舟泝上滄江遠。悵望泉臺涕一揮。</text>
<title>淸陰金先生挽</title>,<text>始覺蒼天有命哉。還從雪窖到三台。死生亦大曾無變。軒冕雖榮盡倘來。每仰魯連東海蹈。不堪尼父太山頹。此哀萬世誰知解。知解方能解此哀。</text>
<title>海崇尉挽</title>,<text>先朝都尉寵何如。躍馬朝天侍玉除。帝乙當年歸妹吉。仙人從古好樓居。一時歌舞秦簫盡。百卷文章禁臠餘。執紼素心違伏枕。淚痕秋日濕衣裾。</text>
<title>宋澤之國澤挽</title>,<text>同心言臭正如蘭。況復同經行路難。滄海無風波自起。邊城積雪夏猶寒。當年我掌惟書記。此地君曹似馬官。秉燭把杯還一夢。淚沾衣袖不能乾。</text>
<title>閔參議仲集光勳挽</title>,<text>百年臭味也相須。到老交情列友于。黃壤豈知封馬鬣。靑天不盡展鵬圖。雖居城市隱君子。共說朝廷良大夫。積善高門餘慶在。試看庭畔樹三珠。</text>
<title>延陽府院君挽 二首</title>,<text>相公先相濟艱危。圖畫麒麟帶好兒。父子一朝俱歃血。君臣千載自同時。儻來軒冕靑雲致。老去精忠白日知。五羖大夫焉獨美。國人無不淚痕垂。皇天錫福冠朝廷。七十爲稀又十齡。麟閣正開 一作更兼 丞相府。上台還傍老人星。向來燮理誰能繼。入告謀猷不復聽。漢代功臣年表在。發揮無愧簡編靑。</text>
<title>完南府院君挽</title>,<text>王室宗英漢石磐。挺生才傑出朝端。策勳靖社逢千載。有命經邦摠百官。天上下台今忽拆。人間此路占來難。士林相弔皆流涕。巖穴寥寥薦考槃。</text>
<title>李宣川性恒挽</title>,<text>讓寧德與延陵竝。餘慶人稱後裔賢。擢第幾經臺省貴。超資又得錦衣鮮。龍駒愛子能千里。雁序於余少六年。浮世死生今日異。不堪來哭蓋棺前。</text>
<title>李判書時昉挽</title>,<text>父子兄弟雲臺畫。勳業元須際會期。天挺攀鱗附翼士。年當二首六身時。黃沙獄靜爲中尉。紅粟倉盈判度支。夢食瓊瑰邦殄瘁。却瞻飛旐不勝悲。</text>
<title>鄭監司大方世矩挽</title>,<text>相知貴在伯牙絃。幾度狂歌枕股眠。伏日每爲河朔飮。春天常繼永和年。臺前柏樹餘風在。嶺外甘棠惠化傳。萬事居然已陳迹。不堪懷舊笛聲邊。</text>
<title>金判書藎國挽</title>,<text>海東東序有金鍾。文武方兼一代宗。箕國再經巡察使。漢廷常職大司農。連枝光彩瞻昆季。八耋功名保始終。聖主臨朝應歎息。獨無餘恨命三公。</text>
<title>申參判汝萬翊全挽</title>,<text>瑞石山前剖虎符。更留松嶽守松都。禮部亞卿官不賤。銀臺知事寵常殊。家聲已繼先丞相。舊業仍傳五丈夫。同里故人曾弟畜。白頭垂淚送黃壚。</text>
<title>李僉正井男挽</title>,<text>相國槐庭第二郞。馬門人道白眉良。承家節操聞詩禮。與世交遊盡老蒼。三月契修春正暮。百年身去夜還長。平生情義親昆弟。薤露歌成泣數行。</text>
<title>趙政丞翼挽</title>,<text>位居台鼎受皇恩。一代皆瞻出處尊。天地閉時辭爵祿。風雲會日起田園。傳經學入先儒室。事主忠移孝子門。欲寫哀詞便下淚。寸心憂國幾人存。</text>
<title>金政丞堉挽</title>,<text>己卯芬芳閱幾齡。後孫才力亦精靈。靑雲自致爲卿相。喬木猶存想典刑。爭瞻北極朝明主。忽報東維比列星。葬日長安天雨雪。一作十月長安風日慘 薤歌凄斷不堪聽。</text>
<title>蔡判書伯昌裕後挽</title>,<text>冢宰文衡集一身。丈夫名位亦殊倫。疾驅貴已同燕客。曠世才兼似漢臣。幾度逢迎春酒熟。肯合交道白頭新。于今縱有忘憂物。安得樽前對故人。</text>
<title>李參判君瑞應蓍挽</title>,<text>曾在先朝鳳一鳴。小兒猶識直臣名。漢廷柏府爲都憲。周禮天官到亞卿。魂魄奄隨長夜逝。死生寧變故人情。不知衮職今誰補。掩淚空思白馬行。</text>
<title>朴尙書尙之遾挽</title>,<text>軍務關心病拮据。身殲奄作夜臺居。一時異數臣無兩。曠世奇才地有餘。邦政常爲大司馬。履聲今絶舊尙書。死生物理悲奚甚。淚爲公私自滿裾。</text>
<title>李判書時發夫人挽</title>,<text>從夫八座位夫人。二子尊榮亦絶倫。紫誥常看霄漢降。彩衣長向北堂新。班姑有筆堪成史。孟母移居正擇隣。巨室寢來無復寤。永懷敦睦却沾巾。</text>
<title>愼參判伯擧天翊挽</title>,<text>來去生涯七十齡。世人誰復測沈冥。薄言冠冕誠眞隱。每醉壺觴 一作糟醨 是獨醒。江漢本爲南國紀。雲霄今失少微星。披襟却憶年前事。一望泉臺涕自零。</text>
<title>郭執義欽老之欽挽</title>,<text>接歡杯酒幾多時。傾蓋朱顏鬢已絲。湖外暮雲那忍望。城西秋氣正堪悲。情同昆季無差等。地隔幽明有別離。堂上大人年九十。冥冥不信昊天知。</text>
<title>鄭判書君則世規挽</title>,<text>南漢勤兵赴敵兵。北辰瞻望泣孤城。不須戰地論成敗。可見忠臣一 一作決 死生。自是恩私遭聖代。居然爵位到天卿。人亡豈但邦家慟。弟畜難堪里閈情。</text>
<title>睦參議行善挽</title>,<text>曾隨伯氏與同遊。令弟仍知第一流。鳴鳥來周眞鸑鷟。駿駒歸漢卽驊騮。百年懷舊空聞篴。半夜如今又失舟。回首廣陵飛旐遠。淚痕零落不能收。</text>
<title>閔三宰應亨挽</title>,<text>驪江門閥冠雲霄。挺出人瞻出衆標。國事險夷經萬變。寸心終始奉三朝。位高黃閣方前路。歲暮靑松竟後凋。淚下不禁衣盡濕。玉堂曾是忝同僚。</text>
<title>申正湸之湸挽</title>,<text>欲歌哀挽淚先垂。惟是平生鮑叔知。輦轂身居雖仕宦。滄洲趣在絶追隨。承家賴有駒千里。不第非無桂一枝。多少漢庭分竹地。至今遺愛去思碑。</text>
<title>龍興致雲 庭試作</title>,<text>鳥獸人間誰最巨。獸稱熊虎鳥稱鵬。爪牙縱利寧逃網。羽翮雖高亦可矰。只有蛟龍神不測。其於品彙獨無朋。何人浪說能爲豢。大聖猶嗟識未曾。神物或從天外起。彩雲常見帝鄕升。張鱗夭矯重溟動。噓氣蒼茫六合蒸。飛電能令昏夜白。疾雷常遣太山崩。幾回蒼狗斯須變。轉作奇峯百萬層。風振雄威斯拔木。雨餘深谷盡爲陵。冀州乳虎驚藏穴。巫峽啼猿畏落藤。稟性雖云靈變化。失依安得此飛騰。疇能濟水無舟楫。始信惟人在股肱。念昔英雄興草昧。也須經濟藉賢能。君臣自有風期合。輔弼何煩夢寐憑。但使勛華相繼作。自然元凱四門登。蜀宁名相傳諸葛。唐代良臣說魏徵。今日幸逢千載運。御天咸仰六龍乘。側聞嚴子罷垂釣。復見虞卿來擔簦。知道畫圖求駿骨。故敎詩律賦龍興。小臣亦在丹墀下。崇重洪恩恐不勝。</text>
<title>北上行</title>,<text>高堂置樽酒。四座羅豪英。酒酣舞劍起。奏我北上行。北上聲正苦。聽者淚如水。僕昔少年日。去國遊千里。峨峨太行坂。日暮驅車勞。伯樂死已久。征馬空悲號。慈腸入雲曲。鳥道橫天高。是時天正寒。朔風從北來。層氷地軸裂。積雪何崔嵬。斑斑有猛虎。遊戲山之間。猛虎欲齧人。不避豪與賢。心驚魂欲散。指直帶難結。昨日爲朱顏。今日成白髮。此時但恐死。摧輪何足論。不聽此歌曲。誰知行路難。寄語遠遊子。歸來長鋏彈。</text>
<title>上之回</title>,<text>白日照甘泉。天門氣鬱嵂。翠駕六玉虯。雷動萬乘出。黃道直如絃。羽林森成列。雄戟建干將。珠旗曳明月。行行到石關。俯視天山雪。單于繫長纓。月支跪雙膝。威聲旣已震。志願猶未畢。恨不騎八駿。崑崙宴石室。擧首望瑤池。天空白雲滅。</text>
<title>遊仙詞 十一首</title>,<text>白雲入大梁。出自蒼梧山。仙人白雲裏。俯視天地間。汲汲名利輩。車馬相往還。黃鵠絶四海。壤蟲焉能攀。秋山有白露。露冷沾人衣。仙人上賓天。千載一來歸。借問此何人。無乃丁令威。俯視遼東郭。人民嗟已非。安期賣仙藥。世號千歲公。秦皇聞其名。見之咸陽宮。黃金千餘萬。棄與泥土同。超然入無倪。莫知其所終。已矣不可求。滄海多天風。崑崙在西極。實維王母都。山高二千里。日月不能踰。層城起九重。翠水環城隅。礭然白其首。戴勝而穴居。庭前有奇樹。厥樹惟玉珠。上有鳥往來。厥鳥三足烏。東海有仙山。厥山名蓬萊。黃金爲宮闕。白玉爲樓臺。大海環天外。裨海若一杯。風濤自開闢。日夜聲如雷。神人御六氣。出入求仙才。峨峨承華殿。靑鳥來徘徊。武帝內多欲。王母胡來哉。韓衆駕白鹿。琴高騎鯉魚。朝發蒼梧山。夕宿醫巫閭。扶桑摠我轡。不周回我車。歷覽九垓外。其樂知何如。羅浮何峻秀。上有朱明天。海水昔襄陵。浮來蓬萊山。洞廻五百里。琪樹生其間。神人吸風露。綽約氷雪顏。步綱佩豁落。衆神相後先。慴伏虎與狼。不敢爲凶殘。物有天地先。何人字之道。衆人在大夢。空憶蓬萊島。綠鬢倏焉衰。安得長美好。獨有廣成子。千年不知老。五山在海中。本自無根着。壯哉十六鼇。頭上戴神岳。茫茫大瀛海。海水皆蒼色。釣鼇彼誰子。來自龍伯國。鼇驚奮其鬐。千里聲燀赫。白波蕩五山。山流北之極。仙聖巨億萬。一朝遷其宅。寄語流離子。▦言客南北。神仙在山澤。不必蕊珠宮。有時混塵世。出入城市中。昔有鑄冶師。六安陶安公。橐鑰天地間。紫氣與天通。姓名在金簡。時來乘赤龍。谷神本不死。是謂玄牝門。下士大笑之。誰知天地根。棄家遊五岳。庶與違者論。路逢深目士。稽首乞一言。顧我粲然笑。擧臂入白雲。孺子可以敎。去矣修崑崙。</text>
<title>西門秦女</title>,<text>子胥昔奔吳。貞女死溧陽。聶政暴韓市。姊亦殞其傍。杞女仰天哭。城摧哀怨長。代姬不歸趙。摩笄山色蒼。何氏墜靑陵。不從宋康王。羅敷謝使君。曲傳陌上桑。秋胡却金夫。去入魚腹藏。木蘭戍沙漠。功成還故鄕。豈如西門女。報讎劍如霜。</text>
<title>白頭吟</title>,<text>君心若逝水。妾容如滿月。逝水不復還。滿月光漸缺。龍門百尺桐。霹靂半摧折。斸成膝上琴。泠泠隨風發。爲奏白頭吟。哀怨何激烈。一彈黃鵠來。再彈綠雲絶。琴罷月照臺。惻愴與君別。</text>
<title>猛虎行</title>,<text>惟山有百獸。猛虎爲之君。猛虎殺百獸。日日供其飡。平明赤豹食。薄暮黃熊呑。所食在熊豹。狐兔何足論。額若雪山白。目若長庚懸。怒吼石崖裂。咆哮聲震天。長風激萬壑。壯夫莫敢前。一朝落陷阱。局促如孤豚。爪牙無所施。乞食良可憐。皮爲人所寢。肉餒於烏鳶。人有甚於此。豈獨猛虎然。蚩尤作大霧。六合白日昏。項王起江東。一劍分中原。夏育太史皦。叱呼駭三軍。當其橫行時。力欲拔崑崙。逮乎失其勢。身首還橫分。自古恃力者。莫不殞其身。聊爲猛虎行。以戒後之人。</text>
<title>邯鄲才人下嫁廝養卒</title>,<text>昔日侍金屛。長眉遠山掃。今日落玉階。紅顏爲君老。天門綠雲隔。迹遠夢難到。憂來登高樓。目極怨芳草。日暮問行人。何處邯鄲道。</text>
<title>東武吟</title>,<text>有客在樓上。月明彈素琴。琴聲何激烈。散入綠雲深。借問此何曲。云是東武吟。少學霸王術。氣岸超古今。觀書破百家。作賦凌上林。承明謁天子。一見賜黃金。金樽會衆客。鶴蓋常成陰。一朝別朝市。歸來湘水潯。擧首望長安。天門隔千岑。風塵黑貂弊。鬢毛白雪侵。門前鳥雀喧。故舊商與參。秋風洞庭波。葉下氣蕭森。老驥伏櫪上。尙有千里心。我欲竟此曲。此曲誰知音。已矣不須道。淚下空沾襟。</text>
<title>大堤曲</title>,<text>別來復幾時。香殘合歡被。襄陽大堤上。日暮採白芷。採之欲贈誰。美人隔千里。爲唱白銅鞮。歌聲怨綠水。</text>
<title>東海有勇婦 二首</title>,<text>勇婦志激烈。視死猶視歸。腰間拔匕首。血濺沾羅衣。靑天白虹起。碧海秋霜飛。積怨一朝報。英聲千古稀。揮劍雪霜色。殺讎都市中。如何一女子。挾此萬夫雄。五步見流血。千秋驚俠風。荊卿非壯士。虛死咸陽宮。</text>
<title>黃葛篇</title>,<text>良人隨下瀨。銅柱征百越。梅花大庾嶺。萬里音塵闕。飛鳶墮水中。何以度炎熱。爲君欲裁衣。素手採黃葛。</text>
<title>與鄭文中申伯擧，庾伯起遊三角山。少時作</title>,<text>華山入太淸。削成有三角。本是在中州。壓河爲西嶽。巨靈一咆哮。擘來漢京北。銀河成瀑布。北斗桂山腹。天寒九月交。草木已黃落。高秋景物新。堪與畫圖敵。萬里尙可訪。此山乃咫尺。悠然動高興。欲止不可得。逐呼數三人。共着謝公屐。飄飄出塵土。去去穿蘿薜。僧伽久聞名。佛殿照金碧。黃昏上危嶺。俯視長安陌。甲第與朱樓。借問誰氏宅。道上往來人。可憐眞碌碌。暫登且如此。何況長往客。雲來衆峯陰。日沒半天赤。金輪蕩滄海。暝色連巖壑。下山指中興。一路出林木。相攀到寺門。夜燈在高閣。山僧出見我。迎我上方宿。良宵正高枕。淸曉還杖策。前林夾流水。昨日所經歷。僧言洞口好。回策任所適。秋霜一何多。楓葉半蕭索。吟詩倚孤松。放歌坐盤石。申生氣相合。庾生心不隔。鄭生新相知。自古樂莫樂。得朋且勝遊。今夕是何夕。行到閔漬巖。寂寞古城蹟。回瞻露積峯。崛起萬仞壁。憶昔崔將軍。謀略過韓白。手中倚天劍。削平紅巾賊。斯人去已遠。壯氣只秋色。遊子空踟躕。烈士長歎息。峨峨白雲臺。欲上還怵惕。但恐悔莫追。豈是脚無力。尋山連數日。所得亦已足。何必到絶頂。付身生死域。</text>
<title>詠史</title>,<text>曺沫劫齊桓。匕首赤電生。地回五百里。諸侯皆震驚。向者三敗北。臧獲羞同名。淮陰屈少年。忽登上將壇。囊沙破龍且。拔幟禽成安。手持千黃金。笑答漂母餐。英雄不得志。往往俗子輕。豐城無太守。誰復識靑萍。</text>
<title>詠史</title>,<text>高宗夢良弼。得說傅巖野。西伯獵熊羆。曾釣渭川者。秦穆相百里。擧之牛口下。燕昭黃金臺。遂致千里馬。四君豈不偉。名聲震華夏。如何漢天子。遠棄長沙賈。</text>
<title>邊城苦寒</title>,<text>十月邊地寒。北風捲沙礫。杖劍倚孤城。登高望大漠。朔雪埋陰山。胡天萬里白。苦哉復何言。無衣征戍客。</text>
<title>記行述懷。贈北評事朴德一吉應。</title>,<text>昔余赴北幕。八月辭京都。上堂拜慈親。出門鞭驪駒。從弟佩壺酒。東門來別余。酒罷解袂去。行行指長途。梁門過廏置。秋雨泥我塗。淮陽地之脊。縣邑憑山居。壁有沙相詩。筆勢凌衡巫。曾聞東海溢。海若偸瓊琚。淸晨踰鐵嶺。鳥道爭盤紆。下嶺三十里。樹木正扶疏。安邊在嶺底。北路州郡初。德源訪遺迹。里名名湧珠。度祖未化家。此里乃其墟。天命在神孫。太祖應籙圖。手提三尺劍。叱咤昏亂除。龍興大江上。悵望却踟躕。咸興一都會。樓觀何渠渠。下有萬歲橋。十里頗有餘。橋頭車馬簇。市上美酒沽。赫赫豐沛邑。盈盈燕趙姝。着鞭越咸關。羊腸甚崎嶇。靑海侍中臺。蒼松森萬株。利城遵海畔。泛泛觀鷖鳧。歷覽南道盡。城津余馬驅。白頭半胡地。峨峨天一隅。折爲長白山。東來勢若趨。天雲兩嶺起。萬仞揷斗樞。磅礴端吉間。雄哉造化爐。登臨倚長劍。渺然瞰積蘇。東南受滄海。西北邊匈奴。風雲萬古黑。北氣如穹廬。大荒莽空闊。蒼蒼山色殊。鯨魚跋海門。怒勢雷霆俱。白波接靑天。飛雪洒九區。酌彼一杯水。猶作洞庭湖。極目萬里外。三山知有無。縱有不死藥。風濤安可踰。虛遣五百人。遠哂秦皇愚。飄飄氣凌雲。爽如出太虛。雖云遠行苦。壯懷亦可舒。陰沈鬼門關。怳見載一車。叢林積風雨。怪石疑於菟。九月到鏡城。涼秋塞草枯。邊沙浩茫茫。兩邊夾黃楡。征馬蕭蕭鳴。朔雁已含蘆。此地本戎虜。巢穴呼于屠。前朝尹元帥。闢地驍悍誅。斯人去已遠。古臺空寒蕪。譙樓壯粉堞。高棟臨通衢。胡姬美如玉。挾瑟當酒壚。壯士躍紫騮。平原獵兔狐。明春度茂山。路險壯馬瘏。沙礫擊人面。北風刮肌膚。行營控六鎭。犬牙相枝梧。嚴城夜擊柝。畫角鳴嗚嗚。江濱列甌脫。遠戍峯煙孤。權管與萬戶。各各佩兵符。居人盡皮服。深眼多髥鬚。陰崖宿蒼隼。凍雪飢寒鼯。關山久爲客。幾度見蟾蜍。本府通判申。謫客員外徐。輸城督郵宋。相與送居諸。客中又相離。我懷誰與娛。李生御史至。城頭聞夜烏。繫爾靑驄馬。傾我白玉壺。美人抱鳴箏。彈作鳳將雛。姜君北思南。酒闌歌鷓鴣。意氣頗跌宕。笑殺高陽徒。往事如昨日。歲月倏已徂。浮生有存沒。淚下沾衣裾。朴侯靑雲器。文彩傾珊瑚。翩翩一書記。腰下帶轆轤。城東與君別。與語立須臾。三韓國雖小。自古士馬麤。安市唐不拔。薩水隋爲魚。國家土地大。不特向時如。主上況神聖。世足回唐虞。可命一褊將。北封狼居胥。胡爲畏犬羊。屢費繡袷襦。到今恐喝極。溪壑安能輸。主辱臣合死。每念一嗚呼。中夜撫劍坐。有志馳伊吾。平生激昂懷。今日爲君攄。君有不羈才。且讀古人書。須當運籌策。合變期孫吳。豈但草一檄。名竝阬元瑜。上下同苦樂。士卒方捐軀。吳起破強秦。卒病吮其疽。李牧滅襜襤。饗士軍市租。此道今寂寞。懷古堪長吁。兵馬李節度。勇略追穰苴。得君爲幕賓。英豪正相須。北馬習風雪。北俗輕單于。邊城多健兒。膂力如羆貙。少小善控弦。氣欲射狼弧。苟能得死力。何患東擒胡。一擧斬郅支。寧論捕稽且。功成勒燕然。此乃大丈夫。杜預不跨馬。班超本是儒。莫學古使君。但載秦羅敷。</text>
<title>讀莊子</title>,<text>漆園十萬言。末篇論天下。老聃眞人哉。墨子才士也。尹文救戰鬪。強聒而不舍。愼到及彭蒙。皆嘗有聞者。惠施言不中。空談有卵馬。</text>
<title>贈趙休休</title>,<text>昔有任公子。志氣無與倫。巨鉤五十犗。投竿東海濱。遂掣海大魚。奮鬐凌蒼旻。白波若雪山。雄聲侔鬼神。蒼梧淛河間。厭食幾千人。爲釣當若此。鯢鮒何足陳。趙侯氣倜儻。任公知後身。有釣不肯垂。江湖非大津。十年鬱壯志。胡爲猶未伸。自古賢俊士。未有長賤貧。虞卿北說趙。蔡澤西入秦。趙侯勉矣哉。明主收沈淪。</text>
<title>送李察訪國耳重國</title>,<text>驛在東海濱。實維無底谷。檻對圓嶠山。窓臨龍伯國。黑雲接天垂。遙看大鵬翼。鯨鯢噴巨浪。萬里雪山白。有時死海上。蒼蒼彗星色。李侯不羈人。爲人頗磊落。馬官屈人豪。無乃非其職。去去更何恨。男兒壯心目。</text>
<title>寄兪杞平君伯曾 七首</title>,<text>京城何巍巍。中有十二衢。往來乘軒者。無非卿大夫。客有棄之去。棲遲江漢隅。江漢有仙女。贈君明月珠。努力愼勿失。此寶天下無。朝入邯鄲市。冠蓋何紛紛。不知向何處。皆向平原君。魯連笑千金。富貴如浮雲。去去東海上。長隨鷗鳥群。客有乘海槎。至于織女機。手把錦繡段。言從河漢歸。歸來贈美人。爲作美人衣。別來歲月晩。無奈變光輝。日落江海上。空瞻黃鵠飛。春還滄江上。水淸且漣漪。主人垂釣坐。日暮不知歸。白髮一漁父。乘船前致辭。子非大夫歟。何故客於斯。古有屈原者。放逐湘水湄。大夫異於是。聖主方顧思。奈何棄京國。來此江上爲。歎息謝漁父。出處自有時。漁父莞爾笑。鼓枻去莫追。白鷗在中洲。非爾誰能知。蒹葭何蒼蒼。白露猶未晞。所思隔秋水。悵望令人悲。人在水之東。人在水之西。人在水之中。人在水之湄。達人於名利。其心如死灰。俯視六合間。野馬與塵埃。夸者白首死。何知歸去來。帶劍服文彩。吁嗟非道哉。嶧陽百尺樹。實是靑梧桐。鳳凰集其巓。和鳴聲嗈嗈。北山有飢鴟。饕餮無時終。世道日益降。嗟哉劉伯宗。</text>
<title>代箴</title>,<text>海爲百谷王。奇怪無不儲。其中卵水族。大小億萬餘。惟鯨最爲雄。此乃海大魚。長身一千里。兩目明月珠。朝發崑崙河。薄暮宿孟諸。曝鬐碣石北。噴雪洒天衢。白波蹙扶桑。驚動三足烏。五山爲之流。仙聖遷其居。此物海窟宅。不合來江湖。往在丙子歲。浮來高陽隅。高陽是畿邑。咫尺王之都。無何北風起。鐵馬驅東胡。南漢月暈黑。憑陵五單于。畢竟何足道。掩泣空長吁。蒼穹庶可悔。降災猶未無。今年金浦口。二鯨一時俱。一者已爲甚。二者胡爲乎。我欲拔劍斬。豈無一湛盧。但念變怪作。惟德可以除。宋公法星徙。殷宗桑穀枯。天高能聽卑。此理信不誣。世無賈太傅。誰上痛哭書。作詩代虞箴。敢以告僕夫。</text>
<title>懶龍</title>,<text>武山鬱崔嵬。蒼崖雲萬重。中有一和尙。妙悟傳南宗。有客再拜謁。磬折何其恭。曰余本非人。乃是河漢龍。行雨是余職。余懶不能供。茫茫一千里。赤地怨老農。乾坤豈不大。帝怒身難容。願蒙慈悲力。得脫利劍鋒。言訖化爲蛇。入袖藏其蹤。中宵大雨作。疾雷破前峯。電光欻閃爍。達夜聲洶洶。老僧坐自如。伽趺到晨鍾。斯須雨脚霽。龍去雲飛從。吾觀齊品物。大小各有庸。牛耕犬吠盜。一日兩衙蠭。風雨鷄喈喈。南北雁嗈嗈。龍兮爾神物。奉職一何慵。向微此尊者。幾乎難免凶。人臣但食祿。往往揕當胸。爲賦懶龍詩。愼勿曠天工。</text>
<title>送李靈光野叟</title>,<text>靈光百濟郡。厥土滄海曲。水有下瀨船。倉多海陵粟。朝廷得其人。李侯分漢竹。佇看田畝間。人歌兩岐麥。</text>
<title>送金直長忠愨還江陵</title>,<text>昔作北路行。路邊東海水。滄波接天外。白鷗一萬里。有時想此興。不覺中夜起。浮海病未能。長歌送之子。</text>
<title>贈李比安</title>,<text>使君出嶺南。驊騮結金絡。彈琴自有堂。畫地翻成獄。世事莽難期。從來相倚伏。牛雖邑人災。馬是塞翁福。月中桂樹在。吾將爲賀客。</text>
<title>送李扶安慶億</title>,<text>會稽北枕江。嚴助曾莅此。李侯宰扶安。地形眞相似。巨海拍天流。邊山接雲起。去去樹佳政。聲名滿南紀。</text>
<title>寄鄭杆城瀁</title>,<text>關東帶山海。大抵皆仙窟。山通蔚陵雲。海出扶桑日。杆城永郞湖。勝景爲第一。故人作邑宰。別來已數月。悠悠我之思。川路不可越。安得兩相對。共醉杯中物。昨者秋雨中。見君一書札。對此想滄洲。令人興超忽。</text>
<title>送魚川李察訪</title>,<text>東國多名山。妙香山之宗。峨峨入太淸。聳出香爐峯。我昔少年時。關西幙中客。登臨百祥樓。望見蒼翠色。至今猶在眼。令人壯心魄。李生作吏去。其曹似是馬。君須上絶頂。可以小天下。神人降檀木。遺跡四千載。鴨綠發白頭。江流入于海。此江天地間。稱爲三大水。東則高句麗。北則肅愼氏。大荒邈無際。黃雲幾萬里。李生也能詩。詩成句法好。此行可遣懷。官卑何足道。有作寄東溟。兼示龍洲老。</text>
<title>送瓮津禹使君</title>,<text>黃海瓮津縣。縣在海之曲。海濱地廣斥。海產物惟錯。雲歸島嶼靑。風起波濤白。使君興不淺。懸知有新作。別後寄一篇。猶堪慰相憶。</text>
<title>哭金茂朱祴</title>,<text>使君馬五之。出宰南方縣。大家隨子征。行色人皆羨。豈知俛仰間。翻然死生變。昨日竹符分。今朝柳車轉。親年七十五。觀者不忍見。路人尙如此。況乃明知暮。結交四十年。情義固不淺。城南舊里閈。有酒常會面。憶共祖江船。風浪急於箭。長湍遡石壁。粤瞻崇義殿。含杯恣謔浪。把筆題君扇。往事已陳迹。悲哉淚如霰。</text>
<title>柳掌令𥳍母夫人挽</title>,<text>嘗讀大戴禮。內則亦云知。恭惟淑夫人。厥德合於斯。桃葉昔蓁蓁。于歸家室宜。肅肅奉君子。擧案常齊眉。行潦採蘋藻。敬哉季蘭尸。監德降多福。蒼天惟顯思。與齡八十五。又與麒麟兒。兒長立王庭。事君自孝移。朝廷大優老。日月垂恩私。大夫遂昇秩。夫人亦如之。琴瑟幾年歲。歲星回結䄜。再具合巹禮。盛事傾一時。高堂小兒啼。彩服光陸離。升堂盡冠冕。上壽奉玉巵。白首老婢僕。見之感而悲。不圖幸不死。復覩九十儀。群公爲歌詠。唱和成壎箎。孝子亦請余。病懶久未爲。忽聞此哀訃。淚落不禁垂。作詩再拜寫。以續張林碑。</text>
<title>具僉知挽</title>,<text>將軍坦腹郞。與余情膠漆。以此識將軍。爲人信魁傑。立身雖武夫。平生恥干謁。非無射虎臂。不中封侯率。北平李太守。千載眞一轍。劍未倚靑天。城還見白日。柱國應讓位。滕公好歸室。獨有大樹存。悲哉永蕭瑟。</text>
<title>哭柳江陵𥳍</title>,<text>柳侯我輩人。稟性實恬靜。平生恥奔走。薄言登臺省。去年佩漢竹。江陵卽仙境。滄波鏡浦臺。白雪大關嶺。陶潛厭五斗。沈約惟八詠。一疾奄膏肓。浮生信泡影。結歡今幾年。交道古人竝。蒿里萬歲隔。寢門雙淚逬。</text>
<title>尹星州景先挽</title>,<text>流水不知還。夜臺不知曉。畢竟寄也歸。何曾有老少。結懽五十載。情味自同調。萬事更何論。悲哉莽杳鳥。</text>
<title>尹判書絅挽</title>,<text>物有必至者。人生必有死。假令最壽考。八九十而止。九十又八年。於公見之矣。位逼台鼎尊。善爲天地紀。爵德又兼之。皇天錫多祉。聖朝大優老。賞賜光靑史。公在易簣時。不損聽與視。就謂騏驥衰。不能馳千里。張蒼雖百歲。口中已無齒。若論其氣力。蒼也何足比。苟非老星精。何能至於此。閱盡人間世。從遊赤松子。</text>
<title>長歌行</title>,<text>君不見五侯甲第桂爲樑。黃金高門白玉堂。後園鑿井銀作床。梧桐楊柳生其傍。上有雙鳥名鴛鴦。雄者飛飛入昭陽。雌者一母九雛將。唼喋菁藻戲池塘。和鳴聲𤨿𤨿。堂中列笙簧。帳角垂香囊。大子二十尙書郞。中子十八朝建章。小子乘堅復驅良。城南逐兔春草芳。汝兄北闕侍君王。汝獨射獵何其狂。門外賓客日成行。後至鞍馬塞康莊。朱輪翠蓋何煌煌。延客上堂燈燭張。美酒鬱金蘇合香。客言主人先擧觴。主人飮罷客乃嘗。侍女滿座明月璫。絳唇皓齒邯鄲娼。酒酣抱瑟出洞房。爲君彈作君馬黃。君馬黃。使君五馬堪斷腸。五馬踟躕陌上桑。孤鳳遨遊求其凰。曲終樂極還哀傷。白露一夜結嚴霜。井上桃李無輝光。鴛鴦飛去何處翔。蟲來齧根桃樹僵。昨日意氣凌蒼蒼。今朝小兒來牧羊。曲臺蕪沒高臺荒。悲風蕭蕭吹白楊。乃知盛衰本無常。後人戒之愼勿忘。嗚呼後人戒之愼勿忘。</text>
<title>短歌行</title>,<text>黃鵠飛兮菊爲裳。絶渤海兮凌蒼蒼。終日饑兮西復東。胡不下兮建章宮。建章宮鬱嵯峨。上有靑蔥之玉樹。下有太液之滄波。木有枝兮水有藻。枝可巢兮藻可飽。聲嗈嗈兮集百鳥。黃鵠飛。豈不知建章宮樂事多。歸去來兮多網羅。</text>
<title>古行路難</title>,<text>君不見西極黃河流渾渾。何人萬古尋其源。東溟巨鼇北溟鯤。路遠不得通崑崙。帝遣虎豹守天閽。絶道不周摧車轅。天上九關不可捫。人間萬事多覆翻。彌子昔日遊果園。食桃不盡奉至尊。向知君寵不長存。安得夜出乘君軒。長卿一朝棄文君。誰念當年犢鼻禪。夜獵莫近灞陵原。舊時飛將何足論。翟公車馬如雲屯。堂上勸酒黃金樽。昨日常恐客來煩。今朝啾啾籬雀喧。獄吏溺灰不得溫。猛虎落阱羞孤豚。夷吾桎梏季布髡。淮陰漂母憐王孫。卞和白玉不須冤。楚國自古賤璵璠。漢宮露井桃正繁。蟲來日夜齧桃根。明妃沒爲沙塞魂。屈原懷沙沈湘沅。日出扶桑照乾坤。誰使爾身戴覆盆。洞庭木落蒼梧昏。浮雲陰陰啼秋猿。蛾眉見妬難恃恩。龍鱗殺人誰敢言。何如避世金馬門。</text>
<title>行路難 十九首</title>,<text>相馬莫失瘦。相士莫失賀。世情自古然。嗟哉難重陳。君不見漢家大將軍。長安道上開朱門。天子詔求門下賓。絳衣玉劍十餘人。木偶衣錦無智略。雖帶玉劍竟何益。當時豈無英俊在門下。但養將軍惡齧馬。積水尙可測。人心難可知。朝爲刎頸交。薄暮還相疑。君不見張陳二子心莫逆。倒流黃河作然諾。一朝按劍交道變。猰㺄鑿齒相爭食。相爭食。流血塗野草。但爭今日利。誰論昨日好。已矣哉。不須道。東望田橫五百人。扶桑海色令人老。季子昔不遇。恨無二頃田。引錐刺其股。夜讀陰符篇。一朝抵堂華屋下。洹水盟成刳白馬。腰佩六印歸故鄕。車騎輜重擬王者。靑雲拂羽翮。白霓生鼻息。秦兵不出函谷關。觀者爭塡洛陽陌。妻嫂膝行趨下風。昔何倨傲今何恭。行路難。人間世。莫言今日黃金多。誰念當年黑貂弊。洛陽居人半商賈。東賈齊魯南梁楚。今年乘舟上巴峽。猿啼三聲淚沾臆。瞿塘五月石如馬。灎澦風濤不可下。蛟龍怒吼霹靂喧。縱保性命亡心魂。十年去家不知艱。今日方知行路難。咄咄復咄咄。所悲竟何事。我亦無所悲。所悲老馬棄。借問此馬主人誰。幷州少年遊俠兒。少年昔日買此馬。破產不惜千金價。是時天子憂匈奴。將軍兵馬西備胡。少年名在七科適。策馬亦與將軍俱。珊瑚馬鞭金馬勒。更把靑絲馬頭絡。洗馬靑海西。飮馬黃河北。上馬折楊柳。下馬吹長笛。長城八月秋氣高。夜半縱馬馬傍宿。十年力戰立奇功。馬心自與人心同。歸來封侯馬齒老。翦拂一朝棄中道。將軍櫪上新馬多。誰念天山齕秋草。沒人入海底。云至龍王居。幸遭驪龍睡不悟。探得頷下千金珠。千金之珠價無比。千金之子不死市。出入常騎紫騮馬。交遊盡是靑雲士。靑雲客滿座。歌舞何紛紛。何許一書生。讀書空幸勤。起家當至二千石。安用尙玄楊子雲。妾本北方人。長安未曾見。幸因長公主。得近未央殿。君不見阿嬌奪寵衛子夫。君不見班姬被讒趙飛燕。當時欲貯黃金屋。此日誰怜合歡扇。念此懷百憂。常恐色衰恩愛變。三月楊花落玉墀。朝朝臨鏡畫蛾眉。蛾眉何足奉至尊。殿前當熊君始知。桑林有封豨。洞庭有脩蛇。脩蛇呑象不滯芥。封豨殺人如亂麻。九州道路絶。萬姓皆怨嗟。客有欲斬者。乎自礪莫邪。莫邪色如雪。持詣漢北闕。天子卽召見。不用策賜黃金。封豨脩蛇不得斷。縱得黃金非我心。力耕不如年。善仕不如遇。君不見司馬長卿才冠古。梁園客遊歲將暮。問君何事客遊梁。答云漢皇不好賦。月暈參畢枉矢流。風塵澒洞亂豺虎。洛陽大道起高樓。乘亂健兒龍頟侯。櫪上駿馬厭食粟。天下寒士顚丘壑。莫誇膂力致富貴。爾曹特來非爾力。白鶴西北飛。五里一反顧。豈不絶四海。妻病不得去。君不見西北高樓入浮雲。上有美人卓文君。手把綠綺琴。爲奏白頭吟。白頭吟淚雙垂。憶臨邛賣酒時。君滌器妾當壚。一朝當貴忘我爲。蟁蝱走牛羊。蠹啄剖梁柱。世事無不然。吁嗟自前古。婦人一臨臺上笑。壯士三周華不注。中山失其國。怨在羊杯羹。柏擧戰流血。兩女相爭桑。君不見少年結交吐心肝。謂倒五嶽也不難。片言不合怫然怒。白刃起讎杯酒間。瞿塘灎澦虎鬚灘。坐看平地生波瀾。行路難眞險艱。君不見冀州絳螭噓雲黑雲起。噫氣怒號風萬里。疾雷一聲破崑崙。不周崩壓共工死。虎豹慴穴不敢啼。猿猱失木蛇着泥。四海水皆立。神威不可狎。君莫探千金珠。君不嬰經寸鱗。探珠尙可。嬰鱗殺人。愼莫犯之。龍怒嗔。澗中石磊磊。塘上蒲離離。衆口鑠黃金。世情良可悲。入宮無美惡。皆妬靑蛾眉。墨子垂涕淚。素絲成黑絲。周公豈不聖。尙作鴟梟詩。白虹貫日太子畏。太白食昴秦王疑。君不見秦家穰侯肺腑親。坐制六國朝諸秦。一夫開說以憂死。況乃悠悠羈旅臣。君不見咸陽大雄俠。堂中日日賓客集。良宵美酒飮蒲萄。明日朝酲解竹葉。亡命盡舍養。吏不敢至門。所藏豪士不可數。其餘庸人何足言。一朝黃金散已盡。窮巷悄無車馬喧。不如拔劍捎網救黃雀。黃雀飛來知謝恩。犧牛入太廟。錦繡羨孤豚。雄鷄自斷尾。猛虎怒決蹯。奈何名利子。輕此七尺身。策足唯恐後。爭據要路津。巍巍太行山。日日摧車輪。不聞投竿釣東海。但見憑軾入西秦。一逢燕客歸金印。張祿先生是達人。尙父側微時。幾年居棘津。百里牛口下。寧知爲相秦。羈亭曾宿故將軍。蓮勺又困皇曾孫。古來賢豪有緩急。況乃末流中才人。含杯肝膽便相許。夜半叩門竟何處。高堂昨日會賓客。路岐今朝異南北。維南有箕北有斗。摠是虛名復何益。君不見漢家躩鑠馬將軍。被田據鞍四顧眄。武溪滔滔一何深。深入爲君酣百戰。鳥不飛渡獸不臨。三軍哀哀淚如霰。橫吹方悲武陵曲。謗書已到洛陽殿。貝錦南箕亦太甚。明珠薏苡不復辨。三言竟使慈母走。萬里誰言天子見。馬革裹屍竟何補。不如身騎款段爲郡掾。大海不可浮。蛟龍出沒揚風濤。深山不可處。猛虎噬不避賢豪。西入長安見明主。虛名藉藉長楊賦。九衢道路直如絃。貴戚車馬常喧闐。百年得失塞北叟。人間爭奪城南田。羞逐兒曹日奔走。有時得錢但沽酒。酒酣長歌復鼓琴。不患擧世無知音。東方曼倩何爲者。我欲師之學陸沈。伯樂死已久。騏驥轅下駒。秦人失金鏡。魚目明月珠。卞和智不衛其足。荊山泣血竟何益。側室爭鼓楚莊琴。何處眞傳李奇曲。幽蘭間菉葹。衆草凌芳芬。黃鵠擧矣絶四海。安能從汝鷄鶩群。</text>
<title>報恩行</title>,<text>昔者秦穆公時有所愛馬。靑絲繫尾瑪瑙勒。幾年置之華屋下。此馬失爲野人得。殺却驊騮葬人腹。穆公赦罪賜美酒。野人感泣骨不朽。秦晉龍戰野流血。秦君在圍危一髮。野人相顧誓相死。此乃吾徒效命日。三百爭先疾風雨。赤羽若日奮不顧。橫穿鐵馬百重圍。反獲雄狐千乘主。此輩肝膽豈忠臣。慷慨激烈由賢君。昆池魚是無情物。猶自含珠解報恩。</text>
<title>楚宮行</title>,<text>楚王獵雲夢。乃登陽雲臺。野火起若雲。兕虎聲如雷。方城爲城池漢水。山河連連六千里。惜哉有此險。未報夷陵恥。屈原遠作放大夫。白起橫行小豎子。</text>
<title>梁孝王歌</title>,<text>君不見梁王。父兄皆帝所見大。雄豪富貴古莫比。不受漢庭二千石。大起梁園三百里。脩竹遙連雁鶩池。君王出遊常驅馳。平臺雲集山東客。射獵風翻天子旗。天子旌旗畫日月。複道日日歌鍾發。罍樽美酒宴上賓。雪下梁園賦白雪。君王驕逸意無窮。常恨不得都關中。安陵礪劍刺將軍。漢使十輩來紛紛。臨江自殺中尉府。安知親父不爲虎。不是當年韓內史。誰遣君王泣如雨。</text>
<title>長相思</title>,<text>長相思各南北。妾是越溪女。君爲幷州客。雲山迢迢萬重隔。昔時共醉連理杯。今日空悲望夫石。憂來向芳洲。采采蘋花白。登白蘋兮待夕期。折楊柳兮送春色。長相思淚沾臆。</text>
<title>燕歌行</title>,<text>白虹貫日日光黑。遼海黃雲滿碣石。長風吹渡易水來。愁殺燕南擊筑客。爲君擊筑聲正悲。平生肝膽知是誰。酒酣慷慨泣雙下。四顧傍若無人者。君不見昔日朱亥隱屠門。當年只是鼓刀人。一朝遭遇魏公子。北救邯鄲西却秦。風雲壯懷各有時。未可貧賤輕男兒。</text>
<title>枯魚過河泣</title>,<text>海大魚魚之大。不知幾千里。戴三山吸百川。鉤不牽網不止。鉤不牽網不止。一朝自蕩眞自取。天連碧海失波濤。路過黃河泣風雨。啜其泣嗟何及。</text>
<title>馮姬行</title>,<text>漢家宮闕何巨麗。西極蒼梧上林苑。天子欲觀禽獸簿。却幸上林登虎圈。虎圈嗇夫道路除。蛾眉美人隨金輿。閶闔天門九關開。熊咆虎吼聲如雷。熊於百獸力最壯。圈中逸出天門向。彤庭直來氣無前。丹檻攀緣勢將上。殿上左右侍君王。一時驚散不在傍。當熊獨立彼誰子。馮姬貞烈古莫比。此時但恐犯至尊。賤妾一死何足論。惜哉志操厲霜雪。靑蠅營營止于棘。自古邪曲害正直。白華綠衣堪歎息。焉得秦樓一片鏡。持向君前照讒慝。</text>
<title>刺客歌</title>,<text>曺沫不取忿悁節。登壇一劍色如雪。天下震動驚吳越。專諸劈魚匕首發。彗星精光襲明月。衷甲健兒藏窟室。豫讓報讎誠貫日。其妻不知其身漆。拔劍擊衣衣出血。志士掩泣悲壯烈。聶政黃金辭百鎰。感君心腸爲君出。有妹從之名不滅。荊卿慷慨豎毛髮。易水長風晩蕭瑟。惜哉不講刺劍術。羅縠單衣曲中絶。</text>
<title>俠客篇 二首</title>,<text>長安年少氣蓋雲。腰間寶刀七星文。結交漢代靑雲士。長揖秦時滄海君。秦時漢代多雄俠。意氣相傾搖五岳。白晝殺人人莫當。避仇藏名燕市傍。獵罷寧論灞陵尉。興來每携邯鄲娼。邯鄲娼女顏如玉。酒酣悲歌更擊筑。黃金豈是能守物。匕首元因我輩設。平生不讀一字書。門外猶多長者車。夜深月明車馬散。堂上燭滅留專諸。幽州胡馬客。匕首碧於水。荊卿西入咸陽時。待之何人此子是。惜哉不與俱。藏名屠狗家。空對燕山秋月色。時時吹笛落梅花。</text>
<title>古意</title>,<text>強秦在西齊在東。孟嘗在齊齊爲雄。四方延頸願爲死。皆言孟嘗能親己。邑中招致六萬家。門前出入三千士。臨淄市上白日暮。過者掉臂不肯顧。蒯侯長鋏終報恩。鷄鳴狗盜何足論。</text>
<title>日出入行</title>,<text>吾聞九州東。有樹名扶桑。根盤碧海大。葉拂靑天長。此樹生來葉未落。秋霜下海猶春色。下有咸池水色赤。云是日車金輪之所浴。不知日行一日幾萬里。但見出自東極入西極。斯須不暫停。萬古一駒隙。夸父憤日速。健步無天地。摩九霄逐六龍。越崑崙超海水。逐之不及渴飮海。海渴人亦死。壯志竟未成。積骨山崢嶸。咸陽祖龍志氣呑九區。橫海作橋欲繫三足烏。摧山轉石巨鼇沒。月黑波翻鬼流血。黿鼉叱未起。鳧雁驪山藏。夸父一何愚。秦皇一何狂。此日安可逐。此海安可梁。我願鍊丹砂乘龍上天。稽首三十六玉皇。請回日車掛斗柄一放三千年。盡取月中玉兔所擣藥。分與下土皆爲仙。</text>
<title>白登行</title>,<text>劉項爭雄海內疲。北夷恃強凌中夏。牧馬皆是汗血駒。控弦無非射鵰者。高帝前驅過句注。匈奴鐵甲滿平野。將壇未立赤旗幟。胡山已放烏驪馬。烏驪騂馬犯六龍。白登蒼雲圍七重。蒼雲月暈雜玄霧。鳴鏑聲傳下如雨。陳平奇計出閼氏。婁敬深謀獻公主。太后慢辱不忍言。邊境殺掠何足論。陰山代出天驕子。漢家賴有皇曾孫。已遣張騫爲使者。還令衛靑作將軍。君王按劍誓雪恥。羽林掩淚思報恩。往歲嫖姚臨瀚海。今年貳師出玉門。荊楚劍客力扼虎。北平太守臂如猿。大漠風沙白日入。單于遠遁短兵接。追奔夜行幾百里。斬首朝看數萬級。天子東巡碣石來。勒兵北上單于臺。漠南王庭盡平蕩。臺前劍戟森相向。凱歌歸來飮美酒。公卿王侯齊上壽。離宮別館種蒲萄。羌笛胡歌折楊柳。甲第珊瑚白玉鉤。勳臣襁褓萬戶侯。長卿獻賦給筆札。延年協律彈箜篌。意氣雄豪動千古。當年議諡宜稱武。襄王只恐百二關。不識亡秦有三戶。</text>
<title>金臺行</title>,<text>齊爲紫破素。燕築黃金臺。紫素十倍價安在。黃金千里馬自來。君不見山東六雄割封彊。燕處最弱齊最強。泰山岩岩東海起。壯哉山海雄地理。臨淄邑中七萬戶。一戶不下三男子。三軍五家若風雨。長城巨防爲險阻。一朝樂毅擧河北。齊城七十迎破竹。乃知得士者富失士貧。誰言勝敗在強弱。千古金臺迹已荒。至今豪俊憶昭王。人間亦有追風足。長服鹽車上太行。</text>
<title>吳宮行</title>,<text>君不見吳王帶甲七十萬。橫行天下誰與敵。艾陵陳兵破齊師。黃池歃血凌晉國。萬乘齊晉常恐懼。蕞爾弱越何足數。越王握火土塡闔。吳王驕逸猶未戢。讒臣爲亂殺諫臣。東門果見越寇入。前驅未試步光劍。戰士先投水犀甲。姑蘇宮殿盡成灰。苧羅佳人安在哉。白露爲霜滿荊棘。空令千載過客哀。</text>
<title>吳宮燕</title>,<text>海燕飛來雌與雄。銜泥共入吳王宮。吳王宮闕連雲起。樑上飛飛雙燕子。不畏鷹隼與網羅。呴呴相哺歡樂多。一朝火起燒華屋。萬戶千門奈若何。</text>
<title>古樂府行。贈權子敬。</title>,<text>周詩亡黍離。楚騷詠宿莽。七言五言俱出漢。漢時文章盛孝武。孝武皇帝愛文章。恨不同時子虛賦。遂採齊楚趙魏聲。被之弦歌立樂府。博望張騫得夷樂。延年因之爲武樂。上陵朱鷺翁離。思悲翁艾如張。皆是當年漢時曲。其餘曲名不可記。舊曲新聲相繼起。洛陽陌長安道。京洛何煌煌。名都壯如此。善哉時太康。司馬大將軍。鼓吹朝未央。白馬發白馬。孤子羽林郞。乘軒盡君子。大漢君道昌。豫章貢黃金。荊州納大龜。黃河隴西外。東海高句麗。日之所出入。無不沐浴恩。箜篌賽南越。天馬來崑崙。赤雁落海濱。黃鵠下建章。建章宮行樂宮中吹鳳笙。鳳兮將其雛。別鶴千里征。初爲上雲樂。更奏升天行。日出東南照城闕。門有車馬塡康莊。菀彼芳樹。春日載陽。麥秀雉飛。樹巓鷄鳴。巫山高高。綠水泱泱。越女採菱。秦女採桑。秦女有所思。捲衣羅衣裳。西門報夫仇。獨漉水中泥。大堤花艶成。襄陽白銅鞮。臨江有節上。雁門有太守。遠別離折楊柳。緩聲歌將進酒。進酒對山人。彈琴奏三峽。長懷猛虎志。恥作枯魚泣。詠東武吟梁甫。朗月空長吁。樹中亦有草。墻上難爲趨。少年何人是知己。飮馬長城結襪子。飮馬白鼻騧。相逢逢狹斜。相逢結客少年場。我馬靑驄君馬黃。行行沙磧且遊獵。更結幽州胡馬客。出塞入塞幾從軍。轉戰城南出薊北。北上太行。東臨碣石。北風度關山。邊城常苦寒。氷塡幽澗泉。凍殺空城雀。大漠連天白雪飛。胡兒橫笛梅花落。塞下燕支漢將奪。于闐採花無顏色。逐北大單于。凱歌阿軃廻。胡無人上之回。望遠海臨高臺。欲攀飛龍見明主。野田黃雀何足數。前有樽酒但相飮。明日大難誰復顧。設辟邪伎雉子班。夷則格上鳩拂舞。別有怨歌妾薄命。玉階團扇悲紈素。少婦吟兮夜坐。望行人兮何許。刈彼黃葛。織此白苧。紫騮馬兮行路難。關山月兮相思苦。明月樓高獨不見。長河水急公無渡。八月雁鳴音信斷。三更烏啼歡子去。君賈客兮蜀道。妾幽居兮長干。子夜歌兮不成曲。雙燕離兮隔雲端。聲嗚咽兮隴水。色靑靑兮幽蘭。孺子妾兮中山。廝養婦兮邯鄲。況乃臨邛卓文君。況乃呼韓漢宮女。哀哀焦仲卿。惻惻丁都護。蒿里上留田。萬古一薤露。紛紛諸曲入歌詠。自漢以來何其盛。建安七子擅東京。曺氏父子才縱橫。六朝鮑謝輩。繼出各有名。有唐作者起如雲。山東李白超其群。宋人不尙此。雖有大家何必論。我東爲詩亦已久。上下千載寂不聞。近者象村申相國。創作留佳作。老夫於此亦成癖。每逢詞人勸人讀。權生語詩常起予。作詩贈君須勉諸。國中他日奏陽春。吾知屬而和者不過十餘人。</text>
<title>奉送高參議善行朝天</title>,<text>高公我之丈人行。文章早致靑雲上。遠行求我贈行詩。公之去矣令我悲。顧我通家舊侍生。才力雖薄安能辭。公門請從先公說。島夷入寇龍輿出。霽峯慷慨奮義兵。爲君一死動白日。將星落地二子隨。天朝將士皆流涕。今之存者但有公。忠臣之子孝子弟。昔時江左卞氏宅。公門千載與之敵。家聲燀赫震海東。況君文彩傾諸公。頃者出領北州牧。府中肅穆生淸風。今年奉使朝天子。拜舞平胡賀冬至。朝辭靑瑣闥。夕飮玉壺氷。古來專對誰第一。後有我公前延陵。天地東南海茫茫。星槎泛斗凌蒼蒼。三山落鼇背。老樹空扶桑。扶桑出日海門赤。洪濤滔天雪山白。揚帆縱酒賦新詩。健筆能驅北海若。落帆登州岸。驅馬燕京市。至今鄒魯盛文儒。從古幽燕多烈士。俯仰今古各一時。歷覽山川幾千里。愛公奇氣本軼蕩。知公此去神更爽。五岳之中岱宗尊。六合之內皇居壯。公行得覩此二雄者。其餘瑣瑣風斯下。歸來示我壯遊篇。莫道陽春和者寡。</text>
<title>送柳汝一道三赴端川</title>,<text>君不見雲天兩嶺鬱。相望不可攀。端川之邑居其間。端川有山是銀穴。粤自前朝白金出。鑿山通穴數十里。往往山崩採者死。歲貢國家一千兩。貪吏因之又封己。以茲大害及斯民。胡不愼旃惟其人。吾家令弟文章伯。置之玉堂是君職。奈何佩符出邊塞。也知朝廷爲淸白。送君出祖上東門。沽酒酒酣仍贈言。丈夫寧餓死。貪吏安可爲。莫令世之人。但說千秋吳隱之。</text>
<title>奉送洪參議季通命亨朝天</title>,<text>文章之士不易得。洪君卓犖才超古。馬遷十歲誦古文。左思三都作詞賦。聖朝專對擇豪英。先生有能先生行。此去中州萬里遠。願君努力加湌飯。渤海風濤動地軸。扶桑秋陰連碣石。六鼇戴山鼇頭黑。爲余弔田橫。有酒持杯酹其島。世間行路太險巇。去矣滄波何足道。</text>
<title>奉送李參議顯英泛海朝天</title>,<text>代馬胡犬塞遼東。薊北路絶登萊通。世間不見張博望。星漢未可乘槎上。今年始得吳季子。神明護持帆無恙。李公又作謝恩行。許國義重身爲輕。萬古三韓禮義地。吳李兩子齊高名。東指靑齊入煙霧。有劍不愁蛟龍怒。海岱之間太公都。泱泱大風今猶古。義士雖無五百人。居民尙有七萬戶。邑中高棟照通衢。鼓瑟擊筑吹笙竽。泰山陰陽割齊魯。洙泗揖讓多文儒。歷覽海內絶地理。黃鵠一擧幾千里。王事驅馳安可辭。男兒壯觀當如此。不憚夷險世復誰。大男畏怯如嬰兒。板蕩方可識忠臣。使乎使乎誰比倫。終已不顧渡海去。入直剌剌爲何人。</text>
<title>送內兄鄭評事斗源赴寧邊</title>,<text>寧邊地勢何壯哉。邊亭障塞鬱崔嵬。妙香積翠千峯出。鐵甕雄城百丈開。藥山東臺在東北。臺前常有載酒客。登臨一望萬里平。海門窮陰連大漠。此地壯觀天下稀。少年行樂公莫違。玉帳將軍倚長劍。靑樓美女舞羅衣。美女羅衣爲君舞。軍中縱酒日擊鼓。錦瑟朝彈陌上桑。高歌夜唱丁都護。都護歌聲聲正哀。西征遠客幾時廻。爲折柳條持相贈。須及瓜時歸去來。</text>
<title>別壺亭鄭斗源遊中興洞</title>,<text>朝別乘槎使。送之碧蹄館。分袂各東西。淚下心緖亂。寫憂聊欲訪靈異。況乃華岳無多地。駐馬遙望白雲臺。回鞭却向中興寺。入洞縱橫亂水石。壯哉造化之疏鑿。靑天劍戟雲間峯。白日雷霆石上瀑。瀑水噴薄萬壑交。雨後轉益聲咆哮。淺者潺湲堪濯足。深者澄碧疑藏蛟。病夫平生好奇壯。見此頓覺心神爽。世事無涯不可期。雲山如許誰能賞。把杯爲弔閔漬岩。我亦他時拂衣往。</text>
<title>乘舟下斗尾作</title>,<text>月嶽與五臺。相去幾百里。二山俱發大江源。流到牛川爲漢水。斗尾津峽束滄江。萬仞蒼崖插天起。蒼崖插天日月昏。衆水咆哮爭一門。我乘扁舟下峽口。壯觀造化爲之久。是時春天夜雨過。峯巒雨洗靑峨峨。江邊杜鵑岩花少。峽裏蛟龍風浪多。蛟龍風浪如相戰。蒿師掛帆疾於箭。廣陵江樹霧中來。南漢粉堞雲端見。對此乘興斗酒傾。舟中醉臥空中行。酒醒起望楮子島。還聽漁人歌一聲。</text>
<title>郭將軍震卿戴恩堂歌</title>,<text>將軍少時學浮屠。胸襟炯然摩尼珠。歲在龍蛇島夷入。龍輿遠幸龍灣隅。將軍忠義出天性。雖縳禪寂思捐軀。統領其徒數千人。自作一隊勤王軍。龍灣城中謁主上。卽日引見語悲壯。特賜御製與錦袍。行在侍臣皆嗟賞。遂令國中諸沙門。使授節制爲大將。又兼八道都摠攝。印大如斗旗三丈。陷堅却敵不知數。蹴踏山川見龍象。賊平車駕還舊都。數上金殿君恩殊。王命勤勤勸還俗。長髮受祿朝大夫。黃金橫帶入天門。道傍觀者稱將軍。功成名遂退鄕曲。海上築堂名戴恩。鼎湖龍飛日月久。將軍老矣亦白首。今年有事來京師。窮巷訪我爲沽酒。穆陵金粟木已拱。垂涕往事杳如夢。逾月求歌辭不得。酒闌撫劍歌一曲。</text>
<title>錦袍歌</title>,<text>君不見錦南鄭節度。君不見咸陵李使君。兩雄挺生渤海左。三韓社稷安崑崙。長安布衣尙雄俠。不然何以知將軍。今年我向數千里。臨別贈我一段綺。爲君裁衣領君情。書生衣錦人皆驚。兩袖披拂雙鴛鴦。左袖雄鴛鴦。右袖雌鴛鴦。鴛鴦不得長比翼。人生何恨長相憶。長相憶對此空白首。不如脫袍贈他人。留却新豐典春酒。</text>
<title>莫愁歌</title>,<text>朝渡龍興江。暮投高山驛。督郵許君是故人。開樽把臂歡今夕。督郵文彩本風流。貯得名姬名莫愁。皓齒蛾眉善歌舞。家臨萬歲橋頭住。採桑南陌映素手。正似昔時盧家婦。萬歲橋水入海流。又似河中之水流。是日高堂夜秉燭。羅衣被服彈箜篌。絃上休誇綠水曲。樽前余亦靑雲客。把杯問莫愁。別後能記否。他年定隨長卿來。會向壚頭醉春酒。</text>
<title>香娥歌</title>,<text>客子到邊城。邊城愁客心。客心不可道。賴聽香娥琴。香娥名在妓女籍。香娥夫壻長安客。別來不爲白頭吟。名在妓籍歸不得。每援雅琴寄愁思。聽者往往垂雙淚。香娥耳着明月珠。艶色不減秦羅敷。月出邊城夜飮酒。呼來挾琴高堂隅。引商刻羽雜流徵。悵望關山奏綠水。綠水流兮下三峽。關山月兮共千里。我謂香娥且莫悲。我當送爾歸京師。我爲幕府掌書記。忍令曲中長奏長相思</text>
<title>城津樓。陪金使君夜飮。</title>,<text>使君遞官歸。書記自京至。磨天大嶺下。鞍馬兩相値。相値居然復相別。況乃秋氣正憀慄。何以解憂有杜康。對飮不貸西飛日。入夜喧闐亂酒籌。胡姬勸酒彈箜篌。月出關山照瀚海。金波影入城津樓。鯨魚噴浪白雪高。興來欲釣蓬萊鼇。此時光景堪一醉。此地送別更下淚。鳥嶺崔嵬揷帝車。磨天此去千里餘。洛江氷泮雁北沮。肯爲寄書空中無。</text>
<title>鏡城聞大風。作長句示徐秀夫。</title>,<text>噫氣孰噓吸。機緘若相待。怒號天上起北方。吹度關山入東海。入海波浪百川回。巨鼇辟易傾蓬萊。聲拔扶桑白日動。力衝朔漠黃雲開。丈夫得意亦如此。徐生且復歌莫哀。大鵬圖南自有時。籬間燕雀非爾知。</text>
<title>鏡城觀獵</title>,<text>鏡城九月雪壯哉。將軍出獵元帥臺。紫騮驕嘶踏晴雪。蒼鷹擊鳥灑毛血。蒼鷹擧翮上靑雲。壯士彎弓滿明月。韓盧騰山東郭死。雖有三窟安能避。山前無復雉朝飛。雲際時看雁虛墮。四座樂極逸興生。玉椀美酒爭相傾。酒酣回首望沙漠。北氣鬱鬱如群畜。此間田獵眞瑣瑣。願君大獵陰山下。安得夏服鐵絲箭。射殺天驕赭白馬。</text>
<title>李節度寶劍歌</title>,<text>昔者越王鑄湛盧。赤堇山破邪溪涸。鑄時太乙下來觀。雷公爲之親擊橐。渙如春氷勢將釋。渾如塘水光欲溢。爛如雲霄列星行。粹如菡萏芙蓉出。此劍一去不知處。空餘劍名載越絶。幕府將軍示我劍。滿堂動色對霜雪。延平龍變信不虛。越劍爲君匣中物。細看分明赤山錫。千年不改蓮花色。鸊鵜新淬掛壁上。蛟龍怒吼驚魍魉。鏡城城門對白山。將軍玉帳明月環。將軍酒酣按劍起。欲倚靑天洗海水。海水遙連黑龍江。胡兒飮馬江之涘。六鎭壯士氣頗麤。願君撫養擒單于。陸斷犀象復何益。干將只是一人敵。得人死力望將軍。須向燕山早勒石。</text>
<title>鏡城夜聞角</title>,<text>京城客子邊城宿。月出城頭夜聞角。蕭條九月涼風聲。悲壯三更塞下曲。起看星斗亂縱橫。惟北有斗西長庚。梅花楊柳且莫奏。遙望故園難爲情。</text>
<title>城津觀蜃樓</title>,<text>老夫官罷北書記。歸時暫上城津樓。樓前巨浸莽空闊。登臨四望令人愁。向晩雲霓有光怪。斯須世界廻滄海。怪怪奇奇無不存。千變萬化難具論。遠如秦城築萬里。廣如漢殿開千門。燦如佳人競羅綺。雄如劍士相追奔。靑紅五彩倏明滅。照爛龍鱗照龍窟。曾聞東海變桑田。始信蓬萊有金闕。或看城市漸虛無。更見樓臺轉突兀。憑欄縱目極千里。茫茫怳忽不能別。自古相傳蜃所爲。未知蜃有何奇術。怪底噓氣上衝天。只惜繁華不終日。君不見甲第賓客散如雲。區區海樓何足云。</text>
<title>月沙李相公廷龜詩板歌</title>,<text>相公銜命度鐵嶺。淮陽壁上留題詩。力奪造化鬼神泣。曺劉鮑謝不足奇。價比驪珠過百倍。遂遣東海龍王知。龍王聞之喜不睡。不爲生靈顧生事。滄溟怒氣劈山來。勢無三韓一天地。楸池嶺崩五臺摧。鯨魚噴浪生雲雷。海神持詩獻龍宮。五彩照爛成長虹。龍王左右呼萬歲。願留此寶龍宮中。龍王踧踖不自安。恐有六丁來天關。再拜送詩還人間。國中詞客盡歌此。屬而和者皇華使。莫怪不佞賦此詩。余亦於公門下士。</text>
<title>驪江夜飮歌。寄韓使君會一。</title>,<text>驪江使君誰與儔。世比古之韓荊州。戚連宮掖好儒素。賓客滿堂皆風流。歡我四牡京洛至。爲携美酒登高樓。高樓俯臨大江水。設網操舟集漁子。秋風蕭瑟木葉稀。沙渚微茫鳧雁飛。世間新知樂莫樂。樽前縱飮此何夕。把杯長歌馬岩暮。開窓遠望龍門黑。波濤半夜吼成雷。此江下峽忠州來。鍾聲曉起神勒寺。水上月落彈琴臺。有酒醑我無酤我。我輩豈在山公下。楚人不願得百金。使君如何惜五馬。此時意氣凌靑雲。興酣落筆持贈君。別來江山阻相見。東飛伯勞西飛燕。伏枕懷舊寄此詩。對酒幸爲長相思。</text>
<title>馬巖 三首</title>,<text>君不見瞿塘灎澦堆。中有巨石高崔嵬。白波如山石如馬。舟人相戒不敢下。破碎淪溺不可記。一年幾人魚腹裏。不及驪江馬巖江畔起。不破江船捍江水。驪江五年兩度來。慣見江邊馬巖石。昔來正値春暮時。巖前夜雨江花落。今來蛟龍水波惡。蒼壁白雪相噴薄。二景優劣吾不知。懶翁東臺坐終夕。驪州州府何雄壯。百尺樓臨大江上。大江箕岸岸善崩。幸有馬巖列相向。馬巖相向起嵯峨。微爾難免閭爲河。掛帆中流望蒼壁。偉哉造化非人力。</text>
<title>神勒寺</title>,<text>懶翁少住金剛山。藥師梵殿連雲間。懶翁晩居神勒寺。東臺迥出臨無地。臺下江流百丈淸。當年說法鬼神聽。天女晝下方丈室。龍王夜參蓮花經。三千世界莽空闊。隻履西天斷消息。唯有蒼苔一片石。招提過客時來讀。</text>
<title>程副摠龍畫蘭引</title>,<text>皇朝副摠程將軍。能詩畫手亦妙絶。落筆畫出數叢蘭。紫莖綠葉照朝日。南漢城中佛寺壁。自得此畫生輝光。看來不類丹靑筆。靜坐如聞王者香。王者之香豈易得。對此不覺三歎息。屈原九畹已蕪沒。復有何人佩此物。千年不逢澤畔醒。儷曲空歌郢中雪。重爲亂曰。蒹葭蒼蒼白露寒。有美一人雲之端。澗有蘋兮谷有蘭。蘭在谷兮不可見。焉得採之獻金殿。</text>
<title>石陽正畫竹歌 二首</title>,<text>石陽王孫骨已朽。嗚呼畫竹今無人。此日屛間見此畫。指點筆勢如有神。竹林蒼蒼微雨寒。悄然坐我瀟湘間。參錯千枝與萬枝。濛濛雨氣空中垂。黑雲不收老龍變。白日欲落山鬼歸。枝間朱鳳有棲宿。枝葉隱映露羽翮。嗷嗷四顧啄竹實。翠色分明映五色。老夫素有子猷癖。況乃王孫畫奇絶。終日對此忘寢食。千載如令傳此君。吾知有人思王孫。石陽畫竹皆入室。就中雪竹最奇異。是何長長拂雲梢。盡屈長腰臥平地。小竹力弱受摧壓。白雪半埋靑靑葉。大竹偃蹇若蒼龍。氣凌寒霄欲起立。高堂六月掛素壁。書帙酒樽映寒色。竹林有人望皎然。似是山陰乘興客。手撫此君拂靑雪。雪點片片風前落。悵望聊吟招隱詩。千年爽氣空相憶。</text>
<title>奉送程副摠還朝</title>,<text>程公家世冠中土。初牒靈宗伯休甫。不識曾爲漢名將。公後千秋出其上。也是魁梧一丈夫。詩如鮑謝兵孫吳。逆胡猖狂據遼塞。乘槎使者通滄海。海上白波若雪山。手持漢節臨三韓。捐軀報主風塵裏。橫槊賦詩鞍馬間。島中往往軍倒戟。公來鎭撫不敢蠢。英姿颯爽氣雄俊。落日淸秋見蒼隼。敝邦大夫歌頌公。小子才薄詞何工。但把寸心爲公說。敝邦君臣方枕戈。日夜常望旄頭滅。公到天門報天子。敝邦事大皎如月。</text>
<title>送崔子迪惠吉朝天</title>,<text>憶昔今上乘六龍。君家兄弟立大功。伯氏三輔右扶風。仲氏冢宰遷司農。君亞秩宗位亦崇。一門聲價凌煙虹。楚國使者擇百工。受命飮氷唯葉公。滄海乘槎莽難窮。扶桑掛帆朝日紅。冀州皇都萬國同。夾右碣石朝河宗。赤岸銀河水相通。天地盡在洪濤中。洪濤萬里蹙蒼穹。霹靂晝夜聲洶洶。鯨呑鼉作百怪從。知有造物扶丹衷。竊聞皇帝帝力雄。將欲大擧平遼東。十萬材官若羆熊。泰山壓卵獯鬻空。四牲歸時正龐龐。莫愁再渡馮夷宮。</text>
<title>與元子建斗杓，李子淵澥諸人。遊蕩春臺。</title>,<text>抱病臥窮巷。壯懷鬱不開。忽携數三子。高興凌鄒枚。出門騎馬一相笑。鳴鞭直向蕩春臺。恨無呼鷹獵平野。且復典衣傾金杯。岩間草芽半靑出。此行可得尋寒梅。雪罷天晴聳華岳。登樓 一作高 縱酒春風來。萬古風景如昨日。一時英豪安在哉。請君有酒更秉燭。不見白髮長相催。</text>
<title>送李子善基祚出按嶺南</title>,<text>昔我在邊城。君在長安陌。今我還長安。君爲嶺之伯。世間離合柰爾何。且勸美酒仍長歌。君不見長白山連一萬里。走勢南來鳥嶺起。龍湫白日霹靂鬪。開闢流爲洛東水。洛東江流限南北。江漢滔滔南國紀。七十列郡若棋置。地靈從古稱多士。知君惠化繼甘棠。羨君壯遊臨扶桑。貪吏聞風解墨綬。諸生拭目瞻淸光。聖主宣化得賢臣。往年洪君今李君。此行竊爲聖朝賀。唯恨年年別故人。</text>
<title>送湖南方伯</title>,<text>君不見昔日三韓鼎足時。斬將逐北爭雄雌。是時湖南屬百濟。山川險阻勇士厲。至今豪悍猶有風。漢二千石莫能制。王命我公作方伯。公雖固辭安可得。我公經綸自草萊。兄弟雁行麒麟臺。叱咤風濤渤海動。洗拂日月雲雷開。赤手尙且轉乾坤。況此小者何足論。公乎公乎。我知遊刃地有餘。黠吏慴伏蒼生蘇。不須褰帷問風俗。轅門高枕且投壺。</text>
<title>李子文尙質挽歌</title>,<text>嗚呼李生良可哀。其人眞有不羈才。豫章入雲鬱崔嵬。驊騮矯矯龍之媒。詞健不下古人作。氣豪自是靑雲客。一見許我爲弟兄。相得歡甚日相逐。苧洞春還春酒熟。含杯黃鳥梨花白。聞道重興水石社。往觀瀑布坐盤石。世方溷濁莫余知。吾輩跌蕩以自適。聖主龍飛開日月。兩人折桂俱第一。衆女嫉妬我蛾眉。人間行路何多岐。交道飜覆若雲雨。生平慕之後棄之。貝錦蒼蠅難重陳。肝膽相照君一人。我向關山作書記。君亦明年御史至。城頭夜聞烏夜啼。忽見靑驄驄馬嘶。嘶風驄馬繫邊柳。長白胡山當馬首。喜極拭淚握君手。夜飮邊城數斗酒。却招胡姬抱鳴箏。絲竹滿堂聲轟轟。地是邊城奏邊樂。雁門太守從軍行。鏡城通判意氣多。酒闌起舞仍長歌。手挽繡衣三日飮。獬豸其如故人何。歸來京洛懷往事。秉燭顚狂如夢寐。是時王上王先君。朝廷諫者爭紛紛。君時在君白玉堂。直言烈烈凌秋霜。甘心不避鼎鑊罪。遠謫要荒非所悔。磨天嶺上望長安。元帥臺前俯滄海。滄海無風百丈波。長安不見浮雲多。路傍往往有觀者。見君行色涕雙下。皆曰賢哉此大夫。往乘驄馬今羸馬。愁州草黃大漠平。胡笳互動牧馬鳴。鍾儀縶囚爲楚奏。陳軫放逐猶秦聲。聖德廣大合三五。纔過一年大雷雨。同時逐客盡生還。君獨病死淮陽路。我聞君來喜欲狂。預釀芳醪待朝暮。自謂將吟進酒辭。安知竟作招魂賦。欲向洪爐問與奪。從古蒼穹莽回互。我有龍門綠綺琴。興來時彈東武吟。誰爲鼓之孰令聽。已矣世上無知音。歲暮城東雪一尺。寒氷凄然日將夕。浮生百年能幾何。俛仰之間已陳迹。欲題哀辭淚如泉。休遣隣人更吹笛。</text>
<title>又哭子文</title>,<text>嗚呼直士已窀穸。人與骨朽眞可惜。長白山高海氣黑。風濤洶湧子所謫。世間人不喜人美。靑蠅營營點白玉。我讀谿翁祭君文。未到三行淚垂臆。</text>
<title>張谿谷挽歌</title>,<text>舍弟長安來。南公寄書札。谿谷相公捐館舍。淚到開緘已成血。相公人物出三代。相公文章過兩漢。前後所著十萬言。壯哉深博無涯畔。又工歌詩體高古。出入漢魏古樂府。弱冠天門射天策。金閨通籍聲輝赫。往在昏朝亂天倫。公罷內翰歸海濱。聖主提劍淸亂孼。攀龍附鳳爲宗臣。丈夫遇時立功名。身位冢宰兼文衡。有齊季女正婚禮。銅龍樓中貴介弟。杜門稱病謝簪紱。小心恐懼姻王室。輕薄小兒好短長。到公不敢論否臧。漢廷謹愼推安世。物外神仙稱子房。去年不幸國步屯。嗚呼萬事何可論。起復台鼎辭不起。安知此世永相棄。未涉巨川奈人何。將喪斯文豈天意。顧我相知古莫比。膠漆誰能別離此。豈有聲名冠一時。吹噓爲附靑雲士。涸轍波臣困螻蟻。公時手決西江水。自念平生無足取。何以得此大君子。每向衆人道相公。吾相張公我知己。知己如今安在哉。舊時門館已蒼苔。丹旐翩翩駟馬鳴。那堪聽此薤歌聲。今朝始覺人間世。向日虛求身後名。</text>
<title>亂後寄徐秀夫</title>,<text>昔掌書記北邊幕。同時君亦爲謫客。客中相値日相過。無有一日無吟哦。五月登樓望長白。白雪滿山氷峨峨。層氷峨峨邊土拆。無何縱飮且爲樂。明年幸得同入洛。況乃家住巷南北。八角亭前春正深。少長咸集動春酌。世間聚散不可常。君爲忠州二千石。別後風塵西塞起。胡騎一夜七百里。南漢城頭吹畫角。南漢城外陣雲黑。諸將擁兵莫肯前。拔劍欲斬我無力。與君相議糾烏合。旅舍握手涕橫落。空談不得却秦軍。雖有慷慨何足論。當年主辱臣不死。至今追憶慙心魂。自從亂後辭輦轂。滄江臥病頭已白。平生腐鼠非所嗜。歲晩白鷗聊可託。出門湖山在眼中。門前來往釣魚翁。煩君莫問黃金印。世路吾其張長公。</text>
<title>寄李使君聖文</title>,<text>少時結交靑雲客。又有虛名動京洛。自從亂後見流輩。向時榮華半零落。海上移家長閉門。床頭一部五千言。寄語令弟李使君。此意非君誰與論。</text>
<title>走筆贈朴伯謙兄弟</title>,<text>我昔十七八。始讀子長書。二十下筆作劍賦。滄洲詞伯稱相如。又作歌行數十篇。文章巨公爭相傳。揚眉北渚先生座。抵掌東陽都尉前。謂余殊有樂府風。可與漢魏相爭雄。丈夫豈可久貧賤。床頭有書數百卷。十年貫穿不知老。閉門城西長秋草。至今壯懷無所成。可笑浮名何足道。出門擺落向酒壚。翰墨於我浮雲虛。欲隨雄俠學擊劍。劍術自覺荊卿疏。下士見我大笑之。此生落魄爲人欺。太行山高天馬蹶。伯樂去遠誰能知。君家兄弟自奇士。一見相許相追隨。管鮑其人骨已朽。千載知音各一時。知君意氣超千古。家有黃金散如土。高堂日日會衆賓。就中與我最相親。呼盧六博白日暮。但知一醉安知貧。見君心握君手。昨夜長安細雨晴。城頭春風拂楊柳。請君更脫鷫鸘裘。換取胡姬一斗酒。</text>
<title>隋城夜飮歌</title>,<text>客子策馬過隋城。春天雪後風怒吼。聞道咸陵李令公。去冬佩符爲太守。以膠投漆有交道。却向城門廻馬首。太守見我靑眼開。秉燭堂中夜飮酒。已歎積阻數年餘。況乃新經大軍後。莫說往事沾我襟。且向樽前握君手。適有座客善鼓琴。更結佳期不相負。曲罷三峽轉流泉。夜闌七星橫北斗。百年相見且含杯。世事紛紛復何有。</text>
<title>寄平澤使君久</title>,<text>老夫年來厭城郭。移家來住滄海曲。無魚每彈馮驩鋏。無酒空對陶潛菊。賴有族弟賢使君。官酒江魚送相續。昨日閉門風雪中。門外忽驚有剝啄。此時一札懷足慰。況送二物謝何極。朝飛繡翼雉子斑。臘味淸樽蟻浮綠。呼兒酌酒烹野鷄。三嗅一醉興亦足。酒酣把筆爲賦詩。持送使君報相憶。</text>
<title>觀獵</title>,<text>隣居年少良家子。日日呼鷹獵山雉。疾犬騰山復環山。東郭狡兔山前死。日暮手携雉兔歸。稚子遠望開荊扉。田家瓦盆醉新釀。弓箭掛壁鷹架上。淸晨復出獵平原。不向咸陽羨秦相。</text>
<title>射雁歌</title>,<text>平澤使君來訪我。紫馬執鞭蒼頭奴。自矜此奴善放炮。能射雁鶩供庖廚。我家門前是江岸。雁下遊戲田之畔。笑呼蒼頭命放炮。炮聲一放群雁散。群雁嗈嗈散南北。就中一雁摧六翮。奮飛欲向雲外去。倏忽還從眼前落。我顧李侯喟然嘆。此豈有數存其間。千群雁中有死生。已矣誰論鳴不鳴。</text>
<title>七夕。與韓使君翼明登貢津山亭。作長句。</title>,<text>今夕何夕是七夕。梧桐井上葉初落。老夫覽鏡悲白頭。爲是一葉天下秋。使君手札適云至。請我貢津山城遊。貢津湖西一都會。山上百雉臨海濱。倒衣命駕赴高會。滿堂盡是英俊人。鬱金之香樽美酒。白雪之高盤素鱗。使君中酒授簡我。我豈文似相如者。宜從河朔繼含杯。休向高陽問騎馬。越瞻載神令公巖。石色入天何巉嵒。橫江大魚噴雪浪。落日遠海來風帆。風吹火雲散炎熱。烏鵲南飛月東出。夜飮厭厭亦一時。何妨酩酊無所知。長歌且謠達五更。河漢正沈牽牛星。却憶往年征戰地。說着此事盡垂淚。胡爲對酒不盡醉。</text>
<title>題山水圖</title>,<text>意匠奪天機。丹靑何太勞。畫出山川掛壁上。眞贗相去無秋毫。滿座寒生壁動搖。洶湧巴陵洞庭之波濤。大壑歸墟億萬里。乾坤盡入東南水。鯤鵬變化風雲起。海山宮闕照黃金。蓬萊方丈無乃是。老夫常欲泛溟渤。指點虛無轉超忽。時危安得此仙境。散髮狂歌送日月。</text>
<title>題朴淵圖</title>,<text>海東山水不可數。朴淵瀑布最奇壯。怪底何人有神術。縮地移來此壁上。坐來未久色凓冽。高堂五月寒逼骨。蒼崖萬丈入雲霄。瀑布一道掛日月。怒勢咆哮積石河。白波噴薄峨嵋雪。耳邊怳如聞寒聲。衣上時驚濺流沫。人間莫道無仙境。古來爭傳有龍窟。主人好事世無儔。名山臥遊眞風流。日日長對此圖畫。何遽不若廬山遊。</text>
<title>畫龍行</title>,<text>龍之爲蟲世莫識。風雲變化自神物。畫師拈筆畫神龍。倏驚眞龍來入室。撠彼膠葛上九天。壯哉聳身蒼梧淵。萬里蒼梧白雲出。君山湖上靑峯沒。龍鱗照爛雲明滅。海水震蕩日月落。巴陵洞庭雨外黑。冀州龍門大陸 一作碣石 北。熊羆虎狼盡匍匐。已知丹靑奪造化。更恐雷霆破素壁。老夫好奇對終日。爲歌飛龍歌一曲。</text>
<title>畫馬行</title>,<text>畫工羸盤礴。揮灑一匹練。千里大宛馬。斯須眼中見。雄姿逸態難俱論。聳身直欲超崑崙。道里自無遠。山川豈能間。流沙落日躡浮雲。碣石秋天過歸雁。天機從古外驪黃。繪事于今失眞贗。擧世不重急難才。悲歌悵望燕王臺。王良伯樂去已遠。乘黃驊騮安在哉。若將此圖獻明主。猶勝涓人買骨廻。</text>
<title>畫鷹</title>,<text>黑鷹突兀無拘攣。畫裏若將颺去然。高堂幽朔殺氣入。側目天地愁胡前。龍蛇欲蟄歲云暮。此時六翮堪一擧。焉得眞骨不凡才。落日寒山獵狐兔。</text>
<title>畫虎行</title>,<text>我對猛虎圖。爲作猛虎行。卒然相値不知畫。高堂一見心膽驚。額鼻嵯峨雪山白。眼睛閃爍長庚星。磨牙掉尾據地吼。耳邊似聞聲咆怒。雄姿直欲傅翼飛。怒勢還疑決蹯去。積雪層氷虎穴深。百獸辟易蒼山陰。山中百獸幾多群。虎哉虎哉宜爲君。丈夫際會立功名。壁上注目長風生。</text>
<title>新羅琴歌</title>,<text>忠淸之道牙山郡。郡西有寺名桐林。古老不知創寺歲。新羅所創傳至今。萬曆年中寺棟折。棟上刻有唐年月。年月分明記大中。此號乃是唐宣宗。宣宗皇帝帝大唐。我國正當新羅王。屈指于今八百年。聞者驚歎爭奔塡。況乃此木是梧桐。好事作琴朱其絃。龍泉獄中掘。白璧荊山出。千年隱見各一時。琴也與此幷作三神物。神物流傳世間久。畢竟今爲許侯有。許侯有妾善鼓琴。客來催絃勸客酒。高堂酒䦨月欲低。半夜琴中烏夜啼。流泉三峽動四壁。大梅小梅庭前落。吾知許侯豪富超古今。此寶奚啻千黃金。季倫縱誇珊瑚樹。爭及君家數尺琴。</text>
<title>三寅劍歌</title>,<text>吾聞三寅之劍能辟邪。許侯得之信奇絶。借問如何號三寅。鑄用寅年與月日。猛虎在山百獸恐。鑄劍故用寅年月。未出匣中斗牛衝。看來鋩鍔開芙蓉。雪霜彷彿白額虎。雷雨變化蒼精龍。龍身虎氣相交錯。倏見風雲起素壁。魑魅魍魉皆辟易。許侯正直眞相敵。許侯曾在昏朝中。上書叫閽蓬萊宮。請借斬馬斬佞臣。直氣豈不爭雌雄。壯志如今成皓首。摩挲玉匣長歎久。東海三山動巨鼇。安得猛士頭虎毛。一作持此刀 一爲斬斷淸風濤。</text>
<title>靑螺杯歌</title>,<text>巴陵許侯自奇士。素抱磊落不羈之雄才。海上相逢與我飮。勸酒酒盛靑螺杯。海蚌明珠照海月。晴天彩虹光明滅。曾聞此杯所從遠。遠自琉球國中出。我國使者入燕京。琉球使者贈此物。我使歸來贈許侯。人與酒器俱風流。千人萬人驚且歎。重之不減黃金椀。春宵細雨花正落。擧杯燈前詑賓客。許侯求我賦一詩。我衰奈此才力薄。世事如今不欲聞。榮枯得喪且莫論。皓首江湖幸同里。只願把杯長醺醺。</text>
<title>閨怨</title>,<text>洛陽游俠向燕山。洛陽梨花花正白。洛陽梨花不可見。唯見燕山雪花落。燕山雪花似梨花。長憶春風洛陽陌。洛陽少婦對梨花。應念燕山雪中客。</text>
<title>洗馬歌</title>,<text>九重天廏濟州馬。每月出洗蟠松池。洗時太僕親領出。擊鼓吹角建牙旗。鼓角淵淵旗影翻。蕭蕭馬出城南門。洗出五花光欲動。靑雲仰嘶自矜寵。千秋漢挐照房精。往者胡元牧龍種。房精在天龍在野。至今龍媒漢挐下。風帆萬里渡海來。來入天門作天馬。天馬飛騰紫游韁。出入觀者滿路傍。玉臺絃歌漢武帝。露床恩寵楚莊王。嗟爾徒行洛陽道。何時一齕天山草。世問不見霍嫖姚。空使驊騮櫪上老。</text>
<title>白鷗</title>,<text>白鷗在江海。泛泛無冬夏。羽族非不多。吾憐是鳥也。年年不與雁南北。日日常隨波上下。寄語白鷗莫相疑。余亦海上忘機者。</text>
<title>蒲萄</title>,<text>漢使昔日入西域。歸得蒲萄大宛種。種之三十六離宮。天子大悅賜恩寵。一自蒲萄入漢苑。遍之四海無近遠。我家西隣有龍鬚。斬木爲架高堂隅。庭前八月秋露白。摘來盤中馬乳熟。豈但入口沈痾痊。兩腋倏如生羽翼。大谷張梨不足論。南州橘柚誰復憶。況乃釀酒味第一。恨不儀狄値此物。焉得不敗數十歲。醉送人間三萬日。</text>
<title>詠杜鵑花</title>,<text>山中三月春欲暮。雜花生樹照巖壑。大都山花盡杜鵑。千樹萬樹花一色。春山遊賞有幾人。落日歸來見樵客。可憐花賤世不貴。萬事盡然堪歎息。</text>
<title>霖雨行 三首</title>,<text>古稱三日往爲霖。今年霖雨凡幾日。淸晨登高望巨野。洪濤滔天魚拂鬱。野中居人盡已沈。鷄犬亦死眞傷心。縱有存者欲收骨。人在魚腹安能尋。漢時黃河決瓠子。河溢東南注巨野。天子親臨塞決河。百官負薪沈白馬。却恨河伯何不仁。爲之作歌哀吾人。今年水災掩今古。誰扣天門減征賦。自夏至秋雨紛紛。咫尺杳冥眞難分。平陸翻成渤海水。山川盡起蛟龍雲。蛟龍雲雷滿天地。君子正合思經綸。何世獨無英俊才。君王早起黃金臺。</text>
<title>苦寒行 二首</title>,<text>邊城暮冬氣慘慄。萬竅怒號風木拔。風勢長驅北海來。海邊驚沙蔽白日。大漠陰沈十日雪。道路不通飛鳥絶。北人日夜仰天吁。願見南陸羲和烏。胡貊之地陰氣積。木皮三尺氷六尺。況乃今年寒更酷。邊城戍卒指皆落。白山雲雪夜埋山。哀號虎豹死深穴。將軍達夜不得寐。狐裘錦衾泠如鐵。</text>
<title>讀靑烏子</title>,<text>靑烏世傳秦漢人。著書一篇論地理。當年史失其姓名。至今但稱靑烏子。我讀靑烏廢書歎。禍福在天寧在山。盜跖壽終夷齊餓。休怪靑烏滿世間。</text>
<title>萬物</title>,<text>萬物各有任。千匀非馬任。誰將重千匀。置之駑馬背。自從烏獲力而死。力擧千匀復誰在。大宛天馬行萬里。千匀在背馬亦死。嗟爾駑駘爾自甘。太行甚高何以堪。</text>
<title>君不見</title>,<text>君不見代王句注塞。君不見楚王函谷關。一去不復鄢郢路。至今猶有摩笄山。朔北層氷起峨峨。死人積骨如亂麻。胡天漠漠飛黃沙。黃沙大漠不可往。猰㺄蝮蛇豺狼些。</text>
<title>前憶昔歌 七首</title>,<text>憶昔漢家有英主。天下至今傳孝武。單于馬群散沙漠。北方驪馬西方白。西方白馬雪中牧。雪滿西山馬一色。自從按劍明光宮。胡馬遠遁胡山空。憶昔漢廷有年少。賈生上書陳三表。北夷狼貪嗜漢物。歲送黃金胥紕一。繡祫長襦錦祫袍。宮中雜綵幾百匹。惜哉去傅長沙王。未試奇謀笞中行。憶昔西漢有邊吏。少小習知胡中事。犬羊無信不許和。嗚呼此策萬世利。漢家兵馬馬邑下。牧馬秋天待胡馬。一戰可以擒單于。奇謀不成良可吁。憶昔武皇將名將。嫖姚功冠諸將上。北夷黃雲氣群畜。駒駼驢羸滿山谷。一自嫖姚大漠還。天邊但見狼居山。猶恨單于未生捕。天子治第不肯顧。憶昔西京有壯士。其人北地傅介子。誓將爲國刺胡王。深入龍庭數千里。蓮花劍色白日寒。血流五步空樓蘭。我讀靑史慕雄俠。不覺素髮衝儒冠。憶昔漢將有矯制。赫赫陳湯功不世。康居城下躍紫騮。一戰馬懸單于頭。單于斷頭沙漠空。函封傳詣長安宮。赤血淋漓灑髑髏。向者衛霍虛封侯。憶昔東京和帝時。天兵橫行掃沙漠。燕然山高百萬仞。立石山巓頌漢德。當時勒銘者誰子。班氏文章繼司馬。嗚呼但患功不成。安知世無斯人者。</text>
<title>後憶昔歌 七首</title>,<text>憶昔宋家景德年。契丹侵我來澶淵。北城旗幟萬世呼。呼聲動天驚單于。是時中國奮兵力。隻輪豈返桑乾北。蠻夷猾夏自此始。武略不競良可惜。憶昔道君起艮嶽。紛紛海內獻花石。混同胡兒赭白馬。憑凌氣欲呑天下。契丹足捍我邊疆。胡乃撤毀交虎狼。犬羊無信非一夕。金繒如山竟何益。憶昔女眞本小醜。當年服事遼天祚。遼人歲歲索海鷹。奮起遂陷江寧府。漢家漠北逐單于。女眞豈得當匈奴。惜哉時無衛霍將。不射赭白生擒胡。憶昔宣和運將訖。皇天示警降妖孼。黑氣白氣滿天地。崑崙黃河萬里決。臘月雷霆何震蕩。汴京一夕水十丈。有狐綏綏在淇側。胡爲來登御榻上。憶昔宋將种師道。女眞入寇身已老。此子雖老有雄略。不減昔時趙充國。羯胡不遜氣頗戢。猛虎眞能衛藜藿。有將不用悔無及。吁嗟過河枯魚泣。憶昔宋亡非異事。只是當年一和字。昨日金繒送歲幣。今日山河割土地。南北關防險天作。黃河洶湧水波惡。有此不能御女眞。胡雛亦笑秦無人。憶昔徽欽在沙漠。江左草昧當天造。秦檜用事岳飛死。嗚呼萬事更何道。精衛木石塡巨洋。嗟爾作計何不量。一鳥尙有報仇志。每讀宋史令人傷。</text>
<title>雁門太守行</title>,<text>胡兵入雲中。烽火照紫極。君王按劍起郅都。雁門蒼鷹上秋色。雁門父老持羊酒。賀得將軍爲太守。漠南胡馬遠遁逃。偶人不敢彎烏號。漢家還有此將軍。單于稽顙來稱臣。漢有將胡無人。</text>
<title>幽州歌。送李靜叔憪以質子入瀋陽。</title>,<text>渤海碣石間。蒼茫氣皆黑。舜肇十二州。幽州在東北。北隣烏桓曁扶餘。其山鎭曰醫巫閭。上谷遼東地踔遠。胡天豁達天一隅。自古被寇獯鬻氏。今者盡爲單于壘。世子淹洫不得歸。八年薊北一布衣。三事六卿皆有質。噫噫此事千古稀。君家大人大司馬。之子此行何怪者。送君一壺酒。酒酣爲流涕。君家世世篤忠貞。知君事君應盡禮。主辱臣死是臣職。勉哉荼苦甘如薺。莫將一日度三秋。請看世子銅龍樓。安得壯士射天狼一戰。掃滅白羊樓煩王。陪我銅輦歸故鄕。嗚呼天鑑在下小臣願若成。餓塡丘壑猶勝尙書郞。</text>
<title>箭野行</title>,<text>漢陽城東十里許。有一牧場名箭野。箭野地廣水草美。國初以來開牧馬。國家善馬出濟州。年年渡海來春秋。伊昔胡元據中國。西通大宛求驊騮。遂令我國字龍媒。當時濟州牧場開。濟州天作漢挐山。千蹄馬放山之間。至今往往有千里。信知其先天馬子。濟州天馬入太僕。高蹄削立如碧玉。放之箭野春草中。齕草飮水相馳逐。駿尾蕭梢起朔風。桃花叱撥五花色。朔漠胡塵滿西域。從前養馬知何益。內苑天廏有龍駒。安得散之壯士擒東胡。嗚呼安得散之壯士擒東胡。</text>
<title>彈琴臺歌。送徐忠州挺然。</title>,<text>忠州形勝盡奇絶。彈琴之臺爲第一。月嶽東南倚天半。大江發源流爲漢。江漢盤渦下峽來。百折勢抱彈琴臺。琴臺峨峨高百尺。波濤噴薄動石壁。昔人於此坐彈琴。千年事往餘古迹。至今惟有雉朝飛。春風幾回梅花落。梅花落盡雪滿山。似聞梅花白雪曲。白雪高歌遠送君。琴臺往事空浮雲。憶昔與君度關塞。磨雲嶺頭觀滄海。向時遷客困風霜。此日五馬生光彩。請君携琴臺上彈。時時彈罷憶長安。欲知別後相思曲。須奏關山行路難。</text>
<title>送新寧奇使君</title>,<text>單閼之歲月孟春。北馬渡江飛沙塵。義州雄藩盡瓦解。其餘保障何足論。鐵騎宣城滿城下。東方靑駹西白馬。是時君家先大夫。手提尺劍當匈奴。勢盡力竭主恩厚。男兒一死亦何有。往事空悲隴上歌。居民尙憶雲中守。聖朝哀贈慰毅魂。君家忠義照乾坤。況君文彩拔流俗。妙年出入銅龍門。銅龍洗馬五馬騎。靑絲絡頭路逶迤。路逶迤南之紀。鳥嶺上干斗牛星。龍湫下爲滄浪水。水闊天長音信難。幾時書札到長安。知有治聲繼漢吏。佇看飛鳳下琅玕。</text>
<title>白馬江歌。送安弟。</title>,<text>令弟有奇才。吾家千里駒。弱冠擧進士。名聲震京都。沽酒送君去。把酒問君家。君家易知復難忘。出門勝景眞堪誇。下有白馬之長江。江聲日日走白沙。白馬長江流入海。前朝霸業今安在。君不見落花岩前花滿枝。落花往事令人悲。岩前落花下江水。却似當年花落時。此地懷古足白髮。況乃今日與君別。老夫年來任疏放。靑鞋布襪期長往。釣龍臺高欄寺。我欲乘興向此地。須把斗酒成一醉。</text>
<title>送江西李使君一之</title>,<text>憶在昭陽協洽歲。君家送別鴻山尹使君。是日江村白雪下。北風怒號天陰雲。我亦時爲座上客。把杯送客凄然悲。今年君作使君去。正是往年離別時。往年陳迹如昨日。況乃遲暮傷離別。行者猶能涕如霰。送者何禁鬢成雪。西塞天邊送吾子。層氷峨峨雪千里。努力加飧子行矣。</text>
<title>送俊上人向朴淵</title>,<text>朴淵瀑布世爭賞。人間壯觀無與雨。絶壁入天與天黨。河漢掛流幾百丈。白虹隱隱不可狀。聲如疾雷動天上。疾雷破山山震蕩。千岩萬壑自成響。上人告別飛錫杖。歸來老夫肯相訪。霖雨初霽百川漲。此時瀑流轉應壯。轉應壯欲從往。病未能空悵望。</text>
<title>送張秀才善沖</title>,<text>暮春三月泝月溪。長風掛帆帆行急。花開十里五里亭。江動千重萬重峽。棹謳鳧鷖散亂飛。孤舟漁翁何處立。此間賦詩物色多。他日歸來示新什。</text>
<title>送閔保寧賀</title>,<text>君不見忠淸水營開海邊。王公設險幾百年。戰士常磨斬蛟劍。將軍自領下瀨船。永保一亭最奇絶。朱甍俯映馮夷窟。海水茫茫天地間。雲霓明滅鳥飛還。日本巴陵洞庭遠。雲端髣髴蓬萊山。風濤有時蹴天起。若雷聲聞數百里。閔侯於此作使君。古有吏隱君其人。明日城西五馬出。酒闌月照人惜別。閔侯閔侯聽我言。我住牙山唐浦村。有一扁舟泊柴門。春來乘興下滄海。請君釀酒須相待。</text>
<title>別李奉化丈</title>,<text>一自風塵起沙漠。大夫士子離鄕曲。文人三年內浦留。今朝又欲歸忠州。是時雪下平地尺。臘月正當哉生魄。馬毛蝟縮北風利。念公何以爲行役。丈人頃者漢竹分。嶺南至今傳芳芬。又有家兩子。磊落皆超群。長子金閨彥。爲親乞郡爲使君。次子流輩伯。年未弱冠能綴文。公侯衮衮有如此。世亂東西何足論。平澤使君佩斗酒。高堂送別惜分手。丈人兩子與余善。再拜奉觴爲公壽。酒酣離思轉悠哉。歸程遠指彈琴臺。琴臺峨峨石壁起。臺下滄江漢江水。別後莫惜一行書。江水寧無雙鯉魚。</text>
<title>送朴亮</title>,<text>山上苗一寸。澗底松百尺。非無短長殊。奈此高下隔。君不見西州豪傑皇甫規。待人有賢不肖無尊卑。倒履王符爲上客。當時是子一逢掖。雁門太守來在門。高枕不起問雁肉。渡遼將軍骨已朽。此道寂寞世無有。知君亦是古潛夫。作詩贈君君知否。</text>
<title>送高山督郵李倚相</title>,<text>與君甲子長一日。與君射策同一歲。古人尙親四海人。況乃同年卽兄弟。不才幸忝居上頭。却愧駑馬先驊騮。君爲掌故屬太常。我爲南宮員外郞。南宮春夜共秉燭。太常美酒濃琥珀。節度高樓會衆賓。登樓四望對北嶽。十餘年來世事變。胡馬橐駝長安陌。鴨江以東盡沙塵。朋知存歿有幾人。去年訪我湖海曲。握手喜極涕還落。自笑白首家不貧。門有靑雲車馬客。車馬行行馬是驄。繡衣出入明光宮。昨日柱後惠文冠。今朝嶺外困一官。丈夫寵辱各有時。一得一失何足歎。棄置勿陳須加飧。</text>
<title>送安陰朴使君長遠仲久</title>,<text>學士愛日明主聞。專城感泣雨露恩。紫馬朝辭建章闕。靑緺佩出止車門。大家東征賦初吉。河畔靑靑萱草出。長路雖云涉千里。彩服正宜當春日。祖帳臨江出餞回。親朋勸酒莫辭杯。廣陵江水已氷泮。主屹山花行正開。別後休令音信稀。臨岐淚下沾裳衣。窮巷誰尋張仲蔚。宣城苦憶謝玄暉。</text>
<title>送義城嚴使君重叔</title>,<text>嚴助厭承明。出爲二千石。腰間佩紫綬。馬頭纏金絡。君不見鳥嶺之南七十州。義城獨以異境名中國。異境吾且爲君說。邑有陰沈兩竅穴。一穴生風一穴氷。風怒晝夜氷六月。六月有氷冬無氷。此事恍惚尤難測。噫氣包括大塊內。凌陰潛通朔漠北。送君此地去。作歌以相勖。風以行政化。氷以勵淸白。丈夫爲政有如此二物者。雖欲辭璽書黃金安可得。</text>
<title>送防沓梁僉使</title>,<text>將軍久在張公幕。貂裘弊盡頭已白。霸陵醉尉不爲地。誰知善射能入石。拔劍擊地壯士悲。感慨不是幷州兒。今朝始得一僉使。男兒窮達自有時。軀幹雖小氣磊磊。據鞍顧眄生光彩。借問此行向何處。將彼樓船往南海。南海浮天接南夷。南夷海氣如幡旗。海門長風破巨浪。樓船旗幟加其上。城西沽酒送君去。酒闌起歌丁都護。請君從茲整羽翮。金章紫綬可俯取。幕下聞有數千師。願視士卒如嬰兒。折甘分小得死力。譽言不日來京師。兵馬水軍節度使。將軍行矣非君誰。</text>
<title>又送俊上人往洛山</title>,<text>上人朴淵來。傳我朴淵瀑。朴淵瀑布氣雄哉。六月白雪洒石壁。石壁參天鬱穹崇。瀑布水與銀河通。姑姆之潭一萬丈。波濤噴作龍王宮。聲動千岩與萬壑。洞天無日無霹靂。我聞此語語未已。逸興却向雲山起。自言又作嶺東行。將往洛山觀滄溟。洛山東南白日出。人傳鷄鳴見出日。上人速宜歸來乎。須語我來三足烏。</text>
<title>奉送鄭尙書世規君則出按北道</title>,<text>仁祖昔在南漢城。諸鎭逗橈勤王兵。是時我公領湖內。慷慨泣血忘死生。士冒白刃爭死敵。爲是上將先士卒。成敗利鈍不須論。精忠可以貫日月。聲名燀赫從此始。靑雲之上能自致。太倉賀得判度支。京師稱避都御史。君不見鐵嶺之北數千里。限以白山邊海水。今上卽位眷北顧。命公仗鉞鎭茲土。引見天語接慇懃。禮數優待先朝臣。黃金不是爲注物。北門鎖鑰惟其人。歲暮天寒氷雪壯。傾城送別車百兩。送人以言吾豈敢。聊復爲公贈一語。公家王父丞相公。北方人愛甘棠樹。往哉家聲繼乃祖。</text>
<title>與洪元九泛西湖</title>,<text>入夏多病臥老夫。有友抵書遊西湖。已於麻浦艤扁舟。入舟把杯凌陽侯。陽侯波靜助詩興。回望栗島消我憂。向晩風起掛帆席。乘流直下望石壁。石壁蠶頭萬丈開。壁立霞駁何崔嵬。苔痕蝕盡水勢壯。雲氣朦朧蒼翠來。祖江潮上日欲暮。舟人棹謳散鷗鷺。高亭銀杏且歸來。風浪楊花不得渡。如澠之酒醉喧呼。富貴於我浮雲疏。崆峒未試倚天劍。滄海欲釣呑舟魚。弘治壬戌去幾許。悲歌悵望懷往古。三韓詞伯翠軒公。千載爭雄赤壁賦。爲語兩友員外郞。君才磊落誰能當。作詩須繼古人作。轉眄人間便陳迹。</text>
<title>寄義州鄭令公 幷序</title>,<text>義州鄭令公寄酒債錦一匹張平子四愁詩曰。美人遺我錦繡段。何以報之靑玉案。效其體。作二首以寄。我所思兮在義州。欲往從之江海流。側身西望思悠悠。美人遺我鴛鴦衾。何以報之白頭吟。人之相知貴知音。愛而不見愁我心。我所思兮在西隅。欲往從之路崎嶇。側身遙望涕沾裾。美人遺我一段綺。何以報之雙鯉魚。文綵裁成合歡被。相去萬里心尙爾。</text>
