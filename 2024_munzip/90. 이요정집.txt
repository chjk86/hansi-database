<title>驪江船上醉作</title>,<text>酒與江深淺。風隨意短長。紅塵凝滿鬢。天地此滄浪。</text>
<title>次錦江樓船韻</title>,<text>肉陣團千隊。詩鋒鼓萬軍。五花生兔穎。八字映烏雲。</text>
<title>次韻</title>,<text>佳客不飮酒。主人先自蕩。不聞耳邊聲。只見雲外嶺。</text>
<title>次遼河道中四絶</title>,<text>長垣缺一曲。蕩漾三汊河。傍塞開津口。時平車馬多。雙雙水上廟。影落東西湄。香火行人禮。神庥碧蘚碑。天盡四面野。星排十里鋪。不聞刀斗警。時見扣關胡。路永倦行邁。羲輪跳兩轡。擧頭天在上。展足無危地。</text>
<title>題平城 朴元宗 畫屛八絶</title>,<text>芳逕步携琴。剩知乘興處。誰家別討春。背柳穿花去。坐隱如坐忘。天遊空六鑿。輸贏已絶機。知有商山藥。雲開河漢斜。露洗寒蟾影。擧酒欲酬渠。不妨秋夜永。折得梅花枝。山蹊踏雪過。尋詩㶚水橋。何似袁安臥。烏犍肥欲驕。更得平坡樂。物性要自由。勞渠且勿角。老牸舐犢兒。髫童睡初起。秋淸野牧閑。弄笛斜陽裏。翁騎兒自牽。翁背雪如屋。路澁牛不前。天寒毛蝟縮。牛臥政閑閑。莫敎鞭打起。恐驚背上兒。夢失華胥氏。</text>
<title>溪邊</title>,<text>人坐太古石。水鳴今夕灘。春風吹白鬢。長日半邊閑。</text>
<title>山亭。偶書示稚圭。</title>,<text>小花紅似染。密葉翠成陰。日夕殘杯飮。平生一掬心。</text>
<title>次前韻</title>,<text>簷松雲共細。斜日轉疏陰。睡起吾忘我。風來爲洗心。山光堪對挹。空翠自晴陰。樹密深藏影。官閑此養心。園日團秋氣。溪雲生暮陰。與君泉石話。靑眼共開心。小園專一壑。高臥萬松陰。愧向閑人說。簪纓尙累心。故人春雪曲。高調入何陰。摠帶煙霞語。閑酬猿鶴心。</text>
<title>醉寄希醇索和。二首。</title>,<text>只是催花雨。從前盡醉人。天心如貸我。同得發生仁。拘束名中老。顚狂物外人。小堂春雨細。花意更東仁。</text>
<title>只見</title>,<text>只見前山暗。誰看窓外花。花將以時盡。天意若吾何。</text>
<title>竹黃</title>,<text>竹黃餘綠葉。山翠只寒霏。醉把深杯酒。三生我自知。</text>
<title>題雪圖</title>,<text>大地渾虛白。瓊瑤是窟窠。高人有詩料。步屧過前坡。灞水在何處。吟肩高聳山。天空橫白雁。冥翼詎能攀。白雪元高調。千年和更稀。匣琴何似者。音外有淸徽。積雪沒深逕。牽牛奈苦寒。袁安臥不起。洛令空長嘆。</text>
<title>題畫屛八絶</title>,<text>蒼崖通一逕。亭勢斗而孤。安能眞實地。著我望平湖。滄洲是底處。落雁迷寒沙。欲問叫舟子。不顧當如何。坐石知幾日。垂綸猶似初。煩機今可息。莫攪相忘魚。顚風驅急雨。潑墨前山昏。何處擁傘子。嗾驢正斷魂。冥冥萬古姿。鬱鬱煙林好。指點岡頭人。寧能向我道。靑山來爽氣。滄海不生波。拭淨緇塵羃。扁舟咫尺過。疏松兼細竹。淡月曲欄曲。我欲追高蹤。幽蹊不可足。苦雪四山滿。尖飆一室寒。冷魂還不辜。神會淡相看。</text>
<title>晩紅桃二絶</title>,<text>落盡園花春已去。幽人情抱向誰開。天工故作深情態。滿樹桃紅漫浪哉。春已去處人欲醉。陰雲不散日西斜。窓前只有紅桃樹。天遣風神不犯花。</text>
<title>題壁畫蘆雁竹杏</title>,<text>賓鴻無意賞新晴。詩料挑人徹底淸。竹碧蘆黃春尙早。雨中紅白杏花明。</text>
<title>次淸心樓韻</title>,<text>雲半遙山煙半江。醒人水氣透軒窓。畫中萬象供朝暮。收拾長勞望眼雙。</text>
<title>次德山壁上韻</title>,<text>日高寒靄未離山。羃野藏村罨畫看。何處好林堪住着。故園歸思忽無端。露尖呈翠數州山。大野長天一望看。歲晏朔風吹短鬢。淸愁不覺入眉端。</text>
<title>次瑞山樓題韻</title>,<text>春深芳草遍南州。馬首川原紫翠浮。萬事悲懽身欲老。客中風日入搔頭。郡城如斗古名州。西枕滄溟地欲浮。一鏡寒塘春漾碧。細風斜日依樓頭。歷盡湖西五十州。名途草草此身浮。只知滿腹丹心耿。不解黃精駐黑頭。</text>
<title>殘菊</title>,<text>墻隈小菊怯新寒。花黯枝傾葉已殘。可嘆多猜靑女使。西風何處有韶顏。</text>
<title>細竹</title>,<text>居依山麓意專山。橡栗楓枏共作團。一夜淸霜剗地過。小軒相對竹三竿。</text>
<title>路上。望天磨，聖居兩山雨氣冥濛。因憶舊遊。</title>,<text>雨外昏昏千萬岑。連空倚碧半成沈。少年踏遍山中路。赤葉淸泉秋正深。</text>
<title>次赴牛莊驛</title>,<text>丹心耿耿鬢星星。三日牛莊滯遠行。十月遼河氷不合。閣舟無計得橋成。</text>
<title>次至海州衛</title>,<text>鞭着羸驂叱叱行。神京西望萬山平。夜深旅館凄無夢。擊拆聲高月滿城。</text>
<title>春日路中</title>,<text>花近廣陵偏逞春。燒原被嶺摠精神。行人正得東君惱。信馬沈吟意更新。朝日初昇宿露姸。山鷄啄啄下平田。林間角角鳴相應。馬首驚飛還入煙。宿煙亭午尙埋山。夾岸紅花露未乾。馬上睡餘驚雉雊。眼明丹頸走林間。風與春融土脈回。四山花木爲誰栽。繁英淡蕊還深意。似爲征人續續開。</text>
<title>寄李希醇 名繼孟</title>,<text>少怯觥船晩作狂。誰敎懽伯老專場。伯仁得對忘拘檢。却被寬饒擧舌長。天下風流有麴生。人間無辱亦無榮。自今元亮交應絶。持律猶慙蔡道明。又虎頭癡絶次公狂。祝婦何知禮法場。老怕二豪來奮袂。放敎雙鬢雪絲長。醒醉中間付此生。乘際無處問枯榮。百年心事君兼我。靑眼何時得再明。又徐邈從來抵死狂。畢郞身世酒爲場。忘形共入陶陶境。鳧鶴誰知有短長。誰將外物喚愁生。簪紱槐安夢裏榮。得喪已輸眞宰判。嗒然忘我倚窓明。</text>
<title>絶句 二首</title>,<text>別地韶華濃可掬。光風挾雨吹紅綠。細柳陰中明杏花。茅軒永日幽人獨。厭折長腰心遠俗。歸田夢落潯陽曲。喚取尖奴賦去來。放敎童子碾烏玉。</text>
<title>和崔子眞。戲南士華關西憶舊香奩之作。</title>,<text>明粧艶質尙依然。玉井香浮兔杵邊。庭沼却成瀛海鏡。照開心膽思綿綿。凌波脈脈洛濱仙。月下芳姿更宛然。莫嫌打鴨驚鴛夢。喚起潘娘作意憐。</text>
<title>癸酉初夏。安山客館書。</title>,<text>小雨霏霏滯客行。半隨詩思入簷聲。坐看潤物神功大。壟麥生情浪欲平。閑花得雨逞芳姿。展盡幽房洗玉肌。客軒晝永春無伴。賴有甁頭一兩枝。西軒無花。折東庭繁枝揷甁看。</text>
<title>夜坐戲書。呈奉希醇。</title>,<text>少日心炎氣似煙。剛強易脆病隨年。夜深無寐明燈坐。錯引塵編欲助眠。弱冠剛制守空甁。中歲昏冥託酒星。老乳如今還作祟。何方換得主人惺。俗謂酒爲老人乳。心自靑年不覺衰。看花逢酒興抽絲。煩君律我鋤荒穢。歸與希夷作遠期。宦路悲懽事百般。杖餘今廁六卿間。低頭苦被名韁絆。應有靑山笑我頑。家在北山松作朋。寒風吟嘯雪嚴凝。敲門厭見求官刺。誰向剡溪興一乘 僕長銓曹。苦人投刺云。</text>
<title>次希醇韻</title>,<text>休心只可保眞元。遣悶無過對酒尊。少得醉狂醫不得。陶潛欲止更成昏。楚存誰謂異凡亡。莫把淸狂換醉狂。獨怕生前心受病。年來作計擬周防。臞老豪英衆口騰。狂疏獨我坐無能。滿懷林壑名還絆。可笑王戎算斗升。</text>
<title>希醇以紙造三色桃花一盆送寄。兼有詩一絶。遂和奉。</title>,<text>強把嘉平作小春。盆花偸弄發生仁。臞翁自是饒閑興。分與松溪慰故人。</text>
<title>和希醇韻</title>,<text>乘除世事偶兼奇。老和淵明止酒詩。賴得香萄蘇病肺。故人情貺遠來垂。</text>
<title>隋煬帝 應製書御屛</title>,<text>花葉長春錦繡香。珠簾無處不迷藏。鏡中頭頸知難保。終逞淫奢自抵亡。</text>
<title>次過沙嶺</title>,<text>日暮平坡散馬牛。邊居無警似中州。百年干羽猶威武。逢著弓腰摠銳頭。</text>
<title>次過平洋橋</title>,<text>丹陛銜書月再圓。遠遊襟抱正懸懸。平洋夜過星河爛。回首宸居北斗邊。</text>
<title>次小凌河逢張詔使韻</title>,<text>寒沙漠漠竟長坡。日夕號風柳樹多。合眼過來驚小夢。馬蹄鳴處得氷河。</text>
<title>次赴曹莊驛</title>,<text>輕塵風簸暗橫坡。陣陣飛來入眼多。試把金篦揩不得。海山何處望浮螺。</text>
<title>夜分</title>,<text>夜分簷霤雨聲長。醉後偏疑風木狂。起喚小兒供小酌。天敎此老酒爲場。</text>
<title>送曺浩然赴咸陽 名浩</title>,<text>天嶺東南好僻官。身安要自得民安。少年擬望君毋負。只有傳心酒面寬。靜觀人世足材賢。得失升沈互糾纏。今日送君情不盡。愧將盧伴在君前。酒面寬如海。交心密似膠。老來還有祟。無乃董嬌嬈。</text>
<title>大慈寺偶吟</title>,<text>怪他甁錫尙無閑。朝下雲溪夕返山。唯有借軒三日客。踏殘枯葉古碑間。</text>
<title>題獨子契軸</title>,<text>孑立搖搖鮮弟兄。雁行無序獨惸惸。生平共羨姜肱被。更切存亡養慕誠。先貞後黷世人情。終始心誠恥不生。松柏歲寒無異操。方知忠孝保全名。</text>
<title>題楊州德海院壁上</title>,<text>草遠平原煙漠漠。風微簷角燕飛飛。舊遊靈國山前路。猶帶林霏濕我衣。</text>
<title>書二疏退休設筵圖</title>,<text>宦成身退樂吾天。頤養君恩日肆筵。蕭傅暮年羞就吏。只今人說二疏賢。</text>
<title>次赴凌河驛十二韻</title>,<text>遠客惜短景。窮陰喜得陽。玄冥猶按節。朔風透杯觴。日照氷噓煙。如看土生香。王事心靡盬。不覺身他鄕。脩途鬢易雪。對鏡歸意長。飛塵眯眼黑。寒茆際天黃。觀周愧專對。說詩思漢匡。空揚萬里鞭。日暮趨路傍。長垣橫一面。限彼群豺狼。時平絶邊虞。景物森開張。溟渤闊浮天。陰山靑入望。遠遊無所采。聊此添歸裝。</text>
<title>雜詩 三首</title>,<text>酬世有機關。悲懽摠心病。嗒焉倚晨軒。落葉沒前徑。棲禽欲下枝。日出見物性。誰將百年忙。博此一日靜。脚底有危途。胸中塞浩氣。榮枯元一根。甘苦各自味。生涯是溫飽。跡外無用地。莫使虛靈臺。紛然外物至。接甍朱陳里。懽尋不費招。幽徑出場圃。川原晩色饒。稻香秋醪滑。眼纈野興撩。一笑齊鵬鷃。心地有逍遙。</text>
<title>寄平安李節度使希剛 五首</title>,<text>我眼固多肉。我心非水鏡。雖然有兩耳。久聞英名盛。弱冠已傾懷。中歲閱才行。文華陸海寬。武略龍虎倂。從知范文正。材大天所命。儒智古難兼。公今有餘地。金鑾舊侍講。建牙專閫寄。胸藏萬甲兵。本之五經笥。鎖鑰西北門。戎虜不敢肆。回首笑贊皇。籌邊空有記。塞上苦多寒。墮指風雪錮。江氷虜更驕。日夜嚴城戍。威撫今得宜。輕裘臥而護。士卒志欲用。勇銳敎有素。共道主帥賢。常稀着戰袴。千載韓魏公。能令賊膽破。終然入黃閣。萬口稱王佐。所以膺大受。臨機志不挫。歷試俱適用。舍公無是過。吾將持此說。得人爲國賀。迂慵年空深。書史詩兼廢。向公訟吾拙。毋以拙故退。展卷睡先甜。對酒心易憒。官事了何時。筆花荒無態。居然霜滿鬢。此老誰能貸。</text>
<title>[題洪進士縢家畫屛八幅]</title>,<text>耕歷山 題洪進士縢家畫屛八幅聖孝初泣慕。至誠天獨享。頑嚚竟底豫。貴以天下養。如何世失敎。梟獍聞往往。不見歷山麓。耕耘有鳥象。後車載渭陽匪熊叟。有釣非爲釣。天錫西伯繇。得賢焉屈召。尊之載後車。一語先同調。周齊竟匹休。勳名懸兩曜。扣馬諫除殘衆歸心。秉鉞天假柄。於時扶君綱。義大扣馬諍。權經各得正。守性渠更聖。終然不食周。采薇以畢命。彈琴鼻堊人能斲。質亡斤不運。知遇古來希。誰明心所蘊。峨洋魚有耳。指轉琴生韻。苟無子期聽。絶絃吾何慍。牧羊胡雁不南翔。北海無羝乳。天寒大窖雪。握節心獨苦。飢窮咽盡毛。義氣撑腸肚。麒麟萬古名。忍與衛李伍。七賢會世紛煩糾結。人心苦爭競。超然七賢會。竹林淸相倂。玄牝開老嚴。高風入觴詠。焉知一嘯餘。竟爲神州病。賞鵝坦腹性自眞。齅花憂更遠。山陰換鵝來。對賞聊遣悶。波晴意氣閑。日照毛衣嫩。因想筆臨經。滿紙銀鉤健。遊西湖孤山淡髻鬟。洗粧西湖水。皓鶴如孤雲。飛來報客喜。高人對雪魂。春寒褪絳蘤。疑是橫斜影。傳神得骨髓。</text>
<title>送金季雲赴京 二首</title>,<text>自恨吾生僻。眞同繫隅匏。多君才博雅。去入天王郊。翼長誰得礙。鵬飛已凌霄。歸來六月息。刮目以相邀。鶴野風戰雪。遼海日向曛。行行念堂萱。愁殺東飛雲。賴有伯仲賢。庶慰阻晨昏。名揚道更大。求之忠孝門。</text>
<title>送金國卿觀察湖南 名安國</title>,<text>共理二千石。分憂重循良。龔卓世難人。誰能體如傷。治柄付按察。善化期周棠。耘鋤去稂莠。藥石醫膏肓。施敎待富庶。務本惟耕桑。宣流勤導率。受委攬治綱。膏潤洽春雨。威克嚴秋霜。黜陟稱幽明。貪猾遠退藏。民安俗向善。禮義知大防。提將一道命。撫活倚忠良。所以重其選。敷政要得當。精剛兼愷悌。然後愜衆望。吾友國卿父。英達傾班行。經術植其本。才藝攻文章。論思與讜議。理棼復鋤荒。不器君子人。旁通該衆長。曾仗嶺嶠節。威惠民未忘。末俗要歸厚。遺才多薦揚。利器無盤錯。恢恢刃發鋩。觀風勤周度。首善重虞庠。天心眷勞績。陞擢名益昌。恪勤靡夙夜。引道陳羲皇。事業更煥赫。才譽殊未央。全羅國府庫。地沃物蕃昌。頑嚚俗難化。訟牒雲堆牀。飢窮聚萑蒲。豪富武莊鄕。邑宰或無良。不軟類麤強。習尙況甄濟。從善如登岡。人非經濟幹。化機誰開張。公今荷重寄。意氣先激昂。烹鮮戒勿擾。去苛先猛狼。漸磨新舊染。發育噓三陽。南人刮目待。寬猛宜相將。細大俱致曲。利病分毫芒。吏畏民樂業。懲勸仍年穰。仁威仗舊聲。化行應無方。朝廷方渴賢。訪屈須采芳。政成還大受。隆委入廟廊。經濟乃能事。大廈須棟樑。勿察淸水魚。更恢河海量。澄淆不淸濁。千頃波汪汪。酬酢一世事。包括休有光。</text>
<title>書驄馬契軸</title>,<text>烏府是高選。登臺要振綱。寧爲強項子。莫化繞指剛。風霜生約誓。淸濁入激揚。時平多暇日。君子有弛張。花筵開禮會。秩秩戒無荒。共把歲寒操。相對輸心腸。</text>
<title>寄堂弟海州申牧使永洪</title>,<text>別久歲月深。思想詎能任。前承金玉音。中有不刊心。老兄身抱病。坐因白髮侵。閑中得舊友。俱是雙南金。柴荊住百川。蕭索無人尋。雖贍朝夕奉。無以開幽襟。君今典鉅州。善政人所欽。須分魯肅粟。百斛誰能禁。況復中賢聖。以酒代書淫。一斗詩百篇。李白方時吟。酒色元不離。眼花落花林。好待此兩豪。好醪無算斟。卽如吾與子。相對無古今。壬五廿之七。聊以此代音。</text>
<title>莊周夢蝶圖</title>,<text>莊周夢蝴蝶。蝴蝶夢莊周。周蝶無定一。眞幻將焉求。因之觀大化。化化元同流。神奇與臭腐。形影摠浮休。</text>
<title>倚睡圖</title>,<text>軒轅夢華胥。世道登煕皥。盧生隱呂枕。得意還潦倒。方將辨隍鹿。已失巫山雨。不如成蘧裏。闔眼送今古。</text>
<title>次礪原 宋軼 畫屛韻四絶</title>,<text>天機自活動。游泳俱性得。相忘湖海中。何物嬰其樂。理可躍處會。樂豈濠上得。欲尋至樂地。無樂是眞樂。右四魚至人本無累。妙道貴淵默。會得安心方。不要大還藥。目擊道自存。神通外語默。從知靜境頭。還有長年藥。右四仙</text>
<title>題逍遙堂 三五七言</title>,<text>秋江漲。細雨霏。鼓笛催歸興。倦客已忘歸。座下蛾眉如媚我。我心如絮濕難飛。</text>
<title>醉中贈客</title>,<text>花已謝酒已闌。君與我意俱閑。前望煙雲闊。聊憑酒面寬。</text>
<title>姜晉原 龜孫 夫人挽詞</title>,<text>德美時爲範。天慳不與年。崇封貞敬字。芳籍上淸仙。厚夜玄扃閉。空閨曉月穿。劍從重陽合。名許外人傳。莫恨無蘭玉。傳家不失賢。</text>
<title>李參議元之挽詞 名世仁</title>,<text>達人任去來。安得而處順。萬類摠隨化。流芳實賢俊。元之是吾友。於道早篤信。性稟元直諒。氣岸更勁峻。立身本經術。才譽日登進。天衢雲路迥。鵬翼摶風迅。薇垣與柏府。讜論朝綱振。斗舌轉召棠。盤錯恢游刃。入參銓注議。方皐辨駑駿。生平有執守。內顧無悔吝。如何望希年。二豎來作疢。終然天不遺。前堂出素殯。善積還食報。餘慶在祚胤。門高容駟蓋。幹蠱儘忠藎。公逝猶不亡。夜臺藏瑜瑾。哭挽朋舊情。耿耿憑誰訊。</text>
<title>朴二相 說 挽詞</title>,<text>操心要守約。秉德擬前賢。自然性分得。寧爲外物遷。早歲篤於學。得善常拳拳。馳英再折桂。逸驥加策鞭。聲譽滿朝著。華藻耀靑錢。佐理歷卿相。弘化事更全。如何二豎侵。不及耳順年。冥然乘大化。眉宇隔重泉。衆心如失倚。朋舊意益煎。念予心夙契。步武相後先。靑年到白首。久敬志常堅。公今先我逝。有淚長河懸。幽明意可通。聽我薤露篇。</text>
<title>朴正 聃孫 挽詞</title>,<text>篤實根於性。堅貞不詭隨。胸中有綜理。事上無棼絲。早年登上舍。才選入仕版。勤謹理官務。晩躡寺監判。中歲値橫禍。胤子死於直。兒孫滿眼膝。腸裂忍食息。末遭衛玉沈。怛怛心更傷。心傷仍作祟。疾作效無方。奄然身就木。天何不與年。伊我托姻婭。意結由宿緣。含淚顧兒小。耿耿徒自悲。幽明此永別。只有心相知。</text>
<title>辟寒犀</title>,<text>霜威折綿風裂膚。狐裘無權酒無力。却陰何術敵玄冥。南交有犀寒可辟。開元年中獻一角。日照黃金色相射。金鑾殿高玉樓粟。襲人一團和氣積。烈熾不數爐火烘。回陽似斡春有脚。天公巧賦物性殊。炎海多年氣交錯。此物何處稟此奇。奪換寒威暖相薄。我欲持此問眞宰。辟塵却暑渠亦得。君王莫倚一物功。遍舒陽和籠四極。</text>
<title>鑿氷行</title>,<text>寒雲漠漠山雪深。天地閉塞成錮陰。層氷峨峨高倚薄。千夫荷斧鑿江心。江心氷片出深穴。積鐵稜稜堆玉屑。鑿聲驚透馮夷宮。殷殷數里雷不絶。車輸馬馱藏土宇。傍江羅列高倉庾。下隨潛陽蘊地中。尖飆助寒日未煦。明年四陽萬蟄起。司寒獻韭氷用始。開藏元爲順時令。闔闢陰陽天與理。朱夏炎雲爇天紅。金流石鑠深甑中。此時一片敵萬金。所以普用於無窮。生寒鑑肉御至尊。瑪瑠盤冷排朝暾。聖孝格天先廟薦。皇恩下覃頒千門。慣看淸朝明玉燭。燮調四時無愆伏。民不扎瘥天不災。讀罷豳詩歌位育。</text>
<title>送希剛</title>,<text>希剛投筆手雕戈。意氣已淸蒲猪波。身上征袍爛宮錦。袖裏寶劍盤靑蛇。少年曾踏北門道。奪盡虜情籌策老。俊鶻秋空鐵翮高。玉堂烏府名譽早。自是君身爲國器。文經武緯兼儒智。才贍八斗筆生花。不獨穿楊有猿臂。上馬擊賊下草檄。古來此人名無敵。謀懷落落定遠侯。齷齪何數薛與狄。煩君佐幕善爲記。不久閫寄應歸已。朝廷他日倚范韓。漢家飛將徒姓李。</text>
<title>別李參判 堣 歸覲嶺南。醉書。</title>,<text>季鷹思鄕借蓴鱸。淵明把菊愁無酒。時淸酒美官爲貴。主聖言行今獨有。問君何事苦思歸。逢秋對菊先念母。誦君此語淚雙流。我是孤兒誰與友。仰天天多俯多地。悠悠簇簇人如藪。人如藪奈如之何。未別江頭吾亦負。</text>
<title>希醇第醉後翌日。得蕉葉之惠。兼敍別懷以奉。</title>,<text>天生酒。君與我年不後。人言可敬亦可懼。然有天性任誰咎。醉對高屛蕉葉厚。今朝得之驚老叟。蛟綃綠淨不忍手。軟嫩可口還自負。多謝故人懷舊友。故分數葉馳下走。</text>
<title>繞春樓四十韻 應製</title>,<text>天高浮灝氣。地迥絶塵囂。結棟臨靑鳥。開欄近絳霄。烏蟾輪每側。氛祲氣全消。金碧輝花萼。櫳簾闢麗譙。煙雲收汗漫。宇宙覺空寥。萬象輸無極。三山望未遼。八方供睇眄。百里數纖幺。麗日珠簾捲。和風玉燭調。韶華仍蕩蕩。生意晩迢迢。太液波搖岸。芙蓉草沒燒。上林過細雨。香霧散輕飆。樹木藏蓬島。煙花蔭御橋。綠繅垂柳細。紅簇小桃夭。內芷千枝亞。宮絲百丈飄。芳菲含霽景。穠艶纈霞綃。不待天書報。寧須羯鼓挑。恩光隨贊化。風信自連宵。木帝勞粧點。天公少刻雕。淺深幷受氣。花月豈憑妖。款款蜂穿密。輕輕蝶助嬌。葉心幽鳥哢。池面戲魚跳。物性春俱得。年芳畫不描。良辰開禁籞。樂事滿淸朝。雨露覃需澤。衣裳拱聖堯。百年興禮樂。萬里奠漁樵。世道登天造。民風入舜謠。岐陽儀瑞鳳。鵷路絶鳴鴞。皥皥淸平樂。蔥蔥氣象饒。天遊時一豫。樓御迥孤標。覆苑卿雲嚲。含風綵仗搖。五聲繙雅頌。九奏按簫韶。宮醞深罍耳。天漿酌斗杓。仙桃擎武穆。笙鶴舞松喬。長樂乾坤繞。金鑾日月昭。聖躬綏福履。華祝拜臣僚。萬壽南山獻。千年北極朝。爐香雙袖滿。龍衮九天遙。蹈舞逢三五。謳歌戴姒姚。詞臣揚道德。春頌愧瓊瑤。不是徘徊韻。賡歌說得要。</text>
<title>貫虹樓四十韻 應製</title>,<text>一氣天衢上。三光斗極邊。陰陽隨闔闢。覆載自方圓。金玉紅樓敞。星辰帝座連。軒楹鼇共戴。甍角鳳孤褰。納遠風來八。凌虛地隔千。天臨高綵仗。日照散祥煙。虎豹嚴馳道。山河繞御筵。仙香盤屈細。佳氣鬱蔥綿。王道無偏黨。乾心自廣淵。天門開正直。賢路不迍邅。雨露深恩澤。風雲擁後先。虛心迎虎觀。講古閱韋編。大雅留匡鼎。弘儒引服虔。文章周誥語。精一禹謨篇。心上經綸起。書中道統傳。談王羞及霸。閱理或通玄。善政還規範。嘉謨不棄捐。治功除害馬。道妙入飛鳶。勸戒監前昔。憂勤在盛年。邇英心不倦。宣室席頻前。明徹重瞳照。眉舒八彩鮮。共知天有喜。還道德無愆。神聖唐虞駕。公卿稷契肩。樓臺寧逸豫。墳籍事礱硏。帝典文風暢。金甌國勢堅。安危陰雨戒。射御武夫便。盤馬毬場闊。抨弓楊葉穿。較才俱克雋。賭勇鬪輕儇。李廣名飛將。顏鈞控勁弦。臂長猿狖捷。胸隱甲兵纏。馬革雄思裹。戎旗直要搴。干城威犬豕。邊圉止戈鋋。瀚海波應靜。燕然石可鐫。修攘猶講閱。文武共聯翩。夢寐良臣憶。山林束帛戔。權衡回造化。民物入陶甄。虞禮卿雲爛。周文白日懸。侍臣紆紫誥。仙炬輟金蓮。已見風回古。從知聖法乾。鳳毛無一藝。駑質廁群賢。天地焉摹得。空慙粉署姸。</text>
<title>章敬王后挽詞</title>,<text>天佑周文聖。坤成太姒賢。瑞原休慶集。沙麓吉祥緜。貞順心專靜。仁慈性得全。捫天終協夢。配極早承乾。樛木恩覃下。疏繒儉自先。東朝誠篤至。中壼化昭宣。脫珥存陰助。游龍戒外愆。百男期續雅。萬壽祝齊天。德操何無報。恭謙更不年。猗蘭初胤錫。素奈忽悲纏。霧鎖長秋月。雲乘上界仙。唐皇傷失佐。文德有遺篇。兆姓追嬰慕。三宮戀母憐。因山開吉兆。蹐地哭重泉。赤脚天應福。昭陵望更懸。柏城今厚夜。遺慶遠連延。</text>
<title>香山九老圖 應製書御屛</title>,<text>宦成身退又高年。華髮交輝怳地仙。千歲翠松含白雪。九霄玄鶴集靑田。日烘和氣扶春駐。酒漾霞紅上面姸。物外風煙觴詠裏。閑中烏兔笑談邊。當時齒列推司馬。後代才豪說樂天。終古香山留勝迹。分明形影畫圖傳。</text>
<title>洛陽耆英會圖 應製書御屛</title>,<text>元豐天子惑南人。疏棄三朝宿德臣。洛邑耆英成勝會。香山文酒繼芳塵。風連水竹堪蘇肺。花入園林自放春。玉韻金聲詩遣興。松姿鶴骨畫傳神。遨頭台鉉勳名盛。席上簪紳意氣親。齒列盈盈俱重望。德星當日照冠巾。</text>
<title>昌山府院君 成希顏 挽詞</title>,<text>天將大任降豪英。翊聖亨屯澤萬生。心有經綸隨闔闢。物無盤錯入裁成。勳庸一代宗祊賴。相業當年外內寧。善積由來膺福慶。眞遊何遽厭功名。宸衷偏慟失楊綰。群意難堪哭廣平。幹蠱定能傳世業。壽堂誰復慰親情。佳城厚夜幽宮邃。丹旐西風薤露淸。樗櫟故人今永別。助牽哀紼淚如傾。</text>
<title>送安正字 處善 質正官</title>,<text>上聘聞吳札。奇遊見子長。平生元志大。此去又名揚。接武千官拜。朝正萬國王。知君心有眼。天日滿奚囊。</text>
<title>次淸心樓韻</title>,<text>東風如伴客。江水不孤樓。杯酒堪開口。雲山入點頭。閑禽穿雨急。芳草得春柔。爲問前村老。編茅何處舟。</text>
<title>題驄馬契軸</title>,<text>風憲才難得。乘驄摠俊良。秋淸橫義鶻。柏老帶嚴霜。肝膽明相照。聲名久更芳。丹心須共保。毋負鐵爲腸。</text>
<title>次赴遼陽</title>,<text>衰鬢霜侵短。黧顏酒發和。逢人靑眼少。撼野黑風多。養外勞單豹。治生愧橐駝。黃昏更前去。嗾馬聽行歌。</text>
<title>延昌府院君 金勘 挽詞 二首</title>,<text>人事有豐嗇。天心予奪偏。世方須大手。身已落重泉。英質唯名在。官榮與夢遷。哀傷無怛化。終古孰長年。酬世多顏面。相知照膽肝。無人容我短。何地得心寬。榮辱炊粱火。光陰走阪丸。公歸隨大化。應不管悲懽。</text>
<title>成政丞 俊 挽詞 二首</title>,<text>名世思良弼。匡時仗大材。一身都將相。萬類入栽培。正直昏君忌。推擠巨棟摧。讀過公仲傳。揮淚不堪哀。障河難一簣。新甫用沈身。不泯儀刑在。相傳德譽新。倂傷蘭玉碎。無計志懷伸。禮秩今還舊。泉臺荷聖仁。</text>
<title>高原尉 申沆 挽詞 二首</title>,<text>德器天成得。文章鬼借來。身從紈綺長。心向太初開。名與粉昆別。才招造物猜。居然乘大化。其奈伯喈哀。萬動皆懸解。何人更脫茲。癡兒常怛化。達士獨安時。聞公眞宰語。破我世人私。所慟仁無壽。問天知不知。公臨終。有造物甚公之語。無一毫惜死之意。故云。</text>
<title>永春君挽詞</title>,<text>王孫敦厚質。心地絶驕奢。早得芝蘭秀。將期壽福遐。中屯身遠謫。終泰病來加。聽化還堪慟。黃粱日未斜。</text>
<title>領敦寧 尹汝弼 母氏挽詞</title>,<text>善慶天爲佑。柔嘉世所欽。榮華稀往古。富貴照當今。蘭玉高王馬。門楣仰姒任。傳家饒福履。歸臥夜臺深。</text>
<title>永嘉府院君 金壽童 挽詞 二首</title>,<text>名世才難得。經綸望自隆。聖心方倚綰。時論共推崇。奪速天堪怨。歸休事已空。勳庸麟閣上。來世挹遺風。蘭室聞馨德。槐堂仰盛名。如何乘大化。忽此隔佳城。壽夭無愚智。存亡有重輕。吾私堪痛哭。爲國倍傷情。</text>
<title>柳監役 公佐 挽詞</title>,<text>一身官未達。傳世漑深根。人仰充閭慶。天開福善門。如何慳壽命。遽此返眞元。萬事黃粱夢。泉臺永夜昏。</text>
<title>具經歷 長孫 妻氏挽詞</title>,<text>貞柔宜婦德。主饋稱閨儀。淑質終歸化。天年不到希。此時冥會處。幾歲未亡思。幹蠱庭蘭秀。昏塵任滿幃。</text>
<title>柳政丞 順汀 挽詞 三首</title>,<text>宇量恢江海。勳庸勒鼎彝。扶顚安國步。翼聖濟時危。道泰方陶化。梁摧遽失蓍。宸衷傷奪速。舂輟衆心悲。活萬神應報。門榮積慶餘。嵒廊尊爵祿。蘭玉映庭除。天意還難測。眞遊忽返初。年華纔半百。寵辱摠成虛。早年陪負笈。蘭室受薰成。自擬逢知己。居常仰盛名。如何岐異路。忽爾閉佳城。痛哭今長別。幽明隔此生。</text>
<title>交城君 盧公弼 夫人挽詞</title>,<text>早歲歸名閥。門榮倚厥天。爵封貞敬貴。壽過白衰年。所仰纔乘化。未亡催上仙。傳家有良胤。遺慶更應綿。</text>
<title>崔主簿 仁壽 母氏挽詞</title>,<text>善積家遺慶。年抛甲一周。未亡常苦節。浮世得眞休。玉樹高仍秀。椒條遠更稠。哀榮歸大夢。揮涕送仙遊。</text>
<title>金正 寬 挽詞</title>,<text>桂籍芳名綴。鑾坡令譽騰。鵬程方闊大。仙路遽飛昇。玉樹淸香遠。庭蘭慶善仍。病來阻執紼。哀淚十分增。</text>
<title>送管押使安可珍 琛</title>,<text>雙鬢風吹雪擁裘。三叉西過路阻脩。關重山海神都壯。地闢金遼帝德周。冠蓋遠人趨禮樂。冕旒宸坐盛春秋。看今使介才俱稱。遴選兼公國論稠。</text>
<title>次蕭海釣和謝祭酒韻。四律。</title>,<text>抛却千忙得一休。晩途心事托尖頭。映人氷玉元無滓。滿面風埃剩帶羞。弘景倦遊那待老。季鷹歸思偶乘秋。百年博得閑中趣。眞妄從前摠水漚。久厭評題聽子將。投簪高臥鬢絲長。閑隨海叟鷗仍狎。老伴希夷睡作鄕。詩到元和今有籍。名傳草聖古無張。誰知蜀肆沈冥地。日暮虛橫野渡航。蛄菌肖翹不謝年。冥鴻有翮已沖天。熟知珪組危機在。肯待桑楡暮景懸。桂擺秋香飄玉宇。鶴寒風露下靑田。高名歲晩藏漁釣。還透淸芬海外傳。幼安東去早知微。大阮何須痛哭歸。湖海忘形魚有樂。風塵迷路世相違。日遲鉛汞留丹竈。雲起員壺揖羽衣。笑我名途長蹩躠。老龐牀下覺前非。</text>
<title>次蕭海釣和曾職方韻</title>,<text>早年供奉玉皇前。末路行藏却任天。架揷伯英書帛兔。緘多蘇老和陶篇。北宸無夢閑臧叟。東海何人識魯連。滿鬢霜華松竹操。風生玉韻覺玲然。摠道通津是急流。看公勇退鶻橫秋。百年泉石雲長往。萬古賢愚跡不留。身艤虛舟無物忤。心空六鑿有天遊。超然羿彀機關外。浮世紛華入掉頭。</text>
<title>和蕭海釣醫巫閭山四律</title>,<text>秦皇自小守長城。禹奠巫閭入大明。地盡金遼連絶漠。根穿幽薊祕三淸。嵒間紫翠含今古。雲外陰晴幾變更。聖化無邊覃十二。版圖重見舜封名。平生性癖愛雲山。客路難拚信手攀。天險似因關楗設。邊聲無復戰車殷。千峯爽氣淸秋迥。萬古蒼顏鐵壁間。若柱飛筇凌絶頂。岱宗寧獨小人寰。鐵峯纔北窟奸胡。南擁城關衛上都。拔地埠陵初贔屭。近天蒼翠入虛無。秋生遠客風塵眼。雲展橫屛水石圖。深處定容方外士。煉丹脩道尙形枯。山似高人屈召難。剛腸鐵石切雲冠。百年瘦骨千尋直。一頂靑螺萬里看。落日秋容霞暈赤。不風松壑玉音寒。何年員嶠漂塵世。笙鶴飛仙失羽翰。</text>
<title>次倪侍講望醫巫閭山韻</title>,<text>風鏖腥霧露靑蔥。壁立螺橫半昊穹。地擁襟喉連漠北。根穿遼薊控山東。關頭扣顙來驕子。洞裏棲雲臥遠公。十二封回州有鎭。未應峯嶂只崇崇。</text>
<title>次望十三山韻</title>,<text>雲開螺髻亂抽簪。晴日寒光落海南。山到蒼梧纔數九。峯排巫峽不成三。林霏向夕飛空翠。野色浮天擁蔚藍。遠客重來靑眼在。驛城西畔更停驂。</text>
<title>次寓凌河韻 時値冬至</title>,<text>客路難拚軟脚春。虛抛長至愧良辰。天機衮衮陽灰動。世事悠悠鬢雪新。鞍馬瘦人長蝕髀。襟懷憑譯少開唇。今朝更覺吾身遠。夢裏分明拜北辰。</text>
<title>次浴寧遠湯泉韻</title>,<text>炎帝行陽一脈通。石泉湯沸貯溶溶。深源定伏陰中火。活水寧憑地底龍。已病慣知扶性命。消愁翻欲洗心胸。靈波安得同溟渤。醫盡疲癃喜氣濃。</text>
<title>次曉發遼陽聯句 正使昌山君。爲我國元勳。書狀官安彭壽兼執義。有氣節。</title>,<text>鶴野雄風泛使袍。長材不數筆兼刀。霜驄角有千頭豸。勳府胸藏萬斛艘。笑我龍鍾齊器小。窺他突兀魯山高。平生苦學江西律。蹇澁還慙鄴下曹。</text>
<title>孝思亭 四首</title>,<text>蒼山龍走駐江頭。蟠作名區擁衆休。桑梓百年春不盡。箕裘四世慶仍流。亭開甄氏丘原近。雲護平泉水石幽。正是羹墻存永慕。肯牽湖海此心浮。右次河東韻祖先名德後孫追。天報休祥若有期。奕世傳芳看茂葉。思亭扁孝侈群詩。眼經堂鬣成行處。心折風枝欲靜時。滿地湖山皆舊物。片雲殘日摠幽思。右次祈天使韻俯江臺榭漫相誇。眩勝爭奇簇兩崖。何似小亭心念祖。密親先壟孝傳家。龍頭水抱含秋玉。案外山朝列髻丫。天爲仁人開吉地。仙槐根大已三花。右次乖崖韻駟馬高車積慶門。天臨尺五豈深村。心驚霜露悲時序。歲老松楸自曉昏。興至每尋漁釣伴。公餘閑倚水雲軒。定知衮衮來昆遠。仁孝相傳一念存。雲非韻改以軒右次竹溪韻</text>
<title>送李子厚赴任濟州牧 名㙉</title>,<text>鵬摶九萬又圖南。蜩鷃咨嗟力不堪。胸海寬通蓬島迥。詩鋒高竝漢挐巉。潮溪鰐徒誰干化。合浦珠還不畏讒。他日循良名杜召。東瀛民物挾春酣。毛仲今揮五馬鞭。伴身琴鶴迹前賢。海邦無物娛新使。露橘霜柑作意姸。讀過先賢戒子詩。勉他王事不言私。君今索和當行贐。未獨羹墻寓所思。子厚氏臨行求贐言。因示先大人訓戒南行詩二章要和。欲人之開張其意。以廣追慕之思。余觀梅谿序其詩甚詳且備。今無以贅吾說。只書所懷。步韻識別。末添一絶。以副勤敎云爾。</text>
<title>次舒川東軒韻</title>,<text>麗譙層出樹林端。旌旆翻風海日寒。北極天高勞遠想。南溟波闊壯遐觀。幽懷望腹憑詩遣。世故鏖人得酒寬。柱笏朝來迎爽氣。更無非意苦相干。人間憂樂苦多端。湖海鷗盟覺已寒。老去迂慵堪自訟。塵中蹩躠愧旁觀。客愁剩有千絲亂。世路元無一步寬。獨見天公遊物外。晩來淸夢落溪干。</text>
<title>次泰安東軒韻</title>,<text>儒酸半載海雲邊。歸夢長懸尺五天。墻角竹孫分勁節。潮頭颶母簸腥煙。醮壇夜氣星君下。鹽竈晴燻蜃巿連。客久羞看魚得計。謾添棲鬢雪飄然。</text>
<title>次瑞山樓題韻</title>,<text>倦遊襟抱鬱難開。洗眼荷塘水拍苔。海上黃雲從古遠。日邊靑鳥幾時來。流年鼎鼎春將盡。芳草萋萋人未回。獨倚麴生風味在。夜深山倒不聞雷。官居取勢面陽開。地古城荒石有苔。山木飽風臨海亞。野煙吹瘴着人來。百年鬢髮霜初透。萬古關河首獨回。心死此時形似木。人間毀譽聽蚊雷。忙中口角得春開。細雨淸溪長碧苔。客路多年成老大。故園何日賦歸來。山頭落日雲遮暝。天際晴光鳥帶回。莫把幽懷閑說了。傍人舌上有風雷。</text>
<title>次洪州樓題韻</title>,<text>薰風飛絮雪漫天。庭下幽花晩更然。節序驚心仍覺老。杯觴到手不停傳。百年性命羊鞭後。末路行藏車鑑前。自古殉名多物禁。早輸公器屬時賢。冥鴻勁翮沒長天。獨倚風欄意惘然。世路多岐無脚着。古人陳迹有心傳。神離共索形骸外。竅鑿誰全儵忽前。擬把乘除明得喪。九原難起伯陽賢。多事三閭煩問天。古來毀譽落同然。玄珠久失今誰得。丹竈無成世不傳。已放葵心傾日下。休將霜鬢拂花前。此身謾被名驅使。未解人朝負昔賢。</text>
<title>次公州樓題韻</title>,<text>晴雲曖曃壓層樓。喬木連霄認古州。一水錦明橫緩帶。亂山鬟翠露尖頭。百年去就身無繫。萬事閑忙歲易遒。日暮西風天欲雪。聒人歌吹倘銷憂。</text>
<title>次領相送左相赴京韻。書奉副使李右尹行軒。</title>,<text>專對推君萬口雷。銜書飛上舊燕臺。國僑舌下文辭富。吳札胸中禮樂諧。此日杯觴含別恨。他年心事識英才。山河上國多奇勝。探討奚囊待子廻。</text>
<title>睢陽五老圖 應製書御屛</title>,<text>都將忙鬧博寬閑。曾戴皇家進德冠。有翼摶風隨海運。無心曳尾得鯢桓。罇開勝日春長盎。霞映衰髥雪不寒。雲影杳然鴻意遠。只留詩畫後人看。</text>
<title>別副提學趙理之赴燕京</title>,<text>才兼專對遠銜書。說禮敦詩衆不如。萬國梯航樞電節。五雲閶闔玉皇居。文華剩是周唐舊。習尙元非燕趙餘。從此遠遊司馬氏。胸中迎納似歸墟。搏扶北海上雲衢。風節稜稜映玉壺。李子詩囊三體富。張生使橐一金無。百年撫古幽燕地。萬里揮鞭風雪途。玄晏擁衾違判袂。謾將巴里當驪駒。</text>
<title>驪姬 應製書御屛</title>,<text>女戎胎禍貯深閨。殷鑑渾忘戒牝鷄。二耦比成傾國舌。三城分作翦宗梯。鴆行六日讒誰辨。泣罷中宵意已迷。擬去前星移主器。天刑終不免奚齊。</text>
<title>慶可久浩浩亭</title>,<text>名場何地着身閑。俯仰隨人恥強顏。淸代簪纓依日月。暮年巾屨有湖山。心源浩浩應無物。世事膠膠擬脫關。愧我鷗盟今久負。雪侵衰鬢已成斑。</text>
<title>送正朝使李君長坤</title>,<text>生偏東國跡匏懸。心括三皇五帝先。事業尙論伊傅後。淵源遠遡董韓前。終敎瓠落罇浮海。已見扶搖翼蔽天。友國更交天下士。歸程應有贈君鞭。萬里銜書拜玉皇。滿裘風雪鶴天長。音殊處處蒿雙眼。遊倦時時說故鄕。季子解論周禮樂。馬遷終擅漢文章。明年刮目觀洋海。收拾前聞問大方。</text>
<title>次淸心樓韻</title>,<text>江煙冉冉惹毫端。江水澄澄照瘦顏。細艣鳴邊唯夕鳥。翠林橫外亦靑山。八牕勝景雙眸內。一雨寒聲萬霤間。自笑名途長蹩躠。任他漁叟管淸閑。</text>
<title>三龜亭 金氏安東別墅</title>,<text>當日荊花滿樹時。彩衣鳧舃共懽嬉。流年駒過悲風木。舊物神扶有石龜。天卷野光歸莽蒼。山分雲影浸淪漪。好收奇勝供筵席。須記塤篪伯仲吹。</text>
<title>送黃海監司慶君世昌</title>,<text>天心端爲息民勞。西海分憂屬望高。佇見周棠歌蔽芾。懸知漢斧戢貪饕。威聲列郡迎雙節。胸海三山駕六鼇。珍重咨詢懷靡及。政閑時復憶吾曹。</text>
<title>次景升韻 景升爲咸興敎授</title>,<text>老子癡狂少不如。百年拘檢摠蘧蒢。風流不落樊川後。名位還添師道餘。中敬倘生遊宦計。山濤應有絶交書。故山薇蕨春方好。爲問歸心除未除。</text>
<title>次梅月亭韻</title>,<text>玉蕊金波共鬪新。淸光淡態摠宜人。廣寒天上婆娑影。姑射山中綽約神。雪後老蟾氷徹骨。風來舞鶴翅如輪。羅浮自古仙眞界。儻許師雄一夜親。</text>
<title>次快心亭韻</title>,<text>蒼山斷麓翠屛隈。誰刱華亭面水開。細浪無風光可鑑。亂峯斜日紫成堆。寒空憭慄秋將老。遠客登臨首獨回。更有笛聲能起我。淸詩不借倚樓才。</text>
<title>次錦江暮泛韻</title>,<text>江涵雲影漾淸秋。蘆白楓丹動客愁。滿地山川含暮景。下汀鷗鷺避歸舟。風煙撲眼難收興。簫鼓催人更上樓。大醉揮鞭登遠道。任他漁叟占澄流。</text>
<title>次錦江樓船韻</title>,<text>山如虯走來飮江。水作練橫斜映窓。沙渚盡生潦倒瀉。商聲漸緊風擊撞。杜陵濯錦千年思。歐老廬山萬丈杠。景物無窮詩力退。良宵更約對金缸。</text>
<title>送閔國瑞 祥安 朝燕京</title>,<text>甕裏醯鷄寧識天。班生不獨解登仙。周餘禮樂須吳札。漢有山河屬馬遷。鶴去千秋唯石表。城重百雉記秦年。胸襟剩得寬如海。他日看君筆似椽。</text>
<title>題推刷都監契軸</title>,<text>勘讎隷籍別開司。遴選郞僚摠敏資。游刃何嘗經肯綮。解紛還似理棼絲。卯申共事多相輔。肝膽投誠要不欺。擬保歲寒期久敬。題名非爲後人知。</text>
<title>題驄馬契軸</title>,<text>聖朝銓選上才良。冠鐵乘驄盡趙張。蘭室薰心同臭味。柏庭分節透氷霜。弛張公暇開筵席。淸濁胸中有激揚。擬到歲寒看特操。他年對此各毋忘。</text>
<title>題刑曹郞契軸</title>,<text>名士同朝際聖治。況親僚友許心知。片言共擬收刑措。五聽誰冤入罪疑。已見桁楊臥庭草。閑開筵席趁江湄。歸來作意題名姓。襟抱他年敢自欺。</text>
<title>題驄馬契軸</title>,<text>聖朝銓選重烏臺。冠豸乘驄摠俊才。蘭室久薰同氣味。氷壺相映入風裁。分司共要霜威振。把酒時看鐵面開。擬保歲寒無背此。題名不獨照方來。</text>
<title>送正朝使金君璫</title>,<text>莫把征裾說黯然。朝正催賦遠遊篇。城關幽薊山河壯。文物虞周日月懸。翼下雲天開九萬。胸中儀禮貫三千。行逢定有具雙眼。肯落英名遼豕邊。</text>
<title>題秋部郞契軸</title>,<text>聖朝先德不先刑。欽恤常憂失重輕。明允同期片言折。平反還愼五辭聽。堆床簿牒官曹事。暇日杯觴僚友情。共翦鮫綃留影響。白頭看對眼應靑。</text>
<title>題禮部郞契軸</title>,<text>寮友情親照膽明。南宮星選況才英。官閑摠道淸要倂。時泰恭承禮樂成。靑眼百年蘭室臭。芳名一幅歲寒盟。他時共步經綸地。鵬翼摶風萬里程。</text>
<title>題秋部郞契飮圖</title>,<text>同朝同事又同心。交契情親合斷金。折獄要須由也信。象刑誰負舜之欽。似聞囹圄無冤枉。時把杯觴展抱襟。矢保歲寒存素節。題名相對當規箴。</text>
<title>送張秀才</title>,<text>客中離思鬱難平。每把征裾問玉京。絶徼逢人稀舊識。窮途對面若深情。霜鴻叫日開炎瘴。風籜鳴秋撼海城。試泊觥船寬一夕。淹愁還覺喚愁生。</text>
<title>贈趙秀才</title>,<text>心緖縈雲繭吐絲。去留俱夢不前期。他年靑眼論今夕。暮境離腸異少時。遠客羈孤元抱病。秋風憭慄又生悲。荒村木落號霜雁。愁聽驪駒醉後辭。</text>
<title>李大諫 禮堅 挽詞</title>,<text>天壽仁賢慶有餘。聯芳玉樹照庭除。勞來功最循良傳。獻替心長諫諍書。官未乘軒人道屈。身今厭世夢成虛。薇垣昔日陪淸諤。薤露西風淚滿裾。</text>
<title>李參議 㙉 挽詞</title>,<text>名登桂籍翼垂天。雲路蜚英望實全。再管專城勤撫育。曾參典禮中方圓。品章冠玉官爲達。壽紀周星天靳年。惆悵門華傳謝樹。不晨長夜臥重泉。</text>
<title>通川郡守 張重智 挽詞</title>,<text>福慶常叢積善家。由來報應信無虛。于公種德門閭大。卓茂行仁壽命遐。蘭玉盈庭卿相出。循良有傳姓名華。槐安夢裏今乘化。人世哀榮更莫加。</text>
<title>尹牧使 希仁 母氏挽詞</title>,<text>主饋無非閨範在。遷坊有敎母儀全。幾年雙匣鳴孤劍。一夢重泉續斷絃。善慶慣知遺幹蠱。哀榮其奈遽遊仙。光陰六袠驚駒隙。薤露西風淚泫然。</text>
<title>李判書 季男 挽詞</title>,<text>藉甚聲名國有賢。鵬摶九萬翼垂天。形圖漢閣勳庸著。官列周卿事業全。玉樹交輝欽積慶。黃粱易熟哭重泉。人生自古無金石。痛殺英豪亦不年。</text>
<title>李府使 堣 挽詞</title>,<text>溫溫雅操出天眞。華藻敷榮亦動人。化洽魯城治尙簡。愛留棠舍政推仁。中年二豎翻爲祟。暮歲偏親慟入神。更有舊明傷薤露。北邙遙阻挽靈輴。</text>
<title>許政丞 琛 夫人挽詞</title>,<text>名德當年欽許相。柔嘉儷美得夫人。主中剩有宜家法。種善應成毓慶因。駟馬軒車元閥閱。庭蘭階玉摠精神。未亡今合泉臺劍。人世哀榮七袠春。</text>
<title>李同知 昌臣 挽詞</title>,<text>苦節從前不後人。長沙三載損精神。危機滿眼傷身老。世事關心望主仁。豈意窮愁乘大化。未瞻幽谷發陽春。靈輴隱隱歸先壟。還帶文明日影新。昔年陪侍玉堂中。進我殷勤引古風。從此談詼非外面。後來輸寫許深衷。天南共落吾慙賈。屋上驚號鵩祟公。闔眼思量腸欲裂。況於賢胤弟兄同。</text>
<title>平城府院君 朴元宗 挽詞</title>,<text>英豪間世濟時屯。扶整乾坤翼聖神。伊霍勳庸存社稷。蕭曹相業重經綸。奪還景略天何遽。壽獨汾陽命不均。一夕秦民舂不相。閑騎箕尾向高旻。</text>
<title>盈德縣令 趙銅虎 挽詞</title>,<text>壽過稀年由積善。愛留三異解推恩。多男共覩輝庭玉。遺慶終應至後昆。乘化眞遊尋上界。傳家奕業大于門。哀榮到此全終始。薤唱聲悲徹厚坤。</text>
<title>成知事 世明 挽詞</title>,<text>簪纓奕世映朱輪。刮去驕豪意更淳。宅裏園林同外境。公餘巾屨作閑人。身隨造化名猶在。夢落邯鄲迹已陳。此曰親朋傷伯道。曉風薤露哭靈輴。</text>
<title>金知事 友臣 挽詞</title>,<text>舊日甘盤結主恩。暮年榮貴到乘軒。謝庭蘭玉枝條遠。于氏門閭福慶繁。壽近期頤還厭世。身隨氣化暫歸源。持家更有名卿相。幹蠱猶應慰逝魂。</text>
<title>申應敎 鏛 父母挽詞</title>,<text>未成偕老遽偕亡。忍挽雙輶向北邙。積善自應蘭對玉。德齊元是孟隨梁。家傳奕業知餘慶。壽乏遐齡問彼蒼。賴有高門于胤在。傾朝祖送更悲傷。</text>
<title>盧同知 公裕 挽詞</title>,<text>家世蟬聯長綺紈。襟期脫略絶波瀾。早年金玉輝腰頂。末路鵾鵬戢羽翰。每把漁綸遊水國。何知塵夢落邯鄲。光陰耳順眞駒隙。惆悵西風薤露寒。</text>
<title>金牧使 世弼 母氏挽詞</title>,<text>志安榮養又身康。胡耇眉年八耋強。主餽早聞閨有範。遷坊更見敎多方。謝庭寶樹枝條盛。于氏高門福慶長。此日重泉歸所仰。哀榮人世轉黃粱。</text>
<title>洪二相 景舟 母氏挽詞</title>,<text>貞淑柔嘉性得全。家傳令善慶仍綿。琴閨懿範荊釵在。麟閣高勳玉樹連。三釜享誠甘旨適。八旬乘化夢魂遷。世間終始哀榮極。萬指挽輴向北阡。</text>
<title>仁川君 蔡壽 挽詞</title>,<text>才望靑年日下雲。唐朝淸選擅弘文。銀臺烏府恢游刃。麟閣丹書早策勳。暮境休官投寂寞。浮生觀化謝紛紜。七旬榮辱南柯夢。薤露哀聲倘徹聞。</text>
<title>文城府院君 柳洵 挽詞</title>,<text>氣局弘厖柱國家。心源淳古絶紛華。濟時事業名留策。傾世文章筆有花。門慶共知天福善。龜齡不減壽飧霞。充閭幹蠱相承繼。終始哀榮萬口嗟。</text>
<title>李判府事 蓀 夫人挽詞</title>,<text>淑愼柔嘉性所敦。于門結帨德儀尊。瑟琴偕老星周甲。蘭玉交輝慶後昆。壽算乘除餘八袠。浮生歸寄返初元。家公福祿身康健。獨閉泉臺永夜昏。</text>
<title>安府使 彭壽 母氏挽詞</title>,<text>敬順無違婦德全。多男壽考福祥綿。白眉幹蠱千人仰。黃髮尋仙萬事捐。泉路昏昏迷厚夜。佳城鬱鬱保長年。陽陰有劍今重合。垂裕雲仍吉慶傳。</text>
<title>平城府院君 朴元宗 夫人挽詞</title>,<text>柔順無違自結䄜。宜家逮下合閨儀。所天勳業開門慶。傾世光榮照戶楣。未過中年飜守寡。遂成危疾竟難醫。傷心福壽稀兼有。幹蠱還憑側出兒。</text>
<title>安判書 琛 挽詞</title>,<text>早歲蜚英翰墨場。三朝簪笏股肱良。物論久擬黃扉上。仙籍忙通玉帝傍。大夢泉臺今閉夜。高名國史遠流芳。謝家蘭玉堪承慶。乘化歸眞也不亡。</text>
<title>夏山君 成夢井 挽詞</title>,<text>薰人春氣玉溫如。裁物庖刀刃有餘。文正胸藏千甲騎。孝先腹貯五車書。中身故宅催仙馭。慈老萱堂倚賈閭。更有朋僚同意氣。遙傳薤唱淚盈裾。</text>
<title>洪直卿挽詞</title>,<text>初從玉署識君眞。僚友情深道更親。意氣陳劉非曠達。文章楊馬是精神。淸朝有用須奇器。造物何心奪此人。可忍舊時靑眼裏。翻垂哀淚向靈輴。</text>
<title>移葬金季雲遺骨挽詞</title>,<text>思量往事只心傷。十載君今葬舊鄕。聖主深恩知浹骨。故人哀淚尙盈眶。身無胤嗣嗟何托。室有孀嫠泣未亡。禍福似非關善惡。後來評論說應長。</text>
<title>風雨吟。次士浩韻。</title>,<text>顚風大浪愁篙師。樹林擺亞沙倒吹。聲從西極動海來。黑雲曳雨昏四維。急勢如傾整如竹。天瓢滴注阿香兒。龍公無奈太彊梁。陽侯海若相離披。高陽子醉起立軒。頭悸髮豎如張鰭。羲和側走車軸䨪。手持火傘安所施。焉得長箒三百丈。掃淨秋空露淸奇。夜深氷輪輾玻瓈。然後客子方伸眉。</text>
<title>烏石岡晩眺岡在讀書堂西百步許淡淡亭東北。登望極勝。岡頭有烏石。士浩摘半山詩烏石岡頭路之語以名焉。</title>,<text>蒼山開闔海門脩。落日風煙散未收。欲寫無邊濃淡態。秋光已在栗林洲。次季雲韻客袂秋風裏。煙林返照間。趁潮多釣艇。傍水少塵寰。倚嶺人乘興。窺魚鷺不閑。淸懷猶怕寫。收着錦囊還。次師聖韻駭浪奔崩沙際岸。小舟斜繫柳邊門。夕陽無限秋容好。山氣微茫水氣昏。</text>
<title>龍江雜興</title>,<text>碧水秋聲攪客眠。月如寒水水如煙。夜深若過蘇仙鶴。跨背何須十萬錢。次士浩韻一段幽愁萬縷絲。巧尋形影自相隨。秋江只許淸人骨。噓起寒煙惹得詩。次師聖韻晩堂雲物爽新秋。隨意滄江勝處遊。一夜風淸天似水。滿汀寒月捲簾鉤。</text>
<title>雨</title>,<text>長風吹細雨。十里過平湖。寒霧霏霏濕。遙山淡淡無。沙明虛映樹。波起不驚鳧。多少江亭趣。悠悠獨自輸。</text>
<title>七月十五夜。舟遊聖祖巖四絶。次季雲韻。</title>,<text>獨臥書堂聽碧江。江風吹幔翳殘缸。如何側近煙沙地。還有塵喧苦亂哤。月華誰滿復誰晦。不照閑人獨夜牕。七尺瘦軀千古思。江湖滿地酒盈缸。閑知義利心中戰。靜得紛華已豎降。獨立天機流動處。月天風水味無雙。驅使風光詩伴酒。兩忘閑鬧六空腔。坐看朝暮沙汀變。多事寒潮自怒撞。</text>
<title>登烏石岡</title>,<text>千山宛轉水逶迤。烏石岡頭日落時。萬古陰晴閑過眼。百年襟抱獨支頤。沙邊數店煙波遠。鏡裏雙鷗羽翮遲。景趣久來描不得。風光分付釣翁知。</text>
<title>卽事</title>,<text>獨倚書堂暮。窓臨泱漭中。湖山連大陰。風雨盪秋空。龍江掌底地。萬古開鴻濛。蓑衣彼誰子。撑艇馮夷宮。</text>
<title>次老杜韻</title>,<text>白沙翠竹波萬尋。朝煙暮靄閑晴陰。鳥去雲移歲月遠。山長水闊杯觴深。秋風萬里數莖鬢。蟾桂一宵千古心。醉睡飽嬉從意好。誰能愁盡床頭金。</text>
<title>次士浩和杜工部韻</title>,<text>隱几吾忘我。淸愁爾不知。高秋風颯爽。斜日燕差池。有興詩閑就。看湖坐屢移。沙鷗何意思。飛下更來隨。</text>
<title>遣興。次季雲韻。</title>,<text>秋月淨輝光。秋風吹別廂。風將月依約。與我雙彷徨。有懷且莫辨。得酒醉卽僵。悲懽本外鑠。寧復攪寸腸。坦腹不掩眞。傅粉徒外粧。至人貴自然。俗子迷大方。絲染或可悲。鳧短非所傷。時淸萬事理。抱志誰不揚。弱年事墳典。及壯更激昂。以我汎濫淸。挹爾波汪洋。書堂雨露邊。枉自作詩狂。煙霞語欲奇。盤屈勞太行。因之發性情。無使爾心荒。</text>
<title>送忠淸梁吉元都事</title>,<text>丈夫生世抱奇意。不數齷齪趨塵兒。鵬飛水擊摶九萬。見爾突兀靑雲姿。弱冠攀折月桂花。玉堂銀臺摠委蛇。南宮星佐才所遴。曳裾闊步聲名隨。盤根本要須利器。英豪有志當博施。忠淸上控三輔甸。繁華劇務如棼絲。天心眷爾出佐幕。馹騎矯鴻秋風吹。一道狐貍避淸標。千里窮閭犬足氂。棠陰隨處贊決閒。公餘行樂應多奇。從知佐宣君緖餘。文章自富飾吏治。天衢闊遠羽翮長。滿腔忠義遭明時。意氣能容我疏懶。久入蘭室結相知。交契臨分可欠言。寬溫直栗君更思。列郡巡遊擁候迎。莫因此時心屢移。我自書堂靜無事。憶君頻皺經年眉。</text>
<title>舟下楊花渡。夕歸次季雲韻。</title>,<text>水國秋高木葉飛。沙寒鷗鷺淨毛衣。西風日落吹遊艇。醉後江山滿載歸。</text>
<title>龍江泛舟雜興</title>,<text>滄江九月足風波。霜雁飛時海日斜。六板小艇雙榼酒。載他秋興下楊花。堂下龍灣是利津。賈船商舶競昏晨。秋風猶自淸詩肺。海浪安能洗鬧塵。故泛輕舟歸別浦。遠隨霜雁伴閑身。從今興在蠶頭外。留待翻波月色新。天淸秋浪高。風裏棹寒篙。淨日孤村迥。疏林兩岸號。尋詩永今夕。引興泛酸醪。眼底陽川浦。乘潮莫報勞。秋江何蕩潏。遊子暮撑舟。斷霓浮海曲。千里駕鼇頭。白浪堆銀山。長風吹不休。楊花連鴨島。元氣此中浮。鳧雁本水性。泛泛還自由。世事看潮汐。煙雲散蜃樓。狂催棹謳發。醉興擊瓦甌。宗愨死已久。相對只凝眸。</text>
<title>舟過蠶嶺下。仰看峭壁棲鳥。</title>,<text>蒼崖斗截蘸寒潭。石竇孤松鎖片嵐。日落風棲雙水鶴。避人迎月夢江南。漁火村村耿。江煙樹樹沈。秋懷都載艇。乘月聽龍吟。臥看天宇大。俯覺此身微。獨有心中興。隨風何處飛。</text>
<title>次士浩韻</title>,<text>江流衮衮秋無際。上有血赤楓林翳。客子淸遊御風來。半尺綸巾三幅袂。山蟠海口地欲浮。做此一段壯形勢。松韻颼飀撼驚濤。寒亭寂寞王孫第。歸雲翠壁西日照。沙頭曬網漁店閉。鷗鷺飜飛浩蕩內。魚龍偃臥相睥睨。悄然坐我一葉上。飄飄羽化如尸蛻。扣舷高詠赤壁賦。醉灑尖頭詩律細。塵懷西折雁叫寒。宦興晩輸龜尾曳。眼底牢落氣象千。舌頭選勝談鋒銳。蓬壺靑鳥不可呼。月送姮娥解余帨。浮生渺於滄海粟。上有千古下幾歲。獨立盈虛消長外。世間萬物皆群蜹。</text>
<title>水鳥 舟中所見</title>,<text>沙頭野鸛一雙棲。閑愛淸江夢自迷。風斷夕陽驚款乃。却飛西岸羽聲低。</text>
<title>詠白鳥。次季雲韻。</title>,<text>浴罷淸江點碧皐。背風寒觜閣霜毛。秋將盡處棲煙穩。日欲西時落影高。自在滄洲隨意集。習知遊艇近人號。龍江自是多繒繳。沙際窺魚愼太饕。</text>
<title>重陽</title>,<text>湖上秋聲倍斷腸。浮生今歲又重陽。一堂書史空牢落。楓自霜紅菊自黃。</text>
<title>次士浩韻</title>,<text>一雁聲中秋已杪。萬古憂樂此消沈。風韻颼颼葉摵摵。寒山漠漠江陰陰。堂裏騷人首獨回。堂前好景無人尋。半頂巾帽欹不整。千尺亂髮紅塵深。百年重九能幾日。四野黃花空負心。不見門外白衣來。浪撫洋峨六絃琴。</text>
<title>示懷奉金姜二案下。二首。</title>,<text>共臥秋堂兩月餘。一張琴對五車書。如今依舊隨刀筆。看我頭顱不變初。一身雙眼本輕浮。閑鬧如何不自由。雲月滿江風靜夜。憶君塵裏幾回頭。</text>
<title>焚書坑儒賦 應製</title>,<text>猗至道之原于天兮。寓聖人而乃行。厥初畫三而啓蒙兮。揭萬象於文明。自五帝而三王兮。極道備而治亨。明彝倫以照後兮。亦禮樂之大成。嗟聖去而言留兮。曰墳典與誥訓。所貴載道而不遺兮。孰精微之幽隱。該詩禮而達百家兮。羌條貫而不紊。顧後儒之誦法兮。志抽緖而發蘊。雖未全於古之道兮。倂遵敎而儀刑。宜後王之崇右兮。恢治化於六經。何世降而醇𣻏兮。紛衆欲之役于形也。善治浸淫而日下兮。道又岐於九流也。功利於春秋兮。孔聖卒老於刪修。縱橫於戰國兮。子輿終返乎魯鄒。王之道霸而不返兮。又繼之以暴秦。殘仁義于首功兮。祖刑名于韓申。鞭四海以一之兮。合萬邦以爲臣。滅侯王而郡縣兮。銷鋒鏑爲金人。宮阿房以壯內兮。城萬里以威邊。自以爲德兼三皇兮。視百王余誰先。登泰山而告天兮。巡東海而問仙。驅寰宇於一法兮。擯千古而獨理。滅裂詩書之正道兮。陳迹聖賢之遺軌。棄修齊而不本兮。惡經制之害己。旣所行之乖刺兮。又焉用夫典記。惟斯也之背師道兮。鼓群心而益肆。窮旁搜而遠收兮。付炎火之烈熾。灰萬書於一焰兮。鏖心法而同棄。士學古而觸網兮。人習令而師吏。嗟先王之善度兮。若蘇者之芻狗。塗堙天下之心目兮。將以愚夫黔首。然斯道之在人兮。固心傳而不口。與天地而同運兮。豈隨燼於文字。欲燒書而塞源兮。秪自見其不智。諸生之不量力兮。復何爲乎譏議。旣剛戾莫與仁兮。誰與之回其志也。道之厄如火之益炎兮。非口舌之撲滅也。徒鼓亂而起暴兮。觸忤君之酷烈。一網張天而掩地兮。連四百以自列。邈驪山之硎谷兮。瓜胡爲乎冬實。哀吾儒之不辜兮。慘同坑於一穴。自生民以來兮。禍誰酷於此極。君之心忌克而暴怒兮。發於政而殘刻。視吾道如仇讎兮。擬根株之竝絶。知禍機之伏茲兮。見防川之大決。緬懷古之哲王兮。咸扶翼夫斯道。心典學而尊儒兮。德易成於日造。遵善制於羲軒兮。式聖謨於典誥。環率土以歸極兮。若禹水之順導。極治功於煕皥兮。齊歷年於覆燾。夫何背道而追曲兮。操刑戮以爲敎。子產列國之卿相兮。猶不毀夫鄕校。因取善而改惡兮。卒理國而收效。聞下民之怨罵兮。宜敬德而自淑。彼重威以止謗兮。適危亡之自速。觀嬴氏之御世兮。足興嗟而起讟。夫旣逆行而倒施兮。又濟之以淫虐。人心與天命俱去兮。曾不知國脈之自鑠。豈民愚而可欺兮。豈人殺而我從。澤鄕之戍夫一呼兮。揮棘矜以爭鋒。鹿走原而橫逸兮。衆掎角而機陷。囚獨夫於函關兮。擲乾坤於一劍。中裂於記姓之項王兮。卒輸於馬上之乃翁。豈料夫傳祚之纔二兮。倏宮火之照紅。禍自伏於不慮兮。術反資於英雄。是誰爲之厲階兮。亦可傷夫焚坑。然天心未喪斯文兮。豈秦威而重輕。超兵燹於孔壁兮。或寓傳於伏生。抑炎漢之表章兮。煥文治之有聲。惟石渠與白虎兮。亦三老與五更。咸世重而不怠兮。足賁飾乎治平。況董韓與周程兮。復張朱之迭鳴。摠培根而導源兮。續不傳之聖學。是固知道心之不泯兮。不秦熸而漢復。然後世之無善治兮。道不行於天下。雖文化之間見兮。或名存而實寡。皇天眷東而聖作兮。志每箴於滿假。述堯舜於帝典兮。憲文武於周雅。學緝煕而日就兮。心精一而執中。開道原於往聖兮。闡文敎於吾東。自祕書而八方兮。盛經史之旁通。心孔孟而口詩書兮。蔚庠序之儒風。茲聖化之醞釀兮。軼漢唐而三五。顧微臣之顓蒙兮。嗟學蕪而心魯。乏贍才於楊馬兮。愧善講於祖禹。久吹竽於金閨兮。恐負恩於聖主。常存心於贊揚兮。庶摹寫乎天地。駕文武之全德兮。頌禮樂之明備。復何說夫狂秦之自愚兮。唯寄興於美刺。</text>
<title>餓死臺城賦 應製</title>,<text>皇天降衷于下民兮。曰三綱與五常。自心身而家國兮。道無微而不彰。古聖王之建極兮。敷五敎以設防。國有仁義之政兮。民趨禮法之場。遵正道而不頗兮。若日月之行天。世逾降而滋僞兮。胡人心之數遷。異端紛其害正兮。路多岐而橫穿。蔓楊墨於周季兮。或神仙于秦漢。堯舜不可作而治兮。孰明道之一貫。逮永平之喜禍兮。迎竺法於西方。架空虛以設敎兮。根萬世之膏肓。報果之說惑人深兮。淪九法其誰傷。絶人道於無爲兮。遺君父於相忘。茲夷狄之一法兮。空萬有而寂滅。小不濟於一身兮。大無成於爲國。觀楚英之酷好兮。竟無救於身戮。車覆前而不戒兮。嗤梁武之復溺。旣爲政於天下兮。復何資於冥道。心慈悲於五戒兮。種福田於三寶。屛牲牢而代麪兮。哀廟享之不血。弛政刑而無紀兮。縱吏民之驕惡。釋龍衮而緇素兮。身大捨而金贖。日長齋而一食兮。學苦修於耆臘。屈萬乘而受戒兮。傾四海以趨服。捐庶政於度外兮。每身儕於四衆。豈甘淪於夷敎兮。實禍福之所中。究厥心之始終兮。倂同歸於多慾。心一萌於取國兮。滅四恩而禪奪。利一動於受降兮。納叛虜以階亂。所行之旣與心異兮。孰收斂於畔渙。佞臣謀國而不臧兮。來候景於江北。授利器以長奸兮。媚盜賊以入室。卒親離而外叛兮。見金甌之多缺。纔塵飛於壽楊兮。倏兵陷夫臺城。雖得失之自我兮。奈名辱而身傾。動遭牽於人手兮。若匹夫之窮囚。裁飮膳亦不自由兮。口思蜜其何求。閉淨居而長殂兮。聽哀音之荷荷。終不能借力於慈航兮。溺苦海之長波。旣結緣於三生兮。何不脫夫此窮。嗟迷生而惑死兮。亦帝心之不聰。養天下而卒餒兮。貽後人之深譏。信禍福之非佛兮。世胡爲乎歸依。講仁王以應災兮。彼之昏焉足非也。念救苦以却兵兮。復無賴於解圍也。慨波漫而根固兮。孰高智而獨違。惟唐武之滅僧兮。與周宗之毀像。然事末而不本兮。竟稂莠之潛長。猗我王之首出兮。原萬理之一性。懸至明以燭邪兮。揭大公以爲政。培綱常於萬世兮。續道統於千聖。闢淫詖之惑人兮。無病道而干正。改舊絃於鬻度兮。期反化於孝忠。欣萬姓之咸覩兮。共鼓舞於文風。將見異敎之絶根兮。綏萬福於聖躬。</text>
<title>仲倫琴右演雅體</title>,<text>不見秋天鳧舃飛。憶君琴鶴自相隨。牛刀暫借割鷄手。枳棘元非棲鳳枝。憫處勞魂金馬闥。閑餘浮蟻習家池。仲康馴雉應多暇。數寄音書雁北時。一行作吏。風味幾何。縣僻事簡。時念我否。</text>
<title>講罷</title>,<text>講罷歸來日未西。落花芳草襯遊蹄。山中擊鼓春雷殷。引滿烏號箭影低 擊一作打</text>
