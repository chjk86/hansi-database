<title>甘澍賦</title>,<text>維甲寅八月朔日辛酉。聖上考典禮夙齋戒。展秋謁於太廟。獲甘澍於神明。霑旱穀於八方。播歌謠於千氓。猗三靈之默佑兮。自九重一瓣之心香。蓋今年大有之有徵兮。雨澤均於知時。雩豈煩於責龍兮。疇無憂於坼龜。寧極備而極無兮。匝春夏而順軌。耕耘之不失時兮。聿三農之善就。黃雲菀其麥熟兮。白水足於秧移。旣枯蓼而驛驛兮。喜發穎之垂垂。是豈非太陰司地。愆陽鎖天。火候節土脈濕。酌金膏而時洩。俾百穀穰穰於原隰者歟。佇見崇墉之比櫛兮。待西成而將穫。夫何秋孟旣半赤魃出兮。迺浹旬而肆虐。禾方穗而却枯兮。豆爲萁而將落。雖晨霧被野而得滋兮。倏晩陽之旋曝震飈。又其日至兮。聆瑟飁而心驚。時旣錯於七辛兮。熱愈酷於三庚。畯巡野而咨嗟兮。哿矣養魚之陂飛鷺之坪。奈高燥之如焚兮。將無禾而焉鎌。八路紛其馳啓兮。嶺與湖鋤犂之或霑。聞海西之最閟兮。延與白而將赤。暵旣甚於谷蓷兮。膴可惜於周稑。猶可及於一霈兮。天長出以杲旭。惟我后仰瞻雲漢。俯軫宵旰。推宮卉而知禾兮。矚苑稼而憫野。曰以吁嗟之祈。不如心齋而默禱兮。耿方寸於乙夜。時殷憂之望霓兮。有怵惕於履露。心憧憧而明發兮。望丹門而將詣。禮則然於秋謁兮。慶新屬於翼瘳。羣情迫而齊籲兮。聖志堅而難回。捨太史之涓吉兮。指月朔而爲期。蓋孝思克篤於格祖兮。非少愈之或忽。於是淸黃道闢紫闥。玉鸞戒玄豹設。勅千官而齋遫兮。徠百神而昭格。精誠欝而上薄兮。雲已作而油然。靉鴻溶而汪濊兮。遂冥冥於天門。奏初嚴於漏閣兮。看微濕於輦路。隨龍旆而始霏兮。膺玉蹕而如霔。肅衮冕而祇拜兮。聽琳琅於松梴。闔廟門而竚立兮。勢滂沱於言旋。决靈泉之琮琤兮。吹神杉而淅瀝。瞻一天之薈蔚兮。認八域之瀜液。回山川之滌滌兮。作草木之欣欣。膏澤則均霑於高低之野。氣色則頓新於公私之田。是豈但枯槁之回蘇兮。庶肧胎之如栗。鳴鑾啾而在路兮。百川繽而入矚。把橋肥漲綠鱗兮。御溝泛來紅蕖。催雲觀而報來兮。云三尺而有餘。歡如雷於羽衛兮。喜浮春於龍顔。于是微臣忝縻禁直。久困秋暑。聆簷鈴而爽懷兮。坐自丑而至申。拊秋事而旣喜兮。誦神惠而逾欣。諒聖德之有孚兮。非一時之適然。舜慕恒篤。文思長愀。見羹見墻則著存有成。配天配京則對越靡間。修芬苾而孔明兮。愴焄蒿於駿奔。非達孝其曷以兮。靡不極於追遠。朔維仲於徂宮兮。月必再於拜殿。十八年如一日兮。卽皇靈之所監。推是孝而爲治兮。子萬民而高臨。遵皇極而錫福兮。闢春臺之崔嵬。聰明懸以日月兮。振作鼓以風雷。于斯時也。紫泉一淸。寶奎五聚。抽玄鍵而發玉函則圖書森若。賁龍衣而演鳳綸則黼黻燦然。鳳兮來而翩翩兮。莪有育而彬彬。煥乎有其難名兮。罔非化於右文。旣堯德之廣運兮。躋舜治於歌薰。然聖志之不懈兮。尙毫忽之存戒。淸本源而潔流兮。嚴內治而達外。衣三濯而以御兮。寢四鼓而方就。燭頻跋於開卷兮。桑未旭而進匜。恒涓蠖而惕若兮。日萬幾而樞紐。兼師道於踐位兮。措時宜而合古。在露霜而皆敎兮。迭陰陽而昭布。旣赫威而廓淸兮。又霈仁而煦濡。恢湯網於解三兮。揮禹斧而導九。環三千之左海兮。疇不囿於陶鑄。義理明而造化行兮。亦綱紀之自整。朝端絶鴟張之習。域中無狗吠之警。坱鴻朗而格天兮。自前歲而申休。元符剖地珍見。慶雲興於禁林兮。甘露降而如飴。產靈芝於北宮兮。飛白雉於南州。庭謠騰而四重兮。磐石安於鴻基。祖宗心而嘉愛兮。曰予有此神孫。興太平於我家兮。光先烈於在天。宜皇祖之福女兮。曷不惠以其寧。監憂勤於悶旱兮。昭眷佑於降康。帝左右而陟降兮。默玄化之斡旋。招飛廉而掃熇兮。詔屛翳使興雲。際展敬而湊泊兮。遂甘霔之沛然。無雲璧之旣卒兮。得桑雨之方千。神所賜而不偶兮。德之符也有素。臣敢揚於國美兮。綴蕪辭而拜稽。</text>
<title>看花</title>,<text>世人看花色。吾獨看花氣。此氣滿天地。吾亦一花卉。</text>
<title>泉雨閣</title>,<text>溪水發太古。至今流澄澈。吾能頻到此。啼鳥頗相悅。其二看山忽高眠。不覺山近人。山風吹幾番。松子落滿巾。</text>
<title>山居春晩偶占</title>,<text>白山當戶立。拔地勢爲雄。置屋晴嵐接。决渠翠瀑通。層巖明似雪。列檜夜多風。別是林崖靜。春芳媚遠空。</text>
<title>白菊</title>,<text>深山秋已暮。墻角白花寒。虛淨月留壁。蕭疎鶴立壇。所奇霜後發。尤愛雪中看。南至如能到。盆梅共二難。</text>
<title>楓溪看花。夕下仰山樓。</title>,<text>下閣將歸步。登樓復對尊。花憐齊着樹。柳愛密垂門。碁散心仍靜。詩成語易喧。微醺看夕氣。山鳥去溪村。</text>
<title>夏日偶成</title>,<text>夏初景物俯幽軒。三月沈痾始啓門。樹密鵲巢深不見。雲晴鶯語暖仍繁。閒花依砌餘春馥。芳草緣池媚夕暄。酒料從今無用處。任他枸杞自生園。時有禁釀之令</text>
<title>仙源金文忠公 尙容 賜祭日志感</title>,<text>太歲重還丁丑年。忠臣故宅祭香烟。醴齊蠲潔歆如在。雲漢昭回侑不遷。壁上畫圖猶正氣。廟前松栢又寒天。吾王久講春秋義。崇節徽䂓更炳然。</text>
<title>登終南山</title>,<text>隨風步屧踏雲梯。欲向蠶頭路不迷。石湧水邊如欲語。鳥驚林末故頻啼。乾坤一氣浮空翠。江漢層濤作晩霓。白日去頭纔咫尺。人間何物此身齊。</text>
<title>墨溪月夜。與金敬修 思泰 共賦。</title>,<text>重到城南宅。挑燈夜色遲。月生衰菊影。雪亞老松枝。泉閣登臨日。遺堂感慨時。回頭眞似昨。相對誦前詩。</text>
<title>詠槐</title>,<text>骨格稜層氣爽冥。凉蟬每向此中聽。風飄寒韻通千澗。月送淸陰滿一庭。縱異孤松經雪茂。猶賢穉柳媚春靑。幽人往往眠其下。不是南柯夢未醒。</text>
<title>冬夜謹次伯氏韻</title>,<text>山人閒不起。林鳥凍猶翻。市火喧南陌。書燈靜北村。一生知有命。萬事欲忘言。漸看天光曙。浮雲尙自存。</text>
<title>旅思</title>,<text>爲客南城下。懸燈雨數聞。故人隔流水。遊子望歸雲。鳥影稀仍滅。山光暝不分。那堪愁緖亂。花落正紛紛。</text>
<title>洗兒後贈內</title>,<text>相對居然二十時。家尊每恨弄璋遲。充閭纔報氣葱欝。墮地翻看光陸離。豈以啼聲識英物。已從眉宇驗佳兒。蘭湯三日經新浴。抱向庭闈喜可知。</text>
<title>還家</title>,<text>幾日沈吟墨澗東。秋來寒雨晩兼風。人歸紅葉蕭蕭裏。家在黃花寂寂中。入室喜看整書帙。呼兒驚問破詩筒。慇懃多謝西隣友。摘送霜梨碧滿籠。</text>
<title>謹呈伯氏求和</title>,<text>墨溪多日閉窮廬。南郡趨庭十月初。兄弟團圓重有喜。妻兒消息未全疎。看山石出秦驅後。望海雲生禹跡餘。東閣弦歌猶政暇。元來子室合詩書。</text>
<title>春雨拈韻</title>,<text>庭樹鳩鳴趁雨期。坐看山面恰靑時。一天雷欲生春早。萬木花無遇閏遲。瀝瀝回廊鳴晩滴。霏霏方沼上朝滋。春愁不耐高人阻。蒼下書來但索詩。</text>
<title>除夕</title>,<text>兀兀不眠倚短床。靜聽稀漏度宮墻。心隨蠟火明相照。愁借松茶醉欲忘。千里關河書易斷。五年京洛病何長。楊州風雪阿兄去。脯果先塋未共將。其二憶在童年樂歲時。邇來除夕不勝悲。漸知日月行如水。會看鬚毛變作絲。百段世緣相湊泊。一生心事半差池。摴蒱達夜喧兒小。惆悵燈前誦舊詩。</text>
<title>立春</title>,<text>綵帖千門次第開。禁城浮靄接樓臺。日光比昨微知暖。梅意經冬細見催。剪勝金花雲裏出。迎春燕子雪中廻。北宸聞講親耕禮。卽看靑壇瑞色來。</text>
<title>梨花</title>,<text>暮化溶溶月。晨成澹澹霞。淸香元易洩。風處是知花。</text>
<title>溪西移屋</title>,<text>溪西僦小屋。移住經三春。地僻琴書靜。人閒鳥雀親。圃花黃欲遍。園葉綠初匀。步屧時相過。南家好結隣。</text>
<title>寒意</title>,<text>滴滴疎桐秋雨飛。山中日暮不關扉。床頭布被寒如鐵。坐待家僮掃葉歸。</text>
<title>午睡</title>,<text>前山雨纔歇。蒼翠映小閣。幽人眠淸晝。杏花時自落。</text>
<title>伯氏讀書北門外。往拜路中口占。</title>,<text>小雪騎驢出。前林聽鳥鳴。松間逢老釋。山裏問吾兄。坐處應雲色。行時盡水聲。欲尋殘磬去。還指暝烟生。</text>
<title>溪東小集。次鳳麓金丈 履坤 韻。</title>,<text>晝院幽禽語。春山好客逢。疎容詩自正。快辯酒方濃。溪暗雨滋柳。庭虛雲覆松。北村花事近。自此日相從。</text>
<title>閔時晦 養顯 宅讀書</title>,<text>古槐淸滿院。寒雪逈侵帷。攬鏡年光迅。懸燈夜色遲。江淸秋瑟怨。河决錦裳奇。秖懼書籌減。經冬未賦詩。</text>
<title>掌苑署</title>,<text>古闕松杉此地連。雨餘飛鷺下窓前。官樓遲日文書靜。垂柳陰中老吏眠。</text>
<title>雪</title>,<text>入幕飄簾任所爲。土壚茶熟臥題詩。欲來古木鴉先噪。方下空山鶴自疑。閃日一團生照耀。翻風千點競推移。禁城積素凝華地。曉騎迷珂問屬誰。</text>
<title>宋穉存 養鼎 來過</title>,<text>剝啄巖扉午。靑驢立澗雲。山深不見客。春盡始逢君。小塢花猶在。明窓日未曛。情言多謝子。奈此慣離羣。</text>
<title>夢金剛</title>,<text>金剛杳何許。我思耿如結。牀上鄭老畫。思至輒披閱。邂逅東來客。益聞山水說。我身旣城市。我興何淸逸。枕石偶一眠。神思忽飛越。騎馬或乘舟。轉眄到天一。森然萬二峰。觸目玉與雪。曉登毗盧峰。滄海赤如血。朝旭出我前。扶桑手可折。桂魄從東昇。金波起盪潏。星漢倒空影。魚龍互出沒。夕入長安寺。琪花千樹發。寺門行逶迤。香氣襲毛髮。雷霆忽驟雨。高瀑並珠屑。香爐入雲霧。呑吐秋毫末。叢欝金臺傍。簇立雜楓栝。赤葉堆千壑。雲錦垂嵂屼。天寒白玉峭。北風吹栗烈。雪花被全山。峰巒逾皓潔。歸路入高城。大浦名三日。翠壁列羣姓。朱丹多點綴。靑鶴跨綵雲。笛聲一何咽。僧言永郞至。令我走驚瞲。整衣攀石磴。不覺雙足跌。蘧蘧如有失。魂魄空恍惚。眞境果如何。夢遊亦可悅。嘗聞入山者。動輒費旬月。奇遊猶未極。所見秖悤卒。孰能一夜間。壯觀四時畢。自疑夢中身。變化神仙骨。</text>
<title>夜過楓溪</title>,<text>夜尋隣朋去。溪路多曲折。微聞石泉響。松暗未昇月。藜杖誤觸林。林花落如雪。</text>
<title>送人歸鄕</title>,<text>離歌一曲惜芳菲。怊悵樓頭送客歸。水闊江湖孤帆動。春深京國百花飛。古來白雪無人和。此去靑山與世違。回望北溪晴月夜。不堪同社故交稀。</text>
<title>九日登白嶽</title>,<text>靑峰人立白雲中。眼與天長直到窮。海出喬桐浮遠碧。日歸若木有餘紅。如今始識東方大。終古皆稱北嶽崇。醉舞龍山還未得。謾將頭帽倚西風。</text>
<title>謹次伯氏詠盆梅</title>,<text>小閤深藏葉蕊疎。春光先占百花初。苔鬚繞榦添奇古。雪色侵枝較冷虛。悵望年華衰不落。巧知人意凍猶舒。吟來且道和羹事。把看床頭說命書。</text>
<title>庭畔松</title>,<text>種爾庭前歲幾廻。密陰正欲覆亭臺。枝留棲鶴偏雲月。根作蟠龍自雨雷。僧說山中無此樹。客稱天下有奇材。莫云春色同凡木。霜雪他時獨不摧。</text>
<title>病中晝寢</title>,<text>風來晝院雨微晴。簟席凉生睡易成。朽木聖應寬疾病。黃粱吾豈夢公卿。庭空鳥啄新移藥。籬缺兒偸未熟櫻。起看園林含夕景。白雲樓外有鸎聲。</text>
<title>聞伯氏與楓溪主人。坐太古亭有詩追次。</title>,<text>淸遊雖未共。幽興暗相知。嶽色雲垂戶。泉聲雨過池。行藜逢石歇。凉簟近花移。日暮歸應緩。溪沙月影隨。</text>
<title>空山月夜。送人歸鄕。</title>,<text>子規啼盡空山月。月下何人吹玉簫。玉簫聲斷空山月。征馬駸駸路迢迢。空山曉月將落。梧桐葉上風蕭蕭。</text>
<title>移宅</title>,<text>嶽下十年獨閉門。城東移屋又深村。樓高恰受南山色。境絶稀聞俗子言。夏得凉風桐覆井。早看明月竹侵軒。茅溪舊友猶難忘。時跨蹇驢向北原。</text>
<title>上元夜。與數友拈韻。南子剛 復來 留約不至。</title>,<text>廣陌趨年少。幽居枉數君。天心寧惜月。人事足翻雲。雨雪無多濕。杯盤有淺醺。遙憐鐘動處。徒侶未成羣。</text>
<title>新居春興</title>,<text>幽泉在我庭。老樹立我門。我來三月暮。春事滿林園。百草日已長。百花日已繁。幽僻適我性。僮僕亦欣然。鷄犬散朝日。村巷起白烟。靑靑好桑樹。欝欝羅檣前。雨餘雙鳩飛。磔磔鳴樹顚。其下有數畝。種菜香可餐。床書懶不看。獨坐對南山。終日無車馬。柴荊亦不關。時逢耕叟語。一笑共幽閒。</text>
<title>春日臥病。懷北洞諸友。</title>,<text>茅齋深閉戶。春色病中廻。舊洞花應好。新居客不來。小驢眠白日。孤鶴立蒼苔。聞說淸霞子。今朝又上臺。</text>
<title>與兪汝成 漢雋，汝貞 漢蔣 登南麓看花</title>,<text>病餘頻出洞。應是惜殘春。草映停驢客。花圍射鵠人。開樽忽江色。支枕卽松身。頗喜新居地。登臨昔已親。</text>
<title>題畫屛</title>,<text>獨柳危岸垂。孤舟別浦橫。兩人坐茅亭。長對四脚枰。亂鴻起沙渚。應驚落子聲。其二雨宿千林黑。月隱亂山暝。橋上蓑笠翁。夜踏蘆花逕。爾家何處在。白雲籠山頂。其三澹雲出孤峰。長松俯絶壑。披襟者誰子。閒坐聽幽瀑。能令在世者。羡爾心不俗。</text>
<title>三淸洞待琴客</title>,<text>三淸洞裏訪琴師。高閣無人月滿池。雲鎖西峰不知處。松風流水聽堪疑。</text>
<title>獨夜</title>,<text>月隱城西鴈叫天。遙村葉落淡生烟。蕭蕭白雨空山裏。寂寂黃花小屋前。隔樹寒砧愁永夜。傍人孤燭惜流年。悄然坐待東隣友。數盡殘碁不肯眠。</text>
<title>送金嘉會 履亨 歸隱洪州</title>,<text>寒月樓頭蟋蟀鳴。夜深怊悵別離情。百年湖海同歸約。先向秋風送子行。</text>
<title>鄕戚暮至</title>,<text>犬嘶流水柴門外。鴉宿微風古木端。山下貧家黃葉盡。海中孤客黑貂寒。閒談娓娓霜盈髮。晩食麤麤月照盤。內浦早霜秋不熟。憐君漂泊向江干。</text>
<title>筆谷草堂拈韻</title>,<text>羣鳥投林夕景初。幽人亦自愛吾廬。庭開藥圃堪調病。樓得槐陰可讀書。嶽色最奇雲宿處。溪聲微聒雨過餘。更看墻下多桃樹。花發應如隱者居。</text>
<title>金敬修流落湖西。一日來見。聯枕共賦。</title>,<text>南陌何年落葉分。墨溪秋雨悵論文。久嘆洛下今無士。不謂人間尙有君。樓燭虛明將夜氣。枕屛寒濕欲山雲。一宵逢別還悤卒。此去湖山更不聞。</text>
<title>兪汝成來宿筆谷新居共賦</title>,<text>我卜新居毛穎洞。君來有作筆無停。噌吰水動雷門韻。崷崒山嚴石丈形。交淡不慚供菜食。神淸仍喜宿茅亭。敢言通夜談論地。遷固文章各戶庭。</text>
<title>樂院長篇</title>,<text>我是平生嗜音者。城南病臥經三夏。家貧巷僻無管絃。但聞林鳥聲啾啞。火雲朝夕逼甕牖。蠧編遮眸汗如瀉。日午騎馬入太古。太古諸君遊樂府。圃西丈人官僉正。今朝坐衙閱羣譜。聞此令人神頗怡。九衢策馬如赴期。廣通橋外流水淸。明禮洞口凝雲遲。未到院門十餘步。樂聲已聞風來時。院中高閣試一望。雕窓四闢軒仍敞。丈人正是協律郞。高倚朱欄神仙狀。伶官亦自容顔潔。各持雅樂堂中列。方者象地圓象天。形形古奇難備說。舞童朱袖如雲張。五聲六律相和發。一曲洋洋秋波鳴。二曲瀏瀏春風泄。瀏瀏洋洋又渢渢。聲如珠貫無暫歇。我非吳季與晉師。焉知音律但稱奇。典樂敲拍收餘音。翕純皦繹從爾爲。忽有漆面如鬼物。俑舞傳道新羅出。手持裂帛頷何長。衣象五方色殊別。俯而曲臂仰而揚。仰俯各自隨音律。復見層架耀雲烟。上有一竅容人拳。紅毬一雙繫靑絲。玉童三隊分綺筵。矯如驪龍弄赤珠。竦如秋鷹睨平田。倏如飛箭穿楊葉。閃如流星落靑天。回環不知誰勝負。但聞霹靂東西邊。聞昔重華奏九韶。時有鳳凰下雲霄。我國昇平四百年。禮樂上軼唐虞朝。中和大柄聖王操。天地萬物隨甄陶。民聲煕皥亦祥瑞。何必九苞之丹毛。首陽秬黍戈浦石。玄化上通天所錫。吾知有國重朝祭。所以設院掌音樂。復見周官太常卿。肯數唐家梨園名。聞樂須知吾王德。直與日月同其明。當時制作一夔足。後來月六調雅曲。丈人應是分福淸。爲官日聞仙樂聲。病我今遊亦不偶。往宵匀天異夢有。坐來忽忘絲竹聲。邂逅翻驚風流友。樂罷始知高談起。淸風不盡生衣袖。茅廬兪子本嗜古。請觀樂器乞樂叟。古書知名索不已。塤篪箾籥羅左右。其中有笙如鳥尾。北人巧製東人未。每年三月大報壇。東人別造頗經緯。我聞此語淚盈裾。收淚乃說洪武初。洪武皇帝受天命。文物大明胡元餘。聖繼神承十六帝。軒轅之樂周公禮。况聞天子眷東土。八音九章分華制。一經涒灘王風亡。萬古洌泉悲歌長。皮幣年年入胡庭。邊聲颯沓腥塵狂。使者歸來淚空逬。何由復見中華盛。一隅彈丸靑丘國。聖人大樂留其影。安得天下廣此樂。靡曼俚俗同歸正。</text>
<title>送別象胥金君宏夏赴耽羅譯學</title>,<text>君入燕京凡幾何。別差行色又耽羅。星稱南極看應是。山說蓬萊到豈他。島舶殊形通鴂舌。幕官微祿寄鯨波。已知面少金銀氣。此去宜餐橘柚多。</text>
<title>兪汝成有盆菊。用淵明詩我屋南山下。今生幾叢菊。分韻以賦。請余和之。</title>,<text>朝朝復夕夕。君向花下坐。夕夕與朝朝。花向君邊嚲。冥入無言處。兩忘花與我。其二君詩故易就。積軸高於屋。豈無西園上。蒼松與脩竹。最憐一叢菊。入室伴幽獨。其三門前有淸水。引之爲菊潭。日飮三四勺。味如瓊瀣甘。會看老人星。流照蒼谷南。其四秋風吹入室。晨月來照關。不是黃花在。此境亦等閒。神淸不能眠。高詠對南山。其五憐爾有晩節。獨立風霜下。力能排天威。其中自閒雅。堪爲君子友。奚徒隱逸者。其六君無淵明酒。君無淵明琴。獨有東籬花。託契斷黃金。豈以無琴酒。其樂異古今。其七兩叢同一盆。紅黃各自生。黃者本巾正。紅者亦鮮淸。縱道花異色。均是傲霜情。其八世之愛菊人。如君知無幾。深深護盆瓦。密密近几棐。淸操幸遇君。不然同凡卉。其九作詩復作詩。作詩多於叢。好詞窮百妙。佳牋眩兩瞳。應知萬萬首。直到花落空。其十知君有高志。寒花故相蓄。一氣禀淸明。晩節同馥郁。他時雪霜天。爭看人中菊。</text>
<title>金成之 晩根 來宿</title>,<text>去歲送君去。廣陵見釣魚。相逢非故里。暫客偶隣居。流水連三徑。寒花照兩裾。良宵時共宿。如讀北山書。</text>
<title>送伯氏往省三登家君任所。强疾呼呈。</title>,<text>綵服翩翩千里程。浿川花柳照鞍明。趨庭先有寬親念。阿準沉痾報已平。其二西出都門眼已開。此行應盡壯觀來。定知明日黃昏路。匹馬先過滿月臺。其三黃鶴樓高倚半天。白雲芳草媚晴川。語經崔顥應無盡。閣筆休爲李謫仙。</text>
<title>端陽前一日。往省楊州先塋。途中口占。</title>,<text>夏木千章帶店烟。道峰山色俯長川。靑天不盡飛鷗外。碧草多生去馬邊。水壟無人留襏襫。野籬藏女見鞦韆。石鱗白處松楸近。笏峀文峰漸在前。</text>
<title>端陽夕還家涉園小望</title>,<text>槐杏園中新綠加。鞦韆撩亂出鄰家。老蠶食葉來疎雨。乳燕爭泥落細花。久爲離愁驚節序。暫因詩興作繁華。笑看穉子誇新服。唐髻菖蒲一寸斜。</text>
<title>贈友人</title>,<text>憐君將白髮。飢餓臥忠州。不見已三載。相逢偶一樓。城花飛漠漠。江水去悠悠。數畝應收麥。扁舟未肯留。</text>
<title>靜中偶占</title>,<text>却從城市具林塘。爲是南山近草堂。高瀑受來通藥竈。怪松移得傍書牀。妙看尺水江河大。獨守方壇日月長。始識巖泉虛畫壁。何人尋此到門墻。</text>
<title>舟行泊岸</title>,<text>日出漢江水。舟洄綠草灣。空明與天接。浩蕩覺潮還。應過魚龍上。猶浮鷗鷺間。西風一帆力。送盡幾靑山。</text>
<title>伯氏自三登寄示黃鶴樓詩一篇。走筆和呈。</title>,<text>去年伯氏湖西遊。扁舟一上黃鶴樓。乙酉秋。伯氏遊永保亭入寒山寺。寺邊有樓名黃鶴。 今年匹馬關西出。黃鶴樓上弄明月。兩地樓名偶相同。隨緣一遊無西東。二樓眞假强欲分。仙人一去空白雲。更指鸚鵡洲中景。謂言關西是眞境。昨日詩到水西閣。我聞此語手一拍。中州江夏一萬里。黃鶴高樓天半起。崔顥詩雄樓可當。汗流太白走鳳凰。此樓知應無天下。湖關二樓誰眞假。我昔夢化羽衣仙。滄溟濯足黃樓前。內戌春。余夢遊黃鶴樓。得一句曰脚下白雲起。滄溟濯足時。 覺後却忘夢中事。湖關江夏渾不記。但記晴川與芳草。秖今怳對風景好。人生到處意可適。物無眞假惟所樂。况復天地是虛物。</text>
<title>謹和伯氏觀劒舞詩</title>,<text>黃鶴高樓臨江波。忽有皎皎兩仙娥。飄然對立白雲中。玉手轉眄生蓮花。羣龍飛下玉帝宮。雲旗晝翻駕長虹。風急雪回不見人。但見紫氣騰碧空。復有寒光搖江水。五月颯颯秋風起。</text>
<title>除夕</title>,<text>守歲京師意若何。思親千里望關河。書從臘夕仍成闊。夢入今宵更覺多。鸚鵡洲邊雲杳漠。洞仙嶺北雪嵳峩。新年準擬扁舟去。樓下春江綠漲波。</text>
<title>病妻在墨溪。除日餽肉。作詩以謝。</title>,<text>肉臭家家鼻孔薰。誰將餘瀝比隣分。餽看短婢提花楪。買認貧妻典布裙。醬和葱莖仍覺爽。茶添松節遂成醺。慚吾不及東方朔。割出天門遺細君。</text>
<title>送友人歸禮山</title>,<text>銅雀津頭氷千尺。白狐嶺上寒雪積。友人金生歸禮山。平明策馬行其間。禮山野荒生理薄。問君今去何所樂。去年娶妻同鄕曲。今年結茅依林壑。綠野村中十畝田。秋收五穀斗盈千。浦口捉魚上明月。山下炊黍生靑烟。已分優游老此身。寧堪驅策向風塵。偶緣人事來長安。經冬爲客今始還。還家正見布穀鳴。麥田新雨催春耕。始知禮山君所樂。終南風月休相憶。</text>
<title>元夜客去。月色逾明。余遂出門徘徊。不覺步屧之漸遠。仍至北陌。漏稀人散。惟聞笙歌之聲。</title>,<text>客去樓頭夜色蒼。出門看月正中央。鐘街如水人歸盡。禁樹浮天漏下長。皓潔元知千嶂雪。凄淸還訝十橋霜。笑他華屋笙歌者。還失今宵皎皎光。</text>
<title>敬題金修撰 應淳 受賜御墨帖</title>,<text>天香擎出紫宸中。往事南樓起聖衷。定爲雲孫承舊烈。豈徒華衮表前忠。寸丹已照君王許。寶墨新霑雨露洪。試向獨靑軒下看。百年喬木有淸風。</text>
<title>早春偶成</title>,<text>氣候終南轉覺和。雨餘林木媚陽坡。春泥乍漲朋來少。晝日微晴鳥語多。得句偶然成逸興。開尊聊復發淸歌。種花灌圃時猶早。且看奴星刷白騾。</text>
<title>讀書得七律。呈伯氏鶴樓書案。</title>,<text>關山漢水兩茫茫。魯論鄒經各在牀。聖遠猶看鄕黨畫。言微還廢浩然章。縣齋報曉書聲苦。橋閣懸燈睡意長。千里提撕如對面。手滋聯紙四三張。</text>
<title>寒食東郊途中</title>,<text>郭霧霏微散。朝陰尙遠坡。浪輕憐穉麥。灌早認嘉禾。犢臥靑蕪逈。鷗飛白水多。今秋占大熟。寒食雨滂沱。</text>
<title>騎驢郊行</title>,<text>瘦骨崚嶒似主人。春郊正合馱輕身。穿林忽覺靑山遠。度水時憐白鷺親。閒睡穩成疑臥榻。淸詩頻得好攲巾。長安二月烟花裏。不羡高蹄走陌塵。</text>
<title>無題</title>,<text>雨後山光出杏洲。漢陽歸客此停舟。春風吹野生靑草。江水連天有白鷗。郭路馬嘶沙上店。津倉人立柳中樓。四忠祠下烟光暮。孤棹將廻且暫留。</text>
<title>微雨戲倣西崑體</title>,<text>深樹雛鶯濕不翔。禁城西畔隱花光。異香別起蘭抽碧。濃畫初成柳嚲黃。蘇頲筆端津細潤。楚王臺上夢微凉。朝天貴客輕霑好。紫蝶紋生繡領方。</text>
<title>謹次內舅石隱兪公自嘲詩韻</title>,<text>意轉榮途冷。詩增老境淸。明時斂高手。餘事誤平生。石潔元無伴。槐凉乍有情。閉門歌白雪。花鳥自春城。</text>
<title>題麻谷軒上</title>,<text>小屋猶宜夏。長林易送淸。廟墻翻鷺羽。宮苑合蟬鳴。詎識朱門熱。應多漆室情。我來時寄宿。凉月入軒明。</text>
<title>七月十二夜。與金仲寬 在淳 兪汝成對飮。次汝成韻。</title>,<text>丹墀午日催嚴皷。擧子如雲白戰來。鶴立人惟蒼麓在。兎圓時適素秋廻。操觚漫應金門入。泛酌先要水閣開。我亦疎疎君氣味。已篘家釀貯千杯。</text>
<title>七月旣望。明月初上。光景甚奇。倚醉信筆。</title>,<text>滄海應爲鏡。靑天忽有紋。精光承若木。氣勢破屯雲。雙闕纔先照。萬家遂共分。纖毫皆可數。魑魅敢紛紛。其二乍動峰光白。初升海氣蒼。素娥新罷睡。丹桂仰聞香。細浪流金淨。孤輪轉玉凉。高懸勢乃絶。然後照羣方。其三始從樹頭隱。忽到天心當。分與羣生燭。鋪爲大地霜。淸秋萬里意。永夜一輪光。白也勞相問。吾今但倒觴。其四不乏常時滿。偏爲此夜高。新秋殊氣候。明漢杳波濤。蟆蝕緣難及。蚌胎吸易勞。無心懸自在。人世偶相遭。其五皎皎臨珠箔。盈盈照玉壺。樂飄唐殿細。仙泛漢池孤。海鶴難尋羽。潭龍可數珠。樓高人獨坐。潔白是全軀。</text>
<title>次兪汝成秋懷詩</title>,<text>馬今焉用息邊騷。櫪上鳴如匣裏刀。五百懸金誰買隗。驪黃取色世無臯。近郊秋入紅榴落。大漠風驅白雪號。九月詞場聞有戰。一當努力莫虛勞。其二家貧無酒讀離騷。年老有歌彈寶刀。勳業差池傷白髮。詩篇寥落對蒼臯。衝霄志壯猶鷹擊。食壤生微肯蚓號。卽事松軒談笑好。蹇驢頻過莫言勞。其三虛樓秋興動詩騷。短髮高憑雪色刀。氣壓巨鼇釣滄海。神馳仙鶴夢臨臯。太常妻好貧猶醉。博士兒佳凍豈號。只爲文章淸骨瘦。何曾萬事見心勞。其四仙有騎龍莫謂騷。文如雲錦剪銀刀。天河再决雄蒼麓。織女重分陋漢臯。大法篇成神妬殺。廣寒詞出俗驚號。悔心忽與秋風發。碧海求仙覺謾勞。其五扁鵲身窮奈疥騷。莫邪鋩斂等鉛刀。陋材世盡容蟠木。斷綆人誰汲玉臯。臥雪袁安空涕淚。廻車阮籍謾咷號。天然七尺男兒好。抹粉塗朱摠是勞。其六唐詩萬軸響兼騷。魯酒千鍾換以刀。終古高天元夢夢。至今癡俗競臯臯。鐵輪轉頂吾明慧。劫火燒身孰怨號。大醉長吟須自樂。安危國事有賢勞。其七材大平生枉學騷。割鷄眞是用牛刀。文如河海誰知馬。賦類倡優或笑臯。身世菟裘無地隱。生涯蔬臟有神號。霜淸水涸今朝事。歸去滄洲莫憚勞。其八大漢乾坤久繹騷。南陽龍臥夢金刀。片鱗神似鵬圖海。一羽鳴如鶴在臯。巨澤却遲興雨化。窮途應愧仰人號。中原時事今何似。三顧雪門謾自勞。其九不用詞華僕命騷。肯將名利競錐刀。龜岑禮樂懷周孔。薰陛風雲夢契臯。時至帆頭風自送。運窮樑上鬼先號。于今萬事皆天造。少日排鋪始識勞。其十雄心半世自牢騷。不遇秋風已擊刀。烏几避喧還隱郭。素琴當嘯或登臯。路長赤水探珠步。天遠荊山抱玉號。未有文章娛晩暮。羡君今日悔虛勞。其十一潘生賦莫恨如騷。董子懷非利似刀。獻媚猴多丞相席。邀歡雉徧大夫臯。窮通快士無憂樂。得失嬰兒有笑號。庭畔葵花底心性。傾陽朝夕不知勞。其十二書樓徙倚鬢騷騷。手拊斬鯨一片刀。蛇怪詎能欺道輔。佛功元莫抗韋臯。林廬白日行遲暮。閶闔靑雲未叫號。大酒澆胷猶碨磊。悲歌自發不緣勞。其十三悲思休吟宋玉騷。壯心還酹陸翁刀。百年胡祲迷寰宇。半世儒冠臥澤臯。書廢潯陽秋露滴。人亡易水怒濤號。君家聞有留良集。燕市何年購得勞。其十四崢嶸意氣此蕭騷。肯復低頭學筆刀。文藻塵埋聯騎植。榮華雲散賦粧臯。擎花龍女千魔遁。護法獅兒百獸號。節序年年看回薄。悵然還似送勞勞。其十五心靜能安動易騷。無痕要似水過刀。若非晦父重磨鏡。那得橫渠勇撤臯。意妄隍蕉多鹿夢。工專彈柘足猿號。從前未悟明誠妙。到此深知作僞勞。其十六紛紛世事劇多騷。末路人情隱笑刀。辯似蘇張尊鬼谷。爭如楚漢戰成臯。飢愁莫賴文心活。禍兆多生醉口號。妄矣賈生三古意。求賢近日聖王勞。其十七雙毛漸看白刁騷。萬念猶難割一刀。秋雨茅茨懷廣廈。暮烟巖壑訪神臯。路多易惑千歧走。物本難齊萬竅號。且就丹田須灌漑。年豐勝似夏畦勞。其十八山齋夜臥葉聲騷。浮世功名笑夢刀。此去繁霜凋鬢髮。古來殘日下亭臯。杜翁孤詠蕭森氣。歐子翻驚淅瀝號。且把參同修養否。千周萬遍認徒勞。其十九齊國誰知北郭騷。太公曾困鼓屠刀。會看良木終歸廈。莫歎幽蘭尙隱臯。同視死生燕駿骨。全忘得失楚烏號。十年花竹經綸小。更覺淸閒到底勞。其二十愧我名微弄墨騷。憐君才大發硎刀。驥心白日瞻雲路。鶴骨淸秋傍水臯。眼納乾坤尊外窄。口噴風雨筆端號。優游自可形骸了。塵世營營久覺勞。</text>
<title>與同里諸友。遊孫家庄。</title>,<text>諸君出郭笑談譁。散策靑蕪與白沙。日暖墟烟依樹靜。風輕山靄度溪斜。憩臨藥寺生淸磬。行過貞陵有落花。三角峰低亭子出。一區泉石是孫家。</text>
<title>追次兪汝成冠子詩</title>,<text>畫階黃菊下。吉日乃迎賓。兒得先王服。翁留進士巾。字嘉松有色。容潔玉爲身。沂上明春詠。將添冠一人。其二成德冠爲始。嘏辭祝以期。今人行古禮。賢父有佳兒。靑嶂圍賓席。黃英泛賀巵。盛儀吾未見。追頌續君詩。</text>
<title>牙州雜詠</title>,<text>州刱何年須不問。庭前樹老欲干雲。琴名鬼護新羅國。劒氣天長統制墳。白石魚鹽商聚舶。信風 漕行祭所山名 牲幣漕行軍。頗嫌小縣煩公事。簿領星馳七邑文。</text>
<title>又得七絶</title>,<text>山河氣脉自靑徐。百濟蒼茫設郡初。舟楫年年通漢水。厥包三月貢黃魚。</text>
<title>蔣琬墓</title>,<text>劒舃長趨玉壘雲。如何東國寄遺墳。蓬科終古多疑信。稽峀梧岑尙有云。</text>
<title>動石</title>,<text>牙山之縣桐林寺。有石有石其名動。上可恰受八九人。坐來搖搖如醉夢。虎伏林間欲起立。萬夫一士無輕重。從古相傳是石佛。居人祈禱頗崇奉。我來桐林欲一見。疑有鬼神心先恐。聞昔秦帝駕滄津。萬石疾奔扶桑顚。暴威至令石震慴。冥頑亦自隨驅前。此物分明始皇餘。鞭頭血痕成苔錢。驚魂至今未能定。戰栗長似神驅然。不然其根通海窟。波濤往來呼吸連。不然江龜老變化。風霜閱歷神猶存。此事恍惚欲問石。如何能動不能言。詭怪秖令人心惑。我言此石誠不仁。石乎我願爾學陰陽術。雨暘隨時利牙民。</text>
<title>謹次伯氏遊永保亭韻</title>,<text>登亭眼闊大溟流。日落潮聲萬里秋。地勢東南元漠漠。天光上下共浮浮。重營壓水關防險。高閣凌虛汗漫遊。好句惟堪名勝敵。何須投筆志封侯。伯氏詩中有到此投筆意。營帥勝封侯之語。</text>
<title>貢津城望海</title>,<text>雙眸直放貢湖前。海色平鋪萬里天。拍地潮驅莓島樹。度津風捲石村烟。靑峰蕩漾沉還出。赤日玲瓏墜復懸。未信如今開混沌。鴻濛夕氣但蒼然。</text>
<title>十月歸覲。謹次伯氏韻。</title>,<text>南州三百里。出郭已淸詩。嶽色晴看好。湖光夕望奇。店知曾宿處。橋慣再經時。行役敢云苦。歸寧正可怡。</text>
<title>冬至後夜坐書室。與伯氏拈杜工部韻共賦。聊遣歲暮之懷。</title>,<text>常時喜道一陽生。此日翻驚遠客情。殘雪官樓吹角動。寒峰書屋照燈明。大人爲邑隣滄海。穉子能言隔漢城。對酒何煩京國戀。淸宵棣萼月中橫。其二郡閣蕭然可讀書。幽尋何必到山居。心源靜覺虛明月。夜氣淸知活潑魚。翠濕鑪烟生篆細。紅殘樓燭結花疎。兒寬不過文章業。猶有靑編伴野鋤。其三諸天合在最高峰。山月明時每磬鐘。正憶梧桐淸作韻。卽看松檜碧成重。孤雲傍客同閒意。老鶴依僧兩瘦容。若就楞嚴深省發。也知歸夢入城慵。其四吟罷高亭日已曛。山光海色摠難分。漁人垂釣疎燈見。漕卒祈風遠鼓聞。掩翳欲生孤峀月。虛明更有一樓雲。百年我思滄洲興。此地盟成白鷺羣。其五雪壓官梅倚短墻。身寒不肯吐孤芳。難將玉蕊盆中着。久識苔根地底長。獨立已憐能絶世。未開猶覺暗生香。春花頭上人應愛。但恨無樽醉爾傍。其六行過雙溪遠寺尋。老桐臨岸碧森森。初驚古柱留奇蹟。更說幽琴得正音。處士林間能解曲。胡僧世外獨傳心。至今疑有朱絃在。流水淸風滿客襟。州中有桐林寺。寺廢重修。得桐柱刻唐大中年號。處士許國取而爲琴云。其七客到南州訪昔賢。土亭碑立縣門前。魚池水涸深看草。彌勒潮生怪問天。字已苔荒多日月。石將根老起雲烟。斯翁仙訣今何在。碧海疑浮太乙船。其八鶴去千秋有碧山。仙人遺跡杳難攀。松聲日暮生樓外。海色天晴落戶間。尋寺雲留寒磬靜。登亭苔蝕舊題斑。南來莫說覊遊苦。探勝江湖便忘還。其九逶迤山勢接畿坰。抱得湖光映小亭。成氏堂墟寒臥石。土亭池廢密生萍。魚龍積氣層溟大。鷄狗連聲一境寧。新莅大人爲政意。邑中先問少微星。其十南邑省親綵服同。仍欣官閣眺遐通。天晴白水漕倉外。雪盡靑山訟牒中。包匭登魚思禹跡。針絲懸石訝媧功。擬從近境先搜勝。永保亭名擅海東。其十一衙罷東軒告夕烽。浦村休市翠烟重。畫樓角應潛雷動。金窟山仍積雪封。水柿登盤官燭暎。氷魚隨帖使星供。人來京國開新曆。節候西疇問老農。其十二雪燭深衙夜氣淸。弟兄相對每書聲。趨庭袖引官梅影。聯榻窓觀海月明。酒欲登樓吟北望。文思憑軾賦西征。邑中更喜弦歌出。來歲賓興幾貢生。</text>
<title>謹次家君海漕詩韻</title>,<text>風吹皁蓋海雲邊。打鼓城頭曉發船。七邑都兼領漕使。大洋回笑御泠仙。漢倉轉運經三峽。禹貢波濤會百川。自是盡心王事畢。重溟利涉卜今年。</text>
<title>車嶺</title>,<text>忽看爭起翠峰稠。石路中開一嶺幽。設此天爲南北界。至今人有往來愁。衣裳蜀峽穿雲鶴。卒隷吳門見月牛。笑問廣亭餘幾里。籃輿纔下是公州。</text>
<title>伯氏將發錦江之行。金仲寬，兪汝成兩兄留別。夜拈三淵韻共賦。時韓元禮 文洪 亦來會。</title>,<text>數子懸燈夕。迢迢鴈響聞。今宵如不飮。來日可相分。別意留亭月。行裝接水雲。諸君倘念我。重到講詩文。</text>
<title>柳川次金仲寬韻</title>,<text>陋矣柳村店。嚬眉已昨年。政愁食未下。還悶夜難眠。矮屋逼人火。破牕欲雨天。殘宵動一喜。鳴瑟忽門前。</text>
<title>宿成歡驛登滌愁樓。與金仲寬呼韻共賦。</title>,<text>今入湖西境。初聞驛上樓。層梯延夕望。一酌散鄕愁。草暗高帿在。潭明老樹浮。徐徐投舘宿。回首數星留。</text>
<title>舟泊馬江</title>,<text>巨石龍挐俯古湫。斷巖花發繫征舟。大唐百濟俱磨滅。惟見夕陽江水流。</text>
<title>臯蘭寺</title>,<text>山有花歌世所悲。扶蘇遺曲問誰知。繁華小國空如夢。戰伐長江尙有疑。高堞盡頹生碧草。殘山獨在遶黃鸝。到來自是傷心處。莫遣歸人復笛吹。</text>
<title>釣龍臺</title>,<text>蒼然巨石水中央。此地猶傳蘇定方。投馬釣龍非異事。可能飛渡大江長。</text>
<title>暮下蘭寺拏舟。向扶餘邑村。</title>,<text>藤蘿暝色動疎星。客下空山古寺欞。餘酒復呼行可醉。孤帆將發去何停。大江闃矣魚跳浪。初月蒼然鴈叫汀。知有渡頭鞍馬候。隔沙人語杳難聽。</text>
<title>翌朝復泛馬江。有投網捉魚之興。</title>,<text>借網扶餘縣。觀漁白馬江。村炊倚沙岸。官酒置篷牕。近舶風翻樂。遙汀日上幢。興高入蘭寺。船尾繫魚雙。</text>
<title>鎭南樓觀燈</title>,<text>日落牙門畫角鳴。村燈齊上遶重營。幕裨驄馬嘶風逈。鎭將肩輿度月明。彩舫綺羅回極浦。朱樓歌舞壓層城。繁華何似長安陌。銀燭花籠耀五更。</text>
<title>岬寺</title>,<text>欲入鷄龍去。先投岬寺眠。本知山勢絶。卽看月光懸。蜀魄深啼樹。禪鐘暗動烟。四連峰在彼。吾已脫塵緣。</text>
<title>又得七律</title>,<text>盤山佛殿對穹窿。鎭地金幢定在中。雲氣常從龍嶽下。泉流應與錦江通。一門纔闢鴻濛近。百堞如施保障雄。拄杖欲同棲鳥宿。靈奎碑外夕陽紅。</text>
<title>龍湫</title>,<text>邃谷鳴泉百怪繽。忽然巖坼作湫神。蜿蜿出壑疑龍面。皎皎騰空訝鷺身。風怒易成新院雨。瓢沉云泛馬江濱。從知大化留停意。應爲名山壯後陳。</text>
<title>龍湫午飯</title>,<text>蒼巖撑小鼎。白飯當午熟。綺席雜馬韉。列坐倚平石。瀑沫灑器皿。草香播飮食。僮僕亦一飽。羣僧有餘啄。俯視老龍居。烟花暗窟宅。深知事奇絶。出山應長憶。</text>
<title>自龍湫窮源至上頭。忽見峰巒嫩麗。泉石幽奇。下輿一賞。徘徊不能去。</title>,<text>麤氣脫長谷。淸美乃鍾此。列阜護龍嶽。疊出爭姸媚。細草含滋潤。穉松交蒼翠。廣石倒盤陀。淸泉被紋綺。翠禽低相逐。丹霞散不起。奇景浩難極。幽興不自已。所處太窮深。亭臺未可置。今日蹔徘徊。何時能復至。</text>
<title>石潭</title>,<text>平朝騎馬出官府。日午始踐石潭土。山表回流十二川。野中平開百餘戶。綠波瀲瀲涵松籬。翠麥離離映花塢。怳疑身入武陵源。桃花已落見靑樹。</text>
<title>登麻谷迦葉庵</title>,<text>華山千仞翠。孤磬上頭聞。大界迷靑嶂。瑤空接白雲。广幽垂冷溜。殿古暗奇文。未必阿蘭訪。唯應枝葉分。</text>
<title>自迦葉下山至一處。水石頗佳。有客設饌相待。</title>,<text>蒼崖過盡五庵邊。老石初平見素泉。迦葉收花登小鼎。石潭傳饌入華筵。淸風急管流鶯裏。白日飛觴怒瀑前。醉後肩輿歸寺晩。一林殘照磬中懸。</text>
<title>錦壁回舟。觀投火戲。</title>,<text>官使飛回喜欲狂。中軍爲我壯觀張。日沉亂樹山城暗。風定歸舟錦水長。人語漸聞銀燭至。樂聲初息畫笳揚。昏江衆目懸高堞。星落中流列炬光。</text>
<title>登拱北樓</title>,<text>雙樹城高聖祖留。將軍獻馘錦江頭。欲聞甲子年間事。擊劒今登拱北樓。</text>
<title>拱北樓觀漲</title>,<text>澄江畫棟特相宜。雨後波光漾更奇。觀漲催將匹驢出。携壺仍許美人隨。天翻舞劒朱炎退。風細歌喉白日遲。錦帆樓前官吏待。欲留佳興泛淸湄。</text>
<title>挽河樓</title>,<text>手挽天河可洗兵。銀波倒瀉錦江淸。泉從隱穴深爲沼。樓似危譙逈出城。吾輩入山成跌宕。古人隨地費經營。時淸寄語中軍將。護取關防愼勿輕。</text>
<title>靈隱寺</title>,<text>秖道河樓設。誰知靈寺存。三隅峭壁拔。一面大江呑。村火明山堞。禪鐘度水門。松林千醬瓮。兵食在紺園。</text>
<title>雙樹亭謹次伯氏韻</title>,<text>樹老甘棠似。碑留石鼓如。鯨殲滄海水。龍返舊淵居。古壘天威在。深山御氣餘。昇平歌百載。人釣錦江魚。</text>
<title>鎭南門口呼</title>,<text>兩湖緩急此要衝。特地關防壯百墉。水抱北樓開錦繡。山圍南紀峙鷄龍。溫王設國經千歲。聖祖停鑾有二松。咫尺挽河思壯士。悲歌一曲激詩胷。</text>
<title>歸時渡錦江。舟中口占。</title>,<text>七里公州北。淸江送我廻。馬前靑浪闊。鷗外綵樓開。出日聞鳴檝。流霞喜泛杯。漸看雙樹近。翠色水中來。</text>
<title>將向素沙。畏日方午。人馬幾皆中暍。口呼遣悶。</title>,<text>嵂屼雲升火。扶搖野起埃。可停驅馬去。方促望京廻。赤日遲難下。靑山杳不來。滌煩紅酒在。鞍上屢傾杯。</text>
<title>南至前二日夜。携酒訪兪汝成。拈杜韻。</title>,<text>天下知音少。人間行路難。酒徒唯我在。詞伯更誰看。一屨松遮戶。羸驂月駐鞍。敢云王侍御。不棄杜陵寒。</text>
<title>新移三淸。示北隣韓元禮。</title>,<text>丹杏靑梨互覆垣。君家花發便吾園。詩朋盛譽曾推轂。戚屬新情老接門。月出霞亭聞曳履。雲歸玉洞喜開樽。祠官微祿身猶絆。無那烟波一棹奔。</text>
<title>皎霞亭新居。楓葉爛紅。舅氏騎驢臨賞。設酒陪話。追呈短律。</title>,<text>門巷傳呼寂。驢停只小樽。靑雲車本懶。白嶽席仍尊。石古參詩骨。楓深匝酒痕。幽居公已得。西社亦松園。</text>
<title>新居小園春望。至夕乃下。</title>,<text>城中花草氣蒸薰。陌雨新收逗碧雲。流水先從丁巷入。啼禽多自孟園聞。松篁日晩凉初合。槐柳天陰翠不分。今我眞成城市隱。洞門車馬自爲羣。</text>
<title>月夜呼韻</title>,<text>洞戶雲開露下庭。虛明不見四山靑。纔過小雨延淸月。好得良宵坐古亭。歷亂陰生高下樹。團圓波照兩三星。前村賖酒還無力。枕席蒼蒼醉易醒。</text>
<title>春曉</title>,<text>春宵苦易曉。起坐披書幃。百花盪如海。雲露浩霏霏。散策涉園林。池沼被芳菲。黃楊倚小桃。蒼松互掩圍。洞天忽開明。山光照我衣。東嶺未出日。西峰已含暉。一鷺翻始動。千鷺逐相依。啄我池中躍。水淸不肯飛。徘徊轉幽深。獨坐仍成唏。市朝本囂囂。誰識此景稀。</text>
<title>小麴酒</title>,<text>頻問家中酒熟乎。河㹠時節正相須。房槽暗滴如簷溜。細聽山妻坐數壺。</text>
<title>皎霞亭留宿兪汝成，金仲寬兩兄。拈韻共賦。</title>,<text>早欲邀君醉習池。皎霞亭子買來時。洞開地是三淸接。石立山應太華移。深夜聽詩松籟壯。高秋對酌月光遲。一般水閣楓溪事。從此新居莫枉期。</text>
<title>楓</title>,<text>側立四楓樹。蕭然覆石墻。淸霜先得氣。斜日易爲光。錦袖披應媿。酡顔照不妨。疎時看絶勝。山色漏蒼蒼。</text>
<title>謹次栗谷先生遊三淸洞韻</title>,<text>淑氣瀜成洞。白山走結根。名符仙子宅。靈叱市交喧。磨壁龍蛇勢。開壺日月痕。前賢詩更重。吾以鎭巖門。</text>
<title>弼雲臺</title>,<text>夾岸人家花樹同。白沙靑草逕相通。洞門輕靄生暄日。巖戶淸泉度晩風。亭出鵠帿靑樹逈。園過鳩杖白雲空。回思往昔童遊健。悵望微吟夕照中。其二山日淸明風更微。遊人來看坐芳菲。故宮池水含紅照。神社松陰接翠霏。不禁陌花如雪下。且謀村酒送春歸。薄昏忽覺王城闊。駝駱峰靑一鷺飛。</text>
<title>暮春遣懷</title>,<text>益知仙洞送春難。何事霞亭獨倚欄。元禮風流方鎖直。老彭孫子又除官。花留高樹時時下。月到深山冉冉殘。笙鶴三淸追逐約。卜隣來後便成瞞。</text>
<title>過北隣</title>,<text>午睡初回步澗林。君家不覺到來尋。密雲帶雨霏微晩。白鳥橫山翠黛深。樓小自能通遠眺。官閒且可起幽吟。葵牋槐麪評仍細。韻致疎疎各照襟。</text>
<title>庶從祖 弼豐 自長淵挈眷歸京。贈一律。</title>,<text>少小心何壯。今看雪滿頭。海西流落恨。江上寓居謀。故國花飛陌。春燈雨入樓。明朝掛征颿。骨肉又深愁。</text>
<title>贈兪寢郞汝成</title>,<text>送子寧陵去。黃驪江水深。微官將白髮。薄酒尙豪心。花到淸樓見。山過積石尋。遙知齋臥夕。佳句對燈吟。</text>
<title>廟洞新居。伯氏示一律。追次以呈。</title>,<text>洞名太廟是城東。環堵初開數畝宮。巷接御泉春引水。軒通苑樹夏延風。從遊人話西門舊。生長村知北嶽崇。幸際時淸雙闕近。起居長戴五雲紅。</text>
<title>冬至前夜。獨坐拈韻。</title>,<text>挑燈午夜坐書巢。坤復推移玩易爻。琴試黃鍾非度曲。杯呼玄酒詎陳肴。神龍大野初無戰。猛虎深山始有交。子半地雷如未聽。且將明燭看梅梢。其二 戲效唐人體五更一點漏聲催。銀燭煌煌鳳闕開。三殿題封供上入。六曹呵辟問安來。星臨紫閣搖晴雪。雲傍靑臺送隱雷。欲識明朝新曆遍。滿城奔走幾輿儓。</text>
<title>泰陵齋室。次參奉金仲寬韻。</title>,<text>莽蒼郊墟路轉東。洞門泥滑雪初瀜。齋容闃寂孤雲在。山意深嚴萬木同。白日虎蹤生戶外。細烟人語出廚中。虛窓候月仍留宿。却似林居也是公。</text>
<title>望陵上</title>,<text>萬木穿過一路寬。仰瞻紅閣肅簾欄。竦身不覺趨行立。眩目難爲指點看。牙笏山疑朝翟服。雲烟樹認護龍盤。淵翁亟去徒奇話。司馬何人讓此官。</text>
<title>再過族兄錦城都尉 明源 震崖別業</title>,<text>主家洞壑細烟沉。綠樹千重轉午陰。芳島碧潭緣柳靜。赤櫳璇牓隱花深。瀑飛疑自銀河渚。鳥語渾如玉管音。惆悵前春紅琥珀。未逢都尉有誰斟。</text>
<title>春日花隱堂拈韻</title>,<text>大阮詩高格。季方語入微。交情看石老。春事送花飛。白髮年相若。靑雲路盡非。還憎蓍草在。遲我製荷衣。花隱之叔景國善揲蓍法故云</text>
<title>與魚而見 在沼 兄弟。遊夕陽樓共賦。</title>,<text>駱山蒼翠頫澄波。池大如湖舊種荷。王子傳家猶壯麗。春風引客幾經過。虹腰石拖連雲檻。羽蓋松交蔽日柯。芳樹花殘歌舞遠。虛樓深閉夕陽多。</text>
<title>驪州寓居</title>,<text>此鄕繁麗漢師如。及見蕭條語竟虛。州閣烟霜笳罷後。江扉星月杵鳴初。淵明有子須耕作。安道無家且寓居。最是冬寒薪貴極。波咜時笑洛中書。每接京書。以鄕居無寒苦爲言故云。其二挈眷秋風到水濱。我行不是憶鱸蓴。聘君堂古猶留額。世丈居新復結隣。地象行舟應有載。山如授几故相親。眼前風土佳如許。棲屑終然媿此身。</text>
<title>除夕謹次伯氏韻</title>,<text>今宵兩地一燈明。漢水驪江隔弟兄。半歲無非傷別日。及逢是日更何情。</text>
<title>月夜懷伯氏。用杜律思家步月淸宵立之句。分韻爲五古七篇。</title>,<text>八月天風高。挈家下黃驪。淸江水滔滔。日夕向西馳。我今不如彼。一來無歸期。莘摯把耕耒。渭尙垂釣絲。古人誠賢達。窮通詎無時。我分老漁樵。長嘆遠別離。玄冬氣栗烈。氷雪盈庭墀。中夜起裴佪。沉吟誰所思。其二水上蜚鴻鵠。水底游鱨鯊。頫昂暮江側。覽物興咨嗟。安期本策士。入山餐烟霞。男兒從所志。落拓何戀家。妙香蹴可到。蓬萊路非賖。我欲陟彼游。因之採瑤華。綠髮粲啓齒。黃金鍊成砂。如何此覊寓。身繫等匏瓜。悽悽踏霜露。漠漠愁蒹葭。有酒欲寫憂。狂歌日已斜。其三老屋雖多寒。明窓亦有煦。中置一烏几。其上堆墳素。聖訓皎日星。伊吾坐朝暮。時我在傍聽。洋洋奏韶頀。抗言談義理。餘事尋章句。唐虞古今同。稷契庶幾遇。此樂聯棣床。不愁身韋布。江湖忽滿地。悽咽東征賦。各離如參商。遙望但雲樹。非無付鴈札。終嘆身無羽。騏驥遇羊腸。疇識千里步。荷蓧耘其畝。漢陰灌於圃。噫余不同道。淪落亦何故。努力且遄返。餘年永團聚。其四他鄕仰北極。依依星斗列。夜深邑里靜。馬巖吐寒月。崖雪與江氷。四望齊皓潔。月光同京鄕。情懷隨地別。花籠阻綺陌。銀漏隔丹闕。州門曉角哀。曠野積風烈。始欲登樓翫。翻愁助悽絶。仍憶故園梅。正當淸夜發。素英媚皎輝。天寒香未歇。一枝思折來。廣津渺難越。惟有月團團。江上照華髮。其五沁園舊有宅。華屋臨江淸。我來作僑居。年久棟宇傾。喬木多摧折。芳樹少敷榮。揷松補粉墻。編茅葺朱甍。外貌旣荒落。內窺無光晶。草萊侵竈陘。蟲蛇盤戶楹。一鄕笑余迂。誠亦難謀生。天地視逆旅。從古達人情。蝸屋未見小。甲第焉知宏。所以放形骸。處困道自亨。其六淸樓俯浩渺。甓寺臨岧嶢。北星拱仙寢。黃鶴盤秋霄。馬巖倏欲怒。龍門若相招。仙洞隱烟樹。官渡簇畫橈。八藪挂綾羅。長沙鋪玖瑤。鳥白燕灘轉。草綠羊島搖。雲際薩摩峴。雨中瀟湘橋。樵歌競暮洲。漁唱答月宵。盈盈雪綿拆。潑潑銀鱗跳。秔稻恒早熟。七月已鎌腰。舊名小江南。非必錢塘潮。地理本文明。人物豈寂寥。七賢留古躅。三士暎新標。煌煌大老廟。刱建知聖朝。春秋有地讀。日月揭天昭。旅食雖無肉。其樂同聞韶。矧多樽俎會。縫掖間金貂。義理是茶飯。詩禮卽風謠。誠知殊輦轂。猶堪長齔髫。東湖昔有懷。考亭嘆漂漂。地名偶相符。今來首頻翹。高風多彷彿。千載共逍遙。其七丹霞照明月。美人瑤臺立。驅馬向蘭臯。期子瓊翠拾。失路忽怊悵。天門阻九級。朱顔漸就凋。仙露竟難吸。回理長江棹。學海且尋入。洙泗眞源溯。伊洛餘波挹。前程在努力。中流戒操楫。桑楡雖云暮。炳燭猶可及。此事須津筏。重誦常棣什。伻來每書勖。別派休傳襲。浩蕩太史記。漫浪靑蓮集。</text>
<title>夜吟</title>,<text>秋深場圃夕風凉。寥落孤懷倚草堂。已得挈家來此歲。謾勞爲客過重陽。葉鳴陵樹鴉翻月。角動州樓鴈叫霜。舟楫非難明日發。不堪嬌女別他鄕。</text>
<title>九日菊叢下有吟</title>,<text>菊花開未下循除。正是淸香裛露初。九日天風吹孟帽。先生秋興臥陶廬。蕭條伴客朱顔落。寂歷當山白雨疎。遙憶我家驪水岸。圃畦荒矣幾叢餘。</text>
<title>示兒曹</title>,<text>玄花生眼鬢成絲。猶抱殘書爲訓兒。揷仞雲山知積土。培根春木見高枝。文明漢北終須返。閥閱潘南未便衰。吾以疎慵今到此。汝曹無失少年時。</text>
<title>過南漢山城</title>,<text>層層拔地復盤空。絶頂應難一鳥通。始識我方南漢險。秖成當日北胡雄。三田素石長含恥。二將紅衣謾想忠。擊劒舟中無限意。大江斜日雨濛濛。</text>
<title>利夫嶺</title>,<text>嶺湖綰轂漢南枝。馬躍龍騰鬼化施。欲識上頭高幾許。三江回望水如絲。</text>
<title>淸心樓</title>,<text>十里明沙岸共廻。官家東畔畫樓開。地如端士披書坐。江似佳人抱瑟來。四郡風帆朱檻底。二陵烟樹錦屛隈。漢陽歸客乘春望。草色黃驪遶酒杯。</text>
<title>與金來之 復根 登淸心樓</title>,<text>高樓再上興偏長。未可玆遊謂異鄕。崔丈白鬚留古雅。南君玄髮美淸揚。樵童競渡芳洲暮。官吏移筵綠酒香。回語安城舊太守。倘能於此長翺翔。</text>
<title>謹次伯氏韻</title>,<text>麗水佳山此一州。登臨正合畫欄頭。只緣離別傷心極。閉戶渾忘有好樓。</text>
<title>新寓驪江記風土</title>,<text>小江南號未全乖。地似金陵帶浙淮。東界文明三輔最。上游風韻七賢懷。泛樓水映官居麗。過蹕山含御氣佳。別有鹿門翹慕處。遺安翁 外舅元公號 葬峴名牌。</text>
<title>自驪江向紫浦</title>,<text>聽盡江聲匹馬前。翻看夕日在峰巓。梨湖洞壑多紅葉。芝浦墟籬出白烟。野菊無人開自在。山棠隨處結仍懸。我行去向何村宿。趨揖山光指點邊。</text>
<title>留釜洞登村東小岡</title>,<text>田間散策陟崔嵬。十里人家野色開。山逈不知何郡出。江淸方覺上游來。應長芝草無仙隱。未遠烟波少釣臺。只爲村荒名不著。我因秋事暫徘徊。</text>
<title>壬寅夏留泥谷。謹次伯氏韻。</title>,<text>閉戶居仍淺。何由脫俗塵。石當穿竇犬。草暎過墻人。孝伯無餘席。林宗有折巾。心閒斯世遠。何處未藏身。</text>
<title>伯嫂祥期已盡。壼範永閟。今夏先忌。追想其蘋藻之潔。祼薦之敬。而不可復覿。則愴廓一倍。賦詩見意。用前韻。</title>,<text>嫂亡筵几撤。芳躅已成塵。戶闃行蓮婢。堂虛繞棘人。潔蘋悽室牖。煒管翳箱巾。忍聽吾兄語。長嘆失半身。</text>
<title>作古體謹呈伯氏</title>,<text>平生一靜字。端坐苦炎中。魯史當凉藥。朱文引淸風。羞彼褦襶觸。甘此毷氉窮。峩冠未見攲。欽欽戰陣同。</text>
<title>謹次伯氏韻</title>,<text>如斗小房畏日邊。墻東避暑臥頹然。戶簾生角斜通燕。鄰樹如眉遠送蟬。棗子結來無伏雨。匏花開遍有籬烟。家貧事拙從人笑。且向愁妻覓酒錢。其二誰遣秋風到鬢邊。朝來攬鏡劇蕭然。路經紫陌看肥馬。舟下驪江聽暮蟬。謾有短衣歌白石。難將黃馘畫凌烟。山田數畝耘耕好。還恐門前吏索錢。其三身如敗將竄江邊。百戰荊圍意索然。眼未如輪誰貫蝨。心能在翼始承蟬。壯年志業空雕篆。老境身謀摠霧烟。從此雲房深閉戶。綠沉槍臥上苔錢。</text>
<title>曾祖考府君考終於陜川任所。今爲六十一年。而七月十一日卽諱辰也。行祭翌日。伯氏有詩。志感愴之懷。謹次其韻。</title>,<text>昔年恒語愀余思。壬歲喪威痛骨爲。齡弱吾親纔制服。身單王父遠攀輀。民歌薤露溟雲暗。邑送銘旌嶺雨悲。六十一年如許邁。子孫倍愴祭觴治。</text>
<title>泥谷望仁山。伯氏感舊有詩。謹次。</title>,<text>我祖爲居絶巷空。仁王山色頫家中。丹崖翠壁行筵几。月夕花朝集冠童。父母歡顔空似昨。兒孫燥髮已成翁。入城時就簷間望。一嶽蒼然華表同。</text>
<title>謹次伯氏七古韻</title>,<text>簟席凉生單布被。我兄寢睡天明起。犬吠杳然仙家思。驢鳴一般橫渠喜。北窓乍開淸風在。羲皇夢回遊太始。報我頓然蘇宿痾。枕邊得詩詩可哦。墻下有棗充朝餐。盥漱對書樂意多。其二我有一領蘆花被。驪江明月閒臥起。邇來卷置在城陌。塵土烟霞分憂喜。枕上忽聞林蟬噪。東望杳然秋思始。莖露文園起沈痾。井梧花溪發淸哦。短棹歸去秋應高。江上依舊蘆花多。</text>
<title>病裏次元君 在明 盆梅韻</title>,<text>芝浦少年才不羣。梅盆多日氣相薰。弧高不與靑春並。皎潔應難玉貌分。甁水滋根非遠井。爐香引馥自輕雲。君詩無怪多千首。花一開時酒一醺。其二滿床玉軸與牙籤。中置梅龕韻格添。桂穴蟲應香拍拍。雪汀鷗敢翳纖纖。大冬那意花孤樹。每夜多情月一簾。舊日朱門佳子弟。芳名淸福此能兼。</text>
<title>宿金仲寬茅谷小堂</title>,<text>故山靑入戶。一宿是君堂。捲箔星垂皎。移筵草帶凉。悽酸仍語少。衰白更情長。寸祿憐縻絆。天明赴直忙。</text>
<title>將往金城。早發樓院途吟。</title>,<text>凜烈淸晨氣。秋冬互換時。飛霜吹馬重。鳴葉度鴻遲。歲惡多羣盜。天寒少好詩。峽行余始有。蒼遠未能知。其二宿處猶吾背。鷄聲近可聽。蒼茫當野樹。一二在天星。野暗人停銍。山深馬送鈴。先塋由此路。眼慣衆峰靑。</text>
<title>白鷺洲</title>,<text>萬松蒼黑裏。忽地散明沙。若得臨風雪。疑藏媚日花。誰開小泓淨。仍作闊鉛華。白鷺非無水。於玆每下斜。</text>
<title>過蒼玉屛</title>,<text>如何上出萬松枝。本自蒼然石色奇。强喚玉屛差可比。大觀蓬嶽不過斯。衆巖歷落從他散。二水明姸到此遲。有是仙緣主張是。琴堂臥着使君誰。</text>
<title>金化途中</title>,<text>黃葉無多萬木顚。嶺東秋色劇蕭然。靑山雜出知何郡。白日低垂有別天。人去忽瞻雲一鶴。夜來應聽月孤鵑。鳴泉極力隨吾至。同過沙倉古驛前。</text>
<title>宿金化</title>,<text>力穿雲棧出。殘日尙餘懸。我馬千峰內。何僧獨樹顚。縣深猶赤葉。村絶亦蒼烟。漸見山多骨。蓬萊氣脉連。</text>
<title>到金城</title>,<text>携來弱女結褵行。四日間關到益城。小吏手中山果碧。官家聞說宴需營。</text>
<title>又得五律</title>,<text>山從楓嶽走。作此互縈紆。鹿跡交官道。雉膏來縣廚。主峰雲際帽。亭子水邊圖。儼若藏靈怪。蒼然極目盱。其二躑躅應多有。方冬不見花。山餘紅葉墮。縣住白雲遮。官妓樝爲食。村氓石覆家。使君來勸酒。杯酌帶仙霞。</text>
<title>示主倅李士兼 命杰</title>,<text>簇立官簷翠嶂同。黃花盆下訟庭空。丹砂勾漏依俙接。寒月蓬萊指顧通。川比江流宜畫舫。衙經火厄尙雕櫳。使君曾任通川守。仙境何如石萬叢。</text>
<title>夜歸旅次</title>,<text>嬌歌聽罷後。明燭下官樓。仰看天星朗。深知峽邑幽。</text>
<title>示主倅次胤 喆憲</title>,<text>與君深入峽。匹馬共寒天。瓜葛新情密。萍蓬好會圓。烟霞靑嶂內。歌舞畫樓前。楓嶽如能見。春風又一鞭。</text>
<title>贈別李郞 堯憲</title>,<text>坦腹東床對不頻。他鄕又此別懷新。靑春峽縣鶯花裏。書室深藏處子身。</text>
<title>慶陽樓</title>,<text>咫尺地連蓬又瀛。我東宜有此樓名。山環已帶神靈意。水去先含渤澥情。絶巘雲沉天勢大。長林葉落野光平。寒多不可登臨久。悵下紅欄酒未傾。</text>
<title>別次女</title>,<text>峽邑雲千疊。江鄕水幾程。相思他日事。衰老若爲情。</text>
<title>臨歸以未見楓嶽。悵然口占。</title>,<text>曉燭歸裝雪裏催。海山回望却徘徊。我行便是經東魯。不見宣尼面目廻。</text>
<title>披襟亭</title>,<text>長川灝氣赤欄通。雪樹當軒又夕風。且待明春蓬島路。綵船高泛百花中。</text>
<title>曉過萬歲嶺</title>,<text>驅馬登高嶺。天寒傷客情。羣鴻叫野曠。孤宿抵天明。攬服渾霜氣。吟詩共葉聲。鷺洲重訪意。遙見但飛甍。</text>
<title>與人春眺</title>,<text>差池相遇到仍齊。散坐譙南又燧西。春晩澗花餘映發。日晴城鳥劇飛啼。廣通橋細柳陰密。慶德宮深雲影低。月吐娟娟來夜色。故遲歸步下淸溪。其二春風拍拍泰初齊。晴日吾登紫閣西。芳草如期城上出。幽禽不盡樹間啼。人瀜天氣氛氳積。日合波光蕩漾低。是處昇平詩欲畫。謳吟白髮過前溪。</text>
<title>過兪參奉子安 靖柱 英陵齋所</title>,<text>洛城顔面此江隈。非復豪情昔把杯。黃帽我今舟子隱。白頭君又寢郞來。齋軒過蹕祥雲宿。洞戶生春畫石開。歸路斜陽牛背緩。元宵佳約復東臺。</text>
<title>兪子安自齋所見訪不遇</title>,<text>十里相望隔翠微。若爲蓬蓽再生輝。山遊定晩靑蒿嫩。江獵方催紫鱖肥。錦里沽資應有祿。雩壇狂興已成衣。今朝始向前臯望。花柳芳洲互接依。</text>
<title>金仲順 履裕 宅元宵小集。次兪子安韻。</title>,<text>元宵看月約。甓寺復淸樓。共作他鄕客。要寬一日愁。鄰朋方有釀。津渡已行舟。誰謂天公戲。春雲阻好遊。其二肩輿不須返。鄰舍且爲遊。榻靜當山寺。燈明代月舟。雪葅淸胃病。春酒破顔愁。亦有前期在。江花復上樓。</text>
<title>元宵翌夜登淸心樓玩月。次兪子安韻。</title>,<text>月漾遙波鏡面奇。孤舟點着細如眉。篙工棹此將何去。杳杳烟洲未可知。</text>
<title>登淸心樓看月。得一律謹呈伯氏。</title>,<text>風逐屯雲過峽忙。江天月出照吾觴。鶺鴒方阻新年面。蟾兎能回去歲光。隔夜尙堪酬令節。登樓終是怨他鄕。要知聚散同明晦。物理推觀莫斷腸。</text>
<title>新年謹次伯氏韻</title>,<text>梅詩十疊燭前書。官吏憑傳折送如。春信明朝兼有祝。吾兄增慶迓新初。</text>
<title>東臺玩月</title>,<text>一色羣巒黑。天風極意號。雲於深夜屛。月以大江高。倒揷輝金柱。平臨靜雪濤。靑蓮十日菊。何妨醉龍臯。</text>
<title>又得七律</title>,<text>風伯雲師血戰時。氷輪受困吐呑爲。衆生酣睡方千界。百變瑰觀自兩儀。裂下江氷紛霹靂。滚來陵樹閃旌旗。晴空宛在我眞面。潑墨揚沙摠不知。</text>
<title>馬巖</title>,<text>蒼阜走蜿蜒。嶄絶氣停留。黛石狀鐵籠。嶔巇積成丘。淸江注百里。其下爲深湫。潏盪生雲烟。霮䨴伏魚虬。聞昔有神馬。巖底日出遊。嘶星蹋曉靄。齕草立暝洲。倏忽若驚龍。覊紲施焉由。桓桓南將軍。鈐鞱運神籌。木偶象人形。金勒絡馬頭。揚鞭入戰陣。飛騰鶻橫秋。逬落太白石。飮斷豆滿流。一夕魁星墮。寃氣衝斗牛。悲鳴馬無跡。江天暮雲愁。我來屢百年。空餘水悠悠。丹楓被石岸。斜陽迷遠眸。𨓏蹟無可問。悲歌獨倚舟。</text>
<title>庭種南草葉甚盛。戲題其上。</title>,<text>愛看南草葉如箕。小牖葦簾翠映時。黃鶴樓香傳種遠。赤㾴人吸奏功奇。今無漢榷民收利。昔出蠻船土識宜。吾以鄕居花草玩。芭蕉不必粤南移。</text>
<title>東隣口呼</title>,<text>入門看翠栢。輒覺我來頻。芳草多於昨。落花猶是春。家貧能酒食。年老更情親。明日與君別。杳然雲水濱。</text>
<title>北寺洞次諸人韻</title>,<text>無多出城步。頗怪有仙家。一道長流水。千林未落花。幽蒼山背郭。虛白洞開沙。末至猶深酒。酣歌倚日斜。</text>
<title>泥谷秋夜遣懷</title>,<text>明星如有愛。每出當吾廬。山靜落烽後。城嚴下漏初。一元看夜盡。萬刦到秋虛。獨坐淸愁送。蟲吟苦有餘。</text>
<title>月夜宿魚而見宅</title>,<text>極目猶心會。虛明着說難。君家誠屢宿。此月未多看。菊有通宵白。松爲未雪寒。家人應笑我。狂興夕忘餐。</text>
<title>別海州兪通判汝成</title>,<text>爾名曾得占三魁。繪日金鑾是倘來。蒼下文章空坎坷。白頭郞署故遲回。尹京方試翁歸治。撰誌仍推班掾才。今作海西通判去。芙蓉秋色畫堂開。</text>
<title>還驪江路中口占</title>,<text>野色平開匹馬前。蒼蒼遠勢積風烟。天高地大元如許。山走川回孰使然。人物是時眞蟻子。海波何日卽桑田。五年笑我勞行役。只得霜毛滿鬢邊。其二江光送盡越丘陵。峽近仍看野勢層。芥子生花黃䍡𦌊。麥苗成穗碧鬅鬙。雉聲狊狊何叢落。牛役勞勞厥角崩。指點廣州畬火跡。靑山髮禿立如僧。</text>
<title>廣津見夕虹</title>,<text>舟人齊起望。隔岸立雙虹。遠雨微吹白。斜陽劇照紅。天圓形自直。江大勢彌雄。暮渚猶光怪。虛明落颿東。</text>
<title>憩午站見乳燕飛舞戲賦</title>,<text>田泥含得繞簷茅。黏翅烟煤若漆膠。何不結交王謝宅。畫樑高處去營巢。</text>
<title>到家</title>,<text>羸驂稅鞅卽吾家。隱映澄江日正斜。突兀斫餘墻杏樹。參差開在圃葑花。腐儒事拙黃金乏。病婦愁多白髮加。擾擾向來成一笑。更無片夢到京華。</text>
<title>有感</title>,<text>墮落一層驚一層。前人妙語我聞曾。縱令氣作頻鳴鼓。其奈心寒已似氷。花逕通香春舞蝶。月樓停箑夜飛蠅。終知膠鬲魚鹽老。休道周廷八十鷹。</text>
<title>村居暮春偶吟</title>,<text>二十四風氣甚悽。卽看春事到幽棲。花枝照落村扉似。草色浮空野颿齊。入島仙羊聞夜牧。倚巖龍馬憶晨嘶。舟遊先識江山美。淵老詩傳白塔西。</text>
<title>初夏</title>,<text>老柳多風處。乘凉我倚扉。沙圓江鷺潔。草長野駒肥。將廨觀帿中。儒宮聽瑟希。境閒堪散策。回眺更靑微。</text>
<title>甲辰大雪。詠示兒曹。</title>,<text>仰看殊氣候。天色劇混茫。有物形初細。無端勢忽强。雲屯延候久。風發戒嚴忙。其下如崩墜。未來已突攘。先茅鴉慘憺。旁擊隼騰驤。灑灑簁搖急。波波席滚長。直敎坤壓軸。先遣日韜光。檜髮疎含墨。竹言細發琅。輕師纔襲閣。大衆復圍廊。巧似鄭欺楚。疾如漢擣羌。乍窺房翡翠。平冒瓦鴛鴦。集瓮盤成盎。羃墀屩失芒。偃籬穹闢戶。蓋塢聳生崗。起絮難看柳。漾沙豈有棠。圊盈深裹糞。舂委闊包糠。蕎露霏磨屑。稭灰簸竈煬。堠顔濃上堊。巖孔善完瘡。岌峙樓排岳。森橫樹列槍。石肝獅吼裂。鹽額虎虓傷。柯折無强項。崖崩有弱喪。峭峰能肉骨。巨壑敢逃贓。飽舜川曾濬。塗軒畝舊疆。刻堆安佛像。擺結散雲雵。誕子欺成炙。癡兒妄擬糧。如山方卵壓。非水便陵襄。廣矣呑燕越。高哉出角亢。眞同混閉竅。惟似若望洋。色相均嫫姹。景光絶崦暘。衆生歸汩董。造物欠商量。昭曠眞開域。黑甜詎有鄕。仙廚溢鉛汞。狩嶽匝圭璋。夾碣虹垂劒。橫汾雲被檣。如來蓮吐鉢。羅漢乳流床。帶潔觀周可。貌瑩蹈海當。山頹唐學士。簾捲漢宮娘。霓擧翩蹮袖。銀飜羽化觴。周魚惟見躍。殷馬但聞鉠。一片湖連翟。中分水繞凰。豕遼非貴物。雉越豈眞祥。濠口疑羊築。挐顚失鹿塲。虱輪明助養。鳥跡滅愁倉。恭鶴衣全拂。羲鵝筆共翔。符離應萬兎。荒服豈三狼。籠放鷳飛舞。廬巢燕頡頏。盆繅涵海繭。盤膾斫河魴。怨女揮鮫淚。巧工切鴈肪。龍漦漓姒卜。鮑臭淨嬴輬。紗薄聯蟬冕。紈輕疊蟹匡。鼇樞靈失巨。豹路鬼停倀。槐穴難尋蟻。藥囊孰覓䗵。氣豪咏鷹杜。觀達夢蝴莊。皓勺宜雕獸。素輪敢拒蜋。瑤筵麟曬脯。毳幕駞傾漿。鶴觀淸遊軾。龍堆遠嫁嬙。溫磯陋犀角。董帳劣螢囊。毛苡千車馱。禽匏萬國裝。一條銜出列。千笋班成行。爪絶羞秦女。鬚無怪漢皇。手應弄淸漢。膚可窅陶唐。一眼迷中散。雙眉眩季良。華膰腹同大。武皙面皆方。巨骨封禺委。神頭柱下昂。耳淸非潁水。足潔豈滄浪。寶葉傾西域。老楊學北邙。春移林萬檻。娥影月千塘。江左家談麈。渭南戶釣璜。戰聲軍在泮。堅辯客歸漳。虛電行劉裕。誤鷄出孟嘗。魏書龐豈見。吳練孔難望。茉莉開禪國。芭蕉畫輞庄。關廻完璧藺。橋遇搗丸航。江价來衣楚。鎬師去旆央。軻冠陰事祕。邦縞義聲彰。範食忘尊貴。檀餐息愧惶。魯髽應是服。檜棘果何裳。執版人盈晉。化芽日在商。泰封新撥檢。廬瀑遠垂潢。姓豈香翁僻。癡非語掾痒。蔡妻精飯麥。程僕亂皮桑。蓉過騎騾石。祿登夢鳳楊。草連驅馬磧。扇擧臥龍堂。鵶栗盤誰剝。猴桃袖自藏。橫經趨省粉。秉簡歷臺霜。湖寺應浮紙。浿營正造糖。百船藏貝齒。千圃劈瓠瓤。辟疾非無麪。通神詎待薑。嘉賓駒皎皎。君子翿陽陽。賁不終爻變。華非小雅亡。埋兵八公草。封血二妃篁。帛裂聲無有。繐垂吊豈妨。補功苓九土。善念豆千箱。冀壤洪流禹。桑茅大旱湯。三千龍劫浩。六二牝門張。虎觀排三技。帝城匝八荒。已堆無奈若。長在不尋常。穿詎金牛觸。踏難鐵騎搶。野童行接雉。峽老坐扶麞。霜助驕氷稼。霤連凜沍梁。庭蹄聞釋釋。途轂寂彭彭。汲婢陵河亥。樵童斫桂剛。炭無皆讓啞。簀在詎睢佯。朝戶戟橫髮。夜房錐刺胱。耋翁云見創。勇士亦神恇。爭謂銷春癘。復言逐夏蝗。暖疇深覆麥。貯洑早霑秧。豐兆姑停吻。雄觀卽駭眶。氣孱韓愈句。力弱馬卿章。陋格岑千樹。劣才盛半墻。歐詞聲亦短。謝賦語徒芳。敵手稀文苑。神工少筆鋩。而余强噴口。與爾共搜腸。大闢陶三致。先抽管一筐。剪來還笏峀。磨去賜刀房。山剗乖羞死。樓搥弇走僵。高騰郢調絶。雄壓蔡夫洸。詞倒河澎湃。韻爭鼓鞳鏜。瑰奇歸抉剔。形色費揄揚。凡百旣刪一。於皇不見王。斯爲文戲劇。不妨語譫狂。傳向兒曹示。今冬俾勿忘。</text>
<title>新年偶吟</title>,<text>江國靑春發不遲。前冬積雪已無之。渚氷就坼魚龍聳。野日生姸鳥雀知。臺上月光惟隔夜。城中花信未多時。若敎稍待東風好。便可乘舟上漢師。</text>
<title>和默隱子元顯世 百孫 盆梅韻</title>,<text>漢師別後夢空回。六載江鄕也見開。風雪易摧香自在。山川雖隔月分來。故人有弟遲相訪。白髮逢春又一催。玉笛北園吹不盡。新年歸去把淸杯。其二我且吟魂招得回。梅花日賦客懷開。陶公奴洗淸江返。管子兒抽錦架來。上黨煙滋磨繞健。會稽山翠剪聯催。此間有酒方爲可。不惜腰刀換百杯。其三使我巡簷凡幾回。卽看寒蕊臘前開。氷江一半春浮動。樓閣中間月照來。近寺晨鐘偏易發。大州風角豈全催。黃驪水色淸宜漑。莫向貪泉乍挹杯。其四非無芳信世同回。淸士家中得地開。氷雪爾凝眞藐射。根塵吾淨是如來。龍涎吐篆香仍合。豹帳圍龕暖益催。坐在文房仙分遍。直愁羽化上銀杯。其五分接應先百五回。從初屈指幾年開。櫻根杏本身全幻。桂蠧桃蟲病豈來。護以孩兒長意着。嚮如賢士每心催。門園手法宜高價。無怪貪同婪尾杯。其六我頭更不壁間回。水墨形神詎正開。暈燭碧紗生影出。綴枝金橘助香來。洛城遊騎塵遙斷。江閣吟豪興屢催。從此權輿來歲事。唐虞韶景畫三杯。其七侵雪萱房靑未回。方眠柳目幾時開。枯枝交影窓梧立。皎蘂添輝野鶴來。不韻詩成慚佛汙。效嚬容醜笑粧催。珊瑚蛟背香猶凍。伏火仙爐煖玉杯。其八奇奇怪怪枝樛回。落落疎疎花自開。深貯斜難窺水見。乍披寒輒照肝來。三千塵界非全濁。二十風番詎暗催。故尉南昌靈至否。吾其盥手酹蕉杯。其九一箇春傳三箇回。大凡花貴不多開。容顔太瘦難肥得。髓骨長淸孰溷來。眞色世應脂粉失。冷姿天却艶陽催。雪葩麤入黨家賞。錦帳羔兒酌大杯。其十冷楂花綴巧成回。誰遣蒼巖着玉開。合格須看飄灑處。會心全自寂寥來。多傖北俗紅惟貴。太暖南方蠟亦催。素萼休思添綠葉。癡情我笑畫蛇杯。其十一直脚雖奇不曲回。豐頭非貴秖繁開。苔紋鱗布侵仍上。菁笋簪抽映得來。冬室生陽休怪早。夏堦濡露已經催。石湖小譜遺盆種。淸債梅房合罰杯。其十二玉貌前身蹈海回。玄陰恰似趙圍開。根株土得東方淨。氣脉陽承七日來。漢屋金鮮嬌自貯。唐園春晩羯空催。肅然還若瞻淸聖。未敢花前引濁杯。其十三岸上江濱豈棄回。芳根移得室中開。磁盆桂魄團圓在。畫閣檀香鏤刻來。雪爲玉成寒故逼。蝶如神會夢應催。林家籬下妻還賤。野合元非設巹杯。其十四自是全春遍體回。北南應不後先開。身如面壁嫌香界。時際生陽驗大來。橄欖烹煎淸味助。芙蓉薰爇妙機催。馬卿倘解餐瓊液。無待金莖露一杯。其十五圈子如環花上回。先天落是後天開。根函動靜交資似。蓓結眞精妙合來。含意須知形象隱。播香翻看化工催。萬川月影同歸極。不獨銀花驗在杯。其十六誰向丹田種玉回。移花吾欲寸心開。荷塘珠得嗤無象。芝圃荊除似惡來。族別松筠看節並。禀殊桃李與春催。芬芳四體資淸養。不待葱湯曉上杯。其十七春光忽覺雪中回。浩劫渠能抵當開。月令花無夭灼列。繫辭枝得活生來。蓮花着水禪心愧。汞液成龍道氣催。一返芳魂長在可。楚巫休薦送神杯。其十八花史千年細看回。陰何以外眼無開。屈蘭陶菊誠餘恨。魏紫姚黃謾說來。大庾嶺頭春自盛。綠衣林下曉空催。滄江久客欣傾蓋。仍共椒花頌歲杯。其十九蜂鬧鸎喧節未回。繁華何待且先開。氷標吐艶羣芳絶。鐵骨成身百鍊來。帶土氣非泉灌活。贊天春或火調催。也須酸子和羹後。留取香名海似杯。其二十且莫搜詩腸九回。忘言惟合素襟開。無絃琴乃天機在。不着棊方妙意來。淡亦含情心聽許。靜逾通馥鼻觀催。其人如玉始親切。默隱堂中花映杯。</text>
<title>江岸偶吟</title>,<text>晝日陰晴半。槐林鳥語幽。蛤潭波浸壟。羊島草連洲。山遠雲平野。江高雨上游。納凉今夏事。未必向淸樓。</text>
<title>鐘街觀燈。還驪後謹次伯氏寄韻。</title>,<text>緩踏平街好。登高不用疲。珠燈隨市別。畫竹出樓危。霧集聽鐘客。花圍舞袖兒。征鞍留是夕。應爲看雲思。</text>
<title>初夏偶成</title>,<text>每看初曛自二陵。仍令官樹碧層層。馬巖日有支離照。羊島烟爲取次凝。打麥村場猶酒擔。落帆江岸且漁燈。多慚終日供三飯。除却看書有底能。</text>
<title>移寓隣舍</title>,<text>匏蔓開花尙未殘。縈茅和雨覆簷端。地高稍與金坪接。墻短遙通石井看。借冊並還仍午睡。糴糧如受可昏餐。籬邊老柳排炎暑。遮得西陽似碧巒。其二六百銅錢券久成。家兒重葺費經營。靑葱滿畝宜鷄臛。玉秫齊簷隱犢耕。元亮柴門虛未設。子眞瀼岸近仍平。東窓恰受淸江月。坐到深宵一室明。</text>
<title>又得五律</title>,<text>移家眞數步。來往以鬃冠。瓠葉幡宜酌。杏陰翠可壇。磑安奴問曆。鼎附匠操鏝。新得療風訣。庭寬鉅屑乾。其二弱愁當夏病。老怯過時飧。徙宅背江色。借田多石根。生涯正蕭瑟。憂事漫頻繁。坐聽林鶯語。京城阻女孫。</text>
<title>早秋偶吟</title>,<text>瓠葉翻翻入戶靑。鷄冠花赤吐東庭。黃昏近樹多蟬噪。白水遙坪有鷺停。澣服身輕當晩熱。澆飧口豁愜新醒。琅然兩穉簷間讀。不減寒松古調聽。</text>
<title>撥悶</title>,<text>老屋容吾七尺長。茅簷蕭瑟覆書床。黃瓜泛水朝飧淡。翠柳翻風午睡凉。正見塒雌成子軟。仍聞廐牝產駒良。伊來十口恒飢免。幹蠱兒能辦夏糧。其二向日多愁雨下長。卽看屋漏絶床床。山光滿野秋方晏。江氣浮天月正凉。白首赴科知意倦。靑衿掌役愧才良。更憐一病鄕無藥。苦事淸晨飮露薑。大老祠營建時有司故第六句云</text>
<title>乙巳冬。病寓宋僉知秀弼家。臨還書贈。</title>,<text>鬢玉雙明映紫鬚。坐當南牖不離吾。棲塵日淨揮翎帚。伏火長存護土爐。杏殼風雲排陣法。筆鋩間架寫籌圖。極知任事才非少。無路吹噓愧腐儒。其二調病君家浹兩旬。頗憐斗室暖如春。何曾苦色眉端見。多是名言燭下陳。海島壯遊駕風日。峽州奇節對花辰。開懷漸使沉痾去。如此方爲好主人。</text>
<title>遣懷</title>,<text>此身將隱士農間。耕讀還拋也自閒。勝地江湖須泛宅。他鄕花柳且登山。老巫逐鬼無那瘧。獨鶴依人共是鰥。猶幸男兒存氣槩。詎因窮病見衰顔。</text>
<title>瘧</title>,<text>禀氣淸虛弱。生平抱病憂。暮飡晨溷數。夏寢夜衣稠。膈痞葑心畝。脚攣雪木丘。百千萬經劫。四十八添籌。歲在靑蛇走。月回火鳥流。怪哉二豎至。劃若五窮嚘。呻欠頻開口。酣醲自閉眸。泠泠初若灑。蹙蹙復如句。指甲藍生暈。鼻梁鐵欲鎪。雙肩嚴束槱。兩腿急翻彄。釵鳳絲遭動。枝風葉被颼。波波轉就緊。窄窄如逢讐。三爇柴千束。百重被九州。何論肌遍粟。無賴臂穿裘。牙頰喧槐蟻。吭門響月牛。火燻訝膠折。衆壓等毛輶。肢擣雲娥杵。手拳弋婦鉤。微微寒欲退。熾熾熱仍浮。正似窺人鼠。稍如解縛猴。衾披惟恐覆。衣撥豈容摳。襪落足生鼈。巾祛頭露鶖。渴唇奔處驥。汗髮浴餘鷗。擧室紅爐是。單襦浣布不。暑珠思結珮。臘雪欲呑甌。推斥八窓闢。轉翻四大投。蒼顔倏生潤。赤體便忘羞。祝昊風搖鬢。丐人水灌喉。汲惟望赤脚。扇豈賴平頭。直欲凌陰入。翻懷朔北遊。醍醐陳似醬。酡酪濁如油。乍爽蕎糜滑。稍凉葛粉柔。百飛湯和橘。五味子兼榴。黃茗烹難待。烏梅嚥更求。魏漿繭口詐。漢露馬涎浟。小吏融何酷。大慈煒不揫。忽疑帷幕捲。輔覺霧雲收。擧首渾成夢。起身若用謀。大聲呼粥飯。一笑發歌謳。坑穽翻回席。犴狴怳脫囚。今時儘爲快。來日更堪愁。待勘罪人在。未忘情女摟。跳踉明有物。簸弄詎無由。頊聖生饕子。陰魂宅水洲。凶如昏嘯𩳤。穢若夜鳴𢉷。作惡天能逭。無嫌衆與仇。疹偕行閃倏。癘侶事綢繆。匝地掀滕六。燭天起欝攸。頑然敢欺顯。巧矣能逃幽。窺伺同潛蜮。纏綿似結虯。如期存約誓。間日遞番休。操縱竊權柄。去來轉乘輖。虐人求飽食。得性喜貪賕。譴鬼非無術。養痾詎效尤。俗方千以計。妙法一皆搜。朱字符纏髻。素牋索代韝。幻蛇投一瞥。倒馬譟羣騶。鼠罪屛懸磔。虎威褥展彪。葱封面西棄。桃折向東抽。盆破喧崩屋。斗翻兀戴鍪。砭骸鍼似棟。焫穴艾浮毬。圊石黏晨舌。垢丸下夜溲。巫言兼噀祝。瞽誦設糕䐹。匪意騰秦嚇。勿眠聒楚咻。訓廳雷夕臥。關廟漆宵留。土掘朱窀穸。詩吟杜髑髏。龍肝黔一笠。鴉彩堊雙頄。換齒稗談詭。飮毛鄙諺譸。魄驚敎若墜。心愧使如偸。百中言多爽。萬全計更諏。刀圭留古法。藥石話前修。半夏形分麴。門冬號近麰。瘴勝稱薏苡。痰化有瓜蔞。白朮脾宜實。靑皮氣善周。積堆正堪破。痢血更何瘳。檳木査爲佐。芩連芍與侔。竹茹封蘸翠。楡汁器翻髹。鼈甲浸酸醋。鹿茸去曲觩。露薑紗覆瓦。熟芐罐煎鍮。官桂性過熱。人參功最優。藥名紛屢易。醫技拙焉廋。病豈看迷祟。治應效在悠。江鄕寓多歲。京國通孤舟。毒霧晨衝羃。疾風夜犯矛。遯雲峰嵂蜀。坤雪浪翻涪。薍屋多披拂。篙師每逗遛。凍無挾黃襖。暍豈蔭靑樛。及暮違村站。達宵宿柁樓。波騰袽有漏。烟觸火無篝。鮓臭千包嶭。齁雷衆鼻魗。骨酸生遍痛。體濕出新泅。恰恰腰東渤。依依腎北滮。袖藏酣戰鱷。巾繫列旗鰍。寒暑斯難若。春秋可說猶。周防乏奇妙。抵敵奈脆腬。動輒經三日。遲如歷累郵。胃傷紙棲蠧。氣損穀生蟊。余旣知根委。自當保櫱。醫方排混沌。俗說掃啁啾。攝理精其法。修攘壯厥猷。迷魂休近枕。亂血莫親篘。湯飮炎當寨。狐裘凍遞貅。生瓜涇避毒。冷麪漢防酋。夕飽銅刁警。午眠鐵騎蹂。飈來嚴鎖鑰。嵐入固干掫。遇雨先鳴甲。見霜急援枹。驅霾橫鐵槊。破霧首金兜。堗冷頻行牒。窓疎數警桴。七鞭晨仗玉。百踊暮毗犨。攻濕須乘銳。斬溟庶遏劉。巢望奴戒駕。茅慮饌登脩。廢浴憂旋濘。當流愼汰輈。忿峰平倒地。愁堞遠排陬。魔國逃連兎。鬼方援絶蜉。滋陰灌圃漢。鍊髓鑄爐歐。爽覺頭開暈。快如脇斷瘤。忌牛寧廢犒。烹蛤可爲餱。鼈簿堪褊將。鷄翁合列侯。補元誠有術。養性詎無揉。滋味如逢鴆。淫聲似聽鶹。柝門防氣暴。舘穀禦飢賙。慾界屯兵守。情塵選卒蒐。正當偃姬武。不復事嬴叴。善喩義勝夏。徽言浩養鄒。惡根塘剪棘。穢臭海鋤蕕。神朗延祥旭。氣和得惠飀。衆邪旣斧鉞。羣盜敢鉏耰。意馬鎭中國。心兵據上游。土剛雄鴈塞。水盛合鴻溝。伐木瞳回漆。調金響發球。精充新拔刃。魄壯旣張鍭。轉喜安磐石。寧憂凜綴旒。肌肥爭渭馬。容澤邁周麀。陋矣弱喪子。哀哉醉夢儔。岐扁非代有。松祖豈渠逑。庸技迷遼豕。腐材費魯鳩。內訌成槁朽。外蕩等泡漚。或費金千鎰。難逃土一抔。孰如保天性。自可荷神庥。宴息觀羲象。康寧叶禹疇。長生因病悟。庶度八千秋。</text>
<title>又得七律</title>,<text>人之初瘧正難離。况我五旬精力衰。經驗奇方千種是。侵凌惡勢百般誰。顧看日影常存畏。臥計霜時苦悶遲。百病人間無此虐。從知字義政相宜。</text>
<title>患瘧經歲。仍作京行。</title>,<text>瘧鬼至時蟬在梧。到來春雪尙難驅。衰脾草食應全弱。炎瘴淸江未必無。關廟空雄神叱咤。杜詩非壯血糢糊。戴貂一出猶生氣。衝過寒風斗尾湖。</text>
<title>小科唱榜日。謹次伯氏識喜韻。</title>,<text>五旬進士亦登科。襴服雖靑白髮何。榜絶同庚羞面獨。慶承先午愴心多。受牌曉引龍墀步。張樂春翻鳳陌歌。且置遊街三日事。醉歸仙醞亦恩波。</text>
<title>大老祠告成。諸生用先生淸心樓板上韻。余忝有司。忘拙步韻。</title>,<text>君臣志業此猶追。廟貌依俙幄對時。松栢月留敷袵恨。雲烟淚着泣弓悲。朝宗無地淸江闊。祠屋長隣碧草滋。一幅新摹瞻間氣。農翁集裏誦遺辭。其二先朝隆契我王追。日月重明刱院時。寧寢禮行敦聖慕。淸樓詩徹動宸悲。名頒大老璇扁耀。祭遣仙官寶墨滋。寄語諸生知此意。講堂無廢泣麟辭。</text>
<title>除夕魚景國 用賓 送詩求和。走次其韻。</title>,<text>坐數銀籤漏易終。金鷄應復唱天東。玄機滚滚流何極。白髮蕭蕭長此中。爆竹傳喧千巷合。燈花留照一樓通。西隣腸斷梅搖落。玉笛隨風度遠穹。</text>
<title>歲新謹次伯氏所寄韻</title>,<text>歲翻京褫得。慰此別愁紛。各喜新春吉。寧論二載分。洛城開積雪。江國動輕雲。往拜扁舟在。氷瀜正喜聞。</text>
<title>寄蒼下兪汝成</title>,<text>幾載嶺南墨綬身。重來北洞會情親。倘思氷雪寒江上。獨臥當年對酒人。</text>
<title>遣懷</title>,<text>有誰驅我到驪州。天意分明且可留。陵樹疎星平野夕。寺門孤磬大江秋。里多賢士逾慚陋。居乏良田轉覺愁。稍幸免來塵世聒。殘書料理坐床頭。</text>
<title>驪江村夜。遇金毅仲 履弘 書贈。</title>,<text>一隱漁樵事便休。煩君且莫說窮愁。詩壇白岳曾何地。樂國黃驪卽此州。落落霜天看勁竹。茫茫江水倚虛舟。百錢賴有杜陵酒。更賦秋風王粲樓。</text>
<title>過楊根</title>,<text>萬丈龍門直揷空。上頭掛塔日輪紅。夜來快劈雲雷勢。穩送千帆不起風。</text>
<title>舟遲</title>,<text>舟疾儘爲快。舟遲亦云好。靑山久不去。使我忘煩惱。</text>
<title>宿篷底</title>,<text>黃昬舟向獐灘泊。避雨仍成篷底宿。三老長年鼾如雷。相枕以股摩衆足。舟中薰氣兼床床。况復炎蒸時三伏。而余腹有河魚疾。倉卒無緣得藭麴。終夜惡濕失眠睡。搖扇不停揮熱毒。松明已盡舟沉沉。獨坐煩欝頭眩觸。遠村鷄唱齊蚊響。近舶人語如鬼哭。屢喚舟子起占候。開蓬先看斗尾曲。東方欲曙雨脚收。一星峰頭明如燭。</text>
<title>望斗尾</title>,<text>鳴灘溯上柁樓開。斗尾當前勢壯哉。直是羣峰天際揷。不知何處有江來。</text>
<title>曉泊纛島</title>,<text>畏風船早發。鷄唱未多時。水白天如曙。島冥樹可疑。行燈隨渚小。落月入灘遲。忽見終南峀。蒼然頫漢湄。</text>
<title>魚參奉 用賓 輓</title>,<text>四載爲鄰結厚知。居然離別下黃驪。江干皎雪書投日。簾角紅榴面會時。囊裏蓍龜勤示訣。壁間松月每求詩。那知去歲看花節。垂淚題君薤露辭。</text>
<title>花隱堂遇山雲李若虛夜話。拈杜韻共賦。</title>,<text>我稼君詩有底功。悲歌重會此堂中。高軒夜靜生寒月。禁陌鐘稀度遠風。駱峀論心驚鬢白。孟園聯袂悵花紅。沾巾別有山陽感。玩易窓虛憶邵翁。</text>
<title>金君聖緝 載煕 爲煖爐會於花隱堂。夜宿共賦。</title>,<text>風流渠自政。年少意維何。來日江湖遠。今宵雪月多。文章休惜老。醉飽且聽歌。仍向諸君問。春帆倘我過。</text>
<title>金蠢齋 履復 梅席有賦。追寓花甲之祝。</title>,<text>丈人顔髮可遐年。浿紱投還靜養專。飮食芳馨梅閤下。晤言從頌茗爐前。庭陰和雪聆孤鶴。案畫生峰對列仙。小子持杯追獻祝。昨冬花甲未參筵。</text>
<title>用前韻謝蠢齋賜和</title>,<text>陪遊北里憶童年。父友惟公愛我專。志業消磨風樹後。生涯流落暮江前。赤精寶訣空傳老。玉屑珍方謾學仙。如夢今朝瞻皓髮。白山依舊入軒筵。</text>
<title>過川西李士循 達模 新居。次壁上韻。</title>,<text>厭看甲第鬧高車。愛爾誅茅此結廬。戶牖乍開憐潔淨。川原仍矚喜紆餘。捲簾月向東臺出。引沼龍通積石居。別有松門堪畫處。紅蕖翠稻映籬疎。其二欝彼喬柯望若車。乃兄於此守先廬。林臯共占驪江勝。詩禮同傳澤老餘。軾轍文章應有聞。序庠耕鑿好爲居。今來益羡塤篪樂。坐久桐檐暝雨疎。</text>
<title>癸卯余鰥居。次元顯世慰解韻。畧抒悼亡之懷。</title>,<text>寥落覊懷四載餘。老鰥身世又荒廬。恨纏生死應非命。理舛窮通未信書。契闊珠蘿今則已。憂虞巢卵竟何如。一詩幸得千悲慰。江上高人意不疎。其二生涯蕭瑟哭奩餘。鼠囓空簞雪擁廬。白傅房虛携病子。潘郞屛暗撫遺書。積憂人可泉臺歇。卽景吾難木石如。最是關心春後役。向來寒凍葬謀疎。其三湖樓殘燭話心餘。雨掩江濱歲暮廬。守靜應探觀白訣。忍飢空抱草玄書。棊翻啼笑人爭爾。輪轉圓明我自如。老矣硏經無所用。優游只合了余疎。</text>
<title>過李悠久 英遠 苑署直所。拈牧齋韻共賦。</title>,<text>龍門咫尺壯文濤。斗米生涯晩媿陶。性澹固應嫌地熱。官卑逾可見人高。忠賢舊植攀松骨。秋令新供剝栗毛。我欲烟蓑湖海隱。勝君烏帽鬢蕭騷。</text>
<title>過斗尾</title>,<text>一曲江回遠勢窮。兩山對峙訝穹窿。懸崖遞照荒荒日。積浪留吹颯颯風。巫峽高名天使過。漢陽元氣水門通。舟遲無賴篙工力。四顧還如坐室中。</text>
<title>夜上大灘</title>,<text>瞥送奔崖背鑑湖。呂家蒼黑出松梧。風烟四積鴻聲小。天水相連月影孤。戰伐露梁張偉烈。詩篇龍岳罵凶圖。快談助我今宵爽。有客隣船戟白鬚。時隣舟有利川老措大。論李忠武討倭事。多有奇聞。又論賊䥴龍岳衝天劒之句。憤罵不已。</text>
<title>舟行</title>,<text>鷺起寒江宿霧開。征帆欲動眼先擡。高岑出日船俱上。遠岸飛樓樹共來。古堞臨洲懸滿月。羣灘過峽轉殷雷。梨湖午泊篙工下。紅葉村中買酒廻。</text>
<title>神勒寺</title>,<text>古寺深秋木葉紅。白雲疎磬隱琳宮。大江日暮歸帆盡。獨上東臺細雨中。其二巨巖屹立大江邊。碧浪成湫古寺前。直與臯蘭相上下。沙洲遠勢更茫然。</text>
<title>自邑村發向芝浦</title>,<text>立馬津頭日上初。江山四顧畫圖如。二陵紅葉明沙際。積石靑峰澹雪餘。爭得高秋樓欲聳。泛來凉月水應虛。興長不覺吾行急。舟放中流故故徐。</text>
<title>舟發</title>,<text>輕風當午起。搖櫓下淸漪。江闊天逾大。山低日故遲。州村烟際去。陵樹鏡中移。但覺淸樓遠。舟行不自知。</text>
<title>夜下斗尾</title>,<text>石室山前夜捲篷。村燈明滅遠烟中。滿江星漢隨舟轉。人語渾疑在碧空。</text>
<title>病起過魚而見宅。而見方爲秋曹郞赴衙。獨有盆梅。走筆戲題壁上。</title>,<text>小閤寒梅自作春。主人烏帽走紅塵。花衰不落如相待。病客初來遶一巡。其二愧余白髮已非春。桃李誰家是鬧塵。幸有季方同玉貌。花前留我酒無巡。</text>
<title>題敦洞新居白龍黑雲圖</title>,<text>神毫誰學葉公揮。勃欝玄雲更妙機。滿壁掀翻雷雨意。幾時衝破上霄飛。</text>
<title>宗慶在驪鄕。寄除夕詩於宗輔。輔方次其韻。余亦和之。寓以儆戒慰解祈祝之語。</title>,<text>功令業勤又讀餘。兒童舊習爾能除。體嚴騈儷須精鍊。語晦聱牙豈脫疎。慶會風雲顧名字。祖先冠冕念門閭。靑春易去如流水。應復驚心歲改初。其二服習殘經聖訓餘。須將客氣痛驅除。久磨杵可成針細。密閉甁無置水疎。誦讀應專尋峽寺。交遊宜罕入州閭。工夫加勉新年事。便是吾儒屬一初。其三不足方能生有餘。須知萬事互乘除。水平應過前湍險。花盛端由舊綻疎。立地誰能成大佛。積功方可起高閭。別離終有團圓日。且莫傷情餞迓初。其四英雄事業戰兢餘。同甫麤豪惜未除。川上爲居謀匪拙。州中買屋計應疎。雜人莫近諂諛席。賢士時尋揖讓閭。一拙吾家傳亦久。須將要法愼終初。其五休歌薛舘食無餘。風雨斯干可待除。鷺下肩時心是靜。虱成車處技非疎。會朝馬躍如天道。守夜鐘鳴撲地閭。今汝不妨京國遠。紛華易蕩歲時初。其六送汝贅居兩月餘。喜聞妻病九分除。方知甥館興居穩。無奈親庭信息疎。占鳳已嘉德宜室。夢熊將見氣充閭。平時稱願新年倍。祝語重申作札初。其七前冬別汝傷懷餘。忽此靑陽歲逼除。洛下氷燈兒女集。水南雲樹便人疎。雪莎應掃金坪墓。針藥纔停白浦閭。匹馬新年如欲上。橋頭須趁月明初。其八瘧痢呻吟半載餘。舊痾幸逐客年除。神淸仍與梅花近。肺弱能無栢葉疎。濡雨馬登先墓路。通江船過舊村閭。伊來不復添年感。白髮還驚攬鏡初。其九新居窄窄數間餘。簷下庭無可掃除。門戶責深多敗闕。京鄕生窘一迂疎。塤篪至樂依前巷。綦縞芳塵愴故閭。紫極宮詩謾和續。靑蓮年甲到來初。其十京國重還棲屑餘。非緣黃紙我名除。葉龍壁上神何活。遼鶴城中跡已疎。歡意老知更飮宅。淳風嚴媿下車閭。汝曹異日能成就。吾且林泉賦遂初。</text>
<title>病中遣懷</title>,<text>南北騷壇戰藻華。風流少健酌紅霞。八年飽喫驪江麥。四月留看駱洞花。人事已從身上驗。天機休向念頭差。嗒焉終日晴窓臥。仰視春雲意更遐。</text>
<title>余移水部員外郞。先人舊莅也。伯氏就篋裏寫當時示諸僚詩一首寄來。蓋勖以無忝之意爾。遂抆涕謹次。</title>,<text>十六年來繼此司。先人遺蹟淚滋宜。芳池落釣波猶淥。高閣投壺日又遲。冊出塵函攀舊案。吏垂霜髮話前時。居官無忝誰相勖。抆血阿兄寫篋詩。</text>
<title>病未赴衙謾吟</title>,<text>朱城曉氣逗高岑。紅旭初輝射遠林。病未趨公常晏起。詩因破寂或謾吟。草殘東廐眠宜馬。花拆南堦語有禽。水部郞官閒職否。一旬容我臥松陰。</text>
<title>效唐人體</title>,<text>芳池綠漲柳垂垂。鶯在中間未可知。忽有淸歌三四囀。令人起看最深枝。</text>
<title>獨吟</title>,<text>僚散公門吏亦稀。投壺獨自送餘暉。乳禽已慣錚錚響。咫尺花枝坐不飛。</text>
<title>諸僚衙罷。獨坐遣懷。</title>,<text>僚騎聯翩散出衢。獨留花影覆銅壺。廳僮跂石看魚子。門卒攀枝捕鵲雛。萬戶樓臺朝捲雨。六曹槐柳晩成圖。始愁烏帽紅塵走。閑局還堪養病軀。</text>
<title>終南之頂。夕虹雙起。潦雨乍止。</title>,<text>終南高出立雙虹。橫跨長空勢特雄。樞電同祥流皥渚。雩龍連彩霽秦宮。蟠桃舊葉回春碧。若木餘雲漲夕紅。莫道煇隮淫氣是。農家截潦可銘功。</text>
<title>夕坐有吟</title>,<text>雲陰妨日永。暝色到山扉。方聽橋蹄急。忽看市火稀。烏鵶烟已宿。蝙蝠雨猶飛。夕飽同兒輩。敢言寸祿微。</text>
<title>差禜祭進排官。連赴崇禮門。</title>,<text>雩禱向來旣格神。祈晴却怪邈蒼旻。雲陰白嶽垂京陌。水勢靑坡接漢津。堯雨詎能災聖世。周年猶可慶農人。宸誠終必垂冥感。來日扶桑霽旭新。</text>
<title>有人送借石榴一盆置庭下。花正爛開可觀。</title>,<text>余看榴花善會情。對人輒把二奇評。小風白日軒簾靘。積雨黃昏院落明。根徙漢郊隨宛馬。花開唐苑後巴鶯。一盆幸付蒼頭至。少友西隣韻亦淸。</text>
<title>永禧殿修改。瞻望御容。退而有吟。</title>,<text>殿陛天高踧踖升。仰瞻神帳彩雲凝。煌煌五聖祥和氣。綿籙邦家此可徵。</text>
<title>入北洞</title>,<text>微官頭已白。羞對故山靑。花柳童遊跡。滄桑老去情。烏啼非舊巷。鶴舞是誰庭。况復秋風意。殘蟬忽送聲。</text>
<title>蒙賜貢馬。謹賦一律。</title>,<text>寵錫今朝六尺驕。恩光遠邁漢票姚。蹄間海色耽羅產。鬣上天題太僕標。牽出龍墀隨紫袖。繫留駞岸傍靑條。吾衰媿乏騰驤意。鞭策那能答聖朝。</text>
<title>直廬遣懷</title>,<text>庭槐葉落淡秋容。官閣蕭然當晩峰。簷角白應村鵓鴿。墻陰黃是草芙蓉。詩思却對松圖逈。睡意時憑印匣濃。每日朝衙停禮後。且仍無事到昏鐘。其二莫問周行鬢雪繽。紵袍深綠已非春。宦塗追逐身心拙。公會逢迎面目新。秋供有盆叨閼父。夜巡無鐸愧遒人。低回秖爲君恩報。非忘江湖有釣綸。</text>
<title>次李白紫極宮感秋詩 幷序</title>,<text>紫極宮感秋。李白四十九年之作也。詞垣先達之至是年者。莫不續而和之。兪汝成裒集爲一冊。余嘗得閱於蒼下。屈指余年尙隔數十寒暑。而居然之間。爲此歲矣。方在考工直廬。聽秋聲於窓竹。則又一紫極宮也。急索白集。支枕一讀。遂步其韻。非敢軒輊先輩。亦以自鳴其憀慄之思。詩成寄示兪汝成。仍要尾之于諸作之下云。昔有蔡伯喈。能知柯亭竹。人亦有所遇。取名如手掬。所以賢俊士。高步雲路獨。秋風吹余髮。萬念始歸宿。聖朝備末宦。湖居未重卜。太僕乘天駟。考工掌陶復。蔭途亦羊腸。持心戒車覆。一拙當百能。用工懼未熟。</text>
<title>在太僕直廬。伯氏寄長篇。移水部郞後追次。</title>,<text>我昔誅茅卜上遊。扁舟十年聊淹留。五陵年少誇輕肥。歌舞秦中帝王州。聖恩一朝乘天駒。靑衣巨達金鞭驅。仰視雕鞍高如屋。上下端須健隷扶。腐儒當此意逾下。平生習騎欵段馬。官非齊國身不長。御者得意何揚揚。邇來頗得安拙分。其官如水考工郞。月朔猶有六百錢。東家瘦鬣雇直當。</text>
<title>金仲寬出宰安義。伯氏與兪汝成皆有詩。追次其韻。</title>,<text>做宦吾儕似露葭。葭蒼露白少光華。童游不覺今如夢。老別深知古所嗟。水部病郞官易暇。富春新守路非賖。獨憐鳥嶺人千里。未會倉南看菊花。</text>
<title>上元夜會水閣橋。謹次伯氏韻。</title>,<text>夜行風露得無寒。授几燈前坐可安。度陌衢謠非遠聽。還家庭月且淸看。雪詩盈卷傳朋語。蜜果登盤續歲歡。餘興門東歸騎送。通橋尙不漏聲殘。</text>
<title>暮春病臥遣懷</title>,<text>病枕城南十日高。花時多負少年遨。綠陰滿壑山當戶。白日垂庭馬繫槽。時送達官墻外喝。謾評孤客卷中騷。晏殊舊讀還無有。益愧前年聖主褒。昨年入侍。有文學家之敎故云。</text>
<title>周孫初度日。聊書識喜。</title>,<text>斑衣抱出婦升堂。吉日初回更弄璋。百種羅陳華席敞。時方屋角照扶桑。其二吾於大雅爾名求。百世同休願匹周。正値今朝私室喜。忱誠倍切祝龍樓。</text>
<title>聞鄭謙齋家金剛圖扇。爲人所購。不知今在何處。歎惜有吟。</title>,<text>萬二千峰一把中。謙翁神筆此尤工。莫嘆落在松人手。至寶終應在我東。</text>
<title>翻風兮謠 幷序</title>,<text>余閒居。有里中兒歌風兮之謠。其辭短而其志切。眞情愛父母之意。藹乎溢矣。夫閭巷小兒。豈知愛日之義。而自然發於謳謠者如此。民之性善。其可誣乎。此謠若出於聖人刪詩之時。則其必採入於風雅。而不在蓼莪之下者無疑矣。余聞而深有所感。乃翻其語爲句。其下又以己意衍之爲句。庶幾使覽者。三復而詠歎云。風兮莫吹木葉落。日月莫逝父母老。葉落猶可明春生。父母一老不復少。</text>
<title>水部直中</title>,<text>苔庭盡日吏來稀。惟看啼禽下上飛。有雨芳池滋綠水。無風高柳聳朱扉。馮郞已老人誰識。王掾多癡世或譏。一宦藏身聊自樂。絶交書就素心非。其二綠槐掩處啓南扉。晩赴曹衙職事稀。的的花羞對烏帽。蕭蕭雨憶濕漁磯。白雲司近投壺至。丹鳳門深貢筆歸。老吏莫傳靈鵲應。我衰無望點朱衣。曹門前槐樹。舊有鵲巢。其時佐郞南涑登大科。余來鵲又爲巢。曹吏謂必有靈應。而余已廢擧故云。</text>
<title>直中卽景</title>,<text>丁香不發海棠稀。蘭草方靑又映扉。雨意陰陰庭院晩。雀雛多在柳間飛。</text>
<title>公退歸家有吟</title>,<text>積雨愁仍直。纔晴喜到家。循墻培菊本。遶砌數榴花。嶽霧猶藏豹。林暉或出鴉。癡兒又公退。微濕在烏紗。</text>
<title>題老翁結繩</title>,<text>乍看赫蹏便拔刀。紙雖爪小未曾逃。捻來指末如風速。塊置床頭並几高。浣索納應龜手軟。帶絛編可馬腰牢。兒曹快用須臾盡。豈識斯翁積寸勞。</text>
<title>戊申仲夏。除報恩縣監。赴任路中口占。</title>,<text>五十男兒事。方爲墨綬身。自慚頭似雪。何以脚行春。樹密鶯啼逈。江淸鷺浴新。俗離明日隱。仙吏詎非眞。</text>
<title>偶吟</title>,<text>桐葉風飄素節廻。秋思愁我起徘徊。靑萍問價身非劒。墨綬論封地是雷。日暖棗腮紅透閤。天晴槐影翠登杯。孤吟欲草歸田賦。分付兒童筆硯開。其二雲外三山每月明。荒唐人語響鸞笙。已違仙分談揚鶴。久抱覊愁聽蜀鸎。積雨垂天秋作熱。孤松聳峽夜生淸。亦知吏隱超塵俗。堪笑長安韛馬行。其三憂在峽民如鹿棲。病中猶起望瀼西。巨川收潦橫樵渡。平野當樓俯稻畦。槐影牒稀從印閉。栢陰秋霽合壺携。吳門鱸膾應無分。不必揚帆過若溪。</text>
<title>到縣五朔。家書稀闊。時伯氏有癤患。欲作溫泉之行。</title>,<text>難與衰兄別。爲分聖主憂。家書空遠阻。縣紱詎輕投。翠髮三山古。丹楓九月幽。未知溫井効。且作俗離遊。</text>
<title>歲暮遣懷</title>,<text>小閣通南眺。捲簾卽翠微。蕭條雖木落。縹緲亦雲飛。身靜禪參是。心勞吏隱非。低徊慚斗米。無語對斜暉。</text>
<title>過雙樹山城得關字</title>,<text>吾東有此大江山。天險仍知勝海關。駐蹕樹餘森絶岸。洗兵樓在聳廻灣。春波日暖魚龍動。古堞雲晴鸛鶴還。二十年前歌舞地。白頭誰識舊紅顔。</text>
<title>聞宗輔登蓮榜。遙寄一律。識喜也寓戒也。</title>,<text>妙歲爲官已國恩。何曾科事夢中論。深山採寶無心得。下士成名有數存。小亦淵氷添我懼。侈應衣馬取人言。考工三世靑氈在。且莫陞遷戶部煩。</text>
<title>上京到廣大巖店舍。阻雨雪口呼遣悶。</title>,<text>巖隅孤店小如龕。雨雪春天阻客驂。勁矢在房應射虎。纖絲盛篚或治蠶。年豐粟不缾罌乏。禮簡盤能飣餖參。却念交馳營邑路。居民多恐未支堪。</text>
<title>度嶺向靑川</title>,<text>焉用籃輿送邑氓。間關吾已下崢嶸。擁貂夜雪衝猶暖。放馬川氷渡自輕。地要端須眞節度。山高宜葬老先生。傍人莫說朝行苦。過此西征路轉平。其二峽勢熊熊日易陰。虎行應遍又穹林。野寒雪以新年薄。村遠烟將落照深。峻嶺揷天凡四度。長川當馬卽重臨。官齋蓐食還饑甚。且倚征鞍酒一斟。</text>
<title>過竹山。記夏間赴任時事有賦。</title>,<text>依依行路慣。不問竹山知。廢閣長身佛。荒堤七面碑。樹憐黃鳥處。雪想火雲時。却被村翁怪。半年我鬢絲。</text>
<title>自京直向監營。過素沙。</title>,<text>地是湖西大戰場。形如塞磧野茫茫。火燒山遶苔碑逈。水落沙沈鐵戟長。鶴似鵰盤思拔箭。馬疑胡至欲橫鋩。昇平卽事還烟柳。村女當壚勸客觴。</text>
<title>懷仁墨嶺。望俗離山。</title>,<text>萬壑千峰赴俗離。文莊臺聳揷天墀。雲生聖祖觀心佛。瀑落唐人折角獅。香洩已聞開白蜜。氣蒸猶說產丹芝。停輿墨嶺依俙眼。如許名山但翠眉。余以俗離主人。病不得一遊。因公行登懷仁墨嶺。指點諸峯。猶勝廬山裏面目。而終有恨焉。</text>
<title>米院見淸州諸山有吟</title>,<text>肩輿坐我上山腰。俯視深厓雪未消。嶺底野圓生別境。雨餘川漲失前橋。翠應村戶籬新揷。黑是菑田火已燒。絶峽忽看西北拆。淸州浮出碧岧嶢。</text>
<title>三山歲暮。謾吟一絶遣懷。</title>,<text>松桂讀書事已非。君恩欲報又才微。知吾貧甚陶彭澤。也乏田園可賦歸。</text>
<title>送庶從叔汝施 師南 入俗離山。獨坐遣懷。</title>,<text>暖餘風力雪新晴。斗覺寒天峽氣淸。烟起遙村還隱樹。星垂平野更臨城。捲簾月想彈琴迹。移席山知拄笏情。癡叔今宵如不睡。俗離高處望王京。</text>
<title>鄭文敬公 澔 賜祭時。余差執事。向忠州路中口占。</title>,<text>籃輿扶上白雲間。行盡千山復萬山。忽有別天開野色。仍看高樹作村顔。川流傍馬朱炎弱。路蔭留人皁蓋閒。愧我行廚猶肉食。卽今民戶麥糧艱。</text>
<title>自京離發向驪州。暮抵新峴店。口吟撥悶。</title>,<text>南漢城門鳥道通。居人聚落蟻封同。石橫絶澗雷鳴急。峽束羣峰劒拔雄。達夜燃松防盜賊。犯晨炊麥救騶童。占星差喜長霖捲。川水應平馬向東。</text>
<title>遷園參班後。赴操淸州。</title>,<text>曉雪微微灑却殘。靑山日出破初寒。木綿北走通三嶺。石柱中標界兩官。峽氣積風知虎伏。野光連草見鷹摶。聖心哀慟遷園迫。行路臣今敢說難。</text>
<title>淸州習操。吟得一律。</title>,<text>十月淸州大閱場。三千兵馬號精强。陣成欲暈西原日。劒動先凝上黨霜。管下方趨新節度。湖西元設大關防。當年賊變非他地。爲語將軍愼勿忘。</text>
<title>過淸州大閱。周覽城邑。慨然而賦。</title>,<text>賊亂今過六十秋。繁華依舊是雄州。藏兵林靜圍紅燭。灑血庭空聳畫樓。日月三忠祠上照。風烟雙將石前浮。如知鎖鑰虛前設。未必營操可壯猷。</text>
<title>以正朝陪箋官預差。馳進巡營渡錦江。感懷有吟。</title>,<text>熊州舘下駐征麾。先子桐鄕淚欲垂。不待磨崖民頌遠。錦江江水有如斯。</text>
<title>過燕歧東津</title>,<text>貂裘比昨暖猶加。賴有頻醺桂作茶。疾病那堪文簿劇。驅馳更惜鬢毛華。村烟媚日渾爲柳。野雪飜風摠是花。若得陪箋從此去。靑春冠冕正堪誇。</text>
<title>與懷仁倅卞君緯鎭。約往巡營延命而先發。故少憩縣齋有吟。</title>,<text>下山策馬捨肩輿。眼目稍開峽盡初。官府自成小聚落。民田太半新菑畬。烟垂村柳縈姸媚。日放溪花照洞虛。過客春天空駐馬。使君前約浪貽書。</text>
<title>河㹠羹小麴酒。此洛下好風味。爲邑以後。不得嘗已三年矣。不能無杜陵翁春盤之感。時昌光兩兒送還駱洞。渠輩入城。當有弼雲一遊之意。老父於此。興復不淺。而無緣奮飛。又有媿於將雛之鳳。仍賦一律。</title>,<text>每憶京中節物回。三年湖邑見春催。風輕柳絮還多下。日暖桃花且盛開。河水㹠魚誰洗鼎。雲安麴米未持杯。若敎老鳳將雛去。不惜仙鳧可上臺。</text>
<title>縣齋閒意</title>,<text>日遲簾閣正如年。公事全稀且晝眠。閭遠三賢聞化俗。峰高九老擬尋仙。館賓漆卓長登棗。汲婢朱牌每灌蓮。更到春深知境僻。落花流水縣門前。</text>
<title>東軒後有小坡。明媚可愛。喜而有賦。</title>,<text>形如初月靜如眠。東閣開簾岸在前。芳草卽看多昨日。蒼松長對老何年。修治官有藏花塢。拋棄民爲種麥田。百步堦庭觀射戲。葡萄架北鵠帿懸。</text>
<title>余之吏隱報恩已三年。而不一見俗離。人多譏笑。作此解嘲。</title>,<text>名嶽吾東說俗離。金剛伯仲孰眞知。來稱地主三年久。召問山僧半日爲。騾白貝經留嵽嵲。獅靑璇額俯淸漪。世人嘲我無風韻。相與喧傳却一奇。</text>
<title>偶見門楣上有三山福地四大字。欣然有賦。</title>,<text>福地三山便我家。幾年作吏臥雲霞。山開縣閣臨流水。日出官僮掃落花。民戶借書看破睡。隣州乞草煑成茶。未聞仙府行鄕飮。謝送靑衿更煉砂。時有一學宮生來。請行鄕飮酒禮。攪我閒意。謝以未遑。</text>
<title>燈夕謾吟</title>,<text>照如螢火上魚鱗。散在山厓復水濱。笑爾邑民三百戶。懸燈强欲倣城闉。</text>
<title>鵲川</title>,<text>流下烏公倉下灘。素沙川鉅弟兄難。關防此作雄州託。鋪敍先爲大野盤。千桶灌田膏雨認。一橋當賊鐵城看。未聞營邑陳方畧。使客空敎驛路殘。</text>
<title>木川拜掃外家兩墓有感</title>,<text>老雲亭下誦遺詩。前度羊曇感孝思。畫翣隨行曾積雪。靑山登拜卽淸巵。神依松栢應通路。花發梧桐又長枝。餘慶敢論膺宅相。舊基惟幸付螟兒。</text>
<title>京行避暑左棧店村</title>,<text>店村何所見。遇物亦娛情。燕子方離乳。鷄雛已學鳴。樹當籬缺在。園以岸崩成。打麥庭中者。農談駐客程。</text>
<title>縣齋偶成</title>,<text>腰綰三山紱。起居對翠屛。竹風吹訟牒。花日照仙經。馴砌麋生角。巢園鶴墮翎。蒼顔誰太守。回笑醉翁亭。</text>
<title>夏日縣齋</title>,<text>使君眞是臥治之。午睡醒猶一枕支。蘇晉學禪家累遠。馬卿多病宦情衰。蒼槐葉密風生檻。紅藥花繁日在墀。自顧疎才堪白首。還將吏隱暫棲遲。其二爲瀝斬來細竹靑。仍成膏出酒芳馨。形癯非賴專仙宅。眼窄常思拓縣庭。軍籍滋奸多幻歲。營關務急每塡星。携壺欲就淸凉地。門柳鳴蟬晩入聽。</text>
<title>待伯氏之行。悄坐有吟。</title>,<text>天邊極目漢津流。鴻鴈書來一縣秋。還報山中楓葉信。擬同塵外棣華遊。靑山轉日雲隨馬。黃菊催寒雨入樓。墨綬生涯如可問。應驚霜髮已渾頭。</text>
<title>踰懷仁墨嶺。至龍湧峴。</title>,<text>峻嶺平坡此所交。肩輿乍下憩靑茅。巨巖窟拆神龍跡。古木枝盤老鶴巢。峽束幽泉藏雪壑。野圓遙店出烟梢。從知邑宰多趨命。巡察營前且聽鐃。</text>
<title>往巡營。路踰峻嶺少憩。</title>,<text>騶徒魚貫上高岡。坐我雲間皁蓋張。赤石東低來郡縣。錦江西拆出帆檣。國偏尙有山河美。天大方知日月長。終愧竹符身局促。尻高行且謁蘇章。</text>
<title>送汝施歸長淵</title>,<text>海田種粟收無多。君去謀生奈老何。黃石舊書終濩落。靑烏餘術半消磨。松都日墮雷齁宿。葱秀山長繭足過。心壯尙言春復返。强弓一挽决耆科。</text>
<title>我行入深峽</title>,<text>我行入深峽。狀若初開闢。山深絶村聚。路險無行跡。窣窣霧蒙榛。汩汩水懷石。穹谷自鬼魅。嵌巖幾霹靂。上天而下地。俯仰劇虛寂。忽聞雲邊咳。人立其身赤。手持燒菑火。眼視營巢木。裸必草衣脫。斫應耜柄斲。默契開成智。自有參贊力。立馬流余睇。邃初入緬憶。聖人無別樣。如斯是立極。彼雖凡民類。首出在玆域。所事闢洪荒。卽此聖人亦。人皇曁有巢。今我親見目。且莫出峽去。峽外卽阡陌。人物蕃邑村。商貨湊水陸。無復隆古象。多見淆漓俗。其二我行入深峽。臨溪馬暫歇。白雲積在上。仰看如銀闕。人語若有聞。舂杵更伊軋。擧頭諗其聲。兩目發驚瞲。俄然雲氣披。露面山始屹。其上有人家。兩三依嵽嵲。籬落互接連。花竹自映發。狵眠定在門。鷄啄方下桀。不覺拍手笑。古人留誕說。雲中鳴吠有。豈眞仙家出。民居偶占高。下有雲起滅。所以秦漢士。影響搖怪舌。仍知彼居幽。抑與塵世絶。生育有提携。耕汲無飢渴。况見童顔老。鶴立垂素髮。是亦羡門徒。神仙詎有別。怊悵渡溪去。回首山更沒。</text>
<title>金毅仲云亡。余遂成一篇。以代哀誄。</title>,<text>風霜摧折紫荊枝。君若貞珉惜美姿。驪水燈前凄落葉。西原陣上杳征麾。密庵人謂賢咸失。蒼下吾知乃舅悲。聚散仍成存沒隔。寫哀惟續舊題詩。毅仲伯氏前已死故起句云</text>
<title>謁象賢書院</title>,<text>俗離水石此周遭。書院村開岸有桃。蒼翠滿軒瞻壁立。五賢遺躅一山高。</text>
<title>直宿禁廬。謹賦一律。庸寓微忱。</title>,<text>宗祊慶大孰無歡。遭遇如臣古所難。豹直十旬仍禁地。龍驤三品亦高官。朝衣香嚲芙蓉暖。法酒杯擎琥珀寒。岐嶷神姿瞻日長。三時舞蹈下朱欄。</text>
<title>直夜不寐偶成</title>,<text>不緣衣被冷。自覺心神惺。列燭輝門帳。鳴壺響寢屛。地嚴恒懔惕。天近敢昏冥。到曉微吟罷。開窓雪滿庭。</text>
<title>望見魚水堂。感而有賦。</title>,<text>金爐麟臥肅淸塵。簾閉虛堂若有神。前席貂應攀紫帕。舊池魚自戲靑蘋。簷懸日月明東海。欞護風雲接北辰。始信仙陵驪水上。大賢祠屋此長鄰。</text>
<title>思陵行幸日有吟</title>,<text>鑾輿欲動戒廂軍。月出思陵夜不雲。花象鞠衣當隧發。竹留斑血入秋聞。眞宗寢遠憂收穫。寧越壇新感侑芬。六十年來光繼述。東郊父老說吾君。</text>
<title>賞雪</title>,<text>玉京還地上。銀海忽林端。誰入龍門賞。吾從鳳闕看。狻猊香與凍。鳷鵲月分寒。淸句方能敵。高吟倚赤欄。</text>
<title>上元夜偶吟</title>,<text>蓬萊積雪未全殘。仙酒初醒夜更寒。地爲深嚴猶月色。樓將空闊自天端。千門樹影渾浮鏡。九陌星光盡在欄。好是淸輝今夜別。兩年吾得禁中看。</text>
<title>直夜</title>,<text>玄冬風雪禁廬淸。冠笏峩峩對燭明。每夜夜深眠不敢。仰聆宸扆讀書聲。</text>
<title>憶二奇 幷序</title>,<text>往在工曹。三江別將馳報水漲往往上三篙。想其壯勢。令人有駕風破浪之意。出宰報恩。縣有俗離山。每春杜鵑花開則山僧必牒報。眞仙尉也。今余時念此二事。輒欣然神𨓏。睡餘支枕。揮筆寫此。以資好事者收入談叢。曩在考工判文狀。三江別將報水漲。七日通宵雨翻盆。今朝水勢高三丈。箭串橋上赴風帆。瓦冶峴邊沒羣嶂。勞哉人陟蠶頭觀。几案獨對波濤壯。兩春爲邑主俗離。雪衲一紙如星馳。云是和尙報花牒。山中杜鵑初開時。福泉庵高雲莊臺。蒸霞一色紅垂垂。大筆手决回題送。明日籃輿出待之。拙宦無味如嚼蠟。况復衰倦思脫濕。惟有餘興在二奇。水政于曹花于邑。直廬白日閒欲眠。爲一追想神惺然。朝書語此報倉谷。快生禿毫香滿幅。伯氏患癤久呻吟。披書解頤爲捲衾。廣陵秋水峩嵋月。一幅圖來云瘳疾。</text>
<title>戶議辭單見阻。悶而有賦。</title>,<text>人譏齋服象玄端。今世如斯古道難。跡比踏驢稱地部。路窮回馬揖天官。騶錢歸帖慚氷勵。貶席當書怯霧看。呈告非吾新創例。一旬何事阻長單。</text>
<title>紅梅</title>,<text>昔聞姑射仙。氷雪以爲肌。將比庾嶺花。綽約同容姿。冷香冠衆譜。素艶登千詞。誰知有別種。色殊還絶奇。應嫌淡素粧。薄有朱鉛施。渾如醉春風。正堪映朝曦。倚杏標自別。間桃色可疑。淺緋爭我袍。微醺較我眉。縱乏玉人容。猶存淸士期。三春慰寂寞。對汝藻思摛。翻愁紅艶嬌。愧我鬢如絲。</text>
<title>柳桃</title>,<text>楊柳接桃枝。早春花如霰。桃得楊柳液。柳發桃花面。半桃且半柳。精英各自見。枝弱善擺動。花軟太淡淺。誰能弄手法。巧奪物性變。衆芳未及舒。一花白千片。謂梅却非梅。亭亭出別院。韶光眼初纈。詩興髭屢撚。且看落處花。飛絮共飄轉。正如柳寄生。無實理非舛。凡物去其本。遂變爲別件。美惡且無論。大抵多假衒。棘本棠固貴。橘根枳豈善。嘉汝名柳桃。兩木俱非賤。爲題百花譜。將此入高選。</text>
<title>患暑有感放筆</title>,<text>喘喘日昏倒。三旬苦熱亘。忽有老太醫。來話沁都勝。大海拔喬嶽。摩尼極靑霄。蓋嘗陟其巓。遊眺窮廓寥。夫婁臺疑信。田橫島有無。甲串眞天塹。飛鳥豈龍胡。杯酒昔非時。金湯竟失險。蹶起我髮豎。推枕擊長劒。知君屢赴燕。彼事每張皇。今言却慷慨。應不秉彝亡。往事吾欲聾。地利寧須問。昨掩丙丁錄。君來翻激憤。切切齒徒冷。灑灑眥空血。烈氣破烘炎。席上生氷雪。且銷一日暑。終抱萬古羞。作詩代悲歌。澆胷酒滿甌。</text>
<title>過濬川司馬上口占</title>,<text>先朝石畫奠都民。虞濬徽規仰聖人。雲鍤紛飛謠載路。沙峰突起造如神。長堤十里今無圮。委巷千家好對隣。種柳爲防當日議。五間門又萬株春。其二雙闕直南第一橋。龍頭長出舊埋標。勢如赴壑川無壅。功在障瀾石不搖。萬竈息蛙烟景接。千扉放鴨錦紋漂。多年我馬經由地。大潦何曾水及鑣。</text>
<title>節箑臘藥。贈三從姪麟蹄倅士受。封面各題一絶。以詩代書。</title>,<text>淸風自足睡仙堂。知子居官一味凉。秖爲手中時見憶。慇懃寄去雪山長。其二壽民方貯一囊須。縣出靈砂已鍊無。我自有丹君可用。辛勤且置葛洪爐。</text>
<title>夏夜步月得長篇</title>,<text>昔余深中暑。久患河魚腹。晝熱苦難堪。入夜凉始得。仰看太陰高。皎然垂精魄。自發風露淸。仍爲雪霜白。披襟倚崇臺。沆瀣灌胷臆。爽然蘇神舍。怳如服仙藥。頫視庭樹列。發影紛曲直。直者向紫闥。曲者在粉壁。依依直省內。面面生水墨。謂言別有景。下臺尋磐石。石上挺喬松。穹然如深屋。到玆得月少。陰蒼駭瞻矚。誰知最高枝。有巢藏仙鶴。見人下翩蹮。向我舞霜翮。無人共我遊。淸賞還寥寂。壺中自有酒。誰與同酬酢。一杯向月斟。二杯對松酌。三杯擧在手。招鶴欲相屬。鶴來不肯飮。回身蒼苔啄。我興方會神。翻驚夏夜促。銀河欲西傾。玉漏沉高閣。</text>
<title>見外孫晬盤戲</title>,<text>獅子翁堪畫。虎臣父肯傳。文明異凡骨。福壽驗周年。蘭氣珠盤擁。松陰錦席連。邦家須吉甫。吾乃祝兼全。</text>
<title>題唐菊</title>,<text>筆禿年來問幾枝。直廬三賦菊花詩。偏憐眼纈斑斑錦。未覺頭添箇箇絲。好就朝陽爭映發。詎因秋旱減葳蕤。餐英此亦延年否。欲問廳東老太醫。</text>
<title>自嘲</title>,<text>百拙無當愧素餐。顔騂朝夕對金盤。虛縻禁直將軍號。曾作郞曹處子官。六月炎雲猶奧坐。三春花木敢窺看。明時物性元無枉。枝上鷦鷯着得安。</text>
<title>敍在家意境</title>,<text>殘暑薰人夜可愁。窓南移枕小軒幽。兒孫朗誦方生月。庶叔悲歌欲動秋。屋角矯騰星影入。庭林繁縟露華流。晩炎正似殘軍勢。快雨如驅敢逗遛。</text>
<title>贈庶族姪穉川 宗山</title>,<text>吾宗有穉川。非如褦襶子。盛熱來叩門。淸談坐移晷。翛然發我興。篋出驪江詩。壯哉甲辰雪。魂悸難追思。百句成長篇。句句生寒凜。試令展紙讀。口吻凍欲噤。卓午方赩炎。玄冥忽作威。江風起几案。庭樹發珠璣。龍門眼中白。馬巖身邊沍。波波欲就爐。慄慄思重袴。恰似籌邊樓。掛圖滿座冷。不獨謝惠連。有賦摧炎井。吾方喜却暑。君乃稱詩好。詩好安所用。看君足恨懊。泮試曾大鳴。閣官登衆薦。旬製擢瓊林。聯句侍金殿。名聲方藉藉。骯髒仍抹摋。兩手寒如氷。不炙朱門熱。丹砂轉蹉跎。碧岱空崷崒。我居每寂寥。忽此感交際。衆所掉臂地。子獨欣有契。所取在淡泊。相許非姣麗。駱峰晴當戶。疎眉皎映襟。凝神愛淸韻。擊節起高吟。舒卷軸盈握。摩挲情未忘。鍾期久已歿。末路少峩洋。我詩故不貧。深藏如有諱。今乃擲一臠。全鼎爾知味。高調愧白雪。得君喜有和。繼玆日來訪。老叔愁顔破。千首大江山。百篇好樓觀。不辭倒囷廩。一一塵高眼。</text>
<title>秋淸夜吟</title>,<text>白首今何歎二毛。秋來無意賦西曹。湖山放浪前塵隔。日月瞻依聖世遭。紫籞潭淸龍氣肅。靑林露降鶴鳴高。西淸凉月知堪詠。却恐詞臣笑禿毫。</text>
<title>中元夜。麟蹄倅士受送酒有詩。蓋用余以詩代書之例也。詩有無肴可伴之語。故又加一首。</title>,<text>坡翁眞一只陰陽。歸朮兼松又別方。最喜車精南極似。端應壽我老彌强。其二靑州從事少汧陽。久識鈴軒是上方。我亦聞韶將忘肉。淸詩勝伴雉乾强。</text>
<title>內賜酒甁。質儉形古。喜而有詠。</title>,<text>石間朱鑿纈玄雲。燔土東湖陋白墳。古質先天螺殼並。奇文太昊馬圖分。陶甄聖化看微物。斟酌神功驗小醺。此器宮中昭儉德。唐甁倭榼敢爲羣。</text>
<title>花松吟</title>,<text>偶就松陰坐。初亦非爲花。千紅入邂逅。獨靑來撫摩。儼若蒼髯友。姣如朱唇娃。天賦物各受。題品莫輕加。澗壑挺磊姿。林園發艶葩。禀自抱孤直。性亦專繁華。太極含蓓蕾。兩儀撑槎枒。後凋固爲正。春芳亦非邪。豈以雪霜操。乃有風雨嗟。强欲眼中別。多恐念頭差。太白宴芳園。堯夫坐小車。笙簧杜老稱。盤桓陶令誇。欝欝與灼灼。扶抑又范家。是皆偏愛僻。何如並觀嘉。觀之以無心。莫或物牽挐。春草本芳菲。秋水自蒹葭。卽景皆可愛。俯仰樂無涯。高詠倚鶴巢。緩步隨蜂衙。灑風凉拂面。吸馥香透牙。造物與同遊。天機無隔遮。泠泠遞瑤瑟。爛爛成錦霞。賞花心非艶。看松志豈遐。回笑冷暖界。趨捨歧成丫。聽籟玉潤幽。鬬芳金市譁。踏紅如躡雲。餐碧當煉砂。旣不借氛氳。亦莫通谽谺。自成白雲高。獨擅朱門奢。松何落齮齕。花或歸櫛爬。臭味未同蘭。形跡如分瓜。請看此園中。松欝花未姱。淸颸連香動。朱萼交影斜。奇賞互有助。相須類蓬麻。</text>
<title>春日歸家。馬上口占。</title>,<text>行傍淸渠一道波。終南不盡碧嵳峩。都城抱日花光合。閣道連天柳色多。不是尋春驅馬去。却成穿陌聽鶯過。我行長得昇平象。撲地閭閻摠笑歌。</text>
<title>伯氏周甲壽詩</title>,<text>羣經燦若日星陳。老我先生靜裏身。工入密微仍失病。道通昭曠便怡神。芝眉並秀南山近。花甲齊回北里親。晦父有箴千二百。仙方又在讀書人。其二向日辭官非在山。烏紗羞遣近蒼顔。文章學問兼爲大。城市林泉壹是閒。剛見聖門虛物慾。壽徵煕世少機關。薛公亦自端陽降。名譽徒然富貴間。</text>
<title>過阿慶新居題壁上</title>,<text>卽見南山翠入櫳。斯干堪祝夢維熊。賢妻爾有元宜室。命士吾叨可異宮。紫竹交枝書舍接。紺泉登綆孝廚通。新居若欲迎多福。須識家聲在飭躬。</text>
<title>奉呈伯氏楓嶽遊所 幷序</title>,<text>伯氏以周甲之年。飄然入金剛。蓋以金城倅士受治送人馬。濟勝有具也。直廬明燭。臥念海山遊歷之興。不覺馳神。遂賦三律。將以寄士受。轉達山中。而風日向厲。恐稅鞅之犯寒。篇末有云。金剛杳遠海東頭。六十一年此壯遊。健馬津來自何縣。沈痾失去在今秋。仙經度索元非別。日域扶桑更覺浮。維嶽有靈須細問。卯君前夢可終酬。其二手携遺集躡高蹤。詩有淵翁記有農。赤日翻霜應舊界。靑冥攢玉尙奇峰。海山道妙徵先悟。菊月天時喜復逢。重見大篇登梓繡。二先生後發容舂。其三芙蓉三十碧岧嶢。下有澄湖泊桂橈。廟議方憂三島失。客程無阻四仙招。長松老栢今殘盡。綠水丹霞自在饒。看到外山方止矣。却愁風日變冬霄。</text>
<title>無題</title>,<text>風凄月冷客無眠。征鴈深更叫遠天。一色蘆花三萬里。情書欲寄杳難傳。其二孤舟翁立棹何催。細雨瀟湘暮色哀。李白上天無管領。江南風月載歸來。其三蒼鷹在臂手黃間。馳逐名驄獵後山。知爾當時卿相貴。君恩報盡也身閒。其四漁村落照水連天。小艇歸來繫柳邊。欸乃一聲仍醉臥。滿江蘆荻月娟娟。其五點朱塗粉詎相宜。嫫母容顔我自知。已分空閨無寵愛。不將嚬笑效西施。其六蹇驢馱醉夕陽邊。夢裏溪山十里天。莫遣漁翁吹短笛。却愁淸響惱閒眠。其七酒熟花開夜正幽。佳朋携月到溪樓。明朝若數今宵酌。應比麻姑海上籌。其八折柳穿魚訪酒家。牧童歸盡斷橋斜。到來不辨村何在。滿眼紛紛落杏花。其九夜泝淸江向釣臺。小舠橫處月徘徊。白鷗亦解吾人興。十里明沙去又來。其十紅顔休笑白頭人。行樂人間一夢春。且置顔紅與頭白。金樽滿酌醉佳辰。其十一泰山爲海海爲山。未挽春暉駐此間。聖代日長移孝地。山高海闊仰龍顔。其十二蘋花獻笑白鷗譏。十載江湖舊約違。白首紅塵非所樂。聖恩酬後始言歸。其十三菁葉初肥稻正黃。川魚上水蟹迎霜。三公不換知何物。風味農家少比方。其十四棲鳥投林月欲生。獨僧歸處斷橋橫。不須問寺知非遠。雲外殘鐘已送聲。其十五碧蘚盈堦花滿庭。日斜烏几睡初醒。溪邊邂逅園翁問。粳稻桑麻雨後靑。其十六倚杖柴門落日低。滿山紅綠轉看迷。笛聲牛背何村客。兩兩歸來月印溪。其十七自是陳平六出奇。金刀贊業大功垂。如何三傑南宮席。冠玉其人不數之。其十八睡失漁竿舞失蓑。悠然江上頫淸波。廻舟一任傍人笑。十里桃花且放歌。其十九功成身退丈夫身。高臥林泉二十春。只是優游歌聖澤。不須名馬與佳人。其二十試過江湖莫羡魚。浮沈盡日意何如。斜陽白鷺來窺立。纔是漁翁罷釣餘。其二十一五柳淸風引客行。柴荊村裏訪淵明。葛巾濁酒知方漉。隔戶疑聞細雨聲。其二十二氷冸前江水映扉。雨餘翁拂綠蓑衣。柳橋殘雪閒垂釣。不待桃花鱖已肥。其二十三綠水靑山深復深。靑藜緩步此來尋。千峰萬壑棲身計。已向雲烟說此心。</text>
<title>次金敬修壽席志感韻 幷序</title>,<text>余友金敬修佳士也。少有詩名。落拓無成。加以喪禍震薄。以一身而下往禮山則溝壑在前也。乃能白地營生。娶婦築室。力農積粟。又能連擧丈夫子五人。人咸稱福。屈指三十星霜。而敬修之窮通剝復。有如許矣。今年仲春。敬修上京。訪余於石泉之舍。顔色敷潤。步履輕健。不見有窮窘衰倦之態。可知安享于晩境。且問所爲事則曰讀書敎子至樂。此外無一用心焉。亦可知其篤志自修。不有外慕。歲首道伯之薦。可謂不失士矣。正月五日。卽其回甲。晬日聞能設酒食請賓客。列五子而抱衆孫。又有三壻奉觴。是日賓客之頌于座者。至比聚星之堂。顧今世間周甲翁之得如敬修者。又復有幾人哉。敬修自誦其壽席志感韻。請余和之。余實有不敢辭者。而詩函贈人。廢却已久。雖有拙構。不可以寄遠。姑錄于此。以竢早晩更對而一披示也。碧海桑田爭幾年。聞君花甲喜君全。宴開湖上種梅地。壽祝雲間打麥仙。好畤飮更天餉福。安豐薦聞世知賢。白頭舊友同心契。莫謂靑山隔此筵。</text>
<title>家園吟望有懷</title>,<text>劇官久解白雲司。多賦王維石上詩。黃鳥啼還樓寂寂。淸香銷盡日遲遲。大陵擁被誰團樂。三陟分符有別離。伯氏時居大陵。兪汝成出宰三陟。 怊悵獨窺芳沼坐。遊魚時出動花枝。</text>
<title>種松爲屛</title>,<text>結構端須匠。排鋪正似屛。障門絶塵暗。盤地入煙靑。遂斷俗人跡。仍成芳草庭。我家忽幽趣。城市間巖扃。</text>
<title>遣閒</title>,<text>養拙官宜散。居閒病欲瘳。門深寧似海。屋聳自爲樓。石澗通心契。松風得耳謀。春園花鳥事。還恐惹深愁。</text>
<title>族兄安義倅 趾源 舊贈風磬一雙。藏置篋笥。而忘之累年。病中偶然入思。仍取出摩挲。賦而示意。</title>,<text>玉質含風兩箇尖。書樓藏久不懸簷。形分泗磬寧非愛。聲合箕飄却可嫌。萬竅皆號他境鬧。太空恒寂此心恬。惟知贈意饒淸韻。爲喜金烏太守廉。</text>
<title>寄尙州倅金仲寬</title>,<text>苦憶商顔老使君。雄州事務屬春殷。縱饒梅閤邀晴月。應遜楓溪臥白雲。萬斛漕倉年欠正。三椏藥院節供勤。以南獷俗云非古。隱士芝歌倘有聞。</text>
<title>蜚蠊</title>,<text>俗名撲回何蟲焉。撲滅回看多於前。毒螫害人凡千數。蝱蠆蜈蝗猶非苦。可憎莫如彼撲回。聲罪奚翅蒼蠅賦。尾懸長卵赤豆似。一墮一宵生百子。始若蟭螟棲睫中。終如醯鷄聚瓮裏。穿入筐篋爲窟穴。亂行鼎竈如𨃃蹶。依山據險千軍屯。抵隙投間百計譎。咂咂出噉器上物。溲溲入沒室中壁。族盛恃强欒於晉。身輕能脫將在漢。臭移觸鼻繁其徒。故紙乍拂紛逃散。其散何去忽不見。撤屛撥褥空憤惋。怒剝人肉毒甚蜂。喜託地濕產如螽。巧符絲蛛兼猾性。貪過羶蟻善匿蹤。繡衣綺饍嚙且汙。墨汁何嗜網硯石。越裳華蟲爾豈同。千羣一白最稱惡。蟈氏投灰蛙猶噤。𧕋亦可松針辟。蠧魚烈日曝可乾。鼠婦銛箒掃則滅。探蝨捕蚤皆有當。此蟲除去無其方。以有雙翅走如飛。雖無百足死不僵。裹紙出產徒害隣。蘩蔞燒室人自殃。昨見倭漢三才圖。蜚蠊負盤名非無。靑蒿五月揷竈陘。僻書秘方吾謂靈。誰知此說又欺我。一任跳踉嗟無奈。近世東村魚持平。發檄討蚊行墨兵。蚊惟外寇逐可出。且况其來在夏月。何如醜類隱蕭墻。出沒作亂無寒熱。蠨蛸壁堅未可攻。蚍蜉援集誰能絶。范冠蟬緌難文治。螃冑蟹甲惟武力。吾知此蟲雖在大化內。長養繁殖天意殆。肸蠁濕生理固然。喘蝡微物豈所愛。嗚呼撲回奚獨汝疾之甚。蛇蝎滿前猶伈伈。</text>
<title>兎絲子</title>,<text>食如雪沃湯。山谷詫仙方。月姊搗千霜。天孫織七襄。得名亮有當。論品且堪詳。物是附蘿長。性惟得酒良。九蒸數應陽。再搗體含剛。鶯粟欲飛糠。蠶兒纔食桑。添精媲地黃。引氣勝沉香。佐桂性非凉。得砂味愈芳。名高本草綱。術妙太醫康。物有得人彰。藥宜代飯常。珍劑已先嘗。新方敢欠量。讚嘆聳藥房。服食奉瓊糧。芐拌勑黃岡。水煎汲露梁。金丹笑漢唐。玉笈效扁倉。堯彩仰冞光。炎嘗得載揚。顧余失調將。未老病羸尩。胃弱任枵腸。腎虛愁冷胱。坡公痞日强。杜老瘧難禳。俗術擧劻勷。雜方徒伐傷。馬鞍談鹿場。童子夢蔘商。玄液未逢航。白頭堪臥漳。醫使聞回裝。君餘得滿囊。常調非玉堂。寵賜同奎章。莖露漢裘鸘。龍團宋院棠。發封訝黑餳。挼手認靑箱。單服云無妨。細硏如未遑。舊啜且停榔。新調日覓薑。秤分酌蟹匡。匙滚旨蟾肪。銅炒響晨廊。玉糜屛早床。空心滯可防。多服力能張。境佳啖蔗漿。氣暢進柑觴。失治曩亡羊。得玆且走獐。梧顔韶鳳凰。芝宇秀篔簹。健飯肉兼粱。遠遊鞋可芒。如土宋淸坊。爲金康伯鄕。衆嗜歜多昌。別方朮又蒼。服如爭頡頏。價遂變低昂。靈驗果呈祥。眞陽漸補亡。還黑髮如郞。忽輕身欲翔。昔焉若孔瘡。今乃去膏肓。巧方憎鼓簧。妙中笑穿楊。瞑眩恐神荒。中和貴道臧。</text>
<title>石泉襍詠</title>,<text>明霞照水落紅斑。仙井南頭晝掩關。朱暑日長愁對卷。白頭官散懶趨班。憑樓快意翻雷雨。把酌豪談動海山。不有吾家癡叔在。向誰諧笑作歡顔。其二家在城闉巷却幽。靑峰四出有高樓。捲簾遠郭雲時起。俯檻方塘月故留。裴度時淸鐘鼓樂。宗文畫活海山遊。雲臺花柳收全局。三月春風更遠眸。</text>
<title>牛首峴遺基 幷序</title>,<text>峴在都城南門之外。蓋冶川先生以己卯名賢。遯歿于陜川。夫人保抱五子。行七百餘里。歸于故國。得近城之地。遂居于此。五派蕃衍。至于今燀爀。實先生之遺蔭。而夫人持門戶之力爲多云。昨年春。余移居于石井之洞。是峴也出于城。開窓可眺。其間未牛鳴也。每族人來。輒指點相語。便有詩人桑梓之思。是不可以無詠。而羅州戶長公墓下有石泉庵者。與此洞名相符。又是一奇。末句遂幷及焉。朴氏遺基尙有傳。峴名牛首帶村烟。先生歿後夫人事。五子携時福地緣。己卯名高嗟擯斥。潘南慶積喜蟬聯。新居此已欣通眺。鼻祖墳庵又石泉。</text>
<title>敬賡御製皇壇韻</title>,<text>再造恩深內服親。滄桑忍說甲申春。京周文物無人覩。時夏彝常有地陳。門闢朝宗昭日月。士同膚敏秩衣巾。崇壇歲禴修侯度。玉輅如巡左海遵。</text>
<title>丙辰正月酷寒。桃杏被傷不見花。庭前有紅桃。能綻灼灼。賦以識之。</title>,<text>今春寒甚樹無花。數瓣緗桃晩始華。自愧年光添白髮。還憐物色減紅霞。嬌禽對語猶爲樂。老柏相連莫遣遮。會事東天風雨曉。旋敎朝旭滿吾家。</text>
<title>庭有小池。中置怪石。象海山。意思空闊可喜。</title>,<text>縹緲奇峰卷石堆。綠波環繞小池開。一庭嶽瀆分形在。萬里蓬瀛取象來。鳥學鵬飛窮渤澥。魚疑鼇戴出崔嵬。只須好作方塘看。雲影天光照得回。</text>
<title>偶閱淵翁集。見題金剛內外山圖。欣然有賦。</title>,<text>金剛全體在先生。吐出奇辭昔作評。鄭敾畫神方有敵。槎川詩健未能爭。應從妙境渾融意。將與靈山共敝名。病枕欣然看海嶽。少文休道臥遊情。</text>
<title>秋日有懷驪江</title>,<text>黃驪卜築尙餘情。江閣依依夢去縈。民比景樓趨稼穡。地通靈壁接簪纓。帆過大藪雲中見。樹攢喬陵水際生。無路東臺重看月。駱山霜髮臥秋聲。</text>
<title>直廬有吟</title>,<text>久矣龍鍾傍玉宸。每慚恩諭視親臣。譽騰少海呈書課。喜報穠華送痘神。靑瑣班淸猶廁跡。白雲司劇詎縻身。禁中一集皆歌咏。看得應知聖世人。</text>
<title>遣閒</title>,<text>無官方脫濕。有酒可扶衰。修鍊寧餐玉。行藏莫問蓍。壁觀滄海畫。燈閱謫仙詩。幸得襟懷壯。蕭條歲暮時。</text>
<title>從孫春發初度日</title>,<text>卜爾龜鶴壽。振我詩禮門。淸明好眉眼。姿質同璵璠。乃父懸弧日。陽德闢純坤。汝生又膺春。昌運啓三元。良辰設晬盤。室堂盈笑言。兒戲娛二祖。君道宗諸孫。</text>
<title>新移苧洞謾吟</title>,<text>白首狂歌酒熟春。風饕不怕倚樓身。詩思嶽北陳師道。書斷關東召信臣。歲色村容爭廓落。梅花雪片共淸眞。欣聽家塾兒孫讀。萬事須渠作好人。其二特地幽深洞壑成。蒼然園木覆門楹。武陵一道泉應脉。太華三峰石可名。林動庭聞空籟壯。日斜樓受雪岡明。層臺疊塢逍遙意。頗喜年來杖屨輕。其三自恃雕蟲有底成。洪鐘當日失莛楹。窠中縱免趨營跡。方外同歸落拓名。紫極詩篇秋屢過。滄洲心事月孤明。文章富貴眞能有。將比身心孰重輕。其四鬢髮蕭然臥雪窓。盆梅側畔酒盈缸。天寒池有龜藏六。野逈城看鷺立雙。灧灧井華晨引綆。亭亭園影晩成幢。移家無物靑氈外。莫警深村夜吠狵。其五園颸凄肅滿衣巾。洞夜遙虛靜市塵。淡雪疎疎難覆地。明沙耿耿欲留人。韶陽酒美寒能敵。蒼下詩高遠莫親。淸景今宵愁未駐。滿城紅日鬧蹄輪。</text>
<title>又得五律</title>,<text>有貂頭不揷。取醉臥吾廬。冉冉春浮酌。垂垂雪滿梳。壁觀韓幹畫。園把槖駞書。誠喜優閒足。終非舊釣魚。其二暮響氷通澗。朝暉雪映樓。蕭條還有興。衰老更無求。窓朗書猶懶。泉甘飯始柔。生平能事在。造物與同遊。其三世疎兼謝友。身老懶爲家。夜澗晴猶雨。冬林暖欲花。幽吟須杖拄。宴坐任巾斜。不有荒凉宅。何能遠市譁。</text>
<title>示邊萬戶鎭邦</title>,<text>腹裏藏書富。君應古孝先。元戎才獨拔。豪士道空傳。樓櫓纔防海。櫜鞬漫赴燕。蹉跎重有惜。白首校兵年。其二一劈還生說。更無儒釋疑。星方言屢中。車制策多奇。且熟三經讀。應多萬戶詩。敎兒貴嚴畏。先學焦千之。</text>
<title>冬至後書懷</title>,<text>非無向陽牖。還少覆杯坳。墻短見人髻。岸高來鵲巢。黃楊同我閏。銀杏與誰交。闤闠得山藪。何須卜近郊。</text>
<title>箭串牧馬</title>,<text>雲錦成羣色不齊。靑郊豐草滿長堤。庾人周禮知兼掌。沙苑唐家見逸蹄。防有石欄仍柳密。場如海牧更山低。橋頭民聽饒歌鬧。點閱郞官每渡溪。</text>
<title>贈汝施</title>,<text>請君且莫發悲歌。九月山靈奈水何。急雨一宵龍踴躍。良田七邑石嵳峨。家人付札知營窟。御史銜綸可導河。愧我濟窮無寸力。謾將移計說交坡。</text>
<title>記實</title>,<text>經說日聞香案前。每昏退出意充然。深知八域歸文治。長見三時似講筵。朱暑乍摧風度竹。翠陰頻轉漏隨蓮。縱承顧問臣何補。只仰高明聖亦天。</text>
<title>謹賡四部手圈御製韻 幷序</title>,<text>御定四部手圈成。上賦古體詩。仍命近臣賡韻。亦命賤臣製進。蓋聖意以賤臣之參聞於圈校之時故也。臣退而構成。未及徹覽而弓劒遽遺。嗚呼痛哉。三年之後。偶檢故紙得此詩。雲鄕旣邈。不覺抆涕。仍謹識當日聖敎之勤。而竊自恨賤臣之不敏也。聖筆煌煌玉尺長。裁來四類祕書藏。刊枝落葉收奇效。化鐵成金運妙方。批課三庚時正赩。標籤二酉色同蒼。萬川月印斯歸極。千聖心傳卽挈綱。周禮戴經梳洗地。蘭臺石室琢磨場。八家神髓文逾活。五子精英道益章。正擬羣編登梓繡。重看陸奏拂縑緗。手探珠玉鏗仙圃。圈象星辰煥帝裳。已有奎華追盛宋。奚徒題海校全唐。丹鉛事勘頒宸藻。宣朗人文仰皥皇。</text>
<title>余苦臂痛。多試鍼焫。而人或責之。蓋以人老則例有臂痛。非鍼焫所可醫而只害氣也。余瞿然而止。</title>,<text>看君頭髮已皤皤。臂痛如期奈老何。在法未聞金穴補。比兵難受火攻多。骨違有諺知生鼠。腕斷無能任齧蛇。此語爽然還失病。吾將飮酒且高歌。</text>
<title>七夕後夜坐軒中對月</title>,<text>層軒月入夜凉多。好是天時七夕過。淸唳自來非見鶴。芳香忽到定知荷。乍停竹箑虛生籟。屢瀉金罇露欲波。從古蒼茫牛女說。不知眞箇渡銀河。</text>
<title>余於魚君從 在雲 之死。終未一哭。不勝悽感。自成一詩。</title>,<text>花開洞裏少年看。花隱堂中同里歡。多負交情眞可恨。長聞母哭若爲寬。悟門推子白牛乘。詩道慚吾赤幟壇。老友人間今寂寞。靑山何處葬琅玕。</text>
<title>雨後</title>,<text>一簾靑樹力。熱氣散斜陽。鶴羽臨風整。蟬聲帶日長。撥眠聽玉局。消食引桃漿。三夏無工課。衰顔只付觴。</text>
<title>鴒原禊重脩後伯氏有詩屬諸族人和之謹次其韻</title>,<text>大陵初合族。前午事重成。曠矣遵修地。藹然敦睦情。詩聯常棣富。樽傍臘梅淸。孝謹曾相勖。吾猶及父兄。</text>
<title>和淸遠堂金丈 養淳 寄示韻</title>,<text>千里詩函和淚開。白山驪水有餘哀。巋然斯世公惟仰。每歲康寧願報來。</text>
<title>庚申五月十二日夜。雩祭後得甘霈。喜而有賦。</title>,<text>通宵殿閣坐吾王。圭璧齎誠近侍將。星月昭森知夜祝。山川薈蔚失朝陽。擧欣宵旰憂方紓。益驗天人理孔彰。壹似桑林言未已。縱非親禱有心香。</text>
<title>金仲寬來過。花下設小饌留話。</title>,<text>四十年來俱白頭。今遊非復仰山樓。多經世故難追說。偶値春芳爲暫留。吾豈雅歌祭征虜。公猶佳句韋蘇州。相逢此日還無語。謾折花枝作酒籌。</text>
<title>苦熱</title>,<text>欲作龍門賞雪圖。時逢苦熱掛堂隅。每年此意終難就。長歎人間鄭敾無。</text>
<title>憑軒謾吟</title>,<text>好就凉軒坐。無勞上石臺。酒筩荷露滴。茗鼎檜風來。吏校寬常禮。兒孫任魯才。君恩許休沐。如是儘優哉。</text>
<title>人多稱余善步。今則脚力漸微。作此識之。</title>,<text>履舃翩翩不動衣。人言行速似公稀。身輕未覺羸爲病。足重還看步若飛。肆夏揖揚先鷺序。九秋迎接趁龍旂。雖然鳩杖從今蓄。七十那無脚力微。</text>
<title>偶見朱筆在傍。抽點奎章全韻有吟。</title>,<text>午日煕堂伏侍餘。天香携出滿衣裾。籌司斂跡知才短。講席叨名愧學疎。酒有黃花詩性活。圖成白鷺宦情虛。明窓退坐猶餘晷。漫把硃毫點韻書。</text>
<title>偶吟</title>,<text>天高木落月團團。昨過終南白雨寒。不着纖氛秋故淨。正滋凄露夜應闌。觴浮菊蘂飛金閣。琴和松颸度玉欄。但使長如今日興。淸都方信作仙官。其二五更纔得一更眠。我老今年甚去年。送盡九秋仍暮歲。經來三夏倏寒天。庭梧策策緋袍下。盆菊亭亭雪鬢前。每夜無端明燭坐。溫公手版豈能然。</text>
<title>公退歸家。頗有幽趣。喜而有賦。</title>,<text>我屋終南不可忘。今來信宿極淸凉。澗雲收去魚鱗白。園葉飛來鴨脚黃。輕瀣晨延開戶遠。幽颸晩挹倚樓長。承明厭直臣非敢。愛此山居欲退藏。</text>
<title>家兒宗輔七月拜成川府使。到任後還卽上京。九月又下去。輒覺老懷作惡。孤臥直中。書以自遣。</title>,<text>關山黃葉路。五馬又翩翩。民社吾憂在。君親爾夢懸。峰姸自雲雨。樓好詎神仙。報國須殫力。起居且愼旃。</text>
<title>老病無藥戲書</title>,<text>年來不欲問醫家。腐草陳根奈老何。風耳颼颼晨過箭。火瞳刺刺夜生沙。中原運末誰防寇。上乘功微自召魔。試看春風長帶面。仙方無出酌流霞。</text>
<title>眼病</title>,<text>老眼旣昬隔霧花。雙瞳又赤祟風邪。覓巾物貴中央色。畏燭書艱長子衙。藥在心淸眞是妙。根成血燥奈難華。經旬斷飮亦無益。也對梅花空發嗟。</text>
<title>漏遲</title>,<text>刻漏平分五夜巡。聲稀三鼓問何因。未應遲下金壺水。豈必酣眠絳幘人。高閣度風傾聽久。空庭留月起看頻。若敎看字應相忘。只爲昬眸也自嚬。</text>
<title>新晴春思甚寥寂。睡餘徘徊花間。</title>,<text>不復尋春上北阿。蕭蕭白髮奈春何。禽喧臥覺朝暉滿。花重行知夜雨多。仙寢回鑾休士馬。春塘唱第動笙歌。强要發興嗟無酒。藥釀猶歸納贖科。時禁釀而祭祀疾病則許用。余以病服杞菊酒。釀來他所。爲京兆吏所捉納贖錢。而酒則一府鯨吸稱美云。又堪絶倒。</text>
<title>呈永安金公 祖淳 元戎帳下 幷序</title>,<text>孤臥直中。聞永安公以訓將行操於鷺梁江上。不覺神聳。老漢偏將也。恨未能同時組練。瞻望旗鼓之盛而聽受節制。則敢以一律馳軍校投呈帳下。轅門詩筒。事或奇矣。而下里之音。唐突韶濩。不勝媿汗。然蓋欲惹端以來瓊琚。是淵翁語。今日事亦此意云爾。聞道元戎出鷺梁。五千兵馬儘雄强。指揮三館主文手。鼓動長江閱武場。峴首遐情犀帶緩。渼陂餘興錦帆張。左營不日追塵後。領畧風雲媿大方。</text>
<title>夏曉枕上口占</title>,<text>一眠纔轉枕。不復響銅壺。暘谷應馳馬。滄溟定浴烏。在公宜早起。多病奈晨趨。頻顧虛窓白。星河影有無。</text>
<title>閒意</title>,<text>棨戟門深聽鳥鳴。將軍之服臥書生。仙方杞菊濃新釀。春意梅桃媚晩晴。客斷豫章曾下榻。日長驃騎舊開營。若敎茅谷金公枉。起向西園杖屨輕。其二收來積雨欲秋還。暑病稍蘇意更閒。木沼空明能載水。竹簾蒼翠好含山。紫葩依石幽禽坐。朱實垂庭穉子攀。莫把家私翻攪我。漢臣休沐只旬間。</text>
<title>偶書</title>,<text>靑春志業盡消磨。玉帳功名白髮何。書廢還敎詩律富。病嬰猶遣酒籌多。旌旗大野秋方動。博奕高樓夜易過。世路移看驪水上。虛舟當日任風波。</text>
<title>秋夜書懷</title>,<text>高車何足道。素志竟蹉跎。窄窄文垣路。茫茫學海波。老眠通夜少。客雨入秋多。解意幽琴在。聲悲白雪歌。</text>
<title>寄示家兒兄弟。各在任所。</title>,<text>降仙樓豈夢中知。每遇秋風惱別思。十二紅欄今夜意。應隨明月照京師。童子驪江今使君。錦衣還處又榮墳。莫言便道頻來往。家國終多阻問聞。</text>
<title>仲兒爲驪牧兩旬而爲副學。悚懔書示。</title>,<text>黃驪倏忽夢三刀。玉署居然長席高。看取淸心樓下水。危灘努力始平濤。</text>
<title>贈崔淳翁後孫奎顯 幷序</title>,<text>余家舊藏遼東伯金將軍廟碑帖。卽尤庵宋先生所撰。而我族祖白石公書之。余少也喜其書而學習。因以目熟于碑文。每臨帖必讀之。至將軍倚柳樹擊賊。至死劒柄猶在握。未嘗不噓唏歎咤。是役也皇朝康姓人從劉總兵來。總兵兵敗自死。其人赴將軍陣。與將軍同日死。其節甚卓然。事在雷淵集。當是時居將軍幕下者。亦豈無忠義之士。而使天將之褊裨。獨擅其名於東國。余竊怪焉。後閱忠烈錄得一人焉。崔淳翁永元是也。然而只記其自願從征而死。事蹟不備。遂致泯沒。雖以先生闡明春秋表忠奬節之苦心。猶未及收入於將軍碑文之末。反不若不去之二卒。甚可恨也。乃者淳翁後孫奎顯抱家狀。遍走搢紳間。請所以表章其祖。得詩若文甚多。其請及於余。淳翁之忠孝節義。諸公之鋪張至矣。有不待余言者。惟奎顯以委巷之人。不忘其先。欲以闡明於二百年之後者。出於至誠。余旣嘉其志。又喜淳翁之有後也。於是作詩以贈之。深河戰死左將軍。偉節當年更在君。然後東方明大義。至今南八漏遺文。英姿灣廟何須畫。生氣遼天尙有雲。卽看諸公歌詠意。雷翁先已贈從勳。</text>
<title>詠盆梅示兒曹</title>,<text>一格層高雪下多。月來應復影婆娑。金門地密花非隱。靑陸春遙氣自和。根柢出天通雨露。精神爲玉見山河。家書昨寄成都伯。何遜揚州莫浪過。</text>
<title>寄季兒宗喜</title>,<text>床頭小學幾編書。讀已經年只卷餘。未有半知應物蔽。定緣一懶豈才疎。平林道德看飛鳥。長日光陰戒牧猪。且向嘉言篇裏見。白頭堪畏歎窮廬。</text>
<title>寄孫周壽。示警懶勸學之意。</title>,<text>昨答成都乃父書。阿孫工課懶三餘。名符周士應須顯。學貴毛詩詎使疎。紈袴移心憂狗馬。儒冠添齒畏龍猪。倘思千里貽親喜。先道孜孜報直廬。</text>
<title>甲子冬新屋成</title>,<text>舊屋西頭新屋成。地因高窄劣三楹。江山微辨上游色。鷄犬疑聞下界聲。楓陛彤雲長可望。苧溪紅樹且堪名。不愁粥飯勞朝夕。門內無煩杖屨行。</text>
<title>寄示伯兒自成都移春川赴任</title>,<text>峽產吾家有小庄。兒時見輒喜踉蹡。澤蒲展席黃雲氣。崖蜜開包白雪光。淸寺遺篇謀繡榟。心臺舊業撫滄桑。下車須問兪生後。尙記靑驢傍夕陽。先考遺稿方欲入榟故第五句云</text>
<title>貞純王后輓詞</title>,<text>庚年弓劒哭先朝。太母尊臨仰女堯。久識陰功乾道贊。卽瞻慈德日光昭。簾帷涕淚同冲辟。廊廟諮詢進舊僚。威降討邪扶世敎。恩覃蠲貢播民謠。麟經追昔森星日。燕翼垂今儼翟褕。禮擧舟梁曾德選。學資經席屢賢招。齊明龍見天垂霈。堂構翬飛殿改燒。謙牧彌光還國政。勤勞已著奠宗祧。山呼寶甲方稱酌。雨泣雲輧遽上霄。壽祿咸宜神豈嗇。笑咷俄變理難料。寧王餘慕添宸慟。富媼羣靈護地標。情愜祔陵連檜栢。事悲敦匠貯銀綃。翼瘳虔告應冥悅。寶刻追揚孰善描。允矣曾孫收駿惠。猗歟世室享鸞膋。蒼梧仙珮遊綿邈。長樂春暉掩寂寥。匝域纏哀咸恤恤。老臣知感倍憀憀。貪天敢當隆褒曠。爲地多慚寵秩超。病伏禁廬恩未報。哀章寫進泣中宵。</text>
<title>族兄燕巖 趾源 輓</title>,<text>昔我三淸坐窅然。同宗始識燕巖賢。文章氣傑思推轂。名理談高願執鞭。薄試才猷爲邑治。敦行孝友有家傳。熱河記出聞驚世。莫把公身了此篇。其二騎牛嘗訪渼湖門。俊偉之評丈席尊。爲學端須豪士得。以文還好鉅儒論。山翁峴首應留蹟。公榦漳濱尙著言。餘慶吾徵雙玉樹。逢場已喜典刑存。</text>
<title>次仲兒多白雲樓分韻</title>,<text>昔拜都尉兄。騎驢一經過。樓臺今何似。四十年已多。其二久欲借棲息。禁廬空頭白。愛爾宦情淡。要津得歇泊。其三騶御出東門。祝嶺將榮墳。敦峴俯仙庄。回車入白雲。其四混混亭依舊。幽賞復登樓。垂水響素石。姸峰聳丹丘。</text>
<title>丙寅初夏。蒙恩暇省墓于楊州。時金仲寬便養在州衙與其胤城主令公 蓍根 來臨。</title>,<text>天恩賜澆奠。公至復榮華。綵服携城主。金箱話地家。悲歡憐在世。名德媿乘車。官燭對如夢。事奇還發嗟。</text>
<title>劇暑撥悶</title>,<text>今年耐暑若登山。盡力何由萬丈攀。却有寬心都快活。秋風知在轉頭間。</text>
<title>詠雨中夕鷺</title>,<text>松月蘆花一縞衣。任他隨意正高飛。無人能識江湖性。獨帶寒天暮雨歸。</text>
