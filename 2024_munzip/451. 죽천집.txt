<title>幽海賦 [幷序]</title>,<text>昔柳子厚遷楚越衆山之間。感憤而作囚山。晁無咎譏其以山林爲樊籠。幽獨爲狴牢。夫子厚之處厄窮。誠不能自安。然其辭實悽惋幽竗。有楚聲之遺矣。今余所居海島之阻絶。盖不翅劇於楚粤之山。玆步趍子厚作賦而命之曰幽海。極道拘幽之狀。終以安處順不忘君之義。後之覽者。庶可無無咎之譏歟。三韓濱海以爲邦兮。而裳郡又在乎海中。面遶背圍匝匯而週浸兮。地維絶而此終。朝漲夕激氾濫泌瀄兮。小島搖盪如孤篷。乍洲蔽若有地兮。忽又浦缺以波鴻。積濕氛爲霾霧兮。馮沉滛而欝蒙。汩粘天以沸涌兮。颶掀飜而扇風。徒旅以舟楫代車馬兮。紛沒溺之阽躬。閔余萍漂而匏繫兮。四瞻茫洋其途窮。曾濤環以當圜土兮。狴犴之狺何似蛟龍。一身凜其介積水兮。類孤禽跱以在罿。混沌之肇判兮。豈少土而虧於南東。爲僇民之所止兮。故設鉅坎之洶洶。旣拘阻沉此而莫可出兮。雖呼號其詎通。啣木固徒勞兮。捧土諒無功。分此生幽海兮。與海無極。長寄心於斷港兮朝宗。</text>
<title>筍賦 [幷序]</title>,<text>古之咏筍多矣。而槩不越乎風味與形貌。寓舍有竹百餘竿。每當春夏之交。見其筍焉。自初萌。固異乎凡卉。蓄氣尺寸之內。參霄貫冬之節已具。而及其長也。一日而森然。而又衆美莫不集。玆可以比德於君子矣。彼味之是悅者誠陋矣。至若虎豹錦繃之喩。亦只貌取而已。余重歎其德之如此而人莫識焉。爲作賦而備頌其美。以附頌橘之遺義。后祗毓靈。竹斯生兮。不條不蔓。筍以萌兮。文犀滿地突爾出兮。石壅土塡奮莫遏兮。蓄神涵精能晦養兮。蹙寸攢尺㫚仞丈兮。繇短迄長直不骫兮。特峙逬立挺不倚兮。緗縹之裘纈以裼兮。內質精白若玉削兮。霧雨蒙浥逾淨潔兮。榛莽荒翳儼卓發兮。拂雲之氣低已抱兮。凌寒之操弱可保兮。一折不蘖立守死兮。受命靡貳介自矢兮。嗟君雖幼德則具兮。養以時出類莘傅兮。挺然必直比狐鰌兮。文且有質合騫游兮。溷亦不汙柳可希兮。材成於蚤顔庶幾乎。志壹以終閭髣髴兮。紛兼衆美逈無匹兮。凡物之生在厥初兮。惟君於卉生固殊兮。蚩氓奚識饞嗜欲兮。芟薙狼藉憑果腹兮。憗遺一士伴離索兮。朝夕撰杖討簡策兮。文以博我節以扶兮。近自得師道不孤兮。</text>
<title>竹梅麪賦 [幷序]</title>,<text>養叔出新意。細切竹筍。傅菉豆粉。烹瀹而和梅漿。飮之味甚爽。名之曰竹梅麪。寄眎其方。仍要余賦之。乃作賦曰。李子移遷南荒。地是海島。非人所居。風土旣惡。食物亦殊。然而隨遇以安。若處鄕國。食飽散步。逍遙自適。爰有所覯。踈籬之側。儼萬竹之靑靑。怳神游於淇澳。是時花事已闌。麥風正熏。一番微雨。逬筍成羣。玉膚內淨。錦袍外斑。旣奇材之足觀。而秀質之可餐。欣然起興。刱出新方。異參師於廉景。非晩食於篔簹。乃命小僮。乃採乃切。乃糝豆屑。浸湯再瀹。皎皎如繰絲之曝。烱烱若鏤氷之㓗。適會黃梅。其熟如期。燦枝頭之金丸。暎林下之文犀。品類並其共珍。氣味合而相宜。漬石泉而旣爽。調崖蜜而益奇。於是集兩美試一啜。槐淘旣不堪比。棗糕亦何足說。誰復煮簀而見笑。不待望樹而止渴。一盃纔盡。心神淸曠。驅除憂煩。洗滌炎瘴。泠風起於兩腋。怳羽化之可望。知蓬島之不遠。疑玉液之見餉。彼持粱與齧肥。疇此味之能知。縱塵世之勿語。寧獨享而自私。憐故人之同病。報方法而相嬉。嗟乎李子。子甞入則侍講。出而觀風。飮旨多之賜酒。食方丈之廚供。人皆以爲光華。而不見其矜容。迨其流竄。藜羹不克。簞食易缺。雖顑頷而不備。味道腴而爲樂。忘肉食之脂膏。託心賞於淡泊。諒其中之浩浩。不隨外而變易。然則雖䓗韭之惡。芧栗之賤。亦足甘而不厭。如得享夫芻豢。獨胡爲乎好此。與發揮而拳拳。盖以之二者之爲物。在果蔬而無並。以百味之多而能調和。自數寸之小而已淸淨。非滋味之是耽。而所貴者資性。故欲取竹之淸取梅之和。於焉比德以自修姱。兼夷惠之茂行。更參益而無頗。庶不隘而不流。希大中而爲科。豈徒事乎口腹。聊以寓夫切磋。乃知物雖珍嘉。有待而見。賴斯人之取斯。效厥美而得薦。固微物不足以賦之。請爲子作歌而相勉。歌曰。人譬草木以區別兮。矧伊飮食亦一節兮。餐菊糳椒好是芳兮。然其怨傷非中行兮。猗竹之萌摽梅實兮。其㓗其爽與古匹兮。而今所取爲進修兮。樂而忘憂德則優兮。我爲子歌亦和平兮。寄以侑之養性情兮。</text>
<title>奉贐外舅李公 敏章 赴丹陽</title>,<text>四野春陰合。輕寒襲征衣。蕭蕭五馬鳴。東路何逶遅。平居巷南北。尙恨候問稀。今朝異地別。後期在何時。臨歧不忍分。再拜前致辭。加餐踈盃勺。以慰居者思。又聞說丹山郡。山水冠東國。澄江素練橫。奇峯碧玉削。鈴閣似山齋。淸暉暎几席。意適理無違。境幽心轉寂。一年關東州。楓岳曾飽覿。煩公細品題。何似此游樂。又瞻彼漢江水。遙從上津流。水流不可止。行動不可留。迢遰數百里。東西江上頭。遡洄願從之。惜哉無扁舟。借問江水深。何如別離愁。江中有雙鯉。別後寄書不。又 時公踰六十。甞被劾罷淮陽。末寓箴䂓之意。去歲宰交州。前年守靑鳧。歸來席未煖。又見分竹符。頻年作遠別。此懷復何如。名區景雖佳。小邑事雖無。公年已遅暮。世路亦崎嶇。私愛區區意。但願早歸歟。</text>
<title>病中漫吟</title>,<text>一卧沉痾裏。春來掩小齋。園林久不見。物色漸應佳。因病還無事。哦詩且遣懷。朝陽照窓外。啼鳥已喈喈。</text>
<title>次袁中郞鴈字帖韻</title>,<text>篆隷紛紛體各分。天然翰墨自超羣。換鵝却笑誇新帖。載酒虗勞問古文。長伴殘星依碧落。寧同俗字變浮雲。千年鳥跡已茫昧。尙有典刑唯此君。又翩翩筆勢若雲舒。揮翰奇才故不踈。只許翔鸞作知己。寧同野與論書。已將八法通三昧。何用多方載五車。天上樓成曾草記。廣寒宮硯玉蟾蜍。又長風爲我掃雲除。隨處揮毫地有餘。衣雨依依迷亥豕。晴空歷歷註䖝魚。曾尋古塔題金榜。幾向胡天寫帛書。莫道文成如踏雪。斑斑舊跡捴非虛。又從來識字是憂端。憐爾才高末路難。體瘦見欺鴉點黑。文成漫擬鳳毛丹。飄零筆陣胡兒射。迢遰音書旅客看。乞米生涯悲古事。稻粱未足朔風寒。又點畫飄揚正復欹。天然技巧過蚕絲。橫空疑作阿源字。映水如沉元凱碑。挾去風霜皆縹緲。和來雨露亦淋漓。河梁一片南飛去。欲與蘓郞償別詩。</text>
<title>印潭上人。卽名僧楓潭嫡傳也。與之邂逅於曹溪寺。談禪賦詩。以作一宵良晤。臨別書長律二篇贈之。</title>,<text>空門正派接楓潭。寶盖山中一草庵。袖裏行裝唯麗藻。燈前問答盡玄談。極知人世同泡影。且把禪宗說北南。靜夜焚香仍不寐。蕭然鼻觀共相參。四山春雨暗霏霏。蕭寺鍾鳴掩夕扉。幸與高僧談竗法。能令半夜脫塵鞿。窓前燈火明心鏡。谷口流泉洗道機。他日離懷何處寫。碧雲佳句世間稀。</text>
<title>寺前有杏花。折一枝揷甁置案上。欣然有作。</title>,<text>古寺樓頭杏萼紅。一枝攀折倩山童。銅甁貯水滋芳蘂。丈室關門護晩風。彷彿鼻參薝蔔裏。渾疑身在雨花中。俄驚春雪紛紛散。頓覺人間色是空。</text>
<title>食山蔬</title>,<text>自來山中寺。日伴山僧食。盤中何所有。非魚亦非肉。春山土脉融。雜菜滿深谷。薇蕨芽漸肥。木頭苞未拆。山童携筐出。采采動盈掬。洗以淸泉水。爨以老檜木。雖無大烹味。香嫩亦不惡。賴此加匙筯。足以飽朝夕。堪嗟食萬錢。唯事悅口腹。可笑彈長鋏。自媒爲上客。嗜慾紛相纏。眞味那能識。而余藜莧膓。對此頗相適。飽飯捫腹行。逍遙步溪曲。歸來卧禪房。一枕眠朝旭。彼哉肉食者。諒應無此樂。</text>
<title>禪房燕子</title>,<text>掌中飛舞憶昭陽。回首人間夢幻忙。往事繁華悲畫棟。新緣寂寞托禪房。口銜淨土風塵遠。身惹天花羽翮香。竟夕呢喃多少語。誦經應學雪衣娘。</text>
<title>書故僧覺澄詩軸</title>,<text>文章一小技。古人譬篆刻。况復耽綺語。禪家有戒律。胡爲爾屹師。手卷求詩什。自言非爲此。中心有惻惻。同學號覺澄。少小好文墨。若得一篇詩。葆之如拱璧。軒相愛其志。新詩爲不惜。一卷未及成。四大已永寂。飄零簡編留。虫網掩古篋。苟能終其願。我悲庶可塞。所以逢文士。到處乞新作。請爾語少休。且復聽我說。凡人處斯世。只是在一覕。是身如浮雲。聚散本無跡。其生未爲得。其死未爲失。至人悟眞性。解脫諸緣業。度盡生死海。不以爲欣戚。死生旣如此。詩詞矧外物。譬彼花與鳥。片時悅耳目。俄然變蕭索。鳥死花已落。由來達觀者。故不爲物役。彼澄好此技。大道應未識。而汝終其願。適足重其惑。死亦不須悲。詩亦不須索。嗟我數句詩。豈能慰魂魄。願將六如偈。書之於此軸。倘使澄也知。藉以證元覺。</text>
<title>次韓錫甫 永祚 韻</title>,<text>來住山中寺。偏憐有瀑泉。春天連下雨。空谷盡成川。時雜潮音響。頻驚病客眠。憑欄快心目。壯觀亦前綠。</text>
<title>謝尹上舍 洙 來訪</title>,<text>蕭寺端居久。雲林隔世深。佛燈明夜字。山鳥伴朝吟。晼晩悲春日。遅佪步樹陰。誰知謝公屐。空谷寄跫音。因游山自重興來訪</text>
<title>春日獨行</title>,<text>春山深復深。春日獨自行。巖花遠近紅。谷鳥上下鳴。山風吹衣裳。步步覺身輕。探幽漸行遠。適意已忘情。可憐溪中水。日夜流有聲。溪流亦不靜。未若我心淸。</text>
<title>曉吟</title>,<text>窓外雲峯隔幾重。曉天微月透踈松。翛然一枕禪房夢。驚起山僧禮佛鍾。</text>
<title>牡丹</title>,<text>三春桃李鬪新粧。末至仙姿冠衆芳。天上紅雲迷紫府。夢中初日映高唐。嬌顔半醉流霞酒。艷魄遙回聚窟香。太白淸平非具眼。强將肥婢儗花王。</text>
<title>桃花</title>,<text>一夜瑤池萬樹香。傳聞阿母會東皇。繁英照耀憐潘令。落蘂飄颻別阮郞。寶䯻揷來消暗恨。佳人病裏妬春光。含情脉脉終無語。知是前身伴楚王。</text>
<title>送李伯凝 鼎命 省覲丹陽</title>,<text>人生老萊衣。物外謝公屐。二者誰能兼。古來罕所覿。嗟君之行眞可羨。一去今看有此樂。扁舟朝發漢水濱。漢水遙遙通上津。可憐日向庭闈趍。庭闈和氣何怡愉。此中至樂已莫比。况復江山天下無。暇日游賞出郡城。江流映帶山爲屛。龜潭水暖草木香。鶻巖風淸醉夢醒。行行絶境入烟霞。怳疑蓬山亦不遐。丹丘洞裏仍羽人。遺以仙棗大如瓜。携來拜獻當擊鮮。岡陵之壽千萬年。從知此游眞奇絶。絶勝白日昇靑天。尺地何須戒游方。遠行亦不違承顔。吾生半世在城市。夢裏雲山渺千里。欲賦新詩贐淸遊。自笑井蛙語海水。聊吟古人白華篇。遠賀高堂膝上憐。</text>
<title>夏夜</title>,<text>畏日長如年。朱陽可流金。遅遅夕陽下。庭除始有陰。入夜生微凉。皓月上前林。流光入踈牖。耿耿照我襟。物幽煩抱洒。夜閴衆籟沉。翛然對淸景。何事久沉吟。念此祝融權。亦不病吾心。胷中倘自靜。外物詎相侵。水玉與秋葫。區區不足尋。蹈火尙不熱。至人古所欽。</text>
<title>擬古</title>,<text>去去涉遠途。依依戀故園。故園在萬里。往來唯夢魂。征車日夜遠。一去無回轅。寒虫已入窟。落葉亦歸根。物性尙如此。我行胡不歸。靑天亘長路。朔風飄客衣。遠遊歲月暮。別離容鬢衰。寸心長不改。持以慰相思。又遅遅暮春日。馥馥中庭蘭。娟娟誰家女。寂寂掩深關。悄悄顰蛾眉。悽悽凋玉顔。昔如雙飛燕。今作孤棲鸞。盛年易晼晩。幽居誰與歡。又翳翳嶺上日。團團草頭露。嗟我百年間。飄忽不少駐。不樂復何爲。有酒我自舞。親朋足康娛。帝京眞樂土。靑門朝日出。軒車爭馳騖。棨戟連侯第。黃扉開相府。北望未央宮。千門間烟霧。恣意窮遊覽。無用空自苦。又堂上置樽酒。佳賓集綺筵。美人挾錦瑟。爲君理朱絃。揚歌更相和。淸聲入雲天。四坐歎要妙。停杯忽悵然。人生苦須臾。歲月同逝川。功名宜及早。歡樂在芳年。誰能甘寂寞。貧賤眞可憐。又高樓出雲端。明月樓前生。捲簾開綉戶。流光照層楹。樓中一佳人。獨坐抱秦箏。纖指撫朱絃。金鴈縱復橫。苦調聲正悲。秋風更凄淸。不似倡家女。豔曲奏繁聲。自憐抱苦心。誰能賞幽情。願得知音人。彈作雙鳳鳴。又汀洲有杜若。幽谷生芳芷。采采亦安用。佳人隔千里。臨風欲相詒。路遠無歸使。愛之而不見。離憂定何似。又朔風送寒聲。孤鴈來南浦。蓐收按秋節。嚴霜凋碧樹。紛紛落葉下。徂歲不可駐。寒螿漸近人。叢菊亦已暮。憶昔結友時。自謂金石固。交情異貴賤。今日爲行路。星楡難採薪。銀漢詎灌圃。空名固無實。君子所不取。又泛泛水中萍。托根在淸塘。結髮事君子。自擬䲶與鴦。䲶鴦不相離。夫婦豈相忘。如何作遠離。渺渺隔異鄕。嬋媛夜夜夢。覺來淚盈裳。可憐天上月。三五澄淸光。及此君不翫。團圓難可常。中心苟見察。久別亦何傷。又窓前種桂樹。叢生自作林。窮秋百草殘。花葉獨陰陰。折花欲寄遠。攀條久沉吟。樹木雖無知。寓此歲寒心。又渺渺九疑岑。盈盈二帝子。冉冉倚脩竹。浪浪掩涕淚。雲和爲誰奏。玉輅苦不至。日落瀟湘浦。烟波若千里。悠悠終古別。浩浩隔雲水。又驅馬出門行。遙遙至京洛。躑躅何所見。東流去無極。市朝非昔時。富貴無遺跡。人事有盈虛。生死如朝夕。自非爲神仙。那能免窀穸。獨有不朽者。芳名寄竹帛。又南山何欝盤。蒼翠遙相望。秋來霜露多。山木萎以黃。日月更遞逝。人命恐不將。騷人感幽懷。客子思故鄕。棄置且自遣。無用空悲傷。佳人出北方。秀色絙洞房。蛾眉絶代無。玉顔自生香。柔情付瑤琴。中曲爲誰長。眄睞已目成。婉孌結中腸。願爲合歡帶。繫在羅衣裳。又客行北邙道。四顧盡荒瘞。悲風起衰草。暮雲倐陰翳。地下不見日。長夜苦未艾。無人過泉㙜。誰開重扃閉。此生亦幾時。畢竟皆長逝。衰顔不可少。西日不可繫。貴賤同歸盡。此道無權勢。仙人眞妄耳。壽者止百歲。有錢且沽酒。聊以樂今世。</text>
<title>與堂兄 鎭華，瑞弟，徽弟，金弼卿 夢臣。往曹溪採食松簟。賦長句以記。</title>,<text>君不見商山芝。漫爲劉家定是非。又不見靑門瓜。故侯生涯非昔時。華山之陽曹溪谷。兩岸松林立如簇。老幹多作虬龍盤。黛色不隨霜雪易。受命於地異凡卉。肎比靑楓與翠竹。異氣豈獨産茯苓。於焉自有鍾其靈。緇葛之衣玉雪膚。山林風味淑而淸。眉山玉板休相誇。杜陵蒼耳莫與京。我來正値秋雨節。山僧爲我勤采擷。入手已聞馨爪甲。落口能令爽齒頰。酌酒持此爲細嚼。頓覺車螯眞麁俗。酣來詩興不可遏。卧枕松根歌一曲。世間出處難合道。人生貴賤不自保。請君啖此聽我歌。莫向三神覓瑤草。</text>
<title>秋夜</title>,<text>翛然隱几此心澄。幽寂渾如在定僧。卧病深秋聞落葉。端居永夜伴孤燈。風塵身世甘相弃。丘壑栖遅愧未能。曾飮曹溪一勺水。夢中寒瀑尙層層。</text>
<title>內弟韓愼甫 永徽 家小飮。示席上諸友。</title>,<text>此日應難繫。浮生幾盍簪。菊花行欲老。杯酒莫辭深。幸伴持螯興。那無伐木吟。世閒交態薄。吾道在中心。</text>
<title>後數日用前韻寄錫甫</title>,<text>勝集空懷曩。幽居雪滿簪。閒愁半夜永。孤夢一燈深。身學龍虵蟄。詩從蟋蟀吟。招提讀書處。何日更論心。</text>
<title>賦花影</title>,<text>大地爲秦鏡。晨粧一色匀。香燈返魂魄。明月寫精神。背面猶傾國。分身亦可人。東君莫久占。我欲喚眞眞。</text>
<title>奉贐表叔芝湖李公 選 使燕</title>,<text>窮陰閉天地。車馬走幽朔。遠望周千里。懸知易感激。薊門非堯封。碣石空禹跡。方當百年運。謾說千秋復。君子多慷慨。衆人且婾樂。可憐鴨河水。朝宗不改昔。遼鶴倘重歸。豈但悲城郭。又咄唶令心悲。所悲下泉水。弱國常畏人。煩言復荐至。珠玉走相望。廬山塡未已。嗟公有此行。愾我空嘆喟。虗尋泛槎路。已悲觀樂地。浮雲擾前途。白日忽西墜。送公兩行淚。非爲別離思。又 公嘗佐北閫廵撫濟州昔公從戎幕。風雪戍邊頭。中歲使炎徼。漲海浮扁舟。征車又何之。朔漠天一陬。默筭經行路。奚啻萬里脩。諒知由賢勞。詎是爲壯游。于役非所憚。靡盬以爲憂。爲公賦北山。前㫌且少留。又歲晏風以寒。積陰何凌凌。居家尙懍慄。遠道應倍增。大雪沙磧明。嚴風瀚海凝。衆皆方重裘。公胡獨飮氷。涑水太瘦生。原隰謝不能。時危諒非古。一寒亦可勝。知公許國心。庶幾於此徵。又蹙蹙人間世。行路何其難。太行多崎嶇。西江起波瀾。我舟已摧檝。我車復折轅。迢迢燕塞路。以此平地看。殊俗亦可行。忠信固所存。所以送公行。不煩禱平安。獨有區區意。沉吟不敢言。</text>
<title>曺溪雪後謝人見訪</title>,<text>深谷驚春早。天公餉我多。無端三日雪。遍發滿林花。誰問幽人卧。空吟郢客歌。剡溪舟不返。何幸訪山家。</text>
<title>安靈山 績 挽 甞遊愼齋門下代大人作</title>,<text>從祖善誘人。公居摳衣列。席珍竟誰賞。牛刀亦晩割。發摘寧足貴。悃愊元非拙。百里終微眇。六旬何倐忽。最是幽明恨。堂上有鶴髮。</text>
<title>關山月。送申叔開 啓華 赴北幕。已上釋褐前所賦</title>,<text>皎皎關山月。照君征衣裳。征人去不息。月色隨地明。蕩漾靑海底。徘徊紫塞傍。烽火伴明滅。羌笛弄悲凉。應知南樓客。對此愁思長。玉署疇昔夜。金波麗建章。影隨花甎步。色映蓮燭芒。依然一輪白。忽覺在殊方。可憐淸宵立。懷哉詎能忘。客夢隨淸光。因之照北堂。刀頭在幾時。明鏡空長望。而我隔千里。音塵杳茫茫。唯有高樓夜。彷彿餘輝光。</text>
<title>詠竹</title>,<text>砌竹枯猶活。新梢稍覺長。龍蛇初起蟄。鸞鳳佇回翔。葉軋秋聲早。叢遮夏日凉。兒童休剪伐。留取見凌霜。又苦節堪醫俗。踈枝瘦似吾。相應非富貴。心豈有榮枯。霧雨霑逾淨。風塵逈自孤。丁寧歲寒約。要與此君俱。</text>
<title>擬杜審言秋夜宴鄭明府宅</title>,<text>離合元難定。酣歌且盡歡。醉鄕多樂地。世路捴狂瀾。露冷庭梧響。秋深砌菊殘。起看良夜促。聊與勸加餐。</text>
<title>擬夏日過鄭七山齋</title>,<text>爲展丘中賞。遙過物外棲。風泉磵戶淨。雲樹石堂迷。雨意留輕靄。天容映斷霓。山門烟日暮。巖徑怯高低。</text>
<title>擬登襄陽城</title>,<text>形勝千年壯。㙜隍百尺臨。方城入雲起。夢澤羃烟深。騎馬傳遺跡。沉碑想苦心。羊公風烈遠。客淚在衣襟。</text>
<title>擬杜子美南征</title>,<text>複峽朝雲夢。高江春水船。卜居頻問俗。作客又經年。暮道東流遠。微誠北斗懸。平生行與止。久已付蒼天。</text>
<title>擬客夜</title>,<text>薄酒何能醉。羇愁未暫忘。打窓寒葉響。繞屋暮山光。身老懷桑梓。材踈愧棟樑。稚兒隔千里。那得不摧腸。</text>
<title>用梅聖兪韻遣懷</title>,<text>默默懷蘆谷。遅遅滯漢城。北窓聊獨卧。南𤱈負歸耕。殘日穿雲照。輕雷帶雨鳴。幽憂仍內熱。水玉可能淸。</text>
<title>蘆山途中</title>,<text>落日夏雲低。長程倦馬嘶。巖花映叢薄。野水潤田畦。面面殘山換。灣灣細徑迷。蘆峯漸入望。客意已含悽。</text>
<title>拜先墓</title>,<text>昨上端陽節。今來季夏初。天時感遄換。子職懼全踈。草茂空山裏。蹊傾積雨餘。溪流助幽咽。再拜淚盈裾。又三歲水流忙。終天孺慕長。音容空僾僾。松栢稍蒼蒼。最有平生愛。深傷緖業荒。瞻依封域近。差勝見羹墻。又河海深恩在。乾坤小子孤。長懷誓墓願。昨夢過庭趍。壠樹山風動。原田草露濡。應知此哀盡。直到是身無。又匹馬蘆山路。行行往復旋。眼中狐嶺樹。夢裏雀津船。始至如將見。臨辭轉愴然。終須盡室返。灑掃送餘年。</text>
<title>田家</title>,<text>季夏田事亟。農人少閒暇。凌晨荷鋤往。竟日耘不罷。日炙田水熱。點點流汗瀉。歸來村徑暗。草際辨茅舍。柴扉未盡開。兒女笑相迓。預謀明朝饁。舂杵響中夜。豈敢憚勤動。庶幾有秋稼。又老妻鋤我前。稚子耨我後。田歌可忘勞。麥飯亦悅口。誠恐傷嘉穀。愼勿留稂莠。黃昏帶月還。谷口逢隣友。且與談禾黍。安坐蔭楡柳。我苗苦未長。君田已耘否。何時樂豊登。携手勸斗酒。又欝欝桑麻雜。依依烟火遅。踈籬纏匏蔓。白花黃蝶飛。家家晝掩扉。男女在東菑。朝伴水鳥食。暮隨林鴉歸。晝長苦夜短。役久休息稀。筋力盡畎畒。一生猶恒饑。寄語世間人。田家苦須知。</text>
<title>晝眠</title>,<text>卯酒餘醺午睡濃。離離簷影落窓櫳。一聲山鳥驚幽夢。起看西峯夕照紅。</text>
<title>爲買田往聲浦觀海</title>,<text>積水西南不見隈。登臨此日興悠哉。無邊島嶼茫茫出。極目帆檣漠漠來。大地欲浮潮正滿。長天相接霧初開。從今吾道歸滄海。寄語沙鷗莫漫猜。又山圍海繞共微茫。澤國人家自一鄕。靑見鹽烟添暮靄。紅知浦菜映斜陽。村籬掛網魚鰕賤。陂水盈疇稌稻香。茅屋石田如可有。好將耕釣寄相徉。</text>
<title>聲浦途中</title>,<text>欵段徐行行復休。小僮扶我過林丘。路人莫作花𩣭看。桓典于今學少游。</text>
<title>墓廬夜雨呈伯氏</title>,<text>風雨中宵至。松楸萬壑鳴。餘生抱樹慟。此夜對床情。稍稍雞聲接。凄凄燈火明。因之百感集。轉展夢難成。</text>
<title>懷叔父</title>,<text>險釁悲風樹。瞻依賴竹林。頻年千里道。別淚萬行霖。濟院秋天袂。良郵夜雨衾。悽然分手地。雲景爲沉陰。叔父丁卯竄宣州。送別西郊。今年謫南海。陪宿良才。</text>
<title>南征 已下南遷後所作</title>,<text>己巳六月二十一日。余與伯氏同被㙜彈。分謫海島。是日出宿城外。越一日別老親登程。又越一日與伯氏分路。又越八日辛苦抵所配。而疾隨以作。閉戶伏枕之中。聊叙別離之悲。道途之難。風土之惡。愁念之苦。終之以古人所以處患難者。盖欲抑悲憂而警惛惰也。詩凡千有三百七十字。吾王十五年。六月丙戌夕。光山子弟兄。同時海外謫。㙜章紛羅列。省愆豈能識。投荒亦嘉惠。悸恐仍感激。堂上有兩母。所悲無辭白。黃昏辭先廟。出宿城南陌。老親要就訣。爲借尹氏宅。卽梧陰古宅。梧陰甞與其季月汀同時斥逐。 梧翁昔攸宇。喬木半摧落。念翁與汀老。聯翩曾碎翮。前賢敢思希。卽事偶如昔。問兄將焉往。耽羅杳南極。問弟將焉往。裳郡遠兼惡。阿母扶王母。白髮俱垂額。雙携二子手。聊與勸飮食。細君泣向隅。相視但嘿嘿。幼女牽我衣。穉兒坐我側。骨肉不忍別。親朋亦來覿。此行敢遅徊。强起出門閾。斑斑衣袖濕。盡是母淚滴。呑聲爲好顔。母心恐轉戚。季弟幼而孤。唯依仲與伯。停驂更撫背。臨別最悽惻。漢水旣渡去。終南漸渺漠。弟後兄在前。蕭然兩行色。暮投小驛村。茅屋聯枕席。凄凉夜雨聲。感歎昔人約。歧路分駒城。離杯和淚酌。人生有此別。悲恨塡胷臆。弟姪從此返。客懷轉難抑。回風擾離思。殘日照行跡。中宵冒雨去。泥滑野徑黑。夜炊竹山府。晨雞俄警客。邦畿地已盡。湖甸路稍逖。維時暑氣盛。長途日色赤。蟬聲噪平林。夏雲生遠壑。行人久執熱。道暍又嘔癨。漲水迷鵲川。舟子緣流覔。呼呼上小艇。旣濟日欲昃。上黨晝秣馬。文山夕斂策。凌晨過荊津。衆山繞崱屴。西望貞民塋。祖考曾祖考墓在貞民里 東向曾若驛。嚴程忙日夜。先壠違咫尺。驛吏太息言。驛老吏鄭慶藎。以居近先墓。累世相識。來慰如此。 君家一何厄。今春送尙書。去路是所歷。誰知尙書姪。復由此遠適。我行何須唁。汝意諒不薄。赤登復羽化。到處山水碧。孤臣去意速。風景誰領略。高義永同宰。友人宋玉汝之從兄時爲永同宰 餱糧贐于槖。路人亦何知。立馬爲咄唶。途險又潦滿。出沒前且却。崎嶇上嶺嶠。始踐南服域。登高望母處。渺渺雲烟羃。極知望不見。局顧頻駐脚。朝食金山郡。夜走星州郭。疎螢馬前映。苦霧衣上着。我途尙迢遰。我馬奈跛躃。忼慨松京賈。借騎不論直。郡縣漸屢過。嶂巘亦頻陟。縹緲瞻伽倻。孤雲所棲息。未能躡仙蹤。益歎無羽翼。嗟哉嶺以南。土地何遼廓。邑里挾古槐。官路遍碎礫。野無迎客店。田多守禾幕。山徑危似棧。巖石方如甓。晉山一都會。原野閭井錯。節度㙜隍壯。刺史舘宇飾。扁舟泛南江。有樓耀丹艧。烈烈金與崔。盛節凜如昨。自顧方在網。有志謾許國。又未續楚騷。能不愧毅魄。嶻𡺼三歧嶺。夜踰羈心惕。猛虎躡我後。村犬倐來攫。天明歷固城。溟渤縣南拆。肅肅統帥營。山海轅門闢。徒旅敢徑度。武士嚴關鑰。路盡迫海漘。下馬催登舶。日暮水粘天。惡風兼漲汐。船舷翻桔橰。濤浪吼霹靂。飄流失渚步。辛苦傍涯泊。此地是我居。風土足驚戄。大浸茫圍環。荒山欝阻窄。縣廨臨浦漵。氓家雜叢籜。數里少平曠。四望皆鹵潟。交易無市虛。疾病昧醫藥。不雨天猶曀。非曉霧長塞。颶起屋掀倒。鯨戲波盪射。有魚狀如馬。土人言新有魚如此 食人過蛟鱷。瘴癘最可畏。北人尤難托。壯夫且死亡。何况我羸弱。閱旬經頓撼。始至疾已作。海氣腥腸腑。却食飢心惄。伏枕悲魂孤。挑燈吊影隻。蕭蕭雨漏屋。蜿蜿蛇蟠壁。深更耿到三。隱憂紛集百。遙憐衰病母。流落荒村僻。莫慰反詒罹。自傷隳子職。天涯少音信。日夕淚空拭。新阡隔灑掃。先人墓在廣陵 歸夢繞松栢。餘哀甫彈琴。時外除才閱月 沉慟長銜索。離懷寄瀛海。漢挐分棣萼。愁水復愁風。颿檣那可測。念余本世臣。肺腑更通籍。中大小科。謝恩皆蒙引見。 恩袍廹黼座。峩笏拜丹墄。敢憚塗肝腦。庶期裨涓爝。洪私未少答。厚罪乃重獲。身拘海島遠。目斷雲天隔。嬋媛一念餘。美人遙相憶。常恐塡溝壑。未終傾葵藿。上孤聖朝渥。下忝先世德。以玆增悲憤。心痛更骨刺。含悲亦浪苦。排悶且靜繹。吾道本迍邅。古人多擯斥。富貴過空雲。憂戚他山石。隨遇以勉勵。無入不自得。軒裳不爲榮。嶺海不爲阨。誰能聚無散。固知哀有樂。慰親自有道。名揚與躬飭。在遠猶在側。君子非所惑。事君亦有義。進退心不易。忱誠貴無渝。寵辱詎須愕。嗟我遭窮苦。此天所增益。譬彼霜雪後。松筠乃挺特。恍然迷心悟。盡將幽憂滌。試取古書讀。昭昭列往則。天人豈怨尤。俯仰無愧怍。死生固有命。倚伏難容力。所恃一寸鐵。不寶盈尺璧。此心苟能安。吾鄕無南北。地瘴亦何惧。身危亦何惜。胷中日浩浩。外物無敢迫。有酒卽放飮。當食每飽喫。閑中輒賦詩。興來時戲墨。怡神自可樂。沒齒期無斁。寄書報兩母。憂念可解釋。</text>
<title>盤谷九歌</title>,<text>昔杜子美流落秦隴。作同谷七歌。以叙身世之艱難。弟妹之分離。其辭悲苦。有足感人。今余早孤。外除屬耳。而兄弟俱承譴海島。兄所謫水路千里。余稍近而瘴癘㝡南徼。有一叔父先已謫海島。母氏衰病。王母篤老。而只有少弟將奉。移家遷次。未奠攸居。未知弱妻稚子又何如也。彼子美不過避地就食。身無責罰。地少瘴癘。而有妻子相隨。此非眞悲苦。豈若余一家三人同時遠謫。骨肉親眷。擧皆睽違隔絶者哉。使子美當此。其歌之悲苦。想不止此。故於病間。輒衍其曲爲盤谷九歌。非敢擬其言語之竗。盖欲藉以紓悲苦之思也。盤谷。裳郡村名。而卽余所寓云。有客有客謫海島。疾病侵尋顔色槁。山嵐海瘴擁茅屋。颶風掀簸潮聲擣。故鄕迢遰尺書稀。北望雲天令人老。嗚呼一歌兮歌初發。簷前寒雨助蕭瑟。其二有墓有墓在蘆谷。先人幽宅之所卜。期將灑掃當晨昏。豈知流落隔涯角。人生不得守丘壠。松栢冥冥長在目。嗚呼二歌兮不成聲。衰草荒庭白露生。其三有母有母衰且疾。况復王母垂八耋。臨分左右携兩子。王母揮涕母哽咽。呑聲忍淚强爲別。一步一顧腸斷絶。嗚呼三歌兮歌㝡悲。西日爲我且遅遅。其四有叔有叔若事親。先人同氣唯一人。早孤偏覺瞻依切。遠別那堪涕淚頻。今來同作海外囚。兩島渺渺波無津。嗚呼四歌兮歌誰倚。繞屋竹林秋聲起。其五有兄有兄愛恭備。手足之恩師友義。三年丙舍纔同衾。一朝炎海俱禦魅。漢挐雞龍邈難望。瓊雷視此猶尺地。嗚呼五歌兮聲轉苦。天畔孤鴻叫其儷。其六有弟有弟能無𧏮。小未成童大未壯。一叔二兄皆遠遷。兩母之奉是誰仗。上慰慈顔下幹蠱。我曹詒罹爾獨養。嗚呼六歌兮間噓唏。遙看孤雲慘不飛。其七有妻有妻共結髮。百年深情千里別。絶域寄衣獨辛苦。何時擧案同飢渴。家難兒癡惸無依。深愧平生仰望缺。嗚呼七歌兮歌悽悽。羨彼鳥雀皆雙栖。其八有兒有兒男復女。與汝幾時更相聚。兩女稍長知怨別。幼女學語能喚父。阿雷眉目最可念。不願如父願繼祖。嗚呼八歌兮謌有思。母思我甚我思兒。其九吾生半世知歡不知悲。朝舞斑衣夕塤箎。自從失怙灾禍綿。何限千憂與百罹。鯨波萬疊夢魂迷。半壁寒燈影相隨。嗚呼九歌兮曲終飜。欲問高天天不言。</text>
<title>得老親書 時曉夢未醒而奴來傳書</title>,<text>夢遠思鄕苦。奴來却枕忙。老親書數紙。小子淚千行。流寓山村僻。生涯野畒荒。那堪家信到。轉使客愁長。又乍動開書手。遙知愛子心。加餐語最切。憂疾念何深。豈比烹雙鯉。無論抵萬金。朝朝擎讀地。鶴髮怳來臨。又莽蒼曾嫌遠。晨昏也覺稀。三旬一得札。幾日再縫衣。竹浦孤雲遠。蘆山暮景微。秋深書又斷。北鴈少南飛。</text>
<title>室人寄衣</title>,<text>秋氣生深閤。寒衣寄遠人。依依出君手。戀戀着吾身。映月應砧冷。挑燈想黛顰。偏憐淚痕染。衫袖卽湘筠。又 余不識生産事。妻兒常衣破衾弊。五六記平日所睹實事。想像裁衣苦。慇懃托意深。憂寒增着絮。憶遠幾停針。身冷無完帔。兒號擁弊衾。都將篋中帛。聊寄枕邊心。又楚澤非邊戍。秋衣亦遠來。芰荷那復製。篋笥爲親開。燈火閨中暗。風霜海外催。摩挲更惆悵。綵服想生埃。</text>
<title>秋夜</title>,<text>炎海亦秋回。茅屋生新凉。叢篁動風響。蔓草澄露光。窓間孤客卧。故園歸夢長。覺來四壁靜。虫聲滿空床。</text>
<title>南來携一奴一婢。其子女亦從。羨其流寓之中。骨肉能團聚。作長短句二章。</title>,<text>嗟汝奴莫怨來遠途。同居不失夫婦樂。眼前亦有兒女俱。何似吾生最窮獨。離妻別子一身孤。嗟爾僮休歎滯島中。眠食常在爺孃側。言笑更與弟妹同。絶勝汝主長悲苦。戀母思兄百憂叢。</text>
<title>飮酒</title>,<text>自我抱沉痾。久與杯勺踈。南來千餘里。所携唯僮奴。故鄕一字稀。漲海隻影孤。中宵客思苦。起坐傾小壺。一杯窮愁寬。三杯煩惱除。戚戚誰復歎。欣欣如有娛。愁眉展顦顇。笑臉開敷腴。賦詩興轉高。讀書意漸舒。開窓望秋空。北斗若可㪺。微月照徘徊。凉風助歌呼。且喜入醉鄕。何必泣窮途。身世已遺忘。悲歡定有無。萬事皆穴蟻。百年同隙駒。有疾固無妨。不飮豈非愚。未能效獨醒。持此謝左徒。</text>
<title>新月</title>,<text>新月生天畔。纖纖似曲眉。卓家窓外映。京兆筆端移。瘴海遠相別。粧奩誰爲窺。雙蛾已蕭颯。對此秪添悲。</text>
<title>夜吟 余欲買田聲浦。謀歸農。未及買而南遷。國俗中秋祭墓。而時上旬。故五六及之。</title>,<text>瘴海秋光日夜新。凄風零露滿叢筠。鴈來千里傳書懶。虫語三更攪夢頻。杜曲桑麻違宿計。城南松栢迫佳辰。終宵客睡愁難着。簷月依依映半輪。</text>
<title>嶺海</title>,<text>嶺海途窮處。茅茨日暮時。新秋添客思。故國杳歸期。慰意三杯酒。消憂五字詩。古人多薄命。顦顇莫深悲。</text>
<title>漠漠</title>,<text>漠漠歸魂遠。凄凄客意孤。何時會骨肉。每日伴僮奴。極浦兼天闊。愁雲竟夕徂。空階獨倚杖。仰羨滿林烏。</text>
<title>病苦</title>,<text>病苦應添瘴。詩工豈藉窮。一身羈絶域。雙淚望寒空。破屋終朝雨。踈籬昨夜風。他鄕亦秋色。膓斷北來鴻。</text>
<title>曉眠</title>,<text>簷外雞聲動。窓間曙色微。愁多飜睡足。要得夢中歸。</text>
<title>夕望</title>,<text>遠浦秋容薄。孤村夕照多。那堪望鄕處。疊嶂欝嵯峨。</text>
<title>離思</title>,<text>盛夏去京國。高秋卧海島。炎凉已遆序。離思長縈抱。感淚拭還流。幽憂積難掃。詎是怨搖落。非爲歎衰老。黃昏啓戶眄。海上月出早。長空薄雲斂。遠浦滄波浩。愁顔豈暫破。夜景徒自好。伏枕片時睡。夢涉千里道。千里何所見。堂上鶴髮皓。</text>
<title>望雲山歌。奉寄叔父。南海有望雲山○無便不果寄</title>,<text>太行有孤雲。縹緲山之巓。狄公別母曾遠遊。登山望雲心悽然。自從公去雲亦散。飛落東韓滄海畔。海畔有山似太行。幾年卷舒無人看。阿大中郞孝出天。孺慕不衰耆艾年。晨昏溫凊固尋常。白鬚兒啼慈母前。天公爲憐遠別離。謫居使住玆山邊。山中雲兮喜人過。片片婀娜來相延。離思聊付一望中。朝看暮看心不窮。晴光彷彿媚春暉。秀氣依俙帶凱風。繽紜疑擁潘母輿。掩映怳遮王孫閭。若爲將身托此間。北堂千里赴須臾。亦知可望不可托。孝子之心那有極。雲山得人不落莫。絶域從此生顔色。山形崔崒似增高。雲影飄翩若逾白。異代殊方豈云遠。坐令佳名屹相敵。小子離親亦南遷。滿地盲風與瘴烟。若能分寄雲一朶。望之欲到雙眼穿。</text>
<title>又題絶句</title>,<text>深深小篋捲萊衣。翳翳高堂照暮暉。白首分離炎海外。望雲山下望雲飛。</text>
<title>秋夕憶蘆谷志感 進退格</title>,<text>霜露天涯白。松楸夢裏靑。流離屬佳節。拜掃憶先塋。山果登籩熟。畦秔發鼎馨。遙知兩弱弟。臨薦倍思兄。又島俗猶追養。隣人饋祭餘。心懸蘆谷樹。恨積柳州書。時食空盈案。啼痕已濕裾。昊天恩莫報。此日感何如。</text>
<title>海月篇</title>,<text>海月生海底。蕩漾雲水間。磨出靑銅鏡。琢成白玉盤。初愁海氛沉遠浦。稍喜瘴霧開羣山。萬疊鯨波正杳茫。一輪蟾光轉淸寒。魍魎竄伏移深樹。魚龍驚起叫層瀾。灧灧升自碧海東。團團迥在靑天中。皎㓗淸輝洗玉露。婆娑流影飄金風。星辰斂彩訝稀踈。河漢無光但曈曨。纖雲卷盡六合澄。永夜嬋娟掛長空。天涯地角遍一照。可憐明明萬里同。萬里迢遙隔美人。月下徘徊望北辰。長安宮闕五雲裏。正値中秋天氣新。眞珠簾箔光相射。雲母屛風影無迹。複道層楹皆照耀。萬戶千門明月色。月色如水流金波。夜景凄凄爽氣多。炎荒此夜凉亦深。玉樓高處寒如何。玉樓炎荒途路綿。唯有孤月往復旋。離人秋來別恨苦。對月悲歌不能眠。歸魂願得逐月華。夜夜遙照玉樓邊。</text>
<title>次子厚柳州城樓寄漳汀封連刺史韻。憶伯氏。</title>,<text>平生骨肉各炎荒。漲海中間共杳茫。水氣濕衣疑霧雨。竹林繞舍當樊牆。秋來冷露偏凋鬢。愁裏尖山恐割腸。三島迢迢誰更遠。耽羅萬里是蠻鄕。</text>
<title>未得伯氏渡海消息。不勝憂念有作。</title>,<text>遙瞻南極憶吾兄。萬里層溟片舸輕。所恃蛟龍應有識。不堪鴻鴈政孤鳴。離懷渺渺風濤滿。遠信茫茫節序更。兩地夢魂歸一處。北堂中夜倘逢迎。</text>
<title>上小園</title>,<text>伏枕長愁疾。扶筇試賞晴。野黃知稻熟。浦白覺潮生。際海羣山蹙。穿林返照明。回頭西北望。何處睹神京。又舊國迷千里。洪濤漲四邊。山高那沒海。地僻尙瞻天。落日心隨遠。歸雲眼欲穿。茫茫臨眺意。聊復託詩篇。</text>
<title>孤枕</title>,<text>孤枕殊方客。殘燈永夜愁。如何悲遠謫。又是屬窮秋。滿地凉風起。遙空片月流。荒雞莫催曉。歸夢要遅留。</text>
<title>日晩</title>,<text>山日茫茫晩。村烟冉冉沉。寒虫依壞壁。宿鳥聚荒林。海外深秋色。窓間遠客心。悲歌聊自遣。不必有知音。</text>
<title>九日登小園</title>,<text>今日重陽日。人窮秋亦窮。思親當令節。有淚落寒風。客裏無盃酒。村邊少菊叢。登高異宿昔。目極望鄕中。</text>
<title>移菊</title>,<text>瘴海少嘉卉。秋深不見菊。平生愛芳物。何以伴幽獨。慇懃倩居人。數叢爲遠斸。深栽破盆中。近置小庭曲。根移憐憔悴。蘂破喜芬馥。黃花與素豔。低昂間葉綠。因風襲衣袂。當戶淸案牘。夕餐馨齒頰。朝采泛𨤍醁。窮愁乍遺忘。幽興時感觸。杖藜遶花行。沉吟久眄矚。凉飈吹日夕。霜露凋草木。寒香爲誰好。徂歲已相促。胡不共桃李。三春耀人目。受命苦不早。抱節空自勖。騷人獨翫惜。夜賞更秉燭。</text>
<title>先人甞以嶺南御史到此地。感舊有作。時余四歲。母親送余泣語此事。</title>,<text>先人衣繡地。小子製荷時。遺躅從誰問。餘哀秪自知。海山空滿目。霜露更添悲。舊日兒今壯。臨分泣母慈。</text>
<title>南州柚歌</title>,<text>南州炎德産柚樹。處處人家種園圃。婆娑株榦閱歲月。沃若枝條含霧雨。猗嗟嘉木世所稀。燕棗秦栗非其伍。歲暮嚴霜悴草木。滿林佳色獨盈矚。葉茂森森競翠竹。子熟煌煌映黃菊。望中村落張錦繡。摘來衣裳襲芬馥。乍破香霧爪甲濕。細嚼流霞膓肺沃。南州吏民不敢甞。十襲題封獻君王。蓬萊殿上深秋日。荊楚包開滿庭香。想見天笑一爲新。頓覺玉食增輝光。君餘仍復徧恩錫。小臣亦甞霑聖澤。豈知流落此相見。臨風三嗅淚垂臆。聞說昨夜貢使發。幾時當到長安陌。羨爾遙生瘴海村。猶得年年近至尊。自憐懷中餘舊核。美人天末空嬋媛。欲將丹心比珍果。安得伴爾朝天閽。嗚呼安得伴爾朝天閽。</text>
<title>題酒壺</title>,<text>湘水何須吊。愚溪不用名。壺中有樂地。聊可過吾生。</text>
<title>九月二十五日。祖母壽辰。昔先人叔父。每娛侍左右。自先人卽世。叔父遠謫。祖母於是日。悲戚終夕。而猶冀小子兄弟將奉餘年。又並遷海外。今値玆辰。感念悲慕。情見于詩。</title>,<text>玆辰歲歲北堂前。對舞萊衣樂事偏。夜哭三年淚猶濕。暮閭千里眼空穿。母孫徒欲相爲命。兄弟那知更並遷。折得黃花何處壽。朔雲殘日轉凄然。</text>
<title>送奴于家苦待不來</title>,<text>日日望奴歸。奴歸何太遅。無端村犬吠。幾使客心疑。</text>
<title>菊</title>,<text>月移瘦影上窓扉。風送寒香入酒巵。花葉伴人憔悴甚。與君相慰更相悲。</text>
<title>夕</title>,<text>木落寒風裏。鴉歸夕照邊。孤雲西北去。何處廣陵天。</text>
<title>夕景感懷</title>,<text>稻穫原田豁。樵歸野逕昏。羣鴉集庭樹。一犬吠柴門。淚向寒花滿。愁同落葉繁。故園千里外。長有未招魂。</text>
<title>秋懷雜詩</title>,<text>楓葉深紅槲葉黃。滿林秋色盡迎霜。孤懷感物增蕭瑟。愁眼登高轉渺茫。短景徘徊悲返照。寒花悵望吊餘香。昬鴉暮雀皆歸去。唯有羇人滯異鄕。又萬死窮荒一念餘。君親耿結淚盈裾。涓涓斷港歸滄海。渺渺浮雲接暮閭。歲晩偏憐西日促。夜深猶望北辰居。枯葵衰草霜風裏。長憶三春暖景舒。又弟在加羅兄漢挐。同胞落落異方賖。鴈行隔海難成陣。荊樹逢秋不復花。蘆谷對床猶夢裏。駒城分路卽天涯。來生未了因雖結。此別何能慰恨嗟。又憶曾兄弟奉先人。日日門闌喜氣新。萊子庭闈趍綵服。楊家里巷擁朱輪。年移事往空餘感。昔羨今憐可重陳。回首悲歡三歲變。西風霜露只沾巾。又夢裏還家覺却非。眼中親愛轉依依。兒知文字能通信。妻自裁縫遠寄衣。擧案何時甘共隱。候門終日苦思歸。人生緣障嗟難解。爲爾含情對落暉。解一作斷又昔歲曾參元會班。豸冠高岌繡衣斑。風來閶闔爐烟起。日上罘罳殿影還。父子同趍文陛下。親朋相遇瑣闈間。傷心落葉飄孤嶼。矯首祥雲隔九關。又蘆谷之西芝浦東。當時幽興未渠窮。携筇望海隨漁子。藉草談農對野翁。陽羨田良買何日。松江魚美憶秋風。炎荒迢遰歸心絶。釣艇耕犂入夢中。又秋盡南鄕穡事終。田家相慶樂年豊。賽神笳鼓朝朝響。滌圃壺觴處處同。堪羨農人生理足。獨悲孤客暮途窮。翻思去歲蘆山墅。門外閑看穫稻功。又日下人爲海外囚。天敎吾道付滄洲。島前島後波相接。潮去潮來地欲浮。徂歲如隨東逝水。夢魂猶阻北歸舟。可憐此意同精衛。願塞層溟作細流。又殊方歲暮客愁多。別淚空添漲海波。許國丹心空皎㓗。歸田素計竟蹉跎。羈踪積水憐萍梗。旅服寒風感芰荷。賴得鄰人數杯酒。酣來擊節一長歌。</text>
<title>秋盡</title>,<text>秋序行欲盡。炎荒亦漸寒。朔風捲海霧。寥廓露天端。搖落穹林踈。蕭條叢菊殘。無心喜瘴歇。有感悲歲闌。去國身苦孤。思親淚未乾。憂多念耿耿。睡少夜漫漫。徘徊竟語誰。坐卧空流嘆。可憐骨肉情。每書勸加餐。</text>
<title>十月十五日。母親壽辰。謫中不勝愴悢戀慕。聊以言志。</title>,<text>飢烏啼屋角。明發心不怡。思親屬此日。惻愴在天涯。旣難供菽水。况望奉酒巵。恨極中腸結。感深雙涕垂。念昔北堂上。膝下羅諸兒。平生慈愛情。暮年別離思。生我三十載。何限恩勤斯。未效養一日。終悲貽百罹。凡民皆有樂。骨肉不相離。自傷誠孝薄。敢怨皇天慈。夢見竟非眞。重逢浩無期。世世爲母子。願慰此生悲。</text>
<title>聽雨憶兄</title>,<text>曉來窓牖寒。簷響驚殘睡。蕭瑟盈愁耳。潺湲並客淚。無端枕邊聲。感起心中事。耽羅萬里外。此夜增離思。</text>
<title>食大口魚有感</title>,<text>巨口纖鱗世所珍。獨於魚鼈逈超倫。漁人網集窮滄海。驛使星馳貢紫宸。宿昔微臣每霑賜。流離絶域此甞新。臨餐更結堂闈戀。惆悵無因遺老親。</text>
<title>病裡遇至日感懷。和韋蘇州冬至夜寄諸弟韵。</title>,<text>經旬抱病卧。對案不能餐。愁中日南至。海島始微寒。短景添一線。繁憂增萬端。食蘗未爲苦。啜醋亦非酸。豈如別離遠。重以歲月闌。天涯骨肉隔。燈下形影單。憶昔團圓日。佳辰共爲歡。今宵望鄕處。北斗空闌干。</text>
<title>聞鄭氏妹從夫往舅謫居</title>,<text>遙聞鄭氏妹。流落向康津。遠道携兒子。深情泣老親。一家分嶺海。幾日得音塵。骨肉難長聚。而今况適人。</text>
<title>謫裡乏食。筆墨易粟。戲賦長句。</title>,<text>書生一生無長物。舊業唯有墨與筆。悲歡憂樂盡寓此。二者何曾無一日。南遷千里絶因依。行李蕭條無計活。囊空盎倒四壁靜。旅舍悄然烟火色。白帝飛書孰哀憐。儋耳負瓢太放達。從知飢卧不干人。且復揮毫强娛悅。日晏窮巷聞犬吠。小吏數人扣蓬篳。謂言文房有所須。故將斗粟來相乞。遂傾篋裡游戲資。補此眼前朝晡缺。老婢敷腴洗甑塵。僮奴奔走抱薪爇。窮人坐有甔石儲。一飽居然百憂失。憶昔手操數寸管。射策昕庭擢第一。當時世人皆仰望。回首榮華驚一瞥。爭似如今餬余口。不待西江救涸轍。始覺昨非而今是。肯效破硯磨不出。安得徂徠萬隃麋。更有中山千不律。日日易粟作𩜾粥。努力加餐慰飢渴。其餘仍復買村醪。痛飮終朝醉兀兀。</text>
<title>懷李養叔 頤命</title>,<text>我遷南海外。君竄東海邊。馬牛風不及。鴻鴈信豈傳。同時遭百罹。惻惻空相憐。二父夙結友。郢斲與牙絃。厚契曁後昆。抆血思追先。齒同心又同。非特昏媾連。當時巷南北。數日離愁牽。今來若晨星。渺渺隔遠天。相思屬歲暮。寒夢繞山川。人生有悲歡。會合亦前緣。神交無遠邇。千里猶眼前。平生切磋志。詎隨窮達遷。此道諒所共。幽憂還可捐。最是各有母。此恨奈同然。</text>
<title>冬夜</title>,<text>歲暮宵方永。愁多夢亦驚。暗窓時自響。風雨送寒聲。又海風吹破窓。山雨灑叢竹。長夜何時晨。寒衾獨自宿。</text>
<title>海島冬晩始小雪。感而有作。</title>,<text>冬晩南初雪。微微逐海風。乘宵如乍冷。到地訝旋融。暫着高峰白。俄歸旭日紅。誰言粤犬吠。嗟此與無同。</text>
<title>暮冬遣懷</title>,<text>稍稍愁難去。茫茫歲易徂。母兄千里遠。天地一身孤。山晩林鴉集。浦寒水鳥呼。此時羇思亂。倚杖且踟躕。</text>
<title>夜坐</title>,<text>海鶴鳴烟浦。霜月掛荒林。炎方冬不寒。開戶坐夜深。身孤頻悵望。境寂但沉吟。星河漸西領。默默此時心。</text>
<title>除夜</title>,<text>年光忽去不遅遅。却似親朋遠別離。欲把一杯相餞問。此生能有更逢時。又客裏無心效頌椒。孤燈相伴意蕭條。一年行逐三更盡。千里空添兩鬢凋。海外風濤兄弟散。天涯音信母妻遙。愁人每恨寒宵永。此夜慇懃坐到朝。</text>
<title>元日敬次先府君僑居元日詩韻</title>,<text>謫裡新正至。羇心劇愴然。孤懷偏惜日。愁鬢耐添年。戀母腸堪絶。朝天夢幾懸。危踪愧枯草。春返獨難姸。</text>
<title>見花有思</title>,<text>梅花半落杏花開。海外春光客裡催。遙憶故園墻北角。數株芳樹手曾栽。</text>
<title>感春</title>,<text>愁眼難收淚。他鄕忍見春。花濃禽語軟。草暖蝶飄頻。物色乾坤滿。離懷歲月新。欣欣動植樂。可復及羇人。</text>
<title>寒食日志感</title>,<text>令節偏添感。殊方况易愁。弟兄皆遠放。丘墓更誰修。松栢荒山麓。烟花漲海洲。唯將恨千種。付與淚雙流。</text>
<title>春日書懷 祖母時新葬貞阡。先墓在蘆谷。</title>,<text>天涯卧病掩柴扉。默筭平生萬事非。寒食淸明愁裡過。新阡舊壠夢中歸。春來客淚花催落。日暮鄕心鳥共飛。起倚小窓臨極浦。島烟洲霧剩侵衣。春來。一作三春。日暮。一作千里。</text>
<title>憶瑞弟 弟悼亡數月而遠遷</title>,<text>伯仲同時謫。堂闈獨爾將。那知纔悼戚。更忍遠分張。共隔鯨波闊。遙憐鶴髮長。春光空自好。棣萼爲誰芳。</text>
<title>觀耕有感。次柳州逢耕者韵。</title>,<text>陽和潛布澤。草木爭敷榮。農人固力田。春至紛趍營。夙晨飯牛去。盡日秉耒耕。原疇膴膴融。陂水涓涓淸。千秋沮溺心。至樂於此生。謫居近隴畒。游矚開柴荊。平生志歸農。流落竟何成。務本諒所願。觸景詎忘情。緬憶蘆山田。臨風淚縱橫。</text>
<title>睡起</title>,<text>睡起朝日升。餘霞映窓隙。園林布穀鳴。茅屋藹春色。呼僮汲淸泉。盥漱岸輕幘。閑庭人跡少。稍見落花積。</text>
<title>三月三日</title>,<text>魂飛漢北身天南。何况逢春更不堪。千里離憂逾萬萬。一年佳節屬三三。歸心爭共繁花發。客意難將薄酒酣。惟羨簷前雙燕子。舊巢重返語呢喃。</text>
<title>見小童種杜鵑花有作</title>,<text>春風百卉競繁華。白白紅紅各自誇。遠客思歸歸不得。庭前獨種杜鵑花。</text>
<title>別懷</title>,<text>此別已二年。此懷非一端。伏枕長輾轉。倚杖時盤桓。悠悠春日遅。慘慘春陰寒。芳草喚愁生。殘花濺淚看。人言春可賞。我獨春無歡。別恨亘四時。天長海漫漫。</text>
<title>島中覽物</title>,<text>一片荒山漲海中。茫茫落日泣途窮。孤村四面連天水。極浦三春動地風。椒瘴起時雲暗谷。柚花開處雪盈叢。殊方異景堪愁絶。客鬢何由不似蓬。</text>
<title>謝春</title>,<text>孤客誰相顧。新春獨遠來。窮荒還不陋。景物漸看催。蜂採花鬚落。鸎呼柳眼開。厚情無以謝。佳句爲頻裁。</text>
<title>望見東鄰桃花盛開戲題</title>,<text>灼灼穠花裊裊枝。可憐嬌豔在天涯。西鄰騷客今憔悴。帶月臨風莫浪窺。</text>
<title>雨後花落。次柳州榕葉落盡韻。</title>,<text>春光欲晩客懷悽。千里傷心望眼迷。日暮孤村輕雨灑。殘花落盡鳥空啼。</text>
<title>花落後月明。感而有作。</title>,<text>花開不見月。花落月方圓。可惜花與月。何不並嬋娟。人生亦幾何。樂事苦難全。對月拾落花。惆悵久不眠。</text>
<title>春日感懷。效蘇州。</title>,<text>悠悠對春日。惻惻念鄕關。芳樹漢城陌。蔓草廣陵山。兩地空遠夢。幾日定生還。人生風裡花。榮悴斯須間。</text>
<title>見春草有感</title>,<text>杲杲春陽遍。茸茸野草長。芽柔含暖煦。葉茂汎晴光。和澤那能報。芳心秪不忘。離人歸未得。感歎戀高堂。</text>
<title>夜景</title>,<text>輕雲華月吐。芳樹澹烟沉。夜久孤村靜。淸泉響竹林。</text>
<title>將雛雞 謫中無事養雞。見其子母相隨。感而有作。</title>,<text>將雛雞。辛苦頻驚啼。旣卵旣伏又旣啄。幾日忍饑不下棲。然後衆雛生。毛羽猶未成。力微步跚跚。聲細鳴嚶嚶。嗟雞啄粟含虫不自喫。分予衆雛食。晝行必回顧。夜宿必覆翼。衆雛漸大不離母。或飛母左或母右。嗟雞見雛之大愛轉深。未忍舍雛走。常恐貓貍來攘雛。張觜奮翅欲與鬪。衆雛但依母。豈知母恩厚。嗟雞愛雛非爲望反哺。至情天所賦。客子別母久。對此淚如雨。將雛雞。雖辛苦。爾與衆雛能相聚。</text>
<title>雨過</title>,<text>雨過天如洗。雲收月較明。淸宵乍遣興。離念已關情。爲客春將暮。懷歸草自生。慇懃瞻北斗。聊且慰南征。</text>
<title>聞隣家織聲</title>,<text>札札復札札。卧聽隣家織布聲。不知機中誰氏女。側耳想像辛勤情。海島地瘠木綿稀。居人被服多不贏。夫壻無衣兒無袴。妾身雖寒猶可輕。經冬已蓄紡績工。盡日催將機杼鳴。夜深人靜響轉急。映壁松炬當燈明。手倦脚疲眉幾嚬。十日未能一匹成。翻驚節序又蠶月。柔桑漸綠鳴倉庚。年年女紅長如此。不見衣裳箱篋盈。吁嗟民生各有職。女事繅織男耘耕。願將此聲遍人耳。輟却琴瑟停竽笙。聞來可識身上衣。一絲成處千愁生。</text>
<title>孤嶼</title>,<text>孤嶼稀鄰並。洪濤絶路蹊。無風波自動。不雨霧長迷。地逐潮頭盡。天連水面低。思窮千里目。極望杳端倪。</text>
<title>生別離</title>,<text>明月在天水在池。可憐淸光映暫時。良家之子窈窕女。少小深藏門不窺。學姆朝來誦詩禮。從姊夜深鳴杼機。鉛華珠翠豈足姸。穆然環佩響周旋。天敎女子生有家。媒妁丁寧結良緣。二八芳年九十儀。雙蛾獨在衆女先。宛轉羞顔纔三日。皎潔深情期百年。奉盈唯解心逾小。顧影寧誇寵獨專。新歡未足生別離。回首含嚬去遅遅。蒼茫海島隔千里。日夜思君君豈知。瓊樓畫堂入夢想。茅屋柴扉寄生涯。父亡母老兄弟散。此身天地更何歸。漫同鮫人灑感淚。聊待靈槎卜佳期。悲來陟高欲相望。極目烟波斷歸航。靑鳥不來碧雲合。美人消息何茫茫。微軀敢怨妾薄命。寸誠庶幾君無病。平生恩義詎暫忘。世間苦樂元難定。嘗憂陋質荷殊眷。亦恐諐殃未自省。誰言夜愁枕席生。只擬芳心氷玉瑩。天涯春色昨夜至。入簾飛花笑獨寐。雲鬟別後罷膏沐。羞與春花爭嫵媚。簷前獨愛竹猗猗。此意要譬歲寒翠。</text>
<title>憶兒子</title>,<text>一子年纔十。長離路過千。難忘角犀相。忍隔掌珠憐。門漫終朝候。衣當幾日牽。父書須好讀。重見恐無緣。又 家書言兒別後頗長。王母在堂時。於孫曾中最愛此兒。家難慙爲父。身孤阻挈孥。鸎歌驚換節。雀乳感將雛。別久憐應長。思深怳欲呼。更悲王母愛。爾與衆孫殊。</text>
<title>暮春雨中漫賦</title>,<text>島霧濛濛水氣冥。此身滄海一浮萍。經年客鬢仍愁白。昨夜鄕山入夢靑。滿樹濃陰春欲暮。半窓微雨酒初醒。流光不駐歸心折。目極傷神涕自零。再疊柴門咫尺海冥冥。孤嶼渾如水上萍。急雨驅潮天漸黑。殘花滿地樹皆靑。傷心離合雲來去。回首悲歡酒醉醒。篋裏詩書猶自在。且將文墨慰飄零。三疊幽居無事樂沉冥。流落何須歎梗萍。泛渚羣鷗憐皎皎。照盃叢竹愛靑靑。客中詩律功頗細。身外榮華夢已醒。倚杖長吟遙浦望。不知簷雨滿衣零。四疊造化茫茫心已冥。任他止坎與漂萍。好將身世終浮白。那用功名耀汗靑。濩落難希中令考。沉酣不願左徒醒。百年榮悴同歸幻。試看花開忽復零。</text>
<title>夜聞杜鵑</title>,<text>客枕長無寐。寃禽故傍鳴。山哀生遠響。月吊逼微明。舊國三春思。孤臣再拜誠。襟前與花上。淸血較誰贏。又 世傳杜鵑懼爲烏鳶所攫。晝伏夜啼。而古人未甞云此。東國中華之鵑。抑或有異耶。晝伏應多苦。宵啼獨自憐。無心競鸎燕。竄跡避烏鳶。炎海飛難度。巴山夢幾牽。莫嘆鄕國遠。猶免網羅纏。</text>
<title>六言</title>,<text>海天乍雨乍晴。村酒半酣半醒。孤枕空齋獨睡。誰人爲掩風欞。</text>
<title>春盡次唐詩韻</title>,<text>寂寞閑庭掩夕昬。枝枝綠遍舊紅痕。流光九十逝川水。遠道三千絶海村。愁鬢伴衰芳草色。哀詞獨吊落花魂。春歸猶得年年至。孤客何時返故園。</text>
<title>獨立</title>,<text>暮潮初上夕陽低。獨立荒庭意轉迷。饁婦農人皆伴去。林鴉簷雀亦雙棲。</text>
<title>聞鸎</title>,<text>小窓孤眠起。曉鸎喚前林。裊裊鸎聲遠。䓗䓗林木深。林深望不見。但聞送流音。</text>
<title>夏日獨坐</title>,<text>遅日如年長。幽人似僧閑。獨坐孤村靜。柴扉掩空山。營巢燕下上。喚友鸎綿蠻。此心惟寂寞。時物紛往還。</text>
<title>端午日。憶廣陵懷川先墓。二首</title>,<text>去年手掃蘆山墓。今日魂隨竹浦舟。憑仗南風寄雙淚。遙和雨露浥松楸。新阡草沒貞民里。舊宅堂空嘉會坊。一子三孫皆海外。誰將麥飯薦端陽。</text>
<title>喜雨</title>,<text>望望三旬旱。欣欣四野霖。唯須盡地力。自可見天心。色借枯苗潤。聲添涸澮深。流人無一畒。鼓腹亦謳吟。</text>
<title>霖雨夜坐</title>,<text>絶海疑無地。霪霖若倒江。門前誰裹飯。谷裏不聞跫。鼠齧喧空盎。螢流透破窓。悄然中夜坐。愁恨劇塡腔。</text>
<title>仲夏晦日</title>,<text>夏令行逾半。鄕心坐覺賖。日長唯益睡。客久漸如家。汲水澆籬菊。臨飡摘圃瓜。猶堪慰漂泊。何必起嘆嗟。</text>
<title>內來 留兒女而來</title>,<text>片舸層溟水。長程六月時。窮荒誰我訪。遠謫獨君隨。兒女情能割。驅馳病不辭。依然秉燭夜。拭淚喜兼悲。又結髮情無極。齊眉禮不愆。鹿車違共挽。鯨海愧從遷。辛苦容逾瘦。悲憂涕幾懸。終身負仰望。相對只相憐。又一別杳期斷。重逢眞夢如。秪言仍永訣。豈意此同居。淚臉憐猶濕。愁眉愛漸舒。還因會家室。倍憶倚門閭。</text>
<title>澆蔬</title>,<text>曳杖侵繁露。澆蔬汲細泉。淸晨炎氣薄。長夏野情偏。瓠帶花纏屋。茄垂子滿田。讀書空半世。學圃自今年。</text>
<title>余以去歲六月二十三日離家南來。今遇玆日。感而有作。</title>,<text>惻愴城西路。肝腸斷去留。猶殘離母淚。長結戀兄愁。別日渾如昨。流年訝已周。天時悲冉冉。海水恨悠悠。</text>
<title>漫吟</title>,<text>熇暑雖云苦。荒居且喜深。山風喬樹得。竹日小庭沉。酒有妻斟酌。門無客訪尋。詩成不幽獨。好伴衆蟬吟。</text>
<title>新秋雨中</title>,<text>客有新秋感。人無舊雨來。流年催鬢髮。窮巷遍莓苔。櫪馬如吾瘦。階蛩共爾哀。天涯又歲晏。此意轉難裁。</text>
<title>秋日書懷</title>,<text>泠泠露墜葉。切切䖝喧砌。凉飈遆炎瘴。秋色生荒裔。昔疾暫欲蘓。新悲轉自係。北望彌日夕。南來涉期歲。憂多遺死生。跡孤忘身世。寂寥縱愜意。離索難禁涕。苦心詎卷轉。沉思秪含閉。深宵照孤月。獨立送遐睇。天高竟孰問。海闊諒無際。</text>
<title>次杜詩促織韻</title>,<text>繰縷元由繭。杼機豈屬人。蛛絲纖可取。螢火朗堪親。咿軋偏鳴夜。辛勤每達晨。衣裘成此響。誰假更誰眞。</text>
<title>九日</title>,<text>佳節頻驚屬異鄕。炎荒稍覺動微凉。二年瘴海人長病。九日霜風菊自芳。老母稚兒徒夢裏。弱妻嬌女且身傍。不堪羇思兼秋恨。謾把詩膓付酒觴。</text>
<title>效杜詩九日登高</title>,<text>露冷林踈䖝語悲。天長海闊鴈來遅。無多短景茫茫去。不斷凉風嫋嫋吹。雙淚感時誰送酒。一身望遠只吟詩。蕭條猶着枯荷葉。憔悴羞簪艷菊枝。</text>
<title>九日望夜月 余以己巳七月來南。見月至此凡十五回。</title>,<text>千里長安月。隨人渡海南。光飜苦霧散。影射積波涵。十五回相見。盈虧理已諳。慇懃許心照。皎潔倍情含。</text>
<title>島中柿罕。海賈來賣得數顆。因憶蘆山有感。</title>,<text>珍果窮荒未易求。團團數顆自商舟。赬虬戱海遺神卵。甘露凝盤潤渴喉。却憶蘆山紅滿樹。正同楓葉爛深秋。蓴鱸謾惹思鄕興。萍梗其如逐水流。</text>
<title>夢覺</title>,<text>夜漸將愁永。家唯借夢還。窮秋絶海外。殘月小窓間。覺後身仍遠。懷來涕自潸。朦朧擧愁眼。髣髴見鄕山。</text>
<title>夜坐</title>,<text>靜夜坐暗窓。凉風起虛簷。月上叢篁外。玲瓏如隔簾。階䖝寒轉咽。草露冷偏霑。蕭踈亦可賞。幽寂諒無嫌。</text>
<title>秋望</title>,<text>淸秋眺望遠。木落山氣爽。晴天靜無風。孤村炊烟上。稻畦稍刈穫。野色轉莽蒼。蕭條聊極目。惆悵久倚杖。</text>
<title>朝陰</title>,<text>朝陰帶片雨。晩景漏餘暉。寒風斷續起。落葉高下飛。愁容傍衰草。生事對柴扉。沉吟寄遠想。獨鳥天邊歸。</text>
<title>紅葉</title>,<text>霜露醲於酒。楓林醉色紅。蕭條愁客鬢。白髮生秋風。</text>
<title>卧吟</title>,<text>寒宵未半已如深。遠夢初回杳莫尋。墜葉得風鳴破牖。繁霜如雪着單衾。無衣無食聊高卧。多病多憂只苦吟。千悟應資二年謫。古人誰獲此時心。</text>
<title>感物</title>,<text>遠謫安時命。窮秋感物情。風霜亦是敎。榮悴本相更。深荷仁天大。寧嗟病葉輕。踈林相對處。寒月照心明。</text>
<title>月夜</title>,<text>境絶遺塵慮。宵深閴衆聲。雲開天宇曠。月浴海波明。灝氣盈襟爽。浮光溢目淸。還忘在羅網。只道近蓬瀛。</text>
<title>獨立</title>,<text>山晩牛羊下。簷喧鳥雀歸。村燈射籬映。野樹入烟微。天末三秋盡。心中萬事違。茫茫獨立處。身世足霑衣。</text>
<title>落日</title>,<text>落日無情去。寒潮有信歸。林深稍鴉集。徑暗已人稀。暝色山山遍。秋聲樹樹飛。徘徊敦竹杖。索寞掩柴扉。</text>
<title>夜答錫弟書。感舊有作。南來弟送于良才。書言欲來訪。以親獨在不果。</title>,<text>中表情親莫我如。不堪分散已年餘。孤燈寒雨三更夜。絶海空山一紙書。蕭寺同棲長入夢。郵村別淚尙霑裾。知君自有游方戀。那得窮荒訪謫居。</text>
<title>節過授衣。幼女號寒。爲賦長篇遣懷。</title>,<text>九月天氣肅。長幼斯授衣。貴賤雖異服。禦寒皆及時。砧聲起四隣。刀尺家家持。嗟我一布衣。冠裳本不期。邇來千里謫。未齎數金貲。一衾過十年。一襦近二朞。雖寒亦不忍。所悲小女兒。垢衣短且薄。補綻何離披。不裙復不襪。赤脚步躕踟。凝霜集踈牖。朔吹捲茅茨。啼呼走母懷。凜慄粟生肌。抱持體相溫。母女俱涕洟。南荒地常煖。秋盡寒氣微。而汝尙號寒。無衣乃如斯。因念汝兄姊。爺孃遠別離。顧復嗟無人。伶俜良可思。京洛又早寒。辛苦應倍之。淵明昔有語。使子困寒飢。彼猶安田廬。團圓得相依。豈如隔童稚。骨肉散天涯。眼前且堪傷。異地則可推。彼哉富貴家。養子肆嬌癡。錦衣與綉褓。曲房兼重帷。豪奢以生長。義方不曾知。窮儒無以養。溫飽非所希。女長示圖史。男大敎書詩。德慧從此生。艱難諒所資。富固不須羨。貧亦不足悲。携兒坐朝暾。曝背聊自怡。兒兮宜樂此。莫道父不慈。</text>
<title>再逢母親壽辰於謫中。詩以言志。十韻</title>,<text>此日眞堪惜。親心想亦悲。三男皆海外。一女又天涯。無復斑衣戱。應添鶴髮垂。少孤唯仰恃。多難重貽罹。烏哺嗟深愧。猿腸恨可知。愁憂心莫慰。疾病體仍羸。未報如天德。長懸異地思。孤雲勞望望。暮景願遅遅。陟屺空連歲。稱觴定幾時。遙將千里意。深祝萬年期。</text>
<title>初冬遣悶</title>,<text>百念縈懷萬事違。所憂非是在寒饑。窮陰正感龍蛇蟄。薄暮空看鳥雀歸。歲月茫茫行欲老。乾坤蕩蕩獨何依。猶能曳杖歌商頌。響振霜林葉葉飛。</text>
<title>聞弟病</title>,<text>汝疾聞良苦。吾身覺不寧。地無醫與藥。居秪影隨形。夜思添風雨。朝吟感鶺鴒。深憂看漲海。一札半年經。</text>
<title>貧居</title>,<text>寒烟欲斷朔風吹。稚女無衣婦忍飢。逐客貧居空四壁。篋中唯自富新詩。</text>
<title>讀退之河之水。有感于懷。效作海上月二首。憶從子春澤。</title>,<text>海上月。明明光。人不如月徧四方。有姪奉母在漢陽。骨肉分離兮心不能忘。月又圓月又缺。二歲空見月。嗟我所思。曷月而覿。其二海上月。光明明。人不如月千里行。有姪奉母在漢城。骨肉分離兮我何爲情。晨昏于堂。拜掃于墓。昆弟皆遠。唯汝是付。</text>
<title>至日次杜詩韻</title>,<text>一陽猶復窮陰節。萬死長爲絶域人。連歲不堪遙去國。佳辰况是倍思親。愁添綉線憐西日。眼想鑪香戀北宸。竹浦無因通漢水。釰門那獨阻咸秦。</text>
<title>冬夕靜坐</title>,<text>凜凜送徂歲。棲棲羈絶徼。生年漸有涯。世故莽難料。有身那免患。無名庶觀妙。樹高響寒風。窓虛納晩照。冥心坐窅然。不復煩謌嘯。</text>
<title>宴坐</title>,<text>跡晦長流裏。心澄宴坐時。榮華難久處。灾疾荷深資。風捲雲無影。霜繁竹有枝。寒天看物色。吾道復奚疑。</text>
<title>天寒</title>,<text>日短天寒風更鳴。層氷極浦望崢嶸。如今炎海同燕谷。誰遣陽和律裏生。</text>
<title>新年憶叔父伯氏瑞弟鄭氏妹</title>,<text>一別成三歲。諸親散四方。露梁書阻絶。瀛島路微茫。行坐吟空苦。嬋媛詈可忘。飄淪思骨肉。愁寂斷心腸。</text>
<title>遠望</title>,<text>落日荒山外。孤烟極浦濱。聊窮遠望眼。默數暮歸人。</text>
<title>新春卧病</title>,<text>歲往人猶滯。春生體未强。空囊支旅食。伏枕度流光。有病何須惡。居貧固是常。窮來一寸鐵。淬礪要逾剛。</text>
<title>島俗陋甚。次杜詩俳諧體韻遣意。地狹粟貴。雖豐年價高。地無市。捕魚出賣陸地。故島中魚産甚貴。</title>,<text>可異他鄕俗。難宜逐客居。年豐粟如玉。海遶食無魚。交易言皆詐。尊卑禮甚踈。舒憂我書在。餘外儘從渠。又 島人性吝且詐。凡於買賣。皆預爲期。而到期不償其價。土風尙鬼。而言二月有神。尤極忌畏。俗好訟。骨肉輒相爭。土巫祀神。每持大竹竿而舞。稱以神依而降。糞田皆用海藻。僻絶同珍島。荒殘劇固城。人多二月忌。訟昧六親情。神託持竿降。田須糞藻耕。終然何歎陋。忠信自平生。</text>
<title>春日</title>,<text>迢遰長爲客。慇懃再見春。海山應識我。花竹又宜人。日暖波光媚。天晴野色新。窮居亦有樂。時物况怡神。</text>
<title>春賞</title>,<text>擧目迷春賞。行吟賴杖扶。草生心已死。花滿意還孤。欝欝時方好。欣欣物各娛。自知非卉木。那復變榮枯。</text>
<title>漫題 時有病。而得藥無由。又適種瓜。故五六及之。</title>,<text>跡遠何須起歎嗟。身閑還覺厭喧譁。機心已絶鷗常狎。懶性相宜蝨屢爬。交態今無宋淸藥。生涯古有邵平瓜。極知榮悴皆非我。一任開花與落花。又已分炎洲作我家。寧思杜曲舊桑麻。殊音慣聽能怡鴂。荒藪長隣不畏蛇。章甫固知無用矣。虗舟那復有呼耶。他鄕故土隨安處。何必偏懷下澤車。</text>
<title>志別</title>,<text>浮萍逐流水。漂轉無定時。有女嫁窮人。一生唯百罹。于歸十九歲。少會而多離。况此千里謫。耿結經年思。情深念窮獨。義重輕驅馳。不忍久隔絶。相隨到天涯。異方幸同居。辛苦甘如飴。南來席乍煖。北去涕又垂。離腸長宛轉。世事多參差。此別最難別。後期杳莫知。又漲海無涯水。峻嶺盤天途。連年五六月。僕倦又馬瘏。海闊不憂涉。嶺險不憚踰。去今爲思子。來曾爲從夫。平生處深閨。弱質病且癯。憂患若固行。不復自愛軀。嗟君識恩義。愧我何迷愚。投荒罪猶餘。窮苦及妻孥。不如林間鳥。雌䧺共將雛。何以送遠道。但禱神明扶。又契闊隨千里。團圓未一朞。飢渴思長共。門戶奈要持。姑老奉養急。兒稚顧復誰。况女年過笄。桃夭恐違期。網羅吾未去。道路子獨疲。晨昏替子職。檟楚兼母儀。中門少父戒。想見唯結縭。可憐一婦人。身當衆責埤。旣能從禍難。且復盡孝慈。辛勤來去間。情禮動合宜。又 五六以上記內所云未來夫婦離。旣來母子隔。依依此去恨。又較未來劇。一念懸兩地。寸腸斷不惜。更悲在腹兒。父面應難識。人皆樂子夫。子獨常分析。但願俱聚集。亦何怨流落。去意辭條葉。留踪入籠翮。何當展鎩翮。葉間好棲息。離合固有數。衷情諒無易。已許心如玉。直期頭俱白。</text>
<title>麥浪</title>,<text>荻岸寧爲水。平田渺漲波。雪消藍色活。風偃縠紋多。雉起疑鷗泛。農謳當棹歌。滔滔孟夏後。猶似見黃河。</text>
<title>積雨</title>,<text>積雨人長卧。深林鳥獨廻。三年安坎止。萬事任環回。蒼白看雲變。靑黃認木灾。極知詩亦妄。乘興復聊裁。</text>
<title>自五月雨。七月不止。</title>,<text>一雨彌三月。高原變漲渠。鵠飢憐久病。豹隱羨深居。片土乾安得。重雲欝自如。小洲危欲沒。嗟我恐爲魚。</text>
<title>病裏</title>,<text>病骨日淸虛。靜卧觀無始。彭鏗固窮夭。髑髏未甞死。灾疾亦何資。是身元非己。聚散浮空雲。流馳赴壑水。一笑已脫然。兪扁徒爲爾。</text>
<title>秋後逾熱排悶</title>,<text>島暑老逾熇。執熱拘荒村。巨浸偪蒸欝。深薄圍炎昏。赫曦徹淵天。魚爛鳥不飜。露脚思層氷。披襟想寒門。一天同暑令。澤國劇高原。諒坐地卑下。何至內熱煩。詩成詠穆如。舞雩那足論。</text>
<title>大蝗行</title>,<text>去年久旱且惡風。今年苦雨仍大蝗。滛霖蒸濕産醜種。滿野薨薨競飛揚。須臾食節復食根。詎望有穎與有方。畎畒蕭條漸無靑。可憐嘉穀萎而黃。老農投鋤對禾泣。閭里相唁色凄凉。小島磽确粟如玉。何况年年洊失穰。居人有田旣云急。遠客餬口尤可傷。胡爲我來三歲間。旅食再與凶年當。歎息無面見父老。吾道豈不如庚桑。未知皇天亦何意。偏使此地頻罹殃。投荒猶恐未自省。無乃又欲餓其腸。平生願不在溫飽。豈以顑頷慕持粱。極知貧賤是玉汝。古人有言吾敢忘。顔氏之樂季氏富。得失何須較而詳。欣然稽首拜天賜。遮莫盎中無見糧。</text>
<title>新秋對酒</title>,<text>客意愁誰語。流年奈若何。是身知有幾。此酒恐無多。時至羣虫響。天空獨鳥過。尊前漲海接。萬古一滄波。</text>
<title>閏七月七日 是日不雨</title>,<text>新月依然映舊眉。金風玉露宛前時。今年應喜佳辰再。無復汍瀾作雨垂。又帝女應嫌隔歲離。璿璣偸斡重爲期。一年天上相逢再。遠別人間見幾時。</text>
<title>柴門夕景</title>,<text>山日下高舂。海樹倒層陰。微風送夕凉。滿野起䖝音。小犢草間歸。孤烟屋上沉。蕭條田野景。牢落鄕關心。柴門立於獨。暮潮眼前深。</text>
<title>早秋夜坐</title>,<text>獨坐對殘書。悠悠覽千古。窓明半夜燈。簷暗新秋雨。居閒愛寂寞。味道甘窮苦。蕭然娛一室。不覺非吾土。</text>
<title>風雨夜甚不能寐。曉眠而覺。天晴日出。</title>,<text>宿雨歸林薄。朝陽入窓櫳。脩篁偃踈籬。如帶前夜風。殘睡乍驚起。物色怳異同。</text>
<title>月夜對卷獨酌</title>,<text>空谷新秋夜。醉吟一編簡。林近螢流卷。簷踈月入盞。獨飮仍獨咏。世固少靑眼。</text>
<title>新秋觀月。到曉不眠。</title>,<text>卧看凉月生。起來望東山。白露洗淸輝。蒼蒼烟樹間。百䖝夜皆鳴。小澗亦潺湲。行吟不覺曉。蕭散思自閒。</text>
<title>題寓舍壁</title>,<text>茅簷短短竹扉踈。老屋三間亦有餘。洛下海南均異土。所嗟二陸未同居。</text>
<title>獨立</title>,<text>新秋田野稻花盈。獨立柴門竹杖輕。衰草䖝聲如有感。斜陽雨色却無情。雲天悠遠歸心折。烟海微茫客意驚。忍制潺湲雙淚下。不禁蕭颯二毛生。</text>
<title>村景漫吟</title>,<text>溪流淸淺橫門。禾黍高低繞村。不覺飄淪海島。還疑歸去田園。</text>
<title>籬下</title>,<text>籬下寒潮漲欲歸。山頭落照淡無輝。連天篁竹幽居僻。滿地莓苔過客稀。老樹荒庭秋漠漠。棲鴉赤鳥 鳥似是島 晩依依。鄕園遙在浮雲外。魂夢猶難得奮飛。</text>
<title>竹裏</title>,<text>深色抱幽棲。踈枝漏遠眺。誰言天不見。猶得月相照。</text>
<title>食菁莖羹</title>,<text>窮居謀晩食。荒圃擷叢菁。要救中腸飢。那須下體幷。微微調白鹽。淡淡煑靑莖。黃粱會新炊。幸比不糝贏。露葉凝唇馨。風芽沁齒淸。欣然易爲食。甘滑難俱名。素病未良食。一升下孔明。我匙何忽健。此腹今始盈。萬錢止一飽。五鼎空大烹。天機反嗜欲。腊毒誠足驚。苟能知此味。何難百事成。膻腥詎敢當。陋矣嗤顔生。何由與衆共。擧世安菜羹。有美豈勿語。爲反蘓氏評。</text>
<title>曉</title>,<text>月昏燈滅曉風生。孤枕虛齋客睡驚。絡緯聲中秋最入。芭蕉葉上雨偏鳴。幽憂欝欝盈三歲。殘夢茫茫亂五更。此夜空吟七字苦。淸朝應見二毛明。</text>
<title>姪春澤從伯氏于耽羅。見海月有感。用坡翁江月詩韻。賦五章而眎余。余輒和之。此所謂千里所共。而對景幽吟。亦可想異地顔面爾。坡詩因杜詩四更山吐月。排更次爲五首起句。春詩亦逐更係以海月生。而自一更至五更而生吐者歷徧弦望眺朏。非就一夜而詠。余則始之月出。終之月低。以詠一夜之景。</title>,<text>一更月出海。金波蕩碧瀾。城市曾遙望。滄洲此近看。却忘在炎荒。渾疑游廣寒。嘯咏酬淸景。莫敎空夜殘。又二更月聳海。皎皎如不夜。流雲洞開捲。淸影紛射下。相隨杖可倚。相問酒以藉。依然舊鄕看。如得親朋話。又三更月臨海。月下離思起。光輝共遠邇。骨肉分彼此。人生不如月。顔面阻雲水。相望不相見。望月聊爾耳。又四更月斜海。俯仰盡虛明。色映中心潔。波侵感淚橫。羇踪三歲留。飛轍千里行。何由託夢魂。流歇照鳳城。又五更月低海。餘輝更淸幽。感歎蘓公詠。想像合江樓。過子又隨遷。對月和千秋。公去月獨在。達曙空悲謳。</text>
<title>遣意</title>,<text>踈雨蒼苔巷。殘陽白竹扉。身危從在網。心寂自忘機。獨倚孤筇立。遙看倦鳥飛。悠悠聊見意。落落不思歸。</text>
<title>風雨終日。獨坐無聊漫題。</title>,<text>風雨凄然晝掩扉。終朝不語坐如癡。涓涓薄酒誰同酌。黯黯幽愁只自知。</text>
<title>一飯</title>,<text>一飯無餘事。三年剩苦情。虛窓當落照。老樹送寒聲。默默支頤坐。漫漫信杖行。此懷兼此境。應是抵今生。</text>
<title>中秋陰雨不見月</title>,<text>準擬中秋待月團。新詩聊問玉樓寒。窮人勝事天應惜。苦雨凄風到夜闌。又 連年中秋皆陰嫦娥獨宿爲誰容。佳節連年對鏡慵。猶恐月窺氷玉色。故敎雲霧掩重重。</text>
<title>獨夜</title>,<text>虛窓影動燈搖焰。孤枕寒生雨送聲。夢覺酒醒身獨卧。壁間唯有一蛩鳴。</text>
<title>次鄭德昭 亨晉 寄眎韻</title>,<text>孤客丁年鬢已霜。端緣親愛水炎鄕。三秋鴈信長稀少。兩地鯨波共渺茫。同病半生猶未健。殊方一別永相望。新詩不减聞跫喜。遠意慇懃枉問湘。</text>
<title>又以短律。謝牋紙之惠。德昭爲造小牋七十以遺。俾作家書。</title>,<text>七軸新牋紙。千重遠地心。㨾同洪度小。情較右軍深。島市寧高價。鄕書賴嗣音。仍將題數句。報謝當雙金。</text>
<title>又題 二絶○妹從夫在康津。瀛洲沃洲。濟州珍島別號。三地相去皆不遠。余所居獨敻絶。</title>,<text>弟兄三島各飄淪。有妹迢迢亦海濱。同是流離還羨爾。瀛洲入望沃洲隣。右憶妹長兒奇俊次純明。更喜前年得小甥。自愧舅愚那足似。袁楊可繼爾家聲。右憶甥</text>
<title>九月八日</title>,<text>愁惜流年去。貧慙令節來。重陽指日近。片雨與時催。易改霜蓬鬢。難謀露菊盃。唯須排勝語。準擬詰朝裁。</text>
<title>九日和杜詩</title>,<text>故事徒然憶落帽。孤囚何處可登㙜。愁中佳節空三過。客裏幽懷豈再開。憔悴苦遭黃菊笑。慇懃難見白衣來。羇危寂寞應無已。歲月容顔只共催。</text>
<title>漫吟</title>,<text>浮生易盡恨難終。今夕斜陽昨夜風。一片孤雲何處托。千尋積水幾時窮。家山渺渺愁眉外。身世茫茫醉眼中。三歲謾將詩百首。伴吟春鳥與秋虫。</text>
<title>月下對菊</title>,<text>黃花開正好。皎月光又盈。惜無一樽酒。寫此三秋情。幽吟風露下。景淸詩亦淸。心期寄東籬。嗟我復爾生。</text>
<title>夕坐</title>,<text>茅簷返照隱。夕坐憑踈欞。回風掃落葉。古木餘空庭。寒虫漸寂寞。晩菊暫芳馨。秋懷自多悲。非是爲拘囹。</text>
<title>晩登小園</title>,<text>故園已息念。絶裔還堪寓。久結猿鳥侶。稍深山海趣。落照帶寒潮。淸霜醉老樹。登臨且寄興。長嘯秋天暮。</text>
<title>霜海</title>,<text>霜海琉璃色。秋山錦綉紋。蓬壺隣淺水。京國渺浮雲。世棄那妨遠。身閒幸絶紛。吟詩漸不俗。欲要衆仙聞。</text>
<title>夜思</title>,<text>獨立小庭中。相親只一筇。天寒星欲動。夜久露偏濃。破屋明隣火。空山響遠舂。此時雙闕下。長樂想鳴鍾。</text>
<title>晏起</title>,<text>窮巷喧聲遠。幽居睡起徐。烟開山日聳。潮暎海霞舒。無事門猶閉。耽閑首不梳。聽鷄鞴馬地。身世已相踈。</text>
<title>有感</title>,<text>結髮曾懷許國心。登朝非是戀華簪。五年事逐浮雲變。千里愁看漲海深。天末孤光流短景。雨餘寒氣結層陰。脩名未立身將老。歲暮殊方抱膝吟。</text>
<title>見小弟符詩感而和之</title>,<text>南北東西各落然。三年骨肉散如烟。伶俜鶴髮誰同老。唯有阿奴在眼邊。</text>
<title>斯道</title>,<text>古來斯道屬艱難。得喪那須更控摶。馬放聊隨孤鴈伴。鳳飢羞與衆鷄餐。茫茫積水天疑濕。漠漠窮陰歲正寒。拄杖徘徊歌一曲。風篁爲我響琅玕。</text>
<title>三年海外。逢母親壽辰。不勝遠慕。作小詩四疊。以寓祈祝之誠。</title>,<text>十月十五日。是我母生日。天涯共望月。祝壽恒如月。其二十月十五日。三年母子隔。無因赴北堂。徒自仰南極。其三十月十五日。千里阻稱觴。聊將滄海水。遐筭添無疆。其四十月十五日。何以慰吾母。海上有蟠桃。願携萬顆壽。</text>
<title>有感</title>,<text>千里漂萍遠。三年轉燭忙。隣家歌遞哭。野草露更霜。牢落羇人意。蒼茫返照光。浮生都過客。何處是眞鄕。</text>
<title>雪後卽事</title>,<text>半壁小窓明。盤膝坐亭午。風篁晴雪落。疑聽深林雨。天寒屋無人。寥落如空宇。小童借書還。日晩始開戶。</text>
<title>寒夜</title>,<text>寒夜遙聞皷。孤村獨閉門。林踈飜暗鵲。浦冷叫離鵾。掩卷心偏感。挑燈眼轉昬。須成旅窓夢。且返故園魂。</text>
<title>一鶴</title>,<text>一鶴飄南海。三年未北飛。高軒那望寵。華表只思歸。</text>
<title>遣憂</title>,<text>時命那須恨。吾生自不遭。煩憂齊疊嶂。末路險層濤。海霧寒猶漲。陰風暮更饕。天機與世故。獨坐首空搔。</text>
<title>歲暮雨中</title>,<text>歲暮茅簷下。蕭蕭寒雨滴。寒暑時紛換。榮枯心已寂。身同酒爲偶。病與書成癖。世事旣相間。幽居漸自適。虗窓俯前浦。暮潮送暝色。可憐波上鷗。炯炯暗中白。</text>
<title>辛未十月二十八日。余卧病竹泉寓舍。曉夢與伯氏曁從兄。行到一山。有泉出谷口。迤流嵁巖間。匯成二潭。潭皆石凹爲底。淸瑩秀澈。林木雲山。倒影玲瓏。其奇麗殆不可狀。余兄弟前坐潭上。或濯手而嬉。或酌水而漱。甚歡適己。而微風徐來。潭水生波。淪漪滉漾。雖細縠纖鱗。不足喩其紋。余欣然謂二兄曰。此非文章之至觀乎。因忽蘧蘧。二兄之音容。猶若相接。而水石泠然在目。噫。余別二兄已三歲。戀慕之發乎夢寐如此。此非偶然焉耳。試以夢占。夫兩澤。乃朋友講習之義。而風行水上。文之至也。顧余素無交友。自幼唯兄弟相師友講習爲文。而今皆隔絶。每興獨學之歎。乃有此異夢。意者此生庶或重會。同尋舊學之淵源。如兩澤之相滋。而以成風水之文也耶。是雖未可知也。而姑作詩志之。用慰離索之懷。</title>,<text>源泉涌深谷。流派鍾雙潭。石坳疑鑿玉。波匯若染藍。互聞鳴佩環。並覩映雲嵐。聯翩我弟兄。潭底影成三。洗塵胷襟爽。漱瓊牙頰甘。微風更會至。泓水與交含。縠羅紛浣濯。鱗甲錯飜涵。對此心同愜。相將興正酣。淸區失蕉下。病枕仍天南。嗟我少朋知。友于唯平湛。塤箎曲未卒。風雨悲何堪。遙憐咏池草。最恨隔雷儋。深情兆夢寐。舊學思討談。水風文可觀。麗澤象宜參。文會庶前徵。詞源期共探。餘生倘重覯。此義須相諳。</text>
<title>望閑山島。懷李忠武。二十韻○島卽公勦倭處</title>,<text>緬憶雲雷際。曾聞竹帛名。長蛇當荐食。虓虎展威聲。擊檝狂瀾豁。揮戈落日明。風生幾催鷁。血漲累屠鯨。黑齒扶傷急。丹心矢死貞。中權総艫舳。南紀屹干城。克復誠深賴。膚公莫與京。三周喧皷響。五丈隕星晶。身死師仍捷。神傳畫最▣。流風千里振。寰海百年淸。孤嶼今猶識。高牙昔所營。波腥疑洗劍。雲散怳揚旌。絶域離尤客。寒川吊古情。從來慷慨切。况乃慕懷傾。悵望風濤遠。蕭條歲月更。忍看毛遂語。難比邵陵盟。此意從誰說。如公可復生。心同狀太尉。跡阻頌營平。感激思敷袵。飄零負請纓。九歌醉更續。一唱淚先盈。</text>
<title>李南陽 興稷 挽</title>,<text>稼牧留遺澤。怡愉訓義方。家風推孝謹。政績著循良。閔損曾無間。顔丁更善喪。繐帷仍堊室。行路也悲傷。又累世通家誼。諸郞托契情。榮枯寧有改。喪難互相嬰。南陌秋風巷。西原露草塋。稀齡飜一夢。哀挽感平生。</text>
<title>盤谷後九歌</title>,<text>余於己巳秋。作盤谷九歌。以寫分離之苦。未幾王母永違。弟投荒妹落南。其悲哀憂傷。不翅倍蓰於初。人事之變轉甚。而顧余俟罪亦已三歲。俯仰感念。發乎呻吟。遂續爲後九歌。有客有客天南邊。居然一謫已三年。疾病飢寒久安命。死生契闊休問天。一身萍流斷歸期。萬事瓦裂餘詩篇。嗚呼一歌兮續舊闋。我歌何時可斷絶。其二王母王母命何奇。少經喪亂老貽罹。生離遂仍作死別。海闊天長痛無涯。一子三孫隔千里。侍疾送終唯童兒。嗚呼二歌兮歌變哭。隙駟倐忽三年促。其三有弟有弟母所託。不意復隨二兄謫。蕭蕭鶴髮更誰將。落落鴈行皆遠隔。駒城留別淚猶垂。鯨海分投恨何極。嗚呼三歌兮聲幽咽。此歌悲與前歌別。其四有妹有妹落海濱。稚兒滿前生理貧。深閨宿昔秪嬌養。末路流離飽悲辛。嗟爾遠母亦固然。顧我三人未慰親。嗚呼四歌兮潮聲和。此潮倘向耽津過。其五短檠短檠一燈冷。夜夜殘書伴孤影。已知蓮燭非所望。將比螢囊亦云幸。床頭墻角儘飜覆。且照騷人寸心炯。嗚呼五歌兮歌辭好。枯燈結花如相勞。其六四島茫茫積水阻。弟兄鼎分叔中處。一家胡爲皆海中。魚鼈鼃龜與同渚。古來吾道固如是。浮海曾聞尼父語。嗚呼六歌兮風濤起。師襄遺聲在海水。其七海寒多風徂歲暮。水氣慘慘玄雲布。窮陰滿地欝不開。短日下山那暫駐。黃昏獨立短褐弊。陽春未回誰汝煦。嗚呼七歌兮彌激烈。終不要人吹暖律。其八前有浦兮淸且碧。有鳥日浴如雪白。雪毛皎皎照波明。猶恐或混羣鴉黑。憐汝羽毛反易累。下有罻羅上矰弋。嗚呼八歌兮雜新聲。水鳥對我和而鳴。其九人生哀樂榮枯本無端。花開葉落斯須間。京華佳麗已絶念。海島荒凉那復嘆。空谷幽篁久相隣。徙倚慇懃共歲寒。嗚呼九歌兮振飢喉。響滿天地無人酬。</text>
<title>辛未除夜</title>,<text>去日皆堪惜。今胡倍愴情。羇蹤滯千里。殘歲盡三更。酒薄斟難醉。燈枯剪不明。身居魑魅地。爆竹欲誰驚。</text>
<title>壬申元日 是日作家書</title>,<text>年年元日共愁來。欝欝孤懷豈易裁。徂歲秪能添鬢雪。新春猶未暖心灰。炎洲氣與東風動。故國書隨北斗廻。還恠流光唯不棄。窮荒千里屢相催。</text>
<title>人日</title>,<text>此日題詩秪獨吟。四年爲客負光陰。天南地暖歸鴻早。海上春生暮靄深。殊俗笑談那可接。故園梅柳竟誰尋。江湖佳興今牢落。滿地風濤道路沉。</text>
<title>晴望</title>,<text>海上春來陰雨多。茫茫雲霧共相和。今朝日出登高望。唯見靑天映碧波。</text>
<title>春懷</title>,<text>浦樹枝枝變。園禽語語新。春天千里目。炎海百年身。謾憶西疇事。長爲北戶民。流光那有繫。末路轉無津。又山海長深阻。光陰幾換遷。春生久客裡。日落獨吟邊。北極遙歸鴈。南天暗墮鳶。羈心與時物。索寞又今年。</text>
<title>一室</title>,<text>一室殊方寓。虛窓獨坐時。門關如爲病。身瘦類緣詩。鼠拱荒階穴。䖝懸破壁絲。眼前寥落景。天外杳茫思。</text>
<title>觀海</title>,<text>觀海眞吾願。乘桴憶聖言。浮沉天地盡。出沒日星翻。旱澇那曾變。江河不足呑。還忘似鮒涸。却欲化鵬鶱。</text>
<title>志感</title>,<text>孤臣未老鬢先明。四歲遙懸一寸誠。幸荷乾坤容罪戾。那將螻蟻報生成。春來草木逢時感。病裏謳吟祝聖情。雙淚潺湲同斷港。朝朝長向海波傾。</text>
<title>感島中梅花</title>,<text>窈窕佳人落絶荒。昬昬瘴霧蔽容光。忽飛炎海三春雪。猶帶金宮五夜香。豈爲徵歌裁白苧。秪緣傷別洗紅粧。西隣騷客詩相吊。玉骨元宜鐵石腸。</text>
<title>家信久斷遣悶</title>,<text>鄕國孤雲外。音書閱月稀。一心長自苦。十口竟何依。乾鵲虛占喜。春鴻未伴歸。茫茫愁萬段。獨立對斜暉。</text>
<title>偸兒毁壁竊糧排悶 所坐舊氊幸見遺。時地甚凶荒。</title>,<text>異方淪落屬飢荒。辛苦纔營甔石糧。劇盜元難備扃鐍。窮居况自缺樊牆。馬卿空壁今皆破。王氏遺氊獨不亡。但願年豊子弟賴。嗟君無食亦何傷。</text>
<title>春朝</title>,<text>卧聞林鳩鳴。起看窓日吐。那知昨夜雨。草芽生如怒。春光信無私。芳意藹荒圃。新紅啓小萼。初綠含高樹。槜筇不暇懶。佳景盈步步。欣然此時樂。莫謂身不遇。</text>
<title>聞槽聲欣然有賦</title>,<text>新釀一斗熟。醽醁湛波生。借得小槽來。淙淙滴瓦甖。石罅細泉流。簷端踈雨鳴。依然合宮商。不必煩竽笙。非因激與梗。那有虧兼成。愁耳已全洗。塵慮亦漸淸。一聽便陶陶。不待傾深觥。新詩亦鏗鏘。朗詠和此聲。</text>
<title>哭表叔芝湖李公</title>,<text>道固難容世。公胡遂永歸。塵埃遺溷濁。箕尾返晶輝。地下無憂患。人間足是非。浮生元過隙。後死只沾衣。又 公貶所機張。在東海濱。時在謫諸公多凋喪。屈賈偏罹斥。鏗聃豈得仁。彼天難可問。此義竟誰陳。逝水奔東海。浮雲渺北辰。巫陽今不下。羈鬼自相隣。又 余忝㙜職時公爲都憲中表兼同道。窮荒各遠遷。四年書未答。一別世仍捐。㙜栢懷塵躡。江楓感夢牽。茫茫海相接。淚托暮潮傳。</text>
<title>初夏</title>,<text>花飛欲盡草生齊。綠樹陰中白屋低。門巷無人簷日永。卧聽籬下午鷄啼。</text>
<title>漫吟</title>,<text>花開花落已無心。又見殊方節序深。靑草瘴來雲暗暗。黃梅雨過樹陰陰。虗簷乳燕唯相識。空谷流鸎是好音。世事日踈身日病。閑中謾有短長吟。</text>
<title>奉和伯氏次東坡過海得子由書韻</title>,<text>同氣殊方隔。恩書不易求。孤居如結夏。離念劇悲秋。忽得看雲詠。聊寬聽雨愁。勤勤至情語。三復未能休。又和 答落句知命寧尤怨。冥心絶忮求。悲歡同幻妄。榮悴換春秋。窮獨還無事。逍遙自不愁。何思復何慮。吾道此將休。</text>
<title>奉和伯氏次東坡寄子由韻</title>,<text>愁多涉夏偏嫌永。地瘴逢秋尙覺熏。謾待雙魚來漲海。恨無連鴈到炎雲。四年親愛今猶隔。三島流離古未聞。唯有遙空千里月。淸光可效二蘓分。</text>
<title>奉和伯氏雨中次東坡過嶺韻 聞伯氏渡海時。奴僕無人色。而伯氏獨安坐如平居。且南遷四年。未甞有疾。</title>,<text>嗟兄遠謫亦能堪。荼苦寧嘆似薺甘。末路久拚羇海外。浮榮豈憶按湖南。心輕巨浸凌風浪。身健炎荒任瘴嵐。愧弟昬愚兼疾病。壯年斑鬢已鬖鬖。</text>
<title>奉和伯氏次春澤留別學童韻 春澤與普澤遆作省行</title>,<text>二姪相更涉海行。層濤視若等閑程。連年却喜風帆穩。蛟鱷猶知孝子情。又爺欲兒行兒欲留。兩情臨別共悠悠。聊移海嶠晨昏念。替慰門閭朝暮愁。又 伯氏南遷時。有子在腹。子已三歲。天涯父子還相別。客裏僮奴只共依。更恨去時兒在腹。兒今能語阻牽衣。附伯氏元韻驚風失羣鴈。海闊不相求。音信動經歲。別離今幾秋。刀圭治瘴癘。書卷遣憂愁。更勖無他語。唯宜萬慮休。已驚遠別三霜久。久見南風四月熏。春盡炎荒山暗雨。瘴來孤島海迷雲。一書問訊何能達。萬事悲凉不欲聞。回首駒城眞似夢。與君當日路歧分。蠻鄕淪謫不難堪。飽喫朝餔夜寢甘。只恨昏晨違定省。更憐兄弟散東南。音書每覺踰時月。疾恙惟愁感霧嵐。午夢未成春晝永。持盃强對雨毿毿。問字兒童送爾行。共言努力愼歸程。連天漲海音書斷。別後何堪父子情。爲爾深情許暫留。離家日月已悠悠。今朝始見開帆去。庶慰慈闈戀我愁。驛路相離曾脉脉。蠻鄕此別轉依依。乃翁自慣輕離別。莫漫前程淚濕衣。</text>
<title>馬肝硯贈李甥衡鎭</title>,<text>天馬之精降山石。骨格化爲金玉質。巧匠妙技類庖丁。紫肝新剖染鮮血。漢宮方士徒妄言。燕㙜食客踈劍術。以玆來歸翰墨塲。龍尾鳳咮爲儔匹。藝苑聲價比拱璧。詞伯爭求賞奇絶。嗟今遠屬炎洲客。章甫還同適于越。琉璃已枯夜郞道。舊學邇來磨不出。吾甥文彩幸可托。妙年淸詞與健筆。至寶端宜歸玉潤。窮途深恐累瓦裂。十襲題封遠寄與。此意丁寧須莫忽。鵶谷村龍門寺。錦囊藤笈同携挈。晴窓磨處墨花濃。彩毫濡時藻思溢。硯乎硯乎永相隨。元賓瘞毁那足說。况君三世上騷壇。主文硯是傳家物。在君又宜文章爲。盛業庶幾無墜失。今玆硯雖非舊硯。佇期詞源從此發。</text>
<title>見養叔入島書</title>,<text>嗟君移謫更何如。扶病忙開入島書。滄海舊聞斯道在。炎洲今繼逐臣居。應知往事心腸裂。况復新悲涕淚餘。差幸羈蹤與隔水。層波猶可寄雙魚。</text>
<title>人日憶養叔</title>,<text>佳節悲吟憶故人。同離舊國見新春。中心膠柒通家誼。末路參商隔海身。栢葉未能消別恨。梅花聊欲寄音塵。東西南北還難得。兩島茫茫豈可親。</text>
<title>復和求字韻。奉呈伯氏。</title>,<text>雲海連天阻。音容托夢求。書來經累月。詩和續前秋。獨樹傷春色。歸鴻起暮愁。餘因期世世。己分此生休。</text>
<title>又用前韻悼符弟</title>,<text>異地猶傷別。重泉豈望求。生胡未廿歲。恨可亘千秋。常意收兄骨。今誰慰母愁。自知哀有盡。隨爾會長休。</text>
<title>伯氏復佔畢淸陰乇羅歌。咏耽島風俗以示。余亦用其韻賦裳島之俗。而名其曲曰加羅。</title>,<text>裳郡氓風不可親。陋於耽羅薄於珍。頑嚚巧詐今成俗。多是流民少土人。颿風日夜備倭人。八鎭環居一島濱。聖代百年無海警。樓船猶自港前陳。儒士無多仍鹵莽。校宮雖在劇凄凉。不見有人能北學。空聞他邑設東堂。統營西望簇雲帆。習戰年年久所諳。試藝饗軍經十日。傍船開市會三南。冬來漁子最堪歎。出入嚴風積水間。環島漁磯皆有稅。滄溟處處亦無閑。喧喧巫覡雜歌呼。神幕家家無處無。唯言疾病皆由鬼。縱有兪倉不復須。百丈層波萬疊山。此中行路險千般。如今平地多危道。海島飜看易往還。柚熟深秋正着霜。滿籠相續渡南洋。漸看白屋餘空樹。遙想朱門賞異香。加羅山頂望㙜圍。烽火初傳夕霧披。一點平安千里報。蓬萊闕下看無疑。鯨魚之大過蛟龍。帶鏃漂從馬島風。始覺巨緇非妄語。區區那用筩兼筒。櫓聲咿軋雜謳歌。采采歸來海藻多。佇得糞田收穫足。今年那復困催科。竹浦泅人自小兒。沒深方得鰒魚肥。輕生蹈海胡能爾。多爲縣門鞭撻威。瘴癘炎蒸無處逃。腥烟四起濕雲高。南荒從古人多夭。眼看居民少二毛。運舶將關竹浦隈。篙二禱罷飮離杯。謂言船上靈蛇在。可卜帆檣好去來。</text>
<title>仲秋病裏和杜詩</title>,<text>此景如須買。何論萬錯刀。他時雖月滿。今夜更秋高。病負成三影。衰慙照二毛。窓明不假燭。倚枕且揮毫。又 所配在統制營東南極邊卽對臨鯨海。曾看照鳳城。人還有圓缺。月自遍光明。玉宇心隨遠。金波淚共傾。誰憐非戍卒。影過伏波營。</text>
<title>和李甥寄示韻</title>,<text>窮絶悲吾謫。寬閒憶爾居。已拚灰死久。唯念玉溫如。一札千重思。三冬幾卷書。鷄鳴想相警。琴瑟間珩琚。又甥舅今三歲。參商尙一陬。峽山長遶夢。海樹遠凝愁。久病偏多憶。前期可自由。難靑千里眼。易白五分頭。</text>
<title>又和五絶韻</title>,<text>澤翁文學斗山如。世世流風尙未除。自恨通家還跡阻。瓣香深負訪遺居。千里離家海外流。鄕園歸夢劇悠悠。年來强半分東峽。夜夜新添一段愁。相思無奈遠途何。一札常嘆日月多。炎海峽江千里隔。雙魚亦未達層波。寂寞漳濱病起遅。更堪親愛渺難期。北戶羇蹤分永隔。東床風度見何時。鹿車鄕里伴歸來。機杼咿唔響共催。遙想寒宵勤苦意。尺書天末首空回。</text>
<title>奉呈伯氏</title>,<text>尾閭之水鬼門關。飛鳥茫茫斷往還。骨肉一書千里外。乾坤萬事五年間。天涯卧病身難起。歲暮懷人鬢易斑。縱使語音猶可識。此生能復會容顔。</text>
<title>壽伯氏生朝</title>,<text>獨鶴南飛天一涯。羇棲此日想添悲。孤生已感涪翁語。嘉錫偏傷楚客辭。絶域稱觴誰慰意。離懷隔海只題詩。老人星見差堪喜。賴是遐齡可預期。</text>
<title>次伯氏懷養叔韻</title>,<text>幽明一隔歲三垂。漲海驚波逝若斯。以我殊方永訣恨。料君遺躅獨尋悲。竹林謾憶當時樂。風雨仍憐厚夜思。遙想瀛洲同此意。詩成欲寄倩誰持。附伯氏元韻東望露梁血淚垂。驚聞君又謫於斯。當年辱奬謝玄感。異日編文李漢悲。握手何由同一哭。見書猶得慰相思。重憐四載鴒原痛。唯願寬心勉護持。附養叔和韻生全亶荷主恩垂。零落殘魂忍至斯。鵩鳥堂前斜日淚。鶺鴒原上幾年悲。重泉北望迷歸夢。漲海西連有所思。別後存亡無限痛。與君何處泣相持。</text>
<title>復次前韻。詠叔父舊日謫寓梅樹。</title>,<text>叔父在南海。植二梅於寓舍。壬申叔父棄世。養叔移謫。見梅之憔悴欲死。憐而移植其所居。梅復藹然而蘇。爲作小賦記之。仍以眎余。余亦同賦。以寓悲慕之懷。殘梅花發想垂垂。忍憶當時手種斯。絶代芳香曾見賞。隨人榮悴更堪悲。新春不到重泉路。舊恨寧論一夜思。空谷孤根誰復愛。多情玉潤與扶持。</text>
<title>次養叔韻 二首</title>,<text>夢回關塞接天長。積水中間更渺茫。共有綵衣何日舞。並憐蘭佩至今香。已拚憂患行吾素。休把窮愁問彼蒼。最恨靑春方受謝。遙吟楚些轉心傷。親愛生離隔鬼門。望雲何處寄孤村。兩家多難眞相似。萬事傷心且莫言。白首同歸空有願。滄洲並謫幸承恩。茲遊憔悴俱吟病。中夜誰傳一氣存。望雲。南海山名。</text>
<title>李學諭 景蕓 挽 與兄景華皆登第。而家在襄陽。有父母而客死京師。</title>,<text>冥海鯤騰化。雲霄鴈綴行。微官滯鹽薤。至養過牛羊。逆旅浮生促。羈魂去路長。哀辭和淚寫。聊以慰歐陽。</text>
<title>趙陜川 景望 挽</title>,<text>淇園遺蔭舊翛踈。七字缺。結實曾期棲彩鳳。分符聊得伴銅魚。凌寒不改平生節。醫俗唯存僻地居。二字缺 新梢三四出。拂雲終見籜龍舒。</text>
<title>韓寧海 范齊 挽</title>,<text>絶海長流鬢雪盈。歸來緋玉寵專城。當時請劍猶生氣。中歲乘驄更直聲。世事榮枯雲雨變。人間存沒影泡驚。唯應泉下無窮恨。西日依依壠上明。又三年楚澤並拘囚。尺地徒勞夢裏求。穎水危蹤宜簡出。法華佳會負同遊。殿門乍喜班行接。嶺邑還嗟道路悠。離合蒼茫仍永隔。海天遼闊峽江流。</text>
<title>江華甲津感懷</title>,<text>積水茫茫孤嶼開。登艫一望客心哀。波濤漫設千尋塹。樓櫓虗修幾處㙜。遺恥未能傾海洗。寃氛猶似逐潮來。餘生俯仰公私痛。况復當年甲子廻。</text>
<title>李持平君美 彦著 挽</title>,<text>帶礪承遺烈。珪璋挺美姿。儒科闡曠世。雅望聳淸時。指日金閨選。先秋玉樹萎。公侯知必復。餘慶付佳兒。又一病仍長逝。雙親各遠違。無人視含襚。有恨結庭闈。巷北迷春草。湖西掩夕扉。當時馳驛路。忍送片㫌歸。又世好非傾盖。心知劇飮醇。晏交期久要。庾顧結良姻。風雪思携手。江湖擬卜隣。悠悠飜此別。落落更誰親。</text>
<title>贈別李叔謙 益著</title>,<text>嘉耦初成約。深期更卜隣。簪纓吾計誤。耕鑿子言眞。二頃歸心在。三盃別意新。他時湖海上。村號比朱陳。</text>
<title>寄題義城鳳棲堂 叔謙宰義城搆此堂</title>,<text>曾聞穎川郡。今見召文城。政美宜呈瑞。堂成合揭名。寧嘆枳棘陋。佇被璽書榮。徵擢參多士。周詩會重賡。</text>
<title>次李尙書美叔 秀彦 歸田韻</title>,<text>毁譽紛紛一任渠。田園且喜返吾初。談農野老新交恰。載酒村童舊意餘。玉節辭還携竹杖。烏㙜謝去卧蝸廬。回看雉嶽靑雲起。鵲水閒波只寂如。公以都憲論吳道一。銓曹並出補。除公湖南伯。吳關東伯。公自湖臬謝病。歸卧淸州田廬。仍不起。吳復入淸要如舊。</text>
<title>尹連山 世顯 挽詞</title>,<text>門巷欣相接。襟懷幾共披。曾嗟百里路。遽失六旬期。綵服重泉隔。高堂返照移。鴒原無限痛。欲慰淚先滋。</text>
<title>韓三陟 聖佑 夫人挽詞</title>,<text>媲德名家梱範成。階庭蘭玉更晶英。鹿車中歲甘窮苦。鸞誥餘年侈寵榮。最恨朱轓新領邑。虗思翠幰共專城。廣陵咫尺松楸接。偏感葭莩宿昔情。</text>
<title>沈參議仲美 攸 夫人挽詞</title>,<text>小技當時遇侍郞。那堪蘇子哭安康。高年碩德心常仰。世好姻親誼可忘。海岸寒天同穴閉。江樓落日逝波忙。回思壽席霑餘瀝。恨未升堂與捧觴。</text>
<title>申相國 琓 子婦挽詞 朴玄石之女</title>,<text>相公喪佳婦。枉書求哀詞。云是儒家女。少小飭閨儀。潛心誦詩禮。不數執麻絲。豈但藉擩染。婉嫕出天姿。詠雪與曉音。視此安足奇。先生鍾其愛。擇配詠于歸。盡孝承姑嫜。虔誠奉烝祠。豈施范婦幔。每齊梁妻眉。兒女漸成行。室家共稱宜。那知一疾淹。遽閼百年期。吾觀壽夭理。自古多參差。惟有彤史記。百世流芳徽。况復兩美合。晉秦世所推。持比程孝女。差可慰深悲。</text>
<title>李周卿 相周 挽詞</title>,<text>南麓凝兄宅。追游似隔晨。主人非宿昔。吾輩到中身。哀樂曾同閱。襟懷老轉親。東城今日別。後死獨沾巾。又雲雨須臾變。風波閱歷多。看君獨義氣。與世不媕婀。霜雪談邊爽。陽春醉裡和。斯人難再得。末路恨如何。又去歲燕山役。貽君七字詩。盍簪渾似夢。相紼忍題詞。雪曉孤舟發。江風繐帳垂。平生一樽酒。此去共誰持。</text>
<title>趙正言 權 挽詞</title>,<text>世路崎嶇神理冥。中身薄宦奈無成。脩程遽失溟鵬擧。短䟽空留仗馬鳴。旅舍秋風垂繐帳。故園寒日返丹旌。虞詞悲甚山陽笛。步屧追游愴舊情。</text>
<title>李河陽 坪 挽詞 甞與李及鄭季鴻同游肄業</title>,<text>謾讀平生書五車。俗人誰賞吐奇葩。榮光虛羨栽雲杏。薄宦聊看滿縣花。無奈脩文催地下。那堪復魄在天涯。傷心谷口同遊處。擧目山河萬里賖。</text>
<title>李左相 世白 挽詞</title>,<text>主辱須賢佐。時艱驗藎誠。霜氷存儆戒。日月助光明。砥柱當河决。璿璣運歲成。向來具瞻地。終始獨完名。又許國盈腔血。憂時映鬢霜。猶期卧黃閣。遽値祀明堂。大澤餘鰌鱔。洪濤失柁檣。百身人欲贖。六載澤還長。又齒爵雖相絶。襟期卽共投。恩非在桃李。哀豈寓綿芻。殄瘁詩堪賦。安危淚自流。從今巷北路。沉慟當西州。</text>
<title>禁直用光國志慶錄韻。贈別洪玉汝 璛 龍灣之行。</title>,<text>北漠兼西塞。頻看許國誠。衣冠辭禁闥。玉帛接▣營。客路催征馹。離歌和晩鶯。傷心鴨江外。漢月幾時明。</text>
<title>贈別內弟韓和甫 永煕 赴黃山督郵 三首</title>,<text>西城南陌廿年前。夏荔春蠔勝事偏。嶺海嚴秋今遠別。相看鬢髮各蒼然。寢殿三年持被餘。馹行今日擧鞭初。須知一命恩逾重。夙夜存心愼莫踈。鴒原深慟在完山。兩斧傷生卽一般。縱使洛江爲美酒。知君不忍把盃歡。</text>
<title>挽人</title>,<text>寧嗟枳棘困棲鸞。奴吏兒民邑自安。雲路未馳詞筆健。巍胷聊洗酒杯寬。窮鄕醫藥無三世。異地歸藏戢一棺。親戚情兼聲氣合。幽明此別最悲酸。</text>
<title>次江西宰趙定而 正萬 添鶴亭詩韻</title>,<text>入蜀曾無伴。雙來舞縣庭。三年看抱啄。一擧長毛翎。惠化禽先得。嘉名地聞靈。楊州不須羨。東閣卽華亭。</text>
<title>寄成川府使鄭悏</title>,<text>永述遺蹤訪海天。一琴曾鼓四峯前。餘音轉作關山曲。西北高樓又降仙。又十二晴峯黛色浮。依俙楚峽舊名留。使君不作陽㙜夢。自有隨車霈澤流。</text>
<title>江都考史。歸渡甲津。用東岳客舍題詠韻志感。</title>,<text>天險邦畿說沁州。山城海塹並遭周。船舷催發泝潮水。鼓角相將吟暮秋。甲浦休言非地利。丁年深恨失人謀。沉思無限公私痛。擊楫回瞻岸上樓。</text>
<title>柳黃澗 伉 挽詞</title>,<text>疇昔愼齋門。才俊競摳衣。自從泰山頹。乃見西河疑。惟公尊所聞。篤守無改移。當時太玄經。獨有侯芭知。翰墨是餘事。亦足需於時。醇深董相策。悽婉屈子辭。高才未拔擢。薄宦聊棲遅。絃歌繼武城。禮樂以爲治。世塗紛多變。士趍遂相歧。瓦合諒非願。壁立是自期。屛跡湖海上。白首談孔姬。平生勤誨人。壽考享報施。聖朝推恩澤。金紫換銀緋。怡然樂皷缶。胡不到期頤。詞林轉蕭條。後學誰依歸。更嗟身後事。伯道終無兒。緘辭替相紼。遠慰阿咸悲。</text>
<title>尹兵判仲剛 世紀 壽母席上醉題 時至月初七日而爲日南至</title>,<text>司馬開華宴。升堂奉壽巵。方當七日復。共獻萬年期。嶺海憶前事。岡陵頌此時。憐君五十慕。席上爲題詩。</text>
<title>乞爲寒水玉 以下月課各體。十一首。</title>,<text>祝融張火傘。天地盡焚燬。複峽尤欝蒸。無所逃畏晷。欲追河朔飮。酣來轉熱耳。欲效北窓卧。矮簷風不起。㝡愛一片玉。寒精結秋水。淸光映毛髮。冷氣襲肌髓。將身倘變化。如入氷壺裏。蘊隆退三舍。扶搖來萬里。始知寒㝡奇。孰云溫爲美。至寶敢自憶。善價佇見市。緬想含風殿。避暑勞玉趾。願以滌煩熱。微誠比和氏。</text>
<title>淸陰分四方</title>,<text>長安鳳闕雲外翔。百尺之樓千步廊。時當火輪燒厚地。俯視人間埃𡏖黃。幾多湫屋與卑簷。萬人揮汗如翻漿。宮中自有好天氣。杲日遅遅還不妨。珠簾遠遮三伏炎。玉階先凝九秋霜。熏風徐來也不熱。瑟瑟微凉入金床。天顔有喜近臣知。乘興賡載成短章。從來貴賤異苦樂。泥土雲天何足方。此心仍隨所居移。譬如重裘笑單裳。那將寰宇視堂陛。遍施淸陰萬里長。盡敎窮閻似廣廈。坐見炎熱變淸凉。須知蔭暍法周后。可監䧺風譏楚襄。如何筆諫舊精誠。此時此義渾相忘。氷壺豈獨寧君軀。藥石端宜醫膏肓。千秋重讀蘇子詩。稽首扙曝吾明王。</text>
<title>麥浪</title>,<text>誰鑿三農地。新開百畒塘。龍鱗成擢秀。鴨綠在搖芒。雪積流仍漲。風熏氣轉凉。更添梅雨潤。渾似大河黃。又玉井葉初大。金盤露正濡。團圓隨月滿。搖蕩逐風無。鮫寶光相接。蠙胎影不孤。仍看花似頰。疑是漢濱珠。</text>
<title>九成宮避暑</title>,<text>文皇昔日有離宮。今借賢王避祝融。石磴疑飛梁苑雪。雲窓似拂楚㙜風。層楹逈出千峯上。絶壑凉生六月中。好拒靑林當朱邸。錦棚那得擅豪䧺。</text>
<title>端午日賜衣</title>,<text>雲霧裁縫獻禁闈。恩波仍及侍臣衣。中官擎出盈箱篋。三省分頒遍紫緋。纖縞已兼團扇潔。輕羅更較綵絲輝。披來斗覺淸煩暑。滿袖香風拜舞歸。</text>
<title>次杜詩春日江村</title>,<text>江較淸樽綠。花同醉面紅。墊巾迎好雨。披裌試和風。棹曲詶漁子。農談問野翁。所慙黃髮暮。還廁碧油中。又鳥語聲聲滑。花房樹樹深。靑春遣興地。白首未歸心。漁釣猶堪老。鄕園已莫尋。流離拚此世。節物感于今。</text>
<title>次白樂天早春憶遊思黯南莊</title>,<text>平生東閣投深契。此日南莊憶勝遊。正値春光來極目。怳疑佳境入回頭。柳條新嫩垂雕檻。梅蘂初明映畫樓。須許枯筇陪大盖。莫敎花鳥獨含愁。</text>
<title>次白樂天南湖早春</title>,<text>湓城春色屬新晴。望裏湖山錦繡明。猩血漸斑花蘂坼。龍鱗欲動水紋生。羣鷗泛渚聲初暖。雙燕啣泥壘未成。楚國風光雖可賞。其如極目易傷情。</text>
<title>次白樂天寒食寄楊東川</title>,<text>使節光輝臨重鎭。名區風物屬佳辰。蜀城芳樹迷朝日。巴水淸流漾暮春。滿酌郫筒應浹骨。新裁賨布想宜身。蕭條洛下分司客。惟對山妻憶遠人。</text>
<title>次李尙書子三 畬 見贈韻却寄</title>,<text>末路元難涉。危蹤况易傾。身甘左官屈。邑愧昔賢名。未展求芻志。虛紆佩竹榮。猶餘禁闥戀。一夢繞西淸。又臭味欣相合。襟期許共傾。高軒過陋巷。盛什記微名。別後關山隔。懷來夏木榮。平生難進節。驪水較誰淸。</text>
<title>仁顯王妃挽詞</title>,<text>月御升驪水。揚輝滿紫淸。浮雲寧蔽影。白日與生明。陰道非虧蝕。天時有缺盈。千秋佇幷曜。半夜遽淪精。又樛木猶平世。瑤華未重臨。艱危彰玉度。光復驗天心。淸廟初鳴佩。中闈更友琴。尋常慈儉事。何足詠于今。又蜃衛鷄鳴發。朝班儼旣昌。玉衣非象服。金屋落玄堂。同穴期千歲。銘幽爛十行。三忠魂影從。不比子車良。又嵽嵲鸎峯麓。東西象設聯。頻驚坼厚地。直欲問高天。薄海嗟何恃。徽音只並傳。微踪同肺腑。又哭翟車前。</text>
<title>途中早發</title>,<text>茅屋晨鷄接響鳴。征人蓐食向前程。乍分野峀烟中色。時聽溪流雨後聲。末路宦遊違宿志。故園歸計負春耕。䑃朧馬上成殘睡。片夢依依入洛城。</text>
<title>將赴德山謫所。養叔來同宿。</title>,<text>貝錦紛交織。雷威斗震驚。丹心徒自苦。白日爲誰明。已决捐軀志。那堪戀母情。慇懃吾養叔。來別話深更。</text>
<title>自白門外發行赴謫</title>,<text>城闕依依回首時。孤臣去意自生悲。嚴程雖較長沙近。宣室歸來未可期。</text>
<title>渡鷺梁</title>,<text>可惜繁華淸渭水。還同蕭瑟楚江波。落日孤舟今去後。不知風浪更如何。</text>
<title>辭先墓</title>,<text>戚戚終身慕。依依再拜辭。難期重灑掃。秪恐永違離。淚濕雨中草。心搖風裏枝。從知游子恨。不獨逐臣悲。</text>
<title>過亡室墓</title>,<text>風雨空山裡。停驂倍憶君。曾同流絶海。今獨別孤墳。放逐渾如舊。存亡奈已分。臨行數聲歎。泉下想應聞。</text>
<title>平澤路中。懷洪忠正有感。</title>,<text>羸驂倦僕劇蕭條。湖甸西南路轉遙。曠野無山天入地。平川近海水通潮。忠臣是處村墟在。逐客今來鬢髮凋。此義此時誰與語。英魂空把楚辭招。</text>
<title>次金士敬 時保 韻</title>,<text>他鄕見子惟靑眼。末路嗟吾已白紛。憂患極知由識字。相逢猶與話詩文。又 花山卽亡友李君美所居。來詩有花山感舊之語故和之。曾說肥甘土與泉。卜隣佳興每悠然。今來咫尺華山路。無奈牙琴已絶絃。</text>
<title>端午懷先墓</title>,<text>明發羈心動。他鄕節序移。山川愁外隔。松栢夢中期。誠薄慚豺祭。悲深羨馬醫。當年裳郡恨。何意又今時。</text>
<title>端午感篋中舊賜扇。次杜老賜衣韻。所賜例書姓名</title>,<text>舊賜檢題名。佳辰憶忝榮。携來看月滿。揮處覺風輕。塵篋寧長閉。氷壺可共淸。如何當夏令。還有感秋情。</text>
<title>端午志感</title>,<text>殊方節物天中届。鄕國音書日下遙。禁省曾掄新帖進。賜衣今感舊香消。跳踉鬼豈桃符辟。嵔磊胷難蒲酒澆。猶未懷沙追故事。敢將狂楚擬淸朝。</text>
<title>謝人寄蓴</title>,<text>正愁長夏客廚空。多荷新蓴滿瓿中。涉世從來知爲口。秋風不必憶江東。</text>
<title>步士敬投示韻却寄</title>,<text>夢月愁中落。吟雲望裏停。聞投種花紱。歸卧草玄亭。心寄氷壺㓗。詩貽玉案靑。應憐楚澤畔。白首滯枯形。</text>
<title>負罪深重。宜屛荒裔。而以老母之故。特配中途。記昔叔父西浦府君竄宣川。有詩曰聖君天覆嚴程近。慈母年高別語難。宣川固遠而詩語之如此。盖出忠厚之意也。然摭實而論之。未若小子今日事之較襯也。不勝感歎。謹以此十四字分韻作絶句。</title>,<text>君臣義所存。生死惟其命。罪大不加誅。深知由王聖。其二危蹤旣踽踽。衆口更齗齗。何况戇愚甚。所知惟愛君。其三少小同休戚。中年奉御筵。區區方寸赤。白日照靑天。其四邦刑三尺存。有罪誰輕宥。嘉惠獨偏承。皇天私我覆。其五大何知幸免。恩譴諒非嚴。朔漠與炎海。長流豈敢嫌。其六京城去湖甸。近纔三日程。胡爲與善地。舐犢憐深情。其七在昔播移連。視今猶不近。恭惟錫類仁。萬代可爲訓。其八喪禍餘殘喘。怡愉奉老慈。依依愛日念。不忍片時離。其九放逐固其宜。恩私亦甚厚。此行何所悲。異地難將母。其十憶曾裳郡謫。遠別路踰千。途道今雖邇。慈顔異昔年。其十一山日漸看迫。草心徒自勞。前期渺何許。海闊復天高。其十二尋常親友間。衰老悲相別。嗟我母臨年。何辭與告訣。其十三含悲不敢宣。忍淚無揮處。秪恐母傷心。臨分强笑語。其十四西浦當年竄。曾看此別難。遺篇符卽事。三復起長嘆。</text>
<title>卧聽溪聲</title>,<text>窓外溪流雨後聲。隨風觸石自相鳴。可憐嗚咽終宵響。似訴騷人去國情。</text>
<title>覺午寢聞讀書聲示子壻 時余看楚辭</title>,<text>滿地槐陰夢覺時。半生榮辱轉堪疑。浮雲富貴元非願。末路流離已自知。簾外山光無世態。案頭書卷託心期。琅然入耳唔咿響。不必悲吟楚客辭。</text>
<title>久雨 所寓近伽倻山</title>,<text>客裏陰陰十日霖。幽愁聊和景陽吟。簷聲半雜溪聲閙。山氣常連海氣沉。去馬來牛迷漲渚。饑鴻病鶴滯荒林。伽倻望裏千重霧。撫跡空慚隱豹深。</text>
<title>次士敬韻 士敬時寓結城海邊。地號三山。</title>,<text>遠游吟罷竟安歸。牢落枯形獨掩扉。今日三山在西海。漫將深意對斜暉。</text>
<title>贈李邦華 李卽陽興君立身之子。陽興與先人同勳盟。己巳被禍。邦華又與余兄弟皆流竄。今冒暑雨來訪。而乏糧狼狽告歸。</title>,<text>抆血追先誼。呑聲說舊寃。悲憂曾共閱。流落此相存。旅食連朝缺。長程積雨昬。千秋巢谷事。三歎對君論。</text>
<title>七夕讀子美牽牛織女詩。惜其義之太偏。仍用其韻而廣之。本詩重押中字。今其一代以衷。</title>,<text>兩星間一水。脉脉各西東。佳期在七夕。隔歲一會同。片雨灑凄淸。微月映䑃朧。寒芒若接連。靈氣怳流通。紛紛下土人。拭目瞻遙空。千秋傳異事。豈獨喧巴童。最有棄妾恨。此時閉深宮。離懷感神儷。夜色透踈櫳。詞人爲相憐。詠歌繼國風。氓俗詎所取。盖爲寓深衷。君臣與夫婦。大義共始終。仳離類放逐。佗傺同憂忡。冥昬雖越禮。亦載離騷中。始知民彛重。比興自有功。豈以慕靈會。遂忘戒苟容。諒悲別離苦。非昧禮法恭。我欲持此義。搔首問杜公。徘徊獨吟處。簷鵲雌隨䧺。</text>
<title>舒川守柳君 百乘。 向冒霖雨來訪謫居。今又書問。詩以謝之。柳以匹馬來。余與柳故鄕皆連山。而柳今將解歸。</title>,<text>五馬胡爲匹馬行。憶衝陰雨枉柴荊。浮沉下邑憐衰鬢。閱歷危途見素情。遠信慇懃傳鴈足。離懷蕭瑟感蟬聲。淵明歸去靈均滯。悵望鄕園負耦耕。</text>
<title>老親自舍弟天安任所來臨謫居。不勝欣慰。詩以志之。余謫德山後。弟拜天安。相去頗邇。</title>,<text>身編近地弟專城。逐子東征轉此行。尙憶別時揮涕淚。誰知謫裏有逢迎。慈顔一笑千憂解。聖渥偏深萬死輕。秪恐區區忠孝願。餘生無路效微誠。其二 親行以重九來臨殊方此會古今稀。佳節相逢更最奇。誰道門閭違楚澤。便將荷芰作萊衣。白雲那復懸愁眼。黃菊端宜泛壽巵。今日不悲蕭瑟氣。滿堂歡意藹春暉。</text>
<title>老親留六日返駕。奉送縣東。</title>,<text>違離經半歲。奉侍未盈旬。此別前期斷。深情幾日伸。板輿將送處。楚澤獨留身。渺渺空瞻望。回風捲路塵。</text>
<title>謝李生 瑞徵 徐生 宗稷 携酒來訪</title>,<text>旅舍跫音絶。蕭然雪擁庭。感君携美醞。訪我欵寒扃。排悶忘頭白。開懷對眼靑。此時須盡醉。肎效左徒醒。</text>
<title>次士敬雪夜見寄韻</title>,<text>枉駕屬初寒。分手倐經月。朔飈振觱發。氷灘響幽咽。時物正蕭索。離懷轉糾結。何况俟罪久。微誠曾莫徹。幾多阽九死。奚翅遭三黜。平生所自勉。寵辱不改節。譬彼歲寒松。不共衆芳歇。此意要君論。耿耿不可掇。</text>
<title>丁亥二月五日。遊馬潭龍潭。和淵明斜川詩。</title>,<text>謫居已經歲。身閒如退休。時於疾病餘。稍事山林遊。新陽動草芽。赤雨添溪流。逍遙伴山僧。彷彿隨海鷗。杖策尋靈源。搴衣陟層丘。邂逅二三子。不患無朋儔。臨流閒嘯詠。擧杯仍勸酬。當時澤畔客。能有此事不。非謂山水樂。可忘江湖憂。所貴安時命。夷然絶忮求。</text>
<title>後數日和示周續之等韻。寄姜生 震望。</title>,<text>昨伴兩潭遊。愁顔得一欣。歸來掩關卧。雨雪無來人。跫音尙難接。勝賞嗟誰因。悄然凝神想。佳境夢中臻。淙淙水石聲。覺後如有聞。知君老猶健。遊覽不憚勤。象王與伽倻。咫尺况相隣。更待巖花發。共醉溪水濱。兩潭在伽倻山。姜居象王山下。</text>
<title>新春客思</title>,<text>異域春歸獨未歸。羇蹤蕭瑟影相依。遙空目極孤鴻遠。落日魂隨倦鳥飛。身似山僧唯有髮。心同海客已忘機。人間閱盡無窮事。自斷餘生與世違。</text>
<title>再從弟伯溫鎭玉來訪。同校從祖滄洲公遺稿。臨別書贈。</title>,<text>經歲違離異地逢。相看鬢髮並成翁。傷心骨肉多泉下。回首松楸隔夢中。乍感彭城寒雨響。遙憐郢樹暮烟籠。遺文一部懸星斗。勉繼家風佇不窮。</text>
<title>曉吟</title>,<text>西山落月半窓明。孤枕凄凉客夢驚。默筭心中多少事。曉鷄催唱兩三聲。</text>
<title>追和士敬前冬路中寄示</title>,<text>記君枉佳什。曾在北去路。冬春倐代謝。音信渺然阻。異地悠悠思。江雲與渭樹。如何返行李。莽蒼滯閒步。兩家緦功戚。悲懷欲對吐。浮生儘如寄。倍惜流光度。海天入悵望。落日空延佇。屛溪有勝境。亦足征驂駐。花時宜共賞。斗酒我當醑。</text>
<title>送李擧人 寀 赴殿試</title>,<text>鹿鳴歌罷客程催。北望靑雲萬里開。月住山高連月影。懸知攀折桂枝來。其二風雲浩蕩繞昕庭。彷彿鯤鵬化北溟。應驗大才成在晩。公孫白首冠明廷。</text>
<title>游晦菴洞寓興</title>,<text>爲愛嘉名留。聊成勝日遊。天機見花發。道軆玩川流。佳景欣相契。眞源若可求。渾忘隔萬里。直欲泝千秋。其二臨歸更少留。餘興佇重遊。谷暗來雲氣。山鳴響澗流。方知眼前賞。勝向卷中求。最是題詩處。偏懷作記秋。晦庵在雲谷。此洞之南。亦有洞名雲暗。雲谷有南澗。此洞水石亦在鳳鳴洞之南。朱子作雲谷記在淳凞乙未秋。</text>
<title>遊玉屛溪 舊名妓巖。余改此號。</title>,<text>壁立張蒼玉。溪流遶翠羅。花迎逐臣笑。鳥慰旅人歌。秪要幽憂散。非關漫興多。却將詩寓意。對景一長哦。</text>
<title>石門潭 卽馬潭。余改今號。盖取太白詩石門噴作平沙潭之語。</title>,<text>對峙奇巖匯玉流。謫仙題品此相侔。荒榛久蔽無人識。拄杖今來有客游。臨水賦詩聊自遣。誅茅卜築與誰謀。遭逢棄置何須感。却笑零陵賀小丘。潭在伽倻洞北僻處。邑人罕有知者。適余搜得。</text>
<title>卧龍潭 卽龍潭。余加卧字。以寓意於廬山卧龍潭。</title>,<text>西澗之西洞壑幽。天開絶境待淸遊。風來細縠生潭面。日射長虹起瀑流。神物蜿蜒潛百尺。佳名彷彿叶千秋。隆中冥漠南康遠。此意聊從異地求。</text>
<title>金佐郞 盛道 挽詞 金卽仙源公曾孫。以工曹郞拜殷栗縣監。未赴病癘以歿。</title>,<text>楓溪喬木已荒凉。玉樹先秋更隕霜。翰墨纔傳工部號。騶呼遽屬汴陽坊。銅章永阻京西路。繐帳空還海畔莊。想與吾家貟外弟。依然地下共爲郞。再從弟與金君同爲工郞。同時病癘皆死。又 金君之仲兄觀察。甞寓德山之芚山村。觀察以己卯亡。而今佐郞之沒。其兄弟無餘者。芚山暮色入行吟。觀察遺踪尙可尋。落落鴈行看已盡。嚶嚶鳥語感偏深。九年此日重雙淚。四世于今只寸心。泉下塤箎應更和。牙絃何處有知音。觀察與余善</text>
<title>次士敬見寄韻</title>,<text>柴門無客晝常關。一札來從海上山。羈絆我同籠鳥閉。逍遙君伴浦鷗閑。濯纓遺曲空多感。投紱高風愧未攀。欲就屛溪深處老。餘生敢望故園還。</text>
<title>從兄終制來訪。悲喜以題。</title>,<text>殊方握手豈前緣。秉燭深宵轉怳然。駟隙三年悲已過。鴈行千里喜重連。相看白髮同垂老。羞對黃花正鬪姸。回首屛溪深谷裏。餘生唯願共盤旋。</text>
<title>室人亡日識感</title>,<text>渺渺限重泉。悠悠涉七年。寒燈照孤影。落葉撼愁眠。此日偏含恨。他生儻續緣。一盂躬未奠。千里淚空懸。又庭樹雙雙暮鴉棲。殊方唯有一筇携。翻思海島長流日。破屋寒燈對弱妻。又孤枕多年伴影棲。一身千里更誰携。牢騷又與圓通異。蘇子虗稱法喜妻。</text>
<title>冬夜志感</title>,<text>萬事餘雙鬢。殘生抱百罹。身危已自斷。心苦竟誰知。朔氣羣陰積。寒光片月遅。靑燈照黃卷。聊與古人期。</text>
<title>和㙜谷李生 顯翼</title>,<text>憔悴殊方放逐臣。窮途遅暮與誰親。敢期朽枿生蒸菌。已分風波阻涸鱗。積雪衡門微有路。寒溪古木逈無隣。詩翁高義非今世。佳句來投寂寞濱。又謫裏無人與問諸。忽驚樽酒伴函書。開緘引滿幽憂散。酬報深慙乏瑀琚。</text>
<title>尹生 愿 挽詞</title>,<text>庠序聲名關塞遷。回頭往事兩茫然。最憐田里承顔地。不遣萊衣戱暮年。又盤谷歸來誰與爭。泉堪沿濯土堪耕。家連棨戟身縫掖。驃騎寧高第五名。又尙記城西會面時。參商落落更無期。湘潭忽近邙山路。楚些聊飜薤露詞。</text>
<title>蒙恩後遊潭溪</title>,<text>三年俟罪此淹留。賴有名區散客愁。一曲黃溪追往事。千秋赤壁繼淸遊。春來雨露沾新渥。日下松楸返故丘。臨別尙餘桑下戀。夢魂應繞石潭頭。</text>
<title>成中普追送贈詩。次韻留別。</title>,<text>潭畔久相聚。田園今重回。恩深瑕滌霈。節近蟄驚雷。摻袂知情厚。趍堂奈意催。慇懃詩五字。絶勝酒三盃。</text>
<title>柳統制 星彩 挽詞</title>,<text>晩襲山西業。初從闕里遊。升堂雖好勇。投筆亦難侯。世棄三邊重。身餘一劍留。最知關塞謫。曾灑度遼羞。又聽鼓追殊眷。摳衣佩訓辭。深期不惜死。每恨未逢時。弓劍長垂泣。山樑更抱悲。荊江接錦水。朝海共奔馳。又零落殘編簡。淪亡逮鞈鞬。異言紛競起。同志更誰存。草沒鷄山路。烟沉鶴洞原。春光近梅谷。楚客獨招魂。</text>
<title>送從子普澤赴伊川</title>,<text>塞竇猶相忌。分符豈所希。憂虞滿眼劇。出處與心違。長路炎曦觸。孤城複峽圍。仍憐漲海外。一札轉應稀。又 時余寓江上已分吾三黜。還嗟爾一麾。何須較榮辱。秪自惜違離。鴈鶩行應進。魚鰕侶且隨。幾時蘆谷裏。共趁竹林期。</text>
<title>追寄 聞銓長以不過辭督過</title>,<text>州縣元多辱。銓衡固甚尊。身雖當末路。恩豈拜私門。引罪甘深責。包羞勉載奔。遅遅啓行處。積雨更沉昏。</text>
<title>全釋後寓感 以旱䟽决蒙放</title>,<text>放臣寧望入脩門。沒齒歸田亦聖恩。大霈自應消沴氣。寸心曾不抱幽寃。玄都懶咏尋春興。澤畔聊招去國魂。最是北堂西日暮。餘生庶可奉晨昏。</text>
<title>哭金仲和 昌協</title>,<text>石室新墳接故阡。百年忠孝見家傳。祖孫一氣今相聚。絶勝要離塚畔穿。金文正公墓在石室。仲和從葬。其二惻怛綸音慰至寃。弓㫌空谷更頻繁。還嫌涑水論猶淺。要樹天常答聖恩。其三湛湛渼湖淸且深。眞源洙泗可追尋。請看秋月明寒水。何似吾人一片心。其四軒冕永辭當世榮。典墳深究古人情。羊皮琬琰誰輕重。造物應知與玉成。其五巧匠傍觀血指羞。高文無賴煥王猷。雖藏雲錦七襄織。終放江河萬古流。其六湘潭迢遰隔漳濱。華表歸來跡已陳。開篋傷心前日札。晦翁遺訓勉書紳。余在謫。仲和書問。引朱書語勉之。其七 金文正祠在渼陰。仲和居祠下祠之。講堂曰進學。余甞與仲和宿其中。幽居依舊傍遺祠。祠下滔滔逝水悲。進學堂中曾宿客。謾將哀涕灑靈帷。其八艱虞廿載未渠央。幽恨重泉詎暫忘。獨立危塗悲後死。羨君猶得返山岡。</text>
<title>與李士秋 晩成 遊淸潭</title>,<text>月較我頭白。山同君眼靑。境幽宜遣興。心會可忘形。石澗鳴瓊佩。巖楓匝畫屛。此間須盡醉。寧學楚臣醒。</text>
<title>次尤翁題石詩韻</title>,<text>杖屨曾經廿載前。銀鉤猶伴玉流懸。溪山不似人情改。手拭苔痕爲愴然。</text>
<title>遊閔漬巖</title>,<text>屐潤雲盈谷。筇鳴石擁蹊。幽情生疊嶂。俗累洗淸溪。跡已超鴟嚇。身將伴鶴棲。同遊宜有記。名姓掃巖題。</text>
<title>再疊</title>,<text>飛瀑垂紳白。危峯染黛靑。有山堪送老。於世詎勞形。期我營茅宇。同君隱玉屛。十年塵土夢。今夜也能醒。又涉世慚無策。尋源喜有蹊。車輪太行阪。布襪若耶溪。末路難投足。幽巖合寄棲。楓林勝花樹。玄觀不須題。又遺蹟森森若眼前。山靈應護斗星懸。摩挲想像揮毫際。壁立餘風尙凜然。</text>
<title>東郊途中</title>,<text>散地身無一事嬰。曉鞭羸馬出東城。捐軀許國違初志。問舍求田漫此行。秋後野山光似洗。雨餘溪水響偏鳴。寬閑寂寞宜吾分。耕釣將爲聖世氓。</text>
<title>送閔靜能 鎭厚 使燕</title>,<text>相國軺車昔走燕。毅皇遺墨橐中傳。深恩怳憶霑東海。幽恨偏傷賦下泉。遼塞賢勞還此日。缺 洗竟何年。身輸皮幣心江漢。回首華陽舊石鐫。</text>
<title>崔德山 世慶 挽詞</title>,<text>零陵放逐後崔公。池謙亭遊恨未同。猶喜烏山連莽蒼。尺書時荷慰途窮。又河南門下早追攀。杜曲鄕中晩處閑。忽報海天沉壽曜。靑蘿溪水秪潺湲。</text>
<title>冬夜水明樓小集</title>,<text>雪映層氷白。雪開片月明。江天四面豁。夜氣十分淸。寧返山陰棹。宜傾赤壁觥。龍蛇方共蟄。鷗鷺此同盟。</text>
<title>李生 顯翼 送酒寄詩。次韻以謝。</title>,<text>氷雪脩程信使傳。開緘深荷故人賢。香浮竹葉盈壺裏。色映天葩耀案邊。末路已捐身外事。餘生可作飮中仙。相隨欲老寬閑野。計拙難謀二頃田。又 李性好詩多手抄。近要余借明詩。詩癖應深膏與肓。盈家篇什墨爲莊。早師李杜思追漢。晩喜嘉隆要跨唐。靜裏抄書編已積。興來吟咏響偏揚。傳筒千里知多意。愧乏瓊瑤作報章。</text>
<title>洪生 禹疇 挽詞</title>,<text>採山釣水足生涯。世上榮枯揔不知。莫歎浩然終短褐。最憐伯道竟無兒。又 洪生葬地名玉田○有一兄有才不必應時須。和璞當年亦未沽。秪向玉田埋玉樹。連枝春色半凋枯。又 洪生所後父參奉君搆鉢山。余甞銘其墓。依舊高亭枕鉢山。亭前溪水逝無還。昔銘幽宅今題誄。兩世居然俛仰間。</text>
<title>金仲和夫人挽詞</title>,<text>夙承名儒訓。于歸賢相門。席珍儷閨秀。秦晉徒貴婚。鷄鳴理機杼。咿唔響相聞。緋袍映霞帔。上堂共晨昏。悲歡倐互換。穹壤徹深寃。盡室屛荒峽。血泣助蘋蘩。恩光回日月。苦節守丘樊。窮居樂相勉。不歎寒無褌。扶倫邁遯世。萊婦寧比論。寒江傍靜瑟。逝水絃中翻。布衾斂豈斜。晝哭聲亦呑。心肝摧半歲。唱隨卽九原。子孝而婦義。民彛斯並存。可憐楊山麓。新起合葬墳。有樹集鳳凰。有草目蘭蓀。行人爲下馬。吊客時澆樽。莫恨無遺嗣。匹美永流芬。</text>
<title>恭聞故觀察李公 東稷 移葬龍仁新阡。感傷今昔。謹追步先人哭公詩韻。聊以相紼。</title>,<text>巷南喬木劇摧殘。露草荒庭曙色寒。卽看緬儀移兆域。更悲奇禍萃門闌。通家契誼踰三紀。閱世憂傷飽萬端。忍續先人當日誄。于今行路尙多難。公歿當積䥴輩柄用時。故先人詩曰山丘歸卧應無憾。何似人間行路難。且十餘年來。公子孫多喪亡。</text>
<title>宋開寧德甫 淳錫 挽詞</title>,<text>大賢宜澤遠。不止覆五世。如何在抱者。喪亡荐相繼。地下三昆季。君今亦隨逝。上有親臨年。下無嫡主祭。試吏甞齟齬。守分竟淹滯。多病又無年。一生堪流涕。嗟玆神理舛。諒由世道替。至寃雖少伸。深恨猶轉繫。邢誣復稍行。程學誰爲勵。飜覆况多端。謗譽惟在勢。游夏雅同道。廵遠終踐契。豈無常棣義。奈隨寒暑遆。屋烏寧望好。庭蘭將見刈。疇昔摳衣地。後嗣門今閉。稽山深復深。屛處甘荒翳。日月謂可踰。門戶非所計。人非紛已極。鬼事遂相逮。而余旣哭君。一語聊譬解。念君已捐世。世故同蟬蛻。骨肉本一氣。魂魄應同會。塤箎重唱和。杖屨更陪衛。竹林賞烟江。華陽聽石瀨。至樂宛如舊。浮榮眇臨睨。唉哉坡翁胄。不辨消長際。更笑菑川生。曲學相漢帝。</text>
<title>送鄭宗之 必東 赴蔚山 金掌令灝。甞於黯獄後論。考官取李相周對策。而策有楚獄多濫之語。時議黜補蔚山。仍病死任所。宗之以正言。論李墪之右崔錫鼎。請除黯緣坐。而忤時又黜此邑。</title>,<text>御史曾遷郡。今看黜諫臣。身嗟同忤世。言喜繼扶倫。人事雖相感。天心本至仁。終期召宣室。莫恨吊靈均。又白筆霜猶凜。黃茅瘴爲除。風聲振若木。惠澤溢歸墟。跡屈知安命。官閒想讀書。區區責賢意。杜擧講曾踈。乙酉秋。禮判尹世紀戶判趙泰采等。力請進宴。有災異亦不止。趙匡漢以下僚。䟽論其不可。仍斥有司。宗之以爲詆辱重臣劾之。</text>
<title>龍山與沈一卿 漢柱 泛舟。仍登水明樓。</title>,<text>湘潭洛水忽同流。楚客還乘元禮舟。窮道四年欣此日。澄江五月訝淸秋。綠樽且喜開靑眼。黃髮寧嗟伴白鷗。餘興更思憑遠眺。夕陽携手上高樓。</text>
<title>更用前韻和一卿</title>,<text>契誼平生出輩流。開襟不待與同舟。封章尙憶靑衿日。投券曾吟赤壁秋。倦跡重還如暮鳥。舊交欣迓勝飛鷗。深慚陽羨求田客。忝上元龍百尺樓。余於甲子。與一卿同在太學。爲尤庵上辨誣䟽。余中壬戌進士試。題赤壁秋夜。與吹簫客問答。一卿先丈梧灘公爲考官。又虗窓拓處俯長流。閒倚危欞數去舟。江月漸圓槐漏蔭。岸風時拂麥催秋。浮生半世同柯蟻。末路深交託海鷗。何幸故人隣咫尺。淸詩來自隱侯樓。所寓與沈樓相近又任他得坎與乘流。處世身同不繫舟。試問江干今避暑。何如澤畔昔悲秋。紛紜那肯爭鴟鼠。浩蕩終期伴鷺鷗。遅暮尙餘詩興在。思邀趙嘏倚西樓。與趙定而約會沈樓</text>
<title>又用前韻和車進士 萬里○車時在沈樓。亦與同舟。</title>,<text>唐浦遙連漢水流。天敎邂逅此同舟。篷窓傾盖歡今夕。棘院提衡問幾秋。美價敢言增相馬。閒蹤秪擬伴隨鷗。知君有道詩堪賞。欲解金龜付酒樓。車中進士時。余爲考官。而試題題蕭士贊論蜀道難後。</text>
<title>又用前韻和沈進士 聖希○一卿之孫</title>,<text>白髮蕭蕭照碧流。羞攀玉樹倚漁舟。忘年雅契通三世。隔歲淸遊記季秋。丹穴君同九苞鳳。滄波我似一沙鷗。奇才非復龜兒比。知道江樓勝石樓。前歲九日與沈生泛舟</text>
<title>又用前韻寓感舊之意柬一卿</title>,<text>灘老遺居壓漢流。當年文彩壑移舟。篇章散落餘千首。物色分留度廿秋。尙憶科名曾附驥。忍尋佳景獨親鷗。斜陽逝水空追仰。咫尺烏山卽舊樓。</text>
<title>近觀湖山陰晴之景。皆可取譬於士君子。深恨坡翁之錯比西子。聊以一律改其題品。爲湖山灑恥。</title>,<text>湖山物色可忘歸。慣見陰晴變態奇。積水微茫含赤雨。層巒縹緲映朝暉。君平幽躅垂簾際。孟博英風攬轡時。淸景始知如勝士。蘇臺脂粉詎依俙。</text>
<title>金生 祐謙 挽詞 文谷相公之孫○二首</title>,<text>槐隕曾垂蔭。蘭摧乍茁芽。如何龍虎倒。重以雪霜加。美疢多年痼。浮生半道涯。堪憐惜陰志。臨死尙悲嗟。生蚤抱奇疾而好讀書。臨死觀壁書當惜分陰。而猶自嗟未能勤學。夙結世交敦。深慚父執尊。纔聞失行鴈。遽見斷腸猿。病滯烟江渚。心懸露草原。聊賡吏部句。欲慰溧陽寃。</text>
<title>崔正郞 寔 挽詞</title>,<text>薄宦看頭白。窮途對眼靑。涸魚欣有救。隙駟訝無傷。燈舫憶春宴。裳帷卽夜扃。西江有東郭。執紼負晨坰。崔與余同壬戌司馬榜。余寓江上。崔方以地部郞。管收田稅。以剩餘米周急。</text>
<title>宋判書 奎濂 挽詞</title>,<text>翻覆紛千變。身名獨兩完。天雲閱蒼白。車轂笑朱丹。進退隨時可。優游與道安。鷄山同偃蹇。不厭廿年看。宋公所居懷德。鎭曰鷄足山。公於己巳退歸。甲戌後亦不起。居鄕凡二十一年而卒。又圃菊寧羞淡。庭蘭剩種馨。仁宜到鮐背。貴豈在犀鞓。昃日嗟爻象。秋天想典刑。回思床下拜。掩涕誄泉扃。公以壽推恩超一品。而不被命服謝恩。</text>
<title>黃稷山 鋿 挽詞</title>,<text>公賦歸來我咏騷。危蹤倦跡幾相遭。情親寧比葭莩薄。賙恤深慚喣沫勞。別夢長懸烏峀月。浮生遽逝馬川濤。西南極目秋山遠。忍托哀詞寄一號。</text>
<title>秋夜泛月前江。錄示同遊沈一卿。</title>,<text>秋山凈如洗。秋水明可照。况値山吐月。淸光水中耀。於焉泛扁舟。隣友枉我要。綠酒携盈樽。素鱗登垂釣。平生江海志。此夕窮勝眺。方尋白鷗盟。寧歎蒼蠅吊。恩深荷投閑。罪大慚不肖。畸蹤餘短髮。幽意付長嘯。徒自望辰居。憑誰傳水調。夜閑霜露寒。沙洲旅鴈叫。怳如洞庭波。嫋嫋風葉掉。扣舷歌九歌。何處湘君廟。離憂竟未消。世事固難料。良宵且盡醉。免被漁翁笑。</text>
<title>李尙書美叔遷葬挽詞</title>,<text>昔卧淮水陽。遙承上黨訃。今屛江漢濱。又聞移新墓。萬事重泉隔。十年流水騖。陰陽幾消長。世道莽回互。游楊已凋喪。伊洛誰尊慕。龍蛇遠山澤。狐鼠騁衢路。高門亦殘毁。神理固難數。蜾蠃遺嗣絶。鶺鴒禍難具。蕭條舊門巷。夕陽低老樹。顧此通家誼。重以同閈住。末路感舊遊。畸蹤嬰世故。空將澤畔吟。翻作山陽賦。尙憶忘年契。酒闌肝膽露。英姿怳如昨。讜議入懷傃。一言旣不合。八座視敝屨。完名最可貴。浮世本如寓。屈伸與禍福。從古多錯迕。彼哉蠅狗輩。終與梟狼附。爭如晩菊香。郁郁聞寒圃。是非從可定。公論在婦孺。持此喚公靈。長夜眠可寤。</text>
<title>戚弟李生 賓興 繼母金氏挽詞 葬漁浦</title>,<text>舊族鍾柔德。名門繼內治。劬勞逾所出。夙夜戒無儀。中歲靑裙恨。寒晨素翣悲。延津卽漁浦。龍劍怳如期。</text>
<title>李公伯吉 師命○己巳 藁葬交河。癸未 移砥平。其舟過龍山。余甞哭送。今又改葬。而余適屛居龍山。觸境感懷。詩以記之。</title>,<text>京口歲晩江水寒。有客悲吟立江干。江流如馬逝浩浩。東自龍門西烏島。昔送西船載遷柩。今聞東峽封改舊。臨江一哭餘淚痕。此日遙望空消魂。回頭二十一年間。世事翻覆如波瀾。牛眠龜息縱叶吉。碧血斑斑恨猶結。寒雲慘憺陰雨霾。鶴唳猿嘯共悲哀。苔川金谷接宿舂。想見精靈颯相通。平生託國一片心。耿耿千秋九地深。勳名刑禍兩無比。從古榮華鮮終始。如今雨露連枝濡。陽春倘回斧斤餘。苔川。淸城所葬。金谷。文谷所葬。龍門。伯吉所葬。烏島在交河。甲戌初。命復伯吉官。旋因人言還奪。伯吉弟養叔近大拜。</text>
<title>朴水使 星錫 挽詞</title>,<text>詩書舊業付櫜鞬。早歲聲名佇築壇。遅暮蹉跎仍厚夜。樓船空泛逝川瀾。除水使未赴病死其二鷹鸇逐雀矢心明。薏苡爲珠任謗行。只恨當時未開閤。干城終向袵 缺 傾。朴甞爲濟牧。不存問張希載。及希載被逮金吾。郞吏不卽發行。朴杖囚其房妓廹遣之。後鞫廳搜希載文書。其小冊錄前後島中州縣官及南邊帥之問遺者。而於別段書朴名。諸人坐此久廢。朴亦屁被。或云希載之別書。怒其不存問。或云朴固不存問。而其妾與閔就道妾爲姊妹。妾之兄弟。又皆攀附凶黨者。而隨朴赴濟。故人以此疑之。而朴素嬖其妾。不以爲嫌。竟以寒疾犯房死。其三孝孫曾侈聖君恩。陋筆深慚揭楔門。回首伊山成舊跡。空聞旅櫬返鄕園。朴世居德山。其祖掌令承健以孝㫌閭。要余書之。</text>
<title>舟下幸州會士秋</title>,<text>扁舟爲趁故人期。滿目烟波接酒巵。淸賞幸逢孤月吐。舊遊飜覺十年移。天機衮衮同江水。世事紛紛劇路歧。已分畸蹤長枘鑿。魚鰕結侶最相宜。</text>
<title>聞士秋趍朝有寄 爲參進宴。以禮參趍朝。時旱乾頗甚。</title>,<text>田廬起廢赴軒墀。禮樂昕庭際盛儀。旅進應懷難進義。許身那顧愛身私。琅玕北闕須披腹。耒耜西疇可察眉。夜夜晴天雲漢轉。公餘能復誦周詩。</text>
<title>寄鄭仲淳 澔○用沈約詩韻</title>,<text>五年乍重見。千里遽無期。况玆放逐行。正値遅暮時。嚴程訝甚急。別袂恨未持。空吟隱侯語。悵望寄離思。又顚沛非所計。激揚是自期。平生耿耿志。古道恢今時。風霆豈終怒。神鬼應護持。北塞連西陲。往蹟入追思。</text>
<title>以備局堂上。承命同金相國汝成 昌集，李相國養叔往審北漢形便。奉呈二公。</title>,<text>弱國綢繆計。餘生感慨心。山谿險雖極。根本慮猶深。撫跡唯殘雪。傷時又積陰。公私無限恨。竟夜只悲吟。乙卯亦以憂虞。議築北漢。先人以捴戎使。承命來審。前後皆當冬日。且時事適有進退。又憂國誠同切。通家契並親。北風催短景。西耗聳疲民。卽事堪流涕。玆行幸躡塵。人和優地利。深筭望洪匀。</text>
<title>送金判府事汝成使燕</title>,<text>使節連年發。離歌此日悲。窮陰時未復。大義世誰知。南 缺 深羞在。西河舊舘遺。畏天雖有命。蹈海可無思。又國弱能含恥。時危願布誠。飮氷勞豈避。吸醋量宜宏。同志須無隔。殊方自可行。玄翁乍釋位。元不損完名。金公卽淸陰之曾孫也。是年公爲庭試考官。以科塲不嚴。論者繼起。朝廷置獄究覈。公有出疆之命而猶不安。辭解相職。論科事者與公相好。而公不能無疑阻。故下篇及之。</text>
<title>赴江都 時上候違豫。爲參起居班。久不辭陛。大臣啓催赴任。</title>,<text>問寢違天陛。分符赴海都。憂深增耿結。任鉅愧踈愚。城闕方懸戀。旂旌奈引途。回頭望三角。猶自寓嵩呼。</text>
<title>爲赴上候平復賀班。舟行志喜。</title>,<text>吹角開帆泝積瀾。上都佳氣望雲端。正逢雨霽仍風順。怳若江欣與海歡。中夜焦憂當日事。千年曠慶此生看。固知保祐神明在。猶願宮闈戒少安。</text>
<title>廵海宿普文寺</title>,<text>泛海當垂老。登庵屬晩秋。白頭聞畫角。黃葉對滄洲。地絶心逾逈。潮來興若浮。軍書還秉燭。冥賞負全搜。</text>
<title>登摩尼山塹星壇</title>,<text>脫却戎衣着道冠。筍輿躋上古星壇。高天頭上近低觸。大海眼前盈俯看。衰老登臨心尙壯。保障形勝計須完。華山漢水回瞻處。根本深憂結寸丹。</text>
<title>江都感懷。次東岳板上韻。江都長寧殿門曰千秋</title>,<text>陪都寧比屈卑州。末路深慙異渥周。前席敢思期半夜。瞻天猶幸護千秋。踈才重鎭常多懼。白首丹衷豈自謀。㝡是江流朝海處。聊將此意寓城樓。</text>
<title>江都臨歸。次東岳板上韻。</title>,<text>畸蹤豈合守雄州。羈絆居然歲過周。家國片心嬰積慮。憂虞一日劇三秋。堅城巨浸君休恃。傾廈頹綱孰與謀。忠孝平生徒自勉。臨歸回首故南樓。</text>
<title>送鄭宗之赴鷄林</title>,<text>嶺表曾經累佩符。榮光偏覺此行殊。恩推九地宣新誥。秩冠諸城鎭舊都。海畔離思生畫角。省中歸夢繞香爐。應知一念懸周寢。玉體秋來昔疾無。</text>
<title>志歎</title>,<text>主辱曾何恬不驚。勢偏今忽闖相爭。倫常一任良心梏。名利渾忘靦面騂。奉使負愆還自辨。求全畏謗漫多▣。躛言㝡恨煩將攝。聖體朝權孰重輕。</text>
<title>李僉正 弘廷 挽詞 李以沈公攸之壻。而時沈公之子漢柱亦亡。江樓空虗。</title>,<text>花縣蘭皋憶接隣。蓬門皁盖見存頻。深知湖海襟懷曠。剩喜龔黃政績循。顔渥髮華方旺健。露晞花滅遽悲辛。仍憐素紼寒江路。八詠回瞻跡亦陳。</text>
<title>任知事 弘望 挽詞</title>,<text>歸田十載計將終。扶病趍朝候聖躬。卿月纔升霄漢上。壽星還墜電泡中。舊遊回首芝湖隔。遺宅傷心竹谷空。最感丹㫌今去路。當年玉節此觀風。</text>
<title>李生 瑞徵 挽詞 李贅居德山</title>,<text>屛溪舊遊地。會合類蓬萍。跡寓憐秦贅。情深愛楚醒。浮生夢先覺。往事涕空零。千里緘辭訣。春山草自靑。</text>
<title>寄李判府養叔 [幷序]</title>,<text>頃者執事出郊。候班復設。瞻望藥院前所往來之路。不勝悵惋。近因待査屛伏。不敢赴班。彼此所遭固狼狽。而所深憂不啻十倍於斯。茲以錄呈三絶。昕庭復設起居班。藥院虗思昔往還。赤舃靑門千里隔。想應回首五雲間。又四年勞悴此違離。從古三言動母慈。力疾趍班嗟亦阻。戀君一念較偏誰。又消長相承詎足嘆。深憂耿結最難寬。身危機穽還非患。方寸唯祈玉體安。</text>
<title>春晩</title>,<text>花自飛飛柳自陰。芳辰伏枕只幽吟。陽春無賴蘇沉瘵。雲日何由照苦心。險路殘骸拚不惜。危時華髮剩難禁。三年周寢遅安報。誰識區區一念深。</text>
<title>絶筆</title>,<text>死生一理自能通。斯世元來弊屣同。只有君親餘寸念。應知耿耿九原中。又來自太虗返太虗。淸明一氣復其初。世人那識吾歸處。杳杳靑天萬里餘。</text>
<title>永昭殿樂章順成曲</title>,<text>天命淑德。合王初載。履邦之否。終回于泰。補天以石。玄機是斡。用含而光。順成其烈。雖跡之泯。而澤之長。於昭萬年。佑我宗祊。</text>
<title>敬寧殿樂章永範曲</title>,<text>有齊維后。婉婉夔夔。以媚聖慈。以亨艱危。如月之晦。復圓其光。終始夙夜。承我烝甞。惟其底玆。曰德有本。猗孝與敬。永範宮梱。</text>
<title>挽詩[李畬]</title>,<text>鐵石心肝圭璧章。傳家詩禮襲芬芳。冰淸自絶脂膏染。松勁元從雪霰彰。身似布韋居戚畹。士歸衡鑑聳詞塲。泉㙜不盡君親念。厚地英靈掩豈亡。友人德水李畬</text>
<title>挽詩[李濡]</title>,<text>詩禮家庭繼盛名。騷壇聲價冠羣英。綺紈磨濯身持玉。藻鑑公明手執衡。生好讜言由素性。死將遺表寫丹誠。親踈到此皆嗟惜。病裏那堪倍愴情。判府事李濡</text>
<title>挽詩[金昌集]</title>,<text>高文危行自殊倫。威鳳成章玉絶磷。淸學伯夷誰浼我。賢推廣國主知臣。尋常正議扶經日。終始忠言屬纊辰。觀化猶含嗚咽意。九原難瞑在君親。左議政金昌集</text>
<title>挽詩[李頤命]</title>,<text>聞子留詩返太虗。太虗何似未來初。應無二氣相推盪。獨保淸明果有餘。聖德重光日月通。高堂別後起居同。九原一念能知否。後死悲君亦夢中。友人完山李頤命</text>
<title>挽詩[吳泰周]</title>,<text>蜚英少日再魁名。舊業能傳曳履聲。文苑持衡推鑑瑩。官道携鶴挹冰淸。平生自勵匪躬節。抵死寧忘憂國誠。便訣君親悲恨結。十行宸札賁哀榮。海昌尉吳泰周</text>
<title>挽詩[黃欽]</title>,<text>大哉沙老道悠悠。烈烈風聲更沁州。千載門楣徵世德。一頭文彩動宸旒。親聯肺腑心仍小。位踐公孤望亦優。平日寸誠留血䟽。臨終尙爲聖君憂。幾度人間歷險難。聖恩終始察衷丹。忠言讜論明時涕。大冊高文上將壇。冰蘗獨全金世界。風霜不入鐵心肝。唯應太史波濤筆。直節完名永不刊。交義仍兼戚誼厚。忍將何語寫哀詞。沉憂幾念漳濱疾。殄悴空吟小雅詩。一代人文今寂寞。九重綸綍謾凄悲。天寒橘井留長恨。鶴髮扶將更托誰。右參贊黃欽</text>
<title>挽詩[李光迪]</title>,<text>魁元星照紫微宮。月殿光輝普率通。藝苑提衡綸綍炳。芹㙜掌試選掄公。平生素位存廉白。臨歿丹箴見至忠。靜攝宸情增慟悼。哀號直欲訴蒼穹。星山後人李光迪</text>
<title>挽詩[金錫衍]</title>,<text>淸名雅望冠朝中。闊步雲霄八座崇。律己輿儓猶說苦。主文仇怨亦稱公。精神想不塵埃化。痛恨應深定省空。憂國誠忠生死一。數行遺表感宸衷。知敦寧府事金錫衍</text>
<title>挽詩[李健命]</title>,<text>結髮從遊到白頭。却憐蒹玉托襟裯。文章擬躡蘇黃後。志業羞居竇馬儔。直道平生多齟齬。榮名此日捴浮休。時危倍切云亡痛。可耐公私涕並流。兵曹判書李健命</text>
<title>挽詩[兪命雄]</title>,<text>詩禮傳家舊業崇。文章更看煥猷功。公明世艷歐陽選。戇直人推汲黯忠。親屬戚房常戒滿。位躋卿月不榮通。名高瘴海艱關後。脚立風波震撼中。操履自從繩墨準。約身眞與布韋同。堪嗟疾病緣明主。其奈彭殤在化翁。數句絶吟言素志。一封遺表罄丹衷。宸情痛惜綸仍降。聖代哀榮禮益隆。縱有謝庭留寶樹。誰將萊服舞春風。卽今吾道重回泰。安得泉扃復起公。杞溪兪命雄</text>
<title>挽詩[李晩成]</title>,<text>落落寒松挺大冬。知公眞有古人風。程門多士醇夫最。黨籍諸君竇氏宗。補衮何曾九死悔。提衡咸識寸心公。秪應泉下精靈泣。痛切綸音感一封。今年夭椓善人多。公去其如世道何。日有短長嗟莫報。運回平陂恨無吪。一生憂國心猶炯。後死傷時鬢獨皤。從此牙琴絃斷絶。撫孤唯遣淚成河。吏曹判書李晩成</text>
<title>挽詩[鄭澔]</title>,<text>沙老先生後。家傳赫世聲。扶綱看烈士。恢業挺名卿。允矣公無忝。强哉聖所評。絶瑕知玉潔。經鍊見金精。再擢詞科首。一提藝苑衡。秉心從似矢。涉世剩栽荊。言議恒歸正。奸諛亦戒橫。隱然衛藿勢。炳若傾葵誠。保障身初瘁。憂時病轉嬰。平生任忠烈。臨死更分明。義畢南軒表。悼深北闕情。士林嗟失範。宗國孰扶傾。天意終何詰。時艱益可驚。未論人共衋。偏覺我孤惸。半世同榮辱。一朝隔死生。吝萌懷叔度。規曠憶州平。一慟行將病。九原會復迎。題詩當輓曲。雪涕向佳城。友人烏川鄭澔</text>
<title>挽詩[兪集一]</title>,<text>廣國賢聲名祖孫。四方模楷在龍門。專功正學承先訓。致位崇班荷主恩。儉以律身看德性。病緣明主喪眞元。試吟耿耿君親句。忠藎宜求百行源。仁胡不得享遐齡。去後斯文尙典刑。一紙遺封輸血悃。九重哀詔惜精靈。名留赤管持衡地。塵鎖斑衣獻舞庭。幹蠱卽看鸞鵠峙。傳家懿則舊氊靑。京畿監司兪集一</text>
<title>挽詩[閔鎭遠]</title>,<text>蒼穹何遽奪斯人。節操文章捴絶塵。痛癢相關同肺腑。酸醎雖異卽情親。危忠尸諫空留藁。遺恨時淸已就窀。㝡是高堂垂白髮。九原哀涕共天倫。漢城左尹閔鎭遠</text>
<title>挽詩[許玧]</title>,<text>崇班聽履上星辰。回憲其窮竇許親。自是大明天下士。允爲元祐黨中人。屹如山岳心難動。險涉風波志莫伸。不見唐家更化日。滿朝冠劍惜封倫。挺生初若爲斯時。退讓其如迹太奇。禮法儒門承祖訓。文章聖世擅宗師。銓司永謝陶甄地。棘列非因戚畹私。四戒臨終猶惓惓。九重亡鑑倍傷悲。稟氣精金百鍊剛。淸冰爲抱石爲腸。平生許國心全血。中歲憂時鬢半霜。翥鳳寧惟罹織網。騎龍便到彩雲鄕。今當道長陰消日。安得斯人置廟廊。纔哭光恩又哭公。鴒原凋喪十年中。士林相吊俱顦悴。朝著如空孰藎忠。衛道誠心存豈變。尊王名義抱長終。仰惟大府夫人在。九地猶應痛不窮。左副承旨許玧</text>
<title>挽詩[兪命弘]</title>,<text>故國傳喬木。高門見瑞麟。霜蹄開道路。風翮出埃塵。詩禮家聲遠。珪璋德望新。戒存聯肺腑。憂切管喉唇。藻鑑稱章甫。奎華映搢紳。漢廷䟽賈誼。楚澤泣靈均。烈火難焚玉。嚴霜可折筠。頹波猶砥柱。枯木復陽春。許國思輸膽。匡君任批鱗。激昂扶大義。謙抑避要津。莅郡治惟簡。釐都俗又淳。貞同金矢吉。寒似布韋貧。卿月三堦近。文衡二代因。初心能不負。晩節自殊倫。疾病緣明主。時艱失藎臣。太虗催駕夕。禁闥奏封辰。達識齊生死。精忠質鬼神。哀榮崇禮數。痛惜藹恩綸。彩服誰將戱。重泉慟莫伸。最憐吾道泰。長夜竟難晨。杞溪後人兪命弘</text>
<title>挽詩[李晩堅]</title>,<text>赫舃門闌位上卿。平居寒素若書生。業承經訓家休遠。世主詞壇士望傾。汲孺直聲能伏節。長君謙德戒持盈。百年未究雲雷志。宇宙空留山斗名。江原道觀察使李晩堅</text>
<title>挽詩[任埅]</title>,<text>賢祖之孫名父兒。法家詩禮有成規。冰霜苦潔生無累。薑桂冞辛老不移。主試公明當世服。抗言忠讜聖君知。嗟乎一鑑亡何速。臨絶遺章字字悲。早歲科名再壯頭。文衡赫業繼箕裘。謙謙戚畹尊逾畏。眷眷師門死亦憂。每痛荊花飛已盡。可憐萊子舞長休。一吟殄瘁詩三歎。老淚非私爲國流。豐川後人任埅</text>
<title>挽詩[尹憲柱]</title>,<text>沙翁詩禮見餘風。謇謇王臣卽匪躬。伏節他時期汲黯。主文今世有歐公。人間幾閱滄桑變。庭下終悲定省空。君寵母恩酬未盡。分明遺恨九泉中。竄逐歸來節不移。當時狷介尙堅持。有師自許斯文護。盡職偏蒙聖主知。每喜同朝聞曳履。那堪隔嶺哭騎箕。可憐南國風謠裏。更爲何人咏素絲。坡平尹憲柱</text>
<title>挽詩[趙道彬]</title>,<text>戚聯椒掖位躋卿。冰蘗平生素履貞。山嶽不搖看氣象。日星相照著忱誠。文章一代盟壇主。名義千秋簡策榮。臨沒餘懷猶耿耿。數行遺表愴宸情。吏曹參議趙道彬</text>
<title>挽詩[李縡]</title>,<text>不恨生衰季。吾猶識鳳麟。門庭冷於水。髭髮颯如神。一柱瀾廻力。孤松雪後眞。百身那復贖。失涕問蒼旻。漢帝恩非薄。猶嫌相長君。江潭再攬茝。閶闔乍浮雲。講席春秋義。詞垣黼黻文。遺封罄餘血。哀綍詎堪聞。耿耿君親戀。猶應死不渝。世難容此道。天又戹吾徒。名共高山仰。心違大廈扶。時淸已窀穸。胡不少須臾。問疾曾叨席。人扶尙整襟。諄諄言似夢。戰戰戒如臨。已返秋天氣。空懸曒日心。平生辱知奬。一慟爲詞林。岑城李縡</text>
<title>挽詩[朴鳳齡]</title>,<text>風波閱歷志彌堅。不滓身名自皭然。鎭得朝班山特立。掌來公試鏡高懸。遺忠世誦南軒表。讜議人稱傅喜賢。秪是君親臨絶句。想應餘恨結重泉。禮曹參議朴鳳齡</text>
<title>挽詩[鄭必東]</title>,<text>恭惟溪上老先生。家有賢孫不墜聲。六籍絲毛窮學閾。一門衣鉢主文衡。頹波俗挽障河力。枯木心忘佩玉榮。太史倘能成列傳。儒林外戚並書名。憂時讜議擯猶聞。衛道忠章遯未焚。詩廢檜風腥穢暗。學尊尤老鬢霜紛。終身不向西關路。灑淚長悲萬義墳。事業未成齎恨歿。世人浪說際風雲。國計家憂萃一軀。流行坎止與時俱。身依日月門猶冷。世閱滄桑跡反孤。望屬台垣甌卜靳。風悲喬木履聲無。暫憑纊息陳遺奏。入地空深報主圖。慈闈九耋尙嬉怡。彩舞高堂祝鶴龜。五十慕從家行襲。大夫孝使國人知。恒河百變靈尤在。子舍先空鬼伯欺。一念君親詩上語。想難瞑目永含悲。畸跡於時等散樗。惟公交契不相踈。指南末路欽名議。推轂邊陲辱薦書。禁裏別盃疑夢境。病中手札訊官居。州鳧欲返騎箕去。更爲吾私淚濕裾。東萊鄭必東</text>
<title>挽詩[李喬岳]</title>,<text>淵源沙老與尤翁。學術文章世所崇。素節不移艱險地。畸蹤獨立謗猜叢。傳心舊硯承家業。瀝血遺封愴聖衷。千載高名齊瑞岳。昭垂編簡耀無窮。沉淹一疾卧文園。尙記春間奉緖言。慷慨獨懷憂世志。忱誠惟在卞師寃。封倫恨未看今日。執法何由作九原。可但存亡關氣運。不堪西景泣堂萱。水原府使李喬岳</text>
<title>挽詩[李澤]</title>,<text>當時型範似公稀。詩禮名門士望歸。痛辨陰陽扶世道。敷陳藥石弼君違。高文藝苑推宗匠。淸德卿班有布衣。何遽一生忠孝志。永辭楓陛與萱闈。公逝知關運氣衰。時艱滿目薦紳悲。孤忠耿結南軒表。遺輓凄凉趙鼎詩。志操霜筠餘舊砌。精神秋月照虗帷。從今永失同朝喜。喬木西風涕淚滋。右副承旨李澤</text>
<title>挽詩[金昌翕]</title>,<text>如此人難得。孤標頹俗中。何曾一事苟。實有沒身忠。劉敞危言敢。歐陽掌試公。若論眞可惜。恩怨涕洟同。安東金昌翕</text>
<title>挽詩[趙正萬]</title>,<text>王國堪悲喪藎臣。士林相吊失端人。騷壇建幟文章伯。經術承家禮法身。官貴何曾依日月。名高元不受緇磷。可憐一代餘公頌。掌試無私獨出倫。科名大小壯頭居。絶藝推君更孰如。獨步千秋摩詰畫。百金一字蔡邕書。大冬松柏襟期托。淡水門庭轍迹䟽。絶命之辭臨死表。恨纏楓陛及門閭。斯文變恠職由誰。痛甚羣奸己巳時。讒說卒能疵聖德。世人多是侮賢師。朱門僞學今無禁。獻可重泉倘有知。同榻舊交餘白首。哭君非獨爲吾私。嘉林後人趙正萬</text>
<title>挽詩[南道揆]</title>,<text>戚聯椒掖位巖廊。憂國孤忠耿不忘。看得胷襟淸似水。接來言議凜如霜。頹波砥柱千尋屹。烈火良金百鍊剛。最是幽明無限痛。綵衣誰復慰高堂。病簀遺章劇可悲。一心唯有聖明知。風儀北極趨班日。藻鑑南宮試士時。冰蘗淸名醫末俗。詩書舊業托孤兒。東園秘器隨哀札。九地猶霑雨露私。前執義南道揆</text>
<title>挽詩[李相成]</title>,<text>王臣謇謇本匪躬。樹立風猷否泰同。寧抱鉄肝爲宋璟。肯將韋舌作蕭嵩。家傳詩禮淵源遠。批許公廉際遇隆。山虎澤龍今不見。謾留遺表懾鯀工。巍文大策賁皇猷。格諫危言與國休。忠孝本期隨分盡。毁譽初不向人求。身居肺腑奚吾罪。世妬螓蛾以我仇。高議莫聞更化日。九原何路起君侯。廣陵李相成</text>
<title>挽詩[權熀]</title>,<text>家傳硯錄列奎星。業繼沙翁抱禮經。慷慨欲扶衰道學。淸寒不似貴門庭。春秋義獨尊周室。社稷臣今在漢廷。可但憂時遺表上。君親一念結幽冥。弼善權熀</text>
<title>挽詩[金昌業]</title>,<text>道欲其方不必通。一言流俗恥雷同。知君化去爲何物。苦柏危松雪霰中。早知名下士無虗。見畫南宮識子初。泉路果能携手得。不悲顔面隔年餘。安東金昌業</text>
<title>挽詩[李𤲸]</title>,<text>儒門詩禮襲珪璋。肺腑其親鐵石膓。屈指事多歸第一。立心初不在尋常。達觀縱了浮生幻。遺結難消寸念傷。今世斯人何處得。愛憎吾欲問蒼蒼。德水李𤲸</text>
<title>挽詩[李秀衡]</title>,<text>髫齡托契老彌敦。奕世情親伯仲看。瓜葛三聯王謝好。金蘭一室阮嵇歡。春風花落西城別。秋夜星沉北斗寒。猶有葛恢遺法在。忍看文虎涕汍瀾。八座崇班椒掖親。居常淡若布韋身。淸時雅望齊歐范。餘事文章軼漢秦。直道難容多側目。聖君無過尙嬰鱗。可憐臨歿憂時念。剴切遺緘係紫宸。五十年來愛日心。如何便訣北堂陰。也應脩夜思親淚。添却重泉幾許深。自蒙鴻筆撰先碑。深感名公幸發揮。依舊小箱留手澤。可堪人事轉頭非。經邦大手飮冰懷。一閉佳城萬事乖。秖是純剛忠正氣。廣陵抔土定難埋。韓山李秀衡</text>
<title>挽詩[李益命]</title>,<text>淸名一代所同推。苦節貞心我最知。砥柱波瀾看獨峙。孤松霜雪聳寒姿。文章鳴世還餘事。詩禮傳家自有師。骨肉深情今白首。不堪和淚寫哀辭。完山後人李益命</text>
<title>挽詩[金時保]</title>,<text>欲知我公賢。請看搢紳間。公去更無公。信知爲公難。問公何能尒。剛介貫心肝。吁嗟孤鳳羽。不復儀朝端。千古殄瘁詩。三復涕汍瀾。公生詩禮門。名義夙講明。謇謇諒匪躬。遇事輒風生。寬饒醒豈狂。劉敞知所爭。名位亦已赫。獨抱苦士情。公退書在手。脩竹滿軒靑。立朝四十年。首尾效勁直。於世儘寡合。不妨吾行獨。一心不欺君。自信老愈篤。文衡秉至公。坐令禮圍肅。恩怨無異辭。百身詎可贖。曩卜介湖居。値公伊山謫。相去莽蒼間。雲月理游屐。牢落卧龍潭。秋色散茱菊。臨流縱豪飮。篇翰堆珠玉。未忍啓塵篋。老淚已沾臆。悃悃瀝血䟽。惻惻絶命詩。千載讀此篇。所存庶可知。平生忠孝願。至死猶不衰。靑天萬里餘。游魂去逶遲。蕭條其言在。永結臨朝悲。安東金時保</text>
<title>挽詩[金相尹]</title>,<text>光山家世盡名臣。趾美賢孫出鳳麟。舊業克傳詩禮訓。遺風能繼孝忠純。名魁璧沼登庠日。文冠彤墀射策辰。直道事君多謇諤。誠心憂國飽艱屯。卧治不厭淮陽薄。嚴譴寧辭楚澤濱。嫉惡剛膓同鉄石。傲霜高節挺松筠。戚聯禁掖心逾謹。官躡卿班室益貧。藝苑提衡文體變。儒宮敎胄士風淳。儀姿肅穆宜型範。藻鑑精明極選掄。聖疾三年開藥院。焦憂一念係楓宸。居然美疢緣明主。痛矣淸朝喪哲人。遺表益看憂愛切。孤忠自許死生均。良規謾致龍樓感。至孝難忘鶴髮親。輿望咸期將秉軸。士流爭歎失同寅。方當大海狂瀾世。遽殞頹波砥柱身。芳躅秪應傳國史。美名猶想冠朝紳。萊衣輟彩萱堂夜。鄭履無聲玉陛晨。自幸同朝情若舊。忽承凶訃愴惟新。龍亡虎逝嗟何及。鱔舞狐呼孰可嗔。試看德門餘慶遠。兩枝瓊樹謝庭春。兵曹正郞金相尹</text>
<title>挽詩[李秀宲]</title>,<text>有美光山胄。名門甲我東。傳家詩與禮。襲訓孝兼忠。名冠登蓮籍。文魁擢桂宮。戚雖聯禁掖。志益務謙沖。出入金華裏。論思玉署中。豈徒箴諫切。兼贊緝煕功。正直由天稟。文章斡化工。抑邪思謇諤。參化擬沖瀜。夙佩淮陽竹。曾吟楚水楓。威名虎衛藿。符彩鳳棲桐。柏府持邦憲。槐宮振士風。諸生仰型範。善類倚帲幪。位亞三階貴。班陞八座崇。忠言裨衮職。讜議啓羣蒙。掌試輿情悅。提衡衆望隆。士論尊陸贄。文體變歐翁。瑩瑩懸淸鑑。恢恢務至公。華褒蒙聖主。盛譽播兒童。自許如金矢。寧嫌遇羿弓。冰壺寒淅瀝。秋月色玲瓏。秩顯心愈潔。官高室益窮。居然木稼厄。痛矣士林空。鄭履休彤陛。殷箕返翠穹。新篇題素志。遺表寫丹衷。寸念懸慈母。良規戒聖聦。精忠從可見。奧理亦能通。事業將誰繼。訏謨歎未終。孰能尊道學。無復辨華戎。鱔舞嗟難禁。龍亡實可恫。通家情最厚。同閈志相融。幸托荀陳契。仍知大小馮。那期江渭別。久隔笑談同。縱作離羣鶴。頻逢寄札鴻。遠思恒眷眷。凶問遽怱怱。國瘁悲何極。才高惜未充。甲回遺一筭。蘭茁挺雙叢。尙喜留餘慶。疇能效匪躬。痛纏萱草老。哀結橘林紅。飛旐遵江漢。虞歌出鎬豊。緘辭違執紼。歎我病羸癃。韓山李秀宲</text>
<title>挽詩[趙尙健]</title>,<text>脂膏元不染。八座布韋身。公眼稱懸鏡。淸名聳搢紳。時危徒激仰。主遇轉逡廵。忠孝看遺句。親踈慟惜均。宇宙深羞在。春秋大義昏。世衰多異說。公死有忠言。聖斷天應啓。儒門道更尊。平生扶正意。庶慰九原魂。趙尙健</text>
<title>挽詩[黃奎河]</title>,<text>高穹包大地。有氣欝磅礴。公獨稟淸明。挺立激頹濁。問學承箕裘。文章賁王國。詞垣主齊盟。鑑別勝龜燭。士林推模楷。時望擬喬岳。身居肺腑親。小心彌謹勑。名位日煥爀。生涯自澹泊。誰謂卿孤尊。曾不韋布若。憂時激寸忱。遇事輒匡格。孤忠聖明知。直節朝野服。中歲遭譴謫。屢被蜮弩射。晩年際遇盛。庶幾展悃愊。天胡不憗遺。履聲遽已閴。長河去維楫。大廈失柱石。臨沒數行表。大義見衷赤。遺語動宸極。絲綸感且惻。萱闈有鶴髮。悲恨結幽宅。佳城閉白日。君子就窀穸。嗚呼槐棘班。儀形不復覿。同朝孰不愍。遠近咸嗟惜。平生景慕志。臨挽一慟哭。副修撰黃奎河</text>
<title>挽詩[金在魯]</title>,<text>文元爲祖師尤翁。典禮春秋與始終。選士歐公精鑑識。尊君陸相勉謙冲。家仍勳戚持淸裁。位是卿孤任屢空。憂國平生多齟齬。短章臨歿耿餘忠。弘文館副校理金在魯</text>
<title>挽詩[黃璿]</title>,<text>伊洛名家竇武賢。詞壇衣鉢卽靑氊。尊周一脉東溟闊。拒墨千言白日懸。宸極誠深留血表。春暉報絶愴珍篇。如今國是由乾斷。也識英靈感九泉。司諫院正言黃璿</text>
<title>挽詩[趙尙絅]</title>,<text>健有萬牛難得旋。窮如韋布淡如禪。激仰言議朝紳肅。閱歷風波氣節全。曾老文章銀海闊。歐公鑑識玉衡懸。淸時未覩身先逝。遺表忠言更愴然。文學趙尙絅</text>
<title>挽詩[金相玉]</title>,<text>詩禮傳家退讓風。淸名直氣動廷中。歐陽掌試人無議。定國平刑法自公。身厭濁氛歸上界。死留章䟽感天衷。斯文幸見重光日。安得泉㙜起此翁。伏節須從諫諍求。幾人今世識春秋。心如元亮生何愧。忠似衛鰌死亦憂。事業定應垂簡冊。文章誰復煥鴻猷。龍蛇舊讖驚玆歲。涕爲公私屢暎眸。延安金相玉</text>
<title>挽詩[李重協]</title>,<text>簪珪何赫舃。儒學自淵源。深室埋書帙。大車畏毳璊。縱居危厲地。寧諱屼嶢言。千百睢盱者。無如德威尊。公惟瑞石子。詞苑振華纓。再魁猶粃垢。三絶擅譽名。應製山龍煥。遴才藻鏡明。憎仇亦悼惜。東國喪文衡。慷慨春秋義。分明邪正間。危忱常耿耿。遺表實斑斑。塵土公何戀。凋亡國太艱。平生香一瓣。哭送素車還。兵曹正郞李重恊</text>
<title>挽詩[柳百乘]</title>,<text>赫世簪纓貴。邦家輔弼良。文章能出類。志節亦超常。科甲曾巍擢。詞垣幾闡敭。納忠惟讜諤。秉直不柔剛。却袖經綸手。曾投瘴癘鄕。上天昭悃愊。卿月發輝光。考試偏私絶。參籌計畫長。才宜調鼎鼐。願切補衣裳。耿介同孤鶴。淸踈若皎霜。愛君寧避讟。憂國益敷膓。積瘁仍乖度。沉痾遂入肓。觀形驚已換。聽語喜能詳。尙謂精神旺。那知皋復忙。絶詞懷耿耿。遺奏義堂堂。萱幄哀傳訃。楓宸隱悼亡。公歸關氣數。世事足悲傷。駑質慚無取。平生感不忘。交情飜寂寞。羈影劇凄凉。舊篋收遺札。前程倚胤郞。謾將無限意。題挽涕滂滂。承文院判校柳百乘</text>
