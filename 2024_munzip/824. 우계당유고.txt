<title>次沈楚賢</title>,<text>養拙山深處。仍爲無事人。阿誰還錯認。謂我葆天眞。</text>
<title>贈沈敎官 沅 元之</title>,<text>屛跡荒村僻。幽慵味寂寥。從來安蹇劣。不是避塵囂。</text>
<title>偶吟</title>,<text>身世無根絮。生涯有髮僧。誰將知此意。孤照五更燈。</text>
<title>雲梯山亭。與沈淸之 沆 把酒。次沈察訪信叔，都事潤甫前遊此亭詩韻。</title>,<text>人生本自寄。何處有眞吾。醉下雲梯去。眞吾在一壺。</text>
<title>贈洞友</title>,<text>我向雲巖去。歸當一往尋。荒辭須爲和。休說少知音。</text>
<title>次寄遼人文可尙</title>,<text>萬里遼陽客。秋風故國愁。十年猶瑣尾。誰識不凡流。一曲淸秋笛。誰催遠客愁。故鄕歸不得。千里淚長流。原韻</text>
<title>遊雲臺洞 洞在龍巖上流</title>,<text>天開蒼玉峽。瀉出碧瑤流。淸秋明月夜。轟笛更來遊。</text>
<title>偶吟</title>,<text>萬事皆由命。皇天炯照臨。雍容棐几下。方見古人心。</text>
<title>送兪萬里赴玉果</title>,<text>南國風霜後。幽蘭日夜凋。天時近人事。別意更遙遙。</text>
<title>次梔子韻</title>,<text>雪片元同色。眞堪帶月華。炎天萬草木。爭及此閒花。</text>
<title>歲暮</title>,<text>舊曆無多日。新年隔幾旬。前溪流不盡。催却白頭人。</text>
<title>次沈敎官</title>,<text>嗜酒緣多感。哦詩爲看花。除詩兼止酒。何以處山家。</text>
<title>次寄姜復泉子久 鶴年</title>,<text>遷次君無宅。懷安我有居。何時山水處。高棟接茅廬。西塞軍麾滿。生靈未奠居。風塵無息日。吾敢愛吾廬。</text>
<title>戱呈鄰友</title>,<text>昨上松臺望。知君客滿堂。樽前猶醉睡。應夢老蓴塘。又落葉蕭疎響。空山雨脚斜。孤吟愁絶處。無酒對黃花。</text>
<title>詠龍巖溪恠石</title>,<text>形色皆同肺。眞堪置闕前。如何混沙磧。終古卧溪邊。</text>
<title>恠石答</title>,<text>莫以同形色。移將置闕前。世人皆結舌。只合棄溪邊。</text>
<title>寄李大諫 失名 謫所</title>,<text>死別呑聲久。蒼茫彼老天。悽悲湘水畔。知爾鐵膓堅。</text>
<title>雲巖寺</title>,<text>客自西峰至。僧開竹戶迎。一罇山月下。霜菊滿荒庭。</text>
<title>送僧</title>,<text>棲遯初年志。雲林晩節期。東巖幽絶處。與爾共生涯。</text>
<title>贈梁上舍誠之 九思 華硯</title>,<text>硯面無光澤。中心炳若丹。贈君供寶玩。要作故人看。</text>
<title>步訪權郞 在</title>,<text>芳草煙郊路。携藜一老翁。長吟渡水去。衣袂生冷風。</text>
<title>新正磨鏡</title>,<text>古鏡塵昏久。新年試一磨。淸輝渾似舊。玄鬢奈成皤。</text>
<title>任退之 進 携諸子來訪</title>,<text>白鳳飄空外。將雛到野亭。竹寒無翠實。何以住雲情。</text>
<title>送心上人</title>,<text>送君歸名山。千林秋欲晩。去去雲錦中。衲衣影凌亂。</text>
<title>謹次季父竹牖先生韻。送重卿歸京。</title>,<text>歲暮千山雪。遙程送別愁。那堪分袂後。獨自下樓頭。</text>
<title>偶吟</title>,<text>人事年年改。交遊漸漸乖。猶憐好風月。到老不相離。</text>
<title>吉語</title>,<text>吉語來何處。旄頭落遠天。重陽今日會。歡樂最餘年。</text>
<title>雲臺溪上醉。次諸少韻。</title>,<text>楓葉三秋暮。閒行溪路斜。紅顔與華髮。終日醉香霞。</text>
<title>嘉林東閣盆梅</title>,<text>千林埋積雪。東閣綻寒梅。煖律生談笑。何煩七七開。</text>
<title>藍洞盆梅</title>,<text>臘前梅蘂發。芳意先陽和。誰知深雪裡。春色在山家。</text>
<title>訪鍊溪</title>,<text>何處可閒行。鍊溪春有聲。梅村經臘酒。滿酌不須淸。</text>
<title>京叔關西都事時。吟成一絶以寄。</title>,<text>愛身如愛玉。眼淨綺羅筵。應笑周公瑾。回頭誤拂絃。</text>
<title>短扇</title>,<text>短扇將風至。輕凉掌上生。開襟滌煩暑。分外得身淸。</text>
<title>感懷復泉</title>,<text>歲暮窮愁處。荊江下世辰。小窓梅蘂發。如見故人眞。</text>
<title>獨酌</title>,<text>門外蓬蒿滿。庭中梧竹陰。數杯聊獨酌。萬事不經心。</text>
<title>呈金陰竹 宗海</title>,<text>工夫無寸效。講讀負三餘。寂寞吾身世。愚慵老草廬。又官慚參奉號。貧羡野僧居。千里同心侶。應知賦遂初。</text>
<title>過萬竹徐舍人 益 舊居</title>,<text>大贒曾避世。於此卧江軒。歲月幾多改。溪山依舊存。又鶴去松無主。巖空竹有孫。偶來傷往事。斜日獨停罇。</text>
<title>江月亭秋夜。諸友佩酒來飮。</title>,<text>故人踏月色。淸聖又同來。高閣松聲逈。空江鴈叫哀。喃喃交軟語。衮衮勸深杯。惆悵今宵會。湖亭復幾回。</text>
<title>大王洲。雨中獨渡卽事。</title>,<text>湖上殘春雨。煙波碎碧羅。輕添征客袖。斜拂釣翁蓑。遠樹雲光暝。長洲草色多。江城荒半月。孤思復如何。</text>
<title>春向江鄕。道上詠懷。</title>,<text>東風百里路。匹馬向江城。溪柳搖春恨。山花笑客行。年華紛爛漫。塵事苦盈縈。撫跡酸辛久。裁詩詠不平。</text>
<title>南明府 二星 枉顧新卜草廬。詩以志之。仍寄金菊亭 宗海，尹士羣 儔。</title>,<text>奇崖幽絶處。小尋隔塵紛。竹杖隨村老。柴門拜使君。川光煙外暗。山色雨餘分。寄語城南客。頻來問卧雲。聞子誅茅處。奇崖出世紛。紅塵懶回首。白屋不忘君。山色浮天外。川聲到夜分。箇中無限意。誰識管松雲。菊亭次韻南嶽人將返。西湖雪正紛。山靈欣有主。林鳥喜迎君。顯晦從時適。贒愚特地分。他年尋谷口。莫惜共耕雲。士羣次韻</text>
<title>幽居卽事。寄示藥泉南君雲路 九萬。</title>,<text>慘慘暮寒重。荒村煙火稀。味慵捐俗物。用拙養天機。野暝雪將落。山深禽不飛。土床供美睡。藏六閉荊扉。</text>
<title>菊亭。次寄紛字韻。復次以謝。</title>,<text>屛跡三冬卧。窮山霰雪紛。百年誰好我。四海獨憐君。湖上浮萍會。罇前落葉分。白頭靑眼舊。詩態照春雲。</text>
<title>喫豆粥</title>,<text>向夕愁雲積。低空噪亂鴉。土床燃正足。豆粥味還嘉。斗覺春生腹。渾忘雪滿家。煖寒豪士會。惟解酌流霞。</text>
<title>次南明府立春詠懷韻</title>,<text>卜築東溪僻。囂塵斷不來。庭留春後雪。門掩雨餘苔。自笑疎慵劇。誰憐老病催。碧山還有素。卧對亂雲堆。</text>
<title>用前韻。復寄藥泉雲路甫。</title>,<text>南澗波聲壯。東峰夜雨來。石梁飜素雪。沙渚洗蒼苔。滿目芬芳遍。盈襟逸韻催。臨流倚杖久。不覺暮雲堆。又連雨雙流漲。橋危客不來。柳汀涵白芷。松岸沒靑苔。水濶魚遊縱。風高鳥去催。願携南郭子。波雪看崩堆。</text>
<title>酬沈楚贒</title>,<text>屛跡遺塵事。煙霞鎖別村。松陰低翠壁。草色繞荒園。睡足茆堂靜。窓虛峽水喧。誰知幽寂意。佳句寄荊門。</text>
<title>述懷</title>,<text>晩决胷中戰。歌商憶魯曾。從知貧有自。不歎病相仍。世亂心何轉。年深學未增。古書開展處。絲髮任鬅鬙。</text>
<title>送別南雲路</title>,<text>遠送宜城子。臨岐更摻衣。論交雖不早。知已向來稀。聚散元難定。音書且莫違。龍灘相訪處。水石减淸輝。</text>
<title>與從舅趙校理夜酌</title>,<text>湖海逢仙吏。罇前話寂寥。詠詩酬歲月。隨意伴漁樵。白屋身將老。靑雲路自遙。莫言生活澹。安分卽餘饒。</text>
<title>示任松塢昆季</title>,<text>鳳林山外客。扶杖度寒岡。爲我開深酌。嘉賓共一堂。愛吟南雪重。休賦北風凉。煖律生談笑。能令黍谷陽。</text>
<title>柴樊</title>,<text>柴樊圍數畒。短短未齊腰。冷落依荒野。參差暎遠椒。因風常摵摵。不雨更蕭蕭。最是無人夜。寒聲伴寂寥。</text>
<title>復泉老兄。投惠幷世相感及誠敬六字之額。</title>,<text>孤癖眞堪笑。幽棲傍遠林。愛山擡白首。臨水奏玄琴。學道時還晩。資身計未深。分明六字額。方見故人心。又末路誰知我。山林有碩儒。徒然生倂世。敢望道同趍。誠敬書爲贈。周旋佩作符。神交如對面。休說阻江湖。</text>
<title>春帖</title>,<text>老子疎慵劇。新春別有祈。日長閒睡足。門掩俗人稀。身外忘榮辱。塵間任是非。若能常占此。餘事更何希。又庇身茆屋下。安分送居諸。解渴新開井。充虛卽飯蔬。婦知勤織作。兒好讀詩書。春帖無多語。如斯不願餘。</text>
<title>因陰竹兄。聞復泉自溫城來訪之意。吟成一律。以寓延佇之懷。</title>,<text>有客金天外。江南寄好音。剡中尋戴興。嵩下候程心。雲物期同賞。情懷要共吟。芳塵知近遠。蘿逕抱孤琴。</text>
<title>題嵐溪詩僧帖</title>,<text>杖策秋雲裡。荷衣暎翠蒼。小溪縈一練。危嶂擁千鋩。紫菊酣朝露。丹楓染夜霜。正堪詩料足。明月上人房。</text>
<title>憶長兒</title>,<text>送汝遊南國。春風信使稀。蘆關雲漠漠。滄海夢依依。涉險行須愼。垂堂戒莫違。錦城雖最樂。應念候衡扉。</text>
<title>送次兒往永城</title>,<text>鳥道陽山外。山窮民物稀。錦溪深不測。煙磴滑難依。知爾前程遠。嗟吾雅志違。歸來須及早。莫使倚荊扉。</text>
<title>謹步復泉淸韻。仍以寄示。</title>,<text>聞說幽居勝。天慳待子歸。溪深魚自得。林密鳥知依。有養形神健。無求道義肥。風標吟想處。淸夢繞煙磯。又四海誰贒友。惟君卽我師。學窮眞實理。心絶等閒思。自顧何能也。猶當更勉之。弘規期勿墜。恐負十年知。[附原韻]天設湖山勝。歸歟早得歸。琴書飽獨樂。魚鳥暫相依。江石皆爭瘦。溪流不待肥。淸風連太古。縹緲上漁磯。又身外江山友。心中上帝師。奉而誡敬訓。殛爾暗邪思。自分下愚耳。何由上達之。省來多少事。難與鬼神知。原韻</text>
<title>與諸友遊山。暮宿花巖寺。</title>,<text>故人湖海至。呼我上雲樓。醉客非嘉客。詩流卽道流。禪心霞外定。山意雪中幽。蕙路廻塵躅。林巒不盡羞。適有醉客。喧聒靜會。故及之。</text>
<title>霖雨。次梅聖兪詩韻。</title>,<text>昏睡雨中熟。荊門盡日關。苔花沿壁上。梅潤着衣間。决决前溪水。冥冥四面山。惟憐雙燕子。相伴一窓閒。</text>
<title>送南明府 二星 拜正言還朝</title>,<text>寵渥徵黃日。登龍數月餘。平生思補衮。此去卽牽裾。北闕催鳧舃。南雲暎鶴書。桐鄕多惠澤。烏鵲擁行車。</text>
<title>贈暉吉</title>,<text>幾日江湖別。相尋歲暮時。自多新意思。還擘舊題詩。雪屋煙林外。松門野水涯。慇懃白衣使。能會此心期。地主尹公爲之送酒。故云。閉戶三冬卧。昏昏睡過時。講學無新得。吟思秪舊詩。靑雲非夢想。白髮是生涯。不有山陰客。心期孰可期。</text>
<title>雪後。登候仙臺。</title>,<text>雪晴凍雲捲。天地更淸空。皓皓千林合。輝輝萬壑通。如遊銀色界。疑住水晶宮。笑倚高臺望。蓬山醉眼中。</text>
<title>靜安堂春會。懷故友沈淸之 沆。</title>,<text>惆悵雲門會。當筵憶沈兄。同來曾有約。獨上更傷情。存歿何堪說。追遊不復幷。憑將經臘酒。和淚灑春城。前冬臘月。聞堂中設講會。與淸之有同往之約。而居无何。淸之奄爲古人。三月初吉。其會乃成。余獨往參。感念存歿。无以爲懷。而座上杯醪。又是冬臘宿釀。則當盃追憶。尤不禁泫然淚下云爾。</text>
<title>瀑布菴</title>,<text>菴在瀑布上。松門蔭一溪。月懸淸曉磬。風送小村雞。石古雲生砌。蔬荒露滿畦。平明下山去。回首望丹梯。</text>
<title>宿雲巖有懷</title>,<text>偶到雲巖宿。回頭憶遠師。幾重山隔眼。一夜鬢添絲。玆地雖多勝。何人共說奇。東峰片月出。應照虎溪涯。</text>
<title>題圓寂石壁</title>,<text>先子幽棲處。孤生老一尋。山容獨如舊。人事已非今。蘿月曾延賞。煙霞幾入今。登臨成愴憶。感淚落疎林。</text>
<title>與暉吉酬唱</title>,<text>衰病伏衾枕。無心履遠遊。雪中思竹寺。雲外夢江樓。處靜知生樂。當喧歎俗渝。聊將一罇酒。笑對不凡流。又閉戶空山裏。窮鄰歲暮砧。感君情委曲。慰我病侵尋。語罷靑燈晦。更闌皓月沉。仍成數日欵。此世得知音。</text>
<title>送暉吉之嶺南</title>,<text>送君嶺南邑。積雪遍千林。道路經危險。民風異古今。悠悠遊子興。黯黯故人心。此去逢公則。殷勤說素襟。</text>
<title>以硯贈許掌令 厚</title>,<text>面帶琳琅質。中虛氣暎虹。千年藏水府。一日離龍宮。正合文章用。其如藻思窮。君才堪起草。持此上鰲峰。</text>
<title>又酬謝硯之什</title>,<text>對硯論姿品。東州豈下宣。榮光凝瑪瑠。膩滑潤龍淵。磨涅心常一。珍奇價直千。從知物有主。持換數珠聯。</text>
<title>送從叔拜參奉入京</title>,<text>久登材舘錄。新作禮賓郞。驥足從玆展。雲衢庶可望。喧中宜獨守。行處要周防。賀語兼規祝。當官莫我忘。</text>
<title>閒吟</title>,<text>膠固昧推移。幽慵見事遲。知心惟白髮。親我卽烏皮。山屋蒼松架。江村翠竹籬。東來復西去。景物與詩宜。</text>
<title>次權汝守感懷之什</title>,<text>故國風塵後。光陰幾度回。星辰懸北闕。人士落南隈。憐子萍蓬遠。思親鬢雪催。蒼天此何世。相對也含哀。</text>
<title>酬醉隱趙伯春 仁亨</title>,<text>風塵身已老。人世事難期。吾道日非矣。誰知天喪斯。偶逢君對面。聊得我伸眉。詩酒連床話。疎簷雨亦宜。西塞干戈滿。東還未易期。壯心今已矣。困跡至於斯。末路誰靑眼。高山有白眉。平生一罇酒。今夕最相宜。原韻君有竹松菊。兼三一樣憐。芳香連小逕。蒼翠暎修椽。護養風煙裡。心期霜雪前。托根眞得所。肯受草萊纏。我於松竹菊。晩節最堪憐。爲此開三逕。因之起數椽。澹煙疎雨後。微月細風前。會得油然趣。閒吟興自纏。原韻</text>
<title>湖亭觀漲寄醉隱老兄</title>,<text>久雨江流漲。川原水色同。冥冥迷俯仰。浩浩沒西東。野暗雷行霹。山明日映虹。若爲携快士。長嘯柁樓風。</text>
<title>歸山時。留寄醉隱。</title>,<text>論議時違異。非關道不同。何嘗分物我。本自昧西東。洞澈心如水。輪囷氣吐虹。君能貴自得。知我古人風。來詩。有人生貴自得。論議不須同之句故云。又來詩悲遠別。離恨一般同。浩渺江連北。蒼茫路向東。埜泥深沒馬。雲棧逈憑虹。回首追遊處。懷君卧竹風。湖老山中去。何時罇酒同。情連春樹北。恨結暮雲東。歸路迷芳草。晴天見彩虹。河橋病未送。衰淚寄西風。原韻</text>
<title>自述</title>,<text>亂代窮山叟。愚憃無比同。逢人迷俯仰。答問失西東。獨恠經天彗。時憂貫日虹。塵埋一古劒。關塞又秋風。</text>
<title>酬汝守</title>,<text>生涯同老宿。心事類孤覊。世亂身何着。途窮數更奇。已知名是病。只怕行仍虧。不可無侯可。其如告別期。又投分深膠漆。淸高意脫羈。詩名吾底用。談論子能奇。秪願駏蛩合。休言月魄虧。如何促歸思。叙別先秋期。吾愛于郊丈。高標卓不覊。文包隆漢史。詩壓盛唐奇。養素人爭慕。全眞道未。今秋相別後。恐負十年期。原韻</text>
<title>聽子規。步老杜雲安韻。</title>,<text>花雪飄零盡。千林綠葉齊。已傷春色暮。更聽子䂓啼。遠響風和切。餘音雨送凄。愁人枕未穩。爲報發聲低。又何限依山木。千聲㤪一齊。嗚嗚如自訴。故故傍人啼。別夢當春冷。齋心盡夜凄。誰知惆悵處。殘月欲西低。</text>
<title>送沈使君 演 赴濟州之任</title>,<text>聞道耽羅牧。樓船啓遠行。威稜驚海恠。淸白活蜒氓。衰病追攀隔。風波別恨縈。深心鸚鵡盞。對酒最關情。絶島炎蒸地。孤臣五馬行。傷時思杜老。避世憶秦氓。歲暮千愁集。官居萬慮縈。淸詩藏篋笥。披讀見君情。次韻</text>
<title>送季父復官入洛</title>,<text>十載陞除日。朝家亂定時。才贒要不隱。官位則無卑。病姪堪匏繫。蓴塘已鬢絲。事歡還有淚。離恨滿新詩。</text>
<title>寄李子西 嶠</title>,<text>湖海逢才子。春風共倚樓。詩成嗟寡和。杯到羡無留。天地干戈滿。人寰歲月流。追遊須衮衮。莫使抱離愁。漁店相逢處。江山第一樓。鷰鴻春後去。楚客雨中留。竹葉盈樽淡。雲容拂檻流。開襟無老少。醉滌百年愁。次韻</text>
<title>閱書帙。得李士以令公辛酉秋留別一律。追次其韻。</title>,<text>仙吏何年別。茫如隔古今。江湖垂白髮。雲路帶黃金。物色殊榮悴。交情更淺深。佳篇猶在篋。宛對舊容音。器之眞我友。風采信稀今。氣若凌霄鶴。文如擲地金。每歎相見晩。還覺別愁深。儻有西歸使。時時寄好音。原韻</text>
<title>寄扶蘇親友</title>,<text>亂後時相見。年來慰所思。胷襟元洞澈。談緖豈參差。聚散雖難定。追遊或可期。淸秋須共醉。江月要吟詩。</text>
<title>寄呈季父</title>,<text>南國相思日。西京遠別時。行藏須信命。官位豈長卑。莫灑楊朱淚。休悲墨子絲。愁來宜把酒。醉後更吟詩。</text>
<title>示雲巖李友。以識文會之勝。</title>,<text>大火西流日。梧桐欲落時。傳杯同老少。序秩遍尊卑。誰有烏頭藥。自慚白髮絲。將何繼此會。把酒更論詩。又文會知多日。靑襟雨散時。功名元定數。心志不宜卑。老子徒耽酒。吟髭剩欲絲。諸公相勉勵。無忽此新詩。</text>
<title>題詩僧遊山帖後</title>,<text>僧自翠微寺。行穿幾水隈。花巖蹤跡徧。蓮社笑談開。靜性空潭月。孤標瘦嶺梅。同聲復同味。心醉勝啣杯。又雅有煙霞趣。幽居閱歲時。猶嫌塵界近。未脫俗緣卑。靈岳尋蕭寺。雲臺把釣絲。因師遂棲遁。送老有琴詩。</text>
<title>呈復泉老兄</title>,<text>聖代幽棲者。翛然物外標。子陵辭漢主。巢父避唐堯。養素甘貧病。全眞味寂寥。飜嫌莘野老。三幣改囂囂。又湖外蕭閒客。山中老碩儒。智愚雖不一。臭味自無殊。命駕輕脩道。追尋到別區。寥寥對床話。松月夜深孤。</text>
<title>權汝守挈家。之扶風。方有閤憂。</title>,<text>風煙迷海嶠。遠別鬢毛新。節物仍梅柳。光陰換臘春。病隨千里客。愁伴百年身。歸騎回須早。休令夢裏親。又懶拙眞吾道。悠悠忘是非。蒼茫迷所適。牢落底因依。交契惟君在。心期莫我違。同時復同調。歲晩翫光輝。</text>
<title>以佔畢齋安心積雪樓題詠。贈勝寶和尙。使之重刻揭板。永存古蹟。</title>,<text>佔畢安心作。千秋屬寶公。飄零兵燹後。埋沒篋塵中。顯晦吾知數。揄揚爾有風。雪樓重揭處。文采動煙空。兒時陪先君。遊安心寺。寶師出示佔畢齋積雪板刻。丁酉兵火。此物獨不灰燼云。先君錄其詠而藏之。厥後樓成板子已失。寶師尙无恙。遂求其詩於我。故爲之書贈。所謂有數存焉耶。</text>
<title>汝守入洛</title>,<text>浮世身難料。別離情更傷。菊殘郊外墅。楓落水邊堂。去去秋將暮。悽悽夢未香。嗟君此行役。誰不爲悲凉。汝守喪耦也。故云。</text>
<title>贈沈敎官元之</title>,<text>有美靑城子。龍門百尺桐。年當英妙日。名重老成翁。蹇劣何由望。襟期也自同。相逢還作別。塵土更塡胷。又幽慵藏姓字。謹拙葆元初。分外渾無事。閒中久廢書。眞堪老草野。敢恨死茅廬。猥荷名公賞。還慚近子居。</text>
<title>戒子婦。兼示諸親戚。</title>,<text>敎爾初來婦。丁寧聽我言。供賓宜酒食。奉祭潔蘋蘩。親黨尤相睦。僮兒更眷恩。徽音嗣世德。期以慶吾門。眷當作庇</text>
<title>次寄友人</title>,<text>早託忘年契。峨洋奏碧桐。憐君萬言手。已作七旬翁。久別疴初愈。相逢酌未同。深期蕭寺會。淸晤豁心胷。</text>
<title>酬元之</title>,<text>年老兼多病。田園遂我初。身心安放浪。世事任乘除。講說言無趣。吟哦興有餘。非君憐埜逸。誰復爲躊躇。又秋夜連床處。深更月上初。感傷當世事。諷誦古人書。遠水傳風響。孤燈照草廬。幽棲眞靜寂。何必訪僧居。來詩。有同游山寺之語。故云。</text>
<title>卽事</title>,<text>蔬菜煩僧圃。瓊粻出學宮。素餐眞可耻。美食有何功。誦讀風窓北。吟哦畵閣東。莫將談笑樂。孤負宿儒工。</text>
<title>次許觀雪 厚</title>,<text>金井桐飄後。山齋稍覺秋。凉陰生遠壑。爽氣洗層邱。林外嗚蟬少。風前颺鷰休。君來當此夕。一笑更相留。又習性從來懶。悠悠廢簡篇。觀魚臨石瀨。行藥度嵐煙。杜酒何辭醉。陶琴不用絃。無心更無事。身外任愚贒。</text>
<title>步趙敎官君實江月亭韻</title>,<text>草閣臨煙渚。軒窓俯遠岑。先邀三島月。偏照一江心。長影分橫練。流光競躍金。中秋最奇絶。淸景浩無潯。</text>
<title>詠懷</title>,<text>屛跡窮山裏。柴門晝不開。蒼苔任滿地。黃葉自成堆。潤屋惟千卷。銷愁欠一杯。徒然安病拙。非是學顔回。</text>
<title>賣老馬</title>,<text>家貧賣老馬。代步歲年深。尙有馴良性。初無蹄齧心。玄黃渾改昔。疲瘦遽如今。終惠吾慚汝。臨風更一吟。</text>
<title>馬答</title>,<text>少來蒙剪拂。惠養十年深。縱匪追風足。常存戀主心。微勞空憶舊。瘦病自傷今。別地隨人處。蕭蕭回首吟。</text>
<title>次姜復泉贈金姪韻</title>,<text>遠別三秋盡。悠悠兩地思。欽君工切實。愧我行參差。命駕違前約。乘春有後期。湖亭逢宅相。對月聽新詩。同夢山齋夜。依然別後思。矯輕願重厚。入德共參差。樗里曾吾過。于郊羡爾歸。此懷言不盡。秋葉更題詩。原韻</text>
<title>示瀑布菴僧</title>,<text>十日春寒苦。幽窓睡足時。靜便酬宿志。棲遁擬前期。紫閣僧居近。陰崖雪破遲。携筇趁姸煖。蓮社拂楊枝。又仙凡元有異。儒釋任他分。秪自耽佳句。相將好古文。何當頻對月。幾欲共巢雲。別後相思處。爐煙夢裏薰。</text>
<title>次沈生</title>,<text>失我知音友。承家喜有公。勃興門必大。騰踏路何窮。交道追平昔。心期擬始終。撫孤還未遂。詩到愧塡胷。</text>
<title>卽事</title>,<text>試入招提境。山深鳥不鳴。溪流幾曲折。峰勢互縱橫。嵐重碧臺暗。月高丹壑明。諸僧更好客。靑眼摠多情。</text>
<title>逢安老 玤。追次先集中贈安韻。以寓感懷。</title>,<text>一別知何歲。悠悠四十年。憐君窮到骨。奈我坐無氊。舊事浮雲外。遺篇淚眼邊。相逢多少語。春日下西巓。</text>
<title>雲門洞</title>,<text>雲瞑山門邃。淸溪幾度橋。波明花簇簇。風軟絮飄飄。樹送奇禽語。巖呈彩翟翹。寥然獨來往。誰會我囂囂。</text>
<title>次元之</title>,<text>籬落春歸後。龍巖躑躅初。期君同蠟屐。獨我釣溪魚。把酒歡無緖。看花興有餘。何時此山水。分作兩家居。又尋眞君未慣。幽賞我從初。幾度思携手。偶然同煑魚。高山流水裏。芳草落花餘。雲物如相待。終期卜此居。沈員外。曾有卜居之約。</text>
<title>寄贈扶蘓友人</title>,<text>聽說朋遊樂。聯翩興不孤。家家頻命酒。日日競呼盧。勝事渾依舊。衰容獨未俱。湖亭高會處。風月憶吾無。</text>
<title>贈趙敎官君實</title>,<text>看書惜眼暗。聽語恨無聰。獨保迂愚性。空成老倒翁。吟哦自悽切。意氣失豪雄。回首誰憐我。秋風更憶公。</text>
<title>寄沈正言 大孚</title>,<text>過從不必早。邂逅則同襟。自顧少餘韻。何能當盛心。雲泥雖遠隔。魂夢每相尋。末路知音在。秋風肯苦吟。</text>
<title>幽懷</title>,<text>披雲架采椽。門外繞層巓。香擁煎茶竈。煙滋種藥田。少人同靜趣。無事伴閒眠。地僻心還泰。休言性每褊。</text>
<title>龍巖醉歸後呈友人</title>,<text>罷酒龍巖夕。西風騎馬來。停鞭愛臨水。拂袖更登臺。不識才三爵。還忘復一杯。殘樽猶在否。洗我送春懷。時友人携酒先歸。約於中路不鏡㙜更酌。而余因醉落後。不能到。故云。</text>
<title>鍊溪宴集</title>,<text>佩壺翫芳物。梅柳小溪邊。山態經新雨。川光媚遠煙。嘉賓何處至。秀句箇中傳。回首詩翁病。窓間正獨眠。有少一之歎。</text>
<title>寄權汝守</title>,<text>一別如弦矢。星霜幾度移。風塵猶滿眼。鬚鬢已成絲。舊事渾疑夢。生涯秪益悲。玉郞歸去處。千里寄相思。</text>
<title>酬沈生</title>,<text>老大轉迂拙。固窮非數奇。放慵常廢學。多病且休詩。豈欲違從衆。其如不入時。君能憐朴素。回躅肯來斯。</text>
<title>贈權靑霞 克中</title>,<text>天下無雙士。高才靡不通。龍門非峻極。鳳沼久澄空。事業隨時至。文章孰爾同。休爲卧江海。學取灌園翁。</text>
<title>呈沈正言 大孚</title>,<text>謝病辭言路。投簪卧海雲。行藏誠綽綽。時議謾紛紛。鱸膾常應設。蓴羹剩欲分。秋風吹遠夢。隨月落西濆。</text>
<title>以牛買馬</title>,<text>老穩牛背跨。病㤼馬鞍騎。胡然將觳觫。却自買權奇。神駿眞堪愛。飛騰豈可期。阿誰知此意。千載道林師。穩一作安。○雲門僧道林。能知馬。勸買此鬣。故末句及之。</text>
<title>窮臘詠懷</title>,<text>墐戶窮山裏。三冬着睡過。病身聊自保。世事不須嗟。臘酒朝開甕。窓梅夜放花。誰知涔寂處。春色滿吾家。</text>
<title>送別成尙圭 璘</title>,<text>倦客來湖外。去家猶遠程。胡爲歲月暮。又作嶺南行。山路層氷滑。江關積雪平。羸驂度重險。瞻望更傷情。</text>
<title>贐權郞好問</title>,<text>夜雨生春意。氷溪水正開。柳煙迷近郭。梅雪映荒臺。江上孤帆去。山中幾日來。臨分無斗酒。貧別更傷哉。</text>
<title>送主簿從叔歸京</title>,<text>奉袂方歡笑。分携意更悲。故知行復別。豈謂遽相離。紫蟹南鄕樂。靑雲北闕期。臨岐頭共白。後會莫遲遲。</text>
<title>送心僧遊頭流</title>,<text>爾向何山去。石門春尙寒。孤雲靑鶴遠。眞鑑翠螭殘。勝境聞名久。奇遊接踵難。雙溪明月夜。回首一長嘆。</text>
<title>過西菴</title>,<text>慣踏雲門北。還迷西崦蹊。松蘿藏洞府。崖壁擁禪棲。下馬尋山路。扶藜上石梯。道人靑眼舊。迎笑慰攀躋。</text>
<title>次宗人勉甫 時勉</title>,<text>同宗復同榜。契分世無鄰。未識氣先感。初逢心已親。那堪論喪亂。各自飽艱辛。征馬何由縶。臨歧愁殺人。曉發龍溪館。來投族丈鄰。分門雖間阻。同系自相親。倒屣開誠愨。論情慰苦辛。依然還作別。長路獨歸人。原韻</text>
<title>錦城陳沙湖 轂。送詩問訊。兼惠海味。</title>,<text>天末相思久。春風有好音。鴈書聯秀句。蘭雪灑幽襟。短髮君休歎。窮愁我更深。珍投何以報。還愧乏雙金。悠悠成獨坐。悄悄戀知音。忽見南來使。因開病裏襟。畸愁吟髮短。別恨暮江深。莫道稀相見。情書抵萬金。原韻</text>
<title>寓嘆</title>,<text>歎息吾衰甚。龍鍾病日侵。當杯無飮興。遇景鮮歡心。素髮從垂領。淸愁任滿衿。多情舊風月。時復引閒吟。</text>
<title>送李友 慶久</title>,<text>白髮誰憐我。靑眸晩見君。衿期元自合。年事不須分。南國梅花落。東亭竹雪紛。功名要及早。看取老耕耘。又一隻霜筠櫛。投君君莫輕。仁言雖未贈。物理可推明。縝密資交義。堅貞勉意誠。淸晨千下處。須憶此深情。</text>
<title>呈李正字 慶一</title>,<text>令弟吾贒友。難兄又古風。相逢雖晩暮。托契忘窮通。莫恨塤箎隔。還欣氣味同。西歸見慶久。爲道此衰翁。</text>
<title>花巖寺。卽事。</title>,<text>衰懶閒行久。今來積雪餘。當杯猶恐後。陟巘敢爭初。花界禪談軟。雲樓夜景虛。追思十年事。帶月步前除。</text>
<title>寄銅雀李逸士 碩寬</title>,<text>聞風爲日久。未見已相親。傾盖歡如舊。分携恨轉新。音容雲樹外。魂夢漢江濱。莫道川原隔。鵾鵬自一身。</text>
<title>送沈休明 瑞章 之關東</title>,<text>相送遊何處。蒼茫碧海頭。參天大嶺路。匹馬獨行愁。仙境雖云樂。鄕心豈易休。憐君此遠客。衰鬢謾吟秋。</text>
<title>呈眞珠沈使君</title>,<text>千里仙州守。相思思渺然。悲歡人事改。存歿歲時遷。懶散長如許。課工敢進前。年來多少意。憑寄阿咸傳。</text>
<title>戱題金大而蓬山草堂</title>,<text>深山棲息處。莫道勝桃源。未解丹顔訣。空添白髮痕。漁樵違宿計。貧病返鄕村。問爾緣何事。平生不出門。原韻。有勝桃源不出門等語。</text>
<title>次南監司 銑</title>,<text>迂拙人何記。柴門少送迎。有田聊足老。無事可關情。下榻恩曾重。將身愧自輕。誰知佳句裏。耕釣亦編成。玉節旬宣日。桐鄕父老迎。溪山曾識面。花鳥似含情。世亂人頭白。愁深酒力輕。羡君新卜築。耕釣靜緣成。原韻</text>
<title>示慧能和尙</title>,<text>久別孤雲侶。相逢蒼峽間。來從何處寺。歸入幾重山。風樹餘哀功。霜溪隻影寒。憐渠向隅泣。滿座摠醒還。</text>
<title>寄嘉林諸友</title>,<text>別思方盈抱。江山已暮秋。蓬壺飛遠夢。蓮浦憶淸遊。景物愁邊過。閒行病裏休。深期剡溪月。一棹雪中舟。</text>
<title>贈覺玄僧</title>,<text>四面奇峰裡。西菴獨出羣。牕高先得月。石潤遍生雲。靜景禪心會。靈區道眼分。知君開創意。靑壁要斯文。</text>
<title>聖林寺夜會</title>,<text>蕭寺相逢處。江山九月天。幾年千里別。今夜一床眠。半壁靑燈晦。虛窓皓月娟。坐間吾最老。論舊重悽然。</text>
<title>酬洪師傅天光 宇定</title>,<text>山居誠寂寞。幽思飽淸佳。讀廢塵埋卷。行稀蘇染鞋。如無廻逸躅。誰肯到閒階。一笑心期豁。攀遊慰素懷。又曠代非常士。來從象外佳。手携烏竹杖。足着海牛鞋。淸夢羲皇世。冥心鴛鷺階。人間夜寥閴。誰識出塵懷。</text>
<title>送洪師傅歸太白隱居</title>,<text>尋棲太白脚。春動洛江源。柳渚光風軟。梅村麗景暄。煙霞應嫵媚。鄰曲競攀援。想得新歸興。松醪淥未渾。又數月追遊慣。臨分欲濕衣。親朋從少有。知己似君稀。鄙吝期消滌。風標更遠違。夢中如識路。夜夜到荊扉。</text>
<title>呈洪師傅昆季</title>,<text>先正靈原伯。斯文得會宗。聞孫如美玉。風韻邁寒松。詩禮承遺訓。功程繼往蹤。吾儕一邱垤。敢望日觀峰。又抱疴蓬屋下。同趣卧遊宗。冉冉雲生壑。冷冷風入松。庭空交鳥跡。門掩斷人蹤。睡覺思淸晤。遙瞻兩玉峰。</text>
<title>寓歎</title>,<text>吾以庚寅降。那知重見迴。悲歡幾經過。顔髮已摧頹。萬事嗟何說。餘生更可哀。應須身在日。且盡眼前杯。</text>
<title>別李友 慶久</title>,<text>白首知心友。相逢更遠離。煙花新雨後。芳草暮春時。去去山川濶。凄凄物色悲。前期杳難定。臨別鬢添絲。風塵多面友。朝合暮還離。閱世懷前哲。論交慨後時。相逢貴莫逆。乍別不須悲。男子平生志。空添兩鬢絲。次韻</text>
<title>詠雪韻。呈地主。</title>,<text>密雪催詩句。衰翁興未豪。不堪披鶴氅。只合擁貂袍。齧壁憐飢鼠。投林歎凍猱。閉門甘縮頸。愁絶剡中舠。</text>
<title>呈沈方伯 演</title>,<text>十載違淸範。相思路幾千。心飛竹樓月。夢繞鴨江煙。玉節來何暮。雲泥望更懸。逢塲應不記。鬚鬂摠無玄。</text>
<title>贈金子張 綱</title>,<text>湖外春强半。光陰度客中。異鄕梅與柳。寒食雨兼風。才大人誰識。時平道未通。憐君不得意。雙鬢任成蓬。</text>
<title>酬趙君實</title>,<text>底事都城裏。潛光與俗疎。把杯貧亦樂。吟句氣猶舒。甁乏淵明粟。園荒董子蔬。多君不戚戚。心地自如如。又書到相思處。心期果不疎。長才猶未試。高步幾時舒。愁至還沾酒。飢來亦有蔬。我窮徒四壁。寂寞病相如。</text>
<title>東菴夜坐書懷</title>,<text>歲暮山齋夜。殘燈耿耿時。巖風吹苦竹。溪溜響輕澌。獨坐灰書冷。沉吟月影移。諸僧方鼾睡。欲語有誰知。</text>
<title>玉鏡潭上</title>,<text>何處秋光好。雲臺夢想催。偸閒此遊賞。乘興獨徘徊。楓葉經霜艶。溪煙暎日開。所思期不至。薄暮且停杯。</text>
<title>呈沈方伯</title>,<text>歲惡山田薄。頻年到骨貧。鄰無僧送米。厨有甑生塵。安命誠吾道。周窮亦友仁。公今晏平仲。擧火待紅陳。</text>
<title>憶李友 慶久</title>,<text>不見李生久。天涯消息無。容顔知改昔。臭味想如吾。歲暮千愁集。途窮百計迂。相思迷去路。魂夢亦踟躕。</text>
<title>別趙君實</title>,<text>久別重相遇。還傷更遠離。休言俱失意。其奈不逢時。停杯須衮衮。分袂故遲遲。明朝南北去。誰到泗江湄。樗里旁。有泗浦入江。</text>
<title>洪汝泰來訪</title>,<text>客有風流勝。尋山到我家。一罇旁舍酒。同醉小庭花。多少襟期遠。其如去住何。臨分猶衮衮。忘却日西斜。</text>
<title>次君實感歲吟</title>,<text>獨夜沉吟處。長更不肯晨。朋交隨歲改。人事逐時新。失跡知無命。多憂爲有身。淸詩猶在壁。一讀解深嚬。</text>
<title>寄隱仙菴</title>,<text>東林結跏處。風雪任交加。茶竈松濤沸。金爐香靄斜。安禪心有適。吟句趣彌嘉。何日招提路。相迎一笑譁。</text>
<title>歲時述懷</title>,<text>二歲相交際。屠蘓强飮時。少來元不敏。老去轉無知。懶慢謀生拙。支離在世遲。眼昏迷亥豕。開卷愧鄰兒。</text>
<title>酬慧能</title>,<text>梧竹交陰處。幽人病起時。塵埋雙草屨。苔卧一筇枝。寂默吟哦廢。低垂氣力遲。逢君開睡眼。煩燠洗新詩。久雨新晴夜。危樓獨卧時。竹風來北戶。松月上東枝。露重衣偏濕。更深夢亦遲。何當逢羽客。相對細論詩。原韻</text>
<title>次老杜湖中送敬使君韻。寄趙醉隱伯春。仁亨。</title>,<text>乍見還分袂。含情奈爾何。留詩邀泛菊。對月獨聽歌。聚散自無定。心期寧有他。從來知己少。偏受賞音多。皎潔元非涅。堅貞豈易磨。誰令常契濶。安得數經過。孤夢穿重峽。淸標隔遠波。知君更西上。靑鬢肯蹉跎。重陽日。伯春留詩邀與登高。而日暮未及赴。夜携諸少登舟前湖。擊汰弄月。互唱漁歌。入夜而歸。故詩中及之。</text>
<title>明府李公 文淸 雲門賞雪。邀余同遊。而病不得赴。</title>,<text>冒雪尋蕭寺。雲門賞更幽。千巖銀色界。萬壑月華樓。灝氣盈淸抱。寒晶眩遠眸。笑談回煖律。景物媚閒遊。授簡誰能賦。停杯幾點籌。應憐閉門客。寂寞卧江頭。歲晏南州舘。羈人思轉幽。未投宗愨筆。空倚仲宣樓。湖外逢知己。樽前對醉眸。君耽顔氏樂。我慕子長遊。舊國多歸夢。前程暗自籌。明朝北去後。雲樹更回頭。次韻</text>
<title>南公允 重明。以與趙見素酬唱之什示余。仍追次其韻。聊自述懷。兼以告別。</title>,<text>萍蹤無定止。江北與江南。向俗休迴首。逢人誰立談。風塵年半百。杯酒道通三。靜處時開笑。喧中獨似喑。自來安淡泊。爭肯羡肥甘。撫跡徒興歎。論材却抱慚。煙霞心皎皎。天地氣酣酣。黃髮嗟如杜。靑雲莫問郯。感君交有道。憐我老無堪。篇什頻要和。詩盟豈易擔。蓴塘催夢思。槐里阻尋參。春樹如相憶。雙魚寄草菴。公允。自號槐陰。故云槐里。</text>
<title>酬西鄰詞伯</title>,<text>于郊同者寡。幽獨不宜今。素業從茅塞。行藏任陸沉。溪山曾半面。文律粗專心。詩禮雖承訓。淵源杳溯尋。爲人誠淺劣。度量詎宏深。晩計歸樵牧。生涯付井砧。家臨流水曲。門掩老松林。冶性偏追阮。痊風或慕琳。春盤羅笋蕨。秋澗劚芝蔘。書籍盈千軸。山儲闕數金。鬢鬚成皓白。顔貌變蒼黔。天地塵氛暗。關山殺氣陰。蹉跎年已老。疲薾病還侵。未試防身劒。空懷補衮綅。靜中時自笑。喧處獨如瘖。痛哭同梁傅。商歌異魯參。銷愁思斗酒。糊口只銅鬵。甘與交遊隔。欣紆長者臨。曠然披宿霧。豁若上高岑。展也靑雲器。端宜白筆簪。文包晁董策。談折宋周鐔。世乏峨洋耳。誰知山水琴。君門天共遠。蓬島海無潯。泣玉雖三刖。範馳愧十禽。田園躬稼穡。經濟憶甘霖。野老山翁侶。淸風朗月襟。酸鹹殊俗好。行止守䂓箴。道屈儒冠誤。途窮歲月駸。初心苟不替。奮翼孰能禁。不合長貧賤。行看錫瑞琛。男兒須自立。螭虎要生擒。會待風雲契。休爲慷慨吟。嗟惟章句手。敢下頂門針。汗漫累齊氣。啁啾非雅音。眞成窮轍鮒。渾似蠧書蟫。喜子滄溟濶。容吾翠渚涔。論交忘老少。延賞愛蕭森。文會叨聯袂。禪床濫共衾。新篇多溢美。微尙更深斟。勉率追相和。聊將寓仰欽。</text>
<title>又次二十韻</title>,<text>先子隨肩友。龍鍾七十翁。低垂病白鶴。蹭蹬老靑𩣭。安命常思杜。虛名肯慕种。文章驚俗眼。聲譽隔天聰。世乏推張禹。人誰問孔融。平生七步手。少日萬夫雄。擬待盤根遇。頻加利器礱。將期魚縱壑。不作鳥窺籠。鬒髮雖成素。和顔尙駐紅。遠懷凌汗漫。淸思洗冥濛。才格從來異。乖慵不必同。應須對策起。莫道坐詩窮。薄劣宜樵牧。棲遲庇藋蓬。耕如谷口鄭。貧類玉川仝。風月長醺酒。峨洋半死桐。同明心照燭。處困道亨通。枯槁誠吾分。升沉付化工。秋風吹埜外。篇翰到林中。猥荷仁言贈。慚令厚意空。無由追逸軌。徒自仰高風。又東巖松菊主。貧病一衰翁。戢翼卑棲鳥。摧眉伏櫪𩣭。吟哦到歲晩。述作自年种。豈意今昏聵。堪嗤昔慧聰。工夫非邃密。悔吝未消融。名闕三張價。才慚二陸䧺。優遊甘自棄。鉛鈍不須礱。已笑魚呑餌。何憂鳥入籠。寒霜添鬢白。溫酒借顔紅。氛祲連滄海。衣冠老紫濛。傷時悲杜子。論事憶陳同。身外無三樂。生涯伴五窮。喜君同臭味。助我似麻蓬。文映書帷董。詩淩草屋仝。淸標淇上竹。風韻嶧陽桐。意氣由來合。胷襟觸處通。留筵情更厚。投什句彌工。興溢淸罇外。春生煖律中。斯遊那可負。末席幸令空。肯待酉時赴。催鞭拜下風。</text>
<title>折梅寄姜復泉 丁亥臘月</title>,<text>一陽初動後。梅蘂牕前發。玉色耿無鄰。幽香自芬馥。對此思故人。淸標森在目。雲山幾萬重。渺渺荊江曲。窮陰霰雪繁。何以保孤潔。欲往風破肉。抱病龜頭縮。寂寥歲暮懷。覽物多感激。折得向南枝。憑寄春消息。手接故人書。稱道梅花發。折寄一枝來。千里香轉馥。淸標最奇絶。冷蘂淸心目。對此雪中春。感君情委曲。遙想草堂畔。氷玉相皎潔。恨我不能往。杜門徒藏縮。孤村歲將暮。此懷更深激。聊和一篇韻。重問春消息。次韻</text>
<title>客遊錦城。贈別剡湖陳參奉 景文。</title>,<text>渴飮剡湖酒。醉吟剡湖詩。剡湖江海士。落落眞吾師。婆娑剡湖曲。聲名人共推。千里夙所慕。一見欣展眉。昨朝微雨裏。訪我荒村僻。今日復登龍。喃喃話永夕。相逢未爲久。行色還促促。別恨問如何。湖南芳草綠。人事如風波。聚散那可度。時因回鴈飛。幸寄南來札。</text>
<title>遊雲門有感</title>,<text>晩入雲門洞。春光奪人目。桃花與杏花。爛熳明山麓。山鳥啼其傍。羣喙爭啁聒。卽此酒一杯。洗我愁千斛。莫思泉下人。酩酊終永日。</text>
<title>庚寅歲除</title>,<text>送汝庚寅歲。此去歸何時。循環固無窮。吾生嗟有涯。再見已云幸。敢望三見之。過去六十年。一往焉能追。齒鬢遽如許。前期從可知。此後此歲廻。誰復尋吾詩。酌此餞歲酒。身外休思惟。乘化待歸盡。不樂復奚疑。</text>
<title>送遂初僧遊金剛</title>,<text>金剛天下奇。遂初人中仙。去去遊其間。行色何飄然。求我送行語。此贈難輕爲。然我愛山者。送師能無詩。平生獨往願。七十成差池。時時結夢想。幾詠興公賦。羡君有勝情。亦有濟勝具。春風起遐想。拂衣無反顧。此行我所企。遠別何足惜。一萬二千峰。一一皆登陟。佳處領其要。收取輸篇汁。笙簫縹緲間。羽人誰可覿。人間歲月疾。莫使爛斧柯。回筇須及早。還訪舊煙霞。笑抃開錦囊。慰我老蹉跎。</text>
<title>酬沈拙齋 瑞奎</title>,<text>老夫痴晩合。野性同麋鹿。林深地絶處。塊然守窮獨。平生山水心。癖愛久愈酷。書史只領略。明經愧明復。咬却埜萊根。骨相非食肉。賴有同襟人。照我心如燭。別來間山川。鄙吝積千斛。思君尙卧疴。懸懸忘食宿。秋風動幽壑。白露零寒玉。擧頭望雲端。南鴈日夜促。尺素儘慇懃。義動潛虬伏。淩勵子雲札。傾倒陳遵牘。心開復眼明。奚啻舊書讀。况得擬古作。精光何沃沃。稱道過其實。雖緣情好篤。顧我何敢當。自知誠碌碌。庶戒鵝鵛伸。分作龜頭縮。</text>
<title>觀中原地圖</title>,<text>高皇德業與天同。混一車書在一戎。宋統偏安眞可笑。幽燕今入畫圖中。</text>
<title>威鳳寺夜吟</title>,<text>丈室熒熒燈影懸。磬聲淸徹白雲邊。篆煙銷盡金爐冷。遙夜秋懷不住天。又夜深臺殿月微明。哀壑寥寥灝氣生。孤客不眠愁絶處。竹牕殘雨送秋聲。</text>
<title>寺後竹林</title>,<text>十載東林夢想勞。繞簷寒玉碧蕭騷。晩來筇響秋風處。依舊淸陰氣像高。</text>
<title>雨後寺樓</title>,<text>秋雨初晴日映山。楓林煙捲錦斕斑。閒來獨倚南樓柱。興入雲屛杳靄間。</text>
<title>江鄕憶山中梅</title>,<text>漫浪江湖酒滿杯。故園花月夢空迴。無端一夜風吹雨。應落山窓五樹梅。</text>
<title>春日。自江鄕歸山居。</title>,<text>去日牕梅初發香。歸來落蘂點杯觴。江湖浪跡成何事。却歎羈遊歲月長。</text>
<title>望北臺。贈李歲卿。楚望。</title>,<text>潭上荒臺翠壁陰。夕風驅雨漲雲岑。玉人詩酒萍逢席。剛恨長煙映暮林。</text>
<title>與鄰友飮。思見菊花。</title>,<text>霜落千山木葉空。野鴉飜噪夕陽中。瓢罇對酌茅簷下。香菊誰敎泛數叢。</text>
<title>樗湖雪後。卽事。</title>,<text>雪江風物冷蕭蕭。水盡天回影動搖。南望遙汀飛鴈外。小舟如月漾寒潮。</text>
<title>偕諸友夜飮</title>,<text>江上孤亭酒滿觴。一燈明滅夜將央。欲吟多少年來事。却怕情人斷盡膓。</text>
<title>石鏡臺</title>,<text>步屧隨春細路斜。釣㙜東畔傍煙霞。山村晝寂山禽囀。門掩溪頭數樹花。又桃豁紅謝夕陽斜。人倚高臺詠晩霞。莫向風光傷已暮。滿山還有續開花。</text>
<title>南藥泉 九萬 携諸少。來訪溪上。</title>,<text>才子乘春埜興催。訪花隨柳渡橋來。山人一笑相迎處。薄酒新詩取次開。又仙鶴飄零苦不肥。幾多玄圃夢魂歸。蘂珠城外閒來去。影伴瓊雲澹澹飛。</text>
<title>石龍灘邊。築小石臺。兪萬里適來。</title>,<text>松帶冷冷綠綺聲。卧龍橫斷小灘平。阿誰與築溪邊石。要看淸宵水月明。</text>
<title>金陰竹 宗海 湖亭。半月，石陽二太守。與諸名勝。會酌呼韻。余適以宿醉。幽卧房中。暗次以示同志。</title>,<text>冷語氷人聽者寒。滿堂賓客摠情歡。老龍睡足重潭底。誰識雲衢氣象干。</text>
<title>蓴塘新居詠懷 三首</title>,<text>寡欲何曾顔色愁。釣臺時拂子陵裘。靑山一片生涯足。好伴閒雲自在遊。又任他中婦食貧愁。敢憚風霜入破裘。一塢溪雲滿庭月。翠屛供得卧時遊。又欲謀罇酒解閒愁。奈乏千金太白裘。還向小窓成穩睡。箇中眞味卽天遊。</text>
<title>松棚</title>,<text>小屋如荷未障陽。白頭當暑想林塘。淸陰賴有蒼松架。穩送匡床一夏凉。</text>
<title>瀑布菴。訪僧不遇。</title>,<text>手把靑龍上翠微。泠泠瑤瀑半天飛。不知雲衲歸何處。獨倚高牕到夕暉。又古壁丹靑映綠苔。雙流十里眼中開。高僧偶逐閒雲去。惟有餘香出院來。</text>
<title>鄰酒可感</title>,<text>木落荒郊晩色愁。白雲深處寄菟裘。蕭條別地誰相問。時有門生載酒遊。</text>
<title>詠懷</title>,<text>四十方知卅九非。夢中蹤跡意多違。此心耿耿誰能會。羞對山窓夜月輝。</text>
<title>奉次季父思歸韻</title>,<text>世路無人識此心。南雲望斷正長吟。故園物色秋如畫。獨有阿咸醉竹林。</text>
<title>贈別兪萬里</title>,<text>經月愁霖暗小村。蓬麻深處掩重門。嗟君萬里行行遠。誰踏空庭碧蘚痕。</text>
<title>南峰夜火</title>,<text>風雪蕭蕭夜已深。隔溪寒火閃遙岑。孤光耿耿重雲外。來照幽人不寐心。</text>
<title>同扶蘇親友。宿安心寺。朝上白雲菴。</title>,<text>寒擁雙流凍石淙。高樓月黑雪雲重。朝來共着登山屐。天地東頭第一峰。</text>
<title>溪上偶吟</title>,<text>晴日閒行傍柳堤。落紅如雪草萋萋。山禽亦解傷春意。伴我吟詩不盡啼。</text>
<title>閒行龍灘上。李西歸 起浡。適來與之唱酬。樂可知也。</title>,<text>山雨初晴碧滿川。汀洲芳草正芊芊。溪南小店如新畵。一抹紅霞映翠煙。又麥隴靑靑繞竹林。宿雲舒卷弄晴陰。溪頭盡日尋花柳。浩浩長歌續短吟。又山上鵑花山下杏。白紅深暎竹松開。故人解惜風光好。終日醺醺卧石臺。</text>
<title>留別沈敎官</title>,<text>風振空山雪滿園。一堂罇酒發春溫。且將幽討終今夕。明日山門隔海門。</text>
<title>雲梯亭。次沈都事潤甫。</title>,<text>萬事糾紛傷老矣。人生由命不由吾。欲將天地寬何處。惟有春風雙玉壺。</text>
<title>與金姪暉吉。遊雲巖寺。</title>,<text>幡影飄翩閃碧峰。古壇香冷寂殘鐘。浮雲變滅歸何處。依舊空堂竹一筇。又精舍迢迢接鬱藍。平臨煙霧海山三。看君直上臺千仞。矯首還敎老病慚。又一枝筇竹訪幽蹊。煙磴縈紆帶小溪。山光水色開明鏡。不是雲門卽會稽。</text>
<title>閒庭卽事</title>,<text>數畒荒庭近砌臺。頗宜閒步獨徘徊。輕風細雨塵埃淨。多少飛花半雜苔。</text>
<title>漫興</title>,<text>山鳥隔窓頻叫喚。日高眠起岸烏紗。不敎兒輩掃庭宇。恐破蒼苔與落花。</text>
<title>庭前榴實</title>,<text>小榴珠實映新秋。色勝佳人赤玉舟。願逐瀟湘苞貢使。銀籠貯得進龍樓。</text>
<title>代表弟南八元。次季父韻。</title>,<text>疾病由人不繫天。療民眞訣古相傳。下鍼下藥如通妙。救死扶衰保永年。生死元來命在天。越人方術摠虛傳。爾能學得烏髭訣。使我衰顔作少年。原韻</text>
<title>送權姪德裕歸溫陽</title>,<text>荒墳零落寄非邱。穉子隨爺去未休。惆悵孤魂解惜別。化成山雨故相留。又凍雨漫空雲似墨。湖西此去意如何。乃翁若有幷州戀。道我窮山泣薜蘿。</text>
<title>重送</title>,<text>北風吹雨正霏霏。千里情親此日違。爲報明年寒食節。亂山深處更來歸。</text>
<title>以小刀贈兪萬里</title>,<text>贈君何物明心事。一把新刀色照蓮。莫道鋒鋩纔數寸。猶能夜夜氣衝天。</text>
<title>弊衾加絮</title>,<text>添得新綿十載衾。更敎溫煖辟寒侵。夜長卧穩蒙頭睡。牕外誰知雪滿林。</text>
<title>寄萬里</title>,<text>漠漠重陰歲暮天。玉人消息更茫然。秪緣高步無迴躅。溪路從來近接聯。</text>
<title>次任松塢</title>,<text>園收芋栗稼登塲。詩老陶然卧草堂。笑把山杯留客處。頓敎寒谷發春陽。</text>
<title>季父宅禮宴日。爲座上諸賓。以供歡娛。</title>,<text>雲色陰陰雪欲飄。酒徒方外興蕭蕭。長屛六曲金尊隔。地角天涯未是遙。</text>
<title>得錦城吳友克昌書。兼有封味。每年如此。</title>,<text>封書遠自曲江歸。副以南州碧海衣。珍重故人無限意。年年一度寄荊扉。又誰將海味寄雲間。幅似蠻牋翠似鬟。莫道題封輕一羽。從來故意重邱山。</text>
<title>次權汝守韻。送參奉從叔入京。</title>,<text>桐落西風秋氣淸。班騅嘶斷躡雲行。知君此去逢長浦。道我渾頭白髮莖。</text>
<title>聞嘉林趙伯春。亦赴齋郞之任。</title>,<text>駿馬朝天齧膝行。東塘蓴老獨傷情。秋風誰解鱸魚釣。烏帽靑袍摠去程。</text>
<title>夜登雲巖寺</title>,<text>黃昏緣壁到東林。片月初昇半壑陰。道人別自上方至。笑把瓊漿滿意斟。又向晩尋眞日已沉。洞天雲暗路陰陰。攀蘿夜入諸天界。月滿松壇露滿林。</text>
<title>翌朝下山</title>,<text>曉靄霏微煙滿林。平明理策下層陰。待得東峰三五夜。雲膏更向月中斟。又日照高窓睡意沉。半山嵐翠送輕陰。覺來更欲尋歸路。茶飯淹留爲道林。</text>
<title>追次沈淸之韻。以叙亂日顚沛之懷。</title>,<text>百曲溪流深沒馬。嶔嶇山逕動顚牛。顚牛策馬風塵際。敢向煙霞縱目遊。</text>
<title>詠懷</title>,<text>笑我平生非勝流。謾將時事自傷憂。風塵老却崆峒劒。獨對山河不盡羞。</text>
<title>與萬里約會。適有雨候。走筆替報以不往之意。</title>,<text>雲色陰陰雨意濃。東溪咫尺斷人蹤。龍泓坐負觀魚約。自笑駑頑老更慵。濕雲疎雨夕陰濃。門掩沙汀鳥印蹤。留待玉人高義久。罇前一顧莫辭慵。次韻</text>
<title>再用前韻。示萬里。</title>,<text>爲有溪烹味正濃。故人呼起此幽蹤。蒼松白石寒流上。日暮忘歸太放慵。又風味相和老更濃。東溪煙月共藏蹤。釣臺桃塢閒來往。兩脚難敎縛一慵。黃花塢上酒初濃。白竹門前客斷蹤。醉卧溪雲醒對月。淸時有味是愚慵。次韻</text>
<title>溪亭卽事</title>,<text>素鬣紅鱗碧澗羹。濁賢淸聖滿皤罌。主人情味晩誰似。宮醞侯鯖不足評。又白石爲盤鋪飯羹。淸泠泉裏漫甁罌。充虛解渴溪亭卧。古語新詩抵掌評。</text>
<title>復拈右韻。以叙未盡意。</title>,<text>君才濃淡似和羹。我類行潦貯小罌。願將具眼攻吾短。數首荒辭逐字評。</text>
<title>別懷</title>,<text>武溪波漲沒靑洲。金馬歸人滯故邱。正欲褰衣尋草逕。滿林山雨更脩脩。時萬里還歸金馬書齋。</text>
<title>次權汝守送別韻</title>,<text>君居南郭我東川。日日相隨過十年。西湖不是天涯別。回首雲林夢想連。</text>
<title>歸家。次謝汝守。</title>,<text>浪跡江湖白髮生。故園歸處孰來迎。鄰君向我偏靑眼。十載初心尙未更。</text>
<title>留汝守</title>,<text>六月山齋霽景斜。蓴羹麥飯當胡麻。一床相對論詩句。何似官池獨聽蛙。</text>
<title>次汝守仄聲絶句</title>,<text>君有長才又盛年。非如此老素貧賤。縱然流落窮山中。會脫泥塗荷聖眷。</text>
<title>贈鄰友</title>,<text>病餘相訪識情深。愧我當時未一尋。笑對松簷靑眼拭。夜闌山月下西林。</text>
<title>歸山中。寄趙伯春蓴菜。</title>,<text>伯春別後平安否。杳杳音容湖海涯。蓴菜一缾爲遠贈。愛君知此味淸嘉。</text>
<title>次寄詩僧</title>,<text>仙凡迢遞隔雲程。幾度相思夢裏行。舊壑煙霞溪月白。秋風鶴㤪蘂珠城。又彌月長霖此日晴。道人相憶更傷情。秋風會得廻筇杖。共入嵐溪浣繡膓。</text>
<title>中元日。寄遠法師。</title>,<text>盂蘭佳節霽秋霖。裊裊凉風生遠林。想得諸天淸梵夜。露如瓊珮月如襟。</text>
<title>愛菊亭感舊</title>,<text>呑聲重到昔遊亭。松菊荒凉草滿庭。獨有西峰似君眼。隔江猶帶舊時靑。</text>
<title>江月亭待友</title>,<text>淸罇寒膾待君來。錯認行舟問幾回。西日下山江色暝。片雲空帶落潮迴。</text>
<title>有懷寄李都事子西 嶠</title>,<text>島煙湖霧晴邊暗。歸鴈征帆雨裏催。獨倚江樓多少恨。玉人消息隔蓬萊。</text>
<title>寄暉吉靑梨</title>,<text>山園仙果露霞凝。瓊液酸甘冷似氷。寄與騷人洗煩惱。滿懷淸思十分增。</text>
<title>卽事</title>,<text>早投藍谷醉村醪。晩入文堂韻欲飄。逢着竹溪留半日。暮蟬流響送寥寥。</text>
<title>山居幽事</title>,<text>睡眼朦朧蒼翠中。晴窓日煖洞房空。黃雲一陣遮山去。人道松花落晩風。</text>
<title>次沈元之韻。示兒輩。</title>,<text>如爾庸流世豈頻。中心秪是似翁眞。工夫百倍加勤苦。庶免騃癡罔倆人。</text>
<title>三奇亭 巖水松三奇</title>,<text>如許頭顱數甚奇。平生陸陸老無奇。縱然家住三奇下。敢與三奇作偶奇。</text>
<title>秋興</title>,<text>野女腰鎌刈早禾。溪翁垂釣拂煙蓑。煑魚炊玉新秋樂。更有香醪釀碧荷。</text>
<title>贈權郞 在</title>,<text>千林葉落雨蕭蕭。獨坐空堂對寂寥。欲奏孤琴解勞結。濕絃凄斷未成調。又孤懷悄悄自酸辛。况復傷離惜別辰。慇懃半夜空山雨。解取深情挽遠人。時權郞欲歸恩津。</text>
<title>雲門僧。送紫竹杖兩莖。</title>,<text>兩莖桃竹起衰翁。多謝禪心愛病癃。雪中拄入雲門洞。飛上層巒倚半空。又兩枝筇竹勝瓊瑰。劚出雲根綠錦苔。葛陂莫學蒼龍變。從此溪山數往來。</text>
<title>寄呈季父</title>,<text>江南渭北隔河關。別後星霜屢轉環。豈獨紅塵催白髮。煙霞猶未駐朱顔。</text>
<title>陽山虎灘別南叔 嶪</title>,<text>別地蕭條峽水邊。滿山嵐翠接江煙。一罇臨發重開處。醉倒黃花錦樹前。</text>
<title>題寶禪詩帖</title>,<text>霜滿幽林山氣凄。醉携筇杖下雲梯。道人三笑相隨處。今日龍灘卽虎溪。</text>
<title>寄贈許觀雪竹梳</title>,<text>似疎如密霜筠櫛。合着詩翁巾几邊。試向淸晨梳白髮。頭風不待檄文痊。</text>
<title>謝峽友</title>,<text>相思幾度違相訪。坐屈高蹤每獨來。此日秋風凉滿袖。擬將筇竹入蒼苔。</text>
<title>草堂偶吟</title>,<text>道非身外夫何遠。任性安心合自然。長日草堂無別事。飢來卽飯困成眠。</text>
<title>尹孤山老兄送繭帽</title>,<text>繭帽輕溫稱意成。深冬多識故人情。着來頓覺頭風愈。何羡豐貂鬢上橫。</text>
<title>觀雪翁相訪。仍次其韻以謝。</title>,<text>年年來訪野人家。勝士風流老更嘉。新篇舊什皆情素。交道從知百倍加。</text>
<title>次李直長龍溪寄贈</title>,<text>一秋多病廢幽尋。門掩荒村事苦吟。回首故人遊賞夕。碧溪靑嶂氣蕭森。又溪山佳處是雲東。詩老閒行恨未同。楓峽天燈秋色晩。夢魂飛入錦屛中。高山雲東面。有楓峽，天燈兩山。又故人乘興到龍溪。正是秋山晩色凄。靑鶴洞中仙已去。碧壇誰與聽禽啼。又斜日龍溪溪水涯。飽看霜葉錦成花。知君麗什傳心事。透得秋山萬疊遮。</text>
<title>盆梅早開</title>,<text>數尺瓊枝客土中。洞房深處貯春風。一陽未動孤芳發。先占乾坤造化功。又一夜寒雲冷萬家。朝來玉雪滿林阿。荒年莫道生涯薄。梅蘂香中度歲華。</text>
<title>說夢</title>,<text>夜來孤枕夢蘧蘧。五馬翺翔過里閭。覺罷悠然成一笑。此身依舊卧蓬廬。又揣分甘貧萬慮空。何曾一念到㫌弓。夜來自笑猶些滓。五馬雙㫌入夢中。又五十年來志氣闌。久知榮䆠似鮎竿。從他欲說南柯事。恐作飢人夢飽看。</text>
<title>簡洞友。請與看花。</title>,<text>聞道東溪花欲衰。佩壺遊賞豈容遲。煩君爲我回高躅。共上龍巖醉一巵。</text>
<title>龍巖醉中口號</title>,<text>一甁村酒賞殘紅。何處雲僧水上逢。溪流駃駃花如霰。醉卧春山山更空。</text>
<title>松亭覽物</title>,<text>十里芳郊欲暮煙。野梅官柳暎晴川。滿杯春酒無邊興。始信壺中別有天。</text>
<title>次金承旨 失名 遊山韻追寄</title>,<text>勝日相尋不待邀。看花穿柳渡溪橋。醉來還覺淸狂發。非是醒時也自驕。又杏花成雪雨連天。醒後相思倍黯然。松塢月溪煙景霽。幅巾藜杖更隨肩。</text>
<title>雲門洞</title>,<text>溪水淙淙峰影重。岸花山鳥引閒蹤。逢僧不覺淹留久。煙起長廊響暮鐘。又隨水尋山到梵宮。病僧幽卧小窓中。花樓晝寂春禽睡。獨自吟詩倚晩風。</text>
<title>贈金承旨鰒魚</title>,<text>形貌團團掌樣平。非金非石月精英。江瑤玉柱同風味。堪向罇前解宿酲。</text>
<title>澄禪惠寄禪味</title>,<text>搗合雲壇滿臼霜。桂椒辛烈助芬芳。阿誰寄與長齋客。洗却渾羶舊俗膓。</text>
<title>雨中偶吟。寄示鄰老。</title>,<text>歲暮窮陰散作霖。邇來無日不涔涔。醒餘憶着華筵醉。杯到何心厭滿斟。</text>
<title>次兒送凍白魚</title>,<text>誰送寒魚白玉姿。鮫人應出滿江澌。山盤斗覺晨羞潔。未必王祥勝我兒。又胎是蠙珠玉作肥。白魚風味少人知。開苞的歷寒光動。猶濕滄江雪下澌。</text>
<title>雲門洞尋花</title>,<text>芒屩遙穿洞府幽。春光爲我尙遲留。溪花夾岸紅霞煖。舞蝶喧蜂不解愁。又朝入雲門暮出山。風光贏得往來看。吟弄碧潭花影遍。不知西日下林端。</text>
<title>卧龍巖卽景</title>,<text>嫰葉初霽綠似煙。水光山色晩蒼然。紅霞夾岸花無數。應共桃源別一天。</text>
<title>諸少年續至。爭杯遊戱。更拈前韻。</title>,<text>兩岸紅葩映翠煙。石淙松韻共泠然。山甁倒盡遊人醉。亂舞狂歌物外天。</text>
<title>醉題</title>,<text>落紅如雪散餘春。鳥咽蜂喧恨轉新。家僮莫掃斑斑處。留作山翁醉卧茵。</text>
<title>送權姪德裕歸溫泉</title>,<text>江南花雪正飛飛。無酒無詩送爾歸。趍庭爲報吾消息。惜別傷春淚濕衣。</text>
<title>城峴。贈權郞好問。</title>,<text>梨雪飄飄落晩風。一春花事已成空。山翁醉後增惆悵。吟過長橋信馬僮。</text>
<title>次沈敎官元之</title>,<text>玉山屛擁瀉寒溪。處處雲林幽鳥啼。把酒看花忘歸去。暮煙低重小橋西。又溪水東西躑躅明。山光浪態愜幽情。停杯更有依依處。隔葉黃鸝喚友聲。</text>
<title>再次元之</title>,<text>山影沉沉水色明。煙霞魚鳥摠多情。何當挽得東陽老。好結茅茨送此生。又樹陰濃綠映蒼溪。黃鳥多情傍客啼。却憶春風微雨裏。醉携員外過橋西。</text>
<title>騎靑牛遊龍巖洞</title>,<text>無馬騎牛入峽中。行裝偶似度關翁。春日遲遲芳草路。去來幽興自冲融。</text>
<title>過禹公臺有感 臺在古里潭上</title>,<text>綠滿澄潭花滿隈。與君曾此共登臺。風光不異存亡隔。誰勸當時鸚鵡杯。</text>
<title>醉吟</title>,<text>梅花山杏復桃花。東里東風居士家。騷客酒人兼老釋。三花樹下對流霞。</text>
<title>步沈員外悼妓韻。以寄還覺可笑。</title>,<text>芳魂飄散逐雲飛。簾底臨鸞似夢非。何處春山埋玉骨。錦江回首更依依。</text>
<title>次金姪天鳳</title>,<text>煙郊晴煖草浮光。日午花軒睡味長。一鳥不鳴春更寂。夢隨蝴蝶自悠揚。</text>
<title>草堂偶吟</title>,<text>禽語幽幽睡裏聞。滿園花霧晝氛氳。柴門盡日無呼喚。覺後西窓半帶曛。</text>
<title>贈僧</title>,<text>僧自何峰訪我來。夕陽歸路雪千堆。他時儻有重尋約。月下柴門相待開。</text>
<title>林氏幽居</title>,<text>石逕縈回煙塢深。小溪淸淺竹蕭森。客來正値梅花發。吟弄幽香到夕陰。</text>
<title>用前韻。贈鄰友。</title>,<text>嵐靄和烟蒼翠深。山家門掩意森森。梅花滿院薰人醉。叵耐詩愁夜月陰。</text>
<title>示萬里</title>,<text>滿簪華髮雪飄蕭。早謝塵喧出廓寥。知我者誰東里客。少來風味自相調。</text>
<title>次南上舍叔贈庥兒韻</title>,<text>虎灘名勝夢中尋。覺後相思意轉深。安得羽翰生兩腋。降仙臺上碧霞斟。</text>
<title>古寺</title>,<text>古寺天寒煙雪陰。强扶羸病遠來尋。同人不到居僧換。誰會空樓倚柱吟。</text>
<title>次權郞</title>,<text>聞道西湖客欲歸。東床肯許着征衣。玉琴且奏將雛曲。莫羡遙林夕鳥飛。</text>
<title>大旺村。次老閔君韻。示諸舊遊。</title>,<text>一船相訪暫相留。夜宿寒齋月下秋。隨處江村惟聽哭。菊花時節更含悲。時。親友丁憂者三。家家有哭聲。</text>
<title>送從弟入京省覲</title>,<text>陰雲凍雪漢陽城。令弟趨庭有此行。承顔會待晨昏際。爲報相思千里情。</text>
<title>雲梯亭。憶沈友有感。</title>,<text>臺上重臨灑淚絲。坐間誰記舊題詩。溪山不改風流盡。惆悵朋遊異昔時。</text>
<title>寄李子西兼簡趙敎官君實 光亨</title>,<text>好在吟詩李子西。別來佳句幾多題。何時更醉湖亭月。共踏蓮橋芳草堤。又小塘晴浪漾寒蓴。手採銀絲寄遠人。季鷹風味君能識。莫笑山家活計貧。又西湖誰是出塵流。最憶詩人趙倚樓。蓮浦橋頭一樽酒。別來魂夢更悠悠。</text>
<title>入山有懷</title>,<text>半塗扶策歎衰慵。蒼壁無緣躡去蹤。一雙白鶴高飛處。雲外迢迢玉笥峰。</text>
<title>懷宋友 英耉 瓢翁</title>,<text>別來消息兩茫茫。幾度相思夢寐長。今日訪君知不遠。吾廬只隔鳳林陽。</text>
<title>雲梯亭。送沈敎官歸京。</title>,<text>一壺春酒送君歸。感舊傷離意未裁。征馬迢迢猶悵望。夕陽臺上鷰徘徊。</text>
<title>任松塢來訪。余先醉。松塢留詩而去。醒後次寄。</title>,<text>醒後看詩眼更驚。想君風韻似新晴。回頭却恨樽先倒。孤負山翁好事情。</text>
<title>卽事</title>,<text>當夏窮簷不自聊。碧梧蒼竹憶參寥。吟筇此日將詩到。忘却雲林十里遙。</text>
<title>漫興</title>,<text>林居深僻遠塵紛。醉睡昏昏度旭曛。無去無來成懶慢。一春孤負訪雲門。又一春多雨兼風多。多少溪花逐逝波。莫道尋芳今已暮。綠陰還有晩鶯歌。又自笑幽蹤老更遲。訪花尋寺負前期。山人莫問吾心事。春去春來兩鬢絲。又蘭逕縈紆連翠茵。桃溪逢着下山人。袖中剩有煙霞句。說盡雲門洞府春。又暫向禪窓罷誦經。雲蹤飄散下山庭。吟筇何處未歸寺。童子焚香鐘自鳴。</text>
<title>復拈前韻。酬松塢。</title>,<text>醒來愁緖正紛紛。獨坐山齋對夕曛。何處故人知我意。爲將佳句報荊門。又紅落千林翠影多。晩煙輕颺接春波。山鶯似識懷人意。故故頻傳喚友歌。又門掩春山白日遲。酒醒孤枕想風期。韶光流轉殘花謝。老不寬人鬢已絲。又遠烟芳草翠成茵。何處風流載酒人。醉傍龍巖共惆悵。澗紅零盡已殘春。又白首區區抱一經。任從春草遍荒庭。羡它松塢吟詩老。醉卧淸陰聽籟鳴。</text>
<title>山雨</title>,<text>山雨陰晴雲滿巓。遙知蘿逕濕霏烟。惜春更有相思恨。睡坐空齋日抵年。</text>
<title>贈沈休明 瑞章</title>,<text>數首新篇刮目看。別來風韻更珊珊。乃兄早作詩盟主。待子聯登騷客壇。乃兄。指拙齋。</text>
<title>送季父歸京</title>,<text>久別相逢還惜別。同衰非復別離時。長亭日晩驪歌促。更把行裾說後期。</text>
<title>醉歸卽事</title>,<text>溪上輕煙煙外山。山前村塢倚長灣。黃昏醉過石橋去。月滿松堂門不關。</text>
<title>奉次季父留別仁山士友韻</title>,<text>行李蕭然解紱歸。鳳山重訪舊烟霏。淸風滿袖無塵翳。笑入松門雪撲衣。</text>
<title>成尙圭 璘 來訪</title>,<text>疎星落落海天晨。風雨憂愁閱歷親。非君向我偏靑眼。誰憶窮山老倒人。又剪燭連床語及晨。淸詩助我叙心親。誰知十載相思客。便作樽前同醉人。又竹林寒月照霜晨。叵耐天涯送近親。嶺路千重如蜀棧。計程愁殺去留人。</text>
<title>製新衾</title>,<text>新着綿衾占煖多。隔窓風雪任吹柯。老身一夜安和甚。不覺人間有綺羅。又布衾寬厚儉非奢。新煖薰人睡味嘉。愧乏邊生九州幅。可憐寒士卧家家。</text>
<title>敬步晦菴夫子山寺逢僧談命韻。因以自述。</title>,<text>貴賤窮通各自然。休將身命問由緣。此生寒餓眞吾分。五十年來不㤪天。</text>
<title>任退之送雉酒</title>,<text>獨坐東籬喚落英。宿酲初解意凄淸。山梁忽帶香醪至。還勝江州刺使情。</text>
<title>夜入雲門。敬次季父。</title>,<text>斜陽聯騎興悠悠。夜入靈區萬象幽。月上始看山色露。白雲紅樹映殘秋。</text>
<title>次地主才子趙君 時一</title>,<text>才子吟詩曲水濱。雲門物色轉淸新。倚樓千載無人續。東閣如今有後身。</text>
<title>趙君實致書。邀赴宴席。以病未果往。</title>,<text>伏枕丹楓錦繡林。秋懷病思兩難任。江湖遠負相招意。回首西風更一吟。</text>
<title>十月十六夜。枕上作。</title>,<text>日日啣杯處處吟。半生詩酒度光陰。世間憂樂渾忘了。自笑癡頑老更深。</text>
<title>醉後</title>,<text>醉唱狂歌喜更悲。傍人爭笑此翁痴。百年世事兼身事。付與鸕鷀鸚鵡知。</text>
<title>西鄰曲會</title>,<text>淸罇旬日久延佇。溪膾朝來網得新。沉醉感君情味厚。任敎斜景轉叢筠。</text>
<title>訪半月諸友。舟到鹽倉城頭。阻風泊岸。從陸伻招。</title>,<text>浪惡風高江路脩。扶蘓城外艤輕舟。停杯且待良朋至。回櫂何須學子猷。</text>
<title>酬南君文仲</title>,<text>一編詩韻會千林。方識詞人費苦心。今日贈來應有意。水光山色共君吟。</text>
<title>蓴菜寄從舅趙參奉 邦亮</title>,<text>手採寒塘露下蓴。江湖寄與老閒人。世間多少醺醺客。詎識秋風此味新。</text>
<title>偶吟</title>,<text>餐蔬充腹寢單床。何肉周妻久已忘。除却淸風明月外。世間無物入郊堂。</text>
<title>見梅憶姜復泉</title>,<text>歲暮靑眸未有期。臘梅重發去年枝。玉人迢遞荊江曲。折得寒花鬢欲絲。</text>
<title>折梅寄復泉 丁亥臘月初</title>,<text>小梅春信到愁邊。索笑情懷更索然。故人定在千山外。恨滿南枝意不傳。故人情札自天邊。病裏愁懷轉豁然。更喜小梅春信好。暗香踈影雪中傳。次韻</text>
<title>敬次復泉琴詩韻</title>,<text>幾年樵斧落瓊柯。未朽蟠紋帶繡窠。紫雲堂上泠泠處。始信神人暗護多。有一士人。得古桐斧斤之餘。造琴寄贈復泉曰。夢神人護惜。令我製琴云云。恩津權郞傳言於余。故云。</text>
<title>往雲門。歷問兪萬里病。感懷。</title>,<text>故人多病卧經時。蕭寺閒遊更挽誰。回首桃谿饒悵戀。夕陽苔逕獨行遲。</text>
<title>天長老方住東菴。詩以問之。</title>,<text>贈君翬尾爲長箒。紫翠斑斑瑞錦紋。深藏待我荷衣去。共向仙壇掃白雲。</text>
<title>詩僧來訪。對梅設酌。</title>,<text>獨對窓梅意悄然。袈裟何幸到愁邊。一杯相屬幽香裏。絶勝南枝驛使傳。</text>
<title>醉呈南鄰詩翁</title>,<text>隨處看花隨處醉。醉眠醒詠占餘春。詩翁莫謂吾狂客。自是詩翁醉殺人。</text>
<title>暮春</title>,<text>叵耐光陰流水東。一春花事漸成空。園林寂寞樽無酒。細雨斜風送落紅。</text>
<title>送置盆梅于藍洞隱居</title>,<text>舁致梅盆寄草堂。纔經小雪意先香。一陽生後垂垂發。急釀羅浮擧玉觴。</text>
<title>追述塲巖醉遊。寄扶蘓諸友。</title>,<text>幾歲睽携鬢已絲。故人相見共悽悲。風情尙未消磨盡。遇酒狂吟似昔時。又倒盡松巖雙玉甁。醉來忘却客偏酲。解携一任歸舟遠。十里滄灘睡裏經。</text>
<title>江亭卽事</title>,<text>槐陰竹影映虛堂。風日淸和睡味長。何處嬌鶯啼近枕。不敎幽夢到羲皇。又湖海風流兩使君。畫船歌吹動江雲。誰知一榻淸陰底。終日綿蠻睡裏聞。龍安，礪山二倅。方載酒來遊云。又蘭舟何處使君遊。醉裡江山今古愁。落花巖畔如停棹。淸隱堂前更轉頭。</text>
<title>次南公允 重明</title>,<text>湖海迢迢碎錦波。一春相別恨如何。招提儻有尋眞興。莫道雲山道里多。又遠風西浦萬重波。深淺離情較幾何。積雪樓中聯袂日。華篇半是醉吟多。又小堂孤寂似伽藍。獨把山杯興不酣。回首江湖文翰侶。共將行樂過重三。又嫰葉初齊翠蔚藍。雪樓方好倚微酣。風光流轉行闌盡。謝屐尋山趁閏三。</text>
<title>湖亭次寄暉吉</title>,<text>梅花雪落滿庭香。微月黃昏坐竹堂。回首扶蘇蓀浦客。一宵離恨渡江長。處處梅花動玉香。香風吹入小郊堂。出山杖屨遊何處。竟夜沉吟客夢長。原韻</text>
<title>贈李都事子西</title>,<text>夜聞江路角聲遐。人道湖西亞使過。誰識竹堂微月下。獨將村酒醉梅花。</text>
<title>聖林寺卽事</title>,<text>洞府幽幽掩柳枝。寺樓春醉舞僛僛。就中從事催歸去。還愧山翁兩鬢絲。</text>
<title>次趙判官</title>,<text>玉人何處倚江樓。芳草湖南起遠愁。遙想醉餘孤詠罷。杏花零落酒村幽。</text>
<title>別懷</title>,<text>寺樓春酒綠生波。日暮花前奈別何。君歸剩有醒時恨。恨未當筵弓滿多。</text>
<title>鳳林溪上。奉次季父韻。</title>,<text>人道玆辰三月晦。韶光猶在醉遊中。綠楊枝上初飛絮。躑躅叢邊花信風。三月正當三十日。韶光別我苦吟中。惟有殘花向我笑。天開閏月又東風。原韻</text>
<title>寄南村老友</title>,<text>十里相思過一春。溪邊聯袂舊情新。紅謝千林休悵戀。綠陰芳草更宜人。又一塲詩酒稱靑春。文采風流老更新。誰知白髮高年叟。猶勝紅顔少壯人。</text>
<title>卜得新居呈季父</title>,<text>晩卜菟裘西嶺雲。欲陪杖屨度朝曛。亭前碧澗同垂釣。屋上靑山一半分。又卜居何待買山錢。已向陽崖寄數椽。竹林隨處便同樂。不必煙霞分兩邊。</text>
<title>靜安堂酒席</title>,<text>高年今古世無多。七老同堂喜若何。白髮蒼顔情衮衮。莫嫌巾帽醉欹斜。</text>
<title>自樗湖乘舟。訪半月諸友。</title>,<text>平波千頃碧琉璃。十里挐舟訪所思。一笑相逢無別語。夕陽西下水流遲。</text>
<title>寄呈眞珠沈使君。以替候書。</title>,<text>使君分袂幾經秋。海上仙區杳十洲。朗月淸風如我憶。會須回首竹西樓。</text>
<title>秋雨夜懷</title>,<text>秋雨蕭蕭蟲咽咽。四更更盡五更初。誰知此夜愁多少。雙鬢明朝雪滿梳。</text>
<title>陳敬元贈鵝</title>,<text>雪白鵝兒睡碧渠。喜君籠送野人居。風流絶勝山陰老。不待羲之道德書。</text>
<title>蓮塘</title>,<text>醉睡荷塘雲錦中。暗香浮水飄輕風。覺來失却吾衰白。酒暈花光着面紅。</text>
<title>扶蘓醉贈暉吉</title>,<text>立馬江頭將送人。去留俱是異鄕人。莫言此別堪惆悵。猶勝龍灣塞外人。又立馬江頭將送人。烟波愁殺去留人。莫辭別酒頻頻勸。明日江南江北人。</text>
<title>小孫初作詩句</title>,<text>殘齡底事最堪誇。初見兒孫句法嘉。屈指十年應進取。桂林留待一枝花。</text>
<title>暮春卧龍洞修稧會</title>,<text>花光柳色映春溪。溪北溪南望欲迷。挈榼袖牋來往路。白沙靑石洗無泥。</text>
<title>石龍灘</title>,<text>芳草凄凄溪柳靑。隔林啼鳥弄春聲。江山一抹煙霞外。村塢桃花更有情。</text>
<title>暮春閒行到桃溪。示諸少年。</title>,<text>勝日閒行携丱童。石潭臺上詠春風。舞雩眞趣誰能會。兩岸桃花無語紅。</text>
<title>隨行二童子。以柳皮爲笳吟弄。</title>,<text>何處吹笳雙玉童。釣臺斜日弄微風。低聲且莫穿花塢。恐落溪頭千片紅。</text>
<title>卽事</title>,<text>偶携筇杖訪禪扉。日午長廊僧語稀。滿榻淸風山影裏。蒲團促膝澹忘歸。</text>
<title>贈南公允</title>,<text>再到雙林叩竹扉。愛君淸韻世間稀。前宵縱失連床約。今夕還應宿不歸。</text>
<title>舟中</title>,<text>大王洲上雨盈衫。半月城頭艤翠巖。蕭寺故人蘿逕候。夜深猶未下歸帆。</text>
<title>解纜</title>,<text>晩凉高枕解輕衫。左右淸風來竹巖。絶勝前宵乘野艇。水煙沙雨滿蒲帆。</text>
<title>臨別</title>,<text>世故驅人奈別何。夕陽樓上客愁多。秋風此會君無負。臨發慇懃賦短歌。</text>
<title>述懷</title>,<text>淸淨生涯少所貪。老來貧賤不須慚。金盤綺食非吾分。蔬笋充饑味亦甘。</text>
<title>歸山。追憶湖上朋遊。仍次公允聖林韻。寄南友君實。</title>,<text>隔牕松韻響飄蕭。湖海淸遊夢寐饒。回首故人蓮浦外。月明應棹木蘭橈。又草堂岑寂興蕭蕭。雲外江湖別恨饒。爲報故人新釀熟。荻花秋浪漾輕橈。</text>
<title>趙參奉叔酒席。南君呼韻。沉醉不能賦。醒後湖亭。追作二首。一以贈南。一以自述。</title>,<text>公允胷中萬頃湖。少來文采信夫夫。白頭幸托忘年契。從此江山興不孤。又風帶脩篁亭壓湖。白頭醒醉是工夫。炎氛滿路無人到。睡對沙鷗也不孤。</text>
<title>江亭漫興</title>,<text>天遣樗湖屬散人。暮年詩酒養閒身。亭中莫道無還往。江月江風不厭貧。又可笑江湖漫浪人。白頭隨處卽通津。年來自覺無機久。翹鷺眠鷗漸却親。</text>
<title>與友人約遊蓬島亭</title>,<text>鏡中絲髮任蕭蕭。紫蟹香醪秋興饒。延佇故人蓬島約。月亭南畔且停橈。</text>
<title>公允寄茶</title>,<text>鷹觜從來顧渚春。喜君分贈宿酲人。一甌便解相如渴。酒味爭如茗味新。</text>
<title>聖林寺卽事</title>,<text>白髮紅顔聯袂來。共投花界笑談開。靑山向暮愁樽倒。還有村醪更滿杯。又倒載藍輿山頂來。半空燈火竹房開。老禪欲洗吾昏醉。爲酌松泉露一杯。</text>
<title>船遊後寄諸友</title>,<text>西風吹送木蘭舟。故遣詩人蓬島遊。却恨當時醉回棹。不知身已近仙洲。又蓬萊欲近却回舟。底事秋江只浪遊。僊賞心違餘恨在。夢隨風月到滄洲。</text>
<title>樗湖寄公允</title>,<text>我來君病共誰遊。水國初寒獨倚樓。蓬島仙亭明月夜。可堪迴首想風流。</text>
<title>楓林</title>,<text>楓晩千山秋色佳。倚藜吟弄小溪涯。耽看始信樊川句。霜葉紅於二月花。</text>
<title>寄崔秀才 繼雄</title>,<text>幾度聞聲廻白頭。卽看新什洗昏眸。山牕一夜神交夢。飛渡雙橋十里秋。</text>
<title>次季父送申姑後詩。亦以述懷。</title>,<text>積雪層氷千里道。情親無限送行愁。年襄後會元難定。况復風塵滿塞州。</text>
<title>次公允</title>,<text>槐陰何日不相思。天外淸標夢寐隨。鴻鴈背飛湖水濶。別來無處寄新詩。公允號槐陰。又索居何處慰相思。爲有文房二友隨。領得故人珍重意。老慵其奈廢吟詩。</text>
<title>過大王洲鄭北平故亭。聞菜歌。有感。</title>,<text>人去亭空江水涯。隔林春唱送餘悲。白頭舊客遲廻處。宛似山陽聽笛時。</text>
<title>懷公允</title>,<text>江樓客散酒樽空。雨後春寒盡日風。醒面如氷驚料峭。出門無計訪詩翁。</text>
<title>次公允</title>,<text>萍蹤誰識老漁郞。牢閉松門水北庄。珍重故人相訪意。頓敎寒谷發春陽。</text>
<title>夏初湖亭。示友人。</title>,<text>一春多病渡江遲。落盡巖花幾樹枝。歸來莫歎風光晩。猶及林亭嫰綠時。</text>
<title>四月八日夕。望見蓬島亭。張燈宴集。</title>,<text>縹緲蓬萊雲氣中。九華燈影夜浮空。僊標可望煙波濶。象外奇遊恨未同。</text>
<title>塲巖</title>,<text>亭畔登臨嫰綠時。水光山影映參差。隔林細雨絲絲濕。日暮歸來未有詩。又竹杖芒鞋隨所之。每逢佳處卽吟詩。塲巖底事奚囊澁。爲有江山分外奇。</text>
<title>寄南友</title>,<text>長夏山扉掩草萊。寂寥襟抱與誰開。水鄕詩酒淸遊地。苦憶宜春倜儻才。</text>
<title>送尹秀才 失名 赴試洛下</title>,<text>淸時多士會千羣。健筆雄詞誰似君。此去應逢楊得意。長卿豈合撫凌雲。又才踈甘與鹿麋羣。此日槐黃獨送君。洛下諸朋如共問。爲言頭白釣溪雲。</text>
<title>晴夜對月</title>,<text>一夕秋風生晩晴。月華凉冷透簾明。寒蛩似解吟詩意。相伴虛堂徹夜鳴。</text>
<title>敬次季父甲申初度韻</title>,<text>今歲何年是甲申。喜公環甲樂閒身。持杯更祝三朋壽。後甲猶爲未老人。自甲申逢又甲申。分明六十一年身。是非憂樂知多少。憶昨兒時萬曆人。原韻</text>
<title>大屯山遊覽。諸公先邁。余獨後。馬上戱作。</title>,<text>倦馬孱童隨意行。尋山風味在吾行。黃花赤葉緣溪景。笑殺遊人飛馬行。</text>
<title>溪橋看楓</title>,<text>山色斑斕映晩秋。獨鞭羸馬作閒遊。行到楓橋吟弄處。眼明紅影蘸溪流。</text>
<title>隨地主遊大屯後。獨行卧龍洞溪上。散步閒吟。頗自靜便。</title>,<text>昨日尋山惱殺人。使君行處有飛塵。爭如野服溪邊醉。養得衰慵自在身。又紅葉飜溪菊散芳。古松陰畔獨相徉。惆悵送秋無酒盞。一年今日最堪傷。時九月晦日</text>
<title>聖林寺。與趙亨伯，崔子有，南公允諸益夜會。</title>,<text>叢林霜晩翠全浮。九月山齋未覺秋。千里故人萍水會。坐看流月下西樓。</text>
<title>寄示公允</title>,<text>湖海殘秋惜別離。光陰已度立春時。遙知滿酌新篘酒。迎得東風賦幾詩。</text>
<title>人日訪萬里</title>,<text>人日閒行訪草堂。何如高適寄詩章。一溪梅柳相迎處。肯對春光枉斷膓。</text>
<title>紅桃種。贈覺玄禪。</title>,<text>仙桃投贈核中春。三載瑤壇錦繡新。想得維摩行道處。九天應下散花人。</text>
<title>又贈百日紅</title>,<text>劚出芳園一朶紅。春風和露寄琳宮。試將薝葍林邊種。應共天花落定中。</text>
<title>拜旅軒張先生 辛未冬</title>,<text>先生道義使人欽。千里摳衣到洛潯。座上春風門外雪。箇中方見古時心。</text>
<title>醉呈許觀雪</title>,<text>林下淸罇半日留。雪翁詩興似春濤。停杯落筆還惆悵。風雨西關尙未休。</text>
<title>奉寄趙承旨脩竹令公</title>,<text>山甁爲貯蓴絲滑。持寄江湖晝錦人。想得鱸魚斫膾處。開嘗應笑老淸貧。</text>
<title>寄贈姜復泉琴材</title>,<text>百尺孤桐老石岑。火焦雷霹半無心。天敎寄與春風手。彈出孫枝彩鳳音。枯桐來自嶧陽岑。要取中和入我心。天地江山都默默。泠然何處覔知音。老榦何年別翠岑。故人持贈豈無心。踵門他日須傾耳。風入松來是古音。次韻</text>
<title>別尹孤山 善道 歸海南</title>,<text>人間無事可開口。塵世百年俱是愁。落盡庭梅村杏發。風光肯爲別時留。</text>
<title>次贈洪師傅天光 宇定</title>,<text>掉頭軒冕自稱狂。避世無言言則當。平生夢想晩相見。笑對茅簷古意長。</text>
<title>感懷</title>,<text>松楸寒食無香火。花柳淸明薄酒巵。傷春感物兼多病。淚灑東風人不知。時。以病患。不得祭先墓。</text>
<title>梅禽</title>,<text>翠翼丹襟鳴更淸。初看疑自蘂珠城。那將好響兼奇色。啄盡庭梅滿樹英。又何事山禽啄野梅。落英飄灑滿庭苔。子成縱未調羹用。且着殘芳對酒開。又啄損芳英昧𥚁胎。傷弓觸石故頻來。飛鸇電掣方驚擧。已血紅襟淺碧苔。甲申冬。偶多梅鳥。色可玩。聲可聽。啄梅殆盡。使孫兒輩。投石抨弓。猶不知懼。去而復來。忽有飛鸇掣掠。鳥驚起之際。已臆碎翼分。落於地上。仍吟成三絶。擧似洪友天光。洪云。官梅亦有之。時時自彈射之云。詩人意思一般也。</text>
<title>江鄕歸路。東望家園。</title>,<text>澹煙斜日蒼茫外。東望望春春色稠。燭天紅錦緗桃塢。誰謂吾廬貧且幽。</text>
<title>聖林寺。次贈公允。</title>,<text>湖海相思獨有君。幾多魂夢渡江雲。逢迎更被離愁惱。斜日那堪下寺門。又禪樓風細鷰斜斜。窓北深紅躑躅花。酒椀茶甌何用設。笑開靑眼便忘家。</text>
<title>聞警急。寄沈拙齋休文。瑞奎。</title>,<text>年饑世亂此何時。天意蒼茫不可知。中夜謾憂嫠婦室。老身無以繫安危。</text>
<title>寄銅雀李逸士 碩寬</title>,<text>千里春陰斷復連。玉人消息更茫然。滿江風浪漁舟子。誰識沙鷗自在眠。</text>
<title>自述</title>,<text>六十年前何所爲。吟詩把酒是生涯。名登薦剡徒然已。如許頭顱我自知。</text>
<title>契活澹泊</title>,<text>收得黃粱雀啄殘。渾家能飽幾朝餐。邇來依舊厨煙晩。還向村鄰掩面干。</text>
<title>訪退之於樊谷不遇。還到其家。醉留一絶。</title>,<text>行盡幽蹊不見君。滿山嵐靄晝氛氳。空聞伐木丁丁響。獨醉殘罇到日曛。時。退之以伐木入山。</text>
<title>遊卧龍洞</title>,<text>優遊盡日獨停鞭。愛此楓溪水色娟。萬象都輸詩一案。夕陽村落已炊煙。</text>
<title>送市南兪校理武仲 棨 謫穩城</title>,<text>嗟君行李向何邊。豆滿江濱長白前。野人多愧平生舊。分袂津頭意惘然。</text>
<title>鍊村</title>,<text>何幸情朋伴我行。鍊村南畔詠新聲。樽前莫恨芳醪盡。更酌春溪無限淸。李基肅追到。</text>
<title>寄贈李大隱</title>,<text>考槃遙想倚山阿。靜裏工夫問若何。睡過三冬猶閉戶。不知江面已春波。又二月書來秋暮時。天涯音耗苦遲遲。祗是銅江曾識路。夢中還往豈參差。</text>
<title>上巳日雨中</title>,<text>細雨霏微浥軟塵。綠楊芳草望中春。踏靑今日樽無酒。門外桃花笑殺人。</text>
<title>聞沽美酒禽</title>,<text>踏靑佳節興蕭然。獨坐虛齋對雨眠。山禽且莫催沽酒。奈此空囊乏一錢。</text>
<title>移梅。次示孫兒。</title>,<text>小梅春信渡溪來。疑是仙雲墮砌臺。玉容微㤪黃昏立。百匝廵簷笑未開。</text>
<title>江亭口號。示趙亨伯。</title>,<text>雲作藩籬山作園。竹林斜日倒金罇。高駕何須歸去早。待看秋月照江門。</text>
<title>八月十六夜。遊雲門菴。</title>,<text>洞壑深深細路微。水窮山盡倒禪扉。一年明月天壇上。不覺三更露滿衣。</text>
<title>客中</title>,<text>客裏光陰荏苒過。羈懷幾度短長哦。村酒溪魚風味好。故人多處卽吾家。</text>
<title>卽事</title>,<text>一筇隨意入煙雲。洞壑淸幽隔世紛。紅影滿溪霜葉晩。兩禪相對任曛曛。</text>
<title>至後見梅感懷復泉</title>,<text>一陽何處見胚胎。昨夜南枝數蘂開。無人更問春消息。回首荊江淚滿腮。</text>
<title>西鄰友佩酒夜會</title>,<text>歲暮孤懷鬱不開。喜君風韻訪寒梅。瓊葩也解樽前意。故送幽香蘸玉杯。</text>
<title>詠梅</title>,<text>氷斷溪流雪滿園。誰將鄒律起春溫。一樹琪花相暎發。山家別有小乾坤。</text>
<title>奉次季父盆梅韻</title>,<text>隨處園林耀雪霜。靑山如老竹松僵。一篇新什回春律。未臘牕梅已放香。</text>
<title>次權姪文饒</title>,<text>白首林廬抱苦心。不堪貧病競來侵。臘梅開落誰同賞。風雨山城別恨深。</text>
<title>代鄰人。呈沈方伯。</title>,<text>斗屋蕭蕭到骨貧。厨煙冷落甑生塵。可憐數畒靑靑麥。未及嘗新已糴人。又我侯爲政先窮民。若己飢之布至仁。誰知糴入隣家麥。還屬林間手種人。</text>
<title>北村道中。望佛寂菴。有懷。</title>,<text>松竹靑蒼柿葉紅。翠烟斜映小蓮宮。三宿尙多桑下戀。隔溪回首夕陽中。</text>
<title>玉鏡臺。春後卽事。</title>,<text>亂流東渡入山中。花盡千林不見紅。何許多情雙躑躅。獨留春色照靑叢。</text>
<title>歸山。寄南公允。</title>,<text>七十山翁猶愛酒。瓦罇陶盞便開眉。邇來自笑侈心長。更憶君家白玉巵。又老去生涯猶有酒。每逢風月一樽開。縱無珠匣靑銅鏡。莫惜深心鸚鵡杯。</text>
<title>謝公允寄杯</title>,<text>故交誰是夙心親。愛爾傳杯不愛珍。報道家人催釀黍。莫敎鸜鵡片時塵。又憐君忘老托知音。湖海十年開素襟。鸜鵡酌來如有語。就中深淺故人心。</text>
<title>過亡友舊宅有感</title>,<text>憶君何處最傷神。依舊園林寂寞濱。楓葉蕭蕭溪水咽。碧灣霜日照松筠。</text>
<title>送心禪夜往溪堂</title>,<text>月下林僧帶半醺。相逢一笑更相分。今夜不知何處宿。草堂花影碧溪濆。又吟筇乘月轉烟碕。夜宿花溪翠染衣。水色山光明刮眼。懶回風袂向禪扉。</text>
<title>題再從弟堯卿家壁上</title>,<text>方塘綠漲岸生苔。庭院風微點落梅。醉客欲歸猶索酒。杏花村外更遲回。</text>
<title>次英吉</title>,<text>瘦馬天寒訪弊居。故情披豁更無餘。何况淸詩洗昏睡。眼明奚啻十年書。</text>
<title>馬峙溪上</title>,<text>雲捲靑山宿雨晴。偶乘春興作閒行。溪流淸駛花如簇。隔樹啼禽處處情。</text>
<title>姜獻納京叔。買惠耳掩。</title>,<text>狐掩輕溫與老宜。故人遙寄苦寒時。着來斗覺泥丸煖。一任風刀掠鬢吹。</text>
<title>玉溪洞卽事</title>,<text>信宿山齋意未闌。玉溪花下更盤桓。臨分故故重携手。不覺千峰西日殘。</text>
<title>有感</title>,<text>荊江已隔論心處。東洛還違訪所思。愁絶古梅花下立。故人風韻照襟期。</text>
<title>偶吟</title>,<text>柴門晝靜鳴鳩懶。庭院花泥點綠紅。無人攪得幽人睡。一任斜陽下遠空。</text>
<title>詠梅</title>,<text>梅發南枝歲暮村。雪中孤艶占春溫。幽香不爲無人竭。獨立黃昏伴月魂。又雪裏幽窓窓下梅。陽春趁得臘前回。和煙和月藏淸艶。肯受風前半點埃。</text>
<title>感舊</title>,<text>依舊溪山人事非。夕陽凄冷照苔磯。遲回不覺頻惆悵。重把殘杯趁醉歸。</text>
<title>寄贈襄陽使君姜京叔</title>,<text>臨嶠登樓思豁然。雙鳧何處躡飛仙。習池取醉渾閒事。山簡風流不足傳。又世味如紗仙分多。前程穿入幾重霞。蓬山碧海追眞賞。肯使胡琴載後車。又夢想靈區到白頭。襄陽風景最東州。問君獨往吾衰老。恨未攀登洛寺樓。</text>
<title>雲門夜酌</title>,<text>暮入禪宮雨滿林。烟雲低重結層陰。半壁靑燈寒夜永。一杯相屬一長吟。又一杯相屬一長吟。月到西峰半壑陰。更漏頻傳僧語軟。隔牕微雨響疎林。</text>
<title>過沙浪洞趙脩竹塋下</title>,<text>醉裏經過擧眼驚。松楸疎冷繞佳城。一聲流痛西州哭。人道猖狂阮步兵。</text>
<title>龍巖</title>,<text>偶携筇屐上雲臺。水色山光滿眼開。竟日尋詩無好句。丹崖碧樹笑空廻。</text>
<title>敬次季父韻。解嘲。</title>,<text>心賞悠然非一端。偶乘閒興獨尋山。山上仙靈聊戱我。賸拚風雨洗塵冦。阿咸遊賞太無端。看盡龍巖巖上山。却恐天公慊獨往。故敎風雨濕衣冠。原韻</text>
<title>江行宿中道僧舍。翌日晩到江津。</title>,<text>百里分爲兩日程。短童羸馬到江城。兒孫艤待津亭下。扶上船窓酌酒迎。</text>
<title>候暮潮上江</title>,<text>潮頭初上解歸艎。江面風恬鏡樣平。一羣白鳥如相待。睡立煙沙也不驚。</text>
<title>船到江月亭前</title>,<text>輕風獵獵送帆行。沙步斜陽一半明。下船別有歡顔處。玉立孫曾次第迎。</text>
<title>訪黃友行源新居</title>,<text>幽人結屋山深處。山有蕨薇溪有魚。相逢一笑無餘語。共醉香醪春日西。</text>
<title>次送地主才子之三陟</title>,<text>夢想仙區第一樓。送君東去更回頭。登臨勝景將詩畫。寄與茅齋得卧遊。</text>
<title>酬地主</title>,<text>麗什飛從明月樓。吟來不覺拜低頭。竹堂自此生顔色。人道幽棲勝遠遊。</text>
<title>扶蘓使君送白魚</title>,<text>玉色寒江水底魚。使君風味到林廬。貧厨斗覺新羞潔。夢裏臟神訴蹴蔬。</text>
<title>次洪文擧</title>,<text>此身隨分老山居。松竹蒼凉映弊廬。千里情親靑眼處。滿堂心月共如如。</text>
<title>玉樓亭</title>,<text>洞裏烟嵐鎖遠岑。一溪淸淺繞靑林。山罇倒盡遊人去。隔葉空聞好鳥音。</text>
<title>歸路。因遊憇僧舍。</title>,<text>玉亭斜日歇笙歌。輕屧春風散似霞。分手不堪魂欲斷。一筇歸處又非家。</text>
<title>帝京金門待漏圖</title>,<text>半世聞人說上京。長嗟生作海東氓。誰將尺素開天闕。坐使遐方見常城。中極殿前銀燭晃。正陽門外玉珩淸。融心對此風雲會。簇立千官待漏聲。</text>
<title>題趙僉使 求仁 湖亭</title>,<text>將軍斑鬢卧江關。潛日龍鱗早一攀。北極樓臺渾似夢。西湖風月好開顔。布帆掠過桃花外。沙鳥斜飛蘭渚間。金鎖綠沉拋擲久。釣徒相伴自閒閒。</text>
<title>送趙僉使赴關西元戎幕下</title>,<text>塞上風沙正亂飛。兜鍪換却老萊衣。腰橫蓮劒猶衝斗。手握金戈可挽暉。豹幄參成元老筭。龍堆直掃虜騎圍。萱堂莫恨違溫凊。獻捷行看晝錦歸。</text>
<title>樗湖故亭書懷</title>,<text>長洲芳草正連茵。獨對江天思殺人。綠浪微茫漁艇遠。白鷗搖漾羽衣新。荒凉世業餘空榭。愁寂襟懷坐暮春。安得提携詩酒伴。罇前洗盡十年塵。又草堂孤寂絶知音。遲日風煙一壑深。萬里晴鷗舝逸興。數羣嬌鳥碎春心。沙灘水響和松韻。野女山花幷竹簪。惆悵斜陽猶倚柱。不知佳句與誰吟。</text>
<title>雪後湖亭朝景</title>,<text>西湖秋夜雪霏霏。朝日江山盡縞衣。荻岸連天添白色。楓林映水沒紅輝。楚鴻叫侶迷沙渚。釣叟携竿眩月磯。南望故園歸興遠。亂雲何處有柴扉。</text>
<title>寄金菊亭</title>,<text>寒氣頑癡掩埜暉。小堂岑寂往還稀。老來事業惟耽酒。靜裏工夫是息機。雲意耻隨溪水競。灰心肯惹雪花飛。江湖醉伴如相問。睡過三冬不啓扉。</text>
<title>贈南藥泉 九萬 雲路甫</title>,<text>溪上梅花昨夜開。玉人消息幾時來。柴門晩掩千峰雨。竹杖閒投兩岸苔。野興正隨煙景遠。詩情自與歲華催。輕陰漠漠春波濶。誰共探芳碧繡堆。</text>
<title>藥泉南君來訪</title>,<text>鳥聲嘐戛恠儒衣。微分還甘食蕨薇。山店閑花烟正惹。埜橋芳草露初晞。坐令高步忘村僻。自笑幽蹤出洞稀。白酒新詩靑眼處。半溪殘照帶荊扉。</text>
<title>步白洲兄弟贈南明府 二星 韻</title>,<text>老夫知己是溪山。白首幽居斷往還。迎翠窓開雲卷後。候仙臺靜月明間。醉來自笑身常拙。詩罷誰憐語更閒。也得金閨諸彥什。欲將枯筆爲君刪。</text>
<title>從舅趙校理。折簡遠問。</title>,<text>遠傳雙鯉問棲霞。爲謝仙官不我遐。瓦枕竹床供老病。藥爐詩卷寄生涯。窮通有命常知足。遊舊多情謾見嗟。高駕會能尋草逕。白雲深處卽吾家。</text>
<title>用黃公一皓韻。呈金陰竹老兄。</title>,<text>爲愛湖山最上層。閒將七友擬良朋。草堂蕭灑眞堪卧。天路幽深不可登。千日醉鄕君得意。百年浮世我無憑。相思莫道川原隔。鯤化風雲作海鵬。七友卽峰名。</text>
<title>以紫硯投贈閔掌令子美 光尹</title>,<text>老向騷壇懶作文。石交無分更投君。寒姿宿潤滄波氣。貞色新開紫電紋。對面眞堪供十手。淬鋒容易掃千軍。懸知展却靑雲器。携近螭頭瑞靄薰。</text>
<title>呈南明府</title>,<text>聲最湖南五十州。野人懷惠競吟謳。武城化理看今日。蜀郡淸風屬我侯。大度優容騎馬處。孤心感激酒醒秋。將何報答公恩紀。悵望元龍百尺樓。</text>
<title>偶吟</title>,<text>半頂烏巾睡眼昏。晩來閒步紫苔痕。雲藏雨意低平埜。煙拖溪聲散別村。槐陌綠深延夏令。桃林紅謝斷春魂。風光流轉詩心苦。句句奚囊幾許存。</text>
<title>地主尹公。發丁築就鳳林石埭。</title>,<text>二天當旱念民天。築石橫流控遠川。荷鍤油雲連鉅埜。决渠膏雨注平田。其耕澤澤分千耦。有喜欣欣願一廛。待得秋風收䆉稏。擬將朋酒賀豐年。</text>
<title>述懷</title>,<text>東皐深僻懶烏紗。坐睡行吟兩鬢髿。數畒山田供歲計。一床書卷問生涯。靜中獨覺天和妙。閒處都無俗物加。養拙久拚藏姓字。不緣心疾痼煙霞。</text>
<title>步東坡雪詩韻</title>,<text>寒氣頑癡噪暮鴉。雪雲排陣蔽曦車。林巒苒苒飄瓊屑。溪路濛濛映柳花。何處賞懷騎蹇客。箇中情味閉門家。欲將凍筆追坡老。愧乏詩人手入乂。</text>
<title>更拈曾茶山雪帖韻</title>,<text>老懶從來與慢成。閉門獅卧味無能。月沉林壑漫空雪。梅涷花壺徹底氷。授簡曾非梁苑客。安心却似趙州僧。茶山餘興依然在。夢入芙蓉最上層。</text>
<title>雲巖李玉果 興浡 設小酌邀余。仍醉吟 二首。</title>,<text>山家酒熟正湛湛。勝日招邀水北南。放達風流迨過七。昏冥天地類含三。詩盟宗主君無讓。文會推先我豈堪。莫道杯盤太寥寂。主人情味勝肥甘。又雲巖兄弟共和湛。時論爭歸斗以南。胷次橫呑夢藪九。風神凌厲海山三。文巍萬目誰能敵。酒凸千鍾老更堪。倚玉芳筵欣捧袂。濁醪溪蔌亦珍甘。</text>
<title>樗湖亭。次李都事子西。</title>,<text>野堂倚竹小如舟。窓檻臨波地勢浮。帆帶斜陽蓬島夕。烟添遠色佛巖洲。江流衮衮罇還竭。才子飄飄興未休。自是西湖比西子。澹粧濃抹要人留。</text>
<title>酬子西遣懷之什</title>,<text>煙郊柳綠雨初晴。多少閒愁草喚生。世事紛紛誰不老。風光苒苒更無情。尋花最愛東溪僻。把酒渾忘西日傾。爲報故人須肯顧。高談一發座中驚。</text>
<title>傳聞有人作詩。指斥當世已甚。似非感諷之體。故因用其韻。以寓傷時之懷。竊比古人所謂曉人不當如是之義。</title>,<text>漢南殘堞半摧傾。十二喬山慘不靑。莫道黎元投虎口。最憐明兩在龍庭。抱氷能復追句踐。蹈海還須繼魯生。北望天門雲日遠。白頭無路獻丹誠。又受降臺畔事危傾。龍衮天扶幸未靑。七廟塵埃新木主。千官金玉舊朝庭。阿誰慷慨憂當世。秪自昴莊過此生。獨立山河彈一劒。十年霜刃照孤誠。</text>
<title>雲巖懷兪萬里。復用前韻。</title>,<text>獨自登臨訪老師。龍華山外憶人獅。枕前飛瀑同誰聽。窓畔閒雲空復奇。水漲魚龍頻改窟。月明烏鵲更移枝。秋來儻結東峰戀。圓寂菴中淸夜期。與兪曾有同來遊賞之約。而兪不果。且兪屢遷厥居。棲屑道路。余適見川漲月明之景。因以此寫意寓諷云。</text>
<title>自江鄕歸山有感</title>,<text>數月江湖鬢雪紛。東歸重入故林雲。半箱芸帙添梅潤。滿砌苔花綴錦紋。生理頻煩關視聽。情懷戚草度朝曛。殷勤獨有堂前鷰。時向空窓喚主君。</text>
<title>雲巖卽事</title>,<text>白蓮未赴東林社。近寺來尋凈法師。波漲龍灘深沒馬。路緣蘿壁細如絲。凌霞自訝飛仙挾。臨瀑從知造物奇。雨後斜陽開眼界。碧天雲盡海無涯。</text>
<title>忍步洪庶尹 翼漢 上巳詩韻</title>,<text>誰把孤忠作𥚁胎。北庭投遣事堪哀。堂堂素節超前古。烈烈丹心照後來。關塞蒼茫魂莫返。乾坤冥默恨難開。到今忍忘平生誼。一唱遺篇淚兩腮。陽坡細草圻新胎。孤鳥樊籠意轉哀。荊俗踏靑身外事。錦城浮白夢中來。風飜夜石陰山動。雪入春澌月窟開。飢渴僅能延縷命。百年今日淚盈腮。原韻</text>
<title>贈友人</title>,<text>病來消息浪云云。今乃相逢仔細聞。床褥未曾連日卧。山田猶得及時耘。容顔似瘦神還實。生事雖貧志益勤。何况全家俱勿藥。莫將餘念擾心君。</text>
<title>趙參奉伯春。投惠韋蘇州集。</title>,<text>老讀蘓州數卷詩。風流淸曠味冲夷。朱絃廟瑟彈問頌。玄酒天漿在象犧。雅趨自多閒境思。幽吟偏愜靜中期。陶鎔情性歸和樂。除却蘇州更有誰。</text>
<title>觀漲</title>,<text>漲江波浪接遙空。萬壑千溪此會同。平楚已呑猪浦北。高原欲沒泗津東。雲帆輕櫓飛靑雀。霧嶼殘陽飮白虹。快意卽今誰似我。竹堂南畔倚長風。</text>
<title>寄趙伯春</title>,<text>君才橫放我空空。詩思豪慳自不同。觀漲徒知蓮浦口。遊心最憶漢江東。何殊河伯誇秋水。有似螢光擬日虹。從此騷壇逢壓倒。老夫無計較䧺風。趙詩有我憶漢江東之句故云。</text>
<title>憫時</title>,<text>漢城城闕煙塵後。只有山河昔日同。縱免龍輿廵朔北。誰將鶴駕渡江東。滿朝勳貴生何面。孤島忠魂氣作虹。惆悵東韓三百載。中天日月隔腥風。</text>
<title>復拈前韻。贈兪萬里。</title>,<text>柴門深閉鳳林陽。老去生涯杜草堂。身外未曾勞夢想。胷中元自乏馨香。登山臨水酒千斛。弄月吟風詩一床。賴有碧桃源上叟。肯來相對話羲皇。</text>
<title>酬李子西</title>,<text>亭下春江極望平。芳洲日煖戱鵁鶄。仲宣去國多鄕思。子美登臺惱客情。樗散猶爲松菊主。棲遲已隔帝王城。眼前綠酒如長滿。身外何須羡列卿。</text>
<title>呈友人</title>,<text>爲問西溪老處士。別來何事是生涯。水畦稻熟黃金穎。池榭蓮呈紅玉花。幾首新詩消夏日。滿懷淸興映秋霞。閒中剩有相思夢。不道荒林十里遮。</text>
<title>寄復泉老兄</title>,<text>古今風義一齊評。別有高人晦盛名。贒路幾回推舊學。禮羅終未致先生。銀山鐵壁身心定。玉雪金鴉蜀越驚。若向餘芳得消息。始知天爵勝塵榮。</text>
<title>呈觀雪許掌令</title>,<text>十載兵戈兩鬢皤。試看身世竟如何。生涯已失昇平樂。病裏無心對景哦。幾羡雲蹤超累遠。最憐風韻占閒多。花時擬訪仙源去。一曲陽春和雪歌。</text>
<title>追憶寒碧堂高會</title>,<text>仙妓凌波秋水香。畫船歌吹動高蒼。樓頭盡是長纓侶。座上還容短褐行。已任廵觥傳百罰。那妨問月笑千塲。丹梯一下雲重隔。回首奇遊更杳茫。乙亥九月十三夜。陪從舅趙大尹令公。登寒碧堂。坐次近北深處。未見月色。因問人月已出否。滿座笑其昏醉。通判請罰深盃。令公笑而頷之故云。</text>
<title>呈尹孤山</title>,<text>于郊居士本無名。五十年來學未成。愚拙難爲時世態。醇眞更覺古人情。山牕別後梅花落。溪塢吟餘水月明。守却殘書塵蠧甚。春風贏得雪鬚生。又抱拙藏身何用名。無能端合老無成。看書浪信今猶古。談道纔分性與情。豈有工夫臻邃密。從來聞見愧高明。移風定在眞儒者。莫數沉冥太學生。</text>
<title>贈黃參奉載伯 自厚</title>,<text>憐君小少占英名。世亂文塲志未成。淹速隨時何足道。悲歡有數可關情。分山遮莫伴眞隱。攀桂應須朝大明。護惜平生萬言手。鳳凰池上待鴻生。</text>
<title>寄濟牧伯沈公 演</title>,<text>好在耽羅老使君。音塵迢遞隔年聞。威聲壓海馴蛟鱷。爽氣凌空洗霧氛。幾度登樓思北闕。從來當宁重南垠。慇懃護惜經三考。銀信行看下五雲。又臨邑當年阻奉陪。炎維况復海環廻。書隨島舶經秋到。詩墜山窓帶月開。窮老自憐垂白髮。使君寧保駐丹腮。遠情珍重將何報。剩有相思夢往來。</text>
<title>步雲谷集東岳李公 安訥 跋詩韻</title>,<text>煙霞寥落古菴空。隻履西歸逝水東。身後詩篇多少語。生前吟詠淺深工。斑斕自是留文豹。泯沒元非斷影鴻。惆悵當時無岳叟。世間誰復識徽公。</text>
<title>題心僧詩帖</title>,<text>禪師風韻世無儔。霞外晴牕映晩秋。水月襟期常凈寂。野雲蹤跡任行休。鍊丹南嶽棲金刹。演法東林閉石樓。時向郊堂開笑語。夕陽筇杖更遲留。</text>
<title>秋遊雲巖寺。斯文某。酷愛佛學。至與山房法侶。同誦楞迦。遂作此以諷之。</title>,<text>秋草山蹊人跡稀。滿林嵐翠晝依微。藤纏恠石擎崖仄。雲傍孤松護鶴飛。僧在竹房吟半偈。客從塵界把三衣。中宵明月禪窓下。浪信微言悟道機。</text>
<title>述懷</title>,<text>蝸舍沉冥五十春。秪知安分且安身。少來疎懶從成癖。老去迂愚一任眞。花鳥多情爲好伴。溪山有素是芳隣。吟詩把酒平生樂。白首休休忘我貧。</text>
<title>贈金鳳谷 東準</title>,<text>年來杞菊數畦荒。白首棲霞鳳峀陽。擧世無人知姓字。一身隨分任行藏。鹿門剩欲追龎老。蓬島何須羡永郞。賴有高朋同臭味。時時訪我醉中鄕。</text>
<title>次宋瓢翁 英耉</title>,<text>十年蹤跡阻咸秦。門掩荒村白髮新。方外遍求知己士。世間誰是素心人。自憐鉛槧渾無用。却羡文章動有神。共把山杯歡笑處。梅花香動雪中春。香動。當作香暗。</text>
<title>次沈元之龍巖詩帖</title>,<text>偶携閒客傍溪行。玉溜琮琤雨後聲。滿壑雲嵐多意態。中林猿鶴不猜驚。看花苒苒春光暮。隔樹依依夕照傾。醉卧松陰猶記想。龍巖歸處路分明。</text>
<title>贈金暉吉</title>,<text>幽居岑寂絶追呼。歲暮空齋跡更孤。憂國傷時同老杜。立言垂範愧貧盧。紫雲心事元非異。白馬風期幸與俱。鴻鷰今朝相値處。山醪休道十分無。</text>
<title>次寄趙敎官君實</title>,<text>商飈隨夢落汀洲。湖外相思抱遠愁。窮鬼伴吾常倂迹。功名遲子少回頭。風塵荏苒人虛老。情思凄凉葉已秋。爲誦淸詩香滿頰。世間浮念儘悠悠。又雲物凄凄霜滿洲。荻花楓葉正堪愁。靑眸那得對紅友。黃菊猶應羞白頭。漁步三更誰送笛。江樓一夜客悲秋。歸來斗覺別懷惡。回首煙波魂夢悠。</text>
<title>又拈前韻。贈趙醉隱伯春。</title>,<text>笑傲江湖芳杜洲。歡華曾未解悲愁。雪霜肯許侵雙鬢。文苑行看讓一頭。雲雨嬋娟新入夢。香閨寂寞獨傷秋。靑絲白馬催歸意。不道長安道路悠。</text>
<title>與元之復遊龍巖</title>,<text>嫰綠陰中携手行。幅巾藜杖度松聲。溪山有素如相待。魚鳥忘機自不驚。春盡夏來風景別。日斜人醉酒罇傾。諸君且莫催歸去。留看龍湫半月明。</text>
<title>寄沈生</title>,<text>病後東陽應更瘦。炎天行李正如何。于郊堂畔誰相覔。習靜門前我獨過。舊學荒蕪時易逝。前期迢遞夢空多。新秋望望南來鴈。莫惜飛書問在阿。</text>
<title>自樗湖歸山別李子西</title>,<text>江亭客散閉荊扉。鄕思遙遙逐鳥歸。豈是窮山生事富。從來別地往還稀。蓴羹太冷空添滑。箭茁傷辛自不肥。爭似樗湖鱸膾樂。與君於此共苔磯。</text>
<title>與子西。約遊大屯山。而子西不果來。</title>,<text>大屯名勝冠吾東。翠壁丹崖映遠空。積雪樓頭人上鶴。白雲菴裏鉢藏龍。登臨自足胷襟豁。吟賞應須筆力䧺。蠟屐未能聯步去。知君百里夢憧憧。</text>
<title>大風歎</title>,<text>大風吹日日微明。雲氣奔忙不肯晴。北去㫌旗應掣倒。南來舟楫莫危傾。龍蛇尙未能安穴。鳥雀誰憐謾失驚。回首麒麟行地遠。鳳凰城外最零丁。</text>
<title>心禪移錫入雲門寺</title>,<text>雲門深在芙蓉北。洞府淸秋送爾還。香霧窟中龍倂睡。碧桃菴畔鶴同閒。從來野性耽靈境。幾向幽人問好山。擬結東林蓮社會。茶甌對啜天花間。又候仙臺上桃溪下。白道縈紆少往還。逸跡懶隨鷗鷺狎。隱情偏與水雲閒。經營秪有三間屋。生計猶憑一片山。從此更懷長往志。豈須名利老塵間。</text>
<title>季父自懷仁棄官歸第</title>,<text>枳棘棲鸞今幾月。牛刀游刃未終年。懸知赤子如歸母。可惜蒼生遽失天。肯帶纖塵過江外。獨鞭羸馬返雲邊。行裝灑灑無琴鶴。雪裏淸吟聳兩肩。懷仁境。有江外村。</text>
<title>贈成尙圭 璘</title>,<text>乖闕悠悠問幾時。芳蹤誰謂到茅茨。年來喪亂何堪說。老去生涯亦可噫。臘酒未篘梅意動。情言纔欵別懷悲。春風洛下趨庭日。道我相思鬢已絲。又路似羊膓山似攢。念君行李轉孤寒。雪深危棧前登㤼。氷塞回溪直渡難。誰識壯懷頻撫劒。定知愁什更盈鞶。男兒自有桑蓬志。隨處安身心亦寬。</text>
<title>次靈悟寄兪萬里韻。仍示萬里。</title>,<text>慣聽禪心無一塵。古書披讀到先秦。風哦月詠過千首。雲卧霞棲度幾春。剩欲追尋臨海嶠。若爲收斂整山巾。詩傳儻問吾何許。百丈潭西老倒人。</text>
<title>呈復泉大兄</title>,<text>紫雲臺畔卧英髦。文采風流老更豪。感興頻傾林下酌。傷時幾拂匣中刀。留將栗尾供揮灑。卽見詩篇發笑號。末路多君同臭味。降臨忘却歲年高。又才微歲晩愧羣髦。意氣闌珊少日豪。世事無心磨鐵硯。此身何用鈍鉛刀。誅茅不是甘長往。耕野惟知避永號。誰謂我公還許與。錯將迂拙擬淸高。</text>
<title>題靈悟詩軸</title>,<text>春晩尋花暫倚樓。別來時序已淸秋。溪山有約身難到。風月多情病未休。殘菊豈能供醉興。暗蛩惟解養閒愁。數篇佳句留題處。玉洞仙雲繞筆流。</text>
<title>贈洪師傅天光 宇定</title>,<text>老夫於事百無堪。不識東西與北南。半世知心雙雪鬢。暮年藏姓一茅菴。携藜只解尋丹壑。把筆惟能詠翠嵐。何處故人勞遠夢。欲恢詩律共秋酣。</text>
<title>伏枕偶起。用雍陶病中詩韻。</title>,<text>病裏閒門閉寂寥。卧聽山雀噪松梢。多愁己任詩章廢。無興寧論酒盞拋。晩菊經霜初破蘂。陽林留葉半藏巢。小春物色猶堪賞。奈此幽蹊滿草茅。</text>
<title>閒行雲臺卽事</title>,<text>穿林緣澗路幽幽。緩步微吟行自由。嵐壁秋高楓似錦。瓊潭潦盡水如油。呼僧松外白沙岸。引客煙中蒼石洲。景物醺人忘日夕。更將殘酒故遲留。</text>
<title>江月亭。步趙敎官君實韻。</title>,<text>佳篇一唱意差强。畫我江樓秋景凉。正好同臨眺遠楚。那堪孤賞過重陽。來鴻去鷰自相背。宿鷺眠鷗渾不忙。物色被君收拾盡。老夫從此括詩囊。</text>
<title>寄友人</title>,<text>蒼峰屛擁戴煙鬟。松影陰陰映碧灣。樂子幽居藏洞裏。引吾閒步到林間。綠罇暫借韶顔色。黃菊應羞短髮斑。景物留人人易散。醒來剩有恨千般。</text>
<title>呈主簿從叔</title>,<text>幾歲相思今夕逢。羡君髭鬢保春容。飮空樽重千鍾酒。舞似風前百尺松。自笑山居成老倒。應憐野性賦愚慵。驂騑儻許留旬月。紫蟹香醪逐日從。主簿善飮善舞。故詩中及之。</text>
<title>復用雍陶韻。歲暮書懷。</title>,<text>墐戶三冬味寂寥。任敎庭雪壓筠梢。半頭華髮吟邊長。滿案殘書睡裏拋。政類寒龜休老殼。更如棲鳥戀深巢。久知鈍拙渾無用。秪合終年卧草茅。又風瀨淙淙響寂寥。煙雲長鎖竹松梢。苔扉石徑無還往。草屨藤冠任擲拋。臘罷窓梅飄落蘂。冬溫庭鵲語新巢。吟詩把酒終殘歲。敢向三陽羡拔茅。</text>
<title>玉樓亭卽事</title>,<text>鄕風淳朴少塵紛。溪友園翁自一羣。美景良辰臨水石。舞筵歌席躡烟雲。山含落照人將散。月上高臺客正醺。樽酒未空歸未可。肯愁岐路夜難分。</text>
<title>冬至後。閣梅忽開。有懷江鄕親友。</title>,<text>漠漠江山屬暮天。想君何事度流年。湖亭幾把煖寒酒。蕭寺應題詠雪聯。白首離居空有夢。靑眸迎笑杳無緣。牕前一夜梅花發。欲寄相思誰爲傳。</text>
<title>寂滅菴詩帖</title>,<text>徽公寂滅舊蓮宮。十載禪扉夢未通。已謂烟霞無管領。却聞吟詠滿房櫳。剩欣詩社流風在。休歎騷壇古跡空。老眼縱昏猶辨玉。更將淸什汚塵中。</text>
<title>重九雨中卽事</title>,<text>陰雲漠漠雨翛翛。滿眼風光已晩秋。草沒黃花芳意少。鴉啼紅樹暮聲幽。湖亭遠負登高約。山舍誰知獨坐愁。何處煙村有橫笛。夕陽門外思悠悠。</text>
<title>湖亭。贈別扶蘇諸友。</title>,<text>古津潮上客將廻。更把離裾進一杯。後會難期悲最老。前程方遠羡羣才。年來哀樂傷心緖。歲暮江湖任沂洄。若向蒼洲成小築。短蓑同上釣魚臺。時欲買李昌平穆卜居處。圖之諸友。</text>
<title>歸山居。寄扶蘓諸友。</title>,<text>歸卧山村氣鬱蒸。松巖回首憶齊登。故人別後今何似。羸病寒來日漸增。聚散茫茫孤枕夢。生涯淡淡少林僧。北風不貸荷衣薄。雪夜扁舟豈易乘。</text>
<title>偶吟</title>,<text>形骸土木耐嘲譏。肯向喧中說是非。數畒山田理荒穢。一簞蔬食擬甘肥。安貧好學吾何敢。把酒吟詩或庶幾。才分揣量知已足。虛啣郞署任卑微。</text>
<title>人日感懷</title>,<text>鄰幷蕭條星散居。厨烟冷落小堂虛。六旬荏苒容顔改。百疾侵尋故舊疎。人日新詩誰寄贈。歲時殘酒已傾釃。茅簷獨對斜暉坐。滿鬢霜毛悶自梳。</text>
<title>李友 慶久 有來訪之約。而雨不克至。</title>,<text>柴門晝掩少逢迎。細雨浮雲陰復明。梅蘂欲舒山下塢。柳枝偏舞水邊城。淸樽延佇誰同酌。芳躅虛徐不自輕。朝日快晴溪路淨。試乘春興作閒行。深感吾君倒屣迎。一罇相對兩心明。南鄕已老傷時誼。北闕誰徵處士城。危道共嘆浮世薄。交情還覺泰山輕。狂歌數曲來歸路。細雨長洲信馬行。次韻</text>
<title>卽事</title>,<text>飛鳳山高近列辰。平臨珠崒俯城闉。谷鶯乍出聲猶澁。樹葉初齊色未匀。勝日攀躋隨老伴。良辰光景屬閒人。深杯衮衮饒風味。分付羲暉暫駐輪。</text>
<title>寄李正字 慶一</title>,<text>萬事無堪只任眞。席門窮巷少來賓。誰知擧擧靑雲士。肯顧昏昏白髮人。傾盖已欣心若舊。聯床更覺義相親。一宵淸話何當繼。回首荷堂魂夢頻。浮世滔滔眩僞眞。惟君務實不爲賓。日邊軒冕無歸夢。物外煙霞作主人。千里神交期莫逆。一宵情話轉相親。他時會面誠難再。剪燭華堂敢憚頻。次韻</text>
<title>呈南監司 銑</title>,<text>幾度桐鄕泣舊氓。十年華節到山城。橋頭竹馬兒童候。棠下壺漿父老迎。鵲錦生花方面重。龍㫌增彩紀綱行。先將雨露霑枯槁。處處郊原時物生。又千載煙霄憶我侯。我侯歸後邈風流。塵凝拄笏絃歌寂。草沒奇亭杖屨休。憑寄夢魂尋往事。幸逢㫌節更來遊。氷軺且莫怱怱發。昔日溪山次第搜。</text>
<title>聞兪萬里還南伯書舘。余伻書請暫留叙別。而行忙徑去。故聊此戱之。</title>,<text>珠履華簪稱上客。春風意氣肯低垂。貪趨玉節催高駕。不爲桃溪住少時。王粲吟詩何足數。馮驩彈鋏更堪嗤。古來知己誠難遇。似子登龍豈易期。</text>
<title>聖林寺。逢南公允詠懷。</title>,<text>倒卧塵床懸馬鞍。男兒豪興已闌殘。病來每㤼深杯酒。靜裏時拋舊釣竿。且養餘年蒲柳質。不辭衰鬢雪霜寒。逢君說盡平生事。交道渾忘老少間。又浪遊湖海解歸鞍。偶入琳宮訪懶殘。夾路淸陰松萬盖。拂窓疎影竹千竿。論詩說法心無累。裸體閒眠夏亦寒。莫向家山勞遠夢。欲將身世老菴間。</text>
<title>寄示公允</title>,<text>藏蹤耽靜厭囂塵。騁辯羞稱緩頰秦。千卷芸篇忘日月。數間茆屋過冬春。苔生謝老尋山屐。雪滿淵明漉酒巾。古貌古心談古道。百年江海一閒人。又墐戶深冬類蟄蟲。雪舟無興棹江風。高標杳杳遙天隔。良會悠悠幾日同。點檢淸篇皆活虎。緘封情素又歸鴻。別來多少相思處。無限湖山朗月中。</text>
<title>寄趙君實</title>,<text>剩恨雲山萬疊廻。憶君爭得鴈書來。聖林寺裏誰携手。新浪亭前獨把杯。靑眼何時陪笑語。白頭當暑苦低摧。秋風病骨能蘓醒。一棹滄波任溯洄。</text>
<title>和金鳳谷謝梳之什</title>,<text>霜筠細櫛利仙爪。一片輕凉靜裏投。和月試將梳短髮。驅風當得快渾頭。昏花去眼精華動。紅暈生顔潤色浮。從此無違千下法。白間應有黑絲抽。</text>
<title>次全州李正字 代僧作</title>,<text>早歲登龍卧別庄。雲林曾聽姓名香。幽蹤偶出山門外。淸範欣逢野水傍。政爾塵埃能自表。故應儒佛不相妨。新詩十襲靑藤篋。恐有仙官下取將。</text>
<title>鄕老以孝行蒙棹楔之典</title>,<text>恩命新㫌孝行門。鄕閭顒望久慇懃。從來懿德人無間。坐使仁聲世共聞。褒美豈徒榮爵位。觀瞻何幸忝賓員。永言誰不高山仰。行路爭看揭板文。</text>
<title>秋思</title>,<text>病骨羸然鬚帶霜。貧居寂寞一書床。淸飈乍起心神醒。白粲新炊秔稻香。分外此身逢快活。人間隨處有炎凉。東林會待中秋約。笑擲筇枝步石岡。</text>
<title>辛卯初度感懷</title>,<text>今日當年初度時。白頭曾是弄弧兒。零丁永痛三春謝。衰老空添寸草悲。殘喘豈知猶此世。餘齡敢恨少前期。臨筵不覺霑襟血。强爲親賓進一巵。</text>
<title>白馬江船遊作</title>,<text>潮頭催送木蘭舟。暮過滄灘十里洲。千古江山餘舊態。九秋風月摠新愁。落花巖畔歌聲咽。淸隱堂前夜色幽。不解當年多少恨。水烟深處有沙鷗。</text>
<title>寓居求道書齋</title>,<text>飄飄西北與南東。有似鶢鶋避海風。十夜江湖遊夢裏。三旬山郭度愁中。埜僧乞句詩猶澁。鄰友携杯道敢通。落葉空階歸思促。卧看殘日照窓紅。</text>
<title>金暉吉時還湖北。更向嶺南。</title>,<text>歲暮羈懷送夕雲。可堪南北與君分。崎嶇嶺路將何度。珍重音書未易聞。白首殘年悲遠別。靑眸幾日更同羣。臨行愧乏仁言贈。瞻望徒然感淚紛。</text>
<title>偶吟</title>,<text>神昏眼暗耳全聾。老倒林廬養拙憃。門外蓬蒿回俗駕。夢中雲水躡仙蹤。春貧已分旬三食。秋穫纔營畒一鍾。依舊心情消未盡。每逢風月便歡悰。</text>
<title>懷錦城詩友</title>,<text>白頭靑眼杳前期。千里相思信使稀。蘆嶺雲霞迷遠望。沙湖煙月憶淸輝。秋風淅淅驚塵意。商思悽悽詠夕暉。歷歷江南曾識路。夢魂時復到郊扉。</text>
<title>寄呈澤堂李判書 植</title>,<text>少而迂拙晩尤癡。百事無堪與懶宜。白首常安貧賤分。靑冥猥荷雋贒知。倒來不是求持國。通問何曾待器之。感戢深恩還自愧。漆雕猶未信吾斯。</text>
<title>擬康節首尾吟</title>,<text>莫言郊老老耽詩。詩是吾家累世資。風月佳時添興緖。溪山勝處會心期。十分幽寂無人占。一味淸眞獨我知。天籟自鳴羣物外。莫言郊老老耽詩。</text>
<title>歲晏懷李友</title>,<text>好在天涯李慶久。別來愁鬢幾多絲。窮通有命吾誰恨。淹速隨時子可爲。渺渺音容雖間阻。依依心抱苦相思。暮冬風雪千山外。何處關門獨詠詩。</text>
<title>憶姜京叔 鎬</title>,<text>高山鐵嶺關門北。底事名郞此宦遊。一葉風波任飄泊。千程驥足尙夷猶。邊鴻杳杳無來札。秋夢依依動別愁。想得胡天三丈雪。忍寒猶着弊貂裘。</text>
<title>次從弟就之雪帖</title>,<text>六英如絮暗西東。隨處人寰景不同。愁凝白屋淸貧倍。喜溢豪家氣象豐。梅花昨夜春心漏。吟客終朝酒盞空。惠連詩思生鄒律。起我寒眠寂寞中。</text>
<title>江月亭。期錦溪梁上舍誠之 九思 同會遊賞。而跫音竟寂。敗興殊甚。</title>,<text>强扶衰病作閒行。水國初寒晩景淸。千里故人違命駕。一江新月自多情。賞心寥落罇空滿。吟思悽悲句未成。良會睽携還有數。不須惆悵望東城。</text>
<title>次陽山南上舍叔</title>,<text>衰晩昏昏昧後前。一生流浪似虛船。已知世事徒爲爾。可歎人生大抵然。嗜酒耽詩非實地。困眠飢飯卽全天。逢君欲吐胷中氣。一夜塵床恨未連。</text>
<title>江亭。留寄公允。</title>,<text>鷰鴻飛處奈相違。江渭迢迢夢亦稀。林寺燈前思軟語。湖亭月下發遐唏。我生欣得蓬麻益。此地何當玉樹依。不是山陰淸興盡。可堪回棹獨言歸。</text>
<title>贈扶風宰閔君 光熽</title>,<text>厭直承明佩左銅。絃歌來化古扶風。瀛洲仙近鶴笙響。梅閣詩淸塵意空。坐使仁聲彌海甸。更分情味及山翁。尋眞儻得相招手。醉趁雙鳧杳靄中。</text>
<title>懷趙君實</title>,<text>好在長安趙倚樓。紛華叢裏獨淸修。簞瓢有味貧猶樂。窮達關時老不憂。千里相思仍白髮。百年知己孰靑眸。秋風病葉蕭蕭處。好在長安趙倚樓。</text>
<title>贐金暉吉昆季海西之行</title>,<text>壎箎酬唱韻淸深。驚起窮山老倒心。自昔家聲何藉藉。卽今蹤迹混林林。論才不合長貧賤。吹律誰當變沍陰。千里相逢還送別。可堪回首短長吟。</text>
<title>江鄕懷趙亨伯</title>,<text>令弟相逢問令兄。病來風韻减平生。感我中年炊臼夢。憐君垂老叩盆情。遼鶴獨歸人盡換。水鄕寥落月空明。何當倚玉湖亭上。酬唱新詩酒盞爭。</text>
<title>酬公允述懷之什</title>,<text>萬緣於世更何思。疎淡生涯老去時。嗟我心情同槁木。羡君文艶似靈芝。春殘湖海違相訪。興盡杯觴懶賦詩。魂夢不知雲樹隔。也隨風蝶赴佳期。</text>
<title>寄趙亨伯</title>,<text>逸韻淸標想未衰。把杯吟句更能爲。湖鄕耆老人誰在。浪里風光歲自移。舊會茫茫靑眼處。新情落落白頭時。何當共酌盈罇酒。重與江山作好詩。</text>
<title>柳陽城汝挺 之豪 挽</title>,<text>碧落天罇晦。重泉閉壯夫。北堂萱草老。南嶽鳳雛孤。永隔新琴瑟。空餘舊酒壚。平生歡宴地。封樹已榛蕪。</text>
<title>朴部將 籕 大夫人挽</title>,<text>住近芳鄰久。深知母道宜。艱難成一子。勤儉致多貲。惆悵萱花落。荒凉宰木悲。尊年兼懿則。鄕黨孰如斯。</text>
<title>或人 失名 挽</title>,<text>少者而長逝。哀辭豈忍吟。追遊雖未數。契分則相深。短筭眞堪惜。高天不可諶。殘生曾瘞夭。爲爾更沾襟。</text>
<title>成友 失名 挽</title>,<text>我友今何在。鄕鄰失所尊。傳家欣有子。承祀歎無孫。舊跡同流水。生涯逐去雲。傷心異域土。秋月照初墳。</text>
<title>鄰人 失名 挽</title>,<text>美酒盈深巷。天倫樂更全。爲言俱白首。忽復間黃泉。栗里空遺蹟。陽坡返舊阡。哀哀七子稚。淚滿鳲鳩篇。</text>
<title>成而獻輓</title>,<text>病入東山裏。誰知死別離。几筵無子奠。鞍馬與人騎。後事那堪說。平生不忍思。淸秋一掬淚。灑盡菊花時。</text>
<title>宗弟 百源 輓</title>,<text>早歲零丁劇。中年寂寞加。一身玄晏病。四壁馬卿家。筭催憐無命。生休痛有涯。哀哀嗣子穉。行路亦咨嗟。</text>
<title>鞠進士夫人挽</title>,<text>生自冠紳閥。歸于德先門。諧和友琴瑟。明信薦蘋蘩。年筭纔中壽。傳家盛後昆。所天嗟老病。白首哭秋原。</text>
<title>金公 鏡 挽</title>,<text>百歲纔强半。胡爲有此行。田園已蕪沒。墻屋任頹傾。後事憑孀婦。孤兒託老兄。鄕閭投分久。回首更沾纓。</text>
<title>追哀兪萬里</title>,<text>空谷幽蘭萎。吟魂上玉樓。平生詩幾什。風韻世無儔。白首憐知己。靑眸憶舊遊。桃溪春欲暮。淸淚灑寒流。</text>
<title>雲梯林僉樞挽</title>,<text>純孝君家世。相承祖有孫。平生無㤪忤。行己儘和溫。爵秩徒優老。㫌褒未到門。餘芳終不泯。善善付公言。</text>
<title>任君 泰元 挽</title>,<text>一病緣哀毁。三年只此心。方藥終無驗。精靈遽已沉。舊好那堪說。餘生愴不禁。白首盈襟淚。憑風灑北林。</text>
<title>尹金相繼淪喪。又聞閔殿中仲瞻之訃。</title>,<text>二友淪亡後。秋風又哭君。交親相顧盡。世事更堪云。江月悲無主。汀鴻叫斷羣。扶蘓舊遊處。誰與叙慇懃。</text>
<title>完山金參奉挽</title>,<text>貌古言忠厚。官卑行義純。白頭兄弟樂。靑眼友朋親。夢罷三千界。年虧八十春。琴書宛如昨。嗣子類公眞。</text>
<title>柳就之輓</title>,<text>久病違相問。聞悲未赴哀。舊情無處所。遺恨杳徘徊。已矣逢迎隔。茫然笑語陪。黃山若箇畔。長望淚盈腮。</text>
<title>李上舍 基肅 挽</title>,<text>蓮榜魁多士。僑居久閉門。晩開中否運。遽哭永歸魂。玄宅遙先隴。靑氊付外孫。寂寥空舊迹。感淚灑荒原。</text>
<title>任退之 進 挽</title>,<text>諸老凋零後。如何又送公。八旬非不壽。萬事已成空。白首獨存巋。靑眸何處逢。荒凉鍊溪月。依舊影寒淙。</text>
<title>族姪仲蕃挽</title>,<text>可惜吾宗秀。門庭稱家兒。長才當有遂。短筭遽如斯。久客思歸夢。先阡返宅時。無涯天喪慟。寧盡此哀辭。</text>
<title>黃君 以厚 輓</title>,<text>世分由來重。知君自丱時。靑眸雖間阻。白首共相思。已矣生涯盡。茫然復會期。幽明無限恨。衰疾負長辭。</text>
<title>金君 聲咸 挽</title>,<text>病裏承君訪。多君老未衰。閒酬風月債。共結水雲期。幽討依如昨。存亡遽至斯。傷心玉溪洞。花酒暮春巵。</text>
<title>宋上舍 錫命 挽</title>,<text>晩年司馬榜。才器竟何施。家業靑氊久。朋酒白首期。云胡无妄疾。遽爾死生離。寂寞空樑月。淚盈薤露詞。</text>
<title>吳子美挽 長篇</title>,<text>昔君病在床。我往看君病。君病不大段。胡爲負人境。當時飮泣語。丁寧猶在耳。託契三十載。交道忘年記。論文翠巘寺。對酒淸溪沚。幽明遽爾隔。吾與誰遊樂。北堂有鶴髮。愛子纔三尺。天乎此何人。天意老冥漠。凄凄遠日促。丹㫌映寒雪。已矣勿復道。一哭靑山夕。</text>
<title>趙金浦 希軾 挽</title>,<text>壽富多男子。從來古所稀。我丈兼有之。鄕黨增光輝。早年樹佳政。去思今依依。白首卧江湖。漁樵爲生涯。謂言長春壽。如何而至斯。靑山當遠日。門掩落花時。舊客爲酸辛。最蒙情親知。揮灑一掬淚。幽明無限悲。弔鶴向南飛。江國愁雲垂。</text>
<title>哭沈友淸之 沆</title>,<text>小少投膠漆。交情老益彌。頻逢常共喜。暫隔則相思。永擬黃河斷。深憑白首期。誰知旬日別。遽作死生離。遺語那堪聽。當杯不盡悲。風神森若在。眉宇杳何之。已矣官榮闕。嗟哉世業隳。共誰論素志。無復似當時。漠漠乾坤老。悠悠歲月移。佳城當遠日。靈櫬落荒陲。痛結綿芻展。哀連薤露詞。盈襟一掬淚。更灑柳溪湄。</text>
<title>姜復泉挽</title>,<text>痛哭天地間。天地老冥漠。憤憤無皁白。奪我仁贒速。其意果難測。慟惜吾最獨。依歸三十載。懿行曾佩服。歎公早聞道。所好非俗學。灑落心不染。特立氣靡折。杜門善一身。卷懷藏於密。守約語精要。主一功切實。幽蘭香自馥。玉蘊山輝發。暫隨出峀雲。三辭言責職。非無格君志。世已讐忠直。放逐豈違性。處窮還有樂。山林日月長。煙霞老齒髮。孜孜日有富。所就非一節。通介肯隨時。內葆天然質。與人無畛域。亦不妄交接。以我從遊久。時時加警策。博雜雖未祛。豈少蓬麻益。永託道義契。堅貞指松栢。云胡吾道非。意長人代促。誰知經歲離。因成生死別。病未執手訣。斂不撫尸哭。追呼竟何及。此恨千古極。矯矯鸞鳳姿。明明秋月色。世豈有此人。無由見彷彿。竹易凝塵滿。瑤琴餘響絶。九原不可作。微言誰復續。人家寶筆跡。其能如好德。靑霞鬱已沒。紫洞愁雲結。一杯送將歸。永慟幽明隔。春風丹㫌遠。歸卽終天宅。臨渡更失聲。淚滿荊江曲。</text>
<title>脩竹趙承旨 邦直 挽</title>,<text>天地窮吾道。時危失此贒。降生夫豈偶。奪去一何偏。醞藉名公藪。聲華多士先。模楷行已矣。溫稚尙依然。瑞日雲開鳳。祥風玉有煙。九重常眷注。十載起聯翩。臺閣通丹地。簪裾近紫躔。恩紆五馬貴。親養一城專。撫字仁聲洽。煩苛政令蠲。解龜何待滿。拂袖謝拘攣。歸路惟雙屨。行裝欠一錢。江湖安放浪。魏闕益誠虔。胡虜忽猖獗。神京還棄損。孤城危玉輅。修道阻戈鋋。烱烱葵忱切。沉沉疾病纏。憂時思尙寐。齎志卽長眠。永負門閭望。終無定省緣。靑氊遺令子。玄宅倚先阡。仁愛人皆惜。淸眞我最憐。微言曾佩服。華舘早周旋。剪拂增光價。揄揚倍償延。依歸存晩計。報答在誰邊。牢落將安放。餘生亦苟全。時爲步兵哭。已斷伯牙絃。亂後江山在。人亡歲月遷。何堪問遺事。誰與叙當年。古匣蛟龍動。空亭水月娟。凄凉餘物色。寂寞閉重泉。病隔綿芻展。哀傳薤露篇。憑將一掬淚。揮灑白江邊。丁丑春。公以全州大尹。棄官西歸。余往拜於參禮。則行李蕭然。足着芒鞋。故詩中及之。</text>
<title>從祖禮山公挽</title>,<text>老星昔未晦。吾宗生耆耉。有德兼有爵。康寧仍壽考。蔚蒼松栢姿。森然禀秀骨。早年已自立。學優陳力列。無華貴悃愊。行峻慄潔白。柏臺再乘聰。桐鄕多去思。田園享素封。晩節饒生涯。落拓昏冥逃。負抱世莫識。兩手杯酒用。餘事不掛目。得客輒投轄。沉飮送日月。時辟子房糓。已厭何侯肉。以余勝公榮。日置罇俎側。每醉說平生。衮衮彌激烈。白首映紅暈。春風吹煖律。形神老而壯。要自得酒力。號公酒仙翁。祝公雞窠年。庶幾無疾病。如何隨逝川。風流杳何許。往事風中煙。凄凉花樹會。寂寞鄕飮禮。誰分義庄粟。汝南風陵替。里巷掩無光。親賓痛稠疊。餘生最孤露。依依竟何託。賴有賢子孫。家聲繼敦睦。所嗟官位卑。雲路終堙滯。例蒙優老秩。何曾分揭厲。不做知必做。歸來耀門閥。佳城遠日促。丹㫌霜曉發。一杯酒不盡。非復平生日。呑聲勿復道。幽明已永隔。獨立向寥廓。蒼茫迷所適。憑將滿襟血。更灑蒼山麓。</text>
<title>黃上舍時彥 名世 挽</title>,<text>死生猶晝夜。壽終乃其理。如公無可憾。世間纔一二。高年躋八袠。子孫幾五十。何必富與貴。然後方稱福。中年司馬科。晩節藏蹤跡。心正筆亦正。身老行峻潔。知公卅載餘。幾多高山仰。回首龍巖遊。至今猶俍俍。睽陪歲月久。隔山勞夢想。憂患早衰老。每羡公康莊。庶幾無疾恙。遽爾聞訃章。耆舊失斯人。那堪增永惜。顧惟公所安。呑聲强慰豁。公歸日旣吉。病未相執紼。悵望題此辭。公乎鑑余臆。</text>
<title>藍洞從叔哀辭</title>,<text>人事不可期。天意亦難測。公年不至耄。公病初未劇。如何奄一去。影響雲變滅。棄此歡宴地。歸卽重玄宅。奠觴公不御。哭辭公不識。脩夜無時陽。永作終天訣。白首病獨存。牢落將何托。從今藍洞畔。誰共看花竹。忍見栗亭下。蒼苔滿行迹。已矣人間世。淚盡情不極。獨立更長慟。洞壑松聲咽。</text>
<title>沈拙齋挽</title>,<text>碧落文星墜。丹霄彩鳳藏。生來初豈偶。奪去更何忙。早悟誠非福。長途或自妨。羽儀先快覩。精爽已沉光。短筭人皆惜。無兒命可傷。靑霞埋鬱鬱。素業墮茫茫。舊好何由展。餘芳恐不揚。通家同孔李。托契異陳張。孰謂斯人夭。從知吾道亡。雅音猶在耳。粹表竟難忘。寂寞詩書囿。蕭條翰墨塲。阿誰同臭味。不復奏峨洋。浮世身牢落。高天意莽蒼。拂塵尋玉札。掩袂拾蘭章。洛北孀妻病。江南故宅荒。人心有今昔。時序改炎凉。豈比常情痛。偏令老淚滂。呑聲迷哭處。回首白雲長。</text>
<title>果川從叔哀辭</title>,<text>叔姪殊行列。心親若弟兄。少來交得意。老去轉輸誠。歎我先衰謝。多公享富榮。强康宜壽考。疾祟遽纏縈。孰謂丹頭服。長休鬼手爭。年齡雖免促。七十未全盈。豈獨親朋慟。還敎遠邇驚。烏啼舊臺栢。雨泣二城氓。白首誰知己。靑眸最有情。砌花春自落。樑月夜空明。已矣追遊處。茫然喜笑迎。門闌頻悵望。涕淚每交橫。祖道靈輀戒。先阡宅兆營。攀號惟此夕。重見卜他生。舊事嗟何說。哀詞不忍成。公乎知我臆。泉下亦沾纓。</text>
<title>宋上舍化之挽</title>,<text>與君相別久。鬒變成華髮。蒼茫湖海濱。幾多遙相憶。養疴資養性。靜壽幾八袠。誰知在世別。遽作幽明隔。知應喪明痛。入骨就淪沒。聞道小曾孫。薾然繼衰絰。想君存沒懷。使我神慘怛。所賴兩賢子。妙年才傑立。區區故人心。以此聊慰豁。衰病卧窮山。無由瀉一哭。和淚寫哀辭。辭終意不絶。丹旐向何之。寂寞寒溪月。</text>
<title>挽林生桂鸞</title>,<text>昔君失長兒。我未知君悲。及我哭季子。惟君知我悲。兩家情一般。相對論深悲。君今又長逝。誰將知吾悲。豈徒哭君爲。亦自悲吾悲。淸淚落奠觴。君其知此悲。邱原無起日。此別悲莫悲。撫孤吾所願。永爲泉下悲。君歸逢吾季。道我終天悲。</text>
<title>金上舍 涵 挽</title>,<text>生公才者天。屈公才者誰。生之初不偶。屈之復何爲。違天責有歸。於公何病焉。所幸靜者壽。謂至雞窠年。運氣亦有限。壽命理難恃。雄文與健筆。不朽猶在此。進士寫其㫌。此痛那忍說。銘公墓中石。執公喪車紼。何足報公知。秪自增永惜。嗚呼難重陳。遲回更慟哭。</text>
<title>尹上舍 失名 挽</title>,<text>去年哭令兄。傷慟恒在己。如何歲再朞。上舍又不起。恂恂古人風。矯矯豪士氣。卷懷何處去。使我增感慨。交義自上世。孝行尤所仰。年事雖有間。心親無貌敬。喜公老愈健。風神猶少壯。誰知未百年。遽爾乘化逝。孤兒誠孝切。壽命竟難繼。於公縱無憾。故情能不慟。佳城遠日促。一哭來相送。門前柳臺水。曲曲聲幽咽。已矣更何言。灑涕靑山夕。</text>
<title>咸羅宗老輓</title>,<text>有美吾宗老。恂恂饒古風。晦跡鄕閭間。優遊田野中。半生歎無嗣。晩來多子孫。無憂復無疾。高年躋八旬。將期壽無疆。如何生有涯。杜谷先塋麓。全歸葬於斯。子子與孫孫。永護南陽阡。嘆我衰病久。執紼無由緣。西望更長吁。和淚寫哀篇。</text>
<title>或人 失名 挽</title>,<text>舊遊歲寥落。幾度呑聲悲。斯人更云沒。此痛尤可涯。人間若夢寐。八十眞暫時。平生醉吟處。寂寞寒溪湄。一去杳無期。夜臺陰風吹。二男病負土。哀哀筋力羸。傷哉貧不相。幽明情義虧。哭奠祖道酒。詩鬼知不知。落日雲梯路。回首行遲遲。</text>
<title>尹寧海令公挽</title>,<text>大老生斯世。人稱地上仙。有文兼有德。高位更高年。天下三尊達。人間五福全。淸閒千日醉。陶冶幾詩篇。永擬陪罇俎。何曾離宴筵。云胡隨逝水。忽復間重泉。世亂生涯盡。人亡歲序遷。凄凉餘舊客。慘憺向新阡。未忍思平昔。將誰述後前。盈襟一掬淚。灑盡暮江邊。</text>
<title>尹寧海令公挽</title>,<text>二百人中第一名。小來公望許公卿。年餘八袠鄕閭敬。身歷三朝德位榮。天落玉棺辭濁世。地要金骨啓佳城。善流報施當如此。更覺浮生浪死生。舊學端宜王者師。新恩優老竟崇資。江鄕洛社盈樽酒。煙月風塵幾首詩。德卲年高人所仰。死安生順孰如斯。典型尙爾班班在。坐待賢郞拭淚絲。</text>
<title>金參奉 失名 輓</title>,<text>弔鶴孤飛海日斜。一聲哀輓起誰家。惆悵塵埃百年事。春風寂寞舊堂花。</text>
<title>哀嘉林趙僉使 求仁</title>,<text>壯士驚魂鬱不沉。錦江津北曉雲深。深寃未雪天無語。誰向安陵削礪尋。</text>
<title>哀嘉林趙僉使</title>,<text>負譽矜前鎭北風。公卿歷詆息夫躬。哀魂汚血歸何處。錦水無情日夜東。</text>
<title>林上舍 瓘 挽</title>,<text>去年君惜古琴燒。今也吾嗟人共亡。一曲峨洋誰更奏。鍊溪煙月獨蒼蒼。</text>
<title>哀再從弟以和</title>,<text>命耶非命尙何言。淚灑春山送斷魂。無限世人皆有死。似君從古抱深寃。</text>
<title>挽任生 大老</title>,<text>蘭摧玉折謝芳年。慟爾長才閉九泉。萬疊荒山雲霧裏。不知何處是新阡。</text>
<title>任退之大夫人挽</title>,<text>曾拜儒先床下塵。蒹葭依玉謝庭春。久知令德宜家室。慣聽仁聲洽里鄰。八十年齡躋上壽。三千車乘送靈輴。母儀女憲俱無愧。留得徽音與後人。</text>
<title>挽或人 失名</title>,<text>年少如何遽至斯。彼蒼冥默意難知。庭前無復烏雛戱。堂上空餘白髮悲。琴瑟舊音長寂寞。蕙蘭新茁未葳蕤。遺蹤滿目增惆悵。說向行人淚亦垂。</text>
<title>哀李昌平仲深</title>,<text>風生談論氣凌霄。湖海曾看拔俗標。魚躍龍門遭點額。鸞棲枳棘隔聞韶。滿城花月絃歌遍。一夜秋霜玉樹凋。漢北天南迷哭處。滄洲添淚暮江潮。</text>
<title>鄰老挽</title>,<text>七十之齡嗟未滿。棄捐塵世卽松阡。醇眞風味傳諸子。冷落生涯過暮年。鄕飮追遊如夢寐。花篇酬唱憶團圓。丹㫌去去無歸日。淚灑攀躋洞裏煙。</text>
<title>李上舍 德顯 挽</title>,<text>識君曾自十年前。末路還欣有古贒。亂後追歡頻捧袂。老來罇酒幾同筵。仁人竟未膺遐壽。良友如何逐逝川。臨送可堪偏下淚。憑風添灑錦江煙。</text>
<title>輓李時白</title>,<text>京山門閥舊繁昌。豈意雲仍未自强。栗里投依悲世業。壽村窮獨類他鄕。生前寒餓何堪說。身後遺孤更可傷。聞道荒阡當遠日。不禁衰淚滿哀章。</text>
<title>南處士 鶴松 挽</title>,<text>白首窮經友古人。溫溫風味可書紳。孝親終始存誠敬。樂道平生忘貧賊。行義頻登鄕郡薦。徵招不到𤱶畒身。年齊大聖非無壽。更惜沉理志未伸。</text>
<title>哭表弟金相之</title>,<text>哭君何忍寫哀辭。欲說當年淚已滋。四壁長卿貧寂寞。一生玄晏病支離。誰知塘草相思夢。竟作泉臺永隔悲。白首老兄猶此世。哭君何忍寫哀辭。</text>
<title>季父竹牖先生哀辭</title>,<text>先人連氣我尊行。同長同衰若弟兄。文苑少時嘗企景。詩壇晩歲幾追賡。年高每賀神猶爽。運去誰知病匪輕。竹牖開陽更無日。忍看殘帙暗塵生。</text>
<title>哀沈司諫信叔</title>,<text>玉操氷襟耿絶塵。居今猶幸有斯人。經𧗱深期補衮職。忠言不憚批龍鱗。靑史流傳名獨壽。明時沉滯道長堙。雨暗雲昏迷嶺嶠。哭君無路問蒼旻。</text>
<title>朱鴈宋公 覃祚 挽</title>,<text>白首田園享素封。休休宛似古人風。江山勝處身無事。花月佳時酒不空。剩喜高年幾大耋。可嗟沉病竟長終。朱陳契分從來久。欲寫哀辭淚眼濛。</text>
<title>金僉樞 失名 挽</title>,<text>幽居靜寂占山川。釣月耕雲樂事全。齒德遙天明極老。身閒平地作神仙。詩書述業諸孫秀。孝友承家兩胤賢。生順死安誰似子。病夫無用更潛然。</text>
<title>柳在中 瓚 挽</title>,<text>陽坡諸老摠荒墳。衰葉秋風又送君。少日追遊雖間阻。暮年情好更慇懃。八旬未滿塵中夢。萬事蒼凉隴上雲。一曲哀詞替執紼。不堪雙涕落紛紛。</text>
<title>嘉林趙僉樞挽</title>,<text>湖鄕耆舊幷凋零。齒鬱兼尊獨我兄。運行有限生涯盡。子姓盈堂福履成。江山歷歷渾依古。人事茫茫秪愴情。白頭從此過從處。無復罇前兩眼明。</text>
<title>鳳谷金陽城挽</title>,<text>劬書耽道古心傳。歲晩山林學力專。薰腴滿室摳趨盛。泰宇長春靜壽延。情親豈但朱陳好。景仰端由行義全。白頭今日長辭處。淚濕新阡萬壑煙。</text>
<title>哀鄕友</title>,<text>我後公年六七歲。我已鬚白公玄髮。蒲柳先衰理固然。每羡鬱蒼松栢質。暮年强壯有如此。謂君壽考過八袠。豈意先我遽至斯。天意茫茫果難測。好學如今誰復是。可憐至死猶誦讀。惜無一名寫銘㫌。平生辭賦俱寂寞。病夫於世無知音。酒席詞塲竟疎濶。酷見人間膝下痛。雖未卽死心已折。此生能復久此世。時有早晩同就沒。君歸得葬父母側。勝我瘞夭他山麓。一杯酹君君不飮。萬事已矣那忍說。奠罷彷徨日欲暮。獨立荒原更痛哭。</text>
<title>水鏡臺。次沈元之。</title>,<text>手開蒼翠築新亭。坐矙平川十里汀。幾歲荊榛爲棄地。卽今風物摠呈形。佳觀不省人間有。美景如從天外零。度鳥歸雲供遠目。連峰奔峭列長屛。波平鏡面蓴絲嫰。風細鸞堤柳縷靑。滿砌濃陰添美睡。隔松淸籟愜幽聽。逍遙正可哦詩律。深靜還宜誦道經。蕭灑境無塵滓涴。芬薰衣染茝蘭馨。充飢疎糲輕粱肉。解渴寒泉當酒甁。老去形神須放逸。少來襟韻喜偏醒。山林有約吾何適。雲路無期志已停。自笑煙霞成痼疾。庶將泉石樂殘齡。人生本似飄風絮。世事眞同泛浪萍。何用奔趨求薦達。爭如寂寞卧山庭。耽看潛鯉藏鱗介。細學幽禽戢羽翎。吾友少年知此意。丹厨餘味煮蔘苓。</text>
<title>次徐報恩天用 雲驥</title>,<text>萬竹大名垂後人。意氣文采橫千春。吾見其孫尙類也。妙年已自淸而純。浮雲五馬賦歸來。𥳽弄明月光徘徊。酸鹹與世異嗜好。俗眼乍見還相猜。數間茅屋閱歲時。任眞葆醇心無爲。靑雲不作子公書。野老漁翁隨處隨。不向妻兒問衣食。杯酒飄零甘擯斥。萬事撥置形骸外。自珍擬懷連城璧。我家交道堅如石。肝膽從來一干鏌。幾年雲樹恨離居。每向庭柯占乾鵲。邂逅罇前談古樸。示我新篇誇自得。秪今書生無此語。已與逍遙同所適。世輕驊騮氣莫宣。滿路駑駘爭後前。長才會是不貧賤。九臯他年聲聞天。</text>
<title>泣迎廣州師</title>,<text>南征戎馬軼道路。千里鼉鼓疊金鉦。誰其將之岳家子。號令白日風雷獰。子眞是耶尙類也。望子久矣爭來迎。驥子鳳雛生有種。一見毛骨令人驚。汝門請從乃翁說。山河間氣人中英。忠孝大節出天性。背上四宇丹心明。結髮唾手起行間。塞垣草木知威名。兵鋒指處勢破竹。大河以南無胡兵。黃龍擬挽帝駕來。屈指聯翩收二京。東牕一開白日陰。十二金牌回征行。誰將忠悃籲蒼天。半夜圓扃山岳傾。中原回首虎穴空。北門誰復爲長城。冥冥九原不可作。幾多悵望龍驤塋。豈意家亡還有後。幷命幸未隨阿兄。春風㫌旗擁萬夫。少年已自項領成。斑斑文彩氣食牛。知是當年乳下嬰。思其人尙愛其樹。何况令子傳家聲。碩臾無死父老心。白首今日偏傷情。恂恂矯矯最有風。岳王精爽森猶生。時危縱失老成材。典形猶憑存我卿。兵流豈徒讀父書。合變應知雲鳥營。喜君士卒甚整肅。爲我回轡腥塵淸。鷹揚龍攫自此始。再使髫白車前盈。歸成正在之子身。他日勳名誰敢幷。逢君斗覺素髮竪。悲風爲我吹龍㫌。嗚乎岳爺不可忘。更對將軍沾我纓。</text>
<title>抱氷</title>,<text>北陸玄陰度嶺雲。南國江山霜雪凝。狐裘獸炭尙覺寒。君獨胡爲懷片氷。吳薪一卧越運衰。戰破夫椒邦若崩。殘兵一旅會稽棲。國步孤危風裏燈。將身已忍臣妾羞。返國何心安寢興。除讐不忘食其肉。銳意將期時可乘。斯須或恐有怠忽。隨處要當存毖懲。治棲安用煖老玉。辟寒那須犀百朋。雲膏端合助寒苦。一段嚴凝還服膺。添肌自耐冷森森。洞髓能使心兢兢。寒來豈思進輕煖。抱久渾忘衣被稜。風威徒自夜氷酒。任他霜氣欺縑繒。氷光交貫表裏一。凜凜胷兵氣益增。姑蘓回首宴方酣。煖風吹春臺百層。誰知冬日抱氷處。雪讐一念常騰騰。堅氷忽至履霜後。至德宗社成邱陵。當時水鑑乃啓沃。越王功成人與能。吳人莫枉㤪西施。種蠡休誇爲股肱。爭如寒氷方寸地。覇業從此光昭升。君不見明氷時出御至尊。素彩空如明月昇。</text>
<title>渭水泣玉龍子</title>,<text>雲臺仙仗帶煙塵。危棧靑騾泣劒鋒。遲遲何處住翠華。渭水東逝波溶溶。阿誰擎進一神珠。飮泣偏傷天子容。知是太宗玉龍子。驪穴騰姿非琢工。丹漅珠産晦靈光。水月蕩漾金芙蓉。晉陽宮中歸日角。有待還將神聖逢。吐火何須南海珠。致雨本擬壺中龍。傳自貞觀至開元。重之不减玉五重。三寶那年屬大早。上帝密勑江湖封。玉龍如塊禱不應。暗投靈湫驚浪汹。俄然雷母閃天色。白日銀竹森橫縱。金縢沒彩玉藻空。龍宮貝闕深無蹤。湛盧去國國事非。胡騎憑陵馳血烽。延秋半夜去豳行。龍種飄零誰得從。天球弘璧摠顚倒。九廟無復收璜琮。何圖玉龍更入手。此日艱虞多感悰。嗟汝顯晦豈偶然。有意奇珍天所供。沉埋幾多混沙礫。瑞色尙帶祥煙彤。依然紅影潤手澤。拱玩難堪思太宗。龍顔凝慘八彩嚬。不覺珠淚增霑胷。金甌傾覆汝獨還。反思貽厥慚惟庸。從知神物表中興。揮泣將期恢鼎鍾。龍兮安得注天潢。凈洗乾坤終肅雍。</text>
<title>一騎紅塵妃子笑</title>,<text>山上離宮宮上樓。五雲垂輝明渭濱。眞妃捲簾玉牕晩。斜倚赤欄金麒麟。塵飛何處一騎馳。荔枝來時蘭笑新。乾坤盡入醉鄕天。楚臺雲雨融心神。銀屛珠箔掩芙蓉。東海皇恩傾一身。駞峰豹胎飫不飴。玉案徒勞羅八珍。朱維江果入遐想。偏向薰風流玉津。荃心不道萬里遠。別詔江南苞貢頻。采采蛟珠涪水雲。夕趨已到長安晨。遙遙玉駄疾如飛。驛塵輕颺迷城闉。樓頭騁望最先知。銀海波晴花意伸。靑枝丹子露未晞。赤瑛盤中還可人。開眉何待裂帛聲。玉齒乍啓櫻桃唇。風傳笑聲動紫皇。有喜天顔渾欲春。年年供得一笑資。幾馬顚倒通衢塵。誰知奔命萬民愁。眷眷猶嫌西子嚬。宮中歡笑尙未央。風雨三更吹紫宸。芳魂零落馬嵬血。落花遺恨空沾巾笑。矣乎尤物惑人甚。不覺胡塵由玉眞。</text>
<title>辭天素面立天墀</title>,<text>不是子瞀不顧千金下楚臺。不是昭君淚濕春風離漢殿。天墀縵立彼何人。素面辭天心可見。云是前身錄仙籍。謫來人間幾春遍。太平天子選玉色。翠幰迎入蓬萊院。丹樓雲箔擁香風。步下金蓮生錦薦。梅粧長靚七寶㙜。偏向昭陽承顧眄。流光不爲雨露遲。却恐花顔鏡中變。三生仙分久未消。丹火還思文武鍊。將身願作女道士。縹緲鸞情無顧戀。君恩如海許求仙。棄捐非是秋風扇。深屛蛻却粉黛假。換着霓衣開素面。煙飄僊袂上玉墀。爲辭君王更宛轉。天然玉質無瑕翳。素月流光波似練。霞冠密邇玉座春。後塵爭收珠翠炫。娉娉裊裊映長裾。盻盻依依情緖現。騰身欲騎白鳳凰。下界浮烟迷九甸。低回故作去遲遲。尙得君王心眷眷。塵緣已盡淨緣深。從此龍樓違侍宴。泠泠環佩自輕擧。碧虛仙路天風便。高唐仙去夢已冷。峽口殘雲空一片。辭人爲作蘂珠曲。鴈入仙壇列仙傳。</text>
<title>挽辭[梁九思]</title>,<text>慟哭復慟哭。天道果難測。旣使賢人生。何使贒人歿。直欲問蒼天。蒼天竟寂寞。紫洞山頹後。匪公吾何托。依仰二十載。仰止如山岳。淸標竪余髮。雅論銘余骨。特立俯千古。獨善專一壑。庭蔭數株松。門掩千架竹。皓月入戶牅。淸風灑胷臆。天地任優遊。詩書憑契濶。儻來軒冕榮。輕如蟬翼薄。不義富貴樂。視如浮雲沒。出入無町畦。俯仰不愧怍。時乘康節車。雙蠟謝公屐。玉洞暮春風。石門良夜月。豈徒事遊衍。聊以取閒適。愚魯侍杖屨。盍欲備朝夕。山門百里阻。源源恨未得。所恃仁者壽。豈意今永訣。來訃不堪聽。追呼那可及。嘉訓尙在耳。德容難再目。秪應吾道窮。不但時人惜。今吾哭吾私。此恨終不極。九原何處是。山川幾重隔。幽明兩無因。去來皆絶跡。人生不百年。吾豈無歸日。歸日儻有知。追陪應再續。人間抱是非。地下辨黑白。誰能知此意。惟靈庶幾假。一杯奠微誠。慟哭復慟哭。門人進士梁九思</text>
<title>挽辭[李大載]</title>,<text>靈均千載後。公又降庚寅。弘量涵高遠。層標邁等倫。一源窺浩渺。萬物摠煕淳。軒冕浮雲外。逍遙逝水濱。雅操宜振俗。窮道阻通津。餘事詩千首。淸歡酒一廵。龎公甘隱約。原憲任淸貧。自樂泥中曳。人稱席上珍。高風知不死。大壽占其仁。早作登龍客。仍爲下榻賓。深情今管鮑。厚誼舊雷陳。野社開襟日。山房對酌辰。平生欣莫逆。末路幸相親。承誨如披霧。輸肝悅飮醇。那知今永訣。長慟隔淸塵。命矣嗟何及。天乎訊莫因。妙絃從此絶。幽控向誰伸。世故違攀紼。漬緜愧古人。門人進士李大載</text>
<title>挽辭[沈瑞章]</title>,<text>先生與先人。同志又同聲。蘭室資忠告。不减骨肉情。小子早承誨。事之如父兄。景仰平生事。尙志不要名。安閒老林泉。養眞保元精。晩荷一恩命。寸祿匪所榮。年高德彌卲。處困道猶亨。乃知君子心。不爲外物嬰。如何厭塵世。遽貽儒林驚。先生旣無憾。眞宅是九京。小子情何極。不復摳衣行。靈辰不可留。祖載歸佳城。一聲薤露曲。從此隔幽明。拜挽一痛哭。不覺哀淚盈。門人沈瑞章</text>
<title>挽辭[趙億]</title>,<text>一生於世不淄磷。林下藏名八十春。晩節詩書優入道。早年聲譽獨超倫。身隨魚鳥輕簪紱。志樂瓢罇脫俗塵。萬事已非成厚夜。竹堂煙月更無人。門人前縣監趙億</text>
<title>挽辭[黃自厚]</title>,<text>心上長懸景慕誠。年來幾費別離情。雍雍辭氣春風煖。澹澹襟懷秋水淸。擺却塵囂歸曠達。閒居幽寂絶經營。如公志槪今難見。百代應傳善士名。前參奉黃自厚</text>
<title>挽辭[權謐]</title>,<text>嗟我於兄少五歲。肩隨半世托深交。名題鴈塔才何展。跡阻龍門計已拋。鶴去遼陽餘表柱。鳳藏丹穴但幽巢。新阡執紼違多病。孤負徐公手剪茅。花山後人權謐</text>
<title>挽辭[李文淸]</title>,<text>善老閒邊七耋餘。蕭森白髮雪紛如。吟詩把酒憑幽興。拂釣臨磯望太虛。淸福旣隆贒者錫。末官何屈署郞除。今年奄忽歸乘化。却使情親淚滿裾。署當作寢。行縣監李文淸</text>
<title>挽辭[黃克孝]</title>,<text>獨善山林八十年。玉堂金馬視雲烟。大才自古難容世。至道而今信合天。兩胤孝思眞可則。諸孫福慶正相連。空餘老病違攀紼。淚盡膓摧桐水邊。友人黃克孝</text>
<title>挽辭[趙光亨]</title>,<text>點撿幽人宇宙中。宅心無累孰如公。靑山白水深盟在。紅紙黃旗一念空。詩價自今金上下。酒杯依舊玉西東。孤鴻莫向南天叫。失侶哀懷與爾同。童蒙敎官趙光亨</text>
<title>挽辭[閔光熽]</title>,<text>不踏紛華地。林泉養性靈。淸懷照秋月。詩思浩滄溟。仙什投梅閣。香醪醉竹亭。丁寧付托意。牢佩寸心銘。門人司憲府掌令閔光熽</text>
<title>挽辭[南九萬]</title>,<text>光熽曾宰扶風也。先生與以七言律。其一聯云。瀛洲仙近鶴笙響。梅閣詩淸塵意空。其後又忝帶方倅。嘗因公行。過高山地。拜于門下。先生延接于竹間草亭。握手命酌。終夕團欒。乃曰。吾著詩若干篇。藏之于家。他日撥拾之責。不能無望於子。光熽辭謝不敢當。到今追慕。心焉如割。而又不可不記其實。故三四聯略及之。夫子不遐棄。交遊四十年。許心無貌敬。傾肺有精虔。問訊纔三日。音容忽九泉。白頭愁獨立。揮涕向秋天。前參判南九萬</text>
<title>挽辭[金聲律]</title>,<text>泉路茫茫不可追。偶憑僊夢暫相隨。醇眞面目如平日。古朴衣冠宛昔時。蓮社猶能成宿約。竹堂還復話新詩。遽然覺後佳城閉。回首秋天淚滿腮。不事扶搖卧邱壑。竹林溝灑謝塵喧。馬卿多病書千卷。陶令銷憂酒一罇。誰道上天魂已逝。還悲下界迹空存。可憐鳳質尋何處。寂寞窮山草樹昏。門人光山後學金聲律</text>
<title>挽辭[具致舜]</title>,<text>早辭名利慕先正。謀道從來不計身。靜裏乾坤忘世累。閒中風月養天眞。年高每喜神猶爽。運盡誰知病日臻。竹屋蕭然更無主。忍看書幌掩黃塵。再從弟致舜</text>
<title>挽辭[具致成]</title>,<text>痛哭吾兄遽至斯。儒林宗族更依誰。文談禮說何從聽。門憲家風孰復持。靑草池塘夢已斷。翠筠堂宇事皆虧。崇禎日月遺臣感。痛哭吾兄遽至斯。從弟致成</text>
<title>挽辭[許厚]</title>,<text>春王正月史。天地大明暉。萬古巢龍洞。先生痛哭歸。前司憲府掌令陽川許厚</text>
