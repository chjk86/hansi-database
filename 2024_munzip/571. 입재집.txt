<title>溪亭月夜賞梅 壬午</title>,<text>明月寒梅樹。當牕影亂斜。認得山鳥宿。時動一枝花。</text>
<title>曉起見梅花落。次唐韻。</title>,<text>梅花落春曉。無數啼山鳥。半入主人簾。餘香在枝少。</text>
<title>喜友人見訪</title>,<text>俗客相忘久。高情獨見臨。水流丹壁古。雲度碧牕陰。一夜燈前話。三春花下心。別來明月滿。怊悵到更深。</text>
<title>夜聞澗水鳥鳴</title>,<text>百尺潭邊樹。幽禽宿半空。風動驚殘夢。春聲落月中。</text>
<title>早春溪亭。次杜草堂韻。二首○丁亥</title>,<text>石灘鳴乍滑。雪嶂坐來靑。松靜雲生壑。梅疎月入亭。新詩捲簾得。宿醉枕流醒。境絶人還寂。分明是畫屛。忽看春色至。溪柳最先靑。怪鳥晴啼壁。閒雲晩度亭。朗吟山響答。醉夢月來醒。淸賞知無盡。紅泉瀉翠屛。</text>
<title>卽景次杜韻</title>,<text>昨夜東風吹細雨。武陵春水蘸仙桃。雲濃萬樹紅將動。雪盡千峯翠轉高。蠟屐淸遊霞滿袖。錦囊佳句月凝毫。晩來更得忘機境。白鷺沙邊靜刷毛。</text>
<title>卽事</title>,<text>茅茨新剪薜蘿間。庭畔惟看鹿往還。明月亦知幽趣在。二更輸我半牕山。</text>
<title>題畫松</title>,<text>蒼鱗倚壁千年老。翠蓋臨江百尺危。葉裏猶聞淸露滴。也應鶴去不多時。</text>
<title>和寄趙晩谷聖紹 述道○戊子</title>,<text>我去大江東。無人知此心。古隱忽靑眼。之子巖扉深。風流春柳濯。疎韻寒松吟。五更燈火落。思入峩洋琴。臨別贈新詩。白雪有遺音。他年幸相訪。桂樹山之陰。</text>
<title>奉別岳翁歸堤上</title>,<text>崎嶇鳥道入雲長。借問翁行爲底忙。昨夜滿牕明月色。西湖煙樹夢蒼蒼。</text>
<title>從君哲卿 明魯 詩以嘲我出山居野。次韻示意。己丑</title>,<text>卅載煙霞畫裏村。偶來郊墅過朝昏。他年視我雙眉宇。猶帶靑山綠水痕。</text>
<title>夜坐卽事</title>,<text>月照疎篁夜已深。滿林風露小牕侵。幽人睡起無餘事。手把瑤徽寄遠心。</text>
<title>步前韻示哲卿</title>,<text>春沼纔看一尺深。塵沙幸免十分侵。那將此水如明鏡。印得團團月在心。</text>
<title>雲山途中</title>,<text>水聲入洞逾淸。松色經寒更碧。夕陽牛背長吟。獨向雲山去客。聽殘決決流水。歷盡依依古松。回首仙庵何處。白雲猶在孤峯。</text>
<title>山行暮歸</title>,<text>醉跨黃牛夢欲迷。牧蹊樵徑任高低。忽到柴扉兒喚覺。夕陽已在亂峯西。</text>
<title>春日睡起卽事</title>,<text>睡起紅光滿一樓。海天東畔日初浮。山瀜夜雪靑靑出。水曳春苔漾漾流。已喜鳴禽飛自得。更憐垂柳嫰爭抽。從玆好景知無限。擬把芳罇盡意遊。</text>
<title>春日謾題</title>,<text>夜來芳草綠盈堤。天際微雲遠峀低。醉倚高樓謾朗詠。醒臨流水澹凝睇。魚知細雨依荷立。鳥喜新晴上竹啼。莫道深山蒼翠鬱。日光穿漏滿幽棲。</text>
<title>偶題</title>,<text>萬事幽居總不關。此身贏得一生閒。樽中綠酒長春色。牕外靑山太古顔。瑤瑟獨臨流水奏。藜筇時與白雲還。却看老鶴棲高壁。未信仙人在別寰。</text>
<title>夕煙</title>,<text>向夕微微起屋頭。隨風細細度溪流。解添遠峀嵐陰重。忽作斜陽彩翠浮。</text>
<title>偶題次杜韻</title>,<text>蕭灑溪齋覆白茅。靑林開處見芳郊。竹光樽映吟風葉。梅影牕斜入月梢。幽石坐頻苔缺篆。短簷巡慣燕安巢。箇中幽趣眞難語。寂寞還甘俗士嘲。</text>
<title>次贈申伊西子審甫 必權</title>,<text>歲華忽云徂。萬象渾蕭條。寒飆振庭柯。白雪紛瀌瀌。我來訪之子。茅屋荒無㙩。日高猶未炊。滿腹惟瓊瑤。寄意在黃卷。生事忘無聊。居然村野顔。宛在山之椒。攜手坐明牕。含笑對淸標。新詩調更古。魏晉覺匪遙。賞音喜逢余。短屐鳴朝朝。霏談每終夕。斗柄移玄枵。靑燈共剪壁。綠蟻時傾瓢。歡情方未央。征馬忽蕭蕭。別後思何處。書樓明月宵。</text>
<title>立春日謾題 庚寅</title>,<text>卅載光陰一瞥消。晩來懷抱轉寥寥。功名早謝炊粱枕。世事方知覆鹿蕉。丹壑有盟甘偃仰。白雲多暇好漁樵。餘生不識成何事。聞道新春又此朝。</text>
<title>道院次韋蘇州韻志感</title>,<text>大嶺橫南服。滄海環無垠。國與中華倂。名埒鄒魯尊。猗歟我聖祖。人文朗乾坤。羣哲蔚以興。至道洞大原。瑤琴繼絶徽。昏衢揭朝暾。倡始自圃老。集成卽陶門。吾祖淑厓爺。景行思冞敦。旣請祀聖廡。又玆創儒園。享五配之二。于以明淵源。豈惟壽道脈。抑將扶國元。腏食幷一堂。千載仰眞醇。我來祇拜謁。洛流門前沄。光風動庭草。德容想淸溫。奈何今之人。遺意一朝諼。由來絃誦地。徒聞戲笑喧。俎豆僅不廢。風波生片言。吾道日以喪。時事雲俱翻。沈歎無誰語。憂端空內煩。</text>
<title>有感偶書</title>,<text>抱痾精還固。居深性因靜。斂跡謝世榮。竆年飽仙景。松雲澹曉壁。蘿月澄宵嶺。幽興日以濃。塵事不期屛。披卷古聖儼。下簾春晝永。有時振衣袂。散步視閭井。民生苦少樂。物情轉可省。歎息吾奈何。歸來葆幽境。</text>
<title>謾成</title>,<text>山家日出晩。亭午始朝餐。菜羹眞當肉。敝縕足禦寒。容顔常自好。塵慮淨眉端。不復問生事。寧知是苦酸。雲山滿我目。幽興正未闌。黃卷况有友。此身非孤單。道邇何求遠。心泰卽餘歡。寄謝世間人。吾於子無干。</text>
<title>詠盆池次康節韻</title>,<text>綠水浸碧荷。盈盈一勺多。映人纔受面。添雨小生波。細沫魚兒躍。孤舟芥子過。居然詩景足。得月幾吟哦。</text>
<title>暮泊淸溪洞口</title>,<text>細雨淸溪路。羸驂短僕隨。苔巖全面滑。霧樹一枝奇。穿峽纔經口。看山漸失眉。村居迷遠近。忽聽暮砧知。</text>
<title>雪城鈴閣賞花。敬次季父韻。丙申</title>,<text>可憐紅躑躅。偏傍政軒開。百里春消息。多情爾報來。</text>
<title>卽景</title>,<text>綠楊芳草小塘陂。日午風微睡足時。兩箇白鷗毛刷靜。一雙黃鳥語流遲。</text>
<title>雨意丁寧。喜賦以慰農望。</title>,<text>暖餘雲影起無何。漸布長空縱復斜。百囀幽禽盈社樹。千回舞蝶上園花。灘聲忽厲林邊渡。烟氣渾沉竹裏家。白晝陰陰山翠重。會看時雨霔如麻。</text>
<title>田家雜謠</title>,<text>東風正月凍猶堅。寂寂三鄰總似眠。北里上農耕獨早。健牛先試向陽田。忽聞布穀舍南啼。忙擲腰間半織鞋。二月春耕時已晏。叱牛催向水西堤。三月平田翠麥齊。就中開畞細行犂。色色播耰宜土種。隨成隨穫約箕妻。打麥仍賖酒數甁。槐陰環坐語村丁。且須及此登場飮。明日輸官未必贏。鋤來長畞共齊頭。手勢高低不暫休。且向目前思盡草。一心無暇念登秋。野翁耘罷饁田頭。亭午槐陰共坐休。每日飽湌徵租遠。自言逢夏勝逢秋。田頭掬水洗鉏頭。六月耘功得早休。人力但敎農力盡。任他時序自成秋。綠秧畦畔麥田頭。日午村翁共坐休。年事一場閒占罷。笑言豐儉判中秋。西郊秋色一時黃。催喚鄰翁早滌場。小雨前宵來甲子。穀如生角奈飢腸。刈來新稻雜靑黃。土銼艱蒸又晒場。催飯丈人休叱婦。與君同是苦飢腸。稻似金丹粒粒黃。喚兒攜帚細收場。丁寧莫遣山禽啄。未必山禽入餓腸。編茅覆屋怕風飄。綯索重重十字交。却有老烏探鷇巧。啄成千孔不曾饒。負薪穿雪汗霑腮。去賣何村得米迴。向夕不炊甘自餓。明朝擬薦歲時盃。</text>
<title>妹婿趙學孫 明復 攜甥兒至。喜吟一絶。丁酉</title>,<text>玉人攜玉童。遠涉秋江勞。相逢粲一笑。明月坐來高。</text>
<title>次前韻送別</title>,<text>君行不可挽。竚望我心勞。渺渺江頭樹。秋風日夕高。</text>
<title>姜弦齋丈 世晉 臨訪賦詩。次韻謹呈。因與共賦得若干首。</title>,<text>獨有弦齋老。到來碧嶂垂。秋風振策後。明月捲簾時。勝跡丹崖在。幽懷白鷺知。一瓢供晩醉。自笑澹生涯。</text>
<title>拈東坡韻</title>,<text>松間苔徑繞溪邊。詭石成橋不用船。僧帶夕陽歸古寺。鴈分秋色向遙天。白雲自起誅茅處。老檜惟知入洞年。洗耳塵寰消息絶。居然平地作眞仙。</text>
<title>次草堂韻</title>,<text>秋山澹將夕。綠水流無盡。把釣坐其間。白鷗來相近。念我厭世囂。久作漁樵隱。豈不願同塵。拙者性所謹。終年閉戶臥。甘被流俗哂。丈人獨見愛。惓焉捨不忍。瓊琚和我詩。體裁森有準。竆老且無悔。緬懷汶上閔。此意尤感余。余思亦紆軫。人生何必達。所貴死不泯。命駕復良辰。淹留甘葵菫。莫嫌幽期數。誰謂輕薄尹。歲華况易徂。勝事空矛盾。珍重山寺約。及時踐宜敏。</text>
<title>注谷次趙聖紹氏曁其仲氏七律五絶見贈韻</title>,<text>剝啄仙扉步武高。夜燈論抱到雞號。羨君向道心如鐵。愧我於書目尙蒿。自是蓬麻求有益。敢希雞鶴許爲曹。丁寧歲晏相期意。共把遺經細析毫。右呈聖紹氏獨坐旅牕下。閒睡正欲來。多君白雪曲。勸我紫霞杯。右呈仲氏</text>
<title>沙村次金苟齋直甫 宗敬 韻</title>,<text>金蘭今夕契。雲樹幾年吟。湖上賢師在。篇中古聖臨。淸壺秋貯月。孤燭夜論心。更有前期在。紺園雪滿林。</text>
<title>龜湖贈申子長 體仁</title>,<text>晴秋傾盖縱談高。牕外金風淅淅號。北海會看鵬擊水。塵寰休怪鸒盈蒿。晩來事業心追古。少日詞章氣壓曹。贈別更憐無俗語。分明眞趣在揮毫。</text>
<title>武夷贈李仲章 天燮</title>,<text>君家竺城路。車馬日馳去。閉戶不曾窺。月明讀書處。</text>
<title>弦齋有盆梅。寄詩要和。得二首以呈。</title>,<text>莫嫌梅樹著花遲。放得天心自有期。盡日巡簷看蓓蕾。最憐生意在枝時。手灌龕梅歲向除。世緣全向此中疎。花邊散帙叫奇事。無數靑枝上碧魚。</text>
<title>除夕書懷</title>,<text>聞道靑陽逼歲除。碧牕高坐一燈疎。方塘半夜生春水。潑潑天機自躍魚。</text>
<title>是歲立春在人日。與羣從會話。次杜律三十韻。戊戌</title>,<text>葭動三陽際。蓂開七葉初。迎春卽人日。送夜集吾廬。旭耀扶桑道。星移析木墟。風謠傳寶勝。月令有靑車。樽泛酴釄蟻。飯兼獺祭魚。曉雞分氣候。昏鳥耀堪輿。添線晷方永。臨弦月半虛。化翁運機妙。名節合符如。茅屋堪椒頌。蘭言總蕙裾。歡娛隨分足。勝賞未全除。擲柶從兒聒。題楣覺我疎。廚辛五雖乏。盤菜七還餘。卽事要成趣。新詩佇起余。漫吟飛雪絮。誰似濯波蕖。帖是宜春戶。燈如守歲閭。鬢忘疎入鏡。眼覺醉看書。祈育晴爭望。占農麥試鋤。泉鳴知脈動。柳嫰喜春噓。物態漸看暢。幽懷且共攄。陽和一體備。子諒滿腔儲。先哲何人也。寸陰云惜諸。無心剪綵樹。寫興傾玉蜍。宵豈庚申罵。日欣甲乙舒。此時人共得。淸事友相於。殘雪消簷盡。和風拂面徐。陽阿靑可采。晩水綠堪漁。藹藹域開壽。煕煕枕奠胥。峽秋徵夜宿。浦稔識曾淤。瑞氣浮宸極。韶光滿我居。沐芳從此始。晞髮且閒梳。</text>
<title>正月旬間。聞梅花猶未盡落。復以遲字韻吟呈弦齋。</title>,<text>聞說梅花落故遲。芳心應與遠人期。何因去摘枝邊露。細玩硏朱占易時。</text>
<title>和寄南宗伯 漢朝</title>,<text>卅載生涯水竹居。世緣全向此中虛。晴牕睡起欣然笑。時有良朋寄素書。竹牕攲枕夢君居。日午松陰萬籟虛。山鳥一聲醒自笑。手中猶把故人書。楊花三月訪幽居。西岳晴雲捲箔虛。怊悵主人時不在。晩牕惟見讀殘書。</text>
<title>次示從弟浴溪韻</title>,<text>盥水淸溪步晩洲。紅流不盡綠陰幽。永夕隨緣無競物。此身疑是泛虛舟。</text>
<title>南村諸長老。以書室重建。扶筇入山。登覽高臺。各占一絶。謹此和呈。</title>,<text>丹崖千丈共攀登。滴翠飛泉畫未能。爲有上頭奇絶處。又移藜杖步危層。攀蘿鉤石翠崖登。看盡千峯一瞥能。自是竆高由健步。問誰飛到不循層。</text>
<title>閒行</title>,<text>懸崖滴翠石霏紅。竹杖緣溪步步風。每到白鷗閒睡處。漁翁邀我荻花中。</text>
<title>夜歸</title>,<text>苔磎松暗水鳴磯。竹墅煙空露滿衣。林鳥已棲山磬歇。碧峯吐月趁人歸。</text>
<title>松火</title>,<text>全體濃脂燭讓紅。燃來烈火自生風。却嫌燃急光難繼。細劈分燃到夜中。</text>
<title>漁父</title>,<text>蘆花白白蓼花紅。十里江郊帶晩風。秋興未闌歸路近。緩吹漁笛夕陽中。</text>
<title>田家雜興 七首○以下北溪寓居時作○己亥</title>,<text>中歲頗好曠。移家近郊墅。伐薪有短僕。炊飯任少女。農時忽焉晩。黽勉治田圃。旣思厭蔥薤。復謀藝麥黍。春服有垢衣。濯出淸溪渚。朝出鳴午雞。暮歸聞夜杵。東鄰有端士。雅襟諒所取。田家有糗糒。不羨味膏腴。碧潭復在傍。乘興可釣魚。城市雖云近。閉戶卽閒居。庭實餘故菊。園樹但老楡。境與塵事絶。蕭灑臥茅廬。之子來惠然。不待相招呼。良辰謀一醉。濁醪沽數壺。故人有情素。爲我買一屋。所樂在結隣。願言同栖宿。市足魚鹽利。澤可牛羊牧。登高送春目。茫茫川與陸。大道亘阡陌。古城繞花木。當路彼誰子。車馬日馳逐。郭北處士家。溪南達官老。有懷輒相訪。論文復談道。中酒却忘言。悠然古琴抱。白雲起簷峀。幽意晩更好。有時聽喧禽。盡日坐芳草。猥被長者遇。承顔恨不早。吾愛弦齋翁。詩書自娛樂。考槃在澗谷。閉門隔城郭。春多山朮釀。秋足園芋穫。觀物養盆魚。忘機馴階雀。我來抱羲經。誰與論河洛。迢迢望芝山。依依見墟落。欲往川無梁。日暮坐䕺薄。買宅得數楹。種麥亦一畞。庭邊有虛室。聊堪待賓友。雞黍時難供。呼兒往沽酒。山人少禮數。未解恭趨走。開談願暫留。繫馬堂前柳。皓月出松岑。惠風來竹牖。於焉終永夕。爛爛回星斗。臨別情未已。乘興更來否。兒曹苦出遊。柴扉爲常關。向晩罷看書。隱几心復閒。微雨爲誰過。幽草生階間。望雲自怡悅。悠然對南山。攬衣時獨往。從容登險艱。紫芝採盈掬。靑蘿正堪攀。綺翁宛如遇。遺歌和商顔。</text>
<title>田家卽事</title>,<text>桑葉日以敷。薺花日以滋。田家無曆日。持此識天時。淸晨起飯牛。負耒向西菑。野火驚田鼠。烏鳶掠烟飛。婦子朝未餐。惟念耕者飢。傾甁得餘粟。舂急杵聲悲。飯蔬戴一筐。饁罷同耰歸。</text>
<title>采蓮詞</title>,<text>南湖風嫋嫋。西湖雨疎疎。輕舟采蓮去。婥約盡名姝。尋花各有處。分向綠水隅。揮手折碧藕。時侵鮫人居。采采不盈筐。移棹下北湖。流眄彼誰子。佇立徒爾愚。</text>
<title>射雉詞</title>,<text>野田春草綠。處處多鳴雉。少年欲射之。挾弓出古里。雌者隔䕺伏。雄者掠草起。錦翼走仍飛。還竄靑林裏。一發白羽箭。應弦雉已死。金簇血糢糊。繡頸中如此。山梁得意立。餘者復幾峙。一朝獲十歸。媚婦憶賈子。</text>
<title>猛虎詞</title>,<text>金精鍾獨偏。百步能威人。長嘯風爲烈。倏行勇如神。爪牙利劒戟。所居無親隣。巨熊豈云敵。應龍堪爲賓。養雛盡其慈。亦有父子仁。雄爲萬山君。氣壓百獸臣。耽視鏡目閃。怒吼蒼崖震。時無巨無伯。猛性誰能馴。</text>
<title>野田黃雀行</title>,<text>嗟爾野田雀。賦形何其微。翺翔蓬蒿下。不過數仞飛。鳳凰鳴丹霄。彩章世所稀。朝陽上碧梧。亶宜刷毛衣。丹書銜在口。覽德吾將歸。醴泉一何甘。琅玕亦云肥。瑞儀空自持。歎息與世違。</text>
<title>峽農</title>,<text>峽農晩於野。耘時始耕田。初春四五隣。寂寂皆如眠。二月冰雪消。耒耜方荷肩。瓦礫一何多。觸犂聲鏗然。播種旣失時。結實詎有年。沙田水常涸。逐日勤防川。霖雨水暴至。稻畦時宜船。糞草穀不滋。何異石種蓮。占看豐登秋。十年或一還。</text>
<title>沃野</title>,<text>沃野恒無災。百穀旱不燋。莖葉自肥潤。茂密沒小臯。老農巧耘草。揮鋤不傷苗。秋收倍蓰入。十室八九饒。樽酒時相會。農談慰寂寥。臨老課子耕。杖鍤閒逍遙。</text>
<title>新家</title>,<text>新家古城北。滿園種藿藜。寒素願易足。蔬糲分所宜。無田可農作。有僮惟樵爲。村秀來問字。強顔敎或施。出門見麥穗。已過落花時。日斜倦題詩。洗硯臨淸池。雲林竟何許。悵望故山陲。</text>
<title>卜居 四首</title>,<text>十世五遷居。不出此商州。覽物無生面。逢人盡舊遊。所息取容膝。水舍狹於舟。爨室任小奚。逐日樵故丘。飢采碧山薇。渴飮淸溪流。傳家自有業。榮樂非吾求。昔欲還栗里。傳世襲淸芬。燕水流無極。龜山兀不羣。古宅顧餘墟。往蹟空耳聞。齟齬不一端。住著難十分。挈家復歸山。依舊棲白雲。至今猶回首。怊悵到夕曛。吾祖晩退遯。卜築愚溪間。水流巖峽古。境僻日月閒。王考及暮年。偃仰以怡顔。子孫因之居。遂未出玆山。終歲樂耕釣。與世絶往還。邇來四十年。久矣掩松關。嗟余卜玆宅。不是惑山書。人傑由地靈。此理諒非虛。顧彼一丘壑。只堪時樵漁。鳥獸不可羣。風土亦難居。靜言懷永圖。亶在卜地初。於焉且偸安。天意竟何如。</text>
<title>登高有懷</title>,<text>登高散幽襟。悠悠坐暮陰。惠風扇芳草。白日懸喬林。溪魚躍纖鱗。谷鳥弄好音。覽物忽有懷。遙望江東岑。翩翩鸞與鳳。獨棲雲木深。山川阻且脩。歲晏空長吟。薄言采瑤華。因之寄遠心。</text>
<title>遣憫</title>,<text>人生在世間。所寄難免愁。山居戒虎豹。水居危楫舟。世界本不圓。樂土民或流。卜居亦云吉。樵路宜其脩。新家縱無緖。力田自有秋。以玆語室人。終歲願優游。</text>
<title>樵父詞</title>,<text>深山多古木。落葉兼枯枝。野夫老於樵。山路心自知。凌晨荷斧去。及暮揮汗歸。便爨置竈陘。怕雨積茅茨。餘薪賣野市。飢食寒且衣。衣食諒在玆。不辭登險危。日行取十束。力職人誰非。</text>
<title>漁父詞</title>,<text>秋水蘆花灘。春水桃花流。此時魚正肥。夕陽善掛鉤。依巖靜投竿。傍岸暫維舟。芳餌乍滅沒。錦鱗爭沉浮。向晩捲釣絲。叩枻下前洲。無人識深趣。浩歌任行休。</text>
<title>迎賓舘志偶感</title>,<text>西登迎賓舘。北顧之京道。千里平如砥。終古踏無草。驅轂自此去。幾日到豐鎬。江山信佳麗。經過資尋討。行邁苟不休。歇泊知應早。彷徨彼誰子。失路長枯槁。欲往須及早。莫待鬢髮皓。二溪出西南。其源濫觴流。混混入東洛。巨艦容易浮。襟帶辰韓域。經過道院丘。歸宿在東溟。萬折終不休。乘桴欲順流。風波非所憂。水道昧曲折。且與篙師謀。行李已云急。臨發胡夷猶。</text>
<title>林居</title>,<text>林居少塵事。閒坐忘愁寂。時雨潤園蔬。莖葉芳而密。瘦妻鳴牕機。麤布織欲畢。衣食苟無乏。不願種千橘。得錢且沽酒。有詩堪遣日。暑月嘗野瓜。爽味兼山蜜。向晩望遠峀。白雲無心出。</text>
<title>鴛鴦篇</title>,<text>鴛鴦復鴛鴦。頡頏情不虧。飛飛綠蒲上。泛泛紅流涯。翠頸相交加。彩羽共逶迤。雙棲有錦樹。對浴有淸池。閒眠浦沙晩。時拂女蘿垂。雌雄每眷戀。朝暮長追隨。翡翠出炎洲。飛止或異枝。孔雀望赤霄。空憶蜘蛛肥。鏡鸞悲隻影。桓禽相別離。未如此雙鳥。同水又同林。常遊連理䕺。豈上望夫岑。翩翩自和鳴。關關皆好音。我欲畫爲枕。復欲繡爲衾。持以贈故交。感此鴛鴦心。</text>
<title>脩竹篇</title>,<text>脩竹生淇園。高標何亭亭。託根盤沙水。聳梢干靑冥。蕭森搖翠葉。颯爽多秋聲。上枝露滴滴。下枝風泠泠。龍兒冒玳簪。奇花滋玉英。雪壓猶持節。霜嚴獨保靑。絶勝松柏質。羞比桃李榮。萬木有變衰。此君無凋零。哀響轉蕭瑟。寒色愈堅貞。琅玕秋滿結。鳳凰時來鳴。爽氣宜暑牕。疎影宜月庭。猗猗綠簀如。密密雲幢成。貞性旣絶俗。虛心亦通靈。伶倫伐爲管。子晉剪爲笙。淸詞動梅落。妙曲升天行。仙吹度三山。帝奏滿五城。一聲紫鸞舞。二聲彩雲生。樂府傳至今。餘音振西京。</text>
<title>風月吟</title>,<text>松間有明月。竹間有淸風。泠泠吹不休。娟娟照不竆。山人澹心性。虛明與此同。芳樽湛有味。鳴琴韻自通。雙淸一何好。吟弄惟所適。微響拂園蕙。餘輝流庭柏。怡悅愜襟期。俛仰慰幽寂。於焉夢羲皇。不恨無佳客。月與風與我。邂逅同一席。良夜忽云徂。桂影散西壁。韶景復幾何。惠吹將寂歷。永言作主人。晨夕願相覿。</text>
<title>雲水樂</title>,<text>石榻有白雲。怡悅不掃除。楊園有流水。澹澹我心如。白雲流水間。往來成幽道。盡日坐莓苔。有時涉萍草。聽流攲竹巾。望陰向松關。泠泠長在澗。英英長在山。玆景一何好。令我眉常展。相對兩不厭。幽趣諒非淺。願言與二物。終年無相遠。</text>
<title>田園樂</title>,<text>野性好因循。不曾苦爲生。日晏始起沐。晞髮坐前楹。鄰人告春及。呼僮事農耕。原頭田畯至。桑間布穀鳴。靑蓑買山市。烏犍買野城。視事杖鍫鍤。取便不簪纓。播種旣云畢。乘凉步閒庭。所念雨露時。五穀蕃其生。及秋早輸稅。且喜免鞭刑。餘粟苟充飢。此外無所營。</text>
<title>雨後卽事</title>,<text>時雨歇春曉。百草皆濡濕。僑居有幽抱。杖策以出入。款款鳥語新。決決溪流急。良辰不易遇。日暮猶竚立。</text>
<title>謾書</title>,<text>養眞衡茅下。境幽心自遠。夜闌方就枕。日高始餐飯。時時何所樂。牀頭有書卷。披讀意忽倦。看山坐偃蹇。庭草閒不鋤。芊芊綠且軟。與物同陽春。此意古所善。濂翁久寂寞。空懷千載緬。</text>
<title>自慰</title>,<text>中歲苦少歡。所慰子三人。大男始讀書。無事敎授親。中男好出遊。逐隊常走隣。小男尙吮乳。學語日以新。例戲心亦奇。有時誇親賓。旣喜傳琴書。且望乘駟輪。三男迭相弄。室堂掃復塵。怡然笑不嗔。或脫頭上巾。</text>
<title>送別</title>,<text>靑春忽云暮。遊子復思歸。故山在何許。不得采其薇。風雨日以多。花事日以非。朱夏已代序。猶自著春衣。悲哉彼子規。與我心共違。坐看芳菲歇。碧苔生幽扉。送爾當此時。臨行又落暉。江湖有飛鳥。莫使書信稀。</text>
<title>春日遊覽</title>,<text>步登郭北臯。悠悠送春目。靑煙起遠村。綠蕪滿平陸。羸驂彼誰子。行行入巖谷。城童驅黃犢。散向芳草牧。忽見邊將軍。出獵山獸逐。因聞兪使君。賑民爲捐祿。徘徊日已暮。還歸茅齋宿。</text>
<title>過剛齋李丈 承延 宅</title>,<text>隔溪家相望。時訪不騎馬。衰柳古城傍。幽竹疎籬下。披帷始見面。宛是古隱者。憐我少俗韻。許以結隣社。</text>
<title>謾成</title>,<text>溪上十餘家。桑鳩報春歸。四隣出農畞。我獨掩柴扉。庭花落已盡。蝴蝶來亦稀。斜陽入墟落。雲樹但依依。故園望何許。倦鳥歸獨微。</text>
<title>閒居遣懷</title>,<text>盡日簾不下。來尋惟燕子。寂寞披古書。居然一隱士。興來輒題詩。傍牀開墨壘。得句語便眞。寫懷書未已。春睡時欲濃。隨陰臥竹裏。夕陽始起看。大兒猶立侍。爨婢進惡草。甘喫不爲恥。所樂自有在。我道蓋如此。願秉雪松心。不作霜草死。濁醪沽西隣。淺斟多妙理。</text>
<title>曉起</title>,<text>小雨歇春曉。宿雲在翠微。皎皎西天末。喚月歸玉妃。庭中苔色淨。枝間花影稀。草徑露猶多。欲往恐霑衣。閒坐澹塵慮。不知世是非。願言養吾眞。造化與同歸。寄意有素琴。賞音非所希。</text>
<title>暮歸</title>,<text>老迎竹籬。稚子候荊扉。北隣往醉酒。及暮帶月歸。淸風吹我面。白露霑我衣。乘興且如此。無是又無非。</text>
<title>曉坐</title>,<text>纖月上東嶺。䕺薄看猶暝。松泉乍有響。竹籟自生聽。依微山欲曙。寂寥僧如定。風露滴多時。林花應滿徑。</text>
<title>睡起</title>,<text>睡起坐南囱。悠然意自悅。靑山淡靄生。碧空浮雲滅。幽竹滿一園。爽籟時自發。菜花映疎籬。芬芳猶未歇。淸泠澗下水。皎潔松間月。引觴爲一醉。樂此好時節。</text>
<title>卽景</title>,<text>日落松聲起。長空歸鳥沒。坐看碧草晩。韶景何飄忽。故山不可見。歸夢雲水越。蘿月獨來照。淸光逼人骨。</text>
<title>望芝山有懷</title>,<text>翁家碧桃下。我家白雲裏。雲裏與桃下。盈盈隔一水。</text>
<title>出門卽事</title>,<text>村居近官府。出門冠蓋逢。薄言避林薄。回首見松峯。我行自有之。依舊塵外蹤。獨鳥暮何歸。雲際隱隱鐘。</text>
<title>入門卽事</title>,<text>歸來山已夕。我戶明星河。好月如有期。穆穆流金波。園松風籟微。庭草露氣多。人影倒樽酒。竹巾頭上峩。寥寥發孤興。曳屣高商歌。吾生自有涯。不樂復如何。</text>
<title>醉後放歌</title>,<text>春夜不熱亦不凉。中庭月色明如霜。我與良朋同翺翔。惠風吹面酒沃腸。此身如在無何鄕。誰爲仙方又睡方。壺中試喚費長房。枕邊榮華夢亦忘。逍遙不覺露霑裳。曳屣負手行歌商。歌聲滿天聲何長。燈燭熒熒照我牀。星斗燦燦夜未央。忽憶美人遙相望。攬衣欲從河無梁。</text>
<title>夜坐有懷</title>,<text>寂寂松關掩。孤燈水一涯。了知今夜雨。落盡故山花。</text>
<title>寒食書懷</title>,<text>寒食春城見客稀。家家上墓掩柴扉。佳辰酹酒無由得。獨向靑山淚滿衣。</text>
<title>卽事</title>,<text>春城雨過百花稀。麥隴西頭獨掩扉。睡起夕陽明竹塢。等閒去曬碧蓑衣。</text>
<title>訪山家卽事</title>,<text>莎軟苔深石路斜。碧蘿陰裏有人家。茅簷西畔雲生峀。竹牖東邊月上花。山蕨爛烹呼伴喫。村醪新熟遣兒賖。靑燈永夜開襟話。雪鬢霜眉總帶霞。</text>
<title>偶書</title>,<text>芳隄雨歇淨幽潯。碧落雲收澹我心。玉鏡小潭涵遠峀。蛾眉初月映疎林。行穿石逕苔侵屐。醉拂花枝露滿簪。隔水古松生夜響。泠泠疑奏七絃琴。斜陽獨立小溪隈。西北雲山望不開。芳草故園人未去。暮煙殘郭鳥空廻。閒愁未共靑春盡。幽興還隨白酒來。直到東峯明月出。携將灝氣滿衫回。</text>
<title>津亭偶題</title>,<text>際曉津樓下。蒹葭露氣深。篙師向余語。閱渡見人心。</text>
<title>記夢</title>,<text>昨夜孤燈夢。田園去不遙。白雲巖際樹。明月洞中霄。古逕苔侵屐。春溪水泛橋。多情舊猿鶴。見我喜相邀。</text>
<title>寓舍書懷</title>,<text>偶與靑山別。晩家北溪上。茅齋復靜界。園柳足幽賞。登高騁春目。芳野平如掌。綠槐何參差。朱甍競軒敞。故人在郭外。杖屨時來往。把酒皓月出。彈琴流泉響。余懷在蕭散。隨處可偃仰。</text>
<title>洪友雲翔 龍翼 邀余煑花。醉後謾題。</title>,<text>春山花滿開。春瓮酒新熟。把酒醉春風。折花弄春色。</text>
<title>獨坐</title>,<text>獨坐到三更。虛堂生夜籟。滴滴竹間露。涓涓松下瀨。</text>
<title>一樹庭前花</title>,<text>一樹庭前花。多情夜雨發。當牕有數枝。影倒三更月。</text>
<title>謾成</title>,<text>晩湌草草足餘味。春日遲遲似少年。白鳥尋盟來水檻。靑山濃翠滴觴筵。有時覓句花陰坐。向夕移牀竹塢眠。此身轉覺幽居趣。時把瑤琴弄數絃。</text>
<title>卽事</title>,<text>睡起溪牕日已斜。靑煙隔水幾人家。嬌鸎語罷移芳樹。戲蝶飛低趁落花。淸興欲來詩便就。閒愁不去酒頻賖。良宵更聽隣兒笛。天末依然隔彩霞。</text>
<title>記夢寄哲卿</title>,<text>山路依依夢裏斜。白雲深處卽吾家。捲簾更對靑山月。散策重攀紫洞花。竹榻與君攜手坐。松醪爲我滿甁賖。醒來已覺春宵盡。紅旭東天捲碧霞。</text>
<title>遣興</title>,<text>綠楊芳草古城邊。新卜幽居屬暮年。短屐平郊何用蠟。小橋流水不須船。金樽半醉風來面。瑤瑟初鳴月入筵。從此韶光無限好。遙看翠壁又紅泉。松牕竹戶是吾房。寂寂閒園小峀陽。但得香蔬兼軟飯。何須綺饌與霞觴。穿䕺蝶翅多虧粉。上葉蜂鬚巧著黃。更覺夜來看字好。案頭明月十分光。</text>
<title>贈別柳內兄 浤</title>,<text>送子靑山久。孤雲獨傍林。論襟明月在。恨別綠江深。古砌梅疎影。遙天鴈斷音。陽春餘一曲。怊悵五更吟。</text>
<title>訪山家</title>,<text>共酌山家酒。歸來夕照紅。浮嵐添嶽色。泠韻滿松風。對局同商皓。忘機似漢翁。幽禽知我意。啼出碧蘿中。</text>
<title>贈友人</title>,<text>乘興何時訪。漁村滿水涯。我家看易辨。門外碧桃花。</text>
<title>卽事</title>,<text>山城花暗吏人稀。入夜村村不掩扉。聞道官家春減稅。箱中今復有餘衣。</text>
<title>聞簫</title>,<text>春城夜寂落槐花。畫閣西頭片月斜。忽聞玉簫聲一曲。不知林外是誰家。</text>
<title>寓居遣懷</title>,<text>山客居城北。村齋近郡樓。客頻兒拜慣。隣密婦聲柔。峽遠樵猶繼。田磽食可憂。移家無別意。亶爲友朋稠。</text>
<title>劒湖泛舟 庚子</title>,<text>春山如畫水如藍。隔浦漁家見兩三。柳綠鳥鳴魚又躍。夕陽移棹下淸潭。</text>
<title>湖上送姜德祖 鳳欽</title>,<text>南湖春水碧於藍。落日漁舟泛兩三。此地送人仍獨立。白鷗羣下滿空潭。</text>
<title>劒湖卽景</title>,<text>沙頭萬章蒼髥。湖上數點靑螺。日暮漁舟渡急。月明菱歌唱多。湖中澹澹春水。浦外寥寥夕煙。明月寒沙鷗夢。殘燈孤閣人眠。</text>
<title>義林池次簡易韻 二首</title>,<text>直當羣嶂起。虛納衆流歸。雷雨非時動。魚龍得所依。斷崖波蘸半。陰壁日窺稀。歷歷環湖景。誰能畫妙微。天作林池勝。千源一處歸。魚龍深不見。舟楫泛無依。嵐壁幽光動。風泉俗韻稀。南湖焉得比。雲水但茫微。</text>
<title>自堤峽歸。歎杜鵑花已衰。</title>,<text>問杜鵑。去時猶未開。胡爲已零落。不待主人來。杜鵑答。山花時自開。爲君紅十日。爭奈不歸來。</text>
<title>見日庵口占</title>,<text>蒼茫眼界海涯通。步步凌虛羽化同。碧落欲竆紅日外。靑山不盡白雲東。花宮石老新羅草。貝葉經傳竺嶺風。雪衲亦知憂國意。朝朝向佛願年豐。</text>
<title>和寄南宗伯</title>,<text>門掩秋山落木聲。蕭條竆巷碧苔生。故人不見還如見。夜夜欄頭素月迎。月如顔色奈無聲。寂寞還添恨別生。忽有一般蕭爽韻。淸風又向竹邊迎。風來不作笑言聲。空自蕭蕭竹裏生。更喜一般閒暇態。白雲旋向隴頭迎。雲來無跡去無聲。情意何因這裏生。最愛一般淸澈樣。寒流又遡碧溪迎。水亦無心只有聲。東流日夜喚愁生。獨憐半榻殘更夢。依舊風姿帶笑迎。夢中雖得接容聲。覺後成虛恨轉生。觸境想來都是假。何時眞面得相迎。</text>
<title>又寄</title>,<text>黃鳥鳴殘絡緯聲。西風一夕喚愁生。杜陵只是長亭地。底事經年斷送迎。寥落金天鴈數聲。杜陵遙望白雲生。主人牕外葡萄架。幾箇寒珠玉露迎。</text>
<title>次笙潭會中韻贈李通彥 廈運</title>,<text>石潭孫子到吾家。遺篋重尋舊墨花。百載淸芬猶未沫。摩挲不覺夕陽斜。嶠南今數大山家。桃李春風幾樹花。想得笙潭淸會夜。蘇湖明月盡情斜。君去分明記我家。白雲紅樹又黃花。重來此地知何日。一別靑山萬疊斜。</text>
<title>和寄南宗伯 三首</title>,<text>懷君望仙庵。日暮春不暮。寄聲報前期。落花靑山路。白雲不可攀。碧嶂空相向。獨憐春月輝。分照書樓上。梅花如故人。芳意澹相向。隔溪欲往尋。林月一竿上。</text>
<title>奉寄李仲章 二首</title>,<text>十里滄江路。行行盡碧沙。竹風吹袂細。山月近人斜。水閣憐新起。浦村記昔過。今宵無限意。雅曲有流波。江嶂開成野。松篁匝映沙。北風征馬急。西日旅牕斜。卽事惟酣遣。前遊若夢過。何時一短棹。共泛白鷗波。</text>
<title>秋懷 次南宗伯韻</title>,<text>歲華忽云暮。鬢髮日以疎。杖策步夕陽。衰草滿荒墟。感此獨秀色。經霜松數株。我懷無誰語。我行將安如。於焉且優游。山間有弊廬。</text>
<title>次卯君 宰魯 釣魚韻</title>,<text>錦鱖穿腮沬血紅。滿潭花水起腥風。歸來作膾還多事。手折汀松炙荻中。</text>
<title>何處秋深好</title>,<text>何處秋深好。秋深谷口家。金風紅橘子。明月白蘆花。綠水涵沙淨。黃雲滿隴斜。興來饒勝事。樽酒泛山阿。</text>
<title>卽事</title>,<text>寥落靑山裏。幽居四五家。庭陰交秫葉。簷露挹匏花。向日殘經晒。臨風醉帽斜。所懷人不至。怊悵立溪阿。</text>
<title>貞元吟</title>,<text>一箇貞生一箇元。一元還作萬貞源。萬貞箇箇含元去。却看貞元原自存。</text>
<title>體用吟</title>,<text>體該用而全。用本體而大。析細全斯盡。謹微大不外。</text>
<title>偶書志感 次杜草堂韻</title>,<text>少小學書劒。靑雲期致身。蹉跎歲月晩。奄忽鄕里陳。醉生不自覺。宿名徒爲賓。翻然悟昨非。泊乎頤吾神。漸與世人疎。日覺禽鳥親。巖巒繞我宅。雲蘿作我隣。漁舟或入洞。碧桃渾迷津。心虛物無嬰。村深俗自淳。汲澗度朝夕。考槃或隱淪。葉落知山秋。花開識野春。生涯淡相足。幽事淸絶塵。莫言太寂寞。長此甘苦辛。憂中自有樂。屈處便會伸。飛飛戾天翼。潑潑躍淵鱗。竆達奚加損。所貴保天眞。庭草日交翠。牕蕉亦抽新。鍾駟誰誇富。簞瓢我不貧。誓從巖穴老。肯走風埃踆。堪笑夸毗子。遊說慕儀秦。妄艶冰山高。竟溺湯海濱。自古堯舜世。亦有巢許倫。君看龍性情。矯矯莫能馴。</text>
<title>喜從妹婿李忠彥 國培 見訪</title>,<text>懷君不可見。斜日幾登樓。落鴈迷遙浦。歸雲斷遠丘。相逢還此夕。良會又高秋。留客山能雨。靑燈意共悠。</text>
<title>餞迓雜詠 幷序○辛丑</title>,<text>年至老大。意緖自別。歲換新舊。感懷又多。遂自除夕元朝。以至人日立春。隨事賦詠。卽物成吟。不要警絶。只求宣暢。荒詞俚語。豈足謂詩。至其仰壽慈堂。俯慰妻孥。傍勉弟從。遠憶妹甥。因及姻親。並敍今昔者。率皆襯境寫眞。流出情曲。蓋不獨自遣之章爲然也。合凡若干首。而首尾皆押一韻。不別立題。覽者察之。其逐篇所指。或當有以默諒之耶。歎息年光去不來。碧囱終夜對寒梅。却搔霜髮三千丈。歷數椒樽五十開。寶鑑礱磨纔著力。小蟲雕篆豈云才。殘更默會餘生事。只合新工炳燭裁。黃雞又喚白牛來。歲色將春入洞梅。老大只添容鬢改。新正贏得笑談開。燈花兒報前宵喜。書劒吾非少日才。可惜光陰留不得。丹蓂抽葉遣誰裁。斑衣曉向北堂來。壽斝添籌折野梅。雨露天容長不改。三千花萼始云開。尋常啜菽兒違孝。早晩登雲季有才。再拜今朝祈萬壽。春風喜氣浩難裁。我生孤露弱冠來。時汝扶牀始弄梅。血淚共攀秋柏灑。棣華雙傍暮萱開。器姿衆許元方右。詞筆人優小陸才。每擬百年同被樂。臨當分戶恨難裁。幾年琴瑟共和來。堪笑孤山獨妻梅。綵服剩敎阿母喜。綠樽常爲老夫開。莫嗟竆巷成虛老。豈有明時用不才。德耀齊眉眞可法。願從新歲敬心裁。喚爾諸兒次第來。誰將孔雀對楊梅。星眸映澈兄神王。犀角豐盈弟相開。敢望異時經國器。定優今日保家才。新年撫頂無餘祝。勤讀經書聽我裁。一自鍾離暫訪來。山牕五見發春梅。鼠餘紅粟囷應拓。蚌吐明珠掌幾開。家法重宗成厚俗。郞君超衆擅高才。如何同氣偏殊數。回憶靑田恨未裁。右趙氏妹薄命人間獨賦來。一塲春夢是桃梅。悽凉晝燭光全晦。寂寞霜閨掩不開。丹穴未同巴寡福。錦文漫似若蘭才。遙知日夜離親恨。遇著新年更莫裁。右金氏妹寧親何日此中來。一別冬蓂過臘梅。幸爾乘龍歸得所。應從反馬慶添開。山南少婦惟宜孝。荀氏兒孫會出才。却憶前秋隕珠事。令人嗟惜迄難裁。右崔女剛姿明性得天來。晩作霜松早雪梅。義訓從家盈耳受。昌言隨處正顔開。稀吟亦有驚人句。廢擧非無出類才。志尙初年殊不泛。願於名理更硏裁。右從兄東隱處士稟得淸和美質來。風標如柳又如梅。抽籤日采菁華富。落筆時看錦繡開。屈蠖尋常休飽恨。屠龍早晩會伸才。精微義理君能識。臨事惟宜大度裁。右從弟哲卿風骨如君安得來。蒼髥松又玉腮梅。有時倔強排羣出。到處談諧滿座開。思苦儘存探賾性。識周亶合保家才。搴蓮折桂誰非可。好把純心古義裁。右從弟仲集冠冕吾家世襲來。君曾彩服拂官梅。秉心無曲儀容露。持論常寬器宇開。白屋營生無闊事。靑雲得路有贍才。偶然一疾蘇猶遠。未共椒觴恨未裁。右從弟養晦八十人寰飽閱來。淸標猶自雪中梅。酒樽興寄閒常酌。劒匣時乖寂不開。幾向滄桑傷老抱。行攀蓮桂喜兒才。前年一拜思如夢。離恨逢新更不裁。右岳翁李公歷歷兒時記得來。與君騎竹幾爭梅。白頭恨別參商隔。靑眼思逢雲樹開。婚嫁近來應了債。門楣向日賴多才。秋江共泛今難再。愁緖新年不勝裁。右內兄柳浤氏萬事嗚呼丙子來。孑遺天地但梅梅。梁摧巨廈扶難起。茅塞深蹊困未開。舊物多亡嗟不肖。頹綱欲振愧非才。孤形閱盡風霜老。始識人間命有裁。書樓物色剩傳來。紅碧桃花白玉梅。倭躑躅臨幽砌發。黃薔薇傍短牆開。自從喪亂渾如掃。無復經綸可展才。準擬他年手栽植。會看牕外繡紋裁。</text>
<title>元日書懷 六首</title>,<text>道高力有限。年往少無時。未學宣尼立。空懷伯玉知。道邇曾求遠。工疎浪度時。但能於己得。何必願人知。聖賢千萬語。非不解看時。別是無竆味。惟當覺後知。霽月端襟處。光風洒面時。寒暄妙契語。千載幾人知。明德誰因發。功深覺有時。由來一貫妙。難向見聞知。主敬心專處。硏經理到時。忽然貫通妙。欲語有誰知。</text>
<title>倒用前韻</title>,<text>學須要實踐。思貴有眞知。待到灑然處。斯聞至道時。</text>
<title>次月麓書堂韻</title>,<text>聖門功業貴無隳。發軔初宜正鵠知。體用會須眞見得。明新元不假人爲。切磋循序竆方進。強勉加工樂有時。博約雙全方及物。治平從古大模規。本原功貴暫無隳。涵養從來趣自知。上帝赫臨常若對。靈臺虛寂澹無爲。昭森萬理具於此。淵靜眞源發以時。試看用行由體立。致中千古是明規。愼獨工夫愼莫隳。自家心實自家知。是心皦若初暾出。這裏寧欺一髮爲。止水動來幾卽察。私株萌處斷惟時。不知眞妄如何辨。爲有從前格物規。格物工宜戒勿隳。精微煞喫苦辛知。不因縷析毫分去。那得天開日朗爲。絶學只緣竆理少。盡心方見踐形時。丁寧主一靡他意。閩洛眞開入道規。力弱資昏業易隳。堪嗟難勉又難知。困而不學民斯下。進若無休聖可爲。柔立豈非持久效。愚明元自擇精時。看來勇字尤親切。千百加工傳有規。到竭吾才肯乍隳。灑然非復見聞知。聖神也是虛靈極。功用何須倚著爲。天下比心元自小。大中無體只隨時。萬殊一本分明處。作止行看自合規。功程最怕半塗隳。力久終須一貫知。銖理未竆明有欠。毫私不克道難爲。倘臻大寐如醒處。會見靈丹換骨時。伊洛當年眞訣在。丁寧敬字是弘規。</text>
<title>山中有白雲</title>,<text>山中有白雲。不曾山外去。自起還自宿。幽人獨知處。</text>
<title>南友宗伯愛吾白雲絶句。次寄四首。余復以其韻吟得三十餘首。以示懷事。幷序</title>,<text>座下白雲絶句。高古閒澹。意態俱到。第觀盛評。以拙詩中獨知處三字。爲涉於自處太高。則僕本偶吟。初無是意。蓋以白雲自况而幽人。如足下獨知其處云。自不知者觀之。此三字終似有病。此趙月川宿鳥投林獨自知之句。所以見正於老先生者也。因座下之言而又知向所謂白雲者。不但止於僕之取譬而已。則不覺有感於心。遂以常所自託而寓興者。悉著于詩。而皆用前一韻。幷此書呈。不知座下又以爲如何也。我昔尋白雲。誤隨碧靄去。碧靄儘奇絶。入看還失處。我又尋白雲。誤隨紫霞去。紫霞邈難攀。高捲忽迷處。白雲竟何許。誓與爾同去。徘徊盡日尋。乃在山深處。玆山深幾許。曾不崇朝去。轉入洞天去。白雲生處處。始吾望白雲。邈爾難隨去。回頭忽叫奇。雲只在吾處。白雲亦何心。傍人留不去。只緣儂性閒。自有相感處。白雲復白雲。捨爾吾安去。靑雲非我思。彩雲非我處。靑雲與彩雲。容易變態去。豈如玆白雲。澹澹有常處。白雲未生時。無跡可尋去。誰知澹澹姿。起自寥寥處。迥出塵埃外。不隨氛霧去。澹澹若無心。卷舒自有處。朝依碧山起。晩向淸溪去。入夜何所歸。簷頭月明處。春籠花木來。秋映紅樹去。亭午乍移陰。茶臼日臨處。夏傍繁陰重。冬和飛雪去。際曉更多姿。玉峯雨過處。朝暮及四時。雲不離山去。天然澹一色。光景露處處。吾愛白雲容。依依綠野去。分明隴畞上。添畫煙籠處。吾愛白雲容。依依丹壑去。分明松桂間。添畫紅霏處。吾愛白雲容。依依碧潭去。分明沙水際。添畫鑑開處。吾愛白雲容。依依蒼壁去。分明莓苔面。添畫滴嵐處。野壑與潭壁。只憑吾眼去。未見雲無時。豈有雲無處。白雲千萬疊。終古消不去。只在此山中。無由盡知處。洞天杳無際。日暮且孤去。焉得同心人。盡竆雲在處。婥婥古仙人。乘雲隨所去。但見乘雲影。不見乘雲處。飄飄學仙侶。隨雲共來去。來去不離雲。終年相與處。亦有林居子。望雲欲隨去。努力不自休。終能到雲處。而我是何人。獨未乘雲去。慣是山中住。粗知雲在處。曉起山方寂。宿雲留不去。了無餘物色。只有澹白處。向曉雲更閒。容與春洲去。常恐輕風吹。不得在一處。有時和天光。徘徊小塘去。却愁微波生。搖盪影涵處。白雲宛在眼。始謂易乘去。中途首自搔。翠壁重重處。翠壁何重重。攀緣不得去。力盡無所容。直是峻絶處。白雲生不盡。散向千峯去。俄復作一團。還歸寂寥處。白雲不遠人。人自遠雲去。問渠何以遠。不見怡悅處。人當尋雲來。雲豈逐人去。雲意自分明。不須言在處。我今歌白雲。慇懃寄君去。此間有眞意。看取不言處。右三十四絶。雖若各自爲一絶。而語脈歸趣。一氣相連。明者一覽。可以了然。然僕意則惟以發揮己見爲主。興到筆隨。惟其所欲。初不問格調之如何。古體之有無。要之是散人妄作。幸勿示人。細賜評敎焉。</text>
<title>和寄南宗伯</title>,<text>雲樹依依望眼懸。多情北鴈忽南天。憐君心性眞閒者。許我襟期共澹然。佳約月孤梅嶺上。眞工燈照雪峯巓。晩知羽化從凡骨。鍊得丹時便是仙。時南友讀書山庵</text>
<title>弦齋丈家有石假山。山上種菊一䕺。十月開花可翫。蓋所謂山者高不過數尺許。而安之於小盆池之中。而因幷移置寢傍。煖氣不減秋陽。故能於天地肅殺之時。燁然吐萼如此。亦造化之理也。遂賦若干首以歌之。</title>,<text>玄冬紫菊還昭蘇。異香馥馥人間無。託根假山開一朶。影倒盆池花不孤。山靑水綠枝更瘦。疑是蓬海靑珊瑚。主翁愛此不厭看。朝暮對之詩龕隅。掇英泛罇春盎盎。牕外凍寒知誰呼。朔風吹雪雪花飜。四望皓峀誰攀援。獨有假山靑突屼。浮嵐滴滴翁之園。層巓紫菊復奇絶。裊裊花枝孤禽喧。移來座隅問何時。丹楓葉落淸霜原。天香眞色日相親。歲寒孤節尤難諼。</text>
<title>次魯東旌閭韻 丙午</title>,<text>挺出沙西德學門。翰林曾拜九重恩。顔卿早獲登仙地。葛瞻終爲報主孫。忍說城盟稱帝日。恨無家祭告翁罇。魯東芳草傷心碧。宛帶忠臣沬血痕。彪炳商山節義門。百年重見下殊恩。褒忠聖意追先志。揚烈深誠賴後孫。紅牓特書殉國士。靑衿齊擧妥靈罇。因俎豆於忠烈祠故云。 九原感泣知無盡。斷雨年年作淚痕。</text>
<title>姜知事丈 杭 回榜宴後。敬次聖製七言絶句韻。幷序</title>,<text>上之十年春。同樞姜公壽爲八十有五。而登第之甲子回焉。故事例蒙恩典受紅牌桂花如初。有大臣以聞於上。特除知義禁。仍傳曰予欲見之。其筋力若可堪。使之乘馹上來。于時知舊咸謂九十老人。不可作千里行。公奮曰以我爲飾巾待盡者比乎。且吾於先王朝。嘗從下大夫之後。中年以來。一切屛棄荒野。弓劒遽遺。而末由攀號。聖明繼照。而無路仰瞻。今於垂死之年。荷此非常之寵。况聖敎如此。而吾筋力足以堪之乎。諸君第觀我往返。遂振袂登途。旣至闕。上卽引見。命近侍扶入與語。拜起奏對。無異少壯。上尤異之。欲授以正卿。而以時無當窠。遷爲知事。入耆老所。賜二品服。車蓋米布。使伶官隨處鼓樂以娛之。先是肅廟朝有判書臣李光迪。亦以回榜。極蒙優寵。又製賜七言一絶。上旣一遵當時故事。又次韻以賜之。誠曠世之異數也。公旣歸。奉宸章尊閣之。於是向之挽公行者。莫不曰矍鑠哉。是翁也。遂以是年之某月日。擧鄕設酌致賀。又各步韻以獻。伸其頌祝之意。小子於此。別有所區區焉。夫以公令德雅望。釋褐六十年。乃今崇秩之來。特以高年之故。而扶老趨召。只出謝恩之計。則雖其事稀往牒。榮溢昭代。而是豈公平日之所自期者邪。方今治敎休明。耇俊登崇。願公強匙箸。益以自愛。有如異時自上又下安車之徵。卽公百年當復杖而朝矣。于時朝廷之關於大體者。擧其一二而陳於冕旒之前。一以對揚休命。一以自盡素懷。終不爲無日也。公以爲何如。拙詩凡若干絶云。大年崇秩不曾希。積善由來慶自歸。白首重簪丹桂出。也知玆事國中稀。白首登朝豈有希。丹心只欲謝恩歸。龍墀咫尺人扶入。天語從容漏報稀。耆閣登名夢未希。一朝身入畫圖歸。先王舊事今王繼。聖代恩光絶代稀。</text>
<title>山樓小會示諸君</title>,<text>天餉名區本不慳。盡將風物與人看。松杉翳日溪陰重。禾稼迎秋野色斑。危石自支千歲月。曲欄容坐七童冠。靑山影裏遊無盡。每伴漁樵夕照還。沽酒靑銅爾莫慳。白頭須向鏡中看。月開仙桂雲初散。秋入前山葉欲斑。細網新漁多紫鱖。小亭高曾總黃冠。芳筵况有佳賓在。不盡歡娛定不還。</text>
<title>弦齋萍窩 姜公必岳號 兩丈來臨。吟得二首分呈。</title>,<text>落落誰能及。冰壺徹底淸。全家謝京國。卜宅近州城。襟韻寰中迥。文章嶺外鳴。應緣知己少。向我獨關情。菊老芬猶在。萍翁韻更淸。過江憐嶺俗。步月憶京城。晩福兒皆秀。煕朝季已鳴。乘閒來此地。雲水最怡情。</text>
<title>讀金芝山遺事帖。次諸同人韻。</title>,<text>芝老陶門學。眞源遡更親。讀書惟聖訓。結社盡賢人。德行章交薦。絃歌俗自淳。幽光樊叟闡。大筆映千春。</text>
<title>疊步田家雜興八首和趙士威 虎然○幷序○丁未</title>,<text>往在己亥歲。趙士威見我田家雜興八首。深喜其頗有古意。因持歸。未幾爲之盡步其韻。而又疊步之以寄我。其八則狀我閒居之趣。極其蕭洒。其八則自道其懷事。而亦無非襯境眞切語也。余讀之不覺擊節稱賞。固知士威之善於古詩。而豈料其色之蒼蒼。聲之瀏瀏。直欲追躡風騷。以繼陶柳家絶響邪。是非特工於詩。學得其三昧而已。殆其所存。超然有出於塵俗之外者。故流出性情。便自如此。此尤余之所歎服。顧余聲口本甚強澀。自得瓊琚之投。極知其不可無和。而操觚締思。卒未得一句可意。因遂罷休者今已累年矣。比於吟病中。忽復念及。更出士威詩見之。隨意步韻。亦得十六首。一以奉贈。一以自道。亦如士威之於我。而巴人十唱。終不如白雪一曲。士威但取其意而略其詞可也。昔我踰商嶺。東行入川墅。淸流漾九曲。碧峯秀玉女。中有之子居。小軒傍幽圃。於焉暫相訪。留我具雞黍。論襟到夜分。蘿月映檉渚。寥閴四無諠。惟聞搗衣杵。歷歷當日事。至今猶記取。之子味古書。酷嗜如珍腴。芳潤六藝漱。浸涵百家漁。屹彼騷壇上。繡眼以高居。蹉跎命不偶。竆餓到桑楡。雅尙顧自在。蕭灑坐茅廬。春睡本無多。醒來如有呼。分明方寸間。秋月映冰壺。世人多譽子。未必深自識。文愛波瀾闊。詩艶蒼古色。誰知內行篤。本由小心翼。至味晩更得。浮念頓向息。閒把聖經玩。惕若明師側。體驗默有事。誦數也匪直。想當會心處。欣然以忘食。菀彼澗畔松。材堪棟豐屋。匠石久不顧。枝榦空老宿。旣無斧斤伐。况有牛羊牧。淸風生日夕。綠陰散厓陸。始知靑黃文。徒然災好木。却看香葉裏。鸞鳳爭追逐。皎皎江海姿。風埃以外老。簞瓢有時空。自笑是吾道。披卷對聖賢。攬古寄懷抱。擧世溺頹波。抗志獨從好。譬彼秋蘭色。獨秀中原草。臨風嗅其香。親君恨不早。寒貧衆所憂。子獨有餘樂。終年閉戶臥。足跡稀城郭。種秫得數畞。甔石饒秋穫。肯構葺先廬。歡顔同賀雀。吟弄足風月。泝洄有伊洛。雲壑絶點埃。淸氣滿境落。優哉以沒世。餉君天不薄。君家商山裏。族居凡幾畞。婉孌諸趙氏。金昆復玉友。征邁日相勖。異彼業詩酒。先範况森肅。肯容塵軌走。所以吾人質。濯濯如春柳。至道晩更味。往哲怳親牖。永期千載下。垂光侔星斗。我謂君如此。倘許知言否。此道苦難入。重重隔以關。夢覺與人鬼。透得方小閒。靜言念眞工。只在主一間。顧我迄無聞。半生空老山。如君學知方。深造定不艱。力久自有至。且須勤躋攀。曷不惜分陰。君亦非韶顔。我生苦幽獨。終老此別墅。居深性轉拙。有如處閨女。僮僕不見嗔。遊惰以荒圃。秋至薄有收。山果及野黍。前溪日濯足。築室故近渚。晩飯眞當肉。麤布何用杵。思量己才分。寒貧固自取。少小味澹泊。不解羨膏腴。肥魚滿前川。無心事釣漁。此身旣無用。安辭寂寞居。下簾忽幾時。日色已桑楡。出門欲有往。邈矣美人廬。思古實獲心。異世如相呼。婆娑松桂下。得月惟傾壺。山人罕出山。城郭稀相識。攬鏡時自笑。峽氣濃顔色。出語韻乖俗。向人趨未翼。齟齬動招尤。衆訕甘脅息。以玆益思遯。分甘巖峀側。閒隨白鹿羣。友彼靑松直。遊心在太古。鶉居又鷇食。梧桐蔭我庭。薜蘿繞我屋。於焉送日月。獨寐且寤宿。時復墟落間。牽牛隨草牧。睠言彼神州。百年長沉陸。爛爛奎璧彩。照耀惟析木。側聞藝苑士。時哉共馳逐。靑春捨我去。白髮催人老。先哲有徽言。夕死朝聞道。懶惰苦無成。晼晩徒傷抱。幸遇同心子。攜手惠而好。庶於桑楡景。講劘免草草。陟遐懼無日。發軔恨不早。富貴誰爭求。貧賤我則樂。白雲斷紅塵。高岑隔遙郭。谷饒紫芝採。野足香芋穫。盡日坐忘機。滿庭集羣雀。寓目更有書。滿壁皆濂洛。泓崢山水裏。桂花時前落。於焉送餘齡。淸福殊非薄。有屋十數間。有田百餘畞。閒居事耕作。野人時相友。五月炊麥飯。八月釀稻酒。招呼共食飮。盂盤迭奔走。各懷親上意。息我門前柳。農談亦足聽。含笑憑前牖。所願在年豐。米至三錢斗。終年飽無飢。此樂可遂否。大塊逸我老。早脫名利關。靑山綠水裏。贏得一生閒。人間是與非。不入方寸間。獨有憂國念。恐時或虞艱。徒抱獻芹誠。九闕何由攀。淸晨起仰屋。慷慨動衰顔。</text>
<title>余於堤峽歸路。與靑田百畞諸益。或騎或步。共向丹山之島潭。行未到日已暮。止宿村舍。吟成一絶。</title>,<text>暇日尋眞共向南。暮投漁店傍西巖。名區咫尺淸遊阻。孤負今宵月滿潭。</text>
<title>明日遊島潭。用前韻示諸益。</title>,<text>中流叩枻任西南。看盡丹崖與翠巖。乘興更隨雲北去。獨留明月照空潭。</text>
<title>上觀漁臺臨大海。步前韻。</title>,<text>地盡東韓水盡南。翩然風袂上仙巖。莫道斯遊天下壯。眼看瀛海小如潭。</text>
<title>又用前韻。效遊仙體。</title>,<text>鸞笙縹緲下天南。三島羣仙會一巖。笑指蓬萊山下水。邇來三見淺如潭。</text>
<title>是日宿海上。欲觀日出。海上人皆言日出時常爲雲霧蔽隔。非留連之久。不可得見。故悵然有作。</title>,<text>日睨滄波萬里紅。太虛寥廓但泠風。生憎際曉陰雲蔽。未覩金輪出海中。</text>
<title>用前韻賦途中卽事</title>,<text>蘆花楓葉白兼紅。夾道蒼松亞海風。征馬不嘶行旅斷。秖疑身在畫圖中。</text>
<title>滯雨逆旅。翌朝上泣嶺有作。</title>,<text>雲收碧落日升東。步步秋山拂面風。可是天公眞會事。丹楓一夜雨添紅。</text>
<title>觀海歸路。次趙敬哉韻。</title>,<text>朗吟滄海月。飛下碧山秋。更欲天風挾。攜君八極遊。</text>
<title>步潭字韻。贈趙天必 恒復。</title>,<text>剛恨風霜振嶠南。㥘寒無路上高巖。可憐六六峯頭月。夜夜隨人照玉潭。秋風準擬鴈俱南。看盡淸凉十二巖。寄語月山諸老伴。預將壺屐待寒潭。</text>
<title>沙村書堂。邂逅李后山 宗洙。用南字韻吟呈。</title>,<text>夙慕高名動嶠南。湖波遙自隴雲巖。論心此夜無多語。笑指山前月印潭。</text>
<title>用前韻呈金川沙 宗德</title>,<text>晴秋高會玉山南。寥落寒齋傍古巖。共把瑤琴彈夜月。依依九曲瀉淸潭。</text>
<title>懷金直甫有感</title>,<text>地勝猶前日。人亡忽二秋。那堪紫荊下。更把綠樽遊。</text>
<title>沙村逢李致道 埦。用秋字吟贈。</title>,<text>古琴彈不盡。雙鬢颯爲秋。安得隨君去。湖波共遡遊。</text>
<title>到龜湖見申子長。又用南字韻吟贈。</title>,<text>招招良友錦江南。飄拂鳴筇響逕巖。夜話不知牕已曙。起看初日映西潭。聞說新居在水南。小亭蕭洒對幽巖。今行恨未登臨去。會待桃花滿碧潭。</text>
<title>和贈申和卿 鼎五</title>,<text>君家在江曲。蕭灑絶氛埃。夕月鳴琴出。秋山捲箔來。別樽心更話。立馬首頻回。會待春花發。於焉共樂哉。</text>
<title>到漁軒見趙士悅 錫獻。又用秋字吟贈。</title>,<text>請君有聲畫。一寫海雲秋。歸揭山家壁。終年更臥遊。</text>
<title>奉閱外先祖申護軍寄子弟書七幅。言言淸介。不覺斂袵。遂成短律。戊申</title>,<text>若浼專城養。簞瓢舊樣如。庭垂尹母訓。門辟石兒車。玉磬淸堪比。冰壺瑩自虛。家書留野史。辭氣凜猶初。</text>
<title>敬題申參判遺事後</title>,<text>明哲林堂老。卷舒世莫羣。大防元不黨。充國合治軍。容物量如海。急人義薄雲。淸標與炳識。金石不勝文。</text>
<title>步前韻贈申文瑞 致鳳</title>,<text>國士今誰識。山氓與爾羣。蜀中困司馬。關外老終軍。幾日觀滄海。暮年臥白雲。眞工隨處在。努力起斯文。</text>
<title>蓮峯李公家忠臣孝子烈婦死節者前後凡八人。今其旌表之門。在京城紫煙巖之里。且於先王朝御筆親書孝子三世四字以侈其楣。豈非曠世異數哉。顧八門歲久頹盡。子孫之在達官者。與諸宗人合力重建。又蓮峯遺宅。中未免易主。幷爲贖還。於是正郞寅燮氏旣自爲近體一首。以歌其事。而又求和於京外親知。遂綴蕪語。少寓平日景仰之心云爾。</title>,<text>孝忠貞烈各能全。八楔門閭一洞連。駐蹕遺墟傳古事。懸楣御墨似初宣。沁都日赤心猶在。漢北霜淸節更專。喬木近來多雨露。雲孫又贖故廬傳。</text>
<title>敬次易安堂柳公 聖霖 重牢宴韻</title>,<text>平地眞仙在。斯翁偕老康。結褵還少婦。執鴈更新郞。燭暎低頭壁。花明坦腹牀。兒孫齊獻壽。喜氣共春長。</text>
<title>秋日登高</title>,<text>登臨渾若太虛憑。極目遊氛萬里澄。碧落數行歸暮鴈。平蕪一點下秋鷹。丹楓滿壑霞千疊。白石成峯玉萬層。入夜更聞仙梵響。月明臺畔有孤僧。</text>
<title>與卯君遊高塘村共賦</title>,<text>居人共住白雲端。暇日相尋總好顔。牕外霞明俗離嶽。欄頭月出露陰山。泉聲長在疎籬下。秋色偏多老樹間。自是壺中成別界。到來身世一層閒。</text>
<title>西行登異富嶺。望三角山。己酉肅行時</title>,<text>岧嶢三角俯神都。鳳舞龍飛鎭八區。南漢城邊初北望。鬱蔥佳氣半空浮。</text>
<title>入京宿城內</title>,<text>龍盤虎踞帝王州。聖繼神承億萬秋。南北久無煙火警。九街盡是太平謳。</text>
<title>謝恩後口占</title>,<text>恭承恩綍起雲蘿。千里神京望不遐。誰識延英門外席。相傳七代拂烏紗。</text>
<title>吟贈柳直長天瑞 範休</title>,<text>自憐羊質草間宜。閒臥春山不記時。堪笑傍人妄指點。錯敎人道虎文奇。虛譽無端向我施。應緣深伏未能知。今來好把眞形露。從此時人肯見欺。</text>
<title>以金吾郞謝恩。卽日渡江還山。率爾口占。</title>,<text>寢郞踰月上金吾。不次殊恩曠世無。慚愧微臣才力乏。謝恩當日退江湖。</text>
<title>百弗庵崔先生旣沒之五年庚戌。方伯以孝聞。上命旌其閭。特贈左承旨。是年三月初七日。幷行揭楔焚黃之儀。道內章甫齊會。旣卒事。相與拈韻賦近體。以致尊慕慶幸之忱。余亦次呈。</title>,<text>昭代名儒間世眞。異恩連下九重宸。故閭特表緣能子。華秩追加爲勸臣。溢巷佩衿瞻縟禮。滿樽花月屬芳辰。了知紫誥兼丹楔。長帶榮光萬古新。</text>
<title>聾淵精舍。次諸同人韻。</title>,<text>漆老藏修地。聾淵蕭灑亭。瀑將塵語絶。巖戴屐痕靑。仰面看雲峀。端襟坐水欞。先生如復見。明月上東屛。</text>
<title>將出聾淵洞。詠懷作一絶。</title>,<text>春風攜手到漁磯。看盡仙區朗吟歸。千古龍門嗟已遠。爲誰今日奏瑤徽。</text>
<title>李德懋 敬儒 見訪拈韻共賦</title>,<text>東城李處士。春日碧溪源。流水八九曲。桃花三兩村。人閒鳥下砌。山近鹿遊園。主客澹相對。不知林影昏。</text>
<title>又拈樵字 二首</title>,<text>自憐霜髮老漁樵。春盡仙源斷客橈。正憶高標霞皎皎。忽驚斜日馬蕭蕭。到來山影沿溪碧。坐久松花滿地飄。細雨殘燈終夜話。寸心千古共迢迢。暇日溪山問答樵。興來時欲動王橈。喜看夜雨霑杞菊。愁聽西風變艾蕭。丹壑送年吾髮皓。靑雲指日子纓飄。三宵晤語知難得。一別山門路更迢。</text>
<title>贈別德懋 三首</title>,<text>南國騷人問孰賢。東天奎彩爛相連。丹墀策屈三千字。素牘詩盈八百篇。幾世過江因住著。有時尋壑暫盤旋。莫嗟聖代將虛老。早晩風期自日邊。東人猶道尙書賢。經術詞華奕世連。我欲贈君靑玉案。世多傳爾白雲篇。城陰閉戶看書臥。峽裏騎驢覓句旋。剛恨雲山隔萬疊。謾敎魂夢到君邊。吾輩文章爾最賢。從來白璧幾城連。匣中未試衝牛劒。嶺外相傳詠鳳篇。負郭桑麻春雨細。滿園花竹小車旋。願君努力崇明德。直到秋霜落鬢邊。</text>
<title>黃君叔璜 磻老 見訪。拈韻共賦 二首</title>,<text>步壑神初爽。緣溪興轉飛。竹凉風灑面。松偃露霑衣。澗草斜連砌。巖雲細繞扉。坐聞山鳥語。色色盡天機。得得乘幽興。策驢來若飛。桐花飄酒席。松子落人衣。月榭何須燭。溪齋不用扉。白鷗波泛泛。與爾共忘機。</text>
<title>玉洞秋夜。次同人韻 二首</title>,<text>鼎坐華山下。相看髮俱素。綠酒三兩杯。放歌秋天暮。天秋木葉下。峽冷波光素。佳期不可孤。澹月又生暮。</text>
<title>林千石臺</title>,<text>麗運無那聖運開。忠臣來死此荒臺。英靈不與寒波逝。應抱孤琴故國廻。</text>
<title>宿般若寺</title>,<text>暮投般若寺。寺在碧溪濱。月檜風篩影。秋山雨洗塵。佛龕香氣滿。御筆瑞光新。夜話竆朝旭。平沙鴈已賓。御筆卽宣廟筆也</text>
<title>姜淸之 世白 見訪。仍阻雨水。拈韻共賦得若干首。辛亥</title>,<text>愚溪十二曲。曲曲畫圖新。綺老元遺世。桃源不辨春。秋風騎馬客。明月倚樓人。一笑靑山影。蕭然兩角巾。紅蕖時節碧梧秋。風雨蕭蕭一望愁。會待月明天朗夕。孤舟共泛大湖流。夜久稀星乍有無。月移山影到庭梧。箇中眞趣無人會。彈罷瑤琴倒玉壺。垂老親朋夢更頻。淸秋高會興添新。山含雨色渾如畫。石潤苔花却似春。對酒堪爲忘世客。臨流共作洗心人。柴桑二仲君還是。好把荷衫對葛巾。</text>
<title>次柳公 長源 東巖亭二十景韻</title>,<text>龜峀穹然擧其頭。宛從洛水下。了知聖王瑞。不獨出於夏。東屯俯野形似突。隔市勢故峻。天合曠奧境。任翁看一瞬。西崦白日行不停。東升已西迫。志士望嵫崦。寸陰當更惜。山泉齋㶁㶁山下泉。淸繞丈人室。觀象以果育。德行宜其實。養正齋吾聞學公徒。其中多英姿。了知養正餘。賢才出於玆。獨梅園獨立吐瓊葩。孤潔梅中寡。應爲主人同。故傍寒牕下。雙竹塢愛爾玉貞姿。託根在深樾。歲寒無人識。雙翠獨凌雪。壎箎巖二老好巖居。同登不待約。天公眞會事。雙峙可坐石。晩對巖日高苔露晞。晩對勝早對。想有石角松。歲寒添風裁。香遠塘綠水吐紅蘂。盈盈階下塘。最憐明月夜。風送數莖香。栗社嘉木森成行。奇巖下布棊。綠陰拾紅實。爽體兼療飢。菊砌陶令採栗里。屈子餐湘濱。未若東巖老。忘世與作鄰。柹林世人貴柹木。皆爲實可食。我獨愛此木。君子所偃息。桃板可憐澗邊桃。繞亭開滿山。落花亦有意。不肯出人間。柳堤搖艶長堤柳。金枝日日抽。東風多氣力。吹發萬千株。棃亭滿開白雪花。四覆蒼苔榦。秋實又自佳。霜濃金色爛。望遠臺迢遰絶氛埃。微茫見嶼浦。歷歷眼中景。爭奇不暇數。東川鄒聖喟源泉。魯叟歎逝川。道體本無息。于玆可探淵。風詠臺春風古臺下。潭水碧漣淪。了知箇中趣。無限詠歸辰。岐山東國多岐山。未聞靈鳥戲。丈人今在玆。方信鳳已至。</text>
<title>望弄淸臺有感</title>,<text>古道逶迤草樹荒。斜陽駐馬獨彷徨。堪憐一曲臺前水。千尺奇巖倒影蒼。</text>
<title>嵒院奉別趙靜窩丈 錫喆</title>,<text>出門送杖屨。悵望立移時。篋有了讎帙。牀餘未講詩。黃花依砌冷。明月上梧遲。勝會知非遠。還如隔歲期。</text>
<title>次前韻示同志諸公</title>,<text>俎豆明宮日。絃歌會士時。陶門千古訣。臺老百篇詩。精硏須到極。細校莫嫌遲。努力尊斯道。流傳永世期。</text>
<title>李仲章氏聞余在嵒院。委來相見。遂與共次前韻。以道驩喜之意。</title>,<text>西歸憶何日。東望恨多時。歷路曾摻袂。留箱只別詩。停雲吟不盡。流水奏常遲。失喜逢今夕。無期勝有期。</text>
<title>贈別李仲章</title>,<text>翁與文俱老。行休獨任眞。軒天起談論。傾峽瀉精神。邂逅因牽袂。齊明共整紳。臨分贈佳句。白璧未爲珍。</text>
<title>關雨縣村。思親有作。</title>,<text>夢罷家山隔杳茫。客牕中夜起彷徨。無端上彌旬雨。添得愁人兩鬢霜。</text>
<title>聞姜淸之登第。次申和卿韻擬贈。壬子</title>,<text>雪鍔靑萍吐紫烟。龍光直射斗牛邊。誰知變化飛騰日。只在陶山試士年。</text>
<title>月夜聞蛩音四起。謾發詩興。次晉兒韻。</title>,<text>色色乘秋化。凄凄竟夜吟。冷烟殘郭底。落月小庭心。定爲天機動。偏憐露氣沉。羇人將懶婦。幾箇感斯音。</text>
<title>和贈丁思仲 志永○甲寅</title>,<text>感子西歸路。重尋絶峽居。爲先能事畢。嚮道一心餘。明月樽中酒。孤燈牕下書。不愁千里別。東洛有新廬。</text>
<title>卽事</title>,<text>泉聲嶽色摠堪詩。竹籟松陰更絶奇。夢罷羲皇無一事。臥看天末去雲遲。</text>
<title>和寄德懋</title>,<text>懷人欲有贈。盡日采瑤華。白雲千嶂外。何處是君家。</text>
<title>余聞聞喜山水多絶勝。欲一遊賞久矣。甲寅淸和。友人南宗伯邀我共遊於其別庄仙遊洞。振袂入杜陵。聯鑣作行。宗伯之弟朝伯。余之季兒象觀偕焉。自陽山歷內外仙洞及巴串龍遊諸勝。只得若干首。方欲追賦其景物。而恨無起余者。適會文瑞來到。遂與共賦。</title>,<text>陽山洞口。口占次朱子雲谷雜詠第一絶韻。暇日挈良朋。尋眞入深谷。翳然林木下。散坐忘幽獨。夜遊巖明月白石灘。徹夜響崖谷。崔仙去不歸。今我來遊獨。曦陽峯半空先得旭。萬里臨暘谷。嶠南衆石峯。奇秀曦陽獨。陽山寺伽藍創新羅。千年此山谷。莓苔衆碑文。最古孤雲獨。白雲臺白石瀉白水。瀅澈白雲谷。此心亦虛白。同爾惟我獨。仙遊洞名區一失主。百年爲空谷。南君有仙骨。餐霞此中獨。靈槎石若其不可泛。胡爲乎谿谷。我欲乘之去。滄洲訪道獨。鸞笙瀨寥亮紫鸞笙。云出此山谷。四顧寂無人。聲在瀨中獨。玉舃臺仙人留玉舃。傳聞於此谷。求之不可得。怊悵立焉獨。濯纓潭一道滄浪水。淸澈流深谷。懷彼濯纓人。與世推移獨。觀瀾臺靈源竆不得。徘徊流水谷。忽觀湍急處。其本始悟獨。洗心臺秋陽江漢水。邈矣猗蘭谷。爽心忽有地。洗我此流獨。詠歸巖沂水與舞雩。豈必勝此谷。詠歸自有樂。莫敎點也獨。內外仙遊洞天作靈仙窟。分置內外谷。萬物皆有對。名區宜不獨。龍遊洞可怪龍遊處。石形詭滿谷。亂印盤屈痕。也非一鱗獨。龍湫沉黑若無底。風雷時動谷。借問天飛物。胡爲久潛獨。</text>
<title>仙遊洞卽景。次雲谷第二絶韻。</title>,<text>盡日坐山間。衣袂滿空翠。返照入淸溪。林巒更幽麗。</text>
<title>又疊</title>,<text>終古石霏紅。一春山積翠。玆景已娛人。流水又何麗。</text>
<title>仙遊洞次宗伯韻 二首</title>,<text>杖藜入仙洞。逐境行不歇。沿溪一水石。互改形聲出。入矚領不暇。靜聆吟爲輟。徘徊指點間。未覺移午日。轉入洞天深。若與人世絶。山靈莫相嗔。吾已謝簪紱。窈窕仙峽裏。淸水與白石。激觸宮商音。漱雪瓊瑤色。盤陀與澄澈。曲曲靈源適。丹霞滿洞天。玄鶴棲崖壁。萬狀各幽絶。人寰爲永隔。古來高蹈士。幾人恣遊歷。有美南宗伯。於焉晩栖跡。一筆寫眞境。寄我和韻覓。諷誦口生香。怳嗽靈漿液。</text>
<title>龍遊洞石形之詭怪。南宗伯以爲非龍遊所致。乃造化自然。作辨破詩累十句以示我。其言固不爲無見。而余意天地間物理無所不有。亦難以一槩論。故反其意。又作此詩奉寄。</title>,<text>世傳龍遊洞。宛有龍遊跡。我嘗往見之。乃在一巨石。石色皓而潔。廣袤亘一谷。上承淸溪流。下臨深潭碧。異哉磅礴面。詭狀不一足。或陷甕盎若。或窪釜錡若。若臼復若槽。間或徹底坼。若此者無數。凹凸又回曲。云是百千狀。摠由龍戲躍。我始亦不信。玆事誰目擊。天下堅硬物。莫與石相敵。龍雖變化神。安能便革易。靜思忽有悟。厥理殊明白。石是土之骨。龍乃震方木。從來木於土。其克不費力。尋常引根處。穿石如無隔。矧玆四靈一。木精稟所獨。聞其經行時。遇石初不覿。若從虛空過。少無拘礙著。譬彼水中魚。水本不入矚。譬此氣中人。氣初不形目。故能遊此石。貫穿惟所欲。歷歷盤屈痕。大小皆眞的。大而甕與盎。認是當脅腹。小而釜與錡。認是當趾蹠。臼爲淺下爪。槽爲深沒脊。若其徹底坼。是自潭出入。况其身所經。與夫足所攫。石理皆細膩。圓滑無稜角。若非鱗甲痕。誰能任鍊削。我故爲之說。間復形詩牘。南友見而笑。騁辭極辨析。謂言萬有形。摠由水蕩激。金剛誰彫鎪。叢石誰鏤刻。維彼木假山。亦緣濤沙齧。大塊本多般。龍變逞不得。深感故人論。據常向我勖。顧惟天地間。物理難盡識。鑠物莫如火。火鼠獨不鑠。縮物莫如冰。冰蠶獨不縮。金鐵天下剛。井犴還能食。鹽鹵天下鹹。槖駝還能喫。猫溲利滲壤。尋丈透一瞥。蟾肪利切玉。所著皆成劈。象骨遇鼠破。虎齒咀雞豁。剛石値羚角。隨擊碎如屑。針爲磁石引。無異絲聯絡。芥被琥珀拾。亦似膠點綴。銅與胡桃嚼。不殊鉛柔弱。千奇與萬怪。欲數煩更僕。徐而究厥故。要不出五賊。五賊播萬物。動有相消剝。水旺則火死。火盛而水涸。奈何木精龍。土精獨未克。吾觀龍變化。靈怪信莫測。風雲特地乘。光景暫時伏。霹靂與涷雨。頃刻任揮攉。勢足翻江河。力能摧山岳。想像蜿蜒體。連抱圍絜百。屈曲如偃松。伸長如直柏。第以象類觀。分明木之族。太皥一元氣。於焉都鍾毓。未論甚麽物。所過誰扞格。矧玆所謂石。本是土凝結。人看極其頑。龍視元無物。著處便成虛。其跡斯奇特。或疑龍之遊。計必今猶昔。如何天下石。更無形變革。此亦未之思。今時異開闢。彼其縱鱗處。於古是大壑。一自變桑後。四洋乃其宅。了知洋中石。靈跡動千億。或疑龍之遊。土壤亦穿歷。不聞土壤上。云有跡可覓。此亦未之思。軟脆殊堅確。彼其奮身地。平陸陷爲澤。縱使有其痕。無奈卽虧缺。豈若留於石。終古不曾泐。抑子水齧論。說理猶未洽。維昔鴻濛初。水固寰宇溢。不識當此時。獨無火烈烈。混沌方欲判。査滓漸重濁。箇中水與火。震盪不相射。陰陽迭用事。升沈各效職。燥氣騰而上。山嶽遂峭拔。濕氣潤而下。江河遂蕩潏。故彼衆山形。尖者若火列。其以石爲峯。冞見燥之極。骨立初無肌。豈盡水齧食。玉鏤與繩削。非但水磨觸。天規與地矩。高下森交錯。晦翁波浪譬。只據山勢說。盍又就上面。周徧究細密。水說固當存。火說亦難闕。一瀜而一結。萬有斯成質。今曰皆於水。無乃失偏僻。大抵造化妙。盡由五賊出。雖動物所爲。亦造化所設。龍過石變形。是亦其理一。願君且深思。我言難終斥。</text>
<title>次寄鄭孟陽 翊東</title>,<text>瞻彼蒼梧虬。養靈異凡鱗。如何未變化。乃在九淵漘。之子雖被褐。蔚爲名勝倫。夙昔飽華聞。引領頗勞神。邂逅漆溪上。於焉識面新。天然儒雅姿。端拱坐朋茵。腹中富文學。斂若持虛囷。隱隱眉睫間。精彩露其眞。了知方寸裏。亦應無點塵。譬如雲間月。漏光照四鄰。眄睞情已輸。不待談言陳。居然飮我和。惠風來泗濱。默幸得良友。庶幾輔我仁。維時春屬暮。花發水淸淪。聯翩入八公。嘯詠度兩晨。驩娛未渠央。各自旋車輪。一別杳前期。悵望徒嚬呻。得此瓊琚投。寄意何重珍。得詩如見人。蹶起更整巾。瑩朗滄海珠。璀璨崑山琪。點綴以爲詩。寄我者其誰。睠言彼泗水。道路阻且巇。有美鄭孟陽。百里視階墀。樗散不我棄。塊蟄不我疵。念我衡門下。棲遲以樂飢。慇懃勸加餐。曰有煌煌芝。世旣不汝以。退藏固其宜。屬此晩暮境。志節宜更砥。周孔及關閩。仰止皆吾師。努力崇明德。溫恭以爲基。餘韻倘能理。瑤琴當抱隨。深感故人意。大異流俗知。顧無塞望路。將奈非令姿。</text>
<title>李友通彥將往楓嶽。委到山中。要余傡轡。而余是未疫。又九耋親下。則其勢末由也。魂往形滯。恨其如何。遂以近體。略道此意以贈。</title>,<text>望星村裏七旬翁。閒靖襟懷澹雅容。了得淵源通紀草。攜將汗漫遠遊筇。雲收露岳三千丈。玉立金剛萬二峯。愧我遐觀違素計。春風未躡故人蹤。吾聞世有大人翁。方寸恢恢宇宙容。博物不曾煩出戶。遊方何必費攜筇。坐看南北東西海。臥賞衡恒泰華峯。此意想來應自失。遐蹤恐未勝潛蹤。</text>
<title>送郭生柱南歸達城</title>,<text>感君攜笈訪幽棲。三夜孤燈話佛廬。槐老有孫傳舊業。柳湖開社卽遺墟。琴彈古調聲猶澀。劒試新磨術暫疎。努力眞工須及早。莫將餘事費居諸。</text>
<title>將遊俗離。文瑞先到。共待杜陵諸益。乙卯</title>,<text>仙山擬踏彩虹橋。暇日呼朋不計迢。綠綺琴從吟處動。水晶峯入望中高。經春物色紅餘壁。趁約朋心信勝潮。此去雲林皆洞府。不須前路問漁樵。共扶藜杖步苔橋。盡日停雲入望迢。佳約丁寧攜手到。仙緣早晩御風高。鸎將好語初求友。月吐淸輝漸應潮。也識故人來不遠。行塵且問北山樵。</text>
<title>步前韻詠卽事</title>,<text>花盡溪頭柳暗橋。山光隱隱水迢迢。行逢錦壁看雲起。坐對瑤棊到日高。簷燕乘風來遠墅。澤龍經雨戲新潮。漁竿付與家僮去。時見歸跫雜暮樵。</text>
<title>用前韻促山行</title>,<text>聞說淸溪十二橋。仙山此去不曾迢。莫謂淸都元絶俗。且從平地漸登高。胷襟好盪重霄月。眼界旁通大海潮。暫住靈區移白日。歸時定見爛柯樵。</text>
<title>淸溪寺步南友韻</title>,<text>亂峽淸溪束。幽蹊古寺竆。千章圍院樹。萬仞壓簷峯。佛有金身儼。僧無貝葉通。偶因離嶽路。經過費鞋筇。</text>
<title>山城次南友韻</title>,<text>峽開京路直。此地設關當。禁旅林空密。生戎葦豈防。成臯兵易過。潭毒敵還傷。古壘基猶在。雄圖憶濟王。</text>
<title>發淸溪向俗離。途中次前韻竆字。</title>,<text>晩發淸溪寺。行行日力竆。參差聞谷鳥。濃淡見雲峯。細雨從衣濕。深林喜路通。忘勞踰絶險。仙嶠健吾筇。</text>
<title>望俗離次宗伯韻</title>,<text>崎嶇歷盡亂山間。遇著平蹊步暫閒。忽見玉峯無數出。催鞭征馬共歡顔。瓊岑十二玉霄間。宛似羣仙列坐閒。應識我曹多逸趣。故褰雲霧露眞顔。</text>
<title>詠俗離次前竆字</title>,<text>暇日仙山入。尋眞興不竆。人行琪樹影。僧住霱雲峯。寺蹟千般怪。巖臺四望通。觸眸渾可喜。指點數移筇。</text>
<title>五層殿</title>,<text>碧殿無端起五層。飛甍直欲絳霄凌。剩藏八萬圓通字。高掛三千普照燈。一柱當中撑宇立。四簷環外逐楣增。閣成也識邦虛耗。猶道扶衰佛力能。</text>
<title>銅柱</title>,<text>龍宮卓立柱。千尺盡靑銅。層疊成空裏。孤高出峽中。老苔封冷氣。危鐸語微風。應有遼陽鶴。翻飛下遠穹。</text>
<title>鐵鑊</title>,<text>廓落一巨鑊。軒皇鑄餘鐵。若非烈山燄。安得恁瀜結。</text>
<title>石槽</title>,<text>可容萬斛槽。誰鑿一巨石。竆宙歸無用。虛勞笑往昔。</text>
<title>水晶峯</title>,<text>硉矹仙山第一峯。靑天削出玉芙蓉。月從壁後弦常礙。日向巖頭午已春。面作層丹終古渥。氣成浮翠四時濃。朅來不得登臨見。歎我衰年腳力慵。</text>
<title>龜形巖</title>,<text>聞說龜巖在此峯。穹然玄甲宛眞容。華人斷頸緣謊說。東釋黏頭有罅縫。仙岳毓淸塵豈汙。玉靈探寶理無從。從君我欲民風卜。聖代何時罷佛供。</text>
<title>石門</title>,<text>夾路峙雙石。交頭作一門。開當林澗入。通許井參捫。苔淨時眠鹿。蹊幽但過髡。名山無盜賊。終古闢黃昏。</text>
<title>天王峯</title>,<text>億丈崔嵬入九天。上頭應集玉京仙。凌摩斗極精神溢。吐納雲雷造化玄。湖嶺萬山皆眼底。海門千里似身邊。憐君向北頭微俯。長爲神都拱揖然。</text>
<title>福泉寺</title>,<text>山腹涓涓一眼泉。僧瓢日酌佛盂傳。金縢盛跡留於萬。石築神功閟大千。勝地空多開絶峽。上方無復有高禪。至今士女來祈福。燈燭年年繡榻前。</text>
<title>中獅庵聯句</title>,<text>縹緲奇庵曠奧兼。一山形勝滿虛簷。宗伯。 巖前絶壑開還擁。天際遙峯聳更尖。花待淸遊開樹晩。月憐遐眺掃雲纖。士仰。 丹藜共向文臺去。會酌甘泉渴喉霑。伯。</text>
<title>文藏臺 二首</title>,<text>萬丈文臺上。登臨眼力竆。天邊明滅海。雲際有無峯。夢與天官接。呼應帝座通。泠風生兩腋。飛下不須筇。中天削玉聳危臺。四望雲山蟻垤堆。勢若鰲頭撑極立。狀如仙掌向空開。盤陀可設千經席。瑩滑初無一點苔。離岳擅名都是物。化翁眞箇巧成裁。</text>
<title>金剛窟 二首</title>,<text>谽谺神窟號金剛。寄在仙山第幾岡。斜納日光明一半。鎭噓山氣滿中央。穹臨憇客高簷宇。響答流泉動羽商。也識霏微香霧裏。誦經僧去有藤牀。穹宇能容丈六金。試窺晴晝亦陰沉。解敎雲霧生終古。疑有龍蛇蟄至今。苔露常滋光似錦。松風滿受韻如琴。堪憐浩刦靈通竅。留得當年混沌心。</text>
<title>次崔侍郞 光璧 二友亭韻</title>,<text>幽居卜得好溪山。亭在紅流翠壁間。過客亦尋花逕入。主人時著錦衣還。種來福德天無厭。露盡淸奇地不慳。也識終年高臥處。閒情不與世情關。</text>
<title>贈柳敬甫 栻</title>,<text>愛爾眞工慕聖門。下帷終日不窺園。看書洞辨精微義。望道期探活潑源。定有鬼神臨在室。豈應膠漆尙餘盆。最憐家計竆偏甚。料理生涯分外煩。</text>
<title>送南損齋遊楓嶽</title>,<text>蓬萊仙子久相招。愧我塵緣尙未消。白玉峯巒吟外聳。碧雲環佩夢中搖。他年未卜今年已。千里翻成萬里遙。不識海山明月夜。玉人何處獨吹簫。金剛阻賞古多然。堪笑吾儂妄自憐。魯叟泰山非著意。晦翁南嶽偶隨緣。牕前絶澗流千里。簷外孤峯碧萬年。若得箇中仁智樂。風光隨處浩無邊。</text>
<title>次柳氏同源亭韻</title>,<text>柳家亭子號同源。花樹年年會衆孫。共抱陶琴親誼話。更將蘇譜孝心論。泉從一壑分流遠。山落千支特立尊。敦族只緣能念祖。也知華額卽名言。</text>
<title>觀歷代圖像有感識之</title>,<text>古人誰恁畫龍眠。曠百儀容尙宛然。向若寫傳先妣影。豈悲全昧到衰年。</text>
<title>次贈張士悅 敬穆</title>,<text>不向雲橋訪石橋。幽情眞與世情迢。靑萍閟匣鋩虛利。白雪流空響自高。竹牖政憐明早旭。蘭舟仍欲放春潮。知君剩會丸中意。說與溪漁對野樵。</text>
<title>贈柳柳下皥汝 象春</title>,<text>翁昔寓武夷。有如羈棲鳥。一瓢度歲月。春花又秋草。睠言懷故里。喬木森連抱。歸去河之曲。河水流未了。</text>
<title>是年七月。自上特拜臣持平。斯誠萬萬意外。方將瀝血控辭而未及封疏。又以越三月十九日。致祭于先祖。御製褒揚。極其備至。尤是曠世異數。惶隕感泣。當復如何。於是遠近士林皆齊會。以觀盛儀。而李君升培賦一律。遂次其韻。以道區區之忱。丙辰</title>,<text>紫宸香祝白雲隈。喬木陰中廟宇開。天翰特垂華袞奬。嶺儒爭覩縟儀來。黃花浥露依閒砌。明月終宵滿古臺。此地驩遊皆聖渥。呼嵩共醉酹賢杯。</text>
<title>玄谷李老士協 世瑍 贈我一絶。致意自別。遂步和。</title>,<text>愧將樗散荷旌招。揣分惟宜老巷瓢。最是美人忘不得。夢魂長入九重宵。</text>
<title>次故孝子蔡同樞 泂贈水部卿焚黃時韻</title>,<text>正卿褒贈迥超人。至孝分明下燭眞。感物幾多王鯉躍。致祥非獨董雞馴。令名一世靑衿聳。聖渥千秋紫誥新。也識行源惟盡分。自然陰騭有明神。</text>
<title>盧子能 啓心 至。滯雨山樓。共賦愚巖。</title>,<text>萬古默不動。無人測範圍。形傴疑拱揖。像儼若裳衣。確爾當夷險。渾然絶是非。排瀾山得力。永免土崩歸。</text>
<title>又拈七律 二首</title>,<text>數日山牕笑語溫。淸晨燕坐到黃昏。衝星古劒腰間吼。傾峽秋濤筆下奔。且喜深燈論好抱。莫愁寒雨掩衡門。誰憐我友懸弧夕。慰得羇懷只一樽。寥落空齋一事無。白頭攲枕夢唐虞。潛蛟得雨鱗將化。老鶴經秋骨更癯。玉帛無端吾實懼。湖山有樂子何憂。却看素業俱難了。更惜光陰似水徂。</text>
<title>卽事次友人韻 丁巳</title>,<text>陽阿綠草細如絲。漸向風輕日暖時。映箔山光皆活畫。滿林鳥語摠新詩。坐看流水心無競。步逐閒雲意共遲。好是春臺無限景。與君遊賞百年期。</text>
<title>上同源亭次帖中韻 時在辭職未遞中</title>,<text>疊嶂圍孤亭。到來添隱情。猶嫌蹤跡露。未敢便題名。</text>
<title>卽景</title>,<text>野棠花傍海棠花。白白紅紅映岸沙。莫道幽居無寶障。天敎錦繡繞吾家。一夢淸溪萬樹花。錦波流盡但明沙。可憐數朶前階藥。留得春光滿我家。</text>
<title>卽事</title>,<text>落盡桐花又芍花。悄無遊屐到溪沙。今宵好月猶孤賞。剛恨良朋隔嶺家。偶下前溪步落花。仰看雲壁俯苔沙。更隣隔浦斜陽外。一抹靑煙起數家。</text>
<title>遣憫 二首○幷序</title>,<text>余以持平被召者三。而連上疏不出。今閏六月初一政。除海西之康翎縣。上敎若曰似此地處。先試吏事。自昔伊然。况南臺異於抄選。則不爲應命。事未前聞。大關後弊。亦宜有補郡之擧。今日政差送於準瓜守令。一以試吏事。一以存古規。蓋聖意必欲試用微臣而有此傳旨。然余無可施之才。九耋病親下。陪往與舍去。俱無其勢。反復忖量。萬無承膺之望。但上敎中補郡二字。帶得譴責之意。故惶悚之極。不敢更爲盤礴。遂欲黽勉出肅。而一出山門。步步皆是羊腸。沿路忌疾又熾。以嶺以湖。無非犯危之地。於是遠近有識之爲我謀者。咸一辭言補外者。乃自上直命補某邑。而促令發行於當日之謂也。若此者固不可違越。而今此傳敎主意。在於試用。且使之依例備望。而方爲落點。所以待之之道。自異於他。則中間雖提不應命一節。微示未安之敎。非眞補外之比。奈何欲輕動。以取無限狼狽乎。今縱依舊不出。決無以慢蹇獲罪之慮。莫如將病親難離及梗路難犯狀。送人呈故於該曹。待其草記入啓後。處分如何。而隨宜處之。又曰今日出處。非獨爲當人一身之事而已。下則吾黨之所顒望。上則聖主之所眷念。而其關係實有甚重者存焉。尤不可率爾而爲之也。交挽互止。不啻若自己當之。余惟諸有識所以爲我謀者。皆出於血心赤衷。使其於道理。有毫分未盡。豈容如是乎。且以余萬不近似之物。守分丘園。畢命松楸。期作明時廢棄之物。卽其素志。而目前難動之勢。又如上所云。則從輿論姑停其行。而呈該曹亦合於逡巡退聽。以遂本意之道。故趑趄而不果發。因決呈故之計。而夜分獨坐。覺甚愁絶。謾以近體。自道其懷事。王命三違日夕憂。鬢霜非是爲閒愁。臣辜自識逃難得。聖渥那知降不休。紫誥遠除黃海邑。白雲深鎖碧山秋。微軀已分林間伏。叵耐天西去作州。謾說江湖退亦憂。一年長爲自家愁。虛名溢世猜應至。誤寵加身免合休。南峀轉佳元亮夕。西風早起季鷹秋。平生不作懸刀夢。堪笑傍人賀得州。</text>
<title>簡臨齋偶題 時換授咸昌。令卽赴任。</title>,<text>強策微軀做薄宦。簿書終日未能閒。分明一種黃金菊。不及山中靜坐看。</text>
<title>次竹下李仲章韻贈別</title>,<text>白髮三秋後。靑燈一夜中。明朝不可憶。君復江東。</text>
<title>送趙學孫歸英山</title>,<text>牢落心懷許爾知。那堪逢處卽相離。官樓送罷寥寥坐。目斷天邊下鴈時。</text>
<title>書懷</title>,<text>板輿便奉日朝三。荷得殊榮最嶠南。邑事關心無早夜。官湌入口任酸鹹。盈階紫菊休登詠。抱牒黎元許盡談。待罪幾時能奏效。撫軀徒切聖恩銜。到官秋序已經三。葉盡東流鴈盡南。身外榮同空裏幻。世間味似水中鹹。弛張自我眞心做。毁譽從他衆口談。自幸居卑無重責。莫言都尉遜臺銜。月檻寥寥對影三。美人回首隔天南。榮途試軔榮還懼。苦海移舟苦更鹹。丹悃只緣宸眷激。素襟難與俗流談。朝來賴有西山爽。滿袖晴嵐旭照銜。</text>
<title>又疊</title>,<text>四達曾無十里三。邑殘民弊最山南。農因筆吏偏多稅。食賴鹽商或有鹹。織路朱軒多急令。訴庭黎首少眞談。箇中爲政誠難事。底使威恩畏且銜。</text>
<title>李景霖 英鎭 見訪賦前韻</title>,<text>嶺中冠冕十居三。地氣年來自北南。製錦邑多分巧拙。和羹廊有作酸鹹。百年地僻通京邸。千里神交若面談。蚊力此時山莫負。聖恩圖報百憂銜。勸君金屈兩仍三。一別他時各北南。疇昔兒童成老大。幾年身世免辛鹹。范公不與幺人接。坡老何須鬼妄談。下榻論襟亶有意。老夫休說帶官銜。</text>
<title>卽事次賜祭時韻。示再從參如。得魯</title>,<text>蒼然喬木燕溪隈。柯葉逢春次第開。杜子家中宗武出。謝公池上惠連來。文鋒會辦屠龍手。墨壘行高戲馬臺。聞說年前厓老後。黃封連醉九重杯。</text>
<title>次雲巖吳侍郞 大益 寄贈韻。並步其九曲十絶奉呈。丁巳</title>,<text>問翁出處果如何。晩歲高情早歲過。一枕仙區閒日月。孤舟宦海半風波。靑春事業峨朱笏。白首衣衫剪碧荷。和得櫂詩吾豈敢。爲公淸致漫成歌。九曲歌首絶玉立層巒面面靈。丹丘爭似武夷淸。櫂歌一闋賡千古。九曲瑤溪更有聲。一曲 大隱潭終古靈源斷客船。亂峯叢石擁回川。應知大隱屛前月。來照淸潭一帶煙。二曲 黃庭洞朝辭紫陌入靑峯。金骨居然作道容。莫怕黃庭消息漏。洞天雲物鎖重重。三曲 水雲亭岸上孤亭似艤船。厓翁遺墨宛當年。秖今雲水猶依舊。幾箇遊人最解憐。四曲 鍊丹窟天生靈窟四圍巖。無數琪花影覆毿。聞說仙鑪丹已熟。羽人何日下瓊潭。五曲 道光壁山人得道道機深。噓出金光滿碧林。欲識箇中眞意象。千尋丹壁映潭心。六曲 四仙臺白石層臺傍碧灣。霱雲多意掩松關。此中不減商山樂。一局瑤棊盡日閒。七曲 舍人巖蒼厓如削立淸灘。曾得高人一陟看。影落波心流不去。依然遺躅鏡中寒。八曲 桃花潭碧桃影下小潭開。春色年年鏡裏廻。莫遣飛花隨水去。恐人尋得武陵來。九曲 雲仙洞白雲仙子去飄然。此地空餘碧玉川。翁與白雲來作主。仙人依舊洞中天。</text>
<title>丁巳除夜書懷 三首</title>,<text>明發楸齋了不眠。昊天哀淚更潸然。誰知不肖懸弧歲。自是先慈屬纊年。泣盡昏昏取一眠。夢中冀得拜依然。終宵蝶翅飛閒處。覺後徒增痛百年。也共他人食又眠。獨居無日不悽然。此生永昧先慈面。只佇黃泉得拜年。</text>
<title>泣弓有作 壬戌</title>,<text>明聖先王舜禹宗。卅春仁化浹人胷。翔潛各使天然在。鉅細咸敎宇內容。八域秖今同泰石。萬年何事屬喬松。孤臣血淚垂如雨。目斷雲鄕倚暮筇。江漢嗚嗚日夜宗。泣弓餘淚尙沾胷。耳邊怳若聞天語。夢裏依然拜御容。雲暗華城空鎖闕。歲淹仙寢已深松。春來花柳漫爭發。不復前川散我筇。</text>
<title>恭聞日邊消息。不勝歡抃。次前韻。</title>,<text>聞說冲王似正宗。八方收涕共開胷。神功可卜英明質。泰運從知肅穆容。已喜稻粱同水火。豈憂蕭棘雜蘭松。山南父老祈無死。往者齊扶聽詔筇。</text>
<title>述懷</title>,<text>瞥眼三霜盡。呑聲八域哀。乾坤餘造化。朝野幾賢才。北闕依垂袞。南山尙映杯。那將無限歲。聖壽更添來。哭罷遺弓夕。孤臣不盡哀。銜恩空異數。報德奈非才。葵悃漫傾日。山呼阻獻杯。西奔亦被肘。血淚滿衫來。時作奔赴。行到聞邑。阻痘而歸。北闕皆伸分。南鄕獨抱哀。生成蒙至澤。俯仰愧三才。先烈曾褒袞。遺祠况酹杯。孱孫不如死。無地報恩來。</text>
<title>東坡赤壁之遊。膾炙千古。誦其賦者。莫不想像而艶歎之。每遇壬戌之秋七月旣朢。則思欲泛舟弄月。以辦勝遊。吾商道院。正臨洛水之上。江山曠幽。號爲嶺中勝區。粤自創設以後。先輩縫掖之凡依歸於此者。苟遇是年是日。或雖非是年而遇是日。則必相與泛舟前江而遊。又用赤壁賦分韻賦詩。以寫其興。蓋至去壬戌而遵古無廢。至於今日則我正考終祥甫過於前月。故臣民之情。感涕未已。不忍遽事遊遨。而泛月故事遂廢焉。非盛德至善。有使人沒世不忘者。何以如是。聊賦一律以識。</title>,<text>昔年江院遇玆秋。先輩相招泛月遊。坡老文章誰得似。嶠南形勝此爲尤。傷心縞制身纔闋。無意滄洲跡更留。試唱美人歌一曲。西風回首淚難收。</text>
<title>喜柳下翁見訪。復次鳥字韻以贈。</title>,<text>冄冄天將暮。何處聞鳴鳥。漠漠白雲谷。采采靈芝草。所願遇同人。相與論幽抱。滔滔江漢水。日夕猶未了。每恨身無翼。不及東飛鳥。幾度落春花。又見生秋草。翁來忽有信。淸風爽余抱。伊昔峩洋絃。中曲猶未了。異哉連三朝。簷有喳喳鳥。果然柳下翁。朅來披幽草。落月照蘿逕。知我孤琴抱。一笑意萬重。前山碧未了。</text>
<title>漫書疊鳥字</title>,<text>李白歎六翮。韓公感二鳥。余懷異於玆。愛彼鹿臥草。有書足娛心。有酒足遣抱。偃仰山水裏。永矢此生了。</text>
<title>待月吟</title>,<text>深宵月將出。天際晃依微。松暗翻如曙。星繁漸欲稀。蕭蕭風起壑。隱隱水明磯。却看高樓上。玲瓏已滿輝。</text>
<title>又疊</title>,<text>西風起暝色。萬籟動微微。霜落漁梁淺。天高木葉稀。嘶雲騏伏櫪。立月鷺眠磯。徹夜瑤空裏。垂垂列宿輝。</text>
<title>偶題</title>,<text>綵雲凝不散。白日顯還微。暖樹羣鴉集。風沙宿鷺稀。草深埋舊逕。水淺露全磯。忽灑崇朝雨。靑山洗更輝。</text>
<title>夕景</title>,<text>秋齋坐寥閴。夕墅望依微。遠巷歸牛盡。平蕪下鳥稀。澹雲生古壁。落葉滿虛磯。最愛書牕裏。偏多返照輝。</text>
<title>敬次先祖愚山二十景韻</title>,<text>書室學遵經旨方無誤。理到心融始見功。珍重藏書遺訓意。後孫尤合體先公。懷遠臺遠懷當日寄瑤琴。幾上巖臺弄暮陰。遡想不知多歷世。怳聞虞夏詠歎音。五峯塘五峯聯翠映方池。玉鏡螺鬟最與宜。更遣荷花開十丈。秖今猶似賞吟時。山影潭寒潭一曲翠屛圍。影倒寒潭影更奇。潭底碧空無限闊。却疑浮峀落空漪。五老臺五松盤翠半空危。狀似虬龍攫霧奇。借問戰霜凡幾歲。滿巓柯葉摠貞姿。羽化巖步上巖臺絶頂竆。飄然身若倚虛空。誰知迥出氛埃處。羽化眞人自在中。御風臺高臺迢遰絶浮埃。盡日天風滿袖來。坐覺神遊竆八極。御泠何獨到蓬萊。鰲柱石神鰲留骨海仍旋。白立山頭耀碧天。笙鶴有時來月下。却疑華表返丁仙。翔鳳臺吾祖當年此振衣。世人爭道鳳于飛。自從薰曲長吟後。怳有餘音在翠微。萬松洲長洲束立萬株松。鬱鬱蒼髥蔽半空。却訝羣龍齊擧首。黑雲噓出攫挐中。溪亭風滿虛簷月滿扃。寒溪終古抱孤亭。更憐澹灧空洲氣。潤得蒼苔徧一庭。垂綸石碧峙潭心迥絶塵。頂平耐可坐垂綸。當年縱把玆名錫。閒趣元非在得鱗。船巖萬古山溪閣石舟。無人識得化翁謀。應嫌半夜移諸壑。欲使夸娥力盡休。花潊明沙綠水巧縈回。護得汀花瀾漫開。花落任他隨水去。年來盡惹可人來。雙壁壇兩岸蒼厓夾水開。松巓苔面迥無埃。化翁似爲幽棲護。故把巖屛左右來。雲錦石晶光浮浪瑩無苔。幅幅均方似巧裁。也識天孫侈別界。故鋪雲錦水中來。靑山村避世耕山計不疎。靑山名又協山居。靑山去後靑山在。也識靑山是溺沮。畫圖巖揷水層巖聳若神。蠃鬟玉鏡自相隣。天將活畫開眞界。留與先生作主人。拱仙峯化石仙優化羽仙。直將竆宙以爲年。滄桑萬變渾無管。依舊峯頭拱不騫。水回洞地闢名區境號仙。絶奇光景畫難傳。蒼厓綠水同回轉。別是山中一洞天。</text>
<title>二十景外。又有爛柯巖倚筇巖揷花巖等。亦皆當日命名者。故雖無題詠傳後。而聊賦其景以附之。</title>,<text>爛柯巖迥隔風埃入紫霞。方平一局寄嵯峨。仙棊暫玩成千歲。幾度樵翁爛斧柯。倚筇巖爽眼澄心有一泓。弄波終日興無竆。堪憐傍水盤陀石。解使遊人好倚筇。揷花巖仙景娛人不厭多。蒼巖又峙碧溪渦。戴來春色尤奇絶。無限年年躑躅花。</text>
<title>又有愚巖在書室東北隅。當日所詠一絶。尤是寓意不尋常處。故謹次其韻。</title>,<text>霹靂掀天亦未鏖。衝波來擊只渠愚。昂然萬古長如許。緬憶先生許卽吾。</text>
<title>秋興次杜韻 時再從參如在座</title>,<text>朗月中宵蕙帳頭。起看星漢已高秋。崢嶸玉宇浮雲盡。淅瀝金風萬木愁。冀野草黃多病驥。浣溪波綠但羣鷗。無端枕上殘更夢。行遍東韓十二州。雪鬢衰翁倚檻頭。共吟風月度。淸秋靑山映箔長無厭。綠酒盈樽不用愁。苔淨松陰眠臥鹿。波跳石溜散驚鷗。煌煌紫草看三秀。從古商顔是我州。獨憑危檻久搔頭。華髮蕭蕭不耐秋。絳帳朋稀寒月苦。杏壇人去夕陽愁。蒼茫遠道難希驥。寂寞空洲但狎鷗。自是庚桑才本少。南榮豈盡隔遐州。</text>
<title>思損翁次前韻</title>,<text>早從塵臼恥埋頭。學海沿洄已卅秋。至理會心偏有樂。浮榮斷夢更無愁。精神寶鑑懸明月。襟韻滄洲泛白鷗。珍重斯文今屬望。微君誰復倡南州。</text>
<title>素履亭次軸中韻</title>,<text>中野峯低勢。環亭樹送陰。前修留勝跡。是日暢幽襟。秋風雙屐遠。夜酒一燈深。素履那無勖。相看雪滿簪。</text>
<title>與杜陵諸益。更入聞喜。共賞曦陽仙洞諸勝。吟得二絶。</title>,<text>曦陽形勝擅南州。十載前遊一夢悠。是日重來添逸興。白雲紅樹滿山秋。銀潢一派劈山阿。盡日竆源不覺遐。也識靑天應易到。吾行今日泛靈槎。</text>
<title>次姜德祖新構草堂韻</title>,<text>好是囂然驛。還爲靜者村。閒居饒歲月。浮世任凉暄。慕古人誰友。頤神道可尊。知君下帷久。堪號董生園。新居構小屋。蕭灑迥林郊。竹牖晞魚帙。茅簷許燕巢。澹雲垂荻岸。明月上梅梢。知爾幽期在。柴門待我敲。</text>
<title>屹翁文瑞避疹入雲庵土窟經三冬。廓淸後始還其家。寄示在彼時所作七律。遂次奉呈。癸亥</title>,<text>聞說孤棲爲戒心。北望馳神越至今。閉跡縱然成寂寞。著工應自到高深。經冬榧几香逾遠。永夜山牕月獨尋。那得時平重見訪。靑眸細話別離襟。</text>
<title>用前韻寄南子皜 漢皜</title>,<text>不話治身卽話心。古人文會見於今。登高只合先從下。遇淺須無鑿遣深。銖粒精微如盡剖。海天高闊豈難尋。山牕坐憶禪房樂。寥落書燈怳接襟。</text>
<title>和寄蔡友筮範 蓍疇</title>,<text>七十書猶讀。吾曹孰似翁。寒泉聆漸近。陶峀望逾崇。園竹當帷翠。簷花照案紅。了知心鏡裏。久已點塵空。一別今三歲。何時會兩翁。牙琴絃獨拊。朋卣酒謾崇。雨細蹊苔碧。風暄砌藥紅。夢中欣接袂。覺後境還空。</text>
<title>和寄鄭希仁 元善</title>,<text>聞說君子居。寄在曲江村。曲江流無極。萬折歸海門。阿誰導其波。阿誰濬其源。終古自能爾。此理妙難言。我求如水者。其人不遠存。瑩澈半畞塘。塵沙初無渾。天光與雲影。照之元不昏。波瀾壯百氏。縱觀旋謂繁。正柁早浮河。斷港寧足論。赤水尋玄珠。神淵美靈根。獨立江關外。一意洙泗尊。笑彼迷津人。涉狐又跳猿。慾浪之所蕩。利海之惟奔。斂跡遠雲橋。樂地在山樊。飭躬矩度森。洗心存省敦。吐詞峽若傾。謹言舌欲捫。眞源逝將竆。久矣窺垣藩。珍重參三圖。用意尤難諼。崛起不待文。勉戒吾還煩。我今一陳人。垂白老鄕村。拙性百無能。空懷遊聖門。爰初方涉流。豈敢期竆源。蒿目窺羣經。會心得片言。靜坐試求放。一刻誠難存。自顧方寸鑑。如水塵泥渾。縱然勤拂拭。乍明旋卽昏。足未康莊履。眼徒枝葉繁。行解並闕如。已矣無足論。所賴天所賦。不泯尙有根。問學與德性。庶或道且尊。出遠等遊騎。王張苦騰猿。亨衢時入望。我車驅不奔。譬如看霄鶴。欲飛礙籠樊。明是氣質病。鋤治工未敦。泰華旣莫登。井參何由捫。始知君子學。無貴徒窺藩。召伯一簣訓。到此尤難諼。昏愚只依舊。拊己憂空煩。我生苦幽獨。終老此峽村。薜蘿縈其屋。梧桐蔭其門。泠泠碧溪水。山深不知源。麋鹿時相過。禽鳥日來言。經戶誰其肯。披帷吾則存。案牘篁飆爽。衣巾嵐氣渾。荏䒣五十年。於焉朝復昏。人間富與貴。度外華且繁。草木甘同腐。聲聞非所論。何意不近譽。浮浪自無根。飾此駑下質。加以龍光尊。鳳翔責之燕。周衣被諸猿。斯誠萬夢外。安得無駭奔。口呿背流漿。喘息投丘樊。伏深返我朴。安土分所敦。世務初未識。有談蝨徒捫。更憐四面山。疊圍成我藩。獨寐且寤宿。永矢樂勿諼。湮滅復何恨。留名意亦煩。</text>
<title>次贈李景瞻 周楨</title>,<text>峽蹊通野亘東西。春草連天一色萋。不是桃源人世隔。漁郞渠自到津迷。剛恨名區少可人。惟看鷗鷺日相親。分付桃花流水去。好敎遊屐趁山春。愚溪一曲接河涯。先祖當年佩潔華。自愧孱孫荒墜甚。七旬回憶總虛過。</text>
<title>姜伯玄 浚欽 歸後寄古詩。次韻以謝。</title>,<text>邈彼漢陽里。遠隔山南野。野夫棄於世。誰肯相顧者。之子有好意。高駕翩然下。猥屈虹煙武。枉臨漁樵社。夙昔飽華聞。願見蓋有雅。精金已自鍊。猶復求良冶。惜君虛此來。山中但松檟。羨君學道早。歎我知非晩。路遠逢未易。徒勞神往返。蒙投時述編。益窺造詣閫。談經與論事。精切儘有本。理析絲毛細。文似江河滾。尙不老醜遺。謬問出深悃。此意良感人。獻愚庶效寸。</text>
<title>次郭昌寧 守仁 投刀韻</title>,<text>酌貪應覺爽。留犢豈專高。江水至今碧。淸風起一刀。</text>
<title>姜持憲淸之爲求先公墓誌。來留數日。因與拈韻共賦。甲子</title>,<text>玉雪皓隣子。騎驢自鳳臺。松牕三夜燭。石榻十年苔。先誌吾何撰。今行子誤來。秖應山水裏。共賞白雲堆。</text>
<title>歲乙卯三月。與損翁及諸友。遊俗離。旣各賦詩記勝。仍向冷泉。又逐景聯句。以志歷路諸景。未及畢而散歸。常耿耿在心。今因叔璜覓其草來示。遂追以卒篇。</title>,<text>山行六七日。路歷百千盤。此句余追加之。蓋以起頭殊似突出。無以包括得一篇命意故也。 嶽色收筇盡。泉聲入夢寒。損翁。 淸遊同九曲。奇賞擅三韓。儂。 振袂身無絆。乘風腋欲翰。叔璜。 豪情凌泰華。榮夢息邯鄲。孟耕。 時物兼芳綠。春衣已袷單。際可。 淸流渟復激。老壁翠連丹。損。 地是精英聚。天應造化殫。儂。 尋眞饒杖屨。濟勝有壺簞。損。 棧道看冞細。苔巖坐亦安。璜。 休陰聽牧笛。移晷歇驢鞍。儂。 迥郭孱王古。荒臺節士難。溪山空自在。樵牧漫興歎。璜。 撑鑊春薇煑。班荊午飯攤。耕。 孤庵知咫尺。危磴更蹣跚。璜。 廉利石侔劒。珍奇樹類珊。竆幽從我好。涉險任人姍。路繞啼猿壁。橋經巢鶴壇。儂。 竦身方鑽進。側足復盤桓。璜。 穿樾妨垂蔓。攀柯或老檀。損。 沿流心欲洗。得句指頻彈。可。 拂袖晴嵐滴。忙鞵落照殘。行尋香世界。徙倚月闌干。璜。 盤喜蔬芽嫰。杯愁竹葉乾。儂。 檜壇堪設局。水砌好垂竿。損。 客興雲隨屧。禪詩錦吐肝。水深魚性活。林茂鳥音奸。燁燁芝三秀。垂垂竹萬玕。淹留同枕席。圓滿會金蘭。璜。 緬想淸沂曲。坐看流水瀾。可。 論襟期歲暮。剪燭到更闌。儂。 桂月俄移砌。桑暾已入欄。耕。 虛明添氣象。蕭灑整襟幱。拂拭塵箱啓。摩挲古蹟看。佛鑪金篆古。宸翰玉珉刊。儂。 恩侈陳峯賜。珍如趙璧完。耕。 牀頭拋法麈。花外弄神丸。嶂疊堪屛繪。溪凉却扇紈。璜。 巖隅餘紫萼。波面亂靑萑。羽族偏多鵓。毛羣時見貆。儂。 峽田懸犖确。隄築傍巑岏。村僻童無禮。年荒俗漸刓。飛泉若雨下。奇壁出雲端。璜。 一水巴回曲。三峯鬼刻剜。巖空靑鶴遠。潭古老蛟蜿。儂。 月隱高岑角。雷鳴急峽湍。璜。 地形兼曠奧。風味適甘酸。損。 麥穗連雲漲。蓴莖出水團。耕。 香脂城餖軟。紅露市觥漙。寺號虛遵法。峯名愧受官。蓋松煩設幕。簟席不須莞。福地人看竹。仙區孰夢棺。儂。 浮生且行樂。吾輩足遊觀。璜。 錦壁偕高屐。瑤棊對偉冠。多情蟾入座。隨意霧褰巒。儂。當時聯句止此。以上皆自俗離同行至壽峯。從峽口歷宿般若寺。因向冷泉遊賞之事。以下追記其餘興及歸時景物。相與勉戒之意。 高擧何天鵠。低游此井虷。杖藜忘皓首。衣薜邁玄褍。勝事誰能盡。塵緣我欲刪。節猶靑帝按。時閴赤熛煓。野馬浮隨鷽。村狵怪似貒。別山猶喪寶。御泠且休驙。乘興俄相樂。臨歸忽共慱。日行同北陸。地近異西灤。但用搜冥屐。無煩淸節鑾。初心逐沙鷺。決意訪笙鸞。筋力吾誠乏。肌膚子又曼。太康矧有戒。信誓不妨謾。取路從官陌。充飢喫店饅。茅茨僅障雨。牆壁不經鏝。湖嶺元殊俗。衣裳只一般。暫休身乍健。前陟汗重拌。峴古名吾道。人今拾彼潘。逶迤洞開墅。窈窕澗且槃。迎笑朋攜斝。傍隨稚帶鞶。翬飛山下廟。鴻漸水中磐。白玉峯巓瑩。蒼苔壁面瘢。始疑傅巖野。還訝太公磻。鳴鳳岐曾下。神龍壑舊蟠。遐思心自古。坦腹體期胖。絶境元來邇。前程孰敢攔。穹林柯愛秀。腫木腋憐樠。操瑟哂膠柱。援琴共學縵。乾坤春正爛。雨露夜添𩆓。栖息宜時定。行裝及早搬。山晡牛返巷。川暮獺窺䈲。怳入桃源界。前瞻竹樹攢。明時恒鼓篋。終歲不知犴。自是漁樵樂。而無玉帛戔。提攜簪已盍。磨切的堪撣。階級休陵躐。宮牆勤仰鑽。車輪宜見蝨。鋩刃可恢髖。汲古從脩綆。撑篙戒急灘。會看鵬與大。肯學鸒斯弁。山水非眞樂。詩書却好忨。理竆要粒剖。文騁若騏嘽。從政須揚側。爲農候命倌。時來任舒卷。朋至好團欒。努力期崇德。臨分更勸湌。</text>
<title>敬次穌齋先生移安敬平公影幀韻</title>,<text>運際革麗辰。身爲宰相眞。鰲扉一等業。麟閣七分人。颯爽風生壁。精明色映春。休言公不在。千載見猶親。</text>
<title>和皓鄰上元夜七排韻 乙丑</title>,<text>聞君幽興近逾添。佳會元宵對皓蟾。椒酒罇餘新歲釀。彩毫甁揷去年尖。仙郞謝笏方高臥。騷客移筇且暫淹。掃軌閒蹤逃世若。擊銅詩令練軍嚴。蓮岑滴翠遙沾袂。芝峀開顔更入簾。碁罷有懷談歷歷。句成無事飮厭厭。神蹄會展騰衢驥。困鬣休憂上竹鮎。大夢草堂誰覺早。餘生土屋已謀僉。違時不妨龜藏六。得氣偏憐燕掠簷。繡眼嵬看評孰許。絺章富有寫還廉。山居自擬篇間蠧。世味渾歸水裏鹽。久識浮榮同幻夢。轉知眞趣在幽潛。悄無冠蓋尋溪峽。樂與漁樵雜里閻。舜日光華氓共仰。堯天雨露草同霑。親朋惠我鍼宜頂。歲月從他雪滿髥。佳什已敎彈指誦。好顔那得拭眸瞻。已多候逕孤琴抱。况是逢場四美兼。鳥弄野暄嬌語碎。柳含春意嫰枝纖。天晴政好來書社。地僻猶看近酒帘。欲報瓊琚惟木李。素知吾拙庶無嫌。</text>
<title>聖痘歌 用李游齋韻</title>,<text>大東元氣養聖人。肇自兩儀分子丑。三光照耀臨上下。百靈扶護來左右。遂令睿質夙長成。掃却陰沴萬里走。惟是吉神名曰痘。粤自明陵宮內有。能將和汗散浹洽。好把明珠布奇耦。玉體一經倍完固。聖念洞虛無紛糾。逮我當宁又潛遘。證順不曾煩藥臼。榮衛乍若一分愆。顆粒明生三日後。紅暈漸漲若櫻實。金液齊收隨氣母。玉食進御如平常。萬幾應酬無悔咎。外廷問候因奏事。內院循例醫官守。斥絶妖巫及牙婆。洞屬九嬪與世婦。履冰調護卽外家。向天祈禱又國舅。齊沐連宵一乃心。珍重侍筵診以手。維時春氣和而舒。上林噓起東風柳。寶靨稀疎若曙星。珍瘢錯落如珠斗。光明日表益陽陽。恍惚龍鱗爛九九。百官舞蹈翻兩袖。八域歡娛喧萬口。於休聖痘揚厥靈。功垂億載猶不朽。拜謝明神設盛餞。瑤席瓊糜仍玉卣。獵獵雲旗張九游。蜿蜿神馬駕四牡。城南國郊遠于將。士女爭睹塡疇畞。王曰寔我祖宗休。良弼殫誠亦不偶。錫之土田及臧獲。侈以金章與紫綬。矧爾柳鏛孫柳某。世解神方天所誘。翊我肅祖又寡躬。炳炳赤衷由來久。贖還舊第加新秩。綸綍特宣開纊黈。恩禮普徧自近密。天地交泰如賓友。風調雨順氣相應。時和歲豐財可阜。宮人益頌關雎德。景命周家福履厚。翌瘳紅疹自壬戌。勿藥水痘經辛酉。煕煕民物入壽域。箇箇若醉衢樽酒。稽首祝聖華封老。擊壤順帝平陽叟。覆載豈容有愁怨。囹圄盡放無枷杻。九重時持承重縗。三年默凭嚴廬牖。至道恭思追誼辟。達孝善繼惟先后。下令退受羣臣賀。因山之前予所否。冲齡盛德卓冠古。萬方咸寧誠出首。皇天眷佑俾戩穀。從此君王千萬壽。藹藹黌庠多吉士。濟濟廊廟登俊耇。囿我朝鮮太平世。竆宙不盡禎祥受。體乾聖學冞造極。建天大義精分剖。鳳至圖出徵時若。地老天荒恩涵負。賤臣鰲抃不自勝。拜手作頌歌屋蔀。</text>
<title>溪亭之前有老檜。相傳是先祖手植。歲久衰朽。枝葉枯死。今夏忽自仆。眞杜子所謂草堂自此無顔色者矣。余竊傷之。以七言古詩若干句賦其事。</title>,<text>有檜有檜溪亭前。故老相傳先祖植。先祖卜築在庚子。庚子于今年二百。二百年間惟意長。危榦直上干空碧。其大蔽牛絜百圍。其高臨山過千尺。十仞而後方有枝。枝蒼葉蔚相重疊。向上漸殺竦爲顚。顚抽兩榦如簪揷。節目繁多脈理正。鱗甲堅厚苔蘚蝕。根到九泉亦無曲。長與地上應相敵。下有淸溪繞斷岸。風濤百劫動不得。後距亭子無十步。垂陰滴翠增顔色。宵愛枝頭爛掛星。曉憐葉上先明旭。風來響若笙竽奏。月出影似棟宇壓。當年手澤宛如在。過者仰之皆歎息。入洞不問知有亭。出洞旣遠猶在矚。記余始見童子時。鬱然盛茂云若昔。有力人來欲試力。奮拳握石爭投擲。能令過頂百無一。且爲抱撫相戲劇。生憎世間啄木鳥。求食木蟲朝暮啄。啄之不已成大孔。孔深可以容鳩鵲。環身如此不止一。中半以上皆鳥穴。遂令風雨入其中。積年受傷何能測。况復大根著土處。有竅若瓮深不極。若非螻蟻掘作坎。定有蛇虺據爲窟。自是本末交有病。暗敎生氣日消削。外面自如裏面朽。久乃上頭先枯葉。細枝旣枯大枝次。磨以歲月人不覺。從上達下遂盡死。葉脫皮乾形剝落。猶然植在溪之岸。依舊正立無傾側。忽然身向東南攲。大勢若不保朝夕。是歲六月中伏日。顚仆一聲振丘壑。撞著地面仍摧折。分作三段委荊棘。黑雲忽散蛟螭死。晴晝怳聞魑魅哭。亭子一面遂空虛。斗覺東峯迫眉睫。非無側柏與高梧。景物因之頓蕭索。譬若巨人奄謝世。兒曹縱有不滿覿。那知洞天許大木。斂盡影響歸寥閴。嗚呼萬物必有終。無奈數竆兼理極。但念繩絶自有處。細究厥故心更惕。維彼啄木固可憎。木非有蟲胡求食。此檜方當全盛日。生氣渾體皆充塞。洋溢流通貫四時。戰雪凌霜無變易。春色曠百長如一。中實不容絲髮隙。萬木凋落獨也靑。外物無緣來侵刻。惟其生氣漸向衰。衰處便已生蟲蠥。大抵陽若一分消。陰長一分與相角。陰長一分何所爲。渠亦變化能伸屈。暗從皮裏絪縕地。成箇一物生意勃。有喙有腹又有尻。苟其不食焉能活。本生於木還食木。潛伏小竇恣其齧。陰之剝陽蓋如是。乘時逞技斯捷疾。百物生蟲無不然。非是別氣從外入。今玆檜木况許大。衰處蟲宜不一足。所以啄木啄無盡。其中有蟲徧能識。渠則但求食爲利。木之受傷那知恤。乃若根本有大竅。朽敗亦是從衰得。木氣不能敵土氣。土氣遂能一向克。如人巨瘡有死肌。死肌浸淫消生肉。上蠧下朽一至此。檜其不踣誰當踣。因思古來國家亡。若比於斯其理一。創業伊始根基固。勢若泰山與盤石。綱擧目張恩信布。四海皆吾一氣脈。身則使臂臂使指。運用惟意長寧謐。洋洋生意滿天地。無有毫邪敢扞格。及至後王德便衰。好諛悅色縱耳目。天理人欲互消長。彼長此消其理的。於是小人暗窺伺。投間乘機入左腹。內附幽陰外招權。作威作福恣胷臆。呼朋引類競爲奸。布列中外麗不億。由君一身百蟲生。千孔萬穴遂交錯。彼固無異啄木鳥。來之獨不由人辟。最是方寸大根本。虛靈之體日昏濁。物累亂入莫能祛。義理何從得明徹。致令百度皆不貞。渙散廢弛衰病積。從來萬億享有邦。奄作朝暮必亡國。請君試看此檜死。向來無風亦顚伏。倘有外患復乘釁。嗚呼其亡直一瞥。然人爲物異於木。奮起迓續只在力。苟思峻命得不易。苞桑之戒寧少忽。齊威不過伯者徒。發憤有爲如彼赫。矧玆王道本無敵。天下歸仁由克復。克復亶可一日能。視聽以禮私自却。培根達枝元氣壯。身旣無蟲豈憂鴷。變危爲安莫此過。旺長勢復竆宙若。抑人去惡與爲善。一分未盡大可慽。彼雖自謂能九分。挽中拒外咎誰執。只此一分未盡處。九分做去歸虛擲。根深蔕固卒難拔。食心之蟲是便卽。良由誠意有不實。沒齒無緣得自慊。因此遂爲無狀人。與木枯死曾何別。於焉有術著學庸。其要只在愼其獨。實與不實己獨知。必也於此愼以察。止水中間一點動。理乎欲乎須明決。纖惡盡去純是善。木盛豈容蟲生育。心廣體胖德潤身。卽彼柯葉茂而密。偶因詠檜悟此理。爲國爲己同一法。</text>
<title>玉洞題詠 十九首○丙寅</title>,<text>蘊輝堂丞相祠前蘊輝堂。丞相影子瞻依俙。中涵萬間廣廈量。外有三月春風儀。以下羣賢邁種德。面睟背盎咸由玆。君不見蘊玉之山靑在彼。崢嶸萬古長光輝。斲露齋齋在蘊輝堂之西。其名斲露知何故。從來致思如掘井。濁盡淸泉涌如注。至理難將膚淺求。的見只在精神聚。君不見良玉藏在萬重石。斲之不已終必露。琢章齋齋在斲露齋之東。今者曷爲名琢章。有物渾全又堅確。刮磨實是誠正方。治之倘不使潤澤。瑩然本體難爲光。君不見玉工辛勤彫琢玉。力久寶彩於是彰。淸越樓淸越樓淸越樓。樓上兩齋相對越。道明德立氣象別。表裏泂澈如冰月。左名潤澤右縝密。隨處玉理元是一。君不見八音奏處玉音奏。琅然直與金始卒。懷寶門淸越樓下懷寶門。門名懷寶意亦好。士之藏器卽懷寶。施用可使調金膏。平居莫曰不吾以。但要一心多蘊抱。君不見古人韞櫝以待賈。衒玉求售聖所懊。玉峯突屼祠之北。層巖起作峯。分明峙白玉。却怪生靑松。玉溪瀅澈祠前水。縈廻日向西。瑤波絶無玷。終古玉爲溪。神見岡此地有珍彩。識者少其人。試看千仞峻。於爾發精神。方流渡曲折自成矩。天心此可求。若非有玉出。逝水曷方流。鏘鳴灘急灘自生響。橫在祠之陽。不見人佩玉。日夕鳴鏘鏘。虹氣橋水面橋以木。人謂臥靑龍。我看浮浮氣。長時起白虹。沙磨汀長洲鋪若雪。水激好相磨。不有玉求潤。何從有此沙。石攻塢磊磊澗邊石。箇箇玉堪攻。築塢有深意。虛拋理豈容。山玄壁萬景揷天起。蒼崖直似懸。剛憐玉以削。宜爾號山玄。水蒼巖瑩滑臨溪峙。渾疑是水蒼。應憐欲有贈。遺佩閱千霜。開雲坪種玉何年事。多情此地雲。開來山不淺。採去世無緣。生煙谷一區名玉洞。此谷又藍田。暖日遙相望。藹藹不盡煙。比德村寄語寰中人。慇懃好修德。德成何所似。瑩然一片玉。密理庵庵在最深處。萬物收箇裏。吾道退藏密。與此同一理。</text>
<title>社倉八景</title>,<text>社倉在星州檜淵下流十里許。本村名也。而寒岡鄭先生愛其偶合於朱子所營。嘗卜築焉。旋値龍蛇之亂。不能永居。然至今遺址宛然。故老相傳爲寒岡臺。禁耕犂使不敢犯。犯者洞中人共擯之云。往在先朝乙卯。鄕人士卽其地建書塾遺墟碑。以春秋聚會講讀。甚盛事也。村前又有五夫里考亭村美崇山劒山嶺。皆偶合於朱子所居崇安故事。又有道源庵賢者樂坪法山書灘等地在其左右。而道賢法書等字。亦爲儒家所尙。故又議定社倉八景。因求詩於遠近章甫以詠歌之。日先生之孫𡑿復汝寄書於我。備言其事曰。此間不可無執事一句。噫。余平生願一至檜淵。以玩先生遺躅。而至今未能。常以爲恨。聞此尤不覺起感。遂忘拙爲五言八絶以送。庸寓高山景行之思云。五夫墟烟崇安五夫里。此地更依然。想像遺芬處。薰鑪尙有烟。考亭喬木考亭邈越中。今又嶠南曲。翠黛遙相望。參天有喬木。崇山夕烽崇山同彼建。峻極入蒼穹。倘敎吾道展。終古無警烽。劒嶺返照劒嶺劒爲號。應含截斷妙。及早分利義。莫待到殘照。賢坪牧笛坪名賢者樂。似適還非適。牧童問何知。夕陽但吹笛。道庵夜燈道庵講道好。先生應昔登。至今媚學子。時掛讀書燈。法川平沙法川流不息。放海豈云賖。兩岸平如掌。無邊畫卦沙。書灘漁火書灘聲象賢。日夕鏘鳴佩。緬懷人已亡。入夜但漁火。</text>
<title>鎭岑倅金孟剛 珩吉 以其筮仕後所得吟詠若干篇投示要和。步其韻以寄。</title>,<text>昔君在堤引我領。想像淡坐明牕靜。及君在京休譽永。身若處子紛華境。拙約之心終始秉。得失付天無僥倖。也能獨行不媿影。故向長途範我騁。老氏嘗貴知我稀。此語君誦自布韋。力田用節苟免饑。懷文蘊寶常藏輝。貞吉幽人君庶幾。隨衆應擧亦無非。一朝折得芙蓉歸。百年甘被薜蘿衣。平居四壁圖史俱。乘興縱筆詞不蕪。無事閒課鸞有雛。有稅早輸官無誅。管領風煙足林湖。遨遊日月頌唐虞。行年七十髮猶烏。堅固稟賦全勝吾。向來有覺廊廟柱。做去無異大旱雨。天日下燭爭鼓舞。忽然世入山風蠱。於今復醉衢樽酤。宮中聖人坐向午。勸君努力答恩數。勤勤撫字西之土。不向紫陌有餘戀。矧彼火宅妖黛鈿。寄傲小軒臨斗縣。恰似淨行頭陀院。訟庭鳥下人不見。公事有詩哦復倦。爽氣自足疎簾捲。雅懷猶結故山燕。君曾以才薦剡登。枳棘反棲歎不勝。却欣邑有一條冰。妙簡元是自健陵。理家之餘治官能。簿書且不來相仍。郡齋何僧懸夜燈。了知百姓無子憎。遇時誰作商家霖。隨分好鳴單父琴。縣小蒼生亦總林。赤誠洞開同胞襟。此道匪今而斯今。古人蓋已先獲心。示我瓊琚感我深。夢中顔色詩中臨。</text>
<title>贈姜從子惠 履和</title>,<text>丹葉黃花報九秋。悄然坐我水雲區。孤琴幾抱靑蘿徑。瘦策新從白雪樓。冰玉襟期纔映徹。江湖風物若分留。音書異日須頻寄。不斷天南鴈影流。江湖子惠所居村名</text>
<title>和子惠</title>,<text>別眼隨雲遠。征驂阻雨回。靑山重捲箔。明月更酬杯。學問君多質。文章我不才。天南有歸鴈。頻寄好音來。</text>
<title>寄金子明 喆</title>,<text>憶君何日訪幽居。玉立淸標夢裏如。關嶺不曾千里隔。星霜已道十年餘。當時瓊什尙留箱。諷詠惟嗟韻格長。莫怪散人賡未卽。雪歌難把俚音償。從古蒼穹報舛常。聞君身世轉悲凉。惟應自在終無損。冰玉襟懷錦繡腸。聰識稀儔李景霖。隣交獨喜與論心。斯人亦已歸泉下。念子孤單更愴襟。塵世滄桑一瞥間。十年人事語堪潸。皤皤皓髮遙相望。那得餘生更破顔。</text>
<title>暮春與諸益共遊。次懷遠臺韻。丁卯</title>,<text>春山如繡瀨如琴。共上巖臺坐綠陰。自是機心忘已久。也應沙鳥喜跫音。</text>
<title>與諸老遊見日庵共賦</title>,<text>曉日紅輪出海洲。雲霞天際漲仍休。禪牕坐得玲瓏彩。怳若扶桑咫尺遊。古木蒼藤壁。磻翁步上先。平臨南極宿。俯視左瀛天。浩蕩衰年興。團圝暇日連。頓忘塵世事。閒話共諸禪。</text>
<title>偶因小會。拈韻示同志。四首</title>,<text>良朋不期會。幽事暗相關。春盡花餘壑。更殘鶴唳山。雲林本蕭灑。詩酒更淸閒。此地無氛垢。煩君數往還。幽居七十載。不與世人關。倚檻無邊月。褰簾不盡山。興隨流水遠。心與白雲閒。剛喜二三子。頻年共往還。夢覺與人鬼。重重好透關。原泉終放海。平地可成山。世界塵埃滿。林扃日月閒。莫言賢哲古。朝暮與俱還。此心麤細地。至理晦明關。虛鑑森形髮。奔流亂映山。凝神惟在敬。伏氣始能閒。愧我躬行蔑。令君道聽還。</text>
<title>修稧所講堂役向訖。次同人韻。二首</title>,<text>結社尊師議自前。玆堂蓋述及門賢。高占地勢林低礎。虛納天光斗近椽。鹿洞行看來白笈。龍門宛復韻遺絃。諸公此事磻翁倡。也識休名永世傳。幾向愚丘策馬前。社成專賴兩三賢。靈臯已卜鱣遺址。傑構旋看燕賀椽。寓慕怳瞻光霽像。移情何必海山絃。因修舊誼歡無極。且把深杯次第傳。右示敦事諸君</text>
<title>寄柳象遠 尋春</title>,<text>皎皎江臯子。行休任自家。慇懃移野屐。珍重訪山花。勝會初筵卜。時稧舍落成。 歸裝瞥地賖。猶餘座上馥。使我足爲華。</text>
<title>道存堂成。各賦七律以詠歌其事。而猶恨句少韻窄。有未盡說者。故更拈杜草堂五排十四韻以賦。</title>,<text>別墅留徽躅。千秋士共尊。溪山開洞府。巖壑固扃門。先祖此栖息。諸公盡嚮奔。攜書奉杖几。立雪講丘園。擬效蘭亭稧。要酬絳帳恩。罷休緣譴牘。寂寞但遺軒。無地羹牆寓。流湍歲月翻。感深蘭玉裔。悲繞薜蘿垣。經始華堂建。盤回福地存。畫圖靑嶂峽。襟帶碧溪源。石礎如蟠地。松楹若植根。靑衿齊盡力。白髮健無昏。絃誦當朝暮。豆籩且講論。從今遺意就。好與樂芳樽。</text>
<title>重步關字贈磻溪老人金子敬 相欽○二首</title>,<text>默翁挺異質。休運與相關。立雪隨蒼石。斷金在伏山。國危齊倡義。時泰樂居閒。吾祖評珍重。直諒得全還。從來貧窶士。衣食只心關。此老能親簡。前修每仰山。家門營立早。身世寢興閒。董役猶看字。羣書幷閱還。</text>
<title>關字示叔璜</title>,<text>避疾來深峽。今行似有關。洗心流活水。撥眼峙高山。詎乏他時會。堪憐此日閒。慇懃勸加意。細閱聖書還。</text>
<title>卽景次唐韻</title>,<text>先秋金氣肅。碧落火雲遙。玉露團蛩草。銀河亘鵲橋。鶴眠松上月。人語洞中霄。寥閴吾無恨。佳賓不待邀。</text>
<title>步前韻寄弟從諸君</title>,<text>山翁衰不振。石路近還遙。村隔橫煙樹。溪沉過雨橋。離愁鴻度夜。孤夢月明霄。畏暑知難動。相思不敢邀。</text>
<title>山樓小會拈韻共賦</title>,<text>危樓迢遰白雲通。暇日登臨少長同。山作畫圖當戶北。灘將環佩響軒東。終朝几案無炎氣。永夕襟懷有爽風。吾輩遨遊皆聖賜。太平煙月又年豐。</text>
<title>拈蟬字 五首</title>,<text>滿山啼鳥又鳴蟬。春盡花源杳客船。白酒亂斟眞勝事。曲欄環坐半衰年。炎風是日凉生樹。甘雨前宵綠滿田。未到深更須不寐。好看明月上東天。右賦卽事送子臨溪已暮蟬。山僧負渡却勝船。歡迎酒席多今日。惜別人情最暮年。樓畔碧梧陰滿砌。洲邊瑤草馥盈田。明朝準擬尋君去。猶自徘徊詠夜天。右送玄翁古閣虛深但有蟬。碧潭澄闊恨無船。蒼苔石立多生歲。黛色山如太始年。芳草野橋多士女。落花仙洞足園田。三庚坐得淸凉界。不信人間有暑天。右賦卽景纔聽黃鸝又老蟬。光陰直似急流船。以吾力盡衰頹景。羨爾工優盛壯年。秀句月星明照水。荒詞瓦礫亂盈田。箇中至理差堪樂。活潑鳶魚各自天。右示諸君晴牕午睡寂鳴蟬。夢入江湖駕葉船。月光剩得澄明夜。山色渾如混沌年。不意重瞻棲鳳閣。無端利遇見龍田。覺罷空齋無一事。淡雲橫在夕陽天。右記夢</text>
<title>達城鄕飮禮後賦其事奉贈尹方伯 光顔○並序</title>,<text>上之七年丁卯冬十月。方伯尹公將行鄕飮禮于達城府。謬欲以我爲賓。旣書邀之甚懇。又遣幕裨致意。又要主牧躬駕而勸之起曰。斯禮之行。惟長者是待。不者勢將已之。蓋其終不舍如此。自惟無似老且病。實有不可應者。但念棠營之行此禮。金慕齋以後初見於今日。則是乃曠世未有之盛擧也。又於先王朝頒下鄕禮補編一部。令典藩守土之臣。歲習其儀。以爲化民成俗之地。而莫有能遵行之者。今方伯公獨能仰體聖考遺意而設施如此。則其事尤盛美而可感悅。故雖此無似。不足以當戒賓之命。而勇往樂觀之心。自不能已。遂不敢復以老病辭。爲乘其輿馬而至。則道內達官朝士及諸耆碩俊彥。公又廣延而致之矣。遂於月六日。習儀於樂育齋。其翌設行於觀德堂。以姜寢郞必孝爲介。以李侍郞鼎揆，金持憲驥燦，李校理泰淳爲三遵。以李晩覺東汲，鄭上舍東弼，姜上舍泳爲三賓。以李殿中秉運爲都執禮。餘若贊引讀法樂正司正等諸執事。亦各以選士定出有差。諸搢紳耆英。以次列于西階之西。諸僚佐若本府判列邑倅。以次列于東階之東。旣布筵席設罇俎訖。主人方伯公具公服出迎。余以幅巾深衣。壓介入。凡拜揖升降進退周旋之節。一依笏記之呼焉。方其行禮之際。余則不自知其如何。而竊覸主人以下擧皆雍容整暇。莫不趨中繩步中矩。立如植坐如塑。兢兢焉惟懼節文之或違。肅肅焉惟思恭敬之是將。自始至終。式禮莫愆。信乎其爲三代威儀也。當是時環四面簇立拱手而觀者以千百數。禮旣成。公手書以示於座曰。於旅也語禮也。願諸君子之有以記之也。於是苟能文者。不論詩若序。咸樂爲之以譽道公盛事。而期其流名聲於無竆也。於乎。未論方來。卽此一擧。其賁飾太平而裨補聖化。不亦至乎。余固不嫺於辭。而旣已與於其間。目覩千古盛禮。又公於樂育齋前。新建一閣。而藏書累千卷。選州郡之俊士。使之遊居誦讀於其中。而得成就其材。其惓惓於經術之治亦盛矣。玆賦七言絶句若干首。以詠歌之云。成周禮樂大明修。逮我先朝郁郁尤。一部補編頒八域。太平遺象此堪求。當年綸綍日星猶。聖化流行速置郵。歎息雲鄕今已遠。微公誰得對揚休。棠營飮禮曠寰區。慕老曾行繼者無。四百年來方再見。盛心前後與同符。飮儀繁縟鮮民由。百拜方成一獻醻。降屈威尊行不倦。感公好禮世無儔。禮羅廣致著名儒。誠意先敎遠邇孚。盛擧聞來皆聳喜。纓冠束帶競于于。導民化俗此無踰。酌古斟今義豈殊。箇裏節文誰最慣。寢郞姜友與爲圖。殿中家學聞畿湖。特遣初筵執禮都。以下有司皆用選。嶺人今日寵偏紆。三遵迎入序東隅。先正家人德不孤。最喜月城參判令。與吾同一皓髭鬚。偉冠連袂傍玄壺。恰是商顔綺角徒。多少靑雲名下士。三賓南畔衆賓俱。命升僚佐共樽俎。歷數凡爲九大夫。也識今番歆盛禮。各歸其邑設行謀。射亭宏敞接通衢。觀禮人人簇立周。爭道我邦賢刺史。英名百代汗靑留。是日賓筵豈合吾。相公眞箇枉招呼。都緣盛禮思親覩。努力扶衰上遠途。野翁眞面露疎迂。禮意無端更款輸。歸見行裝遺縞帶。紵衣愧乏與相酬。今行願遂識荊州。允矣輿情感且愉。剛恨公門酬應浩。欲聞緖語暇難偸。置齋興學述賢謨。書憶恩宣慨俗渝。更起一軒藏萬卷。選居才俊任咿唔。隨能講製闊規模。不與尋常較藝侔。試罷各將縹帙與。從來禮士孰玆優。自登澄閣頌騰謳。炯鑑南州燭盡幽。指顧保無違典事。右文從此績逾收。散人詞句極荒蕪。盛蹟何能得闡揄。只爲明公勤有敎。忘慚直用木瓜投。</text>
<title>是歲臘月朢。兒子以我滿七十。爲設壽酌。會者多賦詩有祝。次韻示意。</title>,<text>人間七十是稀年。不識餘生又幾延。壽考吾家元鮮克。吉祥斯世孰能全。多男幸賴先靈佑。濫爵緣逢聖代偏。是日樽筵齊祝我。獨觀斯景却悽然。</text>
<title>自歎</title>,<text>自憐樗櫟質。巖壑七旬淹。晝霧侵眸暗。秋霜滿鬢纖。空談劉累肉。漫下蜀人簾。日日惟閒坐。還能百四兼。</text>
<title>次卯君韻示意</title>,<text>仙鄕終古不離房。何用周流徧八荒。展得芝眉千界闊。鍊來金骨百年強。風塵世外元相邈。日月山中更覺長。滿座霏談無俗語。朋樽還是羽人觴。</text>
<title>喜諸婦迭進酒肴衣服</title>,<text>壺榼提攜共出房。堂塵淨掃及階荒。精誠憐爾三廚辦。筋力祈吾百歲強。各抱兒孫當膝置。巧縫衣服稱身長。老儂酒戶今還大。取次能傾面面觴。</text>
<title>奉寄損翁 戊辰</title>,<text>春來連夜夢。杜曲故人家。弟子紛霑雪。兒孫戲折花。才違龍袞補。興入鳳樓賖。獨有中天月。團團照鬢華。</text>
<title>卽景</title>,<text>夜雨三更閣。春風二月花。抱琴彈一曲。流水不勝多。</text>
<title>寄姜公敍 世揆</title>,<text>憶分營下袂。云訪峽中家。懸榻遲殘照。孤琴度落花。仙源尋易辨。川路泝奚賖。吾老惟朋樂。蒼顔待汝華。</text>
<title>次贈德祖</title>,<text>憐君紫芝宇。映我白雲關。春水方流壑。時花政滿山。論襟何日足。對月此宵閒。况有高朋到。留歡莫早還。</text>
<title>奉邀藍田倅 皓隣時宰藍田。由還本第。</title>,<text>送郞承惠牘。知子好還家。馬繫垂門柳。人從滿縣花。別離嗟已久。魂夢不知賖。良會宜今夕。庭梧爲始華。</text>
<title>和藍倅</title>,<text>吾輩行藏信太空。隨緣今日各西東。白雲流水寒山裏。苦竹荒茅極浦中。千里書來湖月白。一樽詩就海棠紅。何當解紱重尋洞。落落松陰對兩翁。</text>
<title>次寄許德懋  冠子三加韻</title>,<text>先王制冠禮。天下使皆行。珍重三加祝。森嚴萬世程。吾人克遵古。下邑定揚聲。曳笏彼誰子。不知能者旌。</text>
<title>寄李大彥 升培</title>,<text>之子居南浦。芳聲繼故家。課蒙開竹牖。點易傍梅花。眞樂期尋得。浮榮念轉賖。近來顔更好。珠澤自騰華。</text>
<title>寄黃孟耕 莘老</title>,<text>孟耕性本拙。規範自儒家。絶壁孤棲鶴。竆原獨樹花。人生隨處樂。世界極眸賖。此意君非昧。端居欲斂華。</text>
<title>寄黃徵之 獻老</title>,<text>徵之志泛博。道藝錯諸家。學慕精磨玉。文憐亂繡花。優游平地在。荏䒣去程賖。斷決宜何物。萍鋩瑩雪華。</text>
<title>憶鄭際勛 僑</title>,<text>十年調未得。薄宦曩辭家。學固杵磨鐵。詩成鏡有花。先芬君剩襲。玄閫我還賖。世路行逾識。尊榮不是華。</text>
<title>皓隣與其弟文擧學士來訪共賦</title>,<text>鼎坐成今夕。秋光正滿林。地饒靈草秀。洞許玉人尋。古調琴餘韻。神鋩匣有吟。夜闌明月出。流照碧潭心。</text>
<title>遊南氏六宜亭次元韻</title>,<text>秋風徙倚六宜亭。形勝咸寧舊擅名。蠃殼晴巒交映箔。鴨頭春水剩浮觥。人疑綠髮三淸會。節是黃花九月丁。別界到來添逸興。不知塵世有簪纓。</text>
<title>次寄張五兼 漢信</title>,<text>剡溪形勝記曾遊。憐爾端居拙自修。松逕人稀村更寂。柳塘鷗下景添幽。存心愛誦濂翁賦。行義堪將董子儔。偃仰百年閒趣足。箇中無復世間愁。</text>
<title>卞孝子歌</title>,<text>卞孝子卞孝子。孝子之生生豈偶。家世遠胄春亭公。春亭去後中郞又。中郞之孝聞天朝。天朝遂以美官授。流傳血脈旣迥別。孝子宜復其間有。矧惟屛山山水淸且淑。吉祥之來涵蓄久。上帝眷顧其土民。民俗又易倫常守。寔均賦與或不能。於焉閔覆思欲牖。若非篤生一箇孝。誰能聳動歸於厚。偉玆酉山卞氏家。鍾毓天衷無出右。遂將赤骨愛親誠。儲之方寸如灌注。孝子於是受而生。良知自天非人誘。愛親之外不知他。一則父母二父母。喘息呼吸一氣連。親安則安否則否。五歲喪父如成人。人皆稱孝爲交口。竭力養母竟一生。甘旨滫瀡靡不具。性愛麴糱嘗過飮。自奉慈敎因斷酒。慈病在牀心如焚。每夜浴身祈北斗。爲是村井汙不潔。三里外水常汲取。盈盈一勺貯片誠。幾向蒼穹頭暗叩。嘗糞斷指古人事。孝子兼之同一武。嗚呼天不佑至誠。竟使阿孃未克壽。攀輀上山不得同入地。餘生依仰惟土阜。築廬守墓不忍去。朝暮哀號雲黝黝。無情之物亦有感。堂燕隨來巢其戶。下上流語變顔色。惓戀如爲哭聲苦。又有寒泉自湧出。象君逬淚巖之竇。三年不冰亦不涸。又疑孝子熱血從心部。下來天地隻影孤。外除不除因病瘦。骨立魂銷遂不起。毁極固易來二豎。爲是鯉魚母所嗜。臨絶不忍呑於肚。跡其平生節節孝。欲書有難更僕數。土人聞之皆感泣。相與狀行聞官府。因爲上達九重天。恩命特下同雨露。縱殊旌閭與贈職。世世復戶恩涵負。孝子之子亦能孝。爲乞詩文東西走。欲闡徽蹟照來世。庶幾千載垂不朽。卞孝子眞箇生不偶。激勸人子敦孝慕。丕變豈獨屛山人。感歎不覺爲玆賦。</text>
<title>和人</title>,<text>神明出入莫知鄕。敬義持存自有方。天賦性來元至善。人爲欲蔽少能良。須開大寐初醒眼。方見靈丹好換腸。此理縱知行未克。向人那得說敎詳。</text>
<title>次贈柳元若 宜三</title>,<text>曩拂山花到水亭。今來又見雪盈庭。一心爾共靑春永。萬事吾惟白髮生。始覺大人成大業。誰將斯道牖斯氓。慇懃相對無餘語。努力精思又篤行。</text>
<title>生朝志感</title>,<text>生朝奄見七旬回。風樹悲懷去莫裁。天地茫茫兒獨在。儀音杳杳夢難陪。山花已落春還發。海日西歸曉復來。明發不眠空有涕。世間無似此生哀。</text>
<title>奉寄皓隣</title>,<text>坐想藍田宅。雲關正掃開。佳期延少婦。新釀泛深杯。桂影疎逾朗。梅花著故催。因緣懷欲討。須報好音來。</text>
<title>大彥聞我出鳳臺。衝雪而至。喜而吟贈。</title>,<text>客裏能相訪。幽襟頓爲開。微言須剪燭。妙理寓斟杯。臘雪梅飄盡。春光柳洩催。前期指愚峽。好趁月明來。</text>
<title>權景章 褧 來留過歲。共賦干字。</title>,<text>雲煙籠入碧溪干。春氣先敎雪意殘。竹牖向南初得暖。苔階陰北薄餘寒。三冬素業挑燈盡。暮歲孤懷攬鏡看。欲向正元新有祝。百年贏得我曹安。沉沉夜色倚欄干。寅月垂臨臘月殘。斗柄向東冞耀彩。飛廉歸北斂餘寒。人心會與天心復。至理須從物理看。聞道方塘春水活。細涵光影在恬安。</text>
<title>守歲</title>,<text>守歲家家摠不眠。徹宵人語競譁然。老翁獨坐搔雙鬢。無計新工勝舊年。</text>
<title>又步七絶</title>,<text>氤氳一氣轉洪匀。臘盡春回又此辰。莫歎往時爲學泛。但敎來日著工眞。四序功成化已匀。一番新意又玆辰。坐看嫰柳兼啼鳥。色色天機動自眞。</text>
<title>重步干字贈別權景章 己巳</title>,<text>簷前星斗轉闌干。鼎坐論懷抵夜殘。琴向龍門千古遠。劒藏蛟匣百年閒。春風已捲韶華去。秋月須從寒水看。也識重擔強者勝。莫辭努力到能安。</text>
<title>喜皓隣見訪</title>,<text>東來紫氣入山門。一笑春風四座溫。紅白爛開桃李峽。翠陰交映薜蘿村。憑欄峀吐三更月。臨水雲生九曲源。吾輩暮年多勝事。幽期強半此中存。一區風物錦囊收。是夜冰輪正滿樓。丹鼎光陰看皓鬢。塵寰消息付滄流。登盤紫鱖兒先得。滿酌香醪婦已謀。萬品此時同我樂。莫敎花鳥獨含愁。</text>
<title>張五兼贈我靑藜杖示七絶次贈</title>,<text>流年虛度杖鄕家。強起衰軀不奈斜。多謝靑藜持贈我。從今行步健宜加。</text>
<title>喜屹翁見訪</title>,<text>老向人間久息機。紫芝爲食薜蘿衣。幽居屢徙嫌山淺。眞界閒行喜徑微。繡劒只須含彩已。古琴元自賞音希。靑燈脈脈雙開眼。歲晏襟期共莫違。</text>
<title>自西郭歸憊臥有吟</title>,<text>強策衰軀損活機。歸來三日謝冠衣。新糚少婦心常宛。絶唱諸詩記反微。明月入牕孤夢短。淸風拂檻好音希。重尋此地朋留約。悄臥深更屈指期。</text>
<title>次皓隣麥有年韻</title>,<text>邇來年歲每豐和。風不鳴條雨不麻。周野來麰今又熟。陝西歧麥古奚多。黃雲漸欲連千陌。綠浪時疑泛萬家。且與吾民同此樂。攔街齊唱太平歌。麥熟偏令胃氣和。延年休說服胡麻。味甘湯有靑蔥泛。炊軟鐺添赤豆多。與餽役夫勤穡事。賴支竆節稱貧家。也知當日康衢老。強半於玆鼓腹歌。</text>
<title>次靑巖亭重修韻</title>,<text>靑巖奇勝化翁營。亶爲冲爺此起亭。鳥革至今山裏耀。龜形終古水中成。磅礴可安羣礎重。敞宏長受八風淸。遺躅百年依舊宛。雲孫重構揭華名。</text>
<title>擬寄半俗 德懋號</title>,<text>背郭環林卜宅奇。狎鷗臨水倚筇遲。神遊晩壑霏紅夕。興逸羣巒滴翠時。莎堤馬寂惟鳴犢。柳岸人稀但囀鸝。從此夫君居得所。遠懷應與白雲期。</text>
<title>簡邀半俗</title>,<text>名區須著好朋奇。會面方愁一日遲。芳樹濃陰候徑夕。皓蟾流彩掃關時。眼寒湖外傳賓鶴。夢罷枝間喚友鸝。信息今朝琴自韻。伯牙行見遇鍾期。</text>
<title>次皓隣見寄韻</title>,<text>鮑昭俊逸庾淸新。早歲詩名動海濱。霄漢幾時騰闊步。江湖是日臥閒身。潔懷可比雲中鶴。朗宇堪稱畫裏人。商嶺秖今饒紫草。如君眞是綺黃隣。老去從他歲月新。閒梳鶴髮坐溪濱。昇平世界優遊物。蕭灑雲林寄傲身。取友敢言天下士。會心時對卷中人。堪憐萬疊靑山裏。獨有夫君願卜隣。</text>
<title>喜皓隣兄弟見訪。共拈五排二十韻。</title>,<text>愚溪二十曲。形勝聞山南。錦繡圍巖壁。笙竽奏檜枏。寂濱誰肯到。靈境我專耽。比屋花爲會。聯牀棣詠湛。漁樵隨暇樂。詩禮銳思覃。隔世回雲嶂。煩襟滌月潭。時將眞界事。好與故人談。密誼葭重附。交情水共澹。壺觴留晩照。衣袂滴晴嵐。俯野連平楚。臨流映碧藍。芸牕書破萬。松徑踵連三。玉貌君鸞質。霜毛我鶴毿。雪歌淸瑟動。雲影小塘涵。近郭愁長路。分山願縛庵。傍梅形共淨。種菊臭同馣。緩步筇隨鷺。端居理析蠶。靑溪宜卜宅。紫陌且休驂。勝日閒翁會。高談少輩參。蒼葭微露結。老樹暝煙含。幽事歡無盡。秋風灑夕酣。</text>
<title>謹次冲庵先生遺墟碑韻。示金君奎運。</title>,<text>卓犖冲庵老。離山舊卜居。諸孫仰英躅。短碣表遺墟。往事東流咽。高名北斗餘。題詩君莫促。曠感不勝書。</text>
<title>半俗與姜聖來偕至。吟示五律七絶。次其韻。</title>,<text>雲林今不寂。高會共論心。春酒顔添好。秋霜鬢任侵。山遮塵世遠。月照洞天深。徹夜凉樓臥。時聞警露禽。二老聯鑣共入山。淸標交映水雲間。一樽淸酒談千古。贏得浮生半日閒。</text>
<title>見秋風念屹翁授衣之艱作一絶</title>,<text>露砌蛩初語。晴湘鴈欲歸。堪憐九月近。誰授故人衣。</text>
<title>喜叔璜見訪。兼賦卽景。</title>,<text>似鏡秋潭似錦山。玉人今得著中間。白雲亦識逢迎喜。舒卷樓簷別樣閒。秋雨蕭蕭自遠山。先驅爽氣灑林間。堪憐白鷺眠初覺。刷羽溪邊共我閒。</text>
<title>次李淡翁 堯臣 見訪韻</title>,<text>剛憐蒼野隔靑山。長憶高標在夢間。是日丹藜重訪我。白雲流水更添閒。</text>
<title>淡翁滯雨稧舍。賦呈求和。</title>,<text>秋雨關歸客。西風灑醉顔。佳期流水曲。高會白雲間。詞律傾三峽。風流足一山。直須幽興盡。方許故人還。滿樽春色眼俱靑。照鏡秋容髮共星。好是高齋明月夜。興闌攲枕各忘形。</text>
<title>是年八月初九日。元良誕降。八域臣民皆設宴稱慶。皓隣爲詩以歌詠之。遂步其韻。</title>,<text>皇天眷佑東方久。聖子新生北闕峩。大電繞光南極宿。瑞虹流彩左瀛波。本支百世周同慶。癸甲初年夏已歌。北望神京歡抃極。鬱蔥佳氣一層多。</text>
<title>次半俗老龍壇帖韻 三首</title>,<text>特地蒼龍起蜿蜒。向空盤屈小堂前。雲隨尺木噓生戶。月照神鱗影倒筵。學易幾時方化甲。乘風異日會升天。主翁亦解存身法。老拾陽精養更專。老龍鱗甲蜿而蜒。挐攫風雲向主前。月掛疑將珠映戶。露零如灑雨霑筵。若非御氣來從海。應爲潛淵降自天。也識蛟螭翁捕得。彌明奇術莫云專。壇上春風動蜿蜒。聳空鱗甲耀簷前。盤雲影覆溪翁圃。吟壑聲多野畯筵。黑入太陰雷奮地。靑如新沐露餘天。看渠歷劫能無變。蒼帝元精鍾得專。</text>
<title>竹所權生顯相。以其八代祖草澗集校正事。來留五六日而歸。其人端敏可愛。因有相從之意。賦七律以贈。</title>,<text>竹林明月照吾牕。三夜聯裾話寸腔。草老淸芬元絶俗。玉人疎致也稀雙。看書剩遣眸如燭。摛藻何難筆似杠。惆悵溪頭相送罷。可堪斜日獨聞瀧。</text>
<title>次贈崔德彝 錫賢</title>,<text>好從庸學做工程。箇裏精微貫六經。博約俱能由一敬。只須誠篤盡心情。</text>
<title>題遯齋集</title>,<text>遯老云亡已百霜。斥和文字尙煒煌。扶綱大義明星爛。近裏眞工寶鑑光。鶴浦幾深門外雪。猿山堪比手中鋩。却憐向日尊周錄。未寫公名與共長。近裏亦公齋號</text>
<title>次皓翁人日寄示韻 三首○庚午</title>,<text>獨坐送人日。老懷無與開。感翁題好句。遠寄草堂來。聞說芳隣社。詩樽昨日開。恨吾深伏峽。未共醉吟來。峽雪迎春盡。溪冰向晩開。迢迢望南郭。政好策驢來。</text>
<title>次荒歲歎韻</title>,<text>野市旗亭傍水橋。向來商賈氣常豪。荒年萬貨都輸米。深峽殘氓遠販樵。一路諸倉休糴閉。九春長日忍飢消。此時邑賑惟須急。食盡其如麥熟遙。</text>
<title>和寄成汝良 最烈</title>,<text>君不見天下之山皆自崑崙來。五岳錯峙同氣脈。又不見天下之水皆向滄海去。四瀆分流同歸宿。我東山水亦如是。白頭爲祖瀛爲壑。大小高下雖自別。八路流峙元一域。堪嗟世人不識此。各據形勝相排斥。縱敎疆場殊彼我。元氣何嘗不聯屬。萬物之靈尤與同。同得天地帥與塞。父乾母坤混中處。林總皆如吾親戚。苟知萬殊元一本。北燕南越猶相憶。矧惟先誼不泛家。何故無端與阻隔。君居郭外我州西。少小識面髮已白。有時披閱舊箱篋。累世往復多遺墨。綢繆情義迥出常。後裔端宜繼前躅。中間離闊凡幾歲。向來委訪誠出膈。吾文莊廟又祇謁。此意珍重尤感激。一別川原便脩夐。想來儀表每如覿。忽投新詩寄故人。字字瓊琚光滿幅。上言愚峽舊擅勝。次言先祖玆卜宅。摸寫揄揚大略備。紙面雲霞濃几席。下言老子受遺蔭。稱道則過皆心曲。諷玩以來不忍舍。一牋寔邁百朋錫。因思君家世趾美。文獻錯落多鴻碩。夏山之成本大姓。其在吾商又誰若。源遠流長至于今。靈祥百代應鍾毓。人生竆達信有命。使君衣褐空懷玉。蕭灑林園臥終年。萬事等閒秋風落。七十六歲精猶壯。顔色敷腴不減昔。膝下有兒兒克肖。豈但以詩鳴場屋。晩景淸福人艶稱。了知前頭益受祿。瞻望仙居只一舍。欲往從之奈病伏。但願從此無相忘。有懷時時贈尺牘。</text>
<title>喜半俗翁見訪爲賦七律</title>,<text>翁於幽事最關情。向峽騎驢步步淸。紫洞層巒添滴翠。素琴流水更多聲。良朋會面犀相照。巨帙登評刃似迎。解事天公兼下雪。八牕無月徹宵明。終宵攲枕話離情。野老山翁興共淸。我酒盈樽濃竹色。君詩擲地作金聲。潭魚亂躍春流上。林鳥爭喧暖氣迎。從此韶光無限好。會看仙峽萬花明。</text>
<title>次蒿庵鄭復汝 𡑿 寄贈韻 二首</title>,<text>憐君憂道不憂貧。休說今人愧古人。學海帆檣浮已早。騷壇鼓角響能新。龍蛇久蟄難伸變。銖粒精分定入神。自笑寡聞兼遠伏。歲寒那得輔翁仁。星山南望白雲生。向我飛來若有情。何事幽人終遠隔。靑天一髮亘於程。</text>
<title>次贈半俗翁</title>,<text>望子憑欄自曙霞。悄無跫響到昏鴉。深林月照蒼苔徑。遠巷煙沉綠柳家。逸興不堪琴獨抱。閒愁爲遣酒頻賖。東風會事吹時雨。一夜能開滿峽花。</text>
<title>贈別同志諸君</title>,<text>共君乘興酌流霞。惜別遲遲到夕鴉。魂夢幾飛明月峽。琴書將冷白雲家。玄珠赤水求無盡。大道靑天望不賖。試看光陰如隙駟。朱顔未幾眼生花。</text>
<title>今年講會。又設三月旬。皓鄰前期來見。吟示一律。遂次韻。</title>,<text>幽期重卜洞天深。高闢緇帷對碧岑。梧月滿牕焉用燭。松風和瀨自成琴。談經老子空三壬。攜笈諸生坐一心。却看玄珠多赤水。且將箴訓勖靑衿。</text>
<title>講會罷。攜皓隣諸益遊水回洞。</title>,<text>策馬緣谿路轉深。眼中無數畫中岑。松陰坐倒流霞酌。花下橫彈綠綺琴。已喜白雲閒我趣。更憐流水澹人心。淸遊獨辦猶堪樂。况復提攜衆佩衿。</text>
<title>次皓隣絶句韻</title>,<text>嶄巖絶壁顚。飛鳥方能到。花發無人攀。託根渠自好。</text>
<title>贈姜啓好 世誾○二首</title>,<text>我愛二三子。巖扉聯袂到。箇中姜上舍。衆道文章好。大道亘昭原。行行不期到。文章爲豈難。理達辭方好。</text>
<title>聞弟從輩與子姪約會於山影潭。作一場勝遊。蓋以沿溪躑躅盛開而方向衰。佳景不可孤負故也。余亦欣然曳筇而往。則仲集適患感。養晦往酉洞。獨卯君諸少輩隨之。坐松陰俯潭影。嘯傲甚覺悵然。而暢懷則多。爲賦一律。</title>,<text>暇日聯筇上遠臺。無邊躑躅向人開。浴渦鷗鷺雙雙泛。風舞童冠五五來。花底徙憑皆錦石。松陰散坐半蒼苔。却憐二從成遙隔。怊悵斜陽獨擧杯。</text>
<title>次贈金仲章 憲慶</title>,<text>曲欄迢遰大江頭。遠峀長郊極目幽。醉臥松篩明月照。朗吟風送碧雲流。一身天地隨緣住。萬事湖山適意求。興到翩然攜杖出。對山樓上薄言休。</text>
<title>晉州朴生天東來。言其考石浦公於家藏中。得皇明曆日二卷。其一神宗皇帝徂落之歲。其一明亡之歲。又得一砂樽。其底刻成化年號。蓋亦伊時陶鑄器。公於是賦短律一首。以志其感云。故次贈。</title>,<text>幾時紅羅曆。陶樽與共傳。鏡留乾德字。菊寫永和年。日月扶綱義。乾坤泣劒賢。似公凡幾箇。憤切戴胡天。</text>
<title>步前韻寄朴國楨 旨瑞</title>,<text>下邑居誰右。英聲早遠傳。功名違素志。事業炳衰年。譜家揚祖烈。志院闡先賢。重會那無日。參商卽一天。</text>
<title>敬次桐溪鄭先生龍泉精舍重建韻</title>,<text>三綱天地隻身栽。匣裏霜鋩瀅絶苔。萬死曾因謠粟諫。一封專爲下城哀。荒原淚柏遺骸託。某里殘花舊曆來。邑倅幸逢淸老胄。精廬重建賁泉臺。</text>
<title>次贈尹聖郊 東野○二首</title>,<text>憶昔初逢樂育堂。時君選入讀書牀。歌吟白雪高飛響。匣露靑萍瑩有光。梁楚久聞無出右。魯鄒爭道早遊方。前秋枉顧情非偶。坐席于今尙剩芳。軒然八尺再吾堂。三日竆曛對一牀。俊彩眉浮湖海氣。雄詞篇有斗牛光。桐塋薦菊尊賢義。龍舍誅茅振士方。剛惜蓮花兼桂萼。未敎吾子早搴芳。</text>
<title>和菊田崔士敎 興璧○二首</title>,<text>憶昔公山裏。攜朋坐一堂。楓江吾句冷。蘭谷子言香。地闊逢難再。雲深夢漫長。忽驚詩簡到。星月爛生光。漆翁今寂寞。空憶屢升堂。庭草猶看翠。牕梅不斷香。讎文吾豈敢。編集子爲長。寄意偏多感。搔頭向暮光。</text>
<title>近日覺精神益昏。胷中枵然。尙可爲文詞以應人求。遂拈韻以言其志。</title>,<text>手幾紛披口幾哦。閱來墳典亦云多。從前不記猶居半。到老全亡更覺嗟。始信虛名同鐵步。惟堪俚語和樵歌。爲報時人休覓字。江郞無復錦紋華。</text>
<title>述懷</title>,<text>七旬閒坐日高哦。晩福天公餉我多。妄想經營俱可笑。太平生老亦何嗟。雲巒映箔濃如畫。林鳥鳴簷巧似歌。人世適來歡旣足。任他霜雪鬢邊華。</text>
<title>卯君避疾來。日與相對。喜而有賦。</title>,<text>與君連日對牀哦。樂事人間此莫多。仙峽遨遊方自得。竆廬枯落不須嗟。觴邀皓月成雙醉。欄泛淸風助互歌。却念鍾離千里隔。眼中那見舊容華。</text>
<title>正當揷秧小旱。爲賦一律以解。</title>,<text>幽壑潛龍盡日哦。風雲方欲得來多。上天倘値三農節。澤物寧敎萬姓嗟。玉帝定收封水令。晶宮應唱采菱歌。休言旱魃將爲虐。卽看江星已動華。未數日果雨</text>
<title>皓隣次林翁韻寄示。步得若干首。</title>,<text>晴牕睡起暖風吹。梅雨初收竹露滋。政憶東林居士面。忽驚南郭故人詩。花階坐羨雙飛蝶。柳巷回憐共語鸝。獨有三更蘿月裏。夢魂相接慰相思。泠泠萬籟不齊吹。盡入斯翁一筆滋。狀去渺茫成秀句。化來陳腐出奇詩。擲金已得聲生畫。攜酒何須囀聽鸝。自愧濫竽持禿筆。孤陽攀和敢萌思。不須琴鼓又笙吹。聲在丹靑興味滋。南郭故人眞絶唱。西崦老子更難詩。多時未放飛湖鶴。永日無端隔葉鸝。采盡瑤華君不見。可堪明月倚樓思。庭梧月上柳風吹。滿眼芳華日有滋。老去怡神誰似酒。閒來遣興莫如詩。畫圖互改浮雲嶂。歌管多生弄日鸝。近與卯君同賦詠。故人東望倍相思。</text>
<title>更次吹字韻</title>,<text>芳郊埃馬暖生吹。翠壁嵐陰夕更滋。六月淸遊高倚檻。一山佳景盡籠詩。香留踏草憐過麝。聲在搖枝認去鸝。最是碧潭明月影。虛人方寸澹無思。</text>
<title>卽事</title>,<text>偶憑山閣俯溪流。白礫蒼苔滿壑幽。飛鳥漫看停樹末。行人閒數過橋頭。入簾嶂氣三時雨。繞枕灘聲五月秋。剛喜家人知我興。爲沽春酒作淸遊。</text>
<title>奉寄權晩惺 檾</title>,<text>十載悠悠水流。君家邈在近嵒幽。別時意氣靑餘眼。浮世光陰白盡頭。幸結絲蘿從去臘。倘穿雲樹會今秋。聞翁筋力猶康健。跨馬無難作遠遊。</text>
<title>寄半俗翁</title>,<text>晩避囂氛作逸流。近城還得別區幽。山爭映箔圍三面。溪爲流觴曲一頭。小巷林深常似暮。古庭松老不知秋。更憐近地多詩社。野屐乘閒處處遊。</text>
<title>步前韻示叔璜</title>,<text>雅性偏憐異俗流。幾穿林壑訪深幽。礱磨寶鑑須勍脊。荏䒣韶顔易白頭。宇宙寄生惟此世。風埃迥脫好今秋。惜君才器人難及。莫使光陰費浪遊。</text>
<title>雨中卽景</title>,<text>日夕頑雲陣陣流。灑甘隨處象渾幽。坐看亂暈生波面。贏得新芳滿隴頭。竟夜淋灕無霽氣。有時飄颯似凉秋。從玆百穀皆將稔。士女爭期鼓腹遊。</text>
<title>雨後卽景</title>,<text>過雨山光碧欲流。滿園松菊更淸幽。綠蓑牽犢歸村畔。靑雀銜魚出水頭。風掃炎埃無盛夏。月開新鏡似澄秋。良辰遇著知非偶。好把芳樽盡意遊。</text>
<title>次李能養 克培 芝巖齋韻</title>,<text>聞昔菟裘卜酉陽。多君茅宇挹前光。烟霞別界家園後。霜露先楸枕几傍。庥蔭兒攀丹桂早。生涯谷秀紫芝香。已從世外囂塵隔。贏得壺中樂意長。</text>
<title>簡邀皓隣</title>,<text>危欄徙倚到斜陽。人寂秋山澹暮光。騾影幾時來谷口。鴈聲終夜度樓傍。楓圍客路方垂錦。菊爲朋樽政吐香。最是滿牕明月裏。不堪孤坐五更長。</text>
<title>賦卽事</title>,<text>邇來神氣摠陽陽。華髮聯裾爛有光。玉宇秋明歸鴈背。瑤華夕照皎駒傍。引觴共醉心肝露。落筆高吟口齒香。萬事塵寰何足問。無如此地樂遊長。</text>
<title>山居寡友。聚散有時。意緖自別。玆賦若干首。</title>,<text>懷友歲晏懷偏苦。中宵夢幾廻。望雲孤倚檻。乘月倦登臺。錯認鳴驘過。愁看獨鳥來。無人同振屧。有酒且停杯。待友九曲秋將暮。三湘鴈盡廻。故人留底處。落日倚高臺。山影移庭去。松聲度壑來。黃花浮滿酒。擬與共銜杯。和友伐木終年詠。征驂趁約廻。歡迎秋晩峽。笑語月明臺。玉宇收雲盡。金風振葉來。相看俱白髮。行樂倒深杯。留友荷衫聯武出。苔徑逐溪廻。秋月明如鏡。晴巖聳作臺。鶴挐松翠去。驢踏竹陰來。料得浮生樂。無如數擧杯。別友良辰留不駐。勝友散將廻。月色初明檻。楓陰尙滿臺。白雲爲誰在。丹壑少人來。忍把同吟菊。明朝獨泛杯。</text>
<title>簡呈咸寧李使君際可 秉運 泛舟檢湖 辛未</title>,<text>南湖秋水碧如天。太守中浮一葉船。望美歌從簫客奏。采眞遊把羽觴傳。瑤空日揭唐虞世。鏡裏人同杜召賢。也識朱門公事簡。泝洄終日始言旋。</text>
<title>謹次崔竹塘題壁韻</title>,<text>公忠自有本。仁孝著靑春。未遂擊胡志。竟殉銜命身。</text>
<title>喜李晩覺見訪</title>,<text>水滿淸溪月滿臺。白雲飛盡洞天開。晩樽佳釀花相待。春服奇遊柳暗催。山影剩將空翠滴。灘聲遠逐惠風來。回頭忽見神鼇柱。霜骨千尋色最皚。吾輩年皆七十餘。鏡中霜髮日添疎。可憐松柏元同質。剛恨山河隔兩居。玄草向時知斷手。素書他日倘傳魚。仙區勝賞非難事。十里巖蹊足一驢。白髮騎驢老。靑溪養鶴家。山霏留客雨。樹吐媚人花。棊罷柯應爛。詩成酒促賖。浮生那不樂。時物正芳華。</text>
<title>與晩覺遊水回洞有詩因次</title>,<text>絶景看愈好。遊人不厭多。莓苔夢裏徑。桑柘畫中家。正滿升天月。初開近水花。壇松如有待。向我翠交加。</text>
<title>拈杜韻共賦 二首</title>,<text>洞裏紅芳嫰。簷前白日遲。吾儕俱暮齒。人代更淸時。萬事忘惟酒。千峯畫在詩。南山有松柏。相勖歲寒期。暖雲挾雨過山中。向晩靑天萬里空。意到看書移竹日。醉來高枕臥松風。月從今夜盡情白。花爲幽人無數紅。更有淸香吹不斷。巖臺桂樹綠䕺䕺。</text>
<title>三月十七日雨雪數寸志感</title>,<text>老閱人間事。於心八九違。山深宜我隱。日暮與誰歸。逝水流今古。浮雲遠是非。登盤欣有味。飽雨足春薇。</text>
<title>次權南圭 大容 韻贈別</title>,<text>漠漠采芝谷。幽幽鳴鳳岑。端居騁遐想。感緖盈素襟。愛此湖月光。異彼山雨淫。澹澹照我牀。泠泠動我琴。雅曲奏未終。驪駒鳴有音。巖花與澗柳。芳綠政如今。撫景倍惆悵。返照又入林。</text>
<title>聞玄谷翁觀漁到鼇柱下。自往與歸。賦二首。</title>,<text>老去逢難數。歡餘憶更多。白雲隨子袂。明月滿吾家。喚友飛晴鳥。迎人有晩花。把樽終永夕。風味一層加。步隨流水下。人影夕陽多。笑揖靑山色。攜歸碧茘家。月浮松酒斝。春駐海棠花。淡坐瑤徽弄。峩洋曲裏加。</text>
<title>鐵如意歌 幷序</title>,<text>李君光賓以其五世祖蒼谷公航海朝天時。所得神宗皇帝賞賜鐵如意之爲子孫百代寶藏。記其顚末。示余求一言。而其物方在宗家。故摸出一本來。又所謂竹石圖者。亦當時所並賞賜。而此則方傳在渠家云。遂爲之作歌而幷及之。君不見大明神宗皇帝鐵如意。金頭銅柄長餘尺。金頭拳曲微垂觜。銅柄堅完稍欠直。良工巧鑄成此制。獻之九重爲所握。朝暮珍重常在手。又命胡公作銘勖。意莊肯如否不如。銀篆十二柄中刻。分明箇裏一莊字。寔爲千古帝王則。湯盤沐浴猶有時。武几憑倚運莫得。豈如此物長爲用。不勞顧諟優警惕。况復指揮動如意。鉤之擊之無不克。是時我邦謹矦度。航海遣使朝皇極。風濤險惡相繼渰。人人惴恐不願適。蒼谷李公節素著。奮身自請將玉帛。約束陽矦掛片帆。笑凌鮫窟如平陸。颶風忽起蕩無垠。萬死一生神州泊。天子嘉之有賞賜。卽將此物垂恩渥。攜出臥內光爛然。兼之竹石圖一幅。董生爲摹錢題詩。並是人間奇妙格。拜受丹墀雙手擎。懷歸東土誇寵錫。忠誠遭際有如此。朝鮮賴公增光色。感戴奉持夷險以。卅年不曾一日釋。孝廟嗟賞暫入玩。御極之後卽還擲。賢孫遂爲刻其背。一標皇賜一先澤。因將竹石傳支派。誓言保守期千億。此事從來世罕有。聞者聳歎皆願覿。紅羅舊物獨餘此。寶重不敢輕拂拭。要示吾儂屬畫師。移摹一本肖能酷。摩挲終日感慨多。想像形貌突屼特。其剛可敵九牧金。其神足當蒼使玉。方在鳳闕襯龍袖。幾見帝意莊不忒。上而高皇仰觀象。以汝指點星歷落。下而烈祖一統地。以汝分畫全區域。握汝之術握太阿。太阿在手誰敢逆。坐朝百辟惟端拱。金甌不缺知爾力。往在龍蛇國刳兵。赴愬天朝蒙軫惻。揮汝命將再出師。擊破海寇如霹靂。剛憐尺鐵仗皇靈。著處百怪皆辟易。當公赤鼠倡義日。定欲一擧胡頭劈。玆計未遂飮恨死。鐵面炳炳餘衷赤。借問北海蘇卿節。節旄盡落今無跡。亦有虜中朱弁印。死生與同家不蓄。豈若蒼翁此一物。萬經劫火終不鑠。縱然深藏藏十襲。祥光寶氣天應燭。寄語諸李愼守此。仰體先意效臣職。他時倘遇匪茹寇。撞碎其骨齏粉若。然後祖烈方能揚。會與竹石同貞確。嗚呼凡今志士共懷風泉悲。覽此誰不涕先滴。</text>
<title>喜皓隣見訪</title>,<text>鳴驘遲到白雲家。短策孤憑綠水涯。一舍望如千里遠。三旬閱似十年多。西峯入夜初生月。幽樹經春始有花。驚喜今朝如約至。白鬚紅頰爛瓊華。</text>
<title>與皓隣，玄谷。共拈南坡集韻。</title>,<text>綠酒傾無盡。黃鸝語不歸。樓高看月早。地僻與時違。消息丹砂杳。光陰白髮稀。慇懃留二老。牢掩送人扉。</text>
<title>六言共賦</title>,<text>溪多上下鷗鷺。雨綠參差黍稻。山水軒中閒坐。時來兩老三老。迢遰郭南鳳臺。嵯峨峽口鼇柱。白頭暇日相從。取樂一樽春酒。挾鏡老眼斗明。醉酒衰顔更紅。南山去採靈芝。北牕歸臥淸風。身與白雲俱閒。心隨流水共遠。吾人分合幽居。世路其如往蹇。人間萬事桑田。世外三椽草屋。雨過種藥數畦。月出彈琴一曲。無事商顔兩老。岸巾對坐山間。瑤棊一局圍罷。秫酒數杯傾閒。好與吟風詠月。不妨坐草衣麻。擧酒對山將飮。杯中映碧幺麽。千峯半晴半雨。一水如鏡如羅。人在中間相樂。彈琴詠詩從他。</text>
<title>又拈五絶 二首</title>,<text>一道淸溪水。日夜東流去。欲識朝宗意。妙處在不語。淵明未達道。醉眠語客去。何如共醉眠。醒來還與語。</text>
<title>林下翁來觀講會。歸賦五律寄示。並此和送。</title>,<text>曩因多士會。得見小車來。山聳瑤簪出。潭澄玉鏡開。講徒存古義。道愧育英才。只喜絃歌地。攜衫共擧杯。近有林間夢。長飛郭北村。人稀野渡水。花發峽溪源。玉佩元同響。蘭馨却在言。山中多桂樹。知子定難諼。</text>
<title>六月二十八日感識</title>,<text>忍說玆辰哭正宗。十年弓痛尙餘胷。五雲北闕方新化。萬歲南山宛舊容。丹壑身同傾日藿。蒼梧魂斷護園松。九重繼述知無盡。聽詔南民共倚筇。</text>
<title>贈李元緯 相經</title>,<text>山門分手已經年。兩地相思只杳然。憐君早斷功名念。爲我重尋寂寞邊。醒來大寐方超俗。喫得靈丹便化仙。博約吾家眞訣在。好循階級到高堅。</text>
<title>三烈士歌</title>,<text>猗三烈士生一家。伯仲與叔同一烈。想像器骨特異凡。熊蹲虎踞皆人傑。廣臂飛目子龍膽。會向三人俱鍾毓。橫馳駿馬突如星。過表逐水咸中節。翻身仰射紫塞翮。中必疊雙無或逸。蓋自先公武藝備。次第虎榜名俱列。可惜干城不逢時。悲歌草澤俱埋沒。縱然藿食異肉食。向國一心長蘊結。歲在赤兔翟犯我。投袂奮起擬掃滅。倡糾義旅登鳥嶺。聞已講和空涕雪。逮至赤鼠禍益急。忍聞鑾輿遂播越。慷慨不顧一身危。頭上惟戴皇明日。分付阿季託老親。自甘前作沙場骨。三人鼓勇赴敵陳。雷轟電赫神辟易。兩軍相迫在一瞬。截彼雙嶺當天屹。指揮兵陳未及成。賊勢壓如風雨疾。奪騎胡兒若反手。拔劒大呼蒼厓裂。關將刺良知在卽。况彼甲外魚麗卒。瞥眼斫取數十級。虜騎奔騰無敢敵。不幸所跨非土產。忽地奮躍渠陳入。四面劒戟束如簇。孟賁到此難容吸。兄嗔弟咤了不怖。男兒死所云始得。霽雲含笑顔卿罵。視死如歸曾何屈。骨肉糜爛同野草。烈氣上干長空碧。九重聞之爲褒嘉。子皆贈官父加秩。頃年正考錄尊攘。懿蹟采登光史筆。子孫追慕欲寓誠。築壇竪碑奠芬苾。錦淵申君爲作記。繼以招魂歌三闋。千秋毅魄永不散。乘雲御風來髣髴。嗚呼人生孰無死。豈如三士尙炳若。諸葛家中龍虎狗。縱云同氣殊優劣。中原之卞我鮮高。闔門效節公庶匹。矗樓壯士去已久。南土政恨頗寥寂。乃知復有三烈士。吾嶺一倍生光色。</text>
<title>步贈權周琢 玉相</title>,<text>晦根山木燁春容。一氣元來在夜中。此理西箴能闡發。願君看取一陽冬。</text>
<title>丹城浣溪書院。卽權東溪腏享之所。而祠與堂齋門樓之號。東溪之孫褧。皆要余命之。故聊此吟贈。</title>,<text>景德祠翼然祠廟極崇深。喚起諸儒肅敬心。名德左瀛人共仰。羹牆奚獨此溪潯。養性堂太極涵來性自成。箇中那有臭兼聲。栽培大本無他術。只合存心不放情。居敬齋道學先須德性尊。中懷恂慄外淸溫。於皇上帝常臨赫。奚待嚴賓儼在門。由義齋萬事裁來總有宜。差毫便已走傍歧。箇中眼目須明著。擧足方能動合時。下學門入德門非別有門。踐行人事卽斯存。好從實地勤移步。莫更回頭枉著跟。上達樓天理元昭日用間。須從下學上頭攀。登樓可識鳶魚景。大寐醒來好倚欄。</text>
<title>是非吟</title>,<text>孟云心是非。由智有是非。眞是不可非。眞非當云非。竊觀世是非。鮮有眞是非。人是我是非。人非我非非。以理觀是非。方得眞是非。</text>
<title>黃文吉 麟老 詠雪得五排四十六韻來示。余謂文章亦餘事。遂以向上事勉。作七絶若干首。</title>,<text>賦雪詩成踏雪來。雪簷寒月又徘徊。可憐雪月交輝夜。瀅澈襟懷好與開。古人詠雪固多奇。誦法無如伯子宜。也識吟風弄月際。偶然因境卽成詩。經術文章致不殊。莫從枝葉費尋求。縱然學得先秦古。箇裏其如理趣無。學臻明辨自成文。黼黻皇猷卽此存。多少絺章與繡句。古人云是類俳言。爲學無如立志先。奮然期作聖兼賢。遲疑等待終何益。斷自今時勇向前。一敬元來萬事根。學成終始摠玆源。整來外面勤提掇。然後靈臺皦若暾。絲毛析盡海天成。理慾分來路脈平。好把性書勤著力。莫愁辛苦猝難明。士鮮中行自古然。剛柔過處卽爲偏。須從箇裏耘鋤盡。天賦眞心始得全。夢覺關頭又一關。厥名人鬼透尤難。雖然大寐如醒得。容易能呑換骨丹。意誠惟在自欺無。發處公私易互輸。早向獨知明取舍。莫言人昧放須臾。智巧能來聖力能。縱然那得不兢兢。常敎止水涵光影。莫遣微波乍伏興。君子修身在九容。動常端直又溫恭。也知睟盎由心在。密察工夫詎敢慵。刑家最怕愛憎偏。義勝須敎自我先。若得此身長肅穆。閨門安有不從然。人須寡過至於無。無過先從寡過求。縱使口身無得盡。且敎心上盡無休。鍾鼎江河量固弘。豈如天地物皆容。顔公不較眞當法。不見人吾有異同。愛君才器邁凡儔。象外能尋鬼篆幽。倘使玆工移實地。曠原何患見難周。</text>
<title>次丁氏家柳葉杯韻</title>,<text>六杯曾受大明皇。浩劫無虧嶺一方。形似漢時僵柳葉。挹餘周廟鬱金香。紅羅舊物惟玆寶。永曆遺書更孰藏。緬憶朝天當日事。紫雲宮闕坐軒黃。</text>
<title>伏聞聖候復常。喜賦一律。壬申</title>,<text>癡絶杞人漫有憂。上穹依舊健行周。五雲北闕輝添動。萬歲南山翠更浮。處處頌河同壽域。家家擊壤似康衢。太和宇內方盈溢。西塞妖氛不日收。</text>
<title>次贈李生漢容</title>,<text>凉風起天末。斜陽入路歧。之子忽訪我。繫馬門柳枝。是時幽牕夢。政在西湖陲。披襟澹相對。所言惟良規。曠原昭如晝。遡觀復何疑。感彼秋蘭色。紫莖發朱蕤。莫歎前途遠。努力趁少時。臨暮增惜別。願君須念玆。</text>
<title>靑松權上舍 以復 以先碣及遺集序來屬。臨歸留短律見贈。聊步其韻。</title>,<text>愧乏眞珠奉。欣銷獨酌憂。臨分杳重會。白髮共盈頭。</text>
<title>夜得異夢覺而有感</title>,<text>中宵起坐詠澧蘭。夢見軒羲不盡歡。恍惚日星明宇內。依俙龍馬出河干。北牕奈與南柯幻。千歲同歸一枕寒。尙冀餘生朝暮遇。五雲深處仰而觀。</text>
<title>詠近懷</title>,<text>閱盡三冬獨掩門。愁看萬象正陰昏。自期白髮常聯榻。那識玄駒忽駕轅。沙鴈哀鳴孤伴影。松泉幽咽不竆源。夜臺會面知非遠。餘景悲懷孰共言。</text>
<title>除夜書懷</title>,<text>守歲無心願熟眠。夢中期得見歡然。黃雞且莫輕催曉。今歲猶渠在世年。倚枕終宵了不眠。雞鳴起坐更潸然。從此許多新日月。無緣把作卯君年。酌酒寬懷始得眠。都將萬事付蘧然。七旬有五身無半。霜髮徒添又一年。</text>
<title>次前韻寫懷 癸酉</title>,<text>憶弟何人白日眠。生離會見復怡然。堪嗟死別成千古。叵耐含悲送暮年。塘草萌心柳欲眠。春來物色總欣然。如何昨日聯牀弟。一去重泉杳返年。中宵眠覺又難眠。闔眼君容每宛然。便欲與言還不得。枕邊流淚倍新年。</text>
<title>復以悼亡之懷。步廻字贈黃孟畊。</title>,<text>逝水流無極。飛光落復廻。幽明嗟一隔。影響杳重來。遣日惟詩卷。寬懷但酒杯。對君還有羨。棣萼尙雙開。</text>
<title>又書懷</title>,<text>君於詩學似專門。雅俗醇疵辨不昏。元白也應降禹錫。劉侯何乃伏軒轅。對人默若蓬心士。寫景翻如倒峽源。剛恨好辭多散逸。卷中惟有若干言。我生孤露最吾門。賴有常華映曉昏。雲壑夢甘同臥被。塵寰念斷並馳轅。詩書石室聯三逕。花竹溪庄占一源。景物不殊人事變。蒼穹欲問奈無言。</text>
<title>林翁邀我北庵。校息山集。皓隣及諸友來會。唱酬若干首。</title>,<text>蔚然南嶺好家門。迥出風埃不受昏。意氣有時凌岱嶽。文章無事飾輪轅。每歎世人多暴棄。更將先集遡淵源。自知讎校非吾任。且喜因緣共話言。</text>
<title>拈休字</title>,<text>樂與同行倦與休。浹旬優得采眞遊。霞觴剩遣三春興。霜髮全消萬古愁。蕭寺鐘聲添警發。名區物色好分留。佳期又卜仙峯下。象外知心有白鷗。</text>
<title>次孤字</title>,<text>綠酒傾相勸。白雲來不孤。高棲同綺皓。隔世是蓬壺。松影僧俱靜。山光鳥與娛。逍遙散襟抱。灑淅好眉鬚。</text>
<title>校役罷步年字</title>,<text>恭惟息山老。崛起法衰年。道學南州大。文章北斗懸。門程開坦爾。今古見昭然。亥豕時難辨。愚蒙信可憐。</text>
<title>拈收字</title>,<text>峽氣憑欄得。風光振筆收。迎春多語鳥。入夜正中牛。嶺秀園公草。庵依息老楸。佳賓滿四座。詩酒樂淹留。</text>
<title>疊年字</title>,<text>寥落山燈夜。相看各暮年。酒酣風亂灑。詩罷月高懸。浮世誰閒者。忘機我自然。佳期知不遠。分手莫相憐。</text>
<title>復拈五絶 四首</title>,<text>暮投北長寺。四簷紛歸雀。半夜拓牕看。月白松陰寂。矗矗環山巖。磊磊緣澗石。石氣與山氣。霏霏几案積。高會白雲寺。朗吟明月章。夜深看北斗。掛在天中央。北山幽且寂。暇日會于斯。不因賢集校。那得辦遊奇。</text>
<title>喜柳象遠至</title>,<text>白駒在空谷。入夢長依微。賁然來今夕。山門德星輝。</text>
<title>皓林二老以別懷各步成字寄示。聊復奉和。</title>,<text>一回相憶一詩成。采盡瑤華遠寄聲。鴈帶斜陽歸極浦。人隨落月步寒更。碧牕可耐孤移枕。丹壑無緣共泛觥。會待山花開爛漫。盍簪終夕暢幽情。東風花事日催成。樹樹春光動鳥聲。蓮社奇遊山萬疊。松牕孤夢月三更。瓊詞髣髴餘談麈。玉貌依俙映酒觥。莫道別懷殊往夕。無竆流水更人情。</text>
<title>重步成字奉寄皓林</title>,<text>向陽花意畫難成。過雨溪流籟和聲。山似故人來曲檻。月如顔色出深更。白雲引路先開峽。翠竹當軒待泛觥。莫道無心是鰲石。倚空猶帶望君情。</text>
<title>謾詠</title>,<text>東風三月百花斑。永日高齋萬事閒。丹壁雨過苔點錦。碧潭鷗泛暈成環。橘中綺皓猶看局。夢裏羲皇怳接顔。身世偶占蕭灑地。愧無眞樂在胷間。</text>
<title>和贈李眠雲翁 東璧</title>,<text>橋頭折柳送君行。逝水東流是別情。惆悵山門空佇立。黃江極目暮雲平。</text>
<title>次柳彝好 懿睦 韻遣懷</title>,<text>飛光飄忽逝川如。轉眄天時薄夏初。不識三春何事業。漫敎一氣自吹噓。開筵講學嗟無實。下筆爲文愧有餘。多少應酬皆妄作。古今如我更誰歟。</text>
<title>彝好賦短律。深有歎世之意。故謂莫如自反常直。次贈二首。</title>,<text>世路歧休歎。儒門敗最傷。孰分人鬼域。擧昧夢醒場。進學須明辨。爲仁貴自強。試看山特立。雲捲色還蒼。孔門二三子。其志異無傷。邈矣生千載。依然話一場。爲邦固小見。舍瑟亦差強。上頭如進步。須趁鬢毛蒼。</text>
<title>次贈彝好</title>,<text>吾曹倘得聖門遊。心術應如燭照幽。門路洞開羣轍面。宮牆高闢曠原頭。塘中活水流應續。鏡裏纖塵掃合休。也識靈臺澄澈處。碧空寒月映千秋。</text>
<title>自歎</title>,<text>觀海觀山盡意遊。萬形齊露曠兼幽。御風直若翎生腋。說法行看石點頭。緬憶唐虞成寤寐。浩歌天地任浮休。堪嗟至願歸虛想。霜鬢蕭蕭滿鏡秋。</text>
<title>次贈趙晦伯 根復</title>,<text>長嘯望鍾離。久矣我蹤絶。豈伊道路遠。友心諒不烈。歲月劇馳駒。鬢髮各成雪。况有晩谷老。蔚爲南土傑。謬蒙愛余甚。良誨望如渴。翁今已不在。誰復警吾拙。幸哉子又起。對之心誠悅。從此同氣音。頻聞庶可必。吾南君子林。舍子誰當列。衣冠旣整肅。步履中圓折。宿工知已篤。銳意趨聖轍。居恒惜寸陰。百年云一瞥。良金政好鍊。白圭寧憂缺。義理甚精微。絲毫合分別。苟不體之躬。無貴徒爲說。期君益努力。奉勉斯句綴。</text>
<title>江陽文生正儒爲受先碣。來留數日。賦一律。次韻以贈。</title>,<text>江陽迢遰海雲程。底向商顔有此行。十載經營眞是誤。半生名譽總非情。幽潛莫闡臨衰筆。篆刻那揚赫世聲。却喜晩交從此託。碧燈分照兩心明。</text>
<title>次張五兼韻奉別</title>,<text>淸宵光景浩無邊。水面風來月到天。借問靈臺誰若此。好敎纖慾頓澄然。感君尋我寂寞邊。聲氣分明共得天。五夜論襟多少語。碧空寒月照依然。</text>
<title>訪剛齋宅感舊</title>,<text>古閣尋遺躅。荒階但碧苔。秖今明月照。依舊白雲來。賜坐猶餘榻。臨酣憶勸杯。傷心今日會。無復丈筵開。</text>
<title>到林翁家。共吟盆中梅菊月桂。</title>,<text>梅菊盆邊月桂楂。各隨芳節遞開花。主人不識炎凉變。長得春風滿一家。紙屛圍榦水浸楂。細斡天心次第花。坐使春光隨意發。翁家堪號化翁家。綠蔥枝榦碧苔楂。蓓蕾春光勝吐花。若取箇中生意養。道家丹訣又儒家。問爾盆中月桂楂。緣何月月獨開花。生來剩被東皇力。長發丹葩耀主家。菊䕺何意傍梅楂。容色元非一樣花。雪裏高標霜下傑。命爲兄弟自蘇家。春光噓出兩盆楂。花是林翁獨有花。却有山翁花下宿。春光分得返山家。</text>
<title>贈李胄賢 源祚○二首</title>,<text>我有衝星劒。深藏任繡苔。已無斷犀望。敢道發硎來。萬事餘霜鬢。孤懷寓秫杯。逢君今夜話。蛟匣吼如開。寥落深山薜茘家。紅塵遠隔白雲多。箇中忽見金閨彥。風景添奇喜若何。</text>
<title>歲暮有感</title>,<text>地底輕雷透重陰。人寰無處見天心。可憐牕外寒梅萼。暗報陽春已動林。</text>
<title>城山八景 眠雲翁所居</title>,<text>蘇堤嫰柳萬木發春色。皆在柳條後。每年最先靑。爲是含生久。彭洲芳草春日長洲邊。芳草一望好。生意誰與同。緬憶濂溪老。橫院丹楓秋飾休言薄。丹楓媚遠空。會事靑腰降。偏敎向院紅。旗巘白雪白雪下如篩。天氣斂肅殺。旗巘翠全空。峯峯盡明月。玉峯朝雲宿雲朝不散。留在玉峯垠。幽意秖自知。儘難持贈君。煙郊午饁野日正當午。出饁村婦急。饁罷共笑語。民天卽此粒。丹山夕照朝旭俄升嵎。夕照已明嶠。寄語惜陰人。努力須及少。黃江夜月皎皎江天月。流動萬古活。阿誰抱而終。妄想是丹訣。</text>
<title>生朝次觀兒韻</title>,<text>白頭山裏幾經春。幽興長隨景物新。最是每年初度夜。不堪明發有懷人。金盤擎出玉桃春。綠酒兼隨彩服新。坐見兒孫齊獻壽。強顔聊作醉歡人。</text>
<title>雜詠</title>,<text>滿階秋菊滿甁春。碧嶂雲開活畫新。醉有松風醒有月。太平天地一閒人。</text>
<title>次贈李子常 在恒</title>,<text>隔年雲樹夢相通。驚喜鳴驘又峽中。嘉爾誓心求至道。愧吾無術牖羣蒙。靈源會照千秋月。前路須摶萬里風。臨別慇懃重有勖。惟將敬字以成終。</text>
<title>題觀兒小畫帖</title>,<text>許由洗耳無端塵語夢猶驚。肯遣司聰暫不淸。手掬滄波淘洗盡。耳中無復汙吾聲。巢父牽牛潔芻飼犢骨毛寒。肯使渠唇飮汙灘。聞說上流人洗耳。急牽轡使仰頭看。呂尙釣渭暗應風期到渭濱。獵車行趁坐茅春。也知八百蒼姬籙。多賴三千廣釣人。屈原沉江秋水涵虛大楚南。闊於人世是湘潭。懷沙自溺知何意。龍伯疑同聖后三。張騫乘槎西戎奉使幾多年。絶域要輸混一天。想得乘槎浮海景。定欣身世恍登仙。蘇武牧羝落日天涯牧羝孤。已將生死任匈奴。手中漢節看依舊。持此他時報主圖。孔明寫表祈山六出按軍嚴。臨發封章泣寫纖。赤帝山河揮白羽。萬方噓起向殘炎。淵明漉酒葛巾翻向手中低。漉罷松醪日向西。五柳春風長醉臥。義煕天地獨高棲。李白捉月停杯問月幾狂歌。忽見江心月更多。醉眼不知虛影落。翻身欲捉倒滄波。陳摶睡榻笑入華山養性靈。眠長非爲樂昏冥。坐端石榻經千日。夢玩奎躔聚五星。</text>
<title>謹次素履亭韻 亭卽姜啓好先亭</title>,<text>昔賢遺躅尙如新。剛喜靈區得主人。紫峀春回宜採藥。碧潭秋霽好垂綸。棲幽豈爲專探勝。會友偏憐共輔仁。素履名亭眞不偶。多君思義謹持身。小亭名素履。俯野傍山陰。往哲多留跡。遊人共暢襟。地高遙浦出。樹隔近村深。最愛平郊外。晴巒列玉簪。</text>
<title>素履亭八景</title>,<text>熊山晩霞尋常紫翠積岧嶢。散作晴霞滿碧霄。定爲幽人看不厭。夕陽長獻赤城標。伊水夜瀨望中奇景是淸灣。只欠灘聲倒曲欄。最是夜闌人寂後。忽聞琴筑月中寒。映軒長松琴風篩月聳巖壇。影倒幽軒翠更寒。高人氣色松能像。留與千秋後輩看。夾岸垂柳拂馬金枝夾岸沙。艶陽添得翥溟鴉。剩將春氣盈全樹。不管東風散絮花。倒池躑躅春色均濃箇箇枝。吐芳齊向主翁垂。波心倒影尤奇絶。分外紅英滿碧池。出水芙蓉綠水紅開幾朶蓮。出泥顔色自天然。遊人欲識花君子。看取朝陽更艶鮮。平郊農唱前宵甘雨釀油雲。四野農謳響幾羣。千古喜亭同此景。市謠庭賀更堪聞。前路商歌旗亭百隊擧奔忙。幾箇南商又北商。逐末生涯長在道。歌聲強半是思鄕。</text>
<title>瀟湘八景 次皓隣韻</title>,<text>洞庭秋月層欄月上洞庭秋。萬頃金波映畫樓。剩使靑山涵碧海。雲屛休道玉娥愁。瀟湘夜雨蕭蕭夜雨濕斑篁。帝子遺蹤隔渺茫。最是三閭終古恨。湘流不斷楚天長。平沙落鴈三湘齊下碧雲斜。散點斜陽岸岸沙。入夜共浮明月浪。刷毛爭傍白蘆花。江天暮雪塵寰瞥遣玉坤移。日暮江山萬景奇。皓鶴莫敎飛去遠。一投瓊窟訪難知。遠浦歸帆明滅遙船入望微。風帆齊趁夕陽歸。好從極浦同依泊。亂唱漁歌響遠飛。漁村落照星網旋收錦浪翻。漁郞無數打魚喧。雨餘落照添奇景。綠笠靑蓑曬滿村。山市晴嵐臨江小市傍靑山。嵐氣三時紫翠斑。最是一天晴霽後。商人疑在蜃樓間。煙寺暮鐘縹緲禪庵俯絶巓。夕鐘寒響落疎煙。白鷗慣聽無驚意。閒泛滄波滿舶前。</text>
<title>竹君八景 次皓隣韻</title>,<text>春竹綠竹經冬茂。氣節天與勍。得春添正色。絶異衆木靑。羞與桃李伍。肯向雨露爭。皎潔壓萬卉。寒梅堪作兄。夏竹綠竹夏生筍。出地卽突兀。龍兒應時長。犢角惟意茁。羣生不孤立。翠陰俄森鬱。託根得沙水。不願時人掘。秋竹綠竹秋更淨。紅芳時盡飛。挹彼仙桂色。陰我短松扉。蒼昊長留景。淸霜敢肆威。似賢眞妙語。微爾與誰歸。冬竹綠竹冬無變。靑陰更有餘。白雪埋安得。朱鳳此攸居。寒天獨也秀。勁氣於焉舒。蕭瑟立南山。蒼松獨似渠。風竹牕外影散亂。蕭蕭竹鳴風。颯爽淸心耳。琮琤合羽宮。求之不可得。一一生自空。長嘯和天籟。笑彼彈琴翁。雨竹滴翠還有聲。泠泠竹間雨。簳拂垂天雲。葉潤如膏霧。吸涓爽心腑。金莖遜此露。會待風日晴。玉英滿地吐。雪竹天欲試君節。壓枝下白雪。勁氣不受挫。寒色彌增潔。碧葉自擺脫。不比松埋髮。御史偏凌曲。於焉歌一闋。月竹可愛淇園竹。長送淸溪月。婆娑形盡露。爽朗境尤絶。皎皎姮娥色。偏能照爾質。高吟坐五更。精神爲映澈。</text>
<title>甲戌春。趙甥彥儒以新恩來訪。吟短律以識喜感之思。</title>,<text>石南翁去後。初見外孫榮。此世猶公道。夫君乃小成。寡慈歡正極。老舅感偏嬰。提挈先楸謁。爺孃怳笑迎。</text>
<title>旱餘一雨。乍甘旋止。憫而有作。</title>,<text>一雨霏甘萬品蘇。普霑無間土臞腴。如何半夜來因輟。竟使三農望益孤。長夏尙遲周野饁。流民定入鄭公圖。齊言麥粥猶難喫。庚癸村村已共呼。</text>
<title>敬次武夷精舍雜詠韻</title>,<text>精舍開闢有相待。武夷君亦客。孤亭結茅後。萬古誰泉石。仁智堂蒼厓以爲山。碧澗以爲水。付與先生樂。泓崢共千里。隱求齋回溪曲有姿。疊嶂時生響。經濟寓閒園。日看花木長。止宿寮靑靑四方衿。同止紫陽宇。執經聽至誨。理不差釐黍。石門塢但求石門入。莫道茅齋深。茅齋有明月。印在寒水心。觀善齋共霑時雨化。退自函丈席。相觀日有進。不些切磋力。寒栖館灑掃護亭館。多是道流力。燒香看底書。徹夜燈在壁。晩對亭矗霄大隱屛。向晩好相對。夕照尤奇絶。浮嵐紫又翠。鐵笛亭裂石聲自何。崖雲爲忽開。胡公舊鐵笛。留響至今來。釣磯突屼傍寒潭。水涵石更碧。白鷗近釣竿。幽意渠應識。茶竈石形類仙竈。丹鼎宛中央。回環饒綠水。耐可烹茶香。漁艇遡觀晴峽盡。歸逐暮雲輕。三版蜻蜓舶。長年奧靄聲。</text>
<title>敬次武夷櫂歌 十首</title>,<text>武夷山水最神靈。萬疊中間九曲淸。一自文公卜築後。千秋不盡櫂歌聲。一曲溪維一隻船。明沙白礫滿晴川。幔峯不語虹橋斷。靑雀無緣上紫烟。二曲嬋娟秀玉峯。雲鬟霧鬢絶塵容。亭亭獨立終千古。隔絶巫山萬疊重。三曲憑崖架一船。應緣碧海漲當年。仙人去後無蹤跡。想像漫敎後代憐。四曲靑蒼挾水巖。琪花瑤草覆毿毿。可憐對峙東西影。各抱奇形蘸碧潭。五曲中開特窈深。平田數畞繞長林。至今迥照千峯月。傍舍高懸碧落心。六曲平回白石灣。蒼屛環擁紫荊關。琴書盡日無餘事。滿壑猿禽自在閒。七曲鏘鳴有急灘。舟行難進剩回看。經來翠巘兼丹峽。如別情人色共寒。八曲駸駸洞府開。緩流低峽曠縈回。從知奧衍皆佳景。此地風煙好拾來。九曲平原望豁然。微茫遙峀又遙川。世間絶景饒隨處。不是仙區在別天。</text>
<title>敬次雲谷二十六詠</title>,<text>雲谷白雲起朝暮。英英滿深谷。無心自卷舒。寄趣幽人獨。南澗瀉石石添霏。映林林泛翠。最憐落照時。澗色紅更麗。瀑布嶺崖瀉急流。素練垂百尋。不雨雷常動。生凉晝似陰。雲關客至掃雲開。客歸許雲入。雲來不厭多。閉關何須急。蓮沼芙蓉開滿沼。燦爛紅映碧。入夜露如珠。團團月中滴。杉逕翠杉挾幽逕。逶迤連草堂。當暑奏凉籟。冒雪呈春光。雲莊峽田少平衍。強半傍嵯峨。環四雲根峙。奇觀隨處多。泉硤傍畞有鳴泉。入關已聞響。琮琤流硤間。解使幽襟爽。石池一泓中含碧。雙石對峙寒。旣令石爲岸。貯水應亦盤。山楹屹立山間楹。勢如聳出谷。千峯爭拱揖。遠送浮嵐綠。藥圃每當春雨過。紅藥滿蒔圃。採入丹鑪服。全勝白石煮。井泉滴滴自巖竇。紺寒類瓊液。只許山中飮。不曾山外出。西寮燒菑種香秫。拋鋤憇晴樾。歸來臥茅廬。入戶惟明月。晦庵仲尼振鐸後。夫子又施敎。萬世開來學。疇非繼往效。草廬醉誦武矦表。出由宣聖戶。太平天未欲。無復草廬顧。懷仙魏書憤世註。託意懷仙府。聞有石壇降。薄言奠桂醑。揮手昔人驂鶴去。云自淸都迎。揮手謝塵世。玉笙永斷聲。雲社結社在山中。白雲卽我友。籠山隔世氛。傍簷勸人酒。桃蹊灼灼紅桃樹。緣蹊繞澗頭。落花如會意。不肯出山流。竹塢色帶淇園綠。陰依渭畞深。最憐秋月夜。蕭瑟自生吟。漆園漆林不見伐。簇立山園裏。知汝惡其文。沉吟獨憑几。茶坂遵坂採盈筐。爛烹香可飮。臥聞鼎沸聲。怳倚松風枕。絶頂絶頂碧幺麽。孤高天半嶺。千山方未曙。已受赫曦影。北澗上分南逝川。下爲北流澗。澗中仁義石。聞名亦難慢。中溪發源自東嶺。穿林開一道。遊人步屧稀。兩岸惟幽草。休庵別嶺似嵩山。大賢訪不絶。董生中若有。茶果定爲設。</text>
<title>敬次雲谷雜詩 十二首</title>,<text>登山憐彼鶴唳峯。愛此猿叫嶺。杖藜試攀登。石路穿林永。遐賞無終極。歸來懷猶耿。値風上山値烈風。振壑無靜木。仰看雲散飛。俯慮江蕩覆。前行不曾迷。視舜公奚恧。翫月出海天已明。升空氣更肅。團團冰桂輪。皎皎藤蘿屋。對影成三人。誰言我幽獨。勞農農時忽焉屆。民事豈容緩。夙駕稅桑田。苗稀荒草滿。招呼婦子耘。竟畞日非短。謝客感子挈壺觴。餽我與終夕。顧念來往難。山路深無極。慇懃戒勿復。前林月又黑。講道道理本明白。尋求異窈冥。爰初路脈分。只繫毫釐爭。寔賴當時講。人寰永得寧。懷人有朋來自遠。皆願聖門遊。箇中二三子。屬望尤深悠。留約並不至。悵惘空夷猶。倦遊聽蟬懷高風。邈矣異林丘。誓言同蠟屐。報罷寧不愁。天台尙入望。行當攜手遊。修書修辭貴專意。入山深閉關。註經理闡幽。筆史嚴誅姦。萬古星日書。豈容秘山間。燕坐流峙久神融。永夕看不厭。方寸澹無塵。猶懼有可砭。至樂諒斯在。奈此憂世念。下山逐澗下山來。強半竆林底。屐滑蒼苔逕。筇澀白石齒。回首望雲峯。縹緲若千里。還家落葉滿虛庭。寒蛩鳴素秋。栖山我幾日。歸袂嵐翠浮。離羣此偃息。寂寞翻懷憂。</text>
<title>家有武夷圖幷事蹟詩文一卷。乃先祖文莊公爲達城時。使工摹而使人書者也。九曲形勝。宛如目擊。又退陶次櫂歌詩及當時跋語幷在其中。摩挲諷誦。不知千載之爲遠。遂成此篇云。</title>,<text>武夷之山遠在南越中。東土何人能見者。幸有龍眠寫眞境。數幅山水留吾舍。峯峯嵐色翠不改。曲曲溪流淸欲瀉。中間著得紫陽院。想像琴書猶整暇。天將別區屬夫子。萬古櫂歌遍區夏。後來奉和有陶翁。玉色金聲相上下。當年吾祖愛此畫。跋語珍重遺書架。越中山水氣像促。地勝亶由人過化。摩挲終日感慨多。宇宙誰賴不長夜。仙源一派接洙泗。自在中流巨艦駕。回看秋月照寒水。更欲移來此圖寫。箇中眞趣試借問。六六靑巒默似啞。靈皋芳躅宛如昨。寶匣瑤徽和者寡。偏方晩生慕徒切。欲往從之末由也。君不見吾東亦有一武夷。畫外陶山碧相射。</text>
<title>敬次陶山雜詠 十八首</title>,<text>陶山書堂洙泗宮牆是所安。却將山號揭堂顔。陶成後學知凡幾。負笈皆從在澗槃。巖栖軒道體元來等太虛。人人皆稟有生初。縱然識得全難得。細玩軒詩學莫疎。玩樂齋上達專須敬義功。聖謨賢訓理相通。除非學力如朱子。玩樂終身與誰同。幽貞門卜得幽貞不用龜。乾坤闢闔只存扉。蹈繩出入恒由是。正路人間更莫夷。淨友塘朵朵敷紅映水天。向人解使遠觀憐。花中馨德全惟爾。不是先生取友偏。節友社竹松梅菊益人三。故把貞姿一社參。也識風霜嚴苦節。細看容色始眞諳。隴雲精舍剛憐澹白隴頭雲。難把幽姿遠贈君。盡日無心山外出。却和嵐氣混無分。觀瀾軒有本川流不逝何。晝宵無舍聖曾嗟。苟知道體元如此。肯使眞工作輟多。時習齋習飛雛鳥卒能飛。行解俱臻會有時。悅意深來方不住。先須將敬此心頤。止宿寮置齋亶爲及門君。好與磋磨永樂羣。堪笑莊生昧仁義。謂當一宿妄云云。谷口門谷口休言鎖白雲。欲尋精舍此其門。坦然正路趨深域。且把階梯歷躡論。天淵臺俯仰江臺意豁然。飛鳶天又躍魚淵。箇中化育流行妙。揭示昭昭述聖編。天光雲影臺徘徊雲影與天光。一一涵來半畞塘。更有澄湖收萬象。源頭活水較尤長。濯纓潭碧潭澄闊我心醒。斗覺天淸又地寧。鏡裏纖塵留不許。先生去後濯誰纓。盤陀石賦得盤陀一定形。水中鋪在自分明。奔流濁浪渠徒爾。確不回移確不傾。東翠屛疊碧層丹是左屛。天敎畫障入簾橫。最憐雨過山晴日。無數巖花盡意生。西翠屛玉笋瑤簪是右屛。鐘鳴蕭寺鶴飛亭。西風落盡盈山木。更露孱顔突屼靑。芙蓉峯恰似芙蓉一朵形。古人多意錫峯名。雖然若未逢夫子。此地何緣勝地成。</text>
<title>二十六絶</title>,<text>蒙泉 㶁㶁流泉。曷謂之蒙。以而養正。作聖之功。卦有出山泉。君子蓋攸服。發蒙在九二。時中乃能育。冽井 盈盈石井。味甘且冽。飮者若知。伊誰爲冪。不渫猶自淸。見食當無惻。終然同棄置。厥由究未得。庭草 夭夭庭草。藹藹春生。一般意思。古今同馨。恭惟夫子心。遠契濂翁旨。庭草至今翠。微言人但耳。澗柳 濯濯澗柳。有風時度。往哲攸好。後人斯慕。每年春色至。先綠有玆樹。感此氣得早。歎彼形空寓。菜圃 靑靑者菜。生在小圃。先生是嗜。肥甘還苦。大人化如雨。圃蔬隨亦滋。樊生欲專事。所以不免癡。花砌 碧䕺競秀。紅葩交爛。遇時吐芳。爲君子玩。繞檻皆幽馥。盈枝盡異姿。同生一砌上。吐萼各隨時。西麓 幽幽西麓。惟竹與茅。合開三逕。惠好與交。悄蒨舍西麓。盤桓合吉貞。居宜同隱遯。訪豈有公卿。南沜 曠哉南沜。晴樾交陰。跂石臨水。風鬢蕭森。挾澗峙異石。依山下臨江。想當盥濯時。浴沂人方雙。翠微 落帽龍山。宛翠微東。緬想風流。率由眞衷。九日登高興。在菊不在酒。英是屈子餐。采從淵明手。寥朗 曠望寥朗。只在舍西。軒豁盡露。乾端坤倪。地隅明紫海。天末燦丹霞。恰似太山上。九垓成一家。釣磯 蒼苔白石。細雨斜風。垂竿靜坐。塵世誰訌。魚游竹潭冷。猿臥藤巖溫。皎皎竿頭月。猶餘照渭痕。月艇 泛泛烟波。泝沿明月。月與艇行。夜深靡歇。舟泛寒潭月。月滿寒潭舟。可憐舟與月。最宜寒潭秋。櫟遷 木有可材。見伐莫老。獨能無患。是用何道。列樹護厓路。路成賴爾櫟。斧斤了不怕。過者任千百。漆園 守黑質固。隨地性保。爲枳之橘。實失常道。潤色無不宜。所以人多植。周禮漆林征。有藝又須識。魚梁 銀鱗滿潭。躍影倒山。官梁嫌近。屛夏秋間。海錯與川腴。罔非惟正供。所憂不在梁。夤緣弊重重。漁村 村名宜仁。曷謂漁村。仁致太平。方得飽溫。天爲媚陶舍。故環漁景多。細雨人收網。斜陽魚躍梭。煙林 冪林長煙。態有萬變。淡若嵐翠。濃似霞絢。樹與煙俱碧。不分煙與樹。忽變紫霞林。政當斜陽暮。雪徑 一望瓊窟。萬盤瑤徑。拓牕爽胷。訪人添興。蹤滅徑幾失。辨因傍江遶。庵鶴踏松罷。露靑遙作表。鷗渚 翯翯其羽。泛泛斯干。月沙同潔。煙波共寒。競向春洲戲。閒從月浦眠。蘆花照水白。叫侶共延緣。鶴汀 十洲三島。每入於夢。何當與仙。玉簫俱弄。孤下碧天雲。迥入明月汀。豈無萬里心。亶爲主人停。江寺 碧眼禪子。卓錫曾居。古砌苔荒。寒殿月虛。縹緲古庵墟。臨江幾百丈。祇林自森秀。只堪遊人賞。官亭 別院寥閴。古跡微茫。空臨莊濠。難比召棠。翼然小亭下。馳道亘原隰。時有使星臨。誰使流民集。長郊 桑柘彌望。村落相依。有事平田。盡日忘歸。微茫人種水。縹緲牛耕雲。秋熟共歡收。農歌日遠聞。遠峀 點點螺鬟。渺渺烟雲。尖頂可數。濃面難分。映箔諸遙峀。浮空自何州。雲歸看不辨。鳥去望添愁。土城 環山有築。云是古城。太平如今。誰復來爭。古人工築壘。堅杵此可考。今過幾千年。餘堞猶縈草。校洞 設敎違法。自羅已然。尙幸遺址。校名猶傳。不奈草鞠校。無竆木遷鳥。先生是用慨。倡道張幽眇。</text>
<title>敬次老先生山居四時各四吟。共十六絶韻。</title>,<text>春四吟朝雪消初旭照牕明。無數春禽得氣鳴。曉露漸晞晴靄捲。向陽芳綠滿庭生。晝煙空藹藹日行遲。沂上春風好振衣。多少耦耕原野輩。及晡方始策牛歸。暮躍月溪魚飽雨薇。夕廚烹煮足充飢。最憐一帶炊煙色。解接山顔碧不違。夜溪花山月照西東。皓彩紅光望不竆。徹夜房櫳明似晝。却疑銀漢落瑤空。右春四吟夏四吟朝暑牕晨闢氣還淸。池藕階蕉浥露靑。休道桑暾炎莫禦。爽胷只在誦湯銘。晝剛憐遲日繞簷明。亭午炎風任泛楹。竟夕端襟無語坐。數他黃鳥囀枝聲。暮落景蒼凉下遠山。野農耘罷荷鋤還。也知羣動因皆息。灌圃寒泉響獨潺。夜氛壒宵澄月更明。北牕時入竹風淸。堪憐盡日勞筋僕。又作乘凉打麥聲。右夏四吟秋四吟朝朝來庭樹颯金風。斗覺新凉爽我胷。長夏惱煩今快已。病蘇翻勝杜陵翁。晝三杯濁酒興仍豪。秋日荒山獨上高。俯瞰黃雲濃四野。農人隨處樂陶陶。暮暮山秋景望堪娛。積翠浮嵐淡似圖。最是碧蘆紅蓼色。夕煙和却漸虛無。夜碧空遙夜絳河淸。桂影涵秋別樣明。試捲疎簾孤倚枕。了無魂夢近昏冥。右秋四吟冬四吟朝拓牕寒日照寒空。春色閒園但竹䕺。夜氣孔神朝可見。西箴眞箇獲吾衷。晝短日深居鍊魄營。鏡中依保舊時形。却嫌屋裏陰因冷。午向南簷暖晷迎。暮瞥眼羲輪已沒西。宿禽猶解競歸栖。何人漏盡猶行路。應坐靈臺慾浪迷。夜寒牕夜夜燦蟾光。睡鶴松壇夢更長。坐念平生成底事。八旬徒得鬢邊霜。右冬四吟</text>
<title>敬次高山雜詠 並小敍</title>,<text>高山。卽大山先生藏修之所也。先生在世之時。余僅得一拜於門下。厥後五年。遽遭山梁之慟。自傷倣仰無地。所願者若往遊高山。奉玩杖屨遺躅於水石之間。則庶可以少慰羹牆之慕。而經營三載。竟未之果。遂就先生集中高山雜詠若干首。拜手吟諷。以寓景行之思。又爲之敬次其韻如左云。總敍終古名區鬼護持。繞軒層嶂特瓌奇。山容不改高栖日。嵐翠長浮我夢思。凝菴凝道遺謨炳至今。致存方復最靈心。欲知夫子專工處。看取茅菴一寸陰。靜春軒生理乾坤與物匀。吾人元得滿腔春。倘敎箇裏無纖慾。活潑天機著處眞。樂齋及門諸子總眞心。樂育函筵日儼臨。慚愧吾生孤負甚。白頭徒慕景行深。晩對巖突屼蒼巖倚碧空。霏紅無數夕陽中。浮雲捲後尤堪對。滿面精神活畫同。光影潭虛明一鑑絶纖埃。萬象隨過洞照來。不有源頭流活水。碧空那得箇中開。䕺桂臺臺上秋濃碧桂陰。西風吹拂自生吟。月中吐萼尤奇絶。馥馥天香滿袖深。靜樂臺揷天蒼壁聳爲臺。下有淸溪玉帶回。嶽色波聲無限好。靜中眞樂孰知來。歲寒臺獨將貞節傲竆陰。虐雪嚴霜任並侵。翠色不曾毫髮變。干霄愈露歲寒心。</text>
<title>十六絶</title>,<text>釣磯潑潑自游魚。洋洋自流水。閒坐石磯看。無心釣絲理。茶竈嵌空中半石。天作類茶竈。試挹傍流注。却疑烹已燠。鶻巖百丈蒼崖腰。孤栖有寒鶻。劒翮時飛出。樹梢應見裂。鷗渚春浮桃浪游。秋泛蘆渚飛。雪江與雨湖。何處攸居非。月艇亂流棹莫輕。駭浪罟休濊。最憐月下艇。兼得鏡中月。煙柳蒼煙冪濃柳。依約見裊裊。由其外闇然。碧色無時了。南澗莫道發源微。終成放海水。澄時明鏡開。鳴處佩環似。北堰築堰水盈畞。綠秧方揷耘。也知耕作力。寔賴堯舜君。廢塔塔古不知年。風磨勢漸圮。營建竟何補。工力虛勞始。古井蒼巖峙在上。甘液滲無息。終古澹盈坎。見食心誰惻。石矼小磎超難越。橫當樵徑中。列石以受趾。徒杠不專功。土墩臨溪有斷丘。眼界頗虛曠。只欠風氣多。不得亭其上。杉徑直榦上干霄。不殊在東海。肯與等閒松。區區爭翠黛。石棧石棧危九坂。行人駕誰叱。俯視千萬峯。低頭如屈膝。書館迭來住書館。俱是學道人。不知夫子德。幾箇與爲隣。田家爲學與爲農。事殊理無隔。闔胡視田家。勤苦以終夕。</text>
<title>七曲詩</title>,<text>一曲峽束溪回境絶幽。橫波廉石動磨舟。莫歎穿過辛勤甚。通處終當遇順流。二曲郊原平闊水泓渟。斷隴殘山遠繞汀。灑落襟懷從此得。無邊光霽又孤亭。三曲岸斷雙崖水更深。危臺迢遰俯平林。南山縱與柴桑異。遙睇悠然却一心。四曲山明水綠古佳村。松桂陰中晝掩門。獨抱瑤琴閒自撫。大音希處定忘言。五曲綠淨春波去漾溶。虹橋跨上若凌空。濟川舟楫非專美。堪恨殷宗漏爾功。六曲屈曲荒岡對翠屛。廢墟空憶古人亭。靑山綠水阿誰管。獨有三更鶴唳淸。七曲碧嶂圍郊月滿川。遠村如畫樹如煙。十洲三島君休說。絶景應無此洞天。</text>
<title>次姜德祖帖糚三世詩軸韻</title>,<text>鳳巖家閥鰈瀛聞。奕世文華又出羣。慕老鍾來奎彩炳。弦翁抉得漢章分。聳鸞筆勢盈牋動。碎蠧芸香滿篋薰。更有賢孫能繼述。帖糚徽蹟詔來雲。</text>
<title>次贈柳公晦 徽文 茅齋韻</title>,<text>滿牕晴旭小齋東。想爾靈源與此同。也識思誠工造極。從今多在靜居中。</text>
<title>擬贈機張纍客洪令 時濟</title>,<text>褒崇元老自先王。御誄登碑萬世光。時事可堪桑變海。天心行見剝回陽。鳳鳴紫闕梧明旭。鵩詠朱厓菊耐霜。不識金雞何日下。摠爲翹首五雲望。</text>
<title>和鄭吏郞希仁宣諡溪巖宅。行中路見寄韻。</title>,<text>愛君天品古人如。經術文章沛有餘。筆下江山開錦繡。眼中天地朗鳶魚。千竿鳳實饒何處。萬里鵬程亘太虛。聖代不敎人餓死。冷官休道久躊躇。此身庸拙世誰如。萬事於今白髮餘。幸有高人憐病鶴。每將珍墨寄烹魚。十年別夢雲俱遠。五夜孤懷月共虛。會面亦違宣諡路。自憐寒影獨躊躇。</text>
<title>次贈李致器 鍍○二首</title>,<text>修潔如尊府。於今更有誰。論交吾已久。乞語爾非私。是庸不華筆。要傳無愧碑。亡靈倘相照。應許故人知。山花詠名祖。水竹臥賢孫。世業遺經讀。家聲處士尊。勝冠今老大。琢器儘良溫。素悃輸靑眼。霏談到月昏。</text>
<title>次禹祭酒請祀疏廳韻</title>,<text>史筆當年爲特書。先生卓節日星如。義嚴麗代淫昏際。道著羲經玩繹餘。斧鉞當前曾不畏。綱常要植豈求譽。至今四百餘年久。浩氣猶看塞太虛。</text>
<title>一善金戚炳如 虎燦 意外來訪。不勝驚喜。臨別吟贈。</title>,<text>一別橋頭卅載餘。夢中猶憶訪君居。交情不獨彌甥誼。屬望尤因古訓畬。龍象法中誰定是。鷺鷗江上我空如。三宵晤語懷難盡。惟願他時數寄書。</text>
<title>喜趙子希 承洙 見訪。吟贈一律。聞將移居興州。不勝缺然。詩中並及之。</title>,<text>幾多停雲倚檻看。素琴今夜爲君彈。千莖白髮梳逾短。九轉丹丸鍊更難。漂轉生涯悲歲暮。分離情曲話更寒。商顔不盡靈芝草。可耐他時我獨餐。</text>
<title>寄南子皜</title>,<text>憐君蕭洒出人寰。獨向昭原進步閒。鐵檛芸牕宵更折。荊扉苔巷晝常關。鬢霜剩得光陰逝。胷海須涵宇宙寬。隔嶺分居魂不隔。洞天明月幾飛還。</text>
<title>生朝志感</title>,<text>生朝每趁諱辰廻。寸草心情老轉摧。天下幾孩同失恃。人間此物獨貽災。春風不見桃成實。夜雨空萌棘匪材。夢裏慈顔猶莫接。直須無覺始無哀。</text>
<title>步尹聖郊溟字韻道所感</title>,<text>季冬寒日晩升溟。寥落山家總掩扃。滿地惟鋪飛雪亂。干霄獨有老松靑。愁窺白髮拋菱鏡。喜得紅爐煖酒甁。聞說三陽回一夕。更憐春事足新齡。龍欲存身會蟄溟。人如求志好關扃。竆來老柏凌霜翠。達去陽春滿昊靑。肯使潢池機毒矢。行看蔀屋粟餘甁。堪嗟世歷成康後。無復空圄四十齡。</text>
<title>次贈月城孫君經夫 綸九</title>,<text>宮牆休道仰彌高。分寸攀躋到不勞。達處經綸恢掌握。否來賢哲伏林臯。邪心盡去心方活。客氣全消氣乃豪。莫把古人輕比儗。客中門雪偶然遭。</text>
<title>惠慶宮志哀</title>,<text>八旬陰化潤東溟。聖子神孫日覲扃。英廟金縢淚暗血。顯園松柏夢長靑。政嗟沙麓靈違筮。忽報瀛籌漏盡甁。昭事雲鄕應似昨。願扶宗社億斯齡。</text>
<title>臨歲得見新曆。次孟郊韻志感得二首。</title>,<text>梅牕看歲書。春信又吾廬。抵老心猶少。衛生髮更疎。素琴新曲理。丹鼎故灰除。悄坐忘宵盡。微蟾露碧虛。几杖與琴書。八旬於此廬。興居惟節適。剝啄任稀疎。山麝來窺戶。林禽下食除。飛光同逝水。又送一年虛。</text>
<title>又步前韻寄諸友</title>,<text>每市輒貽書。不知居異廬。生涯水竹冷。襟韻雪梅疎。落筆雲生幅。彈琴月轉除。春來期一訪。佳約莫敎虛。右皓翁顔範宛君書。跫音寂我廬。臘梅飄雪盡。候鴈度星疎。水檻堪臨眺。雲關久掃除。堪憐事多肘。望眼竟穿虛。右公敍大道載於書。從來積爾廬。立心貴誠篤。玩理戒麤疎。少日非長在。幽經好盡除。相從知不偶。莫遣往來虛。右叔聞李君建基字</text>
<title>迎春卽事</title>,<text>鳳曆新春迓鰈溟。家家華祝總題扃。和風已遣禽聲碎。淑氣先催柳色靑。獻壽兒孫齊舞彩。具甘婦子競攜甁。太平世界吾終老。不羨飛仙度萬齡。</text>
<title>步前韻詠懷</title>,<text>寄蝣天地粟滄溟。萬疊雲山獨掩扃。世事膝橫三尺素。生涯案對一燈靑。縱無李白生花筆。肯數張松傍井甁。白鷺滿江猿滿峽。不妨相狎度餘齡。</text>
<title>元朝卽事 丙子</title>,<text>太歲雞催喚。衰翁睡早醒。乾坤新氣候。家國願昇平。北極祥雲泛。東隅瑞旭生。呼兒且進酒。浩唱倚前楹。</text>
<title>次前韻志偶感 二首</title>,<text>擧世皆非醉。誰言我獨醒。居來天與曠。行處地餘平。秋水月同照。春園草共生。少人知此理。歎息坐茅楹。守歲翻酣睡。天雞忽喚醒。元朝逢上巳。數昨是嘉平。暖氣禽爭語。春光柳欲生。山顔改前夕。嵐翠更霑楹。</text>
<title>又以前韻詠所感 二首</title>,<text>骨換靈丹服。心開大寐醒。若人思不見。斯道履元平。有意憐諸益。無成愧此生。猶期資警益。時與對軒楹。我昧文章妙。臨衰薄有醒。修辭要近古。析理貴從平。摸寫隨形別。神機著處生。自嗟荒落甚。空對曬書楹。</text>
<title>喜姜穉仁 長欽 金穉見 煕復 至。各贈一首。</title>,<text>驚喜鳴驘夕照斜。玉人何自洞天過。交情綠蔦長縈柏。別恨芳䕺再茁坡。竹帖已能賡繡句。峽雲宜復遏纖歌。自憐白髮梳添短。好遣靑眸拭更多。右穉仁落盡明河月影斜。一樽霏語五更過。悲深臥老終違面。淚下阿娘已掩坡。松蘿不逐滄桑變。寶瑟難登下里歌。借問前期何日是。九秋丹葉滿山多。右穉見</text>
<title>贈柳彝好 二首</title>,<text>昔我訪河莊。洞府畫相似。岳色與江聲。至今在眼耳。無路可重遊。夢魂飛不已。箇中誰最憐。懷玉有如子。有美南厓君。先徽克肖似。端居味古書。嵬目又鴻耳。竭誠闡祖烈。遺稿重繡已。得君在吾門。佇看秀諸子。</text>
<title>尹聖郊復至。示林下翁所贈韻。喜而和之。</title>,<text>客臘留期作此行。已看時序過淸明。洞天有月輪初滿。峽野逢春綠欲平。社酒三更虛半席。海雲千里掃前程。白頭寓興惟黃卷。剩把孤燈照兩情。感君頻作訪余行。逢輒雙眸爲更明。磨杵山中回李白。下簾牀畔問君平。千尋鳳羽看沂岸。九曲羊腸任世程。五夜書樓幽事話。滿牕梧月最關情。</text>
<title>道院設講會。洞主林下翁要我秉拂。將往吟得二首。</title>,<text>老悲儕友寡。樂與少年羣。但要襟殊俗。非求筆掃軍。誦絃期有日。衿佩集如雲。秉拂非吾敢。貴玆會以文。大道如天亘。行人日萬羣。阿誰範我騁。肅若對戎軍。逝水終歸海。高山不變雲。千秋知必返。無力起斯文。</text>
<title>旣到步前韻</title>,<text>肅肅臨江院。蹌蹌講業羣。鳳翔思點瑟。虎暴哂由軍。至味倘如豢。浮榮可視雲。昔賢爲人切。惠我炳遺文。</text>
<title>大山李先生輓詞</title>,<text>吾東理學幾師宗。卓絶無如我退翁。固是天資明粹至。良由篤實倍眞工。陶翁世遠學微差。縱使勤工柰道遐。獨有先生眞用力。雙全博約少無瑕。淵源直上退陶連。屈指中間歷幾賢。始識河南門下訣。到頭終得晦翁傳。金精玉粹鳳儀形。天爲斯文特鍾靈。素蘊平生如得展。唐虞陶鑄見丁寧。自愧愚蒙少等倫。當時明訓了無遵。山頹此日悲空切。欲唱薤歌淚滿巾。</text>
<title>輓金持憲直甫</title>,<text>鄕我大山翁。倡道起南服。英俊競摳衣。薰炙多盛德。側聞士友論。我公尤傑特。蓋彼沙村地。靈祥自古毓。厓老此肧胎。松翁遺芬馥。有斐四昆季。接武同門學。華問日以大。久矣願一識。頃年至湖上。從容侍丈席。竊問好學誰。曰惟某輩篤。維時公兄弟。嵬科已競擢。參差蓮桂花。照耀常棣萼。我有同堂妹。又於令嗣適。顧此嚮慕意。從來有自別。及聞先生言。斂袵尤思覿。策馬訪仙庄。高軒面遙壁。四公坐以序。衣冠咸整肅。見我下階揖。上堂致款曲。威儀辭令間。所存已可測。了知崑山玉。十分經磨琢。就中論公資。豈弟自天得。通敏利器藏。瑩澈氷壺若。坐間談經義。毫芒盡分析。憐我晩猶迷。意欲勤誘掖。投轄到三朝。啓鍵示要訣。時秋積雨收。金波夜穆穆。開樽澹相對。寫懷各有作。愧我木瓜詠。得聯瓊琚牘。贈別又珍重。直以古道勖。因言此近地。有寺頗靜僻。乘閒倘復至。攜手逝共陟。吾師必儼臨。他朋亦當速。但將一卷書。旬月費講讀。疑難定氷解。所貴資麗澤。惓惓促後期。令人增感激。睽違復多時。懷仰徒倍昔。時憑寒暄札。區區敍悃愊。答語每殷勤。細字動盈幅。尋常進修方。備論皆忠告。益見君子心。愛人無終極。旋聞被恩召。冠盖西入洛。直宿金門裏。趨蹌丹墀側。逸駕騁長道。時哉展驥足。聖朝欲明試。俾出管南驛。游刃隨處恢。治聲一時赫。繡衣爲褒啓。兼陳行義卓。盖余因附葭。得知刑家畧。孝慈出至情。塤篪極湛樂。斬斬閨門內。大少儀不忒。爲政儘有本。竟入天鑑燭。鴻恩聳儒紳。不次授淸職。朝端喜得人。吾黨皆拭目。雅志不樂仕。未幾返初服。婆娑林臯下。至味在澹泊。斯文時不幸。晩修已易簀。共悲樑木摧。復懼微言絶。屈指門下士。衣鉢竟誰托。念公嚮道意。垂暮轉堅確。及此閒暇日。政好眞愈積。博約苟兩至。遺緖豈憂續。出而佐邦家。皇猷可賁飾。處而在鄕黨。後學有矜式。顧余一壤蟲。徒知羨黃鵠。猶願桑楡景。長受蓬麻益。襟期逈相照。歲寒兩無斁。早晩東渡江。淸韻擬更挹。庶幾觀感餘。躋攀有寸尺。不圖轉眄頃。幽明永相隔。位不滿才德。壽纔踰半百。生平所抱負。嗚呼已窀穸。王國失賢材。士林亡蓍策。睠言高堂上。鶴髮血霑臆。菀彼紫荊樹。慘憺無顔色。鏡鸞叫欲絶。庭蘭影又隻。了知長逝魂。反顧必掩泣。念此孰不悲。我懷尤難抑。本來離索蹤。海內少徵逐。晩與公相知。不恨老丘壑。今公奄至斯。吾生實無祿。出門若失相。那能記往跡。風儀宛如在。警咳嗟已寂。篋中有尺素。拊玩涕先滴。計公平日書。不止此往復。寄語令伯仲。遺墨勤收拾。志業縱未究。端緖玆可繹。更將如椽筆。一一狀徽蹟。流傳必感人。模範應厚俗。千秋大嶺南。高名繫朱雀。</text>
<title>艮翁李尙書 獻慶 輓 四十韻</title>,<text>猗我艮翁生不偶。岳靈奎彩與肧胎。家門赫赫名卿後。冠冕巍巍左海隈。天上獜兒初入抱。斗間龍氣已難埋。眉山秀色連三峀。江夏香名動九垓。異質皆稱圭璧潤。弱齡已許棟梁材。聰明虞子兼行秘。詞賦長卿恥類俳。岸韻由來壓流輩。風塵聊復騁餘懷。登雲逸步香浮桂。食實休徵蔭滿槐。萬里鵬程瑤海濶。百年驥粟玉山堆。高標倦向要津去。雅志惟從樂地恢。城裏閉門賓客少。案頭開卷聖賢來。玄關啓鑰深窺覷。學海尋源極泝洄。已向本原工不淺。又於諸子識尤該。戴家儀節梳頭出。楚史丘墳指掌開。博物肯敎幽怪遁。吐詞亶欲正韶諧。硎釯在手神長旺。竿木隨身道與偕。經術煕朝誰出右。文章當世莫能魁。端凝氣像山瞻重。瑩澈襟懷鏡絶埃。蓄德久爲儒望屬。拜官終荷主恩嵬。靑春烏帽金閨彥。白首銀袍大廟 公所居坊名 台。禮養東膠沾掌露。政平京兆寂鐘街。未伸攬轡澄淸志。但試烹鮮撫字才。風力天褒扶柱石。器姿人擬作鹽梅。東曹典禮淹公議。藝館提衡佇上裁。聖代經綸還蘊蓄。儒林根柢庶栽培。同聲南國琴遙賞。卓識西洋學早排。爾雅軒標謙遜意。重山號揭進修階。每憂海內衰文敎。不識人間有貨財。居第僅容追宋沆。林園竆勝笑唐裴。禮賢室有開晨榻。銘德碑多照夜臺。素履當今流俗範。榮名從古化翁猜。鳳毛早失參玄子。螟祝能存置膝孩。落景乍看卿月耀。元精奄作列星迥。吾儒哲匠更誰也。盛世名臣今已哉。漢北一時人共吊。嶠南此日我先哀。憶曾詣闕鴻恩謝。準擬登門燕晏陪。顚倒行裝歸去急。殷勤垂問得承纔。虛聲政愧欺天日。厚意還憐起草萊。感歎中宵懷未已。親薰此世計全乖。從今寓想知何地。天際龍山入望崔。</text>
<title>小山李公輓</title>,<text>大山李夫子。有弟卽先生。氣魄奎分彩。精神岳鍾靈。獅從密庵畫。獜出牧翁庭。溫粹資超衆。精專學本經。淵源尋退老。道義講家兄。自少眞工篤。無時逸步停。飭躳森規度。玩理極高明。實地常餘樂。名關早斷情。隱求終素願。靜養積中誠。墳典饒生計。簞瓢薄世榮。淸嚴羅仲素。瑩澈李延平。苦節霜松茂。靈襟水月晶。端凝持敬體。簡當對書評。師道謙虛席。文鋒斂發硎。風流從澹泊。氣色轉純精。鍛鍊金冞耀。磨礱玉更貞。逢原深造得。語德早年成。自抱琴亡慟。益爲蛾述程。斯文賴不墜。後學望尤傾。淵默雷還動。巖居爵自嬰。㫌招恩則疊。身老道安行。散步川花傍。幽期野鷺盟。優閒足晩境。福履祝餘齡。曷不籌添海。翻敎夢奠楹。位纔止郞署。志切庇編氓。聖代亡遺逸。儒門喪典刑。賢咸又逝去。哀胤益伶仃。餘韻誰同理。微言更莫聆。凄凉湖上宅。寂寞鶴山塋。不待他時過。興言涕已零。</text>
<title>輓崔參判 光壁</title>,<text>端凝六尺重於山。一味眞醇出處間。簪笏兩朝鵰倂立。絃歌二邑鶴俱還。纔看卿月天心注。忽報靈春造物慳。訒老遺芬誰更繼。吾南無祿運攸關。</text>
<title>輓黃幼安 泰煕</title>,<text>公年六甲未全環。了盡家門大事還。先枉快伸生白髮。祖塋安厝减朱顔。至今松菊田園裏。依舊詩書棟宇間。腏食華翁仍卽瞑。更無餘恨箇中關。斷隴寒松翠四環。哀猿叫罷鶴飛還。百年好抱樽留座。五夜悲懷夢接顔。孝子有辭歸地下。聖君垂渥動人間。可憐懿範尋無處。惟有蘭香滿竹關。</text>
<title>安順庵 鼎福 輓</title>,<text>先生起畿甸。獨立所聞尊。衛道巋靈殿。障瀾屹禹門。弦歌百里化。玉帛兩朝恩。大耋休言壽。榮名永世存。繼得星翁緖。蔚爲聖代尊。聰明該萬類。纂述立諸門。士佇陶匀化。民期致澤恩。承顔恨不早。久荷眷懷存。</text>
<title>輓趙承旨 錫龍</title>,<text>黔翁私淑大賢門。廟食千秋士駿奔。韓氏兒孫傳孝謹。胡公弟子識談言。遺風桃李新陰滿。餘慶芝蘭晩景暄。吾黨至今推令族。典刑誰得比肩論。英姿雅範稱名門。需世何曾利勢奔。喉院超資嵬地望。霜臺得體荷天言。久拋朝笏巖雲澹。閒課兒書竹日暄。可惜平生展蘊志。晩來林下與誰論。夙將詩禮保高門。不許凡流幷軌奔。內翰宗規人共仰。河東家法世傳言。周庠紀立多存績。魏闕心懸每負暄。懿行從來知幾許。如翁堪就汗靑論。</text>
<title>輓趙承旨 錫穆</title>,<text>商山淑氣鍾高門。萬壑千峰爲盡奔。黔老篤生追往哲。畦翁幷起講微言。獻文錯落星芒映。祥慶薰蒸日晷暄。直到我公名更顯。試將治行大綱論。天敎異質降名門。靜似鸞停動驥奔。肚裏絶無機事在。口中惟有吉人言。淸規玉磬含韶瑩。和氣陽春入律暄。一見可知全五福。爲公曾就九疇論。早年通籍入脩門。逸駕臨衢範我奔。束帶暫供筐篋務。整襟稀與斗筲言。從容急浪分涇渭。恬泊當時任冷暄。一味鞱光光不掩。轉敎銓地秉公論。聞說當時入禁門。祗瞻丹陛鞠躳奔。龍顔動色欣相見。象笏書思允納言。庶見風雲玄感合。長依日月瑞光暄。急流勇退終如許。千載錢公可倂論。記昔東行歷造門。屬公歸自顯園奔。憂時共切噓唏歎。敍舊仍成款密言。樽酒細傾秋簟冷。爐香靜燒午牕暄。傷心卽事渾如夢。忍向泉臺更細論。</text>
<title>輓孫菊村 昌顯</title>,<text>幾世情交共里門。每當緩急動相奔。至今社老傳遺事。依舊鄕人誦緖言。存歿惟期敦契誼。過從何止問涼暄。傷心燕水流無極。忍把前遊更細論。夙仰淸標秀德門。佇看高步絶塵奔。需時定有光輝別。講理優探奧賾言。誰遣沈駘愆氣候。空將蔘朮度寒暄。古來才德多無命。倚伏天心杳莫論。</text>
<title>輓趙敬哉 存道</title>,<text>君似奇材產海岑。魁然其面曠然襟。若非老栢宜樑棟。定是孤桐中瑟琴。寥落仙居日月岑。玉翁風氣灑盈襟。堪憐古調無人賞。竟使流塵掩素琴。</text>
<title>輓全季潤 始玉</title>,<text>自從虬老得㫌門。嘉爾深誠致異恩。介處能傾吾黨士。暗摸猶識故家孫。詞塲縱轡雲生筆。朋席開襟月滿樽。可惜斯人今寂寞。典刑無復有餘痕。</text>
<title>輓晉恩君</title>,<text>萍窩丈人晉恩君。菊圃之胤晉興孫。家聲赫赫卿相尊。世業彬彬詩禮敦。先公詞翰尤著聞。爛爛奎華耀紫垣。爰取寶柯接靈根。定識令姿宜高門。映人符彩玉潤溫。滿面吉氣春氤氳。沐蘭浴椒洗一番。芬馥重以香麝薰。志氣當年天欲掀。雲衢唾手驅長轅。一朝過江止鳳園。棲心靜界忘塵氛。軒冕不期等雀蚊。牕几送日惟丘墳。今人與居古人羣。素行惟向民彝敦。忮刻本來雲掃痕。子諒發生泉從源。家庭雍睦常欣欣。祥慶鍾毓來津津。遂有三子皆欝彬。思繩祖武仍襲芬。季先折桂登靑雲。曩奉板輿歸琴軒。榮養專城樂事繁。牲齊腯旨絃歌喧。仲也出后性溫淳。隣居定省連晨昏。况其生計足稻囷。春酒介壽令公醺。伯占陶試蒙殊恩。御筆親擢爲壯元。因勑剞劂傳其文。光寵豈與凡科倫。旣而翁年滿七旬。頂金腰紫燁若神。夫人亦拜貞夫人。命婦服色侈衣裙。旋因邦慶襲封勳。煌煌紫誥從天閽。羅襦紈袴衾綺紋。富貴珍重公矦身。諸孫問寢序弟昆。炯熀左右皆璵璠。享盡百福歸九原。向來叩盆今何論。最是伯哀顚似髡。草土血淚長時抆。釋褐不得設慶茵。唱榜不得趍禁宸。榮親本意獨未伸。可憐至痛竆蒼旻。天心佑善曒若暾。豈欲大亨先暫屯。憶曾拜翁荷殷勤。使人飮和如醉醇。興至時訪愚溪濆。團圓桂樹閒攀援。勝跡如今已成陳。莓苔石床餘空樽。顧視吾鄕更沾巾。長德厚福今誰存。</text>
<title>輓鄭滄海 瀾</title>,<text>天將奇氣鍾斯翁。性癖何曾與俗同。萬事乾坤心不管。一生山海跡無竆。行裝脫略驢嘶月。身世飄颻鷺逐風。畫得方輿猶未了。倐然歸去碧雲中。</text>
<title>輓黃處士士剛 建中</title>,<text>名德公家盛。槃翁繼畜翁。遺風傳旣永。雅質賦宜豐。玉雪淸堪倂。芝蘭馥與同。妙齡懷遠志。實地着深工。砥行倫思盡。硏經理漸融。傾心晩修老。聯武審幾公。藝業人推富。榮途衆佇通。入手違蓮桂。將身老蓽蓬。莊歌悲寢室。楊草痛亡童。處獨冞耽籍。臨衰轉飭躳。御家威反己。交友信由中。直論弦從舌。剛心鐵在胷。闔門方倚重。隣塾共推隆。少弟偏蒙眷。平居幾話衷。謬期追往軌。兼勖牖來蒙。感激輸愚悃。歡愉附下風。比營先祖宇。尤荷我公功。外裔誠誰及。新祠事庶終。尋常祈得壽。奄忽寐無聰。慕德人皆惜。銜恩里擧恫。故家摧厚棟。吾黨撤深幪。萬事今其已。三霜柰又匆。襲休期令抱。食報信遙穹。白首永相失。黃壚倘可逢。</text>
<title>輓盧處士孝泉 澺</title>,<text>幷世嗟無雅。論人儘莫加。江西高處士。嶺外舊名家。對卷前脩儼。關門好客多。堪憐九臯鶴。聲徹影仍遐。</text>
<title>輓權通伯 㯙</title>,<text>幾載神交始面交。愛君儒雅世人超。高標鵠笑隨粱。勁節松凌振壑飈。錦榜嗟從名下失。楡暉惜向病中銷。桐翁舊緖今誰續。珍重賢郞志業饒。</text>
<title>輓金承旨 若鍊</title>,<text>楩楠元合棟梁材。歷盡風霜雨露來。壯志幾年歌草澤。榮名一夕拜銀臺。春山有藿無誰採。雲錦宜裳秖自裁。也識丹衷猶不死。定攀仙馭帝鄕㢠。</text>
<title>同樞李公 守貞 輓</title>,<text>陶山夫子有賢孫。家學承來地望尊。端重風姿山似靜。慈良天質玉如溫。雉馴峽邑敷仁化。鷺狎江齋遠俗氛。想得滿庭春草畔。晴牕依舊晝爐薰。</text>
<title>輓李井瑞 東五</title>,<text>廣陵名閥望吾南。宜子淸標水月涵。世謂衰門高士出。我憐渝俗峻規堪。朱絃剩帶咸英韻。碧蕙空留歲暮馣。可惜伊人年又短。𤃡江終古恨波含。</text>
<title>輓李君錫 東晉</title>,<text>冰玉其人我見公。一塵元不介胷中。端嚴器度刑家地。蘊藉風流接物容。孝殫先兆咸移吉。樂寓殘瓢任屢空。嫉惡剛膓尤警俗。至今吾黨誦言同。</text>
<title>輓趙士悅 錫獻</title>,<text>黔翁門第廣翁村。儒雅風流有是孫。可憐需世終無日。花竹經綸只小園。蕭森岸韻老逾奇。隱映眉間摠是詩。玉屑尋常隨處吐。更無塵語着毫絲。迢迢山路隔漁磯。春盡東天鴈亦稀。夢裏音容因寂寞。可堪斜日望仙扉。</text>
<title>輓柳柳下皥汝 三首</title>,<text>有斐謙翁裔。譬彼丹穴鳥。早折芙蓉花。晩拾瓊瑤草。終世在深谷。無路展素抱。奄忽入脩夜。輿恨何時了。翁詩載好音。睍晥如黃鳥。夙昔爛盈耳。入目又有草。間甞與共和。言志皆幽抱。無限峨洋曲。朱絃彈豈了。自笑巢林鷦。安識垂雲鳥。翁乃不相諒。先碣令我草。盛德闡未得。拙語愧還抱。心期在歲寒。願言素業了。</text>
<title>輓權泗川 思浩</title>,<text>忠定英名北斗懸。雪翁奎彩踵垂天。故家赫業傳無已。又有夫公克肖先。雪白風姿絶異常。齊言丹穴彩禽翔。揣來步武宜騰地。不是鑾坡卽玉堂。晩登司馬入脩門。薄宦從遊亦聖恩。剛喜南州投紱日。蕭然琴鶴返田園。一自蒹葭倚玉叢。夢魂常在大江東。忽驚雪棹山陰下。贏得淸標入眼中。倒屣聯床話肺肝。百年今始得交驩。多情五夜峯頭月。留得淸輝滿曲欄。疎暢襟懷白直言。了無私曲箇中存。一樽歷敍平生盡。檻外東流響自奔。江左文章膾炙人。不堪遺篋掩流塵。携來共向山牕讀。謬屬吾儂弁一言。華髮臨歧兩老翁。後期知在杳茫中。猶然結得重逢約。笑盡離觴揖晩風。嗚呼此老已云亡。一曲薤歌萬事凉。唱到殘更看落月。却疑顔色在空梁。</text>
<title>李剛齋輓</title>,<text>芹谷家門赫少班。雲霄劒佩響珊珊。更看息老饒經術。鍾毓靈祥豈等閒。秀出東韓幾士夫。風儀誰與我公侔。分明皓鶴人間下。迥立霜秋映海區。跡公行誼古人追。德望從來世共推。最是孝親誠更至。暮年身着老萊衣。功名半世任蹉跎。蕭灑林園詠軸薖。風月滿牕埃𡏖遠。惟將經史日吟哦。抱得經綸度歲華。巖廊宜坐坐郊窩。還疑祭酒兼三老。退自朝端髮許皤。箕疇五福獨能全。大老儀刑望儼然。吾黨後生爭矜式。齊祈南極耀千年。八耋樞銜豈是榮。等閒緋玉一身縈。還將邵子觀碁詠。戱學商顔對局贏。麗草華牋筆不停。暮年精力邁丁齡。東坡畫格兼奇絶。瘦竹寒梅造次生。趾美賢郞奉養忠。肥甘輕煖極於豐。晩來不羨公侯樂。受祿無疆驗箇中。嗟翁德宇可重瞻。仙化今朝跡但淹。想得燒香淸坐處。月光依舊透疎簾。緖言備載是遺文。篋裏珍藏問幾篇。也識箇中光氣發。上連奎彩照無邊。</text>
<title>輓竹下翁李仲章 五首</title>,<text>忽聞竹下翁。已乘莾渺鳥。屬得手札惠。依舊淋漓草。上言老病深。下言離恨抱。重逢謂有日。嗚呼萬事了。翁身長八尺。軒若九臯鳥。渥顔疎眉鬚。氣宇不草草。有美驪陽氏。淸芬世襲抱。故家賢子孫。一見人皆了。磊落當年志。不異冲霄鳥。握管向璧水。芙蓉在走草。月中丹桂枝。早晩擬折抱。矯翼望雲衢。萬里不足了。蹉跎命不偶。竟作垂翅鳥。歸來澹忘世。終歲拾瑤草。蕭條茅屋裏。古書閒常抱。至味寓箇中。誓將平生了。聞說養親日。誠深反哺鳥。董生具厨甘。茅容待客草。玆爲百行源。况乃睦義抱。惜吾居稍濶。實蹟未盡了。</text>
<title>輓朴寢郞伯宗 漢東</title>,<text>坦卛儀容白直襟。俗情元不一分侵。終年數典皆新話。取次摛文亦古音。德紹賢爺官自至。行高隣邑士爭尋。竆廬保得天眞去。惟有蒼藤掛月林。</text>
<title>輓崔彥輝 鳳羽</title>,<text>自少休休長者襟。絶無時態半分侵。殷勤處族皆眞意。款曲迎賓摠好音。璧水暫遊榮夢斷。芸牕閒坐奧言尋。山南善士今誰是。悵望寒雲翳暮林。</text>
<title>輓舊堂趙士威 虎然。兼寄前日所贈詩以發端。</title>,<text>我昔吟此詩。擬寄舊堂翁。珍重相與意。備說留於筒。噫如翁美質。加之學力充。聖賢眞切訓。惟思體之躳。常言銖粒分。徒成口耳空。服膺得至味。尋常以語蒙。整襟坐明牕。出日滿几紅。於焉立本領。奉璧夕以終。入惟篤孝友。出則敦信忠。民彝與物則。行之惟赤衷。所存自發見。藹乎其聲容。春陽動襲人。良玉氣如虹。秉執實堅固。施用惟溫恭。溯觀翁平生。俗念初無胷。世間名與利。視之輕如鴻。身甘卧丹壑。手不近靑銅。簞瓢或屢匱。雅性長恬冲。鄕黨共悅服。望實日以隆。秉拂坐黌堂。講學氣像雍。允襲前世休。優爲章甫宗。結交卅餘載。自愧附下風。謬將累代銘。屬我費拙工。奚取若惓惓。感歎無終竆。所恨地步濶。道義阻磨礲。迢迢望仙庄。風範宛在中。有時發夢寐。一席相與同。每謂如翁賢。受祿宜其豐。倘敎用於時。樹立絶凡庸。吾儕柰運否。展蘊路無從。和璧終見刖。朝籍遂未通。向來方伯薦。徒令人虛顒。惟期享百年。明德去逾崇。後生得問業。交朋亦追從。云胡天不佑。一疾奄幽封。衰病違執紼。有淚空沾瞳。重念令從季。白首失幈幪。何當更會面。共叙中心恫。早晩知有日。人事恐妨儂。餘懷題舊什。幷寄商顔東。翁靈若不昧。應識我言公。</text>
<title>輓柳都正 </title>,<text>自少休名滿嶺州。絶聰淹識迥無儔。厓翁氣脉從來別。况復貽謨動必由。崑玉滄珠價故殊。謂登淸廟伴天球。堪嗟素蘊終難展。下邑歸裝鶴與俱。憶曾東入玉淵遊。題鳳高軒已卅秋。自謂餘生承緖誨。那知今日唱薤謳。</text>
<title>輓南損齋 八首</title>,<text>海內惟損翁。居然先我歸。相從知不遠。猶自淚沾衣。斯翁富有蘊。前輩與同歸。可惜逢昭代。竟終一布衣。擧世欽聰識。或將間氣歸。阿誰同峻潔。悅服競摳衣。結交三十載。無事異要歸。每當盍簪處。犂然共整衣。夙兼姻誼重。翁女我兒歸。峽路又相近。有懷卽振衣。天何報翁薄。獨子亦先歸。孤孫餘故宅。行曳短衰衣。仙化吾堪羨。所悲藏語歸。霞亭因寂寞。誰復掛蘿衣。儒林珍重會。以禮送翁歸。朱鳥高名揭。休言葬白衣。</text>
<title>輓晩覺齋李進汝</title>,<text>海內親朋若曙星。覺翁今復隔幽冥。天姿雪白蘭薰得。詞律珠聯璧貫成。功積朱門書類草。行傳喬木故家聲。巖臺共賞思如昨。淚灑東流獨掩扃。</text>
<title>輓李寢郞穉春 㙖</title>,<text>儒宗門第少能班。挺出山南運正關。大義建明如揭日。竆荒乍謫勝爲官。理探象數精微際。學著尋常踐履間。七十全歸何所恨。未行先集與人看。</text>
<title>輓金卧隱 翰東</title>,<text>名祖賢孫聖考掄。歷敭中外摠鴻恩。闡揚大義前多士。剴切明時奏萬言。四載佩蘭彌見節。一朝埋玉不堪寃。典刑尙有兒孫在。會看他時食報殷。英名半世飽聞來。俊逸天資練達才。推轂久爲簪佩仰。膺藩亶自吏民懷。風情不獨臨財見。意氣何曾歷險摧。剛恨平生相面願。白頭今日但題哀。</text>
<title>輓嘉山倅鄭蓍</title>,<text>鍾得乾坤烈氣純。大賢孫子本超倫。干城壯志從投筆。霜日貞忠見殺身。十載羽林流輩伍。一朝華秩上卿隣。也知父子同殉節。剩使官軍鼓勇均。</text>
<title>輓趙上舍幼性 居善○二首</title>,<text>挺出知非偶。詞林爲動華。山南名進士。江左故儒家。竟斂靑萍鍔。誰傳白雪歌。傷心日月下。衰草滿荒坡。悄倚寒梅樹。悲看逝水波。斯人今不在。老我獨如何。雅曲登絃絶。前遊入夢賖。年年薤露上。淒切有餘歌。</text>
<title>輓洪繼道 錫疇</title>,<text>缶林先烈海東聞。克世如君又出羣。孝著多年祈北斗。識精乘暇讀遺文。榮名璧水蓮開萼。雅趣山園菊有芬。見說箕疇能闡發。隱工堪可詔來雲。</text>
<title>輓洪孟兼 錫胤</title>,<text>木翁詩禮遠相傳。允矣夫君克肖賢。篤行邁倫人共仰。高情超世孰能前。闡先血悃書終繡。保族深謀宅又遷。剛恨半途竆鬼笑。舛施吾欲問蒼天。𤃡波嗚咽夕陽微。物色荒園舊日非。南嶠可堪高士去。東山無復主人歸。喬陰宅畔秋全薄。德宿天邊曙漸稀。吾黨固知膺福少。回頭更爲故家唏。</text>
<title>輓尹尙書復初 光顔</title>,<text>記昔棠營飮禮行。猥登賓席望儀刑。探源定續明翁緖。布政追齊慕老名。材畧擧推廊廟器。規繩儼作佩衿型。堪嗟世事殊人意。屛處磐湖畢暮齡。</text>
<title>輓李持憲時應 坰</title>,<text>簪花來訪已三旬。爲我耆年別與親。開朗眞心隨處露。慈祥和氣飮人醇。登臺士聳懷霜簡。管驛氓歌布脚春。可惜故家繩武裔。衰衣不勝奄中身。</text>
<title>輓趙天必 恒復</title>,<text>脩短有前定。人生力豈容。所嗟業未究。况復孝無終。鶴髮難收涕。螢囊已杳蹤。猶聞三子秀。餘緖庶能攻。</text>
<title>輓柳士會 一源</title>,<text>愛君醇質自天成。肚裏元無忮刻萌。家世遠傳文行訓。兒孫不遣貨財營。村中日月長閒暇。山外風塵隔杳冥。剛恨六宜亭上會。未能携袂共浮觥。</text>
<title>輓李幼聞 重祖</title>,<text>聞說丹山海上尖。朝朝出日赫如炎。君家自與扶桑近。底向陰厓冷氣阽。幾抱寃書御路瞻。微衷期達九重嚴。知君鬂畔千莖雪。箇箇應緣血訴添。㫌翣凄凉出里閻。谷風吹雨灑廉纖。卽看暖律回天地。倘有陽和透隱潛。</text>
<title>輓柳羲甫 星春</title>,<text>逸才兼雅尙。儒業早年成。嵬視空流輩。端居寡友生。圖書深晩趣。林壑遠浮名。想得遺琴裏。寒流不盡聲。</text>
<title>輓李明準 宗衡</title>,<text>名德君家奕世傳。寒翁同志出三賢。趨庭又有東湖繼。也識雲仍克肖先。賓筵一揖已三年。尙憶先芬帶宛然。人事可堪殊轉眄。女蘿松畔正新綿。</text>
<title>元日書懷</title>,<text>道軆誰看破。諒非在說時。秪須切己認。然後乃眞知。</text>
<title>月夜聞蛩音。次晉兒韻。</title>,<text>寒蟋知秋至。凉宵徹曉吟。傍閨驚懶夢。近榻動覊心。哀響誰堪聽。飛光許易沉。寄言蛾述士。愼莫忽玆音。賦質多名色。逢時各嘯吟。誰知微物響。能感哲人心。紅蓼霜華冷。靑梧月影沉。隔窻聞到曉。揔似不平音。</text>
<title>秋懷</title>,<text>荒山秋日易西斜。獨溯金風歎歲華。心如孤鶴驚松露。興入飛仙泛桂槎。悲來不忍吟秋賦。淚下非關聽曉笳。回首平生都醉夢。那將晩節似黃花。</text>
<title>志感</title>,<text>誰道蓬壺隔遠溟。仙人只在白雲扃。眞遊爽氣生虛白。遐壽英名照汗靑。陳子睡方空有榻。費公神術但餘甁。長生自古無人得。獨有前修享萬齡。至人襟量濶於溟。天下知來不出扃。萬古興亡孤鳥過。九圍分合數峯靑。道家鉛汞堪求鼎。神手琉璃絶倒甁。箇裏若將眞訣度。百年還可敵千齡。</text>
<title>次南村諸長老登高韻</title>,<text>步步渾如羽化登。欲傳仙景語難能。脚跟到處方應識。努力須攀最上層。</text>
<title>自笑</title>,<text>笑我初心妄自高。小州無足費甄陶。燭幽苦未懸明鏡。臨事誠難斷一刀。渤海美專龔太守。汝南謠閴范功曹。自知展蘊終違計。何似歸田坐嘯臯。</text>
<title>武夷竹下翁示鳥字和之</title>,<text>簡齋寂無人。訟庭時下鳥。何來惠好音。重以新詩草。開緘爛有光。疑將明月抱。更憐武夷山。入望靑未了。</text>
<title>偶臨竹下潭賦卽景</title>,<text>綠樹臨幽壑。春晴影若空。可憐枝上鳥。啼在碧潭中。</text>
<title>卽景</title>,<text>睡起春雷聲。夕陽明竹塢。片雲何處浮。野麥霏霏雨。</text>
<title>白雲臺次柳敬甫 栻 韻</title>,<text>白波與白石。得月光更新。臺上二三子。玲瓏非世人。</text>
<title>謾題示友人</title>,<text>碧澗流無盡。蒼山勢欲飛。秋風雙蠟屐。細雨一簑衣。舞鶴趁仙局。歸牛識主扉。靈區無俗客。到卽澹忘機。</text>
<title>題北溪寓舍</title>,<text>依依官廨綠楊間。車馬如雲日往還。咫尺閉門溪北舍。意中惟對郭南山。</text>
<title>訪山家</title>,<text>石蹊飛蠟屐。斜日半峯紅。苔色沿溪壁。松聲滿壑風。留人多澗鳥。指路有樵翁。何處鳴仙杵。靑山杳靄中。</text>
<title>謾題</title>,<text>甲第朱門夢亦稀。黃茅覆屋竹爲扉。山冠近被時人識。更囑機妻作野衣。</text>
<title>贈黃叔璜 磻老</title>,<text>君才奇且傑。挺出運攸關。氣作衝牛劍。形疑蘊玉山。眞工須及早。專力好乘閒。也識無竆味。亶從細嚼還。</text>
<title>玉洞歌</title>,<text>白玉洞白玉洞。玉洞去白玉自如。朝家是額諒有意。白不待言白自餘。上有玉峯下玉溪。天開是洞豈偶歟。翼成之享爰得地。影像至今照方輿。萬間器宇三春氣。一幅分明儼喣噓。嵬嵬堂堂英陵朝。二十四年政府居。布帛經綸山岳利。朝鮮萬億流鴻譽。闢異之力又及遠。豈獨當時史特書。淸廟大玉何足穪。直如日星森太虛。儒林報祀終無極。爲是杖屨此地於。玉洞玉洞是誰洞。丞相之祠丞相閭。往在甲午陞院時。沙西全公從享腒。大老名贒儼上下。春秋兩丁紛衿裾。公有兩孫又繼躅。允合躋配公議紓。祖孫同廟益有光。肹蠁神理悅應胥。越四年春蒙院額。衮奬特於公勤且。紫誥煌煌耀南國。軆重不帝加於初。惟是堂齋及泉石。擧無標號一任渠。諸君以我爲洞主。指點相謂盍名諸。余謂玉洞名旣玉。推是義名諒不䟱。或取其輝或其聲。種産品名咸指据。次第命之二十一。炯煌一洞皆璠璵。俄頃擧目境已幻。怳若寶氣一倍舒。仍思古人德比玉。溫溫其恭德基墟。仁義根心睟於面。光輝發達無能沮。天然玉色由雕琢。此箇工夫豈虛徐。試瞻厖老及三贒。懷握瑾瑜摠起余。磨礱溫潤得如玉。然後不愧居是廬。於乎玉洞諸贒亶欲求其實。願君努力進就無趑趄。</text>
<title>次贈黃次野 巖老○五排六十六韻</title>,<text>偉哉太極妙。惟聖軆能全。寂感無端始。貞元孰後先。參三赤立骨。放四混如泉。於穆泯聲臭。孔神運度權。載持同廣地。覆幬吻寥天。日月爭回斡。玉金互振宣。千秋學遠啓。羣哲統相傳。出訓光明惠。隨人體用圓。有能趨往軌。無似讀遺編。竆格初從顯。精微轉入玄。誠心盡踐履。實地接源淵。得道居深閫。開蒙合丈筵。顧惟駑下質。那得鳳翔緣。早歲昧繩約。中年浪鑽硏。繡絺交眩奪。冰火遞相燃。北學堪羞楚。南轅卻走燕。回頭衷若牖。撫己覺難捐。幸賴遺書架。粗聞寶匣絃。廣庭纔視月。凡骨杳爲仙。詩禮空芻豢。晨晡謾粥饘。蹉跎違素志。荏䒣到衰年。慕古功奚就。希贒步絶懸。居閒思遣晷。寫興或成篇。小技猶陳腐。昭原敢折旋。有時剖性理。爲說動拘牽。鬚鬂向皤爾。胷襟少豁然。寒潭乍開鑑。春水庶浮船。化窟斑窺豹。天機冶弄扇。依俙伏羲馬。寂歷僂人蟬。俯仰如參兩。思惟渺萬千。玄珠方待象。一足更憐蚿。盖此本然妙。從來著處圜。宣尼發端後。濂老揭圖前。繼有考亭闡。寧隨陸氏遷。悟時紅中箭。昧處貫亡錢。蠻觸生殊議。輸贏等一癲。誰將小兒辨。獲被大人甄。語性同銀月。論形異海涓。須知五常號。始見大原還。賴子懸明燭。折衷似直弦。短長設譬喩。分析徹深堅。隻眼超塵刹。橫枝合註箋。靑冰諒自出。干鏌復誰埏。謬謂儂高齒。偕來友比肩。愧無螟祝蠃。豈曰蟻思羶。世必阿君好。人應視我睊。盜名已極矣。揣分曷之焉。暫出猶懷慄。旋歸得晏眠。沉冥友鹿豕。活潑羡魚鳶。忽看遺芬地。更新多士虔。述先營碧瓦。憶舊問靑氊。已從容衿佩。徐謀薦豆籩。門前怳立雪。堂下宛遊鱣。愴慕添孱裔。耕耘益好田。殘精已灰木。餘景幾衡璇。望斷孔韋絶。勤休禹手腁。餘徽尙欲理。繁緖復思剸。涉海須期。登山會到巓。少年那不力。大業莫如專。晴晝形無遁。康莊步鮮蹎。請君自解的。老我詎施鞭。喜看曾生鳳。愁聞邵子鵑。偶飄孤袂出。多荷衆騎連。意氣周旋裏。分離夢想邊。淸標憐玉立。華韻爛奎躔。三復添幽興。溪齋斗靜便。</text>
<title>賦呈李澹翁聖兪 堯臣</title>,<text>金眸玉爪海東靑。耐可衝霄入月星。堪惜孤飛一片雪。秪今空似鶴儀形。</text>
<title>道存堂講罷。與諸益遊水回洞。</title>,<text>每恨平居兩地遙。一樓高會有今朝。嬋娟竹月明瑤瑟。寂歷松颸雜鳳簫。僧帶夕陽歸古寺。客隨春水上危橋。洞天自古非塵境。幾許人間翫局樵。</text>
<title>贈黃文吉 麟老</title>,<text>文鋒决得絳河高。南國騷壇鮮爾曹。好把芳年趨正軌。動由經術是眞豪。昏衢揭日騰騏步。巨舶張風湊海濤。我欲取酣無下物。擬將君筆佐觴醪。</text>
<title>贈柳公範 綽遇</title>,<text>繡句騷壇立幟高。愛君才氣出凡曹。常懷上帝如臨志。方作文王不待豪。眼欲懸珠明燭理。胷須涵海莫揚濤。從來妙道尋常在。且向山樽淺酌醪。</text>
<title>恭聞玉候違豫吟成五律</title>,<text>到曉乍成寐。迢迢夢有之。蓬瀛求藥草。汾晉訪醫師。匀樂生瑤殿。春光上彩眉。南山靑入詠。更獻老臣詩。</text>
<title>次贈李國彬 漢容</title>,<text>大道如靑天。最怕有傍歧。經術是爲本。文章乃其枝。靈源乍不澄。邪氣已干陲。聖訓炳如丹。後學寧違䂓。至理在深造。洞見方無疑。蕉心日滋長。蕉葉方葳蕤。歎我白髮翁。虛度靑春時。光陰莫輕擲。前鑑實在玆。可矣吾黨士。遵軌不分歧。擬啓玄關鑰。同攀講樹枝。感君多古意。携笈到嶺陲。顧我老悖甚。實賴朋友䂓。堅木休相攻。春冰詎解疑。尋流始到源。晦根方敷蕤。願從平易地。眞工積多時。發軔知不偶。登庶自玆。乘舟莫泛港。牧羊休臨歧。麾筇芳草堤。繫纜扶桑枝。浮遊各自得。茫茫天一陲。覽物以反己。造道良有䂓。眼要懸明鏡。萬象燭無疑。心欲同陽春。羣物噓成蕤。有事苟勿正。會極自有時。要言君記取。一敬致如玆。</text>
<title>卯君士相 宰魯 自娥林還。次其韻以示勸勉之意。</title>,<text>望君矯翼上雲程。萬里長霄一瞥行。雪曲吟殘聲寂歷。瑤華拾盡歲崢嶸。龍存變化須先蟄。鳳備文章乃後鳴。珍重工夫勤莫若。且將懈意防如城。</text>
<title>聞東江泛月。謾叙所懷。</title>,<text>泛月滄江五夜過。少年高興也應多。試看閒卧虛堂老。本地風光較若何。憶曾江院泛舟過。滿目風烟領略多。是日夢魂招不得。卻疑身世入無何。</text>
<title>喜卯君來</title>,<text>分居山曲望非遙。垂老無緣會每朝。我筆烏鴉塗剡紙。君詩朱鳳和倫簫。孤樓盡日看雲峀。短屐穿林度板橋。對坐不知山色暝。歸跫時雜遠歸樵。</text>
<title>次杜詩韻追述海遊。示同行諸君。</title>,<text>赤羊秋九月。鄭子倐遠適。策馬路無盡。意欲竆羲赫。人生宇宙內。焉得長幽閴。聞道東溟水。粘天更無壁。星辰蘸一半。日月生咫尺。長嘯下丹邱。披襟散愁寂。天風爲我來。萬里鳴淅瀝。有臺名觀漁。削立千丈石。大洋環其下。滄海晝夜激。雲烟杳明滅。鯨鯢相噴射。指點極虛無。靈仙安所宅。同來二三子。曠懷堪仲伯。地靈著自古。風土頗不僻。携酒炙蟹螯。勸我展良覿。顧眄忽夕陽。天海交紫碧。共恠地向東。何從如許坼。分明積水底。島嶼相連脈。舟人慣乘風。涉險心不戚。日本與琉球。視如衣帶隔。多年采蛤女。毛髮爲盡赤。有時逢鮫鰐。捷若避鋒鏑。家家以漁生。水族皆山積。偉哉無盡藏。陸珍不敢敵。一眼盡大海。無事頻移席。但見無涯際。寧知流順逆。水道所不通。更有幾蠻狄。聞昔利瑪氏。涉海能饒策。縱舤竆四極。著書頗類釋。堪嗟井觀者。局趣何所迫。笑携諸君歸。援筆記疇昔。</text>
<title>從姪象履歸自洛驛詩社。傳渠所作一律。步其韻詠卽事。</title>,<text>谷風微拂柳條斜。澗雪全消竹日過。野客勝情明月。山家小會白雲坡。鹿隨暖景登園睡。鳥作春聲滿樹歌。聞說上元今夕是。芳尊取醉不嫌多。</text>
<title>簡邀林下翁李德懋 敬儒</title>,<text>君家宛在北溪陽。遙想蒹葭浥露光。白髮新莖添別後。靑燈一點吟傍。溪楓背日爭成錦。籬菊迎霜政吐香。儻爲尋山重命駕。西風來路本無長。</text>
<title>次贈權厚明 㷞</title>,<text>抱質懷文有此翁。衣冠儼帶古人風。莫言今日相知晩。歲暮襟期也自同。</text>
<title>與盧子能 啓心 共次懷遠臺韻</title>,<text>獨上巖臺抱玉琴。傍人叢桂綠陰陰。誰憐古調彈猶澁。未知虞廷舞獸音。大朴全來不畜琴。支頤終日坐松陰。誰知疊嶂回溪裏。自有泠泠太古音。無絃陶令最知琴。高卧淸風五柳陰。想得羲皇夢罷後。匀天帝樂尙餘音。</text>
<title>次贈盧子能</title>,<text>鳴馬蕭蕭落照斜。十年今始到吾家。莫嫌把酒重陽後。猶有東籬可泛花。</text>
<title>詠月</title>,<text>忽看蘿月上。先送竹風微。玉宇浮雲盡。銀河列宿稀。昭森露松壑。歷落見苔磯。徹夜樓虛白。呼兒去燭輝。</text>
<title>卽景</title>,<text>蕭瑟秋山暮。蒼茫夜壑微。龍歸江海遠。鴈下稻粱稀。翠壁生樵徑。丹楓出釣磯。天空獨有月。萬里正流輝。</text>
<title>卽事</title>,<text>燭殘宵更永。鷄唱曙猶微。白髮梳秋短。朱絃韻月稀。苔深眠鹿洞。荻冷躍魚磯。那得愁雲捲。簾㫌燦日輝。</text>
<title>次黃華齋復官韻贈黃幼安 泰煕</title>,<text>先王不特賜公環。屢命銓臣職牒還。幾載恩綸淹鳳闕。一朝冤籲動龍顔。燭幽聖鑑兼天下。奬節殊榮絶世間。聞說玉翁同此慶。分明休運嶺中關。</text>
<title>謹次九臯社登西樓韻</title>,<text>好把登西號此樓。採薇高節幷千秋。鵑窻月白冤終古。鴨樹春回理闡幽。肅考封陵眞盛德。忠臣讀誌尙餘愁。臨流百尺緣何起。只爲先生此舊遊。</text>
<title>稧舍成謝磻溪金子敬 相欽</title>,<text>杖屨遺芬地。亭臺久掩關。奐輪起新閣。絃誦復玆山。水石添奇勝。雲霞更澹閒。龍門千古韻。宛向匣中還。博聞今古事。善處是非關。斂跡居磻水。高歌對華山。園蔬遣兒剪。野酌共朋閒。謬與吾儂款。林泉樂往還。</text>
<title>次贈近巖諸老</title>,<text>少日遐遊擬八荒。却臨中路忽彷徨。風光本地元無限。半畒塘涵九萬蒼。白日催年下大荒。不曾爲我暫徊徨。願君及早眞工下。頃刻眸昏又髮蒼。</text>
<title>和贈蒿菴鄭復汝 璞</title>,<text>從來吾道付滄洲。向晩尋源始泊舟。不盡烟波迷極浦。無邊風月滿高樓。竆通任分誰知樂。毁譽忘情自遠愁。欲向故人多少話。不知何處是星州。</text>
<title>次贈李致器 鍍</title>,<text>吾愛碧珍氏。揚名世有孫。簞瓢隨分樂。詩禮所聞尊。漢室遺茅孟。洛涯老石溫。更憐滄海月。來照碧山昏。</text>
<title>贈別李景霖 英鎭</title>,<text>際曉旅人發。羸驂鳴不行。衣經霜樹冷。路轉雪峯明。勝會孤燈在。前期秋草生。梅花看欲綻。惆悵若爲情。</text>
<title>和寄南宗伯 漢朝</title>,<text>憶與君別時。幽期指歲暮。迢迢梅嶺頭。月白松間路。何事負佳期。徘徊日已暮。仙山空在心。歷歷夢中路。寥落古禪宮。孤燈爾獨向。抱書欲往從。路斷雪峯上。杳杳雲間鴻。飛飛欲何向。憑寄故人書。殷勤傳嶺上。</text>
<title>贈姜淸之 世白 文擧 世綸</title>,<text>玉署薇垣客。聯翩到竹關。巾迎碧水。携手坐靑山。箱帙終宵樂。琴碁半日閒。願君同我隱。休向郭南還。</text>
<title>次李上舍聖用 之權 土室韵</title>,<text>築土爲窩不日成。四圍墻壁厚如城。堅凝木遜常支力。覆盖茅宜自茁生。雪窟寒遙眞暖屋。炎天陰足等凉亭。箇中至趣無人識。憐爾經綸異俗情。</text>
<title>次竹下韻寄申屹南 致鳳</title>,<text>氣槩風塵外。詞華月露中。伊人不相見。江水日流東。</text>
<title>次趙士威 虎然 舊堂重修韻</title>,<text>幾年營葺了今秋。玆事堪移此道謀。屋欲潤時身亦潤。堂經修處德兼修。寒來罅隙滲猶懼。掃去塵埃積更憂。結構當年元自足。只應牽補十分周。</text>
<title>次贈李季強</title>,<text>白髮仙橋客。靑騾古洞林。風塵虛送老。江海少知音。把酒風來面。彈琴月照心。桃花流水漲。儻復武陵尋。</text>
<title>鳳村卽事</title>,<text>西風日夕吹。捲盡浮雲去。白頭三兩人。對月閒相語。掩暎桑柘村。鷄犬散來去。人人各事事。寂無鬪爭語。酒飮三盃盡。書看數行去。悠然得意坐。水流山無語。詩神招不來。睡魔驅不去。倚枕忽醒耳。一聲黃鳥語。老人不堪寂。爲尋少年去。俄皆談謔者。危坐却無語。別無事可論。逢輒不欲去。始知同氣求。非關默與語。</text>
<title>謝黃叔璜病起來訪</title>,<text>驚喜吾人病已蘓。容顔比昔更敷腴。天生傑士宜終吉。我有良朋得不孤。潦盡碧潭明似鏡。雲來靑嶂活添圖。峩洋數曲彈無盡。且倚松欄酒斝呼。</text>
<title>次姜德祖 鳳欽 新屋韻</title>,<text>謂爾靑雲早致身。晩踪還似避紅塵。遊龍滿驛非吾騎。祥鳳儀庭是我辰。脩綆幾年能汲古。斷編今日好知新。會看早晩飛騰去。肯作林間遯伏人。仁義誰言一宿廬。悅心無若聖贒書。在天榮貴何須艶。着己眞工愼莫踈。瑤瑟百年彈不盡。壁燈殘夜照還餘。新家此日新歡足。會見吾人得廣居。</text>
<title>贈黃孟耕 莘老</title>,<text>愛君多古意。七日共巖關。至味餘黃卷。幽期在碧山。境深甘偃仰。客散更優閒。絶景看逾好。那能送爾還。</text>
<title>彈琴</title>,<text>孤琴三尺在堂深。寂歷中含萬古音。彈罷峩洋人不見。半輪山月照篁林。</text>
<title>次贈柳象遠 尋春，南子皜 漢皜 龍寺講會韻</title>,<text>詠性諸詩共一心。洛濂風雅尙存今。禪窻月白朋樽潔。書几燈靑講座深。老子自貽蹤跡阻。殘更猶遣夢魂尋。箇中妙論知誰勝。儻寄竆山慰我襟。</text>
<title>悼卯君</title>,<text>人道吾家積善門。况君資性不柔昏。沉深臆有重淵水。堅韌身同五楘轅。享得遐齡從可卜。膺來多福此爲源。二男二女皆婚娶。世味年來亦足言。乍出偏慈輒倚門。一心傾注老無昏。旣殫鞠養成家室。且望榮華騁駟轅。蓮榜幾參悲落落。萱闈迭侍喜源源。至今銘骨難忘處。壽福期君每有言。忍向南坡望墓門。松聲寂歷月黃昏。毉從幾處投靈藥。人向當時送素轅。幷蔕荊花胡獨悴。分流溪水本同源。天於我輩偏殊命。隻影悲懷詎盡言。</text>
<title>輓柳惠天 光渥</title>,<text>閥閱山南孰與同。愛君顔範類先公。刑家謹守河東訓。處世優聞柳下風。整步手違蓮桂折。潔飢膓任藿藜充。如何好結重姻後。遽促遐籌掩短蓬。</text>
<title>輓蔡士光 蓍朝</title>,<text>吾南世族數公家。懶老雲孫更孰加。孝闡先徽官進秩。功垂來裔屋添華。陳公膝下皆堪抱。陸子車頭摠喜過。享得八旬全五福。如翁乘化不須嗟。</text>
<title>輓警弦齋姜公 世晉</title>,<text>長嘯復長嘯。邇來嶺中運氣何其竆。先輩長德次第歿。今又哭我弦齋翁。翁是京華閥閱家。冠冕奕舃無與同。代取黃甲如摘頷下髭。名公巨卿錯落爲祖宗。慕老文彩又殊絶。趾美襲休宜翁穎發自幼冲。平生嗜書若嗜炙。咀嚼英華極都穠。居然墨兵五車列於眼。明珠萬斛貯其胷。發爲程文如建瓴。一時流輩皆下風。當年志氣何崢嶸。自期步武凌烟虹。玉署金閨視爲分內物。早晏黼黻皇猷兼笙鏞。俄隨先子落吾南。契活非復軟塵紅。晩占司馬衣靑衫。小成豈足爲榮通。卜築芝山開水間。商顔一髮靑於東。默默幽居四十載。門巷蕭條生藜蓬。日披墳典寄至味。世間萬事輕如鴻。丈夫竆當業不朽。盡把古來作者窺垣墉。詩自漢魏及元明。文起南華至崆峒。抽關啓鍵入三昧。洞見醇疵與汚隆。興到隨境輒有作。落筆往往生虬龍。衡岳特立春雲捲。三倒流秋濤洶。秀色天然尤奇絶。分明綠水紅芙蓉。此箇大手豈直批風與抹月。端可紀德又銘功。懷奇抱珍不得試。誰惜天球弘璧埋翳塵沙中。長年甘守寂寞濱。時與野老同鞋筇。雅性兼挹絶無傲。着處向人惟溫恭。起居任眞自䂓矩。色笑有味如醇醲。遠邇章甫皆慕悅。服翁行篤兼言忠。小子何幸聯瓜葛靺鞨。季方相繼執鴈鳴嗈嗈。自是夤緣侍杖几。覿德承誨今幾冬。記憶㫰時造高軒。目擊道存心爲融。咫尺官門車馬日馳逐。閉戶卻掃有若逃虛空。箇中了無餘物色。只是滿壁圖書碧魚時橫縱。龕開玉腮梅。庭垂蒼髥松。盈盈盆池養小魚。倒影榴菊花數叢。中有石峯突兀靑數尺。朝暮滴滴嵐氣濃。翁坐其傍手持易一卷。閒來時復夢羲農。見我粲然許論文。不待寸筳鳴洪鍾。直將萬古入揄揚。胷襟浩浩滄溟洪。聽得翁言誰不悟其妙。若有金篦刮瞙開昏矇。暇日尋幽入吾洞。踏花傍溪偕小僮。欹巾驢背聳吟肩。行裝草草惟詩筒。沙鷗汀鶴捴如待。白雲自起靑蘿峯。相逢一笑坐芳草。滿酌香醪鳴枯桐。翁歌白雪余流水。歡樂不盡心萬重。有時投竿共釣魚。俯瞰碧潭疑窺菱花銅。有時拈韻共賦詩。散步凉天不覺淸夜終。顧余實魯鈍。敢言能雕蟲。翁乃欲引進。有作輒許工。因索拙稿一一覽。擊節歎我才非庸。五鳳樓爲可造。九華裳爲可縫。荷翁奬與出尋常。又以古道期於儂。此意尤珍重。感慨激微衷。不知四海內。愛我望我更誰如我公。每歲佳會卜良辰。山開躑躅溪垂楓。自擬此生長奉敎。仰高標攀高蹤。翁姿况復精而剛。譬如松栢經霜益茂靑髼鬆。海屋添籌定無數。會見返老還孺童。方將頌翁耆英社。仰禱南極瑞輝一向垂葱瓏。不圖一疾奄乘化。誰遣二竪肆其兇。生平所蘊旣莫展。百年遐壽又不充。暮抱女孫又令目前失。臨歿此禍思尤㐫。空床晝哭欲崩城。孑孑棘人哀號又徹穹。矧彼幽閨及笄女。聞道日夕叫玄宮。蒼蒼報施雖云自古舛。豈料於翁若是嗇不豐。鄕黨擧悲哀。我淚尤沾瞳。念翁靈臺本無一點塵。白玉不煩他山攻。又其詞章不獨今世罕。直與古人相爭雄。向使天公假以年。吾亦賴之益以磨吾鏡淬吾鋒。一朝棄我忽若遺。何處更睹淸踈文雅絶俗之儀容。試往哭翁殯。烟沒茅齋寒月籠。且歸拊翁跡。雲深古道蒼苔封。從此謦欬日以遠。有耳莫聞還如聾。光明之鑑誰與礱。鏌鎁之劍誰與鎔。以玆掩抑不勝悲。寧欲破琴絶絃與伯牙相從。已矣今之世。如翁豈可逢。但願令胤無恙終三年。卽時屠龍頻夢熊。俾翁身後熾而昌。餘慶袞袞和氣雍。繁祉茀祿又能及外裔。獅吼裂腦名位崇。亦有遺文定逢後世雲。奚但一時傾翰邕。此理可必翁則已冥漠。九原何事歸怱怱。泣唱輓歌送靈輀。千秋萬歲山哀水咽雨濛濛。</text>
<title>輓趙磨巖 進道</title>,<text>玉翁風節世稀雙。一疏緣何葬楚江。直到兒孫科又削。向來奇禍語猶𢥵。嗟公竟抱至冤歸。非爲區區一第違。先祖孤衷無路㬥。不堪時事去尤非。由來天道好循環。陰谷陽春一日還。先職復時科亦復。聖恩河海未云寬。煌煌紅紙自丹霄。寶墨新題姓字昭。若使我公留一日。生前快睹有今朝。文章家世甲科身。遇着明時道可伸。天意纔回人事變。爲公重惜命全屯。兩家先誼邁常倫。托契於今又卄春。萬事欲論惟一涕。况堪回憶舊遊塵。</text>
<title>輓李安義 萬運</title>,<text>壓簾陶峀碧參天。喬木陰中卧送年。南國衣冠誰得齒。故家銅墨莫能肩。存時寓跡惟常分。逝日留神尙古篇。可惜彙征昭代際。斯翁何事獨黃泉。</text>
<title>輓黃僉樞 景榦</title>,<text>華山一面碧崚𡾓。下有仙居萬景憑。喬木百年深雨露。高臺千尺護蘿藤。村依少尹筇鞋歷。廟儼厖爺影像登。此地脴胎宜異品。先芬薰沐况兼能。畜翁氣脈流來遠。華老儀形覿醉曾。藝業何從移雜駁。庸行無自背䂓繩。溫恭子舍三朝笏。勤苦書窻十載燈。鳳穴人期靈翮奮。天衢自儗逸蹄騰。竆通有命吾無與。舒卷隨時孰不稱。璧水暫遊丹闕下。衡門閒卧白雲層。故家模範留傳後。先輩風流說與朋。忠厚存心人共服。剛方制事士多矜。結來耆社英誰右。到處黌堂望愈增。優老有恩俄旣渥。推榮非久定相仍。商翁駟馬歌將歇。峒峀松風睡載興。夙造高軒蒙眷厚。每開幽抱與酬譍。玉峯春暖花爭發。錦水秋晴月更澄。自謂餘生頻得侍。那知大化奄云乘。從今德宇泉重隔。憶昔徽音淚每凝。舊第凄凉易新主。孤墳迢遞寄何陵。贒郞志氣還非偶。奕世名聲庶克承。食報他年知在此。且將餘慶聖言徵。</text>
<title>輓趙士懷 錫簡</title>,<text>屛城山氣鬱嵯峨。下有長溪日夕波。風景不殊人事變。敗簷殘照是誰家。堂堂持論得天資。公會何時不見推。未聞有無當世議。萬人吾往也眞奇。當年商獄縱無端。火色初頭嚮邇難。箇裏獨能三入問。薄雲高義世誰攀。廣翁遺範摠堪銘。謬屬吾儂爲闡明。多少病中悲懇語。炳然皆出衛先情。</text>
<title>輓李潭陽 憲儒</title>,<text>文元公世有斯人。尙類從來莫與倫。坦蕩襟期無物競。純和氣味飮人醇。簪裾十載名超衆。琴鶴三州頌在民。最是雪城勤問意。不堪回憶倍傷神。</text>
<title>輓李陰城 之受</title>,<text>錦湖一訪憶何年。踈雅風姿尙宛然。地望逈高芹谷世。襟期允襲桂坊賢。暫遊璧水淸無俗。晩坐琴軒澹若仙。聞說騷壇今寂寞。不堪哀淚向南天。</text>
<title>輓宋士茂 啓周</title>,<text>愛君標格美。况乃祖先贒。孝友靑氊業。風流白鹿筵。籝金分陸畤。樽酒盡牙絃。半百歸泉下。傷心欲問天。</text>
<title>輓趙學孫 明復</title>,<text>嗚呼吾學孫。胡爲已孤墳。記昔白鷄年。惠然訪山門。余時新闋縗。慰語甚殷勤。窃觀子鬂髮。星霜殊未繁。款款叙情曲。色笑春如溫。別去纔六年。平信每喜聞一朝人事異。令我雙涕抆。君家持憲公。早歲已騰鶱。英聲振當世。後裔傳淸芬。窈窕月岳下。族居自成村。文墨人皆彬。衣冠俗又醇。君爲乃家胄。天資本超倫。內懷剛介志。外出柔遜言。孜孜學功令。秀句間璵璠。餘力拾遺燼。起家拓田園。兟兟五子女。次第皆畢婚。縫裳命新婦。含飴弄幼孫。夫妻享萬福。吉慶方氤氳。殀殤縱時有。大抵身世圓。况吾鼎器牢。二竪渠自奔。謂當延百齡。今乃止六旬。皎皎玉人容。奄忽隔九原。重念我老妹。有如晝燭昏。中心長蘊結。惻惻無時諼。衰疾已纏綿。何由驅東轅。死別且莫道。生離詎堪論。出門望英邑。山川杳海雲。誰昔歡遊處。日夕飛夢魂。緘詩付使者。拊膺聲暗呑。</text>
<title>輓李胤祖 趾煥</title>,<text>李君胤祖久不來訪。問之則其亡已三年矣。豈余老昏甚。有聞卽忘耶。念其平昔相與之意。不容無一言。故聊賦短章以追悼之。四言八章章四句樂彼之岱。有菀其李。璜派潤根。柯葉寔美。爰有一條。翹翹特秀。其秀維何。天性直遂。雨露餘澤。靑黃不灾。巨廈有構。合克其材。偃于邱園。賁玆文理。壇杏雩樹。遠溯風止。有時淸陰。暎我山門。杈枒老梅。春氣爲暄。蒼葭白露。每入孤吟。云何一夕。踈韻遽沉。萋萋春草。三宿荒墳。枯木形骸。漠若無聞。拊跡傷心。松聲亦悲。聊搆蕪語。以替薤詞。</text>
<title>輓盧子能 四言十四章章四句</title>,<text>念昔厚齋。爲穌爺弟。厥有令聞。寔昭永世。爰樹桑梓。于商之陽。詩禮有傳。公乃允臧。瞻彼化縣。山蒼水泱。我懷伊人。宛在中央。太液芙蓉。非分外物。公有其手。云胡未折。幽幽曲蹊。衆趨我屛。衆趨我屛。曰有義命。耕田消日。採藥送春。陶令此句。實怡我神。于以扁窩。載寢載興。榮辱兩忘。華髮鬅鬙。遂有蘿蔦。繚繞松栢。粤自赤龍。誼倍平昔。十日山齋。翁唱我和。暮年此樂。夫孰有過。一舍相望。道豈云遠。翁無驢馬。會莫如願。尙期餘景。靑眼有日。萬事至此。欲語先咽。嗟我卯君。奄忽風燭。哀死悼生。靈應我若。數句薤歌。含意已久。今而始成。有萬其漏。最是難忘。介潔心容。早晩重泉。庶或相逢。</text>
<title>輓朴養吾 頤浩</title>,<text>忠節曾欽判尹公。麗朝殘日照心紅。儻偕冶老同標揭。豈異明星爛上穹。聞說家門睦且雍。也知先媺襲來豐。堪嗟兩地山河阻。抵老仙居莫往從。剛喜君才不是庸。向吾何事禮儀恭。他年尙冀重相訪。共拂蘿衣倚桂叢。吁嗟人事幻花同。鶴髮高堂血淚紅。九地幽魂如反顧。徹天哀恨定無竆。福善天心會復常。德門餘慶豈無章。知君食報丁寧在。趾美兒孫佇滿堂。</text>
<title>輓詞[豐山柳相祚]</title>,<text>聖代林樊禮遇隆。嶠南儒望屬斯翁。文莊家裏淵源學。洛建書中體認功。燕坐如愚山與靜。扁堂無適敬持躬。斯文一夕摧樑棟。安仰悲懷士類同。</text>
<title>輓詞[延安李益運]</title>,<text>儒宗大可敬。欱霫風未已。有愚伏翁。拂捩榛蕪起。今去二百年。門戶有孫子。秩帶徐步武。體檢已習美。約心四倪門。錯錯貫閱理。我居鄒魯鄕。我祖程朱氏。拙修不出庭。威戲成規軌。孰肯弊於鞿。素進苟然矣。勑自芻牧寄。剡爲臺閣仕。時値泰西學。善衆奔不止。俛余啣王命。嶠南五百里。敢將咫尺書。發明粹駁旨。闢之廓如也。無作隴西耻。中間海桑變。擢抽頹波砥。天道不可度。使公遽止此。德使俗有化。行致兒能似。菑畬富詩禮。戩戩以自孴。頭白人間世。僕遫愧後死。</text>
<title>輓詞[石陵金𥙿憲]</title>,<text>聖考奎星運。臺端處士官。眞傳家學問。大統嶺衣冠。灑落懷千仞。幽潛契一簞。山川違敎誨。梁木倍汍闌。</text>
<title>輓詞[晉山姜世白]</title>,<text>秋聲振大壑。秋氣日晶肅。鳥獸號林樾。風雨迷川陸。覽物增余感。緬焉懷無適。適翁命世儒。厥緖誕有的。於赫溪厓門。文莊得其嫡。翁承舃葉華。啗眞竆道脈。孝友盡人彝。誠敬達天德。闡揮洞洙泗。動盪沿伊洛。前人未發旨。發之如破竹。晨起謁祠廟。日入猶冠服。危膝坐如塑。洞屬臨淵谷。八耋持不替。一心愼厥獨。光輝達面背。表裏瀅如玉。來者苟是心。誘掖披悃愊。筆落揮今古。惠遍透金石。味宋華以唐。詩亦自天得。推實該辭理。璀璨揮拱璧。其書溢架棟。溫乎富菽粟。何待後雲知。擧仰今愈作。皋禽徹九霄。玉帛賁殊渥。有母城以養。有言臺以責。煌煌罄血章。聖考嘉乃篤。箕志莫奪。簞瓢保吾樂。春風一貫堂。有儼皋比席。摳衣二百徒。橫經竟幾夕。瞻視肅整飭。問辨瞭忠告。遂乘舞雩興。大江風乎浴。歸纔二閱月。居然啓手足。卓哉無適翁。古有今難覿。藐余忝末契。韶華曁頭白。鑿枘若不合。蘿莞永無斁。簡率恕我狂。唐突容我直。相將五十年。兩心炳如燭。趁虛交赫蹄。連篇遞牋軸。山樓十日會。歲歲樂無極。夫何天不吊。使我迷冥墑。全歸子何憾。福澤子何慽。所悲吾道非。倀倀天地窄。零露杳蒼葭。陰雲翳黃嶽。脈脈臨馗塗。萬像慘盈矚。</text>
<title>輓詞[順天朴光錫]</title>,<text>斯文不墜地。鄒魯挺儒賢。溫雅春風座。瀅明霽月天。溪門衣鉢在。愚老典刑傳。榛莾闢邪逕。一燈長夜懸。文章自餘事。經術大宗師。平生山斗仰。揮淚寫哀辭。</text>
<title>輓詞[聞韶金煕周]</title>,<text>厓愚受授有門墻。承接淵源倡一邦。日用流行天理足。靜中觀玩道心長。高名百世應傳斗。大運今年遽折梁。墜緖茫茫何處托。中秋寒月共含傷。</text>
<title>輓詞[眞城李頤淳]</title>,<text>愚溪之水響淙淙。日夜東流歸大江。玄精灝氣淸亭育。萬斛金貝相摏摐。燕商海賈齊輻湊。爭買珍寶西南走。東來一舶最晩泊。雪風冰浪不可遛。會待春潮更理裝。寧知夜雨忽沉光。悲歌一曲倚短棹。回首人間路茫茫。</text>
<title>輓詞[安州邊始暹]</title>,<text>寧王求逸士。愚老有賢孫。北斗高名仰。南方大道存。山竆皆豁界。泉達是眞源。卻恨春風座。終成責沈文。</text>
<title>輓詞[眞城李泰淳]</title>,<text>忠於紫陽語。寧考侑以文。有是孫克肖。山樓高不羣。</text>
<title>輓詞[晉山姜世誾]</title>,<text>羽化巖立千丈碧。連空積氣磨扶桑。上有九苞瑞鶠刷翮之高臺。下有六鰲霜骨嵬峩明。秋霜雲雨屭贔蒸。其間火龍簸日吹。腥狂穆陵良弼老。太史掛冠高風振。八荒嗔風叱霧奔。百靈側石崩崖呀。以彰歷落古壁蝌蚪食。赤電靑虬護回廊。玉鸞露泣敦牂首。瑞躔如月分箕芒。羣仙抱版不敢寐。金蟬婉逐纖柯忙。眉靑渥輔冰雪𦘺。長庚熒凝雙眶。束髮早握天人符。脫出麤穢如蜩螗。下上區宇三千秋。指掌受授參張皇。泰岱目下無全塊。底澈皇祗高出蒼。垂衣聖人貴淸眞。九旒夜燭圭窬光。薜蘿不脫仍豸冠。紫雲三尺生函琅。山花露重金縷篆。冥途灼爍聞天香。九疑杳綿湘水深。雲和大簫俱微茫。玉拂飛步高竛竮。笑引爐薰護塵緗。有如度木倕般園。櫲樟樗櫟隨圓方。海市片石高於璞。有兒耻不斲斧堂。有如巨壑納百注。瀹凟潢渠非所商。泂泂流雲水逝淡。衡傾縱放不可當。郭北山人千首詩。駕鯨挐鮫殊眩惶。郭南學士雲錦肚。小陸匹馬摧千槍。璜也吐氣脩如虹。顒驅鬼魅分皇王。水回洞黝江廟迥。汗翻夸娥顚且僵。龍山亂靑天與積。至今馞烈聆䕺篁。捧土塞津欸吾獃。石皷蟲嚙謾煩傷。靑泥百折悲敗車。爲指周路平如塲。丹竈冷烟迷寶訣。恨入瑤河濕玉梁。霞幡白日飛爽靈。彷彿帝庭聞簫簧。玄亭瑣雨千林暮。獨留光恠秋天罡。奈何斑管兼銀筆。泐盡金石看彌章。秪應霱雲朋園日。紫霓永割檀神疆。</text>
<title>輓詞[晉山姜世興]</title>,<text>二氣雜淳漓。賢杰久不作。吾道竟淪夷。人心日渝薄。孜孜爲利徒。逐逐好名客。習俗紛交馳。此理幾充塞。皇天啓奎運。夫子起南服。雋質從齠年。英才自蒙學。折梅翻成字。騎竹不輟讀。博涉諸大家。尋理古人籍。分寸遂躋攀。絲毫必剖析。本根旣壅培。基地又恢拓。勤劬蚤夜工。人一己能百。年高道彌尊。終然達天德。發揮羣聖書。衍語溢箱簏。有來摳衣士。循循善誘掖。統承陶山緖。家傳愚老嫡。終日坐泥塑。一團和氣色。聖王重儒術。臺端優寵渥。固守東岡下。素履安所樂。風月浩無邊。怡然性靈適。千載會心處。孔顔若親覿。暮春洛江會。儼然凾丈席。圜門立如林。諸生共薰沐。斯學賴不泯。昏衢揭炳燭。所以一方人。賢愚仰喬岳。大老不憖遺。此道將誰託。梁摧無限慟。多士失聲哭。猥以愚陋姿。情好老冞篤。詎知江上別。遂成千古隔。秋風黃嶽路。西望涕盈掬。</text>
<title>輓詞[門人礪山宋奎弼]</title>,<text>天相斯文運。南州鍾大賢。家聲愚老繼。道脈退陶傳。氣像春都是。文章日闇然。中和君子德。不惑俟千年。斗望尊三達。儒風煥日新。依歸全嶺士。遴選聖朝臣。小子承先契。師門忝無塵。昔人安仰痛。今日淚吾巾。</text>
<title>輓詞[韓山李秉鐸]</title>,<text>河嶽千年淑氣全。文星委照斗南天。詞源浩浩回三峽。胷海汪汪納百川。髭髮分明凝道氣。身名端合薦宮筵。吾儒公案重重在。分付何人去上仙。南瞻老宿閟祥輝。悵望愚山粉字飛。白首康成宵夢起。靑邱大老索書歸。至今元祐人誰在。自此新安士失依。可惜法門終寂寞。瑤琴何處理餘徽。</text>
<title>輓詞[侍敎生豐壤趙𣚅]</title>,<text>愚山山路砥平如。中有先生講道廬。門下羣英鄒魯士。眼前眞訣洛閩書。位非稱德時無奈。壽必田仁理不虛。吾黨卽今安仰痛。倀倀迷道淚盈裾。</text>
<title>輓詞[門下生礪山宋奎奭]</title>,<text>南天鍾奎運。東魯挺醇儒。百世淵源在。五賢後學扶。陶山傳大統。愚老式遺謨。間世先生出。承家正路趨。靑春謝擧業。素節托林區。巷陋顔居樂。園荒董讀劬。冲襟溫櫝玉。神采耀氷壺。仁愛由天禀。修誠見德隅。知行兼致力。軆用認相須。兩進工無漏。交持德不孤。羹墻惟孔孟。寤寐是程朱。査滓融持敬。淸明在省軀。珠藏應外媚。缶滿自中孚。除命仍前後。恩光有絶殊。涓埃思報聖。行止卽從吾。肥遯初心遂。優遊與道俱。溪山看太古。烟月夢唐虞。學究天人會。心潛理氣圖。融通提紐領。辨析極錙銖。理達辭方灝。章成語不嶇。裒諸經傳訓。演四奧微敷。探賾分毫差。闡深闢路蕪。斯文爲己任。修道盡賢模。凾丈尊臨座。摳衣遠集徒。德崇猶自慊。契合卽相娛。充量如河飮。涵仁若雨濡。滄溟無際。大冶雜瓊砆。小子叩前席。師門愧下愚。坐春徒費日。買櫝奈還珠。顧眄曾偏厚。懷思每自紆。奠楹何遽夢。責簀倍堪吁。大廈梁空折。儒林柢欲枯。微言從此喪。精義易歸膚。淵德今何在。仁風世更無。生徒紛遠近。窀穸在須臾。書卷留張宅。香烟冷邵爐。沉呻違相紼。瞻望但嗚呼。</text>
<title>輓詞[門人坡平尹東野]</title>,<text>厓翁衣鉢退陶門。當日文莊再接源。不有先生斯道晦。遂令多士所聞尊。枕邊日月唐虞夢。座右圖書洛建言。猗我健陵如萬歲。白頭經幄庶酬恩。㯃老湖翁倡道勤。嶺中䕺桂有餘芬。世間本性皆同舜。天下眞豪不待文。萬理圓如寒水月。一生閒似太虛雲。小樓今夜秋風起。古匣瑤徽可復聞。沂雩春服儼成行。杖屨今年一貫堂。千歲皋音明夜月。九苞岡羽下朝陽。明經門戶開湖學。原道衣裳織漢章。白首從遊嗟未早。寢門殘日奈山梁。</text>
<title>輓詞[門下生長水黃莘老]</title>,<text>凉山六六秀東南。河上晴峯一色嵐。正脈商岑天半面。愚翁孫子復筵凾。消息金丹歲暮天。春風嵬設講明筵。嶠南最被陶匀力。鄕老家家聽誦絃。皋鶴鳴聲徹絳霄。月星衣珮聖明朝。靑山退卧昇平老。猿鳥不驚春意饒。南天昨夜閟星精。黃嶽山深月五更。海內茫茫先友記。西風揮淚倍伶俜。</text>
<title>輓詞[門下生平康蔡弘韻]</title>,<text>程朱正脈在溪門。私淑愚翁德望尊。試看對山樓下水。一輪秋月至今存。汗牛充棟火秦餘。文字能爲載道車。天使先生猶及闕。吾儒始讀子淵書。衡門迢遞白雲深。榮寵霜臺簡在心。出處平生惟斷義。山南士氣繫踈襟。天喪斯文大劫回。後生今日痛梁摧。自軒記上單傳訣。更有何人道得來。</text>
<title>輓詞[門下生晉山姜時永]</title>,<text>南紀鍾元淑。愚山出鴻碩。世襲文莊敎。學有陶山的。竆經八十年。義理蠶抽績。絃續龍門琴。堂開武夷席。先王重儒術。鶴書斐山澤。身如出峀雲。卷舒本無跡。亹亹述聖書。昔我升堂夕。績學逌定基。勖以己千百。山樑倐已頹。蓬心愧宿昔。誰知黃公墳。未奠徐孺炙。</text>
<title>輓詞[陜城李東璧]</title>,<text>玉溫其質又金精。踐履眞工驗敬誠。探賾顯微心力到。擔當開繼脊梁勍。二關透破思无妄。四子發揮學有成。通德門深經袖重。斯文何幸復休明。沾沾酬酢款款情。愛人以德待人誠。先將性命徧全說。更把心源理氣評。公是當今周茂叔。我非伊昔李初平。盛招旣負違攀紼。病寫哀辭老淚橫。</text>
<title>輓詞[晉陽鄭榦]</title>,<text>斯文一脈上天扶。先正家中挺大儒。誰不讀書談孔孟。獨能方軌躡程朱。千載眞詮功汗馬。羣書衍語燭昏衢。自今後學將安倣。山木悲歌動嶺湖。</text>
<title>輓詞[門人星山李奎鎭]</title>,<text>皇犧窺秘祥。龜馬人文彰。源發傳心舜。統垂說性湯。微言宗孔孟。墜緖逮周張。一脈抽玄鑰。眞儒起紫陽。折衷羣聖旨。疏註六經章。大闢雷門戶。深涵海力量。諸家息訟喙。萬古導津梁。本本功無减。傳傳道漸喪。宗禪爭走陸。主理竟迷篁。滋禍浮洪猛。戕仁甚墨楊。羅麗緣地僻。文敎本天荒。佛說時瞀。箕疇世杳茫。我朝凝駿命。斯道際鴻昌。列聖崇名敎。羣儒映賁光。退翁千載出。休運一治當。道德宗吾國。文章集大方。典型依洛建。心法覷虞唐。厓老幷寒旅。溪門擬賜商。溫公儒作相。明道志行王。全嶺遂彬郁。名賢共躋蹌。飮河皆第弟。傳鉢寔文莊。學術資經幄。謨猷任廟廊。愚山稱絶勝。智水媵遺香。後學開迷徑。先生起舊鄕。家庭流滚滚。源派接汪汪。淑氣分喬岳。溫姿挺特璋。鑽硏誠是本。涵養敬爲綱。德性根天厚。工夫占地強。莊嚴坐塑處。和易接人塲。竆格審賓主。精深入室堂。壺冰泂泂照。龜玉兢兢將。至理剖毫釐。羣疑掃粃糠。聖謨駸晦塞。邪說極披猖。揭燭昏衢朗。回瀾大海障。明時遭正考。薄試在南康。乍對延英上。旋回儉澤傍。輿情期展大。聖意惜歸忙。懷瑾入空谷。著書溢疊箱。炭冰分善利。潦霽卜行藏。所立嗟如許。斯文儘不亡。敎英爲一樂。修稧集羣芳。晩學思鎚甋。中年得拜床。傖儜行墑埴。聾聵破泱。不用淘沙礫。猶期砭膏肓。麤踈緣質陋。阻濶媿誠涼。那識前冬退。遽纏終古傷。琴中餘韻絶。山外故途倀。志氣歸箕斗。祥靈秘鳳凰。蓄深言有物。施少理無常。小子倍私痛。初心竟莫償。蘭芝唉歲晏。璜珮孰余揚。宿約留梅發。新詞愴葉黃。餘光收舊牘。來契托賢郞。病未樹阡木。悲吟淚滿裳。</text>
<title>輓詞[及門生南陽洪栽]</title>,<text>海失其深岳失尊。斗南符彩降賢門。退翁不墜千年緖。愚老相傳六世孫。書月澄明稽古閣。琴風灑落挹淸軒。衣冠若與終天地。定是名存道亦存。一人存沒國興衰。公以身將作大龜。聖恩非爲淮甸薄。臣民徑抱鼎湖悲。高憑山斗扶元氣。祗奉淵源詔後知。猶幸官曾臺閣重。樹風豈直在當時。誦公齋號記公云。誨意常從立處勤。導使言詩觀趨向。呼來侍食念睽分。牖蒙一絶紛華想。策鹵同期道義文。樗散無成方自痛。梁摧有報詎堪聞。</text>
<title>輓詞[琴湖李尙朝]</title>,<text>厓翁衣鉢屬文莊。丹穴遺毛又鳳凰。萬事先看時出處。一身偏係道存亡。珠藏明月淵應媚。蘭汎風光谷自香。起起夢驚何所適。忍令南士涕沾裳。</text>
<title>輓詞[門下生長水黃麟老]</title>,<text>東方有巨海。百靈呈瓌粹。璧月紛蕩浴。河嶽紛融峙。降生世間英。赫赫晉陽氏。氣得神仙迥。身全一元和。文莊垂令緖。遡尋諒非遐。南方有大道。先哲昔所履。珍重陶山叟。嬋娟玉淵子。瑤琴發淸彈。正宮何瀏湸。團圓一篋珠。采采非象罔。歸來大江右。千載理餘響。西方有美人。歲晏懷渺渺。豈無壽民丹。寸誠空自皦。元晦不安朝。康節不起召。澄然返太虛。宇宙都看小。薰罏春晝永。篆烟靑未了。北方有斗杓。萬物爭瞻仰。高名日與齊。衆工趨埏匠。煕煕座上春。衿珮儼相當。行爲百世祖。文爲百世師。莫言聲光秘。昭明亶在玆。</text>
<title>輓詞[門下生興陽李升培]</title>,<text>皇天開太極。賢聖應人靈。南國生陶老。東方有考亭。中黃顒衆嶺。太白排羣屛。八代人文晦。三才辨說冥。適翁維岳降。家學本天成。道義竆灝噩。禮樂溯韺𩐺。霹靂羣疑劈。雲星粹氣明。絲毫分細妙。衡鑑極空平。理透貫微顯。物來無粗精。文章瑞錦曝。詞律石鍾鏗。麈拂懸凾席。衿紳菀滿黌。劇談皆道理。提牖發衷誠。金璧鞰淵谷。精英薄日星。先王凝黈纊。乃祖秉銓衡。再世風雲感。嗣孫雨露幷。彤騶俄寵秩。墨綬乃專城。北極觚稜遠。南山素履貞。鼎茵誰爲孝。弓釰涕空零。歲暮篔簹舖。春深松桂扃。朱程常夢寐。思孟若墻羹。矻矻竆年志。孜孜計日程。天融冰又釋。理順神還惺。所以儒宗大。難辭道統宏。念玆愚魯質。深荷眷期情。雪月山樓靜。花風古寺晴。微言隨剪燭。竗理寓傾觥。辜負行冥墑。追思面發赬。瑤琴空絶響。淸洛遽收英。古澤神龍逝。來雲瑞鵠停。千秋黃嶺宅。松栢護風霆。</text>
<title>輓詞[侍敎生宜寧南漢蓍]</title>,<text>憶曾愚老倡斯文。復得賢孫道義尊。貫徹天人承大統。煒煌金石詔偉言。儒林考德宗師重。聖代崇賢禮意敦。寶匣瑤琴今斷絶。不堪悲淚灑秋原。</text>
<title>輓詞[門下生平山尹永燮]</title>,<text>靜裏乾坤八十年。一生精力在竆硏。後生欲識先生學。試看羣書衍語篇。愚伏堂前水。對山樓上月。淵源知有自。千秋光不沒。</text>
<title>輓詞[長水黃禮煕]</title>,<text>天嘏愚翁厚。名家又是孫。儒林山斗卓。邦國蓍龜尊。忽寢瑤琴響。空寒水月痕。嗟嗟吾黨士。負笈更何門。</text>
<title>祭文[道南書院儒生姜世霖]</title>,<text>玉洞，鳳山，玉成，近巖，熊淵，芝岡，孝谷，淵嶽諸書院。愚山，松巖，梅嶽，白華諸書堂。祭文多不盡錄。嗚呼。嶽靈奎彩。鍾毓淸淑。爰降哲人。愚爺冢嫡。敏悟之姿。篤實之學。一壑烟霞。天民之碩。平生經濟。盡在六籍。旌招累至。東岡志確。所居成塾。育英㝡樂。春風座上。泥塑儼若。隨材善誘。見解卓越。吾道復南。山斗望切。箕叙惟五。天用公錫。子孫佳美。停鸞峙鵠。是謂富家。象著大易。於世無憾。遊岱何促。天上星沉。人間響息。風雩浴沂。想來如昨。一貫堂上。塵留凾席。仙舟杳冥。大江黝黑。眄焉之頃。已成疇昔。今來舊軒。山水寂寞。惟餘花石。空悲猿鶴。士失依歸。痛深樑折。典刑猶存。秋空皎月。單盃瓣香。冀賜歆格。</text>
