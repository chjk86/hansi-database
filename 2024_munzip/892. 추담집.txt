<title>箕山寓舍新成吟</title>,<text>棲泊由來突不黔。卜居聊爲暮年淹。前臨十里平郊濶。北望千重列峀尖。但得土床兼豆粥。不關華搆與羅纖。眼前景物都收攬。却笑山翁太不廉。</text>
<title>次洪木齋百源 汝河 韻</title>,<text>年年關塞冒風沙。澤畔形容兩鬢華。章奏一封恒愛國。飄淪千里久辭家。靑春作伴歸心促。聖主深恩感淚斜。用舍在人須待命。暫從漁釣寄生涯。</text>
<title>謝權永春 斗寅，靈山 斗經 來訪。</title>,<text>聯翩百里慰癃罷。高義深情絶世奇。相對欣然仍竟日。老身忘倦不知疲。</text>
<title>次權靈山題晩對樓韻 二首</title>,<text>快閣携朋上。炎天爽氣生。暢悁要夕永。耽靜愛弦盈。玉色凝波凈。沙光詑雪明。移罇向洲渚。喚泊小舟橫。屛山古書院。幽勝說園林。絶壁當空矗。澄江俯瞰深。松聲入戶靜。竹影上階陰。偶爾成良晤。持盃細話心。</text>
<title>次贈南嶽台 玄逸 韻 庚辰十月。會于黃山寺。南嶽贈五言一絶。奉次其韻。</title>,<text>患難曾更飽。重逢本不期。傷心話舊事。相對涕同垂。</text>
<title>送柳爾能 世鳴 赴關東</title>,<text>一卧江湖歲幾經。居然雙鬢雪痕成。纔聞神藥沉痾祛。更喜恩除聖眷縈。仙府湖山蓮幕映。郵亭關海馹蹄輕。壤蟲空羡冲霄鳳。萬二千峯夢裏明。</text>
<title>助下山偶吟。次鄭圃隱先生韻。</title>,<text>半世飢寒活計疎。坐看雙鬢雪紛如。弊裘羸馬長奔走。堪愧䧺圖盡負初。</text>
<title>次空空子金安安 泰基 玉淵泛舟韻 丙子</title>,<text>蘋末凉風起晩洲。別區雲物揔悠悠。白沙凈洗渾疑雪。蒼壁明糚正媚秋。賓主一筵名勝合。仙舟半日沂洄流。玆遊奇絶平生冠。始信天公餉我優。</text>
<title>自辛丑曆書。始記陰晴。</title>,<text>常把蓂書記雨陽。半生收秩已盈箱。披看五十年間事。怳若蘧蘧一夢塲。</text>
<title>自幼少時。大小失誤事。不覺自發於歎嗟。故聊識之。</title>,<text>生平行己悔尤多。歷歷思來愧輒加。絲緖毫端爭亂繞。七顚八倒轉迷差。數珠無賴忘奔馬。合眼何能止蕩波。將死微言非可錄。聊書心病發深嗟。</text>
<title>在屛院偶吟。呈河上諸案。</title>,<text>久客居停重。深情覺別難。形容愁裏苦。笑語夢中懽。咫尺還千里。精神想一般。孤齋寂寞甚。莫使眼長寒。</text>
<title>敬次退陶先生韻送諸友</title>,<text>十日淸齋空閉門。愛君風味最溫溫。今朝別恨知多少。淚灑歸雲濕一痕。</text>
<title>夢見舊家後兩梅。成二絶。時在棲泊中。兩梅兩姊氏所植。</title>,<text>家山半夜夢魂飛。一枕蘧蘧渾覺非。山鳥未知孤客恨。隔窻時喚不如歸。兩樹依依古砌梅。斷根埋沒幾年回。甜鄕賞得芳華盛。宛見當時玉色開。</text>
<title>次權松巖先生示學者韻。以警兒輩。</title>,<text>趍俗寧同鄙瑣人。立心當法昔贒人。天之賦與誠非偶。莫作人間枉了人。余喪子以來。萬事灰心。悠悠此世。虛殼徒存。收拾家事。固無望焉。而敎子讀書。責其成立者。乃爲父者至願所在。反益其悲傷之懷。是豈爲子者所宜爲耶。嗚呼。門戶之衰替。家業之蕩失至此。若使汝輩又復失學。則必將壞墜儒業。汝非蒙霿者。年旣長成。何不念此而惕然改圖之乎。微意著于拙句。幷以數語記末。以備朝夕觀省焉。</text>
<title>奉呈書堂僉契</title>,<text>要終必自原其始。亟走多顚重反輶。饒舌向來浮世狹。莫將明月暗中投。</text>
<title>歎俗</title>,<text>慾浪滔滔理墊昏。嗜要山得惜毫分。恤竆周急渾無道。義重交親不復論。</text>
<title>留別申城諸益</title>,<text>少小來遊處。慇懃意更新。地因重到慣。人自舊情親。晤語知無際。盃歡問幾巡。離亭春又盡。物色正愁人。</text>
<title>敬次蒼巖臺八景韻</title>,<text>頻頻登眺澗邊巖。磅礴能存古氣咸。耽討幽奇如嗜食。傍人莫笑老夫饞。右蒼巖臺上亭亭百尺松。四時長帶雪中容。羞從桃李爭春色。要伴高人慣托胷。右靑松臺前流水作淸潭。雲影天光盡泳涵。波靜鑑空澄徹底。胷襟如許認奇男。右淸潭臺下溪邊兩岸沙。白鋪如雪凈如紗。時時步出閒垂釣。楊柳陰中日影斜。右白沙春入桃源爛漫花。仙區物色太繁華。慇懃爲報漁舟子。歸去人間莫浪誇。右春花如峯如火暮天雲。絳綵緋輝錦作雯。不使成霖呈慶瑞。耽看流影亂紛紛。右夏雲粧林楓樹酣紅葉。合入高堂畵屛帖。天然眞態欲模難。雖有玅手應生怯。右楓葉雪晴雲散出明月。皓影淸輝相映發。不獨人皆躡天根。更訝塵寰幻月窟。右雪月誰把天機手裏生。巧刳鷄卵作燈明。波心燦燦紛星點。泛泛隨風止復行。右卵燈昔在丙申年中。蒼巖先生述蒼巖四時景作八絶句。一時長老及往來門下之人。皆賡而和之。聯篇累牘。幾至數十紙。先生又於八景之外。添以卵燈一首。亦記玅觀也。今已五十年矣。忽若一夢。而當時萬事。變遷如雪泥之鴻爪。每一尋登。不勝令威華表之感。而臺上景物。尙宛然依舊。故敢忘耄昏荒拙。敬次而附之於舊篇之末云。</text>
<title>會飮挹翠軒。次贈金元則 九用。</title>,<text>人生離合儘悠然。况復今當朝暮年。一醉溪山猶笑語。不須悲苦憶從前。</text>
<title>次金止而韻。謝柳茂叔 萬河 頻訪。</title>,<text>交道何須問淺深。幽期相與老雲林。山蹊澗畔頻來往。白首竆途托寸心。</text>
<title>金谷山中。又用前韻。謝柳茂叔勤訪。</title>,<text>峽裏來過不憚深。淸溪幾渡復穿林。慇懃細話山窻下。靑眼燈前白首心。</text>
<title>次凌虛臺韻</title>,<text>新臺矗矗倚層巒。多意天公餉所慳。不有勝緣難足到。也應仙子亦心寒。探幽正好春光晩。賞月偏宜夜色闌。安得龍眠傳一幅。卧遊朝暮盡情看。</text>
<title>次韻呈三惜堂座下 三首</title>,<text>聞君歲暮病初瘳。喜氣排冬爽似秋。自是恩情同骨肉。更將偲切幾從遊。重逢物色憐新靚。慣到亭臺戀舊幽。往事辛酸無足說。一盃聊且慰深愁。福幷春俱至。災隨歲共除。神淸如劒斲。襟爽映氷虛。舊習時中酒。新工更看書。親朋日來往。莫道故人疎。世味啖還薄。懽悰尋更除。謀生太多拙。前許揔成虛。白髮羞看鏡。靑陽恨束書。無心理舊業。鉛槧日相疎。</text>
<title>用芋園剛字韻。奉呈柳爾能 世鳴。</title>,<text>大丈夫心寸鐵剛。風流蓮幕蹔携裝。閒情不被春花惱。職事要從簿牒詳。紅日吐輪滄海湧。翠嵐仍霧畵圖藏。歸來珠玉奚囊富。日日爭看客滿堂。</text>
<title>與表兄李孤山 惟樟</title>,<text>新成小屋古原頭。活計簞瓢與弊裘。安樂有窩爰得所。芬華無意更何求。林園日涉堪成趣。村酒時邀可破愁。莫遣幽感懷身世。鄧攸無子古來稠。</text>
<title>次李孤山兄韻</title>,<text>冬日如春天氣平。一筵耆舊會懽成。風流不减蘭亭勝。人數還輸洛社名。仙樂幷催絲管奏。珍羞迭進鳳龍烹。古來盛事能傳久。倘可從今不廢行。初從徵辟侍春坊。藉甚聲名滿世香。象魏懸心倫敢亂。江湖入夢思何長。八方道泰歌耕鑿。千載河淸頌禹湯。久守東岡非所擬。明時回首爲深傷。仙姿不受世間塵。獨占壺中律外春。玉骨氷魂憐冷瘦。暗香疎影愛淸眞。輿臺凡卉知無與。托契高人儘有因。索笑巡簷渾漫興。明窻靜對好相親。</text>
<title>屛山院舍後墻廣開。移竹吟成。</title>,<text>淇澳猗猗竹。移栽院宇間。迎風能砭耳。得月慣開顔。疎影侵前砌。淸陰襯後山。聊將瞻彼句。詠歎不知還。</text>
<title>遊石門亭</title>,<text>石門亭在白雲中。涵碧樓橫綠水空。不意名區屬吾輩。奇觀要與故人同。</text>
<title>在屛院偶吟</title>,<text>星斗稀疎曙色分。江天寂歷絶囂紛。幽人獨立虛堂久。飽見峯頭起白雲。</text>
<title>本國自康煕丙辰年間。始用錢貨。其弊日甚故歎之。</title>,<text>川流尙可隄防壅。滄海猶堪木石塡。惟是人心方寸裏。浪深無底濶無邊。</text>
<title>邑中開渠 十首○戊子冬</title>,<text>主峯相對峙西東。兩脈雙行幷湊中。客舍衙基分彼此。其間橫貫一渠通。東脈自氷庫入爲衙基。西脈自醫局西入爲客舍基。安東爲邑幾千年。相宅分基占地便。水道逼嫌從古爾。公私爲害豈今然。吉昌舊基。在歸來亭下東偏矣。安東移卜今基。彌縫補綻弊衣如。壓勝多方護邑墟。試取斯言如未信。請看銅柱造山於。柳拙齋先生嘗言安東邑基。如弊衣之補。鐵柱，長明燈，大寺，映湖樓，石狗等物。皆有所爲而設置云。各有名稱三造山。西儒東吏妓中間。中東宛盛西殘破。先輩深憂力爲閑。三造山列在西軒墻外大同廳前。東中完且高。西在路傍。人馬踐踏毁破。拙齋先生尋常歎惜。嘗貽書鄕堂。力勸封築。其時頗增築。圍以荊樊。以防侵踏。誰昔衙軒移建初。灾興變作十年餘。俄因毁撤旋平靜。廢舊開新盍愼諸。丙申年間。衙舍移建于私倉前。地勢通爽。前開大池。人謂之勝地。數年間不美獄訟疊生。闔境搔撓不已。東西江船連覆渰死。以爲衙基不吉之致。庚戌移建今基。古人神眼覷天慳。隱脈微砂不犯干。何事到今千載後。始新穿鑿破坤關。壬寅年大水。溝水泛溢。北門傾壞。城中水滿。二衙在黑大門外。判官驚惶罔措。蓋由溝道謾不修治也。自此有移溝之議。而以地勢難便遂寢。自從溝道出西來。習俗民風日漸乖。罪犯綱常常滿獄。名鄕駭聽忍言哉。丙寅年。愼府使不謀于衆。獨自擅斷穿開之。自前移溝之議。在東不在西。蓋以客舍在西也。斷絶主脈。雖甚駭異。愼城主以風水得名。而且盛言大有裨補於邑基云。故民皆信之。然術士成佾李啓白等。以爲安東士大夫。必將與胥吏相拜。其見侵凌。無所不至云。吾州風敎有堪觀。名分尤嚴胥吏間。陵替舊儀都喪變。公然犯分又名干。徒衆今來日益繁。奸胷猾性漸驕頑。士夫拜揖眞成讖。可驗云云術者言。吾州人物古多稱。一朶花山淑氣蒸。謾使新渠橫囓云。從今無望傑豪興。</text>
<title>次河上八景韻</title>,<text>靜室欣迎自遠朋。幽齋閒伴學禪僧。當年宛見春風座。隔世惟懷玉色澄。吟外暮江猶滚滚。意中蒼壁尙層層。仙區自與塵寰絶。景物依然似武陵。右玉淵亭山勢長驅忽得平。小亭江上幾年成。飛翬臨渚涵高影。翔鳳覽輝帶勝名。白日直須昇羽化。中宵不覺夢魂淸。最憐扣枻乘流舫。沿沂滄波泛泛橫。右翔鳳亭玉宇無痕絶翳侵。銀蟾泣露廣寒深。光明直把喩夫道。淸凈堪將證此心。不遣纖雲迷海上。特從秋夜徹潭潯。昔贒播馥留芬地。休說鴻埿杳莫尋。右秋月潭蒼壁千層壓水低。玉淵秋月隔東西。地因穿逕憐偏近。人爲相從喜不迷。湛樂塤箎情翕翕。池塘夜雨草萋萋。別區流水桃花裏。野服黃冠手共携。右桃花遷高閣平臺北又南。一區風景幷相參。橫臨空濶三隅反。俯瞰渟泓萬象涵。上下鳶魚存至理。三千世界有玄談。達觀微顯追先哲。千載淵源有晦庵。右達觀臺獨立深淵未有親。久要河伯與江神。泣珠或値蛟宮女。解珮時遊洛浦人。砥柱捲潦標最壯。澄潭磨鏡色逾新。向來登眺杳如夢。回看當時知幾春。右凌波臺不向朝陽效鳳鳴。惟從煕世祝昇平。出山寧負幽棲趣。築舍猶存遠志名。舊事微茫渾變換。遺墟荒廢任頹傾。百年芳躅興人感。景仰高山涕淚橫。右遠志精舍崇奉先贒占勝區。開基建宇鏟蓁蕪。洋洋禮席聞弦誦。濟濟文堂集彥儒。潛翫聖經竆格致。肎從夸俗較榮枯。釐毫差失歸千里。惟在初頭辨向趍。吾道南來豈偶爾。羣贒大闡學荒蕪。經綸可了臯陶業。文學猶嫌子夏儒。玉輦還都重造國。陽春布澤更蘓枯。立祠尊奉由彝好。請看靑襟濟濟趍。右屛山書院</text>
<title>次韻奉呈萬松亭案下 齋號未及知。故因丁卯所寓而稱之。</title>,<text>幾年亭路斷。重到喜春晴。世事頭渾白。湖山眼更靑。依然前夜月。無復舊時觥。軟語供良晤。星河任轉橫。右追記翔鳳亭夜話時。有月明無酒之歎。再過亭臺下。淸和四月中。江雲晴靄靄。岸樹碧葱葱。𨓏事人間遠。幽期夢裏通。凄然一回首。飛鳥過長空。右屛山歸路。過亭下有感。白首經年別。浮生世累多。敷腴夢裏近。惆悵眼中賖。對月褰虛幌。蒔花灌凈沙。蹇驢如可策。江上訪仙家。右憶龜村老兄寶唾驚人目。晴空紫電橫。優遊含古氣。幽遠合騷情。雅韻瑤琴靜。冲襟灝月明。千篇輕萬戶。應不羡長纓。右愛玩瓊什江上開罇晩。幽期政愜心。晴沙增嫩色。高樹送淸陰。晤語供懽笑。風光入醉吟。佳辰易惆悵。西日隱遙岑。右四月十八日。與諸友會松堤。述其事。北望脩門遠。江湖思不禁。百憂隨進退。一病任呻吟。魂夢秦京道。漁樵洛水潯。高歌彌激烈。搔首整危襟。右傷賢者退居捲地兇飈起。黃沙漲水湄。羣鴉乘勢噪。孤燕失巢飢。波倒鮫迷釣。氛冥蝶昧絲。黃昏仍㬥曀。恐誤美人期。右春夏之交。大風數起。塵沙蔽野。故記之。竆達何須問。吾生已信天。吟哦消永日。䟽糲送殘年。萬事渾無賴。孤棲且有緣。高舂坐愁絶。幽興謾相牽。右自述</text>
<title>歎金權二諫之謫 金校理世欽，權持平斗紀。</title>,<text>鄒臺嶺海死猶甘。胡諫銀山酒獨酣。做得當年何事業。空敎千載說奇男。寸筳無賴撞鍾摧。泣玦歸程瘴海隈。萬古湖南淸絶地。送君今日更嗟哉。</text>
<title>贈權叔亨 泰時</title>,<text>頻書屢駕意慇懃。宿願平生始副欣。惆悵便成雲樹隔。此生難復挹淸芬。</text>
<title>聞柳受吾 錫河 訃驚悼瀉懷</title>,<text>死宜不死生宜死。天道胡爲太反常。厚誼從來同骨肉。鬼關餘魄却摧膓。</text>
<title>送外孫金警鐸</title>,<text>膝下來留二載強。最憐承順性慈良。遽然撫頂送歸去。他日重來也不妨。</text>
<title>翔鳳臺有感。贈柳克夫 後昌。</title>,<text>丁卯仲春望。與野叟，大而聯鑣到此亭。會諸友達夜叙話。今五年之間。逝者已三人。不勝存歿之感。仍吟一絶。春晴江月滿臺前。風景依然似昔年。當日同來今日幾。獨憑危檻暗潸然。</text>
<title>次空空子韻</title>,<text>我欲尋眞理短筇。信驅疲馬挾孱童。白雲亭上探山色。七里灘頭看水容。若使康強長會面。不妨衰朽各成翁。仙庵擬償平生債。陟巘穿汀問幾重。</text>
<title>次空空子韻。與孤山兄。十首</title>,<text>平生我弟兄。自少至成老。祗有淺深情。何論遠近道。寂寞掩柴扉。凄凉伴孤影。知非避世蹤。誰道在人境。逖矣高岡鳳。淸操絶世塵。飛鳴千仞上。霞佩乞何人。嘐嘐思古人。咄咄悲今事。千載會同心。不知生世異。爲雨復爲雲。峩洋絃久絶。嗟哉古聖書。勉勉戒偲切。無心悲素絲。何事泣歧路。世遠道衰微。至人不可遇。天地網羅中。色斯惟管邴。當時事忍言。歎息如含梗。晩歲寄耕稼。竆山木石居。消憂有長物。晨夕對琴書。旁無麗澤資。疑晦從誰問。掩卷獨沉吟。願承指掌訓。獨立魯宮似。古今相接稀。風期喜有托。生死爲依歸。</text>
<title>次李孤山兄韻</title>,<text>前日中臺之會。實是桑楡之勝事。而出於半生宿計也。然而好事多魔。各適有病。會者才四人而已。孤燈永夜。相對嗟歎。因與爲一年一會之約。未知他日果無揶揄之戲。使先會者不落莫如今日否耶。謹次高韻仰呈。且遺甲中諸贒。一以道當日無聊之意。一以勖後會之勇赴云爾。携攀高閣記曾遊。重到山門歲幾周。塵壁檢名增舊感。故人多病剩新愁。百年勝地臺千古。四老開襟酒一甌。已約年年爲此會。他時且莫負綢繆。</text>
<title>次李孤山兄乙丑曆韻</title>,<text>邂逅燈前二老翁。眼靑心豁撥昏蒙。微言或討詩書禮。奧旨時論角羽宮。時偶說樂記故及之 大度不妨容落魄。拙謀無奈護殘躳。更將一語勤相勉。聖訓丁寧說固竆。</text>
<title>次李 瑞翼 草堂韻</title>,<text>蕭灑山中一草堂。短簷疎影蘸池塘。燒香最愛冬罏煖。隱几偏宜夏日長。風靜峯頭松喑響。烟籠樹杪月篩光。却將塵世無竆事。都付窻前一枕凉。</text>
<title>朝陽閣次壁上韻</title>,<text>山圍平野水縈回。縹緲危軒向遠開。興廢百年亭獨在。登臨千古客重來。沉吟半日難成句。寂寞寒天且擧盃。行邁偶過形勝地。夕陽遊眺蹔遲徊。</text>
<title>金止而携酒訪寓中。仍吟一絶以謝。</title>,<text>客裏難逢笑口開。一年今日始啣盃。團圝永夕眞良晤。爲問前期更幾回。</text>
<title>次金止而迎鳳樓絶句</title>,<text>千仞飛翔瑞世姿。碧梧蒼竹下棲宜。瞻迎秀色樓名揭。仰止何須歎德衰。</text>
<title>次金止而</title>,<text>溪流曲曲抱山阿。一帶丘原好處多。長願與君同結社。暮年漁釣占烟波。</text>
<title>自悼偶吟贈金止而</title>,<text>輸卜靑山裏。遊魂黑甜中。三生緣已謝。千界路臨竆。撫跡心多疚。貽謨計實空。噫乎發一笑。八十有三翁。</text>
<title>柏溪齋舍次金止而韻</title>,<text>不辭頻赴酒盃間。強爲臨年一笑難。醉裏何須談世事。只宜無語對靑山。</text>
<title>塔坪懷古</title>,<text>遺墟只有舊山阿。往事懷來感慨多。最是蒼巖臺下水。至今幽咽漾殘波。</text>
<title>寓申城村舍有感。吟贈金止而。</title>,<text>擧目溪山淚滿襟。舊遊無處不傷心。生憎物色還如故。岸上東風柳帶金。</text>
<title>大谷寺。次尹季達 墇 韻。</title>,<text>一坪相望幾回頭。半夜山堂喜共遊。未罄懽姸還惜別。臨分把袂更吟愁。</text>
<title>馬山新寺。次全上舍天叙 五倫 韻。</title>,<text>此地聞名久。尋眞但未曾。淸和最佳節。期會儘良朋。馬涉靑溪淺。人穿碧樹層。供譚宜皓月。且莫促懸燈。</text>
<title>屛院庭梅感懷</title>,<text>幽盟曾托古人心。物色今傷舊客心。疎影滿庭人不見。獨憐明月到天心。</text>
<title>柏溪次權恕余 聖矩 韻</title>,<text>勝地爭來會。何勞折簡邀。溪山如舊識。花鳥更相饒。酬酢詩兼酒。團圝晝又宵。盈虛知有數。歡處奈還怊。姸花酣雨笑。幽鳥媚春啼。寄語尋眞客。須從泛萼溪。</text>
<title>次金魯卿 應參 韻送立之</title>,<text>琴鶴歸舟去歲秋。東風上馬洛城遊。一盃江上離亭恨。明日天涯別後愁。</text>
<title>寓居龜村。作松簷於隴上。吟成卽景。乙未</title>,<text>短柱橫椽壓松枝。童童靑盖碧山涯。人稀特地看書靜。風度虛簷隱几宜。石齒驚湍朝雨過。玉岑濃翠午陰移。依然剩占桃源興。莫道人間六月時。</text>
<title>次許上舍 烘 韻</title>,<text>我愛淸詩勝酒美。千金一字較何如。吟來爽氣添春雨。斗覺幽愁十分除。</text>
<title>龍院詠梅</title>,<text>半吐芳心故未開。滿枝蓓蕾綴瓊瑰。貞姿不欲先凡卉。恐被人間物色猜。</text>
<title>次申太初 命哲 韻奉呈書堂僉契 四首</title>,<text>年光荏苒坐成晩。秋老江城樹葉紅。不問近村與遠社。惟携情友酒罇同。高樓新起正翬飛。扶杖行尋細逕微。脚劣爲耽閒騁目。草深何歎露沾衣。留連物色供幽賞。惆悵崦嵫隱暮暉。勝地待時成勝觀。眼前千尺便巍巍。急景不饒翁。烏西兔復東。形骸土木外。活計粥饘中。但愛罍罇滿。何憂甔石空。江山驚歲晩。搔首看丹楓。山空水亦淸。搖落寒風夕。獨坐望平蕪。幽人意不樂。</text>
<title>次李茂叔 大蕃 賞月堂韻</title>,<text>舊屋菟裘勝。高軒眺望通。茫茫臨大野。簇簇列奇峯。物色開圖畵。雲烟看淡濃。幽人閒事業。半是課耕農。</text>
<title>自歎</title>,<text>平生不欲下流居。務盡心誠惡僞虛。追遠體先羞背意。巧言令色耻要譽。睦親幸早無誚薄。結友惟終免斥疎。姿睢猜歉隨處發。不堪臨死愧辜初。</text>
<title>次三隨堂韻</title>,<text>挾書提劒又携琴。深托平生一片心。到處相隨離不蹔。摩挲吟弄暮江潯。</text>
<title>次金道方 行榘 韻 三首</title>,<text>夙向高門慣過從。短蒿自幸倚長松。幾多舊事隨時變。只有餘生到處逢。顧我神思都已喪。惟君習氣未全空。數篇佳什情多小。爲感竆途獨見容。末路偸卑抵十分。厭看飜覆雨而雲。惟將疎戚隨凉燠。更遣過從較慢勤。面識後生誰數我。心知舊誼獨有君。何時得與欣相對。一笑渾忘萬慮紛。慶老當年辦勝讌。風流爭說二公贒。祗今萬事渾如夢。默想蹁躚舞末筵。</text>
<title>次申上舍舜卿 命龍 韻 二首</title>,<text>一別居然問幾時。萬端愁緖少人知。南州風景今如許。春日江樓獨永思。雪虐風饕送別時。深情脈脈更誰知。如今隻影春江上。獨向歸鴻寄所思。</text>
<title>西征復路。申舜擧 命重，申聖擧 命說，許夏卿 烘 佩酒而來。相與團圝。次舜卿贐行韻。乙巳九月</title>,<text>魂夢從前想此堂。來遊正値菊花香。可憐罇酒今宵會。回首明朝卽兩鄕。</text>
<title>次申舜卿贈絶句</title>,<text>脈脈城西別。悠悠嶺外行。秋天將欲雨。知我惜離情。</text>
<title>鎭村馬上口號</title>,<text>千里歸程指點中。暮年豪興動淸風。吟邊莫道秋光老。霜葉堆林錦繡紅。</text>
<title>吟贈申周卿</title>,<text>別後居然月幾虧。團圓今日慰深思。芳辰正値淸和節。佳會仍成客裏期。世味酸寒何足道。平生歡愛貴心知。聯床未穩還分手。故向岐頭上馬遲。</text>
<title>次翔鳳臺韻</title>,<text>勝地終難秘。小亭臨岸橫。江山依舊態。人事感新情。境僻心仍靜。簷虛月轉明。滄浪臺下水。朝暮濯塵纓。</text>
<title>南征時。次曺丈 汝誼 贈金景晉 啓祥 韻。甲辰</title>,<text>高才夙昔飽聞聲。靑眼今叨半夜迎。惆悵別來飄泊地。暮年書札更多情。</text>
<title>次柳德休 世興 韻</title>,<text>人生離合儘悠然。况復今當朝暮年。一醉溪山猶笑傲。不須愁苦憶曾前。</text>
<title>翔鳳臺。次金景謙 啓光 韻。</title>,<text>雪景眞堪愛。玆遊莫恨遲。江山開活畵。高客有新詩。</text>
<title>留別申城諸友</title>,<text>十日交歡罄。臨年一好期。慇懃舊遊地。回首有餘悲。</text>
<title>次贈普眼山人</title>,<text>甁錫從何至。江齋一宿留。明朝携手去。欲上白雲頭。</text>
<title>爲一直諸友所邀。向玉蓮寺。</title>,<text>指山山路高。穿林林影薄。揮鞭月下行。馬跼溪邊石。</text>
<title>久聞松塢主人鄭上舍 文輔 有矮松問答之作。而孤山西坰諸老和之。欲見不可得。夏間屛院之會。始求諸篇讀之。其意微其辭圓。眞得作者之體。諷詠感歎之不已也。顧余忝從下風。其於主人托物起興之意。不可以辭拙辭。次其詩道其意。而第辭語有不可不與本篇有不同者。故改問答以歎慰。亦六義異體雅變爲騷之義云爾。</title>,<text>主人歎松爾性本自貞而直。爾形如何矮且曲。世人不識歲寒姿。可憐混看凡草木。松慰主人不向名途抗塵容。千金枉破學屠龍。歲暮竆山任寒苦。肯把榮枯怨東風。</text>
<title>除夕 二首</title>,<text>臘月正當三十日。那堪舊歲瞥然除。追思近百年間事。多少悲懽一夢如。呼盃強進屠蘓飮。欲破愁兵與歲除。酒薄城堅降不得。還敎泣涕謾漣如。</text>
<title>偶吟</title>,<text>形同土偶默如癡。萬事渾無此世思。終日倚窻塊獨坐。撒飡投粒數鷄兒。</text>
<title>次柳子愚韻 二首</title>,<text>携筇共入白雲中。勝地淸遊愜素衷。惆悵別來還更隔。謾敎塵世夢魂通。南澗之濱有一臺。別區雲日隔塵埃。要令高客頻來過。時向仙門杖屨陪。</text>
<title>除夜有感。次唐人韻。</title>,<text>獨對殘燈自不眠。悲懽往事揔依然。如何此夕偏多感。已矣無成八十年。</text>
<title>歎俗</title>,<text>人道由來只在情。猶難欺暗敢欺明。看他梔蠟千般態。爭似丹田一段誠。</text>
<title>箕山春詠</title>,<text>細雨廉纖不濕簑。鳴鳩幷坐隱深柯。憑牕試向平原望。隴麥靑生嫩色加。</text>
<title>端陽日。吟一絶以寄客懷。</title>,<text>佳節頻驚客裏忙。淸明纔過又端陽。可憐寂寞松楸下。誰採蘋蘩薦一觴。以忌患久廢家廟祀事故云</text>
<title>病中排悶 二首</title>,<text>黃梅落盡雨新晴。天地開明景物淸。惟是病魂愁夜永。化工倘可損三更。六月二日心靈不欲與魂微。爲是臨年有錯思。自愧平生無定力。一宵迷亂怯難支。五月三十日</text>
<title>謝宋鏶，申𨯶，柳世振，安時卨頻來問疾。六月三日</title>,<text>句讀開蒙豈足多。惟將情義半生過。始終相好斯爲美。須與兒孫更勉加。</text>
<title>孫兒 起溟 重修草堂於舊址。故因有感。</title>,<text>此堂中廢幾回年。今日重新事變前。留世有如歸柱鶴。時時舁到却潸然。</text>
<title>寒食日。望蒜山有感。</title>,<text>平生托契最風流。一隔重泉已十秋。惆悵人間消息斷。春風樓上望松楸。春風湖上獨登臺。感舊愁膓半欲摧。鳳去亭空人不見。滿庭花影落蒼苔。</text>
<title>戲次古人韻 偶見古人詩曰世情從富不從貧。誰記江村冷瘦人。惟有乾坤無厚薄。一間茅屋亦靑春。因反語次之。</title>,<text>無富何曾有耻貧。達官門外足悲人。陽坡草坼陰崖雪。誰道乾坤一㨾春。</text>
<title>在商山偶吟</title>,<text>萬事由來奈命何。平生拙計動遭魔。如今得失還如許。只怨吾身不怨他。</text>
<title>次柳時用別韻</title>,<text>至意惟神會。深知貴不言。癡膓空感激。瑣說祗紛喧。雅量能虛受。高風豈暫諼。要須數相見。靑眼刮塵昏。</text>
<title>送三兒 夏鍾 歸金陵</title>,<text>極目平郊雪陸離。新春物色正堪悲。老夫愁絶空山裏。送別如何又此時。雪擁千山行路難。曉關宵店愼征鞍。天涯馬上思親淚。濕盡雙裾也不乾。不有相逢喜。應無此別悲。人情自無限。天道奈盈虧。來何遲滯去何忙。欲說情懷苦未詳。泥滑水深宜更愼。時危世亂益難忘。春愁入雨通宵冷。別淚添波極浦長。猶勝亡兒一去後。十年消息永微茫。金陵千里路。一去杳歸期。迫此崦嵫境。不宜遠別離。汝來五月餘。倐然如夢耳。自聞有歸期。默默潛垂淚。吾心有如此。汝懷當何似。迢迢嶺路艱。晨夕愼行李。</text>
<title>用李甥 東標 韻。送三兒歸金陵。</title>,<text>汝歸千里海門遙。鳥嶺橫天雪未消。歡喜臘宵成邂逅。離愁春日劇蕭條。餘年可惜行看暮。此夜難分坐達朝。遠樹重重看漸翳。手遮西日望蒼霄。</text>
<title>次柳子愚所贈韻 二首</title>,<text>早入芝蘭室。薰芳襲氣和。泥塗成末契。舊誼又通家。懽逐逢場洽。愁從別後多。平生有壯志。蹔屈莫長嗟。佳節空齋獨閉幽。萬端愁思正悠悠。感君珍重千金札。令我煩襟十分休。</text>
<title>次李甥 東標 咏菊韻</title>,<text>九月繁霜下。黃花晩吐英。襲衣香爛漫。當竹色分明。有酒眞堪賞。無人獨自行。病來多苦事。淸興忽然生。</text>
<title>過箕山舊舍有感</title>,<text>昔與兒俱寓。今來我獨存。門閭依舊見。經誦絶前聞。觸眼垂雙淚。冥思斷隻魂。十年重到地。萬事揔浮雲。</text>
<title>見華柱有感</title>,<text>仙桂當時折一枝。神龍剗甲躍天池。十年夢幻惟渠在。往事悲歡豈忍思。</text>
<title>留子可母村。夢拜先顔。悲感書懷。</title>,<text>夢覺胡爲感淚滋。依然半夜侍先儀。靈車忽向雲山去。忍棄人間未死兒。乍憑蝴蝶更趍庭。膝下悲歡半夜情。驚覺怳然無所逮。客牕殘月淚從橫。</text>
<title>次通禮姪 夏世 別韻。寄題吸波亭。</title>,<text>荊榛昔過尋常地。小閣今登絶勝邱。細逕新開穿石罅。危軒逈出壓江流。納凉自覺無三伏。題品應敎擅一州。滿目四時無限景。盡供遊客錦囊收。</text>
<title>偶吟</title>,<text>人家家道有常理。男婦孜孜各自治。威重寬弘存體統。柔貞和順務恩慈。躳親井臼元非耻。手理鋤耰亦不辭。貧賤猶甘吾分內。莫將愁苦妄自悲。</text>
<title>謝拙窩權聖則 以時○幷小序</title>,<text>十年阻一面。幾懷勞夢之思。一字重千金。忽擎賀爵之札。薔薇盥手。金玉其音。惟我老兄。鄕中逸民。塵外韻士。不競追逐。足跡罕出於衡門。獨保幽貞。心志惟在於經史。早吟和露之句。羅隱之落魄咸寃。晩賦尤天之篇。子夏之喪明可慼。念此如萬。無一善狀。有萬哀懷。頑命苟延。幸蒙優卹之盛澤。竆道素仗。特荷婉戀之朋情。癡枚於世苦支離。中禍罹殃老轉危。困窒平生天故劇。神明憎疾鬼還遺。形骸徒在眞同偶。視聽俱昏半作屍。豈意叨蒙優老澤。鞓輝玉色儘堪疑。</text>
<title>三惜堂遷葬。行喪過松堤。望見愴感。</title>,<text>聞君遷櫬過前坰。欲往招魂病未行。籤露歌聲驚起坐。拓窻垂淚送丹㫌。</text>
<title>田家月令吟</title>,<text>臘盡陰崖雪未消。寂寥春色上梅梢。寒宵漸覺更籌减。紅旭明窻報晩朝。右正月風輕烟暖草芽生。布穀催耕處處鳴。試向平原閒點檢。滿阡皆是叱牛聲。右二月紅白交開闘艶姿。滿空晴靄亂遊絲。茅簷晝永空山靜。氣象依然太古時。右三月柳岸花飛麥隴黃。薰風時送綠陰凉。柴扉晝掩無人到。閒課兒孫喜日長。右四月水生秧老麥登場。日日田家事事忙。卧聽東隣人語早。驅牛荷耟趁晨光。右五月火輪當午熨天衢。山翠愁乾海欲枯。誰乞一凉恩到骨。懶揮團扇汗成珠。右六月蘋末風生玉宇淸。稻畦香滿草蟲鳴。家家兒女爭紡績。夜半松燈處處明。右七月風凄雁叫露凝華。桂魄揚輝十分多。日殺羔羊誇燕樂。嘉悱舊俗自新羅。右八月楓葉酣紅菊正香。一年佳節最重陽。家家秫酒登高處。多小閒愁倘蹔忘。右九月江空山瘦氣蕭條。獨倚寒牕望遠郊。門外小兒驚走報。催租里胥急來招。右十月擁爐垂簇閉門深。雪凍寰區入陸沉。半夜一聲䨓動地。始知天道不純陰。右十一月陰律終吹臘管灰。岸容山意揔新回。將春物色還多感。爲是年光太劇催。右十二月</text>
<title>山齋八事</title>,<text>雨罷天如洗。山寒月欲生。不知全魄露。何似半輪明。地白流螢火。林踈睡鵲呈。今宵道人意。添得十分淸。右東岑晴月望裏郊墟僻。寒烟處處同。依微連小浦。搖曳逐流風。淡白初籠樹。輕靑忽掩空。斜陽更多事。照作一邊紅。右平郊暮烟漠漠連江雨。凄凄落木天。疎時斜映日。密處遠和烟。暮色延愁望。寒聲閙醉眠。無端蕭瑟意。又入寂寥篇。右江城秋雨雪意連空黑。寒威向夕凝。隨風潛入戶。和雨細侵燈。煖酒爐無火。哦詩硯有氷。多年布衾冷。此夜轉生稜。右山村夜雪圃小依林麓。畦橫近草亭。灌時還抱甕。鋤處不拋經。韮愛春根白。葵憐露葉靑。摘來供糲飯。飣餖有餘馨。右小圃露蔬閒將卷中字。試敎膝前兒。弄舌初猶澁。拈毫竟不疑。喜聞鶯語好。驚見雁行奇。遠恠陶彭澤。空題責子詩。右稺孫學字靜室無餘事。柴門晩始開。呼童灑淸水。折竹掃輕埃。但喜階庭凈。非關車馬來。丁寧莫放手。恐破錦紋苔。右童奚掃庭朝來簷鵲報。今夕是何辰。在座非新輩。連床卽故人。劇談遺俗物。孤笑發天眞。更有盈罇酒。襟期轉覺親。右親朋在座</text>
<title>悶窻暗</title>,<text>明暗惟從闔與開。容光始認夕暉迴。㥘寒長閉支頤坐。一任幽愁幷不推。</text>
<title>權護軍 贇 設宴邀余。作此以謝之。</title>,<text>黃馬鄕堂裏。君吾及德翁。年差癸甲乙。任屬吏兵工。龜縮神常靜。鷹揚氣尙䧺。蜉蝣亦不滅。同被聖恩隆。</text>
<title>次李德老韻</title>,<text>仙居遙望路悠悠。一笑山齋本不謀。惆悵世緣多促迫。夕陽歸袂恨難留。</text>
<title>得丁君翊 時翰 書。感而次孤山兄別君翊韻。</title>,<text>同庚夫子許心知。一札慇懃遠寄之。萬古峩洋山水在。竆途何幸得鍾期。</text>
<title>權康津葬時。老病未誄。常以爲恨。聞權懷德過三松亭賦詩。遂用其韻以寄意。</title>,<text>將死無心憶舊遊。惟懷吾子美風流。慈良性質存中念。蘊藉儀容在目留。人物杳然傷更歎。文章寂寞唱誰酬。煩襟寤寐難消遣。一息方休可止愁。休官閒卧舊林居。靜室沉潛古聖書。作吏深恩遺郡邑。處家高義服鄕閭。慇懃最荷中秋過。奄忽飜傷數旬餘。垂死送歸親愛盡。擁衾哀淚謾沾裾。</text>
<title>歸路馬上口號</title>,<text>一作商山客。還家近二旬。居然成底事。堪愧旅遊頻。</text>
<title>輓柳拙齋</title>,<text>溫如良玉粹如金。世德家聲冠士林。奧理硏竆明正學。遺經論說闢邪心。尊師豈獨吾儕慕。公議方看百世欽。嶺表儒風從此濶。稽疑考德更何尋。自古求忠孝。名家信有之。淸標拔流俗。宿德重當時。傳道書多著。傷時淚自垂。漸看公議在。何待百年知。</text>
<title>輓洪木齋 汝河</title>,<text>海內無雙士。東韓第一人。文章元拔俗。標格更超倫。爭覩雲間彩。咸推席上珍。高名宜妙選。直道莫容身。戀闕丹心苦。傷時白髮新。天心知必返。此道豈長淪。正論初回日。离明繼照辰。明時千載會。羣枉一朝伸。人切思君實。天胡奪伯淳。平治見未得。乖理詰無因。行路嗟猶劇。儒林痛定匀。叨緣先契重。更許夙心親。瓊樹攀憐秀。香醪飮愛醇。私心看出處。時事卜亨屯。素意都虛筭。竆途倍愴神。題詩當袁殯。垂淚向蒼旻。</text>
<title>輓松湖先生</title>,<text>依歸自喜仁宜壽。脩短誰知理莫諶。鄕黨如今無考德。秋風回首淚盈襟。</text>
<title>輓金石塘 光源</title>,<text>尙記蘓山人物論。我公高韻最稱尊。用才豈獨文章閫。明辨先從義理源。耽向陳篇塵慮絶。肎敎湫室俗聲喧。樑摧此日吾安倣。厚眷平生不敢諼。</text>
<title>輓金錦翁天休 學培○二首</title>,<text>川上儒風傳自古。後來文雅更推公。學優從政知何有。道屈無隣奈見竆。嶺海蹤作鄒浩死。茂陵還惜馬卿終。從今積善家多禍。此理吾將問碧穹。生平托契宿心親。雅望奇才逈絶倫。佇見靑冥追逸步。誰知世道莫容身。百年未售連城價。今日還爲上界賓。獨向東風吟楚些。白頭長慟失同人。</text>
<title>輓金鳩齋景謙 啓光</title>,<text>蘭雪姿標錦繡膓。鳳毛丹穴映輝光。高才合秉丹綸筆。雅望宜登白玉堂。百里久嗟贒路隘。昌辰誰料哲人亡。可憐身後無長物。只有千篇謾掩床。</text>
<title>輓癡窩丈</title>,<text>生平心服丈人眞。况是通家分義親。高論聽來襟絶俗。雅懷開處物無塵。宅閒三畒貧還樂。門掩千山興更新。南極半宵躔彩晦。不堪懷曩淚沾巾。</text>
<title>輓金芝村士興 邦杰</title>,<text>縱靴靑冥四十春。直聲文彩動朝紳。名懸北斗雲霄上。身落南荒瘴海濱。舍達固應行患難。乘歸何遽厭囂塵。忍將不盡鴒原淚。爲寫哀牋重濕巾。</text>
<title>輓金八吾軒德休 聲久</title>,<text>一辭丹墀卧林臯。雙鬢千愁雪盡毛。宛轉寸心懸象魏。荒凉四壁擁蓬蒿。時移否泰從多憾。天不憗遺直欲號。却恠殘生猶不滅。頻垂哀淚哭贒豪。</text>
<title>輓柳三惜堂 世哲○遷葬時</title>,<text>偲切平生友。存亡卄七年。蹔時離昔苦。孤影活今憐。出地疑相見。攀輀更杳然。應知不悲處。朝暮在重泉。</text>
<title>輓金護軍安安 泰基</title>,<text>哀懷一日九迴膓。爲是題公永訣章。耿介風裁偏入慕。懽姸情味可能忘。已知此世前期斷。只卜重泉後會長。寶墨分留多小在。時時垂淚閱塵箱。龜姿鶴髮地行仙。隱德高風世共傳。當日輩流推白望。舊家儒業續靑氊。映輝緋玉榮光溢。閒放湖山逸樂專。痛哭斯文看漸喪。殘生懷曩愴傷偏。</text>
<title>輓李護軍 杓</title>,<text>寄幸同年歲。歸胡異後先。山川雖間濶。情義每相懸。乘化猶堪羡。餘生是可憐。聊將數語訣。東望一潸然。</text>
<title>輓李 渫 丈</title>,<text>安貧安分自安身。靜趣閒情老更眞。凡事不曾同俗子。一心都是慕前人。百年計誤空齎志。三達年尊足驗仁。耆舊一時零落盡。後生何處不傷神。</text>
<title>輓南護軍霈于 天澍</title>,<text>佳谷年前會。留連晝又宵。癃形吾較甚。靜色子差饒。歲月周朞至。鴻泥往事遙。同歸知在近。臨輓便魂消。</text>
<title>輓金會彥 必亨</title>,<text>鱣堂少時伴。惟公與我在。有似魯靈光。巋然獨立巍。回頭六十年。萬事幾變改。相逢輒話舊。亹亹忘倦怠。豈但雜諧譚。亦或興感慨。繄我兩家分。厚契自先代。當年道義交。深淺傾肝肺。孱流何足道。先誼恐墜廢。寧嫌數則疎。切切勤相誨。尋常引古昔。翻覆羞世態。自從二難逝。踽踽失儔輩。每到舊遊地。隱默傷五內。公今又至此。靑眼誰復對。摧膓與慽容。寂寞愁不耐。今當卽遠日。憂患適多礙。幽明永訣際。孤負一盃酹。誰知人間事。計與心違背。新春物色凄。滿目雲烟晦。晨興望南山。老淚空漼漼。玆行只後先。九原須相待。</text>
<title>輓李參奉信古 簠</title>,<text>自哀不暇敢哀人。及到哀公爲濕巾。欲說平生親愛意。迷魂亂思不堪陳。</text>
<title>輓李上舍 成龜</title>,<text>久未交懽罄。常深夢寐思。那知臨化命。又寫送終詞。世誼無論處。中心更托誰。定應泉下會。消息報吾兒。</text>
<title>輓柳直長子能 百之</title>,<text>士林高望屬鴒原。知是名家好子孫。襟韻不惟天禀異。模楷自有舊風存。常從平坦遊刀地。不向崎嶇着脚跟。看取月朝公議在。百年須信匪私言。</text>
<title>輓金上舍 邦烈</title>,<text>高蹈雲林世德尊。傳家趾美播淸芬。猗歟幽谷蘭生獨。邈矣仙臯鶴寡羣。流俗幾多存愛慕。英標還遽厭紛昏。何人爲續林宗誌。願借䧺辭掣紫雲。</text>
<title>輓金都事用休 命基</title>,<text>由來人事太無端。日哭情親淚不乾。道骨返眞那住得。高風絶世却回難。書堆古案千緗暗。紼向新阡片旐丹。泉路前期朝暮在。暫時相訣不須嘆。</text>
<title>輓僉樞再從祖 允興</title>,<text>平生敦睦古風存。情義綢繆向我勤。握手丁寧臨訣意。百年那忍暫相諼。一自沉痾歲月深。回頭往事每傷心。存亡此日音容隔。更向茅堂淚不禁。曉月凄凉丹旐飛。公今此去向何之。靑山一入無歸日。默念平生不勝悲。</text>
<title>輓鄭護軍 儁</title>,<text>南極星光稀。鄕邦大老歸。淳風看漸遠。世道足堪欷。幾阻床前拜。翻成地下違。秋風吟楚些。東望淚沾衣。</text>
<title>輓金都事 是樞○遷葬時</title>,<text>世德咸推重。高名冠士林。東南扶正氣。閶闔割陰。地下風流遠。人間歲月深。爲追先誼篤。更濕後生襟。</text>
<title>輓朴性夫 守天</title>,<text>默數嵩陽舊侶羣。情深獨有我公存。淸癯古貌思重對。寥落危襟恨莫論。歡慶去年傾賤悃。悼亡今日斷殘魂。題詩不欲空多說。朝暮前期定九原。</text>
<title>輓金仲實 必榮</title>,<text>吾家喪慽咽塡悲。君又如何遽促期。情誼若論同骨肉。從遊追憶自兒時。琴藏匣裏氷徽絶。風急天邊鴈序虧。倒屣衡門迎笑地。忍看孤殯掩疎籬。</text>
<title>輓金經歷 震遠</title>,<text>聯翩雲路鶺鴒飛。一代聲華衆所推。追想去年榮馹盖。豈知今日哭靈輀。萊衣影斷春暉晩。姜被情違夜雨期。利器須分盤錯地。舊都民物口爲碑。</text>
<title>輓金同樞 灠</title>,<text>五福古稱貴。今公能獨全。田園兼樂事。鄕里敬高年。賙急人歸美。康寧世謂仙。翛然乘化去。萬事任蒼天。</text>
<title>輓李固城 後榮</title>,<text>鬼關餘魄促歸期。那意題君永訣詞。知是九原重會近。暫時相別且休悲。</text>
<title>輓鄭昌寧 道應○遷葬時</title>,<text>十年消息隔重泉。萬事人間幾變遷。華表鶴歸人不識。夕陽丹旐向新阡。</text>
<title>輓金士含 九章</title>,<text>遊子迢迢南海邊。家鄕消息兩茫然。兒亡父逝不相識。忍見同歸入九泉。</text>
<title>輓南德心 俅</title>,<text>蘧廬人事變雲烟。感舊傷今劇愴然。末路漸看知己盡。衰年偏覺此生憐。寒天喬木遺墟外。落日丹㫌古橋邊。浮世百年難了事。想應哀怨入重泉。</text>
<title>輓柳驪州仲謙 挺輝</title>,<text>大老居然次第亡。鄕邦寥落士林傷。溫和範儀無由覩。敦厚風流豈敢忘。名位顯榮三級秩。口碑遺愛九桐鄕。多情春日鴒原▣。重檢塵箱淚滿眶。</text>
<title>輓李表兄慶長</title>,<text>中表諸兄日漸亡。幸公臨老尙康強。百年擬作依歸地。萬事還驚一夢場。末路眞醇難更見。半生深眷可能忘。分明十載鴒原恨。重與泉臺續斷行。</text>
<title>輓金叔方 承榘</title>,<text>阻濶猶銷骨。存亡更愴神。誰知皤髮者。遽失素心人。晤語思逾邈。儀容想轉新。惟將福善理。餘慶付振振。</text>
<title>輓金景勝 健</title>,<text>自題先輓四載強。一日恒回九曲膓。顧此風流重更托。思君伯仲未嘗忘。詩竆有語才猜命。仁壽無徵理反常。泉下定應兒與會。爲言竆獨怨遲亡。</text>
<title>輓柳 時茂</title>,<text>九老當年會。人間勝事傳。鳩筇聯巷陌。鶴髮共蹁躚。康健公差少。風流孰復先。浮生易零落。世事散風烟。次第歸長夜。存亡怨彼天。哀情曾不耐。危涕自潸然。歷歷悲陳迹。悠悠指逝川。眞醇難更作。襟袍向誰宣。得壽仁斯驗。多男慶可延。畵翣殘雲外。籤歌曉月邊。生平無限恨。嗚咽向新阡。</text>
<title>輓柳瞻伯</title>,<text>大化誰能脫。浮生一餉催。斯文又短命。造化信多猜。眉宇存心境。風流邈夜臺。應餘定省戀。魂魄倘歸來。</text>
<title>輓金掌令長卿 夏梴</title>,<text>正笏臺端日。乘驄湖海時。霜威慴姦膽。風彩映朝儀。直道人多惎。孤忠世莫知。遼陽人物盡。城郭有餘悲。</text>
<title>輓鄭上舍松塢 文輔</title>,<text>辱札不之覆。哀詞其可已。由來萬端恨。今始攄一二。年前哭子日。五內如焚燬。日夜長呼慟。求死不得死。公時書以慰。情到言亦至。方當患難際。感淚無從墜。喪情成懶習。書疏全廢棄。悠悠度朝昏。三年無一字。微情終不伸。有若忘高誼。時時念及之。不覺發深愧。一往謝不敏。仍叙多小意。松塢古草堂。長在夢想裏。殘生未死前。必欲身一致。居然人事變。準擬錯準擬。茫茫此世間。更無憑心地。前期指九原。相從朝暮耳。先陳此訣言。不昧尙可記。題罷㗳無言。伏枕潛垂淚。</text>
<title>輓權 斗相</title>,<text>才命其奈數奇何。枯落竆廬鬢雪皤。邂逅昨年驚面換。慇懃尺素感情多。傳芳襲美仍三世。倒肺傾膓卽一家。垂死病中題訣語。雪風吹淚灑滂沱。</text>
<title>輓金警甫 世鐸</title>,<text>高門聲譽重南金。一世咸存愛慕心。爲是儒風傳自古。更看文彩映于今。驥才早擬亨衢試。玉樹還敎虐沴侵。天意向來偏降禍。哭君今日倍沾襟。</text>
<title>輓南子雲</title>,<text>藝苑名聲早。泥塗雪滿簪。化兒多戲劇。竆鬼竟侵尋。離濶多年恨。存亡此日心。秋風吹楚些。哀淚自沾襟。</text>
<title>輓權龍溪邦衡 銓</title>,<text>巋然獨在魯宮如。送盡親朋八九墟。惆悵暮途誰復仗。風流一代更無餘。鄕隣慟失年尊老。雲物悲纏處士廬。此去定知先後爾。題詞不用劇欷歔。</text>
<title>輓全善源 是性</title>,<text>昔我與君在角丱。未及識面情已慣。欲往從之不可得。悵望山川苦脩間。白龍之歲月在三。邂逅始得覿淸盼。眉宇之間得心事。一語未接先笑莞。星離雨散須臾間。幾年愁聽呼羣鴈。我嘗匹馬訪君居。坐語不覺西日晏。慇懃携手拜北堂。憐我孤露經喪患。歸來戃怳若有失。夢着常在淸幽澗。自此離合劇悠悠。萬事居然見眞贗。飢寒疚病各老朽。四十年間一夢幻。淸歡何處最難忘。戊子之春勝遊辦。是時江山麗景新。柳絲搖金花欲綻。堂中局戲亂晴雹。月下對酌傾金盞。傾情倒意極歡娛。雜以嘲諧恣戲嫚。當時遺迹豈忍想。欲說還敎淚潸潸。嗟君中歲抱沉痾。神觀淸羸異夙覸。憂懷兼與戀思深。慰語空勞憑札簡。誰知匈問遽忽傳。驚疑怳若乘朽棧。鶴髮慈親年九十。日夕哀號泣枯眼。白馬柳車負巨卿。舊誼思來多媿赧。殘生天地獨消魂。一篇哀章垂淚撰。</text>
<title>輓柳子徵 世獻</title>,<text>詩禮家聲大。鴒原雅朢尊。義從先世重。情向後生勤。誰識光生里。今看吊在門。秋風方遠邁。回首更消魂。</text>
<title>輓柳麻田光彥 世賓</title>,<text>分劑由來本在天。多公爵齒得兼全。再乘五馬人間貴。六剩稀年地上仙。半世蓬麻具白首。滿庭蘭玉繼靑氊。存亡錯了殊先後。朝暮前期指九泉。</text>
<title>輓堂侄 夏榮</title>,<text>自君移家就我居。一巷左右連門閭。如飢斯飽樂嬉嬉。百年心期欣始攄。朝而忘食夜忘寢。坐必對榻行聯裾。如君今世豈易得。標格不凡襟懷疎。不論居家隱美行。尋常處事能起余。有喜傾情相與慶。有憂非君誰爲紓。中道患故更分離。落落東西五載餘。其間匈禍豈忍說。行路尙且堪驚呼。憂能傷人理固然。心焦膓爛形仍枯。重來歡意倍綢繆。團圓不欲離斯須。人間萬事小兒戲。疢疾何遽嬰殘軀。沉綿固知不可及。豈弟或冀神明扶。吁嗟君逝已可悲。一時四喪胡爲乎。從氏年高君病危。夜朝之理知無如。時老平生愼千金。毒疫先遘眞不虞。况是麟也最白眉。風骨自與凡人殊。宗祀有托常倚重。豈意虐雪摧珊瑚。福善天道竟茫茫。向天無語空長吁。知君泉下喜從遊。此世轉覺吾身孤。居然坐見親愛盡。白首悒悒悲竆途。欲說心中多少懷。氣短思苦何能書。靈輀旣駕挽不留。哭望曉月江天虛。</text>
<title>輓三從孫 愼言</title>,<text>吾門孫子秀。人道白眉良。勤業非無志。浮生奈忽亡。城崩號少婦。膓斷泣爺孃。遺慶徵何處。孤蘭一朶芳。</text>
<title>輓詩[金履基]</title>,<text>福之所萃禍何媒。今我於公賀且哀。蓮桂映堂郞二做。衣巾闖戶夢三回。方看玉鬢天恩重。誰報雲鄕鶴馭催。惆愴風儀無覔處。箕山山色正崔巍。伯氏同庚有幾人。箕翁松老尙精神。箕翁已逝嗟何及。松老雖存遠莫親。塵世悲懷無與吐。死生交契更誰陳。舊遊蕭索成千古。夢入中臺月半輪。</text>
<title>輓詩[金必行]</title>,<text>平城之後世多贒。爭似吾公器識全。少日聲華猶白璧。一生孝友是靑氊。處鄕行己淸如水。居洞持論直若弦。翫理沉潛黃卷裏。養閒棲息碧溪邊。竆而在下公何憾。命也無時我最憐。豹隱魁名趨末俗。龍驤天爵慶高年。衣冠倐爾歸長夜。笙鶴飄然返九天。三子先亡雖慘慘。諸孫餘慶必緜緜。蒹葭賤質從遊久。苽葛平生睦愛偏。分義由來同骨肉。襟期相許共蹁躚。重泉此日音容隔。落月殘宵夢想牽。一別無緣重會合。千秋要得更團圓。風凄哀壑鳴孤鳥。秋滿寒潭鎖暮烟。白首人間誰與託。深情如割淚如川。</text>
<title>輓詩[權斗寅]</title>,<text>南州耆德似公疇。海鶴精神山澤癯。靜裏工程深典訓。吟邊烟月滿江湖。王家箇箇瓊枝秀。謝砌看看寶樹枯。諸福古徠完備少。歌虞今日一嗚呼。</text>
<title>輓詩[柳後光]</title>,<text>東籬菊色映秋潭。灑落精神水月涵。嫉惡剛膓澆世憚。熏人厚德薄夫慚。誰知寶匣歸邙北。不幸斯文阨嶠南。小子平生山仰意。題辭此日痛難堪。</text>
<title>輓詩 哀辭○幷小序 [李栽]</title>,<text>箕山丈人。養德林泉。年八十七而終。上之三十七年六月某甲也。訃告所至。莫不相吊失聲曰德人亡矣。鄕邦空矣。蓋公少以公廉有器局。見推儕友間。旣落度不遇。年且邁矣。杜門却掃。日端坐誦說論語書。非甚病有賓客。未嘗一日去手。栽始耳聞而心偉之。間嘗獲拜龐床下。見論語一部在座側。然後益信前所聞。而其容肅而恭。其言詳而定。其行謹而有常。則其有得於魯論。尤有不可誣者。嗚呼。若丈人者。豈非所謂味人所不味。年彌高而德彌卲者耶。公有四丈夫子。皆秀而文。伯子陞上庠。其季擢明經第。人皆爲公榮之。公不色喜。旣而三子先公歿。恒人所不堪。公終不以過哀傷生。亦可以見公之所存矣。惜乎。以公之才之德。卒枯槁沉溺於荒閒寂寞之濱。向來優老虛銜。不過爲墓道三尺之題。豈非時與命耶。契家子栽。聞公葬有日。適新有擧下之制。哀遑之餘。病不克前。聊述古人哀誄義。以相虞殯之歌。其辭曰。匪才伊德。德非其德。匪德而才。孰謂之才。猗與丈人。德厚才全。吁嗟乎。不得其位。其如不我者天。</text>
<title>輓詩[柳敬時]</title>,<text>平生景仰箕山老。斗北高名世共推。學有淵源趨正路。朝無徵辟惜明時。居仁首享箕疇福。達理深寬卜氏悲。南嶠從今蕭瑟甚。可堪題誄涕交頤。</text>
<title>輓詩[權斗經]</title>,<text>先人交誼許公偏。好德康寧壽考全。風望儒林元落落。工程耋艾更專專。獨存魯殿經中古。曾拜龐床憶去年。生順死安何所憾。三株寶樹折庭前。</text>
<title>輓詩[金啓鐸]</title>,<text>河嶽之精廊廟珍。丘園何老百年春。道竆天不幸斯世。仁壽人猶少九旬。蘭室薰風長閴耳。菊潭明月是傳神。孤山寂寞箕岑暮。雲物凄凉洛水濱。</text>
<title>輓詩[李棟完]</title>,<text>南州名勝日蕭然。又報吾鄕大老捐。自少勤工黃卷裏。養閒佳趣碧江邊。可惜梗楠空谷棄。任他蘭蕙暗香傳。從玆水石無人管。惟有白鷗沙際眠。</text>
<title>輓詩[李之宗]</title>,<text>林居火食亦長年。始識人間有地仙。優老高銜眞異數。滿床書史是靑氊。襟懷正似氷壺㓗。操履還同砥柱堅。耆耉由來凋謝盡。自今誰復發蒙顓。</text>
