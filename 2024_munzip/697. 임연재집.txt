<title>桃村八詠</title>,<text>桃源本在武陵中。千古風烟祕不通。說與人間神境界。生憎當日捕魚翁。右桃木村有水無山惟智樂。有山無水亦仁偏。主人占勝兼山水。動靜何憂落一邊。右山水亭臺下羣魚自在游。揚鱗縱鬣不知休。仍思至理盈天地。幷與鳶飛上下流。右臨淵觀魚石逕苔斑花木深。烟中隱隱暮鐘音。芒鞋竹杖獨歸去。採藥仙翁何處尋。右玄沙訪眞誰把紅桃夾岸栽。枝枝輝映碧波開。東風且莫輕吹擺。怕有漁郞覓路來。右春落盡羣花春又歸。南原綠草正芳菲。天敎躑躅生新色。白白紅紅映翠微。右夏陳陳西風入夜窻。叫霜新鴈下澄江。一輪山月明如晝。黃菊䕺邊擁酒缸。右秋天地嚴凝雪片零。四山環匝玉爲屛。寒江釣罷歸來好。月下柴扉也不扃。也一作夜○右冬</text>
<title>上梁使君東老先生 喜</title>,<text>零落梅花散竹風。三春羇思雨聲中。東郊皁葢歸來晩。尊酒無緣一醉同。風流意氣最靑春。湖學來遊迹已陳。報道諸君莫相訝。麻衣當日讀書人。紅白梅花爛漫開。不妨終夕酌金罍。佳人莫怪遲遲去。留待東峯月上來。</text>
<title>丁卯仲春。乘舟馬山。吟呈諸同庚。</title>,<text>烟江十里水如油。綠滿長郊野色幽。多少落花春不管。殘紅泛泛趁行舟。</text>
<title>次李令公</title>,<text>糚點烟波十里間。主人身與白雲閒。只今已是機心斷。長對輕鷗百尺灣。</text>
<title>贈禹受善</title>,<text>濛濛春雨灑寒梅。東閣深深晝不開。正好聯床相取醉。如何咫尺未歸來。</text>
<title>贈朴景逸 民俊</title>,<text>梅月相逢夜已深。樽前輸盡百年心。不愁歸路林間黑。爲有君家住翠岑。</text>
<title>贈全成之</title>,<text>竹裏寒花半欲開。東君消息逐風來。淸香月下猶堪賞。句在無言百十迴。遠別如今問幾時。江雲渭樹兩相思。淸樽共對梅花月。酒盡何妨更典衣。</text>
<title>贈金肅夫 宇顒</title>,<text>春入頭流夏海山。邇來魂夢費追攀。海山今日重來過。猿鶴依然識我顔。</text>
<title>九日病臥。寄朴上舍德洪。</title>,<text>寥落竆秋雨。悲凉遠客心。黃花雖未發。白酒可相斟。美景嗟空負。微痾愧獨吟。唯須重結約。火急上遙岑。</text>
<title>失題</title>,<text>南州從召伯。巡覽暮春天。野草靑如染。山花暖欲然。龍旗飜海日。梅角動江烟。回首洪濤外。倭奴在目前。客裏逢寒雨。行行水石間。飄零悲海國。寥落喜雲山。離索君應病。歸寧我未閒。隔江空脈脈。何日得開顔。</text>
<title>贈李同年正卿 喜中</title>,<text>黃花未發子愆期。花正開時我北歸。若待鸎花三月暮。定應還似菊花時。</text>
<title>和梁上舍</title>,<text>荒山秋盡褪寒雲。落照和烟射遠村。倚醉遨遊淸賞足。不妨他日共憑軒。</text>
<title>贈文廷瑞 應龜</title>,<text>遠別多年欲白頭。相逢今日意悠悠。五更燈下聯床夢。飛入冰山第幾樓。</text>
<title>贈李仲幹</title>,<text>一別東庠十六秋。當時意氣足風流。如今嶺外重相見。白髮飄然已滿頭。漢水之陽鳥嶺南。雲泥一別若爲心。遙知獨對蒼生問。前席行看夜向深。</text>
<title>次裴敬汝 紳</title>,<text>人間歡笑不曾開。此日逢君醉一迴。絃斷瑤琴塵滿匣。龍門千載有餘哀。</text>
<title>渡熊川</title>,<text>滄海無波戍不驚。棠陰隨處作閒行。乘舟又喜春雲捲。回首東天化日明。</text>
<title>贈安巨源</title>,<text>風雨顚狂客意驚。南州三月蹔遲行。東君亦解催詩興。一夜開花滿樹明。</text>
<title>贈李汝吉 惕</title>,<text>風淸虛閣夏如秋。遠客登臨一洗愁。萬里他鄕知己少。王孫何事惜來遊。日暖南郊近麥秋。楊花雪落惹閒愁。莫辭今夕重來飮。回首明朝是舊遊。相離一日若三秋。何況明朝遠別愁。留待荷香滿池面。一樓風月更遨遊。</text>
<title>遊龍潭。馬上口占。</title>,<text>細逕穿林野草迷。淸潭何處是龍溪。秋風日暮吹行袂。落葉紛紛入馬蹄。</text>
<title>送鄭子中 惟一 之任榮川</title>,<text>陪奉年年玉座前。那堪魂夢白雲邊。榮乘五馬渾閒事。養用三牲豈偶然。東閣梅香風裊裊。南臺秋晩月姸姸。應知舞綵歸來處。歷歷珠璣散萬篇。</text>
<title>舟中有感</title>,<text>素性太迂拙。不爲機變巧。學道懼不及。臨食寧求飽。景仰古君子。憤疾唯凶狡。庶幾言與行。可以行夷獠。如何固竆志。未免利祿撓。風埃久汩沒。纏縛困申卯。離親事遠遊。念之腸欲絞。有友隔雲樹。情密管與鮑。相思不可見。別愁紛如攪。世人好相異。誰憎子都佼。梁肉非愚分。不如菜根齩。秋風一葉舟。歸興江東茆。願言供甘旨。藥餌仍煎炒。咏彼祈父詩。我亦王牙爪。</text>
<title>失題</title>,<text>昔別菩提寺。今逢古院樓。風埃長役役。世事極悠悠。白髮將衰鬢。靑山欲晩秋。相看俱默默。呼酒且遲留。</text>
<title>同金惇敍 富倫 愼仲 富儀。 登丹陽二樂樓。次板上韻。癸亥</title>,<text>扁舟初發漢江流。此日來登古郡樓。鄕思蒼茫迷遠樹。客懷撩亂滿芳洲。山銜落日村仍暮。洞鎖歸雲路轉幽。把筆題詩聊遣興。一杯時復洗煩愁。</text>
<title>次石誠甫 擎日</title>,<text>千里辭親作遠遊。悠悠半載困淹留。聊將嶺海同歸約。共作關山一夜愁。步月幾時頻望遠。看雲隨處更登樓。羇懷脈脈無人會。誰道功名要黑頭。雞叫孤村夜色微。遊人起坐欲行時。繁霜著地明如雪。冷月當軒細似眉。雲外亂山愁疊疊。馬前長路歎遲遲。歸寧一念無時歇。吟罷新詩有所思。京國羇栖久。關河跋履初。東風吹破絮。西日促飢驢。路向寒蕪盡。詩成醉睡餘。白雲長入望。何處是吾廬。</text>
<title>次郭景靜 趪 韻</title>,<text>別院無餘事。春禽弄晩聲。殘紅飄樹盡。新綠滿庭生。嗜酒身長醉。看書眼更明。西廂堪寂寞。幽抱與誰評。</text>
<title>過李大用 叔樑 樂益亭</title>,<text>溪柳巖桃各自誇。客來春日欲西斜。主人遠在汾川上。虛負東風一歲華。</text>
<title>次烏川諸友韻。和贈高叔明 應陟。</title>,<text>空翠霏霏細似烟。荷香時送晩風前。樓臺晝寂無人問。一笑相看豈偶然。</text>
<title>與趙士敬 穆，琴聞遠 蘭秀，朴彦秀 蕓。同往溪齋謁先生。因遊孤山。翼日泛舟中流。時微雨霏霏。先生詩適至。伏次其韻。</title>,<text>枉費推移下水船。舟遊赤壁愧蘇仙。無端忽被催詩雨。卻喜瓊琚一札傳。堪笑塵間事萬端。一筇今復出靑山。慇懃爲與居人說。鷗鳥深盟亦未寒。</text>
<title>又吟贈諸友</title>,<text>山秀溪淸護一區。雲烟作態展新圖。他年結契同栖息。梅鶴風流亦不孤。江上奇巖矗作峯。烟霞深鎖玉芙蓉。中流緩棹忘歸去。試問塵凡隔幾重。</text>
<title>次曺俊卿韻贈成之</title>,<text>南州相識豈無他。稱弟稱兄義若何。年去年來來又去。傍人休笑訪君多。</text>
<title>丁卯臘日</title>,<text>病怯風霜閉戶居。今朝聊復繞庭除。寒梅已管春消息。一朶開花竹外疎。</text>
<title>路見兒童折花</title>,<text>我愛山花在翠微。風枝露蘂遠依依。兒童未識生生意。折取繁英滿把歸。</text>
<title>白岳晩望</title>,<text>螺鬟千點暮天低。暝色微生望欲迷。何處孤帆來遠浦。海風吹送漢江西。</text>
<title>咏園梅</title>,<text>臘去春迴雪欲殘。小窻相對一枝寒。須知和氣分南北。不是淸香有兩般。</text>
<title>送朴密陽子悅之官</title>,<text>遠客逢秋雨。那堪又送行。關河愁去路。雲樹惜離情。山水樓居勝。詩書禮俗成。何當過單父。鈴閣聽琴鳴。</text>
<title>送李淸之赴燕京</title>,<text>嶺海南歸日。燕山北去時。未能相會合。復此遠分離。已作悲秋客。還吟惜別詩。春花一尊酒。萬里隔年期。</text>
<title>送柳而見 成龍 赴燕京</title>,<text>秋月冰壺第一流。相思幾日白渾頭。如何京洛重逢地。又作關河遠別愁。倚劒風霜懷耿耿。望雲湖海夢悠悠。煩君珍重勤王事。餘事新詩儻刮眸。</text>
<title>送朴景進 漸 朝天</title>,<text>夙昔聞名姓。神交若舊知。風雲千里會。鱗羽十年期。世故能牽挽。人間足別離。如何阻咫尺。忽復向京師。去去經西塞。行行近北夷。遼城看月古。燕市聽歌悲。搖落秋光晩。蒼茫物色衰。萍蓬愁遠道。霜雪斷寒肌。井坐吾猶愧。鵬遊子不疑。山河尋禹迹。禮樂見周儀。分袂從今夕。論文又幾時。都門空悵望。雙鬢亂如絲。</text>
<title>陶山梧竹滿庭。乘月徘徊。感淚潸然。因次金士純 誠一 韻。</title>,<text>滿川風月浩無邊。六載重遊小有天。苦竹靑梧今不管。巖軒寥落幾多年。</text>
<title>節友社梅花盡枯。感而有作。</title>,<text>愛物從來各有人。儒仙風格此相親。淸香一夕同歸盡。冷影疎枝不復春。淸幽洞壑小堂開。幾樹梅花次第栽。惆悵香魂招不得。獨留山月照荒臺。</text>
<title>聚遠樓。次周武陵韻。</title>,<text>千古名樓上。登臨眺望遙。金身存後殿。鳳曆記前朝。病爲靈泉去。憂從暇日消。如何三伏熱。風氣亦蕭蕭。</text>
<title>浮石途中。口占示金士純。</title>,<text>聯鞍向浮石。野逕蓬蒿深。殘照掛東嶺。夕霏從北林。鳥鳴醒睡耳。風過爽詩襟。一半烟霞趣。悠然入短吟。</text>
<title>次金士純</title>,<text>太白山連峙。迤南控地維。樓高仙作宅。桐老鳳栖枝。遠棄人間累。超尋物外期。天遊眞可樂。餘事和新詩。</text>
<title>淸凉致遠庵。次先生韻贈喜師。</title>,<text>忍淚初看題壁字。傷心更詠贈僧詩。西風落葉仙山路。空憶從容緩步時。</text>
<title>般若臺。次先生韻。</title>,<text>兩樹蒼髥立翠岑。風來時復作龍吟。扶藜久憩淸陰下。把筆題詩寫我襟。</text>
<title>金生窟。次贈玉師。</title>,<text>金窟誰能供翰墨。崔仙何處見飛升。居僧每說牛三角。文獻如今不足徵。</text>
<title>次金惇敍贈金肅夫韻</title>,<text>江閣一宵話。芹宮十載情。愁雲翳落日。寒雨打殘英。後會知何處。佳期偶此成。西風如惜別。滿樹作秋聲。</text>
<title>廣州南廳。次安都事 方慶 韻。</title>,<text>壁上看遺句。詩人思一般。山寒日色暮。木落歲華殘。憂抱何時盡。歡情此夜闌。臨淵齋未就。歸計負蒼巒。</text>
<title>醉別金惇敍西行</title>,<text>白髮三秋別。靑燈十載情。留連攀一醉。風雨夜何更。</text>
<title>次高都事叔明韻</title>,<text>淸癯詩老舊知心。遠別多年阻好音。鈴閣歲除悲白髮。感君靑眼爲來尋。處靜爲功是養心。學琴何用覓知音。煩君立腳頻回首。須向眞源著眼尋。</text>
<title>次贈金▣▣ 德載</title>,<text>聞道平生樂。乾坤一草亭。風篁當檻翠。霜月入簷明。岸菊開新紫。池荷失舊靑。淸幽眞愜意。不覺輟吾行。世事如麻亂。吾生已飽更。羞將塵土耳。來聽石泉聲。砌短花依壁。簷虛竹護楹。留連成一宿。魂夢十分淸。</text>
<title>贈明山人</title>,<text>數年病伏虎崖山。風樹餘哀淚滿顔。憑仗渠僧憐病拙。松楸謀構屋三間。草土相逢三載後。雲林重約一生前。虎山山下鄰溪畔。蘿月松風別有天。</text>
<title>踏靑日。次河應靜 淵 韻。</title>,<text>小溪咽咽巖頭落。芳草萋萋隴上生。爲賞年光仍坐久。不知山日已西傾。</text>
<title>次南養仲 致亨 韻</title>,<text>雨後靑山錦作苔。縈迴一水繞臺來。抽身簿領尋眞境。病裏何妨醉酒杯。</text>
<title>龍川途中</title>,<text>凌晨理屐出城塵。好雨初晴物色新。行到洞天香入袖。杜鵑花發滿山春。</text>
<title>贈源師</title>,<text>今朝邂逅逢禪子。昔日辛勤幾點燈。羨爾雲山千萬里。一筇穿破碧層層。</text>
<title>龍泉寺。謁麗太祖眞。</title>,<text>偶與同聲子。超尋物外天。烟霞迷錦水。樹木翳龍泉。古殿瞻遺像。虛堂對老禪。等閒成酩酊。新月上雲邊。</text>
<title>失題</title>,<text>投分金蘭契。抽身簿領間。衝炎當六月。乘興度千山。濃綠林分影。微紅酒借顔。高樓成勝會。贏得一時閒。</text>
<title>興州懷古</title>,<text>千年興廢此城中。指點遺墟一夢空。芳草至今多少恨。夕陽分付與春風。</text>
<title>寄李德輿 敬元</title>,<text>聞道丹邱羽化仙。乘風飄到野人家。知君有意能相聚。一笑留連客興多。</text>
<title>次李汝受 山海 韻</title>,<text>塵愁似蠒千絲繞。世事如碁一局敲。淸夢自能尋故隱。夜來長弄釣漁舠。</text>
<title>奉和李德輿韻。呈黃長文。</title>,<text>縹緲山多靄。玲瓏野有川。醉來日欲暮。誰著祖生鞭。</text>
<title>醉吟呈伊西使君求和</title>,<text>山水千年地。風烟十里間。相逢莫辭醉。一笑解愁顔。</text>
<title>行到竹嶺吟呈九拙菴 梁喜</title>,<text>孤蹤半世足悲歡。衰病支離鬢雪殘。昨日送春今送客。人間離別太多端。</text>
<title>雲巖</title>,<text>盤石層層蔭老松。雲巖西峙玉芙蓉。沿途十里無他物。躑躅花開映水紅。</text>
<title>三島歸途口占</title>,<text>亂松蒼翠間紅花。路盡林間見白沙。莫遣龍眠摹此景。是身元自畫中過。烟霞三島謫仙居。無復當時舊草廬。今日來遊增感慨。不堪人世夢蘧蘧。溪山供勝債。草木發光輝。日暮舟遊穩。何妨酩酊歸。彼美雲鬟女。凝糚對碧波。含愁不回首。羞見落殘花。</text>
<title>和或人</title>,<text>一別悠悠春又回。數聲啼鳥喚愁來。短簪華髮渾無賴。長劒悲歌不自裁。</text>
<title>次權景仰 斗文 韻</title>,<text>春意融融滿眼前。一江風月浩無邊。留連半醉迷歸路。隔岸漁家生白烟。</text>
<title>次鄭季裕韻。兼柬伯裕 仁寬。</title>,<text>一犂春雨細無聲。梅閣風來曉氣淸。多病故人傷遠別。自憐雙鬢已星星。元方風致久聞聲。江海襟靈徹底淸。難弟如君那易得。不堪臨別喚奴星。驪駒不耐唱離聲。淚落東風鐵水淸。此後無因問消息。夜來空望少微星。</text>
<title>次鄭以健 復始 淸風閣韻</title>,<text>人間無處不風波。此日舟中覺轉多。世事從來不如意。會須歸臥故山家。船頭終日半江風。悵望龜潭水若空。醉眼矇矓看不見。滿山紅紫有無中。</text>
<title>次或人</title>,<text>急雨初晴後。平蕪水亂流。稻香薰野逕。雲氣濕溪樓。遠別身多病。相逢酒散愁。新秋今旣朢。安得泛舟遊。</text>
<title>贈全成之</title>,<text>憶昔追遊處。南郊是別筵。靑燈今半夜。白髮老同年。憂患三霜後。睽離十載前。悤悤明日去。脈脈意難傳。</text>
<title>用前韻奉僉契</title>,<text>逢君何草草。西日照離筵。一醉頻看劒。同悲各問年。浮沈半生裏。聚散一尊前。千里相思意。遙憑夜夢傳。</text>
<title>鳴鳳途中。示全成之。</title>,<text>策馬登鳴鳳。山蹊高復低。幽巖生宿草。落葉下寒溪。樹木郊原古。雲烟洞壑迷。孤臣雙涕淚。西日近鴉栖。</text>
<title>次而見韻。題弘上人軸。</title>,<text>能事何年畢。垣墉復墍茨。捐吾數斗俸。助爾一炊資。幽室依巖背。淸軒向水湄。主人同臭味。登眺豈無時。</text>
<title>有懷李氏女</title>,<text>尋常離別摠堪驚。何況人間父子情。芳草江南春欲暮。白頭愁坐聽雞鳴。赤羅公舘酒初醒。夢裏依俙見汝形。驚起開窻看夜色。五更簾外雨冥冥。時宿軍威</text>
<title>寄高叔明</title>,<text>聞道臨陂倅。春來理故田。應憐猿鶴怨。不是簿書愆。五馬榮何戀。三牲養未便。唯須重會合。白髮醉樽前。</text>
<title>別或人</title>,<text>白首今朝別。淸樽何處同。纖歌和谷鳥。長笛動湫龍。歧路離心苦。烟花望眼竆。行行過一嶺。千里隔西東。杖鉞南來歲已遒。龍湫一別意悠悠。驪駒怨曲腸猶斷。芳草如何又喚愁。</text>
<title>次具景瑞 鳳齡 韻</title>,<text>旱魃驕三夏。田疇一半空。靑山將歲暮。白髮又秋風。暫借樽中綠。時回面上紅。關心多少事。都入浩歌中。鈴齋堪寂寞。一臥度炎凉。護藥衣巾濕。吟花筆硯香。功名危羿彀。世路劇羊腸。早晩桃村下。優游作醉狂。相逢不多語。只道苦思君。小幕遮朝日。輕風拂曉氛。浮沈元似夢。聚散正如雲。何日投簪笏。林泉絶世紛。</text>
<title>贈朴監司豫叔 韋立</title>,<text>攬轡南荒七十州。恢恢隨處刃能遊。剛柔便合恩威施。文武兼懷將相憂。夢斷西城空步月。心懸北闕幾登樓。今朝好伴春風去。臨別裁詩勸少留。</text>
<title>次具景瑞韻 乙亥</title>,<text>淸江如玉繞山流。翠栢蒼松谷自幽。仍坐巖臺留半日。可能消遣一生愁。</text>
<title>與金鶴峯宿靑城山次韻</title>,<text>論交休道白頭新。肝膽相傾絶點塵。架揷詩書作長物。園收芋栗不全貧。高情肯與靑山負。閒興時從白鳥親。十里金溪有舊業。歸來歲晩是爲鄰。</text>
<title>靑巖亭。次金希玉 玏 韻。</title>,<text>世路艱難劇太行。人間歲月又茫茫。邇來憂國頭如雪。猶喜乾坤復一陽。</text>
<title>聞兩柳伸冤喜題</title>,<text>嶺外三年學祝堯。丹心耿耿日星昭。神人冤憤今俱雪。海宇淸明賀聖朝。</text>
<title>次趙士敬韻</title>,<text>愁來欲唱沁園春。滿酌雲安麯米春。可笑詩人同意味。臨池終日惜餘春。</text>
<title>次權靑巖 東輔 韻</title>,<text>磊落平生不附依。功名豈願到黃扉。乾坤已晩三春色。雨露新生萬物輝。鈴索初閒人散後。簿書多暇客來稀。時時點筆歸田賦。世事從今與我違。</text>
<title>馬上口占。示李德甫。</title>,<text>年來憂病廢春遊。今日同君向福州。九十韶光知已老。阿梨花發白山頭。山花殿春開者。俗名等阿梨。其色最白。</text>
<title>過鼻巖 在宣城南水口</title>,<text>往歲曾同柳使君。鼻巖高會醉醺醺。舊遊今日空相憶。怊悵春愁付水雲。</text>
<title>次而見韻 戊寅</title>,<text>與君連日對繩床。坐見南山晩色蒼。蜂蝶紛紛過牆去。一園春盡菜花香。恩召臨門寵渥深。此行惟在格君心。蒼生近日愁炎熇。歸去須分殿閣陰。</text>
<title>贈閔伯嚮 應祺</title>,<text>家住愚溪小洞門。一軒風月爽詩魂。分明記得前宵夢。花下逢君細話言。今晨偸暇簿書叢。路入雲山幾萬重。靑眼故人凝望久。小亭開酌爲從容。凍雨新晴後。微風乍起時。靑山圍立立。白日上遲遲。病客偶乘興。幽人况有期。相看俱白髮。一笑兩心夷。</text>
<title>次申從事 濩 韻。呈叔正求和。丙戌往新溪時</title>,<text>之子在秀林。相隨鶴與琴。雲烟長靉靆。洞壑自幽深。爲吏眞同隱。耽書不是淫。平生少知己。願託百年心。</text>
<title>次韻示權章仲 好文</title>,<text>小少知心證在天。暮年情緖各蕭然。金溪十里吾廬好。早晩歸耕山一邊。</text>
<title>贈別李宏仲 德弘。兼示石誠甫。</title>,<text>長夏吟衰病。秋風又送行。殘燈照古舘。細酌到深更。竆達皆由命。榮枯各異情。吹噓無寸力。誰薦石先生。</text>
<title>贈別金士純</title>,<text>君向洛陽路。竹嶺雲萬重。草草今朝別。依依昨夜逢。微波生素幕。疎雨滴孤松。班行如問我。衰白病兼慵。溪水泠泠曲曲淸。離人腸斷不禁情。丁寧默向山靈禱。莫使陰氛翳日明。</text>
<title>同趙士敬，楊應遇 士奇 遊白雲臺。次板上韻。丁丑</title>,<text>淡月依俙照古臺。碧山環擁畫圖開。相逢夜坐禪堂靜。樽酒何妨醉一迴。</text>
<title>草菴次月川韻</title>,<text>山水亭臨洛水灘。幾年鷗鷺舊盟寒。民情未易鳴琴化。山色要將拄笏看。大抵身心方是急。一時衣服不須完。眼前世事堪悲歎。直欲排雲刳我肝。身佩銅魚只汗顔。簿書叢裏敢求閒。人情任見浮雲變。物意空知倦鳥還。廊廟有才扶世道。櫟樗無術濟時艱。鈴齋未草歸田賦。慚愧三年負碧山。玉立參差千萬岑。秋風蠟屐試高尋。雄臨海上看鵬背。宴坐燈前識佛心。蘧子知非追往昔。陶翁覺是勉來今。寧將此學終茅塞。晨起惺惺整我襟。</text>
<title>登國望峯</title>,<text>千峯紫翠是竆秋。休道遊人爲眼謀。三載南來離闕下。欲從雲氣望揚州。</text>
<title>次郭大容 瀚</title>,<text>獨立秋山第一峯。雲烟變態爲誰容。留連滿酌三杯酒。洗盡塵中十載胷。</text>
<title>石崙寺見雪</title>,<text>病腳扶持有一筇。丹崖蒼壁遍行蹤。天公變態呈新色。幻作千山白玉峯。</text>
<title>戲趙士敬</title>,<text>月川襟韻儘風流。作意登山上上頭。還被簡書牽挽去。淸秋虛負半天遊。著意登登向上時。功專勇往不遲疑。聞君纔到中峯去。何異爲山一簣虧。</text>
<title>次芙蓉丈人韻</title>,<text>龍虎丹成欲駐顔。飄飄仙侶共追攀。誰知國望峯頭坐。習習風生兩腋間。上方終日喜吟詩。詩豈形容物色奇。贏得平生觀覽富。不堪持贈只心知。</text>
<title>贈姜白石明遠 霽</title>,<text>六載重相見。蹉跎兩老翁。梅窻殘月曉。香夢正矇矓。</text>
<title>次趙士敬</title>,<text>登眺東南地盡頭。雲中何處是丹丘。別來眞境空回首。還似蘧蘧夢蝶周。</text>
<title>次西厓韻呈崔方伯 顒</title>,<text>客臥何曾穩著床。終南松月夢蒼蒼。曉來不分風霜緊。猶喜寒花送晩香。白髮荒城歲月深。淹留忍事只灰心。薄雲似欲欺行袂。時度山腰結午陰。</text>
<title>贈楊應遇</title>,<text>別君三日意悠悠。愁對靑燈白盡頭。傳食南中爲客久。幾時旌旆發榮州。</text>
<title>次應遇留別韻</title>,<text>冰雪關河遠。西風又颯然。浮沈悲末路。愁病感流年。白首今朝別。淸樽何處邊。南來有北鴈。頻寄尺書傳。</text>
<title>挽李判書 後白</title>,<text>州里歡迎日。親賓哭送時。哀榮忽此異。倚伏竟誰知。寤寐勤王事。絲毫斷己私。蒼生今已矣。無復任安危。詩追隴西李。化被召南棠。爲國心常赤。傷時鬢已蒼。巨川方作楫。大廈忽摧梁。揮涕縻官守。空吟殄瘁章。</text>
<title>挽金季純 復一 妻權氏</title>,<text>夫子西遊長別離。辛勤門戶獨維持。可憐泉下無竆恨。不見男㛰女嫁時。</text>
<title>次西厓韻</title>,<text>昨見家書至。荒園松菊存。熊魚自有味。義利豈難言。可笑隨流俗。都緣昧本根。遲回不能去。只是戀君恩。</text>
<title>贈日本使 代作</title>,<text>寬愁有酒一中之。人是人非我不知。東閣梅花猶起興。濛濛春雨况催詩。倭有自愧昨非今始知之句故云。風雨西歸路。臨分酒數杯。江南無驛使。誰贈一枝梅。</text>
<title>示柳善餘 永慶</title>,<text>野水春猶早。層冰半已消。十年愁遠別。邂逅永今朝。暮境悲雙鬢。逢春雪未消。相看莫辭醉。遠別在明朝。</text>
<title>次李大用愛日堂韻</title>,<text>從來勝地本無恒。小閣重新光價增。白首羹牆追舜慕。衷情一一見良能。右重新愛慕深情各有施。舊名新號映江湄。坐看今古堂興廢。喜懼飜成沒世悲。右換名論刑殷血漲秦川。避弋冥鴻勢固然。聖代只今臻至治。紫芝何必詠遺篇。右四皓弟勸兄酬樂一時。那知異日各分離。山川本屬公家物。亭觀何須作我私。右傳後故園東望幾回春。山水亭中物色新。勝槩一川分上下。欲投簪笏躡芳塵。右寓興</text>
<title>過陶山口占</title>,<text>急雨寒溪漲。芳洲一半沈。茅齋風已破。釣石月空臨。花柳生新色。松筠抱苦心。愁吟久佇立。無復聽瑤琴。</text>
<title>寄示權章仲</title>,<text>莫向溪邊柳。臨分折一枝。金溪有別業。欲賦去來辭。細雨村墟遠。春光上柳枝。相看兩衰鬢。滿酌不須辭。</text>
<title>謝南希健 應乾 佩酒來訪</title>,<text>半壁靑燈夜向深。春愁如海滿詩襟。逢君一笑開幽抱。况有松醪試淺斟。</text>
<title>黃仲文 應奎 日晩不至。詩以催之。辛未</title>,<text>芳草西郊春晝遲。郵亭風暖柳垂絲。踏靑歸去堪乘興。其柰傍無白也詩。松澗居白也洞故云</text>
<title>悼同年閔澤卿 雲瑞</title>,<text>別離經二載。人世異存亡。春風聞一笛。不忍過山陽。</text>
<title>敬次先生韻。贈淨一師。</title>,<text>詩亡誰復詠鳲鳩。作舍徒知與道謀。要識古人方寸地。一輪明月照新秋。</text>
<title>次李公著 誠中 韻。別黃景明 暹。</title>,<text>西林千里杳歸程。花柳三春獨送行。憑報鵝州坡谷子。幾時重對說平生。鵬摶萬里有前程。湖海相逢又送行。芳草萋萋春欲暮。不禁離思滿襟生。</text>
<title>同趙伯由 宗道 向丹山口占</title>,<text>塵土勞勞未賦歸。仙潭風月夢依依。行行半日丹山路。空翠霏霏欲濕衣。</text>
<title>過李徵君 之蕃 舊居</title>,<text>西湖鶴去又無梅。春草茫茫沒舊臺。山水平生成一癖。月明環珮獨歸來。</text>
<title>玉筍峯下口占</title>,<text>勝槩吾東孰似丹。玉峯高壓玉溪寒。蜿蟺一氣初分界。到此沿江無好山。靑山玉立似圍屛。山下澄江鏡面平。日午殘途人寂寂。綠陰深處一禽鳴。舟過嬋娟玉女峯。降仙臺上坐從容。天風颯颯吹衣袂。欲向丹丘問赤松。</text>
<title>淸風凝淸閣。次壁上韻。己卯</title>,<text>芳洲日晩靜無風。賓主交歡酒不空。十二碧峯晴靄合。卻疑身在畫圖中。樓下長江漾晩波。樓中光景十分多。酒醒半夜淸無夢。如入桃花源上家。</text>
<title>示安分堂主人</title>,<text>紫翠山呈色。玲瓏水送聲。這間閒事足。隨分醉還醒。</text>
<title>挽李判書 希儉</title>,<text>雅量能容物。沈機可決疑。經綸相業大。參贊廟謨宜。共道身長健。誰知病未毉。緘辭揮老淚。不獨爲吾私。</text>
<title>襄陽舘。次主倅安瑞卿 鳳。</title>,<text>白頭勳業竟何成。到處溪山作醉行。珍重主人留客意。一簾朝雨亦多情。</text>
<title>次齊雲樓韻</title>,<text>烟雨濛濛欲暗空。微凉時起滿樓風。聯床數日開靑眼。消遣閒愁酒有功。積雨龜潭水若空。天公不借半帆風。嚴程病滯豐城舘。還棄從前十日功。</text>
<title>次具景瑞韻</title>,<text>天災眞可駭。不寐夜申朝。春夏陰常伏。邦家本已搖。雷封百里遠。鳳闕九重遙。耿耿空憂悶。朱顔未老彫。右苦雨今朝淫雨止。百物一番新。赤日爐熏火。靑山霧捲巾。盈疇禾暢茂。滿岸水淸淪。仁覆非高遠。天心憫下民。右喜晴</text>
<title>過白雲洞書院</title>,<text>雲滅烟沈野寺空。水聲山色古今同。自從賁飾文成廟。德業風流更不竆。</text>
<title>寄趙伯由</title>,<text>聞道咸陵子。秋風到驛亭。相思頭欲白。旣見眼終靑。夜朗樓迎月。花黃酒滿甁。何方天與便。一醉兩忘形。</text>
<title>寄安瑞卿</title>,<text>黃昏投古舘。之子渡西川。聚散應關命。悲歡亦係天。眼竆靑嶂外。魂斷小橋邊。轉輾懷人意。煩君欲寄傳。</text>
<title>示丹丘守仲文</title>,<text>寄語丹丘守。烟霞無恙不。春花度嶺去。潭島醉風流。</text>
<title>次仲文韻</title>,<text>逢君玉雪面。愧我眞龍鍾。相思不相見。一嶺分西東。</text>
<title>挽許巡相 曄</title>,<text>閥閱陽川後。登庸際運昌。乾坤承寵渥。日月近淸光。望道憂何遠。看書樂未央。云亡今遽爾。天意亦茫茫。自解澄淸轡。唯思蔽芾棠。如何數晨夕。忽復異存亡。咨訪勞心力。馳驅冒雪霜。那知餞行酒。忍酌弔魂觴。將餞聞喜。到襄陽承訃。故末句云。</text>
<title>送趙伯由赴擧</title>,<text>迎梅時雨政霏霏。烟樹茫茫野色微。三載相思霞谷子。一春消息問君歸。</text>
<title>奉別金士純西行 丙子</title>,<text>遠別襄陽空斷腸。關河冰雪路茫茫。鵾鵬始起滄溟闊。鴻鵠高飛羽翮長。萬里羈心懸鳳闕。一春歸夢繞桑鄕。沿途物色供詩料。收拾應須滿錦囊。</text>
<title>次權震卿韻別朴弘仲</title>,<text>得失非關較楚齊。知君遺愛在黔黎。十年鉛槧空藏玉。兩載絃歌試割雞。暮雨一番虛舘外。危途九折亂山西。悤悤遠邁腸堪斷。泥水如何沒馬蹄。</text>
<title>送人</title>,<text>玄沙縹緲隔重雲。十里鐘聲細有聞。滿酌一杯山日暮。柴門相送月紛紛。</text>
<title>呈權章仲</title>,<text>庭沙似雪又添霜。白月輝輝夜未央。滿酌三杯淸興發。恰如寒水洗心腸。</text>
<title>次章仲韻</title>,<text>久別相逢雙眼明。樽前一笑話平生。年來愁病鬢重白。一字吟來斷幾莖。卷石能成太華岑。功程須著始終心。他年結社金溪畔。麗澤何妨逐日尋。</text>
<title>贈玄上人</title>,<text>山水亭中碧眼逢。禪龕曾此十年同。白頭始覺紅塵夢。思入淸凉第一峯。</text>
<title>贈崇印師</title>,<text>浮沈悲世路。衰邁惜年齡。念未能遺物。心甘久役形。誰知超衆醉。獨自忍孤醒。歲暮相逢地。寒燈照夜靑。</text>
<title>次權章仲韻</title>,<text>吾行己是近君家。况復天敎亂雪花。已覺閒情甘似蔗。誰知宦味薄如紗。盤無長物何須市。樽滿新醅不用賖。咫尺相思猶不見。明朝水隔又山遮。</text>
<title>贈宗上人</title>,<text>愁邊白髮三千丈。夢裏靑山幾萬峯。會待月明蕭寺夜。共聞眠鶴警寒松。</text>
<title>次伯由韻 辛巳</title>,<text>草草山堂會。人間豈偶然。開樽悅情話。臨鏡惜流年。京洛難馳馬。江湖欲割鮮。詩朋今滿座。句句摠珠聯。</text>
<title>孤山 南瑞世所居</title>,<text>處士高標孰與同。千秋烟月夜還空。縱無浩蕩西湖水。梅鶴風流亦不竆。一宿孤山夜。眞同處士家。寒梅今在否。野雪亂飄花。</text>
<title>退溪先生輓</title>,<text>濂洛眞傳屬晦翁。微言昭載簡編中。先生獨自追前緖。天意元應相我東。絶學復明知有賜。斯文不墜是誰功。摳衣十載蒙恩重。慕切羹牆淚欲空。</text>
<title>曺南冥先生輓</title>,<text>聞說南州又失公。頭流萬壑一時空。天心不悔斯文禍。士類長悲此道竆。山海至今留夜月。䨓龍無復襲春風。身縻千里難奔走。白首緘辭愧素衷。</text>
<title>輓具景瑞 丙戌</title>,<text>人物超三代。文章軼漢唐。一時爭嘆賞。半世任翺翔。經幄論思地。湖堂翰墨場。班行瞻氣象。道路望輝光。敎育成多士。澄淸化兩方。恩波及泉壤。惠澤被桑鄕。聖眷逢千載。沈痾臥一床。水邊連卜築。林下共徜徉。歲月嗟遲暮。川原隔渺茫。深期今已矣。千里淚沾裳。</text>
<title>醉呈吳謙仲 守盈</title>,<text>世事饒歡戚。人生足是非。碧山應不負。何日是言歸。</text>
<title>寄權章仲</title>,<text>未見靑城面。空傳一札來。襄陽千里外。離恨若爲裁。</text>
<title>謝希道兄佩酒夜訪 己卯</title>,<text>山逕崎嶇夜向深。朔風吹雪動前林。慇懃十里雙甁酒。細話燈前白首心。</text>
<title>鳥嶺龍潭。同姜白石明遠聯句。</title>,<text>散作晴天雪。喧成白日䨓。白石。 不知今古客。誰是謫仙才。臨淵。布衣還作錦衣榮。臨淵。 匹馬飜成五馬行。白石。 主屹山靈知我否。臨淵。 白頭依舊一書生。白石。</text>
<title>無極驛</title>,<text>古驛名何義。陰城陽智中。靜觀來又去。無始亦無終。</text>
<title>偶題 庚辰</title>,<text>暮雨襄陽舘。西風動翠帷。故人今在遠。心事有誰知。病骨驚秋序。愁腸寸寸裁。君心膠似漆。能續斷腸來。</text>
<title>贈人</title>,<text>千古名樓面水開。淸秋登眺獨徘徊。風流自可追前輩。邂逅何時醉百杯。坐想公山縹緲中。白雲何處覓仙蹤。秋深儻遂南歸計。理屐從君上上峯。</text>
<title>送代言黃景文 廷彧 以奏請使朝天</title>,<text>掄才今代搢紳間。穎脫如公古所難。宗社百年猶忍恥。臣民一日可懷安。山河疆理須詳記。文物繁華亦壯觀。待到秋風回馬首。九重優渥洗三韓。</text>
<title>偶題</title>,<text>幽鳥雙飛錦翼齊。朝來庭樹盡情啼。何須句法安排得。草草吟來未著題。</text>
<title>丹陽途中卽事</title>,<text>春草細如織。野火濃似烟。別懷雲藹藹。行意水漣漣。雞肋隨身至。羊腸逐馬旋。平生無所學。今日愧羣賢。</text>
<title>臨淵齋</title>,<text>逶迤深谷似圍屛。物外烟霞合隱形。消遣閒愁書一軸。陶成眞趣酒雙甁。溪含雪月明寒色。鳥喚風花弄晩聲。淸債無竆塵事少。卜鄰從此託幽情。紛紛塵累亂蚕絲。萬事無如飮一巵。遯世深藏山幾里。尋芳緩步杖三枝。苔封小逕迷靑草。露浥荒臺長紫芝。采采歸來歌古調。欲從商嶺共襟期。</text>
<title>和古詩</title>,<text>去日春光嫰。歸時物色新。自憐江上客。猶作舊時人。</text>
<title>贈南養仲義仲 致利</title>,<text>興起衰門有幾人。邇來諸族望於君。寧將一藝爲能事。須著眞功究本根。聯璧歸來試一場。季方曾不讓元方。應知得喪關天數。美玉終非韞匵藏。養仲中司馬。義仲見屈故云。</text>
<title>送金養伯朝天</title>,<text>鴨水橫關塞。燕山擁帝京。遙憐萬里客。獨騎匹馬行。日午庚炎酷。秋凉夜月淸。歸來重握手。應說此時情。</text>
<title>龜城鐵甘川邊。與權景仰，黃希天，若天敍別。辛巳○已下關東錄</title>,<text>江邊惆悵立多時。靑眼相逢摠舊知。山日欲西歸路遠。臨歧把酒且遲遲。</text>
<title>東郊別金仁伯 孝元</title>,<text>白首相逢此一樽。靑郊芳草政銷魂。洛山古寺東臺畔。何日攜君看海暾。</text>
<title>烈山縣。次沈一松 喜壽 韻。</title>,<text>紅白花殘柳影低。淸溪碧草小橋西。山鳥亦知春事盡。隔林終日盡情啼。</text>
<title>三日浦。次李稼亭韻。</title>,<text>十年塵土計初成。布襪靑鞋客興淸。山近蓬萊晴靄碧。水連滄海晩波明。花殘亂島風欺色。草滿芳洲雨送聲。獨立蒼茫問仙子。三杯不盡古今情。六字丹書幾世傳。夕陽無處問羣仙。亭開翠石靑松裏。舟泛滄波白鳥邊。四仙何處可相從。靈跡猶存六字中。知有遺丹留石上。蒼苔踏破襪生紅。</text>
<title>次山映樓韻</title>,<text>危樓百尺名山映。鳥翼翬飛丹碧新。鸞鶴翺翔松桂月。烟霞來往古今人。臺邊細草侵歌席。谷口泠風動角巾。世念已灰仙興發。臨溪終日洗蹤塵。萬壑雲生風雨寒。蒼崖苔滑客行難。庵中小酌聞淸笛。宴坐觀燈夜向闌。化龍淵下坐巖頭。白玉峯巒碧玉流。勝槩難容詩說盡。湖陰亦作等閒遊。</text>
<title>次吳大源韻贈允師</title>,<text>仙遊昨自正陽迴。踏盡淸溪白石隈。明月印天光似鏡。大風掀壑響如䨓。愁心不暇尋諸殿。病腳猶思步古臺。山映樓邊成一別。幾時靑眼得重開。初罷仙遊下狗顚。頻迴白首意悠然。平看驛路明波外。艶見棠花落照邊。孤鶩似霞霞似鶩。長天如海海如天。風光處處供詩眼。不覺吟哦卻聳肩。</text>
<title>洪川途中</title>,<text>遲遲吾去國。三日信吟鞭。路峻初無地。原平更有田。經過皆小水。畢竟是洪川。客子酸辛味。霜華兩鬢邊。</text>
<title>洛山逢郭元靜 趕○時元靜自楓岳到此</title>,<text>翼嶺繁華異昔年。使君風味政蕭然。一自紅糚蓬島去。臨瀛無復有眞仙。梨花古樹洛山亭。一笑逢君醉復醒。襄陽自是神仙界。卻愧從前久役形。行盡長亭與短亭。是身長醉不曾醒。千年雪岳多蔘朮。采采從今欲養形。</text>
<title>嶺西有石潭。潭上有棧途。途上有古城。僕夫云昔人據此城殺越人。投諸此水。故名曰盜賊潭。噫水本無情而淸澈。盜賊豈其性哉。遂改其名曰龍潭。戲題二絶。</title>,<text>山頭繚繞有荒城。城下深潭徹底淸。不知殺越干何事。今古相傳盜賊名。千古何人住此城。蒼崖流水本來淸。老龍忍恥藏深處。應喜從今洗惡名。</text>
<title>題寒溪寺默師詩軸</title>,<text>家在洛江上。桃花第一村。他年雲外錫。月下儻敲門。寒溪淸澈玉粼粼。白石差差不點塵。上界前頭應未遠。恰如逢著羽衣人。蒼崖無路覓行蹤。門對雲峯與劒峯。應知別後長相憶。千里空憑夢裏從。</text>
<title>松亭別默上人</title>,<text>縈迴石磴滿苔錢。留別居僧最上巓。連袂同行忘遠近。怳疑三笑虎溪邊。</text>
<title>次猪足東軒韻示韓春卿 應寅</title>,<text>千里鄕關隔。那堪苦憶家。留連一杯酒。零落數枝花。囊裏黃金少。頭邊白髮多。看書妨病眼。字字亂橫斜。</text>
<title>川邊對酌</title>,<text>蒼松白石水沄沄。山日微微透薄雲。俱是客遊歸未得。一聲羌笛卻愁聞。濛濛細雨潤苔痕。風送松聲半日喧。倦客淹留無箇事。北窻高臥夢羲軒。峽雲將雨注前簷。風動微凉滿翠簾。已識主人留客意。酸寒掾俸亦何嫌。</text>
<title>龍臺溪有盤石。凹其中爲深淵。淸澈可愛。</title>,<text>盤石陂陁兩岸回。玉溪流注綠徘徊。白雲萬頃山千疊。誰遣紅塵一點來。</text>
<title>仙遊潭</title>,<text>千古仙潭深復深。潭邊松老翠陰陰。巖臺半日看魚戲。六月泠風爽我襟。</text>
<title>凌波臺</title>,<text>凌波臺上獨徘徊。東海茫茫萬頃開。病裏吟哦詩欲就。晩風將雨一時催。</text>
<title>途中</title>,<text>十里蒼髥夾路生。白沙如雪踏還鳴。凌波臺上招仙子。淸澗亭前聽鶴聲。名勝關東天下無。海行何處不仙區。風來卻厭漁村近。十里飄腥擁玉盧。</text>
<title>淸澗亭次韻</title>,<text>鯨鯢難用一鞭撞。閃爍腰間有劒雙。萬里來遊滄海闊。夕陽長嘯倚天囱。</text>
<title>永朗湖</title>,<text>天吼山頭雲漠漠。永郞湖上雨絲絲。一聲長笛蘭舟晩。自在中流任所之。湖上奇巖矗作峯。峯頭何處覓仙蹤。海天雲盡三更月。松桂林中欲往從。飄飄無定爾沙鷗。南渚驚飛北渚遊。誰識使君機事斷。十年湖海一虛舟。</text>
<title>次李德元太平樓韻</title>,<text>烟雲淡淡未全收。十里蒼茫白鷺洲。滄海不波刁斗靜。太平人醉太平樓。</text>
<title>蓮谷縣。次板上韻。</title>,<text>東海波濤眞壯哉。銀山壓盡白沙回。𩄡𩆷晩雨棠花發。簑笠行行十里來。</text>
<title>昔朴議政公 訔 按道有詩曰吾年三十又三年。謹次其韻。錄呈盧公瑞，郭元靜。</title>,<text>勳業當時最少年。衰遲吾齒近知天。京城北望千山外。海國東來萬里邊。晝永樓臺人似玉。夜深燈燭帳如烟。藍輿更約中秋月。楓岳峯頭共問仙。</text>
<title>次元靜韻</title>,<text>千里逢今夕。三人會一時。俱爲嶺南客。寧有海東期。暮舘仍聞笛。高臺或賦詩。悤悤明日別。不耐悵臨歧。海山殘照裏。湖閣淺斟時。白首他鄕夢。寒松晩歲期。濃雲如潑墨。疎雨似催詩。已是吾心定。何須謾泣歧。白頭相對細論心。滿酌淸樽北海深。晩泊蘭舟微雨洒。一湖風物入詩吟。</text>
<title>東閣。與盧公瑞，郭元靜，李德元聯句。</title>,<text>海雨飜盆滯客程。瑞。 滯程還慰主人情。靜。 池荷盡日傳香遠。元。 任聽歌兒唱渭城。友。樽前俱是異鄕人。靜。 白首相知二十春。友。 數日同歡情未盡。元。 天敎好雨散如綸。友。池面沈沈雨氣昏。友。 倚樓相笑倒深樽。瑞。 憑君莫怕歸期晩。瑞。 萍水交情是弟昆。友。臨瀛舘裏雨紛紛。元。 杯酒相歡共討文。瑞。 待得秋風重結約。友。 莫敎惆悵賦停雲。靜。</text>
<title>敬老亭</title>,<text>野岸開亭子。蒼山繞作屛。雨晴江草綠。雲暝海波靑。浮世槐間夢。孤蹤水上萍。情深忘酒戒。不覺倒雙甁。</text>
<title>寄元靜</title>,<text>未見尋常願見之。相逢卻怨卽分離。如何七日同歡樂。別後還如未見時。</text>
<title>呈公瑞</title>,<text>東海三經夏。西風又一秋。思君君不至。惆悵倚樓頭。空階桐落夜。虛舘雨聲秋。兩地遙相望。難同泛鷁頭。迢迢關嶺路。漠漠海山秋。客恨添離怨。今宵白盡頭。</text>
<title>甁蓮</title>,<text>綠葉紅花白玉甁。蕭疎秋雨對風櫺。金裘欲典消羈恨。何處當壚酒幔靑。瀛州歌管惱詩魂。一醉陶然臥客軒。暗裏淸香來細細。始知荷葉晩風飜。嘗聞古人語。不可居無竹。况此君子花。靈根移太液。新秋凉雨灑。馥馥香可掬。摘葉斟綠醑。象鼻長不曲。瀛州眞勝境。古來多仙迹。一笑和君詩。擬作同遊錄。</text>
<title>次上人詩軸韻</title>,<text>千里相逢碧海頭。風光正値菊花秋。何方共理遊山屐。踏盡金剛洞壑幽。扶杖閒閒出寺扉。海山秋晩歲華微。白頭未遂歸田計。千里南鄕一夢飛。蚤脫塵中累。高超物外遊。平生不碌碌。半世任休休。嶺雲迷路遠。關月照襟幽。歸田是良策。溫飽本非求。</text>
<title>次監司李景誾 齊閔</title>,<text>斗粟從知荷聖恩。生成無路答乾坤。自憐多病猶留滯。松月蒼蒼夢故園。</text>
<title>示養仲</title>,<text>崎嶇峽路細逶迤。纔度山腰又水湄。頗覺一溪名五色。滿林秋葉各呈姿。</text>
<title>示春卿</title>,<text>松檜參天幾十圍。縈回石磴入雲微。蔽空紅葉凝淸露。風擺時時滴濕衣。數日尋眞泉石間。貪看五色白雲顔。自知觀海難爲水。纔出寒溪無好山。一水玲瓏秋雨後。千林蕭瑟晩風時。無竆淸債供詩眼。忘卻山蹊步步危。</text>
<title>次春卿韻</title>,<text>隔嶺相思顔欲凋。秋風昨夜又蕭蕭。寥亮笛聲聞漸近。玉人應在玉峯腰。羣峯削立玉爲巖。天外森羅氣象巉。扶杖徐行不知倦。天風披拂動凉衫。</text>
<title>別李擇仲</title>,<text>溟州東去路緜緜。曉發征驂意未圓。此後相思千里夢。應知夜夜繞花田。</text>
<title>雲橋驛別宋希蘧 瑗</title>,<text>與君相別十年前。白首重逢是亦天。共枕虛堂秋月下。聯鞍禿嶺晩雲邊。一生聚散眞難料。半世浮沈只自憐。惆悵明朝山海隔。須憑歸鴈尺書傳。</text>
<title>次盧綏仲</title>,<text>朱草迷雙眼。黃花負九秋。霜嚴山瘦立。石亂水鳴流。世事空搔鬢。人情只點頭。何方拋斗粟。遵海傍仙洲。</text>
<title>大和驛。次鄭子中韻。</title>,<text>峽路重重幾里過。滿山紅葉當春花。大和爲驛兼爲縣。林外蕭條三兩家。同里同時不後先。幾迴相醉一樽邊。月明遼鶴歸何處。古驛留詩十七年。</text>
<title>淸心臺</title>,<text>雙溪流合淨無埃。萬疊秋山紫翠堆。中有荒臺名已好。夕陽登眺暫徘徊。</text>
<title>丹楓</title>,<text>紅錦誰偸織女機。裁成萬段掛林枝。天然不似人間巧。知是乾坤造化兒。</text>
<title>寒溪盤石</title>,<text>淸流激激亂喧豗。渟滀爲淵一鑑開。神物定應藏石底。不知何日發雲䨓。</text>
<title>次韻寄盧公瑞</title>,<text>聒聒奔流百折灘。樓前淸澈息波瀾。滿簾活畫靑山色。公暇何妨拄笏看。遇興裁詩題石崖。何須句法更安排。潭光綠淨秋晴好。山氣空濛日夕佳。</text>
<title>珍富縣舘次韻</title>,<text>秋風一蕭瑟。客意欲如何。病葉飄空亂。嚴霜著地多。山如卓氏畫。雲似漢宮羅。信美非吾土。思歸鬢髮華。</text>
<title>次贈洪渾元 渾</title>,<text>臺上來遊風較喧。海波如雪白飜飜。琴歌一醉忘歸去。西日看看下寺門。千巖競秀近天靑。半沒烟雲半露形。縹緲如逢羽衣客。風吹鶴馭入冥冥。陽關一曲若爲情。白首臨歧笑不成。蕭寺今宵須信宿。滿山寒雨海雲平。與君相別久。書到眼雙明。須知一字貴。不覺萬金輕。海岸濤聲壯。譙樓夜氣淸。何方逢月下。共此小爐烹。</text>
<title>次太平樓韻</title>,<text>太平風月畫樓前。白首來遊已半年。瀲灧玉杯浮綠蟻。輕盈金鴨䙚香烟。夢迷故國江南路。身落他鄕塞北天。耿耿羇懷愁不語。幾迴中夜撫龍泉。</text>
<title>次洛山寺韻</title>,<text>千年迦洛寺。碧眼對胡僧。戀闕愁仍積。思鄕病轉增。流光空冄冄。寒氣漸稜稜。白首樽前話。殘更半壁燈。</text>
<title>酬洪渾元</title>,<text>雲氣冥濛白似綿。海山朝暮混方圓。不禁半夜思歸夢。千里江南有瘦田。初來荷葉正田田。關月今經幾缺圓。鈴索夜閒愁寂寂。一燈相對擁重綿。引領山西望德風。淸秋何幸一樽同。仙區不可無君語。須趁春花馬首東。</text>
<title>高城途中</title>,<text>海霧昏昏不辨人。絲絲春雨細於塵。行行二日仙山下。面目何曾一見眞。</text>
<title>金城東軒次韻</title>,<text>客路隨蓬轉。年光逐水流。長懷望京國。何處有危樓。宿霧昏仍雨。陰風冷似秋。重裘閉門坐。咫尺負春遊。金城千里此來遊。遼鶴茫茫不記秋。今古詩翁幾過去。溪山物色少分留。愁多敢學醒吟屈。衰甚猶思夢見周。腸斷一聲何處笛。客窻殘月五更頭。</text>
<title>鄭子中留詩在昌遠驛壁上。讀而悲之。仍次其韻。</title>,<text>羇懷中夜孰知之。松月蒼蒼入夢思。千里東關馬蹄遍。一春南國鴈書遲。自憐客裏還爲客。堪笑歧邊又有歧。同學故人今已矣。此生誰與話心期。</text>
<title>次前韻寄李德元</title>,<text>人一能之已百之。生平所願學曾思。徒知記誦爲功淺。卻愧精微得力遲。理究眞源無二本。行迷末路有千歧。唯君與我同心事。莫負寒松歲晩期。</text>
<title>寄春卿</title>,<text>杜老夔州峽。吟詩句句淸。煩君因驛使。時寄峴山城。</text>
<title>次權震卿韻</title>,<text>執管窺文豹。空慚見一斑。情緣親骨肉。恩義重丘山。未變將頹俗。難迴旣倒瀾。歸田如遂願。屨杖欲追攀。違拜龐床久。徒勤仰德風。鴈飛迴北塞。詩寄自南中。短髮生新白。衰顔落舊紅。巖亭一樽酒。千里若相逢。</text>
<title>醉呈李德元</title>,<text>萍逢湖海一樽同。東閣春光入面紅。更酌鸎花風日好。月明淸澗話從容。</text>
<title>次寄郭元靜</title>,<text>積雨初晴日。凉風乍起秋。那堪井梧葉。摵摵動鄕愁。</text>
<title>馬上口占</title>,<text>芳草迷晴野。幽花雜亂松。纖歌雲遏海。長笛鳳來空。共踏棠沙裏。難窺石臼中。使巖亦可賞。把酒答春風。</text>
<title>贈安汝止</title>,<text>遠別空相憶。重逢是不期。鄕音雖未改。客鬢已俱衰。湖海頻開酒。樓臺共賦詩。情歡那可恃。明日又分歧。</text>
<title>次金惇敍韻</title>,<text>千里相思腸欲摧。羇懷鬱鬱向誰開。歡娛漸逐流年去。疾病空隨暮境來。敬叔固知君子也。樊須難免小人哉。多君立腳能堅定。愧我疎慵喚不迴。</text>
<title>贈金伯純 克一，權震卿。</title>,<text>靑巖主與藥峯歸。千里親知更有誰。攀折柳枝聊寄意。驛樓明月儻相思。</text>
<title>奉別韓春卿</title>,<text>妙齡聲譽重南金。出入淸班睿眷深。雲翮摶風飛不已。霜蹄騰路去誰禁。驚迴幾夜思親夢。輸盡平生報國心。今日離亭莫惆悵。聖明天子有徽音。</text>
<title>次韓春卿韻</title>,<text>衰鬢渾如雪。逢春猶未消。思歸歸未得。風雨意寥寥。江南春尙早。空作未歸人。白頭相識少。休恠訪君頻。</text>
<title>送別趙士敬</title>,<text>芳草南郊日色遲。一杯松下送君歸。故山薇蕨經春雨。抽出新芽正嫰肥。</text>
<title>奉別柳立之朝天</title>,<text>弧矢當年志四方。壯遊今日試晨裝。衣冠濟濟漢官盛。禮樂彬彬周業昌。遼野霜風秋欲老。燕山雪月夜何長。思親戀闕情多少。羇夢頻頻返故鄕。</text>
<title>贈琴聞遠</title>,<text>夜月生東嶺。霜風欲暮秋。故鄕歸未得。雲樹夢悠悠。故都王氣歇。雲物只依俙。萬里驅征馬。霜風透薄衣。</text>
<title>奉別河應期 漣</title>,<text>衰病支離各白頭。相分千里又淸秋。悤悤寄語權章仲。迴首靑城憶舊遊。</text>
<title>新溪鄕校。敬次從先祖觀察公 屯 板上韻。</title>,<text>苦被名韁十載牽。偶來佳境意超然。如逢種秫陶彭澤。似會餐砂葛稚川。萬疊屛圍山拔地。千尋黛色樹參天。沈吟欲和前人句。其柰荒詞不足傳。</text>
<title>雲溪主人將之燕京。索余一言。書以爲贈。</title>,<text>迢遞燕山路。君今再作行。關河尋禹跡。禮樂見周京。日月無私照。乾坤屬太平。祥雲凝紫殿。瑞氣滿皇城。冠珮參朝列。岡陵祝聖明。鵬摶羨子去。匏繫愧吾生。末派初同譜。淸時共策名。追隨深托契。送別可堪情。鷰作留人語。鸎爲喚友聲。西郊空獨立。落日半山橫。</text>
<title>送尹敬修 自新 朝天</title>,<text>官聯國子慣相隨。十數年來久別離。憐我如今長抱病。喜君依舊更能詩。三年漢曲猶難見。萬里皇都詎易期。悵望西郊行漸遠。不堪搔首立多時。</text>
<title>余曾叨召命。金伯純有贈行詩三篇。余病久未奉和。適伯純奉檄之凝川。凝川乃嶺外名區。黌舍紫薇亭。是余十年陳跡。惜別念舊。謹步雅韻。乙亥</title>,<text>銅魚能理劇。氓俗久懷音。未穩東山臥。長懸北闕心。鄰交先立幟。詩病幾施針。政失民多散。其穌正自今。湖海三年客。樓臺幾度臨。凝流明似鏡。回峙列如簪。夢裏尋眞境。醒來負宿心。何時梅閣上。一笑聽鳴琴。半世身多病。三霜淚滿顔。金蘭此會處。伯仲舊遊間。鱷爲韓公徙。珠能合浦還。應知衙罷後。拄笏看堆山。</text>
<title>聚遠樓。題敬敏詩軸。</title>,<text>朝烟和霧杳西東。紅日輝輝上半空。多少興亡千古事。倚樓長嘯俯塵籠。</text>
<title>題白鷹障子</title>,<text>靑海茫茫浪拍天。雪霜毛羽凜風前。迴頭拳足寒巖上。思在雲霄縹緲邊。</text>
<title>漢城八詠</title>,<text>蒼翠終南擁夾城。峯頭點點夕烽明。休言萬里關山遠。卻報三邊海戍聲。會見殊方爭獻物。良由聖主聿推誠。寒窻坐對無餘事。自詠新詩賀太平。右木覓烽火千尺雙松歲晩靑。半分淸影落茅亭。風生葉底如聞樂。虬向枝間欲幻形。露冷幾迴驚宿鶴。山寒終古少眞苓。雪霜自許心期在。日日相看萬慮醒。右西園老松前村咫尺限東西。春色依依望欲迷。乍受和風斜掩巷。新沾好雨暗垂堤。高低碧樹仍成列。長短金絲自不齊。盡日支頤看未厭。時聞恰恰亂鶯啼。右前村垂柳東郭人家勢接連。太平烟火隔前川。飄空萬縷橫如練。羃壑千堆疊似綿。淡淡淸朝初媚日。依依薄暮欲遮天。隨時變化無竆態。付與詩人筆硯邊。右東郭炊烟秋陰連日雨霏霏。卻喜今宵對月輝。玉殿玲瓏看兎走。桂枝蕭散見花飛。銀河淸淺牽牛渚。雲錦昭回織女機。夜久不眠聞剝啄。有朋持酒到荊扉。石仙巖霽月泓下眠龍誰下鞭。排風御氣怒升天。初疑地上飜三峽。還訝空中瀉百泉。奔電乍明東郭外。殷䨓猶在北山邊。須臾猛勢將衰歇。雲際時看白日穿。右駱峯驟雨頑雲漠漠混西東。急雪無端忽墮空。樹木依俙雕鏤巧。峯巒彷彿畫圖工。寒光直射茅簷下。瑞色遙連鳳闕中。聞道汝陰傳白戰。聚星堂裏憶蘇翁。右三角暮雪靄靄祥雲麗絳霄。星稀月黑夜寥寥。初從禁苑洪音出。俄度宮牆遠勢飄。卻聽暗中長又短。須知靜處起還消。襟靈灑落難成夢。獨對寒燈坐待朝。右禁苑曉鐘</text>
<title>臨津 丁亥○已下朝天錄</title>,<text>滔滔江水何時盡。灼灼山花幾度開。王事不知爲客苦。柰何朝夕白頭催。</text>
<title>金郊舘。次王鶴韻。示元彦仁 士安。</title>,<text>落日照疎林。花明春色深。悠揚片時夢。潦倒十年心。宿鳥爭巢噪。閒雲入壑沈。題詩非好事。要欲和君吟。</text>
<title>次板上韻。留別李世保。</title>,<text>經幾原頭渡幾灘。春愁如海渺漫漫。歸心不碍千廻路。望眼難通數疊山。芳草有期生舊岸。韶華無計著衰顔。遙知漢水秋風道。萬里東來始缷鞍。</text>
<title>大同江樓船。次彦仁韻。</title>,<text>浮碧樓前駕鶴仙。風吹羅袂影蹁蹮。肩輿直向雲梯去。如入無何別有天。</text>
<title>快哉亭</title>,<text>故國千年感廢興。夕陽長嘯倚樓層。烟花一望三春暮。勝槩平生見未曾。</text>
<title>納凉亭。別姜勉卿 紳。</title>,<text>三月三十日。餞君兼餞春。風光如惜別。况此意中人。</text>
<title>納凉亭次韻</title>,<text>千疊屛圍四面山。丹靑掩映柳林間。殘花飄發驚逢夏。險嶺經過訝出關。得句將題摩古壁。觀魚欲釣弄淸灣。披襟不覺移時坐。消遣煩愁強解顔。</text>
<title>宣川次贈張萬里 雲翼</title>,<text>萬里燕山路。行行幾歷過。唯堪戀京國。那得念鄕家。已覺關河遠。還驚日月多。逢君開一笑。聊復賞年華。</text>
<title>良策舘次天使韻</title>,<text>西來問幾日。相識漸無多。春去難留挽。花飛不柰何。靑山夜歸夢。紫陌曉鳴珂。起坐聞松籟。蒼蒼馬首阿。</text>
<title>義州聚勝亭。同尹善修，李平卿，沈明甫觀燈。</title>,<text>華堂燈燭似星羅。四堞煌煌一色瑳。京洛故人重會面。此身忘卻到天涯。</text>
<title>統軍亭</title>,<text>雙尖橫峙鴨江邊。黛色浮空半入天。芳草茫茫迷極浦。平沙漠漠列重川。張皇御史軍容盛。縹緲藩邦地勢連。惆悵相望不相見。倚亭吟罷意悠然。御史遊馬耳山。軍容甚盛。</text>
<title>九龍灣</title>,<text>高張雲幕九龍灣。平楚茫茫一望間。華夏藩邦無彼此。區區何用設重關。千尋斗岸聳淸灣。歌管轟豗落照間。漸近遼陽離別苦。歌兒且莫唱陽關。吾廬遠在洛江灣。糚點烟波十里間。一枕龍城半夜夢。分明歸去掩松關。</text>
<title>宿狄江</title>,<text>缺月依依照五更。頭雞喔喔唱三聲。狄江咫尺如千里。戀闕思家夢不成。</text>
<title>過鳳凰城</title>,<text>峭壁層巖繞作城。玆關應是舊雄京。山河不改千年險。客子空懷萬古情。胡虜幾時爲窟穴。皇朝此日換文明。誰知峯頂和鳴鳥。亦入虞庭舞九成。</text>
<title>次陳簡齋韻示彦仁</title>,<text>我行中國界。皇城杳幾許。大化無內外。邊民得按堵。是時但多風。密雲久不雨。凶荒年復年。菜色遍卒伍。承命此遠來。豈非關天數。十年空委質。未有絲毫補。官榮祿亦厚。性拙資又魯。唯知佩聖訓。生平愼取予。與子幸同調。萬里作羇旅。山河記所歷。信美非我土。淸和四月暮。時節迫炎暑。黃流漲野來。轉覺行色苦。逢人物色猜。日夜思歸去。要爲子長遊。肯學樊須園。遇興筆頻拈。消愁杯屢擧。丈夫志四方。不作兒女語。</text>
<title>高嶺次彦仁</title>,<text>經過山水幾重重。身似羈禽脫舊籠。風土漸殊時物異。不堪矯首海天東。</text>
<title>靑石嶺</title>,<text>朝登高嶺雨如酥。山色空濛半有無。靑石晩來雲四捲。喜看晴日照長途。</text>
<title>到甓洞</title>,<text>日暮來投甓洞村。蕭蕭茅屋掩柴門。宿雲滿壑千山暗。行雨經林萬葉飜。客子沾衣吟苦苦。耕夫戴笠笑喧喧。遼陽此去無多路。孤鶴歸來問幾番。家家隨處自成村。平地爲墳石作門。曠野蒼茫烟柳細。微風搖蕩酒旗飜。長程任被塵埃漲。虛舘唯聞鳥雀喧。倦倚客窻仍坐睡。西淸依舊夢更番。公舘寥寥似僻村。淹留猶未入城門。庭苔雨潤靑錢合。柳絮風飄素雪飜。白㙮幾迴經世變。玄裳何處厭塵喧。逢人始覺情如紙。薄了一番又一番。</text>
<title>睡起用前韻次萬松 彦仁號</title>,<text>詩句新成到後村。怳聞仙客嘯蘇門。初如宿病頭邊去。還覺淸瀾口角飜。中夜旅魂迷路返。異鄕人語近城喧。西關護送多軍馬。忍見留連未下番。</text>
<title>龍灣聞笛</title>,<text>異地淹留百感生。午窻何况夢初驚。誰人解事吹長笛。惹起關山萬里情。</text>
<title>見官禮畢。歸舘卽事。</title>,<text>城郭依然如昨日。人民那得似前時。可憐華表千年鶴。曾見征玆幾局碁。已識將軍寬禮數。還慚使价阻言辭。歸來旅舘空惆悵。小雨絲絲暮色遲。</text>
<title>次華表柱碑韻</title>,<text>乾坤獨立千年柱。今古長留七字詩。夢斷那能尋舊宅。松摧不復長新枝。夜深月白應相見。城是人非孰得知。爲問歸來更何日。碧天空闊杳難期。</text>
<title>望京樓</title>,<text>高樓縹緲半空中。城郭郊原四望通。萬里孤臣廻白首。不禁瞻戀五雲東。</text>
<title>白塔</title>,<text>白雪長身幾百齡。亭亭寒影入靑冥。月明孤鶴飛鳴過。誰識當年姓是丁。</text>
<title>白㙮寺</title>,<text>金碧輝輝古殿深。老松如葢翠陰陰。五碑羅立三千字。一閣輪廻數十尋。釋子何能持法戒。書生亦未解詩吟。欲知佛力迷人處。看取須彌萬象森。有兩生讀書。僅記姓名。香積僧烹猪肉將喫云。</text>
<title>次簡齋夜步隄上韻</title>,<text>世事日悠悠。誰與此心期。生平仗忠信。唯有鬼神知。去國來萬里。行色太遲遲。余冠何岌岌。余珮空陸離。無人與翺翔。惆悵缺新詩。誰將五十步。卻笑走百步。黃犬丞相斯。綠野令公度。較量判霄壤。功成卽宜去。愚者不自知。役役勞千慮。安得色斯擧。歸來學種樹。故國幾千里。兩鄕明一月。可望不可親。獨坐愁兀兀。邊城寒柝動。假寐待明發。迢迢歸夢斷。一夜生白髮。丹心空耿耿。戀彼蓬萊闕。</text>
<title>唐人遺以禮物。爭奪不已。次簡齋感懷韻。</title>,<text>懷遠庭中作戰場。中朝物色驗遼陽。幼安姱節傳千古。王烈高風聳一鄕。末俗何時爭尺寸。遠人無處吐心腸。孤吟盡日支頤坐。萬事誰如進酒觴。</text>
<title>奉呈懶眞子李平卿</title>,<text>三年遠別此相逢。病裏何能酒一中。楊柳隨風飛亂雪。池臺經雨落殘紅。不曾屑屑傷離合。安用區區較異同。歸夢未知王事急。夜來頻繞鴨江東。</text>
<title>懷遠舘。夜坐書懷。</title>,<text>八日遼陽舘。淹留敵十年。他鄕言語異。故國道途緜。欲問幼安宅。誰知王子田。孤燈風雨夜。獨坐意悠然。</text>
<title>受宴</title>,<text>中朝優禮接。外价忝華筵。盛樂陳階上。繁花揷卓前。珍羞兼水陸。妙舞亂戈鋋。宴罷歸公舘。雲端落日懸。</text>
<title>楊都督家</title>,<text>遼陽南郭外。都督有名家。松石何奇勝。園亭極侈奢。門庭絶車馬。窻戶鎖烟霞。看客唯兄在。開顔且進茶。時都督在京。其兄獨在。</text>
<title>駐蹕山</title>,<text>聞道燕京路。遼山到海竆。烟雲朝暮變。巖峀古今同。赫赫兵威盛。堂堂陳勢雄。吾生千載後。何處問遺蹤。</text>
<title>鞍山途中。次萬松韻。</title>,<text>衰病餘生寄馬鞍。鄕音誰復報平安。蕭蕭短髮千莖白。耿耿微衷一寸丹。河水北來沈翠壁。雲山東望鬱蒼巒。客愁無處堪消遣。推枕寒床夜已殘。</text>
<title>用前韻遣憫</title>,<text>東還何日便懸鞍。寄傲南窻審易安。歲月閒消一樽綠。容顔更駐九還丹。蒼苔白石門前水。翠栢靑松屋後巒。塵土十年勞夢想。可憐憔悴此生殘。行裝草草一吟鞍。萬里驅馳席未安。半世常揮憂國淚。十年空佩壽民丹。雲成關路桑麻雨。秋入鄕山錦繡巒。南郭東城須作會。白頭相對菊花殘。</text>
<title>次萬松偶吟韻</title>,<text>人世生涯詎有涯。一年行李困塵沙。吟邊不覺詩頻就。愁裏唯知酒可賖。譯老催裝朝日早。華兒促馬夕陽斜。空廻白首思鄕國。還被雲山望眼遮。</text>
<title>疊前韻自敍</title>,<text>山水亭臨洛水涯。蒼巖白石滿汀沙。豹身欲向南山隱。鵬翮那知北海賖。虛閣秋凉琴韻暢。荒臺風亂釣絲斜。淸宵步月思千里。誰遣浮雲作祟遮。</text>
<title>昨聞邊報。今朝風色甚惡。似有兵候。吟一絶。</title>,<text>重重烟樹隔村微。漠漠塵沙捲地飛。病客不曾開兩目。怳如舟向海洋歸。</text>
<title>牛家庄途中。次萬松。</title>,<text>遼河地近白龍堆。漠漠黃雲晝不開。戍卒幾驚烽火報。將軍頻送羽書來。城池未見金湯固。戎馬那堪日夜催。安得揮戈淸北塞。單于境上獨登臺。</text>
<title>高平途中。次前韻。</title>,<text>莫道瞿塘灔澦堆。平原成海路難開。揚塵此日迤西去。流火何時自北來。萬里嚴程身已老。百年歸計夢先催。故鄕無處登高望。欲上閭山更築臺。</text>
<title>書事</title>,<text>高平初發軔。薄晩向西關。野外疑無地。天邊喜有山。人何知禮義。俗頗雜夷蠻。處處求童羖。那堪兩鬢斑。華兒到處責出土物故云</text>
<title>盤山舘睡起</title>,<text>午憩盤山舘。神疲臥土床。那知塞西夢。便到嶠南鄕。雞酒歡何洽。桑麻語更長。俄然忽驚起。已報熟黃粱。</text>
<title>盤山雨中。次萬松。</title>,<text>坐滯終朝雨。還停半日行。迷人雲氣暗。求友鳥聲嚶。斷斷無他技。勤勤有素情。衣沾何足惜。長路任泥生。</text>
<title>廣寧途中</title>,<text>白雨涳濛裏。靑泥浩蕩中。雙騾駕小幕。萬里御長風。嶽廟門初過。盤山路已竆。艱關行未已。不復問西東。</text>
<title>望戎居</title>,<text>遙看殺氣上干雲。聲息如今寂不聞。誰識安邊由帝力。行人只道李將軍。</text>
<title>盤山滯雨。次簡齋秋雨韻。</title>,<text>邇來久旱焦麥禾。馬上書生愁歎多。時時得句無紙筆。咄咄書空但吟哦。昨夜龍公忽試手。田野四面聞農歌。閉關旅舍不得發。靜思萬象心胷羅。伊誰操戈能入室。世皆爬癢仍隔靴。嗟我生晩未聞道。客裏對此知柰何。願將膏澤洽公私。一年豐稔村巷無催科。</text>
<title>廣寧滯雨。次萬松。</title>,<text>縹緲閭山翠黛橫。逶迤山下有孤城。凌雲樓觀臨胡境。撲地閭閻似帝京。民物幾時遭殺掠。兵戈無日見昇平。靑燈一夜愁何似。春草茫茫雨裏生。</text>
<title>聞李摠兵 成梁 威聲大振。㺚虜不敢近。喜步前韻。</title>,<text>將軍腰下劒光橫。人道堂堂萬里城。大振威聲驚虜膽。遠輸忠懇衛皇京。風塵自此三邊靜。疆域從今百世平。使价往來無一事。滯留何用客愁生。鼓角聲中落照橫。戍樓烟暝閉嚴城。胡人咫尺無南牧。烽火須臾報北京。白髮未須輕馬援。黃金何必問陳平。將軍許國心常赤。不斬樓蘭敢愛生。時李已老。且營産云。</text>
<title>留廣寧。次簡齋試院春晴韻。</title>,<text>客裏無一事。工夫惟作詩。生活亦冷淡。欲畫梅花枝。多情寄所思。柰此長相離。時時掛素壁。寓目空自奇。未知宇宙內。幾箇是男兒。紛紛競刀錐。務欲快一時。百年未強半。雙鬢忽已衰。不如入醉鄕。浩然無廻期。</text>
<title>夢見趙聞慶伯由</title>,<text>廣寧衝雨客。聞喜割雞人。迢遞隔千里。分明成一身。三生都是夢。萬事孰爲眞。起坐空惆悵。靑燈夜向晨。</text>
<title>將遊無閭。以雨未果。次前韻。</title>,<text>彩翠浮空石逕橫。攜君安得出西城。非關厭鬧尋山寺。正要登高望玉京。雲外夕霏猶未霽。胷中泰華孰能平。由來好事多魔障。虛負淸遊此一生。</text>
<title>關王廟。次萬松。</title>,<text>際會風雲草昧中。奇謀深計用無竆。如何倡義期殲賊。畢竟懷私不執弓。可忍黎元方鼎沸。那堪黃屋久塵蒙。將軍一死關時運。亦是堂堂百代雄。</text>
<title>十三山途中。次前韻。</title>,<text>人生役役元無定。世事紛紛豈有竆。潛伏須知魚在沼。高飛方覺鳥傷弓。劉伶有祝吾詒婦。寗戚傳經孰訓蒙。歸臥北牕拋斗粟。淵明眞箇是豪雄。</text>
<title>十三山</title>,<text>五月十三日。行到十三山。菴小依巖角。蹊斜繞草間。微茫臨海國。蒼翠對閭顔。王事無餘暇。雲梯不可攀。莫作巫山看。雲邊多一山。根盤原野外。影接斗牛間。未賦千年夢。空留萬古顔。秋風歸去路。思與共躋攀。</text>
<title>到十三山。欲往大凌河不果。</title>,<text>客中愁緖自紛紛。旅舘沈沈又夕曛。東望海山何處是。美人千里隔重雲。十三山下坐移時。行李前頭不可期。愁逐暮雲無處著。詎能收入一篇詩。</text>
<title>朝發十三山。望見海上雲山。</title>,<text>海上雲山聳日邊。層巒疊嶂遠依然。霏霏似積千重霧。漠漠如橫一帶烟。鸞鶴徘徊迷去路。簫笙縹緲擁飛仙。無端忽被風吹發。雲捲山空水接天。</text>
<title>發小凌河卽事</title>,<text>大小凌河水。高低列鎭城。半年爲遠客。千里任長程。日色荒荒白。風光淡淡淸。塵迷杏山路。何處是燕京。</text>
<title>萬松以十三山擬十二峯。有暮雨朝雲等語。次韻嘲之。</title>,<text>誰道玆山十二峯。荒臺無處覓仙蹤。半空先得東方月。千仞能通北塞烽。巖壑似屛疑水墨。烟嵐如帳訝芙蓉。煩君莫作襄王夢。雲雨高唐杳萬重。</text>
<title>杏山公廨。次周于德韻。</title>,<text>地理元無彼此疆。如何爲客鬢成霜。一年去路凌河外。萬里歸心漢水陽。不有軍中李將力。誰摧塞下㺚奴強。秋風正好還鄕國。思逐天南鴈影翔。</text>
<title>杏山卽事</title>,<text>暮舘無人問。蟾光上嶺東。淸歌數曲裏。長嘯一聲中。客路遙千里。鄕山隔萬重。靑錢須換酒。思與洗煩胷。是夜旣望。令元守性吹嘯唱歌。</text>
<title>杏山臨發。次王天祚釣臺韻。</title>,<text>釣臺何處是。知在海雲深。寂寂臨邊月。飄飄集渚禽。鰲亡山欲動。龍去日還陰。古事憑誰問。徘徊勞客心。百尺山巖聳。千尋海水深。周廻 缺 走馬。登眺狎飛禽。塞日荒荒暗。邊雲漠漠陰。征人空悵望。極目倍傷心。</text>
<title>過高麗鋪次王天祚韻</title>,<text>胡水通遼海。胡山勢接連。城中經賊火。野外少人烟。去矣何時了。懷哉曷月還。乘槎行萬里。吾亦羨張騫。賊窟不遠。陸行可畏。王詩亦有學張騫之語。</text>
<title>到連山偶吟二絶</title>,<text>指點山戎野外居。華人鞭聞促牛車。豼貅後擁仍前導。凶醜誰能敢侮予。歷盡關河過幾城。行行千里重行行。今宵屈指從頭數。山海迢迢五日程。</text>
<title>曺庄途中</title>,<text>連山郭外雨絲絲。風捲塵沙盡意吹。漏日雲光濃又淡。沈山霧氣聚還離。沿臺處處圍牆築。護隊時時擁馬馳。咫尺豺狼不敢動。行人爭道太平時。</text>
<title>途中記所見</title>,<text>曲尺陂陀路。登臨一望迷。野連胡地盡。天接海門低。輕燕雙飛蹴。幽禽並坐啼。遙知梅子熟。隴麥已腰齊。曺庄城外柳如烟。曲尺河邊海接天。南去北來人已老。夕陽芳草自年年。沙河城下壕水深。沙河城上寒鴉集。城中少婦嬌未起。城外行人行不息。</text>
<title>悼通事林春起</title>,<text>已矣林通事。嗟嗟柰若何。三春辭海國。萬里渡沙河。市肉初成疾。邊風更作魔。孤魂無處託。漂泊故山阿。可惜林通事。煩襟誰與論。牛車一身遠。鶴髮兩親存。弱子啼呼父。愁妻夢見魂。平生無盡恨。勤苦學華言。</text>
<title>過六洲河記事</title>,<text>杏林城外六洲河。一帶寒波接海涯。沙際鳴禽驚客起。水邊飛燕掠人斜。邊雲漠漠難成雨。塞草萋萋不結葩。堪恨橋頭楊柳樹。長枝折盡但査牙。</text>
<title>楊都督 照 舊宅</title>,<text>古宅荒凉晝掩門。園奴汲井灌花盆。皇家欲埽陰山窟。誰擧藍輿起九原。直節淸名世所聞。如何慚德在閨門。干城一卵誰輕重。付與詩人仔細論。照晩年率畜妻弟云</text>
<title>楊照墓</title>,<text>遼人爭道楊無敵。胡虜難窺右北平。躍馬但知探虎穴。含沙那識起牙兵。當時欲食齊公肉。後日猶尊驃騎塋。松老草荒門晝掩。客來惆悵若爲情。照養武士黃勇。齊宗道嘗猜照。厚遺勇使殺之。勇聲言㺚賊犯境。俟其出。伏於道而射殺云。</text>
<title>望夫臺</title>,<text>山骨仍成萬古臺。望夫何日見夫來。應知去築長城卒。鞭扑驅催性命催。良人萬里戍遼河。妾守空房日月多。獨上高臺望不極。塵沙迷路可如何。</text>
<title>觀海臺</title>,<text>滄海茫茫萬里遙。秦皇何事欲成橋。秪今鞭血留餘石。千尺高臺照晩潮。石色赤故云</text>
<title>觀海亭。次山海關韻。</title>,<text>名區千古近蓬瀛。仙路遙通白玉京。雄鎭二州分冀地。長城萬里隔胡兵。龍藏海底雲常黑。鶴唳臺邊月獨明。卻恨悤悤秣歸馬。登臨無暇濯塵纓。</text>
<title>昌黎縣</title>,<text>聞道昌黎古縣空。嚴程不暇訪遺蹤。風雲變態篇章裏。日月爭光奏疏中。事業無成身已遠。勳名不立命何竆。秖今廟食稱山斗。扶植斯文百代功。</text>
<title>古楡關。次萬松。</title>,<text>紛紛攀折別依依。柳亦能堪幾尺垂。萬里歸來期不遠。居人留待向東枝。</text>
<title>撫寧途中</title>,<text>天邊兔耳望中靑。何處孤城是撫寧。半日塵沙四十里。行行誰記短長亭。</text>
<title>客窻</title>,<text>靑騾遠遊子。漂泊此羈栖。旅舍元無異。行人轉欲迷。風輕舞海燕。日暮唱村雞。夢罷知何處。撫寧古縣西。華人屋制率皆一樣。故第一聯云。</text>
<title>次萬松詠千葉石榴韻</title>,<text>重英已覺東方少。嫰色空知上苑多。卻喜尋芳猶未晩。客牕終日對仙葩。</text>
<title>遣愁</title>,<text>撫寧城外碧山前。一日經過似一年。東海洋洋連漢水。歸心不耐夕陽邊。百年強半病侵尋。辛苦將身幾下鍼。筋力已知非世用。不如歸臥故山岑。異鄕無處吐心情。兩日淹留不作行。惟有簷前來往燕。喃喃一似故園聲。</text>
<title>詠鄰家槿花。次萬松韻。</title>,<text>誰家好事築花階。玉葉瓊枝向外低。不許人看眞可笑。明朝風急落荒蹊。鄰花不許看造化無心花自開。花將落去又誰催。不須枉比人生死。且對殘花進一杯。元有生死往來何異是之句。</text>
<title>撫寧城外偶吟</title>,<text>兔兒山下撫寧城。城外周原麥浪平。官道垂楊疎復密。沙堤芳草斷還縈。天低遠峀螺鬟聳。路入長河鏡面明。關內漸知皇化近。沿途物色盡歡榮。</text>
<title>過還鄕河。次萬松。</title>,<text>問名慰我思悠悠。如見朋親宛在洲。一笑停驂問河伯。不知何日大刀頭。</text>
<title>過萱峯口</title>,<text>萱峯洞口似壺中。挾路垂楊颺晩風。誰借甌漿能解渴。下簾疑有呂仙翁。</text>
<title>途中逢雨。次萬松。</title>,<text>征馬初逢雨。躊躇惜障泥。疎疎灑阡陌。密密暗山溪。野曠晴光動。雲沈暮色迷。留人惟有燕。簷外盡情啼。</text>
<title>欲往萬柳庄。以雨不果。再步前韻。</title>,<text>暮雨將收腳。羸驂欲沒泥。人家依斷隴。堤柳擁廻溪。地勝遊仙集。烟深去路迷。何方留半日。恰恰聽鶯啼。</text>
<title>十八里鋪。次萬松。</title>,<text>處處逢人物色猜。故山東望首空回。行行午到孤城外。烟雨濛濛鬱未開。</text>
<title>過萬柳庄。次萬松。</title>,<text>垂柳陰陰翠滴沙。烟霞深鎖巧藏遮。嚴程日暮逢寒雨。虛負風流第一家。</text>
<title>永平城外。次萬松。</title>,<text>永平城外鑿深壕。壕裏荷花幾丈高。一曲采蓮聞咫尺。相思何必更容舠。</text>
<title>向淸聖祠口占</title>,<text>楊柳長堤十里間。山河形勝畫圖難。熇炎五月方揮汗。孤竹淸風凜凜寒。</text>
<title>大灤河。次萬松。</title>,<text>小灤河接大灤河。路入長堤柳影斜。日下長安行漸近。天邊故國望還賖。繁華文物逢千載。周匝城池擁萬家。客裏光陰如逝水。羲和爲我莫催車。楊柳靑靑芳草萋。卻疑身是過隋堤。興亡不改夷齊國。勝敗難期魯蜀雞。雨腳乍來山日暗。䨓聲微動海雲迷。採薇亭上移時坐。絺絡風吹頓覺凄。</text>
<title>謁夷齊廟</title>,<text>誰將世累此心縈。萬古靑天白日明。山嶽高高爭立節。江河浩浩共流名。君臣分定存綱紀。兄弟倫全合禮情。遺像儼然能起敬。題詩壁上摠羣英。</text>
<title>采薇亭</title>,<text>千丈灤河旭日臨。天光雲影倒波心。紛紛人事幾朝暮。烈烈淸風自古今。朝上采薇亭。風淸神骨醒。鷺眠莎草綠。村掩柳林靑。遠峀圍千疊。奇巖閱百齡。孤蹤來萬里。漂泊似浮萍。</text>
<title>自淸聖祠行數里。失路於白楊林。</title>,<text>白楊迷遠近。前路不逢人。暫入村蹊誤。還尋野逕眞。端宜戒爲學。亦可驗行身。大道平如砥。何須更問津。</text>
<title>憫熱</title>,<text>火日炎炎近午天。行人如醉口生烟。老夫素有文園渴。立馬沙窩問冷泉。火雲遮晩日。天際落微陰。龍臥疑焦窟。禽飛恐燹林。幾思瓊液冷。空憶竹軒深。羽翼難生腋。缺 山不可臨。</text>
<title>拗山 昔有逆子。父有命則必反之。其父臨終曰此子每事違命。若敎以葬高峯則必葬平地。旣死。其子曰平生不從父言。此命不可不從。竟葬危峯之上。居人仍名之曰拗山。葢此地人以平地葬爲願。故其父言如此。</title>,<text>誰家逆子葬危峯。父命從違反始終。一種靑山名獨異。行人指點暮雲中。</text>
<title>章家店</title>,<text>炎雲曾不駕龍車。大地生靈憫麥禾。霖雨何時蘇萬物。休言野店是章家。宋詩曰大地生靈乾欲死。不成霖雨謾遮天。葢指章子厚而作故云。</text>
<title>次贈韓朝桂子攀</title>,<text>禮義曾蒙列聖嘉。東藩亦是小中華。相逢莫怪言音異。彼此心情豈有他。</text>
<title>次萬松</title>,<text>荏苒經三月。辛勤指九天。靑騾頻見蹶。白日只堪眠。才盡慚詩聖。愁多任酒顚。時看石榴樹。花發正如燃。</text>
<title>途遇盲者</title>,<text>盲人持寶瑟。擿埴向誰家。欲聽相思曲。能彈蝶戀花。</text>
<title>自鐵坎至豐潤</title>,<text>長途攤飯臥星軺。不覺乘風度板橋。過盡銀城望豐潤。危樓百尺聳雲霄。</text>
<title>次萬松</title>,<text>城臨三里外。路連一關中。山遠看如畫。河淸望若空。塵迷玄帝廟。雲鎖梵王宮。去去衝炎熱。皇都杳幾重。</text>
<title>薊州城南待晴</title>,<text>半夜䨓掀地。終朝雨滴簷。小牕便坐睡。長路憫行淹。動止皆由命。陰晴不可占。郵人呼不至。轉覺客愁添。</text>
<title>哀譯官郭之元</title>,<text>恒言萬事不難成。談笑同來指帝京。筋力不辭衝霧露。衷情惟欲竭忠貞。那知關外沈痾作。纔到城中大夢驚。舊業廬原嗟已矣。暮雲空鎖栗林暝。郭常言栗林舊業之盛。</text>
<title>東嶽廟次韻</title>,<text>從古山川自有祠。帝王禋祀豈求奇。誰將一像安中殿。更列羣神立外司。欲免宣尼諂也戒。須知林放大哉辭。焚香禮拜人爭集。事出無稽正可疑。</text>
<title>呈文禮部六日。未聞處置。次崔孤雲韻。</title>,<text>濟濟朝中士。涼涼海外人。有懷瞻德宇。無路托芳鄰。自覺心猶壯。誰知道不貧。時時招譯老。引領問頻頻。</text>
<title>出河大門。次萬松。</title>,<text>身留玉河舘。夢斷漢江頭。卻向都門出。還投古驛休。初疑騎白鶴。更訝駕靑牛。只恨前途阻。黃流漲野疇。</text>
<title>宿通州舘。次萬松。</title>,<text>故國天涯去路迢。秋風客意正憀憀。勳名只可期伊傅。事業何須數管蕭。</text>
<title>卽事</title>,<text>秋霖連晝夜。濁浪似洪流。滯臥通州舘。難乘渤海舟。纔成新霽喜。又作薄陰愁。何日龍灣去。登臨故國樓。</text>
<title>次萬松詠猿</title>,<text>嘯月吟風自在身。可憐憔悴久依人。常呼舊侶聲何及。長抱孤雛志未伸。燕北雪霜那記日。荊南烟雨幾經春。年來我亦羇栖者。不待悲啼淚滿巾。</text>
<title>次萬松詠鸚鵡</title>,<text>乾坤何納納。形影獨依依。偶爾忘虞網。終焉蹈禍機。呑聲憐碧觜。鎩羽惜靑衣。西路空迢遞。飜然幾日歸。</text>
<title>次萬松夢見宦海風波有感韻</title>,<text>風波飜覆異深淵。性命存亡只在天。何似老來成一夢。投簪歸去好山川。虛舟身世泛澄淵。早晩風波任彼天。何事夢中經此險。故山秋月滿前川。</text>
<title>疊前韻以嘲</title>,<text>萬事無心淡玉淵。須知人定亦勝天。若敎盡節方休退。白首何時臥一川。</text>
<title>次韻贈韓朝桂</title>,<text>無竆悲慕制三年。萬古通喪記禮編。人世流從惟薄俗。吾儒敦尙只前賢。萱堂寂寞哀何及。鶴髮強康養亦便。大道分明求不遠。願君廻策蚤來還。</text>
<title>重贈</title>,<text>孝爲百行源。親喪宜自盡。食稻衣錦且不安。飮酒喫肉何可忍。雖然國法本如此。君子以禮爲標準。三年然後免於父母懷。天理在人終不泯。不是儒者志於學。未能免俗吾所憫。旣往已矣來可及。吾言不妄須旣允。</text>
<title>余以陳謝使赴京。兪相公 泓 贈余以瓊琚。旣還。相公亦作西行。來索詩。謹次其韻錄呈。</title>,<text>如公先進豈吾儔。每近風儀讓一頭。萬里山河經北塞。千年文物見東周。應知弄筆雲烟動。何用臨歧涕淚流。病裏空慚木瓜報。只堪西望好廻輈。</text>
<title>朝天別章[松巖權好文]</title>,<text>春光如海滿長安。遠別寧爲少婦顔。國子先生凌萬里。朝臣送者動千官。井蛙如我空衰鬢。雲鳳惟公擧逸翰。蘆荻䕺中愁露宿。塵沙磧裏苦風餐。鴨江綠漲催橫棹。鶴野靑蕪乍卸鞍。九死欲酬王事盬。一生何恨客程難。楊州柳色風前碧。楓闕荃顔日下丹。朝禹塗山鳴劒佩。觀周文物盛衣冠。華夷誰道燕山隔。閶闔休言舜日殘。專對九闕攀玉輦。慰陳二火拜金鑾。想趨彤陛香烟細。曉闢明堂落月寒。夏雨征驂寧自怨。秋風歸鴈可相歡。莫憐鄕國春花落。休羨遼天暮鳥還。自古男兒四方志。何須寂寞老三韓。</text>
<title>朝天別章[鵝溪李山海]</title>,<text>人間璧水通河水。天上文星作使星。王事驅馳幾時了。公家離別向來輕。遼雲冷濕征裘重。關月平分故國明。無限鄕心何處苦。柳花時節滯秦京。</text>
<title>朝天別章[松塘兪泓]</title>,<text>斗南聲價世無儔。鄭履迢迢鳳沼頭。論事尋常存大體。誦詩三百聘宗周。風湌薊樹連天遠。雨過灤波抱野流。老覺離懷添一倍。不堪西日送行輈。</text>
<title>朝天別章[新菴李俊民]</title>,<text>光國在專對。王心從此寧。雪霏來自鎬。共倒酒千甁。</text>
<title>朝天別章[松磵黃應奎]</title>,<text>聞說聖皇帝。闢門達四聰。覆盆光遍照。陰谷日傍通。中朝悟市虎。外國拂讒蜂。一域臣民謝。吾王盡付公。</text>
<title>朝天別章[靑巖權東輔]</title>,<text>少時隨父亦朝天。屈指于今五十年。鶴野微茫烟塹列。鳳城迢遞海門連。昌黎大地千秋在。孤竹淸風萬古傳。聖代觀周歸去日。奚囊應富錦雲牋。專對公曾誦六經。使乎今日賀西行。孤燈旅夜思家夢。五漏趨朝戀土情。玉柱風輕臚響咽。金爐香動珮聲淸。欽承綸綍回車舝。東國千年享太平。</text>
<title>朝天別章[金偉]</title>,<text>吾君忠義世同諳。簡送周庭奉玉函。專對華音驚薊北。遠遊風采動江南。頭搶鳳闕香雲繞。袖惹爐烟瑞日涵。昭雪國羞今正急。暫時離恨不須談。</text>
<title>朝天別章[西坰柳根]</title>,<text>吾邦邈在海東邊。二百年來上畏天。使事有愆宜自列。人才不數簡時賢。遙知客路淸和節。獨過灤河大小川。努力功名及身健。會看霄漢著新鞭。</text>
<title>朝天別章[雲湖任蒙正]</title>,<text>紫微深處玉堂仙。道重詩書德業全。皋席一年臨璧水。靈槎萬里向雲天。行過浿渡初殘雪。路入楡關且蛻蟬。鶴去遼山空夜月。人亡燕市但寒烟。黃金臺想尊賢日。孤竹城知讓國年。觀樂旣追吳季札。問津應學漢張騫。君親百代羞方雪。侯伯千秋禮莫愆。北斗舊趨郞席下。西橋今負祖筵邊。春生京國頻相憶。病臥山城獨自憐。男子平生壯遊志。任敎歸夢繞幽燕。</text>
<title>朝天別章[慕堂洪履祥]</title>,<text>日邊槎影指長安。悵望雲泥不可攀。衣帶御香金殿曉。路經遼海暮春寒。觀周始愜男兒願。惜別休驚壯士顔。賸愧臨分無贈語。應須努力更加餐。陳謝之行揀最精。斗南淸譽動時英。皋比上座新師範。綠野開堂舊典刑。金樹晨 缺 仙仗肅。玉河秋水旅魂驚。靑綾猥伴同時直。堪笑如今尙竊榮。先生姓裴而頃以祭酒銜命。故二三及之。</text>
<title>朝天別章[準峯高從厚]</title>,<text>玉帛西馳禮益虔。漢庭專對正須賢。早知妙選傾朝望。莫把閒愁惱別筵。花雨霏微浿江路。柳絲低拂薊門烟。回天筆力神應助。更待恩綸下日邊。</text>
<title>朝天別章[鄭承忠]</title>,<text>筆下文章追李白。胷中氣力抗朱雲。誦詩三百知多少。陳謝明庭獨送君。</text>
<title>朝天別章[鷺渚李陽元]</title>,<text>解邑分源迥。天淵更挹淸。袖中藏霹靂。庫裏貯縱橫。博學推專對。懷咨卜遠行。便蕃紆聖眷。遴選協輿情。玉舘驚回祿。螺函缺下誠。負辜宸籲切。持節命毛輕。鶴野連遼碣。烟花繞鳳城。丹忱伸拜叩。白日荷光明。洞釋何須謝。包含不大聲。歸來應報喜。增秩耀諸卿。</text>
<title>朝天別章[艮齋李德弘]</title>,<text>國恥誰曾雪。緘誠幾赴京。激天今有聖。專謝幸逢卿。遼海春初綠。燕都花又明。蒙恩旋駕日。歌舞出長城。</text>
<title>朝天別章[李㝯]</title>,<text>送君今日客如雲。飮餞城西惜袂分。季子觀周知禮樂。富公專對聳聽聞。玉河舘燒宜謝帝。會典書成正値君。宗系百年今始改。歸來佇見策功勳。</text>
<title>朝天別章[息菴黃暹]</title>,<text>早托龍門喜未闌。白頭無恙舊心肝。吾州錢一知明府。國子鱣三表長官。壯志鵬摶圖萬里。孤蹤匏繫老三韓。螭庭謝盡陪臣罪。更達君王席不安。</text>
<title>朝天別章[金殷輝]</title>,<text>聖心方軫畏天憂。簡卜臣僚乃拔尤。專對應回千世慶。片言知洒一時羞。忘身不顧嬰身疾。爲國空懷去國愁。花柳鳳城春欲晩。不堪斜日獨憑樓。</text>
<title>朝天別章[李憙]</title>,<text>西郊春晩送行輈。矯矯爭稱第一流。丹悃無他思報國。素懷非但爲觀周。百年宗社冤猶在。七日秦庭哭未休。此去應添新雨露。秋風相待刮雙眸。</text>
