<title>擬古 十首</title>,<text>行行重行行。歸路阻且遐。長河拖素練。疊嶺浮靑螺。去家數千里。瓜期忽蹉跎。潛鱗失深潭。飛羽迷舊柯。百憂萃中腸。心緖如驚波。靑靑河畔草。猗儺春風枝。大堤樓上女。濯濯芙蓉姿。自言良家子。誤嫁輕薄兒。郞歸久不返。獨坐守空帷。織錦不成章。滿襟雙淚滋。冉冉孤生竹。生此雲山嶺。根緣巖石間。性耐風霜冷。挺挺抱貞操。虛老無人境。薄俗日溷濁。紅塵眯金井。不貴歲寒姿。共憐桃李影。獨立竟何裨。隱憂劇含梗。庭前有奇樹。翠葉何萎蕤。秋風吹嫋嫋。零露費華滋。西山衆鳥群。翩翩日來斯。孤鸞困側趐。不許棲一枝。榮悴自有時。蹭蹬將怨誰。今日良宴會。嘉賓滿高堂。綺肴映雕俎。綠酒盈金觴。左右燕趙妓。眉目婉淸揚。徐徐攘皓腕。操瑟理宮商。流年雙轉轂。倏忽兩鬢霜。相逢且爲樂。何用苦慨慷。金章滿朝貴。畢竟歸北邙。西北有高樓。玲瓏映雲漢。珠箔褰繡牖。金屛隱翠幔。美人居上頭。鸚鵡同作伴。手挽緋桃枝。瓠犀開笑粲。望之若神仙。愧我混塗炭。雲路仰冥冥。雙飛無健翰。人生不滿百。愁多歡趣少。局促利名場。何殊韁絆繳。髮素難再玄。顏皺不復皎。會須奠淸樽。親朋作羅鳥。可笑乾沒徒。蠅營錯昏曉。涉江採芙蓉。登山搴薜荔。幡幡影搖風。馥馥香惹袂。欲見所懷者。佇立雲之際。雲深人不來。側目將何逝。凜凜歲云暮。蟋蟀鳴中階。鳴聲一何悲。展轉勞我懷。愁容日枯槁。夙志良不諧。麋鹿必偶逐。飛禽亦雙偕。如何失所依。隻影守中閨。衾空夜寂寞。帳冷風凄凄。低頭淚盈眦。坐待白日西。明月何皎皎。皎皎尋幽人。幽人抱萬恨。惻惻坐達晨。風葉鳴高樹。星河粲層旻。縹緲天涯客。凄涼窓裏身。耿耿不成夢。欲往河無津。</text>
<title>漢都十詠 次徐達城韻</title>,<text>飛流瀉谷鏘鳴玉。路轉溪橋盤八百。招提深處敢堪居。世紛過眼石火裂。談禪一夜忘歸去。洗心學得三生語。金磬▣殘沈篆穗。門前俗駕尋無處。右藏義尋僧金風捲雨雲芽靜。玉桂婆娑散秋影。亭前騷客骨更淸。茶鐺小試龍團餠。俯瞰長江千丈徹。散我空中鬚與髮。臨流對月耿無眠。款乃聲殘不成曲。右濟川翫月有客有客今遠遊。臨別相酬靑玉甌。垂楊萬縷惹離恨。欲行不行且復休。離歌三疊激淸商。摻袖無言空斷腸。幾度相逢復相送。飛鴻叫斷天茫茫。右盤松送客雪花穿袖朔風響。短轡龍鍾壓寒掌。回頭蠶嶺已失靑。但見瑤臺倚千丈。日暮煙生屬林屋。細徑如蛇傍脩竹。寒梅璀璨解娛人。起寫新詩三歎息。右楊花踏雪南山積翠雲間高。縈山石磴跨如橋。東風邀我上層巘。酒開雙榼新葡萄。城中歌舞藏春塢。飛花散作千家雨。夕陽歸興醉滔滔。自把犀椎擊鼉鼓。右木覓賞花雨餘芳草鋪翠茵。滿郊春色迷行人。東門十里風日美。玉壺載酒尋晴春。心探野趣坐溪曲。高閣笙簫謾喧吸。銜杯一笑罄餘歡。天際斜陽半輪落。右箭郊尋芳春光淡沱隨處施。蘭舟輕蕩淸漣漪。桃花浪高翠綃舞。春風亂搖楊柳枝。呼叟撑艇江之頭。擧網斫鱠臨芳洲。歸來鐵笛拈一聲。驚起一雙波底鷗。右麻浦汎舟方塘鏡面淸徹底。菡萏花時風月洗。亭亭翠蓋擁紅粧。凌波步襪香生苧。禪榻鬢絲飄可數。一陣淸風入揮麈。隔簾荷葉戰繽紛。夜來吹作東牕雨。右興德賞蓮魚鱗隱約聯千家。燈開處處烘赬霞。光穿瓊樹紅蕩搖。幻出萬丈空中花。十二長街晴作晝。奇巧紛紛眩猿狖。共將歌鼓樂昇平。數盡樓中五夜漏。右鍾街觀燈箬笠蓑衣乘雨立。無數寒魚戲深碧。釣竿裊裊漾輕飆。須臾波上紅鱗躍。洗鼎烹作江頭羹。酒酣擊破琉璃甁。人生適意卽爲樂。世上軒冕眞虛名。右立石釣魚</text>
<title>田家詞 十二首</title>,<text>靑陽縱靶翔寥廓。塘水溶溶氷拍拍。和風吹柳萬條黃。彩杖驅牛啓見作。溫湯滋養紅蓼芽。雪後薺葉敷晴坡。四隣杯盤聚元夕。東山見月相經過。輪魄無心自來照。老叟年年占豐兆。右正月苜蓿逬地蔞蒿短。蟄戶欲開天氣暖。邑中高廩省春糶。萬口疏糲無處悹。今春來牟當及時。欲種無種耕無資。雲間朝日射芳甸。土鱗閃閃翻金犁。東君次第傳消息。阿槐花發黃金色。右二月杜宇哀吟新燕舞。百尺遊絲罥高樹。二十四番楝花風。一陣兩陣楡莢雨。風日美時農正忙。無人載酒尋春塢。里胥雜遝呼荒村。杏花菖葉今彌繁。村務紛紛人四出。萬指畚鍤如雲屯。右三月百花飛盡春事畢。天氣淸和鶯語滑。乳雉窟穴澤中蒲。野人活計山上蕨。眠蠶滿箔燒鷄心。十畝陰陰桑柘密。田龜半圻萍黏塊。往覘泉脈牽龍骨。蠶欲久晴農欲雨。主宰茫茫竟何寓。右四月節中南訛萬彙盛。楡柳村墟日初永。北里榴花映短籬。南隣稚竹蔭歸徑。平丘綠浪着暗黃。杵臼紛紛芳餌餠。鞦韆門巷過端午。苧葉飜飜散還聚。萬畝秧針翠撥雲。鳩婦喚雨聲正苦。右五月日輪當午萬珠融。鋤禾百畝愁老翁。田頭放歌田尾和。西耘已了復徂東。饁罷支甎臥草隴。陰陰樹榭多薰風。薰風吹作山頭雨。白浪粼粼不見土。歸來箬笠牛倒騎。蘆管一聲天欲暮。右六月積雨初收失炎暑。鳴蜩又作涼秋語。東籬碧玉割甘瓜。小甕淸香釀新黍。比隣樽酒通前蹊。醉歌嗚嗚爭扶携。旣辦農家一半事。洗盡鋤頭三寸泥。相逢不識山氣昏。露華欲上秋禾痕。右七月白露無聲悴芳草。園巷人人剝丹棗。社燕辭巢雁傳信。凄涼萬物秋容老。稻華䆉稏交靑黃。野色漸變彤雲光。槎頭銀鯽始振鬐。葦底紫蟹初輸芒。身閒有食食兼味。太平耋艾歌虞唐。右八月蕪菁嫩葉芋魁肥。霜重田家初受衣。黃雀翩翩啄晚地。農欲刈時天少暉。腰鎌扶轂上荒阪。東皐載稻西家歸。紫菊開花繞茆舍。歌鼓紛紛喧四野。一斗白酒一隻鷄。共向神林賽秋社。右九月良月就盈天地肅。萬稼登場高似屋。夜寒碓杵隱晴雷。香秔浮浮炊白玉。富者少稅豐囷倉。貧者輸租反不足。貧家富家愁與歡。只在區區一寸腸。黽勉餬口生理忙。又披雪絮粧衣裳。右十月日短南至星正昴。萬竅剛飆夜相攪。臘前瑞雪已三白。滲漉連旬滋宿麥。融融土榻榾柮溫。山下夕陽戲群翟。釜中煮豆軟如酥。寒林屋角煙光孤。驅牛登櫪莝菽荳。門外使者來索租。右十一月朔雲擁野陰凌兢。南山北山皆明氷。人寒聚隩縮如鱉。林深雪逕愁薪蒸。翁閱契券婦謀績。紙窓翳翳篝明燈。磔禽搏兔逢嘉臘。蜡祭壇中牲酒合。迎新却恐踵前途。仰訴句龍待休答。右十二月</text>
<title>怨春曲</title>,<text>夭桃半纈雨廉纖。吳姬睡罷褰珠簾。羅袖新裁翠雲薄。螺鬟掠削遙山尖。香閨十載閒不出。無限憂懷托瑤瑟。夢斷江堧音信少。春風吹度關山月。獺髓初調白玉顋。無言恐被花相猜。一雙黃鳥忽飛來。和我絃上聲聲哀。</text>
<title>春曉曲</title>,<text>輕風破曉香雨膩。新綠藏春紅欲死。城東玉漏駭夢魂。枕上寫得相思字。相思未試雙玉環。江南淸怨屬哀彈。蘭燈黯黯紗牕素。獨伴金籠鸚鵡寒。起來無語嚬雙蛾。靑銅羞照舊容華。惱被春愁寫無處。下階自折櫻桃花。</text>
<title>艶陽詞</title>,<text>南村北村雨如麻。東風連夜催杏花。朝來雪片半空斜。枝上扶疏地上多。長安公子惜春華。碧牕如霧鳴箏琶。玉釵半側烏雲丫。鸕鶿酌溢黃金蛇。</text>
<title>待君至</title>,<text>金鷄啁哳天欲明。雲母帳開龜甲屛。靑雲滿梳㔩葉亂。嬌顏半帶臙脂赬。菱鏡藏鸞塵不起。二十五絃鳴玉指。忽聞柳陌馬頻嘶。開簾坐待郞君至。殷勤萬事說前約。蝴蝶多情穿繡幕。東風香蘸紫霞觴。花陣酣紅春脈脈。</text>
<title>蝴蝶舞</title>,<text>蝴蝶舞。東家西家春已暮。花開萬樹蝴蝶來。花落滿地蝴蝶去。花飛蝶駭俱無情。似我離別歸無處。春風花蝶來有時。鏡中顏色難再好。</text>
<title>無功畫鍾馗 丙戌年作</title>,<text>妙年畫格似汝少。精機不漏秋毫小。短髮蒙鬆如飛蓬。藍衫垂肩半纏繞。駝躬擔負七寶盤。珊瑚玉樹交斑斕。意欲使我辟貧鬼。長金積玉常等閒。汝筆已倣吳道子。我眼亦作黃金看。只恐奇姿驚晝寢。携我去入終南山。</text>
<title>陪太夫人坐伯氏花階</title>,<text>落日下西崖。山氣日夕佳。啼鳥滿樹杪。落花紅無涯。汲水灌蕉根。列席敷重階。孤松暗墻曲。殘月隱半釵。露華冷侵坐。坐有靑衣娃。調琴唱數腔。淸切心所諧。不知夜已深。鍾鼓鳴東街。優遊送歲月。萬慮無嬰懷。萱堂日戲綵。常棣固根荄。一室具天倫。此樂願不乖。</text>
<title>沙堤。冒雨口號。</title>,<text>匹馬長堤柳色新。飛花如雨撲行人。誰知一箇披蓑客。吟罷城中萬象春。</text>
<title>登冠岳山。到靈珠菴。</title>,<text>輕風吹我如飛蓬。扶藜上到靈珠峯。削壁千丈倚雲漢。下臨無地迷空濛。攀援寸步髮欲豎。身世付與虛無中。初從巖竅上上頭。孤菴絶▣掛浮空。窓開金碧爛明絢。中有石像維摩容。咫尺星辰近可摘。斜陽欲沒三竿紅。群山培塿眼底小。西湖北海遙相通。層雲過雨半山脊。此處但覺來淸風。東方巨嶽大無外。却與太華當爭雄。生平壯遊在此擧。始信人世如螘封。若爲擺去塵士累。手拾瑤草棲雲松。</text>
<title>玫瑰</title>,<text>一朶玫瑰樹。人傳是海棠。露華輕洗粉。風骨細通香。始訝紅羅翦。終成錦繖張。憐渠矜絶艶。開近讀書床。</text>
<title>草書歌</title>,<text>吾兄筆法神復神。字如右軍逼天眞。世上何人肯爭鋒。秋蛇春蚓空紛綸。剡藤皎皎新如霜。端溪彩石金蛇光。墨雲含雨忽揮灑。翔鸞舞鳳爭頡頏。銀鉤鐵劃亂縱橫。逸跡不數張伯英。觀者咸求靑李帖。門戶須將鐵作闑。我今相隨慕眞跡。不棄家鷄隨野鶩。</text>
<title>蠶婦歎</title>,<text>桑葉尖新綠初美。晴窓少婦掃玄蟻。蝡蝡初生若有亡。倏忽三眠已成就。夜來食葉風雨聲。千箔萬箔更縱橫。苦心作繭繭愈大。黃白奪目光熒熒。牀頭終日鳴繅車。曙星出沒盆中波。織得成衣雲錦新。一朝捲却輸他人。豪兒不知此間苦。共將羅綺誇諸身。不獨蠶家有此事。世間萬事亦如此。弱者多爲強所食。小者亦爲大所使。</text>
<title>北牕</title>,<text>北牕吟罷雪堂詩。枕穩淸風睡足時。日晚小庭無箇事。手携瓜蔓上枯枝。</text>
<title>題如晦畫二絶</title>,<text>船頭靑厓高。船後樹扶疏。有客浮中流。天地同蘧廬。楊柳緣萬絲。東風吹復吹。漁翁捩拖去。驚浪晴參差。</text>
<title>詠盆蓮</title>,<text>霏霏雨脚晚猶斜。美景須將好句誇。觸鼻忽聞香氣過。隔簾風擺老荷花。</text>
<title>拔英試恩榮宴</title>,<text>黃門飛鞚下瑤宮。宴錫恩榮睿眷隆。龍虎群英分左右。羅紈晴彩映西東。十分瀲灎樽罍列。萬指鏗訇鼓吹雄。日暮長門扶醉出。宣花醉面一時紅。</text>
<title>坡山村莊與老叟話</title>,<text>寄語田園叟。投間羡爾曹。養鷄烹具饌。獲稻釀成醪。山果紅將墮。畦蔬翠可挑。農談不知倦。晴月近窓高。</text>
<title>伯氏拜刑曹判書。以詩賀之。</title>,<text>日暮宣麻下紫庭。尙書六部領權衡。洗冤澤物春如海。錯節盤根刃發硎。聽訟必須還息訟。期刑終是自無刑。欲知戲彩堂中慶。一笑平反意欲平。</text>
<title>置酒邀子猷</title>,<text>屋頭煙斂射晨曦。牕裏爐存酒溢巵。笑殺山陰風雪裏。謫仙何處換金龜。</text>
<title>醴酒</title>,<text>穆生徒嗜蔗爲漿。辜負春風琥珀光。徐邈豈逢阿瞞怒。知章不換謫仙狂。蕭條難使愁城破。淡泊終敎異味涼。獨有相如曾病渴。一杯聊復潤枯腸。</text>
<title>木綿詞</title>,<text>江南木緜色逾白。晴雪紛紛鋪簟席。小機搖作鴉櫓聲。軟弧彈罷秋雲薄。東隣有婦坐夜闌。風回粉絮縈烏鬟。織成新布機杼促。札札輕梭玉指寒。半擬新袴與小兒。半作寒衣托邊郵。心酸意苦眠不得。孤燈閃閃明羅幃。</text>
<title>寄遠曲</title>,<text>小罏隱約磨靑銅。獸炭熾火通霄紅。美人含愁坐不寐。纖纖玉手慵裁縫。玉尺交橫翦刀響。燈火半結搖房櫳。就成新衣將遠寄。良人萬里交河戍。衣上千絲復萬絲。誰知一一和淸淚。</text>
<title>題一菴詩卷 三首○丁亥年作</title>,<text>金銀蘭若倚雲蘿。絶學高僧眼碧波。講罷楞嚴還入定。落花飛處鳥聲多。蜀魄聲中午夢闌。東風先我到山間。出門記得新春事。澗草巖花一樣閒。人間膏火苦茫茫。身在煙霞紫翠岡。業白自然除熱惱。傍階偏愛竹陰凜。</text>
<title>官軍東征</title>,<text>豺狼據深穴。盜弄潢池兵。一朝恣呑噬。殺人更縱橫。朔方諸節度。不得保厥城。帳下皆敵國。未脫虎喙獰。安知螻蟻細。竟作橫海鯨。聞道李希烈。尙拘顏眞卿。天威赫斯怒。廟議肝膽傾。嗟彼蠢不率。群后方徂征。軍容三十萬。洶若春雷轟。奇才竟脫穎。咸請終軍纓。泰山壓鳥卵。破竹勢已成。唐家如日月。會見淮西平。小儒本迂闊。只知蠹六經。身未出大漠。勒告燕然銘。作此聖德詩。輸我一寸誠。</text>
<title>聞賊據險。官軍不進。作詩寓意。</title>,<text>劍閣高嵯峨。已保蠶叢家。函關重百二。自作秦山河。吾聞三嶺亦天險。寸步屈曲千褒斜。安知所守化爲蛇。敎人吮血磨其牙。魯連飛書計未成。蒯生辯舌徒遭烹。六月棲棲動師旅。貔貅十萬凌崢嶸。咸京暑雨謾彷徨。三軍仰食無敖倉。官軍退作鱉首縮。驕虜跋扈多鴟張。李愬兼程不入蔡。淮人尙怕吳元濟。淝水相持竟何益。來往恐墮哨鵳計。統軍良將自古難。寬以濟猛猛濟寬。營中安得小范韓。盜賊聞之心膽寒。</text>
<title>喜聞柳于後屬司僕</title>,<text>柳子堂堂百夫特。文經武緯並絶倫。胸蟠錦繡文五彩。力引龍淵弓百鈞。與人常誇走挾輈。欲拔蝥弧先三軍。一朝跪獻五餌策。君王呼來賜顏色。聲名籍籍羽林衛。或隨將相參帷幄。爲王前驅駿奔走。指揮士卒如風雨。受命時時草神檄。萬人傳送頭風愈。假息鼎魚不日破。君先把筆題銅柱。</text>
<title>遣悶 五首</title>,<text>唐虞旣云邈。大雅日榛塞。左學火熾薪。正道龜食墨。擧國奔洪波。香燈事金狄。顚倒眩小兒。罄室施金帛。欲望來生果。何異求鴞炙。桑門尙可依。願脫我六鑿。農夫勤稼穡。我先享其利。市肆勞百工。我先用其器。武夫守關塞。以我保田里。只將三寸舌。琱鎪弄文字。朝上白玉堂。暮退西山址。淸風大廈間。飽食日無事。白日耀六合。浮雲玷大空。王師直而壯。桓桓萬羆熊。蚍蜉蛵欲撼樹。中夜交矢鋒。將軍坐唾掌。號令如雷風。似聞驕虜輩。羅拜郭令公。將招元次山。磨崖頌神功。西隣有人哭。夫婦相永訣。東里有人哭。母子哭離別。男兒志四方。征役非所恤。哀此婦人輩。何以守空室。努力往成功。王事不可忽。臨風送行塵。禽鳥亦嗚咽。發我長安倉。往濟王軍命。四郊日囂囂。驅車上雲磴。高者凌嶇峯。下者陷泥濘。牛苦脫四蹄。人得河魚夕病。寸寸向前去。欲行還蹭蹬。安得木作牛。歷盡崔嵬徑。</text>
<title>呈永川君</title>,<text>一生時習在三餘。黃紙功名蓋闕如。願作淮王門下客。日揮鴻寶篋中書。</text>
<title>夢感</title>,<text>蓼莪恩虧竟何怙。再仕無心樂三釜。寂寥斧屋蒼山根。三載茅廬窮獨住。拋書假寐魂始交。噩耶懼耶擾胸腑。慈顏知我痛終天。倏忽夢中猶暫遇。兒行據膝窓前歸。風吹兒袖萊衣舞。盤嬉笑語不須臾。縹渺悠揚覓無路。月色滿牕夜未央。擁衾無言淚如雨。此身空虛夢中夢。何苦蘄生在塵土。莊周蝴蝶齊是非。若遇大覺猶朝暮。</text>
<title>正月二十日。雨雪交作。庚寅年作</title>,<text>新正望後六。天噫若哇嗌。頑雲壓層巒。萬竅還無跡。微雨乍乘曉。雪花竟飜夕。沖霄舞萬鶴。到地還失白。山容濕初重。樹木森似擲。鷄犬鬧空中。相尋在咫尺。坐想洛水涯。氷澌流欲釋。融融土上氣。汨汨泉動脈。傳聞老農說。猶可種春麥。居漸脫重裘。行將披襏襫。萬物各含姿。端倪暖始闢。野翟欣飮啄。五彩扇群翮。角角竟棲樹。恍如鷄在柵。稚子掘蒿薺。傾筐陟原陌。盤蔬新冬春。尖萌半生碧。念彼寸草輝。共荷新春澤。遘此雨露濡。我懷增牀惕。往事已茫茫。涕淚和雨滴。</text>
<title>夜坐</title>,<text>牕外蕭蕭雨點疏。不眠孤客意何如。家貧屢鑿匡衡壁。鵩集偏驚賈傅居。兩袂尙餘慈母線。一燈相對古人書。此身底處將妥穩。只有衡門絶毀譽。</text>
<title>雙鳥詩。送如晦，無功往衿州讀書。</title>,<text>有鳥有鳥西山岡。一朝破卯雙翺翔。紺牙碧觜利鋒鋩。四翮璀璨雕文章。飛棲喙菢異尋常。肯向田間謀稻梁。勢將磨戛凌蒼蒼。側目下視紫電光。狡兔據窟思深藏。衆鳥欲避槍楡枋。身經寒暖劫春陽。羽毛零落半摧傷。人間矰弋多機張。如今同公水雲鄕。坐待金風激淸商。黃沙白草帶嚴霜。雙飛雙語雙低昂。上與鵬背相頡頏。雄姿逸氣邈難當。塵埃野馬空茫茫。上下九天復八荒。絳宮貝闕朝玉皇。耳眩鈞樂舞趨蹌。御進瑞圖歌吉祥。卷阿一首比鳳凰。</text>
<title>二月十日雨</title>,<text>此生心事老猶癡。憔悴東窓睡起遲。天晚薄雲披素帽。夜深飛雨散銀絲。文君愁對相如壁。驥子新編杜甫詩。洛水行船通古道。春來一室免啼飢。</text>
<title>登珍巖遠眺。是日漕穀送家。</title>,<text>陟彼珍巖高。俯慄千丈坎。蒼厓險龍門。如遭禹刃鏨。洪河新圻氷。雲水渺黤黮。潮來駕銀室。神怪增悽慘。潮退拖素霓。萬頃復平澹。景物漭四圍。來擾愁人膽。哀鴻窣絳霄。彩鴨戲枯菼。松護訓狐窠。幽仄如鬼窞。躑躅絡巖㟼。春風捲紫毯。坐久歌離騷。臨風長顑頷。芙蓉謇朝採。宿莽欣夕攬。我生不遭辰。辜負兩髦髧。咄咄陋巷中。有時羹不糝。劉毅困布衣。所要石與擔。王氏萬金溝。分外非我敢。微風送歸帆。鞺鞈櫓相撼。癡童顏漸和。室婦夢應感。從此剔馬蹄。東西窮勝覽。</text>
<title>嘲介子推</title>,<text>二月二十五。寒食一百五。如何介子推。尙含千載怒。晉室昔中興。重耳亦賢主。在外十九年。臣隣共攀附。先軫上大夫。趙衰中軍輔。舅犯從此辭。投璧誓河滸。斬裾罪莫大。寺披遭恩乳。忘勞雖少恩。君節亦良苦。臣之事國君。如子事厥父。有勞不爲功。無罪任天數。不見屠羊說。反肆甘貧寠。富貴天上雲。功名路中土。汲汲必受報。瑣細同商賈。君人深引過。枯死汝何補。雖封綿上田。義不享晉酤。壯氣凜不磨。洸洸奮厥武。盜弄豐隆旗。潛發飛廉弩。暗轉阿香車。竊揮列缺斧。崩騰喧四方。飄忽承天宇。軒軒出谷風。黯黯映山雨。草木隨簸揚。山川困呑吐。上帝仁不問。天官矇不睹。生爲晉名臣。羈靮心靡盬。死作厲鬼祟。傳笑萬萬古。後人亦何辜。歲歲遭此蠱。長安嚴火令。萬室冷晨釜。纍纍北邙間。香火絶煙縷。我亦備蘋藻。晨興將陟怙。出門無所之。乾坤互聾瞽。作詩嘲此神。聊以書其粗。</text>
<title>猛虎行</title>,<text>北里有老姑。自言六十七。一男復一婦。有孫常據膝。男歸上父塚。母婦同一室。西山有猛虎。眼光百步溢。咆哮傍籬外。倏爾捲蓬蓽。姑睡忽遭噬。婦起驚索銍。濛然不自知。恩愛忽相失。山頭無月輝。長夜黑如漆。平明隣里集。相顧服先慄。群行尋厥蹤。遠陟雲山窟。婦歸傍路啼。林風亦悽凓。頸血逬殷紅。林藪更蒙密。酸然裹遺骨。咄咄人生畢。初日寒無光。禽鳥總啾喞。我時深閉戶。稍稍杖藜出。共道鎭山焦。城隍所呵叱。湯仁方祝網。惡物或狘獝。有訴天不聞。有衷神不血。嗟哉竟何爲。茫茫理難詰。</text>
<title>登杜鵑峯</title>,<text>杜鵑峯頭歸路低。杜鵑花發杜鵑啼。花開鳥咽兩相得。東風邀我尋春色。紅英滿樹爛迷眼。彷彿彩霓連霄漢。我昔嘗奉大夫人。花時扶杖窮嶙峋。當年行樂邈難及。逢春不覺雙袖濕。春無可樂還可憂。不如不上玆山頭。</text>
<title>接菓</title>,<text>天工奪得妙錙銖。造物誰分我與吾。若有糠粃陶鑄者。仲尼猶可授凡夫。</text>
<title>題無功鷺絲圖</title>,<text>江邊舂鋤雪色淨。菰蒲葉折秋光冷。戲渚聯拳睡正酣。棲煙照水絲飄頂。我愛丰標脫塵跡。堂上江湖近咫尺。嗟爾俗客勿相猜。却恐雙飛入遙碧。</text>
<title>過壼郊</title>,<text>兩野緜緜春草碧。長垣隱隱繚山脊。御廏新駒多此出。變化權奇同冀北。龍鬃鳳臆千萬品。五花繽紛爛雲錦。或攢霜蹄苑外騰。或聚竹耳澗傍飮。松都歸客雲天暮。款段蒼黃不如步。安得借與一匹騎。追風歷過靑郊路。</text>
<title>次洛山寺樓上韻</title>,<text>招提孤絶架層峯。萬石崎嶇小徑通。風動金鐺僧寂寂。月侵琪樹影重重。千尋老壑臨無地。一縷香煙欲上空。飽飯黃昏欹枕臥。寶甁臺下數聲鍾。</text>
<title>華藏寺</title>,<text>傑構崢嶸見未曾。雲開金碧麗觚稜。貝經函裏飜千偈。雁塔庭前矗數層。山鳥慣迎方外客。天花飛灑定中僧。磨甎成鏡吾何敢。願借風臺一枕肱。</text>
<title>遮日巖</title>,<text>萬松護巖㟼。蒼翠濃欲滴。呀然洞門開。有石穩如席。溪流沿且洄。駃若強弩射。粲粲垂氷簾。沖沖叩凝碧。開京昔全盛。遊人多此適。當時鋪帳幕。石凹空有跡。愛此靑山厓。愧我紅塵役。却羡潭中魚。空遊自怡懌。</text>
<title>次靈通寺西樓韻</title>,<text>薝葍香消綠滿林。春寒佛殿半晴陰。千章樹老金沙淨。萬疊峯回碧洞深。啼鳥落花南北路。浮雲流水去來今。登臨愛此西樓僻。愧我生涯困陸沈。</text>
<title>鄕曲卽事</title>,<text>旱氣忡忡遍四方。稻畦龜坼已無秧。飢童往伺山櫻黑。嬾婦來看小麥黃。晝避蟲蛇移竹簟。夜嫌豺虎閉茅堂。箇中無處逃形役。安得虛無廣漠鄕。</text>
<title>西瓜</title>,<text>西山雨過一犁渥。籬外嘉瓜秋濯濯。結子團團委深畦。大小附蔓如瓔珞。拔出腰間金佩刀。剞破盤中靑玉殼。紛紜范老玉斗碎。濩落魏王大瓠坼。口含爽氣咀雲腴。齒冷甘香噀霜雹。身淸頓敎五肺涼。興逸不覺三洲邈。何年擺却軟紅塵。布衣往學靑門樂。</text>
<title>南池蓮</title>,<text>六月南塘風日美。藕花開時淨如洗。萬柄亭亭翠傾蓋。繁英灼灼紅初膩。凌波仙襪步群仙。浥露淸香聞十里。西山倦客日往來。時時映馬垂楊裏。非將穠艶比西施。最愛淸標似君子。舂陵千載無極翁。我欲希之希則是。</text>
<title>立秋</title>,<text>大火西流三伏餘。梧桐一葉秋風初。鳴蟬抱樹翠綃薄。槐花香地黃金疏。砌冷莎鷄促紡績。夜涼白露迎郊墟。一年光景已過半。三農事業今何如。勞心算甕何太愚。不如點檢床頭書。</text>
<title>嘗新稻</title>,<text>七月新秋天未霜。早秔已變彤雲黃。銍艾寸寸日夜望。不待萬秉登圃場。落杵紛紛雲子白。翻匙粒粒雕胡香。老農來贈意甚厚。我今喜與兒曹嘗。舊穀旣謝新穀登。節序駸駸近練祥。子路負米不復得。見物日日思萱堂。</text>
<title>內出山水圖 二首</title>,<text>靑山白雲江上雲嵐深復深。前山後山何沈沈。靑山如龍入雲遠。白雲缺處攢靑岑。扶桑曉氣湧薈蔚。峯巒不動雲無心。高松危檜露蒼骨。小橋茅店依煙林。誰將畫筆奪天造。鄣子半浸江湖陰。耶溪雲門是何許。翠壁千重無路尋。寒江風雪凍雲茫茫遮遠嶺。風雪一江天地暝。蒼松翠竹護巖㟼。折葦枯蘆圍舴艋。江頭籬落十數家。幽人不出荊扉靜。稚兒手中三尺箒。掃盡門前晴後逕。筆端意度入神妙。披圖宛對瑤花境。詠罷山陰招隱詩。淸氣已壓雙肩冷。</text>
<title>兔山桑谷別墅 二首</title>,<text>巖岫千重翠。茅茨屋數椽。靑靑門外柳。靄靄谷中煙。赤黍藏村暗。黃瓜上樹懸。兒童候簷隙。相對似欣然。此里名桑谷。風塵隔奧區。緬懷吾祖意。欲脫利名途。蠶績偏宜俗。畋漁可養軀。當時祝學士。爲寫輞川圖。</text>
<title>登土嶺</title>,<text>仰見蒼蒼尺五天。攀緣直上最高巓。僕夫木末身將隱。人世雲中骨欲仙。蓬島風煙飛鳥外。松都宮闕夕陽邊。直將眼界窮塵界。望盡三千到大千。</text>
<title>知足庵</title>,<text>天開蒼玉峽。蘭若架層巓。錦鄣山千疊。銀濤海一邊。庭餘猿盜栗。巖湧虎跑泉。願擺紅塵累。來參一味禪。</text>
<title>大興洞</title>,<text>馳下山千仞。巉巉巖岫峻。披榛覓歸路。逢僧頻問訊。徑草高齊肩。松杉儼成陣。石鉤身上衣。樹罥頭兩鬢。蒲萄水晶冷。蔓桃醍醐潤。紫栗無人拾。風崖恣蹂躪。兒童挽遠條。快若獮猴迅。山深怕虎狼。生死向前進。陰磴已昏黑。陸原相戒愼。寥落大興寺。吾行纔一瞬。</text>
<title>自大興至觀音窟</title>,<text>靈風捲大壑。夕嶠飛輕嵐。鳥道一千里。遊子極幽探。淸陰羃左右。松櫟雜楓枏。佳禽相叫應。毛羽翠毿毿。緣崖向北去。翠壁深如龕。水淸石鑿鑿。怒瀑投晴潭。生涯了一電。放浪吾所甘。時逢最佳處。嘯傲坐相談。山僧道無染。俗子心懷慙。徘徊日已暮。欲往忘東南。</text>
<title>觀音窟</title>,<text>尋山偶出白雲層。寺古年深幾廢興。落葉荒階初客到。盤渦流水更秋澄。韓山作記輝璇宇。大士無言對玉燈。世事浮雲何足問。竹牕時復訪殘僧。</text>
<title>雲居寺</title>,<text>山圍四面翠崢嶸。雲樹中間一路平。梵宇忽開金狄座。篆爐相對碧煙橫。龍拖驟雨歸林麓。僧坐虛堂誦佛經。俗客不眠參白足。始知身世貴無生。</text>
<title>吉祥寺</title>,<text>九龍山色鬱蒼蒼。苔徑東尋大吉祥。澗水赴塘淸可漱。園梨結子軟堪嘗。畏人幽鳥投前谷。補衲殘僧坐上方。白馬馱經曾盛昔。可憐精舍久無香。</text>
<title>豐壤宮</title>,<text>松柏蒼蒼繞古宮。金鋪半剝玉樓空。龍渠日暖魚飜沫。靈囿泥深鹿印蹤。遊豫已曾聞夏諺。艱難況復見豳風。老農不墾門前道。深望鑾輿幸此中。</text>
<title>漢江。留別無功。冬往沃川遊仍南郡作</title>,<text>二十何須歎不逢。君才秋水淬霜鋒。王宗本是輕癡叔。阮籍惟知愛仲容。江上黃流同一酌。嶺南靑嶂暗千重。明年戰藝應高捷。正見雲▣起蟄龍。</text>
<title>題佐贊驛</title>,<text>度嶺歸來兩地分。郵亭蕭灑枕山垠。倚筇老叟當溪立。種麥鳴鴉隔隴聞。秋色凄涼風脫葉。暮天空闊雁連雲。蹇驢今日投何處。側目西峯看夕曛。</text>
<title>踰皮盤嶺</title>,<text>疏鑿何時役五丁。層巒無數劍峯靑。盤空路入東西嶺。仰面人探上下星。樹繞野村平似薺。雷鳴山腹細如嬰。若爲借得靈風便。鵬背逍遙出北溟。</text>
<title>沃川別墅 三首</title>,<text>路入碧山崖。蕭然四五家。洞門深似犴。屋角縮如蝸。日月東西異。峯蠻左右多。南方卑濕地。誰記賈長沙。二十二年間。吾今又獨還。榮華前日盛。怊悵此生艱。所見皆新輩。誰人識舊顏。籬邊三尺樹。尙記昔時攀。去戊辰年。陪先君到此。地僻人來少。山深早閉門。採蔘調素味。舂黍備晨飧。井遠僮愁汲。柴長榻就溫。嬴牛齕豆殼。常向夜深聞。</text>
<title>壁蝨</title>,<text>皇天賦萬物。無物不爲用。烏頭補藥餌。微鼠甲三統。嗟爾幺麼質。一生九十種。當晝竄壁隙。乘宵集衣縫。追尋忽無蹤。去來何放縱。以余病飢骨。難堪衆口共。幸不爲人愛。胡乃搆禍重。自古讒舌囂。達人所惴恐。</text>
<title>宿楡城民家</title>,<text>川回迷去路。野闊少人行。茅店尋煙入。荊扉對月扃。旅懷愁夜永。鄕夢怯鷄鳴。早起調晨飯。殘燈照短檠。</text>
<title>灌燭寺</title>,<text>路傍有古刹。超超跨雄岡。庭中丈六身。嵬峨聳圓蒼。昔有好事者。搆此百尺長。恒河億萬界。變化誰能量。灌以施慧露。燭以明毫光。沙梯事怳惚。後人安足詳。當時樓全盛。金碧多輝煌。至今就埋沒。惟有談經堂。居僧迓遊客。一笑開竹房。凄涼石案上。誰爇栴檀香。</text>
<title>渡白江</title>,<text>雲捲浮山紫翠堆。長江風靜碧於苔。千年王氣都消盡。匹馬騷人獨往來。芳草暗遮迎月榭。白鷗飛上釣龍臺。當時不用成忠計。未必蝦蟇作禍胎。</text>
<title>鴻山縣。遇伯氏夜話。縣宰柳君亦余兄弟舊交。</title>,<text>目下瑤岑影半沈。荒城迢遞起層陰。山圍古邑橫平野。竹掩孤亭作茂林。兄弟對床風雨急。故人論話酒杯深。相逢一夜渾無寐。背壁燈花照兩心。</text>
<title>憩舒川文照卿別墅</title>,<text>鄕曲閭閻密。炊煙滿野坰。靜憐池水白。高愛竹林靑。舴艋常通海。魚蝦剩出汀。君恩如報了。終此保餘齡。</text>
<title>還到連山鄕。陪伯氏步溪。</title>,<text>南溪通北澗。扶杖究泉源。水滑苔生髮。沙暄芥有孫。飯床登美鯽。酒甕泛蘭蓀。誰念吾鄕曲。千峯獨閉門。</text>
<title>還到沃川莊</title>,<text>路險愁侵夜。山深喜近隣。籠燈明照屋。門狗吠迎人。煖酒先調胃。看書就拂塵。土床隨意足。身世自安貧。</text>
<title>窮村詞</title>,<text>玄雲承空朔風怒。彩鴷喙喙溪邊樹。山下茅廬小縮蝸。三男兩老同家住。一男荷斧撏薪蒸。一男跡兔踰丘陵。最少一男啼索飯。姑坐補襪翁陶繩。土榻微溫煙火足。瓦釜瀜瀜泣豆粥。牛鳴齕萁鷄在榤。人物凶年生理拙。兒牽翁衣翁撫頂。出門同看滿山雪。</text>
<title>送春</title>,<text>汩沒紅塵萬事違。回頭三十二年非。西園風雨夜來急。桃李無言春自歸。</text>
<title>陪伯氏往豐德敬天寺東岡。斲沈香石。</title>,<text>尤物足移人。厥害劇肬腫。黃金與白璧。奇詭鬪千種。若有篤好者。其來不待踵。如何此頑質。價亦連城重。開京南十里。平郊圍短壟。巉巖跨半腹。屓贔前後擁。何時始剖璞。花園眞作俑。後人不憚險。爭慕五丁勇。倘得數寸塊。百裹恐不鞏。名爲天下最。聞者皆神竦。到令已盡取。崖顚沙石壅。藤蘿暗當蹊。楡櫟蔚成拱。衆夫齊把斧。終日椎嵌䂬。堅坐不知勞。斜陽帶荒塚。</text>
<title>玄化寺</title>,<text>萬古不滅靈鷲山。或盛或衰玄化寺。前朝宮闕半僧家。千甍萬廡峯巒裏。顯王不獨崇釋敎。孝思烝烝永不已。當時事業掃無蹤。惟有豐碑橫峛崺。周佇文辭蔡公筆。御書篆額龍蛇起。我生好古欲傳眞。包氈爭打日中字。馬銜樹下靑草嘶。人在綠林深處睡。石間飛泉冷如氷。至今居僧稱御水。乘興徘徊不知返。寒鴉閃閃催歸轡。</text>
<title>玄處士林亭 遊金剛山作</title>,<text>朝飯靑松里。來登綠樹亭。遙程逢客問。詩句約僧評。邂逅玄居士。慇懃白酒觥。生平不解飮。到此爲君傾。</text>
<title>過通溝縣</title>,<text>金城東屬邑。蕭灑古通溝。溪水浮紅葉。嵐光捲素秋。桑麻開細徑。煙花接平疇。身入朱明洞。將歸又少留。</text>
<title>宿外兜率院</title>,<text>落日投精舍。塵心物外閒。牕虛僧結衲。樓迥客憑欄。翠柏風前舞。靑山雨後班。雲林多逸興。隨處可盤桓。</text>
<title>長安寺</title>,<text>煙霞深鎖洞中天。說利浮圖萬劫傳。松檜仰遮山上日。竹箇流引石澗泉。轉輪藏動開深殿。無盡燈明照大千。梵唄聲殘群動息。坐看凍月陟層巓。</text>
<title>彌羅菴</title>,<text>古刹何年搆。重營肇自今。談空僧坐穩。扶杖客來尋。稚竹藏斜徑。啼禽近茂林。身閒機事少。從此道緣深。</text>
<title>安養菴</title>,<text>架壑開禪室。鐫巖作佛龕。階蓮團似蓋。潭水蔚如藍。塵世心無累。雲林性所甘。芒鞋與竹杖。無處不幽探。</text>
<title>雲住庵</title>,<text>一間雲住室。寂寞少居僧。高樹移靑鼠。空階蔓紫藤。棧梯緣壁險。鐵鎖躡雲升。回首望來徑。蒼蒼山萬層。</text>
<title>大松蘿菴</title>,<text>松蘿眞寶地。金碧耀朝暾。小井飛泉冷。陰厓宿霧昏。堂閒僧入定。榻靜佛無言。露電光陰裏。悠悠何足論。</text>
<title>小松蘿庵</title>,<text>庵在東西地。相連咫尺間。洗心參佛祖。稽首爇栴檀。谷鳥隨金磬。斜陽映赤爛。高臺平可望。回首渺塵寰。</text>
<title>表訓寺</title>,<text>涉水登山入道場。金剛臺迥樹蒼蒼。仰尋碣石知千載。欲酌巖泉洗五臟。松籟撼軒宜急雨。月光鋪砌訝晨霜。最憐方丈維摩室。碧縷香煙繞上房。</text>
<title>正陽寺</title>,<text>正陽寺在雲山中。地爽可蕩煩心胸。浮雲捲盡空復空。仰見突兀千萬峯。陰霾累日常濛濛。一朝解駁眞奇逢。居僧相笑開房櫳。勝地一許容塵蹤。懶翁去後留石鍾。碧色設利難磨礱。無限世人趨下風。拜手稽首讚大雄。</text>
<title>普德窟</title>,<text>信脚秋山路。層梯駕石縫。黃金開淨界。白玉有慈容。畫砌憑銅柱。朱欄鎖鐵籠。登臨先股慄。身世寓虛空。</text>
<title>獅子菴</title>,<text>路轉幽林杪。蕭然一小庵。雲開獅子石。瀑吼火龍潭。檜密晴逾嫩。泉淸酌更甘。遊山如啖蔗。忘却利名饞。</text>
<title>佛地菴</title>,<text>放光臺峻絶。甘露井汍瀾。倦客尋精舍。居僧對碧山。峯高星月近。洞靜水雲寒。促膝聞談寂。燈殘夜向闌。</text>
<title>妙吉祥庵</title>,<text>靄靄四山冥。參差列畫屛。禪居眞寂寂。心地自惺惺。路映丹楓樹。松飜白鶴翎。袈裟僧出揖。相對雙眼靑。</text>
<title>日出行</title>,<text>浮雲捲盡秋天闊。北方沆瀣光似雪。飛廉不起海若藏。滄溟萬里琉璃闊。夜闌彷彿聞天鷄。曙色霞光互明滅。忽見紅輪浴輕浪。羲和擁出扶桑日。金鷄超騰翥碧空。乾坤南北晴暉發。我來此日寄僧家。得飽奇觀爲人說。朝看溟渤暮崑崙。回首不禁夸父渴。</text>
<title>登佛頂臺</title>,<text>佛頂庵頭億丈臺。雨餘扶杖踏蒼苔。半天靑靄千巖暮。百道垂虹萬壑雷。仰對西峯森似戟。俯臨東海小於杯。奇觀滿眼忘歸去。恐有催詩白雨來。</text>
<title>楡岾寺</title>,<text>秋盡峯巒紫翠重。瑞雲環繞梵王宮。金銀日照輝朝壁。玲鐸風微語半空。在世未諳三句法。到山深省五更鍾。紅塵催我歸期迫。迢遞淸遊是夢中。</text>
<title>過淳甲村莊</title>,<text>牽蘿蓋屋棘編籬。雲暗巖扉宿雨滋。馬上薰香來擁鼻。隔溪人有採松芝。</text>
<title>過開州故城</title>,<text>鳳凰山色聳鼇岑。面面群巒白玉簪。一抹晴嵐自古今。百年遺跡想遼金。可憐龍虎盤踞地。誰識英雄割據心。過客詩成增感慨。馬頭風雪正沈沈。</text>
<title>到遼東</title>,<text>野闊天低一望平。南臨溟渤北幽幷。璇題映日樓居壯。粉堞凌空睥睨橫。軍壘茫茫連塞曲。人家往往雜墳塋。殷勤問訊華頭鶴。塵世紛紛幾變更。</text>
<title>宿海州在城驛</title>,<text>門外長橋臥白虹。珠樓畫閣聳玲瓏。雲橫古堞天將暮。水漲晴壕雪欲瀜。汲井銅缾愁老婦。攔街竹馬走嬌童。分錢往買東家酒。熾炭紅罏不迫風。</text>
<title>高平驛</title>,<text>慘惔平郊晚。蒼黃日欲晡。燈光分院落。雲氣暗闉闍。喚僕催郵馬。披書算遠途。旅遊何所益。吾亦愧潛夫。</text>
<title>題廣寧驛</title>,<text>芳草寒煙接塞門。醫巫山色擁雄藩。連雲城郭千尋峻。挾路貔貅萬隊喧。牛馬喜晴鋪壁壘。邊陲少警偃旌旛。夜來公館靑燈在。割彘兩肩酒一樽。</text>
<title>長城行</title>,<text>長城隱隱揷天起。延袤東西千萬里。橫包沙漠到滄溟。雪色雉堞峯巒裏。金湯百二作雄關。壯哉峨峨龍虎盤。秦皇當時按劍起。諸侯膝行心膽寒。欲遺子孫萬世利。築怨勞民致憔悴。劉項鼙鼓搖山東。未必北胡爲禍祟。興亡往事雲茫茫。行人指點荒上陽。我今弔古一凄惻。滿郊斜日飛塵黃。</text>
<title>寒食行</title>,<text>二月邊城寒食天。飛沙射面東風顚。杏花欲動柳條碧。芳郊草色靑相連。都人曉出空四隣。兒女作隊金花鈿。油壁輕車上隴去。累累荒塚多平田。香焚三炷薦淸醑。日暮烏啼銜紙錢。歸來半醉爭扶携。燈火相迎鋪錦筵。紅粉堂中鬧絲竹。綠楊門巷橫鞦韆。東關勝事樂復樂。今年如是還明年。共道皇恩滿天地。朔庭城壘無狼煙。家家父子子又孫。萬代安向春臺眠。</text>
<title>鞦韆詞</title>,<text>垂柳陰陰日將夕。隣里喧呼欄街陌。二八女兒前後趨。醉臉花紅裙血色。爭挽彩索如飛龍。金鈴噦噦語半空。身輕上天復下地。晴春十里圍香風。却嫌觀者聚如簇。遮袖無言依墻曲。海陽城中樂事多。欲歸未歸不轉目。</text>
<title>謁永平府文廟。贈敎官祈盤。</title>,<text>黌堂深翼翼。學士摠神仙。絳帳開還掩。靑襟後忽先。庭留夫子檜。官冷廣文氈。願效摳衣禮。朝朝對榻前。祈盤詩云。喜遇高麗使。堂堂似列仙。朝天乘馹急。用貨買書先。禮樂同華夏。衣冠異毳氈。仰賡文廟句。潦倒不能前。</text>
<title>渡灤河</title>,<text>河流淰淰抱長城。城外虹橋蘸水橫。雨歇原頭芳草軟。風飜波上彩鳧驚。滿郊雲物迷雙眼。夾岸人家掩半扃。一色綠陽三十里。春風歸去馬蹄輕。</text>
<title>漁陽懷古</title>,<text>開元天子怠且荒。嗜音甘酒雕宮墻。驪山殿閣天中央。春風蕩漾翻霓裳。玉環嬌笑侍帝傍。三千粉黛無輝光。養得胡雛出褓襁。宴得一夕生疣瘡。盧龍重鎭天下強。包燕括趙勢莫當。百萬貔貅起朔方。胡馬雜遝嘶康莊。雪焰凌虛森劍鋩。指揮宇宙如探囊。李唐奕葉何輝煌。深仁厚澤民懽康。嗣王不作戒苞桑。丕基不絶僅毫芒。克念作聖罔念狂。人心操舍眞無常。當時遺跡塵茫茫。崆峒山色空靑蒼。石橋橫斷就荒涼。窮郊迢遞愁雲長。匹馬弔古過漁陽。千年遺臭令人傷。</text>
<title>題通州潞河驛</title>,<text>東風楊柳綠陰新。繡轂和鑾競拂塵。靑雀黃龍連海曲。紅裙翠袖簇江濱。繁華滿目千年地。景物催詩萬里人。行近鳳城多喜色。馬蹄馳入玉橋春。</text>
<title>東嶽廟</title>,<text>上帝垂旒殿宇寬。星官諸位整衣冠。罘罳翳日仙居壯。幡蓋飜風燭影寒。百室金爐當古牖。兩行蒼檜蔭平壇。白雲黃鶴人何在。袖裏刀圭願一餐。</text>
<title>玉河橋雜詠</title>,<text>萬縷垂楊走馬臺。玉河流水碧於苔。跳波錦鯉看無數。日暖風輕露錦顋。夾路虹橋白玉欄。倚欄纖手整螺鬟。銅甁百尺飛瀾灑。源出金溝淨可餐。</text>
<title>早朝奉天門</title>,<text>鷄人催起五更鍾。五色雲深繞九重。滿瀆晴流金蕩漾。擎空高柱玉巃嵷。香凝寶鼎傳雷蹕。日射琳階照衮龍。天語丁寧催賜酒。恩光浮頰十分濃。</text>
<title>進士放榜</title>,<text>千佛名經屬太平。大張羅網獵群英。天門已下黃金榜。新士群遊白玉京。冠蓋探春歸甲第。笙歌擁馬鬧脩程。綠楊畫閣東風裏。爭捲珠簾問姓名。</text>
<title>大興隆寺</title>,<text>御溝流水綠溶溶。信馬西街到梵宮。四面金鈴鳴落日。千尋寶塔出層空。袈裟院院翻經偈。香火人人拜大雄。坐久自憐禪榻靜。鬢絲輕颺落花風。</text>
<title>東街偶吟</title>,<text>紫陌垂楊酒旆斜。紗牕如霧咽箏琶。東風不管花無力。吹滿長安百萬家。</text>
<title>回到通州</title>,<text>歸來空館日如年。花落鶯啼霽景鮮。畫舫參差橋外樹。白鷗浮沒水中天。奚囊只拾詩三百。困馬愁經路四千。從此帝城看漸遠。夢魂頻到五雲邊。</text>
<title>望盤龍山</title>,<text>漁陽古大鎭。四面多名山。盤龍依西北。嵽嵲作雄關。天風掃雲霧。點點浮螺鬟。上有欲落石。突兀當其間。晴潭蔚深碧。蜿蜒有神姦。蒼生苦亢陽。沛澤龍何慳。山高路峻絶。可望不可攀。擧鞭一長嘯。愧我遊子顏。大明一統志。山有動石。又有龍▦。</text>
<title>望崆峒山</title>,<text>幽薊近虜境。出城數里餘。萬疊崆峒山。屹屹凌空虛。樹木暗虛牝。上有神人居。當時軒轅氏。治化同華胥。至今有遺廟。千載陳魚菹。我是塵世客。難禁化人裾。欲抹防身劍。長笑乘重岨。坐令胡塵竄。漠南無穹廬。斯意竟濩落。俯檢囊中書。大明一統志。山有黃帝祠。</text>
<title>採桑行</title>,<text>十里一大店。五里一小莊。平疇接廣野。棘籬圍短墻。千株復萬株。家家樹稚桑。去年伐遠揚。今年新葉長。綠陰鋪數畝。沃若紛靑蒼。春風紅女隊。手中持懿筐。長歌階上花。采采移路傍。繭大如甕盎。繰之爲衣裳。居民自安樂。過客增憂傷。對此感時物。荏苒三春光。仰天一長歎。千里思故鄕。</text>
<title>商車行</title>,<text>山東廣野如砥平。驚風十里飛塵冥。輶車翩翩走如電。遼東載米遼西行。雨邊驂服穩騰舞。長繩搖曳黃金鈴。箱中葦簟大如屋。穩眠不怕驅雷霆。翁出憑軾立策馬。姑坐倦針兼抱嬰。一生不識耕戰苦。隨機眩利從重輕。可憐古昔胡虜地。今日民物咸敉寧。太平聲敎無遠邇。行李愼莫愁遐程。</text>
<title>憩雙王村</title>,<text>何代雙王塚。荒涼宿草滋。石麟橫野麓。亭樹擁神祠。釃酒人祈雨。焚香客卜龜。彭咸死已久。禍福有誰知。</text>
<title>回到遼東</title>,<text>遼城風日莽昏昏。倦馬重過安定門。默坐計程山水近。愁眠欹枕夢魂翻。超遙萬里還鄕國。邂逅三更伴酒樽。近有京華消息否。逢人欲問反忘言。</text>
<title>過王祥墓</title>,<text>都督當朝傑。邊民賴撫綏。威名揚遠塞。事業輝豐碑。怊悵松林暗。荒涼石獸危。斜陽無限意。駐馬立多時。</text>
<title>還渡鴨綠江</title>,<text>萬死歸來一病身。吾行又到鴨綠濱。胡庭渺渺隨山盡。鄕邑依依入夢頻。喚僕更尋消息至。逢人尤覺世情親。睡餘公館殘燈夜。把酒論懷喜氣均。</text>
<title>次安州百祥樓韻</title>,<text>高臥元龍百尺樓。滿懷風月未全收。靑天半落鳥飛外。白水中分山盡頭。乳犢困眠芳草岸。彩鳧輕掠夕陽舟。欲歌款乃追漁父。行盡春風杜若洲。</text>
<title>次風月樓韻</title>,<text>好向名區極淸遊。乾坤萬里此生浮。亭臺月照高低影。菡萏風微午夜秋。急管相催金寶瑟。佳人屢轉玉搔頭。醉來忽放劉琨嘯。坐待淸樽不下樓。</text>
<title>題龍泉館</title>,<text>老樹童童枕道周。幾人樽酒此淹留。風前翠浪驚初定。雲外靑山散不收。日色凄涼南北袂。溪流嗚咽古今愁。不因壁上留詩作。誰識長卿故倦遊。</text>
<title>題金季昷頭流錄 癸巳甲午年間作</title>,<text>危乎高哉。山之穹霳而延袤兮。下壓黃之輿。上幹玄之堪。吾不知幾千百里之根盤兮。崔嵬重鎭乎天東南。元氣發洩。天機吐含。雲煙黯澹藏半腹。荒蹊幽谷多梗枏。初從林麓覓眞趣。仙區勝境窮幽探。懸崖飛瀑瀉如雨。驚雷下撼乎深潭。山深水益淸。淨影靑衫藍。身登最高頂。群岫如磨錯。手捫星漢去尺五。天風吹髮寒鬖鬖。扶桑若木是何許。滄溟萬里浮晴嵐。鯨濤亂相激。蜃市光相涵。椎髻卉服航海而繼踵兮。可以見聖化之遠覃。下視數十洲之民物。藐蠕蠕而稚蠶。山之高兮無與競。山之中兮樂且湛。獵獵貝多葉。飜飜優鉢曇。佳花琪樹爭紛敷。春風蕩蕩香馣馣。珍禽怪鳥不知名。舞翠羽之毿毿。蒼苔滿徑沒塵蹤。幽巖絶磴開禪龕。仰招提之隱隱。眩金碧之耽耽。幢幡映杳杳。鍾鼓聲韽韽。此間當有隱君子。紺瞳綠髮多彭耼。筇九節兮冠芙蓉。雙成控轡而王母驅驂。飮以九霞之綠醞。侑以洞庭之黃柑。瓊芝瑤草日相長。蒼虯玄鹿睡正酣。月林沈沈靈籟響。軒轅張樂撞宮函。孤雲聞道陟其境。熊鳥玄機久已參。巨筆照翠壁。千載留弄談。何苦世之人兮。富貴之慕而麴孼之耽。君歸臥其下。雲林性所甘。我今落塵網。磳磴寧非慙。意欲與子償所願。誅茅卜地結茆菴。心叨寸祿而不能去兮。辛苦蠅營而鮦貪。一身心事兩相違。何異圓枘而方鏨。君是天上鶴。我是邱中䳺。側身南望。憂心如惔。安得挽蘿倒蔦長嘯上上頭。浩然之氣與天地並立而爲三。</text>
<title>送李參判士高赴京</title>,<text>廣原逸氣橫高秋。胸中磊落藏神籌。學富三墳與九丘。文章餘事追枚鄒。功高麟閣職亦優。金章紫綬多風猷。大明聖化覃遐陬。公今奉表馳皇州。縉紳提壺攔道周。一鞭行色催鳴騶。松都七站路阻修。回看華嶽南悠悠。箕城歌吹增離憂。西風吹渡龍灣舟。荒原無人樹木調。一徑轉蟒雲山幽。縱橫八河爭奔流。嵯峨鳳嶺靑相繆。遼陽重鎭環深溝。軍門畫戟明兜鍪。長垣廣野連午疇。五里一堠十里郵。秦皇城郭枕海頭。永平楊柳灤河洲。崆峒山色萬古留。祿兒往事尋無由。鳳城甲第多公侯。金鋪綉闥聯瓊樓。紅塵四市驅驊駵。凝笳疊鼓扶華輈。佳姬燕趙神仙儔。紗牕珠箔彈箜篌。蓬萊宮闕佳氣浮。御溝流水淸如油。羽林神卒森戈矛。鵷班雜佩鳴琳璆。萬國來庭朝冕旒。香煙苒苒翠雲裘。重瞳咫尺承天休。退朝華館羅珍羞。竣事歸來歲月遒。神都盛事盈雙眸。照檢詩囊繫馬鞦。風景一一探冥搜。男兒壯志貴遠遊。何故局促悲楚囚。大火西流回蓐收。鴻雁磔磔風颼颼。送君今日發長謳。天地萬物無間愁。</text>
<title>送朴參判子啓按察嶺東</title>,<text>金閨早通籍。身世付羲炎。好際雲龍會。時承雨露霑。淸標持玉節。行色映丹襜。曉日開關塞。春光暢里閻東臨瀛海近。西顧華山尖。望遠鵬圖壯。尋幽蔗境甜。仙區多勝槩。眼界豁遐瞻。叢石撑銀漢。亭松舞翠髥。鳴沙隨駿足。怒瀑掛氷簾。窟古金留像。臺平境出奩。霞明紅唇浴。風定雪濤恬。樹木旌旗捲。峯巒劍戟銛。嶺高天漠漠。野闊草纖纖。好是風流地。偏宜吏隱兼。蒲鞭陳簿牒。羽扇掌韜靲。攬轡威先至。登樓興轉添。笙歌虛紫閣。綺羅負銀蟾。星斗文章煥。風霜號令嚴。丘原饒菽麥。籬落富魚鹽。問俗醫民瘼。吟詩側帽簷。仁恩孚草木。惠政及飛潛。自我纏韁鎖。長年守簡籤。生涯借轍鮒。功名上竿鮎。潦倒頭將白。趑趄突不黔。未成滄海趣。終老玉堂廉。每擬蠅隨驥。常懷鷢與鶼。遼城曾共苦。燕路久同淹。歲月何嗟及。行藏未可占。醉惟同酩酊。話却接溫謙。外初攀柳街。頭又覓帘門。送行愁不盡。惜別酒重拈。無限心中意。書遺一幅縑。</text>
<title>用李長吉韻題盧相江亭。示兼善希亮。</title>,<text>九十春光如過客。百草散盡春無跡。江上遊人日日新。長洲草色年年碧。步出城南一十里。白沙渡口招舟子。孤亭斗絶靑山崖。落日半空天浸水。紅塵紫陌長安道。名利紛紛人易老。身憑一葉泛滄海。鼓枻長歌天地小。</text>
<title>鳳山環翠樓。次陳內翰韻。乙未年。隨韓相國赴燕京作。</title>,<text>老樹千章擁綉甍。群巒四集碧層層。雨催芳草香生砌。雲漏斜陽影半稜。駒隙光陰渾似夢。鮎竿名利冷於氷。滿庭花色春如海。醉伴東君試一登。</text>
<title>龍湫</title>,<text>蔽谷松杉翠揷天。一間祠宇壓深淵。千尋翠竇依嵒在。萬古驪龍抱寶眠。水氣每隨雲共暗。眞源應與海相連。流波慰滿三農望。浸盡平郊百頃田。</text>
<title>次平壤鄭知常樓船韻</title>,<text>城郭崢嶸往事多。漁人空唱採菱歌。傷心獨有江頭月。萬古無言照素波。</text>
<title>次浮碧樓韻</title>,<text>過客高唫獨倚樓。還隨漁父浮長流。湖山有意對靑眼。風月無情催白頭。芳草斜陽看渺渺。宦情羈思任休休。尋春好向江邊醉。銷盡人間萬斛愁。</text>
<title>肅寧途中</title>,<text>陰雲滿野天漠漠。千山萬山燒痕黑。東風浩蕩搖乾坤。腸斷原頭芳草色。風和草軟暖氣多。微雨淡淡催杏花。指點河山敲吟鐙。少年行樂眞堪誇。胡笳落日飛塵昏。駿馬窣窣隨風飜。華堂翠幔閒半掩。靑燈閃閃當金樽。人生百年難開口。雲雨交情翻覆手。細推物理須盡歡。不如花前一杯酒。</text>
<title>淸江餞別</title>,<text>劍山崷崒西南隅。層蠻疊巘靑盤紆。山回水複歸路迂。馬蹄到處多名區。東風吹燒遮平蕪。飛鳥四顧驚相呼。羽林豪士膽氣麤。臂鷹牽狗爭馳驅。搏盡狐兔供行廚。列張淸江羅百壺。客子欲發臨中衢。主人拜揖來相扶。燕山行李何崎嶇。爲我一飮立斯須。客乃仰笑還踟躕。欲行未行西日晡。太平身世遊唐虞。物無痺癘民無痡。痛飮爛醉眞良圖。</text>
<title>渡鴨江。宿婆娑南坪。</title>,<text>渺渺龍灣津。春流急如箭。孤舟競爭渡。萬騎驅雷電。角聲互低昂。旗影自舒卷。沙頭一杯酒。離思苦凄咽。袂分南北途。地絶山河轉。枯葦沒雙肩。獰飆射顏面。窮郊易斜陽。遙岑飛雪霰。含愁天地冥。抱膝精神倦。夜深魂夢涼。家山長入戀。</text>
<title>遇雨</title>,<text>暮色入楡枌。凄涼澗水濆。驚風吹作雨。晴靄暗成雲。點滴穿衣袂。霏微塞洞門。旅懷殊不愜。愁向夜深聞。</text>
<title>阻雨佛胡里。次國華韻。</title>,<text>萬疊浮雲萬疊山。音書渺渺屬鄕關。波聲已遠龍灣外。樹色遙連鶴野間。此處菰蒲隨雨綠。誰家桃李帶春斑。黃茆編屋班荊坐。把酒論懷亦等閒。</text>
<title>七歌</title>,<text>有家有家南山陲。山前溪水流逶迤。長安三月春煕煕。滿城桃李啼黃鸝。未頭酒甕淸而釃。城西佳會終參差。客路不見花離離。及至歸家花已衰。嗚呼一歌兮歌正悲。虛擲九十芳菲時。君門如天浮半空。太平日月開重瞳。百僚環佩搖玲瓏。沙堤珂馬飛塵紅。鑾坡學士雲從龍。我今遠隔經帷中。五雲渺渺天之東。側身不見蓬萊宮。嗚呼二歌兮心無窮。虞庭何日歌淳風。有兄有兄我所敬。孝友慈仁出天性。夜夜聯床同嘯詠。朝朝步屧問溫淸。荒山今日風雨冷。誰家荊樹媚晴景。鴻雁孤飛度雲嶺。鶺鴒哀鳴翩獨影。嗚呼三歌兮歌思永。愁來無語劇含梗。有子有子婉淸揚。總髮翩翩垂兩傍。大兒讀書不下床。小兒騎竹趨康莊。最後一男新弄璋。三人相隨雁聯行。夢汝遠在天一方。思汝不見空斷腸。嗚呼四歌兮歌慨慷。胡沙獵獵穿衣裳。有書有書在茅屋。排廂貯篋多所蓄。雖無惠子五車幅。亦有鄴侯三萬軸。朝搜夕閱尋簡牘。糠粃猶能潤枯腹。如今棄置無人暴。野馬來遊鼠相逐。嗚呼五歌兮歌已拍。苦吟半欹頭上幘。有琴有琴三尺餘。鸞頭鳳尾裝金磲。一彈淸風來徐徐。再彈行雲爲躊躇。有時明月當碧虛。左援右撫開襟裾。如今寥落倚空廬。蛛絲滿面無人梳。嗚呼六歌兮歌唏噓。安得携來送居諸。我行我行何太苦。瘦馬凌兢困泥土。頑風捲地商羊舞。山氣濛濛釀雲雨。荒山三日無所寓。萬類顚倒錯昏午。去住艱關天不佑。未識豐隆爲誰怒。嗚呼七歌兮已成譜。蒼茫獨立寒溪滸。</text>
<title>山茶里途中</title>,<text>天開雨新霽。雲氣猶凄凄。夜來春水漲。泛溢連平堤。川流渺如湖。巖泉反成溪。驚湍觸兩岸。枯荻迷荒蹊。撇裂緣淺瀨。踟躇陷靑泥。嬴驂困偪側。未辨黃與驪。寸進十里許。白日忽已西。遼陽隔幾里。路遠雲山低。崎嶇無坦途。蹭蹬無安棲。東風漸姸暖。芳草綠初齊。何日東革街。雙翻駿馬蹄。</text>
<title>宿牛崖津</title>,<text>暮春三月三。天氣淸且新。客中値佳節。來住牛涯濱。桃花浪自駭。阻且西歸人。川深不見底。白石淸無塵。游魚亂潑潑。斜日飜金鱗。東風長芳草。新綠敷原畇。覽物起遐想。撫膺獨傷神。漢陽花正好。歌鼓扶朱輪。渺渺故鄕曲。棲棲遊子身。驅車不煖席。問路終迷津。半年在天涯。辜負長安春。</text>
<title>過垓沙里</title>,<text>八九茅茨屋。參差住澗濱。門闌分彘井。原隰閃龍鱗。樽酒祈春社。婚姻聚比隣。喜逢淳朴俗。風物似朱陳。</text>
<title>過逢狄里</title>,<text>斷隴炊煙起。人家榜柳條。谷深春色晚。林暖鳥聲驕。亂水喧雲碓。殘氷襯石橋。逢人問歸路。斜日隱山椒。</text>
<title>踰分水嶺</title>,<text>穿林細徑綰如蛇。南北沈沈樹影多。水作一溪拖素練。山分四面聳靑螺。將崩不崩嶺頭石。欲開未開山上花。日暮杜鵑啼不歇。遼陽歸客鬢添華。</text>
<title>自遼城夜投鞍山</title>,<text>郵亭夜未央。欹枕獨彷徨。榻背孤燈影。窓穿落月光。驢鳴知異境。狗吠似吾鄕。多少心中事。悠悠只自傷。</text>
<title>題海州在城驛</title>,<text>城上譙樓靜鼓鼙。太平煙花望中微。園林四面多啼鳥。桑柘千村射落暉。風擺墻桃紅欲皺。雨添壕水綠初肥。靑春到處堪勝興。莫限遊塵染素衣。</text>
<title>乾溝途中</title>,<text>天襯東西掌樣平。乾坤萬里卽長程。村居傍樹秋毫少。野色連空海浪驚。日角漸低隨地盡。馬蹄亂踏入雲行。欲窮眼界終無極。始信微軀一葉輕。</text>
<title>天妃廟</title>,<text>匹馬來尋帝子家。暈氣傑閣帶殘霞。碑橫古砌埋芳草。門掩淸風擺落花。水合三了成巨浸。舟轉一葉漾淸波。棹歌驚動沙頭雁。亂起聯翩背日斜。</text>
<title>關王廟</title>,<text>建安天地屯雲雷。卯金大運挽不回。將軍慷慨有大志。欲持橐鑰噓寒灰。曹瞞區區伺大器。慓猾亦是英雄魁。山東老表本庸鄙。顏良文醜非長材。將軍談笑坐唾掌。俯睨兩豎如嬰孩。一劍橫空白馬倒。二十萬衆如死荄。脫身西走扶劉氏。割據劍閣靑崔嵬。身擁貔貅駐樊口。鷹瞬虎視雄八垓。何期一夕天不佑。丈夫壯氣如山摧。九泉雙眸終不冥。神鬼飮泣后土哀。英魂千載遇眞主。感應吉夢相隨來。神騎縱橫導前陣。胡雛散盡無塵埃。升平百年古來少。萬民妥帖登春臺。生扶漢室盡臣節。死定大功何壯哉。九州紛紛設廟宇。薦以蘋藻陳樽罍。我行適到廣寧城。殿中遺像高嵬嵬。老樹森森蔭堂廡。斷碑蕪沒生莓苔。訪古酸然意不歇。春風落日空徘徊。</text>
<title>凌河途中</title>,<text>桃花欲動杏花闌。香影參差野樹間。狼籍殘紅和雨落。東風吹過紫荊山。</text>
<title>杏花小詠</title>,<text>銅甁如雨茗新添。手倦支頤到黑甜。啼鳥數聲驚午夢。杏花枝影滿疏簾。</text>
<title>過寧遠衛</title>,<text>春陰羃羃壓城隅。綠暗紅稀半有無。歇馬行人倚古樹。簪花遊女鬧康衢。此生辛苦尋詩句。何許歡忻覓酒壚。芳草夕陽天外路。亂山無數接平蕪。</text>
<title>綠洲河</title>,<text>長河漫漫綠如酒。落日半掩平郊柳。咀詩渴吻欲生塵。㪺取春流蘸芳糗。淸香噀鼻驚華驄。翻然墜地如飛鴻。關中瓠犀三十六。瑳然粲白開春風。五載悠悠彈指頃。蓬飄異域何時靜。沙頭一朶臨水花。依舊翩翩弄晴影。新葉黏枝揷翠紋。繁英嚲地垂紅雲。月斧纖纖照金椀。光輝射面何氤氳。盈盈兩井搖秋波。小輔欲蹙微生渦。默默相看不得語。望斷芳草靑無涯。</text>
<title>將軍行路。逢寧遠衛大人作。</title>,<text>長矛揷路盤靑蛇。甲胄耀日飜銀花。兩邊隊伍翼淸笳。紅塵十里吹輕霞。將軍中擁白鼻騧。琱弓大羽橫烏靫。帳下號令生雷風。胡虜不敢窺崆峒。狗偸鼠竊不足功。勢如大塊噓飛蓬。丈夫意氣何豪雄。襟懷卓犖語吐虹。馬上一笑各西東。還擁萬騎歸城中。</text>
<title>驅車篇</title>,<text>轆轆復轆轆。驅車車轉轂。前車旣已遠。後車復相續。迤邐陷泥濘。河水沒廂輻。間關陟隆丘。石齒脫杠軸。嬴牛困躓蹄。疲僕枵飢腹。呼僕勸驅馳。叱叱聲更速。雷電擾四肢。風沙眯雙目。嘯傲臥其中。編蘆大如屋。但知行漸遠。不識何山麓。昏夜莽沈沈。相喚戒原陸。行行指楡關。燈火照林谷。抽毫寫新篇。三叫不成曲。</text>
<title>永平 十首</title>,<text>城郭憑丘隴。江山作奧區。譙樓紅偃蹇。雉牒白糢糊。門邃通方軌。街平接坦途。繁華兼富兼。人物似燕都。雕甍連畫棟。甲第耀瓊瑤。絳帳籠朱屋。紅塵罨玉橋。花窓鸚鵡語。柳陌駃騠驕。飽歷風流地。淸香滿眼飄。萬口日喧闐。東西大市邊。連衽遮似屋。揮汗落成泉。酒餠開千店。金錢列百廛。乘時爭射利。衣服鬪輕鮮。冀北生神驥。騰驤騁俊良。靑雲輝彩額。白日映雕梁。旣使門闌盛。從敎姓字香。人材多拔萃。冠蓋鬱相望。春城風日麗。羅綺競光陰。穩躡紅絲履。斜穿碧玉簪。錦衫懸寶佩。朱袖掛瑤琴。步入東門去。靑帘酒院深。開門作寶坊。緇侶亂成行。邃殿安金狄。深宮拜玉皇。紛紛幡影亂。冉冉篆爐香。薄俗爭趨仰。虛無不可詳。楊柳連堤上。春風颺碧綠。依依排殘眼。裊裊展脩眉。嫩葉千層暗。淸陰十里垂。朗吟徐按轡。故使馬行遲。大小灤河水。雙岐燕尾分。波搖靑草岸。潮落白沙痕。雉堞臨晴渚。虹橋臥夕曛。坐看鷗鷺集。曬趐自成群。斷壟分成塢。低臨小瀨濱。依巖架一室。槊土作三神。遊子燒香去。村人薦酒頻。殷勤爭指祝。安穩渡平津。天高開活畫。霽色滿丘陵。把酒酬風景。尋詩倩友朋。絮飛春寂寂。花落樹層層。信美非吾土。愁懷耐不能。</text>
<title>漁陽懷古 二首</title>,<text>病入膏肓自不知。中原民物亦瘡痍。曲江葉石無由進。縱有扁和未易醫。滿街楊柳綠陰涼。鳧雁雙飛水滿塘。遺臭祿兒何足問。石橋依舊半斜陽。</text>
<title>膜拜曲</title>,<text>輕衫捲袖血色赤。黃金步搖帕妝額。凝紅拖紫相逐來。裙下少鞋雙窄窄。暖日和塵照玉顏。香汗漬衫胭脂斑。千拜萬拜向前去。細腰屢折新月彎。炙鷄留飯陳芳醑。燈燭熒熒照門礎。燒錢送神神不知。膜拜向神神無語。共言都人蠲吉日。一心邀福穰災孼。紛紛薄俗舞奇怪。遍海內外如合轍。刻木塑土像百神。競以智術籠愚民。安得尙方三尺劍。盡誅鼠輩安彝倫。</text>
<title>寓玉河館</title>,<text>玉河晴浪細盈盈。華館東西淨且明。汲水井寒滋衆渴。買書市近適吾情。每看朝士簪纓過。不雜胡人笑語獰。曉起趨衙偏甚愜。街西咫尺是宮城。</text>
<title>早朝奉天殿 二首</title>,<text>萬堞皇垣壯上都。瓊樓翼翼壓闉闍。曙光初辨黃金額。日色先明白玉樞。仰見衮衣臨寶座。忽聞淸蹕下雲衢。侍臣鵠立階前地。競進絲囊翊聖謨。春滿蓬萊曙色低。漏聲催盡五更鷄。雲間日角開黃道。天上龍綸照紫泥。萬國梯杭進玉帛。一庭樽酒醉鳧鷖。太平文治今方盛。粲粲祥星耀聚奎。</text>
<title>喪車行</title>,<text>車前兩隊驅笙簧。車後百夫緇麻行。車前小棺露不幔。紅幢素蓋參差光。薰風十里東門路。平丘漫漫接煙樹。衣衾化作野埃飛。取土一杯作墳墓。子生三歲免懷抱。辛苦眷恩養寸草。如何世人不知此。食稻衣錦長醉倒。嗚呼薄俗未易訝。聖人之制終蹉跎。</text>
<title>滿剌加國人</title>,<text>鬆髮森森半雕額。麤容一一渾漆黑。兩顋磊磈高於丘。深井眼花如鬼蜮。鴃舌啁啾語不辨。半帶南蠻半西域。絶塞茫茫數萬里。泛海三年朝上國。五嶺以南盡來庭。寸天尺地入圖籍。凶奴氣焰本腥羶。天子所憂惟北極。</text>
<title>詣國子監。謁祭酒周公。</title>,<text>偶向成賢洞裏過。素王宮殿鬱嵯峨。滿庭杉檜風前亂。冒水菁莪雨後多。鼓篋紛紜敦禮讓。圜橋觀聽沸絃歌。如蒙不棄他山石。攻玉猶能賴琢磨。</text>
<title>題海印寺</title>,<text>人靜庭際半綠陰。銅仙無語影沈沈。分裁琪樹遮珠網。擎出靑蓮護寶林。燈照千廊擎白玉。水包四面蘸黃金。登樓一覽蓬萊境。萬歲高峯揷翠岑。</text>
<title>帶雨晚回</title>,<text>紫陌香塵濕不飛。太湖流水染苔衣。萬街楊柳東風裏。一固詩人帶雨歸。</text>
<title>素女行</title>,<text>頭上金釵紫小鳳。嬌紅嚲鬢風花弄。練裙縞袂倚瓊鋪。兩眼睡色新倥傯。十步嬋姸光射人。怳如素月窺空洞。欲駐須臾背後看。歸騎騰驤不得鞚。長安少年遊冶郞。幾度相逢空目送。細雨和煙暗九逵。夜來應作牽情夢。</text>
<title>還過漁陽永濟橋</title>,<text>晚發漁陽驛。南臨五里河。水深分作渡。橋斷已成渦。汨沒隨沙轉。凄涼閱歲多。曾聞路人說。安史此經過。</text>
<title>岳楡路上有懷</title>,<text>南村北村雨一犁。飛塵汨汨翻作泥。桑柘靑靑暗淸巷。舊葉採盡新葉齊。蠶眠滿箔風日暢。蠶老作繭如甕盎。床頭轣轆鳴繅車。門外參差飜麥浪。東行馬首迎東風。故園歸意愈悤悤。稚子歡迎定何日。階上櫻桃今正紅。</text>
<title>過孤竹古城</title>,<text>天倫爲重萬金輕。湛樂和平弟與兄。讓國一朝敦大義。採薇千載著高名。祠堂寂寞春空在。城郭荒蕪石已平。怊悵臨風傷往事。灤河西畔夕陽明。</text>
<title>還渡鴨江</title>,<text>跋涉歸來萬事輕。任地華髮鏡中生。鴨江津闊春波暖。松鶻山高暮靄淸。去國長卿常苦病。還家季子已知榮。此身未老須行樂。勤把淸樽對月明。</text>
<title>次隋城東樓韻</title>,<text>荷柄亭亭滿一池。西風吹袂攪秋思。霜前老樹紅千矗。風裏長楊綠萬垂。酩酊不妨今夕醉。歡娛須惜少年時。丈夫心事本磊落。莫效牛山空自悲。</text>
<title>次富平軒韻</title>,<text>渺渺西京府。茫茫大野東。禾田縱橫畝。山色有無中。雀噪千村日。牛橫一笛風。驅馳竟何益。未免感霜蓬。</text>
<title>江華懷古</title>,<text>長風捲地陰雲黑。胡騎咆咻滿西北。人如飛鳥驚虛弦。一朝奔崩避矰弋。金城百雉雄郊廛。子係孫傳三百年。江曲區區豈容闊。萬姓掩泣愁新遷。崔氏門庭鬧如市。四時雷焰熏天起。君王獨坐愁醉眠。太阿倒柄長脫手。南山蒼翠高漠漠。架巖鑿谷開樓閣。雕甍畫棟侔魏闕。夜夜笙歌擁珠箔。龍亡虎逝成塵土。流水浮雲自太古。山川如昨人民非。遺基埋沒委林莽。我來正値重陽節。家家把酒登高邱。古邑繁華宛然在。太平禾黍豐田疇。過客紛紛知幾輩。弔古無言多感慨。臨風長嘯望宇宙。千載英雄今安在。</text>
<title>與點馬差使兩員遊燕尾亭</title>,<text>碧水中分燕尾長。驚濤接海送歸航。石臺百尺臨空闊。松樹千株化老蒼。當日衣冠幾登眺。今來風露暗凄涼。憑君須盡樽中酒。回首玆遊亦渺茫。</text>
<title>次喬桐板上趙政丞韻</title>,<text>眼界茫茫逸興飛。斷霞孤鶩日斜時。江山千里路長在。身世百年人已非。翠岫橫空攢劍戟。銀濤瀉海淨琉璃。偶然回首一長嘯。時有西風來拂衣。</text>
<title>過崇義殿</title>,<text>鵠峯佳氣散如煙。搏鴨操鷄兩渺然。五百光陰同逝水。四宗功業耀陳編。秋山廟宇多寥落。夜席蘋繁薦吉蠲。聖代不遺王者後。來雲相繼住江邊。</text>
<title>謁抱川高祖昌寧府院君墓</title>,<text>抱川西面好山川。鬱鬱佳城七十年。三代英聲留簡牘。諸孫奕葉映貂蟬。豐碑冷落埋林麓。古刹荒涼住澗堧。虔奉香燈來再拜。仰瞻遺像一潛然。</text>
<title>過恭讓王陵</title>,<text>當時種穄盡龍雛。誰把犁鋤付老狐。王氏誰能承絶緖。民心不忍困泥塗。松山落月飛天鏡。漢水祥雲擁斗樞。蕭瑟園陵一坏土。無人相呼禁樵蘇。</text>
<title>重到富平。夜聞雨。用韻。</title>,<text>此日長爲客。何時馬首東。一燈明枕上。百慮萃胸中。葉落池邊雨。鴻飛屋角風。無心理梳櫛。兩鬢已成蓬。</text>
<title>渡祖江</title>,<text>白雲居士曾渡此。一葉扁舟舞雲水。風捲波濤入筆力。瀉出胸中不平氣。我來今日秋雨餘。渡頭風日正淸美。長吟擊楫浮中流。無限羈愁散空翠。李公作賦余作詩。李公蹙頞余伸眉。行人遞自有憂樂。天意豈肯生安危。世間賢達無今昔。繼公而作知是誰。</text>
<title>自公</title>,<text>自公退食自委蛇。入室圖書養性怡。夜擁洪爐焦鴨脚。朝斟玉斝瀉鵝兒。彈琴手澁頻尋譜。寫景心閒屢占詩。却笑老來多伎倆。欲忘機處更多機。</text>
<title>登演福寺塔</title>,<text>金碧煌煌耀夕輝。五層樓閣聳巍巍。回梯若向天心上。駭鳥常從脚底飛。萬落春深紅半墮。四山雲捲翠相圍。憑欄不盡千愁恨。都邑繁華久已非。</text>
<title>花園</title>,<text>楓板橋頭一畝園。當時八角殿空存。百叢花盡閭閻密。萬石岡堆烏雀喧。自古逸王多喪國。至今行客暗銷魂。無情獨有庭前草。乘雨年年上毀坦。</text>
<title>成均館</title>,<text>十里東門周道長。滿庭松檜鬱蒼蒼。龍孫今已無遺種。廟貌猶能奉素王。受業諸生多市賈。談經博士臥黌堂。可憐絃誦藏脩地。今見樵歌帶夕陽。</text>
<title>王輪寺</title>,<text>傑構荒涼不見僧。黃金大士獨崚嶒。塵埋禪榻風爲箒。夜暗窓櫺月作燈。野叟耕田穿古砌。行人問路上高陵。嶄巖一片溪頭石。萬古無言閱廢興。</text>
<title>延慶宮古基</title>,<text>鵠嶺凌空紫翠浮。龍盤虎踞擁神州。安康殿上松千丈。威鳳樓前土一丘。羅綺香銷春獨在。笙歌聲盡水空流。不須問訊興亡事。落日風煙滿目愁。</text>
<title>壽昌宮</title>,<text>荒宮寥落枕城隈。五百光陰挽不回。返照入林啼鳥鬧。春風滿院雜花開。水穿綺陌虹橋斷。草合瑤墀雉尾頹。匹馬行人來弔古。詩成一笑更徘徊。</text>
<title>福靈寺</title>,<text>物華撩我費孤吟。行出城西境轉深。啼鳥喚人如有意。閒雲出岫自無心。堂開突兀黃金狄。樓壓參差綠樹林。往事茫茫問無處。空餘山色到斯今。</text>
<title>朴淵</title>,<text>天磨聖居高揷天。兩崖斗絶靑山前。崖高萬丈凝紫煙。飛泉一派空中懸。彷彿白龍下飮川。日色倒射金蜿蜒。豪聲觸石瀉銀縷。無雲而雷晴亦雨。不識造物爲誰怒。應借天工憑鬼斧。長年汨沒走塵埃。今日名區欣快覩。依樹沈吟涼滿襟。一陣風來萬綠舞。</text>
<title>觀音窟前溪。對月飮酒。</title>,<text>天磨山下大叢林。對酒騷人坐夜深。滿樹飛花迷醉眼。半空靈籟滌塵襟。孤輪月聳黃金餠。萬疊峯回碧玉簪。莫把繁絃勤一抹。潭中恐有水龍吟。</text>
<title>雲居寺</title>,<text>紺宇玲瓏洞裏天。小溪草合傍山巓。殘紅襯轡花枝亞。嫩綠侵江樹影偏。面壁闍梨揮麈坐。滿堂措大枕肱眠。困來不耐飮唇渴。往酌巖間一派泉。</text>
<title>歸法寺前溪</title>,<text>炭峴崎嶇御路存。洞門深處舊祗園。當時冠蓋幾行樂。今日風光空斷魂。掃石題詩荒蘚破。臨流濯足怒濤喧。一樽酒盡情無盡。不怕林間野色昏。</text>
<title>花潭</title>,<text>碧山如畫間晴嵐。觸石鳴泉落小潭。滿眼奇觀深不足。僕夫嗔我屢停驂。</text>
<title>皺巖</title>,<text>雙明往事渺無蹤。巖壑參差躑躅紅。牛背吟詩乘雪去。何如載酒對春風。</text>
<title>東郊觀獵</title>,<text>緹幕如雲並水涯。馬尋芳草臥晴坡。日斜短麓旗旐亂。風滿平林鼓角譁。鹿逸觸機黃耳集。雉飛覓藪雪翎斜。壯遊已壓儒酸盡。驤轡歸來意氣多。</text>
<title>拜穆淸殿</title>,<text>豐沛祥雲盪兩儀。化家爲國正乘時。松陰掩冉環淸廟。日角昭垂映彩眉。世遠本支分奕葉。春深雨露倍增悲。小儒稽首丹墀下。續賦周公瓜瓞詩。</text>
<title>大平館夜飮</title>,<text>錦茵繡幕圍華堂。銀燭隱映輝雕梁。酒徒詞客氣揚揚。占聯促膝飛瑤觴。堂前數隊羅紅粧。堂後簫鼓聲雷硠。落花飛處東風狂。行樂正愁春夜忙。勸君不須且彷徨。此時此樂殊未央。明朝豐德歸路長。回看松岳雲茫茫。却憶玆遊還斷腸。</text>
<title>敬天寺</title>,<text>層層寶塔揷雲霄。玉削參差百尺高。鈴鐸受風喧洞壑。龍蛇倒影落林皐。後人共愛規模巧。劫火難燒結搆牢。客至訪僧尋歲月。謾將鴉墨染霜毫。</text>
<title>登長源亭。次大虛韻。</title>,<text>海風吹霧暮霏霏。目極天涯望更微。日落村墟飛鳥集。潮回沙浦片帆飛。雲嵐迢遞山空在。宮闕荒蕪世已非。與子携壺遊勝地。厭厭不醉不言歸。</text>
<title>題斷月驛</title>,<text>白雨暮來急。隨風萬點斜。愁懷連客路。喜色滿田家。溪近霖潦漲。庭空乳雀譁。羊腸從此始。嘿嘿獨含嗟。</text>
<title>宿安富驛</title>,<text>小館何寥落。明燈坐夜分。溪流喧洶洶。簷溜瀉紛紛。亂向空中灑。愁從枕上聞。東西俱礙阻。百慮擾如雲。</text>
<title>踰鳥嶺</title>,<text>白頭山勢藏坤靈。南作鳥嶺凌空靑。下壓后土幾百里。去天尺五可捫星。巉巖醜石伏羱虎。丹崖翠壁張畫屛。竹籬茅屋依夾澗。行旅往往塡柴扃。冠蓋幾來往。絶頂有孤亭。穿崖有危路。去入雲冥冥。狂風號怒振林木。大雨滿空如建瓴。怒瀑瀉萬壑。傑響驅雷霆。嶺南繡衣使。馹騎不暫停。王事自靡盬。奔走無由寧。何時過盡崔嵬途。朱樓翠竹臨江汀。排陳絲竹咽左右。千壺萬壺開金醽。共說此時苦。翛然任醉醒。</text>
<title>阻水留尙州。偶題北館壁上。</title>,<text>畫閣方池上。微風枕簟淸。庭篁新解籜。園柹始抽英。北瀨人初到。南橋樹常平。鳴蛙喧兩部。亦足暢愁情。</text>
<title>到善山。與太守金季昷話。</title>,<text>蓬飄南北幾多時。兩地音書只有詩。落月屋梁頻入夢。暮雲春樹不勝思。暌離嶺外山千里。邂逅軒前酒一巵。馹騎悤悤留未住。却嫌斜日轉山陲。</text>
<title>題若木縣</title>,<text>古縣依林麓。人家夾岸分。亭枏敷翠影。隴麥靄黃雲。院靜多啼鳥。樓高對夕曛。飣盤新蟹鱉。始識近江濆。</text>
<title>過昌寧縣。望火王山。</title>,<text>火山嶻嶭撑蒼穹。屹爲鎭壓當其東。層巒複嶺千萬矗。排雲軼漢高崇崇。山川磅礴氣淸淑。歷世滾滾生英雄。成曺兩姓多勳閥。聯翩圭組雲從龍。我今不墜箕裘業。十載昵侍明光宮。平生夢想今已到。星槎過此意不窮。不獨鄕曲來邀迓。溪山亦喜爲我容。</text>
<title>次密陽嶺南樓韻</title>,<text>百尺層樓高揷天。淸江一曲抱山前。簾旌輕捲斜陽裏。樹色遙連大野邊。喚渡鳴桹緣翠壁。背人飛鳥破蒼煙。倚攔身世騰寥廓。滿座風生碧玉筵。</text>
<title>次梁山雙碧樓韻</title>,<text>朱欄隱映碧溪邊。粉壁題詩儘世賢。萬里長風資院嘯。一瓢春酒屬蘇仙。波紋晴蹙東西岸。竹影輕搖上下天。夜久襟期多爽氣。坐看明月滿瑤田。</text>
<title>次東萊靖遠樓韻</title>,<text>枕上煙雲接海域。一軒佳景屬吟邊。日移樹影搖歌扇。風送花香蘸舞筵。把酒憑欄傷往事。登高作賦愧前賢。轅門喜遇詩書將。慙愧酸寒孟浩然。</text>
<title>溫泉</title>,<text>燭龍潛據黃金湫。吐出雲液空中流。炎波滿瀆晴油油。陰火蕩潏無時休。芙蓉花暖涵雲玉。日月精華徹暘谷。沈疴可痊垢可除。不隨潢汚混流俗。驪山宮闕高蔽虧。靈源一派成深池。太眞嬌倩侍女扶。雪肥細滑光凝脂。蓬萊亦是神仙境。冠蓋紛紛多駐井。試携神女浴金環。不怕滿簾風雨冷。</text>
<title>往釜山浦。宣慰琉球使臣。是日大雨。</title>,<text>跪捧綸音下紫宸。一壺迎慰遠來人。風濤海徼迷南北。談笑堂中作主賓。酒挾春光醺客面。雨和恩澤暗天津。雕題卉服爭投化。邊圉年年不動塵。</text>
<title>海雲臺 二首</title>,<text>長風吹捲浪聲豪。蜃市連空海若號。日出扶桑如尺咫。雲埋馬島少秋毫。遠遊自覺寰區隘。壯氣多增眼界高。千載孤雲留勝跡。不妨懷古醉春醪。巨浸茫茫望不窮。始知天地似幈幪。千里海浪靑銅鏡。萬樹山茶碧玉叢。左右繽紛羅紛黛。古今登眺幾英雄。我來却恨玆遊晚。未見繁花雪裏紅。</text>
<title>渡三叉水 二首</title>,<text>雲水蒼茫接海門。沙頭風日易黃昏。山橫七點金鼇聳。水作三叉雪浪飜。舴艋滿汀紛似簀。茆茨傍岸自成村。南來好展鵬圖壯。甕裏醯鷄不足論。黃帽相呼蕩畫船。淸樽白石瀉如泉。驚風吹浪濺羅襪。麗日穿雲照翠鈿。帆影直隨山影去。笛聲還與櫓聲連。興酣醉入繁華地。身世逍遙物外仙。</text>
<title>次金海燕子樓韻</title>,<text>綠樹千章畫閣深。木奴邈我一登臨。虎溪流水朝還暮。盆嶺浮雲古又今。首露陵荒多歲月。招賢臺廢幾晴陰。金宮往事尋無覓。付與騷人謾苦吟。</text>
<title>東萊縣令設餞宴</title>,<text>南來海上一旬餘。滿眼風光不負余。節序屢移人事改。歸期已近雨聲疏。閒携寶瑟調金雁。醉倒淸樽勸玉蛆。明日又從郊外別。使君何處送行車。</text>
<title>題蘇仙驛</title>,<text>冒雨來投驛。淸陰滿院時。林深生紫筍。庭暖綻紅葵。覽物悲王事。臨岐侑酒巵。詩成題壁上。留與後人知。</text>
<title>題梁山澄心軒</title>,<text>澄心軒下水平堤。雲捲輪山日脚低。推枕西牕飛雨細。竹林深處鷓鴣啼。</text>
<title>靈妙寺</title>,<text>古刹荒蒼閱幾春。當時遺跡已成塵。黃金大像毗盧佛。白玉嬌姿女主身。塔影半庭橫百尺。鍾聲出谷警千人。苔墟四面多啼鳥。駐馬斜陽一愴神。</text>
<title>聞新羅玉笛</title>,<text>誰人得此昆山玉。巧運心匠雕作笛。虹蜺生氣燦光芒。不數雲步柯亭竹。聲聲凄絶相續連。山石可裂雲可穿。羽音剽疾勢難知。調高不入黃鍾絃。自從新羅到今日。數千年事灰燼滅。惟有此物深鞰櫝。鬼神撝訶期不失。老我平生尙怪奇。身到鷄林初見之。據床纖指試一弄。淸風入骨寒颸颸。梅花落盡春無香。明月滿天流淸光。誰言聽此可攄憤。只益斷盡愁人腸。</text>
<title>鮑石亭</title>,<text>赫居王業如分瓜。孱孫不保東都家。三風十愆窮奢華。滿城宮殿輝朝霞。分流作沼曲如蛇。流觸日日君臣譁。十里相續香鈿車。淸歌百隊和箏琶。甄王雪焰森莫釾。羽林磨戛雷鼓撾。百僚奔走如驚鴉。宮女散盡宮中花。關門不守誰能遮。萬事委靡隨風沙。一朝蚌鷸相牽挐。竟使龍孫有四遐。我來弔古空歎嗟。石臺蕪沒緣溪斜。興亡往復渺無涯。馬上一笑歌楚些。</text>
<title>姜太師邯贊</title>,<text>敵退西京花揷鬢。威行北漢虎呈形。翛然白日登仙去。依舊靑天一點星。</text>
<title>自籍田。乘月入開城。</title>,<text>田疇斷處水潺湲。籬落參差綠樹間。半醉歸來山月上。野花疏影滿征鞍。</text>
<title>次永川明遠樓韻</title>,<text>長天漠漠鳥飛回。樓上珠簾捲復開。水合一川拖白去。山圍四面送靑來。樹陰翳日侵雕檻。花氣隨風落酒杯。直到夜深吹鐵笛。招邀明月共徘徊。</text>
<title>次安東映湖樓韻</title>,<text>春滿江樓景趣多。野禽啼處樹交加。芰荷香度八九里。楊柳陰藏三兩家。細雨映山山似畫。輕風簸浪浪翻花。等閒仗得張騫節。擬向靈源訪舊槎。</text>
<title>次觀風樓徐達城韻</title>,<text>飛閣流丹對碧山。孤城隱映樹林間。微風入塵淸堪話。明月隨人近可攀。酒瀉金樽長任醉。詩成錦字不容删。滿軒絲竹▣交戛。贏得華筵半日閒。心如鵬鳥快圖南。乘興探幽性所甘。平子賦詩愁有四。謫仙招月影成三。名州人物今猶盛。勝地風流久已諳。邂逅不妨拚一醉。雨餘雲物正淸酣。</text>
<title>題平恩驛</title>,<text>驛店臨溪岸。流波澈底淸。栗花風裏亂。山色雨邊明。鶴向松丫立。蟬依樹罅鳴。物華隨處異。愁殺遠遊情。</text>
<title>題丹陽郡</title>,<text>雲巒四擁碧嵯峨。短麓人家小縮蝸。雨足畬田豐黍稷。春深林谷富桑麻。葵花弄色侵衣袂。杏子留酸軟齒牙。僻邑尙知娛客意。旋呼椎髻撫琵琶。</text>
<title>到忠州。次樓韻。</title>,<text>已將鞍馬踏寰區。却笑匏瓜繫一隅。探勝寫詩皆雅趣。逢場行樂亦良圖。醉憐羯鼓當筵聒。愁聽塒鷄攪夢呼。王事有程難駐節。挽裾把酒坐平蕪。</text>
<title>阻雨樂生驛。用前韻。</title>,<text>雨脚如麻亂入庭。風回簷溜射牕櫺。愁聞水勢侵山暗。怕見苔浪滿砌靑。歸路擬尋楮子島。扁舟難達濟川亭。夜深共話南遊事。挑盡寒燈一點星。</text>
<title>次聞慶東樓韻</title>,<text>山色碧重碧。水聲回復回。巖巒纏薜荔。庭院簇莓苔。路遠馬頻倒。樓高人易來。京華從此遠。羈思邈難裁。</text>
<title>題善山月波亭</title>,<text>陰雨霏霏暗江秋。晚風搖蕩木蘭舟。恨無一片銀蟾影。倒瀉長江碧玉流。</text>
<title>淸道途中</title>,<text>午鷄聲裏雨聲多。獲稻原頭笑語譁。滿谷人家依綠竹。紫薇花映木綿花。</text>
<title>復次密陽嶺南樓韻</title>,<text>渺渺滄波欲暮天。孤帆影拂畫樓前。雲嵐遠近山千疊。花竹參差岸兩邊。彭澤雅懷傳盞斝。杜陵高韻老風煙。華堂月白涼如水。笑倩靑娥更設筵。</text>
<title>復到東萊</title>,<text>昔時霖雨苦連旬。今日歸來萬象新。好是西風秋色裏。稻花香拂馬蹄塵。</text>
<title>患倭</title>,<text>嶺南十六州。山河眞樂土。英雄名宦區。公私財寶藪。海口要害地。未有如三浦。誰令肇權輿。異類亂成聚。初來慕風化。只有三四戶。歲久自繁夥。千百爲村塢。鴃舌調啁啾。卉服錯文繡。漸接平民居。晨昏互商賈。聞道對馬州。其人甚貧寠。往來無虛月。相從作賓主。飄颻輕險道。絡繹振鳴艫。邊將迓路旁。州人掃官府。朝廷達遣官。有時來宣撫。盤飧媚水陸。粉黛鬧歌鼓。懽呼自酬舴。翩翩彎袖舞。待之少乖意。輒復肆嗔怒。譯士憑誅求。官郵不勝苦。前去未回旋。後來亦旁午。雖辨船大小。狡計眩名數。外若慕華風。內實作驕虜。所持只錙銖。所須亦已普。因循務姑息。彼亦甘戲賭。匹夫耕田畝。辛勤種黍稌。匹婦弄機杼。晨夜治萬縷。一朝輸溪壑。盡物恣所取。言之可嗚唈。畢竟嗟何補。典午迫五湖。終然失天宇。契丹近邊郵。唐室畏如虎。始以拱抱微。終成千尺樹。聖朝日月明。夔龍爲宰輔。邊圉永寧謐。異域懾威武。愚臣所吐舌。庶欲戒陰雨。自有羈縻術。不可越規矩。願言廟堂老。惟須鑑前古。</text>
<title>奉次燕子樓先君韻</title>,<text>家君攬轡幾經春。板上名存跡已塵。讀罷蓼莪頻收淚。趨庭問禮是何人。</text>
<title>次昌原碧寒樓韻</title>,<text>嶺南行樂壓儒酸。倚遍高樓面面欄。懸樹芳榴紅半罅。映溪脩竹綠生寒。崚嶒病骨緣詩瘦。撩亂羈懷仗酒寬。急▣佳兒勤秉燭。醉中佳興未全闌。節序侵人鼎鼎來。一樽相對笑談開。淸霜入樹秋容老。落日銜山鳥影回。勝地風煙供嘯詠。古人賢達已莓苔。黃花又近重陽節。好擷金英泛酒杯。</text>
<title>次晉州矗石樓韻</title>,<text>煙暗高城欲暮時。登臨倦客獨吟詩。江山勝㮣探無盡。翰墨淸談老不衰。古渡日斜人去遠。長林雲捲鳥歸遲。愧將篆刻雕蟲手。仰和陽春白雪詞。萬指堂中歌管脆。一雙樽外舞衫垂。恍然坐我神仙境。閬苑瑤池未必奇。</text>
<title>次居昌東軒韻</title>,<text>山層層又水徐徐。行過長橋十里餘。紅柹飽霜千顆嫩。靑松鋪影一庭虛。坐看燈燼思無盡。臥聽飛浪恨不如。身在天涯歸未得。有時魂夢落鄕閭。</text>
<title>次知禮東軒韻</title>,<text>洞壑崎嶇少廣平。峯巒迢遞接重城。愁經僻邑嫌人小。旋召郵夫問地名。造物豈知詩思苦。風光難慰客遊情。悤悤恐被溪山笑。信馬閒吟緩緩行。</text>
<title>次淸州東軒韻</title>,<text>西原雲物弄暗光。板上騷葩競鬪芳。流水逶迤城一面。高樓偃蹇路中央。紫桐花謝靑春晚。綠綺琴閒白日長。我非淸狂詩酒客。傍人錯比賀知章。</text>
<title>開泰寺</title>,<text>林回溪轉越橋矼。罨戶花光暗似幢。過客問程登古砌。居僧紉衲坐晴牕。雲煙此日空遺跡。棟宇當時信少雙。堪笑王公眞作俑。幾多苗裔信紛哤。</text>
<title>公州聚遠樓。陪監司放翁話。戲次其韻。</title>,<text>臨池翼翼起層樓。壯麗人皆說此州。荷葉浮錢遮水面。楊花擺雪罥墻頭。咨詢原隰無雙士。歌舞房櫳第一流。淸夜沈沈飛雨細。一樽相對散離憂。</text>
<title>對雨。題淸州東軒。</title>,<text>畫屛高枕掩羅幃。別院無人瑟已希。爽氣滿簾新睡覺。一庭微雨濕薔薇。</text>
<title>留別世亨</title>,<text>莫將棋局費居諸。莫逐兒曹往釣魚。擾擾滿朝靑紫貴。只緣惟腹有詩書。</text>
<title>次忠州慶延樓 四首</title>,<text>地祕天慳別作區。孤城斷絶碧山隅。一村煙樹迷遐矚。萬里鯤鵬入壯圖。楊柳長堤飛絮亂。菰蒲斷岸暝禽呼。東風不惜春將老。吹擺殘紅點綠蕪。風捲炎塵隔奧區。樹林岑鬱暗城隅。獺溪淸浪玻瓈碧。月岳濃雲水墨圖。靑眼相逢宜酩酊。朱樓到處任歌呼。不須仰讀紗籠句。板上前賢跡已蕪。四野瓜疇接芋區。水淸沙白露陬隅。風前竹颺琅玕葉。雨後山開錦繡圖。百畝稻花秋䆉稏。萬家燈火醉歡呼。昇平不見催租急。吠犬生氂路欲蕪。冷風吹雪漾寰區。玉削巒峯湧座隅。壓樹寒梅新吐艶。侵階明月寫成圖。貪看瀲灎樽罍亞。不怕奔騰萬竅呼。到處君恩深似海。莫嫌三徑▣荒蕪。</text>
<title>驪州淸心樓禪坦韻</title>,<text>君不見昔時學士到江上。歌吹殷空樽罍稠。簪珥墮地人爭收。又不見今時學士到江上。煙波滿目空悠悠。芳草惹恨連長洲。篝燈照牕冷無寐。江風入骨淸於秋。客子吟詩主人笑。主人勸客客掉頭。謫仙襟韻竟寂寞。不如槌碎黃鶴樓。脫▦仰空叫明月。月本無言天亦幽。桑門釋子尙欲携妓恣歡謔。梨園逸老豈肯爲子須臾留。</text>
<title>送江陵南判官</title>,<text>宜寧古多士。苗裔盡豪俊。之子富才華。韜光握瑜瑾。少年步靑雲。長途騁雄駿。一朝佐江陵。腰佩累累印。牙節之所建。關東最巨鎭。人物多騈闐。樞機亦嚴峻。以君才與智。恢恢有游刃。明以照吏姦。仁以醫民疢。穰穰歲屢豐。茫茫海重潤。務施愷悌恩。一心殫忠藎。他年三異政。靑史猶可訊。</text>
<title>送金君節書狀官往馬島</title>,<text>茫茫大瀛海。天地如秋毫。海外復九州。誰能窮蟠桃。達人履至險。坦視不容刀。所以子長遊。四海眼更高。吾侯天下士。卓犖人中豪。雄懷富雲夢。健筆凌詩騷。文成叉手速。有如繭抽繰。首折郤林桂。聲動金鑾曹。朝廷重交隣。群議擧英髦。一朝掌書記。行色揮金袍。茫茫萬頃侵。一葦隨風翺。天淸氛祲豁。海妥魚龍逃。左右多才俊。逸氣呿鯨鼇。翩翩羽林士。悉有龍虎韜。蠻獠自竄伏。釃酒調琴璈。朱旗拂海島。玉節馳蘭皐。風標照異域。手額擎相號。錦囊日充富。萬象隨所遭。丈夫貴壯志。夷險不辭勞。歸來拜丹陛。應被天恩褒。巨壑縱大魚。順風吹鴻毛。虞朝經濟意。不讓夔與咎。嗟我才蹇拙。駑駘慕駼騊。相隨玉堂上。十載同衾裯。常蒙切磋力。自擬麻中蒿。扶桑渺雲海。羈懷殊鬱陶。東風漢水曲。晴漲金蒲萄。臨岐情不盡。挽手酌春醪。仰慕鴻飛冥。徘徊首重搔。</text>
<title>奉敎題內出山水圖</title>,<text>誰人磅礴費心思。幻出毫端一端奇。古木回巖迷遠近。層樓複閣聳參差。千重疊穎凌雲漢。百道飛泉灑石碕。不獨險危山與水。民心嵒處要深知。</text>
<title>奉敎題內出靑山白雲圖</title>,<text>煙嵐遠近罩層巒。巖谷逶迤自鬱盤。一抹晴嵐橫霮䨴。千重瘦骨露巑岏。莓苔點石蒼崖潤。樹木連天玉嶂寒。急流穿林來隱隱。危橋跨澗接漫漫。竹籬茅店村虛靜。佛宇禪龕洞府寬。可是良工描寫巧。誰云異境轉移難。久聞祕府傳神品。却喜塵寰得勝觀。山水只堪供玩好。願圖無逸戒功安。</text>
<title>奉和狎鷗亭御製韻 七首</title>,<text>太平人物儘風流。翰墨淸談度幾秋。早歲聲華黃閣轄。暮年身世白鷗洲。閒來好蠟東山屐。醉後頻添北海舟。登覽逍遙拚勝賞。江頭百物亦無愁松柏貞操貫雪霜。經綸大手老巖廊。名高帶礪山河誓。身近蓬萊日月光。赤舄乘閒還綠野。靑樽邀客瀉金漿。好將詩句酬佳節。堪笑牛山謾獨傷。表裏湖山岸兩傍。天光水色隱滄浪。層欄偃蹇千尋壯。宸翰昭回萬丈長。咳唾珠璣題滿壁。縱橫貂珥坐連床。相逢魚鳥爭欣悅。慣識春風笑語香。襟懷跌宕自無機。鷗鳥雙雙下釣磯。帶雨忽從煙外集。銜魚還向鏡中飛。滄溟影裏相忘久。款乃聲中半醉歸。暫謝紛華就閒曠。旁人錯認一蓑衣。亭上山橫一抹雲。亭前風水皺晴紋。追隨白鳥閑相似。擺蕩紅塵迥不群。岸草汀花多異色。酒徒詞客策奇勳。日斜興盡相携手。歸路微茫暮景分。浩蕩鷗邊一水春。翩翩雪羽暗相親。邦家日夜望霖雨。寧負飛潛不負人。珍重丹書石室盟。金甌名重久叨榮。市朝到處堪乘興。莫起煙霞水石情。</text>
<title>次永川君松都懷古 五首</title>,<text>曾聞龍井肇靈源。畢竟分流屬李園。五百丕基同瓦裂。三千義士若雲屯。黃旗影裏螺聲急。靑木陰中日色昏。人物南遷麗業盡。空餘入角鎭平原。城郭崢嶸斷復連。古家喬木帶荒阡。鵠峯亂聳千重翠。龍野晴回百折泉。紫洞寒嵐迷蠟屐。黃橫斜日照吟鞭。客中弔古愁多小。不待西風始黯然。五冠山色蔚如藍。歸法淸泉路北南。摩岬蒼松經雨嫩。碑門紅樹帶霜酣。土橋半斷跨林壑。佛刹相連隱石枏。自古西樓多勝㮣。幾多騷客駐遊驂。天磨山接聖居山。複嶺重巒紫翠間。匹練垂紳橫絶壁。頑龍抱寶隱深灣。半空靈籟千林響。倚巖浮屠萬石閑。乘興不知天已暮。臨水時復弄潺湲。立馬行人賦黍離。風飄落葉滿東池。山光水色年年是。舞榭歌臺處處疑。石馬宮中芳草合。銅駝陌上綠苔滋。興闌忽遇空林雨。應爲前朝洗舊悲。</text>
<title>又次 五首</title>,<text>萬疊雲山萬丈潭。靑巒白雲淨相涵。楊花蠶嶺那堪比。形勝無如餠嶽南。碧瓦雕甍高復低。君臣亭上醉分題。當時遺跡問無處。春盡空林唯鳥啼。區區江島小於丸。可笑蚍蜉撼樹端。欲作南山三兔窟。不知民物困驚湍。鵠嶺煙霞朝暮新。半千年業已成塵。依然天上一輪月。曾照金樽多小人。薄雲殘日半空明。天際孤鴻獨去輕。風力漸微估客鬧。布帆齊擧暮潮平。</text>
<title>西征將士振旅而還。命皆進秩。腰金者十八人。頂玉者二十八人。</title>,<text>天兵飛渡黑龍灣。驅盡豺狼若刈菅。壯士獻俘回魏闕。神功勒石鎭燕山。羽林磨戛輝朝著。金佩繽紛滿闠闤。聖主好文兼好武。太平身世有餘閒。</text>
<title>慶會樓。宴西征將士。</title>,<text>太液流水漾鳧鷖。春入蓬萊柳色齊。白玉柱高開黼座。黃金樓迥隱璇題。彤庭亂舞千人袖。綺陌晴攢萬馬蹄。恩到輿儓參賜宴。黃昏歸路醉扶携。</text>
<title>二月七日。親祀文宣王。御明倫堂。出題策士。退御幕次。聚羽林射帿。取文武各三人。節目放榜賜第。</title>,<text>聖主守文肇太平。朔南聲敎彌八紘。日開講筵不遑寧。先重根本論六經。仲尼之道日月明。始終條理集大成。時維仲春日上丁。東風淡沱天氣淸。中霄大駕儼東行。濟濟縉紳趨庠黌。長春門外簇萬兵。碧松洞口羅旗旌。親臨釋奠親掃祊。大官齎沐供犧牲。蘋藻庶品奠兩楹。左右籩豆陳粢盛。堂上磬瑟間簫笙。庭中羽籥舞袖輕。一屈萬乘輸禋誠。神錫福履多奇禎。平明曙色開雕甍。堂中斧座初日晴。御題分榜示諸生。睿札數字聯珠瓔。萬指操筆紛縱橫。如魚得雋賈售嬴。文如飜水眞善鳴。大才不可拘章程。張帿大道棲鵠正。挾矢不譁君子爭。披沙揀金求其精。文武全材皆俊英。黃金放榜臚傳命。紫衣呼賜帳前觥。三餘矻矻對短檠。一日靑雲衢路亨。飄如紫鳳芙蓉城。渺如群仙下蓬瀛。羽林重圍劍韣聲。百寮新還交瑀珩。不獨里閭觀者驚。兒童走卒知其榮。聖朝吉士多彙征。年年賜宴歌鹿苹。菁莪旱麓相載賡。周家今日同文衡。鄙儒事業發陶泓。十年玉署紆簪纓。目見盛事退屛營。作詩一笑寫吾情。</text>
<title>十一日。御宣政殿。引見館員。賜座。確論經史。以及時務。說酌慰之。夜分乃罷。</title>,<text>九重魏闕春融融。黼扆當中蓮燭紅。繡戶夜開虎豹帳。榻前賜座分東西。十八學士神仙儔。自慙樗櫟登瀛洲。宏言確論雜古今。搜討六籍窮墳丘。自從西周至五代。上下茫茫數千載。興亡隆替由善惡。覆轍相尋殷鑑在。漢文宣室問鬼神。賈傅大才終不伸。何如聖朝納忠諫。多士鼓舞文明春。佳肴絡繹出金鼎。中使傳宣催酩酊。扶還玉署醉不醒。風雨滿簾更漏迥。</text>
<title>二十七日。宗親進宴。上御慶會樓受之。又賜宴於賓廳。宰樞正二品以上及弘文館臺諫等赴宴。</title>,<text>春滿蓬萊細雨過。東風無力漾輕羅。杏花亂坼彤庭午。柳色低垂碧沼波。龍尾搖空旗脚轉。熊虎當日鼓聲多。璿源九族惟千億。魚藻歡成▣有他。中使傳宣日再過。十分仙醖帕黃羅。紛紜雕俎頻添饌。瀲灎瓊樽暖皺波。紅紛三行歌妓密。金章四座貴人多。昇平樂事無前古。祝壽南山意未他。</text>
<title>賜宴弘文館。命職帶經筵者皆往赴。</title>,<text>潭潭大府五雲開。金馬追隨盡達官。羯鼓催花風黯淡。瑤姬弄瑟客盤桓。恩深湛露難成醉。坐引風光競占歡。咫尺羽林多俊傑。故應翹首羡儒冠。</text>
<title>赴耆英會</title>,<text>國法。每年三月三日。九月九日。設宴於訓鍊院。曾經三公者二品以上年七十者參焉。大賜酒樂。或射帿。或投壺。終日極歡而罷。是日。上特命兵曹判書李克增，光城君金謙光，東萊君鄭蘭宗，戶曹參判孫舜孝及俔，李佑甫，曺淑沂，金訢等往預焉。余以無能。濫入玉堂。朝夕侍講。頻霑燕賜。今又恩出非常。兢惶罔措。賦四韻詩。以備後覽。周道漫漫掌樣平。張帿遠近樹飛旌。堂高百尺憑風迥。花滿千村翳日明。列座簪纓聯國老。半空歌吹鬧春晴。聖恩特許參佳會。自幸芳年側耆英。</text>
<title>九日。耆英宰樞復會訓鍊院。設宴射帿。</title>,<text>萬紫千紅暗遠林。連街楊柳綠生陰。快傾華館金樽酒。慣聽陽春白雪音。猿臂引弓爭射矢。螺鬟觸客忽遺簪。承恩再預神仙會。足慰平生潦倒心。</text>
<title>十三夜。宿耆之第。令李師調琴。淺酌相酬。時月明如晝。庭中梨花盛開。</title>,<text>君才奮迅良驥騁。上下靑空逐明景。我如羸牛鞭莫前。顚躓實賴人挽牽。豈期今日同康莊。君入銀臺我玉堂。但恨流年劇飛鳥。君正芳年我已老。塵途役役困刀筆。開口成歡知幾日。春光葡萄浮酒樽。開筵促膝臨前軒。琴韻泠泠若流水。一洗從前筟笛耳。不須皓齒歌東綾。不須苦句調蒼蠅。鳴琴對酒也不惡。三人鼎坐相酬酢。梨花萬片隨風飛。無術擊駐三春輝。月色如銀夜如晝。讙呼不覺催曉漏。但願吾徒日無事。一年一月長如此。</text>
<title>舞鵝</title>,<text>日本國進天鵝一雙。上不留宮。卽賜月山大君。上幸其第。鵝聞樂翔舞。來自扶桑萬里遙。東平園裏擅高標。毰毸玉羽當翎揷。皎潔霜毛嚲頂飄。騰舞池邊依棣萼。翺翔波上聽簫韶。乾心不寶珍奇物。敢作歌謠贊聖朝。</text>
<title>到大同江。監司玄德璋來迓舟中。</title>,<text>畫船搥鼓碧江濱。主勸賓酬飫八珍。盌裏軟香烹荻筍。盤心細縷割鮮鱗。紅粧執樂皆新面。靑袖傳觴有舊人。醉裏不知雙鬢白。更携推髻暗相親。</text>
<title>安州。遇魚子益自北京而還。</title>,<text>靡盬承主事。東西路阻艱。風霜萬里苦。樽酒一堂歡。花覆朱欄上。鶯啼綠樹間。醉因紅粉惱。不怕俗人訕。</text>
<title>節度使金公嶠來餞淸川江舟中</title>,<text>暫憩百祥樓。還乘江上舟。桃花春水急。楊柳暮煙愁。銀節盈蓬底。牙旗偃浪頭。含杯久不廢。歸馹候沙洲。</text>
<title>天使鄭同姜玉到義順館</title>,<text>紫鳳銜書起自燕。雙飛來落鴨江邊。笳聲落日催鳴鼓。旗尾春風拂錦韉。下國仰涵中國澤。南庭不及北庭賢。緋衣等作皇華士。到處人人望似仙。</text>
<title>鴨江上。慰遼東參將崔勝。</title>,<text>幽燕關外亞將軍。白髮蒼顏老更尊。護送皇華臨絶徼。謾分旗節駐轅門。庭前狐鹿初登俎。帳裏弓刀半揷鞬。淸德檢身誰出右。謝還衣贐却無言。</text>
<title>洛中。聞拜承旨。</title>,<text>春風逸驥下靑冥。跪捧宣麻面發赬。喉舌銀臺承異寵。菑畬經術足吾生。喜情自倍尋常品。湔質頻添不次榮。顧乏絲毫裨山岳。只將忠藎際昇平。</text>
<title>夜踰西門嶺</title>,<text>日落西山集暮鴉。蒼茫暮色滿山阿。忽逢巖石還疑虎。行傍雲林誤認家。屢擧鳴鞭驅倦馬。旋呼淸唱雜悲歌。仰穿蒙密升高頂。始見東郊吐月華。</text>
<title>二鼓。到嘉平館。與耆之話。</title>,<text>愧我才疏放。從君每竊吹。偕登龍虎榜。同步鳳凰池。勝地探幽處。春風行樂時。俱爲千里客。只得半霄嬉。捲帳靑娥出。傳觴綠蟻滋。挑燈坐不寐。頻問夜何其。</text>
<title>朝過大同江</title>,<text>行忙不得追華筵。走出城門到城邊。顧倩歌兒扶馬首。旋呼津吏駐樓船。紅粧縩人如簇。玉斝留連酒似泉。歸路尙遐時日晚。東風吹雨暗層巓。</text>
<title>冒雨入黃州</title>,<text>回首箕城意轉迷。棘城蒼翠倚雲齊。短蓑遠冒長途雨。困馬愁穿曠野泥。紅藥滿庭人不到。綠陰侵戶鳥空啼。夜來又作陽臺夢。欹枕挑燈到曉鷄。</text>
<title>初到承政院</title>,<text>蓬萊初日照朱衫。就拜彤庭稽首三。却愧文章無李杜。空將禮樂問弘聃。丁寧天語初傳密。鄭重君恩荷未堪。上與仙曹隨例坐。強檯瓊枕醉初酣。</text>
<title>仲秋六日。幸慕華館。餞大監還京。</title>,<text>奉詔敷恩事已竣。秋風還旆向幽燕。鑾輿曉出臨行館。歌舞朝回敞別筵。涕淚謾從征袖濕。夢魂應入故鄕懸。君王尙重離亭意。就酌金觴一再宣。</text>
<title>賜靴</title>,<text>周旋規矩豈堪當。飾足惟能合步蹌。皁殼樂皮▦于滑。黃金入縷荔枝光。承恩高步靑雲上。押宴閒遊錦瑟傍。却向兒曹頻自伐。儒林太勝羽林郞。</text>
<title>賜衣</title>,<text>在笥恩須寵予增。緋衣新翦彩霞蒸。短長合制宜無斁。輕煖便身愧不稱。凌亂有光相照耀。徘徊顧影自驕衿。却慙稽古承殊遇。仰側群▣乏才能。</text>
<title>十一月初八。冊封中宮。</title>,<text>日光臨砌衮衣紅。簴業排庭鼓吹雄。中使承綸傳寶冊。百僚隨例拜椒宮。重華聖德憑虞汭。太姒徽音嗣有娀。不獨錦城多喜氣。奉箋稱賀萬方同。</text>
<title>十二月二十四日交年。賜酒樂于承政院。</title>,<text>朝野無虞日。光陰欲盡時。萬機勞聖慮。一夕樂淸嬉。花映千條李。光舒八彩眉。御廚分玉饌。鈞樂下丹墀。貂珥邀三客。犀簪列六姬。長歌和羯鼓。急管雜繁絲。貫蝨爭穿的。張燈坐鬪棋。笑談方繾綣。盤飣點參差。彤橘輝銀椀。金波凸玉巵。天高星斗爛。夜久漏聲遲。興極渾無寐。情深醉不知。惟將稽古力。無侍講書帷。仰荷需雲澤。恒添湛露滋。毫毛何所補。空賦太平詩。</text>
<title>觀儺</title>,<text>祕殿春光泛彩棚。朱衣畫袴亂縱橫。弄丸眞似宜僚巧。步索還同飛燕輕。小室四旁藏傀儡。長竿百尺舞壺觥。君王不樂倡優戲。要與群臣享太平。</text>
<title>觀火</title>,<text>帳前孤點閃流螢。萬弩縱橫觸處明。高躬碧空星煜煜。褰開丹額字亭亭。縈林影結蒲萄爛。刮地聲崩霹靂驚。聞此妖魔爭遯跡。何須爆竹鬧三更。</text>
<title>雪中。內出紅桃一枝。命各製詩。</title>,<text>天遣緋葩雪裏繁。九重春色上林園。一枝爛熳嬌初綻。數點妖嬈默不言。仙種降從王母宴。異香自來武陵源。滿空粉蝶翩翩舞。不怕凌兢朔吹喧。</text>
<title>侍獵注洞</title>,<text>連錢碨磈照夜花。金鞍玉勒靑羅緺。黃旗獵獵風中斜。含枚萬隊人無譁。喬山林谷深哈呀。丘陵到處鋪罿罝。峯頭鼓角雜鳴笳。陣勢正似常山蛇。才人豹尾橫鳥靫。一箭疊中麋與貑。韓盧騁力穿杈枒。雉出還被蒼鷹遮。三軍獻雋爭紛挐。好割脾臄傾流霞。小臣稽首歌重華。不慕子虛相如誇。</text>
<title>次金化東軒韻</title>,<text>客中容易送曦陽。觸物吟詩喙更長。自古英雄多蹭蹬。任他人世變炎涼。眼前好討溪山勝。身後何須姓字香。直待西風霜露冷。蹇驢歸就稻魚香。</text>
<title>登菩堤津映碧樓。次前韻。</title>,<text>山聳千重翠。川回一派流。羸僮來秣馬。倦客獨憑樓。灘急還疑雨。林深凜似秋。天晴風日麗。好向嶺東遊。</text>
<title>遊叢石亭。用前人韻。</title>,<text>芙蓉玉削成奇峯。擎出萬丈雲嵐濃。長風驅濤雪花湧。掀天銀玉來重重。蒼崖斗絶臨無底。孤亭隱映依喬松。蓬萊弱水渺何許。安期羡門疑可逢。安得馮夷擊鼓宓。雲旗羽蓋來相從。千年碣石荒蘚合。四仙往事尋無蹤。</text>
<title>到豢豭溫井</title>,<text>金剛峻嶽高揷天。后媼釀氣成溫泉。溫泉湧出淸溪邊。靈源不絶流涓涓。鑿石爲井巧雕鐫。穩如萬斛龍驤船。水淸澈底深如淵。暖氣漲室凝雲煙。赤身下井搖淸漣。一擧更覺沈疴痊。人寰塵厚已洗湔。快若鷹隼乘秋巓。翠華曾駐此山前。離宮魏闕猶依然。屈指如今十六年。當時人物半變遷。山儒懷舊耿無眠。操觚爲賦驪山篇。</text>
<title>遊三日浦</title>,<text>靼崢嶸揷太淸。群巒轇葛點郊坰。海連東極霜濤壯。水漲西湖鏡面平。三日浦名從自古。四仙遺事久傳聲。千年斷碣苔猶濕。六字留題跡不明。怪石崚嶒蹲虎狀。長松偃蹇老虯形。主人樽酒來相迓。勝地山川特地淸。半醉興酣還擊楫。恍然身世泛蓬瀛。</text>
<title>宿楡岾寺</title>,<text>層層玉削倚雲齊。歷盡崢嶸九折泥。一洞松杉藏翠霧。千重樓殿隱璇題。上旁燈火禪心淨。下界塵埃客意迷。梵唄聲殘僧入定。半輪殘月亂峯西。</text>
<title>正陽寺</title>,<text>炎旱忡忡遍海涯。誰家麋穀謾陳齋。談經僧擊堂中磬。聽法人遺戶外鞋。禪室蕭條宜引睡。山蔬靑軟不容哇。灑然身世超淸爽。玉削諸峯夕氣佳。</text>
<title>無住庵。書贈戒悅。</title>,<text>目擊無言道已存。經中了義豈須論。衆香山上無常住。妙法門中不動尊。四面峯巒如舍衛。千嶂樹木滿祗園。鬢絲禪榻相逢話。忘却林間日已昏。</text>
<title>遊高城浦</title>,<text>水合淸川作太湖。波連滄海渺東隅。亂峯突兀撑鼇極。怪石參差展畫圖。擬逐飛廉跨汗漫。還從弱水覓蓬壺。坐探勝賞忘歸去。長笛聲殘日欲晡。</text>
<title>洛山寺</title>,<text>五峯林麓麓參差。雲樹沈沈暗海湄。紺宇忽開淸淨界。白毫光繞大慈悲。禁魚民戶無生理。移路郵夫苦遠馳。惟有山蔬與茶果。芳甘亦可慰窮飢。</text>
<title>宿五色驛</title>,<text>過盡海千里。始緣山萬重。荒溪開小谷。板屋倚孤峯。樹密多禽語。林深印虎縱。解衣聊假寐。坐待日高舂。</text>
<title>次楊根東軒韻</title>,<text>龍門山色映平湖。高入雲霄半有無。綠野斜陽饒晚景。靑嵐疊嶂淡新圖。墻頭日暖梅成子。簷角風微燕引雛。遇物不須增感慨。只應朋好與相娛。</text>
<title>睡覺</title>,<text>溽暑薰人醉如酒。半脫絺衫露臂肘。淸風一陣來北窓。獨撫驛琴寫幽趣。罷琴快倒梨花醪。魂夢飛度金鑾高。坐據湖床擁賓從。依然寶綬橫朱袍。忽聞呵喝驚夜眠。宰相珂馬歸朝天。捲簾推枕望空碧。星河粲爛揷屋椽。滄浪淸濁本自取。往事墮甑何足數。滿城群鷄啁哳鳴。慷慨難▣組出舞。</text>
<title>宿安陽寺。翌日。捕魚前溪。送耆之南行</title>,<text>伴月往登安陽樓。送人又向淸溪遊。羸馬酸嘶散芳草。▣雲小幕遮渡頭。每逢路人問君行。今晨已離江上亭。忽見倦僕驅蹇驢。裼衣荷琴雙眉赬。芒鞋野服少年子。最後而來吾子是。相逢一揖便太噱。短袴赤脚蹋流水。擧網獲得銀頷魚。刮鱗斫膾芼溪蔬。毁譽紛紛宦情薄。江山歸思不負渠。城中禁酒如禁盜。市上遊人稀醉倒。一杯相送有幾人。堅坐罄歡任欹帽。君今南去幾時回。暮雲春樹何悠哉。林園耕讀如有暇。新詩月軸頻寄來。</text>
<title>夜起觀星</title>,<text>太空蒼蒼復茫茫。列宿參差爛成行。河南牽牛不服箱。河北織女不成章。有箕難可簸粃糠。有斗難可挹酒漿。排行列隊何昭彰。如何不管否與臧。啾啾燕雀安棟樑。噦噦鸞鳳沈坳隍。平生道學攻文章。不攻黼黻供憂傷。漏聲驚夢起彷徨。秋夜漫漫殊未央。千憂如雲塞肺腸。籲不聞▣涕泗滂。</text>
<title>同貫之渡楊花江</title>,<text>薄雲殘照楊花浦。荷蓑行人跨驢去。驢行凌兢屢策鞭。樵童漁叟相爾汝。招招舟子江之頭。黃帽回撓艤沙渚。呼僮抱驢登船尾。母顧子鳴如相語。中流滉漾翠綃飜。一葉隨風恣輕擧。舟移山轉莎岸近。茅屋參差映禾黍。來牛去馬爭渡忙。雲山蒼蒼歸路阻。我行在岸客在船。卬須我友徒延佇。</text>
<title>到楊川別業</title>,<text>江水西頭五里餘。荒丘斷處有茅廬。磽田蕎麥初生葉。枯瀆泥沙未產魚。無物可堪充國稅。有蔬焉用備冬儲。癡奴抆淚言難駐。餬口吾將縱所如。</text>
<title>無功家行祭於眞逸先生。因送酒餠。感而有作。</title>,<text>兩昆學業蘊經綸。仲氏文章最絶倫。鬪穀好仁纔有後。伯牛臥疾未成人。添丁穎悟陳罇斝。通德精禋薦藻蘋。老叔騃癡惟欠死。受膰今日品嘗新。</text>
<title>仲秋對月</title>,<text>長空湛湛碧四垂。氷輪無轍乘琉璃。千村夜靜朗如晝。樹頭零落發華滋。幽人不眠鶴頭側。散髮蕭森稀未拭。鳴琴邀月月不住。吟詩問月月不識。照見古今多小人。達者復樂窮傷神。人心見月有憂樂。月色無心夜夜新。幾從晦朔缺復圓。人非昔人年非年。寒螿四壁空苦咽。助余太息如相憐。</text>
<title>行祭祠堂。對雨不出。</title>,<text>鷄鳴起梳盥。薰衣臨事莊。彘肩能掩豆。餈食又登堂。悽愴歆芬祀。參差擧福觴。門闌無客到。荊樹共輝光。累朝風色惡。今日雨如麻。密密連山暗。霏霏入幕斜。木緜還墮殼。蕎麥欲催花。無復救禾黍。群生終奈何。對雨坐終日。牕間睡起時。頑童來問字。癡女學治絲。就撫瓠巴琴。愁吟太白詩。催燒祭餘餠。隨意倒深巵。</text>
<title>題李謫仙白蓮池乘舟圖</title>,<text>涼風綉闥祛蒸溽。太液波紋雛鴨綠。池中白蓮香漫漫。晴靠十二朱絲欄。酒中仙子人中傑。金龜就肆迷麴糱。眼花落井天茫茫。驪山城闕少毫芒。黃門承詔回蘭舟。離離桂樹金門幽。拍肩傲睨衣半襜。頭上折角巾欲墊。瓊鋪玉戺丹扆宁。引導靑雲最深處。水寒氷盌凝似酥。灑頮醉面精神蘇。筆底十首淸平詞。咳唾一一聯珠璣。堂前萬指調絲竹。先奏詩章上新曲。至尊含笑賜錦袍。脫靴愧恥將軍高。恩如流水不再廻。夜郞萬里猿聲哀。人間反覆本如此。不獨唐家謫仙李。誰人描寫妙入神。尺素幻出當時眞。英雄一去招不得。慷慨尊前三歎息。</text>
<title>向坡山別墅 三首</title>,<text>冉冉長途間。役役坐餬口。堪笑白衣人。來迓白衣叟。盤中點梨棗。瓦甌注白酒。足以滋湯物。尉得原野趣。長嘯臨淸流。水淸魚在罶。呼僮策鳴翳。斜日掛林藪。我昔在田園。屈指三十年。兒時讀書處。樹木合參天。再拜循塋域。宿草荒芊芊。爲子未盡孝。爲忠又未全。布衣還故里。無人來執鞭。九原如有知。惻愴應垂憐。我聞田父言。生利不可說。有田盡憔悴。何以保家室。適野捲紅草。登山拾橡栗。當秋尙保生。雪深難可活。言隨涕自零。聽終久吁咄。我躬尙不閱。遑恤汝飢渴。</text>
<title>夜到兔山別墅</title>,<text>渡水復登山。孤村巖谷間。老奴迎路上。稚子候簷端。掃室設蒲薦。張燈施夜餐。談農問前事。直到五更攔。</text>
<title>逐雉行</title>,<text>山深草木霜未凋。千百爲隊乘秋驕。山人未將鷹隼放。巧穿蒙密登危椒。群飛角角傍田野。勢窮無力飛復下。韓盧騁巧競後先。武夫馳鞚疾如火。羽毛蕩碎花離披。性雖耿介無能爲。共拾枯枿炙脾臆。臨流環坐擧酒巵。此身正似不羈鶴。安用市朝爭奪惡。他年到此構茅茨。將與妻孥同此樂。</text>
<title>秀林亭</title>,<text>丹溪四面皆靑山。山回萬疊成層巒。層巒凌空若列鄣。溪水瀉谷深成灣。溪邊絶壁聳㠔嶪。長松風櫟靑斑斑。奇觀勝想擅今昔。別有區宇非塵寰。昔人伊誰跌宕子。挾二縹緲遊其間。秋水凝光轉雙眼。蛾眉淡掃嬌朱顏。酒闌起作婆娑舞。羅袖屢向新月彎。石上苔紋滑側足。翻然一墮難容攀。飄颻飛花落半空。隨風辭枝去不還。散風凄凄水上起。四座歎惜憎哀潛。英靈千載猶未泯。來眩俗士爲神姦。翠蛾彷彿平生貌。邂逅相遇留佩環。年少歲久事已往。空有流水鳴潺湲。春花秋葉照波面。宛如金㔩棲髻鬟。我來登眺坐亭上。陳列樽酒披榛菅。徘徊探趣不知返。落日翳翳穿松關。不須弔古倍惆悵。痛飮今夕來偸閒。</text>
<title>次新溪東軒韻</title>,<text>年來苦被宦情牢。得喜今朝意豁然。赤葉黃花明小徑。蒼松翠壁擁長川。山橫巫峽疑無地。路入桃源別有天。自是塵凡隔仙境。可宜移就畫圖傳。</text>
<title>登種藥山</title>,<text>種藥田西有斷岡。萬株松樹鬱蒼蒼。靑衫掃葉此村女。白馬挾彈何處郞。江上投閑魚鳥樂。塵中爭利市朝忙。登臨坐抆牛山淚。身世悠悠只自傷。</text>
<title>遣懷十首。呈伯氏。</title>,<text>昨夕進話。有怯冷身先蟄之句。余卽以投閒意自便續之。乃曰。怯冷是我之事。投閒亦汝自喩。因敷衍十首。以敍幽棲自適之志。或用慰轗軻不遇之情。伯氏亦和十首。幽齋輪鞅寡。風露滿秋天。怯冷身先蟄。投閑意自便。生涯同泛梗。名利久忘筌。所願無憂患。琴書樂暮年。書籍連床壁。朝朝對故人。種花供眼界。丸藥葆精神。園菓經霜脆。疇蔬得雨新。心平無外事。不惹市朝塵。咫尺扶藜杖。相從只弟昆。庭閑荊樹色。門近鶺鴒原。意篤篔篪唱。談深風雨昏。況逢詞宗輩。嘯傲竹林園。黃鶴從椎碎。白雲空自閒。江流寒咽耳。山嶽遠愁顏。造化難移奪。堪輿豈祕慳。憑高敍晚眺。不必有雕欄。明主優恩澤。微臣愧不才。靑綾移玉署。珠履躡銀臺。自是無形跡。終惟困孼媒。從今恒抱拙。擊壤老田垓。齷齪謀生短。吟詩喙獨長。何期抛祿食。復得値年荒。歠粥平原苦。餔糟楚澤狂。驕兒啼滿室。六鑿目相攘。幽人初睡覺。曉月上窓明。喜聽鷄三唱。遙傳漏五更。南柯驚夢寐。北闕謝簪纓。肥遯惟高枕。浮休送此生。稟賦由天定。榮苦本不齊。墮甑何顧地。懲熱更吹虀。白髮來期早。靑雲去路迷。鹽車空困蟄。無復剔霜蹄。西山多爽氣。拄笏自忘疲。赤染楓霜嫩。黃黏菊露滋。呼僮時漉釀。邀客共看棋。不怕傍人笑。逍遙醉習池。歲月催人老。乾坤暫寓形。拂塵櫳綠綺。翦燭讀黃庭。天闊飛鴻遠。林疏落葉零。愁懷無處遣。時復倚風欞。</text>
<title>買柹</title>,<text>霜顆堆紅滿巨航。商人索利競豪芒。忘貧愚婦輕升粟。渴吻騷翁臥土床。崖蜜流膏甘潤肺。海虯遺卵爛揚光。若爲乞得江南郡。雲樹中間自在嘗。</text>
<title>仲冬五日。雨晴始寒。晨起。酌酒遣懷。</title>,<text>雲輕雨新霽。寒氣凝寥廓。嚴飆振屋檐。蕭蕭林隕籜。重霜粲萬瓦。氷堅沍群壑。老翁愛床衾。晚起後烏鵲。小爐炭熾紅。撥灰焦鴨脚。黃流浸鷄㱭。膏滑如酥酪。盥梳更洗盂。陶然時一酌。眼花散簾帷。凄孥同笑謔。短褐暖重裘。寒虀當大嚼。時時讀古書。千載味糟粕。興移隨所遇。身世無羈縛。貂蟬滿朝貴。不換此間樂。</text>
<title>喜鄕人載米來到</title>,<text>樂天和命常戰兢。浮雲富貴安足稱。曾參歌聲出金石。顏子簞瓢欣曲肱。古人賢達類如此。況我樸樕材無能。乃今得此數鍾粟。又顧園中有新蒸。猶勝偪側少陵叟。往抱衾裯換斗升。室婦怡顏赤脚笑。就掃廩斛洗釜甑。咫尺千里未易到。馬瘏僕痡踰丘陵。近來風雪塞長途。手足皸瘃髭垂氷。急漉罌醪慰寒苦。更問鄕里張明燈。</text>
<title>裁就新衣</title>,<text>公侯甲第多厚祿。照耀衣裳錦繡縠。我作靑坡一布衣。不踏華筵對銀燭。城中染婦苦增價。不隨豐凶有盈縮。織絲要厚不要細。楓葉綠磻求易足。似紺非紺䵝非䵝。灰色微緇宜野服。但將溫煖穩稱身。不必紛紛眩紅綠。一巾白氎一枝筇。散髮逍遙無毀辱。</text>
<title>還授職牒。詣闕謝恩。</title>,<text>白鷗波浪趣悠然。尙戀終南住市廛。自分老塡丘壑裏。豈期來拜瑣圍前。借人紗絹羞承頂。還我貂皮▣暖肩。貫玉腰紅遵里巷。猶呼昔日右承宣。</text>
<title>喜遇耆之 二首</title>,<text>少年喜同科。情深非李絳。同試宦途艱。無異鄒魯鬨。不着形與跡。亦是吾輩戇。天道好回環。世事有升降。把酒慰遠來。斜陽滿村巷。世上寒與熱。年來共受痁。吾師亦徑情。世味嘗指染。才高多搆殃。德厚反遭歉。今夕是何夕。相對剔燈燄。夜闌更洗酌。請彈桑下店。</text>
<title>冬至。大雨雪。</title>,<text>地中葭管飛灰塵。一陽來復萌靑春。陽陰相承交際會。豐隆解和滕六嗔。招邈眞宰請上帝。共將行樂遊良辰。炰燖萬鶴灑毛羽。刲膾千龍飛素鱗。颯颯淸飆振竿籟。汵汵流溜諧韶鈞。群神禮罷散琛贄。碎珠層玉無人珍。若敎堅凝無霢霂。積厚可得齊峨岷。彌滿寰區載地壤。普施恩澤流膏津。欲將滲漉滋宿麥。拯救溝壑流離人。先生無事臥深巷。家室雖貧道不貧。赤豆數升兒數口。汲泉煮粥濡燥唇。無弓未射北山虎。無馬未逐東郭㕙。一廚榾柮一土榻。引琴寫曲怡情眞。縱然失勢老且死。猶爲擊壤太平民。</text>
<title>雪</title>,<text>玲瓏白玉萬枝春。凶歲茅茨不覺貧。穿撲簾帷輕柳絮。糢糊松柏蹙龍鱗。杜陵蕭颯雙蓬鬢。彭澤凄涼一葛巾。高臥閉門閒送老。紅塵汨沒是何人。</text>
<title>人有饋雙雉雙鯉者。因而置酒。用前韻。</title>,<text>小甕新開竹葉春。時因饋物慰饞貧。錦鷮啄雪初▣肉。紅鯉跳氷半損鱗。滋味老來資口腹。笑談今日岸綸巾。坐傾三椀成醺醉。不羡朱門大嚼人。</text>
<title>存沒口號 十四首</title>,<text>稽古桓榮終位極。存家靈運未忘僧。片言隻字人爭誦。司馬文瀾詩少陵。悼金永山雅志自無紈綺習。坦懷兼抱典墳高。縱然功業輝黃閣。殷鼎鹽梅未及調。悼李韓城門闌喜色雙龍在。軒陛春光百卉香。富貴榮華歸一瞥。可憐辜負野鴛鴦。悼朴平陽少把絃歌爲世業。晚將鷹狗送生平。年高七十犀橫帶。何故區區學六經。悼柳文城郤桂名高非識字。雲臺功重已崇斑。萬▣世事皆天定。安用焦勞塌肺肝。悼黃商山一身英銳蓄爲德。百世宗支多取規。怊悵空園桃李亂。誰人携酒翫芳菲。慞銀川君志少鷹鸇無物害。情深膠漆有朋親。欲從死後觀遺愛。公鎭松都已兩香。悼朴留後鸞署追隨廿載後。銀臺談笑二年餘。我從吏說君罹疾。一別音容竟墮虛。悼金世蕃邂逅甕津初校獵。追隨鵷鷺共齊肩。堂中鶴髮悲何托。無復采衣戲膝前。悼南僉知論交朋舊濃如酒。蒞職朝廷直似弦。忽憶薇垣開口日。無心點檢雪堂篇。悼李雅士賈傅妙年傷鵩日。終軍弱冠請纓秋。未遂厥志身先死。寂寞羈魂海一陬。悼崔正陳蕃下榻延徐稚。郭子登舟望李膺。欲淬新鋒利翦伐。君心非是致都鷹。悼朴亨之襟懷垣垣同滄海。利刃恢恢剖錯盤。豈料斯人有斯疾。空留名譽萬人間。悼徐容重不及小冠杜子美。豈如一淚氐符▣。延安館裏連霄餘。一醉沈沈喚不起。悼金白川</text>
<title>臘日有感</title>,<text>謾將詩句送生涯。佳節紛紛隙裏過。絃管誰家梅吐萼。園林此處雪飛花。蠶衣凍合寒衣桁。膰肉分歸食肉家。翠管銀罌無賜藥。天憐窮悴不生痾。</text>
<title>庚申日。如晦，平仲，正叔，可畏携酒慰余。</title>,<text>弟姪携樽酒。開筵慰老夫。脫巾露蓬頂。擲骰叫樗蒲。非伏三尸票。聊爲一夜娛。隣鷄亂啁喔。缺月掛墻隅。</text>
<title>立春</title>,<text>今年寒更甚。風雪暗山村。何處桃生菜。無人送翦旛。幽居多自適。名利不須論。養拙衡門下。生涯靜不煩。</text>
<title>香飯</title>,<text>新春淑氣鷄林坰。翠葆曉出天泉亭。亭前老鴉自何許。銜遺簡札通丁寧。南風暗引年少子。匕首光韜琴匣裏。歸來飛箭射穿匣。一人無虞二人死。百粲流膏酥餌滑。碎分諸果漬崖蜜。烝之翠釜香浮浮。年年飼鴉十五日。酬恩報德意不虛。猶勝鍾鼓邀爰居。當時寓戲作佳味。流傳幾載經居諸。公侯甲第爭豪侈。帳下揉飯皆玉指。平明封獻九重天。分賜經帳諸學士。我生落魄負良辰。蔬糲到處潛悲辛。忽從比隣嘗一鉢。腹果不覺凶年貧。功名富貴夢中▣。渺渺瀛洲隔鸞鳳。天廚仙饌不復餐。麻衣空老寒居洞。</text>
<title>得早鳴鷄。烹家中舊鷄。</title>,<text>烹不能鳴養善鳴。善鳴猶足暢吾情。星河夜靜難知曉。鍾漏風微未報更。枕上睡蛇頻自遯。胸中愁緖不能平。擁衾輾轉無眠處。喜聽嘐嘐第一聲。</text>
<title>拜護軍</title>,<text>曾緣無妄久罹辜。不次今蒙睿澤殊。應擁貔貅巡紫闥。或陪鑾輅執金吾。從人借馬還無僕。有祿投閑可養軀。思想舊遊如轉燭。風塵身世幾榮枯。</text>
<title>仁政殿退朝</title>,<text>休嗟吾道困辛艱。未老投閒亦等閒。已辦此身耕綠野。豈知今日覩龍顏。難隨麟鳳翔文苑。羞束髮纓立武班。李廣數奇無足怪。如何潘鬢又成斑。</text>
<title>拜判決事</title>,<text>老我生平但學經。難得盤錯發新硎。纔逃罪網還遭苦。未養精神又惱形。狼藉簿書堆滿案。紛紜輿隷競盈庭。靑春桃李空拋擲。贏得蕭疏兩鬢星。</text>
<title>傷春</title>,<text>梅杏香霏白雪肌。狂風無賴擺長枝。遊蜂似識傷春意。故抱花鬚落硯池。</text>
<title>春霖</title>,<text>吾聞秋雨生霾陰。未見靑春三日霖。年華冉冉已襄謝。一春佳興何沈沈。耕田只得一犂足。安用波流滿溝瀆。普施膏澤勢已難。旱乾水溢互盈縮。我願天公要斟酌。霑洒夏疇洗炎溽。</text>
<title>耆之陪其家君子休公來訪伯氏。坐話假山下。</title>,<text>老君博雅眞好古。脫略萬事探林藪。小君才藻擅一時。滿路靑雲照圭組。兄交老侯駏隨蛩。我與小君魚沫喣。今夕何夕得相逢。霏霏淸談落揮麈。西山煙樹暗岡頭。矗石爲峯枕其服。宛然靼移於斯。不數閬風與玄圃。團圝共話去年遊。至今逸興猶飛舞。却恨南不到頭流。追尋靑鶴駕瑤宇。春光鼎鼎夢中馳。桃李紛紛落如雨。百年身世能幾何。形骸未免鳶蟻苦。不如眼前一杯酒。長對雲山作賓主。</text>
<title>伯氏假山畔。倭躑躅盛開。戲不設酒。</title>,<text>黃鵠何年銜子來。托根華館遍池臺。顏浮卯酒渾酣醉。袂倩仙刀巧翦裁。排日牧丹應遠避。翻階芍藥忽相猜。自開自落薰風裏。蘇晉長齋不把杯。</text>
<title>金頤送櫻桃</title>,<text>薰風吹擺上林春。璀粲赬珠萬顆均。唐宴已霑新進士。漢盤分賜內朝臣。嘗新每恨流年促。見物猶思舊日恩。多謝吾甥情意厚。滿筠相贈獨殷勤。</text>
<title>流頭日。食水團餠。</title>,<text>被髮東川事已悠。年年佳節是流頭。紛紛白雪初飛杵。磊磊銀丸忽滿甌。槐葉冷淘何足比。胡麻香餌未爲優。君王深殿迎涼晚。亦有仙廚此味不。</text>
<title>仁川村莊</title>,<text>儒術鳩巢拙。擁門蟣慕羶。數奇官漸退。身老病難痊。囊罄人無贐。窓閑日似年。詩書猶作祟。聊復究陳編。西來臨海曲。作客寓孤村。雨隴秧針秀。風墟麥浪起。草香供馬莝。魚美媚盤飧。自喜蛩音絶。便憐土榻溫。</text>
<title>次利川愛蓮亭韻</title>,<text>暮年身世似秋蓮。潦到聲名愧獨賢。霜葉披離空自老。風儀憔悴有誰憐。須將白板留詩句。不用紅粧棹酒船。屈指重來六十載。鬢毛蕭颯雪盈顚。</text>
<title>次驪州淸心樓韻</title>,<text>紅塵十載困朝端。今日登臨一破顏。已定復搖風裏水。似無還有雨邊山。茂林長安微茫際。返照飛鴻滅沒間。應接杯觴猶未暇。不知垂釣老翁閑。千尺層樓一派江。片帆過雨和軒牕。莫嫌過客詩難就。美景撩人信少雙。斜陽瀲灎照秋江。錦樹煙光罨畫窓。坐見雪毛紛蕩漾。白鷗飛落鏡中雙。</text>
<title>題報恩寺</title>,<text>扁舟來過馬巖隅。雲樹招提別有區。萬軸樓中金貝葉。數層林外甓浮圖。僧開禪室心機靜。客索茶甌色味膄。仰讀懶翁神仙跡。韓山碑字半糢糊。</text>
<title>題如晦月波堂 三首○卽江亭西室</title>,<text>飛樓百尺俯江潯。碧玉江流秋更深。風掃纖雲開島嶼。露和涼氣透衣襟。淸輝忽湧孤輪魄。淨影平涵萬頃金。散髮逍遙眠不得。知心惟有一張琴。閒來無事捲簾帷。目極長天去鳥遲。騷客倚欄吟沆瀣。漁舟沂浪破琉璃。風前菱唱聲初斷。月下庭蕉影半移。寫景也宜供嘯詠。知心惟有一篇詩。偶尋佳境陟蓬萊。路隔仙凡絶點埃。身世忽隨天上下。江山相與月徘徊。乘槎擬發張騫興。搦筆慙非太白才。半醉陶然憑倦枕。知心惟有一樽醅。</text>
<title>園中生黃囷。味甚嘉。</title>,<text>子瞻詩中黃耳蕈。秋雨園中發先艶。桑鵝楮鷄應同調。赤栗紫麥難擬僭。不必射利登嵯峨。爛胹飽送如塡塹。上界仙廚眞是邇。何苦解黿先指染。今之栗菌色赤。麥菌色赤。登嵯峨。取山谷石耳詩。</text>
<title>養雙白鷄</title>,<text>故人遺我雙白鷄。羽毛翩翩雪色齊。叱奴解縛放庭際。欣然飮喙穿花蹊。肯爲口腹烹五鼎。呼來置之梁上棲。莫效木鷄之喑啞。當知晨夜盡情啼。不必聞聲且起舞。踵鼓絶處無相迷。</text>
<title>紅樹</title>,<text>西山園裏攢靑楓。蔥蘢十里靑陰濃。靑女一笑忽揮洒。鉛華點葉酣秋容。過客停車幾探翫。彷彿火傘張高空。人牽官事停歌吹。人未得醉楓先醉。安得置酒於其間。與楓同醉相傲戲。</text>
<title>悲秋</title>,<text>霜重園林錦繡班。風吹落葉撲闌干。葡萄蔓架猶餘緣。薜荔纏壇半染丹。擧目忽驚山色瘦。枕肱愁聽雁聲寒。苦吟欲寫悲秋意。詞涸慙無一字安。</text>
<title>宿正因寺</title>,<text>半空喬嶽鬱嵯峨。涉水尋幽道路賖。一沼芙蕖開淨界。四山松櫟擁仙家。瓊樓飮罷華鯨靜。寶塔燈明梵唄譁。却恨今宵無月色。樹森難見影龍蛇。</text>
<title>讀梅聖兪詩</title>,<text>常憐宛陵翁。遭世多所憾。京華富貴津。斗室美不糝。人窮詩愈工。工處鬼搖撼。鮮縟鄙羅紈。深良貴新潭。汵汵井中泉。無鹽至味淡。百年無此作。當日王公感。廬陵天下士。賡酬相誦覽。今我玩此詩。心迷憂慘慘。初如箝在口。苦味劇昌歜。多時久咀嚼。微甘回橄欖。佳處時一遭。驚怪破肝膽。以此資閒趣。取範吾不敢。</text>
<title>蕺菜</title>,<text>荒山僻野無凶年。春風百草靑綿綿。薇蕨剛時始出土。小兒臂紫初開拳。拳開作莖軟生鬚。畢境細葉靑紛敷。不知幽巖絶壑底。幾人爭折靑珊瑚。和露盈筐更淸爽。細嚼新芳牙頰響。竹胎蘆菔未爲珍。蘋菜蓴絲豈其上。淸操愈厲協暮齒。世上何人知此味。醉來苦渴咀數根。上界仙廚眞是邇。</text>
<title>答次季溫 二首○季溫時爲咸陽守。此詩在辛卯年間。</title>,<text>南方民物慕儒冠。高臥琴堂竹影寒。雅詠誰人供酩酊。劇談無處滌心肝。已聞鳴鳳歌黃霸。會有蒼生起謝安。他日金鑾如珥筆。玉堂金匱要同看。久負貂蟬侍從官。故鄕歸夢水雲間。艱關名利爭蝸角。幺麽生涯等鼠肝。羡子今成五馬貴。愧余偸守一枝安。滿山血色烏椑樹。半醉無由與子看。</text>
<title>夜聞子規</title>,<text>子規何苦吐哀音。啼血花時染已深。初似天津康節歎。還如錦水草堂吟。遊人屢下思鄕淚。逐客尤傷戀主心。不寐擁衾腸欲斷。洞門無月夜沈沈。</text>
<title>獨坐</title>,<text>獨坐幽軒萬慮嬰。淸霜入鬢剩添莖。開簾怕見蜘蛛網。欹枕愁聞蟋蟀聲。明月到陛來有信。靑雲滿路去無情。知心惟有琴三尺。就撫瑤徽鼓再行。</text>
<title>處容 癸卯年作</title>,<text>長風驅濤銀屋動。雲錦缺處神峯聳。瑞色蔥蘢凝半空。海若馮夷前後擁。有美一人雄且豪。非人非鬼非仙曹。豐姿渥赬貝齒豁。鳶肩半荷靑雲袍。雲袍獵獵香飆發。千騎導入黃金闕。春風澹蕩泛城闉。萬落紜紜桃李月。彎回紫袖雙翩翩。瓊花嚲鬢隨風便。含醪爛醉舞不歇。歌詠聖德祈千年。當時火精何微蕞。不量其力騁姦怪。仰欺天人罪莫甚。若過大手爲屠膾。鷄林往事雲冥濛。神物一去無回蹤。自從新羅到今日。爭如粉藻圖其容。擬辟袚邪無疾苦。年年元日帖門戶。又將遺跡大稱揚。寫八絃歌作爲譜。節奏流爲鳳凰吟。哀而不傷樂不淫。五人對拂婆娑袖。萬指和調笙笛音。夜領群儺鬧彤階。偶因戲劇成歲禮。至尊含笑催賜衣。羅紈作隊紛濟濟。我昔承恩我前席。擧目重瞳違咫尺。凄涼工部已兩載。見畫不知衰淚滴。</text>
<title>復入銀臺爲右承旨</title>,<text>久沈涸轍作窮鱗。一屈終成尺蠖伸。更向銀臺作喉舌。還拖珠履上星辰。光生里巷親朋喜。恩洽根荄雨露新。却愧風情日消縮。形骸如梗鬢如銀。</text>
<title>畫鷄。爲金內史侍題。時以冊封王世子。太監鄭同，金興等齎帝勑來。</title>,<text>畫史何多巧。含毫寫火精。軒軒金距峻。燦燦錦毛輕。側翅思先鬪。昂頭似欲鳴。猶勝紀渻子。刻木太無情。</text>
<title>題平壤風月樓壁 以別宣慰使。到平壤作。</title>,<text>困馬凌兢怯澗岡。歡情銷索旅愁長。盤中蘇葉芳還辣。盌面蓴絲滑更涼。列屋笙歌歸遏密。滿階花竹送淸香。此行苦作儒生冷。得句孤吟望夕陽。</text>
<title>安州遇雨</title>,<text>薰風吹雨洗炎蒸。雨注庭除亂似繩。籉笠跨牛迷柳浦。鯉魚乘水上松陵。溪橋漸見朝朝沒。城石多聞夜夜崩。惟把樗蒱消永晝。此身端合作禪僧。</text>
<title>次百祥樓韻</title>,<text>蒼岸百丈架危樓。簾捲群山散不收。滾滾長江橫野外。層層高樹暗原頭。烏犍齕草依林岸。白鷺含魚掠釣舟。倦客登臨無限思。晚風吹雨過長洲。</text>
<title>新安書懷</title>,<text>東軒寂寂小窓虛。一榻淸風一夢餘。繞砌戎葵晨影薄。羃庭梨樹千陰疏。蒼蠅遺矢沾衣袖。紫燕含泥落卷書。身滯遐陬歸不得。京師消息近何如。簾捲簷牙夜閣虛。蕭然獨坐過旬餘。倦吟詩句形骸穩。謝絶來人禮法疏。日月漸多頻鑷鬢。家山已遠罕傳書。何時往把銀臺酒。散盡胸襟頓豁如。</text>
<title>金子固高陽莊八詠 名紐。官至二品。有文名。</title>,<text>穩跨籃輿踏翠嵐。行從山北到山南。樹遮金粟岡頭石。路轉靑蓮鏡裏庵。搖月磬聲驚倦枕。背風燈影照深龕。鬢絲禪榻塵機息。每見維摩聽夜談。右東寺尋僧春滿陽河淑氣暄。一犂膏雨洗燒痕。赬芽簇簇初生土。縹葉槮槮又長孫。好擷新芳當鼎俎。何須大嚼飫鷄豚。憑人莫問閒中味。已有交書絶巨源。右西山採薇紅蓼池邊雨乍晴。幅巾垂釣坐班荊。魚尋芳餌依浦密。風裊纖綸倚岸輕。膾落金盤紅縷細。酒搖瓊斝綠紋平。歸來蓑笠和煙臥。獨撫桓伊醉後箏。右南池釣魚赤藤扶我陟孱顏。目極長天倦鳥還。一帶炊煙涵晩樹。半輪殘日倒晴巒。龍山落帽寒吹髮。藍澗題詩剩占間。坐迓白衣相爾汝。好歌叢桂老榛菅。右北嶺登高斷鴻哀叫碧天涼。四野秋晴刈欲忙。䆉稏金苔堆滿畝。玲瓏珠顆爛登場。風淸萬落聲彭魄。歲熟三農樂富穰。不見催科呼索急。家家鷄黍擧壺觴。右前村打稻繞屋參差碧樹枝。秋深結子正離離。風披蝟殼時時落。霜染瓊肌箇箇肥。閑拾園林供豆實。旋煨爐火慰朝飢。世間無限狙公巧。喜怒機關摠不知。右後園拾栗瘦骨亭亭百尺臺。龍挐虎攫據山隅。白雲靑靄時籠罩。紅荔碧藤巧翦裁。突宂正如仙掌露。崔嵬還訝劍門開。幽人徙倚忘歸去。醒醉中間日幾回。右奇巖鎭洞童童高蓋映門楣。黛色參天雷雨垂。長夏綠陰鋪數畝。淸秋黃葉散千枝。移床坐引莊周夢。曳杖行吟子美詩。風至每聞靈籟響。草堂枏樹未爲奇。右鴨脚當門</text>
<title>拜辭出東門 是年冬。以刑曹參判。拜江原道觀察使。</title>,<text>十年書笏侍金鑾。御罏時霑講舌乾。原隰咨詢銜使命。山河節制壓儒酸。親朋樽酒來相送。鞍馬光輝聳衆觀。却愧謬蒙稽古力。生平不識宦遊難。寒風號樹冷蕭森。汨沒長途積雪深。松柏糢糊如糝粉。峯巒迢遞列瓊簪。屢飜鶴袖偏相映。撚斷霜髭謾苦吟。擧目寰區皆縞色。馬蹄東去獨傷心。</text>
<title>次江陵東軒韻</title>,<text>崎嶇嶺嶠送殘年。渺渺東溟浪接天。四野溪山相表裏。一區籬落自中邊。麗王彩額明斜照。穢國荒城帶暮煙。鏡浦寒松眞勝地。扁舟何日往尋仙。</text>
<title>詠羽溪綠竹</title>,<text>綠竹千竿矗。亭亭作茂林。風來聲戛玉。月出影篩金。白雪晴猶覆。靑煙染更深。客中無與晤。空對此君吟。</text>
<title>三陟竹西樓八詠</title>,<text>玉立千竿雨洗靑。疏林缺處露朱櫺。冷冷金磬隨風遠。知是闍梨飯後經。右竹藏古寺畫屛低列抱山南。龍虎騰挐揷翠嵐。巖罅雜花開爛漫。滿空紅影落毿毿。右嚴控淸潭修蟒緣山細徑分。松巓歸雀晚紛紛。竹籬茅宮炊煙起。散作溪頭一片雲。右依山村舍灘流淸淺臥長橋。穩似晴虹映絳霄。南去北來何日了。春風行客馬蹄驕。右臥水木橋牧罷阿童牛倒騎。平林迢遞路逶迤。一聲長笛歸來晚。箬笠䉴衣帶雨披。右牛背牧童雨歇芳郊春事遲。烹藜炊黍餉東菑。忽逢田畯來相迓。一笑欣然擧酒巵。右壟頭饁婦隱隱鼇頭枕水濱。群魚無數漾金鱗。日光下徹千尋鏡。自在悠揚不怕人。右臨流數魚蒼松無數鎖峯巒。隔屋相呼衲子還。坐對茶鐺終日話。却將身世付淸間。右隔墻呼僧</text>
<title>憩龍化驛</title>,<text>峻嶺鬱巑岏。縈紆道路艱。孤亭依斷麓。老樹蔭平壇。村女銀篦櫛。郵人翟羽冠。近南風土暖。不怕雪霜寒。</text>
<title>次蔚珍凌虛樓韻</title>,<text>一片孤城枕海陲。區中景物儘淸奇。樓高列岫靑千疊。雲盡長天碧四垂。風榻岸巾吹短髮。石欄橫槊賦新詩。開樽且復陶然醉。回首東溟日上遲。</text>
<title>平海八詠</title>,<text>長堤隱隱臨海滸。晴沙雪浪相呑吐。海棠無數撲地開。馬蹄蹴踏飄紅雨。紅飄萬點飛無邊。淸香冉冉凝歸韉。安得移歸茅屋下。長年對此供醉眠。右海棠岸東溟渺渺無終極。上下雲水爲一色。長鯨奮鬣自掀舞。滿空粼粼雪花白。瓊樓層閣揚蜃光。三峯出沒如毫芒。願隨長風破巨浪。輕帆萬里窮扶桑。右鯨波海靑山倒海成高岡。縈厓雲棧盤羊腸。鳥飛不度猿狖愁。孟門王屋連太行。攀緣蘚磴露雙脚。傲睨溟渤如杯酌。捫參歷井謫仙翁。一生徒知錦城樂。右鳥道棧博望靈槎天上落。手中探得支機石。當時客星犯靑冥。去後銀潢空遠隔。亭臨東海渺無涯。鯨濤閃閃翻空花。倘尋靈源到牛渚。應有素手來浣紗。右望槎亭白沙周道環蒼官。靈籟十里風生寒。虯髥鐵幹鬱虧蔽。黑入太空陰漫漫。月色來穿半明晦。萬枝璀璨黃金碎。時聞羽人吹洞簫。霞帔翩翩鳴玉佩。右越松亭層巒崷崒浮晴嵐。招提一徑穿松衫。玲瓏紺宇倚天半。金仙無語依深龕。茫茫世事蕉中鹿。願擺紅塵參白足。芒鞋竹杖不憚遠。三笑相從虎溪曲。右通濟庵玉竇陰火如敲焚。九龍呵護開靈源。濛濛煙霧漲巖谷。一派觱沸蒼山根。融融煖氣如醉酒。不勞鬵釜燎薪槱。澡身浴德有奇功。不獨湯盤脫塵垢。右湯沐井望洋亭前千尺臺。龍挐虎攫靑崔嵬。槎牙亂石揷海澨。波湧萬丈飛雪堆。安期羡門在何許。鼇岑隱映丹丘嶼。想應瑤草香紛敷。乘此淸風欲歸去。右臨漪臺</text>
<title>次三陟竹西樓韻</title>,<text>縹渺晴空跨畫樓。玲瓏窓牖迥含秋。金鼇巖聳三千丈。碧玉川回五十流。竹徑暖煙饒晚色。樹軒涼吹攪新愁。忘機與作閑中伴。惟有雙仙木上鷗。</text>
<title>踰希福嶺</title>,<text>峻嶺鬱高哉。岧嶢揷霄漢。一徑緣高岡。傴僂如魚貫。東西俱巨壑。窅黑無涯岸。性命僅毫髮。側足誰抵扞。馬瘏僕亦痡。面滴跳珠汗。我行旣已高。皆云猶未半。鳴鞭策不已。扶携屢相喚。卸鞍憩絶頂。始覺襟懷散。顧謂同行人。撫膺坐長歎。寰區多危途。此險天下冠。豈知羈旅中。復此蹈憂患。荏苒風塵顏。安得不凋換。冥冥山欲暮。翳翳景將旰。吟苦未成章。目送西飛翰。</text>
<title>宿臨溪驛民家</title>,<text>土床燒柮亂主煙。雪滿空山月滿天。終夜鵂鶹吼深谷。挑燈孤客未成眠。</text>
<title>次旌善北樓韻</title>,<text>困馬愁穿線路行。亂峯巉絶似重城。風生巖竇砲車轉。水抱村墟匹練橫。身世百年雙鬢白。湖山千里宦遊情。憑欄坐對東岑月。夜靜詩懷久益淸。</text>
<title>過觀音厓</title>,<text>我生好奇遊。放浪少拘檢。當此凝沍時。攬轡窮阻險。畏途十里餘。翠壁如鋒剡。巖㟼中斷絶。編木相撑掩。上有金狄居。丹枅架崖广。俯見層水間。水色晴㴸㴸。黃楊靑紛敷。枝葉相磨颭。剛飆簸衣襟。吹送飛雪點。閉眼苦難行。日色爲之晻。將詩欲寫趣。將發且復斂。</text>
<title>次洪川軒韻</title>,<text>野徑緣溪轉。茅廬自聚隣。行尋武陵境。喜見葛天民。寫景詩難錄。驅寒酒可親。開窓時獨坐。簾透月光新。</text>
<title>仁嵐途中遇雪</title>,<text>濃雲初釀雪。倏忽灑平蕪。柳絮輕飄岸。鵝毛亂撲途。獰飆如利劍。寒粟滿羸軀。液漏頻吹鼻。氷堅或帶鬚。長郊迷縹渺。危棧陟崎嶇。帽短多穿袂。蓑疏巧襯膚。銀杯煩散落。玉樹正糢糊。縱是悲行役。眞堪作畫圖。高堂羅隼鶻。深屋煖氍毹。應笑關東使。孤吟一老儒。</text>
<title>次狼川軒韻</title>,<text>山中一夜雪。朝日報新晴。谷邃煙嵐漲。溪深水石淸。隔林人有語。藏樹鳥無聲。行役何時盡。偏傷遊子情。</text>
<title>伐木行</title>,<text>寒風慘慘陰雲凝。千巖萬壑皆明氷。嚴冬積雪高於防。飛鳥欲過愁難乘。山間籬落蝸縮殼。山人生理何蕭索。行牽蘿蔓補牕牖。飢拾橡栗當大嚼。里胥驅出星火催。男扶女挽登崔嵬。懸鶉百結不掩脛。手龜指落顏如灰。爭求大材不中用。丁丁聲振晴雷動。鞭笞敲朴多督責。呼爺袒楊丘山重。牛疲馬斃人力勞。誰能秉耒耕春皐。我爲棠陰宣化者。目不親睹心忉忉。茫茫五雲隔楓宸。豈知民物多艱辛。愧無巨筆編作圖。永爲鄭俠之罪人。</text>
<title>除日在鐵原</title>,<text>泰封荒野朔風嗔。雪夜挑燈暗愴神。誰頌椒花祈歲福。難傾柏葉潤焦唇。今宵客路送殘臘。何日京華逢故人。四十五年眞一瞥。白鬚蒼髮負靑春。</text>
<title>元日書懷</title>,<text>今朝四十六添齡。身趁跳丸走不停。攬鏡却嗟雙鬢白。看書相對一燈靑。甕間畢卓長成醉。澤畔靈均獨耐醒。新歲無歡還自苦。天涯形影兩竛竮。</text>
<title>次伊川東軒韻</title>,<text>深入溪山阻。蒼皇意轉傷。谷虛隣虎穴。地僻似龍荒。風俗多麤鄙。人民少俊良。誰能同召伯。遺愛在甘棠。</text>
<title>憩玉洞驛</title>,<text>洞壑繚而曲。茅茨夾澗皐。山危臨水斷。巖峻抱松高。倏忽斜陽暮。艱關去路遙。每懷心靡盬。不惜一身勞。</text>
<title>次平康東軒韻</title>,<text>群山忽橫斷。曠野悲風生。雪滿東州路。雲低弓裔城。甲溪飮麋鹿。憩嶺荒榛荊。懷古意不歇。感慨多遺情。</text>
<title>金城夜雨</title>,<text>旅館誰相問。愁人獨枕肱。煙光籠老樹。雨點映疏燈。霢霂還消雪。霏微欲釋氷。明朝昌道路。泥濘恐難乘。</text>
<title>次歙谷東軒韻</title>,<text>暮年持節作春遊。自信吾生本亦浮。翠嶺揷天雙闕遠。海天風雨十分愁熊魚異味本難兼。山水雖佳恨轉添。不寐挑燈孤客夢。海濤聲近撼前簷。</text>
<title>僧魚</title>,<text>昌黎味南烹。稍稍食蝦蟆。▦厚惡蜿蜒。開籠放長蛇。不食無乃隘。食之亦太誇。有魚生東海。彷彿泥中蝸。無鱗又無骨。皮黑而腹皤。有如髡首僧。緇褐披袈裟。當冬始作隊。浮沈岸頭沙。力弱不能遯。屢被漁人撾。爛熟如凝肪。偏宜老齒牙。細嚼久不飫。放筋還自嗟。丙穴縱擅名。比此未爲嘉。</text>
<title>自通川過松丘。晴雪爲風所揚。飄入衣袂。寒不可耐。</title>,<text>終夜寒燈撲畫簷。朝來庭除已堆鹽。散空滕六威初歇。驅野飛廉勢轉嚴。亂點飄颻穿縞袂。晴光璀璨冒蒼髥。虛經勝地忘尋句。肩聳如山口似箝。</text>
<title>門巖</title>,<text>千尺亭亭枕路隅。虯龍偃蹇附崔嵬。雲根聳作琅玕筍。海眼飜成瑪瑙罍。不是仙人承露掌。還爲行客望鄕臺。我來正値春風早。未見猩紅點綠苔。</text>
<title>過甕遷</title>,<text>千尺層巒萬丈崖。緣崖細徑僅容騧。參差蓬島浮天際。縹渺扶桑接海涯。芥滯胸中呑楚澤。逍遙鵬背想齊諧。世間褦襶紅塵客。何異區區井底蛙。</text>
<title>過聲串</title>,<text>松楸隱隱暗靈津。無數雲山擁海濱。雪浪排空連浩渺。玉峯遮日聳嶙峋。飛鷗近岸偏依藻。睡獺登巖不怕人。刁斗聲稀無寇盜。長城空自委荒榛。</text>
<title>養珍道中望金剛山。用高城東軒韻。</title>,<text>金剛不壞自天成。瘦骨無塵遠更淸。岌嶪翠屛雲外露。崢嶸玉筍日邊明。郊平列岫浮螺影。海近飛濤作雨聲。三十六峯皆勝地。春風騷客太多情。</text>
<title>次杆城樓韻</title>,<text>亂松迢遽暮城幽。傍海長程阻且脩。范子春風頻攬轡。仲宣斜日獨登樓。吟嘲風月詩難就。探討溪山老不休。海曲風光雖信美。五雲何處望神州。</text>
<title>大風。留襄陽。</title>,<text>山雲黯黯飛雪花。雪後飛廉三日譁。窓櫺悲鳴室欲倒。萬木掀舞吹塵沙。羅휘 幃潑水枕如鐵。病客無眠頭縮鱉。石鐺煮藥煖腸胃。獸罏熾炭熏瘦骨。冒寒穿雪凌險阻。髀肉已消身苦楚。鑾坡群彥醉金觴。獨向天涯作羈旅。</text>
<title>踰所冬羅嶺</title>,<text>峻嶺盤回入太空。長林幽隧暗蒙蘢。兩山南北千峯裏。一路東西萬木中。困馬凌兢愁積雪。疾身憔悴怯當風。詩逢勝地終難就。縱就還慙語不工。</text>
<title>次麟蹄軒韻</title>,<text>過橋官道遠。林崦數人家。地爽常留雪。山深未有花。棘簷寒雀鬪。松樹晚風多。旅況增愁疾。支頤日易斜。</text>
<title>遇大雪。用東坡韻。</title>,<text>東君暖律來何晚。滕六餘威未解嚴。樹樹自開瓊玉蕊。家家剩得水晶鹽。坐看飄蕩穿疏牖。臥聽蕭騷撲短簷。二月春寒還有礙。赬芽欲茁夭句尖。春陰垂野亂號鴉。雲裏阿香暗轉車。靑帝翺翔催柳絮。素娥婥妁妬梅花。扁舟剡曲難招隱。匹馬藍關獨憶家。欲寫愁懷還不得。側身西望手空叉。</text>
<title>次鐵原東軒韻</title>,<text>鐵水雄藩古邑州。客來無語謾含愁。風雲沛上飛揚日。煙燼咸陽慘惔秋。兩國興亡俱寂寂。千年城壘莽悠悠。弓王不鑑前車覆。付與姑蘇麋鹿遊。</text>
<title>渡母津</title>,<text>兩邊山木鬱蒼蒼。一派長川抱斷岡。雪盡晴波搖鴨綠。風微弱柳弄鵝黃。浮雲流水路無盡。芳草斜陽心獨傷。玉署舊臣身嶺外。夢魂頻落五雲鄕。</text>
<title>次春川鳳儀樓韻</title>,<text>平郊渺渺橫蒼煙。亂山缺處開靑天。鳳嶽高騫起千仞。長河匹練流其前。我來今日到江上。收拾萬象歸吟鞭。武昌楊柳暗西渚。漢陽雲樹分晴川。憑欄落日望不極。馭風身世飄飄然。英雄今古幾登眺。離筵急管催繁絃。溪山煙月自朝暮。人非昔人年非年。大堤兒女歌落梅。惹起多少行人懷。東風澹蕩吹飛雨。落花點點埋荒苔。花殘苔老啼鳥散。春光一去何時廻。澆愁不用玉薤酒。有酒不必流霞杯。江流漾漾石鑿鑿。昭陽何處迷纖埃。人間勝地眞難遇。何用跨海尋蓬萊。千村桃李媚顏色。宦情羈懷兩寂寞。髀肉半消鬢半蒼。勸君莫作遠遊客。</text>
<title>登原州北樓</title>,<text>憑虛樓前溪水曲。萬條楊柳蔭平陸。東風吹弄黃金絲。黃金裊裊換新綠。篩煙櫛雨十里餘。春陰茫茫遮大屋。虹橋雁塔康衢中。溝塍繡錯囷倉豐。家家務本少春遊。葛屨宛有陶唐風。居人編戶自安樂。客子倚柱愁寂寞。過盡芳菲搖落時。還逢白雪是歸期。</text>
<title>路上。見阿槐花。</title>,<text>窮山風雪裏。第一見春光。迎暖先開蘂。排寒晚吐香。紛紛敷錦纈。粲粲碎黃金。多少關心事。觀渠只自傷。</text>
<title>自五色驛。冒雨入襄陽。二首。</title>,<text>雲雨巫山路。行人暗斷腸。襄王夢神女。宋玉賦高堂。勝會雖相續。羈懷各自忙。山花多解事。故故送淸香。微雨洗荒穢。欣欣物象嘉。檉楊抽密葉。芝朮長新芽。綠遍燒痕草。紅浮石上花。渴馬分澗水。淸香遶田家。</text>
<title>憩降仙驛。望洛山寺。二首。</title>,<text>松柏蒼蒼暗海灣。行人指說補陀山。此間應有逃禪者。絶學無爲獨自閒。圓通自在大慈悲。觀聽音聲救苦時。滄海難供千眼界。如今却作放生池。</text>
<title>雙闕湖</title>,<text>雪嶽凌空活畫奇。籬山崷崒鼐峯危。湖開十里包平野。竹暗雙城有古基。束草島侵滄海近。祕仙臺隱亂松枝。春風信馬垂鞭去。草綠沙明日正遲。</text>
<title>永郞湖</title>,<text>平海隱隱傍東溟。到處飜疑地有靈。浪湧桃花風裏白。山橫螺影水邊淸。胸中八九呑雲夢。眼底微茫隘洞庭。千載仙蹤尋不得。野棠如錦滿回汀。</text>
<title>過列山湖</title>,<text>層巒疊嶂擁平湖。水碧沙明似畫圖。偃蹇松衫遮海曲。參差花柳照林隅。不須換骨尋蓬島。太勝乘風詠舞雩。欲屛騶徒身獨往。幅巾藜杖踏靑蕪。</text>
<title>掛鍾巖</title>,<text>流沙萬里渺西南。石艦浮來五十三。金狄坐時猶有石。銅鍾掛處只空龕。樹林蔥蒨貝多葉。花萼繽紛優鉢曇。海闊天長望不極。三峯如畫隔晴嵐。</text>
<title>仙遊潭</title>,<text>萬樹蒼松挾路斜。碧潭如鏡捲晨霞。紫蓴波面初生葉。紅杏巖頭已放花。客興多端尋勝界。馬蹄無賴踏晴沙。述郞千載仙遊遠。惟有春風長草芽。</text>
<title>雙城湖。遇大風。</title>,<text>籬山雲氣如飛車。太湖雪浪飜空花。飛廉作戲弄宇宙。蓬蓬蘋末聲騰譁。長松盡拔紛草偃。回汀漠漠揚塵沙。沙飛撲面利於鏃。目不得擧誰相遮。靑山如龍若呑嘬。兩手據鞍難鞭撾。人傾馬倒近海口。驅入蛟宮那得取。性命毫髮僅自保。神悸股慄如縈杻。頭風沈重竟難痊。未遇陳琳神檄手。千憂萬苦已歷試。鞍馬驅馳難耐久。護榮調胃有蔘苓。不如去作林下叟。</text>
<title>臨水杏花</title>,<text>瓠犀齒白捲唇紅。蘭麝淸香散曉風。似怕嬌顏易容老。淡施脂粉照靑銅。</text>
<title>過祥雲松間。杜鵑花亂發。</title>,<text>滿汀松樹鬱紛紛。南北長程向此分。疏影落湖晴盪日。黑陰垂地暗如雲。照人繁艶濃堪摘。擁鼻淸香遠更聞。彷彿高唐夢神女。祿衣橫掩石榴裙。</text>
<title>次江陵東軒韻</title>,<text>海山佳氣入新年。春滿蓬壺洞裏天。鼇島雲嵐飛鳥外。珠樓歌吹夕陽邊。一溪水抱千家塢。萬樹花含十里煙。鏡浦晴波搖鴨綠。蘭橈載酒挾飛仙。萬里鵬遊屬壯年。憑欄眼界割雲天。日斜樹影侵階上。風細荷香到枕邊。簾捲蝦鬚斜帶雨。簟鋪薤葉冷無煙。夜深沆瀣澄如酒。身世飄然羽化仙。村村蕭鼓樂豐年。䆉稏花明白露天。壓棘黃橙輝道左。辭枝紅葉擁城邊。玻瓈海色涵金壁。錦繡山光捲紫煙。好待月明吹鐵笛。樓中吟嘯卽蘇仙。紅塵奔走幾多年。按節來遊物外天。縞嶺嵯峨連北極。銀濤浩渺暗東邊。蒼松日射晴含雪。綠竹風微晚軃煙。錦帳怕寒傾一斝。此身還作酒中仙。</text>
<title>登鏡浦臺</title>,<text>大嶺凌空衆父父。衆皺東來散肢股。肢分股別擁平湖。靑巒白浪相呑吐。湖平十里驚波恬。鏡光開出菱花奩。鷗鳥飛來蹴晴雪。春風玉羽翻毿毿。篔簹蒼翠覆鼇島。落日虹橋人影倒。長途如蛇枕海渚。野棠爛漫照靑草。鯨濤渺渺接大洋。雲帆萬里窮扶桑。扶桑何許不可到。龍堆唇閣遙相望。奇觀勝景誰能匹。寰區之內應第一。洞庭雲夢浪得名。齊誇楚詑難得失。仙遊已遠雲悠悠。風淸月白空江秋。騷人墨客幾來往。年年載酒多春遊。我來正當三月暮。山花亂落飄紅雨。尋詩懷古一長嘯。淸風徐來搖綠樹。</text>
<title>題羽溪亭</title>,<text>平沙連海曲。歸路莽迢迢。綠竹遮茅屋。靑林隱板橋。煙陂驅犢去。草野引泉遙。布穀知時節。慇懃勸種苗。</text>
<title>冷泉亭</title>,<text>一派飛泉脈。來從翠竇深。涓涓初落澗。㶁㶁細通林。淨瀉巖頭練。寒鳴石上琴。炎時來憩此。涼氣滌塵襟。</text>
<title>三陟城中。梨花盛開。</title>,<text>南州氣暖春早回。杏花初謝梨花開。朝暾瞳矓照城堞。壓樹白雪繁成堆。夜來顚風吹雨過。銀錢散落埋蒼苔。有時飄泛碧潭水。有時吹入黃金杯。銜杯不救詩吻渴。桃李薰香坐消歇。靑樓高臥獨吟人。辜負玲瓏滿川月。</text>
<title>雉媒行</title>,<text>紫綬璨璨盤花絛。繡襠斜帶錦檐褕。間搖藻尾揚斑翹。飛從麥隴登山椒。有鷕呼鳴叢薄中。非其配偶來相從。忽逢飛機碎錦胸。羽毛擁折離罦罿。不愼禍機藏不測。粉虀竟爲雕俎肉。寄語少年夸毗子。須知蛾眉劇腊毒。</text>
<title>踰知葛二嶺</title>,<text>嶺外殘山入望低。板橋迤邐渡淸溪。田疇交錯千林路。松柏參差十里堤。地暖風薰饒草色。春殘花落亂鶯啼。生平技癢惟詩句。又向軒前取次題。</text>
<title>憩德新驛亭</title>,<text>何許茫茫是尾閭。水天無際混空虛。野棠沙岸紅初綻。枏樹村墟綠漸舒。盤割腹膄紛海錯。齒甘牙軟富春蔬。漁翁傲睨滄波窄。去入懸涯刺鰒魚。</text>
<title>次平海東軒韻</title>,<text>五里門闌十里村。棘籬茅店壓平原。鄣流處處初鋪畝。種竹人人自作園。物外風煙多澹蕩。醉中詩句鬪淸溫。春光盡逐花飛去。綠樹陰中百鳥喧。</text>
<title>次越松亭韻</title>,<text>竝海漫漫一路長。白沙如雪映蒼松。玲瓏虛籟迎風響。盡夜驚濤拍岸舂。螻蟻豈能侵玉骨。烏鳶終不犯虯龍。漫山桃李皆麗俗。獨愛靑靑萬古容。</text>
<title>到溫井館</title>,<text>陰火炎炎扇至和。燭龍釀水吐巖阿。暖光潛侵扶桑日。靈派遙連織女河。不數驪宮澡麗質。便知蘇井愈沈疴。身如俊骨乘秋快。高臥晴窓意自多。</text>
<title>小雨</title>,<text>細雨霏微不作霖。風吹雲葉度遙岑。簷牙紫煙泥喃語。樹底黃鶯姹婭音。但得一犂滋麥穗。難敎千畝揷秧針。恨屯膏澤無施普。未慰三農悵望心。</text>
<title>聖留窟</title>,<text>雲山枕淸溪。崖坎成絶壁。嵬峨與天齊。高聳三千尺。巖嶅劃中斷。如遭巨靈擘。滿竇應眞士。厥數實五百。孤巖香火絶。室虛芳草積。有穴甚黝黑。正當山之脊。邂逅逢故老。爲余談歷歷。初終丹梯下。平地旋幽僻。鋪地盡靑泥。撑空皆峻石。石勢亂參差。玲瓏巧刻畫。或如架棟樑。或如攢矛戟。或立白衣尊。或蹲黃金狄。浮屠聳嶙峋。幢幡明的皪。或立古雅士。翩翩衣縫掖。或如窈窕娘。娟娟露肘腋。或越綿邈郊。或遵瀰漫澤。或渡垂虹橋。或抱銅柱磶。鍾簴儼懸設。叩之應空寂。汵汵谷中水。波濤相盪激。滿空綠霏霏。灑面多靈液。有汁如鍾乳。味甘如飴瀝。餐之久忘飢。可以調肝膈。堅凝若瓊玖。燦爛成琥珀。奇壯千萬狀。五色絢丹碧。焉知九泉底。有此神仙宅。應有喬晉徒。永與塵凡隔。不然驪龍蟠。銜珠此屛跡。又疑陰火焚。倏忽生霹靂。懸繩表歸途。始知適所適。苟迷咫尺間。永爲竇中腊。我始聞其言。心神增怵惕。戒人勿近傍。臨穴還蹴蹐。家亭是何人。好奇無幽摭。視死如鴻毛。未免高人責。奇蹤自今古。觀者紛絡繹。仰讀東遊記。三嘆空慼慼。徘徊不知返。路暗山已夕。</text>
<title>興富驛後岡。黜丹花盛開。</title>,<text>萬點圍林麓。紛紛特奇絶。黃花堆熳爛。翠葉吐葳蕤。樹密鳥聲亂。風寒春事遲。恨無朋友輩。煎蘂侑金危。</text>
<title>次原城裏薔薇半開</title>,<text>鳥啼花落送春忙。綠樹風薰日正長。葉底亂圍金斗帳。枝頭半坼錦香囊。映簷璀璨晴搖影。滿架紛紜剩送香。何處水晶簾幕裏。共看繁艶擧瑤觴。</text>
<title>到江陵。復次軒韻。</title>,<text>鶯啼燕語送殘年。春盡晴和四月天。綠藕葉生浮水面。紫桐花落擁墻邊。狂風吹散三山雨。暖日晴涵萬樹煙。吏寂東軒添午睡。暫時相訪枕中仙。</text>
<title>春旱</title>,<text>其雨其雨雲埋空。有時亂點飄空濛。飛廉騁怪鎖豐隆。海上慘惔吹涼風。朝朝側目滄溟中。雲間日色射血紅。田龜盡坼如遭烘。秧針麥穗皆枯叢。朝廷閉糴不周窮。萬姓何辜成疲癃。去年海曲少稔豐。今年蔬藿常不充。倉公扁鵲術雖工。無藥何以收奇功。我爲民吏恒匪躬。視民疾苦如己痌。願寫微衷達四聰。天門九重邈難通。一年鞍馬走西東。訖無寸效心忡忡。</text>
<title>過木界村</title>,<text>迢遞丘山路。坡陀木界村。行從蓬島境。更覓武陵源。谷鳥晴相應。巖泉怒相喧。紅塵不到處。空翠落紛紛。</text>
<title>次旌善軒韻</title>,<text>銜書來下五雲鄕。原隰驅馳得更詳。濊貊城頭傳鼓角。朱陳村裏訪耕桑。咨詢民瘼才雖短。嘲弄風光喙甚長。謬墾菑畬承雨露。每慙樗櫟際明良。一區民物歌豐穰。千里關河絶寇攘。紅藥飜階鈴閣靜。流鶯自在侑深觴。</text>
<title>憩平安驛</title>,<text>星嶺凌空鳥道危。平安孤館傍山陲。編籬作鄣皆麻骨。蓋屋乘簷盡樹皮。鬼麥參差連石徑。洑流嗚咽湧溪湄。綠陰深處黃鶯鬧。手倦支頤午景遲。</text>
<title>過紫石山下</title>,<text>君不見端流三種皆神品。鴝眼晶熒爛如錦。又不見靑州所產最多姿。紅絲理作含風漪。金池歙嶺浪得名。龍尾鳳咮誰重輕。千金購求未易得。夸奇衒異紛縱橫。豈如桃源㮈城百里間。倚空山色靑巑岏。山頭玉骨正凝紫。膄紋隱映如馬肝。硏磨幻出鸊鵜血。明星粲爛光照室。年年充貢奉至尊。餘波亦潤鑾坡筆。山中片片可抵鵲。散入長安千萬落。文房護愛如藏珠。農夫視之等沙礫。誰知頑然磅礴質。派接陶泓侯卽墨。充梁溢棟千萬言。賴此一一垂無極。</text>
<title>次寧越北樓韻 二首</title>,<text>萬疊雲岑矗。西流一水通。閭閻成密櫛。民物飮仁風。蜂亂棗花吐。蠶稠桑葉空。朱陳淳朴俗。堪寫畫圖中。路趁淸溪入。人隨異境通。松林晴翳日。麥浪亂搖風。鈴閣琴書靜。黌堂雀鼠空。欣聞五袴詠。身在蜀城中。</text>
<title>到原州。逢喜雨。</title>,<text>雉嶽龍鍾揷太虛。興雲釀雨灑郊墟。暗添溪水來穿巷。飛入簾帷潤透書。霈澤萬家蘇槁麥。洗塵千圃發嘉蔬。此身己任憂民寄。客裏愁眉一半舒。</text>
<title>次憑虛樓韻 二首</title>,<text>幼學詩書欲壯行。君恩如海沭鯫生。謾持牙節巡河陜。頻聽絃歌到武城。宣化棠陰無實惠。題詩板上愧虛名。寄言辛苦田間叟。耕野何如我舌耕。冒景常愁跋涉行。登樓偏愛嫩涼生。數叢芍藥紅翻砌。萬縷垂楊綠滿城。乳鸞傍簷初學語。流鶯穿樹自呼名。一簾疏雨驚殘夢。起看肥犉赴隴耕。</text>
<title>過淸平山洞口</title>,<text>駐馬斜陽望碧岑。層崖樹木晚沈沈。雲藏半腹知山大。水瀉飛濤覺洞深。居士高名輝簡冊。豐碑遺跡照禪林。若爲往踏金沙界。薝葍花開緩步吟。</text>
<title>宿加里村</title>,<text>萬死冒危險。茅茨林谷間。磽田無寸土。荒境盡重巒。拾蟹移沙石。嫌蟲刈草菅。淸風楊樹下。時復弄潺湲。</text>
<title>次麒麟懸壁上韻</title>,<text>歷險凌巇幾往還。荒涼陰壑自風寒。心愁羡彼啼禽樂。身困憐渠老樹閒。屢涉縱橫千澗水。仰攀崷崒萬重山。不因鞅掌馳王事。鞍馬何由到此間。</text>
<title>次麒蹄軒韻</title>,<text>小館依林麓。蕭條似梵家。林禽初結子。芍藥已開花。不酌鵝兒酒。空斟雀舌茶。憑欄晴日晚。吟苦帽簷斜。</text>
<title>題楊口軒韻</title>,<text>度壑穿雲緩轡行。樹林深處聽溪聲。天開沃野包楊麓。山作奇峯拱四明。滿畝秧針分水種。連村麥浪逐風生。此間刀犢無人佩。布穀如何苦勸耕。</text>
<title>憩方川驛亭</title>,<text>谷邃村墟少。途長傍茂林。石灘流水駛。松嶠暮雲深。靜對山前雨。愁聞柳外禽。客中何所樂。只益雪毛侵。</text>
<title>迎神曲</title>,<text>淸晨鼓笛花山阿。端午隍神降人家。競扶風馭相傳芭。鴉鬟萬袖紛婆娑。老巫變顏降神語。穀朝鬷邁同飽飫。漉醪炊黍自來去。歸途月黑長林阻。溱流渙渙紅芍藥。邂逅相逢爭戲謔。偶因神會醉爲歡。不必更憑靑鳥約。</text>
<title>送神曲</title>,<text>雲林蒼翠多喬木。葯撩芝樑編小屋。坎坎伐鼓振幽谷。茅縮淸醪宰黃犢。爭膜萬指祈百福。淫祀年年自成俗。三日醉歡猶未足。又向豪門來糶穀。紙錢燒罷風生寒。渺渺霓裳不可攀。攔街兒女紛聚觀。送神萬騎還松巒。</text>
<title>在鐵原。逢端午。</title>,<text>蒲觴誰侑酒如泉。高枕東軒獨自眠。縱免湘纍悲顑頷。難將吳草鬪嬋姸。芳草易向愁中老。佳節多於馬上捐。遙想長安千樹底。幾人撩亂競鞦韆。</text>
<title>覆盆子</title>,<text>翠蔓縈林曉露漙。累累萬顆點鉛丹。旣凝芳脆還成味。半帶微甘又剩酸。龍眼不須披錦殼。鶯桃何必薦金盤。竟將崖蜜和漿飮。足慰相如渴舌乾。</text>
<title>刈麥行</title>,<text>池塘黯黯初生葦。栗木放花垂鼠尾。千村麥浪綠搖風。滿畝漸變彤雲起。彤雲迢遞望如流。村中五月如深秋。竹鷄鉤輈布穀歇。雲天飜黑玄悠悠。農夫腰鎌婦具筐。擧家遑遑十指忙。朝從上隴復下隴。長歌短謳相低仰。將穗成束雙肩赬。登場盡日聲彭彭。彭彭魄魄應南北。簸糖熬粥當香粳。田家有樂亦有苦。半輸私家半公賦。聚升裒斗計未成。里胥經過叫前路。</text>
<title>凌波臺</title>,<text>眞州海上凌波臺。層巖絶壁高崔嵬。亂峯無數揷海隈。崢嶸碨礧何奇哉。千尋玉削無纖埃。如遭鬼斧煩剸裁。紫檀叢生雜錦苔。蔓纏瘦骨依根茇。巖空竇穴呀然開。霜濤翠藻相縈回。驚驚泛泛東南來。聲撼坤軸騰晴雷。奮起萬丈銀山頹。參差散落飄瓊瑰。神區勝境雄八垓。此臺亦是關東魁。靑紅唇閣浮龍堆。揚帆何處尋蓬萊。東溟萬里小於杯。雲夢不獨胸中恢。英雄今古幾往回。我來登眺仍徘徊。百年身世駒隙催。行樂未幾還生哀。如何不盡樽中醅。</text>
<title>次平昌軒韻</title>,<text>奔走東西不定居。少年豪氣散無餘。客中鬢髮蕭騷短。馬上光陰次第除。黃鳥鬧時閒引睡。綠陰深處靜飜書。軒齋咫尺臨溪岸。雪落盤心屢膾魚。</text>
<title>次雲錦樓韻 十首</title>,<text>碧玉千竿羃小臺。紅雲萬朶醮波開。最憐紅綠交加處。嫋嫋香風泛酒杯。凌波仙子傍瑤臺。醉暈嬌紅笑壓開。縱是無情未解語。傾城風骨侑深杯。關東無限好樓臺。山水能令心眼開。愛此天機雲錦段。臨地洗酌不停杯。層樓倒影落平臺。風射軒窓八面開。倚榻看花拚一醉。黃流晴盪紫霞杯。參差琪樹擁涼臺。滿地濃陰密不開。簿牒日稀庭宇靜。時彎象鼻作瓊杯。凄涼舞榭與歌臺。空見朱華爛熳開。風送淸香如有意。殷勤吹入手中杯。千尺高樓百尺臺。幾番花落幾番開。英雄降替有如此。有酒須傾三百杯。巫山雲雨鎖陽臺。行到臨瀛霽景開。賴有靑蓮幕裏客。論舊邂逅共傳杯。詩成弔古獨登臺。花竹欣然向我開。解釋客中無限恨。陶然花下兩三杯。煕煕民物囿春臺。煙花村墟壽域開。洋溢海隅霑聖化。芰荷香裏坐銜杯。</text>
<title>復次竹西樓韻</title>,<text>解衣盤礴臥高樓。滿面淸風忽送秋。嫩綠侵牕知樹影。寒聲到枕認溪流。故人相遇一杯酒。此日同銷千古愁。坐久機心還自息。白鷗忘我我忘鷗。浮雲靉靆掩危樓。鬧耳蟬聲已報秋。風裏柳絲搖不定。雨餘山色滑如流。遊魚戲浪有何樂。病客憑軒無限愁。飄泊海山奚所止。此身眞是水中鷗。</text>
<title>食朱李</title>,<text>骨抱淸香臉帶丹。垂枝萬顆露瀼漙。最宜磊磊沈寒水。却好團團疊玉盤。沈約當年憐縹果。韓嫣何處遺金丸。暮年搖脫昌黎齒。莫向荒蹊屢正冠。</text>
<title>雉嶽山</title>,<text>峨峨雉嶽山。鎭壓原城界。峛崺東西騖。勢若神駿快。峯高萬丈雄。洞落百泉派。興雲釀霖雨。闔境蒙霑灑。田疇紛綉錯。彤雲連稻稗。萬室枕山股。豐稔無凋瘵。宜乎載國典。春秋設祈祭。五臺縱嶄巖。比此有隆殺。爲山貴有功。不必廢靈怪。</text>
<title>過泰封古都。用平康軒韻。</title>,<text>長郊渺渺暮雲平。宮殿遺墟秋草生。傍樹人家餘幾落。穿林溪水抱荒城。雨侵石馬埋唐徑。日照銅駝立晉荊。麋鹿姑蘇臺下路。西風懷古暗傷情。</text>
<title>詠金城鳳翔花</title>,<text>五色雲間紫鳳翎。隨風白日落寒庭。高飛不復翔千仞。留作西風一種馨。</text>
<title>彌魚</title>,<text>茫茫滄海窮無涯。百萬魚龍之所家。弱肉強食互呑噬。次第驅迫相牽挐。其中彌魚尤細鎖。蔽擁水面紛如麻。紛紛蔽水水爲黑。白鷗蹴浪搖銀花。有時風捲湧出岸。亂如山積塡泥沙。漁人乘舟齊擊楫。爭持網罟來相遮。年年取此作枯腊。充牣甔石排千家。海濱人人飽醒味。縱値飢歲無咨嗟。我行到海親自覩。此事堪向山人誇。</text>
<title>襄陽。逢僧戒說。次其詩卷韻。二首。</title>,<text>眞如了法性。慧劍發光新。月印千溪水。花涵萬象春。本心如水鏡。何處惹塵埃。柳絮粘泥久。澹然無慮人。無住是眞住。巖崖發興新。錫飛靼路。鞋踏洛伽春。雲壑生靈籟。溪流絶點塵。獨行仍獨寤。唯願不逢人。</text>
<title>與府使柳季源巡審秋稼。憩溪上。看捕銀口魚。有作。</title>,<text>作笱承流鄣兩傍。遊魚作隊自悠揚。參差銀頷搖波影。撥剌金鱗映日光。紫荇穿顋登鼎俎。鑾刀硏膾芼椒薑。秋花好占豐年兆。邂逅同斟綠蟻觴。</text>
<title>倚雲樓中。中秋夜對月書懷。</title>,<text>輪魄今宵滿意明。碧空如水露華淸。姮娥縹緲雲間迥。桂影婆姿筆底生。獨向南樓懷庾亮。難從北渚訪袁榮。一聲長笛來何處。喚起家山萬里情。</text>
<title>竹西樓下潭捕松魚</title>,<text>大嶺以東多淸流。游魚潑潑乘秋稠。遡流直上林壑幽。知進不退如蝸牛。有時屛跡潛深湫。含唼苔藻依蛟虯。漁人雜踏回蘭舟。凌波布網發棹歌。頳尾撥剌落沙洲。赤手就拾穿其喉。長繩倒曳升瓊樓。銀鱗閃閃空中浮。鹽虀十載恒飢調。暮年齒豁飫珍羞。爛烹腹膄膏且柔。含杯捫腹百無憂。江山勝地挽我留。樂哉此樂誰能儔。出門一笑天地秋。</text>
<title>登知峴採松囷</title>,<text>萬樹陰中鳥道危。滄溟滿目渺難期。行携范轡登松嘺。坐憩商顏採肉芝。淨洗乍添淸澗水。烹胹還貯白花瓷。紛紛海錯何須數。異味更於老齒宜。</text>
<title>登馬墳峯觀海魚</title>,<text>海中貝闕金罘罳。葯房蕙撩辛夷楣。鮫人織綃雲錦機。晴蜃起市跨雄奇。陽侯嫁子親結禑。馮夷擊鼓天吳馳。百怪作媵相追隨。晱暘出沒光參差。跳波噴沫翻銀鬐。波耶魚耶遠莫知。中流漾漾恍萬舞。微風吹散晴空雨。紛紛戢戢相呴聚。目極滄溟難可數。願隨飛鴻動鳴艫。橫遮萬里施長罟。一取百萬烹大釜。飫及邊人如糞土。生平壯觀誰與伍。寰區之內稀所睹。呼兒取筆記奇遇。茫然久立寒沙浦。</text>
<title>夜題客館。時聞伯氏訃音。</title>,<text>客裏光陰易換易。音書渺渺隔東陲。一身多病百年半。萬事傷心雙淚垂。怊悵難歌常棣萼。寂寥空詠鶺鴒詩。夢蘭枕上還無寐。月黑蟲吟夜靜遲。</text>
<title>詠秋山紅樹</title>,<text>千林紅樹萬山春。照水繞空一樣新。觸眼秋光堆爛熳。夕陽鴉影正愁人。紅步鄣圍金谷春。越羅蜀錦翦初新。豈知絶壑幽崖底。富貴風流屬旅人。靑女噴霜別作春。紛紛猩血染枝新。停車石徑忘歸去。詩思飄然杜舍人。</text>
<title>人蔘</title>,<text>地靈多異物。香霧滿山溪。婀娜三枝秀。葳蕤五葉齊。劑和分佐使。烹瀹用刀圭。願保殘年性。紅塵不久迷。</text>
<title>原城書事。六首。</title>,<text>原隰咨諏後。營中獨坐時。節旄當砌偃。書卷滿床披。衙吏稀呈牒。村賓引對棋。閒中無限趣。隨意占吾詩。東樓臨大道。林樾抱郊坰。一派溪流白。千村樹影靑。平疇連渺渺。孤塔聳亭亭。搔首斜陽裏。鬅鬙滿鬢星。觀音何代事。一室位荒坡。金像堆莎戶。豐碑仆澗阿。香燈今寂寞。雲雨屢經過。桑濮多淫俗。相酬芍藥歌。崎嶇山水窟。一路走西東。雉嶽雲峯峻。鳴原古堞空。哈丹曾犯境。沖甲坐成功。千載民安業。猶悚凜凜風。履霜歌葛屨。儉嗇及唐餘。遵隴長監稼。臨流不釣魚。林間多大屋。郊外鄣淸渠。萬億家家庾。陳紅富所儲。萬稼半登圃。西風生暮寒。綠枝懸鴨脚。紅蘂疏鷄冠。傍樹三叉路。携壺兩小鬟。半酣何處酒。閒帶夕陽還。</text>
<title>孤石亭</title>,<text>野闊天低路半蕪。碧潭如鏡傍仙隅。峽開絶壁千重峻。石作奇峯百尺孤。小穴緣崖穿𡾰嵼。古碑沒字已糢糊。穆王轍跡巡遊遠。立馬溪頭付一吁。</text>
<title>登歙谷侍中臺</title>,<text>常慕神仙物外蹤。夕陽携酒到奇峯。兩邊湖水胸前闊。萬里滄溟眼底通。雲盡長天環翠岫。沙鳴周道擁蒼松。擬尋蓬島拾瑤草。始信塵寰如螘封。</text>
<title>登叢石亭。是日雨。用前賢韻。</title>,<text>擧鞭吟過蒼玉峯。馬蹄到處秋光濃。東風吹雨灑空闊。雪浪打岸銀山重。重遊叢石亭前路。石蹊依舊穿虯松。天工鬼斧巧雕鑿。神區勝景眞難逢。仙曹羽客若長在。擺去世累吾當從。摩挲古碑三歎息。白鷗飛去雲無蹤。</text>
<title>冒雪入原州</title>,<text>去年逢雪到東關。逢雪今年尙未還。雉嶽雲連迷黯澹。鴒原風舞暗孱顏。病餘瘦骨寒生粟。馬上吟肩聳似山。少壯已酬弧矢志。老來身似不如閒。</text>
<title>到松峴。與新使洪兼善相會。一笑而別。去年至月二十五日發軔。今年至月二十五日入京。正瓜期也。</title>,<text>挽袖離亭酒一樽。行踰松峴醉醺醺。昭陽樹接龍津樹。覆鼎雲連木覓雲。去歲雪花方颯颯。今來江水尙沄沄。明朝竣事丹墀下。稚子還迎已候門。</text>
<title>碧蹄館。留別世享，世通。乙巳年。公以千秋使赴燕京作。</title>,<text>憐渠來送野。渺渺各東西。抆淚情何極。攀裾意轉迷。馬頭村樹暗。眠底嶺雲低。無限心中事。臨歧試一題。</text>
<title>箕都八詠</title>,<text>密臺賞春雲間錦繡山光濃。牡丹紫翠環重峯。臺空石老荒蘚合。仙子一去尋無蹤。東風幻出韶機早。爛熳群紅覆芳草。都人絲管競良辰。酒酣齊唱春光好。浮碧玩月彩翬跂翼紅崢嶸。上下倒影搖空明。姮娥簸揚玉斧手。十二欄曲凝瑤瓊。桂花紛紛落香雪。散作淸輝照肌骨。洞簫聲斷江雲空。起瀉黃流雙耳熱。永明尋僧江頭寒雲橫素練。滕六吹弄瑤花片。蹇驢偪側石徑高。桑門親訪維摩面。茶甁細作蚯蚓號。看經夜燭紅流膏。鬢絲禪榻風颼颼。夜闌共作蒼松濤。普通送客城西一路平如砥。挾路垂楊連十里。裊裊黃金萬縷絲。不繫春風遠遊子。輕塵不起微雨過。幽燕回首愁雲多。攀裾把酒不忍去。旁人更唱驪駒歌。東門泛舟南湖流水淸漣漪。淡粉濃抹如西施。蘭橈桂棹揚素波。水中倒影千蛾眉。笳鼓哀吟碧雲暮。白鷗驚蕩春風羽。壺觴今古幾人遊。腸斷沙頭芳草路。蓮塘聽雨玉井荷花香婀娜。紅雲蘸鏡嬌將嚲。顚風吹雨飜翠蓋。無數明珠跳萬朶。水晶簾動生微涼。盡屛銀燭新秋光。巫山夢斷忽驚起。寶瑟彈和雙鴛鴦。龍山晚翠長空澹澹浮晴嵐。連巒疊嶂濃於藍。芙蓉暖翠晚逾好。行人橋首停遊驂。斜陽瀲灎紅欲死。丹楓飜鴉水雲裏。若爲笑倩摩詰手。畫描淸景移屛紙。馬灘春漲春江流澌半篙漲。拍岸奔逬桃花浪。漁人爭唱竹枝詞。傲視滄溟刺輕舫。船頭鯉魚吹菱花。釣絲裊裊隨風斜。得魚沽酒不計錢。往輸歌吹紅縷家。</text>
<title>到遼東有病</title>,<text>炎塵漲路病侵身。行到遼陽轉苦辛。枕上思鄕頻有淚。堂中侍疾亦無人。異鄕節序愁邊過。老境生涯夢裏春。誰似化仙千歲鶴。歸來華表識城闉。</text>
<title>孟秋三日。詣文華殿。賀千秋節。</title>,<text>雲開五色繞靑宮。仙仗繽紛颺曉風。春入蟠桃初結子。星流華渚竟成虹。鳳簫聲逐鴻臚唱。龍衮光浮瑞旭紅。隨例濫從冠冕入。千齡祝壽共呼嵩。</text>
<title>太監姜玉。送御廚珍果。</title>,<text>楊梅珍重楊家果。生平所未觀。御廚分異物。旅館慰儒酸。鶴頂光猶熳。龍晴血未乾。若爲懷美顆。竣事薦金盤。靑梨醞藉風姿美。靑田剩占秋。忽然來飣坐。何苦覓封侯。似密淸流齒。如漿潤透喉。相如久消渴。今日百無憂。朱李嘉慶多名字。人嫌不正冠。千枝懸磊磊。萬顆疊團團。豈是路傍若。却疑龍血殷。最宜沈井水。一嚥遍肌寒。香桃幽燕宜五沷。萬落總名園。脆肉包湘核。豐肌點紫。欲從王母馭。歸覓武陵源。學得叵偸術。長生養道根。林檎繁枝和露滴。箇箇有淸香。嫩碧輕凝玉。微紅半暈房。右軍書作帖。王謹好爲郞。千萬城中樹。禽來自在嘗。西瓜濩落如瓠太。團團貌更奇。盆沈蒼玉質。刀割水晶肌。繞齒瓊漿冷。撑腸雪液滋。炎塵從此遯。身世遡靈颸。</text>
<title>食驢腸</title>,<text>賓館日偏長。愁吟病在床。飢腸長不果。佳味得今嘗。熊掌奚專美。牛心亦未良。仰賡山谷句。更起擧深觴。</text>
<title>畏蚊</title>,<text>庭黑日初沈。群飛謾苦侵。細身輕似羽。長喙利於針。擾擾初嬰鬢。營營竟透襟。難堪高枕臥。達曙亂雷吟。</text>
<title>畏蝎</title>,<text>聞道在南土。于今來北方。乘虛穿壁砌。伺睡入衣裳。曲尾潛含毒。羸膚每被傷。成王是何者。驕暴媚齊皇。</text>
<title>賀邵鎭七十生子。鎭求用東坡賀陳述古生子韻。</title>,<text>熊罷感夢落村墟。產此麒麟天上雛。弧矢已懷千里志。箕裘應飽五車書。鍾情正在稀年境。毓慶應緣積善餘。寄語古人陳述古。歡娛相賀意何如。</text>
<title>邵鎭求詩留別。復作二首贈之。</title>,<text>安樂窩中一幅巾。愛吟詩句葆天眞。鄴侯籤軸書多富。顏巷簞瓢道未貧。汗血成駒憐逸驥。齊眉擧案對新人。暮年六鑿還紛擾。共醉堂中不老春。靑眼相逢十載前。于今華髮各飄顚。風前嘯傲陶元亮。驢背推敲賈浪仙。燕市酒杯重把臂。鴨江雲樹遠遮天。綈袍舊意無人會。寄與蕪詞比繞鞭。</text>
<title>回到通州。見繆主事。乘舟往徐州。</title>,<text>分司戶部郞。節鉞照秋陽。帳捲佳人坐。床間寶瑟僵。靑衣鳴畫鼓。黃帽盪蘭槳。何許徐州在。天低水渺茫。</text>
<title>漁陽途中</title>,<text>十里郵亭五里閭。開廛列肆富豚魚。離披影動翔空鴿。轣轆聲催旋磨驢。紅玉皺酣千樹棗。碧羅鋪翦萬畦蔬。牛羊滿野秋初穫。行不齎糧樂有餘。</text>
<title>回遼東。喜逢聖節使韓同知。儧</title>,<text>幾日望東軍。今朝喜遇君。先知鑾署信。復見驥兒文。談笑未云洽。衣袪還見分。一杯情不盡。期到醉醺醺。</text>
<title>踰高嶺</title>,<text>艱關踰峻嶺。危徑抱巖扃。樹杪山梨赤。林間木賊靑。浮雲皆石磴。斜日下郊坰。腸斷無人處。風泉滿耳聽。</text>
<title>義州牧使李叔度邀至衙內夜飮</title>,<text>各呼窈窕娘。賓主會華堂。舞袖紛飄席。歌聲妙繞梁。風霜經塞徼。談笑接杯觴。爛醉扶歸去。更長夜未央。</text>
<title>留箕城三日。監司與兵使送至南浦。時監司朴公楗。兵使鄭公蘭宗。</title>,<text>行出都門十里脩。滿街楊柳暮煙愁。元戎棨戟臨遙渚。方伯幨帷駐小樓。羅綺三行開皓齒。航舡一棹颺橫流。夕陽長笛催離怨。醉倚蓬窓更少留。</text>
<title>自京兆尹。按節關西。丙午年。公以平安道監司赴關西作。</title>,<text>難將鉤鉅得民情。不似當時廣漢明。五日未施京兆化。又持旌節住箕城。</text>
<title>希亮，伯彥，耆之，叔強來。送于野。</title>,<text>老我年來屢遠遊。親朋來送澗溪頭。東西分袂三年別。去住關心萬斛愁。馬上繡衣眞可怕。筒中綠酒不須酬。憑君莫唱陽關曲。芳草斜陽恨轉悠。時有畏禁。貯酒筒中而來者。</text>
<title>入平壤府</title>,<text>芝詔來宣五色文。畫船如簇浿江濱。旌旗影裏衣冠走。羅綺叢中鼓笛紛。騎竹兒童狂似犺。塡街士女鬧如雲。都人手額爭相持。此是朝天舊使君。</text>
<title>楊花</title>,<text>樓閣參差拂紫煙。萬條楊柳大街前。悠揚自作城中雪。飄蕩還成岸上綿。亂撲紅粧縈舞袖。巧穿朱牖點歌筵。却嗟種種雙蓬鬢。一白今朝不復玄。</text>
<title>渡淸川江望百祥樓。用其樓韻。</title>,<text>直向江邊不上樓。客中羈思邈難收。春光荏苒雙飛鳥。世事回還一轉頭。楊柳煙深迷極浦。波濤風靜泛輕舟。平郊遠接寧邊界。一路漫漫傍北洲。</text>
<title>題寧邊決勝亭</title>,<text>千尺層巒萬丈潭。春深流水碧於藍。鳥穿浩蕩孤飛遠。人在虛無靜影涵。羃野草光迷苒苒。覆巖花雨落毿毿。我來但覓溪山趣。決勝韜鈐我不堪。</text>
<title>偃武亭</title>,<text>碧玉江流一派長。孤亭偃蹇倚崇岡。聖朝偃武脩文德。過客尋詩擧酒觴。銀縷落盤魚腹細。紅爐熾火雉膏香。夕陽紅袖紛爭舞。人在舟中樂未央。</text>
<title>次慈山軒韻</title>,<text>花落花開年復年。還從郊外到山前。隔林籬落知多少。桑柘晴煙一水邊。</text>
<title>殷山駕鶴亭</title>,<text>山險多靑嶂。亭高俯碧流。煙村昏欲暮。風樹凜先秋。欲覓區中景。當從物外求。坐邀雲裏月。倚杖更遲留。</text>
<title>次成川降仙樓韻</title>,<text>茂林喬木擁平泉。倦客登臨席更前。夾岸麥畦經雨嫩。依山茅店與雲連。初尋盤谷疑無地。更覺蓬壺別有天。物外若爲逢禦寇。仰攀霞袂御冷然。俗骨無緣服乳泉。偶因王事到樓前。桃源作記陶彭澤。芳草吟詩謝惠連。北闕雲煙迷遠夢。西來旌旆拂晴天。分憂屢布棠陰化。不數騎驢孟浩然。</text>
<title>次江東軒韻</title>,<text>縣人愁歲寒。行子喜春晴。隱几看雲色。開簾待月明。花鬚紛擺雪。鶯舌巧調笙。吏散簿書靜。身閒更適情。</text>
<title>次咸從軒韻</title>,<text>平郊連碧海。古邑倚靑山。客路煙光外。人家樹影間。地偏賓旅少。訟息吏民閒。芍藥紅翻砌。憑軒一解顏。</text>
<title>題肅寧館</title>,<text>南北使華星。年年不暫停。門前人自擾。堂上客惟寧。猶勝褒城驛。眞爲僕射廳。經營加賁飾。金子久留馨。</text>
<title>次龍川軒韻</title>,<text>危城憑絶巘。百二笑秦強。金鎖拋朝雨。牙旗臥夕陽。居人韜武略。行客擅詞場。綠樹風軒上。披襟快楚王。</text>
<title>到義州。奉別千秋使朴性之安性。二首。</title>,<text>去年端午此徘徊。端午今年又再回。豈料關西重邂逅。菖蒲樽酒爲君開。風月樓中兩日歡。追君今又到龍灣。一杯唱徹驪駒曲。鶴野箕城兩渺漫。</text>
<title>宿方山鎭</title>,<text>渡溪逾峻嶺。斜日到孤營。塹設三重柵。原環十里城。邊庭皆妥帖。寇盜敢縱橫。村落民無事。煕煕遍野耕。</text>
<title>次朔州軒韻</title>,<text>羸驂驅不進。林麓已斜曛。怯渡千溪水。愁穿萬嶺雲。葦蘆迷狄壘。牛馬散轅門。聲敎覃遐域。人人摠學文。</text>
<title>題昌城館壁</title>,<text>巨鎭堂堂壓大江。招搖赤羽注長杠。營中將是班超老。坐見夷酋繫頸降。</text>
<title>入昌州鎭</title>,<text>屹屹城墉壯。臨江振虎狼。昔年征戰地。今作黍苗場。組練爭分隊。戈矛簇耀鋩。儒生兼節度。行色倍輝光。</text>
<title>踰詰忽嶺</title>,<text>盤盤九折坂。高如上靑天。噫嘻蜀道難。當時愁謫仙。我生多歷險。南北苦迍邅。豈意胡虜境。復陟崎嶇巓。盤回路不盡。兩脚如拘牽。長嘯登絶頂。坐憩雲樹邊。是時雨初霽。氣爽風冷然。矯首望異域。峯巒翠相連。叫卒放砲火。萬壑晴雷闐。黠虜應褫魄。遠遁天山前。房人謂此言。似壯還似顚。豈以一矢力。先聲落虛絃。禦戎自無策。姑賦遠遊篇。</text>
<title>題碧團鎭 二首</title>,<text>城裏參差板屋多。三冬計活苦蹉跎。如今江水限南北。人散郊原牛散坡。江上峯巒聳畫屛。螺鬟倒影水邊靑。更憐隱映松間照。分散餘輝嫩晚汀。</text>
<title>題碧潼東軒韻</title>,<text>金牛通道白雲間。一片高城萬仞山。胡騎不傳靑海箭。邊人長啓玉門關。黃沙磧遠狼煙息。銀兔符藏虎旅閒。徙倚戍樓初縱目。夕烽無事照淸灣。</text>
<title>踰巨雙嶺</title>,<text>犖确石間徑。盤回如絙繩。寸進骨酸苦。人馬相攀登。登登行不盡。馳上最高層。天風吹短帽。涼氣生衣稜。群山眼底卑。轇葛靑相承。婆猪內外境。天驕所憑陵。靉陽在河許。渺渺浮雲騰。北方第一險。尺五天可凌。所願恬四體。垂堂常戰兢。如何奉遺體。每歲穿崚𡾓。王陽語不誣。千載宜服膺。</text>
<title>次理山東軒韻</title>,<text>崇墉邈在翠微間。南客初來試險艱。早歲讀書曾有志。壯年分閫敢懷安。山川不識宦情苦。禽鳥似知詩思闌。堪笑謫仙談劍閣。使人聽此忽凋顏。</text>
<title>題渭原客舍</title>,<text>古城曾被鬱攸災。更築新城傍水隈。人物蕭條少籬落。石田磽确半蒿萊。雲連絶塞山河異。日沒譙樓鼓角催。屈指歸途脩更阻。客中離恨邈難裁。</text>
<title>宿北洞合排驛</title>,<text>數間茅屋小。萬樹綠陰幽。櫪隘難容馬。楣低屢打頭。勞心長取道。多病又離尤。豹脚來侵骨。那堪輾轉愁。</text>
<title>登江界仁風樓。次樓韻。</title>,<text>絶壁層層萬丈餘。飛樓偃蹇跨空虛。幾年局促投籠鳥。今日悠揚縱壑魚。風急江濤銀屋湧。雨晴山色翠眉舒。豈地荒徼崎嶇地。有此神仙簡寂居。</text>
<title>自坡院。踰狄餘嶺。</title>,<text>白山高幾仞。峻極千層旻。玲瓏巖壁罅。飛瀑垂天神。喬木千百尋。松檜靑輪囷。簫笙在半空。風來自吟呻。欲看最高頂。屢倒頭上巾。往往蒼玉質。半作白龍鱗。苔髮垂枯枝。顚倒摧爲薪。淸泉映白石。步步無纖塵。淸虛仙洞府。發興在高紛。紛人荷戈子。往往復誰珍。</text>
<title>立巖</title>,<text>一片高峯石。巉巖枕澗湄。洗雨森礪刃。聳空利於錐。却疑叱羊日。還似望夫時。宋人善刻楮。比此未爲奇。</text>
<title>題開平驛</title>,<text>川合水初闊。山低地未平。田家憑短壟。郵館枕脩程。桑葚纏林黑。櫻桃照椀赬。客中時序換。覽物寸心驚。</text>
<title>次魚川驛壁上韻</title>,<text>世事紛紛幾許悲。每從山水過顚涯。功名已足身先老。歲月如流鬢欲衰。浿樹鶯花遲返旆。藥山歌吹慰羈思。今朝始脫崎嶇險。道路胸襟兩坦夷。</text>
<title>題寧邊運籌樓</title>,<text>藥山城裏運籌樓。風景何如浿水洲。欲憩華筵伸病脚。旁人錯道爲花留。</text>
<title>登安州百祥樓。戲用前韻。</title>,<text>爽籟發空風滿樓。雲消雨霽彩虹收。落霞孤鶩無邊景。秋水長天不盡頭。畫棟朱簾輝極浦。鳴鑾佩玉載扁舟。此樓變作滕王閣。薩水何殊帝子洲。</text>
<title>東館行</title>,<text>有館有館東城墟。雕甍繡闥深渠渠。墻垣袤丈容百車。高堂允矣君子居。城中魚鱗接閻閭。揮汗成雨連衽裾。滿庭訟牒紛猿狙。卯酉矻矻勞簿書。東軒窓欞豁且疏。日日退食恒躊躇。垂楊萬縷陰庭除。方塘綠水涵芙蕖。自慙不才如櫟樗。日食萬錢食有魚。樂天行樂五十餘。江洲箕城誰勝歟。我用琴書送居諸。老年事業眞相如。</text>
<title>荷花</title>,<text>方塘水寒風日淨。翠蓋亭亭蓋明鏡。蓋底水仙開笑靨。紛紛紅綠嬌相映。不如窈窕樓上人。步步羅襪香生塵。勸君看花兼聽歌。爛醉壺中不老春。</text>
<title>荷露</title>,<text>雲天自作鮫人眼。千行萬行淸露潛。紛然寫下靑玉椀。化作明珠跳復散。媚池照水箇箇輕。賈胡見之心應驚。豈可充耳爲琇瑩。會纏花弁粲如星。</text>
<title>患盜</title>,<text>關西無賴輩。慢遊不事耕。非徒胠囊筮。漸弄潢池兵。夜行掠人馬。晝伏竄棘荊。遷徙如鳥集。東西肆縱橫。我爲一道主。扼腕心未平。郄雍善視盜。人莫遁其情。廣漢能鉤鉅。當時稱神明。愧無二子德。自覺顏泚赬。兵韜在吾握。不必煩朝廷。列郡紛繹騷。萬騎環郊坰。狗偸稍解散。鷄犬亦得寧。忻然集僚佐。左右羅甁甖。今日一杯酒。談笑與君傾。</text>
<title>仲秋十四夜。月明如晝。擁衾彈琴。</title>,<text>長空湛如掃。月出東來遲。娟娟白玉鏡。隱映淸揚枝。夜久郡動息。蟋蟀鳴前墀。擁琴悄無寐。攘腕撫桐絲。彈作離鸞操。和以玲瓏辭。玲瓏歌且苦。掩抑聲聲悲。佳會自蹬。人事多參差。澆愁有良策。且復進酒巵。</text>
<title>十五夜。千秋使回自京師。余備歌吹往邀浮碧樓。乘月順流而下。</title>,<text>徙倚高樓縱遠眸。又搖蘭棹泛江流。中秋月白當良夜。萬里人回作勝遊。鐵笛和風穿絶壁。紅粧執燭耀長洲。千鍾百榼情無盡。歡者自歡愁自愁。</text>
<title>題甑山壁</title>,<text>笙歌送客大同門。行到西河日欲昏。黃蓋筒頭秋樹老。國靈山上暮雲翻。年荒畎畝愁自量。路遠音書怯斷魂。賴有庭前數枝菊。陶然談笑對靑樽。</text>
<title>陪巡察使李相公。看審外城田畝。</title>,<text>鎬京文物舊繁華。箕子遺風代代誇。膴膴田原分八井。毿毿楊柳蔭千家。生靈不耐耕耘苦。廟議皆思賦稅加。亞相春恩多愷悌。都人愼莫怨咨嗟。</text>
<title>夜入慈山。次軒韻。</title>,<text>鞍馬驅馳困暮年。夜深迷路過林前。不知公館在何處。一點靑燈溪水邊。</text>
<title>次車輦館金太僕湜韻</title>,<text>群巒迢遞繞亭皐。短髮蕭森不禁搔。身試險艱惟鶴骨。心勞撫字爲田毛。撚髭只益吟詩苦。拊髀慙無汗馬勞。風捲松聲喧萬壑。恰似三峽沸驚濤。</text>
<title>嘉山途中。遇新雪。</title>,<text>淸晨初見雨霏霏。忽作中途白雪飛。洞壑風寒秋草老。野鷹翎健野鷄肥。</text>
<title>膏雉</title>,<text>邊城山深多草木。華蟲紛紛大如鶩。散食荒郊不迫人。琥珀黃膏肥作肉。膏流獸炭火猶熾。靑煙滿室香氣馥。關西至味美無度。年年馹騎相馳逐。顧焉調鼎進美臛。仰獻堯年彭祖祝。</text>
<title>東魚</title>,<text>北風吹作淸江氷。萬夫鼓杵聲登登。氷開小竇施罛罾。金鱗躍出爭飛騰。膳夫鑾刀割腹腴。紛紛白雪滿盤盂。眼花飜井醉一省。一片入口精神蘇。丙穴嘉魚應避席。穿顋貯簏供天廚。</text>
<title>元日記事 二首○丁未年。公猶在關西作。</title>,<text>十年書劍走關河。又見箕城換物華。殘雪尙餘長慶柳。新春又發大同波。早朝鵷鷺盈庭賀。薄暮親朋載酒過。分閫保釐雖重任。五雲遙阻海西涯。華館犀貝鎭錦茵。三行紅粉儼前陳。羅衫競舞拋毬樂。玉管齊吹滿殿春。謾把風流供晚節。更因樽酒慰佳賓。遐邦共作新年會。不醉無歸倒斝頻。</text>
<title>楊柳詞</title>,<text>東風淡沱春無力。微雨涔涔洗空碧。街頭楊柳萬條絲。絲垂裊裊黃金色。黃金嫩色擁朱牖。滿牖春光濃似酒。不識今年幾攀折。攀折行人分在手。分在手可奈何。年年別淚添江波。江南江北豈無柳。不如此柳愁緖多。</text>
<title>暮春三日。戲題藥山館壁。二首。</title>,<text>早歲生涯困蘖氷。老來情興頗驕矜。憑君更聽玲瓏唱。雅志嫌輕一束綾。三月垂楊拂畫欞。東風吹雨滿中庭。重階草色細如織。却喜歸途初踏靑。</text>
<title>嘉山。逢赦文拜賀。退與捧赦別監設酌。時雷震恭陵丁字閣。大赦。</title>,<text>邊城屢聽夜烏啼。貫索當空色絶殊。靑蓋臨雍初齒讓。金鷄放赦忽恩敷。仰瞻北極呼千歲。更坐東軒酌一盂。只用閒談慰行李。恨無娛客有笙竽。</text>
<title>自郭山。冒雨入宣川。二首。</title>,<text>細雨催春晚不晴。蔞蒿苜蓿長新莖。半披襏襫蒼顏叟。耕破荒原叱犢行。大澤氷開水拍堤。滿堤楊柳暮煙低。看春已過淸明節。處處分流作稻疇。</text>
<title>到龍川。次申次韶登龍虎峯韻。兼善前有此作。</title>,<text>丈夫志壯豪且雄。日探詩酒又奇功。江山挽我去復回。擧鞭策馬登高峯。峯高俯海望不極。雲夢豈獨呑心胸。鰲岑蓬島迷遠近。浪花飛舞虛無中。身逢勝地卽爲樂。塵寰世事浮雲空。劃然長嘯依巖磴。有酒且發衰顏紅。汵風入松作竽籟。恍然鈞樂撞函宮。醉興洋洋宇宙窄。勸君倒瀉玻瓈鍾。欲掛雲帆沂萬頃。仙凡迥隔難相通。瓊樓貝闕在何許。側身無計攀飛鴻。</text>
<title>復次車輦館韻</title>,<text>天關白日照神皐。況復邊郵絶疥搔。睿眷濫遭千載會。臣才何啻九牛毛。篆雕事業汚黃卷。節制韜鈐慙孟勞。簿領餘閒高枕臥。滄溟久已息風濤。</text>
<title>次雲興館金太僕韻</title>,<text>萬疊雲巒十里河。夕陽籬落傍山多。編荊作圃方鋤菜。灌畝分流欲種禾。穀賤柳村無摘伏。春深花市息催科。身閒到處笙歌鬧。擬把斜紅揷皁羅。</text>
<title>路上。聞世安訃音。公第四子。早沒。</title>,<text>抱犢年來大瘦生。情鍾所在不忘情。縱然不及東門子。豈至傷懷哭喪明。賓館書來聽訃音。不知掐掌血沾襟。探環樹穴將何望。淚灑春風恨轉深。</text>
<title>邀客到江上</title>,<text>十日含愁不出門。不知楊柳已搖村。今朝始向江頭醉。爛熳山花照酒樽。</text>
<title>風月樓上。邀客設酌。客令座妓皆折花揷髻。</title>,<text>一池春水漾漣漪。躑躅臨流發妙姿。粉蝶多情穿密葉。靑娥無賴折殘枝。香凝寶䯻時飄落。色映羅衫更絶奇。樓上酒闌人已醉。暖風吹入繡簾帷。</text>
<title>夜聞風雨。惜花將盡。</title>,<text>桃紅李白競爭榮。香氣紛紛滿古城。爛熳自添春富貴。嬌嬈長發客風情。忽聞急雨乘宵入。兼値狂飆振地鳴。却恐離披飄落盡。明朝蜂蝶摠飛驚。</text>
<title>與節度使金伯謙泛舟大同江。將順流而下。因日暮風亂。還泊城頭。半醉乘昏而還。時從事官尹希點隨行。</title>,<text>畫鷁如飛渡江去。潮水仰侵楊柳渚。却恐隨潮閣岸斜。回船更在水深處。驚風驅濤飜雪花。一聲畫角催旗擧。船遲水闊行不進。擊楫中流去何所。遙望車門十里餘。西歸恐値風流阻。靑娥含笑坐浪頭。將軍色墨不得語。黃帽嗚嗚競鳴櫓。須臾往泊城頭嶼。滿船歌吹聲沸天。膳夫割鮮進芳醑。相從痛飮不辭醉。滿席歡呼相爾汝。歸來駿馬驕騰驤。含毬門外連火炬。都人聳觀空里閭。黃童白叟靑衣女。人人喚云神仙曹。香風十里驅羅紵。樂中之樂少人知。若無點也吾誰與。點也與人縱作歡。不解子夏愁萬緖。</text>
<title>到价川書懷</title>,<text>朝陽已滿榻。客子未晨興。簾外忽聞鳥。屛間猶點燈。西遵靑草岸。東陟白雲層。在世多分袂。愁懷乍莫憑。</text>
<title>次德川軒韻</title>,<text>四山環匝作重城。一野漫漫掌漾平。樹影藏春花已盡。溪流激石水偏淸。朱陳淳俗皆安業。邊徼荒墟不識兵。施化堂陰無寸效。只將心力殫吾誠。</text>
<title>宿古順川民家</title>,<text>山深春雨足。畦麥已齊腰。問路初投舍。尋詩更陟橋。柳絲煙際亂。花影水中搖。堅坐探幽趣。塵懷向此消。</text>
<title>殷山東軒。牡丹盛開。意欲移裁。</title>,<text>姚黃眞是百花王。婥約姸姿獨擅場。穠艶豈宜愁絶域。仙根便合種華堂。將憑老境爲歡謔。恐被狂風有損傷。安石東山多雅量。不知此趣木心腸。</text>
<title>與客復泛大同江。順流下至車門。終日遊玩。用前韻。</title>,<text>楊花萬片風吹去。隨風點點縈江渚。蘭橈桂楫謾夷猶。牽過層城綠陰處。泝擊空明揚素波。意氣軒軒若霞擧。山靑江白興不盡。鶯啼花落春無所。從流直下蒼松崖。十里車門行不阻。輕風捲幔綺縠翻。纖纖指底絲簧語。漁夫履氷如平途。須臾散網包孤嶼。膾雪紛紛滿箸飛。鸚鵡杯中斟桂醑。爛醉一任玉山倒。豪氣風流壓穎汝。苦探歡趣不知返。落日照江光似炬。沙鷗飛盡水茫茫。愆期未遇吳城女。楊柳陰中鼓角催。馬頭齊聲歌白苧。逢場及時當作樂。歲月如流不我與。但恨同翫非吾徒。不見賡詩繭抽緖。</text>
<title>邀千秋使柳希明登浮碧樓。翌日。又遊南浦。戲用前韻。</title>,<text>淸江錦纜徐牽去。無數紅粧耀洲渚。靑雲白雲分作橋。下天簫鼓來何處。層欄十二憑風高。翩翩舞袖空中擧。行人仰歎呼神仙。身世飄然玉帝所。風月樓中春夢長。雨雲不向高丘阻。綉衣大使氣橫秋。玉帳佳兒附耳語。笳鼓歸來細馬馱。南浦樓臺臨海嶼。逢場行樂須盡歡。勸君十分綠蟻醑。試放高歌且莫愁。東山雅意應玉汝。畫堂銀燭泣紅脂。不愁林鴉散列炬。狂言忽轉紫雲眸。作詩協律雪衣女。採桑孤信誓不變。豈向東池漚麻苧。千金高價妙絶倫。陽城下蔡應易與。但恨驪駒挽袖詩。東門楊柳亂心緖。</text>
<title>登百祥樓。用樓韻。</title>,<text>淸風邀我上高樓。五月邊城凜蓐收。細馬已經芳草外。遊人猶倚畫欄頭。江山有意供淸眼。賓主多情洗玉舟。半醉岸巾探晚趣。斜陽隱映綠楊洲。</text>
<title>題魚川驛 三首</title>,<text>峻嶽凌空矗幾層。洞門流水瀉崖砯。普賢寺在淸虛境。應有庬眉面壁僧。世人爭欲奉金仙。病入膏肓不可痊。三十三壇空費穀。萬民無食不知憐。莫將雲水傲塵寰。人世名韁自有歡。堪笑元戎多伎倆。枉敎紅粉照林巒。</text>
<title>次煕川韻</title>,<text>仰望白雲端。靑攢萬仞山。鳥啼芳樹裏。花覆畫欄間。客獨含愁坐。人應帶雨還。淸宵誰與話。聊伴老僧閒。</text>
<title>憩飛村樹榭</title>,<text>峯巒揷霄漢。重疊如鐵瓮。一路抱巖轉。邃壑多晦霿。却怕祝融逼。依林釋飛鞚。箕踞百頃陂。俯悅潭心空。千嶂環茂樹。交柯如梁棟。山鳥不知名。飛來戲晴哢。淸風滌煩襟。群綠一時鬨。如入羅浮山。忽遇朱明洞。地虛靈籟發。彷彿聞鸞鳳。安得同心友。煙月相嘲弄。</text>
<title>宿狄餘驛</title>,<text>催鞭投小館。坐待日西斜。樹近頻彈雀。簷虛屢墮蛇。音書看漸阻。雲嶠莽相遮。蜀魄乘宵苦。無眠獨歎嗟。</text>
<title>東踰狄餘嶺</title>,<text>白山崷崒浮雲端。重峯疊嶂爭巑岏。天敎神斧巧雕刊。恍如虎踞而龍盤。叢生雜樹皆珠玕。上蔽天日陰漫漫。亭亭萬丈依巖巒。材大恨不遭倕般。半空靈籟常風寒。髣髴吹簫驂飛鸞。巖回路轉洞壑寬。槎牙亂石鳴濠湍。白虹飮潭波紋團。里處應有蚊螭蟠。二十八橋如危欄。縱橫屢渡跨晴灘。香風渡谷多叢蘭。濃綠匝徑山花殘。山深崖闊無旱乾。木蘭墜露淸漙漙。淸虛如入玄道壇。黃精可採芝可餐。鳥道愁絶高飛翰。俯臨壑底毛髮攢。捫天尺五空長歎。險阻奚啻蜀道難。行登絶頂試盤桓。淸飆散髮頻吹冠。笑撫大地頻回看。身世招忽鵬飛摶。却負兩眼多奇觀。顧無畫手移霜紈。升平邦國安如盤。龍荒民物皆騰懽。年年烽火報平安。不必函谷封泥丸。薰風兩階舞羽干。北闕稽顙朝呼韓。小臣齷齪儒生酸。髀肉半消不離鞍。鳴笳疊鼓擁旗竿。不數廣文老冷官。此行暫脫紅塵寰。馬首高興殊未闌。憶君終日憂慱慱。鳧舃趁夢趨金鑾。一心無變誠與丹。欲斬蛟鰐安波瀾。匪躬報國至蓋棺。安用跋涉愁心肝。</text>
<title>次城干壁上韻</title>,<text>馬上驅馳負歲年。北來今日近胡天。箕城中路猶嫌遠。却憶京華更渺年。</text>
<title>次江界仁風樓韻</title>,<text>山色靑靑新雨餘。登臨倚柱若憑虛。區中勝景難模畫。客裏愁懷已卷舒。甕釀雖無玉薤酒。盤肴多用錦鱗魚。太平文敎覃遐域。按堵人人奠厥居。</text>
<title>楸坡鎭</title>,<text>朝議重民生。長年苦戍兵。畏胡拋巨鎭。縮地作孤城。譙堞閒刁斗。閭閻樂鑿耕。長江猶遠隔。豹虎敢縱橫。</text>
<title>上土鎭</title>,<text>控扼慈城境。孤墉介澗湄。街頭搥畫鼓。城上豎靑旗。田壟磽多石。蚊蝱競嚙脾。邊庭生理苦。況又近胡夷。</text>
<title>到滿浦鎭。題亭柱。</title>,<text>長城城外玉門關。付與班超不許還。臥鼓戢兵烽火靜。灌瓜施惠羽林閒。爲開新館綏降虜。爭獻奇玩覲聖顏。聲敎朔南無遠邇。何須銅柱限夷蠻。</text>
<title>望皇城郊</title>,<text>平郊渺渺長江湄。山回水複多淸奇。何代英雄來割據。至今猶爲謂城畿。黑龍王氣堅如鐵。蜀猪大業冬業衰。區區江左抗不敵。中原左衽皆胡夷。興王之地大都邑。崇墉傑殿憑險巇。公侯將種百萬家。鍾鳴鼎食春煕煕。興亡一瞥就滅沒。茂林豐草埋遺基。累石如兵作帝家。金多竟遭牧豎兒。當時蹤跡不可問。巋然惟有千尺碑。江流咫尺隔天塹。恨不讀字摩蛟螭。我來弔古意不歇。駐馬斜陽空賦詩。</text>
<title>過蘇坦崖</title>,<text>巨嶽揷層旻。下臨千丈溪。緣崖開線路。入雲高復低。危棧半斷續。登陟如緣梯。石角鉤衣稜。巖㟼躓馬蹄。寸步如千金。人馬相扶携。苟或失一足。無計防顚躋。毛髮豎如竹。心神飄以凄。焉知臨紫塞。復此遇靑泥。長嘯出風磴。喜聞山鳥啼。</text>
<title>宿高沙里鎭</title>,<text>石堡憑山枕水崖。城中數十吏民家。防胡夜夜鳴刁柝。種粟人人墾石沙。苦李林日多結子。芳薇巖底已剛芽。邊庭景物何愁慘。過客詩成屢發嗟。</text>
<title>葛娃知嶺。見屛風菜。</title>,<text>有美屛風菜。亭亭滿澗岡。葉如蓮葉大。莖似芋莖長。冒頂能防雨。遮顏可避陽。烹嘗多異味。薇蕨未爲良。</text>
<title>渭源郡逢雨</title>,<text>新城孤挹慮江邊。客館蕭條倚翠巓。滿榻翠煙欹枕坐。隔簾啼鳥枕肱眠。仰看細雨蒙幽谷。却恐淫潦塞巨川。群僕絶糧如慍見。我雖餐飯豈容咽。</text>
<title>題古理山驛舍</title>,<text>板屋參差傍綠堤。古城寥落有荒蹊。愁人獨背夕陽坐。瘦馬屢銜芳草嘶。爽氣透襟溪水近。淸陰滿地樹枝低。黃鸝似識騷翁意。終日依林伴我啼。</text>
<title>題藥山廳壁</title>,<text>倦客新從牛嶺回。暮年行李困形骸。欲憑高枕閑消日。更有廚人喚酒催。</text>
<title>治圃種瓜</title>,<text>畫堂西北隅。荒園方丈餘。治爲芋瓜區。手自種春蔬。不耐穀雨乾。土枯難自鋤。欣然蒙霈澤。枝蔓漸敷舒。花開始結子。磊砢蒼璠璵。退公拱短筇。陟圃步躊躇。何期叢劇地。有似幽人居。雅志本在玆。吾將老郊墟。</text>
<title>渡斜灘。憩望日寺。</title>,<text>水漲斜灘潮退遲。扁舟循岸泊荒陂。金仙倚壁開禪刹。黑幣沈江有古祠。遶徑鮮葵堆五色。滿林團杏壓千枝。居僧來揖如相識。勸我斟茶又索詩。</text>
<title>往江西。看審李公田宅。</title>,<text>昵侍宮闈作北朝。承恩漸肆五侯驕。沈沈堂宇妻孥牣。膴膴田園黍稷饒。虐焰紛紜驅赤縣。臺疏剴切達丹霄。聖明洞照姦人膽。弘顯焉能竟害蕭。</text>
<title>憎蠅</title>,<text>紅頭靑翼謾多名。此處群飛若化生。驅去復來長擾擾。繁滋不絶更營營。旋呼朋類穿衣袂。競逐羶腥集器皿。我怒時時思拔劍。賡詩止棘未能成。</text>
<title>憩狄橋亭。傷田畝被災。</title>,<text>洪水淊淊久戰鏖。雄呑大野沒長橋。猛穿籬落傷人物。遠漲田疇害穀苗。爭捨山蔬民正苦。欲行荒政吏無聊。天災旱澇今猶古。聖主憂勤類帝堯。</text>
<title>江西別館。見月蝕。</title>,<text>萬落鳴鐃競仰觀。東方如墨漸漫漫。蝦蟇食桂心何慘。輪魄當空體未安。俄復淸光明宇宙。忽舒寒影照欄干。中宵不昧玉川子。怊悵賦詩雕肺肝。</text>
<title>登咸從滌暑樓</title>,<text>綠樹陰濃日正中。數聲啼鳥野園空。草龍滿架蒲萄黑。雲錦鋪地菡萏紅。了却簿書欹倦枕。旋呼兒妓扇淸風。僕夫催我馳原隰。馹騎駸駸又向東。</text>
<title>復次安州百祥樓韻</title>,<text>散髮箕踞獨倚樓。丘原遠近暮煙收。歸心已在東郊外。望眼先瞻北嶽頭。細雨白鷗頻蹴浪。夕陽黃帽欲維舟。故人邂逅靑樓酒。不必紅粧耀澗洲。</text>
<title>登寧邊運籌樓。宴慰兵使。</title>,<text>天作金城鎭一陬。千章琪樹擁朱樓。牙旗門外頻撾鼓。錦瑟堂中競發謳。挾階羽林鮮鎧胄。捧觴庖宰露帣鞲。鄙儒屢向轅門醉。橫槊吟詩助運籌。少年豪氣蓋窮陬。高倚元龍百尺樓。玉佩鏘鏘回趙舞。櫻唇咽咽動齊謳。多年苦作鵠伏卵。今日快如鷹脫鞲。離席深杯莫停手。何須辛苦算觥籌。</text>
<title>題三登縣 縣被水災。墻宇半頹。</title>,<text>苦雨連三夏。溪水入縣衙。庭除成巨澤。梁梠掛浮苴。穡事誰能救。農夫屢發嗟。惟餘地黃草。靑葉滿階斜。</text>
<title>過江東古邑城。是陽壤國所都。</title>,<text>陽壤遺墟草樹平。數家籬落掩柴荊。山川自是興王地。城堞空餘建國名。此日繁華皆寂寞。當時蠻觸幾紛爭。年年進士峯頭月。桂影無心照水明。</text>
<title>循審農畝。南至石串遇雨。</title>,<text>丘原膴膴傍江湄。茶堇叢生味似飴。九穗同莖參漢史。大田多稼驗周詩。歲頻旱澇終難活。人盡瘡痍未易醫。終日披蓑遵隴畝。救荒無術暗齎咨。</text>
<title>千秋使柳希明回還。迓于浮碧樓。</title>,<text>我欲槌碎黃鶴樓。君薰羅綺得名流。萬里來從紫塞外。一樽坐對靑山頭。酷探勝趣不忍去。醉發豪語無時休。日暮樓船遡江渚。笛聲哀怨易▣愁。</text>
<title>戲贈新節度使李公秉正</title>,<text>擬向坡山理釣綸。龍灣樽酒再經春。豈知負弩前驅客。同掌韜鈐作主賓。</text>
<title>送進香使刑曹判書李藩仲封赴京</title>,<text>天崩杞國萬邦憂。繼照离明耀海丘。刑部剖盤資利刃。陪臣執攘傍遐陬。孤鴻啼月初飛浦。落葉隨風忽滿舟。二十七朝今已過。漫將歌舞送西遊。</text>
<title>奉送登極進賀使盧右相思愼赴京</title>,<text>三朝元老德彌昌。大廈枝梧賴棟樑。晚自樞要陞右轄。敬將箋表拜明堂。秦城半隱煙雲塞。魏闕新開日月光。竣事歸來春正好。一壺先迓牡丹峯。</text>
<title>戲呈副使柳于後 子光</title>,<text>豪氣堂堂蓋入埏。早年功業畫凌煙。手挽弓滿斤三百。筆落詩成首十千。箕壤笙歌重會面。燕山風雪再朝天。羡君氣力猶強健。屢把衣裳衊錦筵。</text>
<title>奉送正朝使延原君李公崇元</title>,<text>行春露冕幾咨詢。騎竹兒童拜後塵。截鐙已曾留舊愛。含杯今復對前人。風煙慘澹連郊野。氷雪糢糊塞海漘。西渡婆娑無與話。願因樽酒少逡巡。</text>
<title>與遠接使許公宗卿 琮，宣慰使李公士高 克墩，朴公子啓 楗，權公叔強 健，崔公寶臣 應賢，承旨李公 季男。留數日設酌。</title>,<text>佳麗名區霽景鮮。風流學士摠神仙。東山雅量圍棋局。北海淸樽敞錦筵。爛醉厭厭惟有飮。淸談靡靡不須眠。欲拚賓主連宵樂。脫帽從敎舞袖旋。</text>
<title>陪諸公遊浮碧樓。用祈郞中韻。亦令曹伸賦之。</title>,<text>樓中勝景十分淸。倦客憑欄望眼平。雲捲山椒蟾魄湧。風吹江面浪紋生。錦城煙月牽詩思。畫舫笙歌惱客情。冠蓋紛紛幾來往。至今佳麗說箕京。</text>
<title>士高，子啓上京。送于舟中。是日天寒。</title>,<text>北風如箭射重裘。寒氣陰陰欲塞流。氷岸移舟津吏苦。雪江煖酒帽官愁。歌唇怯冷聲將絶。舞袖飄空勢不休。却愧老身兼有病。從君未得伴閒遊。</text>
<title>題吳信孫古木畫 戊午年。在關西作。</title>,<text>丹靑名下無虛士。天機所到誰能擬。開元吳生是前身。承命往寫嘉陵水。盧龍煙樹灣河濱。燕代風光觸眼新。胸襟恢恢觀覽富。筆端變化妙入神。淸華館裏欣相遇。爲我揮灑雙老樹。採薇夷齊飢而瘐。孤立嬰臼僵不仆。齋中臥病秦太虛。呼兒展楮困眼舒。頭風對此一朝愈。不須若讀陳琳書。</text>
<title>庶尹國珍 安璿，判官子高 鄭叔墀 因事遞職。</title>,<text>蛾眉鐵鉞本宜疏。素鞞如何不守廬。口舌興戎難及駟。城門失火竟殃魚。妻孥抆淚愁穿雪。里胥乘機詐勝狙。堪笑難充谿壑欲。誅求鼠壤亦無蔬。先是。金磶爲庶尹子。遭母喪中。恣淫官妓。登第拜司錄。司諫院駁之。成宗躬問言根。連及安鄭。</text>
<title>進香使李蕃仲封回自京師。是日。義州宣慰使蔡耆之亦自京而至。</title>,<text>冠蓋東西至。欣瞻白璧雙。艱關穿鶴野。邂逅會箕邦。酒量鯨呑海。詩懷筆似杠。情深渾不寐。歌舞控新腔。</text>
<title>謁遠接使</title>,<text>文武全材信少雙。詞源浩浩倒長江。幕中僚佐皆吳楚。愧我區區曹鄶邦。</text>
<title>步後園擷菜</title>,<text>空園面新陽。治畦一畝隘。草芽紛逬地。欣蒙春雨灑。車前多叢生。治產俾勿敗。薺葉滿墻陰。不用作斤賣。靑靑土生芝。馥馥田有芥。聊隨蠜素徒。採採不知憊。滿釜不待轑。鼠壤有餘嘬。漸厭飣餖盤。欲尋淸淨債。所憂聲與色。胸中作機械。六根紛相戰。無因脫塵界。</text>
<title>與士高登浮碧樓。泛舟順流。遊至車前南浦而還。三首。</title>,<text>村南村北鳥聲春。芳草如雲隨意新。叱撥東門竝江路。檐帷北崦倚樓人。雨催花樹晴生蘂。風簸波紋細作鱗。目極長天飛鳥盡。始知身世脫紅塵。畫船簫鼓咽新春。煙暖沙堤草色新。列坐金鈿八九隊。憑欄紗帽兩三人。酒花瀲灎浮瑤斝。犀筯紛紜飫素鱗。爲子高吟洛神賦。凌波羅襪步生塵。浩蕩城頭萬物春。無邊光景競爭新。桃花浪底尋詩客。楊柳陰中喚渡人。山擁海門分翠黛。江涵日脚動金鱗。醉來一笑滄溟窄。却喜襟懷不受塵。</text>
<title>與士高登後同松間</title>,<text>堅坐到高舂。蒼然暮色濃。各携人縹渺。同聽唱玲瓏。紅蘂蔘蟬鬢。黃流凸玉鍾。東山多雅趣。千載繼遺蹤。</text>
<title>與士高設酌于風月樓池中小島</title>,<text>方池環小島。滿目摠漣漪。紅愛花枝亞。靑憐草色滋。絃歌喧四岸。樽酒列中坻。蕩槳歸來晚。紗燈照繡帷。</text>
<title>觀傀儡雜戲</title>,<text>煌煌金帶耀朱衣。跟絓投身條似飛。走索弄丸多巧術。穿絲刻木逞神機。宋家郭禿奚專美。漢祖平城可解圍。爲敬朝廷陳縟禮。皇華眼大定嘲譏。</text>
<title>到安州。迓董侍講，王給事中兩天使。仍次兩使百祥樓韻。二首。</title>,<text>飛樓偃蹇架崔嵬。黃鶴白雲安在哉。擧目却嫌春去盡。岸巾時待鸞飛來。澹煙疏雨連村暗。積李崇桃滿樹開。嘲弄風光快登眺。霏霏紅雪落金杯。野闊天低望轉悠。雲邊飛鳥入雙眸。家山路遠頻搔髮。江海春深獨倚樓。玉節隨風登雉堞。綉衣耀日映鳧洲。華筵半日陪談笑。一洗從前潦到愁。</text>
<title>還營詔</title>,<text>聖帝龍飛大統春。皇華原隰遍咨詢。留詩處處噴珠玉。洗眼人人看鳳麟。黃蓋翩翩擎紫詔。綉衣粲粲映朱輪。已將德意宣天下。不獨吾邦飮至仁。</text>
<title>對雨口號</title>,<text>偸閒謝絶簿書喧。睡鴨春寒爇寶薰。鳩婦數聲驚午夢。滿簾微雨杏花繁。</text>
<title>對酒</title>,<text>退公就私寢。庭空日如年。春蟲語交戛。風來雨翩翩。桃李作輿衛。萬枝遮屋椽。阿兒知我至。迎門笑粲然。婉孌雙玉環。左右亦相牽。就開酴醾甕。色味勝舜泉。酥鐺煮山紅。鑾刀割彘肩。淸歌出金石。繹如珠貫聯。我亦取焦尾。戲調君臣絃。細酌紅螺杯。擬訪枕中仙。春風滿珠箔。雨聲驚醉眠。我生魚蠹間。朱墨校韋編。靑衫困一邦。不耐廣文氈。安知受閫寄。保釐洛與瀍。門施十二戟。盤飣費萬錢。送老溫柔鄕。肉臺盤後先。聲色相戰搏。顚倒在家禪。何須學止止。行樂當勉旃。但悲時易失。駒隙催華顚。招迓中書君。賦此送春篇。</text>
<title>登後園松間四韻</title>,<text>嘲弄煙花一解顏。淸和節近聽綿蠻。携壺却上蒼松嶠。坐待雲間月半環。行逢佳境好怡顏。不計功名觸與蠻。紅紫闌珊春事退。還輸綠樹鬱回環。身老無因藥駐顏。還愁茹蠱滯荊蠻。三年苦把關西節。春盡天涯未賜環。桃嬌杏艶媚容顏。楊柳纖腰舞小蠻。對此朝朝緩歸意。醉看㔩葉墮瑤環。</text>
<title>與節度使泛舟中流。遊至南浦而還。</title>,<text>載酒江頭送暮春。緋桃擺盡綠陰新。催牽蒯纜煩津吏。欲整紗巾喚座人。風定沙堤眠彩鴨。日斜波底見纖鱗。歸來醉騪飛黃轡。旗纛風生九陌塵。</text>
<title>又與希亮，伯彥，可珍乘舟。遊至南浦而還。是時。希亮爲安州宣慰使。伯彥爲義州宣慰使。可珍爲都司宣慰使也。</title>,<text>參商契闊已三春。今日相逢喜語新。瞪目狂言驚滿座。療飢秀色有誰人。畫船吹弄昭華管。寶鼎烹分丙穴鱗。報答風光惟有飮。花飄萬樹半棲塵。</text>
<title>送子強兄以謝恩使赴京</title>,<text>王家庭有三珠樹。賈氏三虎彪最怒。龍駒鳳雛世不乏。玉友金昆滿門戶。天生羽翼相連飛。如足如手家道肥。平生擬作三窟計。顧眄朝著生光輝。新皇聖詔頒東域。遠捧篚絺謝宸極。淸華館中幸相逢。連床夜話風雨黑。驅馳王事有本程。安用悤悤促遠行。煩君少立佇須臾。聽此隴山歌一聲。</text>
<title>次兩天使詩。七首。</title>,<text>重遊大同江九臺煙樹蔭平津。兩岸沙明絶點塵。水鳥銜魚穿莽蒼。日光飜壁浸嶙峋。山河久祕千年勝。樽酒來尋萬象春。竣事天涯催返旆。五雲雙闕夢應頻。董韻招招黃帽理歸船。糝岸楊花亂似綿。擧網貪看魚掛釰。煮蔬新薦蕨如拳。談霏玉塵風生座。詩拾奚囊錦奪鮮。邂逅佳期還契闊。光陰馬上易推遷。董韻一葦凌波任去留。擬尋蓬島跨鯨遊。俯臨河伯千尋鏡。徙倚元龍百尺樓。拍岸浪花迷遠望。隔溪漁笛攪離憂。蒼然暮色生墟落。煙暗長林倦鳥投。董韻五兩迎風穩送船。長郊草色遠芊綿。靑山倒水螺浮髻。白鷺蹺沙雪嚲拳。斝凸金波成細酌。絲牽紅鯉割新鮮。莫辭秉燭留連飮。滄海桑田幾變遷。王韻爲邀佳節且遲留。奉袂龍門接勝遊。芳草和煙連極浦。斷雲含雨壓層樓。携壺縱趁尋春約。擧目頻添去國憂。僻壤欣蒙吐佳句。羞將木李報珍投。王韻過箕子古城馬蹄如雨踏康衢。楊柳陰陰十里墟。羃野雲煙千古恨。滿城花鳥一春餘。閭閻撲地田分井。商賈連檣戶有魚。歲久無因尋勝蹟。黍離今日正愁予。王韻登風月樓層層簾額捲珠樓。樹影環墻院落幽。紅雨散庭桃已謝。靑錢點水藕初浮。岸巾占句閑斟茗。俯檻志機坐對鷗。半日陪遊心未足。天敎飛雨解遮留。王韻</text>
<title>登安州百祥樓。宴慰兩使。明日奉別。</title>,<text>昵侍經帷老翰林。皁囊封事獻良箴。凌雲空有相如賦。垂橐曾無陸賈金。塞外山川勞遠夢。海堧煙月費孤吟。百祥樓上離筵酒。聽我驪駒試一斟。</text>
<title>別室牧丹盛開</title>,<text>長安城中千萬叢。當時爛熳媚春風。沈香亭上三郞慵。太眞嬌癡貌亦同。誰分寸根遍海東。留作西堂一捻紅。嫩紅照日光昭融。羃階自作錦幈幪。不待羯鼓聲蓬蓬。奇葩國艶映簾櫳。天生肌肉膩而豐。一見顚倒白頭翁。白頭翁在歌吹中。日日淸遊樂未窮。醉眼纈花迷空濛。姚黃魏紫誰雌雄。天薰香氣鼻觀通。不須親入華淸宮。</text>
<title>遞任拜中樞</title>,<text>謾將儒術作遨頭。對客時時多慢尤。到處逢嗔如屋大。從來拙計與鳩謀。中樞縱是淸寒地。睿澤偏承俸祿優。風滿北牕高枕臥。飯抄雲子水芹柔。</text>
<title>送希亮。用舟中韻。</title>,<text>江南江北雨聲多。蓬底欣聞款乃歌。酒盡離亭情不盡。輕風搖棹水層波。</text>
<title>風月樓宴。慰都承旨宋公瑛。明日。又慰伯彥可珍相繼還京。</title>,<text>百花飛盡春風顚。薔薇狼藉黃金錢。樓中日日開離筵。絲管啁啾聲沸天。九重喉舌金鑾客。樽酒相逢眼雙碧。雨雲愆期不足責。膠漆淸談永今夕。軨軺傍午箕河濱。艱辛三載來食貧。況我淺量不如人。無以娛客酴醾春。主人邀客客不住。馬蹄飜沙疾如雨。我行亦在端陽暮。迎英門外應相遇。</text>
<title>寫懷 二首</title>,<text>身荷裁培雨露天。謬將樗櫟鎭西邊。難支大廈爲梁棟。終作黃楊厄閏年。萬戶傷心叫昊天。薺花如雪滿江邊。愧將肥馬餐肥肉。餓莩流離勝去年。</text>
<title>鳴蛙</title>,<text>春雨頻添方沼水。萬隊紛紛分作市。薄雲籠月暗濛濛。亂吠達宵聲不止。突眼鼓腹恒怒嗔。爲官爲私誰所使。紆靑拖紫褦襶徒。唯唯群浮泥水裏。滅足沒跗眞苦辛。我免井底差可喜。常厭笙歌聒晝眠。安用鼓吹更鬧耳。欲向池中灑𦑜灰。誰爲秋官掌蟈氏。</text>
<title>遞任上京。僚佐送餞江上。</title>,<text>心勞撫字拙廚庖。器大難容愧斗筲。在世淸貧詩作祟。叢身毀謗勢爲交。誰能截鐙留遺愛。只解携壺送遠郊。馳過栽松亭下路。簿書絲竹等閑拋。</text>
<title>到家</title>,<text>趨朝魏闕後。謁廟拜祠庭。歲歷三霜久。人嫌兩鬢星。兒曹來戲笑。朋舊半彫零。惟有獮猴架。濃陰滿院靑。</text>
<title>賃屋</title>,<text>乘昏穿曲巷。麾客半關門。市近能兼味。人閒可與言。韓家能種柳。白傅苦留樊。時見親朋至。相娛置酒樽。</text>
<title>出宿碧蹄。士衡有本錢。邀福根彈琴。公以謝恩使復赴燕京作。時弘文館校理崔溥往濟州。漂泊江浙海洋港口。皇帝發運本國。凡四十三人。</title>,<text>李師知樂得天妙。指底變弄千萬調。松風泉溜人樂聽。流水高山知者少。伯牙去後鍾期喑。廣陵妙散無人諳。今汝學法得骨髓。靑出於藍靑於藍。親朋置酒談笑聒。倩汝座中對一抹。離鸞別鶴暗斷腸。萬里幽燕路超越。長安甲第大道邊。頻邀妙手煩妙絃。宜如休屠不擧目。莫作綠韝董少年。</text>
<title>到平壤</title>,<text>長年役役取長程。羞向都門面發赬。郞吏連衽遮路楫。都人手額滿街迎。謾持旌節三年久。又駕星軺萬里行。客作主人還作客。一樽相對話深情。</text>
<title>子強兄來自北京。余與監司往迓浮碧樓。</title>,<text>龍灣鶴野路漫漫。弟去兄還未卸鞍。今日談笑逢邂逅。高樓樽酒對盤桓。歌調錦瑟魚來聽。舞拂靑衫露洗寒。半醉坐邀東嶺月。淸輝應向二更看。</text>
<title>義州新茅亭。與牧使曹文緯話。</title>,<text>茅亭蕭灑出林間。步上東岡俯闠闤。秋色入郊禾黍富。狼煙捲塞吏民閒。主人鄭重開樽酒。客子留連擁髻鬟。滿樹香梨金顆爛。卑枝得許玉纖攀。</text>
<title>渡江宿楓浦。阻雨二日。</title>,<text>暮過婆娑堡。楓橋澗水淸。編茅成小屋。樹柵作孤城。擧目看雲色。支頤聽雨聲。關心萬慮起。聒耳百蟲鳴。兩地音書隔。中宵寤寐驚。吾生緣底事。屢試險途行。</text>
<title>過湯站。復阻大河。留三日。</title>,<text>沮洳原野闊。日暮到溪潯。簇立紛如蟻。翔飛反羞禽。登山嫌路遠。依壟畏波侵。脫袴攀鞍馬。聯繩繫柳林。扶携相撇裂。狼狽半浮沈。怯冷身顫戰。臨危髮堅森。纔離小溪險。復値大河深。積雨肥添水。愁雲暗蔽岑。爆衣爭硏木。乏米競烹蔘。肉食朱門裏。誰知靡盬心。</text>
<title>早朝奉天門</title>,<text>塞外妖氛掃地無。大明初出耀寰區。梯航不漏職方氏。冠冕競趨王會圖。淸蹕雷吟騰玉戺。祥煙風泛動金爐。堯傳舜繼垂千祀。朝野謳歌仰聖謨。</text>
<title>朝鴉</title>,<text>來雖容易去無蹤。擾擾翩翩不畏罿。作陣群飛棲御柳。翔空亂噪駭洪鍾。曙分金殿千重瓦。日射瑤墀五色龍。微物亦知涵聖澤。一時欣抃解朝宗。</text>
<title>馴象</title>,<text>屈猛隨人性自馴。遭逢聖代飮深仁。充庭不遇焚軀患。得物先敎運鼻伸。交趾山中思緬邈。奉天門外步逡巡。何須燧尾奔軍壘。拜舞惟知護紫宸。</text>
<title>哈蜜回回</title>,<text>鬆髥剃髮眼眶深。拜伏瑤墀獻厥琛。白布裹頭編作帽。烏氈蔽體類披襟。逢人欣笑來相楫。賣物啁啾語異音。聖主重文輕寶石。終將沙礫等南金。</text>
<title>刺麻</title>,<text>赤罽爲衣不着裳。羊冒毛頂染桅黃。橫書梵字上下讀。勤弄臂珠晨夜忙。炙日麤容看更醜。臨風羶臭近難當。却緣暫解銅仙術。聖許時時住寶坊。</text>
<title>達子</title>,<text>沙漠天驕種落稠。憑陵傳箭自相讎。朝廷縱有羈縻術。邊圉常懷竊發憂。款塞來觀干羽舞。左衽時側縉紳流。傾囷賞帛如山疊。溪壑難盈不耐求。</text>
<title>自七家嶺。冒風到灣河驛。驛丞置酒。</title>,<text>刮骨涼風利釰鋩。玄冥乘勢正鴟張。狐裘紙薄思重襲。瘦馬途長困欲僵。慘慘山河將灑雪。凄凄楊柳剩霑霜。主人繾綣言逾好。今日天寒飮此觴。</text>
<title>路逢西海達子</title>,<text>達州屯接海西陲。天作處劉別種夷。幕頂帽冠裊鵩羽。穿身衣服狗羊皮。掠人子女常爲利。麀彼兄妻昧秉彝。共道聖皇新御極。爭將土物獻丹墀。</text>
<title>行過東八站</title>,<text>遼陽風雪塞河津。八站歸來暖似春。泥濘長途多險惡。虺聵羸馬苦艱辛。爆衣林畔燒長木。把釣溪頭煮活鱗。松鶻晴峯看漸近。携壺來待有誰人。</text>
<title>還渡江。入義州逢大雨。</title>,<text>籠山黑霧釀成雲。十月塞邊天氣薰。風捲雨聲連海曲。江分潦浪漲溪濱。蕭蕭初擬崇朝止。密密終敎入夜聞。已得城中千萬夏。庇諸寒士共歡欣。</text>
<title>雨止。翌日復大雪。</title>,<text>朝來猶作雨纖纖。忽化飛英亂撲簾。平地已看三尺厚。寒威陡作十分嚴。圍爐呼進盤中飣。煖酒相酬斝面添。榾柮煙濃蘇帳煖。時憑玉指鑷疏髥。</text>
<title>冒寒渡淸川江。入安州。與正朝使辛公相會。</title>,<text>陰雲黯黯鎖嶙峋。天氣驅寒忽怒嗔。雪片風吹初塞路。氷澌潮戰半凝津。舟來罥岸難移棹。夜暗吹燈更鬧人。狼狽纔離濱死地。畫堂杯酒話情眞。</text>
<title>監司送至大同江</title>,<text>渺渺幽燕萬里程。今朝回轡到箕城。居人豈識行人苦。新使惟知舊使迎。遺愛誰拚魚犢頌。臨歧輕聽管絃聲。江頭雪馬凌風健。此去殊無眷戀情。</text>
<title>路逢入居人</title>,<text>君不見湖嶺人稠車接轂。比櫛魚鱗千萬屋。又不見龍荒朔野狄爲隣。灌莽滿目空無人。東南富實西北虛。募民徙塞不可徐。驅牛乘馬聯襁褓。州縣傳餐催上道。呑聲暗泣肝腸裂。隣里聞之共嗚咽。間關千里到窮郊。編籬作室誅蓬茅。勤勞力役於其中。三春蠶畚鍤明農功。昔之愁苦今懽康。昔之囊橐今囷倉。所須煖衣與飽食。安用東西與南北。</text>
<title>自笑</title>,<text>自笑吾生漸苦辛。老來活計不堪貧。嬌兒惡踏寒衾裂。妬婦頻噴怒舌津。蹭蹬猶霑三品祿。驅馳何益百年身。聲名日躓無人恤。羅雀門前寡鞅輪。</text>
<title>新年 己酉</title>,<text>屢飮屠蘇酒。蕭疏雪滿顚。宦途多有梗。世味貴無權。排悶惟裁句。寬愁獨理絃。閉戶麾俗駕。高枕日閒眠。</text>
<title>得屋 三首</title>,<text>咫尺皇華館。相連崇禮門。並城開小宇。臨隴搆高軒。北闕玲瓏起。南山紫翠繁。魚鱗千萬落。煙花暗晨昏。一寸如金地。編籬作小畦。櫻桃花已謝。萵茝葉初齊。掃室專憑僕。羅盤屢倩姟。小槽新壓酒。細酌醉相迷。送老溫柔境。紛紛屢易家。當壚盤翠鬢。滌器岸烏紗。不解調絲管。惟思執枲麻。往來惟匹馬。況復室非遐。</text>
<title>悼世通</title>,<text>不弔皇天欲喪余。三年再度送輀車。顏回短命猶三十。汝是機雲作賦初。</text>
<title>傷春</title>,<text>宦道參差病骨裊。況逢家事似危棋。春光荏苒愁中過。花落花開摠不知。</text>
<title>夢世通</title>,<text>老年舐犢愛。未免在情鍾。永與生涯隔。惟憑夢寐通。慇懃離後語。憔悴病中容。忽被鷄呼覺。無言涕滿胸。</text>
<title>與希亮遊演窟 庚戌</title>,<text>寺在三淸洞。林深境界寒。石泉懸絶磴。檀樹蔭平壇。佛靜僧鳴磬。堂間客勸餐。親朋携手話。不怕道路難。</text>
<title>扈駕觀稼。奉敎次張寧漢江樓韻。三首。</title>,<text>山聳靑螺䯻。江橫碧玉流。翠華臨傑構。彩仗簇平洲。樹挾嵐光嫩。波涵日影浮。沙禽含聖澤。欲起更廻留。樓倚千尋壁。沙平一派流。風帆投極浦。煙草暗遙洲。白露連郊冷。黃雲滿畝浮。聖心非逸豫。省斂少遲留。登臨思不盡。渺渺俯長流。風送白蘋棹。日斜紅蓼洲。舟移雲葉動。魚闖浪花浮。多少遊人樂。將歸又少留。</text>
<title>與而毅奉香先王廟。各向坡山別墅。</title>,<text>燒香祠已罷。並轡向田園。雨霽山川秀。霜淸禾稼繁。羸驂原上臥。鮮鯽網中飜。隣里來相迓。歡娛置酒樽。</text>
<title>以雨留墅</title>,<text>瞽雨從宵入。浪浪鬧到明。崇朝連夜暗。終日透薕輕。聚客看棋戲。呼童弄笛聲。含愁計歸路。泥濘苦難行。</text>
<title>路中與而毅相期。偕行至岐灘暫憩。</title>,<text>路出東西異。相期大野頭。呼鷹君陟嶺。濯足我臨流。把酒客來訪。卸鞍人暫留。孝文碑尙在。觀者摠悲愁。月山大君墓在灘西。是日。敎官李引錫自齋庵携酒來訪。</text>
<title>泮宮雜詠 二首○辛亥</title>,<text>素王宮殿絶埃塵。堂上鍾簴左右陳。木鐸風微遺響遠。杏壇春暖綠陰新。昔時攀附三千子。今日藏修二百人。在廟懿靈應不泯。春秋含菜奉精禋。生平辛苦蠹書淫。白首重來雪滿簪。論講簡編開絳帳。品評詞賦聚靑衿。紫桐倚砌陰初合。翠蓋盈庭日不侵。薄暮後堂無箇事。客來樽酒共相斟。</text>
<title>賜成均館米三百石，綿布五百疋。感而有作。</title>,<text>聖主崇文禮養賢。恩波鄭重霑無邊。倉曹旣送陳紅粒。御帑來頒朽貫錢。從者免罹陳蔡病。長官坐煖廣文氈。黌堂自此生顏色。有肉如陵酒如泉。</text>
<title>坐樂院觀樂。四首。</title>,<text>金兜彩甲暗相磨。撾鼓紛紛若逐儺。左右催排孫武陣。高低齊把魯陽戈。功成牧野千年際。樂播梨園七德歌。觀舞今朝知聖意。瓜綿王業遠無他。定大業朱門風動捲輕幬。作隊雙雙弄彩毬。翠袖乍彎隨地進。螺鬟頻整向空投。俯擎白苧初猶喜。仰點玄鴉却自羞。破費不須三百萬。承恩一束足纏頭。拋毬樂唐家仙李兆佳祥。鵠嶺靑松色慘傷。金尺一宵來入夢。瑤圖萬葉遠流芳。人思盛德皆歌詠。樂奏詩章爲贊揚。他日鹿苹嘉宴會。願賡天保永無忘。夢金尺東海緗桃誰手栽。露華凝尌絶纖埃。根依度索蟠千里。顆入瑤池薦七枚。翠袖擎盤顏似玉。朱衣執樂鼓如雷。臣今無計偸將食。只祝華封萬壽杯。獻仙桃</text>
<title>與兼善，如晦。祭健，顯兩陵。仍遊東郊。壬子</title>,<text>郊坰風日麗。萬物暖將舒。躑躅初抽蘂。蔞蒿始擷蔬。放鷹驚野雉。遮網趁溪魚。不縱靑春樂。蘧蘧歲月除。</text>
<title>喜世亨登進士試</title>,<text>父爲恩府子門生。父子相歡別有情。稽首彤庭揮感淚。喜聞臚唱有吾名。</text>
<title>入侍書筵</title>,<text>汨沒宦途長。龍鍾鬢髮蒼。誰知老祭酒。復侍右春坊。徒抱詩書拙。終無啓沃良。却慙疏廣受。貪祿未還鄕。</text>
<title>親祭文宣王。大酺儒生。作二十韻。</title>,<text>聖主膺昭運。憂勤庶政彰。心惟敦敎化。學亦重膠庠。擧禮從優縟。涓辰占吉良。龍旂承大祀。冕服拜宣王。籩豆東西序。鍾簴上下堂。焄蒿神降格。肸蠁味芬芳。退御莎臺內。親臨泮水傍。翠華欣久住。鳳幄靄高張。中使傳臚唱。伶官奏樂章。戈矛連夾階。鵷鷺儼成行。濟濟朋龜集。紛紛德驥良。環橋多喜色。八座覲天光。花帽千枝秀。仙廚百品香。歡聲騰鼓吹。宣勸溢杯觴。稽首心愈切。呼嵩醉欲狂。文風馳異域。盛事動遐方。芹藻馨堪採。菁莪詠不忘。永平奚獨美。貞觀未專昌。民物安耕鑿。邦家整紀網。小儒材樸樕。作頌贊時康。</text>
<title>次砥平小亭韻</title>,<text>松顚初月吐金盆。倒映淸溪影半分。錦葉染霜秋後嫩。哀湍觸石夜深聞。名韁未免趨靑瑣。雅志常懷臥白雲。觴詠笑談雖足暢。恨無纖指奏桐君。</text>
<title>到開城府。留宿演福寺。作四絶。癸丑</title>,<text>靈源混混瀉無窮。萬落均霑后媼功。却訝吟唇今始潤。如呑沆瀣駕天風。井泉風動天機似有情。宮商終日自和鳴。堂中金狄元無語。誰辨無聲與有聲。風琴陽村大手老文章。獨谷龍蛇又擅場。當日萬人空費力。如今苔蝕委荒涼。碑黃昏歌曲語人稀。一杵洪鍾振翠微。擾擾滿城爭利者。誰知深省悟玄機。鍾</text>
<title>題廣明寺</title>,<text>行尋仙洞入。古刹傍山陲。綠蓓抽萱草。紅夭糝杏枝。殘僧歸化米。倦客坐爭棋。暫快塵襟豁。縈林澗水悲。</text>
<title>延慶宮古基</title>,<text>鵠峯蒼翠鬱參差。五百年華夢裏馳。草合東池猶有塢。雲深北殿已無基。霜臺柏老摧山麓。兵部橋危枕澗湄。弔古騷人來置酒。夕陽長笛不勝悲。</text>
<title>與子珍，叔強，如晦遊用休山亭。</title>,<text>長風吹水捲輕霾。綠樹高亭倚石崖。蠶嶺炊煙橫渡口。龍山漁火照江涯。簪纓滿座人人傑。魚菜堆盤種種佳。祕室東西堪寄傲。各携樽酒敍襟懷。</text>
<title>書懷</title>,<text>行藏不必問巫咸。擬討專鱸直掛帆。老境黃楊頻厄閏。新年貝錦巧成讒。功名正似爭蠻觸。得失何須較楚凡。鄣扇西風深自悼。元規塵汚趁朝衫。</text>
<title>拜大憲有感</title>,<text>羊質無能舊雜端。豈知重戴豸羊冠。皐皮講舌乾難潤。柏府風猷凜更寒。遇事却慙鉛繞指。彈人須用鐵爲肝。惟▒曄曄雙蓬鬢。照映霜臺一樣看。</text>
<title>超拜禮曹判書</title>,<text>六部尙書本峻資。豈圖超擢荷鴻私。直淸夙夜典三禮。歌詠簫韶憑一夔。敦敎厚倫明學校。交隣事大接華夷。南宮亦是樞機地。愧我涓埃未有裨。</text>
<title>凌陰行</title>,<text>雪花如席飜雲空。朔吹振野愁濛濛。萬夫鑿氷聲沖沖。分車載入凌陰中。諸官奔走春官立。鞭扑驅人令行急。肌膚𣣞瘃潛相泣。日日催傭猶莫及。獻羔祭韭始舒發。炎蒸逃遁無留居。聖主以此調玉燭。汝今不力將何如。</text>
<title>除夕。入侍後苑觀火。是時大雪。</title>,<text>岡頭錦鄣仰巍巍。絃管啁啾鬧翠微。滿座臣隣方入侍。蔽天風雪忽相違。雷砲欲動聲還墊。火樹相連影半稀。直到夜深分散去。幾人辛苦踏泥歸。</text>
<title>改搆文昭殿。奉移神御于古東宮。事畢還安。甲寅</title>,<text>將修棟宇整罘罳。次第神輧謹奉移。暫住南宮依黼座。還安北殿擧豐儀。盈庭鼓吹聲交戛。滿䇺蘋薠徹不遲。禮克奉先敦大孝。燁然靑史永照垂。</text>
<title>避病移寓叔強家。家在社稷洞。</title>,<text>山前華屋間晴嵐。步上岡頭引客談。巖罅紫櫻花蔌蔌。對頭黃鳥羽毿毿。連村松暗句龍社。出岫雲開福世奄。咫尺春曹途不遠。朝朝來往不勞驂。</text>
<title>淸道途中</title>,<text>午鷄聲裏雨聲多。穫稻原頭笑語譁。滿谷人家依綠樹。紫薇花映木綿花。</text>
<title>康靖大王挽章</title>,<text>二十五年春。憂勤庶政新。八方皆尙學。萬物摠涵仁。擊壤康衢詠。耕田壽域民。龍髥攀莫及。雲暗漢江濱。老天何嘿嘿。休咎信難徵。方卜金縢祕。俄聞玉几憑。史書殷帝陟。人悼杞天崩。臣㝡承恩厚。千行淚洒膺。</text>
<title>李，金兩太監行人王公奉詔來。祭永思殿。</title>,<text>銜書紫鳳下東陲。手額爭瞻玉樹姿。神御一朝移別殿。宣需萬品列前墀。皇恩曠蕩褒忠日。聖主悲哀盡孝時。門外縉紳紛鵠立。燒香四拜淚交頤。</text>
<title>爲監試及文科雜科試官</title>,<text>九秋長鎖棘圍垣。學士才名却厭煩。晝榻廢眠心力困。夜燈看字眼花昏。驪黃牝牡終難辨。條理文章未易論。手下搜珠知幾輩。不曾來謁老恩門。</text>
<title>築先廟前池。余與伯彥，子繁爲提調。丙辰</title>,<text>人說明堂水要淸。鑿開前面大池平。波深漸覺靑天落。日暖從敎錦鯉行。構屋山頭容息偃。扶筇溪畔督功程。經營已久猶嫌緩。却駭君恩賜酒觥。</text>
<title>繕修先廟。余與士高，伯彥奉命而往。</title>,<text>郵吏驅催急。歸來日未曛。園陵門已近。蘭若路初分。谷靜泉喧碓。山高樹帶雲。子規啼不歇。應得夜深聞。</text>
<title>借家移寓。三首。</title>,<text>晚歲頻罹疾。移家未定居。不愁囊竭粒。先檢篋藏書。僮僕呼呶甚。親朋見訪疏。欣迎醫術士。診問病何如。魚鱗接比隣。閉戶每防人。汲井相爭水。驅車競沸塵。乞蔬盤饌足。買杏渴喉津。却笑靑娥笑。梳頭雪滿巾。自公初退食。雨過日西時。階暖花房坼。庭淙樹影移。呼兒沽美酒。邀客鬪殘棋。黃鳥啼相近。催成一首詩。</text>
<title>將遷長湍墓。相坡州朴墳。三首。</title>,<text>三公承命六卿隨。騶從如雲滿地馳。到處館亭容不得。金章顚倒掛軒墀。是時。尹坡平，愼居昌，李廣原，洪兼善，都承旨權子綏，崔灝元及余承命往。紛紛廟算相矛盾。風水諸人亦反唇。地下靑烏如可問。未知誰僞復誰眞。行人困頓馬凌競。炎暍侵身耐不能。終日沈吟少陵句。無因赤脚踏層氷。是時大熟</text>
<title>自判書移中樞</title>,<text>四載承恩作秩宗。紛紛毀譽華吾躬。身勞禮樂周旋際。情痛衰麻慘惔中。却喜投閒樞密地。更無罹苦簿書叢。土床榾柮終朝煖。日色臨牕睡正濃。</text>
<title>陞資正憲有感 丁巳</title>,<text>白髮老儒酸。偸榮多厚顏。南宮恒失禮。樞府得居閒。方慮遭群誚。何圖陟峻班。賢能多在下。才赤不能安。</text>
<title>與伯彥，文緯過樂天亭下。</title>,<text>斷隴穹窿抱野坰。翠華曾此駐高亭。好將遊豫爲侯度。未必留連悖聖經。彩鷁驅魚遮古渡。雪鷹搏鵠下遙汀。當時勝事無人記。沙苑年年草自靑。</text>
<title>奉恭定大王神主瘞于廣州</title>,<text>祭先如在盡吾誠。孝思無窮禮有程。七世閟宮觀大德。五親原廟象平生。雲移神御歸玄宅。日照帷營慘別情。稽首鵷行皆抆淚。澗泉鳴咽晚風淸。</text>
<title>祔康定大王神主于太廟</title>,<text>奉神安廟禮攸宜。聖孝烝烝竟未虧。玉趾不愆登裸節。駝躬惟窘步趨時。衰麻已畢三年制。羽籥分陳六佾儀。法駕旋來歌鼓振。猶顰八彩未伸眉。余爲禮儀使</text>
<title>以遷墓事往長湍。時與用休同行。七首。</title>,<text>靄靄臨津渡。呼舟簇水濱。殷勤坡太守。壺酒送行人。牧使韓忠順。來送于臨津。回風吹急雪。倏忽打前軒。狼藉杯盤散。相逢不得言。豐德郡守韓岊來訪設酌。値雪而罷。瓦屋依松嶠。長橋跨江邊。囷倉漸頹落。氣燄焰不如前。過故曹相別墅合三爲一邑。地在兩京間。却恨煩徵斂。民居未得聞。題長湍東軒穿雲踰峻嶺。涉水度平原。煙水濛濛谷。人言許相村。過加佐洞馬鬣依山上。人來摠愴神。凄涼酒與餠。只薦四名辰。白洞墳事叢官吏苦。土瘠里民飢。惟見窓前樹。龍鍾數十圍。題積城東軒</text>
<title>在新墓。題長句。余與伯彥有慶爲提調</title>,<text>東出興仁門。東行數里餘。孤山來作嶽。衆皺交襟裾。其間甚宏敞。允協園陵居。朝廷承密詔。馹騎飛簡書。萬夫四面集。當春廢耕鋤。官庭星火急。作事甚虛徐。峯頭鳴大鼓。郊下置準旟。斲石動垠崿。鍤土趨村閭。剔治左右壑。十里開淸渠。却嫌龍虎剝。茅土蓋瘡疽。又浚南谷澤。澄澄水平瀦。分裁萬株柳。枝葉猶扶疏。呼耶動山谷。鞭扑催驅車。惟思速竣功。豈敢辭拮据。卒成大斧屋。象設分階除。聖主重育鞠。孝思無時攄。不忍灤水齧。奉御移佳墟。焉知將作監。謬及無能余。常思免天譴。況敢希佳譽。我時與二子。各搆山前廬。晨昏同嘯傲。交契無終初。太官送雪粒。溪友輸嘉魚。杯盤日日設。甕酒新淸釃。作客久延佇。倏忽送居諸。荒山無桃李。未見春光舒。春光縱未見。身閒其樂且。聖恩方鄭重。感歎長欷歔。臣今不殫力。大義當何如。</text>
<title>題申參議歸來亭詩卷 申侯末舟。退休居淳昌。</title>,<text>歸來乎歸來乎。桑梓已老田園蕪。淵明早作山澤臞。折腰羞向鄕兒徒。潯陽江頭眞奧區。一間蝸室容頭顱。三徑松竹靑紛敷。東籬甘菊黃初腴。琴中無絃心自娛。起洗葛巾開尊壺。山河盡屬劉寄奴。獨倚五柳撚霜胡。紫陽義筆光昭蘇。千載淸風敦薄夫。當今聖化超唐虞。夔龍攀附靑雲途。以君奇才文武俱。急流勇退何其愚。君言宦途苦崎嶇。幾人窘步喪厥軀。生平雅性在江湖。今者不去將何須。寶蓮山高靑鬱紆。積城水合淸如酥。菟裘勝地眞可居。脫屣軒冕如泥塗。千畦䆉稏黃雲鋪。萬樹梨棗紅纓珠。四隣斗酒相嗚嗚。田翁野老同團蒲。欣然擊鼓謠康衢。時平不見差科呼。願保此樂終無渝。淵明不知有此無。秋風策策吹黃蘆。歸興忽憶江東鱸。臨岐摻袖歌驢駒。親朋觴酒來相扶。尙憐淸渭少踟躕。終南一髮雲間孤。依然夢想在淸都。有時來作雙飛鳧。送君仰慕鵬南。圖。詩成一笑空長吁。</text>
<title>與希亮，獻之，而毅，子芳，文緯。遊如晦江亭。</title>,<text>江上豪英集。高亭敞綺筵。纖鱗跳密網。繁吹沸晴天。好作吹簫伴。愁尋竊藥仙。夜闌淸不寐。空費酒如泉。</text>
<title>拜先王墓下</title>,<text>奉香來拜碧山隅。翁仲無言立草蕪。池水澄淸包舊城。樹林陰翳失歸途。堂深僾若聲容在。歲久還傷雨露濡。雙袖滂沱頻抆淚。不知能記小臣無。</text>
<title>渡漢江。泛舟中流。二首。</title>,<text>一舸旋旋泝碧江。晚風吹雨撲篷窓。漁翁笑踏滄波入。釣得槎頭尺鯉雙。雨餘稚子浴淸江。江上人開面面牕。過客探詩凝遠睇。長天漠漠鳥雙雙。</text>
<title>贈有本 二首</title>,<text>朱欄畫壁鬧飛奴。籠裏嬌禽伴座隅。芭蕉過簷褰鳳尾。草龍連架嚲驪珠。床書整帙忘開讀。村酒盈壺剩用沽。羨子醉鄕何太樂。驚雷破柱臥無虞。此喩有本白髮蕭森耳順餘。市朝老隱有幽居。彈琴手澁頻尋譜。覓句心慵旋廢書。德薄却嫌官祿厚。權輕還愛俗車疏。自家意思多荒穢。庭草靑靑不翦除。此自喩</text>
<title>園裏紅桃與有本芭蕉被大風摧折</title>,<text>君家芭蕉三十尺。莖如靑銅葉如席。繁陰布庭靑羃羃。彈棋置酒邀佳客。我家紅桃高幾尋。滿園赤毯鋪成林。春閒紅雨深復深。日日倚樹調瑤琴。無賴飛廉來作戲。擺弄郊原狂捲地。枝摧葉折無奈何。兩家風流共憔悴。我有詩懷何處托。君有樽酒何處酌。酸然空詠子美詩。抱膝無言長太息。</text>
<title>喜世亨生子</title>,<text>靈春芬馥長孫枝。不恨蟠桃結子遲。久望明珠生老蚌。忽驚佳氣擁黃龜。偶因啼哭知英物。終起吾宗必此兒。一笑開顏萬事足。散襟書榻坐含飴。</text>
<title>靑坡石橋。用東坡東西橋韻。</title>,<text>衆夫斲山骨。橫作晴天霓。穹窿跨半空。突兀連長溪。日照落影壯。雨暗隨雲低。重欄萬安渡。百步陳公堤。誰能植福田。令人免顚隮。慈悲碧眼老。振錫來城西。持文誘閭里。不愁道阻躋。聞風聚如蟻。兩岸喧輪蹄。神輸鬼爭運。功成無久稽。焉知數旬間。穩若乘空鷖。公輸心匠巧。幻出高雲梯。觀者共嗟訝。施物如棄泥。金錢與綵帛。多自金門閨。誅求至老幼。手中各有携。我貧不助力。還慙類瓦鷄。惟懷杜陵志。作詩吟石犀。會當明月夜。邀客同扶藜。登橋酌白酒。俯捉霜團臍。</text>
<title>自嘆 三首</title>,<text>幸蒙稽古力。小少縛塵纓。名貴登三榜。官榮到六卿。知樞優廩祿。負郭足田耕。老境惟閒靜。無求送一生。漸覺芬華歇。蕭然一禿翁。年高樊素厭。性緩驥兒慵。破寂常觀史。寬心只撫桐。身逢煕皡世。高枕北窓風。災譴非人召。天心示愛端。九重愁避殿。百辟謹居官。爭畏章疏駁。誰知燮理難。身非參國議。退坐獨心安。是時有雷變</text>
<title>悼女</title>,<text>誰言生女作門楣。未作門楣勢已虧。白首老翁空自悼。靑春年少竟終睽。襁兒索乳連宵哭。堂婢收衣攬涕垂。可惜珠沈兼玉碎。難堪老境喪明悲。</text>
<title>家內八詠</title>,<text>旃檀未是香。薝葍最芬芳。群樹蔽南土。寸根移北方。素花披雪殼。靑顆束蓮房。只得盆中翫。非關取染黃。右梔子縱橫屈作枝。栽向瓦盆移。葉蓓春風暖。花開夏景遲。匏房纔坼破。珠粒亂參差。潦倒相如渴。從今喜得滋。右石榴借得紫薇叢。人言百日紅。霞繒紛翦刻。紫綬亂蒙丰。不入絲綸閣。還尋老病翁。似知娛晚境。猶耐九秋風。右百日紅淸標眞不俗。好向四時看。細葉條條橢。奇葩箇箇團。却疑猩血染。還似鶴頭丹。豈數籬邊種。朝開暮又殘。右四季花五色葉多怪。當秋未變渝。始驚金燦爛。終見錦糢糊。不識誰濡染。眞成妙畫圖。非花堪可翫。詩興不曾孤。右錦莧曼多眞異種。秋至始鮮明。璀璨朱衣襞。飄揚絳幘輕。臨風如欲鬪。對雨訝飛鳴。不似塒中勿。膠膠報夜更。右鷄冠花一片沈香石。崢嶸天琢成。層巓先水潤。幽竅訝雲生。最愛秋苔駁。還憐細葉橫。平原無限趣。今日愜吾情。右怪石身長纔一尺。移植土溪傍。只愛靑靑好。那知落落長。風來枝欲裊。雨洗葉逾光。就把朝朝翫。淸霏滿手香。右側柏</text>
<title>外家八詠</title>,<text>一株十五顆。磊磊綴高枝。却恨數英晚。從敎結實遲。初看紅豆小。漸覺錦囊垂。還怕風霜早。淸酸未入肌。右石榴龍鬚扶上架。蒲地綠陰成。隱隱靑油幕。團團黑水晶。味含秋露軟。光曬夕陽明。不待醍醐釀。方兹得美名。右葡萄今年多雨澤。百物好栽培。北海無相喚。東籬好獨來。折莖紛揷地。長葉仰攀臺。佇見重陽節。凌霜爛漫開。右靑菊奇種從誰得。曾從上國來。托根隨地出。引蔓向空回。紫萼凌霄短。靑楷豆筴堆。殷勤爲收子。却欲遍園栽。右大豆一寸墻陰地。呼兒却墾荒。如蹲鴟抱茁。似竹葉舒長。最合調和味。端宜藥餌良。宣尼餐不輟。吾亦得今嘗。右生薑紛生堂陛下。長養到秋寒。忽見靑羅袋。中懸赤玉丸。剝皮星燦爛。和密露凝漙。識得名漿意。能沾講舌乾。右酸漿子百草多微細。渠今乃許長。擢莖高過屋。張葉暗侵霜。破殼斑蟲出。和酥烈焰光。祛風尤有效。病骨得平康。右蓖麻子誅鋤還自出。歲歲亂抽麻。轇葛連墻曲。蕭森傍砌斜。芼芳調雪膾。淸子作紅芽。縱未甘如薺。猶能資齒牙。右荼蓼</text>
<title>謝人送松菌</title>,<text>鵠嶺秋深苦雨寒。松花流汁露凝漙。戴穿落葉身自出。採貯輕籠色未殘。貓筍有香應避席。蒪絲無味肯同盤。官高不免嘗藜藿。今日佳珍得有粲。</text>
<title>宿果川別墅。還渡漢江。循圜丘洞。過氷庫北嶠。別提來設酌。三首。</title>,<text>田園無失歲。村酒始淸釃。對月舂黃稻。和霜擷翠蔬。林深盤剝栗。溪近飯供魚。知止當先退。明農樂有餘。缺簇江隅。扁舟獨自回。巖崖琪樹暗。林壑畫窓開。運去仙遊遠。詩成客寓哀。凄涼舊空館。誰復醉金杯。是時魚咸從向嶺南。朝官來餞者不絶。○江上。有李月城舊宅。行尋雲樹裏。澗水渡潺湲。墮栗人爭拾。甜桃鳥啄殘。開樽依斷隴。邀客駐歸鞍。鄭重親朋意。相逢罄一歡。圜丘卽上林菓園</text>
<title>喜如晦入銀臺</title>,<text>蠖屈多年始龍伸。靑雲冉冉擁芳塵。鳳凰池畔拖珠履。孔雀屛間對美人。能繼箕裘修舊業。晚將喉舌據要津。從今身世恩波闊。長醉金葵不老春。</text>
<title>連入初重試試官。賦與同僚。</title>,<text>鷄人唱曉闢金鋪。龍衮臨軒日照隅。天語丁寧題策出。鵷行撩亂滿庭趨。高聲讀卷身先憊。竟夜張燈眼欲枯。揚粃自然還有粃。搜珠未免反遺珠。看朱成碧篇篇暗。變魯爲魚字字殊。我匪宣公淸藻鑑。一時龍虎半非天。</text>
<title>齒痛</title>,<text>潦倒年來鶴髮鬖。輔車沈痛若遭箝。吸呑軟粥惟思飽。細嚼酸梨竟未堪。次第漸頹韓子苦。嘯歌不廢幼輿憨。世間萬事多機巧。合喙無言是所甘。</text>
<title>拜判尹有感</title>,<text>華嶽千年地。金墉十里途。邦畿周赤縣。三輔漢黃圖。車馬連郊隧。歌鍾匝市衢。擊強謀更拙。摘伏計空迂。銖兩姦何息。疲癃民未蘇。硎刀難剖錯。鞭扑不須蒲。蕭瑟風霜鬢。龍鍾老病軀。若爲辭劇職。還我舊鴻樞。</text>
<title>有本拜監察。戲贈 二首。</title>,<text>愧我殘生催髮白。羡君喜色上眉黃。岸巾唱徹霜臺曲。坐挾嬌蛾倒玉觴。琴高迎刃飛鱗赤。郭索開筐擘髓黃。辜員江頭秋月白。與誰乘興醉壺觴。</text>
<title>晚菊</title>,<text>今年籬菊開最遲。孟冬初吉方葳蕤。重九良辰尙靑蕊。芳英未泛鸕鶿巵。如今搖落歲已晚。花開爛漫終何爲。履霜漸至堅氷厚。汝雖耐冷那能久。臨風無語嗅馨香。我是前身飯顆叟。</text>
<title>送永安節度使曺文緯</title>,<text>文武全才一代英。嵬然閫外作長城。貔貅塞上三千隊。龍虎胸中百萬兵。日照黃沙氛祲散。風生白羽笑談淸。開田遠抵龍荒地。春草年年看耦耕。</text>
<title>寫懷 五首</title>,<text>搖落林園晚。隨風萬葉飛。飄飄投極浦。蔌蔌擁巖扉。孤影鳥巢出。乾聲隣犬歸。墻頭寒樹罅。獨愛月通輝。霖雨連旬朔。窮陰罕見陽。老翁愁未獲。貧婦歎無裳。庭暖莎交翠。盆滋菊殿黃。客來伻買酒。惟擧兩三觴。苦被緇塵汚。生涯半戚欣。絳桃恒欲去。靈照又求分。通德非知德。宗文不好文。終當開讀室。相對一罏薰。屋漏無人處。其嚴十目瞻。官高猶畏謗。性拙自安廉。芋葉烹包飯。菁根洗漬鹽。寸腸容易飽。不必萬錢添。爵祿雖貪戀。難堪病骨疲。蒸梨滋夜渴。煨栗救朝飢。倩女梳頭髮。呼兒拭涕洟。老來多鑄錯。不怕被人欺。</text>
<title>夜雪朝霽。對飯寫懷。</title>,<text>新雪夜來霽。晨曦照屋端。蟹胥甘可嚼。鷄臆軟堪餐。縱乏熊魚美。猶勝苜蓿盤。堂姬來進酒。宜辟早朝寒。</text>
<title>聖辰賀畢。賜宰樞宴于外庭。</title>,<text>虹渚流光照入垓。千秋佳節慶筵開。已疏聲樂憂勤久。徒見仙廚絡繹來。忠墾誰陳金鑑錄。懽娛惟倒紫霞杯。不愁犯夜金吾問。蠟燭連堤半醉廻。</text>
<title>賀冬至</title>,<text>銀燭堂深照扆屛。五更鍾鼓沸靑冥。南金楛矢梯航路。北面簪纓左右庭。灰動一陽添一線。河淸千載祝千齡。退朝茅屋歸來晚。瓦釜如酥豆粥馨。</text>
<title>白魚 卽杜詩所謂白小。今人謂之麪條魚。</title>,<text>白小乘寒滿水生。剖氷遮網忽來盈。出分細尾銀絲亂。凍合豐肌玉筋明。色映花磁凝素雪。軟呑牙齒味新烹。華筵甲第爭相致。此物雖微價不輕。</text>
<title>喜世昌生子</title>,<text>常憐暮境小雛生。豈料如今羽翼成。纔得免懷還抱子。能知䑛犢亦鍾情。旣開家道爲人父。須向雲程振大名。看汝飛騰猶未必。況看身後汝兒榮。</text>
<title>除夕 二首</title>,<text>耳順年今至。蒼茫歲律窮。身慵名利域。心折綺羅叢。點檢生涯事。依俙夢寐中。蕭蕭雙雪鬢。明日遇春風。侲子喧閭巷。都人作夜遊。門排鬱壘字。窓帖處容頭。疫鬼驅將去。詩魔逐復留。技能猶尙在。覓句未敍憂。</text>
<title>元日會禮宴</title>,<text>日照蓬萊瑞彩凝。春光靄靄泛觚稜。盈庭簫鼓皆韶濩。列座貂蟬盡股肱。得預風雲千載會。却疑身世九霄鵬。臣今遇値三元節。仰祝岡陵壽倍增。</text>
<title>立春</title>,<text>節屆靑陽臘雪乾。蓼芽篙筍試新盤。銀幡曄曄輝簾額。彩燕翩翩上鬢端。柳着岸黃初弄色。梅舒盆白已排寒。高門盡帖宜春字。酒熟黃柑興未闌。</text>
<title>旣雨復雪。二首。</title>,<text>玄雲從昔起。飛雨灑高城。汨汨終宵鬧。浪浪盡日鳴。江氷應解凍。畦麥欲抽莖。新歲多膏澤。田家樂事耕。雨止雪初作。長宵一尺添。飄飄穿紙帳。密密覆茅簷。暖氣還凄凜。和風反冷嚴。平晨看庭檜。皓鶴冒蒼髥。</text>
<title>題峻上人詩卷。次諸公韻。三首。師在正印寺</title>,<text>龍虎峯巒聳兩邊。喬陵岡畔寺樓前。石羊帶月依山靜。金磬隨風出谷傳。白馬馱經聞曩歲。靑蓮結社自今年。禪龕倘許容塵跡。先討玄中第一詮。碧空如水月銜山。喚粥華鯨吼夜闌。煙裊香罏凝榻暖。風生虛籟透牕寒。禪心明鏡無塵雜。世事浮雲墮渺漫。趺坐吟飜千首偈。不知靈露滿空漙。珂馬驅馳何太愚。東華廿載困泥塗。芭蕉身世虛難實。石火光陰有若無。早不知名慙賈傅。老猶貪祿愧陶朱。羡師俯視塵寰窄。臭腐英華付一吁。</text>
<title>擬姜晉山作五更歌。五首。</title>,<text>初更初見月東生。獨坐虛堂睡不成。契闊百年今已矣。枕邊惟伴一燈明。二更窓外月輪高。風入庭松吼夜濤。可惜幽明今永隔。胸忠愁緖亂牛毛。三更雲散月中天。靜夜悲聞石上泉。我尙偸閒猶穩坐。孤魂流落泣誰邊。四更孤月側金盆。林影參差半掩門。衣絮離披飢蝨亂。殘年契闊與誰論。五更月落亂鷄呼。催進朝飧酒一盂。帳底兩兒爭擗踊。不知能記此聲無。</text>
<title>悼亡</title>,<text>馬鬣初封罷。歸來拭淚痕。已違偕老計。永作未招魂。山暖花爭發。林深鳥自喧。春光雖滿眼。愁悴却忘言。</text>
<title>雨中送春</title>,<text>杏花如雪散餘春。次第緋桃照眼新。一夜風飜兼雨打。紅飄萬點正愁人。五年辜員五年春。却笑今年恨轉新。萬室笙歌爭作樂。閉門終日獨麾人。</text>
<title>送曺太虛赴京。六十韻。</title>,<text>有美無雙士。才名特絶奇。鳳麟應瑞世。山斗正當時。身苦三餘學。胸蟠五緦龜。兩都憑作賦。百首輒成詩。咳唾明珠落。紛紜倒薤披。詞鋒曾脫穎。文壘早搴旗。射策黃金榜。飛英白玉墀。校書天祿閣。曳履鳳凰池。黽勉隨朝入。委蛇退食私。奪袍承睿眷。擎表赴京師。提榼群朋集。咨詢四牡馳。江山供嘯詠。原隰去逶迤。駐節箕城夜。提舲鴨水湄。箏琶喧兩部。樽酒列千鴟。碧柳低垂地。緋桃糝滿枝。春光方浩蕩。游子好遨嬉。王事當先急。征車不可遲。旣經華表柱。復憩舜妃祠。駐蹕峯崷崒。遼河浪渺瀰。巫閭排北極。碣石揷東陲。灤府尋孤竹。漁陽笑祿兒。流芳名尙在。遺臭事堪咨。睥睨圍雄鎭。輪蹄鬧大逵。奚囊長拾景。吟喙屢橪髭。仰看皇居壯。偏令客意怡。祥雲開魏闕。麗日耀罘罳。警蹕從天下。爐香拂曙吹。重瞳違咫尺。百辟列尊卑。稽首趨閶闔。呼嵩徹幄帷。庭分千釰佩。階擁萬熊羆。自喜觀周樂。還欣襲漢儀。賜沾光祿酒。飫食太常犧。靜裏飜書卷。閒中對客棋。垂簾妨豹脚。掃室倚烏皮。華館臨周道。虹橋俯綠漪。出門時縱睇。步屧却忘疲。雜遝簪纓士。妖嬌燕趙姬。街衢騰鼓吹。民物混華夷。樂土雖云美。羈情不耐思。拜辭鑾殿曉。行出潞河湄。身世騰寥廓。風光屬指麾。煙光傷別色。鴻雁報來期。候馹誇新健。佳人逞妙姿。崎嶇方脫險。邂逅始伸眉。漸喜家鄕近。何憂道路危。漁翁呈郭索。獵騎薦伊尼。肥臄登雕俎。黃流凸玉危。坐隨歌妓密。醉任帽巾歌。弧矢酬心志。匏瓜解縶維。淸標眞可慕。豪氣邈難追。德驥如君少。黔驢似我誰。解牛須巨斧。磨劍賴良砥。屹屹尼丘嶽。汪汪叔度陂。淺深蠡詎測。厚薄管難窺。鑾省依光久。松都並轡隨。笑談資塵尾。篇什唱塤篪。曩懷渾如夢。流年忽更移。龍鍾身已老。撩亂鬢成絲。綰柳縈愁緖。攀袪立路歧。驪駒聲已闋。離悵不勝悲。</text>
<title>傷春</title>,<text>春盡城中氣尙寒。陰雲垂野雨漫漫。尖新葉綠連村暗。狼藉花紅點地殘。王事劬勞還得謗。家風零替暗摧肝。塵埋綠綺無心理。物物撩懷鼻自酸。</text>
<title>送京畿監司金伯春于東門外</title>,<text>行出東門十里遙。雨晴平畝種生▣。松杉谷裏塡華屋。楊柳溪頭隱畫橋。滿郭花殘春事退。連郊草暖馬蹄驕。殷勤揖送觀風使。須記籬亭酒一瓢。</text>
<title>衿川守金君碩孫。請題其縣小亭。</title>,<text>小亭春晚綠陰成。單父琴閒趣更淸。滿榻輕風祛酷吏。環溪流水濯塵纓。萬畦種穀皆同穎。五袴興謠競沸聲。民物欣涵鳴鳳化。虎巖前事摠虛名。</text>
<title>與兼善偕往先廟 二首○時受贊禮之任</title>,<text>萬木中間小路低。更無人語鳥空啼。石羊剝落留遺跡。碑閣荒涼認舊題。耽羃羃陰依茂樹。弄潺潺水坐幽溪。與君杯酒情相洽。不覺雲頭日已西。羞將白髮奉周旋。敬跽還憂膂力愆。已遞禮官猶秉禮。久妨賢路反慙賢。立身邂逅逢昭代。稽古榮華在暮年。黽勉事君惟有死。不應歸臥野雲邊。</text>
<title>如晦設宴。慰大夫人生辰。</title>,<text>木蓮初謝散餘香。風透朱簾八面涼。滿園栗花金鼠尾。環階竹筍綠沈槍。兩行妙樂絲簧咽。百品佳肴瀡滫嘗。初度良辰拚勝宴。競祈椿壽捧瑤觴。</text>
<title>盆中種芋</title>,<text>盆裏種蹲鴟。朝朝灑水滋。旣看風葉颭。復愛雨珠馳。只翫生生意。何須朶朶奇。最宜羹玉糝。佳味得今知。</text>
<title>聽鄭玉京琴</title>,<text>老我平生耽綠綺。身任一夔深自恥。梨園弟子繁有徒。得其源者蓋無幾。李師已逝金師出。當時擅場無與擬。乃至於爾更絶竗。氷生於水寒於水。人無貴賤皆側帽。聽之不厭共相喜。紛紛絲管滿城華。縱有此聲無此指。後時伯牙失鍾期。縱有此指無此耳。却嫌氷炭置我觴。醉中揮手遽呼止。餘音嫋嫋尙繞樑。我忘肉味今夕矣。</text>
<title>謝人送唐杏，梅杏。二首。</title>,<text>琳宮仙菓得應難。懷核誰從上國還。初見爭驚大如斗。今來未免小於丸。玲瓏團顆枝擎重。琥珀豐肌齒退酸。多謝滋唇兼飽腹。紛紛俗物肯同盤。櫻桃纔謝杏爲餳。節物隨時次第光。半綠半黃經雨脆。非梅非李帶枝香。摘來自愛甘初至。嚼破偏知軟可嘗。不數望林回輔頰。終然棄置使人傷。</text>
<title>揀新妓</title>,<text>人言悅目卽爲姝。秋菊春蘭藻鑑殊。不獨取才兼取色。却嫌魚目混明珠。</text>
<title>苦暍。服桂苓圓。</title>,<text>西山溽暑如探湯。祝融作祟鏖肺腸。醫師遺我藥之良。星丸百顆何芬芳。斫却月桂枝條長。松根茯神凝明肪。玉杵擣出飛玄霜。漬調崖密甘瓊漿。氷浮盌面鳴宮商。嚼丸飮水身淸涼。胸中孛氣潛遁藏。快如秋隼乘高岡。六十老翁如枯楊。骨皮雖在心已傷。不如藏機息慮臥閒堂。取書先檢囊中方。</text>
<title>與如晦，有本月夜臨蓮池飮。</title>,<text>南山蒼翠高嶙峋。雲峯缺處黃金輪。崇禮門中下魚鑰。長安道上無行人。呼兒展席臨芳沼。夜深月色晴逾皎。亭亭翠蓋擁紅粧。香遠益淸風嫋嫋。樽中萬斛驅愁波。今夜不飮將如何。雖無趙瑟鸞鶴操。邀與影娥同婆娑。</text>
<title>賀時佐兄拜右相</title>,<text>新呈黃閣躡三台。名重金甌不世才。贊協舜衡齊日月。調和殷鼎作鹽梅。宣麻欲下先聲動。彗孛初消甘雨來。日暮親朋爭蝟集。畫堂樽酒笑談開。</text>
<title>習射 將行大射禮</title>,<text>六十年來始執弓。才能不及賣油翁。尋常只慣投壺樂。剡注專無貫蝨功。日照張帿迷遠近。風吹緩矢散西東。座中應有歐陽子。笑殺前身蕭宋公。</text>
<title>扈駕西郊觀稼</title>,<text>鑾輿曉出向郊坰。龍衮登臨望遠亭。萬隊貔貅連浦漵。千檣舸艦塞滄溟。夏王省斂爲侯度。魯隱觀魚戒聖經。聖主與民同樂意。西成大有得安寧。</text>
<title>以雨雹。停大射禮。</title>,<text>孰爲災蠥孰爲祥。造化玄機未易量。雷吼忽驚風散雹。雲開俄見日廻廊。畏天聖主停鑾駕。攝事公卿拜素王。鼓篋橋門應萬億。竟張羅網策賢良。雖停射禮。三公攝祭。仍設別試取士。</text>
<title>患病</title>,<text>有涯塵世事無涯。兩眼昏花鬢易皤。手足不仁緣老洫。皮膚多癢冒風邪。難將扁鵲奇方試。欲倩麻姑妙手爬。矍鑠氣消甘鱉縮。漸知門巷雀堪羅。</text>
<title>移拜中樞二首</title>,<text>逢嗔如屋意難安。老病相尋又一難。投紱自甘林下棄。聖恩猶許換閒官。食祿投閒分所安。望兼隴蜀自應難。何須鬱鬱奉朝請。樞密淸高亦大官。</text>
<title>聞雁</title>,<text>一聲天上雁。深夜向何陬。凝瓦霜華重。當空月色留。不遭矰弋駭。應迫稻梁謀。憐爾哀呼急。尤增萬段愁。</text>
<title>三不如人歎</title>,<text>廣文學士才超越。當時藉藉稱三絶。東坡天手妙無倫。三不如人曾有說。我無唐文畫詩書。反有東坡三不如。少時猶尙不如人。況今摧頹六十餘。射不如人百步至。酒不如人一杯醉。棋不如人尤有甚。邀人對局常先躓。謀生性拙亦如斯。官至六卿家無資。惟有鄭五歇後詩。自吟自笑撚霜髭。</text>
<title>隣友李上舍送盆菊。二首。</title>,<text>黃黃白白又紅紅。冒雨繁開特地濃。多謝先生心匠巧。養成芳艶慰衰翁。渠不負余余負渠。對渠多病酒杯疏。重陽翌日猶嫌晚。何況凄涼十月初。</text>
<title>與如晦，有本登西園高榭。</title>,<text>雨後西風天氣晶。携壺遊子喜秋晴。楓林紅簸蕭蕭籜。栗樹黃凋摵摵鳴。力疾來參行樂會。破愁閒聽戛雲聲。明年此會知誰健。子美詩情卽我情。</text>
<title>盧宣成挽章 二首</title>,<text>天人夙德官臣隣。餘事文章亦絶倫。忠藎丹心昭日月。功名黃閣畫麒麟。五朝元老經綸手。七袠高年福祿身。欲識深仁遺愛澤。巷停。舂杵盡傷神。顧余齷齪一迂儒。自幸蓬麻賴所扶。早卜芳隣隨杖屨。又同賢胤托葭莩。玉堂揮塵陪談久。絳帳摳衣味道腴。已矣風標無復覩。仰攀轜紼獨長吁。</text>
<title>得五白鷄</title>,<text>旣得雙鷄又得三。五雞毛羽白毿毿。雌能遺卵調晨饌。雄自知鳴喩曉參。散粟庭中資啄食。編荊窓外作籠龕。伴渠長夜開懷抱。莫怯風霜學啞箝。</text>
<title>南人送柚子</title>,<text>南國丘墟千木奴。團枝剡棘黃金珠。自從渡淮變作枳。風土所繫形模殊。南人封襲筐篋。年年充貢朝玉闕。時時黃帕賜臣僚。歸遺細君相怡悅。豈料至尊啓供餘。飛塵萬里來遺余。十箇帶葉如新採。光華滿室驚睢盱。噀人香霧霏霏射。剝皮如肉甘可嚼。或漬崖蜜調爲漿。或成黃流作杯杓。色香與味俱三絶。庶幾慰此相如渴。</text>
<title>失雁</title>,<text>野人重利施矰繳。罐燭藏時天漠漠。汝謀稻梁屢栖田。汝奴不謹遭束縛。初來委翅不能飛。稍稍循階欣飮啄。擬將待汝毛翮長。往訪江湖安所樂。能鳴不鳴非汝罪。我豈割烹資口腹。我之養汝何太愚。汝之背我何太迫。不曾來告主人別。乘雲一夕騰寥廓。上搜林藪下溝渠。僮僕四散永不得。江風蕭蕭江水寒。今夜不知何處泊。</text>
<title>喜如晦以都承旨。出拜同知敦寧。</title>,<text>箕裘知奏遇昌辰。喉舌恩榮世世新。旣是陞資叨峻品。不如隨意作閒人。鵷班橫帶黃金貴。萱室含飴鶴髮親。好待風暄桃李節。壽觴頻擧一堂春。</text>
<title>慕華館親閱</title>,<text>鳳幄高張抱野坰。縉紳分座滿前庭。數聲鼓動雷吟壯。兩隊軍圍鶴翼形。湛露濃涵天氣暖。瑞雲釀作雪花零。銀杯御醞何辭滿。扈駕歸來半醉醒。</text>
<title>謝李春州太守陶叟送野猪頭</title>,<text>將軍馬上神臂弓。一發五羓誇豪雄。磊磈載入明光宮。饔官承命分臘紅。自離鑾坡今廿載。盂鉢凄涼困菹菜。春川太守寄書札。忽然到此吾猳艾。當初應作人立啼。畢竟未免遭屠刲。山中美味不獨享。白茅純束來相携。剛毛底蝨相弔哭。煙湯翠釜豐而熟。棘匕拘出香滿盤。鑾刀紛紛如截玉。多謝老饞今得飽。半醉逍遙自捫腹。</text>
<title>立春日書懷。二首。</title>,<text>一陽葭管乙飛灰。四十五晨今已回。莫訝嚴凝風雪冷。寒中草木已胚胎。才名州載遇明時。食祿偸閒養白癡。隨例仰承春勝賜。曉窓分朶與童兒。</text>
<title>元日有感 己未</title>,<text>換甲光陰隙裏駒。今朝戚戚少歡娛。宦名已達還先塾。家道纔肥反漸癯。吏部輔車妨飮食。舍人霜雪點髭鬚。不參歌舞華筵會。却怕紅粧笑老儒。</text>
<title>仁惠大王大妃挽章</title>,<text>馬鄧門闌盛。姜任德性敦。坤闈曾配極。長樂久居尊。素柰悲中路。靑烏卜舊原。西郊千斛淚。鵠立送輬車。</text>
<title>太廟齋室。雪後夜聞松濤。</title>,<text>大夫上世居東嶽。仍雲綿綿散京洛。閟宮有侐蒼山根。來作輿衛張帷幕。忽逢滕六屑瓊瑰。糢糊鬢髮如塗堊。華巓日照白皚皚。百尺飄零半空落。入夜飛廉爲誰怒。東西奔騰掀橐籥。天籟自動地策喧。萬竅呼號一時作。孰披拂是爭畏萑。孰呼吸是爭噴薄。恍驚三峽灔瀨堆。豪湍觸石散晴雹。室如船舫久搖蕩。始疑身世無所泊。憶曾浮自三江回。銀山與我相前却。忽然飛夢入其地。恐逐蛟龍塡溝壑。俄驚五鼓催曉起。向之鬧者還寂寞。靜中而起靜中消。星河燦燦揷高閣。衆人方睡余獨笑。笑彼造物多戲謔。排寒欲壓崔嵬胸。淸齋食菜無杯杓。</text>
<title>白鷄與金鷄爭雌相鬪。傷一眼。</title>,<text>養爾築塒榤。兩兩分雌雄。蘧篨忽不殄。非耦爾相從。但知色可慕。不悟汝爲戎。豐舒傷潞子。變作獨眼龍。杜子小冠裂。符生一淚空。低催羽毛碎。憤氣猶塡胸。自今宜節性。戒愼飭爾躬。我言非誣爾。愼勿輕老翁。</text>
<title>傷春 二首</title>,<text>去年今日此園中。春去人亡室已空。惟有春光來有信。杜鵑開遍去年叢。花時無時不狂風。纔見開紅又落紅。容易春光今背去。無人携酒慰衰翁。</text>
<title>與而毅，景元遊藏魚洞。郞官十人從之。</title>,<text>蓐食踰北嶺。循溪入洞門。洞門幽且阻。磽角少平原。巖㟼劃唅呀。萬古於菟蹲。忽逢春色亂。桃李滿孤村。鋪茵掃白石。縶馬依松根。飛泉洒巖窾。白日驚霆喧。日光照深泓。俯見金鱗飜。同遊八九隊。歡娛羅酒尊。晴雹散壺博。鉅屑霏談論。持觴苦相勸。玆樂矢不諼。軒冕儻來寄。英雄不長存。逢場不痛飮。奈彼劉伶墳。回首日車側。林深山易昏。晚景尤可愛。欲賦還忘言。</text>
<title>翌日。又與如晦，有本登後園南亭。姜用休亦參。金伶與小娥鼓琴。</title>,<text>孤亭倚南麓。雲樹新蔥蒨。東南眼界豁。十里瞰芳甸。千家桃李蹊。花枝爛明絢。春風澹蕩來。散作紅千片。飄飄泛羽觴。簌簌吹人面。擧杯惜春忙。淸香和酒噀。哀絃動左右。鶯舌千萬變。對此却欣然。堅坐聽之遍。顧謂仲容徒。有酒便游衍。歲月雙跳丸。身世了一電。觴詠可資談。魚蔬足供饌。所貴承權輿。何必辦芳宴。扶筇陟嵯峨。筋骨自忘倦。老境無限憂。憑君欲消遣。</text>
<title>鑾輿幸七德亭閱武。未得扈駕。獨坐書懷。</title>,<text>龍旂曉拂碧江潯。十里平沙鬧羽林。風擺落花紅滿榻。獨憑烏几坐鳴琴。</text>
<title>紅桃樹摧折已久。枝柯猶仆地發花。</title>,<text>虎倒龍顚已拔根。數枝憔悴半心存。莫言老物渾無用。猶自敷英映酒樽。</text>
<title>如晦在江亭。邀余設酌。</title>,<text>十里南江隔軟紅。登臨眼界豁西東。高低屋隱層層樹。窈窕牕開面面風。遮網漁人分錦鯉。臂鷹隣叟獻華蟲。樓前估客挐舟過。仰聽笙歌鬧半空。</text>
<title>以文藝試試官鎖居仁政殿。三日。適値大雨。書示希明。</title>,<text>頑雲翻墨雨傾盆。萬弩排空室瓦喧。噤舌黃鸝穿樹去。垂頭紅藥向階飜。鎖闈無暇相酬唱。讀策惟時苦討論。猶勝春蠶方食葉。未成功績已黃昏。</text>
<title>庭試。命文士製半仙戲詩。</title>,<text>堪笑明皇戲半仙。太平寰宇染腥羶。命題今日非耽樂。要與臣僚戒十愆。</text>
<title>端午日。如晦奉太夫人設酌于春暉亭。令兒女隊爲鞦韆戲。亦有比丘尼來參者。</title>,<text>端陽風日媚淸姸。環坐高堂骨欲仙。萬樹綠陰遮院宇。三行紅粉競鞦韆。纔看珠履拖平地。忽駭螺鬟颺半天。祝壽萱闈供一笑。年年杯酒奉周旋。靑娥皓齒笑空姸。浪作人間謝自然。強屈春心寄蘭若。還隨女伴鬪鞦韆。霜袍日照鵝毛嫩。烏帽風輕燕翼翩。忽訝微塵成淨界。如來方便散花天。</text>
<title>耆之軒前。引流爲池。池中設假山。環奇可觀。余與子俊，叔強同賞。</title>,<text>蔡侯天機精。所得悉臻竗。身雖隱市朝。逸氣秋空鷂。胸中蘊方便。幻出千里嶠。崢嶸起峯巒。呀豁分隧竅。苔花半斑駁。杉楊雜蘿蔦。渴烏吐飛泉。晴雪散巖峭。隱隱有招提。朱碧林間耀。騎驢人過橋。僮後行荷蓧。孤舟泝素波。人影相涵照。鶴髮者誰子。依岸坐垂釣。秋毫儡累具。一一形容肖。怪怪復奇奇。如君古亦少。泉石入膏肓。淸意無人料。我獨悟其趣。襟期自赴召。相逢目擊間。撫掌時一笑。</text>
<title>慰于後喪子</title>,<text>君是東門子。當效東門吳。吳爲一賤士。坦然心無虞。商也遊聖門。未免雙眼枯。鍾情縱云恫。理數終難逋。神奇與臭腐。彭殤同一途。何用咎造物。怛化驚哀呼。功名滿麟閣。富貴日敷腴。努力加餐飯。善保千金軀。</text>
<title>北窓</title>,<text>解衣散髮傲斜陽。臥看行雲點太蒼。滿榻淸風來有信。北牕身世到羲皇。</text>
<title>判京兆用休，冬官亞卿君諒，右尹士元會濟川亭。余亦往參。京畿監司耆叟設酌。</title>,<text>靑山如畫捲輕嵐。樓枕長江萬景涵。風遠笛聲搖極浦。日斜帆影落淸潭。使君樽酒筵初秩。客子風流興正酣。自幸陳人參盛列。愧無佳句侑淸談。</text>
<title>題友人山水圖</title>,<text>屋上萬疊山巑岏。屋前一面長江灣。華枅隱映雲林端。芝檽蕙柱辛夷欒。長風送雨吹林巒。冷冷洞壑爭豪湍。蒻笠漁父輕波瀾。長繩擧網臨平灘。得魚相輸心更閒。紅鱗尺鯉編蘆萑。一翁扶醉行蹣跚。翻風破傘如飛翰。長年倚棹依江干。欲上未上仍盤桓。一翁野服而黃冠。蕭然獨坐憑雕欄。憑欄縱目窮遐觀。江湖滿地襟懷寬。誰人吮筆施朱丹。異境恍惚移霜紈。木蘭墜露淸漙漙。鄣子颯颯風生寒。淸空塵土兩漫漫。欲往從之歸路難。此中高人如可攀。誅茅卜築同考槃。如將土餠充飢餐。摩挲終日空長歎。</text>
<title>同工曹，京兆府。看審城中可撤家舍。</title>,<text>根本神都漢水陰。山回龍虎窈而深。百年煙火紛成聚。萬屋歌鍾正鬧吟。闤闠縱橫人似海。街衢交錯土如金。爭尋隙壤開軒宇。分占幽蹊傍樹林。不是有心臨魏闕。偶因無地斸層岑。誰人能解靑烏術。愧我空悲白髮簪。自信形骸猶矍鑠。強扶筋力陟嶇嶔。重陽節近登高遠。野菊花開滿意斟。邂逅故人同酩酊。團圝今日暢胸襟。却憑官事成佳會。半醉歸來日欲沈。判尹姜用休，左尹韓斯文，參判金君諒，參議閔師騫同會。</text>
<title>十二月二十三日雪</title>,<text>天敎滕六碎龍鱗。六出花開一夜春。無數瓊瑤堆屋角。客來不覺主人貧。</text>
<title>庚申元日。在本府致齋。有感。與可權有慶同坐</title>,<text>三陽佳節苦拘留。鼎坐三人儘白頭。阮籍難爲縱酒飮。太常何用犯齋收。論文倚榻還思睡。曝背依檐始散愁。新歲歡欣皆得意。此身猶未拜珠旒。</text>
<title>拜工曹判書</title>,<text>優游樞府過瓜期。況又冬官老病宜。六部靑氈還舊物。兩行銀牌耀新儀。贊修遺史參文局。獻納嘉猷侍講帷。顧乏才長叨厚廩。好將身世際明時。</text>
<title>題蘇東坡墨竹。十絶。</title>,<text>煙靄輕籠碧玉枝。兩竿相對弄淸姿。半開半隱空濛裏。幻出新晴格外奇。銀脚霏霏飜打時。露華凝重儘低垂。縱然脆葉難擎擧。依舊貞操不變移。蘋末蓬蓬聲正譁。琅玕萬葉一時斜。此身可折難爲屈。縱遇飛廉奈我何。與可襟胸迥出塵。雪堂分得十分新。至今遺跡鵝溪絹。千載知音會有人。偃蹇靑銅矗幾尋。殘枝老葉鬱蕭森。可憐勁骨依蟠石。半折猶存未死心。籜龍親抱錦䙀兒。無限枝孫欲發施。莫道中心猶稚弱。亭亭已有歲寒姿。四時一色貫嚴冬。屈鐵根依老石縫。神物由來多變化。吾知不久爾爲龍。風戰婆娑散不收。一林淸趣飽高秋。恍驚鬧耳蕭蕭響。夢臥瀟湘閣岸舟。直節崢嶸老更高。遺鞭走地托林皐。終然倩得春風力。逬出森森紫玉毫。甲刃樅樅十萬夫。剛姿曾不混凡株。却嫌冒雨巾初墊。頭重無人用力扶。</text>
<title>謁康靖大王墓</title>,<text>水滿方塘淨鏡匳。風生亭閣動疏簾。連山樹木旌旗捲。臥砌獜羊象設嚴。搦筆久叨香案吏。抱弓永惜鼎湖髥。小臣今日思無盡。雙袖龍鍾涕淚霑。</text>
<title>奉恩寺</title>,<text>天開巨刹倚長江。楝宇玲瓏世少雙。白蠟瀜成壇上燭。紅羅翦作榻前幢。筒泉引遠源無渴。簷鐸風微響自撞。坐久居僧添茗椀。夕陽松影落禪牕。</text>
<title>春日偶吟。四首。</title>,<text>二月春寒煖尙遙。紅英未動杏花梢。東風一夜吹開綻。無限韶光遍四郊。韶光容易去堂堂。白髮逢之倍斷腸。老境親朋情意少。看花日月負杯觴。勸君秉燭接杯觴。桃李曾無十日芳。粉蝶似憐春事謝。却隨片片過隣墻。杜鵑花發滿林端。血色氍毹擁小欄。若非鶴林奇絶色。滿堂佳客住應難。</text>
<title>紅白茶蘼交發。其下又有錦囊花盛開。二首。</title>,<text>玉顏紅頰兩爭嬌。卯酒初酣暈半消。欲識春衣香動處。錦囊斜帶繫纖腰。美人新試素羅裳。冒雨淋漓半濕籹。恰似明妃初出塞。龍鍾雙袖淚千行。</text>
<title>拜大提學</title>,<text>早把詩書浪得名。老年方得秉文衡。才非黼黻髭先白。學乏經綸面自赬。翰苑那能稱大手。黌堂無以壓諸生。顧余疏懶妨贒路。惟有芳緘見者驚。</text>
<title>題李泌所藏綵花圖。八首。</title>,<text>姚黃與魏紫。穠艶增春華。唐人最探翫。比屋爭豪奢。花中作天子。睥睨奴群葩。風儀自富貴。傳神亦更嘉。欄眼空明。頭白還咨嗟。牧丹我昔侍金鑾。臨軒賦芍藥。萬朶當階翻。赬霞半空落。彷彿蓬萊宮。仙子多婥妁。依然想舊容。見畫還相愕。何必溱洧上。士女相贈謔。芍藥歲寒保厥操。松柏惟貞勁。如何浮脆質。亦與霜露競。紅白縱姸美。金黃近中正。悠然東籬下。採採花轉盛。千載陶徵君。我今繼佳詠。菊花有美戎與蜀。厥類粉多姿。深紅映淺紫。次第光參差。旣知衛厥足。枝葉何繁滋。又能傾太陽。赤心終不移。物性有忠謹。君子宜體之。葵花先春抽軟綠。花發非凡流。六出跗自大。四垂葉亦稠。靑裳與丹襋。合歡能忘憂。羅生滿皐隰。眞品未易求。焉得樹吾背。胸中無忿憂。萱草天地始肅殺。千林殞微黃。芙蓉猶前後。燁燁能拒霜。秋陽所照暴。縟蕊媚淸光。不數桃與李。爛漫爭春芳。亦足慰幽懷。庭宇不凄涼。拒霜游龍長新翠。嫩葉如芳蕉。商飆多巧思。染物何矜驕。臙脂點萬粟。糝綴纖枝條。想像汀洲際。紅雲亘晴霄。蓴鱸張翰興。歸棹風飄飄。蓼花有卉眞佳種。獨立不成叢。脩莖直秀發。密葉亂蒙茸。花開大如鉢。白玉新磨礱。仙葩自奇絶。不雜紅塵容。從來玉斧手。合在廣寒宮。月花</text>
<title>次崔周卿詩。四首。時周卿廢病。在全州鄕墅。</title>,<text>無心宦海苦奔波。歸臥田園樂事多。彭澤雅懷惟愛菊。右軍高趣尙籠鵝。平郊霜露看秋穫。晚徑牛羊聽牧歌。爭席隣翁相對坐。談農不厭語懸河。新堂韻千畦䆉稏歲無災。重九良辰又自回。秋氣凌凌人易老。鄕愁衮衮雁初來。籬邊霜重催黃菊。門外風寒擺綠槐。喜見白衣携酒至。相逢一笑擧深杯。重九韻有美此君節。淸標傲衆芳。最宜娛暮境。何必競春光。偃蹇空中翠。蕭森物外香。歲寒相作伴。獨也貫風霜。辛勤南畝饁。樽酒樂西成。身世閒方倦。襟懷老益淸。捲簾山色近。欹枕月華明。一室塵機息。無憂足保生。獨秀堂韻</text>
<title>送咸鏡監司鄭耆叟</title>,<text>鐵嶺嵯峨揷太蒼。煙塵不動海茫茫。天開沛邑山河壯。地接龍荒道路長。遺愛召公分陜右。屈身長孺臥淮陽。坐令風化覃遐域。絃誦家家樂未央。</text>
<title>拜大憲有感</title>,<text>豸冠於我有因緣。屈指重來今八年。陳善閉邪無寸效。霜臺霜鬢只宜然。</text>
<title>大玆山扈駕觀獵。二十韻。</title>,<text>城西數十里。洞壑轉幽深。向夕廂軍集。凌晨法駕臨。翠華踰峻嶺。黃屋駐高岑。罿罔圍郊畔。戈鋋簇澗潯。驅車何詭遇。祝網盡仁心。困雉還遭縶。驚麏忽見擒。庖廚餘美肉。園寢薦新禽。鼓角靑山動。旋旗白日陰。轅門分部伍。裨將統纓簪。魚貫緣巖磴。蛇行傍茂林。却嫌違節制。爭自陟嶇嶔。儒士紛多聚。兵韜末易禁。携朋調笑語。酌酒暢胸襟。帳殿招諸宰。伶官奏八音。六飛初發動。萬類各相尋。中路天將暝。遙峯日已沈。火城連閃閃。馬足走駸駸。道里愁方遠。輿僮苦不任。人誰誇羽獵。吾欲獻虞箴。聊記今日事。成章付短吟。</text>
<title>泉峴扈駕觀獵。二十韻。</title>,<text>東郊數十里。泉峴最淸幽。咫尺園寢近。岡巒草樹繆。紛紛饒鹿豕。擾擾似蚍蜉。無禁蒭蕘往。翻今族類稠。秋肥看濯濯。春戲聽呦呦。鑾馭臨靈囿。輶車擁道周。兩廂凌峻嶺。諸軍列平疇。地窄人爭集。林疏獸自愁。風毛飄野藪。雨血衊溪溝。虎死懸郵馹。豚肥僨瘠牛。才人來獻雋。禽獲積如丘。自是講蒐狩。非徒事豫遊。車攻惟足擬。羽獵豈能侔。湯網仁聲遠。堯眉喜色浮。侍臣酣美醞。仱士發淸謳。聊縱一朝樂。其如萬姓憂。觀魚猶有戒。耽獸亦多尤。名敎眞爲樂。康田卽可謀。緝煕敦聖學。終始荷天休。白首烏臺叟。陳情達冕旒。</text>
<title>次兼善至日詩。于後，希明各有所作。</title>,<text>老來心事漸凌兢。病骨緣詩更作稜。黃紙功名一場夢。靑氈書卷十年燈。陽從灰起朝朝長。愁逐春回歲歲增。貪祿未成歸隱計。忽聞鍾動又晨興。</text>
<title>臘月初九日大雪</title>,<text>吾聞古人說。雪片大如手。今朝富環觀。平生所未有。上天忽同雲。淸曉猶玄黝。須臾六花飛。上下忽飜蹂。初如萬蛺蝶。紛紛穿巷柳。畢竟亂揮灑。其大或如斗。兒童喜欲抃。相笑驚狖走。擎盤貯鉅片。耽翫爭相取。長鬚開前蹊。傴僂爭掃帚。赤脚携銅甁。尋井愁泥垢。從朝至薄暮。密密勢彌久。紛披似雲霧。聚聳成培塿。投隙聚還散。沒脛深更厚。山川莽縞素。世界皆瓊玖。誰人山陰下。乘舟訪幽友。行吟招隱詩。興盡更多趣。誰家金谷園。麾客牢閑牖。綺席列歌姬。獸炭熾鵝酒。堪笑靑坡翁。鶴髮成老醜。弊車行偪側。氈帽半蒙首。謭材無寸效。猶從大夫後。伏閤無讜言。聽訟常掣肘。得謗太如屋。難保貞無咎。戴豸徒虛名。愧此囊括口。何時謝簪紱。去作林下叟。</text>
<title>受賜歲畫。所畫秋鷹搏兔。</title>,<text>山深櫟樹靑重重。淸霜半染酣秋容。西風老鷹整羽翮。翻枝利瓜黃金鋒。林間狡兔恃深窟。秋草丰茸身更腯。閒伏無心防碎首。兩血風毛禍倉卒。忽驚碎子丹靑滋。展掛素壁光參差。天之錫我豈徒爾。搏擊豺虎摧狐貍。我性本柔鉛繞指。批鱗牽裾難疑似。白髮對畫感深恩。頭上戴豸空自恥。</text>
<title>與金眉叟同坐棘圍偶詠。三首。辛酉</title>,<text>梨園堂宇靚沈沈。多少靑襟簇似林。日脚西斜天欲暮。滿庭爭作候蟲吟。樓前飛紙落成堆。詩效東坡未易裁。藹藹聖朝多吉士。顧慙司擧獨無才。二月餘寒雜雪雰。今朝風氣忽氤氳。杏花欲動紅將綻。春入枝頭已一分。</text>
<title>喜世昌中生員，進士兩試。</title>,<text>兩兒俱出我門生。弟擢雙科勝乃兄。自分病軀終濩落。豈圖今日荷恩榮。文瀾演迤將無敵。鵬背逍遙竟有程。老父蓋棺應不遠。勉勞心力占高名。</text>
<title>世昌會新同年宴飮</title>,<text>天門初放榜。罹網皆英俊。彩服滿闉闍。呵喝驚雷震。意氣凌靑雲。長途騁雄駿。招邀互開筵。談論吐芳潤。絃歌按兩部。紈綺擁成陣。始踏繁華場。功名此發軔。昂昂沖霄鶴。群鷄被蹂躪。顧余六十翁。素雪飄雙鬢。陳人固無庸。可畏惟後進。想像少年時。往事猶符印。歲月不我延。跳丸夢中迅。莫虧一簣功。勉爲山九仞。所惡是諂謏。所欲惟忠藎。虞朝亮天工。皐夔翊堯舜。</text>
<title>傷春詞</title>,<text>陽坡草軟靑茸茸。杏梢初綴釵頭蟲。釵頭漸變大如豆。東風破萼舒小紅。今年天寒春事遲。暮春三月初發之。直到三五月輪滿。桃花李花光參差。霜臺老叟頭雪鶴。縱遇春來無處酌。況今身在棘圍中。不管花開與花落。</text>
<title>避病。移寓小家。</title>,<text>滿城春色耀千家。歌鼓原頭樂事多。小店支頤天欲暮。隔墻惟見數枝花。隔墻華屋鬱嵯峨。滿苑緋桃滿枝花。臺叟堂前無一物。盡將春色屬隣家。</text>
<title>有本家山茶花</title>,<text>春色園裏許多叢。桃李爛時色更濃。犀甲葉稜包樹綠。鶴頭花綻滿江紅。妖嬌形狀難相似。小大風標自不同。遙想南溟諸島嶼。萬株如花雪中烘。</text>
<title>仁政殿階紫薇</title>,<text>絲綸閣下昔敷英。今托搖階自在榮。赤粟黏枝迎日嫩。新香滿院冒風淸。繁開炎夏眞高品。早占靑春浪得名。忽喜淸光韶衰質。欣然相對眼還明。</text>
<title>議政府堂後羊躑躅</title>,<text>淺紅繁艶翦輕紗。橢葉參差巧自遮。照水倒浸新蝃蝀。當階晴散晚雲霞。偏倚黃閣高成樹。仰被商霖亂發花。微物亦能蒙變化。托根深地好備姱。</text>
<title>左相宅庭點丹花</title>,<text>春風吹樹攪冥冥。蔥蔚成林媚廣庭。綠葉靑莖長似竹。黃花金粟亂如星。和酥翦蕊甘宜嚼。泛酒搖波剩發馨。昭代三公能燮理。故敎微物摠奇形。</text>
<title>洪家墻內紅桃</title>,<text>緋桃璀璨出墻隅。風日嬌酣照道途。十里光搖金步幛。一堂香煖赤氍毹。繁英耀砌陰還黑。細片飄風色更膄。春滿長安多富貴。豪家歌吹匝康衢。</text>
<title>三色桃</title>,<text>玉顏赬頰兩癡憨。又有胭脂半帶酣。占得品流應第一。呈嬌容色各成三。開筵公子連霄飮。駐馬騷人極意探。彷彿武陵川上路。風飄萬點落淸潭。</text>
<title>如晦家牧丹</title>,<text>誰人邂逅接杯觴。空使繁枝照畫堂。絶艶自然成國色。穠華端合冠花王。初酣卯酒浮紅臉。高捲輕羅作絳裳。却恨天香無十日。不堪風日苦摧傷。</text>
<title>倭躑躅</title>,<text>寸根千里自東來。歲久成叢爛漫開。初近御階對護惜。竟分華館遍栽培。鶴林奇種眞難比。句漏丹砂忽見猜。安石榴花同一品。若論花譜定居魁。</text>
<title>霜臺庭中薔薇</title>,<text>一樹薔薇太焜黃。半涵春澤半涵霜。光華自是宜中正。芒剌渾疑擊巨強。甲第幾人簪寶䯻。訟庭今日拂桁楊。憐渠托地何卑淺。相對無言共歎傷。</text>
<title>家階上玉梅</title>,<text>粉綿無數綴纖枝。却被春和發竗姿。初照日光珠的皪。竟遭風陣雪離披。能將弱質紛舒素。縱過遊塵未易緇。不伴寒梅娛歲晚。謾隨群卉共爭奇。</text>
<title>桐花</title>,<text>庭院深沈午景長。萋萋菶菶嫩陰涼。蓓蕾漸坼黃金殼。爛漫爭垂紫玉囊。啼鳥弄殘枝上日。輕風吹擺樹頭香。卷阿千載周家化。再見雝喈下鳳凰。</text>
<title>蕪菁花</title>,<text>蕪菁蘿葍兩爭新。黃紫花開獨殿春。旋擷嫩芽供美饌吏憐芳氣媚淸晨。漸成丫角枝枝秀。暗縮蠶頭箇箇均。見物自知時序變。終然收子奈吾貧。</text>
<title>薺花</title>,<text>叢生盤地枆芳根。甘軟調美自媚飧。陌上雪殘靑葉長。墻陰春老素花繁。五溪野外人誰採。萬落城中賣作斤。舊穀旣空新麥短。饞農辛苦朝昏。</text>
<title>雨霽望西山</title>,<text>迢遽飛甍出茂林。西山蒼翠望中深。雨聲忽斷玄雲薄。散作紅霞日半沈。</text>
<title>憩迎曙亭</title>,<text>長路行愁酷暍侵。憑欄靈籟自生林。風微隴麥翻靑旆。雨足畦秧揷翠針。荷笠郵人來喚馬。看棋過客坐披襟。偶因王事成佳會。欲寫遊懷謁苦吟。與用休，耆之，京畿監司李和甫。陪右相李公奉審。</text>
<title>石竹花</title>,<text>霖雨知時洗蘊隆。句萌涵澤蔚成叢。蓮莖細葉森森綠。敷地鮮英淺淺紅。偏傍澗沙隨意。不知泥土媚人濃。若爲盆裏移根去。相對書窓几案中。</text>
<title>坐新家楸樹下書懷。二首。</title>,<text>楸樹重重鄣夕陽。老病扶枕臥匡床。雷聲驅雨天邊去。引得淸風滿面涼。今年溽暑甚前年。白汗飜漿似醉眠。屈指七旬餘幾歲。簿書叢裏苦相牽。</text>
<title>與如晦昆弟。會話林亭。</title>,<text>滿山雲樹鬱沈沈。嫩綠鋪庭日易陰。孝友曾參纔脫服。憂悲閔損未援琴。乾鷄骰子徐徐擲。秋露磁杯細細斟。爽氣侵肌炎暑遯。氷盤琥珀薦來禽。</text>
<title>如晦祥畢。邀客設酌。</title>,<text>倏忽祥期駟隙馳。今朝淡淡意方怡。一堂舊主迎新主。三載喪儀換吉儀。門外朱輪爭聚賀。軒前脆管更生悲。從今作會無稽緩。須及丹楓未老衰。</text>
<title>牕外斷岡。野菊亂開。</title>,<text>嫩蘂金黃箇箇均。重陽前日已芳新。萬家盆裏爭培養。那似天然野色眞。</text>
<title>寫懷寄兼善</title>,<text>有美高人居。亭高跨巖磴。誰知闤闠間。有此林園勝。欣逢積雨餘。秋光更新瑩。綠竹敷重階。不凋得眞性。盆菊吐佳英。悒露幽芳賸。蒼松滿陰崖。靈飆韻笙磬。蕭灑陶徵君。葛巾步三徑。招邀三益友。開樽羅餖飣。簪纓雖縛身。閒情已素定。俯哂市朝忙。仰耽雲樹盛。穆然頹其中。萬物自生聽。落葉滿衣裾。堅坐不知暝。東角漸澄明。雲頭湧氷鏡。乾坤淨奇麗。幻出無盡興。知心只歡伯。淸談各塵柄。留連文字飮。詩㖨老愈硬。君知酒中趣。陶然稱醉聖。我飮不如人。設醴猶獨醒。強弱縱不敵。襟期自相應。所願就陳榻。日日同嘯詠。</text>
<title>臥病 四首</title>,<text>平生不愼仲尼疾。今日始罹玄晏憂。造物小兒相戲劇。胸中煩熱未能瘳。相如消渴何曾已。沈約形骸亦半虛。柏府毒威猶未殄。空將嬴瘵送居諸。蕭蕭寒雨鬧深更。摵摵園林亂有聲。臥聽晨僮來灑掃。風飄黃葉滿階平。雨餘天氣漸淸凄。欹枕連旬意轉迷。晴日滿簾慵不捲。隔林愁聽亂鴉啼。</text>
<title>送李檢詳 顆 赴京 八首</title>,<text>浩浩詞源隘九江。滔滔巨筆似長杠。凌雲騷賦人無敵。倚馬詩篇世少雙。曾作金鑾香案吏。今留黃閣碧油幢。經綸餘事能專對。千里觀光入帝邦。馬頭天地入包羅。就拾奚囊日費哦。浿水畫船人似玉。龍灣華館月如波。家鄕地脈臨江盡。異國山光隔岸多。一曲驪歌一杯酒。客中離恨又如何。萬頃滄濤萬丈岡。秦皇城斷海茫茫。犬羊塞外煙雲靜。禾黍區中雨露香。孤竹淸風苔碣在。漁陽遺臭石橋荒。是非興廢何須問。弔古行人謾獨傷。巫閭蒼翠揷雲端。路接龍荒境轉寒。華表柱頭秋漠漠。天妃廟下水漫漫。五更風雪燈火冷。萬里江山客夢殘。飽歷幽屛千古地。奇觀滿眼旅懷寬。蓬萊宮闕鬱參差。五色雲中八彩眉。禹貢山川虞日月。周家禮樂漢威儀。九天笙鼓從風下。萬隊簪纓接武馳。隨例退霑光祿酒。鹿萍佳賦續新詩。幽燕勝地壯雄都。無限羅紈溢郭郛。萬室轆轤鳴曉井。四門車馬鬧康衢。梯航渺渺東西路。絃誦洋洋遠近區。弧矢壯年酬夙志。匏瓜何苦繫東隅。雲夢胸中八九呑。鵾鵬變化簸乾坤。口中咳唾珠千斛。麈尾團圝酒一樽。行色雪霜遼野路。歸期楊柳鴨江濆。君今定有觀光祿。對榻靑燈要細論。鉛槧長年謾苦吟。愧將袍笏老儒林。一生事業謀身拙。半世榮枯困陸沈。行覽昔時渾似夢。臥遊今日獨傷心。燕人若問余消息。潦倒騷翁雪滿簪。</text>
<title>冬至夜</title>,<text>夜闌飛雨若凄迷。泥滑沙堤萬馬蹄。多病老翁還得意。擁衾閒坐聽朝鷄。</text>
<title>豆粥</title>,<text>蕪蔞亭下劉文叔。金谷園中石季倫。千古英雄有憂樂。我今無事坐嘗新。</text>
<title>題靑山白雲圖</title>,<text>星斗闌干沆瀣死。膚寸終朝觸石起。須臾溶溶滿太虛。遍山內外平似水。氤氳樹木半有無。隱映招提迷遠邇。扶輿淑氣最奇絶。脩峯露揷空濛裏。山中採藥有眞隱。擬逐松根問童子。袖裏刀圭如可分。靑鞋布襪從此始。江頭一抹涵平林。涵林漲谷深復深。雲來冥冥渾一色。雲去䡾䡾攢靑岑。山耶雲耶有宿溪。山不變態雲無心。滿堂生氣忽飛動。鄣子半浸天陰陰。有山可愛雲可悅。有身不得投纓簪。東華軟紅擺不去。摩挲竟日空長吟。</text>
<title>大雪</title>,<text>日短星昴羲馭促。玄冥用事剛飆酷。窮陰晦朔莽相連。天地慘慘驅滕六。花飛六出正勝時。揮鞭郊原與巖谷。從朝至暮暮至夜。今日紛紛明日續。初如柳絮透疏簾。畢竟撒鹽敲密竹。天篩漏下無缺空。細粉糢糊毿林木。橢者成圭橫者玦。値墩孤聳坎深瀆。樹無枝柯無野草。平蓋深簷高過屋。掃下瓦縫如雲霏。裒聚庭除似山矗。山川縞素忽變態。宇宙微茫迷擧目。滿眼怪詭眞富貴。千街萬巷堆珠玉。長江上下莽回互。嵯峨江面氷堅腹。支溪線澗皆凍合。流溜所瀉如鎔鋈。行人凌兢如凍蟻。疲馬不前迷踡跼。氷車輸入內凌陰。飢牛脫蹄車脫軸。嶺東西北人不通。其勢正如蠶叢蜀。人誰五丁鑿開道。上無峯巒下無麓。華蟲失藪投澗坑。狐鹿尋幽紛聚族。才人雪馬誇輕健。如拾蟲蛆白茅束。長安市上競售利。樞府老翁無臘肉。病身憔悴食無味。晨夕所供惟旨蓄。沙堤珂馬擁賓從。數旬不出甘雌伏。今年雪執甚去年。連雲宿麥明年綠。今年寒氣甚去年。雪光所燭人鱉縮。癯骨偏憐土榻溫。萬卷床頭射朝旭。</text>
<title>受賜歲畫十長生 壬戌</title>,<text>日月常臨照。山川不變移。竹松凌雪霰。龜鶴享期頤。白鹿形何潔。丹芝葉更奇。長生深有意。臣亦荷恩私。</text>
<title>掌樂院送紙。造杏花飄葉。</title>,<text>天工造物妙陶勻。手下移來巧集眞。春日繁英秋日葉。不論時節一時新。</text>
<title>三月一日。親祀文廟。行大射禮。</title>,<text>聖主龍飛八載春。素王宮裏薦精禋。禮成大射周旋際。樂奏君臣揖讓辰。四矢旣均咸中鵠。萬人坌集競趨塵。太平盛事輝前後。萬歲呼嵩拜紫震。</text>
<title>送春 二首</title>,<text>桃李欲動杏花闌。蝶駭蜂愁駐亦難。自古紅芳無十日。況兼風雨苦摧殘。桃花欲動雨頻來。甲第千門錦繡堆。風伯尙憐春色盡。故敎紅片點蒼苔。</text>
<title>旅寓人家。三首。家在靑坡石橋下。</title>,<text>人去人來不自休。萬條楊柳石橋頭。開簾俯挹東溪岸。欹枕朝朝看水流。防流引遠作深泓。泥水還成鏡面澄。喚僕時時頻洗馬。雙蹄蹙浪雪崩騰。街童鳴鼓求燈具。村女傾筐洗菜根。日暮長堤車馬少。炊煙散作太平痕。</text>
<title>許衍邀我遊西湖。如晦，可畏，世亨同往。</title>,<text>長江西接海門開。夾岸群巒紫翠堆。鷗鳥輕飛沙際過。蒲帆齊擧日邊來。玉壺沽酒傾霞液。紫荇穿魚灸錦顋。勝地春晴兼晝永。天敎遊客久徘徊。</text>
<title>自石橋人家。移寓小橋人家。</title>,<text>旅室何寥落。開窓面小園。靑蔥鋪畝嫩。金杏壓枝繁。簾捲風生席。泥瀜雨毀垣。編籬防寇盜。喚僕戒晨昏。遇景題詩句。邀賓置酒樽。晚涼欹枕臥。謝絶簿書喧。</text>
<title>送義根禪宗還山</title>,<text>上人宿德人天尊。胸中水鏡淸不渾。如如不動常澄源。發光觴處森焞焞。下與世濁離垢氛。無限衆生依善根。冠岳山高壓厚坤。冠岳寺古山爲門。山門犖硧縈苔痕。蘿蔦不許庸人捫。樹木蔥籠春正蕃。巖嶅突兀蛟龍蹲。玲瓏淨界無塵喧。貝葉常向閒中翻。有身食土承君恩。抱錫未免塵寰奔。山窮室靜空荒垣。呼號巖鶴悲林猿。山靈拍手笑相喧。何用局促嬰籠樊。興天大刹如祗園。設利傑閣粧璵璠。篝燈列舍羅幢幡。蹯鐵問字皆名髡。盛名之下多芳蓀。禪心却壓遭敲煩。秋風逸翮思騰騫。聲華煇赬非心存。不如投身還本元。身無憂樂無恩冤。心之大智道大原。竟入不二無名言。舊房松月還嬋媛。洗臟更快飛泉噴。山靈邀迓如弟昆。猿鶴掀喙諧篪塤。翛然一室升朝暾。博山煙縷淸而溫。下視塵界頑雲屯。野樹如薺環孤村。山高人高道亦敦。永矢此樂終不諼。愧我身世憨而惛。功利到處潛消魂。一生役役東西轅。貪嗔熱惱相屠呑。歸依法門希妙援。尺鷃安得攀鵬鵾。鬢絲禪榻風掀掀。三乘竗理要討論。汨沒紅塵蝨處褌。側身空望淸江濆。壬戌七月旣望昏。書于格物齋中軒。</text>
<title>送姜晉原赴京。二首。</title>,<text>早歲蜚英動士林。通天寶帶映朝簪。雲龍際會名聲大。桃李門闌惠澤深。已掌銓衡居冢宰。方將舟楫注商霖。君恩愈厚心愈小。夙夜兢兢罄寸忱。一夜前星耀海堧。謳歌所到頌聲連。銜書遠出西郵路。執壤欣瞻北極天。專對大庭擎密詔。承恩綵帛看赬肩。辛勤竣事歸來後。無限邦人喜欲顚。</text>
<title>送世亨出倅伊川縣</title>,<text>鮐骨霜絲近蓋棺。臨岐剌剌覺情酸。六期日月雖遼夐。三日途程易往還。調攝病軀無有苦。輯柔黎庶要須安。鈴齋峴匣應閒靜。好把詩書自在看。</text>
<title>遊果川別墅。三首。</title>,<text>設幕依郊外。鋪茵俯石磯。雨多溪水闊。天冷鯽魚肥。盤膾香絲細。村醪醉力微。徘徊探晚趣。不覺日斜暉。帶暝投孤店。披衿夜寂寥。草稠疲馬蹴。飯足小僮驕。芋栗鮮初剝。荷蘘味更饒。靑燈涼照壁。閒話雜魚樵。南過良才驛。平郊數里餘。張羅驅野鷸。折柳貫溪魚。赤黍圍村徑。黃花照路墟。秋光今已晚。行樂肯徐徐。</text>
<title>送忠淸申節度使</title>,<text>玉雪風標星斗文。昂然野鶴出鷄群。雄篇筆落三千首。神臂弓張數百斤。年少才名喧紫闥。太平身世寄靑雲。庖丁眼底無全骨。俗子紛紛等聚蚊。早將門閥繼箕裘。文武全才世少儔。久被靑綾鑾殿上。竟拖珠履鳳池頭。金閨籍內無雙士。玉筍班中第一流。仰受彤弓分閫寄。先聲已振海西陬。長洲隱映隔重巒。翼翼高城對海安。日照轅門閒斗柝。雲收鯨島靜波瀾。贊皇籌畫譙樓壯。范老韜鈐敵膽寒。遺愛峴山應樹碣。事功留與後人看。馬上煙雲擁佩鞬。堂堂壯氣簸乾坤。風飄旗尾巡諸鎭。苔臥戈鋋坐一軒。橫槊賦詩揮白羽。雅琴淸唱對靑樽。帳前無限貔貅睡。夢入高唐日色溫。</text>
<title>世亨葬妻于坡山莊。自莊來謁。留數日又別。</title>,<text>氷合長川道路艱。朔風吹雪暗松巒。初悲莊叟鼓盆苦。却喜溫生臨鏡歡。白髮光陰人易老。靑燈談話夜方闌。相逢數日還相別。葛嶺嵯峨望眼寒。</text>
<title>悼有本</title>,<text>阮宗諸姪仲容賢。結契竹林今幾年。責善切磋爲益友。開懷樽酒作良緣。英雄夢斷終難駐。花木春芳最可憐。癡奴呼天情萬緖。空將血泣灑堂前。</text>
<title>元日。拜顯墓。二首。癸亥</title>,<text>新歲呼嵩千歲歡。百僚環佩五更寒。只耽到曉溫房睡。故向荒山作祭官。十里東郊負擔連。斲氷炊飯簇山前。始知今日兒孫貴。爭向墦間掛紙錢。</text>
<title>新春 二首</title>,<text>正月春寒暖氣遲。南江氷合未流澌。垂楊已識春機動。暗弄輕黃映澗湄。經冬旨蓄不堪飧。病口槎牙吐復呑。春至欲嘗新嫩菜。旋耕荒地揷菁根。</text>
<title>見金兒僧兒讀書。喜而有作。</title>,<text>丁巳雙環七歲餘。健如黃犢走階除。依人已久精通語。讀字猶能解愛書。縱得他年門戶大。不堪今日鬢毛疏。樂天五十纔生子。比我孫兒我坦舒。</text>
<title>譏佛僧。兼敍韓愈貶潮州。奉敎製進。十首。</title>,<text>自從西域有金神。竺法覃延率土濱。不獨愚民難解惑。却令高士亦迷津。虛無爲道元非道。禍福籠人竟誤人。在世莫如名敎樂。何須顆望未來因。辜負人倫昧秉彝。好從方外謾遊嬉。在家不盡烝烝孝。奉國曾無謇謇時。身臥雲山雖獨樂。名逃禮義竟何裨。綱常萬古明如日。天地中間一仲尼。談空說有總無憑。無極前頭又一層。以術示人眞太幻。援儒入墨反相矜。言多鹵莽將何用。道縱慈悲未有徵。豈似吾儒心與性。善端隨感靄然興。玲瓏蘭若耀名區。壯似宸居未易攀。金狄崚嶒元自默。緇流雜遝競投閒。無遮設會紛如市。有衆施財疊似山。莫道善緣能證果。空言何補萬民瘝。毀形髡首是何心。無父無君是獸禽。煖館閒房容嘯傲。佳山秀水縱登臨。逢人需物魚貪餌。避役逃虛鳥竄林。不織不耕安飽暖。蝕殘民脈甚於蟫。永平天子太平春。謬引胡僧斷道眞。白馬馱經留傑宇。黃金起塔倚層旻。楚王信法終罹獄。梁武永生反殞身。堪笑憲皇迷覆轍。欣迎朽骨入楓宸。桑門虐焰爇天飛。擧國滔滔未覺非。直道事君期白首。披肝寫疏獻彤闈。瑰詞膾灸千人誦。薄質飄零一葉微。鵷列諫官無寸語。如君高節世應稀。藍關秦嶺遠冥濛。地轉蠻鄕路不窮。瘦馬凌兢愁踏雪。羸僮憔悴怯當風。身逃鼎鑊恩猶重。職任藩宣望更隆。上表陳情言剴切。無私白日照丹衷。紛紛儒墨互相殘。唾掌誰人闢異端。道濟群盲扶正敎。文衰八代整狂瀾。鰐魚徙塞心應服。沮黨聞言膽益寒。人道參差天道遠。枉敎夫子試辛艱。千載于今遇盛朝。尊崇儒雅日星昭。孔門聖道同天大。釋氏微言見晛消。藹藹寰區譚禮樂。煕煕民物暢風謠。老臣顧乏絲毫補。惟綴蕪詞贊帝堯。</text>
<title>題豐原所藏雪中騎驢圖</title>,<text>江天漠漠陰雲凝。峯巒積雪堆層層。倚巖老樹凍欲折。小橋流水皆明氷。短帽聳肩驢耳堅。倦僕痡矣行正苦。若非襄陽孟浩然。卽是飯顆飢工部。當時寒氣猶可掬。滿堂凜凜風生壁。</text>
<title>傷春</title>,<text>紅影離離動茂林。強扶衰病一來尋。主人不在從誰賞。獨對芳叢謾苦吟。登如晦亭緋桃縞李一時新。萬室涵煙不覺貧。可笑春光非我有。等閑分屬少年人。狼藉群紅雜雨零。連階草色入簾靑。病中尙有探春意。折得繁枝揷小缾。花時多雨少晴時。枯澁田疇尙可滋。懸磬家家無寸食。肯將嘉種事春菑。斗粟如金直百錢。賑場難求萬民瘨。不須禁釀如防盜。自是長安少醉眠。</text>
<title>初夏 五首</title>,<text>風捲疏簾晝夢驚。床頭書籍亂從橫。黃鸝憐我苦涔寂。飛上庭柯啼一聲。四月淸和暖氣融。病身猶在土床中。開牕喜快東南豁。臥看飛鳶點太空。落盡閒花不賦詩。簡齋詩句豈余欺。病翁詩吻枯將涸。欲將詩句困不支。病叟聲名只有詩。家人猶恨宦途遲。羞將白髮三千丈。坐對盆花一兩枝。群花次第儘飄紅。新綠成陰滿院濃。掃却春光無覓處。流鶯語燕領薰風。</text>
<title>杏樹下。築土作壇。</title>,<text>綠樹陰濃數畝寬。日光不透凜生寒。我來喜得吟詩處。敢效宣尼作杏壇。</text>
<title>題人山水圖。八首。</title>,<text>聳天喬木老槎牙。人在亭中野趣多。一葉扁舟來自遠。追隨漁父送生涯。長橋驢脚苦凌兢。出定僧尋入定僧。寺在煙霞深處住。應從禪榻對篝燈。斷厓千尺枕晴江。亭對虛無倚石矼。坐見滄洲秋色裏。滿空飛雁落雙雙。招提樓閣隱層峯。竹掩孤亭翠影濃。大隱高人嫌俗客。漁舟過去水生風。長風吹雨暗江干。雲樹婆娑舞翠巒。泛泛漁舟無處泊。長年衿韻十分寒。棘籬茅屋占平堤。倚樹竹翁望眼迷。蘭若雲林深幾許。半空飛瀑掛晴霓。雲外危峯揷太淸。江村到處有孤亭。漁翁似識風波惡。蒯纜還收住小江。山自蒼蒼水自漪。滿江楓樹亂離披。舟人只得叉魚樂。誰識曹娥幼婦詞。</text>
<title>讀史</title>,<text>世上無能是德基。德成而上藝成卑。胸中無限經綸策。多少英雄未得施。</text>
<title>漁父歌</title>,<text>白鷗刷羽蹺平沙。秋風吹老簾葭花。孤蓬短棹隨所止。一江煙月爲吾家。舟中老夫少眠睡。夜深冒雨垂芳餌。紅鱗上釣健欲飛。得錢沽酒謀一醉。醉歌欸乃拖長篙。鬢絲吹雪寒刁騷。劃然長嘯入雲去。一葉掀舞輕波濤。</text>
<title>陽春歌</title>,<text>桃花如錦彤庭中。梨花如雪玉欄東。桃花梨花能白紅。紅白爛漫爭春風。金樽美酒浮蟻泊。天上簫笙凝繡幕。君王淸燕日日遊。萬歲千秋太平樂。</text>
<title>天馬歌</title>,<text>虎文龍骨桃花題。尾長窣地靑雲齊。房星孕此天上種。來作第一人間蹄。奇姿卓犖長高價。烏騅赤兔皆居下。朝從崑崙電發光。夕秣燕薊鞍初卸。九重宮闕祥雲垂。遠人來獻眞龍姿。繡韉五色白玉勒。覆以黃罽登天墀。扈從鑾駕遊靈囿。又聽瑤池簫鼓奏。一心展盡不凡材。不學含杯空獻壽。君不見漢家天馬歌。茂陵天子空雄誇。涵仁慕義自來至。不必萬里勞干戈。</text>
<title>浩浩歌</title>,<text>浩浩歌。天地萬物如吾何。富貴何殊草頭露。功名正似燈前蛾。君不見翟公盛時賓客鬧。去後門雀閒堪羅。淳風死後不復返。翻雲覆雨交情訛。又不見齊奴金谷列紈綺。珊瑚寶樹交枝柯。高堂崇宇鬼易瞰。惟有芳草年年多。厚味實腊毒。美色爲妖魔。徒知事豪侈。不恤人譏訶。浩浩歌。天地萬物如吾何。生前權勢貴季孟。死後虛爵崇丘軻。金張承恩競燀赫。賈董道屈終蹉跎。闒茸共登顯。蘭蕙摧幽坡。樞機苟不愼。終至倒太阿。當時不辨僞與眞。千載志士空傷嗟。浩浩歌。天地萬物如吾何。頭邊歲月如飛梭。須臾鶴髮成皤皤。瑤琴一曲陽春調。靑樽萬斛愁波。不如與子拚作眼前樂。一醉千日心無他。</text>
<title>金銅仙人辭漢歌</title>,<text>仙人掌上金芙蓉。露華下滴眞珠濃。桂樹重陰共虧蔽。晨曦來射光曈曨。魯般金馬相爲友。皇家十世承恩久。焉知貞姿不自保。一朝誤落奸雄手。東關歸路更渺綿。臨流欲渡情酸然。終南蒼翠不復見。秋風吹淚淸漣漣。</text>
<title>李夫人歌</title>,<text>未央宮裏千蛾眉。劉郞眼大無姸姿。延年協律作新樂。夫人唱和房中詞。生平最承恩眷戀。更冀死後情不變。昭陽寢疾永訣時。掩面不許重瞳見。九華燈影紅鱗鱗。焚香夢見眞非眞。隔幔相見不得親。老淚傾水空傷神。貳師罪大功莫雪。宗族何辜盡流血。君王恩薄不可恃。九泉有識應嗚咽。</text>
<title>虞美人歌</title>,<text>鴻溝割地分疆宇。重瞳無光暗中土。兵圍垓下樹朱旗。梁齊羽翼來相聚。轅門四面楚歌聲。起飮帳中壯心驚。神騅不逝悲跼顧。美人一死鴻毛輕。鴻毛吹斷蓮花鍔。血汚遊魂無處托。百草欣含漢雨露。獨抱芳心猶寂寞。</text>
<title>釣臺歌</title>,<text>新家祓祲風驅除。眞人握符騰寰輿。客星一夜犯帝座。還隱富春山下廬。英雄爭得茅土裂。朱紫紛紛門戶熱。獨扇淸風滿六合。羊裘猶釣滄江雪。</text>
<title>鮫人歌</title>,<text>滄海茫茫塞大虛。珠宮貝闕鮫人居。鮫人織成萬機絹。五色變出雲霞舒。有時暗結靑齊士。抱綃來入臨淄市。主人恩深無所報。兩眼逬淚淸如水。千行玉筋縱橫垂。化成珠貝光參差。飜飜歸柚難攀駐。臨岐猶約明年期。鮫人之珠織女布。靑史相傳無乃誤。神仙異人如可求。秦皇漢武當先遇。</text>
<title>桃源行</title>,<text>石橋東跨滄海闊。北築長城抱遼碣。阿房殫盡萬夫力。赬魴覓水偸生活。函關茫茫隔幾塵。秦人變作華胥民。惟知種桃作丘畛。花開萬樹回靑春。武陵何處漁舟叟。花間邂逅逢耕耦。不恨秦亡祖龍死。却恐凡人亂我趣。當時眞僞不可知。淵明作記潤色之。如今千載無路入。畫圖空想神仙姿。</text>
<title>金谷行</title>,<text>梓澤春風花草香。花間十二金釵行。酒徒詞客滿華堂。吳歌楚舞歡未央。芙蓉屛前窈窕郞。鐵笛裂石聲飛揚。妖姿作蠹蝕肺腸。孫郞甲卒圍門墻。樓高百尺塵茫茫。花飛玉碎飄何方。知曾積財爲禍殃。不能早散身先亡。凄涼金谷易斜陽。行人指點空悲傷。</text>
<title>北邙行</title>,<text>天寒衰草霜飆急。靈輴如龍度原隰。隣里執紼來相送。期功號哭緇麻泣。卑者纔掩一株茅。大家作碑巋然立。山頭有土貴如金。後至無地無由入。年年寒食兒孫隊。焚香奠糈如雲集。飯罷人散飢鴉飛。紙錢經雨抱樹濕。人無貴賤同一歸。何人覩此無嗚唈。細推物理可行樂。秉燭夜遊如不及。</text>
<title>沙堤行</title>,<text>金鷄唱曉開扶桑。雲間太白初騰芒。公侯珂馬搖丁當。沙堤紅炬連煌煌。丹門待漏朝奏章。斥去讒佞登俊良。黼黻仰補舜衣裳。</text>
<title>猛虎行</title>,<text>南山白額黃於菟。眼光閃閃走妖狐。咆哮一怒出負隅。鋸牙如戟張雄鬚。將軍唾掌彎雕弧。白羽連翩金僕姑。斑毛逬血紅糢糊。獰風散野摧黃蘆。攘臂歸來西日晡。萬人遮道驚相呼。人間有如此俊丈夫。何不喚取防北胡。</text>
<title>杜鵑行</title>,<text>花開萬樹紅高低。花落滿地綠葉齊。春風毛羽穿芳蹊。日日弄影空悲啼。蜀中繁華塵一聚。飄零不恨離舊土。分形散飛無東西。欲訴未訴思轉苦。思轉苦尙怨誰。年年血染花間枝。君臣古義不可忘。君不見杜甫再拜詩。</text>
<title>從軍行</title>,<text>山西虜騎穿雲中。夕烽來照甘泉宮。漢家三十萬軍容。疊鼓振野旌旗紅。將軍稽首受彤弓。白馬躞蹀嘶長風。妻孥號哭翻蒼穹。怨氣鬱結生白虹。雪花如席搖空濛。負戈冒雪踰崆峒。天生胡虜驕且雄。有手難與爭其鋒。紛紛衛霍雖成功。萬骨枯暴黃沙蓬。不如敷施仁義常篤恭。守在四夷無兵戎。</text>
<title>君子行</title>,<text>君子貴無欲。不爲利所使。外物不能攖。靈臺澹如水。莫貪功與名。功名薄於紙。莫慕富與貴。富貴蝨處豕。才美可無驕。位高當知止。錦袍不爲榮。惡衣不足恥。操持此善心。勉勉愼終始。苟或不能守。何以曰尹子。</text>
<title>公子行</title>,<text>公子風標世無敵。眼光紫稜髥似戟。結交五陵豪俠客。手弄彩毬穿綺陌。長安娼兒爭目送。邀入靑樓夜吹笛。雄心縱搏梟盧擲。快傾瓊椀丹霞液。長日遨遊惟意適。不用花朝兼月夕。</text>
<title>野田黃雀行</title>,<text>黃雀是何物。身微徒利觜。喙盡田間粟。出入蓬蒿裏。不學鸞鳳表吉祥。不學鷗鷺弄雲水。胡爲低回郊野間。終日翩翩不知止。上畏金彈射。下畏鷹鸇擊。不爲人所憐。汝死誰復惜。</text>
<title>結客少年場行</title>,<text>少年不讀書。學劍敵萬夫。所交皆荊聶。出入長安衢。腰間挾匕首。紫電光射途。剌人白晝市。報怨忘其軀。霜鶻奮老拳。飛鳥散驚呼。探盡豺虎穴。長歌回大都。功名若固有。不願朱紫紆。還隱舊屠肆。蒲博聚其徒。</text>
<title>飮馬長城窟行</title>,<text>長城陰漠漠。山高暮雲低。呑聲行負戈。風雪寒凄凄。山路劇羊腸。白石齧馬蹄。尵虺苦難行。俯飮當淸溪。淸溪氷塞渡。向人頻酸嘶。聞道單于壘。猶在陰山西。塞天莽空闊。殺氣纏紫霓。天驕勍難敵。性命眞醯鷄。麋軀不足惜。陟岵心悲悽。王事宜靡盬。愛日心空睽。</text>
<title>出自薊北門行</title>,<text>虜騎薄長城。羽檄如流星。將軍十萬兵。橫行向虜庭。出自蘇北門。號令驅雷霆。弓變神臂力。箭揷白雕翎。魚貫陟雲磴。結陣依林坰。朔風吹不盡。胡霜寒夜零。生死向前去。鼙鼓拂靑冥。虜人縱未獲。庶可揚威靈。褫盡驕虜魄。自無犯邊亭。使彼燕薊民。自肩得少寧。</text>
<title>長安有狹斜行</title>,<text>長安大道中。衢路紛多岐。大道平如砥。迤邐行遲遲。小蹊縱斜狹。行近人爭馳。紛紛車與騎。往來皆由斯。有時自相觸。摧仆難支持。小人樂幽險。君子慕坦夷。坦夷道方泰。行險事多危。危機眞可畏。後悔徒憂悲。如何秉勾者。茫然不自知。勿謂吾言誣。吾言良可窺。</text>
<title>鼓吹曲</title>,<text>江南春色早。花柳滿郊墟。冠蓋紛四出。繡帶紅羅裾。吹笙擊鼉鼓。環擁五雲車。經營嘉謨訓。歸奏紫宸居。君王應玉汝。大義當勉諸。</text>
<title>大堤曲</title>,<text>大堤堤下橫塘路。家在綠楊深處住。妾弄靑梅憑粉墻。豈料郞君一回顧。郞如山上雲。倏忽變朝暮。妾如塘底水。流波日東注。如何相思心。不得一相遇。請君來指門前柳。可作連理相思樹。</text>
<title>胡笳曲</title>,<text>三點四點北斗明。一拍兩拍胡笳聲。胡笳聲中霜滿城。邊人聽之淚縱橫。思家步月難爲情。</text>
<title>畫眉曲</title>,<text>粉綿拭面凝秋波。胭脂均傳生光渦。手提鸞鏡照雙蛾。掃眉斜點蘭燈花。郞君馬飛五花錦。嘶向門前驚晝寐。請君一笑留夜歡。門情暫相思枕。</text>
<title>淸江曲</title>,<text>扁舟冒雨穿蒼靄。菰葉蘆花擁灘瀨。靑裙抱兒坐篷牕。鶴髮撒網車輪大。一生煙水作爲隣。功名脫屣浮雲外。相邀同伴開酒缸。旋芼椒蓼斫秋膾。</text>
<title>明妃曲</title>,<text>長城城中白日暖。長城城外黃雲滿。琵琶聲中苦調多。捍撥哀絃腸欲斷。未央宮裏三千人。獨將患苦叢妾身。平生自持嬋姸色。豈悟丹靑誤失眞。穹廬氈帳相麀逐。強屈貞心從虜俗。誰人作俑衊中華。我今欲食婁敬肉。</text>
<title>採蓮曲</title>,<text>大堤十里柳柳枝。亭亭翠蓋飜平池。江南女兒足如雪。採蓮作伴相怡悅。翩翩香袖輕飄風。白玉搔墜淸泠中。凌波仙襪簸紅霧。宛似齊妃初學步。採蓮莫採蓮中根。棌傷根枝不繁。採蓮莫食蓮心苦。食心愁苦終何補。所願韶華奉六郞。相親交頸如鴛鴦。</text>
<title>塞上曲</title>,<text>漢家御戎無上策。漢兵愁沒黃沙磧。縱有中間多斬獲。殺傷相半從何益。君不見多年病痞在胸膈。服藥暴泄先傷脈。當持五穀調補神明宅。自然病去身豐碩。天生桀驁夷與狄。弓勁馬肥難可敵。不如羈縻固疆城。使我萬姓安衽席。</text>
<title>陽關曲</title>,<text>夜寒細雨添平津。西門楊柳新眉顰。攀條挽袖不忍別。臨岐欲語先傷神。枝頭飛絮擺如雪。東西飛散吹靑春。不願學飄泊埋紅塵。追風萬里隨行人。</text>
<title>瀟湘曲</title>,<text>九嶷雲掩靑巑岏。沅湘夜雨波生寒。重瞳一去不復返。湘靈鼓瑟愁空山。曲終聲盡空明間。愁思鬱結傷秋蘭。臨江翠竹凡幾竿。至今淸淚猶斑斑。</text>
<title>節婦吟</title>,<text>食蓼蓼未苦。呑椒椒未烈。世間無限愁。無如生死別。恐遭厭浥行露多。有手可斷耳可截。契闊百年守空閏。如何一日歸同穴。人言抱柱節太苦。若比予心如合轍。</text>
<title>隴頭吟</title>,<text>隴西從軍羽林客。隴頭月色傷心白。戍邊十載留不歸。何許人拈數聲笛。酸然抆淚獨含愁。不寐仰看銀河流。親獲名王獻大將。骨無燕頷難封侯。君不見金城城中老充國。計畫屯田空白頭。</text>
<title>白頭吟</title>,<text>白頭吟。早歲相知心。相知惟有膝上琴。誓知白頭相浮沈。豈料頭未白。斷絶絃上音。含情獨抱長門恨。買賦難贈相如金。坐唱扊扅歌。覽古還傷今。傷我今日無歸處。古人實先獲我心。</text>
<title>遊子吟</title>,<text>遊子去古里。天涯行役久。風高霜雪寒。衣破露雙肘。仰念倚閭人。怊悵空搔首。衣中針線縫。皆出慈母手。</text>
<title>雙燕吟</title>,<text>雙雙堂中燕。雙棲梁棟間。呢喃並頭語。朝暮雙往還。含泥緝舊壘。雌雄常等閒。嗟彼世上反覆兒。覩此雙燕多厚顏。</text>
<title>白苧詞</title>,<text>白苧如雪生光輝。裁作春風身上衣。衣成日日向君舞。與君偕老香羅緯。焉知風動花易謝。君今遠去何時歸。身非蝴蝶難飛揚。雲天綠樹空依依。欲寄音書無路達。側身仰望孤鴻飛。</text>
<title>射雉詞</title>,<text>東風原頭芳草弱。朝日如金滿叢薄。錦翼翩翩呼作群。來傍綠疇爭飮喙。山人弄媒潛引類。機頭纖繳連飛矢。驚鳴角角四散飛。五色斑翹半空墜。歸來茅屋更讀書。壯年狂氣何曾除。嫣然堂婦共一笑。起漉春醪更挽蔬。</text>
<title>廢瑟詞</title>,<text>湘靈作曲歌雲和。淸飆撼竹水增波。湘靈去後山嵯峨。鈿蟬金雁今蹉跎。藏在匣中歲月多。鳳尾零落遺音訛。可憐世上無匏巴。無人愛我煩撝訶。欲訴離愁當如何。</text>
<title>古鏡詞</title>,<text>誰家古鏡靑銅姿。菱花滿背光參差。雙鸞自蟄塵半蝕。摩挲却抱無窮悲。粉綿拂拭金波溢。百鍊剛精磨不滅。舒光猶可分醜姸。宜照深閨妖冶質。可憐壽光老先生。長年不遇徒傷情。深藏不售保堅貞。論功會有封容成。</text>
<title>去婦詞</title>,<text>歎息復歎息。我生何不辰。早嫁褦襶郞。誤我韶華春。郞情自衰薄。舊棄反悅新。今朝忽遭逐。上堂辭姑親。痛哭出門去。悲風助酸辛。翩翩堂上燕。失所無所因。灼灼路傍花。飄落拋泥塵。早知此蹭蹬。寧嫁行商人。商人多積財。可以容我身。嘆息復歎息。愁懷難重陳。</text>
<title>精衛詞</title>,<text>有鳥有鳥何瑣細。飛來飛去波濤際。有何含怨尙未報。口折樹枝如不逮。東海萬丈深沖瀜。身微力鉅難成功。桑田變化猶可待。身雖磨滅心無窮。</text>
<title>促織詞</title>,<text>月華如水近牕戶。床下斯螽勤動股。一霄織成幾絲縷。喞喞凄凄聲正苦。東家嫩婦驕且憨。十指長閒睡正酣。身無完衣篋無帛。聞此蟲語應懷慙。</text>
<title>鞦韆詞</title>,<text>三月淸明寒食天。長安女兒爭鞦韆。鞦韆高掛垂楊前。風飜彩索吹飛仙。白苧如霜裙血色。上下飄然紫鸞翼。寶釵如花落半空。却立平地嬌無力。紛紛綺陌遊冶郞。來扶畫板同翺翔。春風桃李正芬芳。少年行樂遊帝鄕。</text>
<title>賈客詞</title>,<text>滄海無波淸若空。軻峨大艦行長風。行穿南國泊蠻渚。蠻人抱寶來相語。身將賤物爭高價。長金積玉光照夜。半作活計資貿遷。半輸倡樓充酒錢。紛紛市朝爭奪惡。那似江南賈客樂。</text>
<title>樵童詞</title>,<text>夫須破笠碧蘿衣。喙木爲伴相驚飛。朝行丁丁聲滿谷。日暮荷斧長歌歸。小枝作薪供炊爂。大柯亂斫燒作炭。得錢沽酒不怕寒。醉眠林下無人喚。</text>
<title>步虛詞 三首</title>,<text>夙稟瓊簡相。往訪三茅君。河車沆瀣淨。鉛汞金化芬。餐金鍊精魄。綠髮超塵氛。飄然若霞擧。飛步空中雲。我願從之遊。刀圭得一分。朝飧石凝髓。暮食棗如瓜。渡海不憑舟。登山何用車。赤鯉乘水至。靑鳥隨風斜。領得心中契。袖裏惟靑蛇。行步九萬里。壯膽誰能遮。悠悠丹丘雲。皎皎瑤池月。煌煌金母家。荷花爛爭發。玉貝書縱橫。笙簫聲突兀。我欲跨銀梯。乘風朝絳闕。偸飮紫霞觴。一醉換凡骨。</text>
<title>宮詞 十首</title>,<text>仙樂嘈嘈出絳宮。御罏煙細散天風。滿庭鵷鷺呼嵩後。螭陛前頭日紅色。朝罷君王倚玉床。才人擎匭奉龍章。披香殿畔離離樹。花影晴搖萬歲觴。五更無寐聽鷄鳴。鴦夢雖酣意自驚。急喚宮官催進盥。恐君贏得晏朝名。玉龍銜水吐淸漣。翳井榴花暖欲燃。尙得君王一面顧。急隨諸伴競金錢。午漏遲遲日似年。繡針慵把坐赬氈。紛紛花蝶許多種。獨剌彩鴛交頸眠。牧丹濃艶露溥溥。折揷瑤甁一笑看。鬢亂玄雲猶未整。六龍扶駕上雕欄。春入公桑日正薰。親蠶心事獨殷勤。翟褕繰繭盆三手。欲繡衣裳黼黻文。閒調桑葉倚疏櫺。學語嬌鶯舌不停。獨使梨園新作譜。深宮不許李謩聽。東風吹擺碧桃枝。謾惜殘英坐玉墀。一片春心無處寫。旋呼鸚鵡敎新詞。笙歌迢遞會雲龍。花萼相輝午影重。秩秩錦筵宣促味。內廚供進紫駝峯。</text>
<title>竹枝詞 十首</title>,<text>淸江潮退欲斜暉。吳兒剌船緩緩歸。今夜不知何處泊。菰蒲深處鯽魚肥。鷗鳥雙飛不怕人。塵機已息自相親。撑却小船煙水岸。旋收漁網曬江濆。江頭女兒石榴裙。商賈連檣鬧似雲。猶帶江沱風敎美。貞操終不愧湘君。白雪肌膚白玉容。不言不笑愁殺儂。儂今得魚沽美酒。蘇家樓上好相逢。我身雖似野鴛鴦。行露何曾浥我裳。點整螺鬟自索偶。不數汝儂黃帽郞。樹林陰翳擁宛丘。蘋藻祠神薦作羞。擊鼓坎坎鷺翿舞。江人聚飮不知愁。江雨霏霏江水寒。竹林蒼翠映淸灘。夜半月明人語絶。湘靈鼓瑟弄波瀾。滿汀紅蓼一江秋。秋盡江流澹似油。點點沙頭鳧與雁。分飛各有稻梁謀。君今南去海山遙。西風吹鬢吟蕭蕭。請君更借須更住。飮我船頭酒一瓢。江南江北竹枝歌。歌中意思奈如何。樂者自歌還自樂。愁人聞之愁更多。</text>
<title>天上謠</title>,<text>彤庭日照仙人掌。五色雲開九天上。黃袍高拱殿中央。華蓋影中環佩響。琪樹春芳瑤草肥。朝回上苑花霏霏。宮官催鋪碧玉簟。伶女巧轉黃金徽。太平貴主行樂。萬歲千秋頌龜鶴。</text>
<title>玉笙謠</title>,<text>貞筠削玉參差篞。十三葉弄金簧舌。纖指閒拈鵝觜長。櫻桃絳唇吹白雪。沈香火底聲紆揚。宛似緱仙鳴鳳凰。調宮轉羽曲未畢。君王催喚成新章。</text>
<title>曉仙謠</title>,<text>桂華影濕姮娥宮。鶴馭伴月還靑空。淸香滿室悄無語。夜闌張燭寒銷紅。流蘇亂逬鮫珠淚。寶釵空遺金翡翠。悵望銀橋幾千丈。天高難可通姓字。若爲遐擧乘紫煙。伐毛洗髓隨飛仙。人寰塵土已迥脫。身世羽化飄飄然。何處吹簫鳴作風。耳邊彷彿聞三弄。高唐神女是何人。一朝來入襄王夢。</text>
<title>怪松謠</title>,<text>盆中矮松三尺強。虯枝鐵榦交昂藏。磈礧蹙縮身不長。時敷翠葉凌雪霜。幽人愛此亭亭節。影射書牕淸且潔。千年老質若變龜鶴姿。與爾同得長生訣。</text>
<title>白髮謠</title>,<text>志士傷時懷百憂。少年靑春挽不留。素毛吹鬢寒颼颼。正如枯草遭霜秋。今年髮稀難鑷抽。若至明年如禿鶖。公道不饒公與侯。其肯饒借寒人頭。</text>
<title>鴛鴦篇</title>,<text>君不見楚大夫家有傾城姝。傾城之名滿國都。一朝移入金門鋪。玉臺崔嵬高百尺。性命輕似鴻毛擲。一心永誓依韓墓。不願五色輝褕翟。瑩前匹鳥名鴛鴦。雙飛雙語雙回翔。交頸比翼弄春芳。不忍一日相分張。人兮鳥兮俱有節。耿耿丹心長不滅。君不見燕趙佳兒誇窈窕。可以人而不如鳥。</text>
<title>美人篇</title>,<text>西家美人花月妖。曲眉豐頰顏如荍。不施朱粉自有標。傾城秀色千金嬌。烏雲㔩葉金步搖。腰間雜佩鏘瓊瑤。長安甲第頻相邀。公子閒取琴心挑。靈犀一點通淸宵。欲憑玉杵登藍橋。高塘雲雨暮復朝。駕風歸去還飄飄。欲倩玉蕭吹洞簫。爲予調作相思謠。</text>
<title>白馬篇</title>,<text>白馬毫毛白雪色。玉齒嚼齧黃金勒。有時嘶迥綠楊堤。靑樓歌妓爭指識。春風年少白面郞。白馬白面相輝老。心醉如飮瑤池觴。擬結今宵蘇合香。箏調銀甲聲琅琅。招之不來空斷腸。</text>
<title>明河篇</title>,<text>西風捲雨金天靜。銀漢無雲瀉晴影。蒼茫暗聚柝木津。淸淺斜連牛女境。素練昭回散不收。天鷄唱曉向西流。光輝射人淸不寐。最宜長夜明於秋。成橋何處催烏鵲。泛槎誰人窮碧落。河夫牽牛不服箱。天女支機安有石。堪笑日者嚴君平。千載幻語今難明。銀潢餘波可借滴。農家何苦愁春耕。明河在天人在地。塵土淸空本來異。北門學士是何人。作詩空被人譏議。</text>
<title>遠遊篇</title>,<text>公子好古歌遠遊。驊駵如龍踏九州。朝發崑崙暮海陬。擬尋蓬島升丹丘。丹丘仙人不可求。唇市橫空腥霧浮。十年衣服鶉如結。黃金無苗難採擷。不如深取六經說。鍊成靈藥塗于舌。華榮富貴猶可必。上補唐虞身稷契。安身守靜養吾拙。名成不愧前賢哲。</text>
<title>擣衣篇</title>,<text>月光如水銀波瀉。靑女一笑粲萬瓦。誰家擣衣夜深坐。碪上悲歌碪尾和。風從北來不耐寒。良人萬里衣裳單。還披古絮密密縫。題封付與歸飛鴻。衣裳千絲復萬絲。誰知一一淸淚滋。</text>
<title>古劍篇</title>,<text>鵜膏拂洗蓮花鍔。犀革可剸蛟可斫。琉璃寶匣出舒光。紫電煌煌室中落。英雄用之常奮身。一揮萬里驅風塵。驅掃風塵終不鈍。鋒寒秋水生精神。何期中夜失其力。未免斑駁苔花蝕。沈埋土中歲月多。韜光鏟彩無人識。飛騰變化會有時。深藏善保靑蛇色。</text>
<title>箜篌引</title>,<text>雲間金鳳垂雙翅。上有朱字盧生記。繁絃大小三十六。淸香自生纖指媚。公無渡河公竟渡。被髮提壺覓無路。倉皇麗王長呼咷。一身幽怨憑誰訴。空餘樂譜傳至今。滄海茫茫煙水暮。</text>
<title>思歸引</title>,<text>思歸引思洛陽。願隨黃鵠同回翔。行無馬濟無梁。欲歸未歸歸路長。山蒼蒼雲茫茫。河鯉不來雁斷行。安得魂夢遊其方。舞趙女歌齊姜。吹龍笛鼓金簧。典鷫鸘醉瑤觴。</text>
<title>飛龍引</title>,<text>有熊厭居人間世。仰拜靑空訴天帝。天帝垂胡五色文。攀胡一笑乘雲逝。宮中綵女願從之。塵骨未換難相隨。嬋娟艶色不可泯。千年自發花葳蕤。花葳蕤香滿墀。玉皇採掇供丹鼎。丹流成汞華無黕。照映赤日光澹澹。天帝深藏不許窺。却恐黃龍來取噉。</text>
<title>走馬引</title>,<text>少年走馬長安逵。光景迅忽誰能追。平時多受人金玉。撫劍長歌光陸離。殺人報仇如不及。不怕追騎如雲集。大叫揮劍穽人去。馬走自作飛鴻急。驪山夜夜烽燧紅。天子輟膳憂西戎。願君走馬掃驕虜。莫學區區一夫雄。</text>
<title>天門引</title>,<text>東方書生苦讀書。射策來拜承明廬。策居下第不得試。欲還故里行無車。天門重重深幾許。咫尺邈如千里阻。平生籌畫向誰陳。難輔明君作心膂。</text>
<title>征婦怨</title>,<text>夫從軍去子從行。妾今來送啼呑聲。不如從軍備晨炊。一身衣食同死生。昨夜夫爲驕虜搶。今朝子亦死亂兵。中流失船無所倚。呼天掩淚難爲情。</text>
<title>湘妃怨</title>,<text>南薰殿上薰風琴。簫韶奏得相知心。南巡輿駕雲沈沈。含愁獨作淸江吟。淸江吟思不禁。淚痕血點修竹林。千古萬古無知音。</text>
<title>玉階怨</title>,<text>銀燭前行光曄曄。別院羊車尋竹葉。獨步瑤砌攀桃花。却羡花間雙蛺蝶。君恩斷絶金門幽。杯水一覆那能收。我願君心作明月。暫分淸輝照妾愁。</text>
<title>長門怨</title>,<text>東風澹蕩圍長門。玉階春靜桃花繁。花飛撲簾日黃昏。蘭膏銷紅照淚痕。憶曾早歲承主恩。如今恩絶心含冤。含冤欲訴還忘言。解我愁恨惟文園。</text>
<title>婕妤怨</title>,<text>春暖開百花。秋寒彫百草。花草有榮枯。妾貌豈長存。早歲辭輦時。承恩展懷抱。今與紈扇棄。凄涼篋中老。得侍長信宮。朝夕供灑掃。妾心無所怨。作賦空自悼。</text>
<title>蛾眉怨</title>,<text>天生我蛾眉。誤此芳華時。不如嫫母醜。嫁作商人婦。商人重利多畜財。典衣日日猶含杯。君不見明妃嫁胡虜。靑冢年年思漢土。自古蛾眉多命薄。非我獨遭此難苦。</text>
<title>轆轤怨</title>,<text>靑黃飾犧尊。不如溝中斷。豫章千丈高。不如樗櫟短。多才木之災。不才保其天。何辜我不才。苦遭此拘牽。拘牽閱百手。回看無休時。肌膚成白骨。哀鳴將訴誰。寧沈深甃底。共學蛟螭遯。雖無榮與顯。盍亦反其本。</text>
<title>人彘怨</title>,<text>鴻鵠擧翮凌靑雲。弱兒王趙那能君。焉知今日遭此苦。咫尺長陵呼不聞。妾身糜粉不足惜。却恨園綺爲羽翼。</text>
<title>古釵歎</title>,<text>古宮金釵土中得。半帶靑泥年久蝕。耕叟磨揩始有色。往售商家錢萬直。何代美人憑欄干。忽此來遺坐長嘆。千年顯晦自有時。克保貞固形猶完。何異志士身隱淪。埋光鏟采潛悲辛。天生美才豈長貧。一叫會有揩磨人。</text>
<title>秋扇歎</title>,<text>金刀翦破機中練。裁就靑空輪一片。微風颯爽生羅衫。玉斧嬋娟遮粉面。一朝白帝激淸商。網蟲半掩篋中藏。似我今日恩情斷。與爾棄置同悲傷。</text>
<title>貧士歎</title>,<text>玉谿居士一間屋。短籬編棘依城麓。家無榾柮土床寒。布被如水露雙足。開窓照雪夜讀書。鬢髮蒼涼巾一幅。功名富貴不可求。胡孫入袋鮎緣竹。儒生雅懷在高潔。猶向階前種黃菊。</text>
<title>蠶婦歎</title>,<text>桑葉尖新生雀觜。羅敷親掃纖纖蟻。傾筐採葉不知勞。滿箔蠶寒眠不起。雲鬟歷亂未束粧。夜深無寐責燈光。機車鴉軋鳴正苦。玉手難做綠絲長。長安甲第朱門戶。越羅蜀錦鬧歌舞。爭新鬪美樂不足。誰知此婦良辛苦。</text>
<title>秋雨歎</title>,<text>金風吹雨涼蕭蕭。秋光欲擺庭中蕉。蕎花半催豆葉黑。田夫抱膝愁無聊。豚肩就社祈秋祭。呼龍去雲天未霽。蓄蔬猶可活妻拏。鞭扑何堪催賦稅。</text>
<title>紀信歎</title>,<text>鴻門劍舞驅雷風。披帷擁盾欺重瞳。滎陽風起兵威盡。黃屋誑楚脫隆準。漢家堂堂兩將軍。共遭危際扶其君。滿臆徒懷忠憤激。此身糜粉何足惜。死生成敗皆在天。身名畢竟難俱全。舞陽沈沈居大廈。忠魂獨泣黃泉下。</text>
<title>折楊柳</title>,<text>折楊柳。長條攀折行人手。長條折盡還短枝。短枝遭折難耐久。枝折還有春意生。東風歲歲吹敷榮。不如今日別離情。送君千里萬里行。嬌顏一皺何由赬。</text>
<title>獨不見</title>,<text>雲開鳷鵲樓。月滿蓬萊殿。君王淸夜遊。六宮爭侍宴。歌吹落半空。歡笑驚棲燕。東風吹飛花。來撲悲啼面。長門咫尺地。默默獨不見。</text>
<title>自君之出矣</title>,<text>自君之出矣。妾獨臨鏡慵。難將抆淚手。惻惻理霜蓬。</text>
<title>長相思</title>,<text>長相思思不見。心如紙鳶風中戰。有席可捲石可轉。此心鬱結何時變。所思遠在天之陬。雲天綠樹晴悠悠。悠悠不盡愁。獨坐彈箜篌。箜篌如訴復如泣。彈罷不覺羅衫濕。願爲雙飛鳥。向君牕前立。願爲明月光。穿君帷箔入。悲歌無寐夜何長。魂夢不渡遼山陽。長相思空斷腸。</text>
<title>少年樂</title>,<text>長安城中少年子。腰間帶綬紅鳳觜。桃花叱撥錦鄣泥。朝遊東街暮西市。倡樓半隱垂楊堤。綠綺挑作相思字。一束綾充一纏頭。郞今不醉將何竢。</text>
<title>長安道</title>,<text>城中甲第如雲屯。家家棨戟排金門。靑雲滿路扶高軒。軒後十輩乘朱輪。媚于天子承鴻恩。錦袍粲爛隨風飜。歸來沙堤日已昏。路傍拜揖紅塵喧。賓來滿座笑語溫。歌鍾雜遝環淸樽。權門可近炙手熱。須臾變滅如春雪。身遭竄逐妻子訣。南落蠻鄕北遼碣。渠渠高大廈。已爲他人室。他人遞傳付何人。閱世如郵誰得失。</text>
<title>遠別離</title>,<text>遠別離近別離。遠別情酸近別悲。生別離死別離。生別猶可期。死別不相知。世間離別多路岐。臨岐各抱長相思。長相思思不盡。生者近者可見之。死者已矣不可追。人情所苦莫如遠別離與死別離。</text>
<title>幽澗泉</title>,<text>幽澗泉。流洄沿泉流。觸石鳴濺濺。依俙明珠落玉盤。彷彿笙鶴隨飛仙。何苦世上人。要奏琴中絃。不如此水無用之中還有用。自成宮徵出自然。山人家住泉水邊。擁衾聽之夜不眠。欲將此樂終吾年。</text>
<title>妾薄命</title>,<text>妾眉如柳顏如花。當牕纖手撫箏琶。君來妾家不出閾。偕死同心如蔦蘿。自從妾貌年年謝。爲君衾枕薰蘭麝。君隨流水去無蹤。妾今獨守紗窓夜。不是君心有衰歇。妾自命薄恩中絶。恩中絶末如何。靑衫掩泣空幽咽。視舊如讎新媚嫵。重如金甌賤如土。請君莫耽甘薺味。暫試池上蓮心苦。</text>
<title>楊白花</title>,<text>楊白花雪飛。片片隨風斜。高飛爭落日。低飛追驚鴉。不願飄點庭中莎。願糝金犢油香車。</text>
<title>行路難 二首</title>,<text>君不見功名富貴浮雲浮。自有天定非人謀。蘇張舌上萬戶侯。畢竟其舌生戈矛。千金散盡不復聚。大廈一墜難支拄。犧牛文繡榮何補。豕蝨投湯終作苦。行路難多辛酸。泥途榾榾行蹣跚。有田可耕蔬可餐。不如與子棲雲巒。君不見鷦鷯遡風翔寥廓。大鵬失勢羽摧落。紛紛菉葹盈臺閣。蘭蕙香銷委溝壑。社櫟拳曲生多年。主雁不鳴遭烹煎。願處材與不材間。無榮無辱全其天。行路難危難安。長風簸海飜驚瀾。鼠肝蟲臂爭得失。畢竟株茅土一丸。</text>
<title>君馬黃</title>,<text>君馬黃黃且光。飛升天路驕騰驤。我馬白白無色。白無所售空伏櫪。駑駘與伍無人憐。玄黃未免鹽車厄。世間萬事有如此。奇才不遇空老矣。</text>
<title>有所思</title>,<text>我心不如天上月。光輝分照長城窟。我心不如江中流。奔流直到瀚海頭。關山茫茫幾千里。夢魂飛度浮雲裏。夢中與子共翺翔。夢覺忽然身在床。園中槿花吐紅萼。紛紛朝開暮還落。可憐開落不須臾。似我憔悴紅顏色。</text>
<title>胡無人</title>,<text>黑雲茫茫北風烈。寒氣贔屭飛禽絶。胡騎蹴踏陰山雪。射殺雙狼爭飮血。天兵暗度穿甌脫。蚩尤憑陵助驅轍。勢成破竹誰敢遏。散投淵藪縮如鱉。縮如鼈敵可滅。取虎之子掃虎穴。驅胡繫長纓。馘胡奏天庭。胡無人邦國寧。</text>
<title>烏夜啼</title>,<text>烏夜啼啼飛來。飛來共上姑蘇臺。朝啼啼和吳歈曲。暮啼啼喚香夢廻。穿花棲樹深處住。含恩日日長徘徊。烏夜啼啼正苦。悲啼似惜臺無主。吳王在時花正好。吳王去後花易老。不逐五湖春色去。空傍荒階啄芳草。烏夜啼啼不歇。千古興亡纔一瞥。聽歌懷古心斷絶。烏夜啼啼永訣。</text>
<title>臨高臺</title>,<text>臨高臺高崔嵬。登高逸氣雄八垓。渭水如帶金城隈。未央宮殿祥雲開。重欄曲檻聯瓊瑰。雕甍鐵鳳森毰毸。銅盤露瀉仙人醅。倚門金馬龍之媒。如弦路傍康衢回。沙堤紅綠分楓槐。貴遊卿相微輿儓。華輈笳鼓凝晴雷。行商坐賈紛往來。千金百貨如山堆。繁華一瞥生悲哀。玉階輦路飛塵埃。登高弔古何爲哉。</text>
<title>燕含泥</title>,<text>燕含泥。烏衣齊烏冠低。含泥飛入人家棲。不向雲霄去。不穿深樹啼。胡爲含泥附炎熱。手口偕勞作据拮。我言主人翁。聽我殷勤說。林烏竟遭金彈射。野鷄未免蒼鷹竊。不如依人大廈間。無風無雨無災蘖。</text>
<title>當窓織</title>,<text>歎息復歎息。西家婦向東家食。東家殷富可托命。弄擲飛梭勤作力。纖手理絲聯復斷。須臾幻出雲霞爛。五色鋪機儼成匹。快刀翦破鮫綃半。高才自昔多流落。口無所食身無着。君不見長安倡羅紈綺縠排千箱。</text>
<title>行見月</title>,<text>行見月拜銀闕。銀闕茫茫河水闊。朝從海上生。暮向西山沒。見月拜月月不知。但流淸輝照離別。此別何時還。關山邈難越。邈難越耿無眠。怊悵至明發。</text>
<title>各東西</title>,<text>郞行遠向遼城戍。天寒蹴踏河氷渡。妾今獨在紅粉樓。萱草解疾何年瘳。東西相去何多日。我欲縮地還無術。雁飛不到魚不來。欲知音問何爲哉。此身遠隔三千里。甘向閨中守紅死。</text>
<title>君難託</title>,<text>春深園中百花落。蝴蝶紛紛無所託。溪流枯涸萍黏塊。群魚噞喁無所泊。花殘水涸魚蝶去。似我紅顏日銷鑠。紅顏日銷鑠。君情自輕薄。少年安知有今日。今日始悟君難託。</text>
<title>車遙遙</title>,<text>車前驂服紛作隊。車上句矛光鋈鐓。車行遙遙萬里去。日暮黃雲暗邊塞。車行馬鳴勢蒼黃。送子東門涕沱滂。晨炊稅馬春草芳。日暮聚宿沙丘傍。願身化作雙輪影。隨君同歸逐光景。</text>
<title>陌上桑</title>,<text>春風陌上多稚桑。新鶯喚友迎新陽。秦家女兒婉淸揚。霞綃少衫蘭麝香。攀條擷葉手如玉。采采終朝不盈掬。向人嬌笑一嫣然。不知臺上已注目。王郞結髮誓匪虧。妾意如山不可移。匿蘭含蕙獨慘愴。箏中寫盡無窮詞。芳操貞苦世無倫。柏舟以後惟一人。君不見七國遊說士。朝爲仇敵暮君臣。</text>
<title>秋夜長</title>,<text>秋夜長秋夜長。雲間明月流淸光。天澹澹露瀼瀼。蘭有秀菊有芳。良人遠在天一方。紅鉛洗淚愁空房。鴻雁南飛翔。尺書不得將。道路阻且長。魂夢空茫茫。夜深擣衣暗斷腸。錦衾寂寥爲誰香。</text>
<title>戰城南</title>,<text>去年領天兵。往擣梟鵩窠。今年梟鵩怒。飛渡桑乾河。相戰城南道。組練被長阿。紫電騰雷劍。斜陽回魯戈。將軍攘臂出。虜騎皆奔波。淸風靜楡塞。壯氣凜不磨。功大未封侯。華髮已皤皤。猿臂縱無敵。數奇當如何。</text>
<title>牧牛兒</title>,<text>牧牛兒牛倒騎。倒騎出門何所之。濛濛細雨灑牛背。短蓑開闔當風披。行尋煙草臨灣碕。碕頭麥浪靑參差。老牸齕草臥深壤。滿脰時作黃鍾響。小犢沒草行跳梁。牧兒尋饁綠隴上。歸來雨歇南風淸。雲罅落日三竿明。蒼然暮色滿墟落。時拈蘆管吹數聲。牧兒牧牛良不惡。不願朱紫甘寂寞。宦遊汨沒利名者。一生何曾知此樂。</text>
<title>勿去草</title>,<text>勿去草草無惡。草無負人莫鋤削。不擇繁華與寂寞。隨意而生隨意落。君不見朱門大家墀。和煙涵露發新滋。如袍如帶還如絲。有時借藉王孫醉。有時占出池塘詩。又不見銅駝陌金谷園。芊芊鬱鬱春更繁。繞蹊迷路愁黃昏。幾回銷斷詩人魂。人世榮枯有寒熱。草豈有心能分別。綿綿翦還生。靑靑還可悅。勿去草草無惡。草無負人莫鋤削。</text>
<title>望夫石</title>,<text>望夫山下飛埃塵。望夫山上多荊榛。何人望夫苦留侍。花爲瘦骨空嶙峋。朝朝暮暮望行人。行人非是還傷神。縱然頑質不解語。望夫之意今猶古。紛紛山下往來人。至今相傳誰敢侮。</text>
<title>把酒問月</title>,<text>靑天明月當檐楣。我今擧杯仰問之。自經晦朔圓且缺。從古至今能幾時。月中茫茫幾千里。月中如何有査滓。得非山河大地影。得非桂樹花敷蕊。玉兔擣藥幾作丸。姮娥孤棲與誰歡。天上三光貴無右。如何未免蝦蟆餐。是皆下人所未識。請言一一開胸臆。天上人間兩渺茫。月本無言應不得。應不得可奈何。月吾與影同婆娑。夜夜對酒而淸歌。長使蟾魄舒金波。</text>
<title>將進酒</title>,<text>君不見金鑾坡上金酴醾。紅雨紛紛辭古枝。又不見王孫園裏靑靑草。淸霜一夜色枯槁。花草榮枯春復秋。流年冉冉催花頭。華毛一白難再黑。不如隨意探春遊。白壁千雙金萬鎰。聚之爲難散易竭。不如盡展充酒資。携朋共飮連千日。伯牙琴瓠巴瑟。魚出聽馬仰秣。趟女歌燕姬舞。拍手長吟雙耳熱。但願一生長醉聲色間。不負靑春好時節。</text>
<title>妾換馬</title>,<text>君家叱撥桃花鮮。我家粉頰胡然天。胡然天姿妖且姸。膏肓疾祟終難痊。不如永訣割恩憐。奉君之室娛芳年。柳眉嚬翠辭門前。竹耳登櫪風生氈。鐵蹄如雨不賴鞭。穿林驅從狼兩肩。以此易彼兩相全。豈論高價黃金千。丈夫壯志人休愆。</text>
<title>公無渡河</title>,<text>長風捲地吹洪濤。洪濤翻作銀山高。公隨一葉泝萬頃。瞬息性命如秋毫。飢蛟垂涎作威猛。短狐含沙工射影。水途險惡乃如此。妾言雖無可箴警。公今重義輕捨生。捨生終難保義名。身名兩全爲上榮。莫學飛蠅投熱羹。公無渡河宜少住。卬須我友當共渡。</text>
<title>妾安所居</title>,<text>憶妾與君初結褵。屈指如今歲未期。豈意比翼鸞鏡裏。忽作參商相別離。君從王事不憚遠。妾今無依空自怨。死生契闊不可期。忽負百歲偕老願。墻頭千葉桃。風吹花易凋。自傷顏色改。攬鏡心無聊。妾安所居安所仰。獨對寒燈守空幌。</text>
<title>代閨人。答輕薄少年。</title>,<text>妾本公卿大家氏。誤嫁春風輕薄子。妾家門闌方盛時。君能寘子懷袖裏。自從中道遭亂離。君反棄子如相遺。君心政似堂上燕。附熱營巢寒則辭。新人婉孌貌如玉。舊人悲啼老空谷。妾如秋葉不須憐。不念翁家恩義篤。</text>
<title>邯鄲才人。爲廝養卒婦。</title>,<text>妾本生長邯鄲城。學鼓趙瑟彈秦箏。一朝選入深宮裏。最承恩愛身華榮。傲睨同伴無顏色。獨侍君王不離側。自幸鷦鷯得安棲。又生鵷雛成羽翼。焉知佳會忽成屯。辜負三十年靑春。君王已逝雛又化。顧妾零丁惟一身。頭髮半蒼成老醜。畢竟嫁作廝卒婦。荊釵蓬鬢靑衣裙。半開蓽門賣春酒。往事如夢雲沈沈。鈿蟬零落難調音。寄語二八娉婷子。莫矜嬌艶生驕心。</text>
<title>三五七言</title>,<text>春風來。春花開。花開春正好。花落春遠催。春來春去人易老。與君花下長含杯。杏花飛。桃花肥。昨日花方盛。今朝花已稀。人生如此不復歸。願君莫惜金縷衣。</text>
<title>十臺懷古</title>,<text>姑蘇臺層臺百尺憑風高。歌舞半在靑雲霄。西家施子美絶代。捧心一笑千金嬌。君王沈醉昏無愈。不知烏喙嘗膽苦。忠臣抉目東門路。越騎如雲簇江浦。至德遺廟生蒿萊。春深麋鹿登崔嵬。粉粉聲色幾誤人。後車不鑑前車摧。章華臺子圉虐焰森莫邪。欲問周鼎窺中華。玲瓏楝宇連雲起。滿臺粉靨濃於花。紅橘離離垂萬樹。羅衫仰拂枝上露。貪看萬隊舞腰廻。不覺白日催秋暮。孤舟出走迷乾谿。申家兩媛空悲啼。郢中無王更有王。芊社未必今顚隮。朝陽臺巫山十二重復重。靑楓翠柏連高峯。高塘貝闕隱復現。朝雲暮雨飛濛濛。虔心默禱精靈聚。宛轉蛾眉夢中遇。夢中歡趣不須臾。縹渺悠揚覓無路。仙騈已遠雲沈沈。山鬼號泣江猿吟。當時眞僞杳難辨。宋玉雄詞留至今。黃金臺昭王不惜黃金千。光輝狼藉崇臺顚。市骨尊賢自隗始。聞風義士爭趨燕。樂生謀兵古來少。塊視全齊聊一笑。七十餘城如瓦崩。已湔國恥還遭誚。騎劫登壇軍吏譁。望諸忠計終蹉跎。懸金之意竟安在。版圖已入秦山河。歌風臺龍顏弭蹕陳樽罍。父老喜極還生哀。竹皮短帽舊亭長。今被柘色黃衣來。黃衣照座白日光。酒酣作歌風雲揚。小兒拍手爭和唱。尊卑濡首同懽康。沛中根本多宗族。萬歲魂遊此鄕曲。家家牛酒復十年。鄭重君心猶未足。戲馬臺函秦圖籍輸隆準。玉斗如雪亞夫憤。彭城臺上戲調馬。雲錦連郊迷遠近。沐猴貪富坐失機。龍媒太半隨朱旗。陰陵萬騎散如雪。畢竟同心惟一驅。寄奴千載悲西風。登臨置酒誰雌雄。興亡得失固有數。莫將田叟肩重瞳。望思臺銅人飛入靑宮裏。趙虜狙詐求作使。天中日月相戰搏。前星墜地光不起。劉郞少恩不深思。戕敗骨肉爲人嗤。千秋一語眞邂逅。惻然忽抱無窮悲。臨臺悵望朝復夕。日日垂淚終何益。園蟲食葉已有讖。曾孫繼業登明辟。銅雀臺奸雄按釰初當途。坐令郡國搜名姝。銅雀春深鎖不出。銀釭萬室吹笙竽。龍輴一去無消息。西陵樹老春陰黑。悲歌奏曲向黼座。東風吹老桃花色。阿瞞猾計呑漢家。效莽九錫相雄誇。臺傾甓破漳水上。千載遇者無傷嗟。鳳凰臺吳山簇簇湘雲愁。鳳凰臺枕淸江頭。何年鳳鳥此來遊。鳳飛名在空悠悠。靑蓋北歸爲降虜。五馬南來作新主。當時衣冠幾登眺。烏衣巷口雷塘路。金陵王氣浮雲空。六朝變滅隨東風。白鷺飛截碧山去。一雙飛入幽蘭叢。凌敲臺江南佳麗神仙區。玉欄金戺臺城隅。十里光搖錦步鄣。滿庭香蘸紅氍毹。六龍馳道和鸞語。飛上層臺望吳楚。三千粉面舞樽前。風飄霞袂空中擧。土籠麻拂農家兒。晚年得意正乘時。千年遺跡問無處。陰陰綠樹啼黃鸝。</text>
<title>都，李兩伶皆竗手。未爲樂官。詩以慰之。</title>,<text>陽春白雪和者少。折楊黃華嗑然笑。嘔啞要妙等一聲。野鳥自眩咸池好。幾多新進笑陳人。大手誰推斲輪老。便將身世隱周伶。白眼仰視侏儒飽。汝今擊磬眞有心。莫效師襄逃海島。</text>
<title>送金進士訴南遊謁外舅</title>,<text>金侯蘿葍裔。高價重璠璵。杏園甲蓮榜。萬口騰佳譽。遠慕子長遊。膏我南行車。煙雲掉詩興。秀句娟秋藻。森森松竹嶺。靄靄桑楡墟。行邁何促促。歸夢先繞廬。離孫拜鶴髮。文采驚鄕閭。比隣共挈榼。鷄黍秋風初。高歌鳳將雛。壽酒淸可釃。相逢賀宅相。喜色如魏舒。此行雖云樂。事業終何如。榮華遽相代。歲月行將除。君歸閑書帷。萬卷窮三餘。莫慕蜩與鳩。控地徒趑趄。須攀大鵬翼。九萬摶空虛。弩力事功名。吾言豈欺歟。秋風動離思。楊柳漸扶疏。將持一杯酒。往摻東門裾。</text>
<title>天使鄭同，姜玉。獻綾段縑帛金玉藥餌及御廚美味。無慮數千馱。</title>,<text>紛紛珍產爛揚光。擧目人人總駭惶。探得驪龍珠萬顆。織分天女錦千章。膳肴貴出天廚味。藥餌遙輸異國香。溝壑難盈多嗜欲。帑藏無物可堪償。</text>
<title>拜光陵</title>,<text>喬山蒼翠入雙瞻。行到園陵涕泗霑。珥筆曾爲香案吏。攀龍莫及鼎湖髥。連岡樹木旌旗亂。鎖草麟羊象設嚴。十四年光纔一瞥。滿空飛雨落纖纖。</text>
<title>過昌和里</title>,<text>渡江十里餘。沃野開平堤。松柏滿後岡。檉柳連前溪。借問誰氏宅。碧瓦映朱梯。在昔雍煕際。詩人歌鳧鷖。攀附多英雄。靡監走東西。安知轅下駒。便作千里蹄。靑雲起扶轂。薈蔚南山躋。金甌照廊廟。寶綬通天犀。東北曾喪亂。殺氣纏紫霓。敷揚閫外威。身擁萬鼓鼙。天助人亦順。汛掃鯨與鯢。聲華二十載。出入黃金閨。名參五功籍。輝映雲臺枅。賞賜累鉅萬。金帛賤如泥。潤屋日不暇。牙籌如奉圭。悍僕走四方。鞭扑敲耄倪。剝脧萬民膏。茨梁列要蹊。長年押三司。不解安黔黎。經營富國術。貽害到犬鷄。利公兼利私。柝利分刀錐。階前生桃李。門巷繫駃騠。頑童揖貂珥。深陌簇雕輗。糟糠擯別室。百年終離睽。綺羅牣廈屋。太半鬼人妻。可憐年少者。婉孌未及笄。共虧柏舟操。炫服紛褆褆。竹葉揷窓戶。門房高復低。爭姸各取寵。顏荍手柔荑。杜門麾外客。高枕對釵錕。不用絲與竹。隨意醉相携。堪笑枯楊樹。晚來多生稊。雖非幹父蠱。亦足保家畦。眞宰何茫茫。厥理本不齊。爲善反獲罪。爲惡多蒙禔。張禹富貲財。望之困斐萋。平津餙詐僞。是非令人迷。畢竟保首領。享壽至鮐鯢。彷彿衣中蟫。依俙牛角鼷。悠悠千載下。直筆爭評題。我今過山下。風日何凄凄。溪寒水自響。林深鳥空啼。聊寫一篇詩。撫跡增悽悽。</text>
<title>題富林君松都懷古詩卷。用達城韻。八首。</title>,<text>銅鏡生文鐵運終。康安宮闕倚雲空。街中車轂紛相擊。殿上羅紈競鬪紅。郛郭緣山金作固。閭閻撲地螘爲封。自從嬴呂相承後。江水西流不復東。自古亂流固鮮終。半千年業一時空。十川秋水藍挼碧。八角春花錦纈紅。草沒遺墟翁仲泣。松餘舊日大夫封。來尋往事却忘返。坐待銀盤初湧東。五百年來王氣終。繁華瞥眼墮虛空。雲開鵠嶺千重翠。日落蜈山一抹紅。花塢謾濃臙萼染。竹階空坼錦棚封。興亡往轍雲無跡。請看楚臺吳苑東。北殿塵飛歌已終。東池蕪沒粉墻空。駝橋柳染年年綠。紫洞花開歲歲紅。延慶宮荒明月老。王輪寺古白雲封。登臨不盡英雄恨。匹馬倦遊西復東。當時冠蓋盡嚴終。觸興吟詩萬籟空。甲第連雲依紫翠。驊駵嘶日踏嬌紅。幾人紛擾簪纓貴。千載凄涼釜屋封。怊悵遺魂無處酬。樵歌交錯子城東。自是居安思令終。謾營禪刹揷晴空。月臨雁塔千層白。燈照珠龕五夜紅。擧世癡狂迷竺敎。無人剴切奏囊封。未聞事佛能延祚。誰俑虛無遍海東。堪笑玄陵未愼終。老肫虐焰可燔空。思庵藻鑑塵無累。少李孤忠日貫紅。異姓留殘靑木社。輿流雜遝紫泥封。人心天意思眞主。畢竟奔趨萬折東。白螺吹徹數聲終。義士登垣壺奏空。宮女別衫雙淚濕。江都歸騎夕陽紅。炭塗當日人罹苦。煙火于今俗比封。亳社人從豐鎬去。五雲繚繞漢陽東。</text>
<title>自詠</title>,<text>日抱琴書養性眞。時從散策過村隣。犬因慣客頻搖尾。貓喜依人每吼咽。癡婦憂貧勞訊卜。老婆知足自安身。流年不解憐窮窘。猶把淸霜點鬢唇。</text>
<title>賀伯氏拜三宰</title>,<text>久戢霜鱗蟄未伸。晚乘雲雨自亨屯。貳公化贊經綸大。參政功成燮理新。黃閣位高孚衆望。金甌名重際昌辰。弟今喜極還無寐。惟用微衷祝紫宸。</text>
<title>遊三角山地藏窟</title>,<text>杖策入靑山。細徑穿如繩。山高松櫟老。峯岫靑崚嶒。是時天氣熱。苦旱如炎蒸。飛泉觸崖窾。回灣更淸澄。解衣掛蘿薜。赤脚踏層氷。徘徊日已夕。招提方始登。忽聞金磬響。來揖有群僧。巖罅幽且黑。中燃無盡燈。石佛坐當面。名以地藏稱。下堂飽夕飯。梵鼓雷交騰。人生如露電。百歲虛難憑。嗟余墜世網。何以驅蚊蠅。幸玆托休暇。快志如秋鷹。渺渺十年初。尙記吾遊曾。重遊豈不好。恨無論心朋。縱然得美句。左右如聾丞。無人與毫褚。欲寫還未能。丙子年。曾遊此寺。到今已十年。</text>
<title>行踰保實峴。憩民家。</title>,<text>不耐嬴驂困。來投野老家。主人開戶緩。行客向風嗟。雀噪黃茅野。牛閒白雪坡。生涯同泛梗。役役竟如何。</text>
<title>夜雨</title>,<text>長安三日雲潑墨。四山冥冥一時黑。雲來雲去互明暗。天幕漸幽日華蝕。夜來狂颶簸宇宙。紫電䃸䃸照棖閾。驚雷隱隱在山陽。俄傾䡌轅亘南北。大雨西注如建瓴。簷前簷後銀縷直。就持破傘鄣屋霤。兩耳成聾天地塞。平明扶杖下荒階。苑中百草生顏色。逢人聞說故鄕事。一犂只足滋稼穡。勢如盆水沃焦釜。未見溶溶貯溝洫。昨時山川金石爛。長望銀潢一點力。如金天澤可滲灑。得隴望蜀意無極。應須火急種秋畬。疏糲可支三冬食。</text>
<title>自土峴至淸涼峯</title>,<text>手把烏藤筇。盡日循南峴。山項少廣平。歸路脩蛇轉。下者俯陰谷。高者陟層巘。巖石多奇峻。恍如龍虎變。松垂百尺絲。石老千年蘇。楓林脆染霜。血色鮮可翦。秋光滿山麓。紅綠眩深淺。眼界一何高。山川一何緬。探興不知勞。兩足忽成繭。徐行復坐歇。時作吳牛喘。</text>
<title>朴淵瀑布</title>,<text>天磨聖居兩山口。崖峽剖判排翠牖。千年石窟藏蛇蜒。潭水澄澄深更黝。飛流直下萬丈岡。白日驚雷巖底吼。初如銀河半空垂。熟視素蛇繞山走。十里濛濛天正陰。跳珠濺沫灑林藪。舊聞此景天下奇。今日來遊更多趣。畫圖安得龍眠手。掛向高堂素壁右。</text>
<title>花娘臺</title>,<text>諺傳昔有美女每靚粧臨臺。按廉過此者。邀致其家。無不失節。佳人生長在幽谷。紗牕繡幌開華屋。淡掃蛾眉照鏡奩。十里香風動紈縠。嫣然一笑臨高臺。雪膚花貌驚群目。美色正如飮美酒。和氣融融透人腹。路傍過者孰不戒。前車相傾後車覆。雲飛雨散事成塵。後人指點空山麓。香魂冷落去不歸。芳草年年隨意綠。</text>
<title>踰水嶺</title>,<text>扶筇數十里。飛上白雲岑。靈飆自生籟。豁爾披胸襟。相將戒喧鬧。恐値秋雨霖。東行入幽谷。薈蔚成長林。松杉倚霄漢。屹屹高千尋。日光不到地。歸路何沈沈。珍禽喜晴景。飛來遺好音。無風檜自響。非雨天常陰。高低隨上下。山麓復溪潯。遊人自來往。山川經古今。仲尼席不煖。墨子突不黔。窮經守一室。何異書中蟫。紅塵脫桎梏。勝境供淸吟。抽毫記此行。遂我平生心。</text>
<title>成佛庵望海</title>,<text>暮尋成佛寺。行到山東巓。滄溟幾萬里。眼界窮無邊。鯨濤遠浩渺。上下光涵天。天水杳難辨。但見雲相連。一望意自快。再覩神飄然。蓬萊是何許。我欲乘風船。願隨偓佺輩。採藥終殘年。</text>
<title>檜巖寺</title>,<text>穿林度谷水淙淙。行盡山頭見石幢。和尙遺蹤藏舍利。韓山巨筆似長杠。神通不獨當時驗。法力終敎後代降。是是非非何足辨。坐憐空翠滴禪牕。</text>
<title>到平壤。戲贈書狀元壽翁。壬辰年。隨家兄赴燕京作。</title>,<text>風月樓高跨半空。紗窓綉闥深重重。五花褥隱金芺蓉。屛圍十二巫山峯。丈夫半醉歌玲瓏。美人顏色桃花紅。朔風吹雪撲簾櫳。流蘇寶帳春融融。紅燭泣脂照雕几。別院笙歌擁紈綺。粉汗沾衫肌骨膩。曙色臨牕嬌不起。分司御史少豪氣。孤枕獨眠冷如水。人間毀譽不到耳。獨有玉堂成學士。</text>
<title>留別亞使子珍</title>,<text>千里西行少故人。逢君尤覺露情眞。燈前繾綣連宵話。馬上推敲綴句頻。塞外雲煙勞夢寐。樓中風月惱精神。歸期正趁端陽後。好領笙歌迓水濱。</text>
<title>次星州百花軒韻</title>,<text>伽倻蒼翠擁名州。城鄐崢嶸度幾秋。繞砌雜花春易謝。倚空華館歲增修。江山無限憑詩寫。賓主交懽與酒謀。到處南方佳麗地。醉扶紅袖等閒遊。</text>
<title>次榮川字民樓韻</title>,<text>太平民物百憂空。草木欣含化育功。麥秀兩岐多喜色。政成三異有神通。靑樓對酒天將晚。素壁題詩句未工。半醉岸巾微雨裏。數聲啼鳥滿簾風。</text>
<title>遊龍岑灘。示府使希尹。</title>,<text>四面雲山何嶔崟。南面突兀爲龍岑。紫微千點紅滿樹。蠻篁百尺靑成林。紅粉綠駭相蔥蒨。亂影隱映淸湖陰。淸潭無塵淨堪染。鑑白而淺藍靑深。萬夫齊呼擧長罛。銀梭玉尺爭浮沈。天生我材何齷齪。長年苦作書中蟫。南來風日正淸美。鳴笳擁騎行江潯。鏜鏜玉桴撾畫鼓。徐徐皓腕調鳴琴。扁舟一棹恣容與。浪花湧雪濺羅襟。斜陽瀲灎下沙際。坐看萬斛鎔黃金。舟中岸上舞袖飜。爭墜玉珥遺瓊簪。樂哉此樂樂無極。在古無古今無今。不圖淸遊得再遇。遂此爛熳平生心。歸來援筆記盛事。撫胸長嘆無知音。林間幽鳥啼復歇。爲我一一和淸吟。</text>
<title>十一日。命召館員於承政院饋酒。</title>,<text>多年玉署侍珠旒。屢入銀臺接勝遊。中使傳宣開御醞。群仙稽首荷天休。香凝翠釜烹魚腹。霧噀璚盤劈石榴。綠暗紅稀春正好。涵恩泥醉百無憂。</text>
<title>題無訖驛</title>,<text>過盡栗林汀。天薰醉未醒。卸鞍依老樹。欹枕坐孤亭。㶁㶁溪流咽。冥冥竹影靑。離筵慣徑去。華髮倍星星。</text>
<title>到漢江。見銀川君亭子撤毀。有感。</title>,<text>蕭灑漢江上。亭亡人亦亡。幾年勤結搆。一夕就榛荒。深樹悲風吼。空原落照忙。自緣相識久。駐馬更心傷。</text>
<title>元日有感</title>,<text>嵩山萬歲競呼三。環佩琳琅擁赭衫。却恨不如仙仗馬。夾階昂首聽韶咸。</text>
<title>人日</title>,<text>七日恒雲雨。今朝始快晴。家宜無疾疢。歲亦自豐亨。朝野歌三白。陰陽協七情。太平欣有象。詩酒樂平生。</text>
<title>到太平館。與兩太監封裹禮物。</title>,<text>洛陽五侯貴。明哲不保身。唐家北門熾。仙李根生塵。如何聖天子。亦重刑餘人。那知狗鼠輩。反作皇華賓。玉帶耀白雪。緋袍照靑春。萬人擁道路。埃塵鬧闍闉。紛紜朱與紫。徧及瑣瑣親。聖人重財穀。不寶金玉珍。胡爲眩萬寶。顚倒贗與眞。誅求至杪忽。倚疊齊峨岷。比如橫海鯨。吸水萬壑貧。一一親封儉。託言上楓宸。茫茫遼薊間。馬仆車摧輪。皇天生巨蠹。侵擾東方民。氣焰所照耀。孰不傷心神。願言投有昊。有昊默不仁。</text>
<title>侍獵東郊</title>,<text>蒐獮較成周。省斂聞有夏。君王一遊豫。來幸東郊野。野曠霜露涼。林疏麋鹿寡。禽鳥喜朝曦。凌空飛上下。旗纛蔽平原。笳角擁萬馬。千人爭一雋。毿毿羽血灑。以此較勝負。爭浮白玉斝。近侍皆英豪。誰與腐儒者。幸陪翠華遊。愁懷得自寫。賡賦車攻篇。願續周小雅。</text>
<title>忠翊府進豐呈于慶會樓下</title>,<text>冠劍縱橫擁玉欄。彤墀咫尺拜龍顏。宴成魚鳥因依處。功在山河帶礪間。鐵券丹書藏祕府。金章璚佩列崇班。愧將簣土裨山岳。爛醉承恩日沾歡。</text>
<title>與耆之往赴耆英會</title>,<text>耆英高會古來無。絲絡珍肴出御廚。鼉鼓䡌轅頻貫鵠。觥籌交錯競投壺。蹊成桃李花如海。波盪琉璃酒似酥。日暮長堤楊柳路。白鬚紅頰醉相扶。</text>
<title>聞世隆讀書</title>,<text>我昔十二讀軻書。千回萬遍迷所如。汝今十二讀軻書。一一悟意辨魯魚。牕裏靑燈半明滅。琅琅讀字聲不輟。老父擁衾耿無寐。引書與和自怡悅。猶勝五柳潯陽陶。阿舒懦惰壅端嬌。老境蹭蹬雖可哂。三躡龍尾登雲霄。汝繼箕裘善持守。少年功名猶可取。好將身世寄昌朝。莫學白衣窮獨叟。</text>
<title>鑷髭</title>,<text>生涯蕭灑任疏頑。髭鬢蒼蒼半欲斑。初似柳花粘葉上。終如松雪着枝間。自從去歲如鋤莠。更過明年盡刈菅。萬一君恩收棄物。無心束帶立鵷班。</text>
<title>因耆之失職南歸。幷寄兼善。</title>,<text>大灘流水抱林坰。翦棘誅茅地有靈。恒抱典墳閒送日。又將詩禮謹趨庭。碧山紅樹頻來往。白酒黃花任醉醒。滿畝黃雲秋正熟。壬寅家計豈零丁。</text>
<title>遷工曹參議有感</title>,<text>三品堂官有幾員。再爲學士侍經筵。薇垣旣寫諫疏草。芹館又登函丈氈。出納綸言承寵渥。聽治詞訟擅機權。今遷工部應多暇。鄭重銀章亦我緣。</text>
<title>石假山賦</title>,<text>有大人先生。以天地爲蘧廬。六合爲帲幪。煙雲爲氣候。江海爲襟胸。風籟刁膠。卽我之絲桐。花鳥忻悅。卽我之隷僮。運奇巧於心匠。劚山骨之磞䃔。忽異境之來設。迷不知其西東。其爲形也巑岏崱屴。截㠔嵱嵷。崔嶢岝崿。阤靡穹窿。或盤或紆。或橫或縱。或累階戺。或攢劍鋒。或揭㽅豆。或陳簴樅。或翺翔雕準。或挐攫虎熊。或若昂首之鳥。或若蠆尾之蟲。或若峨冠之䪻。或若袪袖之縫。或若跟肘之露。或若鬌髮之鬆。或若篆籒之錯。或若龜墨之烘。背若相詬。聚若相攻。塞若相隔。亘若相通。拱若相揖。俯若相逢。騖若跨騄耳之騣。突若彎烏號之弓。不憑五丁而開九折之坂。不賴神禹而成疏鑿之功。巋然出衆者父母之崇。環衛輔佐者衆雛之恭。沈沈虛牝。濯濯芙蓉。谽閜爲谷。廻繚爲墉。紋以班駁。間以靑紅。紛敷馥郁。棽鬱蒨蔥。日升炳煥。月出玲瓏。霜摧愈厲。雨洗更濃。晴煙冄冄。籠帶半腹。依俙雲氣隨飛龍。群飛薨薨。來去尋芳。彷彿鸛鶴棲喬松。茫洋出塵之表。窈窕希世之蹤。大抵高低遠近。鉅細霍繹。其狀似不同而無不同。客有詣先生者曰。儂聞華藻椎大樸之美。芻豢害至味之供。碔砆衒彩於璜瑀。荃蕙混臭於蘭叢。今日所覿。使人恍惚。盲聾不知陰陽之造化。如小兒嬉戲而示人以豐耶。抑不知風雨之夕。夔魖魍魎。偸天銎月斧。劖斲而磨礱之邪。是何奇奇怪怪。竗變化而驚愚蒙。先生曰。不然。自其少者而言之則肝膽不爲我有。自其大者而言之則天地亦不我容。千里起於咫尺而漸遠。萬物出於毫忽而無窮。彼隱轔相屬者。太行王屋之重。崒嵂孤撑者。天柱祝融之峯。潺浮而瀉者。龍門灎澦之衝。泓澄而畜者。洞庭雲夢之潨。嵯峨陡絶。俯挹灘瀨者。大別小別之勝。赤壁浯溪之雄。由是觀之。拳石爲岱嶽之宗。勺水爲河海之洪。芥舟回瀠。卽龍驤萬斛之駕長風。鮞鯫撥剌。卽穹鯨巨驁之掀天空。然則孰假孰眞。何去何從。拙不必拙。工不必工。詐非其詐。忠非其忠。悶悶昏昏兮非舂。明明察察兮非聰。人有窮達。道有汚隆。得何欣欣。失何忡忡。固當逍遙放浪。心會神融。若將鞭笞鸞鳳。馭汗漫而超鴻濛。何必在廣寒之府瑤池之宮。又何必蠟屐披榛而往來憧憧。昔。子虛子從亡是公。賦上林之勝而媚武陵之翁。彼當時齊誇楚詑者。不啻呑八九於胸中。今則雲山瞹翠千萬狀。坐臥相對乎房櫳。樂吾樂兮不鼓鍾之鼓鍾。嗟乎。紆靑拖紫。奔走於紅塵者。擾擾如醯甕之蠛蠓。客乃睢盱踧蹐。屛氣曲躬。坐同據梧。起偕携筇。固將遺外聲利。脫略萬事而相與之終始。</text>
<title>涸轍鮒賦</title>,<text>客有慕逍遙之遊。斂衝氣之機。俛仰宇宙。跌宕襟期。偶見轍中之鮒橫於中逵。魚乃擡首呴喁。直視瞠眙而言曰。嗟乎遲子之來久矣。性本冥頑。命舛數奇。離群絶類。困阨于兹。蹄涔不足以有容。涎沫不足以爲滋。風沙莽其眯目。炎景爍兮曝肌。口欲擧而不擧。尾頻掉而益疲。初蜿蟺而自肆。卒蹭蹬而愈危。躨跜無力。踸踔難支。乃焦乃涸。竟就枯萎。井蛙猶以自大。泥鰌得以相欺。望西江兮莫及。悲無人兮轉移。濱於死而莫之悟。哀性命兮如絲。有時扼腕。思想舊池。洪纖鱗族。朋遊群嬉。含蘋唼藻。咸得其宜。予獨何辜而至於斯。今子救我於升斗之水。放我於淸泠之波。則悠揚撥剌。奮迅逶迤。磨顋拂鱗。鼓鬣揚鬐。或潛在潭。或躍緣崖。三江五湖。任其所之。乘輕潮而上下。排雪浪而追隨。侶鮫而藉力。飽蝦蛭以療飢。沕深淵以遵晦。縱大壑而發施。勢將噴雲泄霧。變化容姿。登千尺之龍門。期斷尾以高馳。蘇三春之旱霓。救萬姓之瘡痍。子將有意於拯救之乎。庶將得免於枯魚之肆。賴造化以爲儀。客乃莞爾而答曰。天地之間。品彙紛滋。吉凶繆戾。榮辱參差。物各有遇。遇各有時。得何爲喜。失何爲悲。吹噓轉拔。非我所爲。於是客卒無語。魚亦噫嘻。望天門之咫尺。思潤澤之下施。</text>
<title>踰大嶺賦</title>,<text>余幼好兹奇覽兮。曠神情以冥搜。境無幽而不討兮。身何遠而不遊。聞東溟之奧區兮。有蓬島與瀛洲。承后皇之懋眷兮。徇原隰而咨諏。攬余輿而東邁兮。山川鬱乎相繆。曰其中之有嶺兮。薄雲漢而凌斗牛。根盤盤其幾百里兮。巋然鎭乎遐之陬。路羊腸其曲折兮。若騰空之飛蚪。靑泥不足以踰其險兮。劍閣邈難與儔。馬蜷曲而不行兮。人喘汗而屢休。樹千尺之蔥蒨兮。覆虛牝而陰幽。日晻晻而易匿兮。雲憑憑而上浮。倚棲鶻之危杪兮。俯百丈之深湫。幽泉咽乎氷下兮。如戛擊之鳴球。顧奇觀勝槩之不一兮。意浩蕩而難收。時矯首而遠望兮。渺滄海之悠悠。執將排風而遠馭兮。仍羽人於丹丘。芝車雲蓋不可得而遇兮。隱余心之如妯。吾令鳳鳥飛騰兮。求宓妃而爲逑。靈脩浩蕩而莫之察兮。女嬃又不我謀。旣凡塵之永隔兮。余何獨壹鬱而無瘳。酬弧矢之壯志兮。任天命而不憂。求神仙於渺茫兮。亦前脩之所尤。不務近而騖遠兮。吾固知枘鑿之難侔。老冄冄其將至兮。徒側側今焉求。欣援筆而作賦。庶幾慕逍遙於壯周。</text>
<title>萬景臺觀海濤賦</title>,<text>海於天地。其大無匹。水之爲物。性本柔逸。孰主張於中間。奄奔崩而泛濫。其爲形也粼粼泌泌。滔滔汩汩。瀏濫涾沱。澎濞蕩潏。非喜而躍。非怒而拂。非憂而怛。非懼而怵。非寒而凓。非熱而沸。胡然而騰。亦胡然而沒。茫茫大洋之面。中流不動而與天爲一。忽見長風奮起。湧嵯峨萬丈之銀闕。徊徨瞬息之際而如山之摧。如人之蹶。紛紜滿空之白雪。次第驅擁而秩秩。觸千尺之機而振鷺飛冒乎崔崒。飄揚散落而流下兮。百道懸瀑洴瀉乎巖穴。小珠大珠聯絡而頹碎兮。瑰奇珍寶盡搜乎鮫窟。因氣乘陵而遠逝兮。衍平皐之四出。倏收斂而還退兮。晴沙淨澹而不雜乎泥淈。搖蕩乎亂石之間兮。盤盓漰湱而其勢莫奪。千匯萬匝而不已兮。急於箭而疾於馹。喧豗震薄而洶湧兮。電䃸裂而雷恍惚。包乾括坤。滔星浴日。長鯨掀鬣而鏖戰兮。金鼇昂首而搪揬。馮夷縱靶而陽侯弭節兮。百靈慘戚而神鬼隳突。非精衛之冤所能塞。非錢王之箭所能遏。萬折何從而歸。尾閭何自而洩。如馬陵孫，龐之相迫。列炬燭路而萬弩俱發。又如昆陽之戰。大雨建瓴而虎豹股慄。雄威壯執。孰得而比肩兮。所見甚大而眼界彌豁。吾聞登太山而小天下兮。見聖人所立卓爾而人莫測其瞻。忽觀於海而難爲水兮。見大賢心志之發越。河伯屈於海若。莊叟亦有此奇說。彼匏繫於一方。固達人之所不屑。觀舞劍者尙有傳巧於神筆。況於此而有得。其何不達大無外而小無內。是道體之本末。若能窮其源而深入。用之無盡而酌之不竭。夫然後浸潛漸漬。可以升七十子之堂而入夫子之室。</text>
<title>遊三日浦賦</title>,<text>撫輞川之圖者。不如摩詰之遊。讀桃源之記者。不如漁舟之遇。蓋書畫能使人想其舊跡。不能使人發其眞趣。而覩山川面目者。始可免簏中兔耳。余嘗陋匏瓜之繫。懷弧矢之志。攬范轡。遵海滸。招招黃帽。遊於三日之浦。群峯黛愁。湖水秋淨。翠羽回翔。錦鱗游泳。於是仰踞蘚石。俯臨淸鏡。撫六子之丹書。發雲端之孤詠。顧謂客曰。彼巃嵷贔屭者出自長白。延袤南蟠。千奇萬狀。作一頭風嶽。而其糠粃猶能陶鑄三十六仙山也。神區勝景。擅名今昔。別有天地。非人間也。以其地隣東海之濱。委棄荒遐之壤。貴家之繡幰不來。金門之珠履不往。寥寥千載。誰協眞賞。幸以稼亭有東遊之記。謹齋著瓦注之詩。然所觀者不過靼一面。所遊者只是滄海之湄。艱關匹馬。踽踽獨行。佳篇美什。誰與酬賡。況當其時。天步艱難。荒歲騷屑。雖有山川無儷之景。而不能償一己之忳鬱也。今吾與子。逢千一之休明。致邦家之嘉靖。民物無虞。烽燧絶警。諮諏乎皇華之原隰。憩茇乎召伯之甘棠。領山川而欻歙。吐光景而簸揚。嶺東西二十六邑之境。盡落吾掌握。無境不探。無詩不錄。是亦旅羈中之一樂也。彼述郞，永郞之荒誕不經。非吾儒之所可楷式也。噫。四仙而後有稼亭，謹齋。兩公之後。遊者幾儕。皆泯滅而無餘。則今日之神奇。亦當臭腐而爲枯骸矣。惟山與水。萬古如一。彼嶙峋者如彼而未嘗滅。淵沄者如此而未嘗渴。自其未嘗渴滅者而言之。則吾亦天地間之一物。身雖沒而名不沒。自其渴滅者而言之。則吾豈能與天地等埒。是身之微。如草露之易泄。悲夫。客曰。不然。折楊之音。不入於黃鍾之室。刳胎之說。不雜於熊羆之祥。當太平之時。而所貴者行樂耳。何苦茹恨而悲傷。得無與泣牛山者類歟。於是相視一笑。引滿促膝。醉歌嗚嗚。興酣耳熱。不知舟中之有明月也。</text>
<title>駐蹕山賦</title>,<text>按大明一統志。山在遼東西南十五里許。連海州衛界。山頂平石之上。有指掌之狀。泉出其中。挹之不渴。晉司馬懿圍公孫淵於襄平。有星從首山墜城東南。唐太宗征高麗。嘗駐蹕其巓。勒石紀功。因改駐蹕山云。歲乙巳。余奉王命朝京師。道經山下。懷想古昔。遂用洪武韻賦之。遡遼城而西邁兮。望首山之孤峯。執騰騫而斗起兮。羌偃蹇而巃嵷。接河流之控帶兮。鎭鶴野之鴻濛。嵒石盤盤其如掌兮。沸檻泉之飛淙。昔典午氏之擁兵兮。圍公孫於襄平之墉。燦星氣之夜動兮。若跨漢之長虹。紛歷代之割據兮。輿圖出入乎華戎。當貞觀之盛際兮。蔚風虎而雲龍。混車書於萬國兮。俯六合而豪雄。蓋蘇氏之肆凶兮。罪大極而難容。虯髥奮而若戟兮。赫斯怒而徂攻。儼師旅之桓桓兮。竟如羆而如熊。包巫閭而右折兮。金鼓震撼乎山之東。親負土石。親塞河潒。千僚狼狽。萬指倥傯。弭淸蹕而戾止兮。登山冢之穹窿。貔貅紛兮布野。旌旗藹兮蔽空。坐進退乎六師兮。散白羽之淸風。視靑丘彈丸之片地兮。固已在乎目中。矧正命而言順兮。孰有犯乎吾鋒。曾不圖蚍蜉之撼樹兮。傷枝葉而瘁躬。忽玄花之掩翳兮。竟頓轡而迷蹤。縱得遼而獲將兮。悔噬臍乎厥終。歎諫疏之無人兮。益思慕乎鄭公。僅拓境而復疆兮。匪王者之奇功。鐫山骨而紀事兮。欲誇耀於無窮。因所駐而命名兮。名愈大而愈隆。嗚呼。櫛風沭雨。何如細氈廣廈之宮。戎車萬乘。何如干羽文德之雍。顧霸氣之猶蓄兮。欲一洩而蕩胸。未免貽譏笑於後人兮。撫靑史而懜懜。於赫皇明。千載罕逢。無爲而聲敎遠曁。不戰而梯航自通。雖我邦之僻遠兮。亦執壤而處恭。乘使輅而過此者。孰不仰高山而想唐宗。慨往事之如彼。悱余心兮有忡。歌曰。昔未駐蹕。培塿與同。一焉駐蹕。高朗顯融。唐師徂東。揮霍橫縱。民雖不靖。山則貴崇。聖化無外。弈弈渢渢。山雖不遭。民則殷豐。人加名字。山無功庸。嵬然千載。鎭彼遐封。</text>
<title>華表柱賦</title>,<text>遼東城內。舊有華表石柱。人言丁令威化鶴歸來處也。瞰平郊之靄靄兮。訪遼陽之古城。渺華表之何許兮。忽孤柱之崢嶸。撫千年於兹土兮。攄弔古之幽情。四無人其寂寂兮。澹天高而月晶。若有客兮東土。貌臞古而氣淸。拖玄裳之參差兮。被皓服之晶熒。拳瘦脚而玉潔兮。聳丹頂而霞赬。儼翩翩而傍砌兮。華彩彩而飄英。吐淸言之嘹唳兮。訴胸中之不平。曰世人之貿貿兮。爲外物之所攖。紛六鑿之相攘兮。汨塵土而營營。孰高蹈而遠引兮。遺浮雲之利名。我悲世之若是兮。獨超然而遐征。挾飛仙而羽化兮。沖太空而揚靈。風飄飄而動袂兮。雲冄冄而扶翎。朝崑崙之玄圃兮。暮滄海之蓬瀛。忽臨睨夫故鄕兮。靄塵壒之冥冥。宛城郭之依舊兮。繚雉堞而縱橫。川原曠其盈視兮。人物半其彫零。紛斧屋之纍纍兮。荒草鞠兮墳塋。止柱頭而惆悵兮。捫余心之遽驚。悟塵世之易悲兮。知吾道之可行。願敎余以吾術兮。偕度刦而長生。子何東西而靡盬兮。拋馬上之流齡。余乃申申而就答兮。請余言之一聽。懿今世之昌盛兮。扇和風於八紘。民盡登於壽域兮。咸煕煕於鑿耕。構淸淨以爲化兮。澹無爲而自寧。何苦挺身而獨潔兮。負千一之休明。子笑我之汨沒兮。我哀子之伶。傳語齊諧而無階兮。子無乃化鶴之姓丁者乎。於是客乃告去。戛然長鳴。回首視之。不見其形。</text>
<title>北征賦</title>,<text>鯫生伏覩明公上承天子之命。以攄我王之誠。征討女眞。奏凱而還。當時作詩美之者。皆文章巨擘。珠璣盈軸。使人讀之。鼓舞揄揚之不能已。生亦不揆鄙拙。謹敷陳其事。作賦一首。仰呈左右。繄坡嶽之偃蹇兮。上峻極于天。維鍾厥美而降神兮。產賢哲而輔時。惟公之子爾不群兮。逞蓋世之雄姿。旣修姱而練要兮。又卓犖而不羈。撓不濁而愈潔兮。汪汪萬丈之波。集群智而爲囊兮。般般五緦之龜。精神變化若海天之無涘兮。難可以蠡測而管窺。躬六籍而探賾兮。志專專而編韋。發其言而爲文兮。敷茟花之葳蕤。再擧桂於郤林兮。躡珠履於鳳池。忠誠之旣來激兮。乃補衮而扶危。丹靑炳煥乎麟閣兮。金甌名重乎台司。燮陰陽而寅亮兮。煕庶績而允釐。當屠維大淵獻兮。氛祲起於北陲。彼女眞之倔強兮。憑厥居之險巇。肆咆咻乎上國兮。構邊徼之瘡痍。赫天兵之俯集兮。申九伐而往治。皇攬揆我王之忠藎兮。命勤王而出師。王謂卿士而登進兮。曰明德乎我辭。顧惟帝命之不易兮。將何欽承而勿隳。衆發言而盈庭兮。皆念兹而在兹。惟左相之柱石兮。世忠貞而無虧。備吉甫之文武兮。敦郤縠之書詩。是宜當夫閫寄兮。可推轂而遣之。旗旐揚乎旆旆兮。四牡壯而騤騤。勇夫仡仡而超乘兮。闞如熊而如羆。公錦裘而繡帽兮。騁六轡而如絲。儼中軍而作好兮。肅將雷霆之威。心無二乎敵愾兮。指蒼天而爲期。壯韜鈐於胸中兮。發虎豹之六奇。遡長風而冒積雪兮。進鋪敦乎江之湄。審山谿之紆曲兮。應天兵而角椅。顧醜類之蟻聚蜂屯兮。可制梃而棰笞。爭冞入乎幽阻兮。窮虎穴而取虎兒。若草薙而禽獮之兮。俱汛掃而無遺。餘種啄而奔避兮。竄荊棘而悔不可追。威稜振乎遼瀋兮。壯士塞乎嵎夷。天驕褫魄而戢手兮。周道望其如砥。爰執訊而獲醜兮。載後車而相纍。獻厥䤋於天庭兮。皇覽之而色懌怡。朕嘉王之忠赤兮。壯士助順而驅馳。錫彤弓與玈矢兮。又金帛之參差。公振旅而旋師兮。仰稽首乎丹墀。曰匪臣之功兮。由聖上之指揮。荷光寵之若斯兮。奄泚顙而忸怩。上推功而勿與兮。實惟卿之所爲。膺帝命而勿替兮。輔寡躬而益孜。偉君臣之會合兮。儼都兪而相規。威名灼其遠播兮。擧天下而咸知。彼戎狄之爲難兮。觀振古而如斯。華夏屢被其毒兮。歷代多患乎羈縻。昔宣王之修攘兮。悼周室之中衰。吉甫往征獫狁兮。方叔又攻蠻夷。敍戎功而作詩兮。爲燕饗之樂祠。裵晉公之桓桓兮。任天討而心不移。擒淮曲之逋寇兮。整唐室之傾欹。用山斗之雄文兮。紀厥功於豐碑。今公之宏勳懿德兮。亦可銘於鼎彝。與先春樹碣之偉績。而並靑史而昭垂。顧余質之樸樕兮。材譾薄而無裨。覩希有之盛事兮。烏可已乎詠思。乃作歌曰。天子有命。我王敬祗。王命徂征。公行勿遲。公功益高。公心益卑。上膺晉錫。退備燕私。貂珥滿座。光榮門楣。樂卷兩部。酒列千鴟。公無耽樂。戰兢自持。周旋規矩。左右其宜。乘周赤舃。爲殷騎箕。笙鏞治道。撫輯黔黎。人樂耕鑿。皡皡煕煕。樂只君子。邦家之基。樂只君子。福履斯綏。於樂百年。壽考維祺。</text>
<title>悲弔辭</title>,<text>遄余馬而西邁兮。憩孤竹之故園。仰夷齊之高躅兮。想當時之芳蓀。惟夫子之爲聖兮。特獨立乎乾坤。弟天倫之爲重兮。兄父命之是尊。屣萬乘其如脫兮。色斯擧而高騫。卓長往而不返兮。伏西山之丘原。見薇蕨之離離兮。爰采采而充飧。樂吾志而忘飢兮。肯周粟之可呑。周王興而墨衰兮。致萬國之波奔。是以暴而易暴兮。何忠義之足論。慨唐虞之世遠兮。永終矢而不諼。念吾身其何歸兮。殷社墟而雲昏。寧餓死而不顧兮。又何讎而何冤。乃求仁而得仁兮。有宣尼之格言。凜英風之如昨兮。亘萬古而長存。俾後人而取則兮。頑夫廉而薄夫敦。右弔夷齊粤自賡歌之風云邈兮。何世敎之沈沈。君視臣如土芥兮。孰相戒而規箴。惟商受之昏暴兮。縱一己之驕淫。旣峻宇而雕墻兮。又甘酒而嗜飮。寵艶妻而煽處兮。崇廉來之孔壬。罪貫盈而莫極兮。火益熱而水益深。惟王子之謇謇兮。懷滿腹之忠忱。慨湯緖之將殄兮。孰憂思之可任。不願少師之適周兮。爲臣僕而輸琛。不願太師之爲奴兮。苦被髮而調琴。願蓀美之可完兮。肯括囊而佯瘖。仰批鱗而不止兮。寫歷歷而披襟。旣余聽之邈邈兮。反見剖乎厥心。嗟以仁而蹈害兮。信天道之難諶。偉三仁之惻怛兮。忠於古而名於今。撫遺圖而慘澹兮。聊作頌而悲吟。右弔比干彼高伊何兮。蒼蒼者天。夫何殲此良人兮。不獲自全。子車氏之三子兮。若寶樹之相聯。何秦君之不仁兮。若驅迫而不少延。從厥父之亂命兮。奄從閉乎九泉。臨其穴而惴慄兮。悵趑趄而莫前。去白日之昭昭兮。入長夜之玄玄。人百身而思贖兮。孰不爲之泫然。先王作爲美法兮。遺後嗣而相傳。彼穆公之爲君兮。亦一代之英賢。生旣詢兹黃髮兮。赦三帥之罪愆。豈有臨死之日兮。忍用良善以從遷。知秦之不復東征兮。只霸西戎之一邊。作俑者之甚不仁兮。竟貽害於萬千。後乎驪山之家破兮。無過者之傷憐。慨三良之枉死兮。徒詠思乎黃鳥之篇。右弔三良采苓采苓兮。胡爲乎首陽之高岡。何昏庸之不諒兮。反信巧舌之如簧。惟彼黠戎兮。其維豺狼。生此懿美兮。鏌鋣鋒鋩。作厲階於邦家兮。屠蝕君之肺腸。祀事有序而不忒兮。何遽夢乎齊姜。墳地斃犬之毒手兮。信情狀之易詳。彼蒲棘尙能發跡而興業兮。何太子之不自量。念君父之寢處兮。賴此人而樂康。苟君心之得安兮。豈余身之憚殃。順其志而無違兮。亦余心之所臧。孝烝烝而難白兮。忠昭昭而未彰。甘鼎鑊而不避兮。付生涯於蟻羊。隆新城之新語兮。徒恍惚而荒唐。非徒聳當時之痛懷兮。亦後人之衋傷。至今千載之下兮。渙余涕之汪浪。右弔申生寒食兮春天。雨雪兮霏霏。風奔騰而奮怒兮。想先生之餘威。惟先生之仕于晉兮。盡厥職而心不違。十九年之在外兮。勤奔走而執鞿。趙魏兮先後。韓范兮因依。君子所附兮。小人所腓。咸承恩而寵顯兮。近日月之光輝。顧余有勞而不見錄兮。曾不如寺披之賤微。彼群龍之變化兮。邈雲從而天飛。獨一蛇之蹭蹬兮。徒戃恍其奚歸。塊獨處乎山中兮。火烈烈而四圍。寧爲槁腊而臭腐兮。不顧食祿而身肥。嗟騈脅之太忍兮。難可與啓沃而格非。縱置綿田以祀之兮。無救當時之苦飢。直行而不回兮。如先生者幾希。撫靑史而太息兮。仰景德之巍巍。右弔介子推鬻熊之邦中圮兮。芋社颺而爲灰。仲雍之緖重續兮。如白日之方開。文身化爲冠帶兮。綿刀變爲長材。誰能致此富強兮。惟伍氏之英魁。挺身逃亂兮。秉志不回。助吳成霸兮。雄視八垓。擧彼鄢郢兮。如伐條枚。復讎之志雖大兮。何至鞭冢中之枯骸。烏喙嘗膽而睥睨兮。宰嚭狼狽而虎猜。使蓋世之勳名兮。遭姦邪之孼媒。掛枯眼於東門兮。見句卒之飛來。忠惓惓而不見察兮。子何困乎此。信其言之不誣兮。麋鹿遊於荒臺。所貴君子之道兮。能引退而遠災。不能見幾而作兮。徒憤怒其何爲哉。望潮頭而一弔兮。歎壯魄而寓余哀。右弔伍子胥天何佑趙兮。趙孟爲侯。有何罪惡兮。智氏漆頭。世無聶政兮。誰適與謀。不義而富兮。余無所求。蒙國士之厚遇兮。肯反面而事讎。所不共於戴天兮。志專專其未休。癩身呑炭兮。行乞道周。伏橋塗廁兮。若螳蜋之拒輈。撫腰間之匕首兮。獨感慨而悲謳。冀萬一之獲復兮。孰知余力之不侔。三踊躍而斬裾兮。庶雪憤而舒憂。不忘在溝壑兮。志士所由。苟余誠之有缺兮。寧不有愧於前脩。人情反覆兮。朝臣暮仇。有如先生兮。邈難與儔。使後世二心之人兮。咸泚顙而含羞。右弔豫讓秦王按劍兮隘區寰。從變爲橫兮六王孱。幽燕故邦兮小彈丸。虎狼貪肉兮不忘餐。輕謀淺慮兮太子丹。舞陽小豎兮何癡頑。惟我荊卿兮壯心肝。一言唯諾兮不辭難。易水風急兮驚波瀾。離歌掩泣兮雜哀彈。千里西行兮入函關。君門如天兮九賓班。披圖奉進兮先赧顏。匕首忽發兮光芒寒。絶袖未及兮空蹣跚。壯士一去兮不復還。父子相屠兮召社殘。所可言之兮鼻辛酸。右弔荊卿天不可必兮。天不辨其賢愚。賢者擯而愚者庸兮。何天道之多誣。偉哉洛陽之才子兮。眞一代之醇儒。彼治安之爲策兮。實經濟之嘉謨。皇攬揆余之中情兮。乃色笑之溫兪。蒙嘉奬而九遷兮。仰潤色乎皇圖。何佞口之爲巧兮。構貝錦而爲諛。使廊廟之大器兮。竟坎軻於窮途。處長沙之卑濕兮。傷鵩鳥之止隅。紛群龍兮滿朝。競誇詡於紫朱。夫何子之博謇兮。曾不如樸樕之小夫。求善價而莫售兮。徒懷瑾而握瑜。亦惟子命之賤薄。其於絳灌兮何誅。文詞膾灸乎衆口兮。非他人之支吾。所言重於金石兮。爲後人之範模。寥寥數千載之下兮。增志士之嗟吁。右弔賈誼我生之初世道淳。我生之後。逢此不辰。皇天之不純命兮。何默默而不仁。君非其君兮。臣非其臣。邦國日以殄瘁兮。乃剝喪于賢人。虎豹咆哮而莫制兮。盧狗又從而狺狺。灸鳳鳥而烹鸞兮。躪騶虞而屠麟。顧飛走之無計兮。忽罦罻之嬰身。冀一網而打盡兮。不遺微物之毛鱗。寧暴骨而萎絶兮。不忍和光而同塵。義或有重於死兮。不憚載胥而沈淪。爭務尙其節義兮。意氣薄乎秋旻。身雖沒而磨湼兮。名萬古而愈新。後世猶可追想而慨歎兮。況當世之人民。何靈脩之不察兮。亦時運之孔屯。爲子一慟兮。黯然傷神。右弔黨錮天胡生此巨猾兮。毒浩浩而無涯。作牝鷄之鳴晨兮。踐翬翟於女媧。穢宸極而聚麀兮。探六郞之蓮花。六尺之孤何托兮。燕啄啄乎皇家。五俊傑之藎臣兮。咸倜儻而脩姱。忠誠之旣內激兮。信中心之可嘉。袒周勃之左肩兮。迎代邸之鑾車。使仙李之本根兮。復燁郁而敷葩。何前車之不戒兮。嫪再汚乎艾猳。安知井底之蛙兮。翻作騰天之蛇。非其類而不盡鋤兮。蔓難圖於萌芽。增茅土之何益兮。竟委骨於荒遐。善何緣而顯戮兮。惡無徵而紛華。何酬功之未終兮。反罪罟之我加。縱蹭蹬其何怨兮。亦時運之舛差。使後人之披縹帙者。莫不爲子而傷嗟。右弔五王風雨萃屋兮。棟宇頹傾。獰風擺海兮。波瀾益驚。自開元變爲天寶兮。寰宇失其昇平。夫何祿兒之跋扈兮。盜弄潢池之兵。神龍失水而離居兮。豺狼據乎兩京。偉張許之卓犖兮。藹滿腹之忠誠。控江淮之上流兮。嬰睢陽之孤城。諒呼救而無聞兮。恨援寡而勢輕。抗方張之寇盜兮。鯁喉牙而使不得南行。拜聖像而流涕兮。會羸瘁而喩盟。食所愛而愈厲兮。守尺寸而猶貞。寧力不足而自斃兮。余何忍屈節而隳名。胡老天之不助兮。檻車竟赴乎虜營。人固有一死兮。所貴取義而舍生。嗟九原之不可作兮。但見雙廟之崢嶸。奠荔丹與蕉黃兮。孰不企千載之英聲。右弔張巡我思白也。亦仙之曺。粲長庚之下垂兮。鍾絶代之英豪。文章之美無度兮。五花生於彩毫。繽千篇與萬篇兮。續餘韻乎風騷。若長風之奮發兮。鼓萬竅之呼號。典金龜於市上兮。醉一斛之春醪。忽蒙天之促召兮。亂雙眼之雲飄。泉灑面而始覺兮。猶餘興之陶陶。作淸平之雅章兮。若巨繭之抽絲。動天顏之一笑兮。賜雲霞之錦袍。何蒼蠅之點玉兮。遂遠竄乎逢蒿。望金鷄之不回兮。掉采石之蘭橈。醉愛一片之金餠兮。隱萬頃之蒼濤。手弄之而不已兮。奄騎鯨而遊遨。抱奇才而莫施兮。恨當時魚水之難遭。歎斯人之邈遠兮。所見者惟紙上之風謠。右弔李白世有作忠以罹患兮。曾不知其所爲。仰懷將軍之英傑兮。諒委質之非時。天地兮易位。民物兮瘡痍。殿宇兮猰㺄。冠冕兮狐貍。翠華愴其北狩兮。極呼籲而難追。況九廟之失守兮。悲鍾簴之已移。恒枕戈而發誓兮。指蒼天以爲期。人皆扼腕而思奮兮。義士紛以交馳。庶中原之可復兮。散妖氛於邊陲。夫何和議之一騰兮。讒口從而構之。指犬豕而使之拜兮。童稚猶懷忸怩。豈以堂堂之大朝兮。奉繒帛而自卑。姦何爲而可長兮。忠何辜而見羈。若中流而棄船兮。若當路而縶驥。夫何至於此極兮。自古如斯。死得其義兮。余又何悲。右弔岳鄂王爲士當盡其美。爲臣當盡其忠。凜忠義之不磨兮。惟有文山信國公。天不助乎我宋兮。屬猪之業將終。金氛旣已染乎河洛兮。蒙騎又何充斥乎西東。挑蟲變爲飛鳥兮。拚大翼於長空。混六合以左衽兮。誰知烏之雌雄。黃屋飄飄兮何許。鼠爲虎而魚爲龍。保崖山一片之地兮。聚艨艦而爲宮。欲收餘燼兮。猶欲背城借一而成功。天之所廢不可支兮。余何去而何從。噫六歌之已闋兮。望南極而忡忡。白日掩其無光兮。不照余之丹衷。孔成仁而孟取義兮。常佩服於心胸。顧內植之已固兮。甘就死而從容。死有輕於鴻毛兮。名萬古而無窮。至今華與夷兮。敬仰高風。右弔文文山</text>
<title>次歸去來辭</title>,<text>歸去來兮。桑梓故鄕何日歸。狼跋尾而自苦。鳧短脛而自悲。貝錦城而莫遏。駟舌吐而難追。武耄年而悔過。蘧五十而知非。褫鵔鸃之朝冠。襲薜荔之秋衣。將誅茅而卜築。構一宇於翠微。如鳥斯擧。如鹿斯奔。言策余馬。言歸衡門。山川猶昨。故老無存。爰取芳醪。乃酌匏樽。詠考槃而在磵。居陋巷而希顏。蝸守殼而自衛。蚊棲睫而常安。納淸風於簟戶。邀素月於松關。激沖襟而宇宙。慕達士之大觀。嘯煙雲而欻吸。追魚鳥而往還。躬內省而自得。寓至靜於鯢桓。歸去來兮。意浩蕩而遠遊。展鯤鵬之壯圖。何蜩鶯之足求。聞天籟之夜動。據枯梧而忘憂。鳴鳩催我以夙駕。問春光於綠疇。山乘蠟屐。水弄扁舟。謝逋客之俗駕。甘死狐之首丘。醉踞石於林麓。淸濯纓於溪流。知天命而自樂。葆吾身之眞休。已矣乎。少壯榮華非昔時。不如隨意而遲留。胡爲乎亡羊無所之。勳名儻來寄。雲路邈難期。依菟裘而偃仰。循隴畝而耕耔。學農圃之老術。誦甫田之雅詩。利肥遯而永終。何必從唐生而決疑。</text>
<title>瑞鳳辭 寄湖南使曺大虛</title>,<text>夫何丹穴之神雛兮。鍾天地之英姿。旣朱冠之翕赫兮。又綵羽之參差。以九苞而爲德兮。以六象而爲規。信王者之佳瑞兮。見於書而詠於詩。覽德輝而後下兮。必晦跡而須時。或在俗而應律兮。或巢閣而遨嬉。或蹌蹌於虞廷兮。或雝雝而鳴歧。當春秋之險幽兮。夫何德之孔衰。爰縹縹而高逝兮。乃增擊而去之。遙千載而來下兮。適當宁之昌期。銜瑞圖而奉進兮。吐胸中之瑰奇。高余冠之岌岌兮。長余佩之陸離。刷余羽於瑤圃兮。步余趾於鳳之池。蓂葉陰而郁郁兮。靑雲擁而披披。鳴高岡之朝陽兮。棲梧桐之高枝。渴飮沆瀣之津兮。飢餐竹實之離離。聽簫韶之九成兮。率百獸而來儀。依日月之末光兮。荷君子之深知。斥招凶之訓狐兮。笑爭鼠之嚇鴟。鸚鵡能言而不能與之頡頏兮。又何數乎附炎熱之鷾鴯。忽沖霄而遐征兮。渺湖海之南陲。前大鵬使導引兮。後飛鸞使奔屬。鸑鷟聞風而遨迓兮。高翺翔而承旗。至甄城而弭節兮。歷諸邑之名逵。依甘棠而憩苃兮。遵原隰而詢諮。薆嘉卉之冬榮兮。紛婀娜而葳蕤。見荔丹與蕉黃兮。涵雨露而繁滋。雖信美而非吾土兮。亦非子之所宜。雁翩翩而飛集兮。謀稻粱而鳴悲。黃雀啁啾而爭聚兮。依蓬蒿而呼飢。紛總總其衆夥兮。百鳥群以來期。我思子之被惱兮。諒恩斯而勤斯。羽翛翛而何益兮。音嘵嘵而奚爲。久汨沒於埃壒兮。恐昭質之未虧。歲忽忽其云暮兮。陳余心之傷悲。欲寄聲於浮雲兮。遇風伯而不能持。因飛鳥而致辭兮。羌倏忽而難追。山川邈其難越兮。言不可結而詒。歌曰。秋風策策。草木腓兮。言念之子。俾我底兮。子毋久留。式遄歸兮。誓將與子。步瑤墀兮。</text>
<title>六老辭</title>,<text>余悲不及古之人兮。恒兀兀以窮年。非聖訓爲無所用其心兮。頤情志於簡編。焚蘭膏而繼晷兮。據枯梧而不眠。志專專其靡他兮。冀尙友乎前賢。黻蔽虞朝之文治兮。與皐夔以周旋。擬摘髭乎科第兮。攬仙桂之芳鮮。閽者倚閶闔而排余兮。竟蹭蹬而莫前。玄花黯以落井兮。素髮颯以飄顚。人皆狐貉之蒙茸兮。余獨鶉結而履穿。紛紛甲第之萬鍾兮。余獨囊竭而無錢。烏鳶螻蟻之不足慮兮。甘丘壑之棄捐。長下帷而不出兮。保陋巷而怡然。早知儒冠之誤身兮。寧抱耒而力田。揣吾分而自守兮。又誰咎而誰愆。巫咸不可問兮。吾將任吉凶於蒼天。右老儒秋風起兮白雲飛。塞草荒兮胡馬肥。驕憑陵兮超沙漠。將軍唾掌兮金戈揮。車載兮短兵。躬擐兮鐵衣。令左右而驅進兮。一箭穿乎重圍。䤋賢王與谷蠡兮。奏凱獻于彤闈。印累累而綬若若兮。衆皆慕余之光輝。何時運之舛錯兮。未免蹈夫危機。使騰空之逸足兮。共轅駒而縶鞿。旣不能拔城上之蝥弧兮。先三軍而發威。又不能登燕然而勒石兮。頌盛德之巍巍。欲據鞍而鑊鑠兮。心與事其相違。脾生肉而不消兮。顧初心而自非。吾豈不惜夫軀命兮。痛名位之卑微。人皆擁旄而制閫兮。吾獨困乎此欷命也。吾末如之何兮。吾將任世人之嘲譏。右老將天門高兮洞開。靑雲擁兮芳塵。朱紫雜遝而後先兮。爛誇詡乎要津。路傍拜揖之紛紜兮。賓從翼乎朱輪。人皆競進而求索兮。名聲著而日新。何余生之菲薄兮。遭時命之孔屯。黃楊厄閏而漸退兮。涸鮒守轍而摧鱗。昔簡兮之仕伶兮。思西方之美人。憑唐老於郞署兮。窮白首而傷神。汲長孺之忠讜兮。猶感歎乎積薪。杜少陵之俊才兮。猶徒步而艱辛。先哲尙或如此兮。況我坎壈之纏身。進呼籲而欲白兮。上默默而莫余親。功名不侔乎枘鑿兮。君門邈阻乎越秦。百所思而不遂兮。誰記余之忠純。孤草托根乎窮崖兮。使終不得見乎陽春。右老宦我哀商賈兮。惟利是謀。以利易生兮。不知其尤。登隴斷而左右望兮。柝毫毛而貪求。家長金而積玉兮。棄擲踰乎崇丘。紛花朝與月夕兮。爭作隊而朋遊。邀佳人以狎坐兮。日沈酗而無憂。富熏天而不知足兮。汨往徂乎南海之陬。凌驚濤而出沒兮。隨所利而移舟。付性命於蛟鰐兮。猶攬取而不知休。天不臧其所爲兮。忽利盡於難收。膂力愆而不支兮。形神苦而獨留。反餬口而旅寓兮。風霜穿乎敞裘。想前日繁華之不可再得兮。若芻狗之拋道周。昔何功而榮歡兮。今何罪而憂愁。自古驟富而驟驕兮。畢竟頭上生戈矛。右老商東風來兮百物春。花已落兮春不在。園禽上下兮弄新吭。獨坐無聊兮悲且慨。自余之始加笄兮。美婉孌而多態。翦霞絹而爲衣兮。貫明月而爲佩。人皆慕余之韶艶兮。胡然俔天之妹。援雅琴而發謳兮。恍珠聯而玉碎。爭割錦而纏頭兮。飛鳥依人而憐愛。曾日月之幾何兮。朱顏忽以凋廢。何昔日之菌桂兮。今直爲此蕭艾。葑下體而無庸兮。謇誰采而誰刈。我欲薰其衣裳。人皆謂之糞穢。我欲盛其容飾。人皆謂之土塊。燈花落而明滅兮。風雨凄其陰晦。空巷闃其無人兮。亦不聞其狵吠。安得起相如於九原兮。賦長門而弭我心痗。右老妓夫何渥洼之神駿兮。聳筋骨之權奇。耳批竹而如削兮。毛連錢而參差。窮萬里而汗血兮。雖造父猶難羈。東馳至于瀚海兮。西又躒天崦嵫。導子晉於緱嶺兮。訪王母乎瑤池。擅名於十二閑之中兮。人皆駭我之雄姿。歲月忽其流邁兮。齒旣高而力衰。駕鼓車而驅迫兮。勢玄黃其何之。與駑駘而並首兮。伏槽櫪而摧萎。想舊日之遊歷兮。悵奇技之難施。輿隷嘲哂而相侮兮。肯識者之嗟咨。蒭菣尙不可得兮。每酸嘶而呼飢。我告于汝兮。其勿傷悲。儻精神之不泯兮。會變化之有時。吾知爾之爲龍兮。追風逐雷之可期。右老馬</text>
<title>瞻雲辭</title>,<text>瞻彼白雲兮。南山峯。膚寸而合兮。上承其空。來無期兮。其去無蹤。晦冥變化兮。誰司其功。我常樂其無心兮。相對蕩胸。怡然弘景兮。心與我同。</text>
<title>採芳辭</title>,<text>春風開兮。衆芳菲。我往尋之兮。水漸裳衣。搴芙蓉兮中洲。擷杜若兮河湄。采采盈掬兮。將以遺夫所思。所思不來兮。吹參差而心悲。</text>
