<title>別知賦</title>,<text>己亥六月二十日。宋舜元 民用，郭鳴遠 鍾錫，尹忠汝 胄夏 諸公。過余于后山之室。蓋以冥翁集重刊事。將向靑谷也。因與偕至麗澤堂。臨別。金致行 鎭文 爲誦韓文公別知賦。余別有所感。賦此以寄意。哀我生之無賴。爲一蟲於果蓏。而害物之滋甚。孰與汝而相可。感知我之不鄙。歷崎嶇而來思。歲六月而南征。指靑谷而爲期。路山海之高深。又衆說之歧貳。假杜撰而爲眞。認訛誤而爲是。巧非倕而孰斲。明非婁而孰鑑。冒學禁而前進。恐玉人之重陷。心惓惓而未已。共推車於雲林。采芰荷於心泉。聽松篁於龜陰。知嘉會之未易。樂麗澤之相資。忽反顧而啓行。于以餞之水涯。雲浮浮而蔽日。波激激而鳴磯。望後塵而不及。搔白首而躕踟。俾斯文而得正。式遄歸而無違。</text>
<title>龍湖賦 與沈應章鶴煥。臨賞龍湖。賦此以贈。</title>,<text>我命値夫賁初。厥象捨車而徒。云有事於星山。時爲寒洲李先生禮說勘正事。作大浦之行。 策扶老而徐吾。西風颯其吹袂。俄渡潁 德邨水名。 而逾晦。將臺山名。 得元禮而前導。若駕龍於長道。歎藏修之無所。苦嵒竇之崎嶇。㪺淸泉而覺爽。披林樾而嘯休。自牙谷 邨名 而于田。邨名章田。 指龍湖而爲期。逐黃流 黃溪瀑。 而前進。眼忽開於竆崖。山窈窕而呈媚。水回抱而涵虛。鳧鴈兮翔集。蘋藻兮交渠。山人說夫古事。自戊寅而桑海。君生年而水至。亦不偶於事會。諒天造而地秘。待夫君而始著。敷君袵而請名。我思悠於今古。時應章。修契於龍湖。請契名於余故云 唯繼往而開來。功莫盛於朱李。名堂室而記陶。以敬義而爲是。合太極之動靜。契一貫之微旨。曰體道而論學。舍兩賢而奚以。從湖名於谷隴。雲谷隴雲。 盍慕雲而揭示。亂曰。吟風弄月。驗眞心於吾與。看花折柳。見至理於能所。天水相涵。一本萬殊。咨爾學子。高景在斯。</text>
<title>竹溪</title>,<text>瞻彼溪隖。綠竹猗猗。吾祖當年。自鐵肇基。賦也。有水源源。有山嶷嶷。投紱歸來。婆娑初服。賦也。聞說陶山。白駒來斯。文獻無傳。實勞我思。賦也。鬱彼嘉樹。枝葉敷榮。百爾君子。無忘角弓。賦也。竹溪四章章四句</text>
<title>牧牛</title>,<text>牧牛牧牛。于彼阪濕。山雨霏霏。谷風習習。賦也。我髮未角。我褌纔骭。豈不懷安。父母多艱。賦也。鄰人之子。朝夕絃歌。我獨靡遑。我心云何。賦也。我聞長老。古有斯人。甯戚謳齊。百里肥秦。賦也。牧牛四章。章四句。</text>
<title>挽金丈 聲佾</title>,<text>法之野。稼穡攸宜。安土樂天。壽祿無期。法之園。爰有樹檀。黃鵠棲止。其下芝蘭。法之水。源遠流長。君子有孝子。庶幾勝喪。法之野三章。章四句。</text>
<title>擬古</title>,<text>達士遺天地。愚夫惜一金。人生不再世。少年寧無心。長安風物好。樓閣連雲深。酌酒炰神魚。鼓瑟舞彩禽。明日豈無日。但恐不如今。</text>
<title>次擬古</title>,<text>天上白玉樓。美人弄雲和。悵望不可見。搔首空寤歌。中原霜露感。年年爲誰多。登山拾瑤草。涉江採蓉華。我欲充君佩。其柰歲暮何。</text>
<title>某里歌</title>,<text>崇禎以後某年月。不知何人更紀元。某山某水歸去來。鳩巢之名名亦煩。某欲蹋地地有主。某欲拄天天無言。求仁得仁里爲某。一片乾淨惟此坤。人間羞痛一和字。某斥某講今何論。願君莫道某國人。願君莫道某家孫。冠裳倒置某莫救。孰謂夷卑而華尊。一部春秋無地讀。惟有某里名常存。我有某里歌一曲。敬爲先生大招魂。無東無西無南北。明明宛在中央門。生猶死耳莫須恨。安此薇盤椒花樽。生三事一大義理。此實某里之基根。九泉安得起某來。顧瞻世道聲欲呑。</text>
<title>聽鸎詞 二首</title>,<text>梳頭去梳頭去。綠陰深處好相期。梳頭去豈不好。頭無可梳將何爲。請君愼緘口。雖欲求友知音誰。愧吾儂愧吾儂。爾有何愧爲此音。東鄰有酒人不醉。西舍有詩人不吟。老夫聽之低頭久。可以人兮無愧心。</text>
<title>放歌行</title>,<text>古之人。行年六十六十化。我獨竆年何所事。莫說道餘日無幾。履薄臨深斃後已。</text>
<title>曉起有感</title>,<text>天地昏濛裏。鷄聲喚四鄰。君看一念善。大舜亦何人。</text>
<title>白蓮菴。寄金聖夫 麟燮。</title>,<text>禪家綠玉樹。濯濯雪中色。思君君不知。怊悵情何極。</text>
<title>憶李君聖養 正模</title>,<text>故人家在小蓬萊。歲暮相期來不來。昨夜微風吹作雪。悄然坐對玉樹梅。</text>
<title>弼兒得郭鳴遠書。頗有感發之端。喜而賦之。</title>,<text>故人一札重千金。字字眞能警惰深。發得善端非易事。常令接續此時心。</text>
<title>和李聖養金致受 鎭祜 贈別</title>,<text>送子三山下。天風草樹寒。頻驚節序易。更覺別離難。走水終歸會。浮雲定無端。迢迢須進步。前路日將闌。</text>
<title>寄朴晩醒薰卿 致馥</title>,<text>囪前白玉梅。曾許故人移。故人適千里。獨樹空芳菲。紫極秋聲早。靑蓮歸未歸。珍重寒浦老。爲君話心期。</text>
<title>題障瀾巖</title>,<text>我有胷中千斛愁。掛天埋地亦無由。障瀾巖下滔滔水。萬折風波不回頭。</text>
<title>春日。過直心齋四絶。</title>,<text>我欲尋山去。逶迤行到玆。溪暖冰欲解。正値春生時。種竹開小徑。穿渠作深池。主人多意思。淨掃一茅茨。不做東華夢。長吟考槃詩。南望頭流山。悠然引鸕鷀。入山無塵事。出山路多歧。願將直心字。反作招隱辭。</text>
<title>雙明軒。次鄭侯 顯奭 韻二絶。</title>,<text>官閣池蓮疊似錢。風飄亂葉綠田田。我來試把幽香語。不向秋江㤪暮年。使君風味不論錢。庭畔踈篁綠一田。暇日聊將文墨戲。淨襟堂上晝如年。</text>
<title>今年窘甚。因事述懷三絶。</title>,<text>人煙朝暮洞中天。坐對南山讀聖傳。問爾一生成甚事。卻將顔帖濟竆年。忍饑看書到午天。門前剝啄晩相傳。忱絢故事今猶在。鵝鴈無聲日抵年。竆通軒輊信仁天。此意應難俗輩傳。志士不忘溝壑在。蒼松留待後凋年。</text>
<title>挽權恥隱翁 正立 五絶</title>,<text>窈窕剡溪曲。蕭然處士廬。箇中閒事業。臨履七旬餘。道不在高遠。在佗平易中。湖門眞的訣。今世見吾公。遯吉揆初度。謙虛挹素襟。壁間恥隱字。表揭一生心。家政先慈孝。文華續雅騷。斂焉藏不市。誰復識標高。宅後溪流遠。堂前玉樹蕤。淵源來有自。食實詎無時。</text>
<title>別柳景理 道運</title>,<text>風雪黃梅屋。悠悠別恨生。策驢登嶺路。聞鴈到江城。歲暮難爲意。杯深且盡情。贈君無趙璧。淵月照心明。</text>
<title>挽許稼隱 悅</title>,<text>如公可謂學。事事有根基。不與俗低仰。只修己當爲。田園裕世業。棊局樂朋知。長德凋零盡。那堪門戶悲。</text>
<title>步金致受惠寄韻 愈今年。卽文公寫照之年。又此歲暮。適得惠詩。感歎之餘。只述己懷。拚和針門一轉語。誠不敢當。寫照一篇。眞是學聖之要。檢看而佩服如何。</title>,<text>自愧吾生已暮年。前頭進取恐無緣。君詩到手酬何語。三復文公寫照篇。</text>
<title>德林祠前。有冬柏。挺然可愛。撤院時。爲官人所伐。慨然有作。</title>,<text>祠前冬柏樹。凜然挺霜雪。對之如君子。可望不可褻。斧斤何太甚。一朝遭妖孼。躙踏雜淤泥。芟夷同草▼。我來潛歎息。呑聲不敢說。尙憐深根在。培栽護萌櫱。終當千尺長。不與桃杏列。</text>
<title>挽韓宣川 啓轍</title>,<text>曾經四府家無廩。晩卜三山案有書。大澤深林魁傑字。昌黎哭盡北平廬。</text>
<title>子規</title>,<text>客散西園意轉凄。牧丹花靜月初低。千古騷人頭白盡。南山終夜子規啼。</text>
<title>許汝行 堣中 請讀離騷經。感歎賦此。</title>,<text>搖落寒天讀楚辭。吾衰不覺淚橫髭。殷勤說與二三子。收拾英華早及時。</text>
<title>謝邨裏諸君佩酒來訪</title>,<text>我愛直心齋。雲松正參差。南山來偃蹇。當軒勢小垂。列石爲朋友。種花當妾妃。皎皎前宵雪。錯落萬重璣。隱几靜無言。妙處竟誰知。諸賢佩酒過。不憚山高低。強勸禮雖質。痛飮義不辭。昏昏一場夢。悠悠千載思。感歎一長吟。雲谷昔有詩。歸去愼勿復。林深路黑時。</text>
<title>挽朴惺窩 奎祥</title>,<text>丹山秋日暮。仙鶴杳何方。湖海人豪逝。鄕鄰士友傷。圖書傳妙訣。翰墨挹餘香。今世誠難見。臨風淚滿裳。</text>
<title>挽崔吾山 台鎭 三絶</title>,<text>山南傳孝敬。洛北溯淵源。多少關心事。張皇在後昆。役名非丈夫。能遷不其賢。蕭灑介川曲。端宜守上玄。十年林下屋。千里漢陽輀。追憶金烏別。令人涕自洏。</text>
<title>挽鄭丈 東</title>,<text>末俗多輕薄。吾公獨老成。丘園敦素志。談笑見眞誠。歎世時長嘯。乘風倐上征。昔年提耳客。揮涕不勝情。</text>
<title>挽李凝窩 源祚</title>,<text>末俗周文弊。吾南魯殿隆。淵源湖上老。道義定齋翁。耆署留眞影。歸亭挹晩風。東坡於范相。爲恨古今同。</text>
<title>過華城</title>,<text>客到華城駐去馬。先王心事涕堪流。追崇大擧嗟無及。陟降英靈庶淹留。江上樓臺媚夕照。畫中煙樹殿殘秋。顯隆松柏今如許。野老呑聲未肯休。</text>
<title>宿高陽店</title>,<text>春風浮漢水。今夜宿高陽。夢裏家鄕遠。尊前草樹芳。遊塵雙鬢涴。征路萬山蒼。落魄固如此。狂心較孰長。</text>
<title>臨津江 坡州</title>,<text>百里山行始見江。玆州佳麗擅吾邦。家家名酒柳邊店。浦浦漁翁蓬底囪。春水漣漪人影亂。雲天浩渺鳥飛雙。臨流卻有君山興。長笛三聲起激瀧。適有笛聲起江上。</text>
<title>碧蹄驛</title>,<text>大同江上孤舟橫。碧蹄驛前暮煙生。白馬將軍不可見。當年誰使海氛淸。</text>
<title>細柳坊聞鸎</title>,<text>生客西遊過碧峯。春林欣與栗留逢。從知鳥語無南北。卻怪人心有儞儂。</text>
<title>天磨關</title>,<text>羅列羣山入眼低。臨風一嘯俯靑齊。杳杳家鄕何處是。南鴻不到漢陽西。</text>
<title>松京懷古八絶</title>,<text>麗王舊宮殿。菜花極望平。嶠南千里客。感古一傷情。草沒燒燈院。香沈沐髮池。荒淫千載戒。空唱打毬詩。深宮張法筵。至尊拜佛子。侃侃石灘翁。英風凜不死。花園杯酒席。誰唱百死歌。人心知有屬。社稷將如何。杜門洞裏賢。蹈火義甘爲。寒食年年雨。何人酹子推。十方施舍鐘。一體君臣名。夜夜南樓月。空傳亡國聲。篛笠都人士。滔滔向市區。那知慕義俗。嗜利甚於周。六聖曾駐蹕。德音浹民肌。慇懃語父老。勿復黍離悲。</text>
<title>慕圃隱鄭先生二絶</title>,<text>平生山仰鄭夫子。忠義堂堂冠我東。此日橋頭一杯酒。臨流想像百世風。君子成仁固有所。此橋何似首陽山。存亡與國寧無㤪。遺恨千秋石面斑。</text>
<title>崧陽院。有方李兩生佩酒來餞。</title>,<text>一策西來萬里風。勝朝遺蹟水雲空。惟有兩賢知客意。文忠祠畔餞觴同。</text>
<title>知中樞金丈 德龍 慶壽詩帖。次韻。</title>,<text>丹崖老柏不知年。雲鶴棲遲響聞天。閭里爭瞻緋玉貴。歌詩孰與畫圖賢。兒孫解誦南陔賦。夫婦同爲壽域仙。三代珍從今復見。野樽恰似醉君前。</text>
<title>過油然齋。有感。</title>,<text>憶昔童年一度此。主人飮我以丹砂。今日亭空人不到。薔薇樹老午陰斜。</text>
<title>梅詩贈崔肅仲 正基</title>,<text>山南種得玉人姿。明月書囪夜夜疑。生香自有難言妙。莫把橫斜詑格奇。</text>
<title>郭鳴遠與李聖養。論心體理氣。聖養以詩謝之。因次其韻。</title>,<text>吾家太阿劒。誰人倒說柄。微君百斤力。那得着跟硬。</text>
<title>登馬亭嶺</title>,<text>陰雲昏四塞。吾輩獨登程。抱星月。何妨絶世行。</text>
<title>寒洲李先生來臨。許聖模 稜 要諸路宿直心齋。</title>,<text>龍門高絶不堪羣。止宿何如得御君。况有詩篇深寄意。直心眞訣更云云。</text>
<title>方丈歸路。次贈金致受二絶。</title>,<text>自愧踈慵世與離。多君一夜更相思。玆行不是遊觀已。願把崢嶸起我衰。吾輩何須悵別離。只從心上起相思。工能百倍方前進。况復斯文適値衰。</text>
<title>贈郭鳴遠 時鳴遠讀春秋。故及之。</title>,<text>廣大高明日月臺。人言吾輩壯觀廻。待君識得春秋義。始信天王峯上來。</text>
<title>謹次寒洲先生生朝詩 二首</title>,<text>新安家世吉祥因。况復斯文佑自天。賦命休嫌磨蝎病。竆原直造太初鄰。河光正案看書戶。極解應成獻壽筵。遙想寒潭秋月夜。一樽醽醁醉仙人。皓首洞房爲調絃。斑衣庭下更提鉛。野老那知亥數日。仙官應校甲回年。去歲方壺遊歷徧。明春萊嶽夢魂纏。客來試問長生訣。笑指雲陶主理編。</text>
<title>龜陰齋。酬河禹瑞 洪運，成翰益 瀷 諸公。</title>,<text>仙佩聯翩度我門。殷勤追送不堪分。東林是日同攜酒。南嶽當年共躡雲。客路逶迤江水永。秋聲寥寂樹杪聞。白頭期勉知何語。閉戶端宜絶世紛。</text>
<title>過德谷</title>,<text>石面蒼苔沒。山阿老柏留。東風無限意。空溯蘸川流。蘸川。德谷祠前水名。</text>
<title>渡鼎巖江</title>,<text>長風吹送鼎巖舟。灝氣蒼然接斗牛。蜿蜿魚龍深自在。紛紛車馬去無休。江煙羃地漁邨靜。野草連天客路悠。回憶紅衣馳驟處。夕陽汀畔有眠鷗。</text>
<title>馬山浦値雨。寄宿人家。</title>,<text>城山風雨夜。轉輾我懷長。枕畔魚龍窟。燈前鳧鴈場。高賓留北客。異物半西洋。明日天應好。龜岑望裏蒼。</text>
<title>日陰山。有盤松甚大。</title>,<text>此松誰不愛。我愛歲寒心。不作干天勢。只留滿地陰。浮雲長在壑。爽籟自生林。也識滄溟月。鸞仙夜夜尋。</text>
<title>迎神樓 金海</title>,<text>會老堂前日欲曛。迎神樓下樹如雲。茫茫緋帆知何處。江北江南隱思君。</text>
<title>會老堂。次許性齋 傳 詩。</title>,<text>故國生春草。王靈自在尊。風雲凝殿閣。松柏護邱原。典禮隆三恪。蔭功洎億孫。於維天作合。幷享盍先論。</text>
<title>鷰子樓。次板上韻。</title>,<text>海曲萍浮歷歷州。東風吹客上高樓。二陵芳草斜陽外。萬里扶桑大野頭。昨夜西山梅送雨。今年南國麥登秋。鄕關落日音書隔。長笛聲中遠遠愁。</text>
<title>鳳凰臺</title>,<text>衰周天地鳳何遊。海上琅玕歲月流。羅代山川如昨日。金王宮殿盡荒丘。雲煙漠漠三叉渡。島嶼依依七點洲。此去蓬萊知近遠。滿江風浪使人愁。</text>
<title>渡三叉江</title>,<text>我欲蓬萊去。三江路不迷。山隨孤帆轉。天入遠郊低。歷歷雲千樹。凄凄草兩堤。懷人殊未極。那日返巖棲。</text>
<title>抵東萊府 二首</title>,<text>蓬萊宮觀鬱崔嵬。短策南來快眼開。望月臺前明月出。沒雲島上暮雲回。忠臣殉國碑千古。志士傷時酒一杯。自是吾東關鎖地。聖朝寧乏鎭邊才。金碧樓臺暎晩霞。海山深處是仙衙。家家日本棕櫚樹。物物波斯木難花。大野東浮靑草合。羣巒北皺翠屛斜。百年懷抱憑誰寫。強把酒樽發浩歌。</text>
<title>南門樓</title>,<text>百尺南樓岌岌危。海山羅列共扶持。忠臣死去魂猶在。像想朝衣不屈時。</text>
<title>溫井浴 二首</title>,<text>憶昔羅王駐翠華。重重車馬簇煙霞。請君試看溫井水。千載猶餘石蓮花。浩歌樂天詩。樂天四十七。作浩歌行故云。 倦遊山海裏。聞說蓬萊舘。中有硫黃水。水性何酷烈。能令病者已。一浴瘡痏合。再沐顔髮美。我來試解帶。遍身快一洗。身垢稍覺輕。心病且柰爾。緬思點也狂。函筵舍瑟起。暮春春服成。攜儔沂之涘。區區功利說。藐如浮雲視。如此方是浴。餘子徒爲耳。華淸非不好。傾國亦堪恥。不如歸去來。閉戶靜掃軌。洗心以事天。浩然無塵累。</text>
<title>暮抵釜山登子城樓二絶</title>,<text>廣博王風及海涯。此間應是䝟貐埋。蒼松鬱鬱朱門靜。熊虎將軍睡正佳。子城西畔夜登樓。海色蒼凉月欲秋。南國騷人頭白盡。一聲羌笛涕雙流。</text>
<title>萬公壇 壇在釜山高處。祀天將萬世德及諸人。</title>,<text>峭絶萬公壇。臨風不勝悲。皇明無片土。滄海有孤碑。英魄留千載。洋塵漲四涯。遙憐梁太傅。痛哭漢文時。</text>
<title>草梁</title>,<text>行到草梁津。黑衣來者誰。傳言日本虜。來處我東陲。身據靑驪馬。手持赤拂旗。深深萊伯府。一劒作橫馳。</text>
<title>倭舘</title>,<text>聖朝思綏遠。識者慮防微。漢虜覊縻可。唐胡雜處非。民情如水倒。國論柰風靡。日暮波斯市。行人歎息歸。</text>
<title>挽李聖養 二首</title>,<text>余生千載晩。從子得嬉遊。一嘯天磨瀑。再登海印樓。西林留後約。南嶽講前修。此事長休矣。乾坤涕獨流。偶爾黃庭誤。翩然彩羽來。風霜忽慘憺。山海悵徘徊。一代誠初睹。千年正幾回。惟餘溪上月。的的照寒梅。</text>
<title>對月有懷</title>,<text>東隣有玉人。西舍梅花發。思君未敢言。柰此良宵月。</text>
<title>挽崔景九 東泰</title>,<text>去年哭聖養。今年哭景九。吾黨氣數然。歎息將誰咎。那無式穀兒。且看殉節婦。不才亦各言。柰君堂上叟。</text>
<title>挽李肯菴 敦禹 三絶</title>,<text>砥礪名節四箇字。濂洛羣賢次第傳。此道如今誰屬望。大山家世有靑氊。人生咬得菜根好。小學篇中擊節來。爲問大冬松柏樹。歲寒心事向誰開。新安叨拜昔何歲。北學無緣遽老衰。只爲斯文長痛哭。陶山一脈更誰持。</text>
<title>挽張承旨 錫駿</title>,<text>公於竆達兩般人。說到平生意更辛。早歲守貧原憲宅。晩途流涕仲由茵。直言累被多端口。聖世元非不遇身。事業如今嗟半道。玉南回首一霑巾。</text>
<title>次韓承旨 致林 戒兒曹詩三絶</title>,<text>儒家模範將家規。隨處行藏事事宜。措置松泉非偶爾。歲寒心事此間知。我識諸郞摠有爲。家庭敎勅不容私。更將小學頻提耳。霽月光風盡在玆。此生幸作丈夫人。况復仁天賦性眞。爲語少年勤學習。齊治事業自修身。</text>
<title>次成丈 𤅊 回甲韻</title>,<text>聞說杯樽樂此辰。滄桑鬢髮忽生春。聊知痛慕還如孺。其柰私情各爲親。百里攜家看地利。一堂會話敍天倫。營營未赴同人席。病暍文園悵望新。</text>
<title>朴季章 致晦 今年不應擧臥田園。感歎賦呈。</title>,<text>有客西山隱。令人起晩思。只爲方寸計。古詩云。只留方寸地。敎得子孫耕。 不作甫田詩。世味浮雲薄。胷懷素月知。花時無酒料。風雨與誰期。</text>
<title>挽尹顯五 光殷</title>,<text>允矣坡山族。風流奕世然。田園唯素履。詩禮是靑氊。還往知何日。存亡已去年。猶疑湖上月。夜夜夢中懸。</text>
<title>挽韓承旨</title>,<text>猥被鄰光照。偏欽德宇洪。銀臺參密議。大樹見餘風。郡鎭仁聲載。家庭福履隆。黃花汾水路。哭送三休翁。</text>
<title>申侯 斗善 揭退陶詩於雙明軒。邀諸生設酌二絶。</title>,<text>歎息風泉歲暮時。剝中陽復一何遲。侯來始得陶山重。從此諸詩屬下籬。官樽凝綠雪凄凄。萬柳參差夕照低。回首雷龍怊悵久。古松無主鳥空啼。</text>
<title>挽許性齋先生</title>,<text>寧道孔聖誤。諱言鄭服非。滔滔此一轍。千載莫能違。先生起海東。奮筆始指揮。士儀十數篇。錯落發幽微。古人如復作。唯諾也無譏。台座臯比儼。耆堂冠冕巍。俯仰無愧怍。浩然乘化歸。小子無聞甚。白首空守饑。日暮道云遠。何由哭寢幃。</text>
<title>寒洲先生挽詞</title>,<text>叔季眞儒出。山林事業尊。化今嗟有命。傳後詎無言。苦口闢邪說。潛心洞本原。發揮多少責。衣鉢又家門。</text>
<title>挽盧性謙 文瑀</title>,<text>擧世多溝壑。惟君復父讎。盍將孝義字。特寫銘㫌爲。</text>
<title>挽鄭聖章 邦瑞 二絶</title>,<text>惟孝友兄弟。居家政有餘。竆餓無怨悔。此義世誰如。諸郞皆好學。環堵有輝光。餘事何須說。古今薤露章。</text>
<title>挽崔夢關 惟允○二首</title>,<text>捷徑嗟今俗。竆鄕有古風。典型香玉老。旨訣蘆湖翁。道在貧何恨。年高學彌融。平生知命句。深得魯論中。朱愚莫我甚。偏荷丈人恩。切切攻過訓。諄諄廢擧言。病中猶念到。別後更書存。此意將何報。回頭已九原。</text>
<title>挽權司諫 仁斗</title>,<text>孝友名當世。眞淳見古人。風雲生草藿。奎璧耀邦鄰。滾滾先公蔭。彬彬諸子賢。莫言仕未達。花好半開辰。</text>
<title>挽宋國賢 蓍洛</title>,<text>家庭灑掃法。今世見公初。孝義安豐蕫。行年伯玉蘧。對樽空自憶。歌露不勝歔。執紼嗟違意。白雲悵望予。</text>
<title>挽許乃明 爟</title>,<text>無論彭與殤。薤露一何悽。早負凌霄翮。還爲伏櫪蹄。螟孫嗣舊業。馬鬣封新堤。日暮桐山路。臨風哭病黎。</text>
<title>松泉齋梅花只開一點</title>,<text>何處無梅花。花繁不見功。君看造化妙。一點迥無同。</text>
<title>朴季章病席戲呈</title>,<text>山西老梅友。病臥已累月。我時往候之。戌削如鼈蕨。念君少壯年。右旄左秉鉞。奮身百戰場。東征又西伐。孩兒非倒綳。主司當飮罰。三進而三退。昌黎亦嘗曰。塗抹誠何心。夢寐猶怳惚。歸來蓬蒿底。劬書聊矻矻。守吾玄中趣。厭彼黃流汩。文似淸水芙。志如井里厥。長卿身多病。子雲口非訥。才堪爲黼黻。蔭可及林樾。世外功名斷。天上光陰忽。飽經風霜險。暗覺腸胃滑。攝理非昧方。元氣柰乾沒。未至盧人走。休說吾才竭。妻瘦一子稺。所處誠齮齕。况今世益季。滿眼悲黑窣。不知此宇宙。終何所泊歇。莫如超氛涘。齋沐上帝謁。借彼雷師斧。上擊且下硉。無使鳥獸徒。侵凌我門閥。嗟余生何益。事業如析襪。永懷兔爰寐。長吟匪風發。喙喙爭鳴者。前盧與後勃。安得同心人。戴冠高兀兀。長途駕二龍。雲霄騰雙鶻。周流凌八荒。扶桑渺一髮。俯視人間世。人生何卒卒。存亡及死生。紛紜造化窟。苟得名不。何論壽有闕。篋中不忍棄。庶作迷津筏。淘金空自珍。抱玉曾見刖。結交志不同。細瑣顔猶艴。託孤意偏重。諸友宜銘笏。君子坦蕩蕩。小人書咄咄。竆海雖云遠。一葦可檀越。大舜亦何人。成覸非唐突。天命未敢知。吾本恐已蹶。邵云觀化遭。賈歎異物猝。鑑虛應照遠。皮姸不裹骨。萬事信悠悠。方寸毋銜橜。</text>
<title>挽許汝穩 仗 三絶</title>,<text>十室有忠信。如今我見公。平心應物法。無愧古人風。堂室苟完美。兒孫稍學文。十年如假壽。五福可稱云。族誼兼私戚。竆途又厚鄰。公今捨我去。知仲更何人。</text>
<title>雷龍亭</title>,<text>三山爭道德星明。爲是雷龍特地成。陋巷當年餘舊址。滄洲今日拜先生。庭前老木干霄意。軒外長江入海情。留與鄕人謀久遠。洪鍾元有未撞聲。</text>
<title>九日。金正言聖夫以書約遇於三峯。明日乘醉卽上。聖夫已先登。</title>,<text>咫尺吾山望若天。衰年纔過一超然。東南物色來平野。今古英雄歎逝川。名利知君擺脫早。煙霞復爾起居先。願將晩節攜提我。不落虛空鄙淺邊。</text>
<title>和許聖模韻</title>,<text>吾儕非是浪追尋。爲愛書燈可坐深。抵掌休論當世事。低頭理會古人心。</text>
<title>讀蔡中郞傳</title>,<text>千秋多事蔡伯喈。謾向都門哭亂臣。漢代夫夫君識否。管寧眞是讀書人。</text>
<title>冬至日。敬次朱子答袁機仲詩。</title>,<text>吾年五十未聞雷。坏戶沉沉苦莫開。子夜一聲驚動甚。此身應是劈山來。</text>
<title>次河禹碩 兼洛 華山亭八詠</title>,<text>德川霽月濂溪風韻德川長。灑落光輝永夜發。要使胷中無點塵。詡君方對霽天月。陶丘淸風晩向高臺一敍嘯。逸民心事古今同。當年非附靑雲士。誰識陶丘有此風。雷峀晩霞旁日彤標隱暎起。巖巒窈窕夕陽斜。子安不識看山趣。謾詠秋天伴霞。月牙返照世人空作白頭悲。方丈仙人拊掌笑。臨深履薄君知否。無限風光是返照。金鰲片海萬疊方壺一草亭雲。林泉石若相待化。翁更助詩家料。剗卻金鰲露片海。臥龍歸雲郁郁霏霏乍近遠。臥龍頭角杳難分。如何不答蒼生望。更向山林作懶雲。七汀漁火邵翁當日答漁樵。利害何曾別爾我。生殺機權魚不識。靜中愁看七汀火。台峀樵歌腰鎌戴笠誰家子。谷口雲深夕照多。石室仙人頻側耳。爛柯歸客數聲歌。</text>
<title>次韓孝益 鎭行 盆松韻三絶</title>,<text>愛爾貞姿絶世氛。身長纔尺志干雲。仍招石友同盤礴。更卜芳鄰與竹君。憶昔前身棲碧山。主人移我玉階間。櫛風沐雨來頭事。莫道如今學偸閒。簪紱歸來歲幾餘。一株鱗甲護君居。傍觀不識心期遠。謾說潯陽處士廬。</text>
<title>鳳飛巖 巖在檜淵書院</title>,<text>鳳飛巖上松千尺。鳳飛巖下水千尋。不識臨深履薄趣。那能會得鳳飛心。</text>
<title>次朴武肅公 震英 延諡韻</title>,<text>大樹當年不伐功。寒花晩節葆貞忠。紛紜自衒空餘子。尊攘爲心有幾公。府牌如新藏素篋。神州非舊泣蒼穹。歸來百世蒙恩號。文武何須說異同。</text>
<title>次李松巖 魯 延諡韻</title>,<text>中興基業自汾城。實賴諸賢見義明。生死許張均一節。古今李郭亦同聲。文章爾雅宜鳴盛。簿檄倥傯卻費精。細大受名終有日。長令後輩溯風淸。</text>
<title>挽許拙軒 </title>,<text>孝悌爲仁本。溫恭是德基。非無當世念。自有古家規。拙處範圍見。閒中事業知。傷心多少恨。欲語涕空洏。</text>
<title>挽尹致五 永九</title>,<text>衆或疑夸我信然。昔公雄辯不修邊。峩冠博帶古風氣。流水孤松閒歲年。湖海人亡悲俗輩。遼陽仙去弔寒天。傷心別有難言處。落日烏啼秋草煙。</text>
<title>偶吟</title>,<text>遙遙小閣挹平川。無數殘山寂歷邊。谷鳥一聲花滿地。野鳩雙去草連天。閒臨竹隖看唐帖。晩對松林憶晉賢。更有玉人來問字。一罇醽醁便忘年。</text>
<title>龜陰齋酬尹孝一 永燁</title>,<text>我愛池塘淨客心。有時西閣坐來深。小隊游魚新雨澗。數聲啼鳥夕陽林。靜界看雲秖自悅。故人持酒許相臨。此間勝事君知否。尋數歸來又浪吟。</text>
<title>謹次明道春日偶成韻</title>,<text>吾愛吾廬膝僅容。庭前且植大明紅。看書未覺經師遠。爭席何嫌野老同。萬事不求溫飽外。百年虛老夢昏中。春風近日無邊畔。花下遊人正幾雄。</text>
<title>韓孝益避暑松泉。嘗以一瓢自隨。命之曰眞相。得取退陶詩中語也。相與歌其事。分韻得得字。</title>,<text>壺仙種子如種玉。散在人間人不識。江湖石罇空爾大。靑田斗核爲誰植。陋巷當年夫子在。所樂何事唯天職。主人歸來潁水陽。一甁一鉢眞相得。雖小猶堪爲國器。天然不待人埏埴。不淺不深圓而凹。日向松泉爲法食。松泉之水何甘冽。一飮淸肺腑。再飮鮮顔色。三飮灑落無塵根。快如輕波泛千翼。昌黎自是好古人。見此無言三歎息。知君早懷芹𣌑誠。何不持此獻之君。王側不用玉杯與銀盞。湛然飮水修明德。</text>
<title>次贈許舜歌 薰</title>,<text>行人立馬白雲岑。中有高廬近竹林。風雨相逢仍促膝。湖山遙望幾關心。寒泉芝老馨香遠。絶壑松藏氣色深。千載櫧州餘好事。願將遺緖共追尋。</text>
<title>次許燦五 燦中 韻</title>,<text>早歲名門已攝齊。願君立志不東西。若要聞道先求友。且欲正家始刑妻。烈烈輝光生暗室。源源機本動寒溪。此間自有眞消息。莫向塵途擧眼低。</text>
<title>次鄭厚允 載圭 韻</title>,<text>出門最怕路橫斜。恨未從君見大家。不向本原深自養。卻令遊騎杳無涯。專精始得透眞境。依樣從知做假花。衰暮如今悠緩甚。臨風空歎道云賖。</text>
<title>挽金聖規 基周</title>,<text>丹山風日慘。祖道問何之。契好由前世。逢欣未幾時。那知壽母什。便作哭君詩。此事誠悲絶。欲言淚自垂。</text>
<title>萬竹橋</title>,<text>憶昔吾家此一初。至今園竹供箰蔬。陶翁過去橋應重。滄祖歸來石尙餘。宅近靑山堪友鹿。門臨碧水可觀魚。主人又有農桑趣。世外囂塵不關渠。</text>
<title>和許和聖 秉 潭隱韻</title>,<text>無限山林隱遁人。此潭何意託翁身。淸宵對月精神爽。靜日垂竿氣味眞。可愛澄波如見鑑。莫敎方寸少栖塵。秋來若得蓮花種。十分淸標更有鄰。</text>
<title>送韓孝益之京</title>,<text>立朝無忘立身高。義利關頭試快刀。時止時行皆事業。願君須惜鏡中毛。</text>
<title>次郭文克 厚根 壽宴韻</title>,<text>浮生難再甲回辰。此日君家喜得春。從古文章多失志。如今壽考可全身。人言富貴方成子。我道淵冰是報親。若使鐘離同在世。應將雜佩好酬賓。</text>
<title>次許潛窩 焯 韻</title>,<text>聞作箕山遊。風流半日優。靑芻留谷駒。白髮押沙鷗。講道心無斁。偸閒景自幽。呻吟負好約。愧坐桂林秋。</text>
<title>次心穌亭韻。寄示尹忠汝。</title>,<text>瀯湖亭上一嘯臨。爽氣西山來我襟。野勢茫茫低遠鳥。波光隱隱上平林。主人爲酌昆侖酒。倦客思攜白雪琴。采采靈根誰所贈。子雲千載會玆心。</text>
<title>龍泉精舍</title>,<text>老柏嘯風若有靈。叢篁蕭瑟挹芬淸。不知百世龍泉後。更有何人續正聲。</text>
<title>屛山</title>,<text>行到屛山對夕峯。蒼然喬木古家容。春翁巨筆驚風雨。手把琅玕意萬重。時値雨。讀春亭集。</text>
<title>道山</title>,<text>世道如今險巉巖。暄蠧遺墟野草𣯶。莫道眞源無處覓。水泡臺下有澄潭。</text>
<title>水泡臺</title>,<text>松桂陰陰白石灘。先賢遺躅要人看。當年所講知何事。惟有淸風拂面寒。</text>
<title>和宋子敬 鎬彥 詩 三首</title>,<text>一顧空馬羣。今世有孫陽。渥洼麒麟產。濟濟登縣庠。遠遊正及時。肯守蹩堂。我聞鄒孟氏。文王是我師。若藥不瞑眩。厥疾那得醫。任重道云遠。努力百千之。早懷屠龍志。晩作蟲魚徒。白首章句間。倀倀何爲乎。君如從坦道。我且爲先驅。</text>
<title>挽韓逸軒 致濂</title>,<text>同里知仁美。竆途被惠優。家聲盤谷李。志節病翁劉。事業閒中大。功名分外休。歸歟不忘本。汾水大江秋。</text>
<title>龍泉精舍。與宋舜元朴光遠 尙台 尹謙汝 坪夏。共賦。</title>,<text>伽倻南畔集仙靈。中有龍泉徹底淸。欲識先生心法妙。白雲千載有餘聲。</text>
<title>酌酒松泉齋松壇。次南冥先生白雲洞韻。</title>,<text>金罇美酒玉盤羞。富貴何人久淹留。白雲自是吾家物。回首方壺意不休。</text>
<title>仲冬二日</title>,<text>愧我東門皛毳槃。君家酒政十千寬。閒來欲讀仲連傳。老去空慙子夏冠。錢租何煩增世惱。山林纔到覺身安。聊將物外囂囂耳。洗盡岐陽七里灘。</text>
<title>挽許汝一 㯖</title>,<text>我行芙水上。先訪主翁廬。主翁乘鶴去。花雨美談餘。</text>
<title>次尹忠汝新安江韻</title>,<text>重到新安我懷新。古今來往正幾人。曾經元禮同舟過。更喜彥明味道眞。江色信他藍碧語。古詩云。新安江水碧於藍。 邨名疑是鐵爐津。江上。有新安邨。 知君別有溯洄志。且向西林好結鄰。</text>
<title>雷龍亭。次崔元則 琡民 二絶。</title>,<text>我馬玄黃子佩鮮。雷龍追逐不期然。白頭相勉知何語。好把淵冰且進前。吾人爲學最難心。方寸誰能濟陸沉。山海眞詮秖在此。神明舍裏共推尋。</text>
<title>障瀾巖。與朴季章詠一絶。</title>,<text>千罇那得破我愁。隻手回瀾恨無由。今日同君川上在。請君試看一源頭。</text>
<title>挽朴季章</title>,<text>梅廬春欲暮。老淚落花前。寂寞揚雄宅。凄凉柳子阡。吾生空白首。此別遽黃泉。臨絶申申語。秖增後死憐。</text>
<title>挽金重菴 平默 二絶</title>,<text>往歲哀聞叔。今年哭重翁。秋風無限淚。滴滴滄溟中。曾聞主理旨。妄自神交云。也識寒洲月。分明照白雲。</text>
<title>月溪亭題名雜詠</title>,<text>月溪亭溪山留舊約。花木殿餘春。水面淸相照。還羞白髮人。障瀾巖隻手障狂瀾。非昌黎則難。穹然溪上石。寧不怒余干。心淵千尺心淵水。渾然若不東。靈根美幾許。請質尙玄翁。碧玉灘玲瓏碧㵎水。可潄又堪把。髣髴瑤臺仙。鳴玉墜而下。風詠臺朝吟㵎畔水。暮采巖阿綠。懷哉捨瑟人。風詠於斯足。振鷺瀑跳波如振鷺。此瀑誠奇絶。西雝宜爾居。胡此溪中月。小蓬萊人說金剛好。重重玉雪臺。吾衰嗟路阻。喚此作蓬萊。立巖仰看節彼山。俯臨逝者川。雲根立如許。管領小洞天。</text>
<title>慕遠堂。次朱子白鹿韻。與宋舜元，尹忠汝諸人。校正綜要時。</title>,<text>此事相期已昔年。夤緣攜手好林泉。故人爲說參同契。斯道重看太極編。醉後吟哦非得意。靜中體認是眞傳。吾生老矣嗟何及。惟願諸君進步騫。</text>
<title>和尹忠汝華陽道中別詩</title>,<text>羞將詞賦獻長揚。晩向汀洲欲採芳。遲暮人生多怨別。薆然華佩爲誰光。</text>
<title>人日示姪孫永二絶</title>,<text>堯舜惟人我亦人。人惟自棄便非人。莫言古聖眞難及。小學篇中可做人。六旬無聞是何人。愧此虛生浪死人。汝年舞勺頗知禮。努力斯爲上等人。</text>
<title>永孫讀離騷經次退陶詩示意。</title>,<text>離騷一篇。無非遑遑汲汲如不及之心也。汝讀之。有此心否。離騷非雅又非風。哀怨千秋淚滿胷。收拾芳華如不及。此心應契紫陽翁。</text>
<title>宗宅蕙花盛開。與永孫共賦。</title>,<text>白首歸來對蕙花。新香正發舊根芽。嬋姸可作仙人佩。寂寞何嫌處士家。暗覺金風噓昨雨。忽看玉色暎朝霞。箇中自有眞消息。莫把蘭蓀定等差。</text>
<title>又次東坡韻</title>,<text>知君有國香。可使廊廟獻。胡然在空谷。寂寂無人見。嘆息宣尼操。繼以離騷傳。時節縱云晩。勉修毋爾燕。</text>
<title>挽趙丈 性覺 三絶</title>,<text>竆廬叨訪昔何年。仙里從容亦好緣。悶我空踈要就正。終宵爲說士儀編。人言公質伯恭如。變化初年不待書。收斂自成吾家計。孝先裕後綽有餘。衰暮重尋處士家。風流寥落舊煙霞。諸郞向學能知禮。細故何須更起嗟。</text>
<title>次岳淵亭韻</title>,<text>偶扶藜杖到山陽。山鳥和鳴夏日長。近日雲林多勝事。君家佩服有餘光。莫敎荊棘生前路。且把芰荷返故鄕。欲識淵冲岳立意。須從灑掃致安詳。</text>
<title>贈河乃雲 龍運○二首</title>,<text>此生蕭瑟似寒郊。無處行吟可放豪。何氏園林秋色好。荊州聲價月評高。石泉槐柳經新雨。雲壑松篁起晩濤。又有澄江如對鏡。主人多意設香醪。洋海迷茫浩不濱。天敎吾輩出風塵。靑黃不到溝中物。醒醉何論局外人。世道河淸應有日。陰崖雪盡詎無春。從君夜飮應多思。願把殘年德更新。</text>
<title>自松泉向心泉</title>,<text>遲日逢晴景。衰年歎逝川。俄從蓬蓽底。行到水雲邊。聽鳥心稍悅。看花興復牽。林深宜命駕。塘濶可浮船。此狀眞無賴。玆丘幸得賢。繆悠何足說。掩耳晩風前。</text>
<title>文敬叔 在和 以詩見寄。因次其意。</title>,<text>聞君家在孔巖邨。雲滿靑山酒滿尊。始覺桃源非別界。課農餘力又課孫。書中。深厭世俗之喧囂。故及此。</text>
<title>晦菴遺墨 學求聖賢。鳶飛魚躍。</title>,<text>遺墨當年道與東。卷中疑是起長虹。德性相關有如此。區區崔蔡屬下風。</text>
<title>滯雨</title>,<text>山雨蕭蕭客倚樓。眼前水竹供淸幽。聞說芙蓉憔悴盡。今年虛負水晶秋。</text>
<title>挽安護軍 欽 二絶</title>,<text>五福於人世。百千一有之。敎兒扶國脈。事業似公誰。靑谷承蘭報。歸來歲月移。嗟吾無一事。何以哭公爲。</text>
<title>松下酌酒</title>,<text>險世無佳會。斜川有古風。只要罇酒合。不問簞瓢空。開席松陰下。哦詩桂樹中。反招歌一闋。此樂渺何竆。</text>
<title>看崇禎史有感九絶</title>,<text>從古忠臣板蕩知。江南無主事無爲。徒將七日都亭淚。正坐因題絶命辭 左懋第聞南京破。痛哭七日。淸人逼降。懋第曰。剃頭不如斫頭。不屈而死。崇禎天子無宗社。端伯先生有僕夫。想像當年留髮意。皇明元氣未全殂。黃端伯。與一僕夫被執。不屈而死。薙髮空門次第事。虞山何意請爲僧。流丹化碧無竆恨。每讀遺文感慨增。錢虞山益謙。紹興三士眞淸類。絶粒投潭又赴河。劉有弟兮王有友。生三死一義無佗。劉宗周絶粒而死。其門人王毓蓍。拜于文廟。投潭而死。其友潘集。爲文祭之。投橋下死。周卜年碎所佩玉玦。赴河而死。寢苫席藁徐勿齋。全身存髮赴淸流。九原如見文山氏。爲說魚腹大燕樓。徐汧。我目雖無見。吾心子不知。樂哉九地下。歸拜吾父師。瞿德毅喪明。其妻曰。君喪明無責。德毅曰。吾心不瞽。與其妻俱縊死。我死爲君父。妻子爲我死。死則吾死已。先殺恐非理。王之仁。載其妻妾子孫。盡沉江。生爲大明人。死爲大明鬼。烈烈寒山子。蕭然無一累。陳函輝號寒山。臨死曰。江南諸臣。只有死法。文龍走犬爾何知。髮短命長我不爲。司馬張君同此意。從容談笑就刑時。瞿式耟。與張同敞同死。</text>
<title>次郭鳴遠幽僑三十絶</title>,<text>雲栖我欲依山小屋成。白雲眞面掛簷楹。當中妙着墊巾子。朝暮看佗灑掃情。礀飮聞說仙家有玉漿。飮來猶足洗塵腸。吾家壬癸君知否。城市山林一味長。櫟籬冰壺老子好吟詩。剖破藩籬別有思。大丈夫居天下廣。孰云樗櫟與君宜。松燈風雨蕭蕭夜未闌。闇然心事與誰看。知君慢說松燈好。別有胷中九轉丹。楡鞋踏着黃楡作隱流。白雲隨處與君遊。臨風卻憶烏冠聖。曳履歌商韻未休。篛笠神遊漠漠興遙遙。篛笠當風任自飄。莫道玄眞眞隱逸。唐宗當日畫淸標。看山方丈前宵候少微。今年太白好相依。看看終日兩無厭。不問人間有是非。聽水犬羊爲虎勢咆嘷。廊廟何人用意勞。志士春秋無地讀。臨流終日答離騷。于田天民盡職莫如農。大抵勤無片刻慵。若把玆心爲此學。霽行潦止是中庸。之市問君何事市中頻。只爲米鹽計日旬。攔街小兒齊拍手。襄陽龎德是何人。鋤圃葵藿之資黼黻才。金蔬何必覓蓬萊。使君老圃終難做。卻怕希夷坐畫灰。钁菑洞裏何人白木鑱。鑿盡靑林又碧巉。寄語當年版築者。待君擬作濟川帆。折草山南山北草如雲。折向藷田任手分。惜君用力還多事。爭似吾心汗馬勤。斫木終日揮斤手法雄。棟樑橛榍各因功。如何不作疏洪計。卻向盤根試妙通。種藷海來奇種大而圓。未必無資民食天。看於菽粟非常御。且恐心田或失年。拾橡橡實因風散落株。熊呑豕食有餘輸。誰將採玉探珠手。謾向秋林日夕趨。餐松行如走馬我何能。懊惱人間炎熱蒸。呑得蒼華淸肺腑。松君爲我竹書徵。炊粟避世何妨龜曳泥。知時端合鶴同栖。家人爲炊陶窰粟。箇箇淸香散入臍。喂犢花何凸也月何凹。缺陷人天摠幻泡。我有童牛純且吉。平原朝暮未曾拋。課蠶桑葉稍長晝掩門。龍精漬掃細蜿蜿。傍人莫道洪流屈。聊試經綸一吐呑。觀書讀書要看聖賢心。不落玄空不鑿深。退陶旨訣無人會。請把中圖仔細尋。哦詩杜甫雄深詩一初。放翁衰颯味無餘。幽居卅詠差堪眼。蕭灑天機好發舒。善謔人間無處可淸談。鄙俚方言亦足慚。我有胷中三百什。聊將善謔與人參。放飮無端愁思沸吾腔。放飮何妨倒百缸。最喜潯陽常種秫。還嫌湘水獨吟茳。耐寒太白深深只見靑。饕風虐雪晝冥冥。中有何人凍不死。淸晨端坐讀黃庭。陟險陟險非是放形骸。驗得千謬在毫差。傍觀不識臨履法。只謂天高不可堦。鄰和洞裏人家問幾家。槿花寂歷柳交遮。相逢不道塵間事。淳朴山林氣味佳。客稀寂寞山居歲月淹。草玄纔畢鬢絲添。無人載酒來相問。唯見閒雲就宿簷。夢鄕夢我千江又萬山。不帆不屐到鄕關。故人不識吾心事。手把琅玕贈大還。懷友淇園綠竹爲誰多。襟佩仙仙日夕哦。千里衾裯無近遠。皓天不復此將何。</text>
<title>后山亭小酌</title>,<text>擧目山河不勝寒。鴉軍啄我玉闌干。野人憂國空催白。下士爲君欲獻丹。薙髮傳言吾不信。官方已事子須看。如今不醉醉無日。其柰竆廬得酒難。</text>
<title>伽南之行。與金致受。約行。遇於障瀾巖。</title>,<text>瀾巖相視笑。晩暮與君期。川流如昔日。風詠自童時。石室圖書秘。金丹歲月遲。不知百世下。誰復記吾玆。</text>
<title>是日到甘巖。訪許道亨 相顥。遊靈巖寺舊墟。</title>,<text>寺破春無盡。吾衰颯已秋。空林元自寂。孤塔爲誰留。世變多新警。人情感舊遊。臨風一嘯去。何處是高樓。</text>
<title>晉城里白巖邨。有文杏一株。鄭樂眞公講學之所。退陶先生嘗過之。余未及到其地。然竊有所感於心。賦一絶以寄意。</title>,<text>矯矯鄭大夫。餘蔭又斯亭。氣呑汾水白。影入方壺靑。守正伸愚屈。好賢遇退經。後生瞻仰地。作此詩爲銘。</text>
<title>次朴瓚汝 圭浩 百桂山房韻四絶</title>,<text>楚澤來漁父。秦山歸木客。蘇門何許人。手自墾田百。匪魚又匪鳥。何處可逃世。皓首歸來晩。黃梅叢樹桂。孤雲同榻宿。明月入簾閒。不問人間事。起居天畔山。種藷身獨苦。伐木意何長。願得同心子。讀書白石房。</text>
<title>戒志</title>,<text>道在尋常處。高遠非所期。家庭灑掃法。正是理到時。吾家光明寶。申申須護持。幸把餘光照。慰我炳燭思。</text>
<title>朴君性孝 憲韶 與兒輩。論顔子所樂何事。喜賦三絶。</title>,<text>我思顔氏子。所樂在乎仁。此意誰先會。吟風弄月人。且從博約處。克復以爲仁。所事非高遠。工夫只在人。愛我東床客。妙年已志仁。此心如勿失。眞是學顔人。</text>
<title>謹次碧寒亭板上韻二絶</title>,<text>伽倻西畔一區淸。雲鳥川魚穩不驚。欲識先生心地潔。請看明月水中生。某里先生鬂欲絲。立巖夫子不求知。可憐一片西湖宅。巖隙裁花辨四時。</text>
<title>浩然亭</title>,<text>衰年懷遠想。崎嶇歷衆山。煌煌敬一字。忽見萬林間。除非湖海士。對此敢開顔。平生恨不學。浩然一嘯還。</text>
<title>和李晦周 鎬根 壽母韻</title>,<text>怵惕吾心雨露春。讀君壽什感還新。南山老柏堪爲頌。西海瑤桃可與鄰。以富養賢惟獻子。爲親宴友是庚寅。兒年六六誠非偶。更把朱詩且省身。</text>
<title>次從孫鉀壽母韻</title>,<text>人世誠難此日長。高堂擧爾百年觴。固知孝子能安養。始信天翁降吉祥。淡淡杯盤仍餙喜。鮮鮮鬂髮自生光。從玆更種無量福。壽富兒孫繞一床。</text>
<title>臨淵亭</title>,<text>聖代何妨作逸氓。海山深處好經營。開樽正對南溟濶。撫釰時看北斗橫。君子藏修爰得所。眞人計活不難成。壁間大揭臨淵字。分付兒孫顧厥名。</text>
<title>扶病到洗心㙜。有懷盧允行 秀五。</title>,<text>君家近住降仙㙜。千樹桃花面面開。物外聲塵流水遠。簷端信息宿雲來。課兒讀字蒼山屋。對客題詩白石苔。我識盧同無馬異。不知何處共含杯。</text>
<title>追餞李器汝 種杞。至龍山齋留宿。</title>,<text>衰暮難爲別。呻吟又此行。借宿龍山下。終宵風雨聲。</text>
<title>明德吟。贈李器汝二絶。</title>,<text>微雲翳素月。人道點綴好。安得長風吹。萬里同潔皓。盆淸月亦白。光景豈不好。恐他盆難齊。柰此月本皓。</text>
<title>次李孔維 道容 耘麥韻三絶</title>,<text>此生無土不知春。長羡西疇有事人。耨缺之賢尤可仰。饁妻相待敬如賓。悠悠吾病耘人同。本地田園未著工。終使麥韓空帶號。可慙無計謝南風。喜君荒谷竄身深。異服安能襏襫侵。始識田家多好事。雲林酒熟一筇尋。</text>
<title>次金舜皥 鳳來 心齋韻</title>,<text>養得中和一箇心。知君腔裏有玄琴。忘機每看魚遊水。安分常憐鳥止林。全體圓明爲寶鑑。良工磨鍊是眞金。齋居默會顔淵意。終日如愚對碧岑。</text>
<title>挽文士心 秉衡</title>,<text>自我託交契。欽君氣味眞。得失常謙己。是非不較人。奉先齋舍屹。貽後書巢新。全歸斯已矣。天地又緇塵。</text>
<title>挽沈丈 聖魯</title>,<text>早年能騎射。中道樂山林。郁郁芝蘭馥。蒼蒼松桂陰。兒孫皆好禮。賓友盡傾心。型範今安覿。亭空落月沉。</text>
<title>樂山亭</title>,<text>山居何所樂。妙在不言中。玩味名堂記。深收敬義功。</text>
<title>次沈應章 鶴煥 樂山亭十詠韻</title>,<text>梧桐霽月百尺梧桐霽後月。誰敎夜夜光輝發。靜中試把先天看。不信羲文忽已沒。楊柳光風楊柳池塘淡淡風。詩人只說富家公。吾家光景君知否。象在無中不落空。雪磵孤松我愛庭前千尺松。凜然風雪氣排冬。儒門近日多衰颯。誰識康侯有此容。霜園晩竹陶山夫子窨寒竹。不可無君護此屋。最是滿天霜雪裏。焚香靜坐更嚴肅。雉洞返照無限風光是返照。彤霞隱暎起蒼峭。只將晩節勤料理。多事齊人涕且笑。鷹峯歸雲癡龍何事懶於雲。隻手長思抉漢分。莫向山中秖自悅。且將時雨答吾君。雲峀樵歌勞勞擔負發爲歌。何處仙人許爛柯。三百篇中無此調。古文只是闕文多。霧峯牧笛何處牧兒橫吹笛。聲聲來破山中寂。葛洪阡畔仙應有。雲霧深深不可覓。方塘游魚方塘暎戶漾游魚。長與遊人接起居。所樂安知同爾我。案頭拋擲桼園書。茂林啼鳥夕陽多處聽啼鳥。谷口深深雲樹杳。始識天機皆自樂。不論鵬鷃大而小。</text>
<title>挽沈司果 相武</title>,<text>孝友惟天性。溫恭是德基。挺身登仕籍。量力返親闈。幸託葭莩列。那無松柏期。勝喪聖所戒。和淚寫哀詞。</text>
<title>夜半就枕。西月在囱。囱畔梅影。婆娑如畫中。</title>,<text>微月掛西嶺。婆娑囪畔梅。羅浮知在此。醉倒玉人杯。</text>
<title>葡萄酒二絶</title>,<text>飮糵呑蓮手不停。杯盤淨潔夕陽明。主人風致淸如許。更酌葡萄別有情。此酒當君君莫停。宛香千斛味分明。大宛。有千斛葡萄酒。數十歲不敗。 主人不作賭凉計。昔有以葡萄酒一斗。賂權貴。得凉州故云。 留取田間做野情。</text>
<title>源泉亭。夜聞子規。與金致受。用朱子詩共賦。</title>,<text>南山夜夜子規鳴。喚却形神兩得淸。苟欲歸去卽歸去。如何秖作斷膓聲。</text>
<title>此樹軒。與蔡殷老。叙話二絶。</title>,<text>自憐鬂髮雪霜披。吾輩相將正幾時。此土千年嘉樹在。蟬聲終日最高枝。蒙茸一路苦難披。與子相期日暮時。經紀十圖猶未了。世間爲說怕多枝。</text>
<title>與鄭厚允諸公心泉亭會吟</title>,<text>將軍簪笏際昇平。未老歸來潁水汀。碧澗循除奏琴曲。靑山入戶作雲屛。窮途結友皆人傑。空谷留君是地靈。古往今來眞一貉。潛翁墟墓草靑靑。</text>
<title>校姜寒沙年譜</title>,<text>李賢元不見義明。竟使羅君渡淮淸。始識謀忠非易事。伽倻當日又先生。</text>
<title>流頭日。小集心泉亭。</title>,<text>日向心泉洗六根。主人恰是如來尊。山僮沽酒入花逕。市女將肴由石門。是月三庚宜共醉。前林百舌爲誰喧。故人更有酩酊約。梅下風流日欲昏。</text>
<title>呈金致受</title>,<text>燕南擊筑久無聲。千五百年何渺茫。麾不前兮皷不躍。燈前三復鞠歌行。</text>
<title>懷宋乘彦 煕馹</title>,<text>正好山林閉戶時。故人何不賁然爲。幽蘭在谷無人識。退老深歎獨樹詩。</text>
<title>次伴𩿨亭重修韻</title>,<text>汾橫洛直合江成。寒旅當年一櫓鳴。圖繪相傳同泛錄。緇衣眞見好賢誠。龍蛇風雨輸吾職。魚鳥江湖寄此生。竟是雲仍勤守護。沙𩿨日日好尋盟。</text>
<title>次宋舜五 鎬仁 壽親韻</title>,<text>我識君家事事芬。蚕農餘力又多文。孝經一部齊治足。內則千言勸戒勤。此日杯樽增喜懼。老人心思倍悲欣。三郞獻壽詩歌發。茅屋深深日未曛。</text>
<title>龜陰齋。叙別河千之 仁壽。</title>,<text>蓮花時節每斯堂。白首同君又一觴。明日相思何處是。方壺千疊月如霜。</text>
<title>與蔡殷老。論性。因賦示。</title>,<text>性也何曾有兩般。只緣發未發云然。此言本然性。以未發言。氣質性。以已發言。 渾淪未見偏全異。運用方知善惡懸。此言未發時。氣不用事。一理渾然。故未見其異。已發時。氣已用事。善惡不齊。故方知其懸殊。 水色膠鹽非定說。附黃寒熱是眞傳。水中塩色中膠疑於雜。故曰非定說。附子熱。大黃寒。服後方知。故曰是眞傳。 莫將名位生疑案。且向原頭信一天。此言本然氣質。名位雖殊。其性則一也。</text>
<title>挽卞輝運 源奎</title>,<text>憶曾伽北路。屢度碩人家。晩契知平仲。初筵識孟嘉。巹杯回壽域。寶樹蔚庭華。榮辱俱虛境。全歸亦足夸。</text>
<title>登大觀㙜二絶</title>,<text>平生景仰大觀㙜。朴實地頭進步來。怪底甚風吹海倒。萬山寒竹不堪才。忠孝褥中第一臣。中庸詠上不欺人。當時幸得親傳習。後世誰能續景賢。</text>
<title>尹箕範 彜東 席上拈韻 二首</title>,<text>此生爲世棄。出門無所之。適到龜山屋。風雨強題詩。悠悠發談笑。百川瀾倒時。痛飮重陽菊。歎息三秀芝。阮籍哭窮道。墨翟泣染絲。愚夫嗟何說。無喜亦無悲。幸厲朝聞志。晨夕勿虛遲。</text>
<title>次鳳淵亭韻</title>,<text>水齧査亭閱幾秋。更看小屋澤邊留。簷牙隱現龍藏窟。軒額玲瓏蜃起樓。北固山川如拱護。南平家世自源流。知君好把臨淵意。千仞岡頭與鳳求。</text>
<title>次卞公 萬栻 四守堂韻</title>,<text>守家吾自守吾廬。讀吾灑掃書。爲農享祖考。客至酒吾釃。守分吾家無別味。所守只良貴。不願齒而角。猶分涇與渭。守口好惡當好惡。與人毋相忤。神龍解守珠。冲漠藏之固。守心心體本無方。操存是大方。先儒一敬字。千載指迷方。</text>
<title>滯雨許君秀 埈 家</title>,<text>一雨連綿晝欲昏。偶然爲客過君軒。荒山一隅歸征路。小榻三朝供潔飡。二老哦詩仍剪燭。四兒知禮更應門。天民盡職惟農是。樽酒山林亦足尊。</text>
<title>次贈鄭子冀 泰駿</title>,<text>君說梅山好。僊僊欲褰裳。窮途無與適。吾黨不知狂。所接如同志。殊方卽故鄕。願言須勉力。天際易斜陽。</text>
<title>蒙泉齋。與成晦彥 煥均。拈韻。</title>,<text>蒙泉一脈自深源。上有層崖下有村。晩境尋眞應得路。童年入德詎無門。鑑要見光須刮垢。木如求實必滋根。扁楣二字元非偶。退老當時取意存。</text>
<title>又設小酌</title>,<text>是日春駘蕩。吾儕淡泊遊。有天依太古。無地讀陽秋。得酒誠非易。哦詩且莫休。物華眞可惜。日暮更搔頭。</text>
<title>宿東山齋</title>,<text>遼鶴重來舊時杯。故人不見山自深。知君設饌誠非偶。蕭灑東齋細話心。</text>
<title>朴行源 孝英 草堂夜集</title>,<text>取友必須端且淸。作詩焉用使人驚。主翁小屋依巖結。終夜寒泉入戶鳴。且向龍山謀一醉。更將鷄黍做多情。回頭却憶紅衣迹。秋雨蕭蕭打石城。</text>
<title>題都明仲 炳奭 聽荷堂</title>,<text>老杏參天雲宿葉。踈篁浸水月生枝。欲識主人湖海氣。請看荷面雨聲時。</text>
<title>踰栗峙三絶</title>,<text>吾衰非昔日。行役非所期。故人在伽北。適此亂離時。谷谷泉石好。家家樽酒持。忽憶險中友。如何作懷思。誰謂此山苦。我行平地如。勿忘勿助長。無疾又無徐。</text>
<title>過大雅後遷</title>,<text>不經危險不醒然。閱盡巖崖又巨川。前去穌亭知不遠。夕陽穩步鏡中天。</text>
<title>宿心穌亭</title>,<text>此日登高思自哀。美人不見首空回。窮途痛哭籍何晩。永夜寒吟郊又來。風雨殘年餘短屐。湖山百里有高㙜。相逢盡是同心友。妙理何妨濁酒杯。</text>
<title>伽北道中</title>,<text>導江必自濫觴初。取路須先指引車。非友非師那得正。古人所戒不欺余。</text>
<title>龍門道中</title>,<text>晦翁註離騷。千載託意深。此日龍門路。更愁天際陰。</text>
<title>滯雨蘆坡。和金天祐 旹鏞 韻。二絶。</title>,<text>東南無數白雲山。不許吾生屋數間。日暮人間嗟道遠。龍門更欲乞靈還。水國蛙黽吠吠豪。滿天風雨又波濤。晩來欲作求田計。堪愧元龍百尺高。</text>
<title>雨晴望龍巖</title>,<text>龍門名號古猶今。我欲尋眞且披林。手把三芝重歎息。無人會得此間心。</text>
<title>挽許瑞五 </title>,<text>憶昔道山院。同硏定幾時。文華非俗類。儒雅足人師。漠漠海山別。悠悠雲樹思。吾生知有限。離合預難期。</text>
<title>次贈許英七 燮</title>,<text>吾人爲學類登山。千仞岡頭步步間。大抵根深華得燁。未聞窪淺水能瀾。知君不作尋常計。愧我虛偸半百閒。莫把時文媚俗輩。先須立志要希顔。</text>
<title>聞崔舜若 廈淳 善彈琴。用東坡韻效其體。</title>,<text>成連不見海路永。寥落千年空俯昂。西隣壹老溫如玉。閒坐撫桐聲琅璫。招隱遺操如復聞。無絃至趣那可忘。不論音操有今古。聽者渾忘凡楚興亡。始如瀑布珠錯落。更似仙珮玉鏗鏘。只令平澹合自然。肯學工巧舌如簧。是時篁林風雨至。孤雲玉寶來渺茫。昌黎斂袵三歎息。請君爲我奏文王。</text>
<title>次贈沈應章</title>,<text>思君不見如飢渴。對君無由兩端竭。前頭光景餘幾何。面如凍棃鬂如雪。邇來欲作十圖解。退老傳神覿髣髴。知君有意役於文。愧我無力將之德。窮巷蕭條來者少。與誰共窺寒江月。世俗滔滔是非顚。友朋落落音書絶。安得江河千萬斛。乘我扁舟逝濯熱。</text>
<title>贈朴應弼 燦培</title>,<text>永慕所操確。子孫宜屢空。知君年已退。嗟我學難功。風月元無主。湖山正幾䧺。初平企有所。要在不言中。</text>
<title>次朴行源韻</title>,<text>靜裏常存戒懼思。天翁降監舍翁誰。此生若得餘光駐。雖老那無一往期。</text>
<title>又次輪字韻</title>,<text>山中無客輪。只有轉心輪。眞正吾家訣。知行是翼輪。</text>
<title>過障瀾巖二絶</title>,<text>白石永壺色。淸川碧玉心。誰能塵累脫。對此披胷襟。少小障瀾志。蹉跎白髮年。同君一舒嘯。又是亂離天。</text>
<title>雨後卽景</title>,<text>山中有嘉卉。庭畔無凡花。滴滴鳴荷雨。霏霏傍日霞。神鱗思大海。祥鳳豈殘柯。好把逍遙意。期君待水涯。</text>
<title>心泉亭。梅花始開。</title>,<text>不見梅花久。昏昏只攤書。竹橋招玉友。栗里訪茅廬。微雪前宵過。寒星特地踈。對君仍醉倒。塵夢一掃除。</text>
<title>次朴行源見贈</title>,<text>誰送淸罇到此亭。巖居仙老最多情。醉極渾忘憂與樂。壺中眞是好居停。</text>
<title>又次戒懼吟</title>,<text>今世何人戒懼常。此來喜見故人堂。淵氷不出床玆外。神鬼如臨几案傍。幾善惡時加密察。不聞睹處好商量。中和妙訣君知否。要在河南敬一章。</text>
<title>麗澤堂盆梅。朴晩醒翁所蓄。今年翁下世。梅花盛開。金致受感去年十月之會。用前韻。作吊梅花詩。要余次之。</title>,<text>去年是月黃梅村。共君酌酒招詩魂。今年花發人不在。暗香愁殺月黃昏。老仙何日歸遼郭。遊子千秋思沛園。漢高。有魂魄千秋思沛之語。而翁嘗擧此以語致受。以示眷眷麗澤之意云。 憶曾談笑麗澤室。氣格崢嶸肌膚溫。自擬松雪長春色。孰謂薤露遽朝暾。古來賢達皆如此。畢竟去入無窮門。本本無二傳心訣。恨不當時極口言。怪底后山凍不死。爲向番風酹一樽。</text>
<title>溪上雨中</title>,<text>雨拕秋色滿林飛。薄暮重敲近水扉。却憶當年蘓內翰。風情不吝被簑衣。</text>
<title>崔純夫 正愚 力言太極動靜。氣也。明德兼理氣。又曰。天者。理氣之祖也。心之本體。理氣之粹然者。又有詩曰。月因天霽成全月。花得春溫作盛花。崔舜若次韻以示。書此。</title>,<text>扁舟欲訪大方家。忽見雙關在彼涯。旣把本原䧺幷據。更將尊號混相加。虛中鑄出同輪月。影外嗅來共蔕花。從此神州無定主。任他蹄跡自橫斜。</text>
<title>昌黎集。有嘲魯連詩。金致受次其韻解嘲。余爲昌黎反嘲。</title>,<text>昌黎嘲魯連。細黠如鷂子。我謂昌黎公。毋庸矜瓜觜。人將梟子音。苦口何爲矣。苟非腁胝禹。安能抑洪水。不如深閉戶。卒歲自娛耳。</text>
<title>挽李聖希 奎和 四絶</title>,<text>酒薄鄲被圍。牛行邑告災。古來類如此。歎息何爲哉。夫君戒愼密。與世不相擡。那意遊仙屐。便爲蹈火媒。此世知何世。死生不可期。寤言與尙寐。得失竟是誰。不討不書葬。諸郞倘識不。聞君忽入地。題此淚難收。</text>
<title>崔君勉夫 道燮 以其先祖永慕齋公斷川占山二圖。示余。其意要余爲一言。因用東坡詩韻。歌其事以歸之。</title>,<text>豚在藪魚在湖。至誠相感理非無。况復水神智爲性。寧恝孝子臨流呼。驀地奔流作康莊。簫鼓導輀爭歡娛。又有一事堪傳後。千里公車路盤紆。行到湖西宿蘧廬。中夜哀號未葬孤。解槖輸與不復顧。歸來養母飯菰蒲。天年有限山未卜。心心念念朝及晡。施恩不報眞得報。有客指陳牛眠圖。吾知積善慶有餘。不是當年夢蘧蘧。欲將遺事徵亡逋。愧余詩拙難爲摹。</text>
<title>次許汝亨 楨 壽親韻</title>,<text>東林弧帨樂斯今。白日遲遲草屋深。賓席共酡紅露勺。仙房幷奏紫瓊琴。縱云父母劬勞日。將柰兒孫喜懼心。此意時人能識未。南陔遺什爲君吟。</text>
<title>朴君永叔 憲脩 從余求入頭路脈甚勤。有詩見贈。因次二絶。</title>,<text>感君詩意藹春生。昏憒無由報此聲。人道七情無理發。不知何日帝魂醒。陽微無力破陰幽。喙喙爭鳴衆技流。欲識雲陶傳受法。分殊理一是源頭。</text>
<title>沈應章作詩示余。因吟一絶以贈。</title>,<text>杜老耽爲佳。韓公務去陳。後生如有意。要作上乘人。</text>
<title>萬竹橋。與韓孝益，許和宣 秉律。晩會。</title>,<text>落日黃梅山下村。誰將樽酒到平原。凉風不絶輞川宅。好月方尋栗里門。小隊遊魚經雨澗。數聲啼鳥隔林烟。諸君且莫催歸駕。夜夜懷人苦不眠。</text>
<title>初月</title>,<text>微雲空蔽日。纖月忽生林。太白爭輝敢。重玄托體深。吾邦有碩果。此世豈純陰。一副生生理。默看天地心。</text>
<title>黃瀑酬崔舜若</title>,<text>造物何嘗不愛名。試看黃瀑別般成。龍門鬼斧千巖坼。蛟室神珠百斛明。仇穴前緣君已夢。匡廬眞面我非生。冥翁一去無消息。山北誰能記此行。</text>
<title>松泉齋。同韓孝益飮酒。次陶靖節遊東園詩韻。</title>,<text>貴賤雖萬殊。得處同相樂。甕牖讀書子。何如凌雲閣。君心殊皎潔。我懷空綿漠。悠悠到山墅。泉松何灑落。痛飮三杯酒。歸去來山郭。</text>
<title>挽都明仲</title>,<text>平生讀素書。今日便重泉。追憶前遊處。鋪淵欲暮天。</text>
<title>讀河孝子傳 幷小序</title>,<text>孝子諱達圭。字汝三。晉陽人。自幼甚愛親。得一果一肉。不以口必獻。纔齔受孝經。已知爲人子之職。歎曰。父母老而貧不能養。子乎哉。乃廢書業樵以燠突。日斲杵于望夷山中。賣之近市。以資厨供。父母便之。年十四。父病脹劇。醫云惟鱧魚可以治。孝子乃至誠必致之。以已積年之痼。鄰里咸稱孝子。及父母以天年終。擗踊過哀。遇忌日。號慕如袒括。或老病不能參祭。則伏枕涕泣。衾簟沾濕。平生衣服飮食。佳者不敢近口軆曰。是不能於父母者也。此孝子之終始。而愈時以山海集事。旅于牛斗之間。嘗於西洲郭公國瑞。得其大槩矣及讀郭徵君鳴遠之所撰史傳。尤歎其感天動人之實。足以起爲人子於無竆矣。尙恨世無昌黎老手。復作董生行。使人人得而歌誦之也。顧區區短韻。何足以有無於孝子耶。惟彝性所同。竊欲自附於闡幽之義焉。德水出智異。東馳不能休。檜水出其側。還同德水流。中有河孝子。至諴拔人謀。罷卷以業樵。旨供可無憂。老父久患脹。醫言鱧當求。白屋苦無資。獲鱧道何由。往杵虎狼藪。願求汾之湫。曉出潮溪梁。北風方刺裘。啞啞忽若喚。羣烏集梁頭。啄啄氷還破。烏去鯉獨留。緣溪行五里。弊笱又在洲。孝子心且疑。彼亦有鯉不。果復得一鯉。脫衫幷自收。遑遑五十里。及暮達于州。忽見營湫上。嚲鱧有前趥。孝子往且號。不得是吾羞。我有鯉與杵。換此可無尤。鱧者且舍鯉。易杵惟慺慺。豈惟無徼利。斗米又相賙。孝子歸獻父。盡椀脹已瘳。嗟哉河孝子。至諴復有疇。時人足綺紈。尙令父母愁。彼獨何心哉。譏累貽千秋。嗟哉河孝子。至諴無與儔。</text>
<title>道川亭二絶</title>,<text>寒松依石在。孤月出林遲。翹首起遐想。幽人宛水湄。川流觀不息。道體寤無竆。欲識晦翁志。須看逝者中。</text>
<title>心泉亭聽雨</title>,<text>松聲灑灑竹聲寒。滴破梧柯葉葉看。林下老人中夜坐。古來名節此時難。</text>
<title>雨後訪崔舜若。戲呈韓孝益。</title>,<text>雨過林梢日正寒。黃昏無事訪梅還。病侵頓覺風流减。歲儉堪愁酒政難。聖主如今隆漢室。故人何意卧箕山。平生景仰吾誰與。皁帽布裙管幼安。</text>
<title>冬至日聞鴈</title>,<text>床下殷殷蟻鬪雷。此生聾聵幾時開。故人落落無消息。默視南天鴈北來。</text>
<title>贈別崔舜若</title>,<text>西日東川去去遲。吾生况復物之微。黃州歲暮人懷信。方丈雲深客賦歸。香社風流思匀傳。澄江心事憶玄暉。竆途離恨憑誰說。牆畔寒梅尙襲衣。</text>
<title>約鄭厚允會于雷龍亭。適大雪。拈韻共賦。</title>,<text>曩飮無何 邨名 酒。更賞雷龍雪。亂離四五載。此遊誠奇絶。君才合經濟。我懷思明發。誰知無極蘊。先自礪名節。悠悠千載下。起視寒江月。時讀寒洲集。</text>
<title>歸與金致受。宿許和宣書室。</title>,<text>昨日雷龍雪。今宵嘉會月。亹亹名理論。令人起蹩。溪曲不解船。請君下一說。</text>
<title>嘉會齋。喜河乃雲見訪。</title>,<text>竆山離索久。心緖一何紛。年老難爲客。歲寒獨見君。明堂人欲毁。正路誰能分。拯溺嗟無術。談玄愧子雲。</text>
<title>挽許可亨 相直</title>,<text>作述身無憾。紛華世莫挐。居家爲善樂。接物用柔嘉。小屋書千卷。竆山樹獨花。高堂日欲暮。何語送君車。</text>
<title>挽金致玉 鎭璟</title>,<text>末路知音少。衰年托契深。殷勤身後事。介潔靜中心。萊子思衣綵。姜兄忽泣衾。賢兒敦禮學。餘蔭正堪諶。</text>
<title>到輪山齋。次玉山亭韻。</title>,<text>六林家世八松靑。古老相傳朴氏亭。樹木猶爲人愛惜。玉岡微露地精靈。溪山窈窕平如挹。風韻綿延久益馨。可是岐陽贒太守。百年信筆作之銘。</text>
<title>與韓僉正 鎭衡。次朱子見梅用攀字韻。</title>,<text>雪梅愁絶不堪攀。誰遣陰威特地頑。晩向東林成一醉。顚狂心事爲君寬。</text>
<title>三休堂。與韓僉正夜話。</title>,<text>歲暮空山不見梅。微君那得好懷開。窮居自喜隣光照。興到何嫌細律催。舂下難謀經臘策。燈前強醉暖寒杯。莫言竹逕無人到。二仲吾知有意來。</text>
<title>至月念一日。往三休堂。與韓僉正。用東坡江上値雪韻。</title>,<text>后山老人前身誰。妻啼兒號凍不知。閉戶懶眠日三竿。隱居靜聽竅萬吹。殘年習氣猶未盡。往往得句欣撚髭。俄聞庭篁鳴淅瀝。錯疑寒江氷流凘。又見陰雲低垂野。祇信玄冥巡虛危。隣家老儂笑相語。天敎瑞雪來絲絲。化工何嘗巧琢鏤。片片六稜無爲爲。始也輕纖終積厚。萬里潔皓同載持。古云衾裯如潑水。今覺陽和生膚肌。一氣呴噓那可測。萬念徘徊支頤時。梅下有人人不識。巾帽飄拂眞仙姿。偶將郫筒傳詩令。須臾巨筆撝淋漓。如今擁爐憂黍室。伊昔結靴趍丹墀。天顔臨軒喜有麥。詞臣獻頌琅玕披。纖兒安能知此意。珠玉犬馬乃心馳。不如歸去心泉舍。呼朋共酌黃花巵。松桂林中讀書好。我笠君車好相隨。一交不作雲雨態。古來唯有韓退之。</text>
<title>次凝窩集畢刊韻</title>,<text>早入金門德秉陽。晩歸雲壑氣摩蒼。源流以理非殊致。出處惟時豈兩妨。南國儒盟終有主。北扉餘蔭詎無償。皓天必復吾猶信。從古斯文在此鄕。</text>
<title>挽韓僉正</title>,<text>隣曲四三老。遊從十數年。窮途相繾綣。詩社好周旋。梅月心泉舍。松風潁水邊。哲人長逝矣。鄕黨共凄然。孝友惟吾政。功名豈爾纏。羹藜甘列鼎。衣縕勝純綿。只用安身利。寧爲乞尾憐。南州跡久滯。北闕夢常懸。茶飯循良業。箕裘文武傳。靑氊餘古宅。朱紱付時賢。百世大門地。三山小洞天。浮生眞夢裏。何日復尊前。靈帟疑飄燕。薤歌悵咽蟬。茫茫辛苦海。去去上乘船。黃嶽先阡在。丹㫌舊路牽。斜川空入望。瑞雪尙留篇。後事知無憾。䧺懷孰與權。如公斯可已。塵世得歸全。</text>
<title>贈別韓孝益之任黃州</title>,<text>明日戎車出洗塵。雪天寒月照心新。當筵爲說丹書訣。敬義相將是丈人。</text>
<title>讀尹直哉 炳謨 宣福紀行詩。次石磵㙜韻。以寄意。</title>,<text>今世何人可語遊。欽君早歲溯源流。后山老子眞堪笑。挾冊亡羊泣白頭。</text>
<title>呈李致千 驥相</title>,<text>旅囪春欲暮。微雨滿空斜。強欲看花去。陶令不飮何。</text>
<title>心泉亭夕陽甚好。因次朱子詩韻。</title>,<text>岐山何似古光黃。詩酒相逢氣味香。但願識君君倖借。無多酌我我能狂。淸心㙜畔看流水。隱士巖前愛夕陽。歸宿天齋非不好。怕他唇舌向人長。時以山海集校正事。論議多端。故及之。</text>
<title>有感書示權公立 命煕</title>,<text>聖賢心學始危微。庸序當年極力推。不是原頭元有對。只從發處幷爲機。形容正好舟柁運。消息眞驚電火飛。試把中圖看一理。隴雲互說是傳衣。</text>
<title>次金聖夫白雲洞詩</title>,<text>白雲自是吾家物。終使仁山獨擅奇。僞學如今騷屑甚。此生無處話心期。</text>
<title>挽李斗應 源九</title>,<text>李君斗應。吾從叔父桐菴公外孫也。公以文章德行。聞于當時。而不克有後于世。惟斗應恰似有典型。往年自晉之靑岡。移寓于此。卽其渭陽舊基也。每相對。不能無感古傷今之恨。不幸君得疾。不離床玆。已數三年。一朝奄忽。悲夫。然君有三子。皆蘭玉也。婚姻之家。亦足依仗。是足以爲君慰歟。余老且病。未能執紼于道左。以數句挽語。寄淚云爾。逆旅人間世。靑城又渭陽。孝慈家室洽。忠信州閭行。密勿經遺篋。支離病臥床。哭君多少恨。欲說淚滄桑。</text>
<title>挽韓景三 日源</title>,<text>是月黃梅雨。聞君輀車發。老人抱孫泣。行路猶嗟咄。余曾傷虎者。說到心焉愲。有弟賢如兄。百事也無闕。</text>
<title>挽張四未軒 福樞</title>,<text>憶曾叨誨日。渾是一團春。踏實常虛己。敦親又愛人。陳箴看踐履。朱禮得依循。卒業嗟無所。白頭淚滿巾。</text>
<title>挽金舜皥</title>,<text>夫公林下士。一見眼便開。世德松翁重。淵源柳下來。吟詩普海屋。酌酒洗心㙜。從此伽南路。那堪聽笛哀。</text>
<title>挽權章汝 相倫 二絶</title>,<text>杏亭風韻古。丹穴子孫賢。晩托葭莩誼。心忻玉樹春。萬事嗟何說。吾家麟不時。聞公將入地。和淚強題詩。</text>
<title>挽趙甥舜弼 益濟</title>,<text>貞忠好世德。淳謹古家風。事業踈中密。規模拙處䧺。知君能散積。於我每賙竆。後死嗟何益。空然七耋翁。</text>
<title>矗石樓。次退溪先生板上韻。</title>,<text>靑年曾誦退陶句。白首今登矗石樓。烈士壇前春草合。義娘巖下大江流。名都庶見絃歌盛。頹堞還愁電線浮。俯仰人間嗟老甚。風光虛負夕陽洲。觀察使要余興學。而余以老病固辭。故云。</text>
<title>餞春。偶感唐人詩。爲之解嘲。</title>,<text>一息尙存不容懈。人生那得再此身。晨鍾以後非吾事。莫道唐人不識春。</text>
<title>次柳俊兼 敬佑</title>,<text>空谷跫音眼忽新。陰陰嘉樹見陽春。林泉爲樂聊今夕。風雨相將正幾人。若識心神非異物。卽令涯角是同鄰。謬悠世論嗟何道。欲向夫君細吐眞。</text>
<title>次河乃三 應運 忍齋韻</title>,<text>父師嘉訓賁君廬。壁上煌煌忍字書。萬事皆從平處做。一心常若險中居。剛柔在物嫌茹吐。喜怒由吾任卷舒。更把鄒書深玩味。四端充擴浩無餘。</text>
<title>贈權浩仲 道溶</title>,<text>圖終必自始。思遠心徒勞。陋巷堪食飮。有虞自耕陶。方壺眞可隱。天嶺亦非高。杕杜吟何益。無由式燕遨。</text>
<title>次修巖亭韻</title>,<text>江鄕處處有池堂。又見修巖泗水傍。司空栖息王官谷。李愿盤旋太行陽。課兒讀字芝蘭郁。對客呼樽松桂香。種德歸來餘蔭在。山泉混混發源長。</text>
<title>訪許英七。宿龍岡齋。</title>,<text>白首端宜靜對山。胡然筇屐又人間。每歎學術多分戶。肯把衰齡擬障瀾。遠水平迤如自力。晩花寂歷爲誰顔。慇懃說與數三子。突弁幾何遽鬂斑。</text>
<title>次包山齋韻</title>,<text>吾鄕名勝最幷樹。更有環包一小庄。山海當年留往躅雙淸百世炳餘光。松端羣烏歡相哺。石竇寒泉始濫觴。作屋渠渠牖後進。君家蔭德未全凉。</text>
<title>次權禹允 冕夏 竹隱書室韻</title>,<text>白馬山邊一區奇。巖巒重疊石氣垂。東林舊會仙醪熟。西社遺風韻語遲。卻被踈情雲與住。好將晩節竹相期。知君世業江城在。莫把玆居永世思。</text>
<title>次沈潤吉 東煥 雙巖韻</title>,<text>知君炳燭樂餘年。自號雙巖豈偶然。若使此心同介石。庶後今日發源泉。洞中風月逍遙地。林下琴樽嘯咏天。更有兒孫期勉學。家聲應大泗之邊。</text>
<title>次金敬模 基鎔 壽親韻</title>,<text>古來回甲亦云稀。剩得三春寸草輝。也識老人孺慕切。何妨孝子羽觴飛。風前濃綠千年樹。日下蹁躚五色衣。我有一言增獻賀。且將道義戰勝肥。</text>
<title>與趙應集 鏞奭 讀滄洲詩拈韻</title>,<text>三年重到碧山門。明月相尋舊約存。竹所主人新結屋。菊華時節好開樽。從知此路多仙分。誰把吾心報佛恩。叔世竆通那足說。逢君一笑便忘言。</text>
<title>聞鄭厚允自湖門歸偶。以一絶冒呈。</title>,<text>從師誠意逈難羣。風雪長程獨往君。聞道歸來無恙否。願將眞訣細云云。</text>
<title>次李明賚 祥奎 惠山幽居韻</title>,<text>惠山南畔水東流。窈窕崎嶇作一區。杼柚家家蠶事好。雲林谷谷鳥聲幽。吟詩柳下風宜夏。酌酒篁陰月正秋。我欲卜居年已老。龍門何處好田求。</text>
<title>挽李華國 鎭根</title>,<text>早同鄕邑飽聲賢。晩結婚姻意未宣。聞道病中多說我。長令後死涕漣漣。</text>
<title>留水淸齋</title>,<text>樽酒山齋夜。回頭一悵然。此地多明月。故人在寒泉。</text>
<title>三德齋</title>,<text>吾家累世宅岐西。三德其名合此棲。軒近新羅千劫樹。門臨淸潁九回溪。洲翁單訣如無越。寒洲有直字心訣。嘗作直心齋記。 華老眞傳可與齊。白雲隱居金華山。人稱金華老子。得朱子理一分殊之傳。 爲語諸生勤着力。且將愛敬好提攜。</text>
<title>觀龜蓮有感二絶</title>,<text>雲松鬱鬱石嵯峨。中有方塘凈不波。白首臨風重起感。今年荷似去年荷。水府羣仙奉璋峨。頻頻飮我白卷波。此間妙處誰會得。好把丹田作幺荷。</text>
<title>槿花一名無竆花。朝開暮落。我東之號以朝鮮。又稱槿域爲是也。自五月始。至于八月。</title>,<text>道人朝習靜。釋氏暮觀空。欲識無竆理。試看次第中。</text>
<title>贈劉舜和 錫鼎</title>,<text>名樓畫閣本無主。一間茅廬有主人。爲語主人勤灑掃。光風霽月此間眞。聞書屋重葺。故云。</text>
<title>成樂齋</title>,<text>君家邱壑自圓成。一片琴山遠有聲。鼓舞峴前流水活。琵琶洞裏暮煙生。藏修恰似今雲谷。絃誦何如古武城。聞說主翁勤晩學。滿庭松柏雜簫笙。</text>
<title>遊黃溪瀑布</title>,<text>地險名勝見。世難忠義知。諸君如有意。請讀廬山詩。</text>
<title>留贈金郞子實 炳淵</title>,<text>我欲採玉登山巓。我欲探珠于水濱。行行曾到伽之北。川上松陰凈不塵。愛君年紀纔十四。芝蘭氣味香氳氤。后山老人多喜色。恰似霜鬂再得春。一旬共讀周南什。不問竆厨甘苦辛。及今着跟將做去。三十可使究典墳。眞實心地黃勉齋。蕭灑風流王右軍。他年覆瓿可無傳。後世子雲應知雲。</text>
<title>同崔肅仲靑谷道中</title>,<text>四月靑菴路。行行已午陰。溪邊頻住策。林下更披襟。夙抱栖山意。卻懷隱市心。莫須愁日暮。勉勵繼于今。</text>
<title>重陽過鳳岡。從諸賢講湖上實記。臨別各賦短律二絶。</title>,<text>愧吾虛老蠧魚間。說處非難做處難。歲暮相期餘此事。他時休作俗人顔。多年四七是非間。妙處從知着眼難。異序同歸終有日。靑燈一夜喜開顔。</text>
<title>江碧齋</title>,<text>窈窕江洲有此亭。天光涵碧水冥冥。楊州一片於斯白。黃石千年未了靑。檻外雲煙開且闔。樽前談笑醉而醒。田原歲熟烝嘗足。又看鳧鷖樂在涇。</text>
<title>心泉卽事</title>,<text>早歲期君白玉門。晩年憔悴在山邨。野老焉知君子貴。水仙猶帶美人痕。林間尙爾三庚熱。池面天然一笑溫。及到花時須盡醉。莫將霜雪更消魂。</text>
<title>二十日夜。與蔡殷老。待月三德齋賦詩。</title>,<text>白首昏衢醉夢遲。今宵光景與君期。寥寥十載空留待。吟弄其人更有誰。</text>
<title>病枕。河乃雲來訪。因留宿共賦。</title>,<text>后山凍且病。終歲守空堂。草沒晦溪曲。雲迷汾水陽。故人勤枉駕。今夕好聯香。又得墻頭酒。一番取醉長。</text>
<title>江洲會吟</title>,<text>白髮樽前醉。靑衿席上連。巴陵今夕會。可作畫圖傳。</text>
<title>與沈應章踰長嶺口呼</title>,<text>山行何似涉淵冰。纔從登處便從崩。從知善惡由跬步。吾輩端宜戒戰兢。</text>
<title>次鹿鳴齋韻</title>,<text>江陽山水古猶今。到處風流許賞音。十里郊原饒秔稻。一區籬落擁雲林。莘野遺模知樂道。鈴川餘範見澄心。鹿鳴好意人誰識。白首題詩綠竹陰。</text>
<title>次慕寒齋韻</title>,<text>沙翁欽仰自童年。白首來玆感慨先。義理無他霜凜凜。文章有本水淵淵。馬公罪大言收固。羅氏忠深意絶賢。幸得遺編藏此閣。名山何必別般傳。</text>
<title>夢郭鳴遠彈琴於上前。退而語余曰。宮聲不應。無可柰何。因歎息不已。覺而書此。</title>,<text>問爾琴何曲。天然太古音。宮聲獨不和。歎息涕盈衿。</text>
<title>心泉亭叙懷</title>,<text>宜爾仙姿寘玉京。如何寄在小塘成。且從松菊含霜潔。卻近桑麻見雨晴。花裏復逢周茂叔。座中堪愧李初平。西風一朶尤堪愛。不覺斜陽苒苒生。</text>
<title>與李器汝，宋舜元，金致受，尹忠汝。遊玉山。愈往客山雨留。有懷寄示。</title>,<text>微月生西嶺。諸賢在玉山。一樽風雨夜。客夢幾回還。</text>
<title>麗澤堂。同諸賢守歲 二首。</title>,<text>風雨鷄鳴何處邨。白頭孤立海天昏。偶同玉友成嘉會。尙記梅兄帶舊痕。歷歷光陰燈下失。悠悠愁思酒中飜。九泉陽復知何日。此夕將除嘿倚軒。作詩何必要人驚。得酒還須盡意傾。世路汚隆非在數。年光得失豈關情。忍看蹄跡交中外。誰把魚熊辦重輕。寄語諸君殊勉力。今生不度度何生。</text>
<title>見盆梅。憶晩醒。</title>,<text>千載寥寥仲連無。先生玉貌更誰呼。如今若得醒翁在。應把寒梅弔舜虞。</text>
<title>次杜詩。呈金致受。</title>,<text>滔滔叔季世。學術苦多門。仲尼不復作。何代無叔孫。嗟吾無聞甚。白首老荒邨。所憂非兒女。焉用背樹萱。芝蘭變爲艾。荊棘日益蕃。狂瀾無由回。一原奈被渾。夫君法界好。靜坐養心根。自有山林樂。不作城市奔。啖薺又攻苦。努力加飯飡。莘莘襟佩集。娓娓名理論。願言莫相棄。友道古所敦。</text>
<title>三峯書堂十二詠</title>,<text>三峯書堂栽松種柳夙懷嬰。爲愛三峯特地成。分付兒孫勤幹蠱。雲陶紹述大經營。心源堂人所同然義理心。此心非淺亦非深。欲知一本萬殊妙。須把中圖仔細尋。誠存室巧詐不如拙者誠。此心存處是天明。吾家正路昭昭在。一實從知貫性情。敬居齋龍門餘韻是知敬。進學工夫在養性。大學開端須格致。中庸戒懼更加省。開陽門欲向陶山問紫陽。由門入室十分強。排羅斥陸誠何意。只怕陰雲閉日光。翔鳳臺周衰千載不聞鳳。口耳諸生爭說夢。只把臨深履薄意。一天風月好吟弄。負圖石物物皆含太極圖。惟天所降豈才殊。星山片石眞堪語。點點奇文自皥虞。三山齋居朝暮接三山。名號雲霄也不刪。紫玉靈芝知近遠。浮雲來往好開顔。二水伊川雲谷兩來水。逝者如斯不舍止。都輸淸洛終歸海。合處吾知是一理。栗墅掃除他木種之栗。箇箇中含黃玉質。療疾學仙非外事。只將房室養吾一。柳堤濯濯新安堤上柳。風流堪作物之首。箇中取意識者誰。陶老邵翁爲先後。古川渡此渡非今是古川。行人歷歷鏡中天。訪花隨柳歸來晩。秋月寒江照炯然。</text>
<title>次李晦周某堂詩二絶</title>,<text>此生無聞甚。虛老世人間。晩契從誰托。請於山水看。曾聞某里號。某堂又此間。歐塵環宇宙。請把春秋看。</text>
<title>次許致章 熲 壽母韻</title>,<text>人間難再甲回年。此日君家設此筵。壽域只存安養地。仙鄕不離太和天。老萊彩戱堪傳後。晦父詩篇可證前。孤露吾行增感慨。生朝言志未曾然。</text>
<title>暮春置酒釣磯。與諸生共賦。</title>,<text>風光最好德星家。白髮隨人媚歲華。更喜諸生多意思。隔林煑送杜鵑花。</text>
<title>送客歸路。獨至栗里二絶。</title>,<text>珍禽弄舌如呼主。恠石翹頭若語人。聞說黃州風景好。使君儻不染緇塵。方池蓮葉綠田田。雖在淤泥本色全。會待秋天明月夜。主翁心事向人傳。</text>
<title>松泉齋。蓮花甚盛。與蔡殷老共賦。</title>,<text>蓮花一太極。妙處正堪言。開闔陰陽見。方圓軆用存。誰知光霽象。自在汚泥根。願與同心子。細論此理原。</text>
<title>秋夕獨坐有懷</title>,<text>仲秋十五夜。月色凈無塵。海內同今夕。天涯憶故人。孤懷虫語切。遠夢鴈聲頻。獨坐知非偶。吾生已七旬。</text>
<title>潁水觀魚</title>,<text>潁水東流春復春。大魚生翼小魚鱗。願君莫使網罟集。早晩龍門得意新。</text>
<title>仲秋訪河禹碩令於新安洞。令公年七十四。纂集聖賢要語。名之曰兵家輯要。規模條例。井井可觀。且曰敬齋箴。實兵家之要。於乎。古今爲將者何限。而識此意者幾人。因感一絶以呈。</title>,<text>嶷嶷華山老。孜孜炳燭工。斂卻鷹揚志。潛心敬義功。</text>
<title>李侯 年夏 來訪</title>,<text>后山凍欲死。雙眼爲誰開。嘉樹春將暮。德星夜復回。里人皆好禮。太守獨憐才。信息今朝大。花前五馬來。</text>
<title>留別權密陽 仁國</title>,<text>黃鳥深林尙友聲。白駒空谷不留行。皇天有眼容吾輩。此席如何此別輕。</text>
<title>觀河殷巨 龍濟 金剛詩帖。用退溪歇惺樓韻以贈。</title>,<text>曾讀寒洲錄。君詩繼以出。要壯風雲氣。非貪仙佛窟。挺身高處坐。長嘯破悶鬱。白首墻東人。何時志願畢。</text>
<title>麗澤堂夜話</title>,<text>風塵不到道山藏。講席從容春晝長。明德篇中開地步。做人書上發天光。今朝上巳蘭爲珮。每歲重陽菊滿觴。歌咏先王斯亦足。願君努力及靑陽。</text>
<title>磨湖堂咏五音峯</title>,<text>玉立李家山。五音肇錫名。岡巒宮體列。墻屋角形成。爽籟疑商律。幽禽振羽聲。東南賓主樂。願與徵招幷。</text>
<title>麗澤堂小集</title>,<text>恠石堂前好點頭。庶將斯道護千秋。偶同四老携雙屐。久坐三更說九流。夙昔淵源無處見。邇來風雨使人愁。性翁氣味須看取。瘦竹蒼松自在幽。</text>
<title>守歲</title>,<text>竆途偏覺鬢華催。守歲燈前歲莫回。靡有新詩勞祭脯。更無餘願打堆灰。殘年飽喫盤中菜。明日閒尋雪後梅。造物如存優老惠。東風隨處可含杯。</text>
<title>次晩醒集刊所韻</title>,<text>風流一代數公賢。剞劂斯文屬後前。麗澤書藏爰得地。勿川誠力可能天。東方樂府新詞出。南國儒林月朝懸。最是原頭肯綮處。景仁鍾律愧當年。</text>
<title>挽宋致中 仁用</title>,<text>赫赫恩津宋。我東之名閥。雙淸洪源流。存養謹守拙。孝友茶飯是。文學世貽厥。夫公生此門。所禀非凡骨。險難處以亨。是非言若訥。中年丘明疾。鬱鬱以至圽。那無不食報。滾滾餘慶發。兒孫賢且孝。一室蘭香馞。吁嗟學禁世。庶幾標高揭。吾生無寸長。柰此坼線襪。哭公無限意。斜川流不歇。</text>
<title>次許君直 瓛 聚蘭軒韻</title>,<text>主翁庭畔列芝蘭。入室依如見謝安。可是靈均充珮用。胡然尼父引操彈。灧灧杯樽雙膝促。悠悠今古兩眸寬。白頭期勉知多少。風雨終宵竹語團。</text>
<title>次鄭景長 元暉 睡隱韻</title>,<text>叔世昏昏醉夢尋。睡翁眞趣孰知音。課農訓子皆如意。應物酬人各盡心。松桂千林歸隱好。海山一曲卧來深。傍人卻比南陽宅。睡罷逌然抱膝吟。</text>
<title>讀迂軒許判書 邕 卜居詩。敬次牧隱韻。</title>,<text>窈窕丹溪溯且沿。牧翁詩句至今傳。信乎地逐賢人好。風韻依然古潁川。</text>
<title>戲呈鄭致範 煥民 何許洞新居</title>,<text>后山老子凍而病。可許先生樽有盈。何日登山臨水去。共君一醉柳下楹。</text>
<title>千仞樓阻雨會吟</title>,<text>主人臺榭俯平郊。下有農家蔭白茅。十里桑麻連枕畔。三朝烟雨滴林梢。棗花古里碑猶在。耕齋院墟。有遺碑。 梧葉寒齋鳳欲巢。樓西。有齋曰鳳陽。 促膝論心皆道義。區區焉用越壇交。</text>
<title>訪朴舜祥 濟和 宿錦陽齋</title>,<text>纔到溪齋氣爽如。山光入戶水循除。看竹玆行兼問主。愛蓮今世孰同余。翺翔可與齊雲鳥。飯粥何須說木魚。錦城嘯咏知何日。明月淸宵更整裾。</text>
<title>哭金仲實 在根</title>,<text>憶昔芝蘭室。欽公禮數持。今日山陽路。那堪聽笛悲。</text>
<title>遊琴湖。贈李亨元 禧榮。</title>,<text>天作月牙琴水生。陶冥遊後倍前名。峯如無本安能屹。泉固有源不舍行。亭頭頓忘靑雲志。臺下深藏碧玉精。汾陽勝狀滄浪在。孺子高歌一曲淸。</text>
<title>鳳陽齋。謝柳子中 稚均 送酒。</title>,<text>山囪詩令苦。正好無題時。路滑人踪隔。枕淸客夢遲。世情渾不管。行事杳無期。酒至更添料。起余風雨思。</text>
<title>栗峴道中。口呼。贈尹謙汝。</title>,<text>送我何遠遠。山外又山山。此意誠難忘。須將亂離覸。</text>
<title>挽盧士庸 廷鶴</title>,<text>蕭灑芳溪曲。軒然長德儀。借乘吾及見。周急世爭推。書舍靑襟菀。家庭玉樹蕤。林泉今寂寞。樽酒更誰持。</text>
<title>麗澤堂。與趙泰克 鎬來，金仲衍 在植 拈韻。</title>,<text>此世書聲有此亭。傳燈可使燭昏冥。古家寶物連城白。小友心期晩壑靑。王室多難無日定。人生若夢幾時醒。欲知本本元無貳。須向源頭辨渭涇。</text>
<title>挽趙安普 平鎭</title>,<text>賢孫嘉禮日。要我責其成。幸得龎床拜。愧非陳座驚。風神氷暎席。禮數酒盈觥。覿德無緣再。那堪後死情。</text>
<title>讀韋蘇州詩平生風雨夕。每念名節難。竆冬百草歇。手自種琅玕之句。次其意。呈金聖夫。</title>,<text>數夜丹溪屋。共吟風雨詩。琅玕知己者。瑟瑟響心期。</text>
<title>悼李卓源 根洙</title>,<text>詩社胡然號以韋。知君取意在弦韋。吾林千古無竆恨。綱目書中見兩韋。</text>
<title>聞李參判 建昌 云亡有感</title>,<text>摩尼峭陡一星明。屢世君家見獨淸。休道元城爲命好。云亡今日柰餘生。</text>
<title>次柳汝敏 肇馨 尊德室韻</title>,<text>維天賦我豈幽深。發見昭昭義理心。欲向箇中須著力。吾家明德是眞音。</text>
<title>靑谷寺。敬次退陶先生韻。</title>,<text>喚鶴樓前雲擁樹。七星菴下玉流泉。退陶過處靑山重。雪裏鴻爪豈信然。</text>
<title>過琴湖</title>,<text>路轉山回又一湖。滿堤楊柳綠相扶。斜陽樽酒無竆意。水鳥林禽兩兩呼。</text>
<title>過鳳巖。懷權周準 相鎬。</title>,<text>鳳巖超絶四山盤。松可材兮竹可竿。溪上老人無俗事。暮年欲採谷中蘭。</text>
<title>挽河明汝 範宇</title>,<text>擧世觀人决絶爲。觀公最好默然時。眼前榮辱何須說。皮裏春秋秖自知。麗澤深宵曾共話。茶山來歲更留期。那知此別成千古。手把黃花涕自洏。</text>
<title>次華山亭韻</title>,<text>不論朝市與山林。只把淵冰着意深。魏闕風雲長入夢。方壺泉石好開襟。論兵必主丹書訓。憂國寧存白首心。終日欽欽如在陣。朱然千載是知音。</text>
<title>挽宋乘彦</title>,<text>幽蘭在空谷。尼父所傷悲。今世嗟何說。公寧死不知。</text>
<title>訪郭鳴遠。與金舜皥。宿鄭聚五 載星 家。</title>,<text>君衰吾已老。逢別最關情。後會知何日。滿林風雨聲。</text>
<title>挽柳君瑞 華植</title>,<text>幽蘭在澗谷。歲暮托心期。家政勤而儉。庭敎禮又詩。公何晩有悔。我實老無知。最恨維摩室。巧違診疾時。</text>
<title>贈趙孝謹 顯珪</title>,<text>此心無聖凡。有爲皆若是。我聞豪傑人。必自發憤始。</text>
<title>孝謹書室。與李致維，趙泰克共飮。</title>,<text>此生無處可論心。白首南來舊雨尋。又値棠湖明月夜。共君酌酒到更深。</text>
<title>用前韻。書示孝謹。</title>,<text>人所同然義理心。古方埋沒苦難尋。致知居敬如輪翼。始信程門用意深。</text>
<title>次鄭乃亨 龍基 壽親韻</title>,<text>人間難再甲回年。我識君家獲佑天。世德長江流不盡。春心寸草暖相連。東床酒熟招賓友。南極星明集老仙。從古丹丘多壽瑞。羽儀獻舞影翩翩。</text>
<title>次杜詩</title>,<text>周人嗜利甚。滔滔走金礦。顚倒如不及。衣巾何由整。採山山無盡。淘河河復永。儒冠例困竆。白首事毛穎。猶懷葵藿念。夜夜夢禁省。此身等蜉蝣。擧世皆蛙蠅。異說劇洪流。正道被榛梗。造化無全權。神恠非人境。貴賤自有命。莫言幸不幸。比年荒憂甚。忍看孺入井。排雲苦無術。閶闔空引領。本源如不端。下流何由靜。先務立紀綱。大要固藩屛。胷中二三策。欲言人誰省。廟廊非無人。俛首食公鼎。不知覆餗戒。其柰淪胥並。溝壑分所甘。民隱孰伸靖。安得乘風去。滄溟理小艇。</text>
<title>挽趙聖執 性壽</title>,<text>夫君湖海士。雲谷臥深深。夙抱登華旨。空懷贈策心。曼卿非好飮。劇孟庶同音。後死悲何益。悠悠見陸沉。</text>
<title>挽李晦周</title>,<text>死者何曾老。古今多少年。命竆嗟賈傅。親在柰顔淵。夢罷藍川月。魂歸梅谷煙。南行如復再。忍過某堂前。</text>
<title>挽張定夫 徠遠 三絶</title>,<text>病骨支離春復秋。聞君先我九原遊。九原無是無非未。此世風波不可留。擧世滔滔各自贒。何人頭白尙如新。南山杯酒殷勤席。論議崢嶸不失親。賢弟賢郞足幹蠱。新安當日好焚膏。河南所托終無忘。誰識春堂識處高。</text>
<title>挽金文範 琦浩</title>,<text>我識昌山老。琴書八十年。海亭修舊契。冷洞講遺編。一室皆知禮。全鄕共說賢。如何靈壽慶。遽作玉京仙。</text>
<title>嘉會齋。贈許景曾 容孝。</title>,<text>此生苦無賴。夙夜懷明發。縱欲行乎世。無由理小軏。歲月逐江流。芳華坐銷歇。愛此后山阿。不是石頭滑。爲君錫嘉名。靜言思無越。守獨秖自媚。有善休相伐。培根樹葱龍。澄源泉㶁汩。仙仙玉佩子。適時來超忽。杯盤殊草草。詩思何卒卒。高論及理窟。終恐玉見則。漸覺泯默好。無作標高揭。更願崇禮厚。勉勉才思竭。</text>
<title>次姜氏兩世三孝旌閭韻</title>,<text>闍山西畔里仁邨。旌表煌煌三孝門。旣得刑妻爰及子。更能承祖又貽孫。根深實茂那無本。水到渠成必有痕。百行源頭家法在。知君努力永無諼。</text>
<title>追和李大衡 斗勳 遊某里作</title>,<text>雙明日月見於斯。花葉年年舊曆披。誰把君臣殉社義。數間茅屋此間移。</text>
<title>次金玉汝 琪夏 壽親韻</title>,<text>人生難得甲回年。弧矢今朝設此筵。謝氏庭前三寶樹。魏君家裏老神仙。東林酒熟羣賢醉。南極星浮瑞氣聯。短律追成因獻賀。蟠桃箇箇滿盤圓。</text>
<title>有懷尹箕範。次杜詩寄意。</title>,<text>吾生嗟大耋。海內幾知舊。隔歲不相見。思君令人瘦。時時撫黃卷。往往眠白晝。故人年稍康。何不一來就。過失人誰規。患難人誰救。發言類糊塗。顧行增闕漏。矧今大運非。中原交鳥獸。學禁又如許。俗輩爭馳驟。泰山千丈石。柰此一線溜。夫君安坐者。呼吸龜山秀。有詩如屑玉。有酒如含酎。待吾病得可。東風吹滿袖。</text>
<title>龜陰齋。與河禹瑞共吟。</title>,<text>楊柳池塘碧梧門。與君携手不堪分。去年掛席滄溟月。此夜同樽泗水雲。詩思迷茫山色遠。秋聲搖落樹梢聞。林泉小集誠非偶。醉後何妨議論紛。</text>
<title>聞許乃卿 在燦 以竹史爲號。以一律遙寄。</title>,<text>蕭灑章山曲。此君與子宜。渭川千畒宅。淇澳一篇詩。感應風斯見。淸通月也知。春秋今不作。誰識養賢爲。白樂天養竹記曰。竹似賢。孟獻子以養賢爲富。子曰。獻子之富。可著於春秋。</text>
<title>挽成聖樂 湜</title>,<text>托交五十載。又結綠楊鄰。避暑松泉夏。吟風栗里春。竆途情更密。老洫意偏新。無限滄桑劫。欲言淚自泫。</text>
<title>趙應集見訪。歎俗物敗人意。賦此以示。</title>,<text>此心團活妙難測。竪起當令十分眞。休說俗塵能敗我。低頭失腳摠由人。</text>
<title>挽河禹瑞</title>,<text>儒雅風流衆所推。得年七十更何悲。只將萬斛西河淚。爲灑東風玉樹枝。</text>
<title>余旣作許乃卿竹史詩。其弟乃克 在規。以石史爲號。復以一絶寄意。</title>,<text>竹君與石友。兄弟兩相宜。願借晦翁意。爲賡小宛詩。</text>
<title>宿河希尹 載文 家 二首</title>,<text>短策南來竹樹丘。故人茅屋枕山幽。遺文散逸宜加力。異說竪橫孰遏流。末路相逢欣舊契。光陰虛擲愧前頭。諸君箇箇天騏子。進步長程愼莫休。不識做人法。口談性命篇。吾心徒掇拾。深愧冥翁傳。</text>
<title>次德星齋韻</title>,<text>吾行重到北山廬。依舊松湖月上初。故老傳言修契事。兒童解誦做人書。香江窈窕環成帶。錦岳崢嶸翠擁裾。那得陳荀復會此。地名千載不歸虛。</text>
<title>戲贈朴行源</title>,<text>輪山淸福人。咫尺懸崖水。多事歐陽子。山行六七里。</text>
<title>挽朴國見 宰鉉</title>,<text>全歸斯已矣。竆通柰氣數。矧今天地閉。賢路無由布。爲問兔爰寐。何似苞稂寤。故人無從淚。哭送靑山暮。</text>
<title>過南星洞。贈金君鍾元 商德。</title>,<text>行過南星洞。山深日亦曛。晉康風俗好。節士典型存。務本天應富。學文地必尊。願君須勉勵。忠孝是眞源。</text>
<title>斜川會席病吟</title>,<text>千載一俯仰。古今同逝川。淵明已宿草。晦菴又重泉。餘生知幾日。扶病強此筵。臨風三歎息。正學更誰邊。</text>
<title>病枕。命孫銓書贈沈應章。</title>,<text>此日吾何語。惟看直字詮。餘意更勤勤。一差便失傳。</text>
