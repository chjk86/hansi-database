<title>金泉驛途中 戊戌十一月十三日嶺南亞使時</title>,<text>歲律將窮霜霰稠。遠隨陽鳥入南州。多慚靑幕公孫俊。謾着周遊季子裘。山向雞林猶古色。川歸洛水自長流。勁風竟日吹征面。萱閣應添朝暮憂。</text>
<title>扶桑驛途中</title>,<text>嶺外驅馳去轉忙。此身長惱憶鱸鄕。天旋若木冬猶暖。地近伽倻氣自蒼。盤剝橘柑疑夢澤。鴈飛洲浦似瀟湘。蹇驢忽詠長沙賦。日暮驚凮撼客裳。</text>
<title>伽川橋。望伽倻山。十七日</title>,<text>倻山西望欝嵯峨。倻水東奔碧玉波。客渡野橋何促迫。僧歸雲境自幽佳。茅茨雪竹孤 疑村 僻。秀谷風烟落日斜。老去逸懷消未盡。強留征馬一吟哦。</text>
<title>留陜川。見新客舍翼起齊天中。可奔馬一賀其成。又規其過。十九日</title>,<text>地坼河奔若拖紳。河濱烟火幾千春。關心墊溺民生苦。勞刱虗無棟宇新。歌詠忽增村巷樂。驅馳聊見往來賓。長孺一卧淮陽郡。淸凈無爲也未仁。</text>
<title>留永川郡霽月堂。次板韻。臘月初五日</title>,<text>胷次蕭然若壺氷。岡頭高閣客來登。寒凝江鎖千波響。葉盡山稠萬疊稜。傲雪竹松同保節。尋灘鵝鴨好爲朋。憑欄默對晨將暮。勝致方知愜衆穪。</text>
<title>次新寧縣題詠 初七日</title>,<text>十萬脩竹傍小溪。奇巖層矗穪高低。無端翡翠雙雙舞。閑入深林自在啼。</text>
<title>自仁同縣八莒縣途中作 十八日</title>,<text>天陰漠漠雪飄花。北客南征路轉賖。翠竹森森山後巷。靑煙細細水南家。望雲眼暗寒生淚。覔句魂消慘若磨。范子淸風無術繼。追風終日感空多。</text>
<title>次星州八莒縣題詠</title>,<text>南來怕見馬騑騑。素餐如何把一麾。擘橘刳鮑思亦極。早尋松桂好栖遅。又白髮蒼顔聽又重。不關於此▣衰翁。東奔西騖成何事。長道空驚歲律窮。</text>
<title>次密陽嶺南樓韻 二十日</title>,<text>登臨身若上雲天。碧玉湖光盪眼前。千頃栗林孤外。萬重螺䯻落霞邊。霜深老葉紅圍錦。露浥芳芷綠鋪煙。一入南中風景最。暫將瑤瑟醉華筵。</text>
<title>次梁山郡淸溪堂韻 二十一日</title>,<text>孤嘯堂前萬竹昏。爭枝野雀故相喧。客䆫半夜江風緊。靜聽寒波鉄馬奔。</text>
<title>次雙碧樓韻 二十二日</title>,<text>城上飛樓縹緲邊。緣情還笑苦心賢。思飄擬對武陵勝。骨爽如逢方丈仙。臘盡梅梢紛破眼。春歸浦色遠涵天。平蕪落日無聊賴。翡翠悲鳴過竹田。</text>
<title>次澄心堂韻 上一首。和金先生宗直別詠忠第朴堤上之事而作。二十三日</title>,<text>不廢江河萬古流。丹心化碧月東秋。沉吟佔畢懷忠句。忘士從前一㨾愁。又城下溶溶碧玉流。南中冬景若凉秋。竹間翡翠追飛疾。解纜征夫萬里愁。</text>
<title>題昌原鄕射堂 昌原卽姓貫地也。詩意可見。而曾入於游軒所撰族譜序文中。</title>,<text>陽海前頭是義昌。薄遊人到久徊徨。日下古壕情豈限。春回宿草露應香。追惟天地生民始。欻感根枝發後長。鄕中父老多厖厚。爭把壺醬夜已央。</text>
<title>入金海得二律。呈仲望使君。此邑乃首露王遺墟。使君且有濡民之政。故一以賀之。一以懷古。二十五日</title>,<text>蕭蕭征馬路三千。首露名區碧海邊。欝翠峰巒紛拱揖。蒼茫島嶼遠星躔。天孫影響雲無迹。神代衣冠草自芊。吊古吟停還一睡。夢魂騎鶴入冥然。又馨香之治曠千年。單父遺音聞爾絃。擊獸屠禽功自別。游刀弄劒用何徧。天昏眠犬柴門外。日午呼雞桑樹巓。戛玉殿靈丹壽域。邊氓那久借和扁。</text>
<title>次矗石樓韻 己亥正月初一日</title>,<text>孕靈凝秀擅名區。江上新春靄畫樓。淅瀝波聲宗海若。巍峩山勢接頭流。煙汀日晏鷗爭浴。竹島風輕翠欲浮。自是天心萌動處。擬看王澤潤南州。</text>
<title>又次贈晉牧子任先生 初七日</title>,<text>飄飄鳧舃下邊區。秀句吟時聳玉樓。榻上絶絃元古韻。庭前舞鶴自風流。苔封銅篆塵常滿。春動江城喜已浮。香案侍臣留豈久。惠聲垂範嶺南州。</text>
<title>次山陰換鵝亭韻</title>,<text>吟嘯飄然入洞天。團成風景自神權。直尋靑鶴丹梯秘。那問山陰道帙傳。江鳥解嘲煙火客。嶺雲應笑往來鞭。淸波白石春增麗。斜倚危欄日暮邊。又山勢頭流幾萬里。天成佳景畫圖中。丹崖松老鶴巢穩。高▣客登塵想空。日暖庭梅紅蕊綻。春還江水碧藍濃。風煙偶矚秦餘景。豪態悠然鳥脫籠。</text>
<title>次東軒韻</title>,<text>烟生洞府失孤村。千嶂重圍只一門。石老江靑春又到。征衫擬拂武陵雲。</text>
<title>在梁山郡齋卽事 十七日</title>,<text>柳欲舒時梅欲放。村童篩酒賀東皇。陽回苦竹何增綠。露潤枯蒲定不芳。百舌如簧爭令節。孤鴻矯翮去淸湘。客中淸景空遲暮。任向南天學楚狂。</text>
<title>次東坡驛董中使韻 北京使行歸時作</title>,<text>坡仙一過世代隔。雲飛鳥逝無蹤跡。我來靑霜楓葉赤。沉吟吊古立秋色。胸中闔闢弄陰陽。人世篇章豈古今。飄蓬風轉竟何定。愧却林薄歸來禽。故園松桂寒露濕。苦向南天懷竹笠。固知內重窮亦樂。酸笑抱璞空哀泣。登樓岸幘望夕暾。百隊鴻鴈落海門。何年會得囊中秘。帶視滄溟▣▣墩。鶴堂若問西消息。莫道愁吟只道寧。</text>
<title>贈朴鍾城。兼呈由太守。</title>,<text>南宮舊選俱在會。昆山寶樹開塵目。使君傑出百濟地。筆勢自擅誰與敵。朴侯鍾受雪嶽精。釣情托興珠與玉。病夫早歲屛鉛槧。憶墻窺庭知退㥘。相逢皆是越鄕人。適會佳節中心激。寬懷共傾餘桑落。王孫列席如京國。寄語朴君如京師。好向靑冥張羽翮。有人若問滄溟事。莫道關外逢病鵠。</text>
