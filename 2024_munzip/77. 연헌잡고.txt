<title>螢火賦 應製</title>,<text>士有討混元。搜冥漠。端居一室。齋廬寂寞。夜悄悄而無聊。情忽忽而難托。於焉披書幌。倚風櫺。席文茵。却短檠。爰有微物。飛光的皪。往來簷端。點綴墻角。影徘徊兮隱映。光熠燿兮凌亂。臨書卷而熒煌。撲襜帷而燦爛。乍穿林而依俙。忽隨風而聚散。疑庭際之列炬。訝天邊之流星。吾不知其何物。其名曰螢。豈非化自腐草。能尸解者耶。含光不熄。能用晦者耶。大陽自戢。能退藏者耶。逢陰不昧。黯而章者耶。鄙螻蟻之慕羶。匪蟋蟀之在堂。異蜉蝣之楚楚。類螽斯之詵詵。豈亭毒之或然。乃陽氣之陶甄。恥爝火以爭光。竝陽燧而共燭。感車胤之明智。照書囊而夜讀。何隋帝之昏庸。謾自放於巖谷。嗤却馬之藉威。矜小術以眩惑。此無心於用舍。彼徒事於紛綸。普天壤以遐觀。奚臣細之足陳。恐秋霜之夜繁。竟飄零而無因。且夫造化胚胎。物雖萬般。覽物之情。人亦多端。往古來今。孰能反觀。借如爰居避風。鯤鵬蔽日。瑞世者覩鳳凰之儀。傷時者泣麒麟之出。龍在田而文明。龜協謀而貞吉。茲植性之珍奇。乃厥類之非一。吾獨愛螢之微質兮。含火德之明輝。處能知往兮。出以順時。入夜自照兮。暗室不欺。是故。君子法之。自強不息。炯然方寸。虛靈昭晢。推善端而擴充。克明德於天下。觀物而省吾身兮。庶無愧於物我。然則明明之靈臺。又乃吾心之螢火。</text>
<title>喜雨賦 應製</title>,<text>丙午之歲。農務方隆。旱旣太甚。畏景如烘。自春徂夏。蘊隆蟲蟲。上下奠瘞。靡神不宗。嗟感應之遲遲。仰視天之懵懵。律中蕤賓。下澣有日。上天同雲。月離于畢。常山施雷母之令。華陽效雨官之職。石燕拂雲以差池。商羊鼓舞而躑躅。黃蜂衙罷於軒楹。玄蟻戰酣於丘垤。俄霈然其四垂。暗長空之漠漠。旣霏微以潤物。忽滲漉而優渥。澮盈而村村自足。溪流而岸岸皆平。無草不茂。無木不榮。農夫侁侁兮駿發。百穀欣欣兮仰成。各從心兮滿欲。誠隨物兮賦形。諒厥賜之無窮兮。蓋難得而爲名。余方杖策場圃。樂觀物性。載歌豳雅。逍遙風詠。客或難之曰。子徒知一雨之喜。而豈知聖人格天之誠有以潛通也。於皇聖上。德與天同。衣民之寒。食民之飢。頒四仲於堯曆。撫七政於舜璣。茲燕及于皇天。罄朝野以胥悅。何南畝之俶載。遽爲災於旱魃。顧山川其滌滌。乃如惔而如焚。農夫欲訴而無聲。極憂心之如熏。勉勉我王。允也民莫。以六氣不和寅畏。以三農告災惕若。減膳殺禮。自奉薄也。發倉賑乏。無捐瘠也。遍走群望。擧咸秩也。凡所以修庶徵。敬五事者。靡有差失。茲焉精通神明。誠格穹蒼。澍甘霖於下土。霈恩澤之滂滂。遂使憂者以喜。病者以起。農抃於野。商歌于市。喧騰頌聲之沸。充塞和氣之被。茲豈非聖上克謹天戒。小心翼翼之所使乎。是故。明明在下。赫赫在上。人有回天之力。天有從人之望。六事責己。則有感於桑林之祈。側身修行。則有格於呼天之時。不可罪之以歲。不可諉之以數。在吾德之何如。寧不畏天之威。而敬天之怒乎。若然。則三光可調。二儀可交。非虎頭而龍眠可起。非牛血而魃慝可消。又何必焚暴尫。鞭陰石。然後冀一滴於天潢。回天心於一夕。然則向之所以降災者。非災也。乃祥也。實天道之昭晢。余於是。悠然而樂。恍然而喟。秉魯史書雨之筆。倚蘇公喜雨之記。乃續而爲喜雨之歌曰。天降澤兮地凝祥。苗役役兮實苞方。自今伊始兮歲其有。于胥樂兮生之厚。又歌曰。天篤降災。眷吾君兮。旣多受祉。福祿殷兮。願獻聖算。垂無垠兮。</text>
<title>鵂鶹賦 幷序</title>,<text>歲辛丑秋。予方廬墓。一日。乘昏出門。忽聞鵂鶹之鳴。私心惡之。問諸故老。曰。此鳥必有鬼物憑藉而使之鳴。所向之方。災禍必至。斯乃不祥之尤者。因作賦。以自解云。其辭曰。隴西子齋廬之夕。扶杖出門。四顧寂寥。月黑山昏。心悽愴以感發。獨長吟而徘徊。忽聞鵂鶹鳴在山隈。竦肩而聽。聲甚獰惡。私怪其故。撫掌太息。於焉誦六符經。扣三通齒。奮氣厲聲。作文以致意曰。汝不和吉。來告於予。攪亂我心。其意何如。人或聞汝。擧皆惶惑。凡此妖孼。曰皆汝慝。汝其然耶。抑又何其。請原其始。汝其聽之。曰自民之初生。元氣混朴。蒼蒼林林。陶于耕鑿。物不疵癘。人無札瘥。天地同流。鍾爲太和。聖王旣沒。邪說奔波。朴散淳漓。乖氣孼牙。魑魅魍魎。咸逞其邪。或托於人。或托於物。興妖作孼。爲患難悉。漦藏而夏祀不長。箕服而周祚中微。汶南之鵒來巢。宋都之鷁退飛。華陰之璧告亡。月底之鷄報期。是則或身負重譴。自干天禍。天地所不容。鬼神所不借。宜詭怪之發作。示民用之側頗。若余者。頃遭愍凶。遽失所恃。恨結重泉。呼天無已。上丘隴而哀哀。覩羹墻而惸惸。感烏鳥之反哺。枕苫塊以呑聲。痛六體之衰殘。悶孤生之零丁。庶幾餘齡。永終孝思。幽無鬼責。明無人非。皇天降鑑。實所矜懷。鬼神有知。亦宜所哀。今爾乃敢爲椰楡。詭譎音聲。胡然而至。亦胡然而鳴。其能先事而告報。冀我有以弭防耶。其將告我以吉祥之應耶。其終果出于不祥者耶。爾無我祟。我無爾尤。爾宜速去。毋我怨訧。不然。則吾將操強弓毒矢。以與爾從事於林間以相讎也。鵂鶹於是。擧首奮翼。欲語而默。口不能言。請對以臆曰。子其以我爲眞不祥者耶。我固未也。我受命上帝。亦稟形氣。周于人寰。伺察禍福。憂人之憂。急人之急。人有隱慝。我先警告。山精水妖。無俾作忒。門神戶靈。亦叱亦呵。咸受其職。使安厥家。彼昏不知。焉識其然。山木自仇。膏火自煎。醉生夢死。幾千萬億。余音嘵嘵。聽我藐藐。不知慮此。反余來嚇。由我則災變爲祥。不由我則反祥爲孼。知我者。謂我爲憂人之禍。不知我者。指我爲不祥之幾。逐我令去。小黠大癡。雖然。吾嘗聞之。禍福相乘。吉凶同域。合散消息。焉有其極。侏儒登庸。尼父遑遑。盜跖壽終。顏回早殤。福善禍淫。固亦難量。是故。達士大觀。至人無欲。智者。委性命之脩短。君子。任時運之通塞。喪之不以爲恨。得之不以爲榮。放懷於無爲之地。遊神於至道之精。如此。則可以超洪濛。混希夷。寥寂而莫我知。聊與道而同歸。又何必責予之不祥。逐我以速去哉。俗士不可與語道。吾將去子而遐擧。隴西子。於是悠然心解。入門處寂。發燭而書。記予之作。</text>
<title>雨霽遊山賦</title>,<text>癸卯春三月。余展墓。因與友生尹光胤。遊龍發山。山乃先墓所在也。時方雨霽。景物增鮮。遊覽之中。不勝悲歎。因作小賦。以抒情云。辭曰。維暮之春載生魄。隴西子旣展墓。策杖遊于龍發山之麓。坡原尹子從而聘目焉。于時穀雨始晴。樹容新沐。惠風和暢。麗日暄旭。鸎囀而山光更幽。鳩鳴而樹陰增綠。隴西子於是。吟陟岵之篇。詠蓼莪之章。四顧彷徨。潸然出涕而悲傷焉。尹子乃斂衽整襟。徐步而前。擧目指示。拱揖周旋曰。美哉。遊覽之勝也。右引三角之積翠。左挹天磨之晴靄。洛河蕩漾。猪浦經帶。足以盡江山之美焉。珍禽弄晴。韶光淡蕩。樵唱于谷。農擊于壤。足以暢幽悒之情焉。綠暗紅殘兮。足以吐先生之瓊葩。日暖風和兮。足以袪先生之沈痾。今乃不此之樂。而愁思滿容。小子不敏。惟先生之發蒙焉。隴西子愀然改容。作而答曰。噫嘻。子何以此爲哉。顧惟此山。壽藏所在。有懷二人。中心如痗。哀哀父母。生我劬勞。未遑鍾鼎之養。遽纏風樹之號。呼天孑孑。蹐地嗷嗷。窀穸旣窆。歲月屢周。音容莫追。霜露增憂。今吾之遊此山也。狐兔之跡交途。榛栗之樹成列。白楊風搖。中唐草沒。驚心滿目。其有不思者乎。噫。思其親。以起念慕之情。則其有不抆血而歔欷者乎。何暇探幽討勝。留連光景。以擅美於遊覽之娛乎。且吾聞之。情隨物感。憂樂殊途。故鄕隣之笛。懷舊者悲歎。新亭之飮。慷慨者盡歡。今子乃以遊覽之樂爲美。而吾方且爲羹墻之悲。其亦觀感之使然。而不可以一揆測知者矣。於是。尹子語塞。山容向夕。相與陟降丘壟。徘徊悽惻。撫松楸而增悲兮。寄幽懷於翰墨。</text>
<title>花石亭賦 幷序</title>,<text>仲伯氏前洪州通判宜碩。掛冠之年。作亭於坡州栗谷之別墅。寔我王父康平公之舊莊也。楊原李公淑瑊。以花石扁之。而幷有記以侈之矣。噫。花石。無情物也。以有先祖之遺澤而感余者深。則賦而張之。豈獨無情。因此亦足以知仲伯氏之志云。其辭曰。歲在癸卯三月旣望。客有觀乎栗谷之莊。行吟眺望。栗谷主人。欣然邀之。相與登乎花石亭之上。觀其斜界石壁。俯臨江汀。前瞻官道。後瞰郵亭。群山竝湊。野闊潮平。茲實登覽之勝境。天地之釀成也。于時春陽正殷。百卉爭華。深紅淡白。舞風婆娑。嫣者如笑。僛者如醉。皺者如愁。低者如跂。間以怪石。巉岩聱呀。蹇蹇奇奇。列植輧羅。客於是。軒眉擧目。逡巡避席。以復於主人曰。快哉亭乎。吾能得主人之樂矣。蓋質之堅確者。石也。物之閑靜者。花也。儷美於君子。則馨香之德可薦。托興於詩人。則切磋之功當加。是以。高人達士。多托於是物。于以養吾之天。是則主人之所以托於花石。而玩物適情者。夫豈徒然。主人曰。否。昔吾王父之構斯亭也。以知足之年。際于昇平之會。功名如脫。宅心物外。築室考槃。於焉寬大等閑。爲花石之主人。豈軒冕之能移。一朝長辭。孰能堂基。顧余何人。承此燕貽。惜乎。名韁且絆。宦海浮沈。十載歸來。草沒苔深。幸田園之尙在。乃肯構而爲心。今吾之居是亭也。見花之發。則思祖先封植之勤。見石之奇。則思祖先撫摩之恩。肅然如承其指使。宛然如見其羹墻。攬遺愛以起敬兮。當百倍乎梓桑。庶祖風之不墜兮。聊暇日以周章。觴酒醪以自慰兮。時登覽乎崇岡。瞻江山之風月兮。足以償平日不盡之懷傷也。且夫盈天地之間者。物有萬般。而覽物之情。人亦多端。往古來今。孰能反觀。借如檻有移春。而侈心轉放。堂成半閑。而國勢何庇。似六郞之貌。長作風流之態。伊士女之贈。惟看謔浪之戲。或有被叱於道士。術旣不稽。點頭於談僧。語亦非眞。武昌岡頭。浪傳望夫之貞女。穀城山下。誰爲授書之老人。此則匪直爲花石之爲祟。抑亦人之惑於花石者。有同乎魚目之混珍也。若乃席芳葯。據胡床。撫奇石。掇幽芳。俯仰無怍。逍遙倘徉。夢絶於軟紅之場。興逸於虛白之鄕。憂樂兩忘。寵辱不知。斯則祖先之所以爲心。而知吾之無忝於斯也。雖然。吾嘗聞之。有興有廢者。物之常。有善有惡者。心之幾。祖先能開之。而子孫不能守之。子孫或能守之。而不免爲荒淫之歸。適有以窮心志之樂。而趣之於膏肓之地。則安有斯亭之作。復爲草沒而苔深。永負於先志也。此則吾之怛然而不寧。庶有望於有後而不棄也。客於是。悠然而笑。乃作而爲之歌曰。渺渺兮孤亭。結雲構兮江之頭。碩人兮俁俁。茲玩愒兮心焉休。種黃精兮翠微。狎白鷗兮滄洲。將以遺兮雜佩。君不來兮夷猶。</text>
<title>隋堤柳賦</title>,<text>汴河沄沄。淮水湯湯。長堤逶迤。老柳千行。幾番錦帆之往來。淡蕩風景之蒼茫。撫長條而遐思。想隋家之興亡。方其紀年大業。措世乂安。席萬乘之威靈。壯虎視乎百蠻。志旣驕而意逸。置天下於無事。惟耽樂焉是務。每流連而恣意。覽形勝於渭流。作盤遊之勝地。跨汴河而延袤。控長安之一髮。長堤屹其夾岸。柳千條兮碧立。翠掩映於兩岸。綠參差於千里。接蓬萊於西苑。映龍鱗於芡芷。怳仙境之縹渺。日玉輅之遊戲。御千乘於其下。噦鸞聲兮載和。奏淸夜之妙曲。送水調之纖歌。龍旗翻兮拂柳。鼉鼓鳴兮揚波。酒如泉兮肴如山。花如海兮舞如雪。樂復樂兮未央。心昏醉而怡悅。忘民水之覆舟。忽苞桑之大業。謂此樂之可久。擬萬葉而勿失。夫焉知鼓鍾之交奏。樂未去而生悲。及夫鄒平擁衆。晉陽提師。斬木爲兵。揭竿爲旗。鸞輿巡而未返。義兵紛其交馳。江都之業雲飛。百年之基草沒。幾年笑周齊之亡。反自蹈其覆轍。遂使仙遊之勝地。遽一朝而不有。擧胡顏於地下。問後庭於陳主。漁樵唱於堤柳。鴉鸛飛於江雨。瞻江山之風月。非復曩時之花柳也。然則是柳也。反不如顚木之㐕蘖。回生意於木末。又不如八公之草木。褫如林之胡羯。徒啓夫煬帝之侈心。反本實之先拔。是同歸於桑柔。奄將采而其劉。恨不得折之爲樊圃。猶狂夫之瞿瞿。至今長堤之畔。徒增杜中山之一吁。朽木不可彫也。吾於汝而何誅。</text>
<title>平乘樓賦</title>,<text>泛樓舡以浪遊。遡江陵而停棹。探江山之形勝。閱成敗於千古。登此平乘之樓。記桓溫之遺迹。擧目有山河之異。望神京而嘆息。伊昔司馬失馭。五胡雲擾。二帝含璧。五馬南渡。中原板蕩。宮闕蕪沒。王氣分於江東。腥穢染於河洛。孰唾掌而自奮。復祖宗之舊物。偉桓溫之一起。遂自任其興復。誓恢復乎舊都。闢侵疆於四域。乃獻表而啓行。順江陵而直北。登平乘而中流。望中原而慷慨。嗟惟此土。故業安在。園陵誰主。銅駝荊棘。誰生厲階。至今荼毒。亂非自天。實由放達。夫何幽沈仁義。輕蔑禮法。蕩四維之風。弛權綱之立。遂使骨肉相殘。禍生閨闥。劉淵伺便。石勒窺竊。公卿拜於賊庭。鋒鏑流於綘闕。使百年之基業。奄一朝而傾覆。觀今日之域中。竟是誰家之所得也。此地不復。誓不還歸。九廟不復。食祿何爲。於是。揮戈擊楫。撫劍掉臂。仰天誓江。庶雪前恥。風雲助其勝氣。雷霆挾其威靈。談笑而掃伊水之敵。指顧而據金墉之城。除王衍數十年之禍。洗河洛數千里之腥。伸大威於江北。慰祖宗之憤情。偉功烈之赫赫。實濟川之舟楫。想遺迹於斯樓。宛當時之彷彿。此所以留勝於後日。而想像乎二子之得失也。獨惜乎楚則失矣。齊亦未得也。百年之基。雖曰克復。眼前之憂。實爲交切。乃何戴震主之威。弄大阿之柄。旣欲徙都以驚動。何煩鍾簴以威令。天子拱默而難斷。朝臣囁嚅而不發。是何先其所可緩。後其所可急。乘亂建功。而又爲之陵轢也。而且王珣爲府中之佐。郄超爲幕中之客。詢謀計議者。反爲不臣之術。予奪出於門下。廢置在於掌握。較功罪於當年。亦終歸乎莽卓。是則克復之功。未足償其廢立之責。而登樓之嘆。又何異不見其睫也。嗚呼。王衍敗俗於一時。桓溫遺臭於萬年。以彼笑此。誰知烏之雌雄。後有登斯樓而興歎者。亦將取舍於其中。</text>
<title>淸州望仙樓賦。次觀察使孫公澍韻。</title>,<text>登茲樓以遊憩兮。聘余目乎遐之陲。覽天宇之寥廓兮。倏心曠而神夷。軼埃壒之冥濛兮。發超然之遠思。望蓬萊於咫尺兮。儼冠佩之從從。儻凡骨之一蛻兮。庶幾希乎下風。飾明月以爲冠兮。衣靑雲之離披。令鳳鳥以先媒兮。命靑雀以致辭。闖天關以稽首兮。挹應眞之風制。衆女嫉余之脩姱兮。反指余爲蝀螮。旣不能以有爲兮。棄之而莫之力也。欲降心以取容兮。亦非吾之術也。白日晼晩其將入兮。攬芳華其已歇。僕夫悲余馬懷兮。蹇延佇而反顧。嘆行邁之遲遲兮。杳大野之平鋪。獸狂奔以求群兮。鳥倦飛而斂翼。悟幽貞之所處兮。又何用東西與南北。望仙居其非分兮。吾將有事乎田疇。撫江山以寄傲兮。樂風月之嘲啾。日無爲而逍遙兮。足以師聃而希周。惟此樂無以易之兮。安能鬱鬱余一州。誶曰。黍豐麥岐兮。我原我隰。魚肥菜甘兮。我鼎之餗。信余好之在茲兮。終老死其何欷。群仙雖不可以企及兮。聊自擬於葛天之時也。</text>
<title>綉衣使者賦</title>,<text>伊昔漢武之遣綉衣也。節旄翩翩。衣冠曄曄。威振州郡。掃蕩寇賊。其人伊何。有臣昆德。想其武皇受圖。措世治安。內憑府庫。外攘百蠻。志欲凌乎宇宙。銳有爲於興作。愛酷吏之尊用。紛日事乎掊剋。民不忍於荼毒。竟漏網而四散。盜弄兵於潢池。恣狗偸而張亂。于時鄕亭戒嚴。枹鼓不息。法不能伏。威不能讋。天子曰吁。來汝范張。姦徒煽亂。延及四方。孰副予意。用詰姦慝。汝遂相予。掃除亂略。賜汝綉衣。虎符龍節。詔一下於天庭。共奔走而震懾。衣綉衣以啓行。仗天子之明威。耀原隰之皇華。爛光彩之陸離。城狐畏威而竄伏。社鼠望風而辟易。發奸摘伏之如神。卒莫逃於斧鉞。是風靡而自殄。已群盜之惕息。偉綉衣之一遣。措天下於寧謐。猗歟乎稱其服兮。信旣安而且吉。客或難之曰。是何異服堯之衣而行桀之行也。治盜之術。豈可以碪斧令也。子不聞乎禮義生於富足。盜賊起於窮貧。上有堯舜。民亦爲仁。上有桀紂。民亦爲暴。彼仁暴之所分。乃君上之所導。乃何不務德化。專事刑法。張夸大之心。恣窮荒之慾。君門邈於萬里。下情抑而難達。遂使吾之赤子。忍自棄於盜賊。旣不能撫之以恩信。又重之以孥戮。一暴公之持斧。竟俱焚於玉石。向非衷由天啓。臍悔自噬。下罪己之詔。爲富民之計。則散亡聚黨。誰非大澤之卒。提劍共逐。不啻秦宮之鹿。縱綉衣之相望。日斬斷其何益。帝雄才而大略。胡反愚於謀國。想綉衣於今日。重爲當時惜也。方今明良相遇。賡歌一堂。經營四方者。皆召公之賢。折衝千里者。盡方叔之良。士競登於赤墀。民自安於康莊。方將畫衣冠異章服而不犯。躋一世於虞唐。亦旣鄙漢家綉衣之使。則願黼黻堯舜山龍之衣裳也。</text>
<title>歃銅盤辭</title>,<text>君門兮九重。虎豹守兮儼列。掉三寸而徑入兮。寄身命於一髮。倘中懷之得伸兮。縱百身而何惜。當秦甲之來攻兮。蓋趙祀之岌岌。奉吾君而告急兮。庶畢吾平生之事業。何王心之浩蕩兮。棄大義而莫之恤。從之利害日中而不決兮。孰其咎之敢執。茲歷階而陳辭兮。胡爲乎反余來嚇。我恥白起之肆志兮。甚辱逮於王之國。至今其夷陵之下兮。尙冤氣之未洩。以楚國之強大兮。忍此羞之未雪。奉銅盤而跪進兮。願定從而歃血。要與王而同仇兮。冀中心之如結。天地鬼神昭布而森列兮。矢不渝於他日。嗟彼十九人之碌碌兮。來爾聽我辭。燕雀焉知鴻鵠之志兮。固有遇其時也。繼自今莫我笑兮。徒自取紛噪爲也。食人食救人急兮。知吾之無負於斯也。重曰盤有血兮當㰱。臣有言兮當陳。心所懷兮匪他。誓存趙兮却秦。此乾坤兮何等。紛龍戰兮虎攫。嗟強呑兮弱肉。哀吾君兮何托。願救急兮恤患。永相親兮兄弟。山可崩兮海可枯。惟此心兮勿替。</text>
<title>丙午歲元日仁粹王妃殿帖字</title>,<text>洪鈞初轉斗杓東。佳氣春來一倍濃。柏葉酒香長樂殿。椒花頌溢未央宮。三陽正始開農務。四序更端促女工。政是慈闈陶化日。願歌周雅繼豳風。長樂春光動。桃符換舊年。三元開有象。萬福享無邊。慈範超千古。佳祥降九天。瑤池添壽酒。終日宴群仙。春回斗柄來寰宇。任姒徽音傳自古。壽獻椒觴樂事多。衆仙齊起香山舞。節屆光風轉。春來淑景煕。慈闈饒勝事。歌舞大平時。</text>
<title>立春日仁惠王妃殿帖字</title>,<text>春來淑氣洪鈞轉。紅影潛催添幾線。日暖金閨菜薦新。陽回玉砌梅飛片。祥風淡蕩滿慈闈。瑞靄氤氳籠紫殿。太姒嗣音則百男。詞臣稽首霑周宴。翦綵迎新慶。慈闈換歲華。三陽開浩蕩。萬物盡亨嘉。聖德同周母。閨儀邁漢家。椒盤恭獻頌。佳氣轉來加。春光先到殿中央。金鴨濃薰百寶香。共沐恩波欣拜舞。斬新佳氣滿椒觴。日轉紗窓嫩。春來玉殿和。乾坤開壽域。朝野頌聲多。</text>
<title>被劾書懷。呈僚友。</title>,<text>宦情無處不悲酸。況復從來折獄難。直以疏迂招物議。非因耳目奪心官。元精耿耿人休問。衆口囂囂我自安。好待亡金還得日。飄然一馬下長湍。</text>
<title>次人題雪竹簇子詩韻</title>,<text>雪意嬌多著地新。此君風味最精神。自從移入好東絹。便對尋常君子人。</text>
<title>與遂初期叟飮酒。是日雨作。喜成一絶。</title>,<text>崇朝甘雨洗黃埃。一日歡聲動草萊。況復對床談笑洽。不妨詩酒百千回。</text>
<title>遂初期叟各次韻。復依韻和答。</title>,<text>旱魃爲災四散埃。大田無處不汚萊。最憐今日商霖遍。詩酒風流問幾回。</text>
<title>花滿洛陽城 應製</title>,<text>韶光駘蕩滿城春。淺白深紅淑氣新。幾處尋芳嘶騕褭。誰家開宴蹙麒麟。遊蜂戲蝶瓊林晩。嫩日和風紫陌塵。自是昇平無一事。出門渾作看花人。</text>
<title>題李司議關西送別詩軸 幷序</title>,<text>蔚宗之自關西幕召還也。監司相公。作詩贈之。諸君子之長於詩者咸和之。以各言其志。動盈卷軸。僕披閱再三。嘉蔚宗之能得士大夫之心。又喜士大夫之能言其志以侈其行也。今僕與蔚宗。偶同僚席。詩酒從容。相得益章。固不減關西士大夫之心。則言志之作。何獨不然。茲忘才拙。謹步韻。題其篇末云。淸時無事官多暇。日日重門洞自開。共和謝篇三百首。細傾儀酒十千杯。功名老我堪嗟咄。簿領煩君好翦裁。爲問關西舊行樂。幾番雲雨夢中來。</text>
<title>表少游傷足。不出數日矣。戲寄一絶。沿沫</title>,<text>不見少游今四日。人言別有術奇神。偶然乘興微行窘。誤落階前泣子春。</text>
<title>書遊西湖圖上</title>,<text>西湖弄水洗塵冠。嬴得官曹半日閑。忙裏簿書無我溷。醉中觴詠盡君歡。江山滿目情難遣。魚鳥忘形興未闌。移上畫圖非好事。白頭歸老要相看。</text>
<title>有人來言。今政拜正言。同僚咸賀之。已而果虛語也。戲成一絶。</title>,<text>世間易失機中會。身上難期分外榮。多謝好音來過耳。暫時猶得正言名。</text>
<title>聞兒子輩讀書。喜而有作。</title>,<text>昔時翁亦一儒生。三十年前浪得名。老去方知吾有後。曉窓聞汝讀書聲。</text>
<title>次道叟示見之韻</title>,<text>磨劍何須暗結愁。知君遊刃欠全牛。他年塞外風塵起。一把橫行靜四陬。右詠劍希有當年遇大鵬。飛騰竝在九霄層。問君斷翮今何日。水擊終須一擧能。右詠鵬</text>
<title>奉送招撫使金判校之永安道</title>,<text>聖主勤來遠。廷臣任護羌。承綸辭鳳闕。持節到龍荒。藩落如唇齒。羈縻類犬羊。幾年安枕席。一夕廢耕桑。漢月臨關老。胡風出塞長。煩君布恩日。還宅舊封疆。</text>
<title>次尹巨源喜雨詩韻</title>,<text>乍聽驚雷曳曳聲。霈然雨意已流行。空濛轉覺千山暗。淅瀝還聞萬壑鳴。歲事幾人憂旱暵。天恩此日遍生成。凌晨柱杖西原立。水色煙光一樣平。</text>
<title>送李永春之任。用崔光弼韻。</title>,<text>永春佳致是仙區。況復風淳訟牒無。百里山川連四郡。萬家煙火擬三吳。民宜撫字寧施撲。政貴廉淸肯買珠。此去好宣明主化。會看周雅賦舂楡。</text>
<title>送崔光弼之任明川</title>,<text>魚書昨日下丹墀。五兩風輕馬似飛。百里長民推大手。九重分寄荷新知。襦無叔度來何暮。麥秀張君樂不支。一一細評田野頌。等閑收入萬篇詩。</text>
<title>送人</title>,<text>世情飜覆最堪悲。榮辱升沈詎可期。自古高材多慘戚。秪今長路儘逶遲。郵亭落日千山暗。野店秋風一雁飛。好去鄕關莫留戀。只應煙月要相知。</text>
<title>送洪判官 泂 之任慶源</title>,<text>銅章紫綬耀龍荒。文武才名孰與方。祕閣校書班暫輟。專城露冕寵增光。雙旌獵獵官橋晩。五馬翩翩驛路長。莫學參軍蠻府語。黑頭勳業定非常。賢侯生閥閱。燀赫舊家聲。文武才超趠。飛騰道泰亨。鯤鵬翔北海。鵰鶚下秋冥。鳳詔頒金殿。魚符出玉京。校讎辭祕閣。司牧長專城。落日雙旌動。西風五兩輕。地窮瀕雁塞。天遠接龍庭。土俗諳胡語。蕃人解漢行。簡書朝復暮。烽火夜連明。慘憺雲沈磧。凄涼月滿營。一身千里外。萬事寸懷驚。難盡鄕關念。誰兼節制名。惟君多義氣。當代擅豪英。叱馭心難奪。防邊算已成。士能先許國。儒亦要閑兵。范老胸藏甲。終童面請纓。桂陽歸衛颯。穎郡得秦彭。須信丈夫節。莫爲兒女情。功名機會易。軒冕倘來榮。持贈非他意。相期報主誠。</text>
<title>康衢謠</title>,<text>蕩蕩嵬嵬帝業隆。放勳光被與天同。物生晹谷煕和裏。人在春臺浩渺中。敷錫厥民歸爾極。陶甄斯世似神功。不知不識吾何事。蹈舞康衢興未窮。</text>
<title>讀文天祥傳</title>,<text>忍死胡天事已違。崖山遙指轉依依。但知許國忠誠在。那料勤王膂力微。萬古綱常雖不改。百年文物已成非。至今凜凜餘遺恨。讀盡殘篇淚滿衣。</text>
<title>送黃佐郞 啓沃 赴燕京</title>,<text>籍甚黃傅翁。間世人中龍。凌雲賦初就。早獻明光宮。幾許呑八九。不啻雲夢胸。猶嫌所得少。恐負桑弧志。燕京帝王州。文物方煕備。玉帛朝萬國。觀光共來萃。君今奉使遊。正値千秋節。龍墀拜命初。冠蓋西郊別。風光正淡沱。酒盡驪駒闋。男兒生世間。志願從此畢。去矣莫留滯。鵬搏杳溟渤。可笑尺鷃飛。茫然徒自失。滔滔鴨江深。漫漫鶴野膴。屹屹山海關。峨峨華表柱。崎嶇路四千。所經幾快覩。請君好討探。收拾錦囊裏。歸來持贈我。慰我平生企。時時一展之。臥遊尙興起。</text>
<title>次下第詩韻。代期叟贈堯叟之作。</title>,<text>花底逢春眼暫開。可憐蜂蝶却嫌猜。只應無賴千莖雪。更逐韶華鬢畔來。</text>
<title>李修撰挽詞 二首</title>,<text>延安賢胄胤。佳慶早充閭。通籍金門久。論思玉殿初。聲名方燀赫。身世忽籧篨。永作無情物。傷心問太虛。又世事憑誰說。悠悠水自東。光陰俄過隙。哀樂總成空。玉折埋黃土。蘭衰殞曉風。從今久交絶。題挽訴天公。</text>
<title>李載淸訪余於龍山寺。且贈以詩。卽次韻奉答。</title>,<text>山寺歸來晩。江村又麥秋。是身無檢束。何處更攀由。浦闊煙籠水。天晴月滿樓。潮生喧賈舶。風退立漁舟。島嶼森螺髻。檣竿列戟矛。登臨眞勝地。詩酒且重留。我亦貪佳景。君須極壯遊。</text>
<title>又成近體詩。錄呈載淸。</title>,<text>禪房五月轉淸幽。與客同登豁遠眸。四面山圍平野闊。一條溪入大江流。身閑已覺輕黃綬。機靜何須狎白鷗。醉臥小窓詩思好。更憑飛夢落滄洲。</text>
<title>載淸次韻見示。又成一律奉呈。</title>,<text>一曲淸江事事幽。奇觀無限入雙眸。多閑數得身心穩。急景堪驚歲月流。末世功名同社燕。百年蹤跡任沙鷗。最憐羌笛多情思。裂石橫吹杜若洲。</text>
<title>宿龍山寺。作效白樂天。</title>,<text>何處難忘酒。禪房夏日長。江山千古態。風月百年場。遇興吟成句。偸閑睡作鄕。此時無一盞。辜負北窓涼。</text>
<title>次友人會話之韻</title>,<text>靑雲氣槩聳詞林。共許深情百鍊金。握手幾人存古道。論文今日會知心。淸風明月宜閑飮。流水高山耐苦吟。大醉都忘身外事。世間何物是榮沈。</text>
<title>送金校理赴京二律</title>,<text>鑾坡詞伯卽神仙。佩馬朝天到日邊。萬國車書周禮樂。九重閶闔禹山川。句回壯志詩三百。探盡奇觀路四千。倘見黃金臺上客。請君先訪郭生賢。憶曾雁塔共題名。頭上宮花映日明。愧我晩年猶濫吹。喜君長路極蜚英。承恩咫尺天光近。視草尋常地分榮。好待歸來同握手。八磚重對話平生。</text>
<title>次期叟見寄之韻</title>,<text>百年行樂感吾生。一夢南柯宦已成。末俗未堪餘子笑。此心聊與故人傾。閑吟好句牽詩興。且進芳樽縱酒情。天地有窮時亦老。莫嗟華髮又添莖。秋來多稼滿郊坰。歲事今年正爾馨。卅載聲名惟白髮。一生性命付黃庭。池邊晩色荷花老。雲外淸香桂子零。最好南榮明月滿。不妨相對酌芳醽。</text>
<title>毛遂自贊古風</title>,<text>毛公寄食平原君。一生流浪名不聞。三千賓客摠奇士。誰知獨鶴處鷄群。秦兵一朝耐苦戰。邯鄲社稷危如線。平原乞師西告楚。囊錐此夕甘自薦。合從利害誰定之。日中不決紛是非。忽焉上階吐雄辯。庭叱楚王如嬰兒。銅盤共歃鷄狗血。與子同仇要相結。睥睨左右誰敢何。我身自有三寸舌。有鳥三年渾不鳴。會當一朝令人驚。丈夫事業固有時。可笑俗士那能評。同來從我十九人。碌碌爾輩何爲者。從今指目莫謾笑。我不低頭居爾下。</text>
<title>釣龍臺</title>,<text>釣龍臺下江自流。釣龍臺上風颼颼。龍亡事去世已非。至今江水嗚咽愁。憶昔百濟全盛時。眼前萬物生光輝。嗣王但恃昇平久。寧知禍福無定期。內窮耽樂外窮兵。夜半鬼哭何猩獰。成忠死去復誰諫。禍患倏忽來無形。唐家都督蘇將軍。提兵十萬臨江濆。白馬投江龍亦死。長江一帶腥妖氛。干戈滿目森如麻。千尺翠岩名落花。可憐行酒着靑衣。家亡國破知奈何。溫王事業竟何在。一朝忽隨雲物改。繁華一去不復返。銅駝剝落餘千載。我來登此一長歎。撫今感古空盤桓。憑誰說與興亡事。江水空流江月寒。</text>
<title>醉呈諸僚。以爲戲笑之資。</title>,<text>盤中只有醢三器。案上唯餘酒二甁。可笑玉堂冷學士。風情準擬醉無醒。</text>
<title>醉中。次士孝韻。</title>,<text>醉中情性崒陀坡。一夢巫山興許多。況是淸秋好時節。滿天風月飮無何。</text>
<title>送洪判官之任慶源</title>,<text>秋風五兩發京城。路入龍荒問幾程。却把一麾從此去。馬頭橫槊是書生。邊城歲暮朔風寒。永夜胡笳慘不歡。莫上高樓望京國。故園回首益悲酸。白頭山色眼前橫。豆滿江流到底淸。聖代卽今沙塞靜。邊氓唯解事耘耕。坐嘯將軍簡牒稀。書生幕下復何爲。應將翰墨供餘事。戀闕思家摠入詩。吾家豚犬懶無成。二十從軍在鏡城。此去見君應有問。莫言書寄淚如傾。</text>
<title>送萬戶赴鎭。次人韻。</title>,<text>翩翩旌旆耀邊城。政屬春風草木榮。已許身心司禦侮。却將弓劍佐昇平。親朋此日休傷別。走卒他年定識名。更有一番奇勝事。等閑雲雨若爲情。</text>
<title>奉送成監司 俶 出按慶尙道</title>,<text>黑頭持節按天南。一代繁華到自諳。恩出九門知禮重。憂分方面見才堪。桑麻村巷春無事。絃管樓臺興亦酣。我有新詩三百首。爲君先頌召棠甘。橫帶黃金照地明。十年鑾閣舊先生。曾聞仗鉞邊塵靜。今復觀風使節榮。故國江山如有待。新春花鳥亦歡迎。驅馳原隰詢咨日。應共南民報太平。憶送阿兄倅始林。二年南北忍分襟。出間從免窮途恨。任老那堪短髮侵。姜被夜寒魂正斷。謝池春到夢難尋。煩君爲寄相思字。一寸心懷兩不禁。南州風土憶曾經。一別俄驚醉夢醒。畫角聲中迎送吏。寒山影裏短長亭。嶺分草岾成天險。路入盆城接海溟。今日送君爲客處。不堪離思正冥冥。</text>
<title>金眉叟學射於西所。戲寄。壽童</title>,<text>黽勉誰勤一藝名。長年執射謾勞形。不知才拙由天賦。更向傍人苦乞靈。</text>
<title>偶成近體詩二律。示權君饒時同直玉堂。</title>,<text>暖風晴日滿城春。雨過長堤不動塵。身入紫霄閑視草。手披黃簡更怡神。梅飄殘蕊香猶在。柳拂垂絲綠正新。莫怪憑君浪吟苦。大平歌詠屬吾人。春光散盡百花香。底事猶慳兩鬢霜。四十聲名身已倦。尋常詩酒興難忘。人欺半歲長稱疾。兒訝明時太放狂。猶勝去年窮巷裏。茅簷寒日負朝陽。</text>
<title>次權君饒詩韻</title>,<text>梁間燕子往來頻。一別烏衣問幾旬。靑瑣托身棲集穩。知渠不負玉堂春。</text>
<title>豐城劍</title>,<text>誰將寶劍埋豐嶽。紫氣年年貫斗牛。一自張雷樓上望。便敎精彩匣中收。指揮大地乾坤變。擘破空山鬼魅愁。最恨延平橋下水。風雲幻化竟難留。</text>
<title>次韻遂初春雨。寄呈期叟病榻。</title>,<text>知時好雨細濛濛。庭畔花枝忽放紅。衮衮年光觀物性。悠悠身世任天工。喜看東作農多慶。已占西成歲不凶。何事香山病居士。倚窓終日正書空。風流惟是似王濛。幾逐韶華踏軟紅。還歎馬卿緣病瘦。更憐梅叟坐詩工。春心自信年年好。俗態堪驚一一凶。幸有南園眞趣在。花時莫遣酒杯空。</text>
<title>戊申三月三日。</title>,<text>上手敎令臣等講浴沂故事。仍賜酒樂。臣等俱會于掌樂院。莫不濡首霑醉。極歡而罷。豈非千載一幸乎。且令臣等繼自今。每年此日。任意賞春。以示一時寵眷之隆。聖恩罔極。又何如也。醉筆偶成近體詩一律。聊述鄙懷。錄奉僚右。求和敎。浴沂佳節暮春時。曾點風流事已奇。正喜共傳千古脈。況堪偏荷九重私。雲間彩曲來金闕。天上瓊霞滿玉巵。且約明年同此會。羞將白髮待花期。</text>
<title>躑躅花前。與應台期叟飮酒。偶成一絶。</title>,<text>躑躅花殘屬暮春。小軒風致更愁人。勸君今日休辭醉。落盡千紅綠葉新。時躑躅花亦欲落</text>
<title>應台期叟俱次韻見示。復依韻奉答。</title>,<text>一杯相對送殘春。醉裏渾疑夢裏人。底事光陰全不貸。更添華髮鬢邊新。</text>
<title>次應台韻</title>,<text>紅殘與綠暗。春色亦光輝。滿酌不知醉。相看語入微。</text>
<title>次中朝使王敞遊漢江詩韻</title>,<text>尋春復上漢江樓。喜伴儒仙作勝遊。汀草岸花迷遠近。蘭舟桂棹重淹留。異鄕光景鶯三月。千古風流貉一丘。詩酒狂吟麤更甚。醉魂飛入白鷗洲。一曲西湖路。湖光媚遠天。開樽邀使節。蕩槳泛樓舡。極浦晴生靄。遙村暝起煙。江山詩思好。豪氣入新篇。</text>
<title>權君饒醉眠竟夕。詩以戲之。</title>,<text>垂楊雨後綠毿毿。啼鳥聲中日半含。誰信鑾坡懶學士。耽眠竟夕醉如憨。</text>
<title>次日本僧元鷟詩軸</title>,<text>折盡東風楊柳枝。片帆孤掛客天涯。遠遊所得知多少。唯有錦囊千首詩。衣鉢曾傳惠遠翁。廬山終古振宗風。幾番齋罷冥心坐。消盡薰爐一炷紅。奉使西遊歲月遷。閑將麗句遍山川。也知專對才華美。五斗聲名到處傳。三接殷勤荷寵光。遙看故國是扶桑。君歸若問東韓事。千古箕封禮義鄕。甁携如意幾曾經。一錫凌空涉海溟。自是禪心無住着。任他身世等浮萍。詩僧何事到東圻。一片閑雲萬里飛。莫道行裝淡如許。好將風月滿舡歸。</text>
<title>次日本僧杏林亭詩</title>,<text>杏林亭在寶坊中。幾樹繁英和暖風。叵耐東君情思少。靑苔無數委殘紅。韶光先到梵王家。嫩日瓊林疊曉霞。最恨鶯兒多事在。飛黃穿擺數枝花。這翁仙藥世無多。活得蒼生有幾何。爲報當時醫國者。好携長策日相過。麗色全偸造化工。此間閑着地仙翁。光風日日催花信。開盡小紅煙雨中。吾師妙術扁兼倉。不數燕山竇十郞。一種靈根花更好。和風吹入滿城香。誰從董奉學求仙。乞得金丹種玉田。春色滿園花似海。一年光景浩無邊。閑向林亭問酒家。箇中居處卽毗耶。渠僧不是無心者。長管春風屬杏花。</text>
<title>送元鷟上人還日本國</title>,<text>阿每肇國扶桑東。仙洲杳杳鯨波中。五畿七道各分理。雲仍百代傳無窮。男耕女織遵禮讓。聲名彷彿中華風。東方聖人應河淸。提封鰈域治煕隆。仁風遠暢化無外。故敎信使遙相通。輕帆一片幾往還。玉帛歲歲王庭充。上人今復銜使命。更將忠信達宸聰。滄波萬里一杯渡。大鯨駕浪吹長空。龍墀敷奏禮無違。一獻百拜明光宮。雙瞻禮樂日月明。天顏咫尺回重瞳。需雲霈澤旣醉飽。願敦世好要始終。師乎此日喜相逢。一笑傾蓋心神融。從今我欲支遁交。師不少留憂心忡。自緣王事有程度。可堪聚散俱萍逢。人生厭別樂新知。與君今日情應同。明朝解纜雲茫茫。孤舟一葉杳飛鴻。君不見丈夫歌遠遊。一生蹤跡良升悠。吾師況是方外流。何用屑屑悲去留。一巾屨一杖頭。飄然雲鶴戲十洲。甘心且泛風波舟。扶桑已隔天一陬。應共夜夜月明相對愁。</text>
<title>效白樂天。寄呈戶曹鄭判書。</title>,<text>何處難忘酒。靑春欲暮時。桃紅飄地盡。柳綠傍簷僛。吟苦詩爲崇。閑多睡作癡。此時無一盞。辜負賞心期。</text>
<title>次韻國耳先生。戲贈士孝。</title>,<text>絶頂蓬山會列仙。滿天風露赤城邊。定知身世非凡境。忘却塵緣斷復連。金鑾貴客是神仙。長在玉皇香案邊。何處蓬萊花鳥使。却將春信重淹連。</text>
<title>崔校理宴席。戲呈。</title>,<text>畫堂深處敞華筵。二八佳兒列後先。莫怪醉狂渾似舊。風流猶勝杜樊川。</text>
<title>投筆封侯</title>,<text>傭書勤苦竟何成。投筆當年百感生。叵耐駑駘爭小技。寧知騏驥騁長程。一身事業安西職。千載功勳定遠名。迢遰玉關猶萬里。至今餘烈塞天橫。</text>
<title>黔之驢</title>,<text>黔州之驢誰汝放。尨然乃爾形貌壯。向來此地未曾有。觀者辟易驚殊狀。山中剨然時一鳴。任他百獸氣彫喪。謂是此技無敢何。自許平生堪倚仗。耽耽北山白額虎。林間出沒遙相望。初來猶自慭慭駭。熟視近前屹相向。乃知此物技止此。衝冒益狎爭謔浪。驢何爲哉怒蹄之。將身敢與虎相抗。終然不免塡虎口。跳踉大噉聲悲愴。向若從前不出技。此虎豈料他無長。吁嗟殺身不自悟。却使後輩飜惆悵。君不見世上多少輕薄兒。一生技倆不自量。強將聲譽誇豪毅。畢竟自速禍所釀。回看萬事俱悠悠。把筆長吟情更悢。</text>
<title>百鍊鏡</title>,<text>誰將古銅鏡。贈我窮巷東。曾經百鍊精。不受塵埃蒙。湛湛秋水潭。隱約蟠蛟龍。借問誰家物。對影心神融。云是天子鏡。鎔範非他同。愛之留不得。拜獻蓬萊宮。一獻三百拜。咫尺回重瞳。欽明旣旁燭。四表光潛通。上照世治亂。下照民困窮。奸邪自遁形。良俊自登崇。總總千萬幾。一一徹宸衷。誰爲戴盆者。白日懸天中。非緣察察明。要在明德功。明德是爲鏡。何用百鍊銅。君不見照膽鏡。謾將持此照宮人。寧知趙李心邪正。阿房宮闕足殷鑑。長令後人心怲怲。</text>
<title>讀謝疊山傳</title>,<text>北風吹地捲黃沙。萬里孤臣泣歲華。早斷許君唯有死。却緣將毋更還家。雲沈故國山河改。月落空城虎豹呀。惆悵壯魂無處覓。殘篇讀盡倍長嗟。</text>
<title>挽坡州牧使李掄</title>,<text>百里分憂荷寵私。黃童白叟仰仁威。可憐一入龍蛇夢。巷哭千村草木悲。天道茫茫未可知。生平積善竟何爲。最憐無限重泉恨。不見當時幹蠱兒。曾接琴堂泥酒觴。樽前笑語尙琅琅。重來已作無情物。執紼今朝倍斷腸。</text>
<title>送金府尹赴全州 四首</title>,<text>聞說甄萱國。風流俗大同。亭名拱北舊。樓號鎭南雄。歌吹連雲起。桑麻匝地豐。繁華如許好。誰是似文翁。又聖主分憂日。惟良往理秋。二天仁共遠。千里化先流。馴雉非前事。懸魚豈異求。三年游刃下。會見欠全牛。又諗母憂方切。分符事可誇。寵頒楓陛密。歡動梓鄕賖。鈴閣閑多暇。萱堂樂不瑕。天恩隨處滿。此去最光華。又聖祖初基夢。城南祕殿崇。已同邠肇迹。更見沛爲宮。草木光駘蕩。山河氣鬱蔥。君歸非外寄。咫尺侍重瞳。</text>
<title>醉中。述崔校理基談。戲呈座右。</title>,<text>吾差有取臨陂令。勃然不悅徐定山。坐中獨有先子畏。吾亦縮手徒傍觀。</text>
<title>秋夕。兩殿進豐呈 應製</title>,<text>中秋天氣十分淸。長樂歌鍾屬大平。萬姓歡呼涵睿澤。兩宮慈愛洽宸情。杯添海屋千年算。樂奏雲和九曲成。正是聖朝崇孝理。萬家門戶樹風聲。</text>
<title>賜宴宗宰 應製</title>,<text>龍墀宴罷已斜暉。正値中秋逸興飛。閬苑管絃饒衮衮。瑤池日月更依依。風雲慶會今何幸。支本同歡古亦稀。況是詞臣尤不分。狂歌濡首醉言歸。</text>
<title>送全羅都事尹君之行</title>,<text>年少才名孰與誇。湖南今復仗皇華。莫言入幕渾無事。一路煩君屬望賖。聞說南方五十州。閭閻太半不宜秋。送君此去參謀日。定是居民絶歎愁。甄國風煙接素秋。帶方山水亦淸幽。更憐雲雨多情思。惱殺行人入夢遊。</text>
<title>龍山落帽。排律十四韻。</title>,<text>龍山當日淡斜暉。想像登臨事已奇。一代流風南渡後。百年佳節中興期。留連勝集皆群彥。浩蕩眞遊此一時。赤葉黃花無限好。金樽翠杓等閑隨。將軍武庫森霜電。幕客詞宗鬪鳳螭。酩酊只宜歌衮衮。婆娑況復舞僛僛。平生壯氣金風發。滿座高談玉屑霏。莫訝參軍中酒去。須看落帽被風吹。非關擧止閑相稱。自是歡娛醉不知。孫盛未應嘲謔浪。桓溫那更笑支離。逢場正歎人何在。觸目偏傷物自移。賴有聲名終不泯。飜思往昔邈難追。誰敎此日依辰至。長使今人撫景悲。半醉狂吟詩思惡。晩山秋色碧參差。</text>
<title>送表御史關西之行 沿沫</title>,<text>綉衣持斧按邊城。列郡驚傳御史行。好把澄淸存古道。莫將夷險負初情。旌旗影接秋天遠。鼓角聲含落日明。正是男兒四方志。回看脚底有功名。近來聞說西人話。大抵官租半已空。逋負可憐民盡瘁。因緣多是吏相蒙。當知整理須今日。會見平反自我公。去去好宣明主化。邊城草木識春風。我昔三爲點馬行。關西風土夢中驚。千年故國繁華地。萬里遊人繾綣情。石老朝天荒蘚合。樓高浮碧暮雲平。送君今日偏多感。幾度孤吟共月明。</text>
<title>十一月二十二日。命召奏對。比還家。城門欲下鑰矣。醉筆偶書二絶于壁上。</title>,<text>樗散無能補聖明。此身何幸際昇平。黃章夜奏聞天語。恍惚飜疑夢裏榮。密勿承恩拜玉墀。黃封飮罷醉淋漓。夜深馳出都門外。不怕金吾問是誰。</text>
<title>次尹龍涎見寄之韻。時被劾在家。</title>,<text>得豈欣欣失豈悲。轉頭前事已成非。一鞭歸去東江路。也與沙鷗共息機。</text>
<title>送黃參議之任慶源府使</title>,<text>冬曹前日貳司空。忽綰銅章又摠戎。東郡會逢龔太守。北門須鎭寇萊公。劍橫長白微茫外。旗拂雙靑指顧中。欲識穎川遺澤在。君今家世振宗風。生平自幸識荊州。幾共淸樽接勝遊。聚散有期誰管領。功名相對莫淹留。望雲黯黯思親念。指日悠悠戀闕愁。許國肺肝如許大。休將遠恨長離憂。</text>
<title>次韻眉叟。戲贈傅翁。女妓桂枝香。傅翁情人也。今已仙去。故戲之。</title>,<text>坐愛氷輪碾碧空。桂枝疏影滿庭中。無端忽被風吹却。飄盡天香墮月宮。</text>
<title>次韻希仁梅樹着雪似花</title>,<text>春光未省苦相催。忽見瓊姿一夜開。莫道暗香無處覓。隔窓渾似玉人來。</text>
<title>重入玉堂。書懷。</title>,<text>群仙環佩住蓬萊。白髮馨之又到來。莫訝狂荒渾似舊。箇中情性尙童孩。</text>
<title>次韻眉叟詠玉堂紅芍藥</title>,<text>絶勝紅艶偸春色。曉日窓前露正溥。好向鑾坡深處種。知渠不喜外人看。</text>
<title>聞柳鄭崔三司議左官西班。感而有作。是日。直宿于院。</title>,<text>晴窓靜倚帽簷欹。曉枕騰騰夢破遲。訟牒紛紜無了日。世情飜覆不多時。功名有分何須問。寵辱俄驚只自悲。獨坐悠然成大笑。西風吹動故鄕思。</text>
<title>次朴彬可秋雨晩涼韻 仲儉</title>,<text>簷前微雨細霏霏。斗覺新涼透薄衣。莫怪詩人吟更苦。季鷹秋興向來飛。</text>
<title>次朴彬可</title>,<text>五更窓外雨聲長。添箇新秋一夜涼。想得故人天際夢。幾番孤枕易回腸。短髮書床下。飄蕭不可搔。宦情隨日薄。鄕思入雲高。歲缺成秋望。民多待哺嗷。歸歟理漁艇。身世付江皐。</text>
<title>偶成二律</title>,<text>一聲二聲村鷄報。四點五點宮漏收。世路難於蜀道險。宦情淡似吳江秋。盧力鬪亦何事。蠻觸血爭無暫休。我有防身一長劍。提携直上崑崙頭。秋風淅淅日暉暉。漸覺年光瞥眼歸。階下草蟲鳴轉急。雲邊朔雁影相依。不嫌末俗徒輕薄。自信浮名有是非。早晩高歌拂衣去。煙波長占釣魚磯。</text>
<title>送黃都事還任忠淸道</title>,<text>秋風還旆出長安。暮下紅蓮入望寒。一道參謀知任重。九重分寄見才難。江山浩蕩詩情逸。樽酒留連海量寬。若見槐州饞太守。不妨公退接淸歡。</text>
<title>秋夜書懷</title>,<text>喞喞蟲鳴夜轉幽。虛窓無夢數更籌。思家一日如三月。作客從春直過秋。短髮飄飄搔更落。流年冉冉去難留。強憑詩句閑消遣。及到詩成反結愁。</text>
<title>雨中書懷。寄朴彬可。</title>,<text>長年蹤跡慣東華。馬足車輪沸似蛙。名利到頭身自老。半窓孤枕雨聲多。</text>
<title>仁粹王大妃殿端午帖字</title>,<text>深宮環佩響丁東。宴罷瑤池日正中。大姒徽音今日嗣。宣仁儉德昔時同。盈襜鬪草傳遺俗。滿箔收蠶爲女工。最好年年行樂處。大平歌頌屬南風。佳節逢重午。三宮慶瑞來。律隨梅雨至。斗與麥秋回。蒲泛金樽艶。艾懸朱戶開。歌鍾長樂宴。爭獻萬年杯。日永宮闈疊綺筵。水沈消盡裊祥煙。內人鬪草渾閑事。長捧堯觴祝萬年。律中端陽節。祥開萬歲山。君王應壽考。長得奉慈顏。</text>
<title>偶吟</title>,<text>曉起南窓獨倚樓。遠風吹雨過西頭。年將半百不知老。跨馬出郊無日休。東阡多稼藹如雲。北隴禾成已輟耘。共道今年是豐稔。萬家相慶樂紛紛。</text>
<title>謝賜蒲萄</title>,<text>新賜龍珠萬顆團。內人擎出滿堆盤。已欣酥潤搜腸涴。更覺輕盈熨齒寒。誰道百縑傳往事。堪嗟一斗博微官。何如此日來金闕。咫尺天顏昵奉歡。</text>
<title>謝賜宣醞</title>,<text>經幄尋常荷寵光。年年長得賜鵝黃。開樽灎灎琉璃靜。洗盞涓涓琥珀香。一斗敢將籠日月。千鍾直欲傲羲皇。生憎放逐醒吟客。憔悴江頭怨楚王。</text>
<title>鑾殿直宿。書懷。錄奉南修撰。</title>,<text>暉暉旭日上觚稜。閑撥文書睡未曾。醉夢騰騰成底事。忽然身在古西興。殘生傷性惟耽酒。到處逢場醉作鄕。爲問三閭憔悴者。何如五柳傲羲皇。秋容淡淡日西馳。老去情懷不自持。爲問黃花何處發。無緣一把泛金巵。秋光不貸容顏老。凋盡星星兩髮毛。只有狂麤乃如許。逢人猶作醉爲豪。</text>
<title>送柳牧使之任尙州 文通○四首</title>,<text>傳道沙梁國。由來號上州。百年爭戰地。一代管紶區。輻湊東南郡。星馳大小郵。從今分寄重。君去莫淹留。又魚符新賜出。恩借紫薇人。補衮心如許。寧親喜更眞。絃歌陶化理。甘旨奉昏晨。爲報仁安道。幾番桃李春。又日落雙旌合。天寒五馬翩。憂分千里面。歡動萬家煙。馴雉非前事。懸魚屬後賢。閭閻無限好。淳朴一山川。又昔年曾此地。公館候鷄鳴。太守留連興。行人繾綣情。有懷終落莫。無夢強分明。最憶前溪水。潺湲送客聲。</text>
<title>挽刑曹金佐郞</title>,<text>光陰催急景。人世忽凄迷。桂籍才名大。秋官事業睽。萱堂辭定省。荊樹忍分携。一去邙山路。蒼涼曉月低。</text>
<title>明皇幸蜀 應製</title>,<text>羯鼓樓高掛夕暉。君王長日醉無知。后妃臺榭歡堪賞。岐薛笙歌樂不支。自恃百年窮勝事。那知此夕蹈危機。可憐萬里橋邊過。一曲霖鈴淚滿衣。</text>
<title>寄友</title>,<text>漢水千尋碧。狼山一抹橫。相思無限意。寄與雁南征。</text>
<title>送別友人</title>,<text>金風動江湄。白雲天際飛。舒卷自忘機。冉冉隨君歸。君歸我誰依。泣下沾我衣。臨風又一揮。極目徒傷悲。</text>
<title>戲贈尹巨源</title>,<text>巨源情性多瀟洒。春興那堪日轉催。從此只應無箇事。夢魂長繞楚王臺。言志何如赤與求。風流儒雅見尼丘。不如醉折章臺柳。高臥東山放浪遊。</text>
<title>送鄭評事 積 赴平壤</title>,<text>一陣金風楡塞秋。關西幕客赴雄州。但使虜酋咸納款。莫將羈況暗生愁。朝天石上洪濤靜。浮碧樓前落葉稠。最好千年佳麗地。不妨雲雨等閑遊。</text>
<title>送李都事 世佑 赴嶺南</title>,<text>建節南行出鳳城。佐宣方面屬昇平。千年故國留連興。絶代佳人繾綣情。攬轡已應寬聖念。觀風專爲阜民生。離筵莫唱陽關曲。一路如今仰福星。聖主憂南日。賢君奉使遊。威名兼節鉞。家業自箕裘。撫景三千首。觀風六十州。南訛施令急。分袖莫淹留。</text>
<title>送兪修撰 好仁 覲親 公以親老乞歸養。除居昌縣監。</title>,<text>離親遊宦無窮思。幾度望雲心更悲。淸曉忽辭丹禁直。專城今佩紫洞歸。訟閑鈴閣鳴琴夜。風靜萱堂舞彩時。從此門闌多積慶。爲君長詠女蘿詩。又昭代休官去。悠悠。何所之。情深烏鳥念。身逐白雲歸。不爲江東味。難堪膝下違。離筵從此別。心緖亂如絲。又遊宦由來爲顯親。幾年翹首望鄕頻。如今却斂絲綸手。去作萱堂戲彩人。</text>
<title>送李校勘 德崇 之湖南 公以點馬使兼堤堰使</title>,<text>爭道風流李校勘。壯心磊落壓朋簪。節旄原隰秋光好。詩酒樓臺逸興酣。伯樂一過空冀北。信臣遺澤在河南。行行好展平生志。留與南人作美談。</text>
<title>獻陵齋室。次朴德源韻。以示尹參奉 𥖝。</title>,<text>山中之遊是何夕。山中之景初未識。今朝偶因典祀來。眼前收拾一一得。奇花處處發幽谷。千章樹木相連接。珍禽何事盡情啼。令我懷抱鬱未釋。憶昔少年事幽討。自許風情邁今昔。如今豪邁非昔年。經丘尋壑少筋力。輪囷肝膽日日摧。從此無心試盤錯。相逢到處但呼酒。一詠一觴恣歡樂。不用西湖尋隱士。不用靈山訪飛錫。我曹自是高陽徒。何況座中無惡客。爲報主人換龜來。頭上歲月如梭擲。</text>
<title>又次丁不騫詩</title>,<text>余生三十之年前。幾經得失相牽聯。坎坎伐檀置河邊。但見河水淸且漣。從來素餐足安便。自愧以此虛流年。大母山前▣雲煙。齋宮寂寞鳴寒蟬。茅亭瀟洒壓淸川。忽有白鳥中流濺。茂陵陳迹何茫然。秋風客恨長遷延。高聲快讀壁間編。壯憤直欲凌神仙。功名於我非萬全。要須散盡沽酒錢。爲報主人且烹鮮。莫學區區蟻慕羶。狂歌痛飮我所偏。從今結作詩酒緣。君不見一箭存齊魯仲連。又不見雪中騎驢孟浩然。英風萬古長流傳。爭似樽前醉來縱談如涌泉。</text>
<title>贈蟾上人</title>,<text>去年開慶成佳會。今日重逢倍有情。何事此身名利鎖。大千行止羨師兄。城東卅里楊州道。瀟洒空齋一事無。唯有上人知此意。故敎詩律許參吾。</text>
<title>題良梓驛</title>,<text>頹然一枕臥前楹。啼鳥聲中夢忽驚。南去北來名利客。馬蹄空踏幾長程。</text>
<title>過几嶺感興</title>,<text>石逕穿林高復低。溪流嗚咽細緣蹊。幽禽笑我悤悤過。閑傍巖花自在啼。</text>
<title>宴權子復林亭。次鄭參校 孝終 詩。</title>,<text>華宴林亭興詠長。美人爭唱滿庭芳。自慙迂拙多狂熊。大醉豪吟累百觴。</text>
<title>自坡平抵期叟山居</title>,<text>茅屋依山靜。歸來入翠微。主人偏愛寂。來者亦忘機。款曲杯中飮。縱橫醉後詩。自今留勝會。山鳥莫催歸。</text>
<title>自交河。乘昏抵期叟山家。期叟適入京。因書一絶于壁。以識後日之覽云。</title>,<text>路上行人絶。山村望轉迷。扣門投宿客。危坐候鳴鷄。</text>
<title>送趙佐郞 枰 榮親歸白川</title>,<text>早登龍榜家聲大。遊宦多年最顯揚。鶴髮北堂身尙健。錦衣今日寵增光。紫荊花下杯心嫩。彩服庭前舞袖長。聖代只今崇孝理。也應餘慶永流芳。</text>
<title>送黃著作 璘 榮親歸善山</title>,<text>蛇山佳士黃子溫。二十策名金馬門。碧梧竹實生朝陽。彩鳳噦噦鳴高岡。榮親此日錦衣歸。草木亦自生光輝。君歸應過題柱橋。駟馬蹻蹻臨風驕。爛門喜氣高萬丈。正値需雲霈天上。岳牧結軌會滿座。塡街溢巷爭來賀。樽中壽酒恩波濃。身上彩衣春光融。滿堂和氣藹氤氳。蔦與女蘿相披紛。從前一介讀書生。可憐光彩盈門庭。男兒志願何者快。顯揚餘慶從此大。題詩聊且爲君道。先聲已滿嶺南路。</text>
<title>蒲州江 在建州衛</title>,<text>天遣華夷別作區。穹廬江上是蒲州。白山遠接縈紆派。黑水相連蕩漾流。獷俗自來深窟穴。皇風何日蕩羶裘。近聞胡馬多南牧。願請長纓係虜酋。</text>
<title>奉送忠淸道監司朴 安性</title>,<text>密勿承綸出玉墀。馬頭佳氣鬱參差。樓臺到處詩多態。原隰春光日正遲。攬轡已宣千里化。分符偏有九天私。佇看南國恩威遍。行聽甘棠勿伐辭。</text>
<title>光陵齋室庭前。松樹蒼然可愛。有感而作。</title>,<text>歲晏憐渠最後凋。滿庭蒼翠兩三條。夜深窓畔聞靈籟。疑是霓裳降碧霄。</text>
<title>次家兄伯仁詩</title>,<text>一年光景夢中回。春興那堪日轉催。正是滿庭風雨夕。小窓相對笑談開。歲月如流定不回。百憂胡乃更相催。悠悠三十二年事。靑眼從來無處開。</text>
<title>德水院途中卽事</title>,<text>春寒料峭晝陰陰。細雨斜風自不禁。何處角聲多事在。等閑吹作蟄龍吟。</text>
<title>僕因典祀到恭陵。申殿中以祭監來到。因言禁酒令。初不可飮酒。終日無聊。因書一絶。戲呈。</title>,<text>空齋獨坐渾無事。閑倚南窓日正長。却怕殿中嚴號令。渴來猶自點茶嘗。</text>
<title>新院途中</title>,<text>浪迹形骸外。長年賦遠遊。無心雲北去。多事水東流。旅館眠初穩。離懷亂未收。夜來微雨過。寒透晏嬰裘。</text>
<title>送李槐山之任</title>,<text>一郡山川境最幽。故家文物儘悠悠。朱旙翠拂官橋柳。正是江南五馬遊。憶昔家君作宰時。幾番垂釣北川磯。少年行樂渾無賴。相送江頭淚滿衣。</text>
<title>到敬陵。謝昌陵參奉送酒與魚。與徐孟棠同賦。庚子六月十四日也。</title>,<text>逃暑却思袁紹酒。鋏彈長詠食無魚。多謝兩君煩一惠。醉來捫腹興何如。</text>
<title>上金校檢先生</title>,<text>文敬文章一代雄。先生況復躡前蹤。謝家蘭蕊從來秀。王氏槐陰向晩濃。老去江山詩作伴。醉中情性酒爲功。自多濫識荊州面。槐院長年揖下風。</text>
<title>元堂水</title>,<text>元堂之水淸且漪。狂奔日夜無休時。兩岸山光翠欲流。白玉一片涵淸秋。我來濯足臨淸湍。耳邊盡日聞潺湲。人間膏火正爭光。那知此處凝淸涼。安得挽回一掬水。洗盡煩惱紅塵累。</text>
<title>送尹進士達莘還鄕</title>,<text>贈君雙寶劍。送君故鄕歸。情知別離苦。斷腸淚交頤。憶昔與君遊。上庠。靑年氣槩要相期。讀書萬卷慕古人。頗謂功名俯取之。邇來十年何所得。可憐好事多參差。我亦功名苦草草。君今猶着舊麻衣。天門九重百夫守。頭上日月催年暉。騏驥伏櫪志未伸。可堪駑駘爭群欺。蹇驢破帽束書去。故山煙月長依依。君不見馬相如少年失意人共嗤。一朝獻賦明光宮。駟馬閭里生光輝。大器由來當晩成。不須刺刺兒女悲。狂歌一曲送君歸。好待秋風槐黃時。</text>
<title>歸田園</title>,<text>田園一夕賦來歸。踏軟東華夢已稀。詩酒偶從窮亦樂。星霜催換老如期。行尋野渡消煩慮。坐掩山扃送落暉。一畝尙餘容膝處。等閑鷗鳥共忘機。</text>
<title>謾成</title>,<text>流落誰憐臥故鄕。海天秋思正悲涼。朱顏感物三分減。白髮緣愁萬丈長。舊業已隨身共棄。殘年猶與酒相將。自嫌尙有人間意。歸夢時時近玉堂。</text>
<title>偶成</title>,<text>獨立柴衡送去鴻。十年前事轉頭空。愁經亂髮霜侵白。病起衰顏酒借紅。四望雲山飛鳥外。一村鷄犬夕陽中。傷心更上先人壟。風樹無情淚眼濃。</text>
<title>述懷</title>,<text>山寒日欲暮。樹密鴉群飛。入門掩柴衡。幽窓燈火微。零丁一寒身。永負平生期。松柏摧爲薪。蘿蔦失所依。一死尙可忍。遑遑何所之。登堂訴胸臆。九原知不知。天寒霜露降。泣下雙交頤。</text>
<title>次伯仁見寄之韻</title>,<text>十里江村枕海門。幾番光景自朝昏。晴窓睡起無餘事。坐對西峯一片雲。</text>
<title>登硯山</title>,<text>偶携藜杖上高岑。臨水登山思轉深。塵世却嫌名利誤。十年辜負白鷗心。</text>
<title>睡起言志</title>,<text>夢逐朝雲無定歸。覺來心事轉多非。玉堂已隔三千里。惆悵江村一布衣。</text>
<title>次舍弟之實韻</title>,<text>蕭洒蓬門竟日關。一天涼靄滿空山。消磨積毀襟懷豁。掃盡閑愁酒池寬。老去功名榮落後。興來情性弟兄間。從今已識安身術。莫向玄眞問大還。</text>
<title>寄徐判官 赳。時以獻納遷奉常來。典籍田之任。</title>,<text>流落殘生事可哀。逢人何處好懷開。不堪吟望沙川路。爲有詩仙諫院來。</text>
<title>途中遇雪</title>,<text>雙袖龍鍾路渺漫。蕭蕭風雪洒征鞍。自憐窮律長爲客。匹馬奴星正怯寒。</text>
<title>登硯山</title>,<text>短筇携我上高峯。萬里秋江眼界空。鳥去鳥來山寺靜。潮生潮落海門通。天光掩映浮雲外。野色蒼茫夕照中。塵世幾年波浪阻。願隨宗殼駕長風。</text>
<title>山村偶成</title>,<text>龍發山前獨掩扉。春陰漠漠柳依依。江梅已謝紅堪戀。壟麥初芽綠漸歸。百歲形骸驚少壯。一年光景雜歡悲。從今萬事渾成懶。却任兒曹笑大癡。</text>
<title>東皐書事</title>,<text>破暖風光二月時。物華牽引解吟詩。半山殘雪猶慳白。一水輕氷已斷澌。懶出不嫌餘子笑。幽居漸覺野情奇。良辰莫負東皐興。杖策尋芳有所思。</text>
<title>獐山登眺</title>,<text>江村二月天氣和。扶藜直上獐山峯。忽然眼界三萬里。一洗芥滯塵土胸。蒼天高低去鳥外。白日出沒浮雲中。平田極浦東復西。滄江一帶涵靑空。潮生潮落。自朝暮。氷崖雪岸殷雷鼓。舟人漁子來何所。彷彿武陵迷去處。無乃天工有深意。所以一許幽人至。蓬萊山在何許。我願淸風習習生兩腋。翩然一擧好歸去。王喬赤松來參前。一飮一醉三千年。從渠呼我酒中仙。</text>
<title>次伯仁韻</title>,<text>獐岫尋春到幾回。乘閑登眺好懷開。浮雲故故披晴日。落雁行行點綠苔。山勢周遭皆北向。江聲嗚咽自東來。殷勤爲報沙邊鳥。他日重來莫我猜。</text>
<title>次伯仁見示之韻</title>,<text>二月江村雁北飛。雪晴江麥綠初肥。陽和野市時挑菜。酒熟山中且典衣。日落蓬門長寂寂。身閑春夢亦奇奇。十年妄想消磨盡。強半新愁摠入詩。</text>
<title>次友人韻</title>,<text>滄海歸來早拂衣。野人寧復有心機。偶携村市閑中伴。來看禪窓靜裏棋。日暖嫩黃侵柳岸。雪消新綠上苔磯。多情更有南飛鵲。每向庭前報好期。</text>
<title>蛙</title>,<text>永夜繁聲聒耳邊。閑窓無夢正堪憐。長鳴不是公私計。靜聽休煩鼓吹傳。細雨小塘春寂寂。落花深巷草芊芊。莫言句越車前軾。不似跳梁井榦前。</text>
<title>次牧之韻</title>,<text>東風裊裊柳絲長。晴日暉暉染半黃。滿眼客愁濃似粥。一年春興冷於霜。最憐燕雁常相失。自覺光陰亦太忙。獨臥小窓何所事。任他身世睡爲鄕。</text>
<title>睡起獨酌</title>,<text>幽人睡起北窓涼。滿把浮蛆引興長。但得醉中閑氣味。不知何物撓吾狂。</text>
<title>午睡</title>,<text>攤飯書窓暫曲肱。身閑醉夢亦騰騰。自憐投老幽棲穩。正是山村有髮僧。</text>
<title>三月十五日雨</title>,<text>今日暮春三月半。忽看膏雨潤牟來。山前山後花如許。不用唐家羯鼓催。</text>
<title>春日雜詠 六首</title>,<text>春日江村畔。閑居一室空。夢酣花影裏。門閉鳥聲中。案上詩多態。樽前酒不窮。從今身臥穩。無意事王公。又卜築東江上。卽長湍田莊所在處 塵機一掃空。村容耕鑿內。春興寂寥中。自信嵇康懶。誰怜阮籍窮。翛然北窓下。黃卷謝天公。又極浦春天闊。三丫 乃東江干流。與洛河交會處。 浪接空。日光霞彩外。帆影櫓聲中。白鳥衝雲起。靑山到岸窮。磯邊垂釣者。蹤跡似任公。又出門車馬少。長嘯海門空。日月狂吟裏。江山病眼中。悲歡身自老。榮落意無窮。多謝花前飮。春心不負公。又硯岫 在東江之前 時登眺。蒼茫煙景空。抛書眠石上。採藥入雲中。老覺荒三昧。癡堪送五窮。楊雄殊寂寞。千載慕龐公。又春愁無處避。咄咄正書空。寄迹形骸外。棲身畎畝中。騰騰惟酒伴。兀兀坐詩窮。白髮緣何事。年來亦未公。</text>
<title>江行</title>,<text>杖策江汀晩。孤吟寄此生。乾坤雙眼大。詩酒一身輕。日暖山如染。風恬浪不驚。白鷗無事在。安得共深盟。</text>
<title>懷洛中兄弟</title>,<text>當年惟伯仲。何日笑談開。聚散光陰疾。形容老病催。萱堂魂正斷。荊樹恨難裁。悵望三山遠。愁腸日九回。</text>
<title>方井村</title>,<text>潮退江空白鳥飛。小舟無事繫漁磯。數家籬落閑相竝。煙柳陰中半掩扉。</text>
<title>書事</title>,<text>夢破書窓寂不言。林間只有鳥聲喧。此身合是爲農者。閑把牛經日討論。年來偸得一春光。野草幽花各自香。何處江頭有詩句。偶然收拾等閑忙。</text>
<title>次伯仁韻</title>,<text>雙雙鳩鳥卜陰晴。春夢無憑自醉醒。忽有好風吹雨過。一般淸興入詩情。</text>
<title>次賞花釣魚</title>,<text>雉扇平明禁籞開。鑾轝初下建章來。文魚戲浪窺金仗。瓊蕊飄香點玉杯。三島好風春浩蕩。九天仙樂日徘徊。詞臣侍宴多閑暇。共沐皇恩盡醉陪。</text>
<title>效白樂天</title>,<text>何處難忘酒。幽居夏日長。廚煙圍屋暗。簷雨入窓涼。樹密鶯聲婉。梁空燕影忙。此時無一盞。爭奈負年光。</text>
<title>喜友人見訪</title>,<text>松下閑齋拂暑塵。對君終日岸綸巾。柴門勿謂無多興。自有淸風共故人。</text>
<title>夏日江行</title>,<text>空江蕩漾碧涵天。長夏江村景浩然。寄語白鷗休笑我。深盟要與共當年。</text>
<title>唐明皇</title>,<text>舞選霓裳復按梁。君王長得醉韶光。可憐一曲霖鈴奏。芳草春深閉上陽。</text>
<title>漢武帝</title>,<text>靑鳥西飛竟不回。銅仙金掌立崔嵬。茂陵煙雨埋弓劍。石馬無聲鎖綠苔。</text>
<title>寓興</title>,<text>蕭蕭微雨暮江天。山靄霏霏落檻前。外客不來心更懶。直將詩酒度流年。</text>
<title>次家兄永叔韻</title>,<text>風雨蕭蕭怯曉寒。江村閑作老師丹。飢餐因睡無餘事。從此功名也不干。</text>
<title>卽事</title>,<text>江雲漠漠雨蕭蕭。漁火村燈共寂寥。誰起玉人吹玉笛。一聲高亮出山梢。</text>
<title>書懷</title>,<text>槐院功名又泮宮。六年遊宦夢魂中。如今贏得江湖味。紅樹秋風一老翁。</text>
<title>曉起</title>,<text>西風颯颯滿平江。淸旭暉暉入小窓。白髮老人多事在。曉眠初起就甖缸。</text>
<title>秋懷</title>,<text>孤村日日送悠悠。蕭瑟西風一葉秋。京洛舊遊今不見。雁聲和雨落汀洲。</text>
<title>家釀初熟。喜而有成。</title>,<text>金井梧桐秋夜淸。小窓閑枕夢初驚。瓮頭新釀今朝熟。老去猶堪托此生。</text>
<title>乞油</title>,<text>簾幕秋深夜正長。短檠無事棄東墻。無因鑿壁分餘照。誰借蘭膏一點光。</text>
<title>乞紙</title>,<text>不恨門無長者車。床頭閑伴老中書。猶慊剡曲楮生信。故國秋來一向疏。</text>
<title>泥滑滑途中作</title>,<text>泥滑滑路阻長。羸馬十步三四僵。須臾密雪滿征鞍。兩袖掩耳風力強。誰知昔日玉堂客。平生不作儒生酸。自從流落歲二周。一身百憂工着顏。寄語長安多少年。皇天不獨爲汝偏。否往泰來自有時。仰面一笑臨風前。</text>
<title>臨津渡偶成</title>,<text>百役牽人不自休。臨津渡口喚歸舟。浮澌把斷橫江路。盡日孤吟寄水流。</text>
<title>途中遇雪</title>,<text>衝泥滑滑路逶迤。正値東風雪落時。遙指故園桐水上。強鞭羸馬更驅馳。</text>
<title>卜居</title>,<text>買斷煙林理小園。溪山花鳥共依然。此身不爲逃名計。只愛秋來魚蟹鮮。</text>
<title>書懷</title>,<text>正月將闌二月回。村村農務日相催。不嫌生計多癡頓。且向荒田數往來。</text>
<title>歸田</title>,<text>爲愛幽棲穩。開荒二頃田。花鳥如相覓。溪山別有緣。余非避喧者。來往好林泉。</text>
<title>有感</title>,<text>咄咄光陰似擲梭。功名無耐鬢邊華。長卿題柱心何在。陶令還家計亦佳。春盡好花紅自落。雨餘芳草綠偏多。莫言勳業頻看鏡。斷送平生自有涯。</text>
<title>贈金上將</title>,<text>金君卜築雲川村。平生不識公侯門。棲身畎畝樂餘春。箇中意氣多淸眞。我來傾蓋忽輸心。交情日日轉相親。時時挈榼來相傾。劇談縱飮披心肝。春風芳草靈隱寺。細雨落花龍發山。山中勝事共討探。眼前花鳥無暫閑。醉裏開懷雜今古。俯視萬物何草草。亡羊得鹿亦何有。我亦期君從此老。君不見世間多少名利人。五更待漏顚倒衣。朝爲元龜夕螻蟻。百年形骸能幾時。那似茅簷睡足日高起。一生榮辱都不知。金君金君意若何。愼勿他年負好期。</text>
<title>卽事</title>,<text>午枕閑眠獨掩門。一庭山翠自黃昏。忽有隣人携酒過。茅簷相對笑談喧。</text>
<title>遊山</title>,<text>春盡遊山興轉幽。綠林深處鳥聲稠。自憐雙脚猶強健。更陟崔嵬最上頭。</text>
<title>雜詠 六首</title>,<text>北里有佳客。家在雲川濱。功名視浮雲。不受俗紛綸。有酒卽相過。慰我山中春。淸風展高談。芳草藉文茵。一杯復一杯。痛飮發天眞。願爲金石交。歲久情相親。又西隣有奇士。骨貌淸而瀏。擧業手三昧。詩書乃爲友。二十戰鄕圍。一擧冠群首。英聲從此大。顯揚應不久。況是坡平裔。流光德必厚。願加磨淬功。不孤侍中後。又南村有貧士。衣食常不完。忘形禮法外。跌宕天地間。鄕隣共相詬。何處暫開顏。慈親在高堂。不免薪水艱。人生百歲內。長作一辛酸。我來觀其人。塌然摧肺肝。又扶杖出門去。獨尋山中寺。禪扉晝不開。定嗔俗客至。塵凝佛殿古。毀砌蒼苔被。坦腹倚南窓。散髮納涼吹。但得靜中趣。莫問居僧恚。幽禽亦何事。竟日深樹避。又草草來饁婦。貿貿耕田夫。相戒職思憂。勉爲終歲虞。前年旱魃災。禾稼盡焦枯。終年糶官租。幸免棄溝塗。我今不努力。何以充官輸。辛勤秉耒者。非緣妻子娛。又昨日出門看。今日出門看。昨日入門歎。今日入門歎。行年不滿百。胡爲常鮮歡。白髮亦不貸。日日饒鬢斑。安得凌風翰。翺翔鬪天關。回首謝聲利。長占煙雲閑。</text>
<title>雨</title>,<text>昨夜月離畢。今朝雨脚垂。洒簷連滴滴。入戶轉霏霏。漠漠千山暗。昏昏四野微。園蔬靑已遍。隴麥綠初岐。燮理乾坤泰。調和雨暘時。老夫無事在。端坐見天機。</text>
<title>書懷。寄朴黃兩司評。</title>,<text>寂寂茅齋晝掩關。閑中日月似跳丸。入簾山色供深翠。到枕松聲送晩寒。故友多爲天上客。微軀獨作轍中乾。憶曾槐院同遊處。細雨梧桐夢亦殘。</text>
<title>傷感</title>,<text>荒墳數尺碧山前。奠罷晨昏淚似泉。衣綻尙餘慈母線。冠祥長詠棘人篇。藏舟半夜移何遽。懷橘當年事已顚。明月子規腸斷處。白楊風動不成眠。</text>
<title>隣人送山蔬。喜而有作。</title>,<text>閑來欹枕睡初成。夢裏遙聞剝啄聲。急喚家僮出門看。忽擎山菜滿盤笙。定知鄕黨殷勤惠。應慰齋廬寂寞情。奠罷北堂甘一飽。箇中淸味浩然生。</text>
<title>言志</title>,<text>非緣憂國計。何事每傷神。計甲三經已。爲官五閱春。渾渾頭半白。兀兀橐全貧。可笑樊川子。誰憐乞火人。</text>
<title>山行</title>,<text>勝日尋春上峻岡。層巒複嶺鬱蒼蒼。巖花過雨紅將盡。澗柳含風碧更長。偏愛遠山開病目。爲憐幽興到斜陽。春殘洞古無尋處。斗覺煙霞別有光。</text>
<title>午睡聞燕語。有感。</title>,<text>閑人祗是愛幽居。日日茅簷睡味餘。爲報多情樑上燕。莫驚春夢入華胥。</text>
<title>聞梁進士登第。喜而有作。</title>,<text>故人猶着舊麻衣。幾恨王生約已違。今日忽聞龍榜會。兩家風月總光輝。</text>
<title>閑中。偶閱泰齋集山中四時詩。因用韻以賦之。</title>,<text>溪山佳致野人家。門掩春風一樹花。可是怪禽多事在。傍簷終日弄淸歌。綠樹陰濃暑氣殘。好風涼枕夢初闌。白雲天際歸何處。莫作無心出岫看。山人無事掩衡扉。衰盡黃花懶賦詩。芋栗滿園收便好。全家猶幸免啼飢。膽甁梅蕊吐仙葩。小甕新淸興轉加。昨夜又聞春色動。曉來千樹總開花。</text>
<title>河山八詠</title>,<text>斷峯高揷碧江邊。着脚登臨上上巓。乘興放開千里目。好山無處不參前。右獐岫登屐淸江一曲淨涵天。蕩槳中流氣欲仙。莫倚舡窓吹鐵笛。恐驚波底老龍眠。右猪浦泛舟尋僧策杖扣禪扉。午向軒窓袒客衣。幾度得閑閑不得。却嫌山鳥苦催歸。右靈隱尋僧穿林爲訪故人家。門掩垂楊日易斜。莫遣兒童掃花逕。暫時留得管春華。右貴林訪友酒因牽興斟杯凸。花爲饒人滿帽紅。日暮衆賓齊起舞。管絃聲雜殷江風。右玉田修禊春來花木滿空山。日日山中拄杖看。願借東君方便力。莫敎千片一時殘。右龍山賞花秧針細雨村村足。麥浪薰風處處多。欲識太平眞氣象。也從南畝聽農歌。右南畝農歌平郊芳草綠如煙。細雨斜風欲暮天。何處牧童牛背笛。等閑三弄過前川。右西郊牧笛</text>
<title>卽事</title>,<text>綠樹陰繁鶯百囀。空樑晝靜燕雙飛。幽人睡起自無事。獨步獨吟愁落暉。</text>
<title>雨夜書懷</title>,<text>獨臥空堂靜。幽窓欲二更。雨聲偏入夢。鄕思最關情。髮短何煩理。才疏合退耕。居然從此過。靑史莫留名。</text>
<title>聞諸契丈會宴。詩以奉呈。</title>,<text>雨歇山容好。春歸木葉蒼。園林窮勝事。暇日共風光。蟻酒千鍾綠。雲帿百步張。幽人無事在。西笑自回腸。</text>
<title>出門</title>,<text>和風淡蕩轉芳林。雲影參差白日陰。莫道閑人心更懶。出門猶得領春心。</text>
<title>謝金上將冒雨來訪</title>,<text>簷前朝雨細濛濛。閑枕書床睡正濃。多謝故人心鄭重。携壺來問寂寥中。</text>
<title>步屧</title>,<text>步屧春園裏。悠然引興長。鸎啼山更靜。花落樹猶香。地僻詩爲友。身閑睡作鄕。歸來陶靖節。舒嘯傲羲皇。</text>
<title>倚杖</title>,<text>倚杖柴門外。殘陽欲落時。漁歸前浦暗。煙罩遠山微。志大身還老。村深事亦奇。光陰何衮衮。有興卽題詩。</text>
<title>獨飮</title>,<text>獨飮杯中物。幽懷且自寬。旣無身外念。能得酒中歡。醉去豪狂甚。吟餘日月閑。陶然北窓下。淸興滿江山。</text>
<title>雨意</title>,<text>睡起齋廬晩。天昏雨意淫。雲容濃滴滴。山色暝沈沈。髮爲愁多改。病因身倦侵。前村酒初熟。賖到破煩心。</text>
<title>野望</title>,<text>日日東皐上。孤吟野望時。碧連芳草岸。翠合綠楊陂。浦闊江流靜。天空鳥度遲。一川風景好。詩句亦能奇。</text>
<title>柳絮</title>,<text>觸散長條落檻前。輕於雪片軟於綿。謝家兒女多情思。解道因風起漫天。</text>
<title>聞申淸卿拜靈山縣監。詩以賀之。</title>,<text>天書昨日下丹墀。聞道吾君得郡歸。一邑歡聲薰草木。百年榮養奉庭闈。魯恭恩澤喧三異。楊震淸風在四知。好待政成朝聖主。黑頭勳業要前期。</text>
<title>送李都事之任湖南用達城君韻 三首</title>,<text>藹藹王多士。惟君斗以南。一夔收效足。四岳擧能僉。富貴從來逼。功名自遠覃。却慙疏懶者。半世飽辛甘。又共言麟在囿。復道鳳棲梧。際會千年盛。昇平一事無。江山饒逸興。詩酒足淸娛。好展男兒志。羈懷庶可蘇。又李侯生閥閱。風度固難雙。漢北辭綸綍。湖南擁旆幢。仁恩留召樹。才調壓潘江。馬首經行處。紅雲繞綵杠。</text>
<title>題權監司逍遙亭詩軸。時謝事退居德源之別墅。</title>,<text>一亭高與白雲隣。中有逍遙大隱淪。宦海功名身已老。山林煙月夢相親。鯤鵬且倦圖南海。櫟社何須羨大椿。穩送百年無事地。始知淸世有閑人。好投章紱賦歸休。閑臥林亭今十秋。自是幽棲添散逸。非緣高蹈蔑王侯。溪山不負吟邊興。魚鳥相忘物外遊。堪笑此身歸未得。軟紅塵土送悠悠。</text>
<title>送任僉樞 俶 之任靑松府</title>,<text>靑鳧之郡是仙鄕。坤靈孕秀而儲祥。篤生俔天來作嬪。佐我大東俾熾昌。況復民淳俗自美。大平煙火村村裏。耕田鑿井任無爲。出作入息而已矣。先生乃是屠龍手。如今割鷄於何有。宣麻昨日下丹霄。往哉汝作民父母。龍墀曉辭拜天威。銅章紫綬光陸離。我佩光兮我衣華。馬頭佳氣增輝輝。共道先生是民式。莫將離思滯行色。何況丈夫生世間。致君澤民乃其職。江湖廟堂雖有異。畢竟憂樂同一致。此去應須更努力。要令民庶安田里。晝坐鳴琴不下堂。桑麻處處歌時康。先生於此復何憂。樂民之樂應未央。他年徵最朝聖君。策名黃閣際風雲。平生志願自茲畢。會看靑史垂鴻勳。</text>
<title>送鄭僉樞 孝恒 捧香文化之行。用達城君韻。</title>,<text>臘月關西雨雪霏。驅馳馹騎快如飛。幾多公館留連處。樽酒風流醉不歸。供帳都門恨益新。千鍾別酒亂無巡。殷勤休聽陽關曲。到處逢人卽故人。降香西去捧綸文。祈禱錢山意緖紛。爲報岳靈勤用力。快開靑壁萬重雲。</text>
<title>立春日中宮殿帖字</title>,<text>陽回玉律入中宵。椒殿韶光已滿朝。辛出菜盤春欲媚。綵傳花勝旭初昭。梅迎淑氣寒猶嫩。柳帶條風凍半消。自是宮闈多慶事。家家聞唱大平謠。節屆三陽泰。春回玉殿高。麻姑添海屋。王母獻仙桃。覃葛絺爲服。公桑繭作繅。願言均此惠。驅俗入甄陶。關睢正始作。成周承配乾。陽永匹休生。菜薦盤恭獻頌。願輸椿算八千秋。仁恩逮樛木。風化洽騶虞。綵燕迎新慶。休祥永作孚。</text>
<title>次煕卿見寄之韻</title>,<text>事親以孝事君忠。落落先生有古風。遙想省中無一事。春光都在酒邊紅。訟庭寂寂日無事。對案頻添酒倍濃。不見煕卿今幾。日。舊遊渾入笑談中。諫院詞臣少年子。都官列職皆國器。莫道官曹異尊卑。鶴脛鳧足皆有意。</text>
<title>送林川郡守之任</title>,<text>五馬行春紆郡紱。林川花鳥已光輝。他年漢詔徵黃日。正是先生得意歸。黑首功名君第一。文章景仰太山高。却慙衰老渾無用。雪滿華顚不自搔。林川古郡枕江城。事簡民淳俗大平。想得琴堂多暇日。只將風月費詩情。承文院裏同名久。通鑑廳中托契深。今日可堪懷抱惡。爲緣難遣別知心。</text>
<title>次朴彬可韻 仲儉</title>,<text>咫尺比隣慣往來。蒲團隨地笑談開。人間富貴浮雲過。莫說黃金謾作財。茅簷寂寂燕飛來。蓬戶蕭蕭晝不開。皤腹老翁歌舜德。南風一曲阜民財。陶令休官歸去來。淸風高臥北窓開。一生安樂眞爲福。便是珠珍不是財。六月炎蒸雨不來。三農懷抱向誰開。山川滌滌知無耐。願起劉生善理財。天譴尋常來又來。逢場不敢酒樽開。萬錢日食何爲者。出地無非有限財。</text>
<title>贈朴彬可</title>,<text>昔年西序揖淸塵。屈指于今二十春。野鶴松棲深不見。海鷗波戲邈難馴。功名失馬心無累。憂樂忘荃意更眞。自笑區區爲物役。爾來華髮鬢邊新。</text>
<title>苦熱寄朴彬可</title>,<text>矮屋絶低小。出入不自由。況復日當中。火雲凝不流。蒸鬱毒中腸。四體不可收。皇天久乖令。無乃職不修。雨降亦不濡。祗自暵其脩。哀哉下民命。嗷嗷何所求。嗚呼安得廈屋千萬間。炎蒸一點不曾留。水精之盤酌玉漿。辟寒之犀掛簾鉤。風櫺氷簟納微涼。淸光颯颯如九秋。不然飄然還御洞庭風。置身君山上上峯。左招黃鶴右素虯。長揖赤松相獻酬。人間膏火不可以托些。直與造化俱優游。下視萬物如蜉蝣。</text>
<title>用古人韻。示朴彬可。</title>,<text>天與吾人別有情。好將風月共襟淸。惟堪養拙渾無事。肯以謀生浪得名。李白只知詩興在。劉伶長與酒杯傾。近來轉覺麤豪甚。擲筆狂吟霹靂驚。</text>
<title>次朴彬可見寄之韻</title>,<text>我識宣尼德不孤。休煩書榻着工夫。鵾鵬一夕圖南去。搏擊飛騰九萬途。名利到頭長戚戚。風塵汩沒百年間。共君時復資高臥。嬴得書窓半日閑。僻近城西尺五天。朝天宰相鐵連錢。箇中別有幽人住。盡日閑窓傍榻眠。富貴在天吾何求。未年四十雪渾頭。飢食困眠樂亦在。此是莊叟逍遙遊。火輪當午正如焚。悵望西郊又密雲。安得此身生羽翰。洞庭湖上弄沄沄。</text>
<title>聞家兄必大與趙判官，柳，崔二司議，崔司評。聞人彈琵琶。感而有作。</title>,<text>簿書叢裏暫偸閑。午枕昏昏醉夢間。一曲琵琶無限興。浩然秋思滿家山。領取浮生半日閑。風流談笑弟兄間。別有傷心悽斷處。琵琶一曲五冠山。</text>
<title>書掌隷院壁</title>,<text>頹然槐院舊書生。四十年前未有名。堪笑爾來閑不得。簿書叢裏損眞靈。</text>
<title>題牛峯客館</title>,<text>困來閑倚一軒秋。公館蕭條小洞幽。十里松杉緣路合。數村籬落傍山稠。星霜老矣長侵鬢。得失終然不到頭。且把主人珍重酒。心杯相屬更遲留。</text>
<title>題丹陽東軒</title>,<text>終日深山策馬行。可堪身世謾勞生。明朝又向深山去。無限離筵繾綣情。深杯更酌百千回。懷抱如今得好開。預識明朝離思苦。狂歌醉舞重徘徊。</text>
<title>丙寅冬。子荇來設榮親宴于洪州任所。席上用觀察使孫公澍韻。令子荇輩次之。</title>,<text>身世頻驚寵辱兼。白頭心緖似風帘。壽觴今日恩榮重。醉後豪狂不自嫌。</text>
<title>題洪州東軒</title>,<text>驅馳卒歲竟何成。屈指今朝半百生。曉角數聲驚遠夢。可憐身在海邊城。五雲何處望蓬萊。爆竹聲中歲已回。却憶去年今日事。黃封拜賜下天來。湖南今說召公南。宣布恩威自遠覃。景物新年俱可頌。閭閻處處醉酣酣。繁絃急管好開襟。醉裏狂懷自不任。明日分携一麾去。謾勞魂夢又重尋。</text>
<title>環瀛樓 在忠淸道水營</title>,<text>閑上高樓豁遠眸。鯨濤浩渺接天浮。戲尋玄圃留連飮。欲跨蒼虯汗漫遊。邂逅故人靑滿眼。登臨倦客白渾頭。眞仙何處歸來晩。應笑塵籠不自由。新亭高壓大江頭。牽引詩情豁遠眸。晴日亂山靑隱隱。海天寒靄碧浮浮。當筵上客眞何遜。挾瑟佳人號莫愁。白髮老翁心尙在。少年叢裏亦風流。</text>
<title>次文義東軒韻</title>,<text>杯行莫怪百千回。飮者留名自古來。大醉陶然忘去路。不知斜日已墻隈。</text>
<title>兔山三聖臺</title>,<text>層臺高壓大江橫。俯瞰江心徹底淸。不怕魚龍爭出沒。更催簫鼓亂嘲轟。山光隔斷千尋碧。天影徘徊一樣平。半日登臨無限意。五雲何處望蓬瀛。</text>
<title>四月初六日。承點馬之命。發京城。到寶山館。逢金學錄還京。</title>,<text>寶山逢故友。相話暫留程。門外三杯酒。胸中萬里情。靡鹽身方倦。多愁夢自驚。煩君頻寄語。萱室報安行。</text>
<title>登龍泉館樓</title>,<text>龍泉公館傍溪流。遠客登臨獨自愁。何事此身長役役。困來終不少遲留。</text>
<title>宣川大澤。泛舟扠魚。</title>,<text>小舟輕颺放中流。雲影天光鏡裏浮。莫使漁人頻擧網。老龍泓下暗生愁。</text>
<title>次宣川東軒留題</title>,<text>山村縹緲抱孤城。處處原頭叱犢行。醉臥客窓成午睡。夢闌黃鳥兩三聲。</text>
<title>登龍川郡龍虎峯。南望大海。浩無涯涘。眞一平生壯觀。因賦古風一篇。</title>,<text>龍虎之峯何奇雄。削立元因造化功。主人邀我凌絶頂。脚底幾點前山峯。峯頭南畔望大海。偉觀一洗平生胸。天風吹起舞魚龍。鯨鯢蹴踏空明中。馮夷水底亦鼓舞。元氣屭贔搖虛空。三山縹緲在何許。半竿落日鼇頭紅。我願淸風生兩腋。一擧直到蓬萊宮。蓬萊宮中揖群仙。一飮一石空千鍾。嗚呼却在塵網裏。雖有去路何由通。登臨半日意惘然。極目望斷西飛鴻。</text>
<title>義順館。次桂海上人韻。</title>,<text>入定知何處。今朝始出山。眼隨空界闊。心與片雲閑。最羨禪林趣。多慙俗態難。相逢俱塞外。何日又同還。</text>
<title>安興館留別</title>,<text>新安館裏初同夢。又到安州別有緣。惆悵此時分手去。楚天雲雨思茫然。</text>
<title>行到肅寧館。寄情人。</title>,<text>禁中春禁中春。何事惱遊人。韶光駘蕩花意香。深紅淡白群開芳。別有名花色更奇。一朶妖艶半開時。半開時眞可憐。嫣然一笑多嬋姸。花耶人耶兩不知。人間此物胡然天。不是洛妃魂。應是麻姑仙。爲傳春信來定園。長安狂客字馨之。汩沒塵網三十年。邇來奉使遊關西。隨處風光隨處迷。人生會作好因緣。與汝一夕情牽聯。翡翠衿寒夢初同。鴛鴦帳暖睡正濃。多情雲雨自朝暮。分明鸞鏡看愈好。竝馬嘉平與安興。肯識此間離思苦。嗚呼聚散自有數。腸斷馹騎催曉發。出門相顧各東西。一望不見心斷絶。長天漠漠路茫茫。箇中心緖誰得知。空將萬斛相思意。付與歸人一首詩。新安館裏私相約。愼守相持勿汝欺。</text>
<title>坡州公館偶成</title>,<text>寒風發發日西沈。客況無聊病欲侵。苦憶家人今夜話。半窓燈下若爲心。</text>
<title>東坡驛途中作</title>,<text>關西行客去悤悤。回望長安眼力窮。每日驛程催曉發。此身常在亂山中。</text>
<title>興義館途中作</title>,<text>旅況悠悠不自禁。故園遙指獨沈吟。猪灘日夕行猶遠。龍岾雲橫夜向深。可笑宦途長碌碌。強鞭官馬更駸駸。見多走卒逢迎慣。烈火前驅破暝林。一云喝導聲高動暝林</text>
<title>宿金巖館</title>,<text>公館蕭條夜已分。夢闌鷄唱隔林聞。長途役役緣何事。慙愧無心出岫雲。</text>
<title>金巖館曉行</title>,<text>關山遙隔九重城。長路崎嶇倦客情。朝日忽升東嶺白。野煙孤起遠村明。千林霜重寒多勝。萬壑風生韻更淸。搰搰奔馳閑不得。愧將名利損眞靈。</text>
<title>舟川橋上作</title>,<text>驅馬悠悠道阻脩。煙中和睡過平州。無情定是舟川水。嗚咽長含客裏愁。東嶺雲沈日已昏。前村過了又前村。男兒自有平生志。此去情懷更莫論。</text>
<title>鳳山途中</title>,<text>馹騎飛騰半醉行。角聲吹動碧山橫。遙遙暮入黃州路。候火星羅十里程。</text>
<title>平壤大同江舟中作</title>,<text>旣泛大同水。又望大同城。江水滔滔去不窮。昔時行客難爲情。憶昔奉使來遊初。兩邊花柳芳菲時。今年十月又經過。朔風凜凜橫江湄。蘭舟桂棹泛中流。劃然俯嘯馮夷宮。馮夷睡熟不可聽。魚龍出沒江之中。浮碧樓高揷半空。朝天石老煙霏濛。千年勝事問無處。只有山水今古同。今古同奈老何。長使遊人一咨嗟。月明醉宿淸華館。桂影滿地寒婆娑。</text>
<title>淸華館宴席。醉成。</title>,<text>一宿淸華興倍濃。畫堂歌吹沸天中。金樽翠杓瓊筵上。醉舞僛僛滿袖風。</text>
<title>午發平壤。途中遇雪。</title>,<text>關西今見雪初飛。密密疏疏滿路岐。不是山陰乘興去。每懷靡及強驅馳。</text>
<title>定州客館。戲贈情人。</title>,<text>千里關西雁信沈。五年京國別離心。如今始到曾遊地。惆悵春光禁閉深。妓名禁中春。時已爲他人所情鍾故云。竝轡嘉平與玉關。此中情思說應難。祗今翻作因緣惡。脈脈相看意萬端。杜子尋芳事已遲。韓公臺柳亦徒悲。爲報情人好珍重。也應從此莫相思。</text>
<title>義州公館。戲贈閔書狀官。</title>,<text>分巡御史杜樊川。一夢楊州已十年。報道風流閔書狀。留名亦不愧前賢。晴窓午夢正紛紛。閑繞巫山一段雲。可堪明日朝天去。遮斷千山不見君。妓名一段雲</text>
<title>鴨綠江邊。觀獵雉。</title>,<text>江郊烈焰連天燬。雉飛雊雊鳴不已。江頭畫角三兩聲。虞人四面齊呼起。雉飛飆迅四散驚。韓盧走集爭如蟻。雉飛彳亍迷東西。飛走計窮俱風靡。須臾虞人各獻功。五彩爛熳如雲委。龍灣主人色敷腴。觀者如堵滿江涘。</text>
<title>自義州回還。憩車輦館盤松下。</title>,<text>蟠枝不受雪霜侵。翠色平鋪半畝陰。好在他年重到此。吟髭撚斷一披襟。</text>
<title>宣川林畔館。偶成。</title>,<text>公館凄涼臥曲肱。故園歸思正騰騰。客中風味知何似。一聽鷄聲起點燈。</text>
<title>平壤東觀。醉賦。</title>,<text>西都勝地重淹留。別占繁華爛熳遊。可笑風情麤更甚。樽前醉舞不知休。</text>
<title>贈別</title>,<text>客裏情懷半醉加。深杯健倒聽離歌。最憐花柳風流地。一別音容奈爾何。</text>
<title>別祥原韓郡守</title>,<text>邂逅龍灣話舊情。共騎官馬到箕城。淋漓宴席靑衫色。長短郵程畫角聲。此日離杯君北去。明朝別曲我東行。他時共憶歡娛地。回首關西百感生。</text>
<title>大同江離筵。醉賦。</title>,<text>一唱驪駒出大同。朔風飄雪卷江中。佳人念別情無盡。客子忘歸興未窮。玉斝頻添樽滿綠。鑾刀細切膾飛紅。心知勝地難常得。更醉餘杯纈眼濃。</text>
<title>到生陽館。聞歌聲。戲賦以發其意。</title>,<text>吹玉笛擁琵琶。佳人勸酒唱離歌。問君此去何當還。歡娛未足離恨多。百年三萬六千日。人生百年能幾何。莫惜逢場醉無醒。古來飮者眞留名。今朝爲君歌此曲。說盡胸中無限情。生陽自古離別地。君何爲乎亦遑遑。駒嶺崎嶇最無情。柳楊院邊空斷腸。空斷腸淚沾裳。可憐後會何茫茫。長安千里共明月。幾回夜夜盈又缺。</text>
<title>黃州客館。送鄭司直歸京。</title>,<text>君向東歸我亦歸。君行先我倍依依。逢人若問今何在。廣遠樓前醉不知。</text>
<title>留別黃州裴判官</title>,<text>遊遍關西數十州。幾番公館最風流。多謝使君情更重。臨分欲發又遲留。</text>
<title>登黃州洞仙嶺</title>,<text>後嶺前岡高復低。龍鍾老馬跼羸蹄。千山萬水行應遍。急雪顚風路已迷。無賴客情長戚戚。更憐官況轉凄凄。登臨極目倍惆悵。家在漢陽城外西。</text>
<title>興義館途中</title>,<text>踏雪登嫗嶺。穿林度廣川。嚴風生洞口。寒日上山巓。咄咄形容改。茫茫歲月遷。愁來無處瀉。把筆賦新篇。</text>
<title>過松都舊基</title>,<text>故國歸來眼暫開。壞垣頹砌沒荒苔。功成搏鴨今何在。孼作妖狐但可哀。沙水有情流浩蕩。崇山無語立崔嵬。憑誰說與當時事。落日凄涼一愴懷。</text>
<title>登榛峴。望三角山。</title>,<text>三朶芙蓉聳太淸。山前遙指漢陽城。懸知家婦今朝話。馬首東來第幾程。萬里西遊今始回。三山登眺一徘徊。明朝定是還家日。却恐兒童訝客來。一別都城卅八日。雁行飄斷最堪悲。遙知明日團欒處。更進深杯話所思。</text>
<title>到坡州拜先塋</title>,<text>宦海浮沈困一官。長年身不奠杯盤。今朝始上先人壟。榛棘荒涼雪滿山。</text>
<title>與鄕人話舊</title>,<text>辛丑年中一布衣。舊遊今見盡依依。浮生擾擾成何事。慙對雲山問是非。</text>
<title>暫憩獒樹驛。樓上書懷。</title>,<text>暉暉朝旭古城頭。積雪頑雲潑眼愁。浮世功名翻作客。白頭風味更登樓。山川歷歷行將遍。簿領昏昏歲已遒。暫歇征鞍催喚馬。嚴程不敢少淹留。</text>
<title>南原公館。偶成。錄奉鄭府伯大人。淮字淸卿</title>,<text>戀闕丹心只自知。夜窓無夢獨吟詩。小燈明暗天將曉。萬事乘除鬢已絲。深喜主人情款款。最憐遊子去遲遲。鑾坡昔日同趨者。樽酒留連亦一奇。</text>
<title>又贈金通判大人</title>,<text>畫堂深處敞華筵。樽酒相逢喜欲顚。靑眼更成今日會。白頭猶記十年前。驅馳鞍馬身方倦。留滯江山興亦牽。夢破五更還擁被。客中情思却茫然。</text>
<title>到谷城縣。贈梁使君。芝孫</title>,<text>客窓聽徹五更鷄。無限羈愁醉不迷。積雪顚風寒贔屭。千山萬水路高低。深杯笑語猶豪宕。長道分携易慘悽。却憶昔年同隊處。薄官朝暮困鹽虀。</text>
<title>到玉果縣。贈房潤甫。</title>,<text>千里相思幾夢廻。一樽今日笑談開。只應靑眼渾依舊。却恨無情白髮催。</text>
<title>潤甫見次。復和答。</title>,<text>遠望家山首屢回。一襟長向北風開。與君此會情何限。只被歸心日轉催。</text>
<title>獨坐偶成</title>,<text>北風號怒晝陰陰。無數寒鴉集遠林。身事正緣王事急。詩懷更奈客懷侵。四圍山色當簷濕。一縷煙光繞檻沈。獨坐危軒淸到骨。白頭時復費長吟。</text>
<title>自南原到淳昌郡。道經赤城津。</title>,<text>一水澄澄幾許深。潺湲難洗客邊心。山光隔岸層層出。人影過橋箇箇沈。日短飄風吹烈烈。路長歸騎倦駸駸。前程候吏休相促。老子形骸不自任。</text>
<title>淳昌公館。夜坐書懷。時主人崔使君。作順氣酒飮之云。可禦寒風。</title>,<text>夜窓相伴一燈靑。爲喚深杯且解酲。無奈客愁成疢疾。暫煩良藥慰殘形。愁中戀闕昏如醉。夢裏還家覺未醒。日日驅馳心更苦。遠村鷄唱不堪聽。</text>
<title>對雪有感</title>,<text>雪花飄蕩入簷飛。風力憑凌酒力微。落地輕輕消更積。穿林密密聚還稀。幽人溪上堪乘興。久客窓前獨憶歸。遠愧袁安僵臥穩。明時不敢解朝衣。</text>
<title>自淳昌郡到任實縣。路憩葛覃驛。</title>,<text>忽忽意不樂。悠悠倦行役。跨馬出門去。遑遑何所適。風雪滿征鞍。須臾沒馬跡。深山無人行。長路多滑側。殘生困不任。暫憩路傍驛。呼童就枕眠。喧鬧殊非寂。家山入我夢。依然是疇昔。杯酒慰妻兒。且喜復悲惻。生平本無能。但可偸朝夕。卽今何爲者。鞅掌不暇息。短髮不自理。日日消髀肉。王事旣靡盬。強起催行色。前程知幾許。駸駸更加策。</text>
<title>葛覃驛夜坐</title>,<text>小窓風雪夜。孤客不眠時。鬢爲愁多改。身因路遠疲。畏寒猶怯酒。排悶強裁詩。更起明燈坐。悠然有所思。</text>
<title>登淳昌葦峴</title>,<text>積雪皚皚澗水氷。馬蹄終日困凌兢。客中未暇頻回首。眼底雲山幾萬層。</text>
<title>淳昌途中偶成</title>,<text>踏雪歸來日又昏。愁雲漠漠客迷魂。前村深處孤煙起。知是朱陳幾世孫。</text>
<title>余自南來。連醉不食。將半月。氣力日憊。今到淳昌公館。就枕欲睡。惡夢紛紜。驚覺數四。明燈呼酒。快飮一巵。四體醺然。始得安眠。因思客中身世眞泡幻耳。悲歎之餘。攬筆書懷。</title>,<text>近來中酒病支離。對食尋常噎未夷。氣力淹淹非復健。精神兀兀已成癡。欲眠驚覺紛紛夢。強起忙呼滿滿巵。自古人生如寄耳。不須爲客暗生悲。</text>
<title>夜坐有感</title>,<text>煩悶難堪睡未成。殘燈二點枕邊明。客中所得知多少。添却霜鬚四五莖。</text>
<title>南原公館。逢金子龍還京。</title>,<text>踏遍湖南數十程。遠遊誰是馬長卿。唯應談笑深歡在。不覺疏慵故態生。燈下共成今日醉。客中難禁異鄕情。明朝分袖各歸去。回首雲山天際橫。</text>
<title>贈房潤甫</title>,<text>昔年西序共追遊。倏忽中間二十秋。君向琴堂高獨步。我承綸命遠相求。星星短髮垂難整。款款幽懷說未休。但對淸樽醒復醉。思量此物最無尤。</text>
<title>謝南原府使送藥</title>,<text>客路嚴風瘦骨稜。可堪中酒病侵凌。因君贈我刀圭惠。擬上蓬萊最上層。</text>
<title>淳昌公館。對雨有感。</title>,<text>風雨凄迷日又昏。旅窓端坐政銷魂。愁聽簷溜微微滴。厭見山雲黯黯屯。簿領勞形終未了。光陰催老更何言。無端忽作家園夢。紅濕桃花晝掩門。</text>
<title>玉果公館。書懷。錄奉潤甫丈。</title>,<text>羞把衰顏照鏡菱。更堪霜鬢亂鬅鬙。淸樽談笑濃於粥。浮世功名冷似氷。千里病身長汩汩。五更歸夢暫騰騰。何時投老東江上。魚鳥眞成耐久朋。</text>
<title>夜中。聞雨有感。</title>,<text>宿醉初醒耿不眠。一燈相伴倍翛然。誰敎山雨挑羈況。夜半寒聲到枕邊。</text>
<title>到任實縣。書懷。進退體</title>,<text>光陰鼎鼎去無蹤。久客偏驚歲已窮。鏡裏剩看添白髮。樽前却憶醉黃封。夜闌孤館燈無焰。日短深山雪未融。遙想玉堂諸伴侶。八磚閑對笑談濃。</text>
<title>全州妓有名陽臺雲薦枕。以詩却之。</title>,<text>曾向襄王夢裏廻。朝朝暮暮自陽臺。老年風味眞堪笑。一任襟懷冷似灰。</text>
<title>十二月二十一日。在任實縣公館。夜起偶成。</title>,<text>馬上悠悠逼歲除。終年況復絶家書。生憐山月常隨我。叵耐村鷄更起予。雪色渾頭心已死。酒光浮面氣還舒。屈指新正纔十日。未知何日定歸歟。</text>
<title>次韻金監司壁上留題</title>,<text>倦客驚時節。登臨眺望遐。天寒長跋馬。臘盡未歸家。半嶺松生籟。平林雪作花。無人來問訊。空館寂無譁。時主人被推不在官故云</text>
<title>卽事</title>,<text>寒風冽冽動長林。臘雪前村深復深。白屋何人事僵臥。笑他行客觸層陰。</text>
<title>又次壁上情字韻</title>,<text>到處難堪縱酒情。只應襟韻不禁淸。故書經蠹篋中棄。長劍拂天雲外橫。萬里山川勞遠夢。百年風月寄餘生。狂吟大醉題詩罷。擲筆翻驚霹靂聲。</text>
<title>又成二律。書壁間。</title>,<text>臘盡猶行李。歸心日夜催。不堪書斷絶。更奈訟喧豗。積雪雙眸眩。嚴風病骨摧。白頭還自哂。誰使汝勞哉。又驅馬歷巑岏。空齋坐夜闌。挑燈心事苦。投筆宦遊難。山月當簷白。松風入座寒。消愁無過酒。一酌夢槐安。</text>
<title>夜起無眠。索筆書懷。</title>,<text>一別家山隔渺茫。百年身事轉凄涼。醉騎到處思宗武。對案多時憶孟光。北闕久違鵷造羽。南州獨作雁隨陽。離懷政苦誰相問。危坐無眠怨夜長。</text>
<title>以瓢飮酒。醉後。吟成一絶。</title>,<text>箕穎淸風萬古傳。孔門顏巷更言賢。定知瓢飮眞非惡。一醉陶然是葛天。</text>
<title>全州宴席。醉賦。時有宗姓在席。</title>,<text>故國繁華自昔傳。溪山長惹好雲煙。百年爭戰眞人出。一代風流太守賢。錦瑟佳兒橫桂柱。玉銜公子壓金韉。留連日夜狂豪甚。大醉都忘是別筵。</text>
<title>臘月二十三日有感</title>,<text>原隰驅馳敢憚賢。獨憐雙鬢雪飄然。來辭紫闥彤雲下。看盡炎方瘴海邊。路上狂奔如喪狗。燈前兀坐似參禪。不知爲客成何事。彈指中間月再弦。</text>
<title>除夕。寓全州偶成。</title>,<text>路出完山過歲除。燈前無睡興何如。新年已入孤吟裏。往事空成半醉餘。強對管絃寬客恨。難憑魚雁寄家書。光陰冉冉不留著。鷄唱一聲春夢初。</text>
<title>到任實縣。逢僕夫還京。寄平安外。因書一律敍懷。</title>,<text>湖南千里倦遊人。渺渺家山夢到頻。客裏虀鹽眞況味。愁邊詩酒便情親。天長地迥身無定。歲去年來事更新。題寄此行安穩字。封緘密密倍傷神。</text>
<title>到泰仁縣。訪殷敎授 礪 于村家。醉中贈以詩。依韻奉和。</title>,<text>馬首春風入泰仁。竹林深處會高人。狂歌醉舞不歸去。忘却辭家千里身。</text>
<title>夜坐讀蘇詩。因次韻遣懷。</title>,<text>久客誰憐憔悴容。光陰奔似水流東。百年將半道猶苦。萬事無營心始空。垂白敢言希呂望。草玄時復笑揚雄。明朝又促馳官馬。却指天南路不窮。</text>
<title>自金溝到泰仁縣。途中雨甚。暫歇于從政院樓上。</title>,<text>冷雨凄風亂未收。困來鞭馬急登樓。泠泠簷際連微滴。滑滑途中走濁流。千里關山浮世面。百年形役半生愁。倚欄少睡成閑夢。慙愧淵明任去留。</text>
<title>到古阜郡。醉贈澄之丈。</title>,<text>千里關河路阻脩。東風矯首是瀛洲。佳人挾瑟翻成悶。倦客題詩替說愁。賓館屢歌宣子賦。郵程久弊晏嬰裘。勸君今日毋多酌。醉後狂懷不自由。</text>
<title>自任實縣。還到葛覃驛。夜半飮酒。</title>,<text>朝飯雲水縣。暮宿葛覃驛。夜半淸不寐。默計前所歷。雖云志四方。叵耐勞心力。馬上衣盡弊。頭邊髮盡白。衣弊不足恨。白髮可奈惜。虛浮半百生。日月枉抛擲。愁來引一杯。時復狂脫幘。名韁旣不解。是誰之過責。陶然還大醉。甘作經年客。</text>
<title>鳳頭山</title>,<text>鳳山浮翠遠相連。鳳去山空事浪傳。松鎖雲煙開畫本。澗鳴金石到吟邊。盤回壯勢圍平野。突兀奇形揷半天。千仞高翔勞夢想。來巢阿閣定何年。</text>
<title>夜半無寐。明燈起飮。令女妓勝玉眞唱歌。感而有作。</title>,<text>夜窓閑枕夢初闌。唱徹黃鷄意萬般。已信浮生俱是旅。不妨勝地便成歡。佳人媚嫵還無賴。遠客留連強自寬。惆悵明朝分袖去。缺</text>
<title>書懷十絶</title>,<text>日暖平郊綠漸肥。無端別淚忽沾衣。殷勤報道王孫草。莫向遊人怨未歸。岸巾終日倚窓櫺。啼鳥聲中醉夢醒。爲問庭前楊柳色。年年依舊幾回靑。一杯春酒取微和。剛被人言飮過多。懷遠感時無限恨。將何憑仗使消磨。空齋寂寂晝陰陰。倦客偏傷萬里心。日日東風吹更好。登山臨水動孤吟。簷前春雨夜連朝。點滴聲殘轉寂寥。自是知時能潤物。行人何事說無聊。聒聒春鳩爲底鳴。隔溪終日苦呼晴。從敎逐婦愁無賴。何況經年客裏情。多謝軒前喜鵲聲。旅窓孤枕夢初驚。故園消息何時到。一別家山歲已更。爲問征鴻知我不。客中聞汝急回頭。如何一一還飛去。不帶家書却帶愁。半拆江梅麥已齊。江南行客意都迷。來時定作兼旬計。屈指歸期益慘悽。千山萬水路迢迢。日日長驅使者軺。誰道故園遮隔斷。片時歸夢轉昭昭。</text>
<title>沃溝縣留數日。閑餘次韻樓上題詠。錄呈姜使君年伯。以發一笑。</title>,<text>一上高樓望。群山掌樣平。羈離王內史。邂逅謝宣城。戍角臨風壯。邊烽入夜明。蹰躇多感慨。何日是歸京。又城上雲連海。樓高灝氣淸。登臨悲客子。迂闊愧書生。長醉緣多暇。孤吟爲不平。漁村看隱隱。燈火夜深明。</text>
<title>途中見杜鵑花盛開。想林塘手植兩株亦如此也。感而述懷。</title>,<text>去年曾向林塘畔。幾度開樽爲汝斟。客裏最憐長遠別。春來政喜似重尋。謾敎詩思勞勞覓。難禁羈懷轉轉侵。只應枝上三更月。相照花前兩地心。</text>
<title>八月十七日。宿魚川驛館。是夜雨。</title>,<text>形骸役役病支持。強對郵人話所思。天地無私容我輩。溪山不俗果幽期。村煙暗淡朝還暮。簷雨空濛卷復垂。何日九天恩誕布。此生重得慰妻兒。</text>
<title>二十日。書館吏金石崇屋壁。</title>,<text>病伴身西到。年隨水北流。故鄕千里外。歸夢五更頭。契闊同秦贅。生涯類楚囚。不須開遠目。醉睡任悠悠。又茅屋依山靜。朝昏趣政佳。欣然忘去住。且復任形骸。郵吏時相問。村翁亦與偕。此身還自慰。隨處足開懷。</text>
<title>魚川驛。與辛履之話別。服義時謫理山</title>,<text>白首天涯竄逐身。天涯無處訪情親。一杯相送雙垂淚。共作人間失意人。</text>
<title>偶成</title>,<text>日日柴門送落暉。滿空涼翠轉霏微。往時蓬館靑綾被。今作荒村一布衣。</text>
<title>成判官送酒。有感。</title>,<text>年來身世歎飄零。散盡幽懷酒有靈。多謝使君煩一惠。只今知免屈原醒。</text>
<title>二十一日。獨坐偶成。</title>,<text>漢城東望絶家書。白首纍纍久索居。故友多爲天上客。微軀終作轍中魚。窮村夜永蛩音促。遠岫風高木影疏。儒服還須馬前卒。任他鞭背欲生蛆。</text>
<title>遊魚川</title>,<text>山下長川急暝流。行人爭渡立沙頭。誰知昔日霜臺客。竹杖芒鞋放浪遊。</text>
<title>閑甚。步出遊近村。村人有聚觀者。戲作二絶。</title>,<text>杖藜徐步出山亭。歷盡平林又遠坰。爲報村童莫嘲弄。我於人世已忘形。村翁期我尙孩童。底事狂愚類病風。欲說生來多少思。爲嫌癡俗耳如聾。</text>
<title>二十二日。送子還京。</title>,<text>汝去莫留滯。路長秋更深。汝父旣好在。莫以去爲心。汝母今何如。急速歸報音。秋霖久未開。深山多毒淫。展轉在空床。夜夜勞夢尋。汝去語汝母。珍重各自任。題封數行書。泣下霑衣襟。</text>
<title>九月初四日。書魚川館壁。</title>,<text>秋晩關西叫塞鴻。邊書何處寄題封。丹心一掬愁無賴。白髮千莖短更鬆。丸藥尙存兒子裹。寒衣已弊老妻縫。直將杯酒寬懷抱。羞向傍人強作容。</text>
<title>初五日。遊魚川。</title>,<text>臨流終日弄潺湲。爲洗紅塵染鬢斑。水帶山光長衮衮。雲兼天影共閑閑。游魚避網潛難見。高鳥驚絃去不還。白髮優游聊卒歲。從渠呼我一癡頑。</text>
<title>獨坐至夜半。偶成一律。</title>,<text>遠客思歸切。凄涼耐九秋。可憐今夕夢。不是壯年遊。旅雁寒無定。陰蛩怨未休。悲吟更回首。腸斷漢江頭。</text>
<title>賦所見。書于館壁。</title>,<text>魚川西畔路橫斜。川上居民八九家。過客威靈嚴似虎。吏人驚駭縮如蛙。先聲一發顚呼唱。毒手交加旋捉挐。自是艱辛乃如許。分甘鞭背送生涯。</text>
<title>秋懷</title>,<text>塞天搖落氣蕭森。郢客悲來自不禁。只恨衰遲難著脚。非無山水可登臨。西風淅淅動長林。寒日微微易夕陰。獨夜無眠愁未了。砌蛩何事亦哀吟。</text>
<title>寄康年兄伯珍。時與余同被罪。謫定州。</title>,<text>丁酉年中榜上人。異鄕今日共悲辛。秋風不盡相思意。汀畔無因採白蘋。</text>
<title>朝起寒甚。偶成一律述懷。</title>,<text>山色陰晴變。川聲朝暮奇。崎嶇秦嶺外。憔悴楚江湄。信斷惟憑夢。愁多懶賦詩。天寒襟袖薄。羈思日凄其。</text>
<title>出門偶成</title>,<text>山靄蒼茫欲暮天。閑來倚杖出門前。隔林犬吠來深洞。散野牛行度遠川。犖确菑畬收晩粟。荒涼籬落起炊煙。邊城九月寒常早。老病惟堪擁褐眠。</text>
<title>九日。與金趙兩丈。飮于川上。偶成一律。</title>,<text>草草重陽日。棲棲遠逐臣。一身爲客久。雙眼望鄕頻。緩步穿林麓。孤吟立水濱。黃花浮白酒。猶可答良辰。</text>
<title>十一日夜雨作忽。想故園池蓮滴碎之聲。今難再翫。感而有作。</title>,<text>終宵淅淅送寒聲。客枕無聊睡不成。却憶故園池上雨。碧荷千點散輕明。</text>
<title>書懷自寬</title>,<text>蕭颯頭絲心尙童。平生蹤跡浪西東。莫言信美非吾土。到處猶能着此翁。</text>
<title>暮景</title>,<text>霜重風高木葉飛。寒鴉無數閃殘暉。前村暝色炊煙合。處處人家早掩扉。</text>
<title>霜</title>,<text>天寒風冷月蒼茫。萬壑千林昨夜霜。一種人間蒲柳質。可堪憔悴最先痒。</text>
<title>送朴都事還京</title>,<text>衰年失脚落窮荒。回首脩門路正長。今日送君朝聖主。一杯重把淚千行。</text>
<title>雨夜有懷</title>,<text>窮秋連一雨。永夜泣孤臣。不死緣明主。無衣作遠人。年光吟裏老。時態坐來新。何日金鷄唱。歸歟得此身。</text>
<title>十八日。曉起書懷。</title>,<text>驛路東西出。人家八九窠。夜連鷄喚曉。秋帶雁橫河。走卒傳呼急。流氓托宿多。魚川不暫歇。日日送馳波。</text>
<title>二十日。寄金大猷。時與余同被罪。謫煕川。宏弼</title>,<text>寧府長遷客。煕川遠謫人。同來聊把手。一別各傷神。狄嶺猶連漢。魚川不向秦。白頭情更惡。回首益沾巾。又秋盡遙天碧。霜深落木多。飮乾杯上淥。梳短鬢邊皤。鹿仆狂馳險。禽飛誤觸羅。謀身今若此。浩浩一長歌。又生平志願懶無成。老去襟期孰與明。馬爲一鳴終伏櫪。玉曾三刖始連城。輪囷肝膽當杯涴。飄颯鬚眉覽鏡驚。千里故人消息斷。出門長嘯塞天淸。</text>
<title>書懷</title>,<text>契闊蕭條老孟光。白頭身世各他鄕。無人爲報平安信。斷雁一聲秋夜長。</text>
<title>與村人話懷。語及香山淸致。因書一律以自訟。</title>,<text>三入鑾坡昵寵光。十年華秩最軒昂。慙無平日絲毫補。只許從前鐵石腸。老馬爲駒堪斥去。飢鳶嚇鼠太顚狂。早知淸絶香山路。一衲閑携合退藏。</text>
<title>宿土民金水生家</title>,<text>一徑穿林下。逶迤去似蛇。屋依山麓架。籬傍水邊遮。室暗煙常罩。窓虛木亂叉。主人相嫵媚。聊此作生涯。</text>
<title>謝李評事來訪 允蕃</title>,<text>蓬門晝掩鬼揄揶。蹤跡深藏類井蛙。忽枉高軒諠里巷。無情草木亦光華。</text>
<title>記土風</title>,<text>借宅魚川館。鄕音到自諳。有田多種秫。無戶不治蠶。山果經霜軟。村醪入蜜甘。可人何處在。欲語醉如憨。</text>
<title>夜坐有感</title>,<text>九月淸霜夜。孤燈欲暗時。有身聊頓放。非夢却成癡。幾拭思家淚。長吟戀闕詩。無人知此意。川路杳難期。</text>
<title>贈歌者</title>,<text>關西千里倦遊人。一片家山入夢頻。莫唱樽前哀怨曲。不堪歸思益悲辛。</text>
<title>二十八日晨起獨坐。偶有所得。書以自敍。</title>,<text>耳山遙與劍山隣。兩地歸來只此身。木落霜淸天政遠。野荒人少里長貧。飢餘得食常兼日。靜裏參禪直過晨。好待金鷄催放赦。箇中懷抱始應伸。</text>
<title>自和</title>,<text>一樽濁酒聚比隣。醒醉中間送老身。作客半年衣盡弊。偸生千里橐全貧。雁聲遠度天連塞。鷄唱初圓夜向晨。否泰相須君記取。由來尺蠖屈而伸。</text>
<title>再和</title>,<text>好伴林泉爲卜隣。此身還似自由身。淮南何日堪招隱。楊子當年困逐貧。老馬卽今猶識路。醯鷄寧有更司晨。任眞推分吾無預。抱屈求伸未必伸。</text>
<title>三和</title>,<text>公館蕭條絶四隣。此間宜着倦遊身。生逢舜禹相吁咈。來作漁樵混賤貧。毒霧瘴雲迷遠近。寒鴉朔雁遞昏晨。愁中暫借還家夢。夢被幽愁亦未伸。</text>
<title>醉吟</title>,<text>漢城一別九十日。八百里外寄浮萍。家書豈啻百金重。詩句虛敎千戶輕。山川牢落日慘色。草木變衰風悽聲。立身許國不自試。獨醉獨吟還獨行。</text>
<title>子持冬衣來。乃老妻所自縫紐也。感而有作。</title>,<text>幾度裁成寄遠衣。開緘顏面正依依。佳期定在薰風路。莫怨天涯終不歸。着盡秋衣又臘衣。鄕心瘦困減腰圍。死生契闊曾成說。惆悵從今萬事非。</text>
<title>出門</title>,<text>扶杖出門去。步尋魚川遊。川流明似鏡。照我雙鬢秋。雙鬢久不理。蕭颯白渾頭。人生天地間。寄形如蜉蝣。草草功名子。遑遑何所求。其間少黠者。山木秪自仇。淸流應笑我。胡爲亦遐陬。遐陬固我所。聊此且淹留。濯纓歌滄浪。得喪俱謬悠。</text>
<title>十月初四日。寧邊府吏來饋食。感而有作。</title>,<text>長歌彈鋏向誰言。一飯難酬漂母恩。除却飽眠無外事。世間榮辱付乾坤。</text>
<title>初五日又來饋酒醉後書懷</title>,<text>寒窓兀坐送朝昏。愁極難招楚客魂。一醉陶然忘世慮。不知身落塞邊村。</text>
<title>聞金大猷憐愛小娥。髭鬚多所鑷。詩以戲之。</title>,<text>幾許塵籠困未閑。天敎高臥塞西山。最憐越女多情思。留着騷人一笑間。自許平生鐵石肝。向來襟韻似君難。誰知別種風流在。惹着朝雲暮雨間。昔年飛馹出關西。滿目煙花到處迷。此日低頭窮巷底。老婆朝夕共鹽虀。形容瘦盡病侵凌。閉戶長齋似野僧。十載繁華無覓處。案頭書冊是親朋。</text>
<title>十月初九日。辛履之作詩寄之。依韻奉答。</title>,<text>木落知霜重。窓虛見月明。塞雲多慘色。流水總愁聲。家遠書難到。途窮計未成。孤吟與獨語。盡是未歸情。</text>
<title>又次絶句。因以自寬。且用慰諭。可資一笑。</title>,<text>長年汩沒風塵裏。幾度心摧骨亦寒。不是誤恩投此地。將何閑臥答江山。</text>
<title>登草嶺。嶺在開平驛南。極高峻。</title>,<text>薪嶺東連草嶺齊。馬蹄行困強登躋。故園遙指頻回首。萬疊雲山眼底迷。</text>
<title>煕川途中</title>,<text>盡日山中信馬行。亂山環合水縱橫。一身千里無家客。糊口東西瘦骨生。</text>
<title>溪邊歇馬。偶成。</title>,<text>一溪山水碧潺湲。爲卸征鞍暫借閑。怕有牽牛來飮者。臨流不敢洗塵顏。</text>
<title>大楸嶺偶成</title>,<text>小楸嶺接大楸嶺。澗谷谽谺樹木交。我馬虺隤我僕病。短日欲落熊虎咆。</text>
<title>天末</title>,<text>天末風高叫塞鴻。寒窓愁坐一衰翁。不慙柳下官三黜。正苦昌黎鬼五窮。遠夢豈知山隔斷。寸心無奈病交攻。樽前大醉支頤睡。却喜春光滿面紅。</text>
<title>飮村醪至醉</title>,<text>。樽前醉臥一陶然。缺</text>
