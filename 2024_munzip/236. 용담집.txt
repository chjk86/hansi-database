<title>子路百世師賦</title>,<text>究一善足法於來許。在聞過而勇革。過勿憚於人規。悳可遵於取則。肆仲由之喜聞。宜永師於百世。夙摳衣於聖門。懿厥質之剛毅。恐有聞於未行。志專專於爲己。顧應接之多緖。誰不差於進善。思有艾而能復。旡祇悔而不遠。然已過之難見。固無自而內訟。玆欲質於規正。俾無失於妄動。心旣眷於樂聞。人詎憚於樂告。語不逆於及耳。喜則形於攸好。非爾言之足取。要余質之式化。擬聞斯而汲諸。勉進進於無過。豈畏難而苟安。曰用力於雷決。惟日反乎天理。罔一事之不實。人皆仰於旣更。若日月之光復。功旣極於不吝。悳自造於升堂。謇垂美於無疆。藹令名之洋洋。吾固知爲法於後學。自能改而基始。縱一段之細行。實萬善之根柢。彼終累乎大悳。孰非效過之攸致。惟罔小之在玆。足矜式於永久。宜先正之發揚。作百世之師表。嗟生安固不易得。人孰無乎過失。苟自反而無疚。與天質而爲一。何學者之篤實。必於是乎爲法。功或放於毫差。墮坑塹而罔救。偉若人之遷改。亶有得於踐履。非自治之誠切。庸有聞於至喜。執所行而宣念。誠不僭於爲師。何彼哉之罔念。反自是而遂非。習已痼於必文。則何益於爲己。是諱疾而忌醫。寧滅身而旡悔。咨余生之寡蒙。軫不暇乎有愆。等百世而尊師。服往行而拳拳。</text>
<title>芝蘭賦</title>,<text>遡春風而被襟。獨尋芳於空谷。夫何芝蘭之異草。保厥美而委絶。人不識兮亦何傷。香自郁兮酷冽。嗟造化之亭毒。固衆芳之不一。顧馨香之有悳。在二物其所獨。羌獨秀兮山之幽。猗而燁兮其光。世無夫子。誰識王者之祥。人非羊氏。孰知靑雲之異。故無桃李之成徑。埋沒衆草之深邃。然芳菲之一心。豈以此而有沫。芳本不求乎人知。祇保天與之美質。知與不知乎在人。於其悳有何加損。甘自珍而不改。抑何恨乎歲晩。不願夫生彼漢庭。以騰房中之樂歌。又豈願逢彼王離。以養猗石之榮華。幽獨於日暮之天。鄂韡於寂寞之地。天香遠播。可以知風之自。光華露浥。可以見面之睟。擅林中之別香。伴東籬而隱逸。彼富貴雨露之春紅。與朝碧暮黃之妖色。空取悅於目覩。悳豈妨於無人。夫然後見芝蘭兮能保守乎天眞。商山之採四皓之潛德尤芳。澤畔之紉。屈平之姱節益彰。是皆闇然而自修。芳至今猶未死。嗟呼。縱無人而愈香。物中君子。雖不知而不慍。人中芝蘭。嗟爾芝蘭。余惟爾之爲餐。嗟爾芝蘭。余惟爾之依則。遂援琴而作操。續猗蘭之一曲。操曰。山有芝兮灃有蘭。芳菲菲兮無時歇。世不見兮同心人。我將採兮獻金闕。獻金闕兮如之何。使美人兮佩馨德。</text>
<title>天門街看花賦</title>,<text>穹壤有百物之戢戢。苟目擊則皆理。矧洋洋發育之時。樂如何於君子。街天門兮花正開。孰往看而陶陶。程夫子之大成。邵先生之人豪。生不願於異時。會亦數於室邇。安樂中兮月坡上。幾憧憧而樂只。曾日月之幾何。春已晩於洛城。柳嚲金兮嫰黃。花欲燃兮鮮明。堯夫曰噫。盍往看焉。一氣無私。萬物陶甄。非物物刻而雕之。無不出於自然而然。紛紛藉藉。紅者白者之爛熳。夫孰非是理中物也。天地生物之仁。萬彙得時之樂。於焉可見。逢原左右。況四序之平分。各殊時而異候。萬室秋成。雪月冬華。佳興則有。所欠者和。夫豈若小往大來之日。宇宙坱圠之同春。滿目風光。摠是造化之神。君子見之。殊異世人之花王。瞻彼街矣。其樂無央。趁春光之未暮。願將翺而將翔。伊川曰吁。起余者公也。不有我公。吾誰從也。同鼎來於好我。薄言造兮城之陲。野粧輕兮飄飄。小車行兮遲遲。白日長兮近午天。花信風兮習習。傍如錦之物物。隨所向而適適。旣天公之至妙。契一理於心上。時一片之自飛。襲淸香於屨杖。唱予和予。春光滿懷兮。拍拍一笑兮歸來。樂充然其可掬。嗚呼。暮春沂上。曾點之詠歸自得。翠草庭邊。茂叔之意思一般。然則數先生之看花。亦同符於閒閒。後先生樂此伊誰。又有感乎泗水之尋芳。萬紫千紅都是春。挹無邊之景光。仰儒先之賞心。鄙俗子之役物。長安看盡。謾誇春風之得意。杜谷鶯花。徒添載酒之行樂。紛瞻前而顧後。益歎夫先覺之靡佗。對春風兮思古人。遂作浩浩之歌。歌曰。天地發動。萬物皆遂。柳綠花紅。萬古此理。程朱樂處。所樂何事。</text>
<title>詠杜鵑寄平江賦</title>,<text>謇予獨立兮錢塘。泣白日之無光。集于陵而翔于栩。鵑胡爲乎棲息之靡常。足老杜之哀吟。寄天西之爪牙。曰自建炎之南渡。托草萊而爲家。望故國兮何許。痛不能乎奮飛。胡然桑土之未撤。又値雨雪之霏霏。豺狼閃舌而夜號。鴟鴞厲吻而晝舞。毀我室於飄颻。驚怨魂於吼怒。凄涼顯寧之孤寄。無異紇干之凍雀。歎譙譙於羽弊。弔煢煢於影獨。有三帀之悲啼。無一枝之可依。余犬馬之孤忠。惄中心之潛悲。灑老淚兮濺花。激丹憤兮貫日。願作乘雲之六翮。擁數千之義鶻。叩風雷之雄威。粉妖蘖於一擊。駕八龍之蜿蜒。俾百鳥而羽翼。奉至尊而復舊。奠厥居於旣撓。嗟身微而報巨。予惟音之嘵嘵。志空切於控于。顧誰因而誰號。念西方之闞如。實衛國之屛翰。欲奮飛而往臻。期協心而戡亂。矯予首兮黃雲。風馬牛之莫及。懷美人兮未敢言。何緣遠猷之辰告。淚斑斑兮尺素。寓懇懇之哀鳴。爰付響而遠將。一飄然之鴻征。彼射隼之忠勇。盍興起於心耶。嗚呼。鵑兮鵑兮。何德之衰。桃蟲不飛。集蓼殆而。咫尺故國。園花空老。就取跳梁。投卑有虎。回首平江。我懷不閟。一片哀吟。百爾所思。嗟哉急病。無恒啓居。投鼠忌器。愼爾疾徐。鵑歸無所。上苑有棲。挾以歸之。無使我心悲兮。</text>
<title>夢中作 十歲時</title>,<text>雲消碧落呈眞態。月照澄潭見本心。</text>
<title>應製。光國誌 二首。</title>,<text>西北神京在。吾王貢血誠。璿源曾汚衊。塗艧幾經營。銜命回丹鳳。頒綸趁曉鶯。滌瑕邦再造。昭揭日星明。						極地含深痛。呼天效至誠。危悰陳歷歷。讒舌卞營營。聖烈歌無競。賓筵賦有鶯。微臣何以報。祇祝日明明。</text>
<title>題金鶴峯 誠一 海槎錄</title>,<text>珍重至言猶在耳。追思往事意如何。炳然忠義終難泯。一部兵餘有海槎。</text>
<title>贈別權景止還京師。示朴德凝 惺 文順甫 緯。</title>,<text>故人日邊來。歡迎倒敝屣。上而問君候。下而及邊鄙。玉體神所扶。虜警如昨爾。喜懼激中腸。老涕不能止。孤臣未報恩。龍鍾已暮齒。北辰入望頻。血襟無由披。安得射雕手。一箭落枉矢。中夜坐不眠。令人心膽死。寄語洛中人。好音憑雙鯉。</text>
<title>送鄭景任 經世 赴任江陵</title>,<text>關東便是蓬瀛界。夢想平生足未曾。愧我樊籠同鶴病。多君灑落若仙登。吟邊指點金剛秀。眼底分明鏡浦澄。句漏丹砂吾欲採。神山萬二倘同陞。</text>
<title>思歸田里</title>,<text>浮生戚戚百年間。風雨乾坤已老顔。白首至今猶淹滯。紅塵無處可安閒。區區自愧貪微祿。孑孑誰憐廁末班。蕭瑟弊廬歸未得。水雲遙隔廣陵山。</text>
<title>聞金東岡 宇顒 喪</title>,<text>缺 知舊年來凋落盡。數行哀淚灑春城。</text>
<title>諷鄭德遠</title>,<text>羅鶴林言眞的訣。保初雖易保終難。君於中夜深思處。回首平生不忸顔。</text>
<title>團扇</title>,<text>可愛團團扇。三年伴此翁。縱無舒捲便。亦足當淸風。</text>
<title>奉呈李完平 元翼 沈一松 喜壽 奇首揆 自獻鄭右揆 昌衍 四相公。</title>,<text>年齊甲乙丙丁間。不以悲歡改舊顔。四老襟期皆皎潔。一生心迹更淸閒。聯翩幾日趨螭陞。肅穆當時振鷺班。眇末此生眞可笑。有如丘垤仰高山。</text>
<title>聞西宮之報</title>,<text>沈沈斗鑰鎖西宮。思子臺空起夕風。仙馭乘雲終不返。孤臣淚盡穆陵東。</text>
<title>謾成</title>,<text>邇來無好懷。悒悒心常悵。呼兒洗叵羅。滿酌松花釀。居然入醉鄕。身世兩相忘。</text>
<title>排憫</title>,<text>秋水淸且漣。秋魚方可膾。於此興不淺。疾病嬰無奈。何當洗沈疴。放浪形骸外。</text>
<title>送李紫巖 民寏 赴征西幕府</title>,<text>壯略平生窄四溟。征西況復仗王靈。送將懷抱吾難制。言面幾微子不形。報國一身今已許。揮鞭萬里可能停。靑油幕下輸籌策。應奏膚功勒漢銘。</text>
<title>贈黃參判 暹 赴皇朝</title>,<text>兩鄕同望月高懸。與子相思今八年。袞袞一場才會面。悤悤萬里又離筵。征衫遠拂遼城雨。孤影遙連薊樹煙。五鳳樓前朝罷後。蕭然行李早揮鞭。</text>
<title>贈李內甥 重茂 下第</title>,<text>妙歲才名世莫識。如何不遇久棲棲。應知花滿長安裏。東野春風疾馬蹄。</text>
<title>挽鄭寒岡 逑</title>,<text>氣魄稟天誰敢過。聰明拔俗孰能同。因心孝友非由外。爲國忠忱實自中。業在演經心轉小。功深讀易智彌崇。淸流白石供生事。晴晝薰爐喚主翁。儀曲暮年勤纂稡。蓍龜千古牗昏蒙。忽驚精爽回長夜。慟哭斯文喪我東。</text>
<title>贈別柳甥 惺</title>,<text>黯黯客懷元自惡。殘年況復遠相離。兒孫皆有欣欣喜。老我難禁踽踽悲。日日東風春事暮。悠悠末路世情知。君歸誰與開懷抱。白髮搔來淚更滋。</text>
<title>夜聞韓甥 汝浻 讀書</title>,<text>臥聽中宵讀書聲。欣然忽起少年情。人間未見奇書在。却老何方眼復明。</text>
<title>送翀兒還舊居 二首</title>,<text>相離不禁老婆心。回首東風涕欲淋。只願渠今能反照。常加戒懼若臨深。						中庸一部贈之歸。有意其間汝必知。子路問强尼父答。昭昭聖訓豈余欺。</text>
<title>贈李五峯 好閔○時五峯書自珍城便來。而自稱南郭老人。</title>,<text>南郭老人我故人。年來音信苦無因。今朝偶得眞城報。一紙寒暄亦足珍。</text>
<title>出步北渚</title>,<text>昨日遊北溪。從我兩孫兒。小兒先我走。大兒持鉤隨。小兒窺魚婢。大兒捕鱉廝。我釣一䨥魚。兒喜貫柳枝。小焉日欲下。興盡氣力疲。罷釣我將歸。小兒還卽知。疾走誇趨捷。何待老夫爲。我病如跛蹩。欲追又躕踟。小兒已柴門。我行猶水湄。吾生嗟可惜。悵然還成悲。欲記半日閒。濡筆綴短詞。</text>
<title>放言</title>,<text>人有不愛山。定是非仁者。人有不愛水。定是非智者。而我愛山兼愛水。雖謂仁智亦可也。或有謂余者。此則癖也非樂也。君言雖則然。要之亦未也。世之不愛山水者。觀其意思孰不野。樂癖雖異名。此癖在儒雅。我亦儒雅者。志趣不在凡人下。向來誤落塵網中。廿載役役勤鞍馬。往年卜眞城。始營茅一把。靑山歷歷在屋上。綠水悠悠繞籬下。靑山綠水 缺 逢其源。優哉游哉。聊以卒歲。無 缺 然則此亦可以爲樂山。可以爲樂水。雖不爲仁智蓋亦寡。古人作詩有滑嵇。吾亦效此不能捨。</text>
<title>挽朴德凝 惺○三首</title>,<text>淸似氷焉溫似玉。驥之子也鳳之雛。靑年脫俗從吾好。白首潛心味道腴。正直忠言干北極。丁寧聖筆曰南儒。如何一疾神難測。慟哭斯人已矣乎。						向來揮淚問君棲。山自周遭水自西。山水依然人不見。至今腸斷有餘悽。													金玉佳君子。鷄中獨鶴鮮。淸標度白雪。高義薄靑天。嗜學功彌篤。持身德不愆。浮沈人易化。終始子能全。愷悌由天性。精誠出自然。剛腸還嫉惡。確論更無偏。庸暗慙吾劣。高明服子賢。猶同分義密。何異漆膠堅。我住鳳山下。君居洛水邊。每逢靑眼兀。時憶素書翩。亂世飄零久。危途性命延。別來曾幾日。算了已多年。出守丹陽地。孤吟碧海堧。幽棲幸不遠。好會豈無緣。準擬尋新卜。相將話舊悁。那知朝露溘。忽入夜臺玄辜負平生契。難堪涕泗漣。森容今已矣。何處更逢旃。風雪關山遠。悲涼旅櫬還。題詩聊永訣。悽斷不成篇。</text>
<title>贈別高子龍 翰雲○二首</title>,<text>爲訪東臺勝。停杯惜落暉。相逢難袞袞。告別故遲遲。世事浮雲變。人情逝水歸。惟君古義在。追逐可淵湄。						占斷幽棲地。金烏碧嶺頭。㓸雲成草屋。推戶挹淸流。北塞投關鍵。南湖伴野鷗。挽回槐國夢。還笑覓封侯。</text>
<title>爲曺汝直解嘲</title>,<text>鐵石肝腸在。貞心老更增。唯將萬卷冊。獨伴十年燈。莫近爲雲女。何妨有髮僧。少狂猶奉戒。況復髮鬅鬙。</text>
<title>贈文子善 勵○二首</title>,<text>誰謂淸狂客。橫罹縲絏憂。輸忠知實病。具位是良謀。玉石俱焚日。鸞鷄共煮秋。昭昭天在上。幽怨訴無由。						始信人間事。爲爲摠是虛。營名眞可怕。言職最難居。浮世多輕毀。危途少美譽。君今已至此。天道竟何如。</text>
<title>贈別文子善 三首</title>,<text>同爨同遊自早年。廓然風度孰居前。冶長在厄元非罪。白日分明掛上天。						于飛垂翼利難貞。入暗終須只晦明。南狩有時逢大首。自然天祐出門庭。						曾追驥足到京城。隨後朝行日幾經。君入禍罟吾獨去。親朋來問答無情。</text>
<title>挽文子善 三首</title>,<text>慟哭斯人命矣乎。那知禍的在金夫。鴻恩如海皆蒙渥。鷄夢催年獨隕軀。怨入巴猿啼有血。身爲遼鶴去無拘。病吟孤負南阡送。相紼歌成涕自濡。						命矣斯人也。橫罹禍網張。呼天天漠漠。叩地地茫茫。未解三年絏。終含萬古傷。何時冤慟雪。痛哭割心腸。						分義從先密。交情在後親。共聽蕭寺雨。同賞洛城春。浮世身難料。危途禍轉因。重泉無限痛。瞑目定何辰。</text>
<title>與權松巢 宇 南賁趾 致利 宿南角山水淨寺。</title>,<text>來尋水淨寺。寺破老煙霞。古木蟠龍幹。幽泉響玉珂。境空塵絶迹。雲盡月流華。今夜禪房話。佗時入夢多。</text>
<title>權峻夫 山立 挈榼來訪</title>,<text>小築臨碁島。一名漁湖 晴川繞屋傍。無媒來逕路。有客訪滄浪。劍壁因吾勝。巖松得子彰。從今數往還。長向此飛觴。</text>
<title>初返漁湖</title>,<text>出門無所適。搔首獨躕躇。漁磵尋新築。龍淵戀舊居。流年悲蟋蟀。淸夜對蟾蜍。望美人千里。憂時欲上書。</text>
<title>藤葛花</title>,<text>淸和四月暮。飄落百花咸。藤葛開雖晩。穠華信不凡。亂蕊迷村逕。幽香入小襜。微吟散步處。斜日掛雲帆。</text>
<title>重陽前日</title>,<text>谷口幽棲久。流光屬暮秋。茅茨堪送老。蘋藻可爲羞。舊采黃花賸。新篘白酒柔。重陽明日是。高會與誰謀。</text>
<title>白玉盤</title>,<text>昨日遊南磵。重尋白玉盤。此時無一盞。何以辦淸歡。</text>
<title>重陽。復用前韻。三首</title>,<text>今日重陽是。黃花爛熳秋。扶藜携野老。剝棗當珍羞。遣興詩成癖。消憂酒倒柔。人生貴適意。一醉外何謀。						白水圍靑嶂。丹楓耀素秋。重陽逢令節。新釀薦時羞。野老群爭席。山村俗尙柔。人間無與接。世事不肯謀。						昨日登高處。溪山滿目秋。年華足可賞。髮白孰云羞。跌宕男兒逸。悲歡女子柔。平生湖海興。不與俗人謀。</text>
<title>訪嘉洞 二首</title>,<text>昨日尋嘉洞。雙溪碧玉娟。秋光雖已老。風色亦堪憐。野菊班山下。巖松影酒邊。歸來餘興在。覓句寫蠻牋。						嘉洞久聞泉石勝。强扶羸病此俳徊。靑山影裏開雙鏡。雙鏡從今喚做臺。下有兩水。滙作深潭。色如雙鏡。</text>
<title>秋雨歎</title>,<text>秋雨蕭蕭下。孤燈夢不成。江聲枕邊壯。漁火夜深明。已辦三年拙。今謀一畝營。無端憂國淚。還灑侯蟲鳴。</text>
<title>金鍠修補破壞搔痒子來進。戲成。</title>,<text>搔痒子也者。不可須臾離。平生嵇康病。微爾何能理。一搔淸風生。再搔痾癢息。玉麈失輝光。仙爪功可策。慇懃謝金子。弊汝又改作。</text>
<title>自警吟</title>,<text>深愧平生作遂初。經年役役負三餘。風塵枉過知非日。空逼行年六十蘧。</text>
<title>示門生 讀朱書。至讀書遺忘。有感而作。</title>,<text>暮年書以霧中看。窮理工夫自覺難。小讀深思眞有味。莫將閒汨役心官。</text>
<title>翫心性情圖</title>,<text>少年不信體心法。老去方知此味多。隱几坐忘眞樂在。江山雖好不須哦。</text>
<title>書養生方</title>,<text>靈根常灌命長存。一點華池一點金。妙訣如今誰更識。王仙去後我能尋。</text>
<title>梳頭</title>,<text>半千梳日猶嗟老。三百梳時轉覺衰。三百亦應從此減。空梳短髮不勝悲。</text>
<title>登高示諸生</title>,<text>重陽登眺趁殘暉。滿眼秋光錦綉圍。衰病年來才又盡。長吟空袖袖珍歸。</text>
<title>寄李敬亭 民宬</title>,<text>當代文章伯。吾今讓一頭。多君才獨步。憐我鬢先秋。十駕何能及。殘年謾自愁。披歡知幾日。回首思悠悠。						附次						爆竹驚殘臘。銀幡笑上頭。老應無避處。生固有涯秋。病負鄕儺會。孤懷節序愁。題詩高詠罷。心事日悠悠。</text>
<title>寄李紫巖</title>,<text>左右攤書堆滿案。吾廬亦是不全貧。山僧往往來相訪。猶勝門前有雜賓。						附次						去歲不從人買得。新年無意賣痴貧。狂疏已分塡溝壑。冷笑門前有賀賓。</text>
<title>呈敬亭紫巖兩益求和 三首</title>,<text>一戒俳諧一戒生。君詩咄咄逼宣城。三歎已覺雙金重。萬戶誰能千首爭。老去才衰緣錦割。邇來罍恥有甁傾。徐公賢聖吾時復。笑殺陶潛止酒盟。													那堪一日百愁生。愁疊無因可破城。枕上喜聞鷄戒曉。床頭厭聽蟻酣爭。團圝未得同濡醉。囷廩何當共倒傾。碁島紫巖曾不日。短鞭羸馬倘尋盟。						朔風號怒捲重茅。一抹寒煙生晩庖。深巷僻蹊行客斷。荒村獨樹老夫巢。心灰世上三眠近。耳冷人間萬事抛。遇興有時高詠處。柴扉謾自費椎敲。						附次						詩聲新有以侯生。敢望凌雲庾義城。曹鄫無譏緣已細。薜滕相長不須爭。騷人自古誰終達。雅道於今日漸傾。賴有公家賢父子。詞壇從此主宗盟。</text>
<title>讀陶隱詩有作。寄敬亭。</title>,<text>曾聞陶隱淸詩句。盛了眞珠瑪瑠盤。幸得殘篇吟翫罷。秖今遺恨擲琅玕。</text>
<title>呈敬亭紫巖兩益求和 二首</title>,<text>桑戶雖饑非是憊。康侯苦節不言貧。只緣牽動西湖興。莫浪將詩說與賓。						一首新詩敵萬戶。檳榔休道薦金盤。陶隱珠璣寧擅美。吾今更護雙琅玕。</text>
<title>復疊前韻寄敬亭 二首</title>,<text>東風昨夜入芳洲。其奈難消雪滿頭。已覺殘生如露電。不知身世幾春秋。獨憑烏几思前事。空對淸樽集萬愁。寄迹人間知幾日。雪泥鴻雁儘悠悠。						靑雲元是隔衡茅。祝自祝焉疱自庖。老矣百年須藥裹。翛然一室坐書巢。詩因陶冶不能廢。酒爲破除那可拋。如君俊逸才無敵。會看洪鍾鳴大敲。</text>
<title>挽朴君信 廷璠○二首</title>,<text>頃我還鄕日。方君臥病秋。音容三載隔。歡樂一場休。石火俄驚裂。風花不暫留。浮來 亭名 今寂寞。無路更從遊。						我愛高陽山水好。殘年準擬與君遊。向來獨坐文淵上。人去堂空江自流。</text>
<title>次陳簡齋韻</title>,<text>九日明朝是。佳辰不在家。妻孥應對酒。未敢泛黃花。</text>
<title>成歡衙。次柳汝見 仲龍 ○ 四首</title>,<text>風塵數載客湖西。五十三州遍馬蹄。多謝故人珍重意。老妻穉子免飢啼。						柳絮飛時別廣西。梨花落處宿金蹄。分明一夜歸鄕夢。驚罷牕前杜宇啼。						春晝長長春雨微。跫音苦待耳常敧。最惜梨花開滿樹。玉壺何不繫靑絲。													雨霏霏煙微微。軟柳隨風綠漸敧。料理千思無與語。不堪吟鬢白成絲。</text>
<title>次寧海板上韻</title>,<text>宛轉千峯列。玲瓏綠水明。凭軒魂已爽。移席興還淸。聚散三杯酒。悲歡十載情。江山如許好。世事不須評。</text>
<title>九日。登海印寺學士臺。</title>,<text>伽倻山色鬱崔嵬。下有仙人住鶴臺。紅樹千巖迷曉望。黃花一逕負深杯。登高異國誰堪共。乞法空王我亦來。覽勝不知身是客。更從滄海問蓬萊。</text>
<title>贈松雲上人 二首</title>,<text>楓嶽巍巍水雲間。萬林深處啓禪關。譚空有法能殲敵。住世無心暫買山。塵淨寰區飛錫去。功留彝鼎拂衣還。經臺高擬桐江釣。不著羊裘意更閒。						休云象敎盡虛無。定後能全萬姓蘇。大覺故應開普濟。阿修豈獨護浮屠。諸天兜率誰將雨。本性摩尼自有珠。曾是塵緣空半偈。卽留寶筏渡迷途。</text>
<title>過溟水寺。尋惟上人 二首</title>,<text>萬里來殊域。支公何處尋。草迷山逕狹。雲暗寺門深。白日聞淸梵。靑蓮淨客心。若能開覺路。吾意欲棲林。						爲尋支遁隱。扶杖遠相過。白社懸燈淨。靑山啼鳥多。飛泉響樹杪。淸磬出巖阿。雲物皆鄕思。其如歸未何。</text>
<title>挽吳大源 澐</title>,<text>靑雲路闊飛騰早。丹桂枝芳喜慶因。琴瑟閨門春藹藹。兒孫內外羽兟兟。恩光已煥追三世。壽考仍臨享八旬。五福人間似公少。獨思先契暗傷神。</text>
<title>重陽只隔一日</title>,<text>佳節明朝是。龍山落帽秋。黃花只供樂。白髮不須羞。丙穴魚知美。南溪菜薦柔。床頭有綠蟻。何必待歸謀。</text>
<title>雙鏡臺</title>,<text>雙鏡臺新占。詩成屋未成。誅茅何日就。把酒此逢迎。</text>
<title>登修道山</title>,<text>閉戶看書生白鬚。興來今日陟仙區。少年脚力依然在。飛下層巓不要扶。</text>
<title>題孝子臺</title>,<text>傍路松林翠蓋低。小臺如畫隔淸溪。惆悵主人誠孝意。祇今留與短碑題。</text>
<title>雪松</title>,<text>到老衰容誰與伴。鬢毛蕭散不堪愁。北山雪夜松千樹。如我渾成白盡頭。</text>
<title>題南磵</title>,<text>靑靑點點鬟爲峀。曲曲潺潺玉作川。邂逅無人成獨往。夕陽垂釣臥龍邊。</text>
<title>無題</title>,<text>江山不語自千春。樓上何年過洞賓。碧樹煙嵐來几案。綠荷風雨爽精神。西窓竹襯涼生面。北海樽深醉岸巾。世事明朝隔山嶽。淸遊應想夢耶眞。</text>
<title>端午前一日獨酌</title>,<text>天中日近憐佳節。酒綠菖蒲倒一觴。斷送此生唯此物。何須戚戚九廻腸。</text>
<title>靑鳧眞城兩太守載酒請船遊。官行帶紅粧。故末聯譏之。</title>,<text>火雲蒸鬱汗霑衣。雨送淸飆露夕暉。漁笛一聲添爽籟。紅裙只恨肉屛圍。</text>
<title>西風</title>,<text>西風颯颯動林臯。蟋蟀聲殘咽不高。遙想龍巖秋色滿。夜來魂夢不勝勞。</text>
<title>除夕 三首</title>,<text>劃然長嘯一聲豪。呼取三杯倒柏醪。今夜何勞守舊歲。明朝堪詫媚新毛。						落托江湖十載間。時時豪興入闌珊。如今臥病窮山裏。短髮蕭蕭共歲殘。													幽懷悄悄坐深更。春氣明朝又發生。村巷忽聞歌鼓動。錦筵何必擁簫笙。</text>
<title>寄阿羾</title>,<text>今朝裁遠書。十行復十行。封來又坼見。却恐有遺忘。父子千里外。路長情亦長。數月不相見。倚閭獨彷徨。</text>
<title>示阿羾</title>,<text>林深不厭從窮寂。巷僻無妨絶馬車。努力須穿三載榻。苦心宜讀百家書。文章自古寧無術。堂室由來必自廬。句法江西雖可學。六經根柢未應疏。</text>
<title>與鄭子明李大中金仲祥共吟。</title>,<text>閒漢平生不作詩。今逢詩伴效西施。自知亦是支離甚。到處吟詩賸得嗤。</text>
<title>卽事 乙卯</title>,<text>萬言封進九重天。適値先師焚稿年。從古人生常有死。滄洲誰復了殘篇。</text>
<title>次金上使 應南 薊州作 二首○此下。辛卯書狀官時。</title>,<text>紅塵二十載。頭白未歸田。役役常鞍馬。茫茫又冀燕。自多高逐步。還愧卓難肩。酬唱堪消日。何須歎乏錢。						杳杳無邊塞。茫茫不盡途。腥羶過虎穴。咫尺隔戎廬。涉險催征馬。思鄕惱病夫。胡山日欲暮。中路可徐虛。</text>
<title>次永平府望海樓韻</title>,<text>望見飛樓骨已淸。登臨況復暢幽情。盤空白鶴頭邊近。極目滄溟脚底平。人在九關臨下界。龍回萬里認長城。何須霓羽昇橋上。直欲凌虛弄月明。</text>
<title>夷齊廟</title>,<text>景仰平生夢想間。分明今日拜容顔。淸風萬古吹孤竹。高節千秋有首山。親炙當時能激濁。名垂後世尙廉頑。灤波一點無塵累。代瀉椒漿酌碧灣。</text>
<title>龍灣館夜吟 此下。癸卯副使時。</title>,<text>客路蟾光見二弦。故園回首意悽然。雁聲遠過三江去。半夜寒衾夢未圓。</text>
<title>書懷</title>,<text>行李龍灣館。淹留已浹旬。茫茫千里夢。役役百年身。戀闕思何極。憂時涕自頻。秋風吹客袂。回首漢江濱。</text>
<title>打乖吟 行到鴨江。欲泛於龍淵。晉甫以俗忌沮之。故作詩示志。</title>,<text>扁舟欲泛鴨江淸。坐歎仙遊約未成。自是吾人無分事。九龍何必負玆行。						龍淵特地晩秋淸。惆悵佳期竟不成。破怪從來吾輩事。莫敎神物笑玆行。</text>
<title>次豐字韻</title>,<text>天之賦人性。孰嗇孰爲豐。堯舜忽焉沒。嗚呼今世風。</text>
<title>榛子鎭 在遼東。唐太宗駐蹕處。</title>,<text>日暮白煙生。行人投古城。唐皇此駐蹕。千載鎭遺名。</text>
<title>次宋晉甫 駿號省菴</title>,<text>五載客隋城。三年洛陽道。今年又燕路。人生能不老。白髮日種種。枯容傍衰草。關河雁亦稀。家書杳難到。遙想長安月。萬戶寒衣擣。</text>
<title>次壺隱韻。兼示李養吾。志完。號斗峯。○二首。</title>,<text>吾邦千古作東藩。玉帛年年幾駿奔。承命九重辭魏闕。乘槎八月入關門。燕雲漠漠頻搔首。鶴野茫茫欲斷魂。却算歸期定何日。鶯花時節共芳樽。						塞外誰憐季子裘。朅來多病不登樓。關河迢遞添新恨。魂夢尋常返舊邱。翫月有時聊遣興。遏雲無處可鎖愁。淸川白石伽山下。何日翩然到陜州。</text>
<title>過鳳凰城</title>,<text>何年鳴鳳此啾啾。鳳去城空水自流。有耳不聞聲六六。孤城殘日使人愁。</text>
<title>高嶺寺 路上望見。此寺隱映於雲間。緣行色悤悤。未暇登眺。追思耿耿。仍賦求和。</title>,<text>昨過高嶺寺。寺古依林樾。亭亭插秋空。千尺浮屠兀。躋攀有小逕。苔蘚蒼崖滑。我欲試登臨。俯仰千里闊。寒日已西沈。吾行苦超忽。明春竣事還。會尋煙霧窟。</text>
<title>次納淸亭韻 四首</title>,<text>紅亭剛壓碧江淸。亂岫粧鬟入鏡橫。行李年來頻到此。山光水色似含情。						奉使重來坐納淸。最憐松老怒虯橫。漁人網得銀梭至。煮取呼觴慰客情。						千頃平波夕照明。西風捲雨送新晴。一聲長笛催詩興。更唱驪駒惹別情。						闊展華筵待月明。江郊煙斂雨初晴。坐中摠是東南美。佗日應思此夜情。</text>
<title>高平途中聞邊警</title>,<text>極目川原萬里平。醫閭山逈接天橫。客懷杳杳頻回首。驛路迢迢數問程。關樹秋高人未返。塞門霜落雁無征。胡塵昨日馳書急。却算前途膽欲驚。</text>
<title>九日。醉次晉甫。</title>,<text>作客天涯多歲月。黃花欲發近重陽。佳辰此會眞堪惜。莫怪頻添白玉觴。</text>
<title>次養吾 八首</title>,<text>詞賦凌雲駕馬卿。淸詩句句亦蜚英。一揮能似八叉速。千首應知萬戶輕。霜刃已從爐裏躍。黃金不患道傍橫。自憐白髮龍鍾客。墻角還同棄短檠。						故園遙想菊將華。每到良時不在家。漠漠邊鴻驚客枕。遙遙海鷁逐孤槎。計程漸覺遼河近。回首還愁漢水遐。勞力長途愼原隰。行廚餐飯十分加。						王事不遑兼遠道。病夫無意上高臺。菊花已謝三秋盡。竹葉難逢一笑開。蝶夢每從關外去。雁聲偏傍枕邊來。多君俊逸靑年妙。愧我龍鍾白髮催。						客路孤吟鬢已華。白雲何處是吾家。向年久作籠中鶴。今日還乘海上槎。八眼薊門鴻外杳。回頭漢水日邊遐。臨岐不必多惆悵。汗漫奇遊興轉加。						角弓風勁欲鳴弦。千疊胡山雪滿巓。穴近豺狼疑履尾。骨高牛馬屢催鞭。沈沈瘴氣征鞍上。杳杳寒雲落鳥邊。遙想蓬萊朝帝日。紅雲一朶擁群仙。						雲日蒼茫碧海中。三韓何處是吾東。松楸邱壠心長繞。江渚漁樵計轉空。身世白駒嗟易過。音書黃犬苦難通。燕山此去猶千里。扶病行行向北風。						遙想蓬萊瑞氣濃。神京長在夢魂中。衣冠文物千官會。玉帛梯航萬國同。日繞祥雲低紫極。風飄仙樂下靑空。何時瞻拜嵩呼罷。添得新詩更滿筒。						西風颯颯鳴庭柯。南客悠悠驚宿疴。九日黃花節已迫。一罇白酒誰相過。龍回平野鴨江動。劍臥長空松鶻峨。何用登臨獨惆悵。飽觀山海吾行多。</text>
<title>一日欠對。殊覺悄悄。忽枉佳篇。謹次其韻。</title>,<text>馬首今朝抵海濱。流光晼晩已多辰。病夫白髮霜蓬亂。吾子淸詩錦繡新。萬里悠悠淹異域。三秋袞袞有同人。思君一夜難成夢。孤擁寒衾坐待晨。</text>
<title>登統軍亭</title>,<text>駕風飛上統軍亭。仙樂飄飄耳底聆。天闊地平無限興。醉來渾欲吸滄溟。</text>
<title>次養吾高嶺韻</title>,<text>高嶺高薄天。逶迤登古道。萬木葉正飛。三竿日初杲。廻頭望鄕國。客況良欠好。人心本懷土。況値秋將老。驅馳畏簡書。鏡裏頭添皓。珍重吾三人。歲寒却相保。</text>
<title>次養吾兼示晉甫 二首</title>,<text>吾行何幸此重來。咫尺龍淵首幾回。昨日政逢秋浪靜。晩天端合彩開。						遡流未遂三淸會。負約當浮一白杯。好事從來不如意。夕陽惆悵獨登臺。</text>
<title>拗體 二首</title>,<text>文章敏捷孰如子。落筆輒驚余老翁。袞袞逢場皆勝友。直須健倒眞珠紅。						詩如錦繡斗峯子。文似風雲壺隱翁。堪笑龍洲蓬鬢客。每承佳句顔先紅。</text>
<title>更用前韻 二首</title>,<text>座上兩仙皆俊逸。唯余潦倒已成翁。深秋冷落淸霜緊。白酒衰顔暫借紅。						君詩愈出愈奇健。風格端宜壓此翁。只恨暮年才氣盡。苦吟寒日已西紅。</text>
<title>偶得</title>,<text>秋夜漫漫淸露漙。客懷聊遣此團圝。披裝點檢詩千首。醉墨淋漓尙未乾。</text>
<title>病餘口占</title>,<text>日短天涯白髮前。千林蕭索菊花鮮。此行日與詩仙伴。不用郵筒送百篇。</text>
<title>次養吾</title>,<text>山光鬱鬱馬前頹。雲樹微茫擁古堆。曠野百層延粉堞。平原五里置煙臺。關防形勢紆籌策。宇宙英雄幾往來。客路吟哦秋已盡。一罇呼取倒餘杯。</text>
<title>贈別嚴秀才 遼東人</title>,<text>一宿鞍山占。逢君眼忽明。春來懷遠館。無負更相迎。</text>
<title>涉險</title>,<text>策馬危途有戒心。半邊斜日欲西沈。三秋已盡驚時晩。搔首那堪雪滿簪。</text>
<title>海上酌酒別華人</title>,<text>海天秋色鏡中涵。瀲灎樽罍政好含。登臨隨處歡娛足。莫道離懷自不堪。</text>
<title>車輦館蟠松。爲風雨所拔 三首</title>,<text>無限凡凡樹。玆松獨也奇。那知風雨意。不惜鳳凰枝。已失雲霄望。難容造化私。詞人多會此。何處可吟詩。						蒼髯何鬱鬱。靑蓋自童童。豈待栽培力。元因造化功。濤聲霄漢逼。爽氣雪霜通。幾入吟哦裏。宜供繪畫中。						虯老千年幹。龍顚一夜風。扶持雖有賴。榮悴奈無窮。虛館琴聲絶。荒庭鶴影空。臨風一惆悵。不忍過墻東。</text>
<title>宿車輦館</title>,<text>雲陰解駁氷輪出。可是天公好事多。宿客樓中無夢寐。少娥時復送淸歌。</text>
<title>束裝方發。有香玉者來乞詩。宋李二公勸成。</title>,<text>千里關西客未回。閉門長樂獨徘徊。秋風賴有庭梨熟。時報香蘭玉榻來。</text>
<title>聞鍾城被圍。終夜不寐。詠子美不眠憂戰伐之句。有感而作 二首</title>,<text>聞道鍾城消息危。天時人事不容知。中宵撫劍無眠坐耿耿孤吟杜老詩。						鍾城消息更何如。目極南天不見書。一掬丈夫憂國淚。秋山搖落政愁予。</text>
<title>馬上戲吟</title>,<text>滿目秋山隨處好。行行不覺覓句頻。僕夫未識詞人意。怪我狂吟白眼瞋。</text>
<title>三流河</title>,<text>山自縈紆水自回。千山萬水共君來。牢籠百態公餘事。掃盡千軍我乏才。歲月從敎愁裏過。霜華不覺鬢邊催。羈懷耿耿渾無賴。呼酒時時倒玉杯。</text>
<title>留三河 二首</title>,<text>遲遲我行也。忽忽歲殘焉。趑趄人難進。玄黃馬不前。三河風雪亂。萬里道途綿。欲洗愁多小。無錢可貰賢。						遇雪三河縣。停車一日留。何時朝北極。歸思繞東邱。數月離鄕國。孤身在冀幽。今朝又蓐食。策馬向西州。</text>
<title>長河</title>,<text>蕭蕭行客古長河。却憶何時浪渡河。浪渡哀歌堪白首。傍人休唱此陵河。</text>
<title>三叉河</title>,<text>三叉河水似釵形。碧海連天夕照明。歷歷山川吟詠裏。逶迤又向古長城。</text>
<title>過三叉河</title>,<text>梳頭驚白髮。吟病岸烏紗。琢句句還拙。遣愁愁轉多。漫漫秋夜永。漠漠塞雲賖。萬里常懷土。三叉又渡河。</text>
<title>思鄕 二首</title>,<text>折得斑斑野菊枝。無端忽起故園思。何時歸對妻兒輩。酌酒挑燈話別時。						遼西行色馬蕭蕭。鏡裏朱顔已覺凋。遙想故園千里外。洛江何日理歸橈。</text>
<title>薊門煙樹</title>,<text>積翠浮空一萬重。煙光樹色兩溟濛。依俙初訝旌旗疊。髣髴還疑水墨濃。今日偶經形勝地。佗年應入夢魂中。欲輸淸景難圓句。慙愧徐娘半面容。</text>
<title>次養吾薊門作</title>,<text>山自周遭水自悠。薊門煙樹望中稠。漁陽橋上重過處。爲駐征驂豁病眸。</text>
<title>過薊門 二首</title>,<text>畫裏山河是薊封。微茫煙樹幾重重。生綃若也移玆境。添却龍鍾一老蹤。						煙樹蒼然一望間。行吟驢背興何闌。若爲摹得詩中畫。歸臥家山掛壁看。</text>
<title>漁陽橋。憶天寶故事。</title>,<text>漁陽橋傍薊門城。鼙鼓何年動地驚。已事宜爲後王鑑。太平今日屬塵淸。</text>
<title>喜見家書</title>,<text>秋盡淸霜兩鬢侵。羞將衰影俯江心。津亭落日思鄕處。一字家書直萬金。</text>
<title>嘲養吾苦吟</title>,<text>聞君夜半動長吟。始覺詞人有苦心。病客頹然無意思。空敎鄕夢費相尋。</text>
<title>次晉甫</title>,<text>寒日蕭蕭暮。霜風陣陣吹。慇懃斗峯意。馬上送情巵。</text>
<title>牧驢石</title>,<text>道左牧驢石。我來尋古蹟。仙人去不廻。惆悵望空碧。</text>
<title>臥佛</title>,<text>長身覆錦衾。高臥觀音閣。應笑世間人。勞勞走塵脚。</text>
<title>望夫石 二首</title>,<text>孟姜千古起余欽。況復遺祠傍海潯。水渴山平猶有恨。星奔月涉可相尋。爲雲肯作無稽夢。化石長存不轉心。一片貞珉山下路。幾敎詞客淚霑襟。													八里鋪頭古跡存。停驂路左訪雲根。郞君萬里無歸路。兒女千年不盡冤。對立元章傷往事。沈吟幼婦想貞魂。騷人弔罷搔頭白。塞日銜山海氣昏。</text>
<title>次晉甫 五首</title>,<text>黯黯羈懷不自禁。天涯況復斷徽音。流光倏忽容顔改。絶塞蕭條瘴霧沈。白草荒城今夜夢。霜松雪竹故園心。旅人只合加餐飯。莫遣千愁病裏侵。						離家屈指幾凋蓂。行盡遼陽雨雪零。杳杳鄕關勞夢想。飄飄身世似雲萍。明年何處尋行迹。今日殊方却瘦形。多小羈愁難濯磢。思傾竹葉盞中淸。													匏繫南荒到白頭。如今幸遂子長遊。茫茫宇宙人生藐。浩浩滄溟世界浮。願借鵬搏九萬里。直須鷦視十三州。仍迎王母瑤池飮。洗盡塵間千斛愁。						仙槎來自鴨江東。錦繡山河此最雄。歌雜鳳笙喧北里。樓疑蜃市偃長空。風雲日月乾坤裏。車馬衣冠槐柳中。奇氣半生今始展。明朝又向古崆峒。						却疑東廣有埋龍。牛斗中宵劍氣衝。極目山河留萬古。滿城煙月鎖千重。幸成遊覽三生願。始盪塵埃十載胸。南子飛騰心膽在。凋朱莫歎鏡中容。</text>
<title>偶吟 四首</title>,<text>北溟有大鳥。扶搖九萬道。浩蕩此奇論。聞之漆園老。吾生寄宇內。何異一小草。茫茫玉京遙。悵望不可到。我欲見雲英。何處玄霜擣。						卯申縛壯士。十載紅塵道。形容日枯槁。已爲昂藏老。閉門絶世事。太玄吾欲草。如何又行邁。迢遞燕京到。回首望鄕國。鬱鬱心如擣。						我生少年日。學步邯鄲道。邯鄲失故步。低徊反我老。人生劇迢忽。輕塵樓弱草。爲問丁威鶴。何時華表到。翩翩欲騎汝。竊得姮娥擣。						昔有黃帝氏。崆峒來問道。神人授妙訣。肯作塵中老。我亦欲問道。黃庭曾已草。偃蹇望瑤臺。靑鳥何日到。採得九節蒲。玉杵將千擣。</text>
<title>秦皇島</title>,<text>碣石湘山盡入經。志存橋海駕東溟。雄圖寂寞今何處。惟見微茫一島靑。</text>
<title>山海關 二首</title>,<text>城險藩中國。樓高薄上穹。曾聞曲逆壯。今見海關雄。坐撫龍沙北。平看鶴野東。此生登眺闊。萬慮摠成空。						樓點淸川上。登臨眼豁然。水光搖席上。帆影落罇前。鞍馬驚時晩。衰遲已暮年。憑欄搔白髮。蕭散丈三千。</text>
<title>口占古風</title>,<text>寧飮三斗醋。不願燕山路。燕山路八千。缺</text>
<title>次養吾</title>,<text>颯颯霜風緊。秋聲滿遠林。鄕關已萬里。家信直千金。漠漠過山遠。行行渡水深。客懷元自惡。何處送寒砧。</text>
<title>途中</title>,<text>客中愁緖似風旌。沽酒深河倒一觥。永夜無眠憐雪月。旅窓偏照寸心明。</text>
<title>射虎石 二首</title>,<text>靑史曾知記異蹟。環奇頑物至今蹲。已懾射鵰聲萬里。又驚穿石冠三軍。千年飛將無尋處。一塊雲根帶舊痕。立馬斜陽愁不發。摩挲白額鎖苔紋。						何年壯士射雲根。尙帶當時飮羽痕。莫道僕姑能破石。秖緣疑虎一心存。</text>
<title>謁夷齊廟</title>,<text>凜然遺像尙分明。一見能令懦者驚。欲識先生氷潔處。灤波萬古水精淸。</text>
<title>登淸風臺</title>,<text>颯爽千年不盡風。正冠今日立臺中。懦頑多少塵間客。須向玆亭百尺崇。</text>
<title>題夷齊廟 二首</title>,<text>遺風曾慕聖。故里又加敬。不獨頑夫廉。綱常賴而正。有屹西山岫。無塵萬古河。比峻賢乎已。言淸孰與多。						重來過孤竹。一酹酌澄波。凜凜風猶在。長吟采薇歌。</text>
<title>途中偶吟</title>,<text>驅馳盡日病吟中。滿面塵沙老眼瞢。却怪無端神骨爽。首陽孤竹送淸風。</text>
<title>玉田縣 二首</title>,<text>玉本産藍田。何人此種植。如今玉已空。無脛走中國。						昨到玉田縣。問人有玉不。應同鐵爐步。奔走笑區區。</text>
<title>獨樂寺</title>,<text>觀音之閣薄雲霄。乍倚危欄舃欲飄。九萬搏鵬端可逐。笑看行路過群鷯。</text>
<title>過杏山 二首</title>,<text>十月天寒百草腓。蕭蕭暮色入征騑。吾行政趁春鶯返。紅杏漫山雪欲飛。						停驂孤館日初斜。不見杏花惟雪花。遼海茫茫遼野闊。暝煙寒樹逆歸鴉。</text>
<title>過崆峒山 二首</title>,<text>崆峒山色翠重重。問道千秋杳舊蹤。安得仙人九節杖。穩扶衰脚躡高峯。						嵐翠浮空一萬重。黃成誰問舊仙蹤。千年未斷塵緣去。惆悵斜陽對玉峯。</text>
<title>十三山</title>,<text>十三山峙劍成峯。高頂難容俗子蹤。安得羽毛生兩腋。御風飛上玉芙蓉。</text>
<title>關河</title>,<text>塞雲迢遞客鞭催。隱堞悲笳首屢回。惆悵歸期何日是。關河氷泮雁初來。</text>
<title>昌黎山</title>,<text>騎龍昔日歸天上。吐鳳如今在帝鄕。我過黎山尋舊迹。昭回草木尙輝光。</text>
<title>和晉甫</title>,<text>風落千山木。天寒十月霜。蕭蕭行客槖。草草野僧裝。沽酒錢神乏。尋詩筆路忙。無端昔年夢。時遶李君房。</text>
<title>戲題 養吾先馳。駐馬彩亭鋪。待吾輩行至。送美酒於馬上。故戲用老杜句。以爲他日一笑之資。</title>,<text>暫住征驂驛路傍。三杯健倒洞庭香。淸揚白面多豪興。下馬先應索酒嘗。</text>
<title>嘲宋李兩公喜作回文詩</title>,<text>安排句法已難尋。此法陳翁獲我心。長風和月吹詩送。何必籌營費苦吟。</text>
<title>遷安途中夢先壟</title>,<text>客路何遷次。光陰疾若飛。淸羸驚瘦骨。白髮對殘暉。日下燕都遠。天邊雁信稀。松楸夜夜夢。猶自舞萊衣。</text>
<title>壯鎭浦關王廟</title>,<text>一結桃園義。摧山立大功。揮戈留白日。拔劍吼靑龍。威振三分壯。名垂百代崇。形容宛如昨。罄折揖英風。</text>
<title>靑石嶺</title>,<text>靑石過天險。從敎瘦馬遲。崎嶇路高下。蔥蒨樹參差。一壑長而狹。千巖怪又奇。慇懃謝僕御。今日政勞伊。</text>
<title>向通州 二首</title>,<text>迢遞關河歲月深。孤雲繚繞撩歸心。今朝又向通州去。風滿長程雪滿林。						原隰驅馳日幾何。吟邊歷歷禹山河。風光到處勤收取。萬戶誰如千首多。</text>
<title>通州境上</title>,<text>關河秋色盡。不見雁南征。戀闕靑雲遠。思家白髮明。天長獨鳥過。村逈暝煙生。已抵通州界。人言近帝京。</text>
<title>燕山途中</title>,<text>經秋勞跋涉。衝雪飽間關。東海連南海。燕山隔漢山。風沙吹短袂。歲月入衰顔。杳杳思鄕夢。時時過鴨灣。</text>
<title>通州</title>,<text>大地唐封殖。長河禹鑿開。樓飛霄漢近。帆颺浙江廻。熱鬧笙歌沸。繁華錦繡堆。登臨瞻眺壯。斜日更遲徊。</text>
<title>次養吾盤山記行</title>,<text>朝發高平鋪。稜稜霜氣滿。行行三千里。溝深路忽斷。欲揭不可得。欲航一葦短。立馬久彷徨。無緣誕先岸。忽逢勞力人。雀躍爭先喚。雜沓人競渡。肯念吾所管。驅馳王事急。嚴程心憤懣。荒荒野日西。古堞寒鴉散。僕夫爲我謀。沾體吾豈憚。身粟尙可忍。衣汚亦可澣。扶持先濟我。來往苦不算。凌兢戰齒牙。惻然眼所看。蕭蕭風更寒。身鐵何由煖。傾壺饋之酒。草草纔數椀。促裝到盤山。靑燈伴孤館。飢火困壯士。誰慰胡麻飯。平生滯遐荒。今日遊汗漫。如何行李難。不免心曲亂。夷險一視之。此豈足深歎。怡然拂長劍。對酒還一。</text>
<title>錦川橋</title>,<text>長郊雪後馬蹄驕。和睡行行過短橋。千里容顔愁裏損。一年光景客中消。衰遲愧我慵成癖。吟詠多君唾作瑤。不有兩賢能竝轡。道途何以慰涔廖。</text>
<title>過錦川橋 二首</title>,<text>玉京東去八千遙。蹤跡還疑自漢霄。佗日居閒思想處。夢魂重踏錦川橋。						五雲深處路非遙。昨日乘槎到玉霄。歸去何須問嚴子。分明知是上銀橋。</text>
<title>見石炭。戲作長短句求和。</title>,<text>曾聞有酒泉。又聞有石炭。酒泉何處有。石炭今始看。安得對酒泉。挹彼三萬椀。置之石炭百斛中。煮成笙動千甁㬉。於焉酌之金叵羅。潑雲瀲灩春光滿。左手持烹龍炰鳳。右手招謫仙與伴。一酌豪氣發。再酌千愁散。三酌大道通。四酌凌雲漢。一酌再酌三酌四酌以至千萬酌。爛漫飮無算。滔滔千日入醉鄕。忽忽人間柯已爛。不知世上何者爲榮辱何者爲憤懣。然後登彼蓬萊方丈上。浩浩茫茫臨北瀚。</text>
<title>潞河觀皇船 二首</title>,<text>淵乎長算大哉功。北潞南京一帶通。五百樓船橫浦口。鯫生初見拜英風。						玉河河畔晩風煙。千尺牙檣錦纜牽。無事至今船自繫。白鷗來往鳳樓邊。</text>
<title>初度日。僉公設酌勸我有感 二首</title>,<text>多謝諸君心鄭重。慇懃置酒侑深巵。坐中惟我悲無怙。醉裏停杯淚欲滋。						憶昔初度壽深觴。具慶堂前樂未央。此日天涯傷往事。不堪流涕濕衣裳。</text>
<title>次天仙玉女宮韻</title>,<text>偶立城西玉女宮。群仙綽約擁香風。箇中無奈雲英在。欲與乘鸞向碧空。</text>
<title>途中遇雪 二首</title>,<text>人間成玉海。天上散瓊瑰。歸鳥迷巢樹。漁翁失釣臺。絮飛春後柳。花落臘前梅。暖帳銷金裏。阿誰細酌罍。						著轍飜成帶。隨車散作瑰。僧迷歸寺路。客失望鄕臺。蓋石初疑虎。開花錯認梅。天寒高酒價。何處倒金罍。</text>
<title>過九龍津 二首</title>,<text>龍德由來有正中。九龍應普厥施功。龍鍾萬里龍潭老。鴨水春風問九龍。						玉河澄碧遶城中。開鑿神謀邁禹功。百尺長橋橫水底。未雲晴日是何龍。</text>
<title>和晉甫</title>,<text>絶塞黃龍近。孤城碧海連。鄕關雁影外。歲月水聲邊。名利身常縛。衰遲病亦纏。客懷元耿耿。況復夜如年。</text>
<title>盧龍途中</title>,<text>孤村煙漠漠。斜日馬遲遲。向北魚沈信。巢南鳥戀枝。衰顔紅借酒。愁鬂白添絲。歲暮盧龍路。呼僮問返期。</text>
<title>郭公莊</title>,<text>風沙衝萬里。日與僕夫親。昨到郭公宅。絶無城裏塵。筆留壁上鐵。詩惹籠中春。吟賞還成喟。吾廬在洛濱。</text>
<title>次晉甫</title>,<text>乘槎八月凌千里。返節三冬屬二陽。久客自憐頭盡白。忙還偏覺路彌長。弊裘難禦風霜緊。美酒誰傳琥珀光。去國經年消息斷。那堪一日九廻腸</text>
<title>玉田縣</title>,<text>凍雨時時下。寒燈獨客情。三冬錢殘雪。萬里計歸程。身遠書難寄。愁多夢易驚。不眠空輾轉。永夜數鐘聲。</text>
<title>玉田縣。雪後發。</title>,<text>臘雪初消霽日暉。畫中村落遠依俙。瓊瑤萬樹迷行路。往往飛花打客衣。</text>
<title>三義廟 文天祥陸秀夫張世傑。</title>,<text>曾慕英風靑史中。今瞻三傑一堂同。無雙義烈千年像。不死聲名萬古雄。</text>
<title>過王祥墓</title>,<text>文武全才天順朝。功名當日冠嫖姚。靑山一片荒墳古。翁仲悲涼草色凋。</text>
<title>旅館歲暮</title>,<text>赴壑流蛇歲易徂。今年又盡在征途。故園遙想屠蘇酒。政滿淸罇不用沽。</text>
<title>除夕 四首</title>,<text>龍灣遙指路三千。關樹微茫若個邊。潦倒藍橋蓬鬢客。七家寒館又添年。													莫說燕山路八千。八千詩句亦無邊。八千詩句八千路。多少新篇送舊年。						久爲烏館鎖。幾費白頭回。來路初看菊。歸時欲放梅。鄕關愁外遠。歲月夢中催。日夜滔滔意。長流到洛隈。						世情吾已熟。萬事只貪眠。偶作行人苦。那堪去路綿。白頭添舊齒。旅館迓新年。明日屠蘇酒。惟應我未先。</text>
<title>元日</title>,<text>風霜異地飽酸辛。萬里誰憐未返人。行務煎熬時饌減。寒威催趲歲華新。家家炮響驚千鬼。處處鍾聲動四隣。固守舊年留不得。又迎今日甲辰春。</text>
<title>旅燈戲題 二首</title>,<text>一年三百六十日。一路三千六百多。三百六十之日子。三千里外客中磨。						吟哦盡日應殘性。更覺新春白髮多。五十年來何所事。吾非磨墨墨吾磨。</text>
<title>途中立春 三首</title>,<text>昨日迎春又打春。東風吹柳一時新。可憐白髮無由綠。縱得春風亦似銀。						白髮曾添雨露偏。銀臺深鎖五雲邊。迎春此日堪怊悵。勝裏金花憶去年。													迎得新春好景光。鬢邊猶帶去年霜。無端忽得東風淚。藍水梅花憶故鄕。</text>
<title>正朝憶先壟</title>,<text>客路光陰秋復春。又逢今日歲華新。一年霜露多悲感。水月松楸夢到頻。</text>
<title>新年得鄕信</title>,<text>東風吹凍早春天。賓雁書傳喜有緣。萬里翩翩歸興足。夢魂先渡九龍邊。</text>
<title>上元</title>,<text>萬里風鹿病未蘇。一年佳節負長途。無端忽憶吾鄕事。今日家家競飯烏。</text>
<title>觀燈</title>,<text>千莖添鶴髮。一歲在燕山。歡意年年謝。佳辰忽忽還。迎春山海裏。觀火十三間。耿耿歸心切。淸愁未易刪。</text>
<title>撒灰</title>,<text>客路春正十五朝。天涯佳節一身遙。兒童莫作投沙戰。十載兵塵膽欲消。</text>
<title>鞦韆</title>,<text>高架千尋彩索飛。鞦韆處處弄晴暉。少時亦伴兒童戲。五十年前事已非。</text>
<title>上元翌夜觀燈。能作梅花撒落之樣。</title>,<text>擊鼓初成戲。懸燈忽滿程。輝煌千點列。燦爛一時明。錯認無名宿。還疑不夜城。梅花隨處放。亂落助詩情。</text>
<title>思鄕 二首</title>,<text>邊風偏覺掠衰顔。辛苦吾行幾日還。客裏倍增霜露感。白雲何處是伽山。						病臥歸心日夜東。翩翩纔脫鎖金籠。山長水闊愁無極。馬首何時到洛中。</text>
<title>雪梅吟</title>,<text>疏疏微雪欲沾蓑。日暮騎驢人渡河。別有灞橋詩料在。新篇都付斗峯哦。</text>
<title>題李公萬柳莊 二首</title>,<text>爲尋淝上李公莊。朱邸玲瓏鎖夕陽。楊柳千章迷翠色。琉璃一水送淸光。靑氈舊物傳家遠。紅女貞心勒石長。父子森然三像在。遺詞哀怨掛中堂。韓氏祭文。作軸掛壁。故云。						東風昨夜催佳景。楊柳浮黃一萬莊。想渡統軍亭下過。鴨江氷泮鴨頭蒼。</text>
<title>題貞婦碑 碑在萬柳莊</title>,<text>畫樓金碧掩重門。萬柳陰深隔市喧。貞婦有碑銘婦德。高風能使薄夫敦。</text>
<title>曹莊途上 二首</title>,<text>忽迎新歲月。常憶舊村莊。已拚成鬢白。不惡醉鵝黃。每食彈長鋏。遲歸乏孔方。春風未解凍。病骨尙砭霜。						東風吹緊太狂顚。病骨凌兢歎暮年。歸意滔滔渾似水。夢魂先上鴨江船。</text>
<title>小陵河途中 三首</title>,<text>杏連過兩驛。大小渡雙河。春早寒猶緊。花遲雪尙多。北來應見雁。東去累鞭騾。客路何遷次。行行盡日哦。						鞍馬山川遠。豺狼道路艱。薊遼身尙在。江漢夢先還。柳換今朝色。人非昔日顔。何時對妻子。把酒說間關。						可借驅馳地。俱非少壯顔。二年衝雨雪。萬里飽間關。店憶曾棲室。河戀再渡灣。芙蓉雲外落。知是十三山。</text>
<title>海州衞。遇鄭陳奏使 穀。</title>,<text>萬里音書苦未通。兩年遷次思何窮。誰知一片星槎過。猶勝空中繫帛鴻。</text>
<title>別鄭陳奏使</title>,<text>昨宿曹莊驛。朝來逢故人。客懷元自惡。今日倍傷神。鯨海愁無極。魚書覿未因。朔風吹正緊。誰問病吟身。</text>
<title>馬上口占</title>,<text>浮生萍水本無根。役役東南萬里奔。肯向利名常慕熱。惟於詩酒不嫌煩。催人西日沈煙岫。著柳東風散古原。十二巫山梅已發。應從北海倒淸罇。</text>
<title>海州衞路上</title>,<text>願豐緣爲國。祈歲頌如京。芹獻平生志。葵傾一片情。浮雲看世態。斜日愧吾生。再渡三河水。誰憐萬里旌。</text>
<title>登遼東八角樓</title>,<text>生長遐荒似井觀。繫匏無處可心寬。百年汗漫遊燕薊。萬里登臨俯趙韓。秋水謾誇千頃闊。春風幸詑一生看。孤蹤杳杳空搔首。萬事悠悠獨倚欄。</text>
<title>歸到山海關</title>,<text>陳迹人間瞥眼空。翩翩行色似飄蓬。幽燕文物追思盛。山海關防最過雄。旅館雪霜危客鬢。歸程楊柳忽春風。三千歷歷遼陽路。佗日應知入夢中。</text>
<title>次養吾</title>,<text>人情喜飜覆。世事自撞舂。踽踽長途客。蕭蕭短髮鬆。</text>
<title>病中次晉甫</title>,<text>去歲來時菊政班。梅花落盡始東還。兼程已過重關遠。驅馬何能一日閒。寂寞村莊尋楚峽。依俙雲物似鄕山。缺</text>
<title>關河</title>,<text>白鷗來往點淸灣。愧我驅馳不暫閒。遙想故園松竹在。幾敎猿鶴怨靑山。</text>
<title>自警吟</title>,<text>驅馳王事久離家。沼遞遼陽地一涯。無限驛程無限思。行吟烏帽任敧科。</text>
<title>偶吟</title>,<text>鳥迷雙水島。人倚百祥樓。客裏逢佳節。天涯辦勝遊。五更淸夢寐。一句缺 信美嚴程急。徘徊不可留。</text>
<title>贈詩[蘇齋盧先生]</title>,<text>學必貴傳習。喩之鳥數飛。非無豪邁質。存養似君稀。						賢聖相傳法。其要惟在誠。不然那有物。由此乃能明。萬理所根本。千邪之甲兵。端爲徹上道。只得終身行。</text>
<title>贈詩[李德演 二水齋]</title>,<text>久別思常苦。相逢意轉深。懽娛宜日夕。談笑披丹心。咫尺成千里。居隣斷見尋。從遊違志願。誰與托知音。</text>
<title>贈詩[李德浻 竹泉]</title>,<text>未達寧求達。長貧不厭貧。老來成棄老。人事異時人。以我沈憂久。荷君顧戀頻。三淸詩律帖。奚啻百年親。</text>
<title>賀蓮燭歸院[韓浚謙 柳川]</title>,<text>遠別南陔入紫微。紅雲咫尺奉恩輝。金蓮燭下黃金橘。箇箇天香贈子歸。</text>
<title>朝天別章[李好閔 五峯]</title>,<text>多君銜命路皇都。弧矢初心此可攄。遼塞曉雲侵客袂。薊門秋霧濕征裾。歲端寶曆陽新眹。日轉仙杓慶更舒。竣事歸來春未暮。靑眸重對瀉罇蛆。</text>
<title>朝天別章[李光庭 海皐]</title>,<text>秋風征馬鴨江干。遼塞荒城指點間。鄕國雲煙森客夢。郵亭風月屬吟鞍。紅旌擾兀三叉水。翠蓋崎危八站山。五鳳樓前陳賀日。又懷靡及返龍灣。</text>
<title>朝天別章[金玏 柏巖]</title>,<text>新秋征馬五雲中。萬國衣冠正會同。千杵洪鍾和旭日。百編寶曆驗天工。雲收黼座星辰近。春滿金巵雨露濃。努力長程須愼涉。淫霖連月路泥瀜。</text>
<title>朝天別章[朴齊仁 篁巖]</title>,<text>弧矢平生志。翩然朝九天。近光堯日月。遊歷禹山川。禮樂須徵獻。文爲且訂賢。歸來進前席。敷奏我王前。</text>
<title>朝天別章[文勵 雲溪]</title>,<text>萬里朝天士。乘秋赴帝都。人從山海遠。月向玉河孤。柴市腸應斷。金臺迹已蕪。觀周諧宿願。飛舄趁春鳧。						渺渺遼西路。悲歌迭遠遊。鶴歸華表月。雁度薊門秋。萬國衣冠會。千年禮樂休。遙知呼嶽日。香滿五雲樓。						蘭佩同遊白玉京。送君燕路獨傷情。山回路轉人難見。日暮長亭連短亭。</text>
<title>挽詞[李彦英 浣亭]</title>,<text>淸白規吳隱。文章亞漢班。謝安時望愜。懷愼後身還。雅淡醫流俗。風聲格老頑。白雲九陛上。紫闥廿年間。朱紱隨靑鎻。紅塵夢碧山。名場吾豈樂。宦海興全刪。養志寧違順。趨庭幸舞斑。是非明斷處。輕重透開關。獨保初眞見。何嫌衆謗訕。窓前千卷軸。 膝下兩瑤環。廢錮休簪笏。溪山喜僻閒。名區占地勝。草屋破天慳。共歎形容瘁。咸希雨露頒。寧知天漠漠。竟致淚潸潸。泉壤幽明閉。槐安冥露艱。寒愚曾共許。嘉誨幾逢顔。氣度時欽服。威儀暫竊瞷。高風排濁浪。淸標勵金鍰。舊宅遺金訣。神仙返玉寰。巨卿今日哭。寂寞永難攀。</text>
<title>挽詞[李民寏 紫巖]</title>,<text>溫玉寒梅質。氷壺秋月襟。靑雲趨紫闥。朱紱帶黃金。老驥心長懸。妖鷄夜更深。佗時羊季淚。何忍過龍潯。</text>
<title>挽詞[李民宬 敬亭]</title>,<text>平生責沈歎。瞻仰卽朝班。禁裏聞鐘話。宵分取燭還。兩朝傷聚散。十載愧癡頑。契忝葭莩末。交遊父子間。公時在漁浦。余亦臥雲山。寶唾頻叩寄。狂詩不見刪。自多驥附尾。頗幸豹窺斑。伽路曾迂轡。氷川獨掩關。厚情蒙色笑。薄俗付誹訕。別後星霜改。幽居水石環。蒼生占出處。天意餉淸閒。只冀神明佑。何圖大耋慳。士流相慟吊。哀賻阻恩頒。安仰非私悼。無從遽涕潸。老成需驛召。讜論際時艱。志慕高平范。賢希陋巷顔。文章爲可範。辭令豈徒嫺。官至貳卿秩。家無半捧鍰。江山收爽氣。流滓足塵寰。楚些千年調。凄涼怨莫攀。</text>
<title>挽詞[文緯]</title>,<text>有美君子人。灑灑衆趨中。質溫如良玉。加之琢磨功。治心恒慥慥。行己詳而恭。拔身文學薦。鵠立鷄鶩叢。耿近日月光。一任公且忠。讜言終批鱗。夕貶滄海東。腰金超亞卿。昭代實優容。又遭難進勢。寂寞看靑松。廢逐臥桑鄕。藜藿飢腸充。寒窓對古書。奧義頗硏窮。破屋墻壁倒。數間同盧仝。柴門關不開。無人問孤蹤。直須眼孔大。脚跟不撓風。七十六年間。不輟淵氷工。乘化朝玉皇。應無愧怍衷。老我哭寢門。哀淚盈矇矓。托契四十年。非如把臂庸。窮達由命異。情義因心通。幽明忽此隔。悲恨塡心胸。白雲九萬里。半容倘再逢。今日朴參判。明日茅谿翁。投筆因大噱。風雪迷前峯。</text>
<title>挽詞[趙靖 黔澗]</title>,<text>間氣鍾南服。聲華世莫肩。揚庭忠獨炳。屈棘惠還專。晩景辭騰踏。窮廬守靜便。歿寧存亦順。應不愧人天。</text>
<title>挽詞[文景晉 東山]</title>,<text>學行古賢齊。淸修今世無。歷官二品宰。門戶一寒儒。通塞惟關數。聲名永不朽。人間多少事。皎日不須吾。</text>
<title>挽詞[朴絪 无悶堂]</title>,<text>人世浮雲是與非。在公操履益巍巍。秋蟬高潔方諸古。琴鶴淸風或庶幾。</text>
