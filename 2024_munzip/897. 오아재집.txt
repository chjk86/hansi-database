<title>丁未八月。夷山邑人來送于終浦驛。口號贈別。</title>,<text>邑子隨我來。送之終浦驛。臨分不忍分。相對淚雙滴。</text>
<title>朔寧羽化亭。見崔周卿 後尙 板上韻。愴感次韻。</title>,<text>故友不可見。臨風爲愴然。人間是何世。壁上有遺篇。</text>
<title>秋興。次白洲韻。</title>,<text>蟹肥兼酒熟。風味入秋嘉。蠟屐登山興。何如霜滿靴。</text>
<title>以禧陵丁字閣奉審事。路出鄭松江墓下。壁上有李可成 商翼 所題詩。仍次其韻。寫其左方。</title>,<text>功著經邦日。忠深去國時。千秋志士淚。一曲美人思。相國衣冠葬。昔聞今日過。風流嗟已矣。毁譽一何多。</text>
<title>偶吟</title>,<text>今年復幾許。正月已云過。但報淸尊滿。休言白髮多。</text>
<title>漣川縣衙賭醉。歸路有詠。二首</title>,<text>峽裏無人到。公門晝亦關。但與狂吟客。論詩日往還。深淺盃頻把。浮沉事不關。澄江十里路。乘月醉中還。</text>
<title>從弟玉汝 錫璋 呼韻口占</title>,<text>鄒賢非好辯。魯叟欲無言。語默宜須愼。由來禍福門。</text>
<title>寄呈漣川地主</title>,<text>客在澄江北。吾將賦遂初。仁賢有地主。生理自贏餘。</text>
<title>送李季心 彦綱 赴日本書狀官</title>,<text>聞說東萊府。吾東地盡頭。行行復東去。幾日到蓬邱。</text>
<title>謝李進士 粹完 惠酒及柿 重陽節近。故末句云。</title>,<text>滿案赬虬卵。盈樽綠蟻醅。應知故人意。催我更登臺。</text>
<title>平海任閒堂主人朴生文哲寄書。兼有一絶。次寄。</title>,<text>每憶閒堂勝。歸心若轉圓。其間有故友。安得致君邊。海色浮天碧。松影落沙圓。十載紅塵夢。滄波白鳥邊。</text>
<title>寄甲山舊學徒 二首</title>,<text>塞札翩翩至。披來喜却悲。相思無限意。惟有兩心知。遠別三千里。相思十五年。春來多北鴈。書翰倘能傳。</text>
<title>龍安宰尹民瞻 濟民 餞筵。走筆戱贈。</title>,<text>去矣龍安宰。淵者龍所安。近日多雨雷。上天應不難。</text>
<title>李正郞大叔 集成 酒席。呼韻走筆。</title>,<text>木以直而伐。驥以瘦而棄。世態固其然。麯蘖吾所嗜。</text>
<title>雪夜邀隣友朴仲輝 瑊 與話</title>,<text>天將歲欲暮。雪與月交輝。不用山陰棹。何妨欵夜扉。</text>
<title>贈別李奉事子夏 萬亨 謫固城</title>,<text>此別那堪道。今行幾日歸。傷時淚已盡。不覺更沾衣。</text>
<title>漫興</title>,<text>綠水鷗邊雨。靑山鳥外烟。誰家春酒熟。恰有杖頭錢。</text>
<title>江邊踈雨。在麻湖時。三首</title>,<text>靄靄滿空雲。疎疎盡日雨。江頭水欲生。半沒堤邊樹。風來自何處。一番催花雨。當春催發生。芳意滿庭樹。白鷗戱晩沙。來去鳴踈雨。斜日忽已低。暝烟生遠樹。</text>
<title>送海運判官尹士悅 悏 之行</title>,<text>北鴈南歸日。秋風客路長。那堪垂老別。孤負菊花觴。</text>
<title>寄題山陽醉遯齋。次李生厚遠韻。</title>,<text>豪士人間少。名區天下無。壺中看日月。丸走止甌臾。</text>
<title>醫人金克祥來見。誦其所作。走次以贈。二首</title>,<text>近市塵侵箔。臨溝水嚙籬。陋居心愈凈。吾與爾同隨。貧猶甘白屋。跡不及朱門。昕夕勤來訪。論詩到鍾昏。</text>
<title>堂弟叔九。作碧桃嘲紅桃。紅桃答碧桃詩。戱和。</title>,<text>白得天然貴。紅偸分外姸。若敎君子見。稱美在那邊。右。碧桃嘲紅桃。紅凋始變白。衰白使人傷。也應知爾醜。前身是老嬙。右。紅桃答碧桃。</text>
<title>金克祥。業醫販藥者。次其壁上韻以贈。</title>,<text>藥肆韓康伯。神醫秦越人。千載傳妙法。三昧是前身。</text>
<title>柳靈山萬春 長元 酒席口號</title>,<text>春早梅偸暖。宵深火撥寒。却愁杯易渴。頻把冷樽看。</text>
<title>贈人</title>,<text>西窓蟲語夜。南浦鴈賓秋。時物看看變。吾人共白頭。</text>
<title>仁同宰楊子瞻 顯望 送酒詩以謝之</title>,<text>脉脉臨岐別。遲遲去國行。慇懃一樽酒。多少故人情。</text>
<title>大殿春帖子 二首</title>,<text>神功隨曰轉。聖德逐春深。默契生成妙。潛參造物心。海徼烽烟息。宮中淑氣多。四方無一事。齊唱太平歌。</text>
<title>大王大妃殿春帖子</title>,<text>北陸凝陰盡。東闈淑氣深。資生孚至化。坤德合天心。</text>
<title>中宮殿端午帖子</title>,<text>仁風薰紫闕。化雨浥彤庭。辟鬼桃符赤。成人艾葉靑。</text>
<title>名成八陣圖 課製</title>,<text>壘石留眞蹟。風雲護壯圖。千秋見伊呂。兵法失孫吳。</text>
<title>己巳春帖子 二首</title>,<text>鄭驛賓從遝。于門駟馬容。問君何所賀。三子幷登龍。塞北烽無警。天南海不波。太平佳氣象。耕鑿老人歌。</text>
<title>大殿春帖子 二首</title>,<text>八域乾坤泰。重宸日月高。上陽春色好。先着禁園桃。物與新陽動。人包聖德容。宜春恭獻帖。何幸樂時雍。</text>
<title>壬申春。來在漣川庄。歸去辭集字。三首</title>,<text>酒可携壺酌。山期杖策登。閒來復奚往。春水引舟乘。雲關尋菊逕。衡宇翳松柯。酌酒聊行樂。春風復幾何。世人奚役役。春景是三三。輕棹任來去。經東復向南。</text>
<title>玉汝呼韻口占</title>,<text>日出雞鳴犬吠。風和蝶閙蜂喧。山家寂寂無事。晝永常關柴門。池南池北花草。屋上屋下溪山。風宜朝月宜夜。身無事心亦閒。</text>
<title>過崔永孝家。醉後白聖瑞 以倜 呼韻輒對。</title>,<text>主催詩客催酒。酒不足詩有餘。以有餘易不足。主心安客心舒。</text>
<title>僑居漣城有詠 二首</title>,<text>竆居峽裏愧無能。門外惟看乞米僧。寄語世間名利子。莫將雞肋任嘲陵。汩沒紅塵我不能。閒中生計靜如僧。時來獨向溪邊釣。欲學羊裘漢子陵。</text>
<title>坡山牛溪上。新造木梯。一鄕儒生。拈出虹字韻。各賦一絶。余亦和之。</title>,<text>一帶長流十丈虹。雨餘晴碧射秋空。欲要後學開前路。濂洛淵源逈自通。</text>
<title>歎世路</title>,<text>山不爲高水不深。世間艱險只人心。炎凉厚薄斯須變。深淺交由多少金。</text>
<title>詠老將</title>,<text>自是關西第一豪。少時意氣凌雲高。如今廢置南山獵。泣把龍泉惜二毛。</text>
<title>與諸益同棲道峰書院。偶然乘興。行至飛瀑處。朴季肯 世堂 首拈留字韻。與金景能 萬增，趙元鎭 相鼎 共和。留題苔石。</title>,<text>飛瀑巖巒曲曲幽。短筇隨處爲遲留。斜陽物色如爭媚。欲得詞人一點頭。附元韻步入仙源境轉幽。每逢佳處挽吾留。雲巖萬疊溪千曲。歸路斜陽在嶺頭。</text>
<title>元鎭，景能先下來。獨與季肯。行行未已。至㝡高處。瀑流絶奇。比向所觀。頓覺一層加。與季肯欣然一笑。甚喜其獨來擅觀。却笑二友之先去。不得與於斯奇。遂次前韻。以記其興。欲以誇矜於二友也。</title>,<text>一曲巖流一倍幽。二人先去二人留。此間淸趣君何識。別有奇觀㝡上頭。</text>
<title>次南丈 汲 韻</title>,<text>十載丹心拱北辰。想看周道日維新。朝廷濟濟登多士。夫子高名自此伸。弄墨操毫自妙辰。句成蛇蚓語無新。鉛槧半世終何用。力學由來愧未伸。附元韻梯空須速上星辰。秋滿蟾宮桂自新。顧我一身嗟已老。志存題柱恐難伸。</text>
<title>負笈于安院寺。路中命舍弟呼韻。</title>,<text>一鞭行色萬山中。何處鍾聲落遠風。宿鳥投林人跡斷。正看新月欲生東。</text>
<title>夜雪乍霽。新月漏光。開戶有興。遂吟一絶。</title>,<text>海天雲色暮依微。正是江山雪亂飛。半夜開窓驚起視。月明巖壑散珠璣。</text>
<title>贈鄭典籍 期泰</title>,<text>燈光明滅夜將闌。閱罷靑緗口欲乾。遙羡直廬明月夜。玉蛆金椀不盡歡。</text>
<title>寒花只暫香 課製。代人。</title>,<text>萬木吟風落葉黃。客邊時序已秋霜。凄凉物色偏憐汝。滿塢寒花獨抱香。</text>
<title>過同仁堡大洞有詠 同仁。甲山堡鎭也。</title>,<text>山深日落噪寒鴉。萬木吟風夾路斜。忽有村狵來吠客。隔林知是小民家。</text>
<title>謫裏讀商書</title>,<text>藜羹粟飯養殘軀。晨起衣冠讀典謨。莫道書生無用處。一身都是一唐虞。</text>
<title>借燈油</title>,<text>旅舘風亭獨不眠。殘燈枯盡夜如年。囊螢映雪俱無賴。願借餘輝照枕邊。</text>
<title>八月二十四日。風雪大作。</title>,<text>秋晩邊城迫授衣。暮天風雪亂霏霏。窮途未遇綈袍惠。澤畔覊蹤底處依。</text>
<title>謫裏思君親感吟 二首</title>,<text>孤臣去國幾時歸。未死葵忱向日暉。延頸長安何處是。夢中猶着舊朝衣。眼冷松楸魂未歸。此生無計報春暉。門閭望斷王孫母。血淚斑斑濕滿衣。</text>
<title>感吟</title>,<text>老去那能詩律細。憂來其奈酒盃空。江山千里無歸使。迢遞鄕關信不通。</text>
<title>丙午臘月。趙嶷望 世煥。出宰此州 謫夷山時。千里塞外。十載相逢。驚喜无量。適値除夕。情懷甚惡。次高達夫韻。奉呈。</title>,<text>昔在銀臺數月眠。威顔咫尺語琅然。卽今血泣追愆日。謾祝岡陵億萬年。右戀君獨背殘燈倚枕眠。夢中哀淚覺猶然。非緣計較竆通事。爲是離庭已有年。右思嚴親遊子如何獨不眠。望雲時復淚潛然。九原草宿無人護。慟結幽明已五年。右哭亡母</text>
<title>寄呈甲山使君要和 二首</title>,<text>翫月南樓拚共遊。詠梅東閣許分愁。春來何處宜成醉。城下長江一帶流。楚澤春歸賦遠遊。九歌吟罷不禁愁。請君試問離騷恨。深淺何如東海流。</text>
<title>與李仲羽 䎘，趙嶷望。同出城外江上。盡醉口號。</title>,<text>隴水潺湲塞日黃。一樽官酒共傳觴。明粧左右笙歌動。還把他鄕作醉鄕。</text>
<title>李仲羽放還。夜與同宿。翌日將發。口號贈別。</title>,<text>客舘風淸夜向深。一燈相照兩人心。煩君數寄空中字。千里音書直萬金。</text>
<title>與仲羽別後。嶷望寄示一絶。步和。</title>,<text>天涯作別不禁愁。此後相逢未有由。萬疊關山應不隔。夢䰟猶自落南州。</text>
<title>贈別北靑張主簿</title>,<text>漠漠陰雲欲雨天。客行何事促歸鞭。一盃相屬臨岐別。北海東溟路幾千。</text>
<title>到襄陽。訪使君權悅卿 說 不遇。次前贈衣韻。留示。</title>,<text>路入空城獨自歸。暮天回首只斜暉。窮途罕見綈袍戀。厚意寧忘舊贈衣。附元韻 辛丑。編配于夷山時。悅卿手携紙衣一襲。且作一絶來別。憐君此去幾時歸。征馬遲遲帶落暉。遙望鬼門千里外。殷勤爲贈一寒友。</text>
<title>偶吟</title>,<text>虛川客作箕城客。北去南來捴一般。却憶向來邊地苦。海山物色有餘閒。虛川。甲山別號。</text>
<title>趙嶷望所寄書末有絶句。次其韻。答寄。</title>,<text>別後還驚歲已分。迢迢北樹與東雲。書來認得相思意。爲謝夷山趙使君。夷山箕海北東分。塞月何曾阻瘴雲。唯有兩心元不隔。君思我處我思君。</text>
<title>太守有駿馬吟贈</title>,<text>伏羲之世有龍駒。今也吾知已矣夫。太守得之誇向我。莫云天下其眞無。天門拜賜大宛駒。騎向關東是丈夫。我願因之西出塞。掃淸沙漠虜塵無。</text>
<title>九日逢友人會飮</title>,<text>舊友新朋醉一塲。海天風雨是重陽。不妨今日同歡樂。其奈孤雲隔太行。</text>
<title>次人韻</title>,<text>沙鷗出沒戱春江。飛去飛來自作雙。愛爾無心閒似我。忘機終日坐晴窓。江上羣峰影倒江。名區物色信無雙。蒲團宴坐塵緣息。風滿孤舟月滿窓。淡月流輝蘸碧江。閒人獨與水禽雙。漁燈遠近蘆烟外。何處笛聲來入窓。或登於山或泛江。扁舟一葉屐一雙。客來休問我去處。不在山房在篷窓。</text>
<title>贈別鄭美長</title>,<text>君向湖西我嶺東。去留心事一盃中。江風海月相思處。此恨悠悠豈有終。</text>
<title>李掌議斗精佩酒來訪。詩以謝之。</title>,<text>日午虛窓客夢驚。一壺從事見深情。避賢樂聖眞堪笑。牧隱曾稱混沌名。</text>
<title>醉後走筆。贈江原都事姜渭師。碩賓</title>,<text>風流亞使是吾宗。今日寧期此地逢。千里幾年勞夢寐。一尊相對得從容。</text>
<title>贈浩然亭主人黃命耉</title>,<text>浩然亭子擅繁華。菊帶殘香映白沙。最愛海天霜雪後。老松脩竹繞成家。占得名區閱歲華。春梅秋菊間明沙。閭閻近海皆蜑戶。誰識中藏處士家。</text>
<title>登屋後小岡</title>,<text>悄悄幽懷不自裁。一筇孤倚望鄕㙜。斜陽落盡還歸去。準擬明朝又再來。</text>
<title>春賀</title>,<text>平海城臨東海東。望洋亭外日先紅。春風亦自東方起。雨露應先及我躬。幾年流落客長沙。又見春歸苦憶家。但願天心均德澤。普將雷雨潤枯査。</text>
<title>二月夜吟</title>,<text>天涯楚澤寡知音。苔逕曾無過客尋。唯有越松亭畔月。獨臨窓外慰傷心。</text>
<title>凈泉湧壑</title>,<text>奇峰玉立聳崢嶸。巖罅靈泉徹底淸。日夜滔滔流不竭。孰知餘澤濟羣生。</text>
<title>禾巖倚空</title>,<text>倚天山骨立軒昴。俯視千巖勢欲僵。已遣六龍回日馭。恐穿河漢抉天章。</text>
<title>越松步月</title>,<text>桂魄流輝露欲溥。夜深松籟覺生寒。半空笙鶴飄然下。不許塵人指點看。</text>
<title>竹園棲禽</title>,<text>脩竹成林深復深。幽禽亦解愛淸陰。斜陽欲落歸飛盡。覽物偏傷遠客心。</text>
<title>枳林秋色</title>,<text>一林霜葉逐風零。萬顆金丸落地明。却愛輕盈携滿袖。任敎兒子闘相爭。</text>
<title>梅花春雨</title>,<text>萬事人間一念灰。短筇隨處只探梅。氷䰟帶雨淸香至。疑是佳人掩淚來。</text>
<title>九日</title>,<text>時危人事自多哀。秋晩乾坤客未廻。風起獨看黃葉下。日斜誰遣白衣來。抱病尙知吹帽節。登高直作望鄕臺。飄然斑白將奚適。萬事秋風酒一盃。</text>
<title>平海白巖寺口號</title>,<text>嶺海沉淪苦未歸。暮春乘興訪禪扉。幽禽故傍巖花語。似向騷人說是非。水複山重深復深。岩花澗草捴傷心。探春客子無多興。鳥響泉聲助苦吟。</text>
<title>平海邑人淸逸軒醉吟</title>,<text>竹邊梅萼倚窓開。踈影淸香共入盃。手折一枝無處寄。半天殘照獨歸來。</text>
<title>浩然亭主人黃湜。適得盆梅。邀余來翫。余新遭舍弟喪。未果。久廼往見。花已憔悴向衰。感而有作。</title>,<text>聞道寒梅趁臈開。病中持服不曾來。卽今憔悴還如我。爲向花前把一盃。</text>
<title>謝朴文彬送蟹醢</title>,<text>平生自信有剛膓。竄逐年來苦斷膓。膓斷卽今無一寸。羡他公子本無膓。</text>
<title>己酉二月二十一日。卽寒食也。官衙酒席醉吟。</title>,<text>呼酒東軒夜欲分。醉來詩思藹如雲。丹心一寸猶難折。北望何堪憶聖君。</text>
<title>贈人</title>,<text>庭梅早得雪中春。爲愛寒花竹外新。東風莫惜殷勤折。欲寄關西夢裏人。上使風流暖若春。雪中寒萼一宵新。氷魂不逐星軺去。別後探香有幾人。</text>
<title>澄波渡</title>,<text>巖花開盡一夜雨。春晴麗日澄波渡。渡口水生人語稀。蒼蒼山色但烟霧。</text>
<title>有懷</title>,<text>堂堂左海國奇男。尺八身邊劒尺三。長嘯一聲天地窄。陰山無北海無南。</text>
<title>贈麻田逆旅主人</title>,<text>夜入麻田郡北村。主人迎我笑談溫。爲將杯酒勤相送。却把殷懃謝厚恩。</text>
<title>閒中卽事</title>,<text>簾外風微鷰影斜。暗香知是滿園花。若爲報答春光好。却典烏衫向酒家。</text>
<title>漣城憶家</title>,<text>洛邸曾爲懷土客。漣城今作憶家人。可憐來往平生事。只爲妻孥不爲身。</text>
<title>癸丑三月。從弟玉汝呼韻。信口以對。</title>,<text>蘭亭脩稧屬佳辰。曲水流觴卽暮春。玆會千秋今可繼。淸和風日不全貧。</text>
<title>高山郵舘感吟</title>,<text>自斷此生休問天。身如駑馬任人鞭。宦遊遷謫何曾異。均是當年路八千。天涯客子未言歸。九月邊城迫授衣。遙想家人應念我。夜寒猶自上䲶機。</text>
<title>觀城試院與李掌令汝老 壽㬅 酬唱。觀城。卽利城。</title>,<text>秋晩關河鴈帶霜。朔吹凄緊午軒凉。人生百歲元如客。莫向風塵㤪老蒼。</text>
<title>汝老曾爲亞使時。洪原有所眄妓。今者嫌其年老有子。戱題云。灼灼墻頭一朶香。幾經風雨减年光。多情舊蝶猶回戀。何事行人戱路傍。 余卽次其韻。爲三絶以和之。</title>,<text>葉底殘紅尙舊香。倚墻猶自媚韶光。元來老蝶春情倦。不是行人戱路傍。一朶名花閬苑香。衰紅來襯繡衣光。若嫌過客爭攀折。何不移栽錦帳傍。篋裏猶存舊日香。多情長自惜年光。郞心似月今全缺。枉說成陰綠葉傍。</text>
<title>登樂民樓。與汝老共賦。</title>,<text>邊風蕭瑟海雲橫。大野蒼茫掌㨾平。萬歲橋頭千里別。眼中何物不關情。</text>
<title>與汝老別後。悄然有吟。</title>,<text>世多相別少相看。看別悠悠道路間。別後郵亭看去路。憐君行役幾時閑。</text>
<title>汝老還洛後。有書問。兼有兩絶句。次其韻遙寄。</title>,<text>初自觀城試院廻。故人書到眼雙開。披來更見新詩句。恰似尊前共把盃。雲山無限海無邊。消息中間兩渺然。覊宦由來同謫客。宜家靡室果誰賢。</text>
<title>用前韻。贈遷客。</title>,<text>天時否泰自環迴。人事由來有閉開。莫恨湘潭久憔悴。閒中須進眼前盃。南徼迢迢限北邊。相思千里意茫然。靑雲得路多新貴。公論人間恐後賢。</text>
<title>寄謝甲山諸君</title>,<text>一春三度見君書。千里烟波足鯉魚。漢水虛川知不隔。昔年何事信全疎。</text>
<title>贈遷客 四首</title>,<text>旅舘寒燈獨客愁。懷人一疾苦難瘳。遙憐澤畔行吟處。雪滿江湖月滿洲。憶曾遷謫十年中。疾病飢寒飽朔風。今日故人何異我。可憐喣沫愧謀忠。自憐行役枉勞神。歲暮天涯白髮新。非我負丞丞負我。萬重關塞一孤臣。靑雲得意彼何人。名利營營不顧身。可笑氷山何足恃。請看東海會揚塵。</text>
<title>詠鶴浦</title>,<text>世間無此好溪山。鶴浦遙連十島間。請看南陲與北塞。炎瘴風霜豈同般。</text>
<title>詩酒吟</title>,<text>百巵之酒百篇詩。詩一篇成酒一巵。酒病詩窮吾自任。詩情酒思有誰知。</text>
<title>有感</title>,<text>險阻艱難已備甞。十年雙鬢半成霜。傷心却憶當時事。老淚無端濕滿裳。</text>
<title>從兄再朞日</title>,<text>自哭吾兄歲再回。天時人事日相催。魂兮倘肯歸來否。草宿荒原首幾擡。</text>
<title>記夢 二首</title>,<text>夢隨鵷鷺拜重瞳。雲起蓬萊靉靆中。春鳥一聲䰟忽悸。半庭踈雨落梧桐。西望神京眼欲穿。隰苓采采不盈拳。美人消息今安否。悄倚虛窓夢日邊。</text>
<title>偶吟</title>,<text>微風乍動樹枝翻。起拓軒窓對遠村。峽酒官醪連日飮。今朝肺渴卧文園。</text>
<title>朔寧東軒。次涵虛亭韻。贈主倅安仲章。漢珪</title>,<text>淸江一曲抱城橫。丹葉粧林錦繡明。地勝官閒兼吏隱。暮年高卧惹詩情。岧嶢官閣壓江橫。壁上珠璣照眼明。二老當年留物色。古今天地一傷情。壁上。有徐四佳，洪涵虛亭二公之詩。</text>
<title>羽化亭。次崔周卿 後尙 韻。</title>,<text>駐馬呼船古渡頭。一生征役幾時休。淸波白鳥彼何物。閒去閒來烟雨秋。</text>
<title>秋夜燈下。呼兒命韻口號。</title>,<text>長檠小盞一枝燈。疑是金盤玉露承。窓外月明相掩映。箇中光景談如氷。</text>
<title>與從弟玉汝。往訪李監役子瞻 東望，子油 雲望 兄弟。路上逢小雨。使玉弟命韻。口占。</title>,<text>馬上吟詩不覺多。一篇纔就便忘過。聖朝亦解都無用。任却烟波着釣簑。</text>
<title>夢見仙人</title>,<text>天上五城十二樓。騎麟翳鳳鞭靑牛。星冠月佩羣仙會。碧桃春日白楡秋。</text>
<title>曉吟</title>,<text>春天將雨夜雲重。風力掀江水若舂。自是今年豐熟驗。不愁巖下伏乖龍。</text>
<title>醉吟 二首</title>,<text>醉來揮毫大於杠。擲地聲疑金玉撞。自是詞人誇自大。詩成還怕鬼窺窓。湍川石硯墨翻鴉。大醉揮毫字半斜。不有困窮安得此。十年詩酒憶長沙。</text>
<title>送李大叔 集成 之任石城</title>,<text>淡烟斜日媚秋容。海畔尖山露劒鋒。此去羡君爲傲吏。酒邊時肯記踈慵。</text>
<title>寄題交河柳松禾 晑 梅竹堂。次壁上諸人韻。</title>,<text>玉瘦瓊寒竹映梅。香侵几席影侵杯。孤山剡水偏宜夜。冐雪相尋也不猜。</text>
<title>送尹濂之任楊口</title>,<text>楓岳奇觀冠海東。十年塵土阻吟筇。預期蠟屐隨飛舃。同上毗盧第一峰。</text>
<title>衿川三聖寺。有僧善風水者。欲親見問之。迷失道。艱關山谷中有詠。</title>,<text>招提逈在白雲層。負笈髫齡試一登。草沒洞深無去處。欲尋歸路不逢僧。</text>
<title>平海黃生命河書至。詩以答之。</title>,<text>去歲秋風別意忙。萬重雲海路何長。忽驚遠札翩翩至。却憶霞岩共擧觴。霞岩在平海白岩山下。頗奇絶有勝致。前日數同醉于此。故云。悠悠別恨書難盡。聊寄相思兩絶詩。屈指秋科知不遠。也應迎笑展雙眉。</text>
<title>權國輔 柱 挽</title>,<text>我家兩世君三世。年歲差池捴十年。泉路想應修舊契。獨留衰白涕漣漣。</text>
<title>直宿禁中</title>,<text>禁林殘照暎朱闌。殿角微風動彩竿。夢罷黑甜無一事。起看烟縷翠凝團。</text>
<title>送平安都事權子久 恒</title>,<text>世事嗟嗟不忍言。郭南終日掩重門。炎風朔雪離懷惡。薩水關雲又送君。再昨送金子仰端川之行。昨日送李君瑞靈光之行。今又送君。故云。</text>
<title>爲亡弟遷厝。往在漣川。悽然有吟。</title>,<text>流年鼎鼎水悠悠。雨歇江城木落秋。獨卧不眠寒夜永。叫羣孤鴈一般愁。</text>
<title>送春川郡守</title>,<text>昭陽江水碧粼粼。花滿淸平洞裏春。不是泛舟應理屐。使君閑興十分新。何遜詩情水部名。澄江又屬謝宣城。春流一帶連淸漢。雙鯉來時倘寄聲。</text>
<title>次成僉正士翼 煕周 戚兄韻</title>,<text>一別風塵歲月飛。故人猶着舊麻衣。坡山夜雨連床話。分袂今朝悵獨歸。</text>
<title>大殿春帖子</title>,<text>雲擁蓬萊瑞色開。九重長御萬年盃。太平有象還無象。佳氣䓗蘢自去來。</text>
<title>大王大妃殿春帖子</title>,<text>淑氣迎春滿上陽。萬年盃動九霞香。東朝共獻南山壽。鳳曆應添鶴筭長。</text>
<title>大殿端午帖子</title>,<text>五雲垂曜接三堦。殿閣風薰景色佳。欲識太平眞氣象。午陰濃綠轉宮槐。</text>
<title>中宮殿端午帖子</title>,<text>端陽佳節麥風過。菖酒蘭湯淑氣多。坤德已應資化育。故敎時雨扇陽和。</text>
<title>余佐幕湖西。以敬差出廵。意外逢彈。韓山李道曾 禎來，達于 溭 叔侄。以湖南，海西亞使。連被臺評見罷。趙侍郞嶷望。慨然有詩寄示。却次以寄之。</title>,<text>逐逐紅塵混俗流。包羞忍向彀中遊。讀書至老終何用。可笑虛焚繼晷油。韓山才子儘淸流。脫屣名塲厭宦遊。遙望竹林春酒熟。碧天如水水如油。附元韻共是淸朝第一流。紅蓮幕下不能遊。晉山元與韓山並。今世何由望碧油。</text>
<title>次申參判叔弼 翼相 韻。題贈玲上人詩軸。</title>,<text>踏盡湖西千萬山。談山已自齒先寒。逢僧却說頭流勝。復欲將身老此間。</text>
<title>送人赴關東</title>,<text>朝辭丹闕五雲中。路指仙山渤澥東。想得吟鞭行到處。白沙如雪海棠紅。</text>
<title>柳大諫悠久 尙運 以冬至副使赴燕。歸路到牛家庄。先寄一絶。以報歸期。與申叔弼。各和以志喜。</title>,<text>夢裏丰姿想玉衡。飮氷行色暗關情。淸詩忽報仙槎返。催喚新篘一笑迎。附元韻每有思時還有夢。欲無言處豈無情。吾行不負桃花節。倘佩春醪郭外迎。</text>
<title>白川守李景畧 懏 寄書。餽以一壺酒。詩以謝之。</title>,<text>郭西風雨掩郊扃。午夢初回剝喙聲。千里書來驚起坐。一尊珍重故人情。</text>
<title>送沈伯涵 思泓 出宰丹陽</title>,<text>石門山勢斷還連。翠壁丹崖別有天。咫尺淸都應不隔。欲將衰白問羣仙。右詠石門巖竇泓澄百尺流。帆檣渾入此間收。化翁深意人誰識。萬事由來夜壑舟。右詠藏舟巖</text>
<title>送盈德縣令李公直 敬秀 之任</title>,<text>春風五馬去駸駸。正耐鶯花繞上林。想得淸心樓上月。一樽千里故人心。</text>
<title>癸亥六月晦日。得通川郡。閏月初三日。詣闕肅謝。是日。右揆淸城 金錫胄榻前啓遆。東銓李尙書仲羽。慨然作戱詩以唁之。次其韻奉答。</title>,<text>已將榮辱付苓通。運氣何論通不通。茅屋石田歸去好。澄江自與漢江通。澄江。卽澄波江。在漣川江名也。半世途窮窒不通。卽今休說郡名通。虛簷寂寂身仍病。却掃何人伴敬通。附元韻旣失京官又失通。兄家運氣幾時通。告身紅紙皆無用。一醉纔堪易一通。</text>
<title>報恩宰沈仲默 思沉 惠墨以謝詩之</title>,<text>故人書至意何長。十笏珍圭萬杵香。要使龍眠供繪事。眼前移得小金剛。小金剛。卽俗離山別名也。</text>
<title>庭梨未熟。隣友有借之者。摘送數十箇。以詩戱之。</title>,<text>一樹離離碧實團。未經霜露齒猶酸。老失口爽何堪喫。兒女啼爭最好看。</text>
<title>杏花命幼孫 柱天 呼韻口占</title>,<text>露臉輕匀似玉眞。一春光景最宜人。仙粧自是花王配。肯逐群芳作從臣。</text>
<title>漣庄偶吟</title>,<text>小逕苔荒客到稀。一春微雨掩柴扉。世間眞樂無人識。顔巷簞瓢我庶幾。江城春晩鴈飛稀。雨足郊園啓半扉。一枕黑甜遲日午。夢中榮辱已知幾。</text>
<title>爲甲山武人。謾成一絶。戱呈兵判李 䎘。</title>,<text>生長邊隅第一雄。文能記姓武閒弓。人才自是無南北。只在明公剪拂中。</text>
<title>悼亡作 丙寅</title>,<text>夜夜音容入夢頻。夢中那識夢非眞。覺來撫枕曾無見。祗是頹然一病身。</text>
<title>從弟輩。迭相呼韻。戱詠卽事。</title>,<text>佳山佳水境轉幽。野田春雨足來牟。閒居已占流匙滑。滿𤱶黃雲樂有秋。百年天地一閒氓。鸚鵡鸕鷀托死生。三萬六千容易過。醉中誰識昨今明。</text>
<title>玉汝公寶必欲困余。輒出強韻。卽走筆題之。</title>,<text>懶不梳頭又不冠。午眠初覺夕陽殘。兒童報道春光晩。却把漁竿釣水干。林泉有癖病難鍼。醉裏乾坤卽枕衾。除却閒眠無箇事。紅塵何者競浮沈。</text>
<title>戊辰正月日夜。上召對儒臣。講詩傳湛露章。仍宣醞後。出示御製云。湛然零露匪陽晞。厭厭含盃宜醉歸。令德令儀古有訓。作詩勸戎莫須違。 使諸臣和進。外朝諸臣。亦多和之者。余亦次之。</title>,<text>一堂和氣雪先晞。更挹天章奉玩歸。要識聖明申戒訓。對揚休命勉無違。訓一作義</text>
<title>晨起</title>,<text>遲遲鍾漏夜將分。晨起開尊酒氣醺。更卧擁衾眠一餉。已看初旭透重雲。</text>
<title>寄李中丞芳卿 國芳。借落幅紙。芳卿。以執義。監試。試罷後。</title>,<text>老鰥生涯信可憐。破窓虛壁夜如年。誰將紙帳防風力。要得披衾穩枕眠。</text>
<title>二月十八日夜。夢到一友家醉歸。得一絶覺記。</title>,<text>客散樽空日暮時。爲搜餘酒故遲遲。醉歸不覺烏紗落。怕有攔街拍手兒。</text>
<title>二月二十日夜。夢見亡室。宛若平昔。覺後不堪悲悼。感成一絶。</title>,<text>夢裏容顔覺後悲。笑談猶記少時姿。可憐偕老平生約。捴入重泉不盡思。</text>
<title>是夜倚枕。旋又着睡。亡室復來入夢。</title>,<text>一枕中宵再夢君。夢中誰識死生分。嬌容嫩語醒猶記。淚入春山滴曉雲。</text>
<title>次地主吳德斗宬 見示韻</title>,<text>攢翠奇巖隔世喧。鬼呵神護鎭山門。化工若費雕窪巧。可使遊人不用樽。右攢翠巖韻白日傳燈布地金。妙香消篆想淸心。秋風倘遂尋眞計。天棘江蓮爲一吟。右贈上人韻</text>
<title>楊掌令子瞻 顯望 栽菊滿庭。間植白鶴翖數三叢。作一絶以寓興。盖以鶴譬菊以示。因和其意答之。</title>,<text>鶴擧冲天菊地生。憐渠受性儘皆淸。固知動植元他物。恠底何人混作名。</text>
<title>送濟州牧伯李君瑞 喜龍。甞見佔𠌫齋公集中。有乇羅歌二七首。卽其意衍之。爲三七首。</title>,<text>憶曾淪謫在箕城。喣沫相資若弟兄。存沒百年牢落盡。兩家喪戚一般情。玉節前年鎭海東。厲堦何事簇讒鋒。嗟嗟行路難如此。公論由來亦不公。孤島微茫海國遙。仙山萬古欝岧嶢。壯觀自是男兒事。莫把離魂枉自銷。盤錯由來利器分。磨崖幾處播遺芬。平生忠信神明鑒。已覺滄溟捲瘴雲。世故駈人苦未擠。幾多中歲久離睽。驪駒一曲三年別。淚落尊前惜解携。東國南爲中國西。漢挐山與華山齊。試登第一峰頭望。蒼翠依依逈不迷。甞聞海客談瀛洲。烟浪微茫不可求。自是君身有神骨。雲帆直掛到仙邱。海外名山有漢挐。蒼蒼萬古鎭耽羅。何須買骨千金費。天馬年年自渥洼。楸島蒼茫浩渺中。往來於此候便風。㐫徒枉自憑天險。千載猶傳上洛功。毛興三穴地鍾靈。太史當年奏客星。才俊本無南北異。幾多鴻漸賁王廷。朝天仙舘壓滄溟。來往年年閱使星。想得紅粧呈百媚。解敎新伯醉魂醒。飛閣流丹天半橫。不知何代始經營。揭名弘化誠非偶。要暢仁風及遠氓。弘化閣南觀德亭。敷文閱武意丁寧。試看鯨海狼烟息。包虎從今不用兵。南北三千里有餘。山長水遠少來魚。堪嗟兩地平安信。祗是春秋鴈足書。千林柑橘帶霜寒。包貢年年侈御盤。自是封餘分故舊。幸因估客寄金丸。貝闕胎寒老蚌精。琢成鸚鵡色玲瓏。煩君寄與淸狂客。異日何妨共醉醒。惟疾之憂久未醫。鹿茸鹿角最爲奇。長安藥肆求難得。珍重深恩倘遠施。靑陳枳朴與桅香。天地精英萃一方。兒病年來吾亦老。肯分良劑起膏盲。仙山春菜綠敷腴。㝡愛香簟臭味殊。野老慣知蔬筍美。一封能寄故人無。無灰珍木海中生。入手鏗然玉有聲。腰下佩刀堪作欛。爲煩須寄兩三莖。琪樹連雲處處皆。㝡聞山柚絶稱佳。削如紫玉堪爲九。宜對琴書靜裏排。</text>
<title>夜坐呼韻口占</title>,<text>雲散天高霽月流。爲邀從事自靑州。金風玉露將分夜。丹葉黃花欲暮秋。</text>
<title>校生李義善携酒來見。題詩以贈之。</title>,<text>落日秋風酒一樽。悠悠世事不須論。語闌分手好歸去。明月澄江江上村。</text>
<title>仲秋二十日。赴橫江諸人之邀。舟中呼韻。走筆。</title>,<text>紅葉漫山浸碧流。主人多意辦奇遊。明沙竟日醺醺醉。何似山陰雪夜舟。霜落蘆花鴈背風。晩秋楓葉妬顔紅。別有龍眠難畵處。暮江踈雨淡烟中。橫山居士儘風流。白酒黃雞喚客遊。報道前山霜葉好。一江風浪艤孤舟。鴈帶秋聲落晩風。水烟山靄爛靑紅。沙頭酒盡歸來暮。倚棹行歌玉鏡中。田家風味㝡秋風。魚蟹肥時棗栗紅。新稻穫來新釀熟。一村烟火太平中。庭菊含霜葉語風。淺黃深碧暎殷紅。天公忽送催詩雨。剩欲添盃落酒中。</text>
<title>自漣城松楸。路歷楊州松山。省謁外王父母墓所。入京遇雪。路中有吟。</title>,<text>危棧崎嶇石逕微。朔風吹雪灑征衣。此行不是騎驢興。只爲新年省墓歸。</text>
<title>聞尹得任家園。山花盛開。要一賞翫。題送一絶。爲借人馬。</title>,<text>聞道山花爛熳開。日移紅影上樓臺。倘邀詩老尊前飮。醉倒何妨帶月廻。</text>
<title>尹生得任送馬邀之。乘夕往叩。則趙仲卿次前韻留之。復次寄示尹生。遞與趙重卿。</title>,<text>簾㫌斜日拂花開。萬朶紅房暎石臺。珍重三杯酬酢罷。袖中贏得露香迴。一花纔落一花開。幾箇風流幾處臺。吾欲醉時君已去。可憐乘月不同廻。</text>
<title>柳靈山萬春 長元 以阿咸 名缺。得司馬。喜甚邀余。爲先生弄新來戱。以爲一日之娛。旣進作戱之後。作一絶以賀。且冀其大成。</title>,<text>萬朶芙蓉暎禁池。柳郞新得摘花歸。仙娥更報春消息。月殿新抽桂一枝。</text>
<title>柳萬春作莖字韻。以硬難押。要試和之。走筆戱示。</title>,<text>君家垂柳蚤擅名。歲歲春風長幾莖。流慶自將春不盡。一科應看一枝生。</text>
<title>次萬春寄示韻</title>,<text>香街雨洗凈無泥。楊柳梳風綠滿堤。盡日下簾春晝靜。短簷閑雀伴人啼。</text>
<title>尹泳甫 涵 園林。紅桃碧桃粉桃相間盛開。邀李粹夫 璾 及余來翫。仍與粹夫並轡而進。花下設席小酌。座中有呼韻者。醉中走筆留題。三首</title>,<text>三色仙桃小苑陰。暖霞晴雪一春深。無言各自無相妬。安得人心似爾心。雨餘晴旭轉花陰。紅碧交輝淺復深。祗恨繁華無十日。請看松柏歲寒心。花影相烘媚綠陰。重重簾箔鎖春深。殷勤爲報靑衣女。莫遣封姨起妬心。</text>
<title>柳萬春憶閔漬巖舊遊。寄示一絶。衍爲二篇答之。</title>,<text>玉作峰巒石作㙜。萬松陰裏鶴徘徊。重遊會待山花發。分付東風早報來。一派飛泉遶古臺。金砂玉礫影徘徊。山靈亦喜尋眞客。故遣殘花泛水來。</text>
<title>李上舍 涑 卜居于湖右藍田。自誇有泉石之趣。依朱晦庵武夷九曲詩。作十絶見示。和其韻寄呈。但足未甞履其地。其所吟詠者。率得之於怳惚模象。其於勝地眞面目。必不能彷彿其萬一。此何異於望長安而東笑。適楚越而北轅者乎。旣承勤索。不敢厚負。謹此步韻以博粲。強其所不知。雖犯聖人之戒。而高明之亦宜恕諒。未知如何。</title>,<text>濺沫跳珠響殷空。灣洄九曲一條通。欲知活潑流無盡。須識眞源本不窮。一曲明湖入遠望。浪頭如雪白茫茫。漁人設網隨潮上。戢戢驚魚撥剌忙。二曲淵澄匯碧潭。金砂玉礫影相涵。海門落照江村路。一抹靑烟間翠嵐。三曲花峰別有天。水衣生纈漾淸漣。還如子美靑溪住。瀼岸高齋見一川。四曲應經鬼斧開。雨淋蒼壁鏡光回。窪樽剩酌松醪滿。抔飮何須碧玉盃。五曲泓澄潭水平。忘機鷗鷺不相驚。垂竿盡日無餘事。千古桐江幷擅聲。六曲盤巖境㝡殊。道經詩卷捴書厨。興來杖屨逍遙處。玉立峰巒護碧湖。七曲蜿蜒勢若龍。奇形宛在畵圖中。草堂睡罷吟梁甫。只有知心水鏡翁。八曲玄裳刷碧池。玉簫淸囀彩烟霏。金剛臺古仙蹤斷。琪樹千年獨自飛。九曲通天有洞門。桃花流水別乾坤。朱陳故事今宜繼。倘許衰翁作一村。</text>
<title>李監司君實 世華 坡州溪堂四詠次韻</title>,<text>面面峰巒色色屛。乍看淡墨乍深靑。也知造化裁成意。爲護高人偃蹇形。右前山活屛數椽茅屋澗之濱。千古高名乃實賓。今來拭目爭先覩。盡是當年泣別人。右左街佳賓一區桑柘暮朝烟。驀起平郊翳碧圓。遮莫爲雲工蔽日。秖宜黔突驗豐年。右後村炊烟肯許樽前替戾岡。笮頭新釀剩飛觴。醉來莫怕西暉短。添線纔聞過一陽。右西崗落照</text>
<title>菁陽君堂叔年滿八耋。康健無恙。作一絶句。使諸子姪孫和進。其筆勢流動遒健。無異少時。玆敢奉次以進。</title>,<text>自少陪遊共一燈。固知神氣有淵凝。筆端力尙千匀健。地上仙應萬歲登。休言百歲若風燈。從古眞仙至道凝。桑海一籌應滿屋。碧桃長向壽筵登。看書何待數桃燈。賭博爭驚着手凝。若使朝家能尙齒。猷詢黃髮合先登。窮年兀兀費書燈。中歲摧頹坎止凝。也知造物慳高位。秪許他時壽秩登。三花樹映九枝燈。丹鼎功成絳雪凝。定看雲旗王母下。萬年瑤海許同登。據梧南郭印心燈。柱史東來紫氣凝。始信老仙元不死。肯容吾輩共攀登。</text>
<title>己巳寒食。爲省墓往漣城。諸從弟姪。迭相呼韻。口占以答之。</title>,<text>病眼昏眵隔霧重。却羞明鏡照衰容。猶餘一寸雄心在。匣裏時聞吼劒龍。臨溪擬欲起書樓。且向隣家賃小牛。山下石田宜種秫。濁醪麁飯度春秋。草草浮生閱幾時。蠛蠓人世不須悲。他年倘遇磻溪獵。也過前頭二十期。來日無多去日多。強要村酒答年華。醉餘春物挑詩興。起拈枯毫字半斜。南村北里與東隣。逢着人人盡所親。昨夜一犂甘雨足。及時蒔稼告余春。月入虛窓影漸移。淸宵痴坐獨多時。村醪味薄難成醉。裁破閑愁強覓詩。於此先人舊卜居。趍庭當日學詩書。松楸畢命眞吾分。却恐蹉跎計落虛。旅舘燈殘半壁陰。小庭明月爲相尋。也應知我無塵侶。照此平生一片心。</text>
<title>成禹鼎 重器 酒席。次叔九韻口號。</title>,<text>少年豪氣撫靑蛇。麟閣功名未足多。棄置卽今衰朽甚。一盃聊醉故人家。</text>
<title>尹泳甫 涵 家。有梅竹琴鶴之勝。徐佐郞致度 宗憲 分作五絶。次韻寄與泳甫。</title>,<text>雪裏淸香不怯風。仙葩肯與百花同。天公定奪玄冥力。饒却東君第一功。右梅階上曾栽竹數竿。瘦枝淸影剩排寒。丁寧莫道屛中物。恐被終敎㥘懦看。右竹綠綺絃中白雪吟。竹窓梅屋月沉沉。最憐風露三更夜。指下泠泠太古音。右琴九臯風唳響三霄。月下徘徊子晉簫。駕向淸都應不遠。定看仙侶笑相邀。右鶴冬靑元不怕嚴冬。暖屋爐薰養鹿茸。知是雪中春色動。洩陽偏向此間濃。右冬白</text>
<title>次尹直長靜源 泓 韻</title>,<text>布糓催春鳩喚晴。樹梢鶯語轉分明。自憐病客無情况。起聽槽頭醡酒聲。</text>
<title>柳萬春酒席。呼韻走筆。</title>,<text>第一橋東官路斜。行行乘興不言賖。天公亦識騷人興。分付寒梅欲放花。裘弊衝寒寒欲侵。漏頻催夜夜將深。歸來興滿山陰棹。靑眼高歌白雪吟。莫問梅花開未開。一春消息雪中來。奚兒報道更籌促。爲惜良宵又把盃。</text>
<title>堂弟進士禹卿家。臨城南大道。紅桃盛發。適値淸使。見而艶之。掠折一枝而去。禹卿醜而惡之。見示一絶。戱和却寄。</title>,<text>苧羅嬌艶出吳宮。旋復還魂向北風。一笑定敎胡運盡。范家何惜嫣然紅。</text>
<title>扶蘓鄭奉事益相醉默軒八詠次韻</title>,<text>彭澤歸來手撫松。偃盖童童反走龍。風至若聆淸籟韻。夜深還愛白雲封。杜詩。偃盖反走蛟龍形。○右苔庭老松簇立叢篁蔭石泉。風前踈響玉琤然。高吟大酌看淸影。不是詩仙是酒仙。右石甃風竹綺錯溝塍接短橋。農謳亦足採風謠。野人不識高低韻。只祝玄都玉燭調。右午橋農唱商船賈舶塞津迷。浦樹汀烟日欲西。爭道上灘風色惡。共依蘆岸落帆低。右馬津賈舶蘭若迢迢隱翠微。萬松陰裏四山圍。禪扉剝啄闍梨迓。凹坐蒲團話道機。右西庵訪增十里平田入遠望。晩風吹送稻花香。歸來大噱催新釀。博帶臍團䆉稏黃。雌蟹。謂之博帶。○右北亭觀稼崔崒危峰細逕通。揷雲翔舞若驚鴻。祗應咫尺淸都近。笙鶴依然下遠空。右飛鴻遠山十頃西湖墜鏡淸。縠紋纖浪岸齊平。最憐烟渚移舟夜。月在天心倒水明。后山詩。平湖墜鏡淸。○右江鏡明湖</text>
<title>過李淸州遠伯 弘廸。醉後走筆。</title>,<text>浮世功名儘倘來。一樽聊對故人開。城南此去應多地。分付斜陽且莫催。</text>
<title>聞文谷臨死吟成一絶。其詩曰。昨夢龍墀拜至尊。覺來哀淚有餘痕。今君奉旨宣恩藥。怳若當時御酒分。 吟來不勝慨然。於是步其韻以志感。</title>,<text>卄載黃扉德業尊。平生雅操玉無痕。精忠抱㤪天何故。世道汚隆自此分。</text>
<title>西谷柳友來訪。袖示一絶。步韻奉謝。四首</title>,<text>縮頸吟寒已浹辰。席門窮卷少來人。感君高義勤相訪。交道于今更覺神。去速來遲各競辰。楊子辰乎辰。曷來之遲而去之速。君子競諸。 豈知俱作老頹人。卽今落托還多味。靜裏工夫養谷神。可憐跬步若參辰。蘓軾詩。今爲參與辰。曾子固詩。相望若參辰。參卽商星也。 西谷回頭有故人。散帙時時還自慰。短篇長律捴精神。海內風塵生不辰。請纓鳴劒問何人。漢庭莫道無中策。睿筭由來動若神。</text>
<title>壬申春。來住漣川庄。歸去來辭集字。五首</title>,<text>不問泉西與壑東。出門扶策倚春風。老夫自得田園趣。日日耘荒命僕童。日向春田問老農。倦來携杖憇雲松。尋常自有琴書樂。人世何憂不我容。老不爲憂貴不欣。怡顔獨酌眄松雲。乘晨命僕尋泉遠。來去荒田獨自耘。春來時物盡歡顔。日入荊門任不關。木老遠柯猶鳥得。雲迷荒逕少人還。萬事無心感有形。倚窓還羡鳥飛庭。歸田已得樽前趣。今始知非往日經。</text>
<title>雨中。訪洪得如 九齡。酒席命韻。口號。</title>,<text>爲訪情朋冒雨來。滿江風浪眼中開。歸時秖怕纖纖濕。更促厨人進一盃。</text>
<title>春夜</title>,<text>雨洗春空月破顔。一村桃李霧烟間。眼前景色皆詩料。揮灑花牋醉墨斑。</text>
<title>晩春。與從弟侄。登屋後北麓。橫山諸人。携酒來會。</title>,<text>簇簇山花錦繡圍。爲乘春興一筇飛。隣翁亦解騷人意。故泊輕舫喚酒歸。雨餘江漲水生鱗。紅綠漫山處處均。無限風烟供活畵。故將淸料媚詩人。</text>
<title>是日。權選以八十老人。亦來會。題贈。</title>,<text>野老籬邊係小舟。漁簑釣笠最風流。吾今已作歸田賦。日夕携樽約共遊。</text>
<title>圓覺寺途中。馬上口號。</title>,<text>風輕日暖暮春時。處處韶萃步步移。自是騷人耽翫賞。何須馬上苦吟詩。</text>
<title>與沈參議汝器 枰 諸友遊佛巖</title>,<text>佛本空空石本頑。寓形生象寄孱顔。人間萬事看看燮。爾獨無心自在閑。</text>
<title>柳生 碩昌 次前韻錄示。復和却寄。</title>,<text>里斧神斤巧斲頑。風打獰胷雨打顔。空山風雨無虛日。愁雨愁風亦未閒。</text>
<title>大殿端午帖子</title>,<text>祥雲連北極。疎雨滿南城。一氣乾坤轉。三階日月明。風來琴有語。疏入皷無聲。着處繁華節。揄揚頌泰亨。</text>
<title>自衿川。往漣川途中。</title>,<text>遠遠楊州路。悠悠客子心。水添春雨𤄃。雲合暮烟深。靴重知泥襲。衣沾覺露侵。斜陽却多意。回照助沉吟。</text>
<title>次南進士 汲 丈韻</title>,<text>淸詩落吾手。牙頰却生秋。匀樂從天響。蛟龍劈海遊。篇篇儘奇絶。碌碌愧庸流。幸有樽中酒。澆胷可破愁。</text>
<title>行到坡山族兄成士述家。出示一軸詩卷。閱之。乃家親曾滯雨于此。與其尊君成安山 稷。相酬唱之韻也。士述氏曰。子可和之。余敬步其韻。祗書其下。</title>,<text>自昔通家好。昌成與晉姜。雞羣空啄黍。鴻擧不謀梁。溪澗連洙泗。芝蘭捴謝王。論文相剪燭。入夜更同床。</text>
<title>詠漢水</title>,<text>漢水兼天濶。分流割地形。怒濤連海黑。孤島入雲靑。七澤無彭蠡。三江失洞庭。王城近十里。於此蓄精靈。</text>
<title>辛丑四月十七日。遷謫甲山。拜別雙親。行到閣院。</title>,<text>閣院遺墟在。蓬蒿跡已陳。行裝任老僕。歸路問行人。遠壑松聲逈。平郊草色均。斜陽無限恨。正是倚閭辰。</text>
<title>行入抱川安奇驛攤飯。治行將發。詠得近體律。</title>,<text>驛路窮山麓。居民只數椽。籬邊攢樹木。郊外簇桑麻。促飯烟初起。治行日欲斜。偏傷遊子意。林下有啼鴉。</text>
<title>行役數日而思親心懷。自不能遣。又詠以寓懷。</title>,<text>昨日離親淚。今朝尙未乾。自從違定省。誰是報平安。翫物情何極。看雲骨欲酸。已知臣罪大。莫道此行難。</text>
<title>十九日。止宿永平梁文驛。翌朝蓐食將發。漣川墓直奴自京隨來。以端陽節迫。預措祭需。自此送去。渠泣辭於馬前。余亦揮淚勉諭以送之。吟成一律。</title>,<text>慘慘離親恨。遲遲去國行。今朝爾又去。明日我孤征。松柏宜看護。蘋蘩務潔精。空將無限淚。寄汝灑先塋。</text>
<title>感吟 在甲山</title>,<text>不眠中夜起。窓外月分明。憶弟愁膓斷。思親感淚橫。糟糠資計活。文墨誤平生。多少關心事。沉吟達五更。</text>
<title>詠鷰</title>,<text>曾隨鴈北歸。今看向南飛。一一追羣盡。行行接翅稀。避地誠違害。知時貴見幾。風霜吾獨滯。自悼淚沾衣。</text>
<title>贈同謫客</title>,<text>故國幾千里。他鄕已四年。看雲易得淚。對月難成眠。同病吟南操。相逢在北邊。非關足無力。安得致君前。</text>
<title>丙午冬至</title>,<text>六載夷山謫。頻看歲序更。陰從七日去。愁逐一陽生。豆粥同民俗。麥醪慰客情。遙知閶闔曉。獻賀抃臣氓。</text>
<title>余於夷山覊旅之中。得逢趙嶷望 世煥 之來宰此州。頻頻相會。適得寒疾。數日不相見。病得暫差。思會話。而是日乃曾祖忌辰也。吟懷替面。丁未正月</title>,<text>涔涔卧數日。連服葛根茶。虛汗流如水。鄕愁亂如麻。夜吟頭乍重。晨起病新差。先忌今辰是。明朝路豈遮。</text>
<title>嶷望有惠牟粟幷五石。因有要功之示。詩以謝之。兼呈戱語。以資一噱。書中有五斗猶爲贓。五斛復如何之言。</title>,<text>五斛便蕃至。穰穰載滿車。里閭驚潤屋。妻子喜盈家。不羡金藏槖。還羞玉有瑕。深恩吾自感。德色哂君誇。附次韻半菽元非貴。數甔豈滿車。自慙投薄物。非謂補貧家。戱語休嫌妄。包容且掩瑕。生平有些戒。不欲向人誇。</text>
<title>丁未二月朔日。聞明日釋菜。方坐齋室。遂寄嶷望。</title>,<text>天涯愁去國。咫尺又離羣。白雪餘三丈。靑春减一分。學宮將舍菜。齋室不茹葷。南望孤臣淚。蒼梧有暮雲。今日卽宣祖大王諱辰。故末句及之。</text>
<title>居山督郵金侯 潤璋 來李中丞仲羽 䎘 寓所。時謫夷山。 盛傳谷口驛眺日軒之勝。兼誦金文谷 壽恒 題詠五言律。要仲羽次韻。余與嶷望共和。</title>,<text>北海連東海。寅賓出日時。華軒曾擅勝。詞伯已留詩。暘谷雲生檻。扶桑影拂池。登臨違宿約。魂夢亦遲遲。萬古郵亭上。詩仙翫賞時。都將無限景。輸入有聲詩。大嶺元成障。滄溟自作池。名區有宿契。休恨勝遊遲。</text>
<title>仲羽得蒙恩赦。發向京洛。別時贈贐。</title>,<text>北塞送君去。西山落照斜。此生長作客。無處不思家。淚入江流𤄃。愁隨關路賖。聖朝均雨露。何獨老天涯。</text>
<title>仲羽放還。與嶷望。同至呼麟院。同宿作別。</title>,<text>一樽孤舘雨。分手不成歡。涕淚流何盡。情懷寫亦難。相逢曾未料。此別太無端。征馬侵晨發。空堂燭影殘。</text>
<title>余量移平海。嶷望送余于呼麟院留宿。又次與仲羽相別韻送之。步和留贈。</title>,<text>相別呼麟院。傳杯強作歡。共祈無疾病。何更話艱難。北樹關河外。東雲嶺海端。旅程逢令節。虛負菊花殘。</text>
<title>與平海守李喜寅。同遊月松亭。酒席醉吟。</title>,<text>月松開勝宴。左右衆賓羅。野濶烟光薄。雲深雨氣多。醉言霏作屑。詩興湧如波。座上思歸客。含情詠短歌。</text>
<title>贈襄陽使君權悅卿 說</title>,<text>末路知音少。無人卞是非。自憐終廢棄。何望更騰飛。歎我長吟客。聞君遽賦歸。襟期元不隔。音信豈終稀。</text>
<title>題白巖寺。會晶上人詩軸。</title>,<text>水勢亘東走。山形向北盤。人行隨木末。僧語隱雲端。樹色罷輕霧。泉聲瀉急湍。滿庭明月夜。風露五更寒。</text>
<title>郵舘書懷</title>,<text>月黑燈光遠。風高鴈影斜。雲邊山不盡。天外海無涯。病久詩還廢。官閑酒剩賖。關心多少事。寂寞對黃花。</text>
<title>設東堂試所於觀城。前掌令李汝老 壽㬅 爲京試官。余與靑海通判李子章 國華。同考試。與汝老呼韻酬唱。乙卯九月十三日也。</title>,<text>乘𩣭辭日下。衣繡住天涯。粉署曾簪筆。彤墀幾草麻。名區淸不俗。試院靜無譁。對榻連宵話。還愁後會遮。蹉跎遲暮境。牢落此生涯。郵舘連咸定。鄕關近積麻。棲心甘淡泊。多病厭紛譁。何處長安是。浮雲白日遮。秋風開試院。多士滿庭除。杞梓工何棄。麒麟網不踈。須遷幽谷鳥。宜化北溟魚。還笑天荒地。生平懶讀書。長風思破浪。豪氣未全除。饑歲生涯拙。衰年學業踈。騎曹不記馬。傳舍且無魚。萬卷終何補。平生浪讀書。</text>
<title>語及鶴浦之形勝。仍與汝老共吟。</title>,<text>萬古仇地勝。浮來別作區。海棠經雨發。島竹受風敷。鷗鷺堪爲伴。魚塩合養軀。黃塵能眯眼。携手與君俱。關東關北隅。天作一仙區。湖海風烟𤄃。菑畬黍稷敷。卜居甘養拙。避世擬全軀。福地何蕭爽。桃源此可俱。</text>
<title>院罷後。至居山。道中與汝老呼韻。</title>,<text>戀闕丹心破。思鄕白首擡。江山元自隔。鷗鷺不相猜。峻嶺重關阻。名區特地開。半天斜日暮。吟罷獨徘徊。</text>
<title>咸興舘。與汝老共賦。</title>,<text>觀察周方伯。咸關漢沛豐。長橋萬歲壯。佳氣五陵䓗。城郭連雲屹。閭閻撲地雄。眼看皆物色。詩到此難工。</text>
<title>先到草原舘。明日汝老將來宿。獨坐悵吟。</title>,<text>關日依山盡。邊風捲野吹。言歸千里客。已暮九秋時。獨酌燈前酒。孤吟馬上詩。郵亭今夜月。知有故人期。</text>
<title>次鄭東溟集韻</title>,<text>文入馬班室。詩升李杜堂。夜臺今寂寞。藝苑益凄凉。字已千金重。名應萬古長。詩文豈獨貴。其人古庚桑。</text>
<title>贈玄佑上人</title>,<text>藥餌常扶病。蓬蒿獨掩門。靜居生白室。遙想結孤園。落日松陰暮。秋天瀑水喧。此時逢惠遠。幽趣正堪論。</text>
<title>次楊正郞 震行 遺稿韻</title>,<text>客鬢吟邊雪。人情笑裏刀。金懷知四夜。玉泣刖三朝。積謗沉舟羽。危蹤獨木橋。愁憑詩欲遣。詩就轉難消。</text>
<title>送謝恩副使李參判文瑞 奎齡 令公赴燕</title>,<text>齊歸何黨矣。梁得晏然乎。珠玉不可免。金繒反自愚。古今俱涕淚。天地一嗚呼。威武焉能屈。君看舌在無。漸離狗屠者。荊軻酒人乎。徒死雖傷勇。輕生亦豈愚。泉㙜不可作。精魄倘能呼。燕市幸相問。此流今有無。諸夏亡君也。今公奚使乎。觀風事雖異。奉璧計非愚。去日蟬初嘒。來時鴈正呼。平生慷慨意。臨別不能無。</text>
<title>次沈梧灘仲美 攸 見寄</title>,<text>夜來甘雨霈。仁愛見天心。庶潤物枯槁。無論水淺深。已聞責六事。何必縱諸陰。野老豈知力。徒爲擊壤吟。占得江山勝。了無榮利心。蓬蒿三逕合。埃𡏖一庭深。高枕憑書卷。移床逐樹陰。胷中萌鄙吝。愁寂費孤吟。一卷分南北。郊居共竹扉。世誰知解嘲。鳥亦識忘機。漸覺年光滿。還嗟宿計違。賞春佳句在。接手願同歸。</text>
<title>送李可成 商翼 之任延豊</title>,<text>白首同庚友。棲遲困一麾。傷生宜戒酒。遣興輒哦詩。路出琴臺逈。山連鳥道危。時時寄書札。倘可慰相思。</text>
<title>送再從弟無庵叔九 錫範 出宰黃澗</title>,<text>再以專城養。君其孝矣夫。邑休論大小。俸足繼朝晡。毛檄欣仍奉。潘輿樂更扶。及人推老老。能體聖仁無。</text>
<title>送李景畧 懏 之任白川</title>,<text>去矣白川守。哀哉黃海民。財窮迎北使。力竭待王人。賦役仍偏重。饑荒復荐臻。憂虞方旰食。要體聖君仁。</text>
<title>龍腹寺。次杜工部秦州雜詩韻。</title>,<text>重疊千山裏。忽得梵王宮。貝葉蓮花凈。金龕玉相空。燈明仍得月。松韻不須風。趺坐蒲團凹。俄看日出東。</text>
<title>權奉事 暠 初度日賀詩 權公奉侍大夫人。年今九十有餘。</title>,<text>瑤池王母宴。兒子捴仙眞。南極輝星斗。西方證果因。樽中千日酒。塵外百年人。孤露偏多感。乾坤獨此身。</text>
<title>送洪淸叔 受湸 之任昌平</title>,<text>閶闔秋風起。時當大火流。郞潛自水部。吏隱卽滄洲。行李琴隨鶴。官居竹映樓。蒼蒼雲樹暮。南望路悠悠。</text>
<title>送平海黃生命河</title>,<text>朔風吹積雪。吾子去胡爲。地入蟾江合。天垂竹嶺危。定知分散日。重憶別離時。把酒還相勉。停杯問後期。</text>
<title>送趙中丞嶷望之任鐵城</title>,<text>嶺外七十郡。炎蒸最鐵城。火雲寒不去。毒霧晝常橫。地接溟珍縣。天長統制營。送君作之宰。知舊若爲情。</text>
<title>送沈汝器 枰 出宰瑞山</title>,<text>凉風起昨夜。秋意卽今朝。滿野黃雲熟。登盤紫蟹饒。朋知休惜別。民吏已騰謠。東閣詩應就。時來寄舊要。山色無今古。潮聲自暮朝。官閒詞訟少。民樂歲年饒。蟋蟀牽離恨。驪駒唱別謠。治行應第一。不日璽書要。</text>
<title>宗叔 弼周氏 之任咸陽。寄詩要別語。次其韻。奉贈。</title>,<text>使君駈五馬。紫綬綰銅章。勝地連方丈。輶車發洛陽。浮沉元有數。離合一何忙。東閣春應好。官梅惹筆香。緬憶吾先祖。詩文煥有章。當時共畢老。幾載客咸陽。地下風流遠。人間日月忙。君今作宰去。芳躅襲餘香。八代祖文良公。嘗僑居咸陽椹灘時。佔畢齋金公。爲郡守。相與酬唱。詩在集中。故云。附元韻我有南爲日。君何靳別章。須稱山智異。莫說郡咸陽。縱得烟霞勝。應因簿牒忙。那時斷俗寺。再拜嗅梅香。</text>
<title>李君實 世華 將赴羅州也。與崔校理汝和 錫鼎，趙溫陽晉叔 世彙，李天安維翰 宣岳。俱會于城南姜上舍禹卿 錫夏 第。夜飮聯句。</title>,<text>此夜城南別。晉叔。 秋風酒一盃。禹寶。 人情元易感。維翰。 世路苦多猜。汝和。 白露三更盡。禹寶。 寒聲八月來。維翰。 明朝分手處。禹卿。 雲樹意悠哉。晉叔。</text>
<title>又各次前韻</title>,<text>爲送二千石。相傾三百杯。情隨路共遠。心與月無猜。窓外蛩聲近。簾前鴈影來。銷䰟當此夜。秋氣倍悲哉。</text>
<title>贈別李奉事子夏 萬亨 謫固城</title>,<text>慟哭燕臣㤪。離騷楚客悲。霜飛應有感。雷霽豈無期。莫灑傷今淚。須看勝昔髭。天能知別苦。雨欲發行遲。</text>
<title>洪正郞獻可 璡 挽</title>,<text>一氣有伸屈。羣生適去來。悲君竟長逝。使我抱深哀。壽到六旬未。官躋五品纔。此身殊寂寞。無復故人盃。</text>
<title>李長水大來 以泰 輓</title>,<text>傾盖元同調。論交卽故人。喬山敦匠日。窮巷叩門辰。塵世浮雲變。邱原宿草新。傷心滿樽酒。誰與往來頻。</text>
<title>崔敎官春甫 洤 內室輓</title>,<text>曾從夫子友。婦德我知之。每剪留賓髻。恒齊擧案眉。城崩幾年哭。劒合此日期。他時烈女傳。不愧史臣詞。</text>
<title>仁敬王后挽章 兩大妃殿下敎中。有賢明二字。故末篇。有慈敎賢明歎之句也。</title>,<text>淑行姜任盛。名家馬鄧尊。內治昭儉德。外戚絶私恩。繭舘春先老。星軒晝奄昏。游龍遺戒在。後世永難諼。白日懷中入。蒼天夢裏捫。奈花祈不老。椒實頌長蕃。並曜翻虧月。資生奄坼坤。玄紞誰復織。遺範至今存。載物均天覆。坤元德至哉。史方彤管記。花已玉欄開。慈敎賢明歎。輿情遏密哀。聖君他日望。御苑起層㙜。</text>
<title>丙寅八月。上庭試文武臣于春塘臺。余穫忝第三名。特蒙虎皮之賜。權右尹悅卿 說。 詩以詠其事。要余求和。遂奉次以呈。</title>,<text>禁樹楓如錦。宮池柳拂塵。晩雲移雉尾。晴日繞龍鱗。幸際修文會。叨參授簡臣。𦤎比恩奬重。亦足詑家人。筆飛神泣句。弓滿苑騰塵。較藝爭驤首。乘時共躍鱗。自慙呈薄技。何意廁詞臣。居五留餘地。要爲第一人。附元韻禁苑秋光滿。瑤臺雨洗塵。風來迎彩仗。魚喜躍金麟。濡翰招詞客。調弓命武臣。君詩居第五。誰是奪袍人。</text>
<title>悅卿復次前韻以寄。又和。</title>,<text>騷壇老宗匠。詩格脫風塵。溟化垂天翼。杯容橫海麟。講遙經術士。法府老成臣。落魄偏憐我。吹噓邁古人。附元韻也知安素履。不是避紅塵。可惜摧飛翮。誰能救涸麟。王庭要得士。經術豈無臣。早晩渭川獵。應尋垂釣人。</text>
<title>己巳立春。效元微之體。仍用其韻。</title>,<text>何處生春早。春生老叟中。兒能光祖業。孫不忝家風。喜氣排門入。和光溢戶融。優閑娛晩福。杖屨醉花叢。何處生春早。春生長子中。名騰蓮榜日。香挹桂宮風。女健沉疴祛。兒聦學業融。門闌多喜氣。人艶賁談叢。何處生春早。春生仲子中。難兄難弟樂。乃祖乃翁風。擢第家聲振。醮男婦道融。圖南是先兆。出谷待花叢。何處生春早。春生季子中。穪家周璋慶。揮筆郢斤風。蓮桂名聲早。棠荊湛樂融。靑雲初發軔。第一少年叢。何處生春早。春生客座中。談今噤世事。論古揖醇風。陋巷同顔子。淸樽似孔融。笑他夸奪輩。徒以禍爲叢。</text>
<title>大殿春帖子</title>,<text>斗杓初轉北。遲日欲生東。白柝宮梅雪。黃浮御柳風。烟花雙闕裏。魚水一堂中。聖德知無外。元孚造化工。</text>
<title>西谷見寄。步韻却寄。西谷。柳萬春別號。</title>,<text>伏枕悠悠日。書空咄咄時。恠禽鳴屋角。飢鼠闘梁楣。落月三更黑。輕舟一葉危。眼前多少事。嘿嘿祗心知。沉疴久未痊。佳節擲愁邊。何處尋春客。誰家勸酒筵。衰遲那忍道。淹滯祗堪憐。惟有東隣友。論襟和幾篇。</text>
<title>臘後二日。次西谷寄示韻。</title>,<text>臘日常年凍。今年臘亦溫。山深無雪積。江折見瀾翻。不怕氷生壁。何須煖酌樽。箕疇恒燠戒。誰復獻昌言。</text>
<title>叔九。寄示步韻。答贈。</title>,<text>天地亦蘧廬。神遊有物初。隨身惟杖屨。適意祗琴書。露菊花將放。風柯葉欲踈。無錢可解渴。誰問病相如。郊居頗僻遠。幽事日相關。咽壁蛬妨靜。窺檐鳥妬閑。鉏林要得月。捲箔爲看山。警惰惟君在。詩筒數往還。</text>
<title>叔九。復用前韻。二律寄示。答之。</title>,<text>吾亦愛吾廬。嘐嘐不忘初。有誰識此老。尙友讀其書。刪述志空在。經綸計已踈。故山秋色晩。濡滯欲何如。榻懸客不到。門設晝常關。露重花神困。風輕樹影閒。猶甘在陋巷。何必入深山。城市多塵閙。終年斷往還。</text>
<title>木川尹姑之行。叔九送別江頭。見示一律。次寄。</title>,<text>脉脉江頭別。遲遲湖外行。一門分散苦。兩地去留情。日月歲將晏。乾坤寒欲生。胡爲獨不去。吾亦拂塵纓。</text>
<title>泰安宰李粹夫 璾 寄詩次呈</title>,<text>聞說泰安郡。閒如隱者廬。烟花武陵曲。風俗邃皇初。地僻少來客。官淸無簿書。猶能備甘毳。投紱且姑徐。物色驚秋盡。年光動別懷。揚揚彼誰子。落落乃吾儕。獨鴈賓寒渚。孤蛬響晩堦。魂消不成夢。目極海天涯。</text>
<title>叔九過朴士元 泰輔 墓下。瞻哭有作。次其韻。</title>,<text>草宿荒原上。蓬科四尺墳。自從夫子死。誰復直言聞。當昔在廷日。稱今折檻雲。英靈不可作。嘿嘿祗傷䰟。</text>
<title>送沈仲默 思沉 之任珍山</title>,<text>君得珍山去。知君是席珍。曾非求眩鬻。要試不緇磷。照乘堪嗤魏。連城豈易秦。終須待高價。三刖戒荊人。</text>
<title>柳令萬春來訪。仍示所作。却步其韻。</title>,<text>貪詩元不廉。嗜酒亦何嫌。把鏡顔憎醜。銷金舌怕憸。竹風看瘦影。松雪對踈髯。步韻吾安敢。多君律法巖。</text>
<title>次尹直長靜源 泓 韻</title>,<text>悄悄憑虛檻。寥寥掩短扉。身閒知有味。心靜覺無機。節序驚春晩。行藏與世違。滄浪漁子在。聊欲爾同歸。早有歸田計。何須慰此行。馬嘶如惜別。鳥喚亦多情。落日低平楚。春雲覆禁城。殷勤一樽酒。握手爲君傾。</text>
<title>李上舍樂而 涑 次私淑齋集中申參議歸來亭韻十首中。六首以寄示。並次其十首韻寄贈。</title>,<text>歸去來何日。春來樹木淸。林深閑養鹿。葉密巧藏鶯。採藥扶筇遠。尋花御裌輊。故園長入望。塵世不須名。歸去來何日。澄江憶舊遊。雨簑晴郤暑。風袂爽如秋。富已輕千駟。榮誰羡五侯。故園長入望。婚畢便應休。歸去來何日。南山豆已荒。心丹謾憂國。髮白兀傾觴。赤葉爲誰好。黃花徒自香。故園長入望。蘿月㤪玄裳。歸去來何日。江山雪景奇。堆塩庭虎出。削玉峀龍危。霽壑枯筇滑。氷灘急棹移。故園長入望。無使舊盟違。歸去來何日。烟花錦繡山。風恬一江面。月破半峰顔。眺遠低巾黑。登危柱杖斑。故園長入望。魂夢未應閒。歸去來何日。村村穡事忙。晴宜治舊圃。雨足種新秧。牛健犂翻草。蚕眠葉剩桑。故園長入望。杖屨倘相羊。歸去來何日。山齋偃卧高。閑眠開北牖。舒嘯上東臯。蓴晩羹靑線。蟹肥醢紫螯。故園長入望。秋興已陶陶。歸去來何日。玄陰届沍凝。晩樵肩擔雪。晨汲髻垂氷。逐兎觀朝獵。叉魚點夜燈。故園長入望。報道秫田登。歸去來何日。雲林隔市朝。江聲走海遠。山色入雲遙。笭箵收魚密。菑畬種粟饒。故園長入望。帶緩瘦添腰。歸去來何日。江鄕物色饒。石田燒宿莾。溪岸長新蕭。撥剌游儵樂。離褷乳雉驕。故園長入望。塵心漸自消。</text>
<title>和西谷韻。兼示無菴。</title>,<text>歲暮荒村僻。城西第一峰。月簾踈映竹。風籟殷聽松。瘦覺詩銷骨。淸憐酒洗胷。微君愛我至。誰復慰孤蹤。稻穫空四野。葉落露千峰。月吊烏捿樹。風猜鵲踏松。眯嫌塵汙眼。壯惜氣蟠胷。幾日携君去。漁樵穩着蹤。白雪無人和。遺音自郢中。全牛更何有。凡馬儘皆空。欲讀嗟難曉。將酬愧未工。應知高紙價。秀勾滿天東。迹倦風塵裏。身閑寂寞中。栗林收葉盡。葡架捲枝空。傾奪看時輩。窮通任化工。知音何處在。回首郭南東。</text>
<title>次叔九見寄韻 下並同</title>,<text>積雪三更夜。孤燈一老人。自憐拋甲子。無意守庚申。硯凍頻呵筆。床寒懶拂塵。終年甘守拙。何事謾勞神。</text>
<title>次盆梅韻</title>,<text>一樹春傳信。千山雪漲岐。已應驚客眼。渾欲奪天時。屛護嫌風妬。簾踈怕月欺。花神偏有意。鄒律不煩吹。</text>
<title>次冷落韻</title>,<text>莫嗟長冷落。惟恨苦遲留。鴈影隨春盡。鵑聲入夜愁。天低山似黛。江折水如油。已覺歸來晩。終慙巢與由。</text>
<title>次閑扉韻</title>,<text>逢春興正闌。對月影非單。草意方抽暖。花心尙怯寒。囊空杯把罕。衣脫帶圍寬。踈懶甘長卧。頭蓬已忘冠。</text>
<title>次春夕詠懷韻</title>,<text>世無知孔叟。吾不夢周公。玩象觀羲易。鈔詩繼國風。聖愚雖自別。行止畧相同。得失那須道。惟聽造化翁。社稷如旈綴。黎黔若倒懸。明時逢聖主。何日見豐年。志豈求溫飽。生嗟不後先。祗應終悔禍。默契在皇天。窮達皆由命。榮枯莫問天。老衰固已久。疾病又相纏。世業憑兒托。詩名借爾傳。噓噫不足道。生死盡浮雲。</text>
<title>次雪晴韻</title>,<text>春雪滿江城。朝看霽景明。山陰催棹興。驢背詠詩情。逕滑人行澁。庭寒鳥啅營。晩來盈耳聽。簷溜敲玉聲。</text>
<title>人日陰晦雨雪。慨然有感。贈萬春叔九。</title>,<text>今日是人日。雲陰雪亂飛。風塵迷鴻洞。天地慘光輝。方朔占書驗。少陵詩意微。憂時增感慨。無策獻彤闈。</text>
<title>送高城郡守尹叔平 枰</title>,<text>嶽爲三島㝡。海是百川宗。日出窓前樹。雲生檻外峰。羡君官勝地。歎我滯塵容。倘遂尋眞計。秋來會一逢。</text>
<title>壬申春。歸農于漣川先壠之下。復次私淑齋先祖歸來亭詩韻十首。兼效首尾體。仍以寄示洛中諸親友求和。</title>,<text>歸去來何事。微蹤汙聖朝。靜宜投峽早。喧已避人遙。雨浸田牟嫩。春歸柳渚饒。委心聊自樂。肯羡帶金腰。歸去來何事。山庄舊業荒。蕨芽供夕饌。松釀引春觴。藉草衫侵露。吟花筆染香。委心聊自樂。客至懶衣裳。歸去來何事。幽居境轉淸。庭閒馴野鹿。樹密聽林鶯。火燒雲峰兀。風微麥浪輕。委心聊自樂。身外捴浮名。歸去來何事。農功日日忙。饑憐挼麥穗。旱怕損禾秧。澆水培新芋。鉏荒護穉桑。委心聊自樂。萬事盡亡羊。歸去來何事。金風一夕高。嚴霜下荻岸。疎雨洗松𦤎。鱗細槎頭膾。臍團左手螯。委心聊自樂。枕麯醉陶陶。歸去來何事。閒中興轉饒。露花開的的。霜葉下蕭蕭。獨鴈呼雲逈。豪鷹獵野驕。委心聊自樂。贏得俗塵消。歸去來何事。乾坤朔氣凝。撫松筇觸雪。攀磴屐生氷。旨蓄何須肉。松明可替燈。委心聊自樂。不羡羽仙登。歸去來何事。虛窓對雪山。日看詩過目。時把酒開顔。傍瀨叉魚躍。依林射雉斑。委心聊自樂。長得百年閑。歸去來何事。名途迹太奇。世應譏宦拙。聖已戒言危。身事年將老。天時歲屢移。委心聊自樂。回首意多違。歸去來何事。浮蹤倦薄遊。蛙應難語海。蟪固不知秋。風月誰爲主。江山不換侯。委心聊自樂。高枕擬長休。</text>
<title>偶閱私淑齋集。有和徐四佳次東坡歸去來辭集字十韻。不揆僭猥。吟病步韻。</title>,<text>無心可出世。有慾乃非夫。雲寄熹微峀。人迷來去途。杖扶尋絶壑。耘倦翳荒蕪。已覺交遊樂。胡爲告盡壺。入壑時時憇。尋春日日歡。風松扶策撫。雲峀倚窓觀。菊酒知顔悅。衡門覺膝安。歸來非傲世。聊得自盤桓。歸來景將翳。幼子候門前。復引淸樽酒。還尋遠壑泉。行違猶任命。易曰。樂則行之。憂則違之。 富貴亦關天。生事將焉寄。春時始問田。世路行將老。松關自可尋。泉流無去日。鳥倦有歸心。矯首常携酒。怡顔或引琴。出門時命駕。邱壑幾春臨。去去倦行役。往春始告休。詩情寄松菊。酒趣涉園邱。已感人來問。還悲物化流。不關時世樂。吾自得天遊。形役日將倦。良辰胡不留。逕迷知木老。壑遠引泉流。杖策欣孤往。乘舟感獨遊。故鄕歸去樂。富貴復何求。經邱復尋壑。歸去及春期。有命將何以。無心任所之。觀時非傲世。感物獨成詩。還往交遊絶。孤懷問鳥知。世事追雲往。流光與壑奔。春歸耘菊逕。日入倚松門。獨往奚扶杖。孤歡不設樽。何心求富貴。命矣有天存。昨者迷來去。今而悟是非。風輕疑引棹。雲憇欲成衣。酒酌樽將盡。耘荒路易微。鳥猶知我獨。輊颺入窓飛。邱園吾自樂。富貴不爲榮。農就田夫問。春歸𥠧子迎。行猶扶策易。涉幾引舟輕。日以詩成趣。時携酒寓情。</text>
<title>謹和私淑齋次東坡歸去來辭集字詩十首。而猶有未盡押之韻。故繼成十首。</title>,<text>鄕園尋窈窕。人世覺嶇崎。峀引雲來遠。松迎鳥入疑。交遊追故事。琴酒樂春時。始悟歸田趣。昨非猶可追。景物詩情得。壺樽酒趣成。涉流舟載去。經壑杖扶行。命僕時耘菊。觀農獨倚衡。無人與還往。歸寄任吾生。富貴何關我。田園實樂余。峀雲將日去。庭木得春舒。觀化聊安命。絶交已有書。安行復流憇。不恨出無車。荒逕人歸盡。衡門我自怡。庭迷知日入。巾颺任風吹。時事復奚問。世情良可悲。孤懷易感物。不樂亦胡爲。琴酒日成趣。春還樂不孤。將歸𥠧子候。已老僕僮扶。親戚人情有。田園世事無。安之乃命矣。知者是天乎。春來尋景物。扶杖任東西。樂事存親戚。農情問僕奚。書懷詩幾賦。得趣酒常携。矯首瞻歸鳥。松雲逕欲迷。往事成追感。荒邱木自春。旣違人世遠。常引老農親。獨酌時扶策。孤歡亦不巾。淸晨有鳥話。疑欲告良辰。雲壑流泉遠。風柯翳日搖。物情知有盡。生事覺無聊。趣或求詩得。憂常倚酒消。春庭何所感。飛鳥自飄飄。涉世非吾樂。歸田是故鄕。流光將老倦。行樂及辰良。交絶門無設。人迷逕欲荒。天乎不可問。夫子亦遑遑。歸來問征路。童子候門衡。有酒樽常引。無人逕不成。雲物時觀化。風光日向淸。前期知已審。聊自任吾生。</text>
<title>奉呈地主吳侯德裕 斗宬。前日。吳侯以頑民爲戱。故云耳。</title>,<text>右手全麻痺。官門斷往還。主仁宜已恕。民病實非頑。厚責誠難逭。孤懷不自刪。但將詩替謝。寂寞掩松關。</text>
<title>次叔九寄示</title>,<text>地濕苔侵砌。溪喧水嚙堤。斫榛防虺逕。樹柵護雞棲。酒熟陶巾漉。詩成杜葉題。閒中無箇事。詩卷自提携。</text>
<title>晩春。與諸從登屋後北麓。橫山諸人。携酒來會。</title>,<text>淡烟斜日外。佳節暮春中。細草侵衣綠。殘花妬面紅。天垂平野𤄃。山到大江窮。已自甘耕釣。何須歎轉蓬。</text>
<title>圓寂寺寺在絶險之地。世稱亂時圖生無如此云。</title>,<text>寂照無生地。圓輪不住天。㙜虛臨絶壑。泉瀉走平川。馬怯頻逢石。僮嗔懶返鞭。時危堪避世。回首一猶然。猶然笑也。</text>
<title>次無庵叔九見寄韻 下並同</title>,<text>屛處郭西邊。行藏休問天。心遊詩卷裏。興入酒盃前。吾已忘機久。君應勿藥痊。相看兩無事。唯和寂寥篇。樹密能藏屋。草深不辨街。菜稀工部摘。肉貴太常齋。有弟哀貧苦。無人慰病懷。長安消息斷。悵望若天涯。久矣吾衰甚。形枯色不敷。光陰百年短。宇宙一身孤。寂寞閒雖好。蕭條病轉紆。緣詩知太瘦。應是酒非辜。</text>
<title>次秋夜韻。換題作春夕。</title>,<text>峽裏愁誰語。出門無所如。命兒齊案卷。課僕理園蔬。脚脆嫌筇弱。頭童喜櫛疎。坐看歸鳥亂。斜日在村墟。</text>
<title>次暮秋韻。換題作孟夏。</title>,<text>山圍大野濶。溪抱小村廻。菜蘂蜂將去。芹泥燕啄來。俗人難語也。幽興孰知哉。喚妾催松釀。呼兒洗癭杯。</text>
<title>次思鄕韻。換題作謾吟。</title>,<text>晝永琴書靜。山深水石幽。已曾三見黜。奚但二宜休。蝸屋堪容膝。鵷行久掉頭。昨非今始覺。時命與仇謀。</text>
<title>次夜雨病卧韻。換題作苦雨。</title>,<text>積雨連旬苦。街泥沒膝深。蛙跳窺牖隙。魚戱躍庭心。腐麥堆荒畒。枯槎掛逈林。何時見白日。披豁引高吟。</text>
<title>次贈西谷韻。換題作悼西谷。</title>,<text>西谷奄長逝。哀詞爲一哦。新阡應已啓。舊宅忍重過。末路知音少。淸詩散帙多。團圞文酒會。此計永歸訛。</text>
<title>次思舍弟韻。換題作晝夢。</title>,<text>淸風北窓下。高卧黑甜長。華岳牢眠久。莊園蝶意狂。神遊迷所適。魂蕩向何方。雖復朝龍闕。無心入鵷行。</text>
<title>次雪夜韻。換題作追悔。</title>,<text>默筭平生事。偏傷暮境心。荊山三日泣。楚澤十年吟。遯世知何晩。入山恨不深。閉關仍習懶。書卷任塵侵。</text>
<title>次謾吟韻。換題作田園樂。</title>,<text>世俗無貴賤。營營皆有求。惟吾守恬靜。所處愛深幽。披褐爲文繡。飯蔬代美羞。寄言夸奪予。榮枯一轉眸。</text>
<title>次夜吟韻。換題作閑居。</title>,<text>風鳶嘯屋角。雨鹿卧庭心。浦樹供晴望。村烟入晩吟。敢言詩律細。惟喜酒杯深。但苦年光促。駸駸病日侵。</text>
<title>次夜坐韻。換題作夕坐。</title>,<text>終年卧茅屋。竟日閉松關。落照虹邊樹。踈烟雨外山。空樑飢鼠闘。平野倦鴉還。把鏡休看髮。惟宜照醉顔。</text>
<title>次病卧韻。換題作野居。</title>,<text>知魚言是寓。歌鳳意非狂。安月元今栗。澄波卽古漳。熱膓都似火。衰鬢不關霜。所冀吾王聖。寰區得少康。</text>
<title>次春雪韻。換題作謾吟。</title>,<text>中宵心北極。嚮日夢南柯。新貴朝端得。故人泉下多。懷金皆效密。泣玉孰憐和。世事須休道。不如但醉歌。</text>
<title>次春夕有懷韻</title>,<text>日遲催柳色。風暖入花心。漸覺韶華晩。其何老病侵。有人傳札至。聞子抱疴深。幸願加餐飯。休煩費苦吟。百年風過耳。萬事雪渾頭。濟世元無策。傷時謾有愁。謗應非酒祟。窮豈坐詩由。旣服尤人戒。唯宜責己周。</text>
<title>每夜誦杜詩數百篇。故次叔九韻以詠。</title>,<text>誦詩日有程。晨坐到雞鳴。一洗齊梁習。獨振正始聲。細看知妙韻。熟讀見眞情。忠義爭秋色。千秋仰北征。</text>
<title>送奏請副使吳侍郞貫之 道一○中宮復位。朝庭遣使奏請。時甲戌。</title>,<text>萬里遠行役。十年再可堪。坤儀幸復整。王命不辭含。忠信平生仗。山川宿昔諳。賢勞君莫歎。努力早回驂。</text>
<title>送徐尙書道允 文重 赴燕</title>,<text>奉命辭天陛。催程動使車。去時衝雨雪。來日趁烟花。報主甘循國。輕身且忘家。平生忠信仗。此別莫咨嗟。</text>
<title>次無庵見示</title>,<text>虛堂倚枕孤吟。擧世誰知我心。囊錢不問多少。酒盞惟論淺深。叫月羣鴉閃樹。驚霜獨鳥投林。半壁燈殘欲滅。小爐灰冷烟沉。老去詩情頓减。病餘酒興猶顚。白愛圓沙宿鷺。靑憐遠峀生烟。東𦤎落日舒嘯。北牖淸風卧眠。從玆塵慮消了。俗物茫茫眼前。</text>
<title>奉送堂叔出補機張</title>,<text>昔時騎省郞官淸。今日機張太守行。朝入楓宸辭聖主。暮臨琴閣撫疲氓。天連鯨海波濤湧。地接蠻邦瘴癘橫。養性怡神知第一。善防風氣莫傷精。</text>
<title>大殿端午帖</title>,<text>紫闥深嚴晝漏長。一年佳節屬端陽。周郊雨足桑麻盛。舜殿風薰日月光。千官拜賀歡聲匝。萬福來同赫業昌。野老不知歌帝力。侍臣惟喜襲天香。</text>
<title>領舍妹于歸之。行向水原。路上有詠。</title>,<text>海天風色暮蕭蕭。遠望平郊路一條。歲晩窮陰渾晝夜。日寒行客怯晨宵。壑呑飛雪能成阜。溪拖長氷自作橋。頻向僕夫問遠邇。擧鞭南指黑山腰。</text>
<title>歸路有詠</title>,<text>昨日凌兢向水原。今朝邐迤指衿川。遠留舍妹離思苦。近逼吾家客意牽。飛雪撲人輕似霧。亂雲歸海薄如烟。辛勤豈憚長程險。却恨征鴻不作聯。</text>
<title>曾與趙元鎭有道峰之約。而病未克赴。郊居冷薄。草屋蕭條。簞瓢屢空。愁寂不寐。率爾成興。</title>,<text>貧者由來固士常。一瓢生計太凄凉。破窓紙薄容風力。踈屋茅稀得月光。病卧秋冬親友隔。苦飢朝暮瘦妻傷。窮愁著述要言志。獨坐沉吟㤪夜長。</text>
<title>與諸益同棲道峰書院。南雲路 九萬 首拈宗字韻。諸君皆和之。余亦不揆謭劣。敢擬效顰。</title>,<text>院裏今朝邂逅逢。八公詩格捴文宗。人間辦得千年勝。海外移來九曲峰。一派源泉元混混。萬山林樹自重重。從知此會誠難再。拂袖何時躡舊蹤。先生當日得遭逢。道德文章世所宗。元禮風流如昨日。紫陽祠廟此高峰。溪含舊恨流千古。山帶新愁幾萬重。吾黨二三同景仰。悵然何耐撫遺蹤。百代知音未易逢。雷陳膠㓒至今宗。諸公並出俱東國。此地相看卽道峯。文汲波濤貧萬壑。筆摧山岳失千重。疎慵却幸芳塵忝。蘭室襟期邁古蹤。附元韻趙君淸範幸相逢。何况風流仰嗣宗。元鎭高名齊禹寶。潘南勁翰敵鰲峰。素知金子聲輝赫。又有阿能譽望重。師友諸賢眞忝竊。疎慵却喜廁仙蹤。</text>
<title>西望憶潘郞 課製。代人。</title>,<text>重泉不見修文郞。風雨如今鴈失行。竹葉謾留樽裏色。菊花唯葆歲寒香。新詩在世能開眼。佳節令人只斷膓。景物依然堪髮白。登高却自淚沾裳。</text>
<title>贈別鰲樹察訪李德茂 雲臨 之行 己亥年</title>,<text>征馬騑騑指古郵。驛樓斜日鴈飛秋。霜酣落木寒聲緊。雨打殘花暝色浮。昔歲芹宮同講習。此時蘭室失追遊。臨岐不敢携壺別。遏密方纏杞國憂。</text>
<title>辛丑四月北征時。行到鍾岩有詠。</title>,<text>鍾巖千古立崢嶸。好事何人巧琢成。雨洗苔痕微有迹。風敲沙面自無聲。元非洛水銅傾應。不是豐山霜落鳴。千里鬼門歸去路。斜陽獨立倍傷情。</text>
<title>行到道峰山下。瞻望靜庵先生書院。悵然有感。</title>,<text>道峰蟠屈翠磨天。祠宇凄凉立短椽。曾向院中尋舊迹。還從山下憶前賢。卽今遠謫三千里。撫古沉吟幾百年。北望長安歸路隔。日邊消息有誰傳。</text>
<title>過白鷺洲。水石頗有幽趣。翫而樂之。吟成長律。</title>,<text>白鷺洲邊白鷺羣。明沙十里雪紛紛。山頭翠靄粧新畵。石上蒼苔印舊紋。客子停鞭天欲暮。僕夫催駕日將曛。孤臣北去何年返。謾效封人祝聖勛。</text>
<title>宿永平梁文驛。中表兄李士榮 泰華 氏。自麻田聞余發行之奇。度其行暮當至此。馳馬來別。顚倒出迎。驚喜不自定。仍與之同宿叙懷。吟成一律。</title>,<text>吾兄憐我長沙謫。載酒慇懃送遠行。今夜連衾偕作喜。明朝分袂若爲情。悠悠此別將千里。脉脉相看達五更。月黑燈殘終不寐。忽驚初日照窓明。</text>
<title>早朝蓐食發行。與李兄幷轡而出。行未數里。各自分岐。馬上相揖。揮淚而別。寫得留別詩一篇。</title>,<text>弟兄分手泣相看。衛士臨門促馬鞍。千里關河勤跋涉。百年人世足悲歎。嚴程有限留何敢。別意無窮寫亦難。塞外秋風多鴈使。寄聲他日報平安。</text>
<title>詠錦奎山 因士榮氏。聞丙子亂。居民走入避。免鋒鏑。且峯巒秀異。欝然可愛。故云。</title>,<text>錦奎山色翠磨天。一帶峯巒十里連。澤物恩敷春夏際。庇民功著丙丁年。嶄巖自是爲邦鎭。登歷無緣住客鞭。他日夢魂來去路。莫遮京國任翩翩。</text>
<title>行到城橋。橋下水深數尺。淸澈可愛。聞其水源出自白雲山云。因吟一律。</title>,<text>溪源初自白雲山。活活東流去不還。遲旭暎波虹影落。長風敲石水聲殘。年光忽忽空相促。行役遙遙詎得閒。千里關河垂淚過。偶逢佳景暫開顔。</text>
<title>夷山謫裏偶吟</title>,<text>虛川謫客獨醒翁。雲寵惠山遊覽窮。遠近峰巒出天際。深淺灘潬咽地中。大醉同仁堡外酒。仍醒內笠嶺頭風。腐儒白首終何用。但願祁連早掛弓。雲寵，惠山，同仁。皆鎭名。</text>
<title>感懷</title>,<text>風打寒窓雪擁扉。晨星落落隔朋知。虛弦隳鴈傷弓㤪。明月投人按劒疑。自有世間名敎樂。何須塞外旅遊悲。由來三黜曾無慍。直道吾聞柳士師。</text>
<title>八月二十五日感吟</title>,<text>客裏幽懷不自禁。謾將詩句苦沉吟。庭闈樹老靑春暮。殿陛雲浮白日陰。華髮由來甘落拓。素書傳去幾浮沉。歸䰟不道山川隔。千里鄕關夢獨尋。南國秋光尙未闌。北風邊雪已催寒。書傳鴈足三千里。道險羊膓八百盤。老去便能詩律細。愁來聊借酒杯寬。窮途罕遇知音客。回首東門有一韓。東門外。敎官韓文郁居之。故云。</text>
<title>九月二日。聞元子誕生。</title>,<text>周家麟趾頌振振。瓜瓞綿綿一萬春。神聖元年當己亥。元良生日過壬辛。重輝星月明黃道。獻賀臣隣拜紫宸。未死丹心餘一寸。澤邊憔悴泣孤臣。毓德堯門吉夢宜。元良岐嶷應昌期。无疆赫業千年慶。有道曾孫百世支。小海波瀾掀胄觀。前星光彩壓書帷。臣隣抃舞謳歌啓。獨恨孤蹤阻盛儀。</text>
<title>十二日夜吟</title>,<text>謫裏生涯百味酸。旅窓風雪客衣單。長空鴈斷三秋盡。疎屋雞鳴五夜殘。病僕朝來愁地凍。老妻晨起怯天寒。誰人解此心中事。爲把淸樽強自寬。</text>
<title>十三日朝梳頭感吟</title>,<text>短髮蕭蕭不滿簪。淸晨梳罷淚盈襟。光陰荏苒頭邊過。霜雪分明鬢上侵。痛飮乾坤唯有酒。狂歌宇宙孰知音。男兒窮達須安命。莫把榮枯亂我心。</text>
<title>醉興</title>,<text>壯士悲歌意轉雄。孤城落照惱丹衷。胡山白處何年雪。木葉飛時盡日風。客裏揮毫詩泣鬼。醉中看釰氣成虹。仰天大笑還長嘯。萬里乾坤老眼空。</text>
<title>秋夜有感</title>,<text>遠客思家久未歸。塞天寒雨暮霏霏。人心翻覆無今古。朝議紛紜有是非。京國音書長寂寞。故園風物想依俙。君恩北望三千里。夢裏威顔咫尺違。</text>
<title>兵相來訪。詩以謝呈。</title>,<text>䧺鎭西門鎖鑰牢。金城千里屬時豪。風雲動色軍容壯。草木知威陣勢高。關外多年靜刁斗。帳中無事酌葡萄。觀兵有暇還相訪。自愧殘形映錦袍。</text>
<title>贈惠山僉使權克用</title>,<text>投筆當年志遠圖。請纓何日擊東胡。人安得識眞男子。天不虛生大丈夫。靑海波聲愁裏曲。白頭山色夢中模。蹉跎莫恨身將老。萬戶猶爲勝腐儒。</text>
<title>南道節度使惠送白粲。以詩謝呈。</title>,<text>南關稻米白流脂。北峽雕胡軟可炊。窮途自此須休哭。久客從今不怕飢。楚國莫誇長爨玉。吳門誰復苦吹箎。無緣就謝殷勤意。瞻望戎軒感淚垂。</text>
<title>寄前甲山府使趙偉元 裒</title>,<text>太守今陞虞侯行。雙㫌隨馹指鍾城。三年客裏紆深眷。一夕江頭惱別情。身縶遐荒吾獨老。眼無沙磧子眞英。殷勤更抆風前淚。滋筆題詩遠寄聲。</text>
<title>送張生友翰歸家 負笈來學者有年</title>,<text>秋盡邊城送爾行。此時遷客暗傷情。白山雪色天將暮。靑海波聲地欲傾。好去專心須勿怠。歸來刮目卽相迎。立身揚顯男兒事。莫向田園枉一生。</text>
<title>趙嶷望 世煥 出宰夷山。塞外相逢。驚喜不可量。爲作一律以呈。時丙午十二月二十三日也。以下夷山酬唱錄。</title>,<text>聖主洪恩及裔荒。特令詞伯共彷徨。故鄕此去幾千里。異域相逢餘十霜。疾病飢寒吾已飽。艱難險阻子應甞。一樽前夜論文興。却訝身飛在洛陽。附次韻塞邑蒼茫接大荒。誰知與子此徊徨。淸尊坐待三更月。白髮偏驚兩鬢霜。嶺海辛酸憐客久。泮宮追逐記吾甞。雪窓相對渾如夢。桃盡寒燈說漢陽。</text>
<title>二十四日。又用前韻奉呈。</title>,<text>故國歸程夢裏荒。澤邊風雪起彷徨。䧺心未老頻看劒。壯髮先秋半帶霜。忽遇良朋憐我困。却將盃酒勸吾甞。今宵準擬挑燈話。悄倚虛窓送夕陽。</text>
<title>二十七日。述懷奉寄。</title>,<text>澤畔行吟泣楚臣。雪山氷谷與誰隣。三千里外相逢地。一十年前同苦人。欲話舊遊增感慨。只將新勾費吟呻。煩君莫說升沉事。否泰由來有互因。</text>
<title>二十八日。遣悶奉呈。</title>,<text>我謫夷山歲六周。豈知今日得良儔。窮途不怕飢寒辱。厚意頻蒙禮數優。剪燭屢成鈴閣話。觀燈却憶泮宮遊。明宵守歲雖難就。肯把屠蘓慰客愁。</text>
<title>丁未正月初三日</title>,<text>使君風彩一時豪。宵旰分憂屬望勞。經席少人思暝眩。籌樓多暇酌葡萄。淸談屢下陳公榻。故意何須范叔袍。此日相逢眞有數。不妨携酒作遊遨。</text>
<title>初九日夜造衙軒。歸來有詠。翌朝書呈。</title>,<text>夜深扶杖獨歸來。謫裏生涯只可哀。病婦提孩攀壁立。懶兒拋卷倚床頹。弊爐灰死吟魂冷。破竈烟寒凍骨摧。唯有主人勤念我。肯敎陰谷見春廻。</text>
<title>嶷望次來字韻見寄。奉和以呈。</title>,<text>擧酒消愁愁又來。獨醒何事使心哀。身留楡塞甘長棄。夢入衡門已久頹。佇看驥蹄千里展。自憐鵬翼半天摧。淸宵東閣從容話。不似山陰雪棹迴。附元韻儂猶遊宦子奚來。此地相逢正可哀。謫裏幾看新月滿。客中翻覩舊年頹。形容憔悴初難識。意氣軒昴尙不摧。東閣閒時無客到。休嫌步屧日頻廻。</text>
<title>十三日立春。偶見明律。有立春詩。卽次奉呈。</title>,<text>天涯剩飽風霜苦。七載愁看塞外春。此地相逢均是客。曩時同伴有誰人。殊方日月催年老。故國烟花入夢新。東閣已知高下榻。葛巾藜杖不嫌頻。</text>
<title>二十二日。余得寒疾。苦痛數日。伏枕無聊。吟得一律。使兒子書呈。因欲發表。兼借金銀花。</title>,<text>暮境偏憐二竪侵。閉門頹卧掩重衾。愁邊易得思親淚。病裏難堪去國心。日落虛簷唯鳥度。雪深窮巷少人尋。銀花最妙驅寒藥。肯惜刀圭直萬金。</text>
<title>二十四日。再次前韻。</title>,<text>客堂深夜覺寒侵。惡卧嬌兒踏破衾。眼冷北辰長引頸。夢懸南國遠傷心。興闌工部隨春步。病廢山陰冒雪尋。永好忽承瓊玖報。堪嗟一字逾千金。</text>
<title>二月初二日釋菜。罷齋後奉寄。</title>,<text>今代文翁第一豪。絃歌百里試牛刀。儒風丕振矜多士。明德惟馨薦大牢。只爲竆民除積弊。豈緣私事犯秋毫。行看不日天書降。金玉輝煌映錦袍。</text>
<title>復次前韻要和</title>,<text>文武才全意氣豪。邊封無事卧弓刀。胷藏萬甲風雲變。身作長城鎖鑰牢。月滿南樓頻引客。春晴東閣但揮毫。故人情味竆途見。感淚空敎灑滿袍。</text>
<title>初四日。乃千秋聖節也。有感作此詩。寄呈要和。</title>,<text>昔在銀㙜歲在辛。微蹤何幸廁羣臣。千秋日至看金鏡。萬歲山呼動玉宸。時際風雲瞻聖節。恩分雨露醉佳辰。卽今放逐三危地。泣血無由獻此身。長沙七載飽酸辛。斷斷誰憐一介臣。拱北誠懸悲白首。圖南路絶拜彤宸。千秋聖節逢今日。萬壽華筵憶此辰。秦樹樓臺何處是。澤邊風雪獨愁身。</text>
<title>初七日。東宮冊封。頒赦敎書至。此實宗社臣民之大慶。遂吟得二律。奉呈要和。</title>,<text>鶴駕靑宮備盛儀。元良岐嶷協昌期。綺園幸卒煩調護。周召還兼任保師。少海波瀾雷作解。大人明照日重离。丹心白髮孤臣老。萬一天恩下玉墀。丹鵲含綸昨夜飛。前星貳極頌重輝。謳歌訟獄民情見。仁孝聦明曆數歸。雲近蓬萊迎曙色。日臨蔡藿仰朝暉。天均雨露生成德。佇待雷霆少霽威。</text>
<title>初九日。復次前韻。</title>,<text>周官法度漢威儀。正是興王五百期。聖子神孫相繼述。龐臣碩輔捴賓師。已知道長陰陽泰。却喜明臨日月离。通籍昔時叨奉引。卽今天末阻彤墀。湯德洋洋及走飛。聖朝宗祀日光輝。並生寧有一夫泣。善養還聞二老歸。正位靑宮尊貳極。繼明黃道仰雙暉。天涯無路登前席。幾歲重瞻咫尺威。</text>
<title>十五日詠明律寄呈</title>,<text>一部明詩萬丈光。皇朝三百盛文章。空同筆勢追西漢。大復詞華逼晩唐。硬語橫空孫處士。麗篇驚世李東陽。愁來開卷高吟罷。贏得明珠照我膓。</text>
<title>十六日還送明律。復借唐律詩以求和。</title>,<text>曾閱君家萬卷書。看來盈篋散瓊琚。百家明律今還主。一部唐音尙起余。善學非關詩思發。朗吟要欲客愁舒。可憐半世成何事。謾把陳編作蠧魚。</text>
<title>十七日得邸報。聞兩司諸公。以論事被嚴譴。慨然有詠。寄呈要和。執義李 䎘 竄甲山。掌令朴 增輝 海南。金 澄 碧潼。獻納申 命圭 南海。持平兪丈 櫶 富寧。李 夏 理山。正言趙 聖輔 安置慶興。</title>,<text>邊城昨夜敎書頒。六七諸公落鬼門。直節惟思循物議。聖心要使鎭朝班。潞公宿德容如海。唐介高名重若山。預想春風一尊酒。白頭靑眼且開顔。以論三公。故唐使介事。</text>
<title>二十二日。李仲羽 䎘 行入來見。說厚峙嶺詩。遂次。</title>,<text>厚峙嶺高天半齊。洩雲藏腹鳥飛低。千峯逈接咸關北。萬壑同流鴨水西。日落深林唯虎闘。春歸垂柳少鶯啼。曾經險阻驚心骨。今見君詩轉覺悽。</text>
<title>仲羽作甲州風土詩。極言其惡。遂次代甲人解之。</title>,<text>牛以耕田豈獨車。地無桑柘但宜麻。酒能醉客何關麥。粟可充膓不是沙。衣笠便身隨土俗。樺彬圍屋勝茆家。貂參只使人心變。丙穴嘉魚古亦誇。附元韻養牛纔健解牽車。不務蚕桑但種麻。麥釀燒來酒無力。粟蒸炊熟飯如沙。狗皮作服氊爲笠。杉樹圍籬樺覆家。靑鼠貂參都已盡。只將餘項向人誇。</text>
<title>三月初三。遙想京國述懷。寄示仲羽，嶷望要和。</title>,<text>一別長安已幾年。鳳城雲物想依然。花香馥郁千門月。柳色低垂萬戶烟。白日飛光驚客裏。靑春行樂付誰邊。論文幸有知音在。柱史風流太守賢。</text>
<title>往訪仲羽。仲羽爲示與嶷望酬唱韻。謹次。</title>,<text>三危逐客住東城。靑眼逢君倒屣迎。嚴譴一時恩豈薄。高名千古直爲榮。殊方莫灑思鄕淚。宣室應看問鬼情。聞說海西新卜築。暮年魚鳥定尋盟。暇日消憂獨倚城。數聲啼鳥似相迎。江山盡洗氷霜態。樹木猶霑雨露榮。眼看白雲長下淚。夢吟靑草暗關情。愁來爲就同心子。晩歲彌堅管鮑盟。</text>
<title>李夏卿 夏 先製文字韻一律。寄仲羽。余亦步其韻。寄兪丈晦伯 櫶，趙士俊 聖輔，李夏卿。</title>,<text>晝觀人事夜乾文。隆替興亡此可分。千古高名懸日月。一堂賡載際風雲。時淸固合恢公道。臣直終知有聖君。進退實關消長理。肯敎雞鶴竟同羣。賈傅曾吟吊屈文。當時物色許留分。蝶回䰟夢驚殘月。鴈帶音書落暮雲。職盡由來唯爲國。知臣自是莫如君。想應半夜虛前席。玉筍重瞻鵷鷺羣。豪傑朋來共待文。伏蒲寧緩渭涇分。投湘肯效懷沙屈。叫闔應追折檻雲。扶漢儘多淸節士。畵唐咸仰聖明君。朝陽八鳳鳴相和。一洗喧啾百鳥羣。</text>
<title>嶷望次前韻。列叙西北湖嶺諸謫客。余與仲羽步答。</title>,<text>歲舍庚寅主試文。講筵多士任溼分。吹噓夙昔推虛譽。竄逐于今共塞雲。罪大明時誰念我。名高當世孰如君。近聞聖主開宣室。佇見翺翔逈出羣。右詠金 世鼎子重聞昔坡山誨博文。一心傳授兩家分。實慚場屋先攀桂。却羡泥塗逈隔雲。風樹三年書吊我。參商千里泣思君。行看賈傅還前席。鴃舌寧敎久作羣。右詠申 命圭元瑞曾從閱道做科文。始識綿州漢竹分。偏近耿光依日月。早蒙殊遇際風雲。北扉久縶常從伯。西使初還又見君。琴海楚山元不隔。遙知雙鴈好成羣。右詠朴 增輝晦仲妙年科甲擅斯文。銀漢天章手自分。鴈塞𩣭飛光拂繡。烏㙜鶻擊氣摩雲。數千里外同爲客。十五年前幸識君。莫歎長沙歸路遠。高名靑史獨超群。右詠金 澄元會秋風旅舘共談文。忽復臨岐未忍分。別淚添波能到海。離愁和草正連雲。屋樑寒月應思我。驛路新梅欲贈君。每向中丞相對話。還嗟春鴈不成羣。右詠李 夏夏卿杞門先業世稱文。一脉綿綿內外分。自識孱孫慚宅相。可占餘慶發仍雲。天涯謫去偏憐我。塞外書來倍憶君。有道終知恩不薄。明庭應集孔鸞羣。右詠兪 櫶晦伯夙世追遊會以文。中年作別各星分。佩魚信著關南日。賦鵩情同塞北雲。春府應憐老萊子。竹林還憶步兵君。潞公不負英州謫。瑞世爭瞻紫鳳羣。右詠趙 聖輔士俊</text>
<title>與嶷望各賦前韻。贈仲羽。</title>,<text>東壁奎星鏟彩文。洞庭霜葉逐風分。路穿玉塞千年雪。夢入瓊樓五色雲。賈誼不能忘漢帝。屈原何必吊湘君。暮年縱有江湖約。潔己寧同鳥獸羣。文山正氣有遺文。華岳金晶子又分。妙歲看羊愁囓雪。中年司馬賦凌雲。季方才格難爲弟。長孺高淸可比君。况是徐卿多吉夢。碧梧鸞鵠峙成羣。</text>
<title>與仲羽各賦前韻。贈嶷望。</title>,<text>燦燦胷中星斗文。蓬心蒿目自難分。鶯離幽谷方遷木。龍躍深淵始得雲。樽俎已堪才破敵。廟堂誰識策匡君。籌樓有暇笙歌動。樂府新詞鳳和群。才全吉甫武兼文。西北雄州竹幾分。淸鑑不須秦帝鏡。貞心肯惱楚王雲。但將詩酒留佳客。却把公明報聖君。百里陶然回太古。春庭馴雉自成羣。</text>
<title>嶷望登掛弓亭。走書誇示壯觀。與仲羽。又次前韻。各一首寄呈。</title>,<text>紅亭千尺煥生文。萬古華夷此界分。靑海怒聲窓外水。白山愁色檻邊雲。風霜異域誰憐我。天地奇觀捴在君。鳴劒伊吾丈夫志。肯敎胡羯嘯成羣。</text>
<title>▣望登掛弓亭。望白頭山有吟以示。與仲羽步答。</title>,<text>山上風雷天半鳴。羣巒簇立入望平。根蟠鴈塞千年白。頂戴龍湫百丈淸。直指東方橫突兀。䧺臨北極恣頑獰。銘功豈乏峯頭石。欲挽銀河洗甲兵。城頭皷角月中鳴。檻外峰巒眼底平。高閣臨虛愁地弱。長江涵碧妬天淸。神州捴入鯨呑盡。東國還輸虎視獰。已識使君才濟世。眞儒莫道不知兵。</text>
<title>投荒七載。寃欝莫伸。遂用文字韻。自述奉贈仲羽。</title>,<text>金石王章在律文。是非相混孰能分。戴盆司馬難瞻日。擁篲臯陶請掃雲。塞曲梅花悲作客。蛩吟蓬藋喜逢君。倚門白髮誰將護。淚落林烏反哺羣。</text>
<title>仲羽復次前韻。以戀君思親憶弟各一篇。自述二篇見寄。遂步韻答之。</title>,<text>金門射策媿無文。楚澤行吟歲屢分。臨水好看朝海浪。隨風愁作出山雲。蕭疎短髮天涯客。咫尺威顔夢裏君。一寸丹心猶未折。誠深犬馬擬同羣。右答戀君趍庭夙世學詩文。拊育恩從膝下分。景迫桑楡悲落日。哀纏風樹哭歸雲。倚門望斷難將母。陟屺詩成爲寄君。忠孝一生嗟永負。枯魚啣索又離羣。右答思親別後頻看寄我文。病中應感七年分。神工未效溫泉水。隻影長依絶塞雲。鏡裏霜華拋甲子。池邊春草夢寅君。鶺鴒風雨相離久。何日原頭更作群。右答憶弟滿祗新詞郁郁文。海珠崑玉掌中分。儒林領袖瞻山斗。盛代明良和卿雲。禦魅竆荒應念我。承恩宣室預占君。追遊共做新知樂。實愧駑幷驥羣。切磋琢磨賁然文。淇澳淸風與竹分。晩歲交情能轉海。竆途壯氣可凌雲。未攄經濟懷長策。肯賦離騷㤪聖君。塞外相逢傾盖樂。他年應憶此同羣。右答自述○二篇</text>
<title>嶷望方造客舘。親自入山。監董伐木。次前韻寄示。奉和書呈。</title>,<text>白甲蒼稜十抱文。梗楠樗櫟世誰分。根連九地風生壑。影拂三霄氣接雲。神斧不須煩夏后。鬼鞭何必借秦君。扶顚大廈終爲用。同腐寧隨草木羣。</text>
<title>與嶷望，仲羽。並轡出遊。觀魚江上醉歸。嶷望先次前韻寄示。與仲羽共和。</title>,<text>江流解凍欲生文。白石明沙水底分。醉後談鋒霏落屑。吟邊歌曲遏行雲。冠童六七追狂點。關嶺三千隔聖君。朗詠歸來斜日沒。渚烟汀月亂鷗羣。</text>
<title>燈夕。嶷望設宴于仲羽寓所。余亦在席。惠山僉使權克用。雲寵萬戶韓尙之。同仁權管金天順同參。</title>,<text>儒服戎袍半武文。東西一席許相分。將軍舞袖翻紅燭。美女歌聲遏白雲。每把酒盃偏勸我。却將詩律爲酬君。遙知京國繁華地。璧月金星定幾群。</text>
<title>燈夕醉後。使妓數十輩。爲念佛之戱。</title>,<text>彩燈紅燭月斜時。滿座明粧盡柳枝。貝葉蓮花談釋氏。金聲玉振想宣尼。高冠大袖將軍舞。郢曲陽春學士詩。客散樽傾天欲曉。歸來醉卧詑妻兒。</text>
<title>嶷望又次文韻兩律寄示。次韻投寄。遞呈仲羽。</title>,<text>槐葉楊花間錦文。滿城光景隔籬分。窮途短髮驚春雪。故國歸心逐夏雲。往事風燈如隔世。暮年詩酒喜逢君。去來不憚終宵話。野外呦呦鹿喚羣。太守風流又好文。故人情義弟兄分。一尊把臂東㙜雨。千里回頭北極雲。末路虛名還愧我。窮途實惠幾煩君。詩來恍見詩人趣。可以興兼可以羣。</text>
<title>仲羽追記燈夕之遊。再次文字，尼字兩韻寄示。又此步成投呈。遆示嶷望。</title>,<text>綠樹淸陰間繡文。滿城燈燭逐枝分。依俙落月低臨水。彷彿流星逈墮雲。一隊佳人爭誦佛。三危逐客倍思君。座中皆是長安客。豈識今同塞外羣。良宵勝會趁淸時。萬縷香烟燿九枝。壯士停盃揮羽扇。佳人唱佛弄摩尼。離親去國孤臣淚。撫古傷今太守詩。㝡羡三邊僉萬戶。伊吾鳴劒是男兒。</text>
<title>遊東臺明日。仲羽追記寄示一律。與嶷望共和。</title>,<text>城南勝地是東臺。太守於焉別宴開。遠峀參差臨郭斷。衆流逶迤入江來。春深岸柳新心展。日晩山花嫩意催。造物也知樽酒盡。故將踈雨爲添杯。</text>
<title>仲羽又次前韻。副以一絶寄示。步韻答之。</title>,<text>步屧隨春晩倚㙜。錦筵相對淸尊開。人從江水淺邊渡。鳥自山雲深處來。灑面忽驚暮雨急。回頭不覺斜陽催。擬將詩酒酬佳節。更醉花前三百盃。</text>
<title>仲羽得蒙恩赦。發向京洛。吟成短律。以贐遠行。</title>,<text>去留今夕意難禁。物色凄凉入越吟。千里浮雲牽客恨。一林啼鳥送哀音。離情遶筆題詩澁。別淚添盃覺酒深。怊悵明朝分散後。天涯誰與其開襟。</text>
<title>八月。余量移平海。嶷望又次文韻送別。步韻留贈。</title>,<text>馬上長吟送我文。交情豈逐路相分。愁邊別恨迷關月。夢裏離魂落塞雲。盡職自知唯報國。釣名非是爲要君。他時莫怕音書斷。北去南來有鴈羣。</text>
<title>夷山韓敎官文郁。賦詩送別。步其韻留贈。</title>,<text>泣玦竆荒落鬼關。與君携手七年間。時中塞酒聞淸議。每把胡琴戱綠鬟。臣罪自知終老棄。聖恩猶許得生還。祗應千里相思處。䰟夢他時繞甲山。</text>
<title>與趙嶷望別後。吟得一律寄呈。</title>,<text>千里嚴程指驛樓。天涯此去恨悠悠。咸關嶺外關山遠。平海城頭海水流。不耐今宵悲共別。想應他日憶同遊。臨岐怊悵情難遣。鴈信傳音定幾秋。</text>
<title>過靑巖陶谷感吟</title>,<text>曾見先儒有志論。每於微處㝡難言。欲扶萬古君臣義。反愧今朝母子恩。忠孝縱云無二致。匀停誰是得俱存。鬼門關外三千里。戀主思親更斷魂。</text>
<title>過永興龍興江</title>,<text>一帶滄江衮衮流。興王遺迹至今留。豐山秀色千年月。沛水淸光萬古秋。佳氣每從園寢起。瑞雲長向漢陽浮。斜陽倚棹偏多感。北去東歸捴是愁。</text>
<title>贈江陵李使君輝古 光廸</title>,<text>臨瀛舘裏暫來過。把臂開襟慷慨多。千里旅程霜落樹。百年人事露翻荷。浮生會面三更夢。末路知音一曲歌。莫恠臨杯偏易涕。太行雲斷暮嵯峨。</text>
<title>郡守李喜寅饋以二鐥秋露，二尾魚。以詩謝之。</title>,<text>二尾乾魚二鐥酒。官厨今日許分之。淸香近口喉先潤。異味經唇齒亦知。却貯一盃供夕飮。還留半腹備朝飢。倘令日後長如此。爲竪風流太守碑。</text>
<title>聞襄陽府使權悅卿 說 欲棄官而歸。吟寄。</title>,<text>海東形勝最稱襄。習氏池連峴首傍。黃覇定應登相府。汲君元不薄淮陽。昔聞欲作歸田賦。借問何緣解郡章。九重自有天書召。豈必區區到底忙。</text>
<title>重次文字韻。贈權悅卿。</title>,<text>書回千里細成文。西北天從嶺海分。擧目只看長白雪。擡頭難見太行雲。三春卧瘴仍多病。一飯思親又憶君。欲和幽蘭貽下者。鴈行悽斷不成羣。</text>
<title>次李君瑞 喜龍 寄韻示</title>,<text>箕城冬似甲山秋。今日還驚七載留。善地移居雖似樂。異鄕淪落亦堪憂。愁邊華髮空歎老。夢裏丹心謾省尤。忽復詩來能起我。沉吟聊可慰孤囚。</text>
<title>贈浩然亭主人黃命耉</title>,<text>主人層榭壓層溟。爲我留連瀉玉甁。脩竹帶風含晩節。老松擎月送餘齡。雲邊落照引孤。天外諸峰拱列星。鷗鳥莫謾譏謫客。他年與爾共忘形。</text>
<title>雨後感吟</title>,<text>客居寥落郡城西。凍雨霏霏欲作泥。病馬齕芻憑櫪卧。痴兒索飯向厨啼。晴雲乍捲峰巒出。殘日初低島嶼迷。歲暮覊懷無與語。幾時歸訪故山棲。</text>
<title>禮安金進士 鎛 草堂題詠</title>,<text>聞說徵君靜裏居。滿園蒼翠共扶疎。浮名已付隍中鹿。至樂誰知濠上魚。雨挾苔痕侵杖屨。日移簾影映琴書。聖朝側席明揚久。何待楊監誦子虛。幽棲寥寂類仙居。閭巷蕭然俗迹踈。遣興頻謀隣舍酒。偸閒時釣小溪魚。百年計活三椽屋。半世生涯一卷書。聊向靜中淸詠罷。短簷斜日漏窓虛。借問何年爲卜居。幽棲自與世人踈。苔庭地僻少車馬。荷溆水深多鱖魚。靜裏友朋松竹菊。卷中賢聖易詩書。魯無君子斯焉取。洙泗遺風信不虛。</text>
<title>贈箕城張處士 箕城平海別號</title>,<text>商顔一老管東溟。靜裏生涯酒滿甁。梅塢暗香傳淑氣。菊泉靈液制頹齡。龍蛇動篋輝卿月。鸞鵠盈庭聚德星。乘興不妨來又往。每因佳境慰枯形。</text>
<title>箕城諸君。頻邀余設酒饌爲歡。醉後走筆。</title>,<text>自別鄕關送幾秋。一身東北任萍浮。感君高義層雲薄。憐我覊蹤異地愁。盃凸醇醪呑玉色。盤排水陸錯珍羞。新歡便飽諸君德。他日能忘此共遊。</text>
<title>諸君次前韻寄示要和。用李白聯律格以答。</title>,<text>十里陂塘五月秋。水禽沙鳥競沉浮。詩能寫景偏成癖。酒可寬懷未解愁。窮途實喜逢迎慣。陋巷還增應接羞。莫笑形容已枯槁。不妨聯袂作遨遊。</text>
<title>詠大水。用前日秋字韻。</title>,<text>五月陰霖爽若秋。茫茫大地水中浮。溪流成海魚龍得。樹杪衝波鳥雀愁。桑野何須殷后禱。石犀還作李氷羞。憑玆直欲乘槎去。一問河津汗漫遊。</text>
<title>庚戌夏。自箕海放還則已經十年矣。悼古傷今。人事變遷。感愴之懷。自不能抑。寓吟自述。辛亥年</title>,<text>榮辱窮通捴不關。死生存沒十年間。慘看荊樹風前落。哭望椿萱夢裏攀。失侶雲邊聞鴈過。將雛林下見鴉還。撫躬玩物偏多感。堪使吾人愧滿顔。</text>
<title>從弟玉汝 錫璋 呼韻走筆</title>,<text>花染狸紅柳織烟。客邊時序艶陽天。春愁似絮重三節。官味如紗半百年。斜日下山低欲隱。歸雲出峀斷還連。可憐多少閑中景。輸與騷人入短篇。</text>
<title>辛亥冬叙用。壬子秋。在承文參下。自上有斯速察任分舘之敎。將就職。用前日關字韻。留贈玉汝。</title>,<text>憶余初脫鬼門關。時汝呻吟枕席閒。孤露餘生何怙恃。比隣諸從幸追攀。自天有命偏紆眷。今日無端又促還。不是此身要富貴。欲將微悃報龍顔。</text>
<title>癸丑正月在槐院時。以分舘事。遇㙜評往漣城。客裏無聊。日與從弟玉汝對話。玉汝呼韻走筆。</title>,<text>擡眼看山岸幘頻。客窓愁坐倦吟身。幽尋澗草牛羊散。閒啅庭苔鳥雀親。折腰厭被浮名絆。聒耳嫌聞世事新。京國故交書斷絶。暮年漁釣㝡宜人。雀相奎瑞云。腰字似誤。</text>
<title>甲寅草原郵舘感吟 草原。高山別號。</title>,<text>深秋霜露滿江𦤎。風色凄凄朔氣高。終日客愁長耿耿。有時詩興尙滔滔。紆靑拖紫者誰子。置散投閑宜我曹。回首紅塵堪白髮。古今乾沒幾人豪。</text>
<title>乙卯在高山時。設東堂試所於利城。李汝老 壽㬅 以前掌令。爲京試官。余與北靑通判李子章 國華。 同考試也。與汝老夜坐詠懷。九月九日。有酬唱錄。</title>,<text>千里思君一念懸。豈知今日對床眠。淸霜白露三更夜。丹葉黃花九月天。塞外正當吹帽節。域中其奈遏音年。時當顯廟國恤。 登高不敢拚遊賞。搔首沉吟倚枕邊。</text>
<title>初十日。與李汝老。共次靑海舘板上韻。靑海。卽北靑也。</title>,<text>故國南望意渺綿。靑州舘裏暫停鞭。海門帆影鷗邊月。沙磧秋光鴈背天。神助敢期張說得。壯遊誰與子長賢。沉吟忽起江湖興。欲向名區占一阡。憶昨淸和絮撲綿。長沙逐客促歸鞭。嵌空不散鴻濛雪。厚峙遙連鞨靺天。今日經過偏自感。此行前後果誰賢。還如華表千年鶴。城郭人民異古阡。</text>
<title>十一日。共次白沙書院講堂韻。</title>,<text>丞相祠堂此日經。爲來庭下吊英靈。後人瞻仰如山斗。當世爭先覩景星。朝望海門千頃白。夜看書室一燈靑。可憐多士藏脩地。萬疊峰圍九曲屛。</text>
<title>屛山途中。口號相和。</title>,<text>鏡裏驚看鬢雪侵。蹉跎歸計負雲林。寧堪久作風塵吏。却喜重聞正始音。如玉其人今代少。斷金之契向來深。明春倘遂分山約。他日論交一片心。</text>
<title>侍中臺共吟</title>,<text>侍中臺下海連天。携酒登臨眼豁然。蛟室龍宮羅水府。雨檣風纜護漁船。淸晨燭對扶桑日。薄暮烽看馬島烟。人世壯觀吾獨最。興來揮灑滿華牋。北溟今日憶東溟。鏡浦寒松夢裏靑。十載壯觀誇海若。百年浮世逐波萍。雲收九萬天分色。界濶三千地失形。咫尺羽人如待我。笑看塵劫一螟蛉。</text>
<title>十二日。共詠南松亭。</title>,<text>官路南亭欝萬松。靑靑獨也閱千冬。交枝磨戛驚巢鶴。老榦橫縱起蟄龍。秋晩靜聽風籟爽。夜凉長帶露華濃。君看夏后隨山日。爲愛貞姿入正供。松籟脩脩韻水蒼。萬株森立拂雲長。根蟠鴈塞將軍石。節傲烏㙜御史霜。月下瘦柯偏偃蹇。風前老榦獨昂藏。扶持自是神明力。剪伐要爲大廈樑。</text>
<title>觀城客舍。同次板上韻。</title>,<text>衣繡來臨滄海灣。錦囊詩什不曾慳。縱橫筆勢如流水。灑落詩肩若聳山。近日草綸升豹尾。何時補衮侍龍顔。騷壇第一君無讓。贏得聲名滿世間。三年郵吏北溟灣。於我天公禀命慳。詞賦妙齡期大陸。官御半世秖高山。長吟靡室愁塡臆。未得歸田愧滿顔。不待及瓜吾且去。安能趢趗走塵間。</text>
<title>復用前韻和</title>,<text>馹騎秋風轉海灣。題詩遣興我何慳。擧頭近見長安日。似髻遙看底處山。世路崎嶇難着足。關河迢遆欲凋顔。平生自笑勞形役。那得徜徉水石閒。</text>
<title>十三日觀城試院謾詠</title>,<text>西掖仙郞掌棘圍。談天進士筆如飛。空群肯使駑隨驥。採寶應無礫混璣。拭目爭先瞻繡服。點頭誰復待朱衣。龍鍾自幸芳塵忝。臨別還嗟不共歸。滿庭多士禮羅圍。平地靑雲繞筆飛。豈必巫山皆醜女。未應南海盡珠璣。文翁在蜀崇儒化。韓子爲潮重布衣。聖朝當年開國日。元功半自北人歸。</text>
<title>十四日大風。共賦。</title>,<text>大漠風驅海靄蒸。雲濤雪浪白千層。䧺聲動壑蛟龍吼。壯勢掀山虎豹騰。斜日慘悽寒愈緊。飛霜淅瀝冷還增。遙想榾柮蒲團靜。却羡招提入定僧。</text>
<title>汝老以飯羹俱冷。欲施鞭罰厨人。而卽止之。仍吟一律。和以戱之。</title>,<text>飯冷湯寒豈足愁。較論豐約也堪羞。吟逢勝地宜開眼。行到殘官合閉眸。省弊無貽民疾苦。傷時須軫主勤憂。矧今獻納紆天眷。吐哺迎賢是急謀。附元韻客中何事不生愁。最是朝晡滿案羞。飯冷湯寒難入口。魚腥肉硬厭開眸。忍甞飯饌吾將病。若撻厨人主必憂。脉脉相看空蹙頞。早歸京洛是良謀。</text>
<title>次汝老韻以答之</title>,<text>前言戱耳不須慚。貴在知心怒豈含。肯向名途論貴賤。曾於世味識酸甘。昌陽姬伯偏能嗜。飯埃顔淵食亦堪。塵醋若令官必達。斗量奚特至於三。附元韻忽見淸詩始大慙。早知如此口當含。丈夫本不論餔啜。遠客何須說苦甘。吸醋元來官必達。食塵今日子應堪。從玆嘿嘿還歸去。官僕宜穪我輩三。</text>
<title>夜坐共話口號</title>,<text>竆陰澤國歲將闌。遠客長吟行路難。萬疊雲山鄕夢斷。九秋霜露塞衣寒。郵亭作吏三年苦。客舍逢君十日歡。酬唱自知非我敵。詞源浩浩濶波瀾。</text>
<title>觀城試院罷後。還歸居山。途中。與汝老呼韻。</title>,<text>嶺路翩翩馬首南。暮秋光景好重探。浮天白浪疑飛雪。抹樹靑烟欲作嵐。空外鸞驂招可馭。人間蠻觸戰方酣。他時倘閱奚囊什。今日淸遊若面談。海畔蒼巖自作矼。晩風吹水水聲撞。繡衣色映荷衫並。𩣭馬光連馹騎雙。却愛沙禽翻雪浪。閒憐漁子倚篷窓。江湖倘遂同歸約。終老烟波對酒缸。霜臺風彩凜橫秋。西掖詞臣第一流。短詠長歌靑海外。斷雲斜日白山陬。悠悠道路愁偏老。忽忽光陰覺易遒。京國親知如問我。爲言衰朽雪渾頭。自憐頭白面凋紅。十載關河遍北東。今日已知非昨日。春風才過又秋風。百年榮辱皆身外。千古興亡捴眼中。撩慄客懷悲歲晩。故園霜落菊花叢。棧道崎嶇幾萬層。緣崖渡壑竟攀登。風吹大野秋光晩。雲捲長天霽景澄。千里羸驂關路遠。一聲征鴈客愁凝。同來幸有霜臺彦。半世知心是故朋。咸關嶺路束要衝。鳥道盤回矗萬峰。帶海襟山連國步。利兵堅甲壯軍容。休言巴蜀三千里。不啻殽凾百二重。王化卽今無遠邇。長春嶺北是提封。</text>
<title>利城，北靑兩邑之間。有一嶺高可揷天。下臨北海。及登絶頂。𢥠然爽魄。馬上呼韻共賦。</title>,<text>大漠陰沉殺氣昏。白山愁色鎖寒門。低臨黑水看非遠。高倚靑天手可捫。多少征人應墮淚。古今遷客幾銷魂。淸晨㝡愛峰頭望。咫尺扶桑日馭翻。</text>
<title>汝老來到郵舘同宿。明將作行。夜坐叙別同賦。</title>,<text>落葉隨風鴈叫雲。暮天㵳泬日初曛。郵亭遠客悲秋盡。賓舘厨人語夜分。塞外遊從欣作伴。愁中逢別惜離羣。他年兩地相思意。篋裏長披錦繡文。</text>
<title>贈北評事申叔弼 翼相 要和</title>,<text>憂深北顧急良籌。綠水芙蓉暎碧油。柱笏看雲悲歲晩。飛書走檄若烟浮。風凄玉帳㫌旗動。月冷金河皷角愁。自是孟堅稱健筆。燕然勒石騁雄謀。</text>
<title>宿安邊釋王寺</title>,<text>積氣高撑宇宙中。玆山千古最爲雄。危石細通樵子路。浮雲長護梵王宮。寒崖凜栗猶看雪。古木蕭森自起風。禪窓暫聽沙彌語。始覺吾人俗累空。</text>
<title>次柳起之 之發 韻</title>,<text>相逢異地卽同年。話舊傷今思惘然。關外披襟眞有數。洛中携手豈無緣。靑衫潦倒君休歎。白首驅馳我獨賢。佇見天書來不日。肯敎才子老荒偏。</text>
<title>贈文川郡守任德章 弘望</title>,<text>靑蒲朝士滯邊州。白首孤臣老塞郵。水遠山長同作客。官閒地勝孰爲優。長亭落月懸殘夢。大漠秋風屈壯謀。樽酒論文何日是。這間情境子知不。</text>
<title>次韓魏公乙巳重九詩韻 課製五首</title>,<text>搖落誰知宋玉懷。旅窓虛榻對空罍。無人共和短長詠。有興獨登多少㙜。事逐眼前容易去。老從頭上等閒來。遙憐故國東籬下。滿塢黃花也自開。</text>
<title>次陳簡齋秋日客思詩韻</title>,<text>旅舍逢秋憶故鄕。蟲聲喞喞近寒床。不關俗子眼前樂。要試仙人肘後方。客久已知歸去好。老來偏覺歲年長。親朋何日團圓會。不許樽前替淚崗。</text>
<title>次陳簡齋次周敎授秋懷韻</title>,<text>天地無涯生有涯。暮年踪跡混塵沙。鬢因憂國添成雪。眼爲看書眩作花。紅樹海山秋色晩。白鴻洲渚夕陽斜。投簪已决歸田計。擬傍靑門學種瓜。</text>
<title>次陸放翁秋雨初晴有感詩韻</title>,<text>淸霜雨後下嚴威。木落山容瘦减圍。五十年非知已晩。三千里路夢徒歸。功名已逐眼前失。歲月頻驚頭上飛。萬戶砧聲終夜響。自憐猶未換春衣。</text>
<title>次陸放翁村居秋日詩韻</title>,<text>霜瓜露菊綠縈畦。屋角藤枝刺低眼。楓葉政酣紅錦繡。秫醪頻試玉東西。淡烟斜日悲憀慄。斷鴈寒蛬氣慘悽。報道夜來秋雨足。野田麰麥不妨犂。</text>
<title>奉送接慰官趙公擧 師錫</title>,<text>蓬山學士向萊山。京試官爲接慰官。許國君行無憾慨。在家吾病足悲歎。離亭落日將迎暮。驛路新梅欲闘寒。專對卽今推第一。佇令殊俗識麟鸞。</text>
<title>朔寧羽化亭。次故友崔周卿 後尙 韻。</title>,<text>飛樓百尺大江邊。今日來登信有緣。已覺御風追列子。何須抱月羡蘓仙。鷗憐暮色眠簷外。鴈帶秋聲落檻前。景物惱人詩興足。一壺那得棹觥船。</text>
<title>宿龍腹寺。次杜詩四安寺寄裵迪韻。</title>,<text>寺在雲山第一峰。上房淸絶但聞鍾。松吟晩籟笙簧韻。楓帶殘霞錦繡重。妙悟十方迷法戒。俗緣千劫愧塵容。明朝便出山中路。何處人間着老慵。</text>
<title>又次杜詩香積寺韻</title>,<text>簷端河漢近人流。凈夜蒲圍可滌愁。月洗露華窺戶入。風敲霜葉落庭稠。佛燈晃燿諸天朗。法磬淸圓十地悠。龍腹此遊眞絶勝。何如子美上牛頭。</text>
<title>宮殿八詠 課製</title>,<text>不羹城郭倚雲開。更起章華拂斗魁。累九碁危誠可怕。築千人㤪亦堪哀。范卿豈直知天咫。伍相分明說禍胎。請看匏居恢覇業。先君當日有遺臺。右章華㙜千年亡國事如鴻。禾黍離離滿故宮。麋鹿迹交秋草裏。鷓鵠啼歇夕陽中。巫山祗夢仙娥美。流水誰憐屈子忠。陳迹宛然人去盡。短碑猶得記湘東。右渚宮十二靑齊壯國容。雪宮㙜殿複重重。三千客散皆雞狗。七萬家喧若蟻蜂。從敗橫成紛割地。星移物換幾經冬。招賢問政終何事。多慾徒爲貨色攻。右雪宮八載經營帝業成。擒猴逐鹿一時平。咸陽天府金湯固。長樂朝宮制度宏。玉帛滿庭趨萬國。佩環登殿列群英。襲秦竟墜先王禮。不學難逃後史評。右長樂西都宮殿盡爲烟。東魯靈光獨不騫。滄海成田知幾日。劫灰何處問多年。祗今突兀臨無地。從古扶持若有天。請看巋然延壽賦。定將僖頌並流傳。右靈光殿桂觀通天結構新。萬年爲計百年身。天垂璧月金盤露。風起瑤池玉舃塵。安得飛升生不死。終敎竆黷漢幾秦。茂陵松柏蕭蕭雨。指點行人却愴神。右通天觀銅雀新㙜勢最高。東吳春色夢魂勞。環連舳艫迷江國。風送東南卷海濤。意氣一時山聳立。興亡百代水流滔。分香不盡奸䧺恨。松柏西陵帶雨號。右銅雀宮周雅歌殘棠棣吟。漢宮新寵屋黃金。䲶鴦宛轉甘同夢。鴻鴈分飛有㤪音。合歡枕設推長枕。連理衾成廢大衾。可憐太液池邊竹。虛表當年友愛心。右花萼樓</text>
<title>送嶺伯李季羽 翊 令公。次李尙書季周 端夏 韻。</title>,<text>聞道南民喜欲顚。爲緣重得季方賢。棠陰不改猶前日。竹馬爭迎記昔年。上洛風烟江接海。東京城闕草連天。傷時吊古興亡地。問俗兼將靖遠邊。</text>
<title>送李有初 端錫 副使之燕</title>,<text>大地竆陰雪漲岐。暮途征役惜分離。觀風季子非前日。杖節蘓卿屬是時。碣石塵沙迷澒洞。薊門烟樹遠參差。三忠廟裏英雄淚。爲付君行一掬垂。</text>
<title>送姜叔夏 碩昌 書狀之燕</title>,<text>遼陽關路正漫漫。况是窮陰歲欲闌。大野天低西日落。長河氷壯北風寒。三盃別酒貧仍廢。一曲離歌病亦難。血淚十年猶未盡。送君今夕更汍瀾。底事令人骨欲驚。漢京冠盖指燕京。山河風景新亭淚。冬至正朝舊使名。趍走傷心那忍說。歸來把臂定相迎。吾家自有通亭集。沿路詩篇莫墜聲。</text>
<title>大殿春帖子</title>,<text>䓗籠佳氣拂晨鍾。一朶紅雲繞九重。五夜千官趨瑣闥。三呼萬歲祝嵩峰。無思不服東南北。皆願爲氓士賈農。何幸小臣逢盛際。但將篇什頌時雍。</text>
<title>大王大妃殿春帖子</title>,<text>釵頭雙鷰載春還。玉拆庭梅欲放寒。更五漢宮祈壽考。日三周竪報平安。思齊則百含飴慶。克肖於千奉輦歡。陽德已隨坤化遍。羣生拭目要先看。</text>
<title>次沈司諫仲美 攸 韻。寄堂弟叔九奉化縣衙。</title>,<text>官居蕭灑似山居。百里陶然太古初。仙境有緣行問樂。訟庭無事卧看書。從公巷詠靑靑麥。入饌江來白白魚。遙想官梅開正好。錦囊詩興未全踈。</text>
<title>酬贈沈仲美</title>,<text>屛迹須看晩節高。邱園深處樂陶陶。人同彭澤門垂柳。地似武陵洞號桃。肯許別區來遠客。只宜淸篇屬吾曹。江氷已解添春浪。急喚漁翁試一篙。</text>
<title>箕海黃生 命河 來見。爲傳雙碧亭之勝。且示宋道深 光淵，權季常 是經，李汝老諸友韻。步和寄題。</title>,<text>雙碧名亭特地奇。憶曾聯袂共追隨。霞巖春晩花開日。蕭寺秋深葉脫時。勝賞十年長入夢。離愁萬斛幾攢眉。逢君亹亹還成別。更把殷勤問後期。</text>
<title>孝宗大王遷陵挽</title>,<text>俔天生聖繼軒羲。十載東方德業垂。寵接儒臣勤切琢。撫摩民庶鑄雍煕。早聞舜授惟精一。實欠堯年未耄期。回首蒼梧移舃地。滿山松栢亦含悲。</text>
<title>挽南進士 汲 丈</title>,<text>尙憶前秋爲拜床。呼兒引入坐茅堂。羸形澁語憐君病。盤棗壺醪勸我甞。年未甚衰能噉食。神宜將護幸康強。那知一別成千古。題送哀詞涕自滂。</text>
<title>送李君瑞 喜龍 出宰朗山</title>,<text>曾聞文谷先生言。月出高峰壓海門。井冽泉甘無瘴癘。山明水麗絶塵煩。村村橘柚醒人骨。樹樹梅花喚客魂。今日送君飛一盞。暫時離抱不須論。</text>
<title>次崔汝和 錫鼎 韻。送金子仲 斗明 出宰端川郡。</title>,<text>爲唱驪駒遠送君。離懷黯黯不堪云。傷心隴水思鄕淚。回首長安蔽日雲。一路關防天下㝡。兩營南北嶺中分。九重佇見丹書召。努力須令異政聞。</text>
<title>送叔九出宰黃澗</title>,<text>曾爲傲吏學冥荃。復向名區作散仙。橘幷已應能療疾。菊泉何獨可延年。天遊逈接無何境。俗劫新磨不盡緣。黃鶴樓中吹玉笛。白雲隨處共蹁躚。</text>
<title>黃校理君玉 玧，吳校理貫之 道一。同直玉堂。唱酬有詩。君玉出示要和。步韻奉呈。遆與貫之。</title>,<text>紫薇淸切逈迢迢。伴直詞臣共月宵。身惹爐香趍玉陛。耳聞仙樂下璇霄。已知韓陸勤章奏。不學蕭曹事筆刀。聖代卽今登俊傑。會看班笋映蟬貂。</text>
<title>漣川地主李文伯 寅煥 席上。醉後拈出老蘓詩韻。勸余和之。走筆以呈。己未年</title>,<text>淡霧輕烟薄暮時。漏雲斜日政催詩。飄零我昔憐三黜。潦倒君今困一麾。世外浮遊惟適爾。人間竆達莫言之。澄波十里歸程遠。却怕官厨進酒遲。</text>
<title>醉中。從兄楚寶氏。呼韻走筆。</title>,<text>一盂朝夕一裘冬。峽畒躬耕學老農。得酒有時同跌宕。論詩無日不從容。泥塗軒冕曾非遯。笑傲江山豈是庸。昨夜晴霜酣萬木。試看丹葉爲携筇。</text>
<title>驪州淸心樓。次壁上韻走筆。</title>,<text>半天空翠拂簷端。楓葉殷紅暎醉顔。鷗外微茫連七澤。鰲頭隱約見三山。輕舟短棹烟波裏。細雨斜風几席間。竟日憑欄勞遠跳。每逢閒處不曾閑。</text>
<title>次趙嶷望 世煥 韻贈玲上人</title>,<text>不增不减貌稜稜。往在方壺第一層。妙悟已能超色相。冥觀應是到淵凝。翻從物外飄雲衲。却向人間乞米升。始信波羅難懺盡。哂渠何事去爲僧。</text>
<title>送海西伯沈仲美 攸</title>,<text>分憂方岳國西門。攬轡澄淸節制尊。可但宣威森虎戟。也應問俗駐熊轓。江山物色詩千首。湖海風流酒一樽。楚客悲秋兼送別。不堪搖落更消䰟。</text>
<title>送李景畧 懏 之任白川</title>,<text>聚星樓臨雉岳靑。都門五馬送君行。忠貞世篤先卿相。文彩今存令弟兄。勤索別詩慚薄技。遠尋窮巷見深情。白川地得人淸白。從此山川一倍淸。</text>
<title>贈別李叔固 垈 氏半刺咸山</title>,<text>漢沛周邠一古都。塞樓關堞壯方隅。雄州霧列金湯險。鳥道雲盤鐵嶺紆。憶我昔時馳馹路。送君今日佩魚符。黯然別恨悲哉氣。捴入詩篇帶淚濡。</text>
<title>送咸鏡伯李君實 世華 令公</title>,<text>自是堂堂盖世豪。許身寧憚獨賢勞。西臨薩水金湯固。北鎭咸關鎖鑰牢。山郭日沉秋色遠。海門風急浪花高。煩君莫歎長離別。增秩應看聖主褒。虹橋千尺跨江灣。樓在虛無縹緲間。塞外軍聲雷渤海。日邊歸夢月關山。田疇歲熟居民樂。烽櫓烟收戍卒閒。自哂儒冠成底事。草玄贏得鬢毛斑。</text>
<title>送湖西伯尹子由 以道</title>,<text>看君標格獨超羣。錦水秋風棨戟翻。喉舌舊司天北斗。爪牙今鎭國南門。牛刀已試絃歌化。熊軾爭瞻節制尊。多病未能擎別袂。白頭憔悴卧文園。督府雄城鎭上游。中有縹緲之飛樓。蘭橈桂棹錦江月。紅樹白雲雞岳秋。自是元戎不淺興。非關暇日聊消憂。當年物色分留處。帳望行塵記昔遊。</text>
<title>次趙嶷望韻。送李粹夫 璾 出牧星州。</title>,<text>落日西郊祖帳開。使君行趁鴈南來。愁添別酒那堪把。恨八離篇不自裁。踈雨霽餘秋水濶。斷雲飛盡暮山嵬。休言百里非賢路。從古治民要試才。當年吾祖到伽倻。選勝行行不覺賖。泚筆巖邊雲萬竇。吟風瀨下浪千花。詩篇卷裏輿人誦。文彩朝端聖主嘉。安得隨君便南去。細尋遺躅踏金沙。</text>
<title>盧渭原 希遠 挽</title>,<text>中年落拓卧村廬。恥不爲儒行卽儒。每起整衣晨謁廟。幾多開卷靜看書。咄哉擧世誰知者。命矣無天倘是乎。出處平生同寵辱。淚痕今日倍沾裾。</text>
<title>送慶尙都事沈汝器 枰</title>,<text>幕佐非高亦不低。上承下接理難齊。在營便覺吾身苦。廵郡還令吏目睽。太緩反乖存國體。稍嚴那免被人擠。我曾折臂君須勉。到處唯宜去畛畦。騎省星郞佐碧油。翩翩飛馹向南州。草間蟲語千林晩。葉底蟬鳴萬樹秋。龜峀晴雲牽客夢。鶴樓明月惹鄕愁。錦囊詩什應成軸。倘寄衰翁洗眼不。府有連龜山，琴鶴樓。</text>
<title>韓興君李 汝發 挽</title>,<text>憶曾荒徼詠離騷。靑海公方擁大旄。漢柳日長閑部曲。楚蘭春盡㤪湘臯。恩深涸轍監河粟。感結竆途范叔袍。一袠南華留在案。寸心猶自佩銘牢。妙年投筆業箕裘。猛氣英風隘九州。定遠虎頭飛食肉。隴西猿臂相當侯。早任閫鉞聲名震。晩避兵權福祿優。歎息中宸思鉅鹿。內無良將至尊憂。才名天下無雙士。家世山西第一流。可但嫖姚善騎射。也應元凱癖春秋。悲風忽落將軍樹。明月空懸相國舟。自是平生長揖客。寢門斜日涕難收。</text>
<title>趙監司 世煥 挽</title>,<text>嘉林山水孕豪英。宅相名聲繼土亭。玉節臨湖留惠澤。銀㙜視草荷恩榮。官躋二品猶三品。壽到稀齡欠一齡。弟畜平生叨奬眷。寢門斜日涕雙橫。淸獻裝中琴鶴隨。倚樓吟處筆翰飛。孤燈旅舍呼𦤎急。積雪荒阡返櫬遲。九地深幽嗟永閟。百年牢落欲誰依。亦知一死差先後。後死那能不淚垂。</text>
<title>果齋尹先生死於壬辰。其孫薪谷，林溪兩先生。俱死於丙子。孝廟奬之以三節。今上十二年。謚果齋曰文烈。林溪曰忠貞。盖寵異之也。今年春。珍山，陰城兩太守。設延謚宴。珍山守體元自製近體絶句以志之。盖榮君賜也。要和於薦紳大夫作一軸。將以眎諸後。不佞竊自幸其載名於卷中。步其韻以呈。聊以寫夫平生景慕之忱云爾。</title>,<text>南州榮謚敞華軒。北關頒綸荷聖恩。可但淮陽爲厲鬼。也知諸葛有英孫。氷霜氣節陵千古。河岳精靈萃一門。自是後來瞻仰地。區區髯婦詎誰論。</text>
<title>權右尹悅卿 說 來訪。袖示二律。仍和以贈。</title>,<text>鳥報天晴雞報晨。映階紅藥殿殘春。濂翁窓外長新草。仲蔚門前無故人。獨有夫君勤遠訪。始知於我㝡交親。袖中更示瓊琚句。愛玩終朝詠歎頻。光陰頭上擲梭頻。壯髮成秋不復春。十里江山千勝槩。百年天地一閒身。病餘骨自罹讒毁。老去詩因放懷新。倚伏紛紛何足道。滿園松菊未全貧。</text>
<title>大殿春帖子</title>,<text>隨春冠冕賀淸時。雪後韶光上玉墀。七政璣衡千歲曆。一番風雨萬年枝。仁心發育陽和動。淑氣氤氳麗日遲。洪造代天均覆燾。太平文物際雍煕。</text>
<title>課製 九首</title>,<text>岱岳崔嵬鎭海東。邦家祀典秩三公。泥金檢玉嗤秦誕。敷土隨山想禹功。尼父眼中天下小。翰林登處日觀祟。寄語後學要希聖。先識巖巖氣象䧺。右泰山衡岳扶輿淑氣含。雄名獨擅大江南。寰中鉅鎭同稱五。海內神山可並三。回鴈峰連靑草澤。瀟湘竹映洞庭柑。韓公正直開雲霧。留與千秋作美談。右衡山𡹃嶒華岳獨雄西。萬朶芙蓉綠翠齊。玉女洗頭盆尙在。金仙弭節蹟都迷。平臨大海風烟濶。俯挹中天日月低。白帝眞源如可問。秋風扶杖上雲梯。右華山崧高維岳鎭當中。少室爲西大室東。周代梯航均道里。漢朝宮闕化蒿蓬。天晴玉女三更月。日出金雞五夜風。惟有孤臣祈聖壽。山呼萬歲永無竆。右嵩山北垣恒山碧巑岏。碣石群峰眼底看。趙北燕南多慷慨。天翻地覆閱艱難。龍光闔闢昏朝換。蛇陣縱橫首尾蟠。安得一吹鄒子律。坐令幽谷變凝寒。右恒山源出岷峨橫復縱。穿山度峽幾重重。長流到海何時了。巨浪滔天盡日舂。擊楫壯心盟白水。負舟神物懼黃龍。遙思萬折朝宗意。血點空垂志士胷。右江水導源桐柏水圍淮。東北維楊境㝡佳。周甸郊圻元赤縣。禹功疏鑿卽蒼崖。風波不貳忠臣志。烟月偏傷墨客懷。玉樹猶餘亡國恨。至今商女唱淫哇。右淮水崐崘萬古欝嵯峨。滚滚長源入海多。疏下龍門神禹導。派通銀漢客星過。寸膠莫救千尋濁。衆水齊匯九曲波。休運佇聞當五百。詞人應解頌淸河。右河水漾水東流此水傍。一隅嶓冢發源長。丈人抱甕滋園圃。游女凌波鮮佩璫。詩詠滔滔爲國紀。傳穪皜皜曝秋陽。吾東豈與中華異。襟帶神都萬葉昌。右漢水</text>
<title>中宮殿端午帖子</title>,<text>氤氳淑氣汎崇蘭。風化周南喜再看。宮女續增金縷細。尙方裁進翟衣寬。坤儀已叶徽柔懿。壼範咸知靜一端。自有百神扶繡戶。靈符何必着心安。</text>
<title>金同知 玧 重牢宴席上。次李白川景畧 懏 韻。</title>,<text>毓靈嵩善慶無邊。人間稀聞再酳筵。堂壓海門橫積素。帳連雲日翳層玄。丹靑繪作千年寶。琴瑟歡成百歲緣。源遠也知流滚滚。江河應與共漪漣。</text>
<title>寄題養眞堂 堂之主人安希老居平海。余曾謫居時相識者也。因其求詩。賦以寄之。</title>,<text>名區卜築幾經春。新作華堂號養眞。萬事風塵難着足。百年邱壑好藏身。蓬瀛地近神仙宅。花竹園成富貴人。湖海扁舟吾已具。不妨隨處共垂綸。</text>
<title>送沈汝器 枰 出宰瑞山郡。次客舍題詠韻。</title>,<text>郡城三面盡滄溟。目斷坤倪極杳冥。鵬翼蔽天昏日月。鯨牙皷浪闘雷霆。潮聲贔屭排風逈。野氣空濛帶雨醒。疇昔壯觀如夢寐。爲君臨別記曾經。</text>
<title>李起伯與崔汝和 錫鼎。同遊冠岳山韻。次寄。</title>,<text>冠岳𡹃嶒鳥道紆。諸峰屹立與雲俱。平臨北斗天疑盡。俯瞰南溟地欲無。可耐冥棲在巖穴。何須長往訪蓬壺。風塵已决投簪計。要作睢陽二老圖。名區勝會脫塵紆。浪迹如今恨未俱。萬壑松聲元自在。千峰月色本來無。仙心正要琴三疊。世事都消酒一壺。搖落不須悲宋玉。請看潘閬倒騎圖。</text>
<title>次南相公 九萬 宗會韻以呈</title>,<text>宜春相國是仁人。一視同仁若乃身。補衮北宸推老老。開筵東閤展親親。先謨有裕應儲慶。後屬雖疎豈失倫。觀感已敎風化遠。佇看偸俗日維新。</text>
<title>送江原伯權季常 是經</title>,<text>襜帷紺幰建高牙。馹路秋風爽氣多。朝夕萬千峰日月。東西八百里山河。嶺湖曾攬澄淸轡。獩貊將騰蔽芾歌。箕海舊來相識在。爲余停節問如何。</text>
<title>送嶺南伯李君實令公 曾經湖南，海西，關北，關西監司。故頸聯及之。</title>,<text>軒輊非常冠搢紳。于思 多鬚故云 落落丈夫身。威行四路西南北。迹遍三韓卞馬辰。七十州民新節制。一千年國舊城闉。宸憂爲是專分閫。莫歎賢勞叱馭頻。</text>
<title>送李秀夫 志傑 出宰盈德 花林山在縣北。淸心。城西門樓名。</title>,<text>東閣平臨東海隈。檻前烟浪闘晴雷。千尋氷穴 邑有氷盛夏常穴。堅。 非霜至。萬古花林不雨開。靜裏湖山堪嘯傲。吟邊風月入敲推。送君安得逐君去。共把淸心樓上盃。</text>
<title>李慶源汝老挽</title>,<text>璧水同遊若隔晨。中間離合漭相因。十年湖海停雲久。千里關河衣綉新。酬唱燭殘塲屋夜。綺羅香暖妓筵春。祗今衰白徒懷曩。一曲哀詞淚滿巾。</text>
<title>送任參知德章 弘望 赴燕 閼氏喪。進香使。</title>,<text>前行未返後行忙。時冬至使未返。 冠盖翩翩織路望。珠玉事夷猶不免。金繒誤國祗堪傷。愁連月笛燕山遠。夢落烟花鴨水長。天下無人貴駿骨。應須攬涕哭昭王。</text>
<title>族兄李叔固 垈 傍隨窩。次趙嶷望韻。</title>,<text>道從伊洛幾時東。萬古春廻大六宮。玉色金聲人已遠。淡雲甘雨趣還同。住筇戱傍花迎日。步屧閒隨柳颺風。靜處默觀消長理。肎將榮辱問天工。君家形勝冠吾東。右接公門左梵宮。觀理已將先聖契。偸閒肎與少年同。吟來筆染汀花露。醉後盃迎渚柳風。欲幻名區供卧看。妙手安得倩良工。</text>
<title>南汝章 文斗 茅亭八景</title>,<text>膚寸浮雲觸石生。驀然高起勢崢嶸。欲成疎雨漫天暗。旋逐輕風漏日明。出峀元非持贈物。隨時似識卷舒情。問渠那得閑如許。任是無心自在行。右冠岳歸雲突兀奇峰揷半空。濛濛疎雨逐輊風。微沾岸草新抽綠。細着庭桃欲放紅。洗出山容粧翠黛。添來溪面抹靑銅。雲烟出沒無停態。盡入依然水墨中。右淸溪過雨十里長川衮衮流。發源應自老龍湫。花燃曲渚紅波漲。柳拂長汀碧浪浮。把釣漁翁歸遠野。荷鋤農老漑平疇。欲知功利無竆處。看取黃雲䆉稏秋。右一帶長川遠近平郊掌㨾然。森羅萬象渺無邊。老烏覔食將雛喚。小犢依林傍毋眠。孤落霞如畵裏。晴川芳草入吟前。多君占得溪山勝。早晩相隨借一廛。右十里平原石榻秋深萬木萎。一林丹葉正離披。光侵靜几烘詩卷。影入踈簾落酒巵。繞樹任他吟骨冷。倚柯還與醉顔宜。傍人莫道偏蕭索。絶勝花開二月時。右石榻晩楓曉天霜月印溪流。一片淸光萬頃秋。岸樹遠猶呈睡鵲。汀沙近可辨眠鷗。嬌兒臨水疑看鏡。癡子窺波苦索鉤。推枕起來徐倚杖。不知風露襲重裘。右前溪曉月一片丹霞萬縷明。也知山澤氣蒸成。落時却訝來膝閣。起處渾疑望赤城。風引嫩光侵几席。日烘斜影動簾㫌。斯須變化呈新態。似向騷人勸酒𨠵。右仁源起霞雪後江山霽景多。嫩雲歸海散如麻。削成巖壑千峰玉。亂綴枝柯萬樹花。日射龍鱗光的皪。風飄鶴羽落鬖髿。悠然興發山陰棹。氷底遊魚夜可叉。右德坪晴雪</text>
<title>丁巳春歎時作</title>,<text>終南山色欝岧嶢。遙望靑雲擁洛橋。鵑叫天津無限月。鴉全禁樹許多條。玄都桃盡惟新菜。野渡舟橫自晩潮。回首驪江龍馭遠。未攀髯慟死難銷。</text>
<title>戚兄成僉正士翼 煕胄 挽</title>,<text>聽松公後㝡多賢。公業其家孝友傳。可但使之爲宰也。堪嗟命矣止斯焉。稀齡已著行仁驗。餘慶應仍積善綿。永負病中求見意。謾將遺恨寄重泉。二祖曾依文簡門。滄浪又育我亡親。連世仍敦昆弟義。當時忍忘父師恩。百年存沒看看變。萬事乾坤故故新。孤露餘生今白首。淚痕秋日灑荒原。</text>
<title>柳靈山萬春 長元 寄示一律却次以寄</title>,<text>庭樹蕭蕭葉迎霜。曠野茫茫稼滌場。敢擬有詩凌鮑謝。自歎無力挽虞唐。日沉谷口歸樵唱。風亂江心逗賈檣。寒菊一枝斜竹外。獨憐孤節對殘香。</text>
<title>戊辰元宵感吟 今年是余甲年。故頸聯云。</title>,<text>曆書昨已辭丁卯。太歲今看在戊辰。老去忽驚環甲子。病餘剛厭守庚申。蒸成香釀催三亥。擷取嘉蔬薦五辛。耿耿不眠宵向午。起占天際斗回寅。</text>
<title>爲省墓往漣川。月夜與從弟玉汝從侄 漢溥 同坐。呼韻請賦。口號以答之。</title>,<text>朱顔一去豈重來。頭上光陰鼎鼎催。報主計違甘自棄。傷時志切向誰開。春深古木鵑啼苦。月冷淸宵鴈影廻。魂夢不知身在遠。日邊惟得近蓬萊。</text>
<title>李生厚遠梅月堂八景韻 李生先祖養眞齋晩年。休退大谷村。作梅月堂。</title>,<text>靑銅磨出霽光涵。一陣長風飽半帆。烏背斷雲將日去。鷁邊驚浪與天參。忙收短檝疑逢雨。催亞高桅怕近巖。安得隨渠遊汗漫。直趍蓬島脫塵凡。右龍湫暮帆一帶炊烟十里遙。驛亭臨海正回潮。東西南北路中路。春夏秋冬朝復朝。障日成陰纔掩淡。隨風爲霧任輕飄。看來亦足供詩興。何待龍眠好手描。右鳥院朝烟雨洗平蕪綠漲郊。牧兒腰笛戱靑茅。哆唇和曲裁蘆葉。蹙口爲聲折柳梢。輕戛邃林驚睡鵲。逈搖幽壑喚吟蛟。歸來唱罷牛羊散。日落村墟亂水交。右金郊牧笛古木杈枒簇簇多。樵兒蕘竪往來歌。赬肩互答山猶應。洗足高吟澗自波。出洞響隨斜日落。入村聲逐暮烟和。畵師欲畵難爲畵。輸着騷翁醉後哦。右赤洞樵歌雲捲纖塵露洗空。日光西匿月華東。三更星斗懸輪外。一色江山八鏡中。皎潔肎敎微玷翳。澄明還與我心同。這間氣像誰知道。興起濂翁百世風。右東峯霽月春意衝冬趁臘迴。欲尋花信訪寒梅。閒階已占韶光早。幽谷何須煖律媒。香愛引風偏馥郁。影憐和月共徘徊。窓前雪片交相映。正是天公一色裁。右西階早梅春江漾綠夜天虛。蓬底殘燈處處漁。隔水高低明復滅。傍林來去密還踈。光搖沙嘴流星似。影透波心落月如。收網扣舷誇得雋。分魚散入柳邊廬。右南浦漁火北岳巉巖縱復橫。嫩雲膚起媚新晴。爲衣爲狗斯須變。如火如綿取次成。縱欲翳天天本大。莫須遮日日還明。看渠自是無心物。舒卷何曾有重輕。右北岳晴雲</text>
<title>次李生厚遠韻。寄題山陽人廉 遵 醉遯軒。</title>,<text>不用簪纓絆此身。醉鄕肥遯脫凡塵。醺醺止可談風月。屑屑何甞較富貧。得失已應任北叟。有無時復問東隣。高齋認却閒中景。三逕松篁杖屨春。</text>
<title>柳萬春以善押硬韻自誇。見示一律。次寄。己巳年</title>,<text>餌鉤名餌盡鮦貪。處世非惟七不堪。已判公私分舜跖。莫將脩短較殤聃。要知誨盜由藏慢。欲免罹殃貴垢含。猶有醉鄕㙜罍麯。秫田無稅任農談。</text>
<title>詠史 課製。下十首仝。</title>,<text>龍馭飄然渺莫擎。二妃行泣綠雲間。揚靈極浦蒼梧逈。染血叢林翠竹斑。遺廟窈冥天接水。古碑傾側草連山。商絃皷罷瀟湘月。哀㤪聲中鴈却還。右二妃扁舟暮泊楚江潯。萬古人傳屈子沉。水咽白波留素志。楓明赤葉着丹忱。投書賈誼元同調。反賦楊雄卽底心。最是斜陽愁絶處。巴童唱斷竹枝詞。右屈原初隨季父起吳中。虎嘯秦原萬里風。一箭射鴻傾楚業。八年驅雀爲漢叢。惡盈天地難爲王。氣製山河豈足雄。惟有壯心臨死快。捐頭不肯向江東。右項羽短棹輊橈月一船。筆床茶竈興悠然。籠中綉羽能言鴨。盤上氷鱗縮項鯿。笠澤碧流軒檻外。稽山靑落酒杯前。三高風節亭名在。留與人間萬古傳。右陸龜蒙箕山秀色聳晴空。占得寬閑有兩翁。夢斷世間同蟻垤。神遊物表想鴻濛。掉頭不顧堯天下。洗耳還甘潁水中。萬古高名垂宇宙。至今蘭雪灑淸風。右巢許潔身逃難任淸狂。春及西疇擧趾忙。自分耕田兼鑿井。不論遺臭與流芳。唐虞已遠時難遇。鳥獸同羣世果忘。誰識聖人經濟意。問津浮海苦遑遑。右沮溺商山萬古欝崔嵬。四老春風酒一盃。白石坐來同謔浪。紫芝歌罷共徘徊。中原鹿走誰先得。大澤猴亡我自咍。可憐竟墮留侯計。何事還從漢殿回。右四皓甲觀橫經輔漢儲。引年還上乞骸書。拜恩北闕辭鵷列。設餞東門簇駟車。知足平生驚寵辱。見幾行色豈虛徐。定敎蕭傅罹讒日。恨入重泉媿不如。右二疏卜肆藏名樂考槃。幽情高致邈難千。牢籠天地胷全豁。揖讓羲文體自胖。至理合敎閒處玩。道論難與俗人看。千秋莫測湛冥意。銀漢名懸白日寒。右嚴君平羊裘草澤避塵喧。物色旁求不憚煩。卿月肯趍靑瑣闥。客星還傍紫薇垣。暗扶九鼎千匀重。共卧中宵萬乘尊。元亮折腰那不媿。釣㙜經過待黃昏。右嚴子陵</text>
<title>追述蕩春之遊。寄呈沈汝器 枰 令公。遆示柳敎官 碩昌，趙重卿 萬重，尹泳甫 涵。 兼與年少諸君求和。</title>,<text>多病年來不出遊。偶携諸友共尋幽。自憐伏枕偏衰朽。却喜聯鑣捴勝流。風韻松琴和鳥語。日烘霞綺暈人眸。醉後未盡探眞興。更入桃源最上頭。</text>
<title>次叔九見示韻</title>,<text>莫歎飢寒困一生。嶺湖曾已享專城。窮通自是皆關命。毁譽由來捴不明。擧世脅肩甘汩沒。幾人騈首就葅烹。前江合放東歸棹。綠漲春波雨乍晴。</text>
<title>次柳萬春寄示韻</title>,<text>鼎鼎光陰鏡裏遒。蕭蕭兩鬢各驚秋。邇來尙阻新年話。老去難逢少日遊。笑我宦途讒市虎。多君詩律技庖牛。陽坡煑艾前期在。第一橋西八角頭。</text>
<title>次叔九三淸洞病未往賞韻</title>,<text>玉洞風烟處處新。水明莎綠絶纖塵。名區勝賞惟玆地。令節繁華㝡此辰。泉響細分鍾皷曉。山光偏惹綺羅春。期君莫負尋眞約。任遣兒童笑醉人。</text>
<title>柳萬春，沈仲默 思沉 幷轡見過。寄示兩律。和呈。</title>,<text>聯鑣竆巷訪幽人。急掃風軒笑語新。朝翠引霞籠遠峀。晩紅棲葉殿殘春。淸詩已荷紆深契。薄酒何堪答令辰。安得共携遊汗漫。笑看東海變生塵。</text>
<title>重陽與諸友登藥峴。成禹鼎示韻。步和。</title>,<text>佳辰勝會豈虛徐。携酒扶筇幸共於。藍水強寬竆杜甫。茂陵猶起病相如。霜鴻欲下秋陰晩。霞齊飛暮景初。酩酊莫辭令日醉。賢愚貴賤捴成墟。</text>
<title>次趙重卿 萬重 寄示韻</title>,<text>巷深無客掩書堂。病久尋醫問古方。披卷抄詩忘老至。擁衾推枕覺宵長。燈枯正愛窺窓月。衣薄還驚着瓦霜。秋晩故山猶未去。石田茅屋已荒凉。</text>
<title>送安邊府伯柳集仲 成運 之任</title>,<text>失意人今得意遊。北州形勝㝡登州。行行吟嘯短長勾。處處逢迎多少樓。仙島烟霞飄鶴馭。妓筵歌管暖貂裘。輶軒定過高山舘。尙記風流老督郵。</text>
<title>次叔九韻。送元命汝 聖兪 之任。北靑通判。</title>,<text>未向離筵餞一盃。晨星落落各天隈。題輿縱負陳蕃望。記室誰知阮瑀才。瀚海恕聲和夢聽。雪山愁色入吟來。關河信使應稀少。旅枕何堪白髮催。</text>
<title>次叔九寄示韻 前後所寄五七律三十七篇方在案。故尾句及之。</title>,<text>萬事蹉跎髮盡皤。百年天地入悲歌。閒來縱喜忙時少。老去偏憐卧日多。酒爲補虛還損氣。藥因治病反傷和。尙看三十餘篇在。頗覺高吟祛宿疴。</text>
<title>奉別冬至正使禮曹判書申公獻 琓</title>,<text>王事何曾歎獨賢。但將行止一任天。多能誦了詩三百。險已甞之路四千。且莫偏傷垂老別。也須重詠遠遊篇。佇待君歸應改歲。鶯花春晩五雲邊。</text>
<title>奉別冬至副使戶曹參議李遠伯 弘廸</title>,<text>臨筵惜別各衰年。况是竆陰歲暮天。王事有程甘契濶。客行隨處㥘留連。三冬雪月心同潔。長路氷霜操愈堅。牧隱先生遺稿在。家聲應繼早朝篇。</text>
<title>李判書國賓 觀徵 壽筵。次陸判書 昌明 韻。</title>,<text>班躋八座壽稀年。舊德朝中屬望先。鶴髮色將卿月映。蟬冠影並老星聯。官應上壓香山會。耋亦中參洛社筵。夙忝登龍爲賀雀。續貂聊和睡翁篇。</text>
<title>次李生 厚遠 松廠韻</title>,<text>何用雕榱與綺櫳。枉施人巧奪天功。鷃飛自大嘲鵬徙。鳩拙猶安笑鵲工。子美肯愁茅屋雨。禹儞宜詠竹樓風。倘容老叟閒中伴。他日南歸不俟終。</text>
<title>次僧軸韻題贈</title>,<text>爲問師從何處來。天台靈隱寺中迴。山連大壑波掀屋。殿揷高穹月滿㙜。地僻杉松巢鳳鶴。春深花雨老莓苔。相逢已到忘言地。未覺浮沉苦海隈。</text>
<title>春日</title>,<text>垂柳陰邊晝掩門。日長竆巷靜無喧。遣兒整秩抽書卷。課僕栽桃護果園。詩罷獨吟何用寫。酒篘旋吸不煩樽。年年頗得閑中趣。誰識凡亡與楚存。</text>
<title>箕城郡齋留題</title>,<text>山雨關人得少留。斜陽聊上郡西樓。千竿脩竹當簷秀。一帶淸溪繞檻流。戀闕幾煩工部望。憂民未暇武昌遊。春來花鳥渾無興。携酒登臨欲待秋。</text>
<title>秋日過友人家</title>,<text>秋懷憭慄未曾寬。爲到君家強作歡。且愛黃花香滿袖。寧羞白髮雪渾冠。風高葉下猿聲斷。潮落江空鴈影寒。取醉不知西日暮。半峰新月捲簾看。</text>
<title>醉題</title>,<text>佳節那無一會期。酒徒詞客共追隨。平陂嫩艾宜春擷。小市香粳當夕炊。樓爲看山褰箔久。盃因覓句下籌遲。柴門月色江村路。駄醉歸來分外奇。</text>
<title>書懷</title>,<text>歸去田園尙志高。披羊嚴子畵牛陶。明窓凈几兼黃卷。紅否靑松間碧桃。半世交情輕管鮑。百年勳業陋蕭曹。春江正好扁舟泛。隨意烟波理短篙。</text>
<title>送春川太守</title>,<text>黃堂岺寂隔喧哤。峽俗猶存太古厖。貊國風烟連穢國。漢江波浪接昭江。仁能及物春馴雉。政不煩民夜卧狵。肯許一廛容我否。鹿門耕釣欲追龐。</text>
<title>沈仲美江亭留題</title>,<text>八詠樓臨二水邊。佳賓滿座酒爲年。三盃大道通千古。一斗新詩理百篇。臘盡庭梅開似雪。春回岸柳暖含烟。巷南巷北追遊地。終老江湖別有天。</text>
<title>山寺</title>,<text>積氣高撑宇宙中。玆山千古㝡爲雄。危石細通樵子路。浮雲長護梵王宮。寒崖凜栗猶看雪。古木蕭森自起風。禪窓暫聽沙彌語。始覺吾人俗累空。</text>
<title>周濂溪</title>,<text>道喪誰能繼聖神。濂溪千載紹宗眞。圖書有象開充蘊。風月無邊沃我人。繞檻落花時散帙。滿庭芳草隔浮塵。斯文有幸傳來遠。今古重沾化雨春。</text>
<title>程明道伊川</title>,<text>道學源源仰聖神。河南兄弟獲傳眞。心符太極光前烈。天啓斯文淑後人。皎日秋霜驚薄俗。和風甘雨挹淸塵。等閑識破東風面。鳴鳥閑花捴是春。</text>
<title>邵康節</title>,<text>胷中造化已通神。物理看來體認眞。卦演先天初設象。書陳皇極始驚人。閒推今古機尤妙。嘯傲乾坤類出塵。三十六宮旋運處。鳶飛魚躍物皆春。</text>
<title>朱晦庵</title>,<text>道統相傳聖與神。派分濂洛續來眞。四書蘊藉傳諸子。六籍精微啓後人。志氣淸明超物表。胷襟澄澈絶纖塵。斯文不墜瞻遺像。留得人間萬古春。</text>
<title>戱題</title>,<text>公門舊事慣知聞。長袖平生善舞文。謀改簿書乘夜半。利逢詞訟待秋分。豐衣豈是家間織。積糓元非野外耘。誇道術中無不墜。古來虛說有神君。右詠老吏凝粧宿習已消磨。送盡繁華奈老何。頭白自嗟今戴雪。眼昏誰信舊橫波。塵生鏡匣鸞空貼。香歇花房蝶不過。長說宴筵檀板碎。夢中猶唱少時歌。右詠老妓幻得嬌嬈伺夜昏。戴入顱骨作人言。常要獨客潛當逕。却避羣狵怕近村。呈媚幾多搖九尾。遇妖強半失三䰟。眞形假爾尤成禍。爾假眞形豈足論。右詠老狐</text>
<title>送洪季和 萬煕 出宰白川 季和弟汝廓萬恢。時爲安岳郡守。</title>,<text>銀川百里近楊山。二邑山川屬二難。淸凈秉心宜號白。惠仁爲政合稱安。鳳城風雨日將暮。驛路烟花春已殘。景物惱人堪歎老。又添離恨倍闌珊。</text>
<title>寄題交河柳松禾 晑 梅竹堂。次壁上諸人韻。</title>,<text>晩歲幽居計未差。一江風月浩無涯。寬心是酒含杯慣。遣興唯詩點筆斜。趁臘早梅香欲放。傲冬寒竹節紛姱。祗應獨占閒中趣。莫向塵埃俗子誇。</text>
<title>贈別蔚山府使鄭仁叟 壽俊</title>,<text>纔返關東又嶺南。輶軒曾不一年淹。交情轉向竆途密。離恨偏從暮境添。堪羡奇遊觀海壯。自憐覊踪着泥黏。朝廷正要絲綸手。寵渥徵黃自可占。</text>
<title>李盈德公直 敬秀 見寄要和。次其韻以寄。</title>,<text>平生讒謗積如邱。達識從來百不憂。竆巷閉門塵事少。小軒開卷道情稠。陰雲掩日風驅雨。平陸成江浪泊舟。禾稼盡沈民命近。何心賞翫倚高樓。今年水灾罕古來。詩有携酒登樓語。晩築城西占一邱。詩能遣興酒忘憂。浮天浪勢侵軒近。帶雨嵐光入戶稠。已把榮名同弊屣。好將身世付虛舟。詩來喚起滄洲趣。待子携壺共倚樓。</text>
<title>復次公直再疊韻</title>,<text>美政君如陳太邱。爲民而樂爲民憂。楊州詩興官梅發。栗里閒情籬菊稠。好士幾懸徐孺榻。論交叨泛李膺舟。明珠滿篋銀鉤動。助我添修五鳳樓。今古由來貉一邱。貴何爲喜賤何憂。纔經縣令憐君詘。已忝騎郞覺我稠。鮮可鎭脾飛膾雪。酒宜除濕棹觥舟。想應琴鶴餘裝在。也肎相邀醉小樓。</text>
<title>復次前韻。却寄公直。公直答余前詩。有琴鶴孤舟。行槖蕭然之語。故此萹及之。</title>,<text>潭潭軒宇接陵邱。饘粥朝晡不甚憂。琴鶴行裝知已簡。菟裘産業見曾稠。市中豪僕供甘旨。湖右庄奴貢麥舟。淋雨子桑饑十日。一盃何吝共登樓。</text>
<title>次人韻</title>,<text>竆巷無人問索居。雀羅門外暮春初。何須季子腰間印。要看眞仙肘後書。體胖廣譽寧願繡。家貧晩食足當魚。閒中賴有知音在。時寄詩筒分不踈。百年天地又逢春。萬事人間鬢欲新。踏雪灞橋吟骨冷。尋花錦水醉眉顰。塩車詎展追風足。涸轍難容橫海鱗。可笑靈均詹尹卜。遠遊何必問蒼旻。</text>
<title>己巳暮春。過柳令萬春。呼韻口占。</title>,<text>淸和風日艶陽辰。人事天心故故新。軟柳靦將霜竹並。貞松羞與露花隣。高車駟馬多顚轍。豆粥甘泉足保身。感物傷時休浪說。一盃相屬不嫌頻。</text>
<title>叔九次禹卿韻見示。更步却寄。</title>,<text>多君筆力薄巫廬。讀盡人間未見書。蟬翼宦情甘斂迹。羊膓世路戒摧車。一枝春漏梅將放。六琯灰浮柳欲舒。新艾吐芽看漸嫩。不妨同擷雪消初。鴈序差池我較兄。百年懽戚一家情。窮通命也那須道。喪病撓之最可驚。菽水爲憂何日解。林泉有計幾時營。關心萬事都無賴。相對惟宜各盡觥。</text>
<title>李生厚源梅月堂宗會詩韻</title>,<text>人傑由來驗地靈。廣陵山色秀而靑。遁翁義烈興頑懦。僖相忠勤贊緯經。已著茂勛輝簡策。尙留遺訓在家庭。試看梅月堂前景。月並梅花永不零。遁村及忠僖公仁孫。皆李生先祖也。肥遯高人有古訓。匪雕匪朴至今存。盈盈馨德梅千朶。皎皎淸名月一痕。遺世謝榮閑是業。養眞緣督道爲根。欲知先輩揚芬地。肯搆餘徽在後孫。</text>
<title>送沈汝器出牧尙州</title>,<text>都會東南此㝡雄。上流形勢據要衝。江山宛帶前王國。民物猶存太古風。睿簡在庭咨岳牧。地餘游刃得黃龔。君歸倘諗商顔老。大隱誰知有一翁。</text>
<title>洪白川季和 萬煕 挽</title>,<text>童丱科名古莫先。沁園榮動鳳樓前。纔踰王勃趍庭歲。羞少蘭成射策年。大闡世皆期遠到。卑棲誰料失高騫。承家尙有聯雙璧。食報應看慶益綿。憶子分符向白川。暮途離恨兩相牽。䰟夢幾惱淸宵訪。情味猶憑赤牘傳。載鶴歸裝纔屬耳。騎鯨仙馭忽飄然。病中竟失重逢會。可耐無從涕徹泉。</text>
<title>四月八日夜。會飮觀燈于柳萬春家。</title>,<text>萬縷垂楊拂禁城。一天燈火曜空明。今宵詩酒論襟地。何處笙歌咽耳聲。睒睒欲將殘月幷。暉暉還與衆星爭。孤臣尙有丹心在。不共寒灰滅復生。</text>
<title>次柳萬春韻</title>,<text>槭槭秋聲落病桐。五更晨皷報籠銅。坡詩。籠銅鼓報衙。 延年妙術閑爲業。處世神方靜是功。禍怕燃眉宜止謗。戒存緘口莫興戎。滔滔季葉何須道。晩契唯君臭味同。吾衰無復夢周公。底事東華踏軟紅。擬挾泰山超碧海。欲將長劒倚靑穹。成虧未透神三昧。生滅纔窺佛六通。披甲據鞍非我事。莫如歸去隱蒿蓬。</text>
<title>送北靑通判族弟兪季毅 命弘</title>,<text>鐵嶺蟠天接海陬。關河千里去悠悠。霜驚鴈背迎秋早。風掣鯨牙蹙浪浮。一路要衝安北府。五川形勝鎭南樓。祗應夜夜思親夢。捴入轅門角裏愁。安北。北靑別號。玉川。樓前大川名。</text>
<title>鄭奉事孟謙 益相 醉墨堂十八詠</title>,<text>崔崒鰲岑聳玉寒。正看新月出林端。弛弦欲滿彎猶澁。半玦將圓輾尙難。翳杵免嫌霞綺散。滑輪蟾喜露珠溥。幽人此夜愁無限。感物傷時淚不乾。右鰲峀新月一竿斜日欲銜山。曲港分明返照間。高樹亂鴉金背閃。暖沙眠鷺玉衣閒。畵師筆下丹靑活。織女機頭紫翠斑。暝色入郊林影黑。更看初月映松關。右鷗港返照望裏人家凡幾家。一村桑柘白烟斜。朝承旭日隨飛雨。暮逐輊風趁晩霞。羃野成羅驚宿鳥。繞枝爲幄護棲鴉。太平氣象渾裝點。王化由來遍邇遐。右中里炊烟斜陽落盡暝烟霏。處處漁燈點石磯。霜渚鷺鷗驚罷睡。露天星月妬爭輝。隨風遠影穿林小。帶雨殘光隔水微。籬竇忽聞狵也吠。夜深知有得魚歸。右內洞漁火月落譙樓角一聲。草堂淸曉夢初驚。唱殘碧海吹潮上。裂破彤雲喚日生。亂入村墟和杵響。細傳衙閣雜琴鳴。也知太守憂民切。早起應勞撫字情。右江城曉角蘭若臨江薄暮鍾。上方斜日殷晴峰。逈翻怒浪龍吟海。細撼踈林鶴警松。色現慧航資妙悟。戒嚴迷道起昏慵。同安深省眞儒事。問法何年杖一筇。右浮山暮鍾一帶平川起暝烟。月寒沙鷺宿娟娟。費心竟日窺魚倦。隨意通宵伴鴨眠。頸怕風高交翅揷。足嫌風冷縮毛拳。江湖舊約吾無負。共爾忘機理釣船。右方川宿鷺秋風吹起洞庭群。一一銜蘆帶夕曛。爲啄稻粱依凍畒。畏逢矰繳落寒雲。遠經朔漠書難致。細點平沙字易分。觸雪冒霜毛羽短。暮聲悽斷不堪聞。右大浦落鴈晩風晴日漾明湖。萬古胥潮一蹴驅。突兀雪山銀屋立。指揮河伯海神趨。大聲吹轉天疑析。壯勢呑饕地欲無。咫尺滄溟應不隔。會看鵬翼掣南圖。右東湖晩潮筆麓逶蛇鎭郭南。氣蒸山澤釀成嵐。低垂半腹靑羅幄。乍露孱顔碧玉篸。初帶曉雲籠遠峀。旋承朝旭蘸澄潭。晩來忽逐輕風散。但見天光動蔚藍。右南郭朝嵐千尺高㙜號自溫。巉岩蒼壁壓山根。鰲頭揷海蹲仍伏。鵬噣褰雲浴始翻。紅粉有㤪留月色。翠華無迹染苔痕。騷人吊古傷心處。倚棹春風酒一樽。右溫㙜蒼壁鰲背千年力已竆。任敎蓬島落天東。猶嫌汚濁超塵外。故喜淸冷入水中。峰露半顔藏霧雨。石撑全骨闘雷風。花巖側畔龍臺古。對峙雙蹲較孰雄。右場巖孤嶼澄江如練鏡新磨。隱隱帆檣簇簇多。掠岸遠將山日沒。飽風斜趁渚烟和。鷗邊夢斷光搖月。鴈外聲寒影蹴波。來去營營緣底事。半爲官粟半私鹺。右蛤灘歸帆一江風浪碧粼粼。漁子撑船戛白蘋。潮上海門初擧網。日沉沙渚未收緡。杏村沽酒邀同伴。柳市分魚詑比隣。兩笠雪簑吾已具。暮年隨爾共相親。右塩倉撒網戍削層巒似筆尖。半空殘靄落纖纖。斜連暝色侵排闥。暗拖寒光透入簾。鶴返洞巢尋樹㥘。客歸山店失途嫌。閑中亦足供詩料。畵裏依然水墨添。右筆峰暝靄遠望光岡積雪堆。崖沉谷沒白皚皚。一雙范斗峰峰碎。無數張梨樹樹開。霽色正宜褰箔對。冷光還怕入簷來。山陰此夜堪乘興。一掉何妨帶月迴。右花崗霽雪綠人燒痕草色柔。牧童腰笛倒騎牛。捻來野渡春潮急。唱斷雲霄晩靄收。舊譜學從隣老得。新翻誇向妓坊偸。百年未了關心事。羡爾平生不解愁。右前郊牧笛山木蒼蒼欝作林。樵兒斤斧日相侵。長歌斷續穿雲細。互答高低度壑深。走草駴鳴求友鹿。落巢驚散護雛禽。爛柯欲識仙家趣。須向碁翁局上尋。右後洞樵歌</text>
<title>擊壤歌帝力 課製</title>,<text>老人頭白戱婆娑。日醉衢樽擊壤歌。閒處豈知蒙帝力。樂時惟覺養神和。三椽已足天奚大。百畒猶寬地不多。除却鑿耕無箇事。飢須含哺飽須哦。</text>
<title>執筐求柔桑 課製</title>,<text>新蠶上箔采繁香。春日遲遲媚陌桑。挽下嫩枝風卷袂。摘來柔葉露盈筐。祗期養到三眠熟。要待繅成一匹長。寄語兒女休道苦。最憐南畒汗翻漿。</text>
<title>堂弟進士禹卿 錫夏 見與柳萬春韻次送。更和寄。</title>,<text>長繩無計挽飛光。百歲風燈過眼忙。殘葉落來埋小逕。寒花開滿映中堂。厭聞喧閙聾何害。廢看詩書病可傷。酒戶比年知漸窄。淺深隨宜強含觴。新詩如錦爛生光。盥手開緘不覺忙。學海已知源浩浩。騷壇誰禦陣堂堂。偏師詎免輿尸咎。代斲還愁血指傷。爲讓一頭先自退。更將樽酒闘盃觴。</text>
<title>禹卿見示一律。次其韻却寄。</title>,<text>桂影參差碾碧空。淸無纖翳靜無風。半天霜露三更後。大地山河一色中。老去昏眸渾作霧。醉來豪氣欲成虹。城南咫尺不相見。獨對殘樽誰與同。</text>
<title>次柳萬春見寄韻以呈</title>,<text>炙背冬暄近短簷。翳烟昏霧並廉纖。菊持晩節枝枝亞。竹傲輕寒葉葉尖。休道閒忙元異路。可憐貧病故相兼。閑餘隱几無多事。門外雲山翠滴簾。</text>
<title>次萬春賦名馬韻</title>,<text>嘶風紫陌踏香街。云是龍媒自渥洼。麾盖莫誇騎赤兎。擧鞭堪笑策黎騧。超騰峻阪山無頂。蹴破長河水涸涯。直可一揮淸塞北。肯敎虛老縮如蝸。</text>
<title>次淸澗亭韻。送杆城太守李子明。寅熽</title>,<text>雪盡長安霽色開。雙鳧搖影向蓬萊。千尋氣勢波濤立。萬古光輝日月來。春晩沙汀鳩拂席。夜闌風露鶴呈杯。翛然直欲逐君去。陟遍仙區多少臺。</text>
<title>送李芳卿 國芳 之任鍾城</title>,<text>謫官關南已十年。山川謠俗尙能傳。難治易亂唯今甚。大黯小痴從古然。徒愛罔威虧吏績。秪文無武墜兵權。煩君莫作平平看。舒慘弛張戒或偏。</text>
<title>星山李氏。隴西公後。文烈公以下。敬元公，文忠公，文景公至判尹公。世有聞人。遺像儼然。至今猶存。奉安于本州五峰寺。其後孫有模像而來者。方奉安于李參議煇古 光廸 家。內外諸孫。皆詣瞻拜。李上舍 錫周 先拈韻詠其事。余亦忝在外裔之末。故不揆僭猥。奉和以呈輝古。晉之王謝。宋之范韓。世出名人。故項聯引用。</title>,<text>隴西公後世多賢。舃奕家聲累百年。偉蹟可追韓范後。淸標無讓謝王前。徽名炳焯森如在。眞像凝嚴秘尙傳。瞻慕何殊孫內外。更勤裒輯誦遺篇。</text>
<title>李盈德秀夫志傑。舊時同硏友也。以盈德事繫再經冬。不免遠謫昆陽。臨別。走筆以贈之。</title>,<text>靑蓮李與碧珍李。異代風流各一時。塵界謫來應類也。夜郞行色亦如之。世皆欲殺誰爲崇。吾獨憐才爾自知。嶺海豈能令死子。會看恩赦下丹墀。</text>
<title>次柳萬春寄示韻</title>,<text>到老劬書膝穿床。不知曾閱幾炎凉。蛟龍縱未逢雷雨。松柏猶能耐雪霜。只爲性成甘土炭。非緣藝亢侈文章。可憐一蠧終無用。謾破芸編萬軸香。</text>
<title>靑蓮寺</title>,<text>靑蓮寺裏謫仙樓。天寶山中遠客遊。殿壓平林看宿鳥。門臨大野見歸牛。分明日月輝三界。漭蕩乾坤繞十洲。投紱何時依老宿。自慙人世此生浮。</text>
<title>九日赴人宴</title>,<text>都會千秋繼洛陽。良辰共把菊花觴。臨筵却愛紅粧映。吹帽寧羞白髮長。勝事敢追君實後。淸談誰解次公狂。傍人莫笑年差少。回甲今添一歲強。九秋奚啻兩重陽。對菊登高輒擧觴。倚笛歌聲愈覺爽。迎風舞袖不嫌長。任他粉白俱新態。奈此踈慵减舊狂。擾擾紅塵名利輩。誰知此會意差強。</text>
<title>無庵叔九。來傳李君實令公詩酒吟一律。和示。</title>,<text>詩成寫出自長吟。酒熟篘來好細斟。入口莫論賢聖味。寓懷誰較宋唐音。晩年漸覺收功密。閒日方知得趣深。預築糟邱連藝苑。幷邀歡伯醉詞林。</text>
<title>家贅安郞壽頤。袖示長律一首。步贈以勸勉。</title>,<text>見君投贈老夫詩。語警篇新字不違。通籍定看紆赤紱。决科何待點朱衣。志如放過同虧簣。業或隳來若斷機。文史三冬誠足用。及時須下蕫生幃。</text>
<title>柳萬春來訪。袖示長律。步韻却寄。</title>,<text>文如壯士挽黃間。五律詩成一筆端。自是溟鵬能變化。未應泥鱉敢躋攀。山容瘦盡巖呈兀。氷腹肥來水縮寒。雪夜剡溪宜放掉。不妨相對兩衰顔。百年交契片言間。恐負夫君取友端。秋堂酒熟要同醉。夜閣燈懸許共攀。眠月水禽依渚冷。避風林鵲踏枝寒。竆愁著述吾何敢。時得高篇慰病顔。</text>
<title>和無庵冬夜韻</title>,<text>日方南至易成曛。朔氣驅寒兩雪紛。滴水敲氷呵硯凍。撥灰添炭熾爐薰。覊踪有似泥粘絮。壯氣無那劒决雲。棲息一枝甘自足。處堂須戒棟將焚。</text>
<title>次無庵韻</title>,<text>屛迹幽居小澗隈。暮年懷抱向誰開。眼花不逐花同落。鬢雪還將雪共來。鵬豈有心搏北海。螘應無夢到南槐。精神謾費詩篇裏。祗怕流光日日催。</text>
<title>尹泳甫 涵 園亭。極其蕭灑。有琴鶴梅竹冬柏之勝觀。萬春作長律寄示。次其韻以答之。兼寄泳甫。</title>,<text>雪梅霜竹絶塵姿。琴韻還將鶴性宜。香惹筆頭詩染得。綠添盃面酒斟移。峨洋一曲凝雲夕。風露三更叫月時。冬栢也應生恚妬。欲專春色闘新奇。</text>
<title>萬春又以泳甫圍亭琴鶴梅竹詩見示。却次寄。</title>,<text>饕風虐雪一冬深。邃屋重簾不許侵。梅放冷葩渾鶴色。竹生虛籟和琴音。孤山筆下香薰骨。彭澤樽前興溢襟。暮境優閑誰得似。羡他淸福爲長吟。</text>
<title>西谷來訪。見示寄李擎天 起伯之子 詩。次其韻。寄西谷。</title>,<text>愁邊寒暑遆相推。靜裏閑人獨詠詩。竆達在天聊自適。存亡有數莫須悲。西湖不枉尋梅約。南谷寧孤煑艾期。雪棹山陰宜早放。子猷風竹對樽時。萬春詩爲悼亡友起伯。故末句及之。天理茫茫未可推。祗宜耽酒與吟詩。馬牛要免襟裾刺。鳧鶴能無斷續悲。鮑叔已應知管子。伯牙猶幸有鍾期。閉門寂寂無人到。誰問袁安卧雪時。</text>
<title>次蘓長公詠雪詩韻。寄西谷無庵要和。西谷。柳萬春別號。</title>,<text>布均元不擇洪纖。積厚寒威一倍巖。已訝水心皆撒屑。更驚山脊盡飛塩。雀無啅粟渾依砌。鴉不安巢亂入簷。欲試庭除深幾許。呼兒催折竹枝尖。用蘓體。禁雪字。</text>
<title>次西谷見示韻</title>,<text>大隱城西避世翁。自憐猶在毁譽中。晩年遣興詩能助。衰境怡神酒亦功。天地自將無作有。聖賢惟貴始如終。關牛㓒蝶聊隨化。嘿契君應與我同。</text>
<title>次寄禹卿</title>,<text>見子文章若决河。調新語警自成家。荊山採璞無留礦。碕岸陶金已揀沙。也識賀奚囊滿錦。未煩淹夢筆生花。還憐老退蹄涔淺。蛭渡蝦行不作波。</text>
<title>成禹鼎分押回文韻兩律寄示。步和以呈。</title>,<text>郊扉俗遠可藏身。巷曲溪回絶點塵。自是無人知鳳嘴。何甞有意批龍鱗。窺簷鳥語當筵妓。透牖山光入幕賓。翠竹碧梧庭左右。箇中生計未全貧。雪盡閒園樹木平。弄春幽鳥自呼名。桃蹊李逕和烟種。芋圃瓜區帶雨耕。醉後覓詩消夜晝。靜中觀象候陰晴。故山蘿月應依舊。何事終年滯洛城。</text>
<title>又次回文兩律韻。寄禹鼎。</title>,<text>病斷交遊事事慵。巷竆村僻少塵蹤。無方可換神仙骨。有酒堪澆磊磈胷。殷枕暮聲松萬壑。入簾寒色雪千峯。陽坡嫩艾靑宜擷。暇日期君共拄筇。藥峴西南喜得朋。騷壇較藝孰先登。憐余老朽經霜草。歎子襟期出壑氷。世道險𡾟三峽水。人生倐忽一風燈。閉門息客無營欲。自是閒中最上乘。</text>
<title>尹生得任見示兩律。用其韻。各添一律以和寄。</title>,<text>每到君家醉哄堂。賭歡呼酒促飛觴。風輕梅屋琴聲緩。露重松階鶴夢凉。愁散渾如爐上雪。興闌都忘鬢邊霜。生前相遇須行樂。莫把彭殤較短長。郊扉涔寂掩虛堂。貧病無錢久廢觴。只把陳編了日月。肯隨新貴問炎凉。老來未試囊中法。春到難消鏡裏霜。忽得驪珠携滿袖。愛君詩律一吟長。朝旭升簷風動林。正看春色靜沉沉。氷消水漲宜魚性。烟嫩山晴愜鳥心。謀醉要須傾一斗。買芳何惜擲千金。蕩㙜預待巖花發。更續淸遊豁素襟。早營名利出雲林。晩落風塵任陸沉。棄置敢論當世事。阸窮方見古人心。閒愁付與深淺酌。交道從他多少金。唯有二三吾黨在。論詩說賦爲披襟。</text>
<title>次人韻</title>,<text>碧山紅樹轉淸幽。偶躡諸公辦勝遊。地秘仙區閑日月。天敎吾輩擅風流。遙峰落照三聲笛。大野平林一色秋。媿殺江郞詩力退。技竆難和短長酬。</text>
<title>堂叔菁陽君年過八耋。氣力康寧。諸子侄皆獻賀詩。追次其韻奉呈。</title>,<text>大耋應知萬歲寧。長生非止一家榮。細書亦辨奚論鉅。硬肉猶柔况嚼鯖。聞蟻已疑床下闘。看花愈覺霧中明。將詩欲替無疆祝。轉切區區獻賀誠。貂玉已輝垂鬂榮。鶴金曾燿帶腰橫。耳嫌近閙何妨聵。眼喜看書轉覺明。道路改觀皆起敬。庭闈聳抃若爲情。吾先未有如公壽。留與千秋永播名。</text>
<title>次柳萬春，李儀卿諸友寄元督郵命汝韻。寄示諸友。替呈元命汝。</title>,<text>城西一別尙依依。萬疊雲山鴈影稀。邊月厭聞愁外笛。御香猶濕夢中衣。春回舊國烟籠樹。兩蹴新潮水罨磯。江上物華驚晼晩。可憐孤客未言歸。</text>
<title>次無庵寄示韻 叔九一紙書二十三韻要和。一日夜。並爲和送。故尾句及之。</title>,<text>幽居地僻絶塵氛。堦面蒼苔染屐紋。打戶風聲驅曉雨。滴簾山色帶朝雲。大盃一噱顔潮暈。細櫛千梳鬢雪紛。依韻欲酬長短律。卄三篇了太辛勤。布糓催春鳩喚晴。依依柳色滿江城。雲收天宇月初出。風起海門潮欲生。詩壘先鋒管城子。酒場神契孔方兄。晴軒便腹昏昏睡。驚罷庭柯啄木聲。</text>
<title>次李生浻樊川卜居韻</title>,<text>風塵殽亂是非樊。莊子是非之端。樊然殽亂。 早卜幽居傍水村。陶令莫須誇栗里。秦人未必詑桃源。身閒杖屨經行遍。客至琴書笑語溫。林壑肯容分一半。暮年交契與君論。</text>
<title>柳萬春與李上舍太素 擎天 相和寄示。卽次奉呈。</title>,<text>平蕪綠色漲前郊。嫩柳輕搖檻外梢。啄粟乳雞緣雨砌。闘枝雛雀落風巢。纔逢舊友顔先破。每得新詩手自抄。荏苒春光看欲晩。暮年勳業鏡中拋。</text>
<title>辛未二月十三日。大駕親幸慕華舘。設文武材兼行文臣庭試。余病不能與焉。柳萬春，李太素作詩寄示。和呈。</title>,<text>霽後春郊麗旭遲。舜廷𢊮載漢官儀。烟籠翠羽低龍繖。風軟紅竿竪虎旗。彎柘武士矜嚄唶。啽花詞客闘新奇。茂陵獨有相如渴。病卧文園負聖時。</text>
<title>次尹直長靜源 泓 韻</title>,<text>老夫精力漸銷微。病裏終違野外期。失侶叫雲鴻獨去。啅泥營壘鷰雙飛。重三節後晝長日。第一橋頭春暮時。欹枕悄然懸遠想。坐看高樹轉斜暉。</text>
<title>柳萬春酒席。呼韻走筆。</title>,<text>晨起開窓眼力竆。萬家樓閣杳冥中。烟邊岳色看疑幻。風外松聲聽在空。已把功名投地芥。莫將榮辱問天翁。只緣花事飄零盡。忍見新苔委墜紅。</text>
<title>和寄叔九</title>,<text>一春多病藥難瘳。枉殺花時未出遊。簷雨捲簾容鷰入。樹風開戶看鶯流。眼前物色吟邊興。夢裏情朋覺後愁。忽得淸詩三過讀。倡予還愧木瓜酬。</text>
<title>次西谷寄示韻</title>,<text>鵝峰西麓是吾家。第一橋頭水北涯。跡滯竆閻甘寂寞。夢寒要路謝芬華。庭柯報喜占朝鵲。野數啼飢亂暮鴉。倦倚書窓閒覔句。沉吟不覺帽簷斜。日日持錢問酒家。有涯何必逐無涯。鏡中髮短悲年貌。地底陽生感歲華。夜榻囓衣聞闘鼠。暮簷窺戶見飢鴉。閑園爲愛松梢雪。繞樹行吟一逕斜。風威屭贔節嚴凝。雪屋氷簷苦不勝。少日容顔隨日减。暮年衰病逐年增。詩城敢擬偏師敵。愁陣猶憑大酒崩。聞道小梅春欲動。看花賭醉老猶能。</text>
<title>雪後又次家字韻寄西谷</title>,<text>瓊瑤爲窟玉爲家。沒盡山顚與水涯。樹已先春花有信。庭皆不夜月無華。遙空影冷那看鶴。曠野聲寒只辨鴉。一棹剡溪佳興發。不妨沙岸落帆斜。</text>
<title>步題元察訪命汝 聖兪 巖串江亭</title>,<text>洛水南涯一葛裘。半江風月占淸遊。藍田轉再丞何負。栗里開三逕更幽。忙且退難閑却退。晩猶休少早能休。他時倘許隨君去。白鳥滄波興共悠。</text>
<title>壬申新元。次西谷寄示韻。</title>,<text>招搖天上政回寅。彩鷰傳芳已報春。萬事乘除無可意。百年榮悴不關身。梅留白雪侵詩冷。菜送靑絲入饌新。高視乾坤交態薄。愛君風味保天眞。</text>
<title>西谷來訪見示一律。聊以奉和。</title>,<text>樽俎雍容氣槩前。忘形時復到忘年。眼窮落照鴉邊樹。興入滄波鳥外天。晴愛雲巒簾半揭。碧憐風竹席頻遷。欲知後會團圞夜。正是花開月再圓。</text>
<title>又次前韻。寄西谷。</title>,<text>肯許覊愁到眼前。閒中只以酒爲年。半生榮辱唯安命。萬事乘除莫問天。壯士自歎勳業晩。丈夫寧誘利名遷。塵心盡磨灰千劫。一枕邯鄲夢已圓。</text>
<title>次洪抱川得如 九齡 韻</title>,<text>白首田園今始歸。暮年生計轉多違。鄕隣井落全皆變。京洛親朋半已非。漏屋連旬愁積雨。矮簷終日苦炎暉。何時快霽江流穩。經造君邊酒斝飛。夜長欹枕夢相牽。覺罷沉吟獨不眠。氷瀨怒聲禁暮浪。雪峰愁色鎖寒烟。竆途着足嗟無地。亂代全身只信天。邱壑晩年吾自適。世間難得此山川。釣水採山元自足。飄纓搢笏未須賢。星河耿耿長昏夜。風雪冥冥欲臘天。昭代不才甘永棄。暮年同病亦相憐。潛陽已洩春心動。回首江郊起嫩烟。</text>
<title>次無庵見寄韻</title>,<text>褊心不欲受人覊。朝市雲林各異䂓。祗把誠明爲骨子。肯要名利着些兒。病驂芻秣眞虛齕。老妓朱鉛亦強施。人世祗應行樂耳。須將物理細看推。數畒田園五𤱶宮。一筇雙屐任西東。閒人到底惟耽靜。君子由來信固竆。已覺優游甘養拙。莫嗟憔悴久成翁。試看白日芳林下。枕石眠宜灑面風。白首紅塵素計違。峽村寥寂不關扉。比來薄俗全皆是。老去親朋半已非。依藻凍魚氷底聚。護巢飢雀雪中歸。病餘苦乏盤飧媚。幾日春山長蕨薇。</text>
<title>三月十四日。與羣從弟侄。登屋後最高頂。橫山諸人。或捉魚或携酒來會。班荊醉坐。呼韻走筆。</title>,<text>峽裏竆愁爲一開。強隨羣從入山來。幽尋細逕筇妨樹。滑踏層崖屐染苔。溪友捲絲催夕舫。野翁携榼發春醅。却將詩句酬佳節。醉興酕醄不自裁。</text>
<title>大雨連日。江水漲溢。洪得如所寓村舍。盡被昏墊之患。聞卽占得一律。奉呈以慰。</title>,<text>大雨翻江達晝昏。渡頭驚浪歘崩奔。怒聲磢𥔀衝天立。猛勢澎漰嚙地呑。鷗鷺曬翎棲屋角。蛙魚吹沫竄籬根。可憐楚客衣裳濕。惱殺行吟澤畔魂。得如時謫在璉川。</text>
<title>圓寂寺呼韻</title>,<text>烟霧重重鎖洞門。上方淸絶隔羶葷。泉聲走海轟千皷。山勢撑空簇萬軍。人靜鳥啼愁落日。客來僧語隱晴雲。他年會結蓮峰社。暮境終期九老羣。</text>
<title>圓寂寺。見故鄭典籍 基泰 贈僧詩。次其韻以贈。</title>,<text>登登石逕叩禪扉。凹坐蒲團話道機。花亦笑他曾染俗。鳥應嗔我未知幾。元來世外無生死。何處人間有是非。便欲從今依老宿。却尋巖澗濯塵衣。</text>
<title>次洪得如見示韻却寄</title>,<text>索居窮峽隔春明。一枕邯鄲夢已驚。老去親知嗟半死。向來名利誤平生。深籠久鎖冲天鳥。喬木誰爲出谷鶯。萬事悠悠何足道。只宜樽酒對君傾。</text>
<title>金生大而 以鳴 來訪。見示一律。步韻和贈以勉之。</title>,<text>臨分何用浪生悲。立颺要須早及時。已覺高才如剪錦。莫敎衰鬢謾成絲。鵬圖驥足伸應速。桂萼蓮葩取豈遲。聞道聖君方側席。朱衣不必點頭爲。時金大而赴擧告行。</text>
<title>成察訪禹鼎。遯齋相公六世孫也。遯齋歿已百年餘。而未及請謚。四五年前。纔得狀請于朝。以文簡爲謚。癸酉春。設延謚宴。作二律詩。寄示求和。敬題兩詩以呈。用本韻。</title>,<text>遯相經綸贊玉衡。當年事業至今明。遺編已著非常績。美謚仍傳不朽名。精爽九原應有感。來雲百代亦知榮。安能喚起調元手。再使斯民覩太平。煕朝人物入權衡。揭厲恩延荷聖明。鼎席皆推恢大節。騷壇咸仰擅雄名。爰遵舊典褒前懿。宜播新詩耀後榮。尙憶文台經紀久。也應泉下恨難平。</text>
<title>癸酉八月。大駕親幸泮宮。行酌獻禮後。設科取人。李文叔 寅炳 爲壯頭。其伯兄子明 寅熽 參丙科。其季弟季章 寅燁 曾於丙寅已登第。時人莫不歆艶。子明外舅尹高城叔平 坪。作長律以詠其盛事。洛中儕友。咸續以和之。余亦步韻。傳于子明。</title>,<text>名家莫出月城才。人占文科世占魁。趾美舊傳金榜重。聯芳新得錦幖來。板輿送喜榮東郡。華盖迎恩耀上台。㙜省佇看登衮衮。肯敎郞署久遲回。李家兄弟出羣才。同榜天門仲又魁。雲路今朝並高步。棘籬他日免重來。曾看一朶先攀桂。更賀三階上應台。想得水城傳盛事。恩袍共向北堂回。</text>
<title>次叔九過柳萬春故宅有感韻 以下八首。次無庵韻。</title>,<text>斜陽隣笛涕無從。百歲交遊隔九重。顔色尙疑樑上月。襟期猶着檻前松。春醪永失華堂醉。宿草應荒斧屋封。篋裏詩篇如昨日。時時散帙慰煩胷。</text>
<title>次秋夕阻水韻。換題作閒吟。</title>,<text>蘓裘弊盡已厖凉。回首京華路渺茫。一馬也應齊物我。二牛曾亦判閑忙。淵明作賦心偏逸。晦老焚章道轉光。自分聖朝爲棄物。不妨終老水雲鄕。</text>
<title>次贈友韻。換題作早春。</title>,<text>山雲淰淰野烟和。洞口時聞樵子歌。雨妬江氷消玉盡。風饒岸柳得金多。愁邊閱了詩書遍。醉裏從他日月過。却喜眼前無俗物。霽天霞入閑哦。</text>
<title>次秋窓閒吟。換題作早春閒吟。</title>,<text>霽日暉暉弄晩霞。春光先到野人家。艾抽雪圃敎兒擷。酒熟江天喚妾賖。步壑試尋眠鹿草。傍溪閒踏戱鷗沙。興來覔句拈毫寫。醉墨淋漓字半斜。</text>
<title>次燈下韻。換題作有感。盖指趍時附勢者。</title>,<text>獨鴈哀飛歸影單。洞庭天濶路何難。暖居縱樂常逢繳。凍死寧甘肯避寒。偏嗇物應迷禍福。最靈人亦昧危安。自憐老拙還堪笑。夢入鵷班佩響珊。</text>
<title>次病吟韻</title>,<text>誦君詩句意差強。恍得明珠剩滿箱。養爲高堂留洛邸。護緣先隴滯山鄕。聯襟醉好東籬趣。幷枕眠宜北牖凉。月浦玉溪相望地。澄江沙路不多長。</text>
<title>次謾吟韻</title>,<text>索居竆巷絶因依。短短疎籬不設扉。山外夕陽明遠照。樹頭踈雨落餘飛。狂愚久判爲人棄。懶拙還甘與世違。獨有沙邊雙白鷺。忘機盡日伴苔磯。憐君半世不平鳴。捴爲吟詩寫性情。自是人心疎志士。未應天意薄浮生。松孤本不要桃媚。河濁何能汚濟淸。輕出故山吾亦悔。誓還初服謝塵榮。</text>
<title>挽中表兄鄭安岳玄叟 東卨</title>,<text>壽近者稀官亦榮。丈夫元不枉平生。緣何擧世嗟偏詘。爲是高才欠大鳴。慶衍異時傳衮衮。誓成同穴喚卿卿。㝡憐令伯年垂耋。影孑人間獨鴈聲。</text>
<title>挽堂叔菁陽君</title>,<text>吾門宗叔主吾宗。孝友傳家有古風。蒙擊後生功在世。業承前烈藝叢躬。少來落度官名晩。老去優閑壽爵崇。萬事一朝歸奄忽。峽中聞訃慟何竆。落度猶言落拓先考於公從弟昆。連輝棣萼共箎塤。平生憂樂同心事。浮世存亡入淚痕。秖喜東邦巋殿在。奄驚南極壽星昏。泉㙜倘續人間會。爲說孤兒病獨存。</text>
<title>挽李通川文翁 星齡</title>,<text>屈指親朋半在亡。哭君今日益堪傷。冥途此別灰千劫。浮世曾遊夢一場。梅老草庭春寂寞。月寒江榭夜荒凉。薤歌聲斷城南路。隣笛無端送夕陽。</text>
<title>挽金原城大玉 必振</title>,<text>纔哭文翁淚未乾。哭君今日更汍瀾。舊遊寂寂還如夢。陳迹依依不忍看。未有嗣兒書粉面。一子先死。今無奉己者。 獨敎孀婦薦蘋盤。遠期適値先人忌。媿切幽明負撫棺。</text>
<title>挽沈別坐廈卿 榰</title>,<text>世無久視長生者。何獨悲君老淚沾。白首靑袍竆賈島。碧桃紅杏㤪高蟾。賢兒可卜傳聲遠。令弟方隆屬望僉。一事人間差足慰。欲題哀挽語還鉗。</text>
<title>奉別城主吳德裕遆歸之行</title>,<text>三載鳴琴不下堂。百年遺愛在桐鄕。偏寬客禮容踈放。且屈官威恕醉狂。枳棘肯敎棲鳳久。竹符還見解龜忙。京城此去無多地。暫別何須枉斷膓。</text>
<title>送太僕正李大䂓 宏 書狀之燕</title>,<text>飮氷行色迫嚴冬。積雪關河歲律窮。許國精忠星拱北。望鄕䰟夢日生東。鶴歸遼郭千年是。馬去燕臺萬古空。珍重加餐須努力。一樽相待趁春風。</text>
<title>送昇平使君任汝寅 弘亮</title>,<text>紫綬煌煌映玉符。使君行色指名區。鷰樓花落橋猶在。馬碣苔荒字半無。大海邊雖多瘴癘。小江南豈讓杭蘓。相思倘有春歸鴈。時寄音書慰病吾。</text>
<title>送元命汝 聖兪 之任襄陽</title>,<text>尙憶曾遊此地過。洛山東面倚嵯峨。曉望日升紅漲海。晩看風起碧增波。勝迹關心猶夢想。壯遊回首但吟哦。塵蹤未得隨君去。目送雙鳧可奈何。</text>
<title>送徐叔觀 文徵 之任寧越</title>,<text>蕭條古郡嶺湖交。危磴連雲險似崤。琴閣日長無客至。席門苔鎖有僧敲。海松崖蜜供朝饌。野鹿江魚入夕庖。會看秋來攀桂喜。一官寧肯繫瓜匏。</text>
<title>贈四美亭主人 亭主。麻田禹姓人。</title>,<text>處世身名貴兩全。參同不必更求仙。柳梅得意爭春地。松竹宜看積雪天。爽氣寒聲俱不俗。風繰雨綻自成姸。主人對此無餘事。客至惟論酒聖賢。</text>
<title>讀書。次退溪集中韻。</title>,<text>半生螢雪作書淫。黃卷靑編細討尋。每到有疑勤致意。或逢多事輒關心。只緣衰病年年甚。未得功程日日深。咀嚼熟來方覺味。絶韋宣聖夙余欽。</text>
<title>求志。次退溪集中韻。</title>,<text>勇爲恒慕問強由。中道須懲自畫求。不如大舜吾猶病。未免鄕人聖亦憂。平地風波無放楫。世途傾側早旋輈。收心養性眞儒事。身外虛名捴是浮。</text>
<title>送沈一哉 極 之任吉州</title>,<text>九重宵旰軫邊艱。妙簡時英輟從班。獨坐霜威留栢府。先驅雷令振楡關。印封鈴閣奸民息。皷卧譙樓戰卒閒。今日送君還自笑。草玄空得鬢毛斑。端州城北是雄城。白草黃雲際海平。可但懷綏威醜類。也須摩撫慰疲氓。尹公偉績先春嶺。金相宏䂓節制營。弧矢由來男子志。莫敎專美古人名。</text>
<title>寄甲山府伯趙嶷望 世煥○丁未正月二十七日。江字沒韻。</title>,<text>趙侯名世者。國士亮誰雙。勁操凌朱汲。雄才邁葛龐。學勤恒矻矻。交信豈悾悾。大業常期稷。良臣不願逄。詩成鸞鳳翥。章罷鬼神𢥠。鵬翼風斯擧。龍文筆獨扛。專城輝皁盖。半刺佐油幢。騎省才多譽。烏㙜直不降。一麾分百里。孤堞接三江。政洗當今陋。風回大古厖。圄空休犴狴。訟息寂喧哤。野有春馴雉。村無夜吠狵。劒藏塵閉匣。旗卷雪封杠。月滿看弓掛。烽消絶皷摐。琴鳴人伴鶴。珠返礫同玒。對酒開東閣。哦詩卧北窓。已知金却密。寧使寶迷邦。歎我遭遷逐。佩蘭雜𦶜茳。光陰徂荏苒。關嶺隔崆㟅。憔悴行吟澤。慚羞叩謝瀧。竆途惟短簡。虛壁只殘釭。棲棘曾非所。逃蓬卽喜跫。髭鬚驚皓白。形貌覺䏺肛。舊誼論膠㓒。新逢拔枿摏。剪燈消永夜。扶杖踏平矼。刎頸交如水。知音響應谾。决疑猶燭照。發難若鐘撞。樂事欣連袂。悲懷吐滿腔。韶華靑映陌。春釀綠盈缸。花逕期同屐。烟波擬共艭。氷開泉脉動。隨處聽淙淙。</text>
<title>挽趙判書 珩</title>,<text>光岳精英降。乾坤氣化敷。文草是餘事。經術爲時須。大度寬而栗。深藏有若無。妙年登桂籍。平步上雲衢。學裕經帷綴。才饒翰苑輸。天郞紆聖眷。地望協醇儒。運際風雲盛。身涵雨露濡。星軺馳馹馬。日域泛檣烏。陸槖嫌疑遠。張槎眺望迂。從容侍丹陛。謇諤伏靑蒲。密勿司喉舌。廵宣擁節符。下鞲驚燕雀。當道懾狸狐。京兆今穪趙。士師古有蘓。周官大宗伯。漢代執金吾。綱紀多風裁。儀章襲典謨。銓衡宜冢宰。槐棘合公孤。鴻擧猶逢繳。龜靈未克刳。飄零落霄漢。彳亍困泥塗。北關星辰隔。東郊歲月徂。竆通隨定分。鎚鍛任洪爐。險阻甞之矣。蹇屯命也夫。誠猶憂國切。身不要人扶。坦蕩看時化。沉冥與道俱。百年期永久。二竪遽纏紆。木稼高官怕。山頹喆士殂。濟川嗟失檝。支廈痛傾桴。論道班仍觖。從心壽僅踰。典刑今寂寞。天地卽榛蕪。福善元常理。貽謨信豈誣。鶴曾悲墮卵。鳳更喜將雛。坦腹東床俊。承家千里駒。葛藟綏福履。瓜瓞固根株。投迹慚微分。登門謁大巫。幈幪叨廕厚。吹奬荷恩殊。幾歲陪遊密。中年厄運拘。垂仁憐挫揠。理枉辨錙銖。朔雪關山外。炎風大海隅。始終勤餽貺。存問慰憔枯。聖澤寬猶活。高軒許更趍。承㐫悲舊蹟。感德想前撫。何處翻埋玉。無緣泣報珠。一生長景仰。萬事盡嗚呼。故宅荒蔓草。新阡慘梓梧。漬綿違一哭。題輓淚盈鬚。</text>
<title>辛丑北征時。行至永平。有山明秀。有水佳麗。頗奇絶。余謂此地。實宜古人所棲遲。恨余之失脚紅塵。未免爲名利所驅使。至有此行。尙誰咎哉。路人指其地曰蒼玉屛。故相國朴思菴之別業。余廼瞿然。自愧古人之不及。而又喜古人之先獲也。爲製四十韻排律一篇。</title>,<text>宣廟治平四十蓂。群龍濟濟滿王廷。思菴德業三朝老。宰相風儀百辟刑。天上石麟行一角。人間仙鶴整離翎。初從陶叟蘭薰室。晩友坡賢釰發硎。丹陛牽裾恢直氣。黃扉補衮用文經。四方矜式如山斗。萬古精忠貫日星。元聖曁湯恩及獸。姬公協武化空囹。庇民敎澤猶時雨。華國文章若走霆。履盛由來招斧鑕。乞休端合退郊坰。浮雲富貴黃粱枕。別界烟花綠野亭。論道廈氊方鵠立。拂衣邱壑忽鴻冥。朝嵐帶翠呈新態。時菊含黃保晩馨。白愛團沙還展席。靑憐遠峀屢開扃。盤中美味供香蔌。石上窪尊剩綠𨤍。月印淸潭金作鏡。日斜蒼壁玉爲屛。閒忙異路要須適。毁譽多端不欲聆。竹露沾身侵几案。松風灑面入窓欞。江湖廓廟先憂樂。溪老園翁共醉醒。隔岸漁樵來藥圃。近檐鷗鷺宿蘭汀。滿山景物菟裘勝。盖世功名鍾鼎銘。御札頻煩詢得失。中官絡繹問康寧。邦家倚重憑蓍蔡。活計蕭條長茯苓。龍去白水鰌鱔舞。鳳藏丹穴羽毛零。雲泉無主遺餘迹。烟月多年尙舊形。夙歲聞風歆德義。今朝訪古想英靈。行人指點回車式。騷客沉吟立馬停。老樹扶踈陰斷岸。殘花飄盡落虛廳。村墟寂寞誰憑問。澗壑潺湲豈忍聽。覽物只增興感慨。撫躬還切泣伶仃。離家幾夢池生草。戀闕空歌隰有苓。陟屺愁看烏哺母。倚門應憶鯉趨庭。掛冠早作投林鳥。受玦寧爲泛水萍。直北關山天外白。終南崧岳日邊靑。歸田宿計終何就。去國行裝任所丁。屬耳恍如聞警欬。折腰久已厭膻腥。昔人去矣悲難作。俗客徒然悔未惺。丹荔黃蕉堪薦席。桂漿椒酒僅盈甁。凄凉舊宅荒三逕。冥漠神交付百齡。酹罷風前膓欲斷。徘徊路傍日將暝。他時更擬尋芳躅。還愧撞鐘以寸筳。</text>
<title>雪夜訪趙普 丙寅八月。文臣庭試第三。</title>,<text>騰六飄蕭灑玉塵。沉沉鐘漏報重宸。政要禹甸三邊靖。捴入堯眉八彩顰。長夜不遑怡枕席。親臨要得備諮詢。異香夾馬眞人出。瑞日陳橋赫業新。千載應時天啓聖。百年名世岳生申。削平區宇憑誰力。蕩掃要荒仗是臣。運箸幄帷恒接晝。退朝風雪或當晨。彈丸已視囊中物。鼾睡寧容榻外人。耿耿宵眠方輾轉。疎踈纖屑忽紛繽。勞心正急安危計。屈己仍勤剝啄頻。門外龍顔勤竚立。庭前牛目積嶙峋。褰衣倒屣迎天步。喚婦行杯設地茵。虛佇久知皇眷注。寵臨寧憚聖躬親。訏謨密勿都兪美。樽俎雍容氣象眞。炎漢宜先綏百越。頑苗自可格三旬。披圖計秘元功禹。贊業謀奇六出陳。天地已應回運泰。雲雷終見濟時屯。延英謾自論治理。宣室徒然問鬼神。從古未聞謀則就。秪今猶想德無隣。可憐金櫃渝盟日。臣節由來未甚純。</text>
<title>次海西伯申 曅 季暉和金祉膺韻 代海牧作六十韻</title>,<text>按使風流藹若春。妙年聲譽蕩無垠。軒騰氣岸超先輩。灑落胷襟絶俗塵。翮擧靑雲鷹眼疾。汗流朱血驥蹄伸。當筵酒不論賢聖。落筆詩能泣鬼神。蓮榜題名魁甲乙。桂林通籍冠簪紳。輕裘緩帶堪方祜。投轄留賓不讓遵。翰苑草綸推地望。笋班聯璧見天倫。鳳鳴烏府趨丹陛。豹直鸞㙜控紫宸。藝苑世皆稱領袖。鼎司人共待經綸。箕裘赫業光前烈。喬木名家有世臣。夢叶商宗天賫弼。詠騰周雅岳生申。恩敷峽邑王鳧遠。化洽登州魯雉馴。佩犢令嚴追龔遂。射彪才拙笑裵旻。珮聲暫輟鴛行裏。玦泣纔收雊澤漘。可使在山資虎豹。肯敎行地困麒麟。分符正急藩維重。按闑俄看拔擢新。使者登車思激濁。將軍授鉞合穪眞。陽和惠布群情悅。宵旰憂寬聖語諄。待士志勤恒置醴。傷時誠切細傾醇。權宜借冦從民願。渥寵徵黃不日臻。列郡謳歌三月化。烝黎謠頌二天仁。軍容載色須精鍊。政瘼先除務廣詢。興學育才爲己任。勸農觀稼以時廵。預儲公帑需西价。每倚危樓望北辰。掃閤日懸徐子榻。看花時碾衛侯輪。幄中記室韜鈐肅。帳下佳人粉黛均。培植儒風敦孝悌。導齊氓俗返眞淳。神交東海揚鷹老。節慕西山叩馬人。應著懿休垂編簡。堪留芳躅記貞珉。祥輝瑞世翔千仞。健筆磨空敵萬匀。淸烈也須追後漢。高文可但壓先秦。彭彭獵騎圍狐兎。孑孑干旄訪隱淪。文憲生徒今古盛。石潭祠廟栗牛純。崇賢聳見芬芳薦。象德欣瞻道義親。賤子魯愚才轉拙。名途彳亍迹還屯。憀憀意緖無竆境。忽忽年光有限身。槐院幾隨朝士後。夏曹還與夕郞隣。完山佐幕廵湖遠。萊舘和戎並海循。松岳雲烟飛屐遍。薩江風雨叩舷頻。持身敢擬膓如鐵。憂國空嗟鬂若銀。斗米折腰長束帶。簿書堆眼却埋巾。自慚北叟能知命。何異東施謾效顰。連歲旱乾哀顑頷。是年潦水足悲呻。已聞御寢非安丙。矧見民飢實慘辛。不妨敎坊開玉齒。又停魚戶貢銀唇。庸才駑劣誠難理。弊政牛毛可重陳。始識聖君要愛育。幸敎賢使任宣旬。承流快覩觀風化。謔浪叨參入幕賓。華什唱酬眞勝事。盛筵陪賞亦良因。托交不肯論崇卑。較藝何曾闘富貧。朝宴閣鍾恒報午。夜吟街皷或傳晨。春晴月浦催漁艇。秋晩烟汀理釣緡。促膝開懷慚割席。剖肝輸膽喜傾囷。瓜期遽熟西溟外。芝盖將催東洛濱。蔽芾已留棠樹詠。璠璵合置廟廊珍。鷽鳩敢笑垂天翼。魚鱉難攀躍海鱗。祗願輔成吾主聖。可能均惠此州民。想勞䰟夢天涯月。各保心期雪裏筠。此日臨岐悲判袂。何時叩閤忝同茵。長篇寶唾猶留篋。雖恨兼將喜氣津。</text>
<title>孝宗大王遷陵挽章 代姜掌令時儆作</title>,<text>緬憶龍飛見在天。河淸泰運屬千年。高明博厚乾坤配。精一危微舜禹傳。微辭隱義春秋統。至道玄功造化權。勤政垂衣圖至理。養心開閤引羣賢。每痛齊王千里畏。還嗟漢業一隅偏。曾聞綵室神龜現。佇見岐岡瑞鳳翩。鼎水豈料遺釰遠。梧邱已報築珠堅。楚山灓齧神無佑。防墓封頹慟益纏。白虎精騰宜改卜。黃驪地吉合新遷。松杉慘惔秋風裏。仗衛凄凉曉日邊。寸祿當時承雨露。微忱未有答埃涓。攀輴更切無竆痛。直欲將身試九泉。</text>
<title>辛丑四月十七日。發向配所 甲山。作離膝下詩。</title>,<text>逐客今朝發。行邁出東門。上隔君臣義。下辭父母恩。溫凊違冬夏。定省曠晨昏。脉脉暗斷膓。黯黯潛消魂。臨岐不忍別。無意傾壺樽。嚴君執余手。丁寧垂格言。酒色戒沉湎。詩書勤討論。慈親撫余背。訓誨何其敦。飮食節飢飽。衣服適寒暄。小子拜傴僂。書紳不可諼。敢擬謝庭樹。自愧劉家豚。孝慚養志曾。罪大絶裾溫。臨行語吾弟。陪侍惟汝存。左右不離側。朝夕加盤飧。天高必聽卑。白日照覆盆。何用浪戚戚。我罪終見原。語竟忽分携。悵望聲暗呑。悲風暮慘惔。落日愁雲繁。忽聞反哺烏。林下恣飛翻。人而不如鳥。嗚咽拭淚痕。</text>
<title>別三兒 公北征錄云。膝下有三兒。長兒留置親家。次兒以痘患。送之景司果起昌家。使順婢救護。女兒送之岳丈家。處處分散。情懷不能自堪也。</title>,<text>嗟余有三兒。鍾愛固無比。虎兒十一歲。今年纔齓齒。失學任怠惰。始解讀書史。路遠不得將。親庭可依倚。豹兒始六歲。精紳烱秋水。瘡疹忽遍體。呻吟卧不起。症情不甚重。聞來頗可喜。扶將善調護。丁寧語家婢。女兒今四歲。顔色如花笑。言語澁不滑。行步動見躓。今日背將去。送之仁州地。仁州有聘君。愛恤無不至。左握吾子手。右把吾女臂。嗟爾二三子。此別三千里。父子不相保。兄弟亦分異。何日重相見。慘慘不忍視。癡女不解事。出向庭前戱。大兒頗惜別。見余時下淚。啼號挽我衣。願言同去矣。詭辭以慰之。吾今豈舍爾。明夕吾當返。待我中門裏。言訖上馬別。落日千山紫。</text>
<title>宿魯陽驛</title>,<text>午發靑門外。夕抵魯陽驛。荒村八九家。凄凉傍山麓。西挹洛陽城。北控楊州郭。籬邊牟麥黃。野外桑麻綠。主人見客至。引我中堂宿。手擷山蔬嫩。急炊黃粱熟。老翁前致辭。慇懃慰遠謫。官乎莫歎嗟。行李須努力。皇穹本無偏。寃枉終見釋。禍福固有定。窮達任所適。竆餓乃增益。不困惡能激。余乃拜以謝。汝言良可則。天明還獨去。默默三歎息。把筆記其言。日後當警惕。</text>
<title>丁未二月十三日。春寒太酷。次昌黎苦寒詩韻。投寄夷山府伯趙嶷望要和。</title>,<text>我性苦懦弱。疾病還相兼。小少學詩書。所得亦已廉。倀倀枉一生。自道言非謙。自慚席上珍。未脫囊中尖。榮辱已飽更。世味知酸甜。姻婭乏援引。朋友少鍼砭。先壠寄狐兎。旅寓送烏蟾。况此竆髮北。祝融所未覘。四時山長雪。五月天無炎。風霜日相侵。雨露無由沾。時當仲春月。朔飈利如鎌。得詩欲自寫。筆凍不可拈。開卷欲一吟。口合如有箝。縮手垂在袖。誰復整書籤。夜卧衾似鐵。背若芒刺添。晨興霜滿壁。絮破衣無縑。巨野鳥獸絶。大澤魚龍潛。麋鹿泣墮角。虎豹愁脫髯。毛寒牛馬縮。穴蟄昆蟲殲。茫茫宇宙內。不復論洪纖。羲和慘徘徊。白日爲之淹。堂中燒榾柮。解衣如就燖。噫噫大寒後。陽春吾已占。天覆而地載。於人固無嫌。大德日生成。萬物均盖苫。吾王誠至仁。瀚海鯨波恬。垂衣正南面。聲敎極東漸。前星動光彩。拭目欣共瞻。周庭獻熬雉。禹貢輸絺塩。燮理有賢良。壅蔽無邪憸。明府新下車。閉閤長乘簾。訟庭日無事。寂寂鳥舞簷。人皆樂得所。我獨如黐黏。壯志已蹉跎。有如霜摧蕪。排閽欲訴寃。攝衣前後襜。恩綸倘許歸。受凍死亦厭。</text>
<title>箕城歌 三首○箕成。平海別名。</title>,<text>大醉箕城酒。却憶漢江魚。醒時已卓然。醉後還自如。只恐轄投井。不得頻迴車。楚澤㤪獨醒。齊舘歌無魚。還醉故人酒。消渴笑相如。遠客荷深眷。相依成輔車。故人有知音。寄我雙鯉魚。詩分雅頌餘。情與管鮑如。題詩謝嘉貺。竆陰埋日車。</text>
<title>正朝自漣川歸路。宿金掘寺。贈信梅上人。</title>,<text>積雪埋山逕。白日行欲滅。閒尋寶筏界。靜聽沙門說。諸天雨花外。而無車馬轍。東來指柏意。一燈千江月。</text>
<title>擬李太白門有車馬客行 課製</title>,<text>白馬誰家子。淸晨叩我門。呼童出迎客。大車何啍啍。旣非卿相貴。亦非公侯尊。乃是舊親友。引坐掃晴軒。別來歲幾周。握手道寒暄。請君且莫飮。聽我辛苦言。少小讀書史。志氣橫乾坤。居然事大謬。漂流辭故園。荒徼禦魑魅。水國傍鼉黿。歸來萬死餘。寂寞卧荒村。風塵黑貂弊。鬂毛白雪繁。傷時似袁安。惜老同虞翻。窮巷轍迹稀。空庭鳥雀喧。落拓莫我知。欝悒與誰論。唯餘篋中筆。爲君強復援。</text>
<title>梁園授簡 課製</title>,<text>梁王所見大。父兄皆帝尊。出入稱警蹕。要以詑諸藩。秋月鴈池。春風脩竹園。三千躡珠履。長裾曳王門。是時雪壯哉。白玉堆乾坤。君王興不淺。墨客藹雲屯。末至者誰子。相如才思繁。請爲寡人賦。落筆天地掀。置酒恣懽謔。複道歌鐘喧。繁華不終朝。意氣安足論。平㙜氣蕭瑟。遺迹無復存。客來爲一吊。千載徒傷魂。</text>
<title>開宴得月 課製</title>,<text>黑雲垂地撲不開。天色慘慘風色變。入眼江山晦秋景。滿空星月藏新面。別駕詩力健於風。佳勾吹徹雲爲卷。太守得詩如得寶。命賓留客張華宴。俄項月出東山上。皓色盈空如素練。滿堂燈燭失光彩。哀絲急管促華饌。衆賓齊醉樂未央。却嫌東方曉色遍。</text>
<title>丁未春。得長篇一首。奉呈甲州府伯趙嶷望 世煥。 盖惜春事之未闌。悼流年之易暮也。</title>,<text>君莫道白髮有公道。白髮先使愁人老。君莫道東風不世情。靑春偏向侯家早。逐客頭上最先欺。玉門關外尤來遲。七年棄置關塞外。年光忽忽如風馳。祗今年才四十歲。兩鬢華髮星星垂。三年泣血眼仍昏。摩挲白黑渾可疑。十載頭風耳偏聾。聞語不應還如癡。視舌那免室人慍。撫躬空憶少年時。欲待春風強作歡。朔氣贔屭猶冬寒。閉門呼兒鑷白髮。精神寂寞堪長歎。我王一視無遠邇。借冦要使蘓疲殘。我侯爲政春有脚。黎民皷舞邊封完。况我與子舊相識。白頭靑眼欣相看。對飮令我病脚旋。同吟使我愁心寬。咽耳笙歌白髮黑。促膝談笑靑春逼。論交自是無老少。得意何曾有南北。自我不見今幾日。堂前五落堯蓂葉。累容覊縶不能出。訟庭喧呼安敢入。佇待初夏山花發。着處巖巒理步屧。雪窓吟詩詩意長。江山爲我回春色。</text>
<title>又次前韻。奉呈要和。</title>,<text>趙侯爲政有古道。淸凈要非學黃老。琴軒晝靜朱墨休。戴星誰煩勤暮早。次公神明民不欺。報政何待三年遲。况復文章逼風騷。詩成筆落風霆馳。今朝報我一篇詩。滿紙金薤琳琅垂。語高旨深讀未曉。心惟口詠猶可疑。牛鐸黃鐘自異調。寸莛撞皷寧不癡。念昔長楊獻賦日。苦樂榮枯各一時。謫居多年苦無歡。竆荒剩帶風霜寒。看雲幾度白日眠。步月空自淸宵歎。丹心一寸老未折。枕邊哀淚痕猶殘。旅舍荒凉客衣單。皮肉凍皴肌無完。擠井下石古亦然。豈免竆途白眼看。此日相逢豈偶爾。下榻偏承禮數寬。夜酌不覺殘月黑。午話還忘暮景逼。上元開筵羅衆賓。朱翠照燿堂西北。風前玉笛落梅花。月下金樽浮竹葉。竆愁已向醉後失。耳熱不怕寒威入。若使連日醉無醒。我當預具隨春屧。太常淸齋數日近。佇待芳春明月色。</text>
<title>余久病。太守爲余設饌。邀余勸之酌。醉飽歸來。偶閱老杜詩卷。得病後過王倚飮一篇讀之。乃覺其太守用心。與王倚異世相符。故次其韻。以申謝意。</title>,<text>吾聞君子之出處。用舍行藏時隱見。阸竆遺佚有不憫。千駟萬鍾何須羡。我今放逐六七年。疏食短褐窮且賤。豈無萬端愁緖亂。唯有千匀筆力健。塞外江山入詩囊。白頭靑海吟哦遍。况逢吾子迭相和。墨兵屢挑騷壇戰。邇來多病鬼爲祟。呻吟伏枕淚如綫。詩書久拋牀有塵。糲飯不進盤無膳。昨日書來邀我去。初筵秩秩羅珍饌。鳳笙龍管協簫韶。歌衫舞袖輝文練。長城客子時在席。節度褊裨亦與宴。一盃已令宿疾愈。三盃斗覺淸風旋。窮途罕逢開口笑。今日偏蒙故人眷。醉後長吟工部詩。王倚之後君始見。</text>
<title>昔杜子美寓同谷縣。作七歌。宋文信公拘於燕。踵作六歌。甞悼古人之不辰。余遭此患。遠流塞外。上念君親。下戀弟妹。又思子女。懷不能自抑。演作十歌。聊以寫懷。非敢擬古之作者耳。</title>,<text>有君有君堯舜聖。端拱九重納諫諍。柄用儒術會精神。明良一堂風雲慶。昔在銀㙜近御筵。文明聖德光輝盛。卽今棄置天一方。孤臣血淚如泉逬。嗚呼一歌兮歌始激。更願吾君無疾病。有父有父年六十。喪患兼將衰病入。庭闈早承詩禮訓。幸忝科第能成立。受玦今來曠晨昏。追愆血泣嗟何及。昨日書來訓戒嚴。覽之不覺衣衫濕。嗚呼二歌兮歌二放。悲風送雨西來急。有母有母在高堂。劬勞恩深那可忘。一日離家苦相思。况在千里遙相望。塞外風高歸鴈稀。倚門落日愁彷徨。身上弊盡手中線。寸草未答三春光。嗚呼三歌兮歌三曲。白雲漠漠天茫茫。有弟有弟字季膺。同衾夙世追姜肱。前年喪耦獨孑孑。居處冷落寒如僧。急難空詠在原鴒。變化佇見搏風鵬。書成數百遙寄余。携來案上忘寢興。嗚呼四歌兮歌四唱。論文幾日挑殘燈。有妹有妹在隋城。飢寒疾病苦相幷。憶昨啣命向湖西。路遠不得相逢迎。至今遺恨徒欝欝。天涯遠望愁庚庚。聞道春旱牟麥枯。十口何以能全生。嗚呼五歌兮歌五轉。相思不見涕縱橫。有嫂有嫂早惸嫠。膝下只有呱呱兒。獨在空閨守孤貞。生理蕭條眞可悲。依倚相期與同居。撫恤不啻弟在時。豈知今日遠別離。忽憶母女相抱持。嗚呼六歌兮歌六奏。江楓颯颯山月窺。有妻有妻糟糠妻。十五年來共提携。簞瓢屢空苦食貧。耳邊幾多聞勃磎。今來北塞三千里。首如飛蓬面黑黧。日夕相對慰寂寞。猶勝獨坐愁凄凄。嗚呼七歌兮歌七發。隴水咽咽鳴寒溪。有子有子掌上珠。五色人穪鳳凰雛。小兒六歲始經疫。大兒十歲始讀書。不見吾兒已三月。問事何時競挽鬚。夢裏猶聞喚爺音。床頭怳見牽衣趍。嗚呼八歌兮歌八闋。反哺林烏尾畢逋。有女有女吾所愛。淸揚婉孌含嬌態。良知良能自孩提。應對不待煩敎誨。兩髦垂額語琅琅。或置之膝或負背。別來三月一消息。眼中依俙戱庭內。嗚呼九歌兮歌九成。靑山一抹橫翠黛。有客有客菁川人。一生喜怒任天眞。十年燈下讀古書。立揚由來期顯親。明時負罪甘落拓。壯志欝欝安能伸。退之愁擁藍關雪。屈子悲吟湘水春。嗚呼十歌兮歌終曲。一竿斜日低蒼旻。</text>
<title>箕城八詠 上篇次徐四佳韻。下篇次成虛白堂韻。並仝。</title>,<text>海棠花開映重重。紅暈倒波驚魚龍。千年枝葉老不長。萬點腥血凝鬆。江南遊客馬連嘶。落花紅雨隨霜蹄。沙禽多意管繁華。飛去飛來盡日啼。白沙靑松滄海滸。烟濤雪浪相呑吐。海棠無數撲地開。狂風拂樹翻紅雨。客子行行楚澤邊。海山風物輸吟韉。醉來却傍花叢卧。仍與白鷗相對眠。右海棠岸長堤白沙平如罽。赤甲蒼髯分巨細。東臨滄海浩無邊。銀山玉峰撑天際。夜半時聞吹玉簫。驂鸞駕鶴皆仙曹。蓬島三千此可登。却笑方朔空偸桃。古亭臨海環蒼官。五月疑有淸秋寒。十萬釰戟森成行。平沙遠近何漫漫。黑入太陰雷雨晦。月色來照金光碎。蓬萊仙子半夜遇。金節羽衣鳴環珮。右越松亭雲梯石棧臨海隄。上山下山路高低。我自眞珠峽裏來。蒼崖萬仞愁攀躋。寸進尺退步步僵。行人安得騎成行。君看世路險於此。人間隨處皆羊膓。巉岩鳥道連高岡。十步九僵驚心膓。人間何處是坦途。平地咫尺皆太行。憑崖歷井坐垂脚。俯視滄溟如一勺。艱難險阻已備甞。得失不足爲憂樂。右鳥道棧關東勝景此爲㝡。登高遠望環海外。始信茫茫天壤間。海之爲物惟㝡大。我欲因之訪丹邱。共踏三山與十洲。復傾東海添滿盃。手折扶桑爲酒籌。東海茫茫接東極。海中三山萬古色。大魚穹龜互出沒。天空落日波濤白。須臾夜靜月吐光。灧㶑萬頃翻珠芒。時有淸風駕兩腋。飄然直欲窮扶桑。右鯨波海海上蒼巖欝嵯峨。高㙜突兀凌滄波。扶桑咫尺見出日。半天明滅蒸紅霞。雲間隱隱見蓬島。中有不死之仙草。安得長風破巨浪。百年長往竆幽討。望洋亭下臨漪㙜。何人削成磨崔嵬。漁舟出沒雜鯨鯢。波濤日夕銀山堆。赤城玄圃杳何許。瑤花琪草迷仙嶼。遙想仙人不我遐。輕帆擬向三山去。右臨漪臺三山何處有仙家。銀漢元通滄海波。年年八月十五夜。萬古來往浮仙槎。我欲乘此窮靈源。淸都紫微追羣仙。人間有累不可升。仰視只有蒼蒼天。望槎亭上乘槎客。幾年携取支機石。客星夜犯紫微垣。天上人間元不隔。人事無竆生有涯。百年飄忽如風花。望望仙槎終不來。何由得見天孫紗。右望槎亭翠壁丹崖如削鐵。中有萬古黃金刹。一道飛瀑掛玉虹。白日靑天灑晴雪。凈界何曾俗客到。白雲滿地無人掃。欲將遺世浩然去。何處三山連海嶠。崎嶇石路迷烟嵐。十里巖壑多松杉。百尺觚稜拂斗極。丹碧照耀明星龕。中有高僧友麋鹿。野蕨山蔌生事足。我欲從渠棲此間。世路近來多屈曲。右通濟庵火精排山霹靂掀。溫泉上下開靈源。帝使九龍煩呵護。銀甃玉竇無塵氛。一勺能使沉疴痊。再浴可以登神仙。我有詩癖苦未醫。便擬從今頻濯湔。陽德潛運陰火焚。瓊漿玉液通靈源。煖霧蒸霞漲巖谷。秋氣不敢侵山根。令人一浴如中酒。排寒不須煩薪槱。平生苦披烟火惱。澡雪將期洗塵垢。右湯沐井</text>
<title>戊申二月十三日。箕城偶吟。箕城。平海別號。</title>,<text>釜谷山下素農谷。依山小村連官路。東臨大海浩無邊。波濤白日喧雷雨。北林松竹欝成行。滿園蒼翠紛無數。西有山壠斷復連。丹碧煇煌開廟宇。南望馬巖壓平郊。累累峰巒如塚墓。客堂寥寥悄無人。誰爲佳辰覓濁醑。風流太守邀我去。一席東西作賓主。訟庭無事朱墨休。黃簾綠幙開朱戶。肴盤狼藉雜水陸。笙歌左右羅妓女。醉後起立拂長袖。慷慨尊前不成舞。平生已作聖朝棄。此身分甘漁樵伍。壯氣輪囷尙不死。高歌擊劒虹光吐。歸來蝸舍獨無眠。不覺譙樓傳五皷。血泣追愆竟何補。沃沃無知羡萇楚。傍人應笑苦如此。獨自欝悒誰與語。鄕關迢遞信不通。水複山重杳何許。箕城古穪形勝地。風景信美非吾土。愁來扶杖叩禪扉。時與老僧話禪祖。鵝溪題壁見遺迹。俛仰乾坤易今古。謾把幽懷繼而和。一篇題罷春日暮。</text>
<title>南丈 汲 挽</title>,<text>先人杖屨舊遊處。某水某邱渾如故。十餘年來人事變。疇昔同游幾人在。公家兄弟尙無𧏮。髭髮不衰猶骯髒。豈知㐫音一年俱。人間萬事堪嗚呼。我時來自古靺鞨。病卧長安十日雪。執紼情乖恨何極。作詩挽公涕沾臆。</text>
<title>次李白襄陽歌韻。送襄陽太守柳 椐 之任。</title>,<text>我昔行過翼峴西。羸驂倦僕歸路迷。何處千年習家池。誰家一曲白銅鞮。洛山形勝擅關東。靑莎白石凈無泥。䧺盤西北山皆骨。眼豁東南海一盃。山僧邀我飮我茗。異味不减春風醅。棃花亭畔暫徘徊。金沙細路連東臺。當時誰識長沙賈。至今尙慙南昌梅。物外悠悠魂夢勞。人間忽忽年光催。此地君今作宰去。遙賀江山傾酒罍。仙鳧飛穿碧霄雲。蠟屐踏破靑山苔。已覺仙區引興長。何須惜別令心哀。我今抹摋與世違。但將詩勾煩敲推。聒耳安用有耳鐺。風塵逐逐秪勞生。我欲隨君拂衣去。更聽半空笙鶴聲。</text>
<title>次王勃秋夜長韻</title>,<text>秋夜長。殊未央。桂花蘭葉參差光。龍門鶴關入遠望。哀歌一曲塵飛梁。獨鴈叫羣向南翔。嚬蛾對影惜年芳。風捲羅幃月照廓。淚痕血點沾衣裳。碧梧雙鳳凰。綠水兩鴛鴦。覽物懷人增惋傷。十載相思隔兩鄕。深閨歲月忙。絶塞山川長。膏沐爲誰容。久拋臙脂香。</text>
<title>送灣尹兪萬初 命一 雙韻</title>,<text>君不見統軍亭高高百丈。魁奇絶特多異狀。複霤重檐畫軒敞。羅麗何年誰所創。遠望鶴野之空曠。近挹鴨水之蕩漾。鶻岳崔嵬簾外嶂。龍淵湛黑檻前漲。登臨恍歷牛斗傍。軒窓逈出飛鳥上。粉黛左右列成行。採蓮落梅迭淸唱。宇宙茫茫入俯仰。羽化快若登崑閬。况是西關一保障。控禦可扼天下吭。近來金繒竭帑藏。冠盖織路日相望。豈要詩酒恣跌踢。須令威信華夷暢。惟簡在心勞睿想。出羣誰是安危仗。兪侯氣岸何坦蕩。從知達施由窮養。立朝謇謇儘忠諒。直氣堂堂一何壯。朝議紛紜迷所向。君如砥柱撑高浪。遂輟從班主關防。朝出金門暮玉帳。文武才全誰與讓。牧民馭衆在弛張。淸白持身君所尙。杯酒失身君勿忘。政成化洽荷寵奬。增秩賜金安可量。我生於世若搥攩。喪戚年來添宿恙。千金屠龍藝已亢。三至那免百車謗。集菀棄枯今世㨾。竆巷何望子來訪。爲題別語寄悢悢。西望行塵倍怊悵。</text>
<title>次通亭先祖昭陽江韻。送春川府伯李東耉之行。</title>,<text>將軍氣槩陵雲烟。礌礌落落如靑天。宗胄自是河間後。兵流合在山西前。恥學書劒早投筆。剩向名途高着鞭。入典禁旅號禦營。出知大府名春川。春川素稱山水窟。水流㶁㶁山蒼然。一帶烟波橫素練。萬壑松聲奏管絃。退翁詩篇留在壁。息菴遺蹟今千年。北山白雲東閣梅。對此可以淸塵懷。粉黛左右列成行。訟庭無人長綠苔。此行望之若登仙。何如塵土空遲徊。祗今天下尙風塵。莫事遨頭但含盃。早樹功勳畵麒麟。坐令六合無塵埃。我今於世若贅疣。窮巷柴屝埋草萊。將軍視我眞顔色。枉駕慇懃慰索寞。擬耕昭陽江上田。長作昭陽江上客。</text>
<title>擬李太白把酒問月 課製</title>,<text>淸秋三五夜。美酒十千斗。靑天一片月。照我樽中酒。停盃把酒爲問之。月兮月兮知我否。虧而復盈沒而復出。爾能與天地長久。老不更少死不更生。人獨與草木同朽。爾與人也均是天地中之一物。人何不能與爾而爲偶。我今勸爾以一盃。我欲與爾成三友。爾能不虧而不沒。不知有晦朔。不知有卯酉。我亦不老而不死。不知有老少。不知有天壽。日復日兮夜復夜。千秋萬歲無相負。望舒御爾左。纖阿御我右。羲和爲爾夫。姮娥爲我婦。仍取玉兎所擣之神藥。分與下土均授受。又令吳質持斧斫桂樹。以充鍊藥之薪槱。遂令四海九州萬億兆蒼生。飮而服之薰骨而飫口。擧無夭與札。與我同壽耉。然後引斗杓之樽。酌沆瀣之酒。醉卧玄圃之顚崐崘之阜。嗚呼吾意止於此。月兮月兮。我言爾聽取。</text>
<title>次王維夷門歌 課製</title>,<text>周家天地如瓜分。強呑弱肉爭紛紛。當時豪俊大者誰。濁世翻翻信陵君。華堂置酒從車馬。虛左枉屈夷門下。抱關皷刀彼何人。富貴不驕貧賤者。竊符救趙效奇謀。知己之恩亦已酬。奈何千金付一刎。輕生重義信難求。</text>
<title>送諸葛丞相北征中原 課製</title>,<text>憶昔先皇困襄樊。公時龍卧南陽村。伊尹躬耕有莘野。太公垂釣磻溪源。抱膝長吟古梁甫。曳裾肯向諸侯門。管仲樂毅聊自比。元直德操爲弟昆。荊益都輸眼底看。雲夢盡入胷中呑。大夢先覺草堂睡。窓外遲遲春日暄。却將驅馳許先帝。爲感殷勤三顧恩。灑落君臣歡意密。飛騰戰伐名聲喧。赤壁東南大風起。㫌旗照夜天地掀。烈火燒空波赤血。舟師百萬斯須燔。大賢所爲愚不測。帝者之師道所存。被堅執銳關雲長。運籌論兵龐士元。自此神龍得雲雨。寧同蠢蠢泥中蚖。劒閣重關伯氣騰。杜宇山河王業尊。錦水光搖漳水波。嵋山色奪吳山根。便將玉壘作長安。欲挽銀河洗乾坤。大勳垂成十八九。乾文忽拆河魁垣。六飛東征孝直亡。大義未忍忘桃園。敗績逡廵天不助。陰風掣斷天王旙。永安宮中末命揚。寒日慘慘愁雲繁。六尺之孤公可托。天下之溺公可援。五月南征渡瀘水。盲風恠雨蠻江渾。七縱七擒昭德威。南夷讋服同南藩。欝欝安能久居此。神州極目烟塵昏。高光舊物那忍棄。赤帝炎運期再溫。國賊先除鄴下曹。援兵已結江東孫。鞠躬惟當死後已。前後兩表皆忠言。義旗東指動若一。十萬猛士如雲屯。畵戟連營白日寒。金鉦疊皷滄溟翻。木牛流馬勢逶迤。猛蛟突獸爭崩奔。出兵整肅不可當。斬木火井呼竆猿。叱咜一呼山岳摧。縱橫八陣風雷噴。金牛峽轉九折坂。玉樹宮連五丈原。渭水咸陽不日得。司馬仲達何足論。萬乘推轂鑿㐫門。千官送別瞻行軒。中原父老見漢儀。拭目相將收涕痕。也知此行計未小。臨別何須枉斷䰟。已見丕叡如鼎魚。坐令東吳爲圈豚。慷慨未得隨公去。吾輩碌碌如鉗髡。嗟哉丞相愼不踈。願言努力加盤飧。</text>
<title>鄭參判東溟 斗卿 挽</title>,<text>憶昔我自甲州迴。北溟路轉東溟隈。落日秋風望洋亭。登高望遠聊徘徊。乾端坤倪廓開豁。雪山銀屋高崔嵬。巨靈劈海山岳動。大魚跋浪天地回。旱澇何曾有損益。河伯自大誠足咍。天壤之間此㝡鉅。何物與之同恢恢。學海文瀾亦如此。潘江陸海俱壯哉。後來作者寂不聞。蹄涔灂水不盈盃。近世東溟鄭先生。詞源浩浩波濤堆。健筆如杠思若湧。恰似大海撑高桅。工部詩與洞庭爭。子長文自山川來。秋水長天子安麗。楚澤雲夢相如才。各以所長鳴於世。先生衆體無不該。岳老谿翁讓一頭。先生與之相磨鎚。其餘諸子捴紛紛。先生視之類輿儓。白衣西登統軍亭。靑油北上元帥㙜。海山雲烟困陵暴。醉後落筆驅風雷。豈惟倒流三峽水。直將屈注滄溟開。自號東溟良有以。世人安能得沿洄。文章不獨擅一時。氣岸亦可凌八垓。放浪形骸實土木。功名富貴同浮埃。大隱得非東方朔。佯狂或近南昌梅。小子平生蒙許與。附驥自幸鞭駑。况復敦睦義至高。先生視我如家孩。一夕三危荷巖譴。釋褐當年爲禍胎。靑門送我贈別語。燦燦墨花堆瓊瑰。千里存問十載間。淚眼枯盡連年縗。歸來拜公話疇昔。一塲悲歡難盡裁。韶顔白髮尙康強。門下自擬長追陪。文星忽落夜臺冷。玉樓半夜天書催。貳卿大耋豈不榮。達人觀化愚人欵。銓長文衡雨露深。瓊羞浻酌絲綸哀。篋裏淸詩如昨日。散帙幽吟膓欲摧。西州門外那忍過。池舘寂寂生蒼苔。夫人乃是吾宗姓。長逝先公三月纔。偕老之盟同穴約。地下之樂人間灾。忍聞薤歌聲咽咽。忍見蒿里高峗峗。絮酒炙鷄貧未具。此心耿耿焉能灰。作詩挽公留不得。淚痕血點垂兩腮。東海桑田有時變。先生大名天長地久無時頹。嗚呼先生大名天長地久無時頹。</text>
<title>堂弟禹卿。作窮達歌。要余和之。次其韻以贈之。</title>,<text>我過卿相權貴家。厚棟大梁何其奢。一朝丘墟生蔓草。無復昔日之豪華。君子所以愼所居。天道由來有盈虛。得意洋洋縱壑鱗。失志戢戢涸轍魚。當時自致極富貴。榮顯煥赩有如彼。此日火冷灰亦滅。幽囚僇辱還如此。豈皆國忠之貪虐。亦豈商鞅之慘刻。秪緣競貪富貴榮。不知人間貧賤樂。貧賤雖苦永無灾。一時富貴何足誇。文繡膏粱我不願。蔬食飮水君莫嗟。</text>
<title>李諫議仲羽 䎘 出宰玉山。趙中丞嶷望 世煥 出宰鐵城。同日辭陛發行。爲題一篇長勾以送行。</title>,<text>君不見涔城李諫議。妙年歷落靑雲器。八諫臣中倡大論。直氣凜凜橫天地。湖西嶺南繼按節。蔽芾甘棠詠勿伐。君不見嘉林趙中丞。朱絃之直氷壺澄。哦詩往往有奇作。譏切還爲時所憎。平生幾分漢庭竹。憂國憂民素所蓄。邇年浮湛田野間。吁嗟行路何其難。閒中豈無日邊夢。樂行憂違心自寬。火烈崐岡玉石灰。讒鋒謗矢紛如攢。昨聞趙侯令鐵城。俄見李公宰玉山。玉山卑陬尙忍言。鐵城瘴癘難具論。親朋送之共歎惜。仰視白日浮雲昏。嗚呼時命何偪側。後視今猶今視昔。淮陽曾屈社稷臣。江都亦黜天人學。吾君聖明異漢武。余日望之中道悟。嗚呼二人得置君側否。百里終非大賢路。</text>
<title>李公直 敬秀 作刺玄鳥長篇見示。改刺爲哀。和其韻却寄。</title>,<text>昔在隆古大猷年。雨不霪霖風不顚。一元均和六氣順。四序無相奪其權。魚鱉潛躍安於水。鳥獸孶尾安於巓。民無凍餒物無瘥。四海均蒙仁化宣。自是羣動禀亭毒。形有大小色黃玄。寒而蟄伏暖而出。走者囷蠢飛者翩。時之治亂物盛衰。往古來今同後前。叔季歸來大化息。人妖物怪無竆邊。我王手把天地戶。運値河淸年一千。雨暘寒燠以時叙。下順民心上格天。百工相和日月華。詞臣獻頌筆如椽。况復賢能日登庸。爕理台堦翊戴全。奈何天心不悔禍。玉食靡甘勤御筵。恒寒歲易洪範書。肅霜節乖豳風篇。凉秋變作朔吹緊。涸陽沍陰時候愆。于飛燕燕㝡㥘寒。幺麽性命甘徒捐。投烟擲竈不暇擇。連行接翼如魚編。弱翅幽憂霜氣逼。踈翎不耐風威纏。却羡水禽蘆葦林。還思野雀蓬蒿田。凍死誰憐紇干頭。欲淹晷刻嗟無緣。庇汝有意爲覆苫。活汝無力能周旋。大火纔流金尙柔。豈知霜威遽折綿。避寒曾追塞北鴈。催歸未逐巴西鵑。棲林莫學一枝鷯。網空難化千蚨錢。呢喃聲斷王謝堂。翩翾影絶商人肩。焚巢禍慘吳宮火。履霜戒昧坤氷堅。莫是天公故戕汝。禽鳥誰謂得氣先。烏衣國裏寶墨殿。玄冠皁袍堪蹁躚。不知天上時序變。不識人間奇禍偏。前有梅成後王榭。玉人金舘酣遊專。廣野寧有鷹準猜。樂國長爲羽衣仙。飛去飛來閒自在。天灾人禍何有焉。不須啄蟲食自饒。不須啣泥居自便。一往一來乃天性。無競無忤爲人憐。始知物性固莫奪。何異淵魚與天鳶。偏令思婦離䰟惱。幾多騷人詩興牽。畵棟朝飛拂舞袖。雕樑晩語和琴絃。性旣馴良極無害。况又受氣於坤乾。行有定偶如雎鳩。詠歎宜入風人傳。頡之頏之羽差池。涏涏聲淸圓。毛羽不足餙衣裘。肉味不足登豆籩。可憐無知又無罪。連羣聚族坑坎塡。豈但仁人所惻爾。解敎童孺皆慘然。吾友李君見之哀。作詩贈我勤槧鉛。若使朝廷採其言。庶期邦家基命延。君王聖明應更惕。廟堂恬憘應有悛。微禽殲盡尙不忍。忍見赤子之顚連。緩急輕重固有分。先人後物宜愼旃。卽今天怒沴氣騰。兩曜六緯皆失躔。流離載塗殍在野。以致國步斯迍邅。斜科急斂甚於虎。如水益深火益燃。若天授時由主聖。贊化調元由相賢。勉勉裁成造化權。慄慄宵旰恒憂煎。民生自感惠澤深。天意下假誠心虔。陰沴消盡陽德盛。平分寒暑相推遷。民安物阜躋壽域。化雨恩風遍八埏。我讀君詩三歎息。傑勾殆將六十聯。此是當今經濟術。安得大書宮門懸。可比仲舒天人策。不啻字重靑瑤鐫。</text>
<title>李公直作不讀書歎。拈一書字爲韻。演爲長篇寄示。余反其意而和之。准其句數。奉呈博粲。</title>,<text>君莫歎不讀書。何用年年苦讀書。君雖能好讀書。安能盡讀萬古書。有口讀書口易燥。何必焦吻長讀書。有眼看書眼易眯。何必揩眸長讀書。吾道之統自伏羲。伏羲以前未有書。但聞炎帝甞百草。但聞黃帝造曆書。堯舜恭己化無爲。豈甞勞神於讀書。大禹兒啼不窺家。亦豈焦思於讀書。湯囚夏㙜文羑里。幽憂欝悒何暇書。尹耕莘野說築巖。樂道囂囂不在書。武有天下一戎衣。聡明作后豈待書。周公制作一部禮。太公謀猷六韜書。槩知聖人生知姿。雖不讀書自有書。天縱大聖又多能。雅言執禮與詩書。轍環諸國席不暖。晩乃述禮刪詩書。胷中自是一大易。系以彖象十翼書。筆削春秋止獲麟。大書特書不一書。韋編三絶吾未信。盡信不如元無書。未聞曾思多讀書。只有庸學一編書。鄒聖難疑作七篇。亦未聞其甞讀書。濂洛關閩諸大賢。何嘗屑屑徒讀書。沉潛反覆通大義。發揮訓釋經傳書。顯微闡幽太極圖。內聖外王經世書。性命備論正蒙篇。義理昭晰程朱書。達則行道以濟世。竆則明道以著書。聖賢以道殉其身。尙友古人黃卷書。肯效應擧俗子輩。終日唔咿空讀書。吾觀自古文章士。竆餓挫揠皆由書。子長空被蠶室刑。謾勞龍門誦古書。子雲竟投天祿閣。徒爾閉關識奇書。太白溺死采石江。浪讀匡山十年書。子美餓死耒陽縣。枉殺讀破萬卷書。孝標之窮淫於書。張籍之盲癖於書。囊螢映雪渾無賴。島瘦郊寒皆坐書。古來文士例寒餓。枵腹徒然浪讀書。試看明經科第人。恒讀三經與四書。百遍千遍至萬遍。不問大註小註書。誦如氷瓢與坂丸。聽之可謂多讀書。口徒能誦羣聖書。心不能辨一字書。旣不能寫一片簡。矧可能製一篇書。心口相背讀奚益。人自人兮書自書。嗚呼吾意固有在。非謂平生專廢書。靜几明窓凈無塵。端坐焚香看古書。潛心翫味理會得。可見古人所爲書。優游厭飫忽有透。聖賢之書乃吾書。况復年衰精力短。日日安能長讀書。口沫手顫秪自勞。弊精刓神何有書。我今年已滿六旬。對案欠伸厭見書。老眼當晝眩生花。燈下其能讀古書。坐時常少卧常多。體倦神疲輒掩書。老年所讀盡忘失。時或粗記少讀書。兒時不讀不解書。少時不讀不成書。旣老雖讀儘無效。不如怡神休讀書。興至看書亦有味。君莫歎不讀書。</text>
<title>堂弟禹卿次杜甫曲江三章韻寄示。和其韻酬之。</title>,<text>吾家令弟才思高。有如瑞錦與秋濤。更兼超宗有鳳毛。吾祖文章繼者誰。盍勉旃哉嗟爾曹。士之寒餓今猶古。憐君落拓在草莾。時耶命耶皆關數。請看東海鷹揚老。畢竟蛟龍得雲雨。流行坎止只任天。早宜歸耕江上田。胡爲汩沒風塵邊。軒冕山林各有分。濁醪麤飯送餘年。</text>
<title>擬反招隱詞次韻 課製</title>,<text>維山之中。碧洞香風嵐氣濛。日携溪友園翁。不知人世有春冬。惟意自適。其樂不可竆。倚筇尋春。葉底殘紅。投竿釣月。石澗飛淙。芝草琅玗欝蒨䓗。閒來吟繞樹。倦極暝據桐。塵事少世慮空。猿鶴盟堅期始終。軒冕雖榮。難與此樂同。</text>
<title>次荀卿佹詩 課製</title>,<text>天下大亂。請和佹詩。寒暑失序。日月失鄕。稼穡卒痒。天地晦盲。闒茸顯庸。俊喆退藏。奊眞傝㒎。歋𣤔縱橫。墨杘偊旅。揚揚哄堂。忠讜正直。罹困讒兵。匽薄臠卷。壽亦不將。稱娖謂弱。摟羅謂強。磨兜穪訥。䖃苴稱英。蝎虎嘲龍。部葦哂鳳。棼棼逿墜。莫之能匡。曖曖乎其曷之明也。蚩蚩乎其以妖而爲祥也。揠乎其已矣。道不行也。倀乎其無相之盲也。邦運舃赫。休無疆也。無往不復。理之常也。親賢樂利。民不忘也。墊溺塗炭。誰相將矣。暴情抒素。系之以辭。其小歌也。相維時矣。沴氣塞矣。坐塚卧屍。侁侁衍矣。闂鹿闌羊。駓駓般矣。眇余遐撟。潔余佩也。紉仁服義。與世異也。名途利津。絶無媒也。屈志苟進。非所喜也。嗚呼羣坌翳明。衆哇惑聦。達不爲吉。窮不爲㐫。已矣斯世。靡所與同。</text>
<title>浮宅 課製</title>,<text>海水渤潏汩沸。拆地而擣天兮。其深不測。若有接舳連楹與波上下兮。舟耶宅耶。出沒波濤。氾氾而不惕惕也則舟也非宅。覆蘆編蓬。朝蒸暮炊。鷄鳴犬吠相聞也則宅也非舟。余甞遵海濱而見焉。謇誰留兮中洲。余乃招招而問之。何故而至於斯。入海而居。擊磬襄之避周衰者耶。蹈海不辭。魯仲連之恥秦帝者耶。得非齊田橫與五百義士入海島者耶。又非秦徐市率三千童男。泛樓船者耶。抑將離風塵去軒冕。揖萬古而高蹈。與陶朱子河上丈人。共遨遊於吳門月楚江烟者乎。不然則逃賦役去田里之民。涉江海犯風濤。蹈危而不避者乎。靑之黏徐之埴雍之壤兗之墳。溪山處處皆可廬兮。水哉水哉奚取於水也。有荷衣老人開篷倚棹而坐言之。貌若有甚慼者焉。曰我隋時避世人。我家何在江之邊。有宅可居田可耕兮。豈不欲宅爾宅而田爾田。何圖畜生之御天下。視吾民如視草芥然。汴河淮河龍門大河之鑿。民死者十室而三四。奇花異卉珍禽恠獸之進。民死者十室而五六。大築蓬萊瀛洲方丈三山。山之上爲樓爲閣兮。曩之餘者十無七矣。發精兵一百萬人東伐高句麗兮。又其餘者十無八九。貪官猾吏又從而刻剝之鞭扑之兮。嗟我輩殆無孑遺。爰疾首蹙頞而相告曰。吾屬可去矣。普天下率土濱莫非隋地。蹙蹙乎靡所之。瞻彼海美哉洋洋乎。惠而好一葦抗之。南村北村自成一村兮。屋接墻連者千有餘家。滄波萬頃中身世。扁舟一葉上生涯。輕橈短檝。聲戛魚龍之宮。蓬窓荻戶。影落馮夷之居。乘潮上下。別有鏡裏之天。隨波去留。氾若水中之鳧。回首人間之風雨。哀爾輩何罪何辜。閶門裏積黍上。拖牙檣者淮北千夫。我則偃卧而扣舷。日晏沙汀兮猶不起。迷樓下柳堤邊。曳錦纜者河東萬士。我則緩步而曬網。除却釣魚兮無一事。催科令索租吏。不到風波之裏。滄浪歌欸乃曲。孰與呼邪之苦。倘微爾刳木之功。吾其魚乎。余乃欷歔而歎曰。苛政甚於水也。夫鯨波鰲浪逆折而盪汩兮。不可泳思。盲風恠雨發作之無節兮。不可方思。子何舍安而就危。任昏墊於懷襄。矧使煬帝如周之滿。駕八駿之馬而窺虞淵觀日出者。則子安所逃其躬。復使煬帝如秦之政。鞭他山之石而駕滄津作長橋者。則子不得避是役。况乎精衛木石桑田朝暮。浩浩湯湯濶無津者。變而爲膴膴茫茫一大陸。魚龍失其國。鮫鰐失其宮也。則子獨能浮其宅耶。子何不求異境別界而逃之。如秦人避世而入桃源者乎。又何不樹其屋土其室而居焉。如漢士避禍而藏蹤晦迹者乎。則無賦役之憂塡覆之患。惜乎爾計不出此。老人聞言。嚬蹙而對曰。有是哉子之迂也。海之爲物最大。周滿之窺。秦政之橋。傳之者妄也。逝者不舍晝夜。精衛之塡。桑田之變。豈水之性哉。桃源之說誠荒唐。不知在何處。木處而顚土處病。不可久居些。豈若吾風水爲鄕船作宅。終老烟波不計程者乎。余乃𡄵噓而爲之歌曰。海之中。維子之宮。舟之中。維子之宅。如水益深。昔焉靡室。遵海而處。爰得我所。隋之虐矣。爾焉能凂。顧瞻天下。載胥及溺。氾吾舟兮浮吾宅。從子于海兮。終吾生以適適。</text>
<title>以鳥鳴春 課製</title>,<text>顓頊氏沒。太昊氏作。其時春。其德木。其星鳥。其風谷。上帝曰。咨。格爾太昊。明聽朕說。春水綠波。春草碧色。春日載陽。春氣載淑。宜善鳴于此時。以賁飾乎春光。然而朕之化無形。朕之載無聲。予何言哉。予欲無言。疇若予命。其代予言。太昊曰。都。有翩者鳥。三百其羣。遹駿有聲。載好其音。莫謂靜言而庸違。惟簡在帝之心。上帝曰。兪。相彼鳥矣。聲足聽耳。咸造在庭。我尙告爾。於是載飛載集。維羽之族。上帝曰。咨。格爾黃鳥。明聽朕說。桃李園中。楊柳溪邊。韶光淡蕩。春意氤氳。此間不可無爾吟。爾往鳴焉。黃鳥於是止于邱隅。以其歌鳴。一曲綿蠻。萬戶春聲。所謂上有好鳥。相和鳴間關。早得春風情者乎。上帝曰。咨。格爾玄鳥。明聽朕言。公子華堂。都尉晴軒。紗窓半掩。珠箔乍褰。此間不可無爾語。爾往鳴焉。玄鳥於是差池其羽。下上其音。雙飛北園。一縷東風。所謂低來綠岸喃喃語。亂入紅樓欵欵飛者乎。上帝曰。咨。格爾布糓。明聽朕言。春生野田。雨足郊園。西疇有事。東作方勤。爾其咬咬其音。起惰農之不昬。布糓於是翩兮翾兮。趁三日之擧趾。嘐兮嚶兮。催四日之于耜。所謂田家望望惜雨乾。布穀處處催春種者乎。上帝曰。咨。格爾百舌。明聽朕言。花房露重。樹杪風輕。騷客詩興。思婦離情。爾其嘵嘵其鳴。明得意於春風。百舌於是百囀流音。送罷蘭窓夜月。千般巧語。正是梅軒晩旭。所謂曉星欲落春雲低。初聞百舌間關啼者乎。上帝之命旣訖。鳥皆皷翼而退。飛來復飛去。處處聞啼鳥。鳥之不鳴。陌上春光空寂寞兮。鳥之旣鳴。園中萬物生顔色兮。希有鳥乃翼如而進曰。物誠有之。人亦宜乎。有所遇則必鳴。可以人而不如鳥乎。有人於此。於鳥類也。聊自仰首而鳴號曰。何時見陽春。盍亦試可乃已。期大鳴於昌辰。上帝曰。咨。格汝下土臣某。明聽朕言。古有臯夔。際唐虞春。賡歌一曲。萬古遺響。蕭韶九成。百代流聲。于時康衢烟月。殿上薰風。古有伊周。際三王春。鳴條造攻。德足聽聞。洪匀一氣。鳳鳴岐山。于時春㙜日月。壽域乾坤。至夫鳴木鐸於春秋。玉以振夫金聲。簞瓢顔子。鳴陋巷之春生。河南程氏。鳴座上之春風。洙響旣撤於後世。春風一去兮不回。冬寒極必有陽春。而今日千載一時。爾其回王風挽正聲。假夔韶和舜琴。皷一世而響應。賁治道而笙鏞。曁鳥獸而咸若。囿一國於春風和煦之中也。下土臣於是承命悸恐。翼翼小心。于時龍顔一解。四海同春。鳴世五百。萬世有聲。回看太平烟花。燕語鶯啼領春風。</text>
<title>金子南次李翺幽懷賦以示。步韻以贈。</title>,<text>夙游道而叢躬。若登高而自卑。法曾訓之會友。慕伯玉之知非。撫曩跡而長喟。俯末路而興悲。紛緯繣其莫遇。欸善交之無幾。得吾友於芹宮。色敷腴而相追。時春意之欲紓。花有信而梅肥。酒一樽而相屬。夜如何其燈微。芝蘭欝其滿室。香菲菲兮襲衣。恒偲偲而切磋。利斷金之可希。或連床而論文。或欹枕而攄私。離心驚於一夕。中欝結而不夷。失知音於參商。慨誰與而携持。驪駒邁而跼影。歎今夕之莫維。邈天涯之音塵。緬他日之相思。摻子裾而于將。日忽忽其西之。別有問於臨岐。知幾日而言歸。指季秋而爲期。歌鹿鳴於京師。離亭紆其短長。驛路連於唐隋。軫別懷之殷勤。贈一言以相䂓。年駸駸其老至。苟失今則何爲。須存心於實地。要立脚而不違。非吾子之契密。抒予素兮爲誰。閱古人之陳篇。踵幽懷而相遺。肆前聖之攸訓。豈吾言之非宜。</text>
<title>解印間行 課製</title>,<text>晩宇宙而蹇獨立兮。曼余目而慨余歎。擠之井而又下石者皆是兮。夫孰肯振人窮而急人困哉。解金印而間行兮。吾於趙相焉見之矣。趍人急甚己之私兮。豈非古所謂賢豪間者耶。盖聞燕南趙北多慷慨任俠之士兮。第一獨數虞卿。窮百家之說摧衆口之辯而儘無所不通兮。眞可以說當世而取顯榮。躡屩擔簦而遊說趙王。一見賜白壁再見拜上卿三見而卒受相印兮。孰不曰天下䧺儁弘辯智士。曰兩美其必合兮。早托契於翩翩濁世之佳公子。時張祿有說於秦。方虎挒而梟磔兮。視噬士猶𣈏肉。雖復睚眦之㤪纖芥之隙而思所以必報之兮。矧伊簀中卷屍之恥廁中更溺之辱哉。以須賈爲奇祟以大梁爲甘餌而暴怒而恫喝兮。大禍殆至於不測。去之魯不可。去之齊不可。去之宋之鄭之楚亦不可兮。念諸候莫可以急抵。其勢誠急其情誠可悲兮。於我乎處。貴爲友者爲賤。富爲友者爲貧兮。竊嘗聞士爲知己者死。懷金印結紫綬。揖讓人主之前兮。非惡此而避之。自我得自我失無所恨兮。終不令魏公子獨死吾獨生。肆乃脫肘後如斗之印解腰間丈二之組兮。富貴於我乎雲輕。惠而好其虛其徐。從間道而潛行。印纍纍耶。綬若若耶。昔也萬戶侯儀形。行踽踽也。影孑孑也。今焉一匹夫行裝。夫何信陵之不諒兮。終不能脫公子於劒鋩。噫夫人不顧利而惟義之歸兮。宜使人慕義無竆。考其行雖不軌於正義兮。周人之急濟人之困。盖亦有足穪者。假令貪權勢戀爵祿而忘其舊交兮。可謂義乎。當其說趙王於華屋之下而取相印於談笑之間兮。可謂不智乎。及其見魏齊之困而其視千駟萬鍾猶棄弊屣兮。不可謂不賢也。知趙王之不可諫而解印間行兮。不賢而能然乎。吾甞讀太史氏之書而竊有感於斯也。爲此賦以爲後世貴易交者之戒焉。</text>
