<title>別知賦 己酉○次韓文公韻</title>,<text>山盤盤兮紆迴。海幽幽兮環周。寄生涯於魑魅。飮食强而焉求。鳶羽跕跕而自落。救余命其何修。昔余怨怙恃之早世。俾其延兮重余愁。天廣覆而容假。辱君子之哀收。恩生死而莫酬兮。三餞春於荒陬。顧初服焉殊戾兮。靦面目兮擧羞。固殃禍之由己。又骨肉之連憂。有所爲而長慟兮。祕余思之莫抽。庶迷復而自立兮。白日忽其如流。緬周道其何許兮。追古人之行輈。巍鷄龍兮屋後。松參天兮枝相摎。懷美人兮天一方。悶來酌我羅浮。吁一接之無期。聊採蘭兮不自由。因東風以托音兮。歸不歸兮謇誰留。</text>
<title>述懷賦</title>,<text>余生世之多艱兮。何昊天之不顧。纔踰就傅之年兮。弗與友之遽懼。嚴顔兮如夢中。已矣夫兒之在庭。同瞽無相兮。顚沛乎路。余冥冥窮孤而無所歸兮。幸伯氏之無恙。慈忍割乎常情兮。阻憐愛而遠放。居桐宮而起慕兮。見高封兮無可柰何。哀幼態之不可以恒兮。忽若忘乎衰麻。夫人見之可憐兮。矧皐魚之抱株。拭血液而扶掖兮。庶幾牖兒於所途。綿日月於經史兮。墻猶正於面目。解章釋句之偶得兮。乃莫知其子之惡也。用文告於祥事兮。寓風樹之罔極。已感激乎糞土兮。又治任而將北。悲松柏兮元堂。鬱雲霧兮漢陽。雖端木之獨留。柰懷英之悵望。玆返魂於故室兮。隨老萊以效嚬。伊家世之淸貧兮。朝無夕以奉親。彼行傭以裸跣兮。常畢給其便身。曁全衣之無體兮。極滋味於甘旨。愧不肖於承奉兮。供草根於懼喜。兄顧弟以愛日兮。猶自勉乎養志。或有動其蹈俗兮。曰余恐負乎曾氏。試學成而名薦兮。然蹭蹬於十年。奉檄之其未期兮。庶色養之無愆。洎弟繼而登科兮。再慈顔之和悅。兄始發乎宦業兮。任專城在不日。嬰乖氣於一夕兮。破高歡於千秋。索家道而無餘兮。奔王事之遠遊。會堂下而孺泣兮。更無生人之意。冀合兆乎舊壟兮。所以忍於一死。余病岌岌兮。當括髮之後夕。漿飮不下咽兮。孰一溢米之可歠。兄覽余曰命矣兮。何獨在今而適我。若奉喪而南歸兮。汝與我死無不可。泣强余以醴糲兮。長拳拳而返葬。門親之愿直兮。母死之謂何而留余調養。余心之不可誣兮。得兄而爲之依歸。後輀車以羸曳兮。訣姊妹而是違。行備嘗乎險阨兮。抵居寧之舊阡。兄偶不至於僵仆兮。曾不念乎盛衰之異焉。求毫髮以服禮兮。一不俯乎通權。架草廬於窮山兮。攀松柏以號咽。兄拊余以嬰兒兮。究所慮於幸活。飮食近於甘滋兮。居處愧夫苫塊。爲勉勵於從兄兮。惟衰麻之身在。何獨保之是知兮。恃吾兄於金石。毁戚而枯傷兮。已不耐乎血肉。而余之有時進諫兮。焉汎諷而迂譬。譬樹木之形立兮。心已絶乎生氣。雖枝葉之外見兮。寧日月之可恃。期練而未改朝兮。證已深於二豎。固余未慣於經嘗兮。類付驥之虫羽。忽超隔乎山海兮。落塵空而營營。孑追呼乎窮僻兮。遽限之以幽明。踽踽余蹤兮。寄孤影於天涯。哀哀父母兮。屹雙起兮草樹陲。娟娟姊妹兮。阻千里兮無消息。然當時之慰心兮。共姜被兮荊有蕚。天又奪之斯酷兮。吾何歸兮誰托。余學未成兮。懼見染乎邪淫。余志未定兮。懼見歸於獸禽。余舟入乎懷襄兮。迷不的其所棹。余馬臨乎楊岐兮。將焉就夫周道。玆余慟之爲劇兮。夫豈獨重乎天倫。日月荏苒而不住兮。見宿草兮傷余神。委無追於往事兮。靦擧顔於時禋。縈微宦於京師兮。孰非余心之所疆。親舊嗟我獨歸兮。志人增其永想。悼九原之不可作兮。鍾遺思於無狀。紛推升以不舍兮。乃誣余曰承乃兄。名者實之賓兮。悶余得於非情。蚊負山而不任兮。螢代燭而難光。張虛聲於東海兮。悚天奬之猥當。匪踰墻之可避兮。愧入地而不能。顧余行其無類兮。甚臨谷而履氷。難自覈於末班兮。戴天日以忸怩。官漸顯於機要兮。忽忘身之賤卑。時有古今兮。自謂之謾辭。人無賢愚兮。皆可以化之。徑情而直行兮。犯衆難與羣疑。孤立而不阿兮。專惟君而靡他。不旁附而曲從兮。介余志而莫頗。終耿耿而寡合兮。曾不意以罹孼。虔迫授於僞命兮。白浪遊於璘幕。是猶有言可執兮。已見冤於君子。蘇詠檜而下獄兮。蔡樂道而遠徙。初無干於犯上兮。況所學之爲己。事苟同於虔白兮。甘自分乎殛死。跡頗涉於蘇蔡兮。仍自明於志士。惟是非之有分兮。余且安於所遇。何昊穹之不弔兮。喪骨肉於流寓。兄有兒而歸人兮。竝所子而捐室。父有妾而未亡兮。月隔兒而踵殁。姊在京而念弟兮。又於是冬而訃及。將余殃之所逮兮。益不堪乎慟惜。孤塋棄而無主兮。春秋廢其灑掃。身幽冤而莫奮兮。返魂夢之草草。賤牛醫與夏畦兮。生亡猶得盡其誠。伊余先之德厚兮。宜流光而代榮焉。鮮兄弟與叔姪兮。今反不若乎寒門。幽明之間應感傷兮。空負罔極之恩。有姊一人兮木覓下。恩父母兮思乃切。作靑年之寡居兮。無應門之三尺。弟余兮子余。爲姊兮爲母。浩浩兮山河。共明月兮看北斗。月東來兮斗西指。時屢遷兮 缺三字。有妻兮松楸邊。別 缺二字 兮來南土。勢窮兮食菲。居石壕兮吏相侮。上不奉乎先人兮。下不保乎家屬。亦累尤之所召兮。豈天心之厚薄。余欲省愆而復志兮。將不知其何由。久矣余之索居兮。猶夫人之是憂。余旣滋菊之北塢兮。又樹薑之西簷。去穢惡而通神明兮。欽後凋於沍嚴。對古人於黃卷兮。識嘉言與善行。非能言之是難兮。惟能行之是敬。曰余惟善乎攝生兮。豈能必其無病。視得喪於寒暑兮。孰可短其脩數。古固有此囏棘兮。矢莫墜乎前武。</text>
<title>夢偉人賦 辛亥</title>,<text>有大人君子。冠衣甚偉。眉髮皓焉。矯矯人龍。儀度若仙。賁彼丘園。上下魚鳶。溫其容兮如玉。德彌卲於高年。胡令人之仰止。峻雲門兮極天。蒙不鄙之自昔。精神之久且專。愧 缺二字 之生涯。無羽翼乎兩肩。徒魂往而肉留。杳蠻海之無邊。倚徂夜之孤枕。宛一場之肆筵。非翩翩之蝴蝶。焉心目之娟娟。躡高危於煙腰。顧歸途之紆連。橫滄浪之衣帶。望西北之且千。㠝蒼巖與翠壁。蜚靉靆之祥煙。鬱杉檜之撑空。壯山河於眼前。昇瑞日之初光。布淸風於遐偏。文明之耀于區中。玉韞山兮珠藏淵。擧一一之指點。慰楚江之孤遷。陪杖屨以欣睹。快沈痾之頓痊。獨龍首之未的。聽手示以周旋。將所見之有限。眼非爲之不穿。伊觀賞之旣倦。幾衰影之過塼。宜小子之虛左。何長者之讓先。得不揮於門墻。願終身之執鞭。爰賜語以諄諄。喜弦完於續弦。極往復之靡了。竟相視而默然。一作憮然 玆首尾之大致。而莫知其何緣。惟誠心其好之。若蟻慕夫羊羶。悅周道於旣東。接姬公於文宣。夢平生之未拜。亦庶幾乎尙賢。挑玉盞而危坐。阻浩浩之山川。十二月乙卯夜夜書。書倦就寢。有偉人問我。從者中有淸道郡金伋希聖焉。偉人。卽雲門公也。翊日丙辰。以夢偉人爲題。</text>
<title>航海賦 癸丑</title>,<text>一日。呼至輩賦航海。沒實不可見。嘆兒讀高宗史。和睡過了。千年志人之淚。爾獨不揮耶。何其文之不倫。南渡之非在高宗。可呵。至末帝亦不得已。仍書所懷萬分之一。以與之見焉皇祖定鼎于汴都。豈徒因乎柴周。忿遼漢之猾虜。惜燕雲之舊州。英雄未及乎混一。武略不競於子孫。替已甚於八葉。愛無暇乎黎元。二龍失勢於北城。黃屋都載於南舟。切罷軟之偏心。忽祖宗之遠謀。惟楊州之㝡卑。邈天下之一隅。絶聲援於中邦。保姑息於匹夫。雖禹跡之所勤。非王業之可存。矧莫危於中流。豈敢冒夫至尊。渺鯨濤之萬頃。浮炎祚之一羽。捐句賤之仰膽。忘夫差之殺父。跡牛帝於五胡。法石祖於契丹。眛勳業之臨鏡。翫歲月之流丸。售汪黃之枉說。擬仰膽而靡他。仇東澈之矢言。代殺父而是呵。表幾封於東京。氣已呑乎北虜。重一二之媚謟。輕百萬之豼虎。忠發背之殞身。涕過河之掣肘。一何違於人情。獨不稟乎孝友。哀伯紀之繼去。怪德遠之誤入。黨君臣之聾瞽。傾宗社之柱石。指避棹於愈遠。來追帆於無已。而倚韓岳之奮興。尙係位號於播徙。天命周宣之初。人心漢光之時。文武吉甫之有作。大樹馮異之在斯。一人雖下於庸才。萬事已備於中興。何昏劣之至此。竟窮蹙而不能。虜奴忽自虜中。忠臣莫施忠言。無謂投於無謂。背恩同於背恩。將以爲韋而爲邢。是以甘辱而甘屈。於母妻兮自已厚。於父兄兮獨何薄。道君其非我之父。淵聖其非我之兄。忍無父而無兄。惟乞降而乞盟。文臣旣不惜錢。武臣又不愛死。嗟每外而不內。至見疏而自累。朱崖斷澹菴之食。大理飛武穆之魂。稱慶觴於虜酋。鋤謀夫於中原。書三名於閣上。娛一雄於湖外。憑屢構乎冤獄。爲快心於賊檜。城可灌而偸安。功不世而見誇。然高宗之莫誅。在孝廟而是瑕。仍累轍而不改。未寸步之得前。俾魏公而無卒。次余干而自憐。陵遲逮於理度。孤若絶乎天人。後似道之匿寇。前侂胄之怒隣。史臣稱周公莫保。諸賢雖至忠何爲。龍舟奄碇於崖山。義烈共激夫醜夷。想抆淚而在行。猶大學之進讀。諒父劇乎厥病。寧子怠夫厥藥。迫事勢之已去。同忠義之自決。我罔爲其臣僕。君豈可乎襯璧。背億兆之所戴。赴風浪之作惡。入顚沛而用禮。足矜式乎亡國。文山之詩旣悲。太傅之舟何歸。縱天意之靡恃。亦人爲之已非。噫。建炎航海得已而爲之。祥興航海不已而爲之。得已而爲之。固下愚之不移。不已而爲之。雖上智其何裨。所以奸夫之得售。所以志士之罔功。惜機會之一失。恨古今而無窮。</text>
<title>偶吟 己酉</title>,<text>鷄龍小居孤。今是三年餘。巢南憎鵩鳥。不是長沙居。賈傅有遠抱。我獨愚且疏。愚疏自不容。漢文非疏余。湘江通遠邇。古今人難如。欲得楚臣魂。尙有呑舟魚。蒼蒼九萬里。落此千頃湖。九疑鬱參差。何處望蒼梧。長洲采宿莽。佩之聊自娛。朝雲復暮雨。陽臺已矣夫。潔誠擬一交。媒遠成一吁。瘴癘侵一身。禦來看方書。方書亦無效。問君何以歟。朝食自充飢。寒衣能暖軀。不覺病來緣。病風豈在吾。人世隘無問。吾將歸楚巫。附次 丁焰我憐流落人。支離身尙餘。初以隨遇安。漸驗夷可居。書史覓精神。抽新補舊疏。六合在度內。充彌識自余。由來酬酢地。心事未必如。可笑世上儒。摘句分魯魚。冥行勞墑埴。棄楫舟行湖。不能履其常。事至亘扺梧。爲我叩其端。恰侍淸歡娛。虛來實而歸。庶免爲鄙夫。天地儻可憑。豈終吾黨吁。雖然我夫子。事業捐詩書。自勉惟可恃。外輕何預歟。久仍山海間。幸不縻身軀。良貴謝浮榮。髭髮不覺吾。倚伏是自餘。古來無神巫。門人丁焰</text>
<title>送金甥有一北還 辛亥</title>,<text>南風吹麥田。別爾天北邊。初來見桃李。與醉佳花前。佳花已無迹。綠葉正陽天。吐情非不穩。同席久且便。如何告離語。我懷誠可憐。今歸萬里道。會面定何年。念之自傷內。是懷須兩捐。喜爾徑棘厄。那知有今焉。謂爾永不見。生死阻重泉。精誠可幽感。勿藥前恙蠲。固信無他耳。豈意今見然。病叔實自縮。領爾新聞姸。長道豁又直。由此毋停鞭。顔愚冉畫在。取舍當愼旃。爾叔頑而老。呻吟白滿顚。期爾固不淺。直到知天淵。他年馬齒久。賀爾高而堅。如今離別際。屑屑羞先賢。擧爾累白盞。忘卻日西巓。秋來有南雁。可以長眼穿。</text>
<title>粱肉只怕腹中書</title>,<text>余有神明舍。灑掃以詩書。詩書淡泊物。味則知無如。哀彼美口養。所務何末歟。惟力不兩及。必食河之魚。玩愒坐自晩。面墻腹無儲。誰安草根苦。擊節嘆起余。</text>
<title>冬至</title>,<text>無陽月曰陽。況玆一陽生。碩果未見食。厥理有復萌。地道不可塞。天行必終亨。窮上卽反下。可見天地情。先王以閉關。寂然雷未聲。於姤却施命。扶抑尙虛盈。</text>
<title>詠史 癸丑</title>,<text>笑者非吾君。股肱亡其人。哭者非吾身。水德終其禋。軍門笑哭中。豈識存孤忠。一日淚有從。千年恨無窮。</text>
<title>六可畏 甲寅</title>,<text>五代。唐有康澄者。言之不能救唐祚之短。何也。其畏有不足畏乎。抑有深可畏者。如澄之言。言不足使之是畏而然也。言之不見采。豈獨澄爲可哀也。三季以下。俯仰數千餘年。漢，唐，宋自謂盛時。亦未嘗無六之畏也。借以一事見之。高帝不能留四皓。又不能致兩生。光武不得臣嚴子陵。至如太宗穢德之拒人。又不在是班。雖以文明之宋。陳希夷老終於華山。濂洛君子不用於仁宗之世。則得謂之無賢者之蔵匿乎。一事如此。其餘事可知。盛時如是。其他時可知。世益末而風益下。其可得無六者之畏於千載之後。而庶幾瞑如澄者之目於九泉乎。竢河之淸。其未期。無賴之甚。列六畏而存之。蓋悲澄之志。而區區之發。實切於有不能自已之地云。凡見就所及。庸識便舊習。坐此無復回。白駒長在谷。大度如乃翁。且陷叔孫通。寄生若靈獻。夫豈知伏龍。千年三顧帝。微爾道終廢。稀轍久已荒。吁嗟乎斯世。右賢士蔵匿爭雄戰國時。自奉秦帝餘。干戈血已漂。漁取民其魚。況經劉項際。窮黷迄太初。非復太平象。四方同丘墟。縱有安集者。不久其何如。誰知民有嚴。天監爲非虛。右四民遷業聖孫昔居衛。已言君臣蔽。豈獨救衛事。實是垂後世。斯高一已多。獨夫方誰何。汲直僅免誅。況復論餘波。姑息上下安。有識心爲寒。君看是非間。大知執兩端。右上下相徇介氏入綿上。秀子居延陸。淸風百代下。頑懦皆可興。如何四維絶。苟狗而營蠅。誠趨利所在。豈言義不應。荀裵奉魏晉。長樂敍可憎。蚩蚩不曾怪。末俗徒因仍。右廉恥道消仲尼言毁譽。毁譽歸其理。庶幾奉周旋。嗟嗟爾多士。有甚侮聖言。柰何自其已。迕我賢且愚。同我非乃是。力排司馬公。心許福建子。豈徒鍾山爲。古今滔滔爾。右毁譽喪眞逄干非愛身。韋廉非愛君。鮮避悅已至。多忌逆耳聞。逄干一何愚。韋廉一何娛。娛是一時娛。愚非萬世愚。良士畏萬期。賢君戒一時。君臣契合難。括口也其宜。右直言不聞</text>
<title>獻身</title>,<text>子夏有謨言。事君致其身。壹是私自勝。古道無復遵。微馨聞千年。李氏眞可人。節日進媚資。那用爲羣臣。孤將父母遺。此生許君親。君親我臨之。所貢惟其仁。豈圖所見深。君相造命陳。可嗟累世昏。孰以至言珍。不免枘與鑿。無乃忝臣隣。衰替救未能。靦顔貞觀辰。寧如祕頴陽。野服無我嗔。出處乃如乖。奚暇咎談神。</text>
<title>與金應霖 澍</title>,<text>丰顔老中樞。是我同庚友。一別且十年。秋月阻携手。脈脈不得見。新霜已滿首。以我料故人。百年容易負。惟玆赤子心。彼此同昔有。窮達置在天。在我無薄厚。時方向爾隆。爾道當可久。得君如仁宗。毋落王曾後。</text>
<title>與朴君沃 啓賢</title>,<text>頎頎我門男。家世忠孝餘。昔別在蔵修。今見顯揚初。一面許斷金。大道由詩書。頓忘我虫蛇。賀國存瓊琚。爲歡未已多。夜鷄何促余。電忽五更深。落日荒草廬。迂疏久無收。況方在索居。詳量願報指。百年無相疏。</text>
<title>貪泉</title>,<text>玲瓏碧玉寒。晝夜出涓涓。幽居沃乾愁。行路除煩煎。分派注前溝。利澤歸中田。井井往來繁。幾年荒草偏。中間飮非夫。得名何冤焉。凡情儘吠聲。俗耳傾怪傳。殺人信曾仁。偸飯蒙顔賢。況復徵無根。博物成茂先。長毛忌海鳧。初聽惡杜鵑。世無尼父生。繽紛縱其然。誰賞落天光。一一照媸妍。非若茜與藍。絳靑汚素絹。居然井有泥。無禽還可憐。勿幕我之爲。不食他之緣。不食亦何慊。惟見其怒遷。當怒在其心。一爲外物牽。自反至無聞。吾誰欺欺天。在他病膏肓。餘士庶無愆。隱之爲酌之。淸操聞千年。冒僞又多般。何獨廣之泉。</text>
<title>奉謝李陜川積翁 希曾 丈人</title>,<text>歲暮扶桑嶼。生涯十年餘。不忠又不孝。離朋而索居。魑魅是與伴。骨肉何負余。喪情來病易。食貧爲計疏。微爾若爲遣。珍重滿紙書。除歲致貺物。義勇今無如。</text>
<title>漫成二篇 乙卯</title>,<text>甲寅十一月日。洛江自某地。忽上流泝其發源處。其下至某地絶流。凡三日後。始復順流如故。甚怪事也。而其地不之上奏。最後發於風聞之司。且有月日。波及於荒草之耳。切有漆室之憂。著此二篇。庶幾肉食者之寓目焉。翌年秋。書于亥山新軒。大哉洛東水。滔滔南國紀。朝宗自古今。就下順厥理。甲寅正仲冬。如何流失軌。東西且非途。北委殊怪爾。水豈知死生。焉能認原始。陰不得爲陽。非不得爲是。陰陽亂曰違。是非易曰否。今水反其行。亦曰逆而已。必有所以來。碌碌同充耳。臣罪誠可誅。九重千萬里。右逆流有源玆爲流。無源安得流。上流旣非途。下流無所由。遂見萬古河。一夕枯爲洲。天地不得行。豈但魚鼈愁。庸人委偶然。識者爲之憂。乃至三日餘。始見回源頭。爲災有如斯。不敢言商周。商周自絶天。是以無復休。願言我廟堂。有臣伊傅儔。祥桑與雊雉。君看殷德修。右斷流</text>
<title>寄三足堂嗣男鋮也</title>,<text>可尙雲門嗣。見厥追遠誠。夫子厭斯世。于今年四更。羹墻接影響。慟迫終天情。廣思厥嗜好。庶以存平生。不有蠻海限。記我鯨浪驚。風維鯉魚節。浙浙悲秋聲。孤心先感淚。有耳憐鼎鐺。崔嵬雲門立。夢寐降精英。危標莫援手。杳杳天宇晶。曠阻尺紙敎。柰此鄙吝萠。滔滔以合汚。丈軀委村甿。微君不棄我。是懷誰與明。但恨方在服。不可相經迎。惟有此心固。早晩話短檠。</text>
<title>奉寄閔持平叔道 起文</title>,<text>同過不惑年。相思今一紀。分義豈偶然。面目嗟杳矣。遙夜接夢魂。驚了身千里。白頭入新元。河淸其可俟。蒼生已無心。庶獨修于己。泉石是吾鄕。脈脈望余跂。哿矣爾知音。有彼善於此。東西無不如。何必食河鯉。面目代尺書。毋忘 缺二字 裏。</text>
<title>偶書 己未</title>,<text>爲生幾半百。壹是流離子。松楸餘一紀。魂夢通千里。老姊王城東。鸞影靑銅裏。病妻古居寧。糟糠情義至。昔來頤初鬚。霜雪今如是。蘭皋蕭艾生。椒丘荊棘被。居然更無賴。奈此衆戚委。酒力醉時存。詩功吟後止。詩書幸不墜。庶幾遣以理。</text>
<title>金粟堆詩 丁未</title>,<text>龍蟠鳳翥萬古堆。鬱鬱松檜含遺哀。東西相望二聖宮。冥閒日日應往來。貞觀後復建開元。中興盛業何偉哉。功隆卽祚慰輿情。共國又得姚宋才。年登穀賤幾紅陳。民不知兵天無災。周家禮樂縱有歉。卯金刑措曾見回。富矣庶矣兩紀中。謂我后壽南山嵬。終遣天意背難還。有識暗恨成禍胎。羯奴作兒是堪言。非我族類猶未猜。漁陽戎馬嘶兩京。蜀山萬疊羈心灰。靈武擧事幸淸塵。南來幾許愁徘徊。幽情自然損天和。一朝晏駕杞民摧。當年遺旨泣萬民。羽衛爲向橋陸開。生前未洽百年懽。身後擬作窮天陪。杜陵孤臣吟鳥風。旁人但解悲龍媒。猶同葵藿苦傾陽。憶曾三賦獻蓬萊。聲名一日何輝光。殊恩枉辱樗櫟材。時違事去可柰何。此生坎軻隨風埃。天長地久恨與同。風慘日悽思難裁。眼前前事儘成空。蒼梧惟見土一坏。</text>
<title>日蝕詩 己酉</title>,<text>嘉靖紀元歲己酉。春三月辛未朔日。日次之辰巳午間。兌方噉來有怪物。爲衆陽宗噉無辭。惜我光景何由白。縱有殘照淡無輝。氣象黯慘經戰伐。花妍水南村。柳嫰城西陌。韶華動川原。德澤布優渥。忽焉天地有如人。衣錦夜行無顏色。幽幽默默四望同。眩幻鬼怪藪若瀆。鷄龍海上靑崢嶸。其下有居士仰天歏息。歏息不已繼涕漣。置水倒影測其蝕。瞬不定眸幸有遺。壹誠爲懇天狗毒。汝害帝眼不以明。十分所存纔爲一。肆汝凶頑敢犯之。令帝爲瞽於汝樂。安其躔次任汝行。照汝臨汝誰爲德。德不思報反上陵。至此鞠凶何其逆。汝腹不盈必相呑。小有衆星大有月。彼月而微亦不祥。然比太陽爲眇末。况此衆星爭頭芒。汝日累食無不足。可食不食猶爲廉。不食是食如其虐。汝情不難知。其黠自以得。惡帝之明眼是讐。恣食無餘然後。可以行胸臆。雖然汝謀實爲痴。我今爲汝詳其說。始帝兩眼未患時。照臨萬方天下則。四時順序歲功成。福善禍淫無一失。仁者必壽如券持。有德得位見歷歷。何物汝狗害明來。後雖復圓前與別。顔夭蹠脩是猶混。孔孟空老環其轍。三閭枉投汨羅淵。秦檜終保牖下歿。其他背理浩難枚。帝明不逮復誰責。其在春秋累食之。魯聖惻然一一筆。當時帝子姬周王。不肖厥意未繼述。俯看列邦扶干戈。東篡西弑恣爲酷。上行下效是格言。紛紛此禍疇俑作。千一之期星聚奎。趙日幸完吾道續。君明臣良陶小康。家法至今稱宋室。固知治亂亦汝爲。汝不愼焉歸汝惡。一日塡喉是汝甘。萬古受誅何以脫。昔在五帝洎三王。禋祀精一南郊設。百神陪帝下圓丘。飽德醉酒降胡祿。帝用兩眼佐五行。至化雍穆超今昔。日月薄蝕世漸降。下德腥聞羞挂舌。籩䇺失序僅備文。百靈不顧妖下國。悠悠否隔歷代來。謂天何懼而侮辱。汝飽汝飢是誰由。忌明去明夫何惑。伊昔日無災。汝同歆誠潔。而後汝無天。惟德其聲絶。矧帝聖且神。汝能終無目。汝食方無餘。自吐半輪魄。宇宙復淸光。萬物快欣覿。能容汝不誅。欲噬臍何及。火鳥領炎方。羽氏皆其屬。東方有蒼龍。統三百鱗族。白虎司其西。玄龜雄乎北。如今未及救帝艱。已失分守職。終當共討帝賊時。能容汝不殛。潛心默寄渺茫中。有若領我深衷赤。食未至旣未食全。天下孰不仰其復。擡頭更睹圓如輪。新輝依舊滿普率。水屏魍魎山魅魑。衆心共取天狗戮。居士復長嗟。喜則與人憂則獨。天狗奪帝明宜誅。願帝預懼他來孼。兩眼晝夜照無邊。中天入地靡遺失。兄弟至情參與商。偶不相能便永隔。夫婦歡合不可離。牛女東西思望切。自餘怪雨及盲風。冬雷而夏雹。雖云有感傷。民生當所恤。宜時推遷遵大中。物物咸遂無冤抑。彼此如見盡其情。自無掩蒙誰爲賊。君不見帝舜明四目達四聰。四海洞然調玉燭。下有元凱協其明。縱有四凶。無以爲帝疾。</text>
<title>鷄龍山詩</title>,<text>雞龍山在海中碧。崢嶸勢壓扶桑天。鯨噴萬頃屹砥柱。滄波幾見爲桑田。嚴巒競秀壯南鎭。東西百里根相連。環列關防趁要害。形勝八分山後前。烏兒自古置大帥。五浦烽火通危巓。縣郭嚴排就民衆。爲土中央公私便。烏壤廢堡且六歲。循一時見不念先。國家德厚內外服。刁斗無警應萬年。萬年若容一有梗。絶嶼何自通援船。孤軍無復引聲勢。有如魚鼈潢汙煎。雄峙加羅是南趾。遙拖練白走九川。龍種幾匹任自牧。飢則有草渴有泉。窮荒不及伯樂顧。天閑十二今無傳。三年驅點亦隨例。惜哉誰能爲汝憐。別有空羣矯矯性。遊息不與同近阡。峯轉谷阻蹤不到。每至驅期晦雨煙。求固循常汝無意。死首且買應不然。北有二島如母子。森立柚樹擅地偏。貫冬豈但柚可賞。環島衆植春常延。其中㝡愛有一木。諺號甘陽功可甄。蒸暑卑濕憎蚊蚋。羣飛拍空逐腥羶。投罅沿物變黑白。汙我豆實玷我籩。爰削木皮搗作粘。可縛巧鼠塗烏鳶。矧玆尋香無不到。便觸翅股紛自纏。前羅後陷快可盡。庶潔飮食安寢眠。扁曰君子自我始。其用豈下于烏圓。其西氣接南海縣。錦山兒戲敢比肩。雲帆風檣劈高浪。一望浩浩浮坤乾。潮通商賈百濟國。昇平物貨相貿遷。惟東案對是對馬。晴日分明一眸邊。陋夷獸心而人面。頻頻乞求溪壑塡。嶺南之入且鉅萬。朝廷胡不愛其捐。當因其絶議須熟。縱不拒來宜與權。輸無用貨取有用。黠奴巧計今舍㫋。伊余流落托山足。三度花開極嬋姸。事同零陵不可出。國於其下阻攀緣。杖頭生苔屨滿粉。屋我平生十餘椽。堂枕碧澗玲瓏水。吾其智兮纓可湔。窻排四山雲䯻立。吾其仁兮眼可穿。君子哉松與柏。歲寒共汝幽盟堅。柳州誤作囚山賦。豈不爲多洞壑專。孰云吾其貧且窶。有山有水可盤旋。朝以及夕亦云幸。衣雖懸鶉有分焉。求之分外不知命。苟知命矣是爲賢。四德範圍鐫石字。解詩斤正考槃篇。暮雲孤嘯懷虞帝。夜月深林拜杜鵑。容顔雖保涪陵老。薪水且絶吉陽仙。古固有玆我其僭。豈變初心沛與顚。雨邊栽菊北窻下。爲愛寒花霜雪鮮。簷前種薑十餘本。神明可通邪穢蠲。於焉逍遙以卒歲。豈念身是爲拘攣。何當一凌高頂望。兩腋羽翰飛翩翩。</text>
<title>漆室吟 癸丑</title>,<text>奉呈知禮盧縣監子膺。以漆室爲題。其情至甚哀也。漆室之憂。無賴於魯國。而我之有此空言。同歸於不自量。何足存焉。必存之。歸之于君。君莅十室之邑。邑因君之煮。受一分之賜。君因我之起。加十分之仁。則安知漆室之不爲漆室於十室之境乎。承宣非人上失道。久矣民散困懸倒。一邑之水走可避。滔滔東海誰相保。感傷天地荐饉饑。父母妻子呼流移。生理蕭條蔽荊杞。千村萬落非前時。南防北戍日減額。昔者十行今才一。今才一人類非健。往往乳臭年七八。爲王執殳赴遙鄙。棘門霸[灞]上眞兒戲。加之主者少爲仁。漁取百端殊不已。毒藥餘喘强毒藥。哀此聚頭無由脫。庶見蘇復遣監軍。朝家美意誠無極。監軍未見體美意。若微老事則喜事。老事優游務苟全。喜事顚倒眩所施。巧應文責魚目珠。秖長吏姦民無蘇。縱有黜陟豈以實。我不以實人不孚。今日新官舊日官。官有東西事一般。長金積玉誇自拔。受他自拔下其殘。殘此媚彼爲謀已。擧直措枉果如是。卽今釁構南與北。萬一有警將何以。平居未得將干城。倉卒豈辦如林兵。雖嘗籍軍省有無。八路空逐文書行。敬奉綸音走王臣。民見其威未見仁。爲吏懦怯至無意。滿紙豼虎孰爲眞。有錄幽鬼姑作人。曾逃碩鼠是保隣。計誠無何覓乳下。競務以誑以便身。能完目前忽背後。肯念魏鑑違唐后。其言在精不在多。貞觀識勢知無耦。千年斷絃不可續。漆室憂魯終奚益。不但乳下且失所。老限已過追還役。遠近囂然喪樂生。外憂未至內艱成。六十一年怨室家。威認未衰仍苦征。百歲人生餘幾許。爲人父母情何阻。搜丁不遺無不至。在他閑地固其所。國家右文超百王。內大小學外序庠。靑衿絃誦宗聖德。涵泳至澤何汪汪。忽驅靑衿盡出入。出者冤矣入亦辱。方由賢聖博文羣。竟陷魚肉從戎列。不以藏修義得尊。徒將記誦身苟安。出冤入辱傷右文。素王之道何其單。君看得意彼一時。百千爲徒恣西夷。游手游食耗民財。無君無父斁天彝。黃金屋中彩流地。綉錦茵上香擁鼻。自謂高者談無根。其他卑者錐爭利。便閑一生禮逃文。縱百籍軍誰敢侮。幾何吾民不從夷。豈不競指曰樂土。斬君親恩寧不孝。裂妻子愛非服敎。事誠迫矣出不已。回人耳目了不覺。增軍本意有乖張。被夷鬼製毁衣裳。衣裳毁了額不加。訏謀豈嘗自廟堂。廟堂見之言不屑。九重聞之路已絶。虜不可殲邊必備。備不可已軍當籍。籍之如何得其宜。道一而已無他岐。人人火書敦吾儒。俾子知孝父知慈。子子弟弟而臣臣。然後可以戰其民。敎民果可用異端。惟吾道外無人倫。富之庶之又敎之。聖謨洋洋非我欺。唐虞干羽舞兩階。比屋封中無非師。德逮下衰有征伐。湯武革命仁無敵。仁者無敵不可尙。李唐府兵㝡追昔。寓兵於農務本業。禁度僧尼優軍額。又聽賢臣棄中男。中男十八歲非弱。民有餘丁願戴固。焉有竭民而備數。竭民不足繼淫刑。隣保爲空無處訢。若不如唐虞文德。太宗盛規宜爲則。由太宗規進唐虞。微末向日同葵藿。</text>
<title>晦齋李公 彦迪 挽 甲寅</title>,<text>已矣乎已矣乎。吾公之逝。其誠已矣乎。其生偏隅旣已爲不足。厥施不光吁其吁。孝悌于家忠信于朝。孝悌忠信其用無。堯舜之道此而已。其用之無非良圖。雖非良圖復誰言。世之病矣無由蘇。世之悅矣爲無根。厥存不遠憂厥敷。潢汙之久久幾何。所以秦漢後唐虞。靑冥杳杳斯人去。白髮皤皤吾道孤。天何言哉一此冤。人焉取斯宜以迂。宜以迂兮公其安。承公安兮爲吾愚。山回水紆築公宮。千秋萬歲玆其娛。聊貢一篇長短句。謝我扶桑無以趨。</text>
<title>寄謝閔希中 齊仁○己酉</title>,<text>故人萬重字。驚喜取看頻。澤畔長爲苦。何日見陽春。原韻幾年阻面目。千里夢魂頻。莫道長沙苦。喬松自有春。</text>
<title>詠史 庚戌</title>,<text>千載笑楊雄。一心頌莽功。識字猶云爾。況誅半夜豐。其二考槃矢魏桓。無復下孤鸞。此公難進意。試向建寧看。其三傭隱子申屠。有南容免夫。當初旣不屑。董卓能令趨。其四荀氏八龍中。無雙第六公。登台百日內。竟落高陽風。</text>
<title>寄李季紹 悰胤</title>,<text>破缸書字了。秋夜坐孤懷。自知盈尺紙。無以說珠厓。其二高秋明月色。堪愛不堪看。爲君開戶坐。瘦骨怯初寒。</text>
<title>寄表兄金君擇 钁○壬子</title>,<text>添年足可惜。懷土當如何。佳人千里外。雲樹隔山河。</text>
<title>寄姪夫李喜善</title>,<text>誰言我延喘。不見一家人。脈脈同泉壤。回頭每沾巾。</text>
<title>讀易偶成 癸丑</title>,<text>旣見先張有。誰言後說無。陰陽終作雨。吉孰若交孚。</text>
<title>有意卽事</title>,<text>孤嶼發春心。寒梅費病吟。美人不可見。橫月下遙岑。</text>
<title>漫成 甲寅</title>,<text>謫仙慈恩寺。能免無竅瓠。但進水松牌。焉用蘭縑袴。</text>
<title>偶興</title>,<text>變服東陽婁。楊州又幾年。天分何終亂。還眞已白顚。用婁逞事</text>
<title>王義方</title>,<text>義方買第。愛樹。復召主人。增與之錢。廉士之介。仁人之存。可愛靑桐樹。因吾識主人。歸錢頻不已。一念是傷貧。</text>
<title>奉呈任君遇 說</title>,<text>白首今魑魅。靑年舊序庠。森然蹤跡在。得失頓乖張。</text>
<title>和李剛而 楨 在山陰寄韻</title>,<text>故人不可見。脈脈每年愁。我心若尖筆。臨紙未能休。</text>
<title>書李子發 文楗 謫星山簡後 乙卯</title>,<text>新陽爲可愛。日日曝寒根。若至春深後。榮華滿乾坤。</text>
<title>偶吟</title>,<text>陰極必陽復。觀陳荄宿根。如何獨人事。憔悴乎乾坤。其二姸媸不在他。貴賤本由己。如何果自傷。不愠斯君子。</text>
<title>吹螺</title>,<text>吹螺曉無事。吹螺夕無事。四村父母呼。一如忘牧字。其二專心謀乃家。儀文恤民隱。潢流無根源。安得同遠近。其三猛虎渡海來。殺盡九川馬。殺馬則知驅。殺民無驅者。其四哀哉弓箭手。畏官不畏虎。一箭咬齧餘。視之輕一羽。其五無言而有口。至愚而亦神。旣無父母視。能有死與親。其六擧一三可反。大抵哀吾民。爾失父母久。孰如傷爾身。</text>
<title>偶吟寄人</title>,<text>苟見無知道。如何事我君。責難閉邪訓。千載屬斯文。</text>
<title>卽事</title>,<text>西郭樹濃新。一一生春事。大哉乾坤心。誰令物物記。</text>
<title>書盧寡悔 守愼 簡後 丙辰</title>,<text>十年不相見。柰此人間半。一室自欺毋。每於君子汗。</text>
<title>奉呈退溪 戊午</title>,<text>一紀南荒遷。人道坐詩書。詩書今可知。非此何慰余。</text>
<title>送門人金球還鄕 己未</title>,<text>負笈輕千里。白雲更入望。孤舟西日下。去住各茫茫。</text>
<title>鷄鳴吟 戊申</title>,<text>鷄鳴中夜獨危襟。思省孜孜靜我心。物欲退聽將自此。由來堯跖各玆心。</text>
<title>偶吟</title>,<text>夫人學已三年後。志穀何人更念他。戒之在是當思省。一日知得萬善加。</text>
<title>春暮 己酉</title>,<text>北望山河隔暮雲。美人消息幾時聞。春風莫自無情極。千里辭歸寄尺文。</text>
<title>霽月</title>,<text>雨洗腥煙玉宇光。最憐新月到山堂。古來誰得如渠者。千載令人一望蒼。</text>
<title>亥山月歌。次謫仙韻。</title>,<text>滿輪明月亥山秋。影入東洋萬頃流。多病杜門北窓臥。長安不見在他州。</text>
<title>送丁仁叟 世溫 兄之行</title>,<text>山河脩阻路漫漫。匹馬秋風渡海瀾。一雙鞋革贈兄去。霜露應登孤壟寒。贈鞋有是句云</text>
<title>送丁希亮 漢英 歸龍城</title>,<text>今君訪我回柔轡。千里鄕關入渺茫。若過元堂山下路。孤塋無主一披荒。</text>
<title>高平</title>,<text>漢室高平佐孝宣。顯君濟世可觀焉。如何不自光明進。雖有功名未足傳。</text>
<title>與都太和諸君</title>,<text>如澠之酒復如金。孤嶼茫茫點海心。明月秖今爲故伴。夜深應作戀君吟。</text>
<title>讀朱文公勸學文</title>,<text>素王千載繼文公。夏后深情卅字中。泛泛悠悠都不濟。雙書勿謂仰遺風。</text>
<title>書懷。奉呈三足堂。庚戌</title>,<text>誰憐蒼海病窮鱗。罪積勝冠哭二親。伯氏衰中天不憖。謂他人顧十餘春。</text>
<title>古鑑</title>,<text>塵埋古鑑尺餘深。白日爭如罔象臨。猶有光輝磨自出。姸媸分照在明心。</text>
<title>見家書</title>,<text>家書一見淚成行。海闊山長隔渺茫。最是腐心無語地。松風星夜坐孤堂。</text>
<title>詠梅</title>,<text>不及孤山處士栽。荒原何事盡情開。樵童牧豎尋常見。誰折瓊梢獨嗅回。</text>
<title>移梅</title>,<text>失地君移異我移。天涯相得亦云奇。春深桃李方姸笑。霜雪應尋玉樹知。</text>
<title>雨後春望</title>,<text>花柳濃光小雨餘。東君心事婦人如。四年住得天涯客。非此將何慰索居。</text>
<title>偶吟</title>,<text>萬死餘身海一隈。簞瓢濫竊不違回。從來怪底同心地。進退如何獨異哉。</text>
<title>寄李季紹</title>,<text>風露夜堂涼意生。枕邊蛩已作秋聲。無端忽起吳天興。香稻細魚美飯羹。</text>
<title>寄李仲仁 成春</title>,<text>海東西望各天涯。山北南連且路賖。君有戀情無彼此。先尋秋葉後春花。</text>
<title>別爚</title>,<text>三度君來三度歸。君歸每度恨依依。讀書萬卷曾無用。寧學樊須坐聖非。</text>
<title>咏甘菊</title>,<text>愛汝都忘病怯寒。黃昏鎌月共吾看。徊徨不忍輕歸去。不忍容華一夜殘。</text>
<title>放烏</title>,<text>謂汝不祥必可誅。懸竿繫翅見凡夫。獨憐反哺非偏塞。且恐銀河一背無。</text>
<title>冬至日。齋宿于鷄龍草庵。辛亥</title>,<text>翌日十五。卽中宗大王諱辰也。書示金伋諸人。至月至日鷄龍寺。高陽北望暗銷魂。對人不敢分明語。我是羣臣最得恩。</text>
<title>詠史 癸丑</title>,<text>父誅非受子當讐。蓋所當讐用事尤。至伐舊君鞭白骨。伍員曾食楚毛不。其二蛇身牛首世醇風。孔聖貌曾陽貨同。仰辛烏喙吐蒭豢。范蠡眞無道善終。</text>
<title>水中鳧</title>,<text>雙雙水上自如鳧。飛去飛來慣海隅。汝有機心輕避我。我無容世此身孤。</text>
<title>宦者成胤</title>,<text>胤。成廟朝。選入永巷。歷中宗仁宗時。忠孝介直。濟以經史。雖隷卑凡。愛君憂國之志。有得于天。不可奪也。曾以言事。謫江界府。寒餓三十餘年。後賜環復舊列。資至正憲。位窮內侍。年且八十有六。適妖僧普雨蔽惑天聰。一國廢司爭之。越月逾時不得力。胤奮於列。驟諫三日。自期回天。不復顧身。竟得罪而去云。故感而存之。八十六年供奉奴。四朝治亂眼中俱。風雪塞西寒餓志。不曾摧折尙高孤。</text>
<title>呈剛伯</title>,<text>二十年前楸木洞。中秋月下島夷邊。蟋蟀聲寒自無睡。美人樓上與同然。其二度壯彊年魑魅裔。黑頭囚作白頭翁。可憐人事虫朝暮。身外是非謾熱中。其三涪州姿貌勝平昔。而我非魚豈識魚。秖訝囚山爲玉佩。宗元枯膝屈於余。其四退於不進索居後。卜氏猶聞曾子規。而我何人陷魑魅。佇垂斤正毋余欺。</text>
<title>見奇姪大鼎心性情辨心箴有感</title>,<text>二十年前哭外兄。留兒大鼎顯家聲。不向功名爲富貴。研窮道義歲崢嶸。其二才隨識至有文詞。餘事徒勞外騖兒。驗履素齋牽引的。愛看吾姪二篇奇。</text>
<title>見灌圃魚先進 得江 道院之作</title>,<text>適口何須熟態掌。爽中無用玄氷丸。雲出鳥還百年內。任他心地有餘寬。</text>
<title>奉寄趙景陽 昱 丈人 甲寅</title>,<text>萬木無容獨橘林。橘林終日坐幽吟。無端寓目鷄龍上。飛瀑層氷掛半岑。其二朝陽可愛每南軒。爲有單衣背負暄。童心到此猶無化。欲貢那知限至尊。</text>
<title>偶吟 乙卯</title>,<text>春風日日不偏私。誰報園桃野柳知。每度春風能一様。如何人事逐年悲。</text>
<title>偶成</title>,<text>得失死生皆有命。謂之人事詎知天。臧倉未悟被他惱。一意沮夫鄒大賢。</text>
<title>報趙德源 景混</title>,<text>精金溫玉容姿美。淵水巍山性度貞。此心許國非他變。到老如今見至誠。</text>
<title>寄李剛而</title>,<text>黃雲戍側新霜鬢。白雪關邊舊日盟。夜如許永淸無睡。彼此同爲一紀情。</text>
<title>寄柳太浩 景源[深]</title>,<text>中原距此且千里。一歲音書那再聞。惟有各存不忘地。寒宵霜月白紛紛。</text>
<title>和李濟翁 希閔 韻 丙辰</title>,<text>哀蟬竟日咽中林。適我離人萬里心。何故半程修別意。不堪臨楮憶君吟。</text>
<title>漫成</title>,<text>細雨淸江萬里天。一聲長笛碧山邊。雙雙白鳥波心起。嫌近塵容故故前。</text>
<title>步邊秀才士俊韻</title>,<text>雨中閒思撥無收。門泊湖南萬里舟。竟日書空悲楚操。子輿惟識子桑愁。</text>
<title>贈敬叔</title>,<text>橘之生矣楚天涯。風露秋深翠實斜。鋤荒打岸開精室。一志林中去一誇。</text>
<title>次盧景時 大成</title>,<text>十七年玆手植松。繁陰布地好相從。相從不但其凋後。君子那堪日暮風。</text>
<title>寄金季應 鸞祥</title>,<text>秋深澤畔行吟苦。以我憐君彼此同。最是月明幽室靜。枕危衾冷怯西風。其二 丁巳我王第十三新元。南面垂衣上帝尊。萬物當期同雨露。孤臣拭目立乾坤。其三秋風無事過窮人。一紀鬚眉白欲勻。酒熟鷄肥故鄕樂。憶來遙夜夢歸頻。</text>
<title>寄柳幹夫 成男</title>,<text>芳草壟邊保小筇。每牽春意任西東。倦來回首千山北。獨立開衿落日風。</text>
<title>和奉俞絳之行軒</title>,<text>林下閒身取自便。君臣大義豈爲然。半百各嗟華髮外。國恩思報衆人前。</text>
<title>和靈川尉申濟叟 檥 韻</title>,<text>非我無端喜負期。故人相好異初時。謫中肥大豈爲訝。瘦臥炎床吟杜詩。</text>
<title>送焰翌朝</title>,<text>蕭索秋情天漠漠。別離幽思海漫漫。儻來得遂頭流隱。文武鼎中九轉丹。</text>
<title>奉呈洪和仲 春年</title>,<text>楚江新映繡衣明。荒草能憐萬死生。幽徑菊花秋後艶。不然何地遣孤情。附和霜落湘川橘柚明。忽看初日楚天生。十年風雨頭俱白。還把寒香寄此情。</text>
<title>偶吟</title>,<text>蝸居無賴送朝暮。數日山人共避喧。夜氣偶存松月下。十年塵惱不須論。</text>
<title>與李龜巖金河西韻 戊午</title>,<text>多師眞意侵南瘴。獨踏孤居滿地苔。除將黃卷留心外。盡日閒無人事來。其二師於身世無閒累。穿破頭流幾屐苔。一宿便回孤棹去。水邊山隮肯重來。附和 龜巖惄然欲訪岐城信。將爲吾師掃綠苔。南風吹了北風起。白雲滿山今始來。其二去歲山溪拜下餘。鏗鏗踏盡滿階苔。明春桃李溪邊爛。更理漁舟一往來。附和 河西天涯如見鷄龍面。病落金鰲竹外苔。聞道春風吹百卉。年年喜此一番來。其二龜巖相見是何年。隻字能爲道者傳。欲寄新詩無好語。病中相贈愧 缺 篇。</text>
<title>與龜巖</title>,<text>葵花雨裏盡情開。上下雲煙孰見哉。已作淫霖思霽日。披簑終夕獨遲回。</text>
<title>小雨。移栽芍藥紅葵兩本。己未</title>,<text>羣芳落盡近淸和。蘿葍蔓菁亦有花。今朝小雨移新本。芍藥紅葵次第佳。</text>
<title>寄水使尹璠</title>,<text>事來事去時難値。人是人非我自如。江上一宵言不盡。至今蠻月向空書。</text>
<title>呈金君子獻 墀</title>,<text>霾雨江樓話十年。三人顔面各殊前。如何一勺成迷醉。草草生涯摠付天。</text>
<title>寄門人朴礎</title>,<text>九仞之功一簣多。豈云吾子又隨波。上國專經非若是。前途萬里勿停軻。</text>
<title>無窮</title>,<text>如是而生如是死。生無窮亦死無窮。無窮生死于天地。天地蕭蕭叔季風。</text>
<title>不易</title>,<text>爲臣不易垂今古。不易于何庶見之。天柱折來支不得。有無於罪孰非危。</text>
<title>和退溪</title>,<text>自謂蘇黃足法無。先生拓我取人途。紀餘專恃一誠字。盛暑蛇奔擔母夫。原韻海上遷居久未歸。鵬鶱鯨戲慣恢奇。請君看取蘇黃法。蠻蜑曾無一字悲。</text>
<title>歲朝偶得 庚申</title>,<text>橫[黃]浦索居十四年。冊間悲此久曾遷。島夷今日同橫浦。獨愧爲人異昔賢。</text>
<title>鄭靈山挽 癸丑</title>,<text>字體淸新法右軍。八分飛白更能聞。荒山何處埋聲價。早晩鷄茅宿草墳。</text>
<title>申元亮先進挽 潛○甲寅</title>,<text>大澤曾還蘇子卿。淮陽未召汲長孺。風流一失屬何人。慟哭峨嵯歸遠訃。</text>
<title>悼趙玉峯士固 丙辰</title>,<text>道義如君易見哉。丈夫軀幹百人才。一生埋却千年劍。每遣幽懷强酒杯。</text>
<title>悼奚奴鄭尙溺沙等島前洋 戊午</title>,<text>龜叟曾亡無諾宦。檜翁今失有囊奚。兩人情義則俱矣。父子君臣其庶齊。其二沙等南洋曾溺水。溟珍西麓是埋山。乙卯抵玆供奉穩。妍妍掛念舊心顔。其三汝死于玆日十三。朝行暮訃最無堪。姑舍在天我誠使。柰其母也叫其男。</text>
<title>夜話吟 丁未</title>,<text>海外酒難賓亦難。天涯人遠路俱遠。熿 羈愁三弄笛聲中。鄭依 醉未到泥非飮穩。熿其二閒愁無賴夜如年。熿 緣是浮生落海天。除却杯談難度日。鄭依 醉如泥處便逃仙。焰其三擧白相屬君當歌。明燈不眠夜半過。熿 悠悠萬慮都消盡。鄭依 秖有衿懷淸料多。焰</text>
<title>書寄權公 擇○己酉</title>,<text>瘴海三年繫。支存鬼護身。雲邊看北雁。日下戴南旻。不有固窮地。誰云强項人。斯言吾恐負。君子豈傷貧。</text>
<title>寄若木公 辛亥</title>,<text>海外王春到。歡心萬物同。扶桑朝日下。若木暮雲中。脈脈多年別。盈盈一水通。感時無限淚。染翰付東風。</text>
<title>奉答三足堂簡後</title>,<text>仰止雲門皓。遐哉海嶼囚。紫芝歌幾闋。冥鳳翮無休。四罪應爲絶。三危特見優。信非公冶子。何用魯翁收。</text>
<title>書答李文幹 景蘊</title>,<text>七年君子面。今作舊時丰。靑鳥傳王母。蟠桃阻世宗。鬢緣愁得雪。心欲直如松。咫尺魔障在。天涯況有從。</text>
<title>登鷄龍。與金伋。</title>,<text>五年山下住。今爲爾登玆。蠻海連天杳。頭流出霧危。懷英曾拭淚。子厚漫吟詩。蒼石題名姓。要留去國思。</text>
<title>書上退溪簡後 壬子</title>,<text>思君將一紀。百歲內人生。頭上暮雲影。耳邊春雁聲。孤吟愁易老。臥病夜難明。意到無言地。濡毫瀉得輕。附和遠謫眞無恙。沈痾尙保生。春風愁絶域。書信喜同聲。莽莽天難問。寥寥道未明。士窮方見節。榮辱摠知輕。</text>
<title>閒情</title>,<text>閒情臨澗臺。緩步面崔巍。楓樹五年蔭。瀑流初夏雷。日斜暝來漸。林靜禽歸催。偶與冠童戲。源頭一鏡開。</text>
<title>簡報閔希中</title>,<text>半尺龍蛇字。南蠻八載餘。肉身蘇屬國。魂氣屈三閭。父母豈忘子。旻天斯鑑余。尋常兒女戀。恥上達人書。</text>
<title>題負暄錄後</title>,<text>中書君告倦。第六負暄編。犬馬孤誠苦。雲天俯聽玄。汗流三伏月。心落一分年。瘴雨無邊海。斜陽底處穿。其二哀我屛臣地。負暄不耐愚。擬持和氏璧。同愛賈胡珠。落筆非新字。留心是曩圖。未知人厭舊。終始向前途。</text>
<title>寄洪和中[仲]</title>,<text>秋陰瘴海頭。脈脈八年愁。緩帶思人以。皺顔去國由。論文那易得。寄鯉又難謀。偶立西風末。多情雁羽浮。</text>
<title>寄鄕丈李芮</title>,<text>我生今戴白。況又丈人行。草草百年事。悠悠千里鄕。歡情隨電去。離緖竝雲長。四十巴牋字。憑傳存與亡。</text>
<title>付上退溪 癸丑</title>,<text>伊人不相見。抵此紀餘深。魂夢能交面。札行可了心。三辰雖北照。二白實南臨。澤畔 缺三字。 毋金玉爾音。</text>
<title>奉呈大小白山主人</title>,<text>故人千里外。陽月始寒時。輕暖凡情適。淸臞道骨宜。更無他事避。惟有此心隨。早晚歸仍便。林泉自爾遲。</text>
<title>梅花寄樂而 甲寅</title>,<text>梅花對一窓。脈脈遶蠻江。物色非前樣。天涯是故邦。玉川初夢覺。和靖幾心降。却恐風顚甚。思君見乃瀧。</text>
<title>書答李愚翁 希顔</title>,<text>男兒莫重身。自謂視同仁。伊昔漢多士。迄今虞罪人。飢寒憂是末。骨肉哭彌親。寥落此生事。不須登木晨。</text>
<title>步慕齋韻。別張伯勳。文輔○乙卯</title>,<text>明月班荊話。一杯去住人。川聲生永夜。煙態逞新春。馹路披荒草。星朝向紫宸。天涯無限意。畢竟醉迂辛。</text>
<title>偶成 丁巳</title>,<text>不盡西風意。偏知布袖單。血鮮楓欲死。金耀菊當寒。涉難心滋見。臨危事得完。眼前存二物。堪向暮途看。</text>
<title>奉別洪和仲</title>,<text>楓脫山仍瘠。菊鮮徑自麗。忽紆故人駕。相切幾年思。露頂各垂雪。輸心當去皮。擬存歲寒誓。顚沛必於玆。</text>
<title>地震後。雷電大雨終夜。</title>,<text>冬雨無如此。想須秋旱餘。枯川吼宵半。逬溜殺鷄初。后土旣驚蟄。皇天何警余。陋邦那解奏。太史或遺書。</text>
<title>送柳秀才景濬 太浩季弟 還咸陽</title>,<text>日落南溟迥。天寒北路長。共堂分被思。雙壟望雲眶。孝悌君家耀。流離我地荒。所同追遠泣。相送海洋洋。</text>
<title>步柳太浩自責詩 戊午</title>,<text>齒豁又頭童。昂藏成老翁。曾甘初度畫。遂廢半塗功。以善惡非混。如桑煁是烘。夫何莫自念。惜旱失麻蓬。</text>
<title>奉呈趙靜卿丈老</title>,<text>流人過一紀。不昧幸精神。頂雪非今日。頤霜自往春。有心曾擊磬。無義是知津。遙海勞柔櫓。相看大膽身。</text>
<title>寄吳敬夫 謙 老兄</title>,<text>末路知輕重。如兄易見哉。歸田何獨懇。于仕且云殆。得意軒軒去。蒙皮沒沒回。特於羣醉裏。孤笑向人開。</text>
<title>奉呈李子修 俊民○己未</title>,<text>念子猿啼裏。山明水秀區。淵源承有自。契分托非孤。德備人何假。神交面不須。詩書得恩暇。莫窄眼前途。</text>
<title>謝金泓之 泓 丈人</title>,<text>思人人不見。惜歲歲頻徂。百里同千里。窮途異坦途。簿書拘志士。缺二字 困迂儒。津致桂林勇。三春忘有無。</text>
<title>書金天成 得地 簡後</title>,<text>故人千里書。今得十年餘。老子弄雛日。長孫無齒初。天倫分且爾。道義思何如。一紙昭昭在。空令慰索居。</text>
<title>書楊子深簡後 庚申</title>,<text>音容隔紀餘。世故困交如。昨日非今日。生初是死初。熱腸呼舊友。寒眼得平書。報札無他寄。秋來訪索居。</text>
<title>贈李澤之 澤</title>,<text>久矣停雲夕。要哉刮眼人。不徒生鄙吝。尤柰隔親因。日月依孤思。乾坤聽老身。均爲南活耳。豈必就湖民。</text>
<title>書朴子悅 承侃 簡後</title>,<text>子悅舊容儀。紀餘不見之。我無鳧舃化。君有簿書披。春夢已如許。牛刀焉用斯。北枝俱綻白。庾嶺曷相隨。</text>
<title>梯谷丈金義元挽 丙午</title>,<text>窮谷享高年。休哉任我天。關情溫飽裏。絶迹是非邊。身世專安便。衣裳豈倒顚。荒山封萬古。薤露落秋煙。</text>
<title>書二哀。寄龜巖。己未</title>,<text>龜巖送札。報愚翁當五月十四日捐世。十八日。子敬隨逝。尺紙訃我。二君子何天不憗遺。而降喪至此也。哭之慟。情理所不得已也。錄二哀。順付向龜巖人。天奪我愚翁。顯陵日月凶。百年臣子血。今夕友朋胸。有迫曰于仕。無便明爾農。長安甲辰話。不腹接儀容。右哀李愚翁希顔號黃江奪翁天不悔。成隔四辰歸。軟習人猶是。狂歌事已非。駒城追古直。墨寺得今依。慟哭同無迹。重泉見庶幾。右哀成子敬悌元號東洲</text>
<title>霽月 戊申</title>,<text>閒來無思不悠悠。轉感孤堂梧葉秋。夜靜氣凉風始瑟。天淸雲盡雨纔收。半輪月色浮新影。數曲簫音起舊愁。佳興此時聊自適。淡然無慮得由由。</text>
<title>暮春和湖陰詩</title>,<text>九十韶光眼底忙。春愁如劍割人腸。病無藥救從他惱。詩有時成不自妨。長日孤居塵事簡。綠陰幽澗玉流香。濯纓剰得安焉趣。還忘羈留久異鄕。</text>
<title>北塢栽菊 己酉</title>,<text>當春多思暇無餘。置汝叢中嫩綠初。生意幾回迎好雨。軟莖自爾困宂蔬。栽同杜老人忘菊。節過重陽花負余。月迫純陰天不已。苦留孤笑有心歟。</text>
<title>重陽咏菊</title>,<text>瘴餘羸體怯初寒。吟擁煙床苟就安。徹夜霜風情思薄。粧籬雨菊操標端。北窓朝閉阻顔色。南日晩升巍野冠。三嗅馨香仍獨翫。可憐無路薦金槃。</text>
<title>菊答主人</title>,<text>曾與凡蔬棄裔蠻。幾回開落瘴煙寒。薦身閒徑知音晩。孤笑嚴霜見賞難。解泛枯椰成錯擬。卽安幽室負餘歡。且將黃白能深淺。不用臨風强却看。</text>
<title>書趙士固簡後</title>,<text>鷄龍山下已冬殘。復作麻衣掩膝單。誰道炎洲恒地暖。始知孤嶼特風寒。病吟瘦骨稜稜立。愁坐鬢毛種種斑。白雪花綿三百兩。君心非直老之安。</text>
<title>書答退溪札後</title>,<text>龍蛇守歲是初分。四五年來只看雲。手試牛刀鷄割體。氣橫星斗劍埋文。催科政拙憐陽子。集驗方成笑陸君。爲謝滿花親汗物。能令坐臥襲餘芬。附和死者長辭生亦分。窮山藜藿瘴鄕雲。百年契分明霜義。千里心懷爛貝文。坐對鹿眠常戀友。臥看鳶跕尙思君。從來佩服皆蘭臭。莫爲催傷少替芬。</text>
<title>書上金兄仲擧。鉉 兼寄甥有一。庚戌</title>,<text>一分霜露六回更。痛哭誰追謦欬聲。無路此生披宿草。有書孤嶼阻脩程。叩盆江上摧遙淚。泣樹廬中抱迫情。魂夢只能逃係攣。淸霄山海去來橫。</text>
<title>書夢瑞了簡後</title>,<text>昔者同堂視固然。如今知有數存焉。漢城一別舊靑眼。蠻海六年新白顚。集驗方成要急恙。羅浮春至欠餘錢。夏侯强項曾聞道。繫再經冬講聖賢。</text>
<title>書答克菴問病簡後</title>,<text>零落生涯海一隈。別離成證二兒來。故人遠寄相思到。藥餌同封少病開。自是瀘溪虛贈句。殆非微仲强淫杯。京師曾信傷寒地。嶺外那知有此哉。</text>
<title>寄許太輝 曄○辛亥</title>,<text>草木當時雨露濡。秋風一拂見摧枯。堅莖却訝凌冬立。特幹眞堪出宇扶。每領蘇公霜後譬。嘗嫌陳子漆盆吁。七年疚疾猶人愧。訢向高明郢匠無。</text>
<title>謝人贈綿</title>,<text>抵今去國七更年。瘴海蠻煙亦一天。四罪尙瞻堯白日。三危同食舜良田。飢寒迫我無謀後。衣食因公有恤先。初度食來終度衣。精麤斛粒印頭綿。</text>
<title>寄金君</title>,<text>甘分蟲蛇與處遲。瘴來鳶羽且非宜。已無經濟自家便。猶有丹靑恁地奇。河上星槎三度過。澤邊旄節一般隨。荷君遣問尋荒草。孤枕鷄龍萬丈危。</text>
<title>送房士雲 德驥○壬子</title>,<text>十年不見我蓼川。病喘其如久瘴煙。新面海中開洞壑。舊遊壟 作原 上廢園田。深情直倒銜杯後。許分當堅蓋棺前。微 作不 有後前聞慣習。臨分何以得爲然。</text>
<title>寄辛孟平 士衡</title>,<text>萬物同濡雨露饒。覆盆何以有蘭焦。孤心尙戀傾陽藿。病色還嗟附木苕。陶逕勁莖徵士菊。楚丘嘉樹后皇椒。芝焚蕙嘆知推類。烝也無戎向紫霄。</text>
<title>見黃翠樓諸人作有感。步韻以敍。</title>,<text>自憐樓故每人新。滿壁要留藹藹春。一日好懷隨己盡。千年嘉樹獨能眞。當朝儘擬先憂士。去國那聞後樂臣。東海亦云連楚澤。蒼波竟夕爲傷神。其二顆得秋香葉更新。恩偏造物特常春。樓中鄭衛隨他僞。月下風霜自我眞。楚澤前盟芊孼子。長沙後約漢孤臣。無人解此千年恨。可折層枝貢聖神。</text>
<title>奉寄成仲晦 世章○癸丑</title>,<text>蟲蛇是侶罪餘身。盍自新於祝網仁。孤棹乘風千頃浪。此心向日九回春。故人明義霜同潔。孼子堅盟石可磷。靑鳥偶因歸翮便。巴牋字字寓精神。</text>
<title>送李憲明</title>,<text>與君爲別正當秋。本在愁中又作愁。宦味天涯三歲去。羈窮海曲七年留。數間孤屋蓬蒿野。一葉歸舟橘柚洲。自此兩心何易話。丈夫誰謂淚無流。</text>
<title>呈剛伯</title>,<text>秋山何處不堪登。王事驅馳想未能。楓嶺淸霜今有試。稻田赤地古無曾。鄭監門畫當申奏。潘繡衣遊豈再稱。荒草本非宜馹路。十年面目自成憎。附和家山楓葉幾同登。千里如今恨不能。共上天朝期有自。相思絶域意何曾。當時徇國惟君責。此日憂民爲我稱。樽酒他年知一會。滿樓風月亦生憎。</text>
<title>有人謄示黃翠樓韻。偶吟以存。</title>,<text>百年容易一回頭。萬卷工夫試遠遊。七尺身餘三禪代。千尋海了九春秋。書空只費殷生字。後樂無聞范老樓。吏部懸詩誇靡監。豈知遺恨楚江留。</text>
<title>報樂而</title>,<text>知君素不閑吟咏。自是於時少眼靑。濡首可無千日醉。下帷要有一經明。國家重祿存忠信。臣子委身以敬誠。非酒則弓多騖外。滿牀賢聖絆平生。</text>
<title>書答李愚翁簡後 甲寅</title>,<text>悲涼萬古孤臣地。寂寞三更舊歲辭。四十三年何事業。一千五里是京師。黃金殿下違排版。白鷺洲邊負釣絲。已作 缺二字 中老醜。羞將面目擧明時。</text>
<title>送至赴晉山講筵</title>,<text>父子之情得自天。欲成人矣我非偏。韓公致意分窮達。杜老留心事聖賢。窮達是天天有命。聖賢由我我無愆。如今送汝同諸子。不願才名取妙年。</text>
<title>寄盧穌齋寡悔</title>,<text>海東西住十年思。人日夜交兩鬢絲。強半餘生忠孝毁。幾多垂死利名欺。負山水地同魑魅。讀聖賢書每忸怩。身所入能爲自得。意君到位庶幾玆。</text>
<title>奉謝權景由送藥問病</title>,<text>故人顔面十年違。玉節何時到海陲。霜下橘林朝受日。雪餘梅砌夜投詩。生涯環堵無遺地。事業盈箱有可師。珍重遠勞和鵲手。從今二豎覺方離。</text>
<title>奉謝崔思中 堣 遣問</title>,<text>臘月江城漫客思。苦吟霜雪鬢邊垂。無端昨夜交祥夢。有驗今朝報好期。一十年前南序洞。三千里外島夷陲。只緣人事多相繫。握手遙懷代弊詩。</text>
<title>寄柳仲郢 彦遇○乙卯</title>,<text>聞道中原大柳東。棲棲六月抵秋風。島夷漫恃操舟便。邊將甘誅畏首窮。宵旰北辰須敵愾。流離南土竚殲戎。誰知最切長沙泣。劍氣衝腰貫日紅。</text>
<title>奉呈如晦使相幕下</title>,<text>若非恒雨則恒暘。一紀南民半死亡。憂詔自天朝夕下。樂生掃地杞荊荒。島夷乘隙斯梗化。邊將臨危孰大腸。喜見王臣宣赫怒。楚江殘喘意差强。其二主憂臣死故人云。天語丁寧受五雲。班撤北辰喉舌地。威摧南海齒牙文。大軍更念勤迎犒。凶歲眞憐失夏耘。一紀不收孤嶼甚。區區犬馬願垂聞。</text>
<title>時興</title>,<text>恐後林叢吠狗塵。那聞張彖特精神。舟私得志曾何忌。氣焰薰空可近嗔。識字子雲猶是主。深宵長伯固宜因。天時人事無回勢。白首蠻中泣屛臣。</text>
<title>別山人祖熙</title>,<text>紛紛易幻百年軀。焉用匏瓜繫一隅。去矣萬山千水境。優哉南雪北花途。此心更省無他引。孤錫須令有自娛。若拂吾言終入誤。詩安如棘刺渠膚。</text>
<title>贈趙德源</title>,<text>山河窮處是孤居。荒草郊邊隱弊廬。日落歸心蘇屬國。天寒嘉樹屈三閭。神交自有人靑眼。霜義曾無火白書。珍重每垂存問字。潮陽何啻桂林如。</text>
<title>寄權景由觀察湖南 丙辰</title>,<text>相思一夜覺難堪。攬轡曾何任嶺南。一紀離情歡也暫。千年霜義講之諳。時推將相兼文武。志掃蠻夷穩笑談。聽命五雲分利器。湖南續得萬夫男。景由代李潤慶之賢。任湖南。故有續得句。</text>
<title>奉寄兪絳之 丁巳</title>,<text>丈夫心膽久無夷。方荷天高眷在玆。自古難治云是道。如今游刃得良規。尋常父母吾民聚。早晩 一作緩急 干城彼虜窺。落魄餘生章句陋。甘棠樹下勸書詩。</text>
<title>和濟叟韻</title>,<text>十一年來荒草裏。病身如鼠逢人忌。杜門顔厚仰高天。中夜心酸思舊地。看月歲增犬馬懷。臨風每拭松楸淚。如 或云 何金玉九霄資。或賢 此夕居然與余二。原韻我本中朝禁臠親。弱齡金玉爲人忌。前年遠謫通州郡。今日又移巨濟地。蹭蹬功名不足悲。侵尋歲月堪垂淚。臨風對酒醉復醉。病死愁生誰擇二。</text>
<title>奉呈李子發老兄謫星山</title>,<text>孤臣無復可依歸。骨肉朋徒在者稀。裳郡影橫昏月下。星山夢絆曉煙飛。弟知天近尙全未。兄順耳過其庶幾。一紀相思應刮目。暮途毋忽衛公非。</text>
<title>寄金甥有一</title>,<text>悠悠一別八星移。舊樣生涯免凍飢。惟受鬢毛銀有主。不辭心地玉無疵。尋常見月思人恨。輕薄書情落紙詩。果也猶兒毋變向。一於賢聖冊孶孶。</text>
<title>書金季應札後</title>,<text>十一年同滄海住。東西相望不相知。我鬚摘白已無數。君眼開靑能有時。書在病來曾束閣。客從囚後孰軒眉。慇懃得憑山僧報。見見人顔慰所思。</text>
<title>步人韻</title>,<text>此生强半在南涯。荒草溪邊是謫居。閒興遣前須短句。濁醪斟後任長歌。天高地迥浮雲散。古往今來疾鳥過。俯仰庶幾無愧怍。自餘橫逆足呻哦。</text>
<title>步柳太浩自責詩 戊午</title>,<text>曾若我人古有諸。盗名字久孰非虛。優遊玩日乖心事。姑息便身廢榻書。父母全生存未幾。乾坤賦命喪無餘。且禽且獸百年半。冊裏黏形同白魚。</text>
<title>奉和黃橡亭 㻶 韻</title>,<text>明其道豈計其功。幼志君臣大義中。穿葉未堪方妙藝。癖經差得槪高風。尋常對俗眼俱白。慷慨論時顔發紅。同洞舊陪杖屨後。當年少子又成翁。</text>
<title>食肉變味吟</title>,<text>雖持支體困精神。寢席三旬鬼主身。頃夕助滋忘祖父。今朝變味負君親。不忠不孝已違理。而獸而禽幾敗倫。儘爲區區延喘息。餘年事業果如人。</text>
<title>愉告行</title>,<text>秋風相別意何如。今去幾時復一廬。窮處切心區吏部。大庭酸鼻背長書。須於中夜存孤念。更向平朝反厥初。男子擔當應不淺。些兒名利是爲餘。</text>
<title>烏壤新造偶成</title>,<text>百歲其生也有涯。如何一紀尙離家。累遷不是違埋鬻。新造元非祝哭歌。朝日東南心上受。暮雲西北眼邊過。秋風無限孤臣意。見乃津頭費苦哦。</text>
<title>書敬夫簡後</title>,<text>英英南伯是吾兄。慷慨傷時攬轡行。去害心存周處勇。望風人憚范滂名。析薪杝矣隨他理。與子逝兮勉遁情。沂國當朝凝正笏。臣隣千載仰孤貞。</text>
<title>偶成上退溪</title>,<text>白髮長吟伐木詩。獨居冬夜苦爲思。十年臣屛三無益。千里叟來五不宜。維谷非今元自古。笲云何好實堪悲。區區一祝眞調護。抵處淸臞住舊儀。</text>
<title>寄西林</title>,<text>四十年前學爲人。學非優仕忝先民。將賢聖語歸干祿。幷樂憂時擬致身。魑魅漸知存性命。詩書更覺宅精神。病吟迷醉均之失。五十當思衛有仁。</text>
<title>謝權金吾行軒 己未</title>,<text>絶嶼春深我思同。東西南北柰途窮。梅殘苦操埋遲日。柳嫩夭姿發好風。天地無私滋雨露。山川有意引豪雄。如何澤畔長憔悴。盡日書空惜老癃。</text>
<title>漫成</title>,<text>彼聽于此吁其畏。玆理之常列古今。示厥咎徵疇用範。歸之天數布爲衾。秦刑漢老民無祿。子旱姬風歲大侵。誰體警余追二德。繁文蔑實各興心。其二興心自用甚荊國。觸目爲圖臣介夫。白日悠悠誠獨苦。蒼天漠漠路何迂。魏生所以成長往。劉德何由見誕敷。三季以來同寂寞。令人終古憶黃虞。其三黃虞已矣如帤臭。草視牛驅柰爾何。天地傷和良用是。雨暘失節豈由他。埋輪不問醫收手。折檻毋治癢隔靴。今古眼中俱歷歷。欹危破榻倚皤皤。</text>
<title>書答商山牧金文之 就文</title>,<text>不忠不孝島夷隣。十五年來衆棄身。一脈交情君未絶。千般別恨我何陳。食從寡助虞無夕。心欲固窮證有神。尺札曾俱滋味至。却留長鋏已三旬。</text>
<title>移梅 庚申</title>,<text>失地津頭得地移。主人眞是愛吟詩。傷根未免離元植。結萼還宜遇雅知。斜月掛鎌存故德。老霜鋪玉立嚴姿。從今始與成幽契。峻茂全憑雨露滋。</text>
<title>病中書懷</title>,<text>屈指流離星屢易。回頭故舊鬼何哀。謝家春草年年綠。陶令園田日日萊。幼學仰先師也誘。壯行爲造物之猜。一生忠孝吾顔厚。病裏幽懷孰和哉。</text>
<title>魚大諫挽 庚戌</title>,<text>高山仰止士林同。勇退神仙不遠中。世代是非身已蛻。江湖風月鬢成翁。眼遊今古生涯富。名滿人寰物望隆。孤係海心無以赴。新詩和淚寫幽衷。</text>
<title>鄭靈山挽 癸丑</title>,<text>已踰蜀帝年非夭。豈嘆羊公事不如。無見郄詵誇折桂。有聞羅隱避遊車。專城五月仰新政。謝笏三朝捐舊廬。別九載餘終至此。那堪白水遽違余。</text>
<title>晦齋李公挽 甲寅</title>,<text>吁嗟公也至於斯。無復邦家日月輝。學者從何歸的路。吾民自此盡侏離。深山大澤龍蛇去。往古來今配耦稀。直指扶桑是生理。公臨壙道又相違。其二已矣斯文喪柰何。蒼生無祿更蹉跎。賜環那復韓公入。折竹空悲寇令過。豈有功名明簡版。惟聞道德述 缺二字。 達田山水埋光價。興海終歸眇測蠡。</text>
<title>李喜益母氏挽 乙卯</title>,<text>六十光陰石火忙。可遺惟有婦儀長。貞承夫子存心印。敦勵諸兒免面墻。莊叟扣盆從古恨。皐生抱樹至今傷。病身於二皆濡指。題罷薤詩怨彼蒼。</text>
<title>孫忱祖母氏挽 丁巳</title>,<text>夫人八十有三年。得失榮枯各半焉。妻道未終鸞鏡裏。母儀猶享彩衣邊。一誠篤矣無虧日。百祿申之有自天。會見孫男勤問學。將期餘慶耀新阡。</text>
<title>感吟</title>,<text>歲丁未七月初一日。卽仁宗大王祥事也。在昆陽棲鳳寺時。絶徼投孤跡。誰同沒世思。天崩初戚杞。駒隙再回期。服及今朝斬。哀應愈久彌。封人虛祝聖。偏海謾傾葵。問膳才前事。諒陰未浹時。自傳司馬粹。聞一子淵知。千載帝王道。靑丘五百期。羣生咸佇想。造物已猜欺。誠至出天性。毁過扶病羸。曾卑漢帝制。擬盡遼家儀。聖智何嘗滯。皇天不以遲。君無及禾稔。慟有入民肌。訃趙深山走。喪嬀百姓悲。家喩那以致。神化自無爲。蜀帝六旬壽。宋宗三歲治。當時猶怨恨。後世重歎咨。運値聖賢否。涕連辰巳垂。舊陵未宿草。新域還豐碑。凡俗共冤泣。志人能永噫。漢槎占不保。秦藥果何裨。只益心消沮。其如面忸怩。姬縢疇或任。趙櫃竟相遺。曆數是天定。謳歌非啓誰。上官休詐用。元鳳豈誣隨。陟降應臨下。恩勤固㦖斯。悠悠烏兔變。慘慘几筵移。松柏留虛殿。精靈返閟祠。都人懷玉輦。故老怨脩眉。孰謂頃年哭。還如今日辭。中心未自捨。聖德徒於戲。無似臣工際。亦容天地慈。機要忝淸選。徑直被羣嗤。更化煩瘕痁。朱崖禦魅魑。殘生不聊賴。淚目空昏眵。猶愛釁餘喘。大隳三事彝。窆前曾變味。祥內又淫卮。負大顔何靦。憂幽鬢已絲。依依望陵邑。脈脈隔天涯。前歲松楸下。此年瘴海陲。病吟魂欲死。獨立血交頤。</text>
<title>在巨濟時。移居鄕校北。步古人韻。戊申</title>,<text>昔日王臣貴。天涯作寄人。乾坤多雨露。孤孼任精神。軀命誰爲保。顔眉得自伸。窮途步兵敵。歇後鄭公倫。久學見猶舊。徑行顚乃新。中情懸日月。半世墜風塵。白晝鵬鯨戲。靑燈竹帛親。瘴來嫌夙恙。家隔戀餘身。愁遣短長惱。盞斟賢聖眞。不辭花下醉。誰共海中春。安分同王化。敎兒法孟隣。遐荒廟貌陋。籩䇺物儀貧。安得馨香近。惟聞腥臭頻。遙看驅鰐吏。寧用葬魚臣。自是關姬運。毋須泣孔麟。蘇卿飢北澤。李白憶西秦。歲與駟過隙。心隨星拱辰。垂頭童髮見。滿腹老懷陳。北闕華山下。南亭漢水濱。夢魂勞獨往。何日便通津。</text>
<title>苦雨偶興 己酉</title>,<text>霾霖苦不斂。終日下𩁺𩁺。屋蓋疏因漏。庭蕪翠未芟。善遮千里霧。甘祕萬尋巖。雨脚如麻大。雷威喪匙咸。地膿恐天腐。陽遜奈陰饞。颶怒陵爲動。潦淫海不鹹。且捐傷黍稷。爭惜倒松杉。水月煙腰閴。鷄龍暝色巉。烏兒西隱隱。柚子北氾氾。追寇無臣虎。用皮有木杋。孤懷長白髮。浪跡誤靑衫。孔子主籧瑗。公孫因景監。自宜梁傅去。焉有漢文讒。富貴已聞命。鬼神猶動諴。山河容罪戾。天地屬槍欃。糊口玉餘斗。隨身書半函。昌黎心皎皎。漆室手攕攕。只畫殷生字。空成魯廟緘。兩遷天漠漠。三度燕諵諵。望折邇昌德。情勤專作碞。許多朝岫蔽。半片夕陽銜。桑梓悲遊子。壠丘覲狡毚。月通季鷹思。鴻滯子卿縿。誰料璞中璧。不如冠上瑊。肅心牽稼穡。歸意滿雲喦。蛇足安來異。虎鬚將得凡。龍泉埋古獄。冤氣繞幽礛。行效窮河使。仙槎替海帆。昌德一作淸漢。作嵒居寧之作嵒。</text>
<title>寄盧子膺 禛 二十韻 壬子</title>,<text>知禮懷新宰。姓盧字子膺。枳林棲綵鳳。丹極下南鵬。性質元無作。淵源雅有承。時期張巨擘。意在曲雙肱。干祿與他異。讀書爲業恒。古人存竹帛。今日用顔曾。勿四如愚發。省三以魯興。廣津方自絶。金岸已孤陵。端木賢何暇。漆雕信未能。藍誠靑所出。茜又絳斯仍。誰道去痾快。獨知從善登。文章餘事到。禮樂大原弘。單父宓當嗣。武城言可徵。莅民周叔屈。循吏漢公陞。愈也實嗟歙。立之焉陋丞。苟寬一二分。如錫百千朋。責沈文吾愧。辭章書爾憎。世塵空側眼。心面阻消燈。逖矣聯牀臥。終焉破榻凭。參辰天得共。雲樹思還增。缺九字 稱。此生拘局束。吳月起張鷹。附次純孝稱徐積。高風仰李膺。平生謝斥鷃。壯心奪雲鵬。名節尙磨礪。謨言自奉承。掖垣敷直義。廊廟擬心肱。風翮翻成折。天心本不恒。蠻蜒還作侶。炎瘴幾嘗曾。道益臨危進。心增慮患興。高情自坦蕩。萬事任侵陵。好古知無倦。劬書罷不能。工夫恒策勵。時日豈因仍。準擬明珠索。終期邃室登。奇功要志濟。大道本人弘。韓子寧終斥。賈生定被徵。知君非是退。伊我豈爲陞。低默同癡掾。聾昏類許丞。拘時乖夙志。失業愧良朋。未濟丘民困。長遭俗士憎。歸心懸故壑。遙夜伴靑燈。何日芳塵襲。多時曲檻凭。投詞千里遠。起余十分增。但恨多推許。深慙溢譽稱。酬吟空佇立。思逐得霜鷹。</text>
<title>書懷。奉呈三足堂。乙卯</title>,<text>吾生百年內。一紀他鄕思。回首追陳跡。熱中訪舊知。凄涼鑄字洞。寂寞扶桑陲。幾下之幽泣。空持不受危。丈人君擧度。豪士挺然儀。在古無多得。于今豈可期。靑雲容易散。白日庶幾隨。已矣故歡斬。終焉脩夜遲。巷無人也住。仁孰與之爲。向秀自聞笛。羊曇曾誦詩。餘人僅壹貳。逝者悼尊卑。我洞殆如彼。他方或占玆。隙駒非得繫。薤露是相悲。小子日勤仰。鉅公天憗遺。實叨親炙素。兼受歲寒規。同里殊閑慢。窮途共渴飢。慰吾遠遊地。資爾周道砥。雅業先王典。幽懷向日葵。坦夷揮賈筆。尤怨薄嚴詞。堯舜羹墻帝。孔顔坐臥師。一堂具爾樂。雙壟四時祠。室內蒸梨穩。膝邊汗血奇。展才由必也。隨地點便之。夫子是甘分。其心無外馳。得君非不願。有命敢容私。父母所安魄。園廬敢托衰。彼泉彭澤水。某樹巨源枝。誠我樂留此。復誰能動台。有時向木覓。無地伸愁眉。零落故人盡。蕭條餘宅欹。不如堅我所。庶以竟年怡。如我遭尤甚。是懷扣處誰。不忠又不孝。爲魅而爲魑。孤陋乖斤正。蔽蒙竚霧披。靑年違怙恃。白首陷蠻夷。矮屋海偏曲。荒塋天極涯。陰誅悔無日。天屬哭連時。半死形枯木。餘生酒滿卮。心猶閑自守。食或至無辭。久擬重泉下。何圖雙鯉貽。病身驚復在。殘喘喜猶支。浩浩山川阻。同歌古扊扅。</text>
<title>哀楊御史 丙辰</title>,<text>楊御史。皇朝人也。癸丑歲。論姦臣嚴嵩等事。遠謫南荒。乙卯初冬。召爲戶部郞中。拜職第三日。又論裕王爲太子事。天子震怒殺之。失其名云。裕王。蓋必母愛之人奪序。而希東宮坐者。丙申。六皇子中。除已薨皇太子外。五皇子必有當立爲太子者。而天子三十五年不視朝。公蠹私熾。於宴安嬖昵之中。聰明爲其所蝕。忽以天下大物爲己私。不顧公議。而溺於所私。爲此不中之擧。啓天下後世之敗。楊御史所以衾席不暇暖。而有此敷陳也。畢竟殺之。何救其敗也。夫御史旣懲於熱羹。而必吹冷虀者也。而非徒冷虀不吹。而且不畏熱羹。何强項之甚也。其薑桂之不可變性者歟。頹波之下。如公者有幾哉。雖非中庸之道。而亦可爲旅進退者之赤幟矣。公可小之哉。或傳御史名戒成。曾謫雲南云。我哀楊御史。薑桂性能移。在室相無愧。當官知勿欺。嵩高重義在。毫末輕身私。欲掃浮雲蔽。同瞻白日麗。妖臣據肘腋。良藥歸毛皮。三十年間鳳。九千里外羈。宅巢賈傅鵩。心向溫公葵。寸草自難報。昊天寧不慈。植中固如此。侵外終焉爲。空撫魏公瘠。幾觀徽國蓍。三年除戶部。一日近丹墀。舍館未爲定。敷陳何遽危。盡言父子際。要立君臣彝。寂寞奉天殿。凄涼高帝基。榻塵三紀厚。邦本一旒垂。豈意齊桓國。方憂晉獻時。是爲忠膽激。那用冷虀吹。鐵鉞甘心受。喪亡切骨悲。小人忘遠者。君子見殆而。忍使伍員目。東門迎越旗。</text>
<title>仲春上弦。上任相。壬子</title>,<text>龍鍾自分 缺二字 存。故國悠悠不敢言。孤臥島夷西帶眼。病吟環海北支渾。山河且置皆新見。俗尙還嗟異昔論。王化所偏人鬼雜。友師之絶牖窓昏。曾磨垢鏡光初出。仍蹶駑蹄事已翻。魑魅聚鄕猶欲立。京師首地可相喧。比聞風報驚喪膽。忽戀高明暗破魂。一倡妖魔能日蔽。累成先業爲聲呑。轍中常涸何由恤。長者垂濡豈得諼。强聒遠塵無棄我。此身乃是在承恩。</text>
<title>哭人 十五韻</title>,<text>以天於世謂無心。有此人豪領士林。焉使白駒入周谷。不于大旱垂殷霖。萬牛莫動丘山重。孤鳳遙翔雲漢深。懸倒寰中堪竝弔。得依方外足相欽。桃源已甚 缺三字。 茅嶺猶容蕭使臨。惟道可藏身可泛。與時斯往義斯任。龍門是止行脩至。雲谷非辭載酒尋。當昔拂衣人尙倚。到今厭世淚能禁。文嘗責沈愧偏跡。轍未環儀懷好音。張網生來飛未便。兩楹夢後慟仍沈。終令思叔祝空髮。最柰伯牙絃絶琴。七十三年名北斗。半千餘歲望南金。區區私恨島夷界。脈脈同悲炎海陰。比我更多知久炙。此間那以共披襟。南溟愁鎖鷄龍暗。天地悠悠梁甫吟。</text>
