<title>贈別丹池洞學伴 十二歲作</title>,<text>我有丈夫淚。何曾灑別離。陽關不須唱。聚散各有時。</text>
<title>心</title>,<text>雲盡月如鏡。風生波不正。昏明在怠敬。造次宜存省。</text>
<title>洗心亭。次河滄洲 憕 韻。庚申</title>,<text>日月重明大宋天。彬彬伊洛蔚群賢。千年方丈三韓外。偉我先生繼不傳。</text>
<title>凝石寺。次外兄趙鳳岡瑩然 㻩 韻。</title>,<text>苔深樹古千尋壁。山擁川回百尺樓。淸磬數聲朝日晩。滿堂諸彥儘風流。</text>
<title>花笑檻前聲未聽</title>,<text>驛路兵聲忍更聆。芳魂化作艶花形。軒前一笑渾無語。恰似沈香睡未醒。</text>
<title>次丹城蝴蝶樓韻</title>,<text>水鳥飛疏雨。江梅落晩風。他年蝴蝶夢。應在此樓中。</text>
<title>次鳳岡韻</title>,<text>鳳岳台村十里餘。弟兄南北久離居。三潭水月扶高閣。萬疊雲霞擁弊廬。嫩柳搖煙微雨後。芳梅妬雪晩風初。春光如許無人問。時獨晴窓撿古書。</text>
<title>寄靑谷寺肄業諸生 甲子</title>,<text>濟濟靑襟會一堂。文星動彩耀禪房。詩如七子天葩艶。賦敵三王月桂香。大器端宜廊廟彥。厖材豈止壯元郞。雄詞健筆於斯盛。方信人才在晉陽。</text>
<title>靑谷寺。待成川齋而振 錞 不至。</title>,<text>強策羸驂到碧峯。碧峯如畫樹陰濃。孤琴一曲無人和。激石泉聲盡日舂。</text>
<title>靑谷寺。次季弟淸伯 溭 韻。呈鳳岡。</title>,<text>日上扶桑照燭龍。瑞光浮動此琳宮。天窓一罷遊仙夢。寶篆煙消樹影重。</text>
<title>次氈字韻</title>,<text>吾家詩禮是靑氈。不願楊州萬貫錢。日永空寡無箇事。朗吟時復倚窓眠。</text>
<title>靑谷寺。贈孫秀才 錫祚。</title>,<text>憶昔群公會。于今歲幾回。當時同榻友。惟有汝長來。</text>
<title>次淸伯韻</title>,<text>寺在山南地盡頭。幾人携友此來遊。林風不絶松陰轉。萬事無心興更幽。</text>
<title>寄成而廣 鐄 而振</title>,<text>節序三春日。行藏一草亭。夢幽啼鳥喚。醉嬾晩風醒。舊好終難忘。新詩更憶聽。溪南頻送目。雲外數峯靑。</text>
<title>水閣橋。次鄭上舍 達兼 韻。</title>,<text>開窓西對碧峯尖。雲盡長空萬象兼。豪竹哀箏來入耳。夕陽何處捲珠簾。</text>
<title>贈鄭綺翁士元 東善</title>,<text>南遊行李淡於僧。蕭灑胸襟出壑氷。細雨梨花數杯酒。閉窓挑盡五更燈。</text>
<title>次韓昌黎叉魚韻 月課◑丙寅</title>,<text>海岸風淸日。江天雨霽宵。嬾將靑篛笠。行傍綠楊橋。露渚澄如洗。雲潭靜不搖。潛鯊探穴伏。躍鯉遡淵跳。移棹船無礙。橫叉刃未銷。暗窺初喜近。忙逐却忘遙。桹響驅時厲。人聲獲處囂。銀鱗紛破碎。錦質正肥饒。化目包荷葉。交頭貫柳條。淸波難更致。深水便相遼。密席開罇夕。行庖薦俎朝。膾絲盤上錯。膚雪刃前飄。物性多傷殪。吾心反寂寥。顋當報恩曝。尾可待雷燒。變化神無賴。生成理亦消。卽知仁所隱。那更喜而謠。柷網懷其德。披襟告爾僚。何須探丙穴。端合射飛鴞。</text>
<title>次鳳岡韻</title>,<text>山勢迢迢水勢廻。石榴花畔小窓開。空庭日永無餘事。時把漁竿任往來。</text>
<title>在黌堂。次諸友韻。二首○丁卯</title>,<text>越自檀君逮我朝。中間天地幾英豪。盟成白馬乾坤整。槐府春閒晝枕高。年來時事轉頭更。倚枕中宵夢不成。恢復壯圖朝議在。書生何事自傷情。</text>
<title>次鳳岡韻</title>,<text>半世邯鄲步。終無一藝稱。學難希聖立。才鹵待文興。素業期無忝。靑氈媿未承。從今庶勉力。人十己千能。</text>
<title>次鄭士元韻</title>,<text>我本褦襶者。危衽對君斂。愛君道貌眞。愛君詞鋒閃。白鷺混群鴉。雪色明一點。嗟哉不得意。歲月坐荏苒。詼諧托流俗。坦率少拘撿。不喜不虞譽。不憂求全貶。携妻對土牀。抱兒臥竹簟。誰知楚璞中。璀璨藏琬琰。吐出錦繡腸。句句皆光焰。黃金豈留礦。白玉無瑕玷。托契片言間。許與眞竊忝。斷斷無他能。所有只淸儉。交情重膠漆。世路多危險。可以飽道義。寧患歲凶歉。屋漏苟不戒。十目定難掩。聖訓在方策。勖哉須相檢。可笑輕薄兒。斯言以爲諂。</text>
<title>居昌高梯道中。次朴啓晦 以赫 韻。戊辰</title>,<text>旅館凄涼夢不成。曉鷄聲裏更登程。征鞭倦拂高橋上。無限離愁不盡情。</text>
<title>寄成而廣而振</title>,<text>貴谷聞新卜。參尋病未能。相思兩地月。孤枕五更燈。臘雪仍成雨。春江半解氷。漁村正無事。須早理魚罾。</text>
<title>記夢</title>,<text>夢裏駕靑鸞。西遊方丈岳。仙人下玉京。贈我長生藥。</text>
<title>贈鄭汝準 大隆</title>,<text>旅窓孤枕四經旬。誰問支離病裏身。戶外只聞風動竹。夜深惟見月窺人。從容此日來相訪。夙昔交情轉覺親。再和淸詩三戰局。半峯殘照已傾輪。</text>
<title>金亮店。次鄭上舍 必達 韻。庚午</title>,<text>八月西征十月還。艱關行李齒生酸。奴飢馬因脚無力。空指家鄕山外山。</text>
<title>和孫進士汝善 錫胤 次權默翁達甫 潗 遊德川韻</title>,<text>野蔌山肴次第陳。一壺來勸倦遊人。班荊相對從容話。鷗鷺雙雙傍水濱。</text>
<title>次趙監司竹陰 希逸 入德門韻 辛未</title>,<text>德山山下德川村。入者皆由入德門。俗子不知名以德。謾將山水向人論</text>
<title>次郭判官韻</title>,<text>敬承佳什若披雲。興入頭流萬壑門。孤雲手迹渾如昨。明月雙溪四字存。</text>
<title>題水月軒</title>,<text>憑軒成小憩。意味一般淸。月送池中影。風傳竹裏聲。庭花紅半亞。野草綠初平。夜久喧囂息。天低遠岫橫。</text>
<title>我有八吟</title>,<text>我有三尺劍。匣裏龍光閃。何時倚天空。剗却崆峒險。我有一張琴。中含太古心。月明彈一曲。擧世無知音。我有盡心筆。傍人稱第一。藏之篋笥中。恐君有遺失。我有手中扇。隨時同隱見。願一獻君王。蔀屋仁風徧。我有一丁燭。團圓如削玉。却愛昏黑時。明光照心曲。我有庭畔松。翠色凌寒冬。乾坤霜雪後。捨爾其誰從。我有臘前梅。昔年曾手栽。淸香世莫識。三嗅空徘徊。我有數間屋。滿庭春草綠。身閒一事無。時勸兒孫讀。</text>
<title>次淸伯韻</title>,<text>前郊春欲暮。風日政芳辰。潤物天垂雨。盈堂我有賓。明花紅似錦。麗句唾成珍。大醉東隣酒。憑軒岸角巾。</text>
<title>與權寧海達甫，李判官 尙馦，朴丹城 衍 遊召南江。</title>,<text>令節三秋後。佳期一席中。淸歌與豪竹。煙雨暮江東。</text>
<title>擬悲歌行 月課◑壬申</title>,<text>漢家將軍眼如電。前年領兵遼海傍。虜騎憑陵雜風雨。白日殺氣愁欃槍。征人塞上遠從軍。少婦閨中空斷腸。寒霜夜落鐵衣冷。白草連天歸路長。丈夫一死不足惜。廟堂恨無籌策良。可憐遠戍久辛苦。幾日歸馬華山陽。</text>
<title>擬唐省試進士體御溝新柳 月課</title>,<text>裊裊千行柳。行行蔭御溝。黃金糚舊色。碧線吐新柔。䈎覆宮墻近。枝承雨露脩。輕陰簁月砌。嫩影亞風樓。斗覺光陰轉。還添遠客愁。誰敎隴塞笛。吹送暮江頭。</text>
<title>次九曲櫂歌 月課</title>,<text>魚躍鳶飛摠自然。偶從川上俯流川。乘舟且識推移理。行止吾將任彼天。</text>
<title>唱榜仁政殿 癸酉</title>,<text>新承雨露入君門。宮樹蔥蘢曙色分。忽念故人兪會甫。泮村何處誦經文。會甫是冬亦登第</text>
<title>到荊江。次鄭上舍韻。</title>,<text>荊江江水去滔滔。霧捲中天日色高。却憶客中今夜夢。五雲深處拜黃袍。</text>
<title>榮還日。次鳳岡韻。</title>,<text>祖先餘慶及孱孫。分外叨承聖主恩。棣萼萱花交映日。高堂永夕舞蹲蹲。</text>
<title>題李而發 培根 草堂</title>,<text>小堂新搆碧山岑。幽徑穿林草樹深。田舍晩朝煙細細。苔庭竟夕雨淋淋。誰知半日窓前語。猶勝頻年夢裏尋。若也秋風能穩步。一罇重對故人斟。</text>
<title>聞鄭士元往湖西</title>,<text>夢驚牕外曉鷄聲。落葉迎風窣窣鳴。今夜故人何處宿。驛亭津柳數歸程。</text>
<title>贈柳丈 壽昌</title>,<text>千里南來滯晉城。旅遊牢落歲崢嶸。王公契活黃金盡。工部行藏白髮生。豺虎叫風關月黑。鯨鯢吹浪海雲腥。時危自有安身地。無限滄浪可濯纓。</text>
<title>菊</title>,<text>數朶牕前菊。凌霜獨自香。世人渾未識。誰爲薦君王。</text>
<title>內司入直夜。過弘文館入政院。甲戌</title>,<text>政院傳呼急。三更束帶趨。隔牕燈影下。相對玉堂儒。</text>
<title>東宮春帖</title>,<text>瑞彩騰三極。祥風動九霄。臣民戴二聖。歌舞太平朝。</text>
<title>夢中作</title>,<text>流水千年色。靑山萬古容。如何人事改。使我恨重重。</text>
<title>次金通禮用和 𩑃 韻 二首</title>,<text>獨坐書灰到夜闌。夜牕誰與做深歡。三秋旅恨憑詩遣。千里羈愁得酒寬。雁陣驚寒霜葉墜。漏聲催曉燭花殘。壯心零落時將晩。始覺潘郞鬢易斑。二更更盡夜將闌。坐算平生信少歡。嶺北誰開關路窄。天西難越海門寬。涼飆乍動秋聲急。禁漏頻傳客夢殘。遙想故園籬下菊。冒霜千點正斑斑。</text>
<title>招隱士</title>,<text>玉在櫝中時。潛輝不自市。待得善賈者。沽哉售厥美。君子處世間。行藏亦如是。彼美懷寶人。胡爲空谷裏。桂樹白雲間。明月淸溪涘。縱云考槃樂。詎忘君臣義。天之降大才。非獨厚於己。卽今聖明王。旁招賢俊士。時可出而仕。何必強洗耳。無爾金玉音。飜然須一起。</text>
<title>次河奉事汝源 榏 韻</title>,<text>愛此台溪北。山名有集賢。寧容來俗子。政合會群賢。灼灼花如錦。猗猗竹似賢。携君花下醉。願作竹林賢。</text>
<title>題河監察 璿 別莊</title>,<text>文章差底病。頭白已成翁。歲月干戈裏。山河震蕩中。波搖添晩綠。花發艶新紅。却羨烏巖丈。開牕臥跂風。</text>
<title>題成而廣草堂</title>,<text>聞道故人春酒熟。強鞭羸馬訪郊居。今朝且聽小奚語。薇蕨滿山江有魚。</text>
<title>次鳳岡韻</title>,<text>小溪縈作帶。深洞擁成門。已遂幽棲癖。誰知養拙尊。兵戈塵漠漠。天地日昏昏。却喜閒庭畔。松篁自性存。</text>
<title>次鄭正甫 是南 韻</title>,<text>旅食京華再送春。海山今作倦遊人。緣江嫩柳垂靑線。夾岸明花吐絳唇。烹鯉忽看瓊句贈。遞筒還恨錦囊貧。滄洲咫尺重峯隔。夜夜歸心劍水濱。</text>
<title>次鳳岡韻。戒兒姪 二首。</title>,<text>大凡爲子爲臣職。盡孝盡忠君父間。可惜世人都不會。此門雖設奈常關。見人善惡從而改。善惡雖殊皆我師。聖訓昭昭在方策。嗟嗟小子敬無違。</text>
<title>夢後有吟</title>,<text>夢隨仙仗近龍牀。跪捧流霞累十觴。醉飽恩光蹈舞出。覺來猶襲御爐香。</text>
<title>送都永叔 愼脩 通判咸興</title>,<text>湖外曾分手。咸京又遠征。三杯深淺酌。千里去留情。亂雪迷關樹。頑雲擁塞城。臨岐更無語。惟願愼行旌。</text>
<title>贈兪會甫 亨吉 赴任知禮 三首</title>,<text>歎我官班冷。多君吏術優。朝廷重禮縣。字牧付仁侯。政貴兼寬猛。治宜解犢牛。聖明曾已審。淸簡是箕喪。是政有擇擬淸簡之敎故云客裏經寒暑。隨肩不暫離。何言呈告日。乃是佩符時。境僻無餘事。官閒得自怡。公庭吏退後。儻記舊相知。昔余路過金陵郡。知禮村前再駐驂。朴野居氓如太古。蕭條公館似山菴。兩峯相對靑嵐合。一水中流王鏡涵。琴罷黃堂無箇事。知君此去午眠甘。</text>
<title>龜城館。次主倅兪會甫韻 二首。</title>,<text>老樹沈沈蔭古垣。滿庭靈籟滌昏煩。風塵不到鈴齋靜。半日憑軒夢漆園。芹宮蔬飯昔年情。梅閣珍羞此日誠。谷鳥亦知求友意。數聲喬木喚嚶嚶。</text>
<title>題李敎導 稵 壽瑞卷後</title>,<text>壽星輝映一時人。餘慶流傳百代春。閱盡諸賢前後詠。榮光瑞彩眼中新。</text>
<title>次權東溪靜甫 濤 韻 二首○己卯</title>,<text>聞道邦家自撤藩。小臣無計報天恩。誰將蔽海三千艦。橫截龍灣壯北門。萬里興師再造藩。一邦偏荷十生恩。憑君莫說和戎策。歸夢長懸冀闕門。</text>
<title>次成渾然 翰永 韻 三首</title>,<text>亂後重相見。襟期更覺親。淸詩新意思。瘦貌舊 缺 眞。天道無今古。人生有屈伸。莫歎蓬屋下。虛老丈夫身。阿誰出奇計。辛苦事和親。天不生男子。人無斬女眞。忠臣多腕扼。志士少眉伸。願得金光草。長爲物外身。病裏逢君話。深情轉覺親。蓬心余懶拙。桂性爾淸眞。天地容疏放。江湖任屈伸。卽今風浪惡。須好養閒身。</text>
<title>次鄭上舍聖耇 廣壽 韻</title>,<text>九九佳辰此日回。病中携友強登臺。風光依舊山河異。把酒無心笑語開。</text>
<title>偶吟 二首</title>,<text>十畝田園秋色晩。稻如香玉栗過拳。此間自足生生理。釀酒呼朋可度年。誰倡東牕和議策。宗祊輸入老胡拳。小臣遙向端門哭。歲在崇禎十二年。</text>
<title>次鄭士元見寄</title>,<text>乾坤兵甲已三年。念到時危却惘然。世事卽今如亂髮。人間何處覓平川。江河擧目傷周顗。社稷蒙塵媿謝玄。定有恒山歸去雁。中原無路信書傳。</text>
<title>次淸伯韻 二首</title>,<text>戰伐何時定。高秋此日悲。三年猶擾攘。萬姓盡瘡痍。多難身無補。憂時鬢易衰。出門搔白首。倚杖背荒籬。新涼生遠樹。對案詠椒聊。賞靜憐黃菊。通神飮紫蘇。傾罇紅八面。搔首白盈梳。莫道生涯小。聞情這裏饒。</text>
<title>次河汝源韻 庚辰</title>,<text>病眸重觸雪霜寒。險路危途步步難。白日靑天昏似霧。長橋高樹細如竿。鍼莊但說治經絡。脈者惟稱壅肺肝。今服錦囊瓊玉屑。令人刮目發長歎。</text>
<title>西征紀行</title>,<text>庚辰四月二十五。出宿松巖利城宅。歇馬三岐朴君家。路過江陽古祠側。江陽太守舊相識。欲訪還爲閽者却。間關村舍倚孤枕。佇待鷄鳴逾嶺北。高陽山後眼中人。昔日交遊李惟碩。荒扉掩處阻一慰。他日相逢心正恧。頻頻回顧行邁遲。昏黑始投安彥驛。開寧龍所李從梅。自道今年年八十。金泉館前曉霧捲。回首扶桑紅日色。鳳溪之西秋風南。水擁山回徑轉窄。柳公長卿宰黃澗。握手含杯舊義篤。三間草舍一小童。邑居蕭條僧寺若。縣南山水冷泉勝。指點繞容數里隔。趁暮催登陟岸上。宋君此焉新基闢。宋君蓮榜壯元郞。姓名屢被公府辟。一架書室靜無塵。易卦河圖掛四壁。曉飯永同黑丹里。老翁抱孫出門泣。却說二男去年死。一男赴陣無消息。行行緣澗六里許。望裏靑山煙樹綠。農民爭說我明府。廉簡慈祥今世獨。東軒留話一晝夜。譽聲方知不虛得。路傍就見宋掌令。依舊京中前面目。遠近棗林森似束。不問知爲報恩邑。淸州境上板橋東。聞有同年金景瀷。行人遙指碧山下。曙色熹微無處覓。揮鞭馳上粉峴高。千里湖西一望矚。淸安鎭川咫尺間。石灘停驂日未落。文君得與入夜夢。可想兩地長相憶。逶迤長嶺一舍餘。晩食忠原殺汗谷。山城休道竹州好。堅守無聞殺一賊。院名太平亦虛語。籬落人稀荒草合。傷心欲問亂離事。石佛頑然無語立。淸眉昇普陽智地。院號橋名記歷歷。凌晨行過縣前村。碧柳鞦韆垂百尺。女娘繚亂競追逐。客裏猶能慰索寞。龍仁道中訪主人。主人太半非宿昔。末回溪上戰陣處。野鳥無聲山寂寂。川原尙帶殺伐痕。髣髴如聞魂鬼哭。三軍勇怯在指揮。深恨當年將乏策。金井之丞李公輔。聯榻芹宮相許夙。虜箭如雨鼓聲死。可惜精靈底處托。崎危突兀南漢城。形勢周遭壯千堞。仍思往在丙子冬。塞雲壓城天日黑。龍顏親冒矢石間。庶冀天心助仁德。和親只賭屈膝恥。如此奇謀始誰畫。神疲體倦馬不前。暝色依依板橋夕。蘧蘧栩栩惝怳間。枕上南柯眞一噱。懸雲嶺下暫踟蹰。零落殘氓氣蕭索。煌煌功業太宗陵。蕭瑟悲風舊松柏。風光不改人事變。漢水中流痛塡臆。山河莫誇國之寶。北軍飛渡如平陸。亭臺館舍摠無主。一抹疏煙鎖銅雀。長安城中幾萬戶。一二僅存無十百。廣通橋西龍男家。甲戌年間此宿食。見我兵革七載後。未及寒暄淚相續。因言明聖我主上。宵旰忘疲不安席。生成至澤遍區宇。居者粗安散者集。前星仁孝格上穹。萬里艱關還故國。二聖重對仁政殿。脈脈無言悲喜極。都民不識時勢異。永擬共享龍樓樂。渡河行色太悤忙。屈指逢離二十六。在宮尙有其疾憂。況乃遠送豺狼域。君臣相顧盡沾衣。草木增愁日色薄。我聞此語心骨悲。步出西城重歎息。慕華之館延詔門。上國衣冠曾絡繹。天涵地育二百年。一日寧忘皇帝澤。西歸無路好音懷。縹緲鯨波與天接。安得張騫貫月槎。尺疏排雲訴衷曲。歸來旅館日苦遲。僕夫困臥囱前石。親朋惟有嶺外人。訪我時時慰寥闃。成均典籍兪會甫。戶部郞官都永叔。含杯覓句或爭局。崔呂金張與李郭。學海汝源梁汝績。乃是同鄕舊同榻。相逢京洛喜何如。聯枕還忘身在客。遨遊城郭一旬餘。某丘煙霞歸夢促。名韁忽縶未歸身。艱苦隨行六品職。篋中重理舊衣冠。聖廟焚香六月朔。明倫堂上禮數畢。滿庭靑襟三四十。分差東學直宿暇。相對諸生勸講讀。是時三夏亢陽甚。南畝西疇盡龜坼。辰巖巖上祭天處。奠祀官仍兼大祝。焚柴中夜望碧虛。萬里無雲但寥廓。或言下民抱冤多。或言官員用刑酷。或言宰相昧燮理。或言忠臣擯南服。或言中原信不通。或言胡酋氣甚逆。災生定知有其由。天意茫茫杳難測。炎涼時序客中換。斗杓初回白商節。梧桐一葉落金井。在堂驚聞鳴蟋蟀。時維七夕後九日。鳳林大君回雙闕。胡城風土戰場苦。稽首龍墀和淚說。關西兵使林慶業。往者遠涉滄波闊。提兵五千向伊州。狼狽軍容異回紇。天兵百萬截海口。其奈螳蜋類車轍。臨機審敵古所難。李浣中軍眞勇決。還師先渡鴨綠水。點檢軍伍無遺失。齊民爭喜得其人。廟堂方謀出以律。元孫誕生丙子年。天降英姿果明哲。今春扶輦渡沙漠。不瑕獰風傷玉質。神靈所護好樣還。正是仲秋初四日。新門之西沙峴東。百官郊迎儼成列。嶷然眉宇眞天人。赫業可占綿瓜瓞。豐基郡人朴之榮。怪誕荒虛何物出。自言似夢非夢間。三祖精靈降臨曰。黃池蘆洞白楊中。先墓久爲人所掘。于今五十一春秋。一抔荒原有靈骨。移還儻得葬舊地。國亂自平胡自滅。案前傳令掌記人。山海前名李方泌。妖書誰達九重深。語言慌迷非所語。蒼生不問問鬼神。小臣中宵憤所切。淸閒禮部員外郞。口閒身忙無暫歇。驅馳長作馬上人。宦味酸辛難盡述。忽念集賢山下村。前有溪魚後薇蕨。春花爛漫秋月好。取之無禁用不渴。胡爲來作錦城客。役役泥途費歲月。傳聞鄕杜酒正熟。拂袖明朝謝簪笏。</text>
<title>偶吟</title>,<text>京洛天中節。羈危病裏身。哀歌誰與和。雄劍自相親。亂後多新面。班行少故人。無端枕上夢。束帶近楓宸。</text>
<title>贈鄭聖耇</title>,<text>騷壇當日早蜚英。籍籍才名動洛城。漂泊一爲江漢客。接聯仍篤弟兄情。邊鴻叫月秋將晩。塞馬嘶風歲屢更。廊廟卽今求士急。仔看雲路繼家聲。</text>
<title>贈韓釣隱子變 夢參 赴任自如</title>,<text>男子風塵會有逢。豈知京洛又從容。淸秋赤葉三杯酒。旅館靑燈五夜鍾。薄宦縻人身似蟄。長途得意馬如龍。煩君須速郵傳化。佇見殊恩下九重。</text>
<title>夢拜慈闈 二首</title>,<text>夢到慈闈拜母前。母云思汝眼長穿。日暮倚閭思正苦。休官胡不早歸旋。夢到慈闈拜母前。相逢喜極涕潺湲。覺來鄕路還千里。惟有啼痕在枕邊。</text>
<title>奉寄鳳岡</title>,<text>一年強半在城中。步月思家意不窮。夢濕池塘靑草雨。身飄雲水綠蘿風。淸秋勝景他鄕過。白酒黃花幾日同。遙想午眠初罷後。岸巾時獨倚囱東。</text>
<title>次鄭海美子裕 之益 韻</title>,<text>整翮天西欲奮飛。其如時勢與心違。車輿玉帛關中斷。犬馬金繒塞外歸。人事可憐還可痛。廟謨誰是又誰非。君恩未報身將老。步出城門淚滿衣。</text>
<title>次張聽天經叔 應一 韻。贈都永叔。</title>,<text>世路知音少。情親只有君。五年兵甲裏。千里樹雲分。北郡栽花看。南山種豆耘。何言舊遊地。復此挹淸芬。</text>
<title>送崔師傅 㠍 入瀋陽</title>,<text>六七人中君獨去。三千里外動征車。須登駐蹕峯頭望。山海關西是帝居。稱病不去者前此六人</text>
<title>送都永叔南還</title>,<text>半載留京口。家山夢寐中。羈孤不可說。歡會偶然同。排悶三杯酒。傳書一小童。今君渡漢水。歸思倍悤悤。</text>
<title>贈張經叔南還</title>,<text>宇宙干戈後。長安少故人。久遊知俗態。臨別見情親。世路層層險。朝班面面新。看君用高義。歲暮更精神。</text>
<title>入直兵曹。次黃參議芝翁 一皓 韻。</title>,<text>聖恩如海一身微。虛帶郞銜久未歸。遙想集賢山下宅。一灣流水護漁磯。</text>
<title>集杜句寄友人</title>,<text>久客應吾道。終朝獨爾思。榮枯咫尺異。得失寸心知。禁掖朋從改。山河戰角悲。時危關百慮。排悶強裁詩。</text>
<title>騎省次金參議 霱 韻 十首</title>,<text>身際朝廷震蕩中。簡編千載憶陳東。當年不有和戎策。三箭應看虜穴空。旄丘多日在泥中。滿目腥塵暗海東。廊廟豈無經濟策。其如時勢値三空。早擬橫行紫塞中。歸來笳鼓鴨江東。君恩未報身將老。鳴劍中宵萬念空。老賊旁呑據鄴中。紫髥猶保舊江東。當年不與東風便。赤壁應難一炬空。文武衣冠似夢中。誰回世道賁吾東。他年若也虛前席。先格君心水鑑空。龍孫出自渥洼中。朝發燕西暮越東。櫪下豈無千里駿。休言冀北馬群空。聞道蓬瀛在海中。却疑浮語等齊東。吾將餐得金光草。坐見陰山虎穴空。鄕國歸心此夜中。客邊時序斗回東。晴沙白石賢山下。猿鶴應愁蕙帳空光陰屢換旅遊中。千里鄕心渭水東。步月看雲歸未得。羨他飛鳥下遙空。半世倀倀未得中。每逢岐處泣西東。如今始覺前途坦。身外浮名摠是空。</text>
<title>獨坐</title>,<text>兵塵澒洞吾何往。論議紛紜不欲聞。莫笑耳聾跛蹩甚。不妨閒坐送朝曛。</text>
<title>戲次申修撰 濡 韻</title>,<text>騎曹劇務定難勝。對燭書簽曙色騰。都案廳中無暫暇。弘文館上有時登。深情雅量容如海。黃卷芸篇積似陵。軍號纔呈仍省記。奔趨恨未願安承。</text>
<title>次河汝源韻 二首</title>,<text>雪後獰風徹骨寒。自憐爲客飽艱難。軟紅東洛塵千尺。晩翠南園竹萬竿。可以歸休消歲月。胡爲奔走費心肝。五更弘化門前路。強策羸驂咄咄歎。眷彼閒雲媿不如。故山歸計幾時攄。台溪草舍遷吾宅。偃臥高臺是子居。伊黃對花罇有酒。卽今彈鋏食無魚。三冬旅館孤燈夜。辛若難將一筆書。</text>
<title>寄李別座應是 如漢</title>,<text>學鹵才疏底事堪。謾敎雙鬢白毿毿。飽經東洛三冬雪。虛帶南宮六品銜。四海十年塵滿眼。百憂中夜淚霑衫。岳陽南畔蟾津岸。深羨吾君臥草菴。</text>
<title>騎曹入直</title>,<text>銀漢西傾禁漏催。五更鍾響枕邊來。鷄人報道東方白。萬戶千門次第開。</text>
<title>留洛述懷</title>,<text>問寢晨昏職所爲。胡然千里遠相離。奴頑未必冬房煖。妻病難期菜味宜。況復倚閭思子苦。自憐爲客到家遲。光陰易邁功名晩。更作何辭慰母慈。</text>
<title>禮曹直房</title>,<text>太學功名不耐寒。春官末職又淸寒。東囱月上人聲寂。箭箭輕風到曉寒。</text>
<title>南宮夜直 二首</title>,<text>南宮冬夜病郞官。掩卷移燈臥似彎。淸漏數聲驚曉夢。北風吹樹月光寒。夜久沈思句不成。夢中猶作短長聲。小胥未解吟詩苦。驚問司員寢不平。</text>
<title>宿南漢山城。次東陽尉申公 翊聖 韻。</title>,<text>永夜風雷吼。如聞戰伐聲。仍思丙子歲。誰郤犬戎兵。迎賊將軍策。揮戈壯士情。早知城不守。旦削此山平。</text>
<title>次淸陰金相國 尙憲 韻</title>,<text>儻用當時策。寧爲此日行。龍灣城百尺。恐作得淵生。時金相公與曺漢永，蔡以行，申得淵同時被執。而得淵慌怯失措。言語無倫。虜亦笑之。附原韻小少男兒志。縱橫萬里行。今朝此爲別。深愧負平生。庚辰冬。龍骨大到義州。聞金相公上疏斥和。執之以去。到沙峴臨別。作此。</text>
<title>贈金重吉 鼎鉉 赴任靈光</title>,<text>五馬湖南奉板輿。九重榮寵聳鄕廬。北堂萱草斑衣日。東閣梅花製錦初。島嶼縈廻饒海錯。城池周匝簇民居。嗟余久被微官縛。其奈慈親暮倚閭。</text>
<title>臘月二十日。見仲弟明伯 湕 書 二首。</title>,<text>汝書今夕邑人呈。仍審慈闈氣候寧。臘月已窮陽節近。客中何事又添齡。玉門一命世皆榮。汝獨胡爲促我行。正是母慈思子苦。夫寒益篤倚閭情。</text>
<title>長安除夕</title>,<text>社稷身無補。煙霞計已違。棲遲仍暮齒。嬾拙媿朝衣。萬事頭添雪。衰容帶減圍。風塵今始覺。四十四年悲。</text>
<title>玉堂。次黃校理 㦿，睦修撰 性善 韻。三首○辛巳</title>,<text>浮沈雲去北。時序水流東。瘦鬢催添白。衰顏巧失紅。乾坤兵甲裏。蹤跡往來中。何幸晴囱下。叨承長者風。路岐迷所適。章甫久西東。遇事心常戰。逢人面輒紅。家山千里外。旅宦一年中。誰賞台軒下。芳梅亞晩風。深感金華省。傳書數喚吾。吹噓蒙款款。懶拙愧夫夫。洛詠鄕音雜。靈丹敗鼓俱。平生塵累氣。今日劃昭蘇。</text>
<title>桐谷書齋。次河子賀 忭 贈鳳岡韻。</title>,<text>京洛分携今幾日。江湖佳節又春風。相思一曲無人會。末路知心有短桐。</text>
<title>次三角山僧印圭韻</title>,<text>數架茅菴在晉陽。八區眞境未曾詳。逢僧細問諸山勝。却說頭流勝妙香。</text>
<title>次權東溪韻</title>,<text>可惜西城外。空留迎詔門。平原皆戰骨。窮谷半空村。痛極憑誰說。羞深不敢言。曾聞麗太子。掩淚入胡元。</text>
<title>聞琴僉正 是調 江上詠詩。因次其韻 二首。</title>,<text>禁林寒葉報新秋。蟋蟀聲連遠客愁。却羨廣陵津上會。座中諸彥盡風流。西風新雁一聲秋。惹起思鄕萬斛愁。仍憶去年三島夜。滿船明月醉黃流。</text>
<title>秋夕</title>,<text>每逢佳節倍思親。今夕偏傷客裏身。幸値朝家無事日。長爲暮出不還人。臨行手線重重綻。入夢慈顏夜夜頻。料峭輕寒生枕簟。望雲空復念昏晨。</text>
<title>外兵曹夜吟</title>,<text>風滿空山雪滿庭。禁林寒葉盡飄零。深夜不眠開戶看。古墻松影獨靑靑。</text>
<title>次金用和韻</title>,<text>東華爲客日。多苦少欣歡。到底艱危甚。何由意緖寬。天寒木葉亂。風急羽毛殘。霧雨南山裏。吾將學豹斑。</text>
<title>集句 四首</title>,<text>廟算高難測。和親事却非。時危當雪恥。誰復摠戎機。萬里親王子。歸期無奈何。眼穿當落日。有待至昏鴉。王子思歸日。干戈塞未開。江山小使者。回首一悲哀。宸極妖星動。何人議築壇。時危人事急。痛哭望王官。</text>
<title>夜吟</title>,<text>王子無消息。干戈有歲年。如何乾淨地。盡入犬羊天。社稷風塵際。衣冠絶塞邊。時危關百慮。中夜涕雙懸。</text>
<title>次尹參奉善叔 承慶 韻</title>,<text>我生我生何不辰。疾病粤自三歲嬰。風餐露宿亂離餘。百證來萃沈痾成。維年庚子返故土。讀字猶能知姓名。孜孜僥倖忝科名。採蓮折桂人皆榮。災生遂作廢痼人。一丘深谷開柴衡。病臥仍想吾丈人。妙歲奇才將大鳴。題名雁塔是餘事。心匠出入文武幷。紅蓮在泥不受緇。翠柏冒雪專由貞。新塘別墅馭風西。四字缺 松作扄。三潭風靜山月白。丈人心與三潭淸。二字缺 一命視弊屣。讀法訓蒙爲工程。纖塵不起草堂閒。白玉炯炯荊山精。南涯幸接孟氏隣。淸水共濯滄浪纓。匡君濟時志不淺。少年壯氣秋天橫。蕭蕭霜髮鬢邊明。暮歲行藏秋葉輕。庸才夫豈聖主棄。駑質自阻天衢亨。尋春未隨浴沂後。戀闕徒勤芹曝誠。精神氣力兩蕭索。耳邊每驚雄鳩聲。憑軒誰與對花吟。出門誰與扶藜行。心煩體弱夜無寐。半壁孤燈三四更。時時展看古聖訓。前路坦然星日明。居家不忘急難義。交友常存相厚情。斯須不謹卽爲累。尺霧終遮天氣晶。睚眦起於片言間。巨患始於毫釐爭。諄諄格言若提耳。旣以自勖吾弟兄。後生胡不慥慥爾。治病不必鍼醫迎。淸詩三復一歎息。快若乘鸞朝玉京。只恨高齋可望不可親。安得禹斧斲破前山平。</text>
<title>次金用和韻</title>,<text>宇宙兵戈滿。江湖伴釣翁。十年今夕會。一席故人同。握手情何極。含杯意不窮。逢離知有數。萬事付蒼穹。</text>
<title>次全持平子綏韻</title>,<text>月入虛囱白。風穿半壁吹。五更無夢寐。三復誦君詩。寒暑人間促。形容鏡裏衰。猶堅松柏意。歲暮勖相持。</text>
<title>東宮春帖 壬午</title>,<text>臘盡長安陌。春回鶴禁天。三陽交泰日。一國中興年。德澤隨時暢。仁和着物姸。應知輔翼處。淑氣滿离筵。</text>
<title>偶吟</title>,<text>牛渚茫茫阻問津。人間何處避風塵。頻年戰伐無安地。今日朝廷有此身。結草未能酬聖渥。看花徒自惜殘春。中原北望人煙斷。徒倚危樓淚滿巾。</text>
<title>次成而振簡中韻</title>,<text>芳草東風酒一罇。故人何處閒吟詠。滄洲煙樹洛陽城。千里相思片月影。</text>
<title>次申修撰韻。贈李佐郞道長 泰運。</title>,<text>客宦年經二。韶光節到三。身遊雙闕下。夢逐五湖南。是是休輕問。非非豈妄談。獨醒何事業。深羨道長酣。</text>
<title>銅雀船上作</title>,<text>狂言無補聖明朝。匹馬江南去路遙。猶愛漢山回首望。五雲雙闕隔層霄。</text>
<title>靑淮途中</title>,<text>欲訪陽城倅。靑淮促馬行。曉霞迷咫尺。誤入振威程。時同年李幼泗爲陽城倅</text>
<title>成歡驛。次壁上韻。贈鄭察訪子裕。</title>,<text>暫駐征鞭更挽衣。北風吹鬢曉星稀。郵亭此別還千里。顏面分明夢裏依。</text>
<title>宿茂朱素嶺</title>,<text>地闢三南界。天開萬壑門。夜深開戶看。明月滿乾坤。</text>
<title>德通驛。別徐察訪 忭。</title>,<text>七日連衾話。三冬久別懷。前江初碧柳。古驛已殘梅。節序驚遊子。行藏媿薄才。臨岐又分手。愁緖自難裁。</text>
<title>呈鳳岡</title>,<text>袖裏淸風明月。吟邊綠水靑山。寬閒怳若仙境。爽豁殊非世間。西舍終宵笑語。東川盡日盤桓。紅塵紫陌何處。富貴功名不關。</text>
<title>次鳳岡韻</title>,<text>人間少樂事。溪上早歸來。迢遞君門遠。扶搖壯志摧。草黃騏臥病。天闊鴆無媒。賴有新塘丈。時時笑語開。</text>
<title>次河汝源韻</title>,<text>養拙林園下。無心分外求。煙霞自朝暮。風月幾春秋。詠竹爲詩友。探花當酒籌。閒中多少趣。不欲換公侯。</text>
<title>次曺昇甫韻</title>,<text>相逢旅舍各披襟。五夜燈前兩地心。一曲台溪還勝境。佳期須趁杏花尋。</text>
<title>次梁生韻</title>,<text>身臥台溪上。心違鼎鼐調。晩風醒嬾夢。明月輾淸宵。興逸憑詩遣。愁煩得酒消。這中多少趣。吾欲畫生綃。</text>
<title>次成而振勸酒行 三首</title>,<text>有草秀而穎。其實迢衆卉。團圓如白玉。粒粒皆元氣。貧者得以富。賤者得以貴。世稱不死藥。食有無窮味。日取三十合。鼎中和水沸。待熟盡嚥之。平心鎭腸胃。如彼枸杞酒。不須飮之旣。行路多險巇。世味有酸甘。伊我謝煩宂。早結南山菴。閉戶坐常堅。對人口常含。朝夕飯一盂。飯後飮蕩泔。叩腸任偃仰。身世淸且淡。不願靑紫貴。不羨伯子男。如彼菊花酒。不欲飮日三。春風昨夜起。乾坤和氣釀。百物各生意。平原與高壤。徐步北山下。閒臥淸溪上。滿腔浩然氣。弸中而外鬯。胸次自開豁。精神何飄爽。長嘯復彈琴。松風助逸響。如彼地黃酒。不必試一餉。</text>
<title>又次勸酒行</title>,<text>惟我川齋友。贈我勸酒行。奇方說未詳。靈效詩以評。聾者飮則聰。盲者飮則明。屈者飮則伸。疲者飮則健。此意良已勤。感歎謝所勸。顧余志學初。孜孜誦堯舜。堯舜詔後言。日月可證諸。其敎本於理。其道載於書。不言髮還白。不言年更少。惟我三種證。敢忘今日愈。英雄幾箇存。俯仰成今古。一理互往復。有盈必有洩。三山不老草。亦是荒唐說。一身宇宙間。緲若雲霄鷹。血以賦形骸。氣以知笑譍。天地本一指。萬古同一馬。少壯能幾時。須臾成老我。所以白樂天。歸臥香山社。吾聞蠶則績。又聞范則冠。夫人老則病。病固非一端。氣血隨以衰。安得長盛強。況又聖人戒。身不近酒傍。酒能戕性情。未見羸體康。余欲遠避之。已具浮海航。若復一快飮。前進而求退。且今不解兵。腥塵迷塞外。民生多困悴。國計少豐饒。殺氣滿皇都。邊烽連四郊。我生何不辰。喪亂當暮齒。耳目所聞見。祇慙爲世累。至尊尙旰食。臣憂何時畢。一病十五年。消息中原闊。出門無可往。閉戶消歲月。炎涼幾度換。四時如轉車。林泉已成癖。雅懷仍卷舒。回視戶庭間。虛室無纖埃。內顧方寸地。玉府何恢恢。架上調白鶴。羽毛白如雪。谷口杜妄轡。徑路塵蹤滅。鑿池貯淸流。和露種碧桃。人知亦囂囂。不知亦囂囂。興來放筆書。筆下生波濤。門前 缺 五柳。溪上勝八愚。彈琴復長嘯。浩歌仍大呼。莫歎視不明。日月爲戶牖。莫歎聽不聰。雷霆起前後。長空九萬里。坐可辨橫縮。湖山入動搖。風月快觀覿。誰謂天下廣。領略洞所觸。我病雖涔涔。我心猶落落。我身在深僻。我志聘綿邈。立之有正路。居之有安宅。行藏三尺劍。契活千竿竹。藜羹與豆粥。飽卽臥坦腹。不勞方外遊。胸中自爽豁。生庇數間屋。死葬一抔土。以茲悟生理。惟君莫勸酒。君詩多態度。燦燦錦繡腸。曺劉可幷駕。李杜參翶翔。相見更何時。相思夜如年。春深渭北樹。日暖江南天。信士無宿諾。靈氛有明驗。早晩一來訪。不辭文字飮。</text>
<title>次曺昇甫韻 二首</title>,<text>曾聞杜甫句。遇我宿心親。交契論今夕。相逢卽故人。梅花微雨後。柳岸晩風辰。取醉盈罇酒。都忘契活貧。我愛曺昇甫。平生氣槩親。峨洋絃上意。雲雨世間人。柳綠溪橋夕。花飄野館辰。揮毫和新句。還恨錦囊貧。</text>
<title>集杜詩。次尹善叔集杜詩韻。</title>,<text>江漢春風起。靑歸柳葉新。眼穿當落日。坐久惜芳辰。俗態猶猜忌。浮生有屈伸。看君用高義。遇我宿心親。</text>
<title>集杜句。贈尹善叔。</title>,<text>高齋常見野。雨露洗春蕪。日轉東方白。天含闊岸紆。長歌歊柳癭。隨意數花鬚。回首追談笑。雲山聳坐隅。</text>
<title>送鄭聖耇還金陵</title>,<text>飛花晴撲岸。啼鳥暮過庭。旅泊還吾輩。踟蹰此別亭。行裝無定地。烽火未全停。他日池塘草。分明夢裏靑。</text>
<title>次朴佑甫 慶光 草堂韻</title>,<text>篤古名村枕碧岑。淸江白石繞長林。文章雅望鳴前代。孝子芳聲動至今。來訪草堂新卜地。更聯芝榻昔年心。親朋盡是東南美。取醉連宵興不禁。</text>
<title>題朴佑甫草堂</title>,<text>紅老峽中花。靑歸階上樹。春風酒一罇。對酌江村雨。</text>
<title>次成而廣韻</title>,<text>杖藜徐步碧江潯。隔岸春禽送好音。遠近花光迷醉眼。高低樹影倒波心。千般雅趣誰能會。數句淸詩獨自吟。豪興未闌西日暮。炊煙一抹鎖前林。</text>
<title>次容齋韻</title>,<text>身臥三椽靜。心知一味淸。疏篁搖翠影。幽澗送寒聲。水淺看魚戲。林深見鳥情。且憐窓外草。隨意雨中生。</text>
<title>又疊前韻</title>,<text>身隨山共靜。心與水俱淸。細草風前色。流鶯雨後聲。携琴傾淺酌。對友吐深情。何處東華子。勞勞送一生。</text>
<title>次白雲卿 瑞羽 韻</title>,<text>手攀楊柳最長條。日暮懷人任寂寥。泗水西流波淼淼。康州北望路迢迢。惟君早歲歌鴻雁。爭道明時詠蓼蕭。濡滯洛京炊桂玉。歸來鄕國友耕樵。藏蹤龐葛扶炎漢。振鬣夔龍佐帝堯。會見驥騏終展步。自憐蒲柳已先凋。狂言未試同齊瑟。鹵質無能類魏瓢。藥餌周旋長抱病。鹽梅 二字缺 可能調。來傳麗什蘇肝肺。剩覺交情自丱髫。筆勢詞源仍浩浩。佳言雅論更昭昭。罹讒本自吾身始。修德能防衆口嘲。世路多岐須謹愼。暮年之悔在今朝。</text>
<title>山寺別鄭士元</title>,<text>四月淸和雨乍晴。一杯蕭寺去留情。此行定見沙村友。爲報新詩仔細評。</text>
<title>次河汝源韻</title>,<text>久病無人問。空庭日似年。牀頭數杯酒。忘却兩衰年。</text>
<title>次淸伯韻</title>,<text>山深稀客到。庭畔對蒼官。酒易千愁破。詩難一字安。波光明素練。樹影翦輕紈。欲識無窮趣。須於霽後看。</text>
<title>次鄭士元韻</title>,<text>我昔志學少年日。服膺庭訓行之勇。孜孜二十八春秋。雁塔題名喜得隴。桂殿幸折一枝花。見者拭目聞者聳。功名莫道拾芥易。有實方知由有種。鵷行猥隨大夫後。紫禁花月朝端拱。彤廷日永書漏遲。御爐風暖香煙擁。自從歸臥舊山川。偃息衡門謝煩宂。胡星財天戰塵昏。道路南北干戈壅。風流湖右鄭上舍。一代聲價南金重。傳聞開府落江漢。願識荊州常企踵。台溪再刺剡溪船。軒昂眉宇令人竦。一見知爲瑞世才。金榜恨未承天寵。堂堂筆陣若破竹。浩浩詞源如水涌。自慙薄劣無以酬。塞河難容抔土捧。沈吟撚髭苦移時。模寫眞姿反類俑。點朱儻許一宇安。不憚追隨足生尰。</text>
<title>次鳳岡韻 二首</title>,<text>絶灑台溪洞。寬間水竹村。煙霞仍作障。麋鹿自成群。書劍平生癖。林泉素性存。人間隔幾許。白日掩柴門。孤村臨斷岸。危檻俯層臺。岳立三峯近。波明一水回。雲從天際去。人向靜中來。莫說塵寰事。機心久已灰。</text>
<title>三臺菴。次崔上舍 起宗 韻。</title>,<text>一席從容話。三臺日暮時。嶺松皆舊面。林鳥摠新知。興逸詩成軸。情深酒滿巵。郤憐漁隱友。何處苦相思。</text>
<title>題權霜巖道甫 濬 雙峯堂</title>,<text>草堂閒趣較誰雙。錦里林塘定一雙。門對陶潛垂柳五。軒臨饒魯翠峯雙。平生雅志玄琴雙。暮歲雄心寶劍雙。時出碧溪溪上釣。晩沙鷗鷺下雙雙。</text>
<title>次洪鶴谷 瑞鳳，李澤堂 植，李東岳 安訥 圍城中韻。</title>,<text>孤城當日在圍中。奮袂揮戈孰盡忠。不是禦戎無長策。其如時勢値三空。</text>
<title>次鄭士元韻 五首</title>,<text>洛北知名士。湖西第一人。詩看老杜敵。賦料子雲親。盤谷淹爲客。台溪共此晨。從容談笑處。濁酒換西隣。金蘭吾輩志。雲雨世間人。靜裏逢君話。交情轉覺親。三字缺 永日。得酒又淸晨。莫道知音少。方知德有隣。爲文傳白業。談理叩玄微。草澤雖蟠屈。天衢會奮飛。圍棊要遣日。把釣爲忘機。廊廟求賢急。休嗟久未歸。兵塵迷玉塞。日月鬪金微。却敵無關羽。除兇望岳飛。和親知拙計。妙略孰臨機。此日孤臣恨。王孫尙未歸。山中抱病日。溪上憶君時。塞北無消息。江東有別離。共誰深淺酌。虛費短長詩。坐想重逢處。盤溪是後期。</text>
<title>次林林谷 眞怤 韻。兼呈宋栗村。翊○五首</title>,<text>芝眉遠隔鳳巖山。病裏何由意思寬。坐到夜深眠不得。碧天如水月如盤。十年多病臥雲山。千斛牢愁得酒寬。何日嶽堅城下宅。圍蔬野菜對春盤。嘗高太傅臥東山。文雅仍兼德量寬。自古大材終必用。神龍豈可久泥盤。一曲淸溪數疊山。考槃爰得碩人寬。想應對坐晴囱下。造次操心若捧盤。上山須上最高山。然後方知宇宙寬。却恐病身行不到。且將斯語記湯盤。</text>
<title>又次林林谷韻 四首</title>,<text>千古吾東禮樂優。衣冠文物夏商侔。臣民共享昇平樂。誰遣淸人賦二矛。吾道明如日月臨。龍門前後嗣徽音。小生何敢窺門閾。瞻望徒勤景慕心。縱有高亭與茂林。佳辰無意更登臨。松楸北望無窮痛。未報春輝寸草心。猿鶴爲盟已定居。竹風松月夜囱虛。靑山隱隱紅塵遠。東洛浮沈一夢如。</text>
<title>贈友人</title>,<text>股肱元首比君巨。支體雖殊卽一人。莫把君臣分彼此。愛君還是愛吾身。</text>
<title>病中吟 三首</title>,<text>防人之口似防川。防口防川有術焉。徒治末流防必潰。防源方可免滔天。怨必忘焉憤必懲。心如駭浪濁難澄。行要篤敬言忠信。處世應無謗毀興。言人不善論人短。出悖來違後患何。濯足滄浪誠自取。終身難免毀言加。</text>
<title>次鄭聖耇韻 二首</title>,<text>手攀楊柳最長枝。千里懷人倚夕扉。兩地光陰春又夏。數行書信喜兼悲。人間更有追隨日。塵世其如聚散期。伊昔歡娛雲杳杳。卽今顏面月依依。三更石寺燈前話。四月台溪雨後詩。分袂此時成幻夢。盍簪何處倒情巵。吾君早抱匡君術。聖世方求濟世資。北闕封章惟我在。西關草檄捨公誰。年來世道嗟交喪。歲暮風霜好自持。一讀瓊琚三歎息。淡煙橫帶碧江湄。早擬蟾宮折桂枝。暮年多病臥松扉。傷時幾灑袁安淚。覽物常懷宋玉悲。世上榮枯元有數。人間離合本無期。居停漢北君爲客。濡滯河南我失依。兩地音容三夜夢。一秋消息數行詩。披緘縱得看瓊韻。移席無緣倒玉巵。愧我疏慵仍鹵質。夥公才調是天資。丹砂未試時將晩。白雪孤吟和者誰。鬢髮星星禁不得。心神擾擾自難持。南來他日逢靑眼。携手重歡碧水湄。</text>
<title>林居感興</title>,<text>好將身世寄犁鉏。白髮思君未暇梳。伊昔鵬搏霑雨露。如今龜縮在泥淤。乾坤毳幕輸金帛。忠憤妖星帶玉除。江左群臣皆肉食。枕邊雙淚獨欷戲。大明宗社纏腥穢。朱氏中原屬犬猪。興復奈空諸葛菜。行藏寧付浩然驢。途窮泥馬天方蹶。運訖殘炎孰再噓。萬里封侯慙定遠。妙年題柱媿相如。堅持燕獄三年節。忍覩唐家九廟墟。故國塵昏喧鼓角。頑苗難格舞干 缺。伯仁擧目新亭泣。杜甫衰筋宿計虛。看劍引杯豪興發。倚欄呼筆逸懷攄。自珍長往追巢許。相耦躬耕歎溺沮。斜日欲曛飛鳥倦。暮煙將散夕風徐。南鄕蘿月專幽槩。北望芹誠陟彼砠。肯學終南遵捷徑。願從松子接仙裾。溪巒勿換公侯爵。莫使淸溝映汚渠。</text>
<title>病中吟 十五首</title>,<text>滿城桃李鬪繁華。白白紅紅處處家。伊我獨憐梅與菊。雪中霜後吐香葩。杞枏雖合棟樑材。斤斧非榮反是災。爭似査牙癰腫木。千年終老碧山隈。口腹爲媒反害躬。蒼鷹受紲鳥囚籠。冥鴻若不高飛去。應入虞人網罟中。揚庭避世各隨時。君子行藏貴得宜。不有文王善養老。太公其肯起爲師。風塵蹩躄苦西東。今覺桃源在此中。閉戶十年聾且瞽。慢然淸世一閒翁。修竹千竿菊數叢。柴扉晝掩倚囱櫳。有人來說名場事。笑指浮雲過太空。升沈貧富皆前定。分外經營悔莫追。半級一資雖或得。群猜衆怒禍相隨。神仙之說誠難信。服藥長年定不虛。樂在世間人不識。夷齊薇蕨子陵魚。蟻蜂皆有君臣義。豺獺猶知父子恩。可惜忘親賣主輩。獨無忠孝秉彝存。友吾兄弟孝吾親。言中規矩行中倫。若使人人知所勉。澆風薄俗可回淳。山禽水鳥皆循性。夏暑冬寒自順時。取舍愛憎論議異。人言誰是又誰非。心隨操舍則存亡。操舍存亡判聖狂。若不深思加密察。如波流蕩定難防。恥之於人大矣哉。苟能有恥終無恥。衣不若人非所恥。心不若人眞可恥。臨江亭下錦鱗魚。披腹來呈尺素書。俄聽腸神和夢說。腥風吹折滿園蔬。富翁奔走百年間。死後方知做得閒。悔却一生嬰世累。淡然無慾臥靑山。</text>
<title>病中夜吟</title>,<text>聖代身無補。秋風病未蘇。心懸漢禁闥。憂切范江湖。夜入蛩聲亂。囱虛客夢孤。干戈何日定。北望一長吁。</text>
<title>登浮査亭有感</title>,<text>二十年前此地遊。浮査亭上綠陰稠。三於堂裏聯書榻。四有齋中點酒籌。柳岸煙收三島夕。竹林風送一庭秋。伊今勝事翻成夢。頹砌荒園恨未休。</text>
<title>次鳳岡韻 四首</title>,<text>北海傾新釀。東籬對落英。一場多少語。兩地弟兄情。夜入砧聲動。霜寒雁陣驚。涼風吹几杖。疏韻響松櫺。乾坤喧羽檄。湖海伴漁翁。對菊思元亮。傾罇憶孔融。煙光濃似畫。山色染全工。奔走紅塵客。何如靜裏儂。中宵望北斗。何事獨霑衣。身世無安地。邊城未解園。干戈塵漠漠。江漢月依依。試拂龍泉劍。憑軒誦四機。天宇淸霜淨。溪風晩更斜。靑看階上竹。黃對檻前花。拂劍心猶壯。搔頭髮已華。可憐征戰地。不見有人家。</text>
<title>次成而廣韻 二首</title>,<text>契活腰間尺劍。生涯江上新亭。取醉罇傾北海。臨分日落西溟。光陰葉落花開。契活書籤酒杯。此日揮鞭獨去。明朝有意還來。</text>
<title>次河汝源韻</title>,<text>海內瘡痍甚。何時穫再蘇。危樓看北斗。中夜撫湛盧。力瑣乾坤整。才微大廈扶。白頭搔更短。湖海一窮儒。</text>
<title>次李而發韻</title>,<text>俗薄知交態。情深見故人。重逢久別後。轉覺昔年親。歎我紅顏改。憐君白髮新。寬心無過酒。相勸莫辭頻。</text>
<title>次成而廣加貴谷草堂韻</title>,<text>午眠惟與病相宜。虛閣風光自四時。京洛音書靑鳥斷。江湖心事白鷗知。催開臘甕傾新釀。嬾拂塵床檢古詩。龜洞故人安在未。夕陽回首閉門遲。</text>
<title>次成而振贈鼎台洞一字至七字體韻 三首</title>,<text>鼎。陽腹。陰脛。柔而剛。直且正。事神事天。以享以榮。殷和鹽梅羹。禹遏魑魅影。君子取義安重。聖人銘德煥炳。野客惟識煮園蔬。咬得淸香味雋永。台。乾懸。鼎排。明夜光。燦蚌胎。三階瞰月。一氣化槐。躔次近帝車。絢爛冠河魁。斯乃太紫位也。豈與恒星比哉。居人占得好名村。定副吾君佳句裁。洞。雲門。石孔。幽澗鳴。群巒拱。岸巾縱目。策杖登隴。乾坤百戰場。富貴一春夢。故人顏面依依。落日心緖懜懜。請君莫惜馬蹄遙。老妻頻傳酒滿甕。</text>
<title>次淸伯韻</title>,<text>沈痾偏困汝。痼證巧侵儂。坐負平生志。俱非少壯容。開門驅鳥雀。乘屋埽蜈蚣。地僻無人問。寒泉盡日舂。</text>
<title>逢洛中友人</title>,<text>干戈南北久相分。不謂今朝共一罇。歲暮不堪愁緖亂。雪花何事又紛紛。</text>
<title>加貴谷。與成而廣唱酬。二首○癸未</title>,<text>昨朝來貴谷。終夜苦呻吟。却憶生員柳。仍思訓長金。巡簷看鳥性。傍塢見梅心。咫尺前峯外。何由得好音。衰鬢千莖白。孤心一寸丹。猶慙戴簪笏。敢冀策治安。計活三杯酒。生涯數畝蘭。君恩頻北望。不禁涕汍瀾。</text>
<title>滯雨宿碧梧堂。是夜正言除授有旨來到。因成一絶。</title>,<text>春來召命再臨門。萬死何由報聖恩。感淚暗隨簷雨下。五更推枕枕成痕。</text>
<title>成而廣草堂酬唱 四首</title>,<text>別後經三載。罇前又一春。梅軒微雨夕。柳岸晩風辰。物色渾依舊。溪山到底新。淸遊猶未已。移棹大江濱。遠尋山路險。來訪水雲居。萬事愁眉外。三春細雨餘。花光紅欲老。樹影綠初舒。對酌芳園下。江鮮間野蔬。爲愛春光好。行尋芳草堤。江雲將雨去。野鳥隔林啼。物色如相待。朋樽惜解携。夕陽人不至。佇立待鷄棲。幸脫簪纓累。來遊雲水邊。詩狂猶古態。酒興自今年。樹蜜輕陰合。沙暄霽景鮮。倚舷歌浩浩。豪氣倍悠然。</text>
<title>得村字贈成而廣</title>,<text>稅駕元堂宅。炊煙起暮村。庭空風入戶。雲捲月生軒。時事從容說。離懷次第論。停杯揮彩筆。颯爽動詩魂。</text>
<title>次淸伯韻。呈鳳岡。</title>,<text>吾門二弟與三昆。和樂怡愉友愛敦。花發鳳岡歌韡韡。月明台洞語溫溫。乾坤兵甲年光換。疾病飢寒事故煩。兩地相思今幾日。空庭樹色又黃昏。</text>
<title>次蝴蝶樓韻</title>,<text>江樓形勝擅寰區。風靜波明十里洲。白石晴沙無恙否。我曾携友泛蘭舟。</text>
<title>雨花樓吟 二首</title>,<text>百尺危欄枕石泉。舊遊回首十年前。天囱日永輕陰轉。重對親朋做午眠。雨花樓上倚欄干。山鳥山雲自往還。魂夢不知身在此。九重深處拜龍顏。</text>
<title>夢裏君王近 二首</title>,<text>夢裏君王近。天顏異昔時。北風吹紫籞。西日照丹墀。草結王孫恨。花添帝子悲。彷徨金殿側。感慨淚雙垂。北望彤庭隔。南還素髮飄。自慙疏嬾性。虛負聖明朝。令節愁邊過。雄心老去消。偶逢江海士。花下暫逍遙。</text>
<title>贈成而振</title>,<text>道者不可離。人之所共由。三千與三百。大哉何優優。吾友成川齋。儀禮師前脩。處衆去圭角。取友分薰蕕。餘力以文學。慥慥無暫休。奇才擅詞林。雅望登瀛洲。淸泂玉壺氷。快闊空中樓。瘦如松間鶴。淡若沙上鷗。壯志久未展。有時歌且謳。俛仰宇宙間。居然三十秋。無心名利場。恣意湖山遊。原南春氣早。風日和而柔。賞花煙雨溪。扣枻松江舟。滄浪老客星。何處卜匪彪。手持一竿竹。盡日垂釣鉤。潔月共徘徊。閒雲同去留。山糚錦繡紋。遠近秋光稠。東籬掇黃菊。泛酒飛觥籌。藜羹與豆粥。梨栗兼珍羞。飽得物外趣。都忘塵世憂。政非浪遊人。無乃有道流。居常多苦節。律己頗淸修。遊心千古上。賢聖爲朋儔。綽綽有餘裕。休休無怨尤。事業三尺琴。計活一瓦甌。簞瓢不改樂。屢空寧有愁。草舍兩三間。絶灑臨江頭。日詠千首詩。不羨萬戶侯。淸世一閒翁。更有如公不。顧余蒙許與。情意何綢繆。溪堂與山寺。携手吟夷猶。托契漆投膠。同門楊與遊。燥濕必同調。飢寒無異謀。白首儻相從。此外復何求。衰病苦牽掣。心事如盾矛。星霜幾度換。懷抱政相侔。東西久別恨。江水俱悠悠。作詩寄將去。嬾計誠區區。待得採靈藥。早晩訪丹丘。</text>
<title>次鳳岡韻 二首</title>,<text>幾年長嘯臥南陽。偉貌雄談迥出常。五彩神龍蟠草澤。九苞靈鳳響高岡。蘭香未免同蕕臭。魚目誰知混夜光。晉國江山無限好。不如終老水雲鄕。乾愁苦恨夜俱長。聞道東風入洞房。開戶欲看花爛熳。倚軒還見雪飄揚。可憐草木兵前困。誰鍊戈矛塞外防。時議糾紛人事急。此身端合醉如狂。</text>
<title>次河監察韻 二首</title>,<text>萬事年來付自然。數間蝸室樂吾天。聰明聞一焉知十。鹵莽無雙欠已千。梅塢日長成小憩。竹囱風靜任閒眠。柴村長老勤相訪。深幸新春共一筵。休歎愁懷鬱未平。知公從此更登名。秋蓮耀雪腰間吼。老驥驚霜櫪下鳴。天道回環屯必泰。陰陽迭序暗還明。方今政屬亨嘉運。會見荷衣入紫淸。</text>
<title>次河謙齋重遠 弘度 贈鳳岡韻</title>,<text>文武衣冠異昔時。乾坤無處可伸眉。唐虞世降龍圖遠。鄒魯人亡鳳德衰。千古英雄隨水盡。百年歡樂轉頭非。風塵滿眼吾何往。平地看來卽九疑。</text>
<title>贈昌城倅</title>,<text>踏盡關西數十程。地維窮處有孤城。臺隍自古交夷夏。人物如今半死生。誰是過歟良可痛。若非能者更難成。煩君莫憚風沙苦。努力軍民峙乃旌。</text>
<title>觀圍棊</title>,<text>一場爭戰付紋楸。勝在於謀敗亦謀。寄語卽今當局者。須懲旣往戒前頭。</text>
<title>玉聯環體。寄成而振。</title>,<text>十送鶯花白髮生。一庭梧葉又秋聲。耳聾未和溫溫語。口詠惟傳戀戀情。月上東峯思杳杳。日沈西嶺恨惸惸。子能知我添三疾。矢別弦來苦未平。</text>
<title>次淸伯韻</title>,<text>霽後夕陽明半嶺。霜餘紅葉怒西風。長鑱白柄隨田父。短棹淸江伴釣翁。萬事卽今容鬢換。十年多亂道途窮。人來莫說塵間累。眼已成盲耳已聾。</text>
<title>酬尹善叔見寄</title>,<text>寥寂誰相問。風流卽我儔。蘆花細雨岸。楓葉暮江頭。且進杯中物。寧爲分外求。秋光助勝槩。到底聖恩優。</text>
<title>次梁査窩 世鴻 韻 三首</title>,<text>三香亭上昔陪遊。庭樹西風錦葉稠。魚擲小堂驚嬾夢。蟻浮新釀破閒愁。棊當着處能爭局。詩到吟時恨未酬。別後十年容易過。竹林苔徑思悠悠。憶曾射策君門日。匡濟初心稷契期。四載兵塵迷宇宙。半生蹤跡阻軒墀。鬢因憂國千莖白。淚爲傷時萬點垂。嘉會難逢時易邁。可嗟人事似飜棊。禪榻聯襟十日遊。洞天幽邃碧雲稠。囱間影射山含月。枕上聲傳雁引愁。才拙未能佳句答。病深無路寸心酬。他年江渭相思處。顏面分明夢裏悠。</text>
<title>淸夜吟</title>,<text>月白虛堂樹影高。長歌一曲和琴操。幽人意思無人會。仍自吟詩興自挑。</text>
<title>與趙鳳岡，尹善叔，成而振諸公遊馭風亭 二首。</title>,<text>地闊三山近。臺高四野通。冥鴻難比幷。黃鶴互雌雄。身世狂歌裏。乾坤醉眼中。乘槎八月後。今又馭泠風。干戈猶未定。白髮日蕭然。偶得偸閒地。來登載酒船。風光九月後。山影一罇前。試問同遊者。何如赤壁仙。</text>
<title>登矗石樓有感</title>,<text>滿目兵塵暗九區。一聲長笛獨憑樓。孤城返照紅將斂。近市晴嵐翠欲浮。富貴百年雲北去。廢興千古水東流。當時冠蓋今蕭索。誰道人才半在州。</text>
<title>次成而廣韻</title>,<text>世事何時定。年光忽忽歸。一春同疾病。三夏阻音徽。遠樹秋聲動。華堂玉麈揮。從容幸相對。忘郤日西暉。</text>
<title>病中贈鄭汝準 二首</title>,<text>雁外三秋盡。霜前萬木凋。星分平野動。月入半庭饒。疾病添新恙。朋知少舊要。客囱無與語。心事太寥寥。天地群陰閉。靑松獨後凋。交枝冒雪重。偃蓋受風饒。勁節因天性。貞心得久要。厖才人未識。澗壑任寥寥。</text>
<title>次淸伯呈鳳岡韻</title>,<text>病臥空齋夢不成。終宵輾轉到天明。人情隨俗年年異。霜髮緣愁日日生。風振遠林枯葉墜。月臨寒水睡禽驚。孤懷寂寂誰相問。且此題詩寄我兄。</text>
<title>蠅</title>,<text>招朋又引類。終日飛薨薨。若不亂黑白。豈爲人所憎。</text>
<title>蝨</title>,<text>平生寘汝懷。交道最相切。胡爲肘腋間。剝膚恣呑齧。</text>
<title>貓</title>,<text>性柔善伺候。迹賤近深閨。胡爲捨穴鼠。日攘隣家鷄。</text>
<title>蛇</title>,<text>逢人輒肆毒。處穴常閃舌。無力放之菹。願借孔公笏。</text>
<title>鼠</title>,<text>白日伏於社。所思在偸竊。乘昏穿我墉。盡取藏中粟。</text>
<title>烏</title>,<text>爾貌頑且黑。爾聲獰而惡。世莫辨雌雄。終止于誰屋。</text>
<title>馬甲柱</title>,<text>海族無所憎。憎此馬甲柱。生不到寒門。死登貴家俎。</text>
<title>鱟</title>,<text>三閭古遺直。憔悴江潭行。忠魂化爲鱟。波底向日行。</text>
<title>章擧</title>,<text>秀夫背上兒。趙氏一塊肉。章擧是後身。世人皆不識。</text>
<title>𩷨</title>,<text>望之不似魚。庸庸蠢蠢如。所以免禍網。終保深潭居。</text>
<title>送李從事汝弼 慶相 入瀋陽</title>,<text>獵獵剛風捲旆旌。離筵此日倍傷情。朝廷早講平戎策。暮歲寧爲度塞行。握手不堪心歷亂。臨岐未敢語分明。氷河雪嶺艱危路。須早歸來報聖明。</text>
<title>夜吟 甲申</title>,<text>千里驅馳十日餘。遍遊京國故人疏。羸僮不識曾行路。老馬能尋舊直廬。客裏光陰三月後。枕邊淸漏二更初。支頤旅館渾無寐。星斗流輝映碧虛。</text>
<title>乾川洞旅館偶吟 二首</title>,<text>旅食京華白首翁。臥聽宮漏響丁東。王孫未返兵塵暗。徙倚危樓向北風。擧目山河異昔時。孤臣心事有誰知。中原未復身將老。枕畔空吟退虜詩。</text>
<title>贈鄭士元 二首</title>,<text>暮雨收平野。炊煙起遠林。一場今夕會。千里故人心。得句詩長短。傾杯或淺深。王孫何處在。回首郤霑襟。小院無人到。空庭草自靑。別來頭欲白。何日眼俱靑。檢藥扶衰病。披箱閱汗靑。終宵愁不寐。囱畔一燈靑。</text>
<title>與金用和調病詠懷</title>,<text>昨夕狂風捲萬家。一城南北暗塵沙。滿園佳卉傷摧盡。蔽海危橋出沒多。西舍兒喧庭落果。東隣林噪夜驚鴉。閉門相對無聞見。君我聾昏亦足誇。</text>
<title>乾川洞。與徐察訪同宿 二首。</title>,<text>伊昔同遊日。崇禎甲戌年。參軍爾俊逸。直長我蹇連。社稷干戈後。交親氣槩前。聯牀話舊事。行樂夢悠然。旅館愁如海。空庭日似年。山雲陰復白。簷溜斷還連。鄕路三江外。兵塵萬國前。亂離成底事。衰鬢已蕭然。</text>
<title>乾川洞蓮亭。待李學正明叔不至。</title>,<text>蕭蕭微雨打池蓮。葉上明珠箇箇圓。乳燕一雙輕蹵浪。垂楊百尺半和煙。危軒枕水臨無地。小徑穿林別有天。坐想北原羈旅客。路傍何處倚窓眠。</text>
<title>乾川洞。聞北京失守。</title>,<text>萬國崩天慟。三韓戴日誠。長吁看北斗。痛哭望西京。宸極豺狼鬪。園陵虎豹爭。微臣當此日。羞帶諫官名。</text>
<title>偶吟</title>,<text>文武衣冠二百年。誰知今入犬羊天。秦庭未效申包胥。東海還慙魯仲連。玉帛盡輸金府庫。風煙非復漢山川。平生袖裏龍泉劍。中夜頻看感慨纏。</text>
<title>夜吟 二首</title>,<text>客裏光陰又一秋。庚威收盡火西流。兵塵澒洞何時定。身世孤危不自謀。千首有詩能說恨。一罇無酒可消憂。南歸認有林泉好。未報君恩敢告休。一年強半滯京師。瞻望難堪陟岵思。柏府烏衫叫闔日。萱堂鶴髮倚閭時。寒聲攪夢風驚枕。冷影牽愁月上池。遙想台溪二少弟。計程應復待歸期。</text>
<title>兵曹晝直</title>,<text>雙闕崔嵬逼紫霄。平明步入禁川橋。瑤階郤喜龍顏近。萱室還愁鶴髮遙。愛日未供甘旨味。惜年無補聖明朝。爲臣爲子虧忠孝。慙愧華簪白髮饒。</text>
<title>次呂學正魯而 孝曾 韻 二首</title>,<text>風雨人間足別離。遠辭丘壑久成癡。鄕關入夢還千里。歲月無情自四時。國待賢良方眷倚。朝因和好尙維持。趨班未效埍埃報。空復秋囱賦一詩。鍊丹初不學鍾離。白首紅塵剩辦癡。四海干戈爲客日。一城風雨送君時。經霜錦葉多新態。冒雪疏篁苦自持。遠樹黃昏鶬鴰亂。避喧無處可吟詩。</text>
<title>乾川洞偶吟</title>,<text>積雨初晴後。秋天看漸高。馬驕新戰伐。人憶舊嫖姚。王子何時返。民生此日勞。金風助肅殺。佇見埽氛妖。</text>
<title>聞東宮自虜中還瀋陽</title>,<text>聞道吾王子。艱關返瀋陽。孤臣無限恨。玉貌不瑕傷。北塞雲山遠。西京道路長。秋風動蕭颯。回首意茫茫。</text>
<title>秋夜吟</title>,<text>擣盡秋砧夜欲闌。碧天寥廓雁聲寒。家家爭唱囉嗊曲。摠爲征人去不還。</text>
<title>夜坐吟 二首</title>,<text>二更更盡到三更。夢覺遙空雁一聲。郤訝王孫消息至。開窓先問瀋陽城。傳聞玉體久違和。臣庶憂疑更如何。中夜擁衾驚起坐。算來時事淚成河。</text>
<title>與淸伯夜吟</title>,<text>白露初零夜色凄。月光如水遠山低。天邊鶴馭無消息。紫塞風高雁影迷。附次韻 淸伯夜深虛閣露凄凄。雲盡長空月欲低。遙憶美人千里外。却嫌煙樹望中迷。</text>
<title>書懷</title>,<text>初夏辭親赴洛時。倚門先問返家時。答云嶺外分符日。乃是堂前戲彩時。狄子望雲今幾月。毛公奉檄復何時。不如歸去供甘旨。陪侍慈顏十二時。</text>
<title>次玄悟韻</title>,<text>漠漠兵塵起。看看世道非。衰年常廢卷。今日更吟詩。北望丹心破。南還素計違。蒼生未蘇息。何處可伸眉。</text>
<title>雲</title>,<text>世故多端不自由。經營大抵爲身謀。山雲有甚奔忙事。來去曾無一日休。</text>
<title>次鳳岡韻</title>,<text>美水佳山當第一。黃花赤葉屬秋三。閒中人靜無餘事。傾郤淸罇盡日酣。</text>
<title>次河汝源韻</title>,<text>世路千層險。要津百尺深。宦情同葉薄。交契得君深。某水歸來晩。他鄕歲月深。羈愁如欲問。看取漢江深。</text>
<title>見成而振書有吟</title>,<text>聞道江東友。來尋海北人。應憐病貌瘦。且爲別懷伸。揩眼看前札。擡頭望後塵。雨餘泥路滑。何處促征輪。</text>
<title>讀趙氏忠烈記有感</title>,<text>承宣直節冠當時。松柏貞操玉雪姿。不獨三仁專美矣。求諸百代罕聞之。名登東國先賢錄。行著南冥幼婦辭。圭復一篇忠烈記。令人豎髮涕雙滋。</text>
<title>北望詠懷</title>,<text>西城誰把魯陽戈。萬事如今無奈何。心爲戀君懸北闕。身因多病守東坡。長安縹緲行人斷。短髮髼鬆素計訛。獨使至尊憂社稷。枕邊淸淚自滂沱。</text>
<title>次鄭聖耇韻</title>,<text>時事年來淚欲零。君恩重處一身輕。揮戈無力乾坤整。忍見吳山入畫屛。</text>
<title>除夕</title>,<text>歲月愁邊過。年光復此晨。鷄聲催永夜。梅信報芳辰。爆竹驚群鬼。椒盤頌老人。王孫千里外。今日正悲辛。</text>
<title>詠雪贈李正郞彬彬 彬○乙酉</title>,<text>滿天騰六眩雙眸。飛逐剛風撲小樓。白似孤臣憂國鬢。亂如遊子憶鄕愁。橋疑孟 缺 騎驢灞。興入王公訪戴舟。坐想麴坊湖外客。拓囱應奏郢中謳。</text>
<title>聞東宮還朝</title>,<text>病裏初聞鶴馭還。喜心飜倒涕潸潸。三冬雨雪孤城裏。萬里風霜四載間。薄伐或知天意助。卑辭難化虜情頑。郤思周漢中興策。賴任賢能閉玉關。</text>
<title>送成汝習 以性 之燕京</title>,<text>遠送燕京汝習兄。臨岐未敢語分明。慕華舊館今猶在。須到西門掩面行。</text>
<title>次臨江亭韻</title>,<text>憶昔謳歌日。衣冠萬國咸。朔庭聲敎曁。炎徼聖恩涵。日月天中鬪。乾坤戰色酣。無人洒深恥。何處有奇男。</text>
<title>題臨江亭</title>,<text>二年奔走鬢生華。此日扁舟弄碧波。京洛新知靑眼少。江湖舊面白鷗多。臨風數闋美人曲。隔岸一聲漁父歌。皓月漏雲窺半嶺。滿林疏影倒橫斜。</text>
<title>次禹典籍大伯 汝楙 韻 二首</title>,<text>莫道功名幻。君恩夢亦榮。身隨仙仗入。迹近玉階行。碧柳千條嫩。香煙萬縷輕。覺來雙闕隔。百慮枕邊生。南國陽和節。欣欣草木榮。陶甄觀化始。回轉認天行。暖氣和煙重。風光着柳輕。願言明聖主。體此濟群生。</text>
<title>次禹大伯韻 四首</title>,<text>不才何幸際昇平。日下偏承雨露榮。咋指忽驚慈母痛。促鞭爰作故鄕行。君恩北望丘山重。遊子南還落葉輕。進退未全忠與孝。白頭簪笏媿浮生。世路崎嶇幾日平。煩君遮莫歎枯榮。名場久據非吾忘。時勢難便有此行。北望漢京雙闕隔。南歸晉國一身輕。河橋別恨如春草。千里隨人到底生。懷想年來鬱不平。宦遊憔悴少歡榮。心如萬緖蠶絲亂。身似千層鳥道行。西塞兵塵雲外暗。東湖舟楫浪前輕。沙坪歇馬龍仁去。嫩柳初黃細草生。太祖橫戈致太平。天王垂恤萬邦榮。軍容井井城池壯。民俗煕煕敎化行。可惜楚氛千里暗。誰知周鼎一朝輕。乾坤擧目山河異。尙寐無吪歎此生。</text>
<title>題慶安驛</title>,<text>亂峯斜日照囱涼。古驛蕭條草樹荒。淅瀝野風雙嶺路。不堪回首更彷徨。</text>
<title>溪上閒居謾興 四首○丁亥</title>,<text>縛竹爲軒號以台。倚軒南望洞天開。時人豈識台軒趣。花滿前山酒滿罍。鑿壁爲囱號以台。室中生白絶塵埃。時人豈識台囱樂。對月携朋勸酒杯。爲愛前溪號以台。杖藜徐步去還來。時人豈識台溪勝。二水澄淸九曲廻。移卜新村號以台。竹竿閒拂釣魚臺。時人豈識台村好。免被塵寰造物猜。</text>
<title>溪堂卽事</title>,<text>苫塊三年後。重尋舊草堂。松陰添晩翠。梅萼保幽香。壁蠹題名處。潭回種樹傍。倚囱成小憩。山色更蒼蒼。</text>
<title>述懷呈鳳岡</title>,<text>憶昔同遊水月軒。每逢佳節倒芳罇。萊衣舞處歡娛劇。荊樹花時笑語溫。南極壽星增絢爛。北堂春日正氤氲。風驚萱室兄含痛。霜隕靈根弟抱冤。倏忽光陰三載後。伶仃宇宙一身存。前郊細草抽新恨。遠岫晴嵐帶舊痕。擾擾愁懷難自定。悠悠悲抱向誰論。披看前後緘書報。深感平生友愛敦。勖以追隨常共席。戒他輕薄各分門。行行摠是相思意。字字無非久別言。自歎暮年多疾病。未能連日和箎塤。天晴野闊新塘里。地僻山幽鼎谷村。望眼欲穿嫌碧柳。擡頭佇立到黃昏。懷人兼灑傷時淚。天末浮雲暮 缺 繁。</text>
<title>次鳳岡韻 三首</title>,<text>雨歇鶯聲滑。煙收野色分。無人訪草徑。盡日閉松門。戀闕身仍病。傷時眼已昏。紛紜塵世事。莫近耳邊論。三椽溪上宅。十載病中身。恨乏絲毫補。慙紆德澤均。干戈殊未已。整頓香無因。百慮何曾歇。春來倍苦辛。幽居無俗客。日暮掩柴扉。谷鳥棲簷隙。村煙繞翠微。林園仍寂寂。身世任希希。種豆南山下。時時帶月歸。</text>
<title>次淸伯韻 二首</title>,<text>兄弟三人各稱觴。終朝或至夜中央。弄雛戲綵今難再。瞻望松楸淚滿眶。十年來往洛陽城。媿殺悠悠過半生。聖渥未酬今臥病。數莖華髮鬢邊明。</text>
<title>晨起感懷</title>,<text>十載專城願。高堂白髮新。今雖得一縣。無路慰雙親。至痛林烏血。深恩寸草春。鷄鳴驚起坐。忍淚獨霑巾。</text>
<title>祇受持平有旨。病未赴召。</title>,<text>臣罪如山萬死宜。豈知今日荷恩私。絲毫未報身多病。跪奉綸音感淚垂。</text>
<title>憑軒有吟</title>,<text>有耳不聞人世事。有脚不出戶庭間。憑軒對客坐終日。笑而不答心自閒。</text>
<title>次徐參將 勝 韻 幷序</title>,<text>丁亥七月初七日。唐船一隻。漂到栗浦前洋。問中國消息。船主參將徐勝答曰。北京見陷之後。福王監國南京。年號弘光。去丙戌五月。南京失守。閣老馬士英死之。武將鄭芝龍弟芝鳳立隆武于福建。隆武乃天啓之弟。崇禎之叔。萬曆第二十四子。李妃生也。而封唐王者。李自成退走陝西而死。其子闖率餘兵。與雲南穆國公服於隆武。共圖恢復。穆國公。卽洪武所封功臣子孫也。中國凡十三省。而九省爲淸人所占。隆武所統。只浙江，福建，廣東，廣西而已。勝等。福建泉州府晉江縣人。今六月。自東浦寨往日本。漂海到此。詩曰。去國千千里。因成異域人。更深誰共語。惟與病禽親。病禽卽孔雀也。因次其韻。海上乘槎客。誰知福建人。來傳隆武信。如見舊相親。</text>
<title>次成而振韻 三首</title>,<text>斗屋塵牀一病人。無緣重對舊時親。欲知相憶無窮意。試看芭蕉葉展新。浮査昔日幸登門。函丈從容聽至論。逝水不停玄鳥變。君今生子子生孫。十年多病掩蓬門。耳絶紛紜俗子論。空院日長人寂寂。臥看溪竹長兒孫。</text>
<title>在宜春寄二弟</title>,<text>傷時霜滿鬢。憂國病纏身。京路千千里。鄕山九九辰。江淸新意思。菊艶舊精神。此日登高處。分明少一人。</text>
<title>待友不至</title>,<text>百里宜春縣。三秋抱病人。親朋長入眼。茶鼎動隨身。霜落山光淨。天淸月色新。夜囱愁不寐。寒杵響西隣。</text>
<title>宜春旅館。奉謝韓子變來訪 二首。</title>,<text>前夏曾相訪。宜春復遠尋。異鄕連夜話。同榻少年心。野色蒹葭白。秋聲蟋蟀吟。悠悠別後夢。偏傍大江潯。多病誰相問。巴東有一韓。兵塵彌宇宙。吾道又艱難。日暮群鴉噪。霜深遠岫寒。區區故人意。珍重更加餐。</text>
<title>無題</title>,<text>由來尤物陷人坑。家敗身亡自此萌。幾箇英雄與豪傑。迷而不悟誤平生。</text>
<title>贈許壻 塤○五首</title>,<text>生之膝下二人分。同氣連枝古聖云。親愛莫如兄及弟。一堂湛樂樂無垠。兄弟民之始也福之原。詩首關雎有意存。如鼓琴瑟宜爾室。無虧偕老百年恩。夫婦吾如不敬老成人。後輩其誰敬我身。長長尊尊無失序。聖賢垂訓在明倫。長幼益可相親損可疏。親疏須審托交初。苟能取彼爲吾善。善在吾身有令譽。朋友人而不學末如何。學者工夫在切磋。當惜寸陰猶恐失。一經還勝萬金多。警學</text>
<title>次鳳岡短屛八帖韻。示兒姪勸學。</title>,<text>少日聞諸師氏語。不須難處做工夫。苟能行義言忠信。德自潤身人自孚。聖賢何語不吾師。人一能之己百之。九仞山功虧一簣。嗟嗟小子日孜孜。灑埽靈臺方寸地。朝陽明處竹囱開。傍人莫說紅塵事。身外浮名是儻來。一身毀譽非由外。毀譽從來自我身。如欲譽言之日至。友吾足弟孝吾親。杏壇草沒唐虞遠。今世難聞好議論。綠水靑山人寂處。藏蹤端合閉柴門。谷藏賢士無尋者。路有佳姬且往觀。若也好賢如好色。其於爲學有何難。莫云華嶽高而遠。華嶽初非天上山。人自不尋高遠處。謂山高出世人間。籝滿黃金知拙計。家傳淸白是良圖。千古令名垂永久。一時豪貴卽須臾。</text>
<title>見孫汝善遺稿有感。因次首題韻。</title>,<text>憶曾來訪叩荊扉。霜落前峯木葉稀。往事卽今雲北去。秋風幾度雁南飛。騷壇一代詩惟在。華表千年鶴不歸。無路更逢眞面目。自憐人世尙依違。</text>
<title>贈河君聖遇</title>,<text>乾坤無處可爲家。擧目其如感慨何。京洛旅遊靑眼少。江湖旋返素交多。今君勤懇來雲榻。永夜從容對月華。寄語前程風正急。危橋氷阪愼經過。</text>
<title>用前韻。和河汝源見寄 三首。</title>,<text>四海由來本一家。卽今分裂奈如何。山河百戰乾坤老。雨雪三邊歲月多。外國金繒歸北塞。帝鄕消息隔中華。追思萬曆年間事。聖代昇平一蘿過。山下孤村四五家。渾疑身世入無何。三峯繞屋嵐光近。一水當軒爽氣多。曙靄纔收開北牖。午眠初罷誦南華。誰傳玉什揩塵眼。兒報門前貴价過。卜築台村溪上家。幽居淸趣問如何。柴門寂寂車輪寡。山徑深深草樹多。仍憶昔年趨玉陛。郤歎今日阻金華。春回碧柳東風暖。匹馬前郊儻再過。</text>
<title>病中述懷 十二首</title>,<text>濁水到囱前。淸瀅纓可濯。且就淸瀅看。莫論源流濁。溪翁長在溪。山翁長在山。不如田野翁。來往溪山間。病中百慮集。一一借筆揮。筆本無心者。有時爭是非。白鷺白如沙。閒眠白沙渚。飛來又飛去。縹渺雲天際。夢見勝不見。休論眞與假。但怪少年交。半是皤皤者。有人惡其迹。促步迹愈多。何不斂兩足。安坐於其家。寄語懷寶者。珠玉終難保。如欲保厥寶。不貪以爲寶。歲去雙眸暗。秋來兩鬢明。明從何處至。暗從何處生。滿江起風浪。湍急無安流。須尋地上路。莫乘江上舟。愼勿履薄氷。且莫臨深谷。陷身在須臾。恐汝差一足。兩兒爭一鳥。荷杖皆含怒。俄然飛上天。戲笑復如故。地理若可信。死人應復生。但聞塚上樹。風雨蕭蕭聲。</text>
<title>病中吟 七首</title>,<text>見白皆稱白。見黑皆稱黑。所稱隨所見。欲白無爲黑。盜憎主人家。主人有何過。揚揚反荷杖。處世誠可怕。人生於世上。何利用安身。湯之盤銘曰。日新又日新。自高無所益。自卑無所損。欲無損有益。行危言當遜。舌以柔而存。齒由剛以缺。是知柔勝剛。在否視吾舌。爲學做工夫。比如棊與射。須存反己思。不怨勝己者。世多浪死人。死貴得其所。但患不得死。莫患埋無地。</text>
<title>病中謝金明府知白 素 來訪 戊子</title>,<text>南嶺西湖久別離。豈知今日荷恩慈。徐稚未下陳蕃榻。山簡先尋習 缺 池。草木增榮新德化。山川動色舊風儀。從容一語蘇千病。可想他年作上醫。</text>
<title>次成而振韻 六首</title>,<text>覆雨飜雲世上人。病中誰記舊情親。柴扉晝掩無人問。盡日空樑燕語新。小少從遊幾箇人。惟君於我最相親。分明記得同行處。竹影梅陰雨後新。愛君高義迥迢人。病裏相思轉覺親。蕭寺昔年分手後。一天明月幾回新。非非是是各分門。今世難聞好議論。爭似兩忘賢嶽老。靜中心事付桐孫。靑燈黃卷昔同門。覓句尋章次第論。多病伊來雲樹隔。萬重懷抱寄藤孫。自古封侯不計年。藏修豈若女兒然。吾將三證驅除後。鳴劍東隅又北邊。</text>
<title>贈河汝源</title>,<text>人間何處避紛喧。滿目妖塵暗塞垣。奉事來居雲樹洞。持平已占鼎台村。溪山地僻貧猶樂。花柳春濃興更繁。睡罷草堂無一事。可能相對倒芳罇。</text>
<title>謾成</title>,<text>谷邃林深得自怡。一罇長醉臥茅茨。春來消息梅先報。老去光陰鬢易知。佳客滿堂貧亦樂。聖恩如海死還宜。病中久絶經營事。誰勸閒翁賦一詩。</text>
<title>次宋栗村和林林谷韻 三首</title>,<text>鳳嶽賢山較孰優。一般高趣政相侔。白首從遊知有味。暮年心事奈盾矛。多病門無長者臨。自歎今世少知音。塵牀試拂琴三尺。疏韻泠泠太古心。行盡中林又上林。長洲斷岸八平臨。春風着物無遐邇。芽甲根莖各展心。</text>
<title>加貴谷。與成而廣病中唱酬 二首。</title>,<text>草堂塵事靜。移日費長吟。帶雨梅含玉。迎風柳拂金。干戈十載後。賓主兩人心。此意林禽解。間關送好音。歲月堂堂去。年光又一春。芊綿湖外草。孤寂病中人。勳業頭添雪。山河淚滿巾。生涯幾時定。天地一迷津。</text>
<title>呈鳳岡求和 三首</title>,<text>歲去貧猶在。時淸病未醫。東風吹暖律。春色在梅枝。西峯日欲沈。暮色生寒樹。無人問所思。門外蕭蕭雨。夜雨洗輕塵。滿庭生碧草。隔林啼鳥聲。驚起開窓早。</text>
<title>贈別成而廣</title>,<text>湖海三杯酒。乾坤一草堂。招尋知有數。離合苦無常。飛燕巡簷喚。閒花滿袖香。明朝歸去路。愁殺亂山蒼。</text>
<title>次外兄趙僉知瑩仲 玭 韻。奉寄尹直長。</title>,<text>碧寺三冬會。靑燈一榻連。題篇常恐後。覓句或爭先。郤憶當年事。還疑夙世緣。春花違共賞。東望意悠然。</text>
<title>偶吟</title>,<text>習習東風暖。欣欣百物榮。庭花爭馥郁。簷燕半生成。一病緣明主。孤吟對短檠。無因酬聖渥。身上媿簪纓。</text>
<title>五月二十五日日暈</title>,<text>陰虹挾日太陽微。仁愛人君此可知。深殿不瑕勞聖慮。病中驚起涕交頤。</text>
<title>江陽館。次板上韻。贈主倅成汝習。</title>,<text>行人臨發意悽悽。風雨渾山去路迷。野鳥亦知傷遠別。傍簷終日盡情啼。</text>
<title>次淸伯韻</title>,<text>台溪溪水上。卜築數間菴。杜谷親朋會。蘭亭少長咸。書懷懷不盡。說恨恨難堪。喪亂何時定。星霜又過三。</text>
<title>次鳳岡韻</title>,<text>占得台村勝。溪山特地奇。淸風生柳岸。皓月掛松枝。和睡憑危檻。含杯俯小池。冥棲意有在。不獨玩漣漪。</text>
<title>夢完平李相國 元翼 到成浮査 汝信 家。相和一絶。使余次其韻。覺而記之。</title>,<text>華蓋映柴門。松聲奏逸響。江湖獨歸身。廊廟憂兼兩。</text>
<title>梅</title>,<text>窓前階上一枝梅。瓊萼氷英冒雪開。疑是故人眞面目。臨風三嗅更徘徊。</text>
<title>松</title>,<text>落落亭亭百尺松。九泉根到臥蒼龍。今君欲識凌霜節。試看南山雪後峯。</text>
<title>竹</title>,<text>手種幽軒十箇竹。固而有節通而直。淸標苦性政相符。歲暮襟期吾與若。</text>
<title>菊</title>,<text>淵明手掇東籬菊。泛酒都忘愁萬斛。今我摘花對玉壺。不堪離恨心中宅。</text>
<title>蓮</title>,<text>蕭蕭微雨打池蓮。葉上明珠箇箇圓。伊我托交爲淨友。濁流洿水保淸鮮。</text>
<title>遠浦歸帆</title>,<text>前江風定錦紋平。江上漁人送一生。浦口夕陽移晩棹。荻花深處趁魚行。</text>
<title>山市晴嵐</title>,<text>兩峯高揷起晴嵐。山影依微樹影含。試使畫工看仔細。遠而濃綠近而淡。</text>
<title>避暑凝石寺。與鳳岡唱酬。</title>,<text>一入招提境。塵寰隔幾重。心閒無俗慮。地僻斷人蹤。雲影侵囱濕。川聲入戶舂。相逢仙老語。白日下層峯。</text>
<title>謹次凝石影堂韻</title>,<text>天際峯前洞壑開。琳宮蕭灑絶纖埃。靈光上動星辰表。淑氣元從宇宙來。昔日遺篇猶在壁。當年勝迹已成灰。顧瞻先祖曾遊處。翠柏蒼松蔭古臺。</text>
<title>次淸伯韻</title>,<text>物外紅塵隔。閒中白日長。藤蘿攀石塔。風月擁藜牀。事業詩成軸。生涯藥滿囊。逢僧多小話。坐到夜中央。</text>
<title>謾成</title>,<text>苦被名韁蟄。常爲俗累牽。投簪今幾日。養疾已三年。夢斷靑雲上。身遊綠樹邊。山僧閒似我。相對說玄玄。</text>
<title>凝石寺前。築小臺。</title>,<text>緣崖增舊築。帖石構新臺。瀑灑晴空雪。鍾鳴白日雷。鶯穿深樹去。僧渡小橋來。倚杖沈吟久。人間萬念灰。</text>
<title>詠雲</title>,<text>麗日江山靜。輕雲釀碧虛。英英連又斷。片片捲還舒。乍拂高人榻。偏尋隱士居。囱前飛遶筆。是我賦詩初。</text>
<title>次鳳岡韻</title>,<text>山似龐公隱。村疑杜子居。桃紅酒熟後。客到夢回初。風月藏無盡。林園樂有餘。時從小兒輩。聽讀古人書。</text>
<title>次鳳岡韻</title>,<text>苔深樹古千尋壁。山擁川回百尺樓。淸磬數聲朝日晩。滿堂諸彥儘風流。</text>
<title>戲呈鳳岡</title>,<text>八十之兄五十弟。兄何強健弟何衰。兄云自有扶衰術。強健非由藥與醫。</text>
<title>飮茶</title>,<text>禪房今作靜中身。塵世都忘蓼味辛。一吸瓊漿豪氣發。卯申奔走彼何人。</text>
<title>次鳳岡韻</title>,<text>釋子出門迎客子。山翁埽榻對仙翁。公今八十同師尙。我亦春秋似孔融。爽氣西來靑鶴近。煙光北望白雲通。觀瀾臺下東川上。盡日逍遙興不窮。</text>
<title>登集賢山。次鳳岡韻。</title>,<text>賢峯上與白雲齊。強策藜筇試一躋。落落澗松朝刷日。翩翩仙鶴暮尋棲。煙嵐靉靆呈奇狀。溟海迷茫入遠睇。怳若此身迢世外。短篇聊向石間題。</text>
<title>集賢山。又次鳳岡韻。</title>,<text>痛矣吾生晩。誰憐賦命奇。已成樗櫟散。虛負聖明時。壯志雖如許。衰容奈若斯。只宜冬嶺上。松柏共襟期。</text>
<title>奉次金侯知白來訪山寺韻 二首</title>,<text>相思問幾日。佳會卽今朝。別抱憑詩遣。歡情得酒饒。心淸氷映雪。契密漆投膠。禮數休煩責。要爲莫逆交。平生經濟志。遭遇聖明朝。北塞恩威遍。南州惠澤饒。頻煩傳鯉札。情義續鸞膠。更感山中寺。來尋舊日交。</text>
<title>晨起</title>,<text>鍾催漏盡五更初。曙色蔥曨樹影疏。郤憶此時仁政殿。何人入奏一封書。</text>
<title>謝鄭明府子見 好仁 山寺來訪 五首</title>,<text>東林幽絶處。來駐使君驂。步韻詩成五。爭能局戰三。雷封今太古。風俗小江南。側聽家家頌。仁聲萬口談。立望前峯外。無緣挽去驂。歌成叔度五。笑別虎溪三。勝迹留沙界。仁聲曁日南。隨車天又雨。作頌替街談。使君來碧寺。當發更停驂。喜得嘉言再。慙非益友三。分符臨晉水。抱病滯周南。何日陳公榻。論文且手談。池遊山簡馬。寺駐謝公驂。勝會還千一。交情豈二三。流年逐渭水。歸夢在終南。已矣身多病。無心世務談。嫌起相如璧。萌由霍氏驂。常懷商老四。竊笑漢君三。虜馬方驕北。鴞音更嚇南。昏聾跛蹩好。且欲啞無談。</text>
<title>再疊前韻。呈鄭明府 二首。</title>,<text>雄州初剖竹。大化速傳驂。獨有今天二。如逢聖代三。聲名曾洛北。治行舊河南。叔度來何暮。家家頌美談。梅軒封鵲印。蕭寺稅鸞驂。對月坡成百。挑燈夜到三。胸寬呑夢澤。量小醉荊南。別後山重隔。餘懷借筆談。</text>
<title>奉呈鳳岡靜榻</title>,<text>亂峯回首隔嵯峨。三夏陪遊一夢過。白石蒼苔無恙否。淸流碧樹近如何。僧來未悉離懷苦。書去難陳別恨多。佇待秋天回斗日。竹牀相對共吟哦。</text>
<title>贈別鳳岡</title>,<text>陪遊仍累日。吟詠積成篇。風月歸牽率。湖山入醉眠。霜深雁影外。秋晩荻花前。此夕相分後。何堪思杳然。</text>
<title>鄭侯子見來訪。酒中有吟。</title>,<text>令節重陽後。佳賓太守來。相逢今日話。久別昔年懷。此會知難數。行旌且莫催。明朝開印坐。誰更勸深杯。</text>
<title>病中吟</title>,<text>天生我輩豈蓬蒿。擬把長竿掣巨鼇。前計已訛今又病。暮年贏得鬢蕭騷。</text>
<title>遣懷</title>,<text>病翁心事病翁知。非爲耽閒詠此詩。最是相思魂斷處。夜囱人靜月明時。</text>
<title>凝石寺。送鳳岡還家。</title>,<text>集賢山下歲云徂。相對天囱一事無。㶁㶁流泉鳴後澗。瀌瀌雨雪灑前途。年經七耋身猶健。節近三春病未蘇。今日促裝攀不得。淹留奈此旅情孤。</text>
<title>元日。次河汝源韻。己丑</title>,<text>莫歎孤村歲屢遷。天生我輩豈徒然。看吾素髮還如漆。因賀同庚亦少年。</text>
<title>次鄭侯子見昔年在京邸贈別韻</title>,<text>葭管灰飛盡。梅軒歲又更。潛苞爭解甲。窮巷絶呼庚。布德知新化。論交見舊情。春風生座上。和氣擁樓城。</text>
<title>次前韻。奉謝鄭侯子見來訪。</title>,<text>立望層峯外。虛堂欲二更。離憂增悄悄。身世歎庚庚。知有前期在。難爲此日情。相思夜夜夢。長繞晉康城。</text>
<title>長興寺</title>,<text>來遊此地五年前。正値涼秋八月天。今日更尋芳草路。上方依舊碧山巓。雲中秀色雙峯出。月下淸音一磬縣。寺裏老僧年九十。自言身是佛中仙。</text>
<title>次長興寺壁上韻</title>,<text>嶺外諸山寺。長興最鍾靈。雲雷纏地脈。日月繞軒楹。不見風塵色。寧聞戰鼓聲。夜深松籟發。頗覺夢魂淸。</text>
<title>都蔚山永叔訪余于長興寺。書此奉贈。</title>,<text>罇酒相逢十載餘。形容非復舊時如。飢寒我已梨生頰。歲月君今雪映梳。囱外雨聲千樹裏。枕邊鍾響五更初。禪房此會還吾輩。未可淹留數日歟。</text>
<title>贈學者</title>,<text>人間萬物備吾身。信友忠君與孝親。可惜世人知者鮮。郤言斯道遠於人。</text>
<title>呈鳳岡</title>,<text>墮地初年事業同。不料衰病困英雄。南山十載藏斑豹。東海何時獵匪熊。野草春含新意思。江花夜發舊査叢。傳聞聖主求賢急。會見綸音下九重。</text>
<title>戲贈成而振</title>,<text>參三中立爲男子。無拘無營無事翁。皓月淸風收肺腑。方知吾輩是英雄。</text>
<title>梨花</title>,<text>桃花李花杏花發。中有梨花白如雪。世無把酒花前醉。無奈人情忌太潔。</text>
<title>偶吟</title>,<text>嫩色庭前柳。淸香囱外梅。春醪今又熟。坐待故人來。</text>
<title>感君恩 四首</title>,<text>吾生誠嬾拙。何處感君恩。細鯽蕃成隊。佳蔬茁滿園。春深三月暮。山靜百花繁。取醉盈罇酒。終朝到日昏。吾生誠褦襶。何處感君恩。束帶趨丹陛。排雲叫紫閽。天顏臨咫尺。日色近氤氳。賜暇歸鄕里。榮光動蓽門。吾生誠不佞。何處感君恩。種藥扶衰病。呼兒聽討論。身閒無俗累。地僻絶塵喧。盡日晴囱下。怡然養拙尊。吾生誠鹵莽。何處感君恩。事業詩千首。生涯酒一罇。心無喜怒事。耳絶毀譽言。坐待良朋至。佳辰倚小軒。</text>
<title>謝趙蓮潭來訪</title>,<text>一病三年別。三春一笑同。重逢俱曖眼。相對各衰翁。岸柳千條嫩。山花萬點紅。良辰宜酩酊。歸路莫匆匆。</text>
<title>卽事</title>,<text>此日春光佳可遊。暫携藜杖立芳洲。女兒出野菜盈掬。童子下山花滿頭。蜂蝶尋香爭遠近。鴛鴦得水對沈浮。飛潛萬彙皆生意。剩覺乾坤德澤優。</text>
<title>寄成而振 二首</title>,<text>簷燕喃喃午夢驚。濕雲初卷雨初晴。十篇麗什揩塵眼。剩覺波瀾獨老成。來去人稀日幾回。回頭東望恨難裁。裁詩別有一般恨。恨不與詩同往來。</text>
<title>次淸伯韻</title>,<text>山花紅爛漫。鬢髮白髼鬆。獨坐親雄劍。孤吟倚短筇。飢寒惟汝在。老病更誰從。南畝春耕急。呼奴勸作農。</text>
<title>偶吟</title>,<text>干戈何日定。世故莽相仍。時事紛如蝟。幽居淡若僧。庭虛風入戶。夜靜月侵燈。地僻囂塵絶。雲巒聳百層。</text>
<title>南赴泗川縣途中作。獻鄭侯子見。</title>,<text>病中謂勝吾明府。明府如今勝病吾。春日暖來仍舊恙。泗川行色又前途。南城驅馬千愁竝。東閣鳴琴一事無。閒處豈知忙處苦。願推仁化趁時蘇。時就醫調病于泗川</text>
<title>泗川村舍吟</title>,<text>久抱長卿病。行尋泗水春。誰知爲客日。又送故鄕人。斗屋依山麓。孤城枕海濱。滄波杳無際。何處是通津。</text>
<title>登泗川南樓</title>,<text>高樓臨大道。一上俯前阡。牧笛孤城外。漁帆落照邊。雲迷江口樹。山接海南天。回首塵沙合。長安路幾千。</text>
<title>次泗川守韻</title>,<text>識面三春暮。知名十載曾。簡書頻往復。梅閣偶來登。風暖煙光合。雲收海色騰。傳聞里巷語。爲政比淸氷。</text>
<title>次泗川政閣板上韻</title>,<text>海國陰雲捲。高軒向夕涼。石川橫作帶。松露滴霑裳。多病從癡漢。無才笑飯囊。南來此爲客。嘯傲任顚狂。</text>
<title>奉謝成詢之 好晉 客中來訪</title>,<text>極浦寒潮退。孤城宿雨收。佳期還此日。相對卽吾儔。湖海俱靑眼。風塵各白頭。談新話舊處。心事兩悠悠。</text>
<title>次成詢之步成而振韻</title>,<text>載病南來泗上州。門前碧柳正抽柔。雲連遠岫看如畫。海接長天勢欲浮。簷角日暄相賀燕。渡頭風急自橫舟。何人寄我雙魚信。驚罷藜牀午夢幽。</text>
<title>三月晦日</title>,<text>三春今日盡。萬感此時多。鬢髮愁邊改。年光病裏過。無由酬聖渥。空復浴恩波。素志都消了。支頤伴睡魔。</text>
<title>北望有吟</title>,<text>日暮荒城倚短筇。暝煙收盡斷人蹤。天低碧海三千里。路隔神京一萬重。聖主豈知今日病。微軀無復舊時容。風聲鼓浪來喧耳。彷彿如聞禁苑鍾。</text>
<title>次趙德潤韻</title>,<text>四月淸和節。三潭久別人。看君生白髮。歎我失靑春。痼證年年甚。窮愁日日新。相逢連日話。深感舊情親。</text>
<title>靑谷寺</title>,<text>曉日紅侵閣。層巒翠滴簾。孤雲迷遠壑。雙燕舞前簷。地僻塵蹤斷。人閒勝事添。携朋坐終夕。棊罷對書籤。</text>
<title>靑谷寺。待成而振不至。</title>,<text>藥竈茶煙歇。前峯日已曛。懷人坐板閣。泉響夜深聞。</text>
<title>贈崔監察 弘緖</title>,<text>戴豸新臺諫。乘驄舊殿中。同留靑谷雨。相對綠蘿風。東洛千重隔。西湖一望通。從容敍阻闊。到底聖恩洪。</text>
<title>次成而振次杜詩三十韻</title>,<text>蕭寺初晴雨。高樓五月涼。雲深山影合。風靜水聲長。世事看三笑。心期付兩忘。二龍來劍外。雙鯉自嘉方。珍重封三襲。分明寫十行。披來思激烈。圭復興蒼茫。高健詩如杜。縱橫筆似王。初驚佳句妙。旋覺我懷傷。念子沖天翼。將期繞日翔。泥途頻挺出。風裁夙攸將。翰墨三餘業。文圍廿載強。隋珠終韞櫝。和璧竟遭殃。大器雖違用。貞心獨不亡。松寒含晩翠。菊艶傲新霜。美質中藏素。天姿外去粧。湖山還有分。棲息亦何妨。自媿生南國。時丁亂北疆。才微效鶻擊。智昧學龜藏。士卒爲猿鶴。乾坤尙虎狼。危途寧跼蹐。故里策玄黃。服朮賢峯下。尋醫泗水傍。無緣蘇肺氣。何日接淸光。因憶同遊學。辛甘共備嘗。舌耕風雪夜。頤養水雲鄕。把酒臨芝岸。聯襟臥竹牀。殘年饒疾病。暮歲異閒忙。麗什來東晉。遺音續晩唐。深情難量度。厚義出尋常。朗詠愁仍破。長歌喜欲狂。居僧未解意。頻報絶朝糧。</text>
<title>次成而振韻</title>,<text>草堂風靜樹陰疏。半畝荒園手自鋤。何處故人求紙筆。臨行贈我數行書。</text>
<title>病中北望</title>,<text>抱病經三載。君門隔萬重。眼中靑瑣柳。夢裏禁城鍾。望日思金殿。瞻天想玉容。不瑕勞聖慮。民事値艱凶。</text>
<title>寄贈河汝源往山陰</title>,<text>聞君今入會稽山。踏盡名區幾日還。須向換鵝亭下看。茂林脩竹蘸淸湍。</text>
<title>次趙蓮潭韻 二首</title>,<text>相思夜夜又朝朝。九曲柔腸太半消。奉讀來詩驚起坐。數莖華髮鬢邊飄。病中無事對黃花。門巷依然處士家。如許壯心猶未折。有時看劍一長嗟。</text>
<title>夜吟</title>,<text>憂君益篤處江湖。中夜憑軒北望吁。四海風塵猶未靜。太平何日做唐虞。</text>
<title>西望</title>,<text>於戲前王不可忘。九原何處荷恩光。坡山日落歸雲斷。一陣西風淚滿眶。</text>
<title>次鄭聖耇韻</title>,<text>數日分携好詩手。對牀誰與話良宵。山含好月侵虛幌。雁帶邊風落遠郊。病裏逢秋猶易感。愁中作客正難聊。籬東霜菊荊南酒。須趁佳辰破寂寥。</text>
<title>送徐典籍南歸</title>,<text>此日傷心處。秋風送子歸。人間元有別。客裏奈相違。獨鳥鳴深樹。孤雲帶夕暉。應知錦水外。顏面夢依依。</text>
<title>戲贈豐基守金汝任</title>,<text>聞道豐基郡。最於凶歲宜。三災不到處。四客過行時。報火供朝夕。呼茶鎭渴飢。可憐京職友。終日但驅馳。</text>
<title>戲呈成而振 三首</title>,<text>相望眼俱寒。相離頭竝白。何時眼更靑。何日頭還黑。離懷付流水。水東流不歇。欲知多少懷。聽水聲嗚咽。相逢便是眞。夢見休云假。猶勝兩地分。長爲戀戀者。</text>
<title>萬場洞。次松岡僧汲巖韻。</title>,<text>世亂客行苦。役煩僧未閒。巖邊半日話。無暇問名山。</text>
<title>寄成而振</title>,<text>倏忽三冬暮。支離一病身。頭添新白髮。門絶舊情人。煖酒誰相勸。寒燈獨自親。庭前松百尺。雪後更精神。</text>
<title>次河重遠韻 庚寅</title>,<text>淸秋閒趣復何如。佳句來傳午夢餘。亂後始知今日樂。病中還見故人書。王生白髮羞簪笏。杜子靑錢願卜居。若也華山分一半。一牀相對兩眉舒。</text>
<title>獨坐書懷</title>,<text>澤國江山入戰圖。三秋臥病獨長吁。蓬萊路阻鯨波湧。遼塞雲迷雁影孤。嘗膽九重勞聖主。橫戈萬里媿微軀。洪恩未報身將老。西望端門淚眼枯。</text>
<title>次鄭正甫韻</title>,<text>世味於吾百不宜。可憐顏狀老夫爲。行藏在己誰尤也。窮達關天欲問之。鏡裏光陰烏兔轉。日邊消息雁魚遲。江東舊友今相見。郤喜晴囱更切偲。</text>
<title>無題</title>,<text>憶曾宣祖駐龍灣。恢拓邦家指顧間。五十年來人事變。可憐回首異河山。</text>
<title>次鄭秋潭子儀 頠 江上韻</title>,<text>浩渺平沙遠。微明水驛孤。蟾江圍廣野。牛峴護名區。月白琵琶島。霜餘大小蘆。陶灘入指點。往事問耕夫。</text>
<title>雪後吟。寄成而振 四首。</title>,<text>欲識三冬好。須於雪後看。庭無一點累。門戶轉淸寒。欲識三冬好。須於雪後看。乾坤皆白色。松下獨靑山。欲識三冬好。須於雪後看。滿園鋪白玉。塵世別人間。欲識三冬好。須於雪後看。門無催租吏。做得半日閒。</text>
<title>示學者 四首○辛卯</title>,<text>由來口者禍之門。所以前人舌欲捫。三復白圭眞有味。勖哉吾黨愼於言。愼言人情大抵蔽於私。利害當前不自知。若也處心如白日。質諸神鬼定無疑。袪私如欲治人自我身。昔人治我不治人。芸田舍己猶云病。何況治人不自新。自修三人行處二人師。一可從焉一改之。要在思齊內自省。昭昭聖訓豈余欺。從善</text>
<title>歎老</title>,<text>甚矣吾衰也。天乎奈爾何。雙眸如隔霧。兩鬢已生華。戀闕丹心破。匡君素計訛。年光今又換。撫劍一長歌。</text>
<title>孤山泛舟</title>,<text>領略風煙十日遊。南湖豪興屬三秋。扁舟又泛孤山下。爲愛知心有白鷗。</text>
<title>次鳳岡韻</title>,<text>鳥飛危檻外。花發小囱前。喪亂仍今日。風光似去年。身衰難再健。眼暗易爲眠。北望行人斷。長安何處邊。</text>
<title>贈鄭學圃彥昇 暄</title>,<text>嶺外靈山倅。朝中憲府郞。備嘗風雪苦。來臥水雲鄕。名利都虛幻。江湖此徜徉。扁舟廣津下。誰禁酒千觴。</text>
<title>折梅</title>,<text>杖藜徐步倚荒籬。手折寒梅贈所思。玉骨氷英渾似舊。黃昏還恐誤佳期。</text>
<title>戲贈河監察</title>,<text>曾訪河監察。行尋水谷源。名花交映砌。高樹已成村。香動芙蓉帳。霞生翡翠罇。邇來分袂久。歡會與誰論。</text>
<title>無題 二首</title>,<text>莫言松檜直。先被斧斤斲。豈如癰腫木。千年老澗谷。不見是高見。無聞勝有聞。無聞又不見。餘外不須云。</text>
<title>次成而振韻</title>,<text>已與紅塵迹漸疏。病中重把故園鋤。年來剩覺生涯富。庭有芳梅架有書。</text>
<title>次尹善叔韻 二首</title>,<text>筆勢縱橫萬丈杠。令人一讀洗塵腔。雄篇非復前時手。諸葛方知起拜龐。花抽嫩蕊草抽荄。無限風光處處皆。況是前塘春水滿。可回煙艇挺魚叉。</text>
<title>江上別友人</title>,<text>落花飛絮大江隈。細雨斜風酒一杯。西日下山人漸遠。短鞭驅馬獨歸來。</text>
<title>德山寺</title>,<text>促馬尋蘭若。支頤倚暮樓。僧非前日面。山似舊時秋。峽束流川急。林深細路幽。蒼藤垂古塔。暗記少年遊。</text>
<title>次李尙友 如泌 草堂韻 三首</title>,<text>乾坤搔短髮。身世付長眠。誰把群公詠。來傳午夢邊。靑巖新卜築。雲谷舊山川。指點仍三歎。名區在眼前。磊巖之上玉山前。滿眼風光子獨專。草屋數間仍絶灑。高朋幾許此留連。關河戰伐無安地。宦海升沈任彼天。若也水雲分一半。強扶衰病共林泉。玉山泉石入瞻望。幾費騷人錦繡腸。聞道李君專勝地。新開竹牖向朝陽。妖塵蔽日乾坤暗。虐雪迷空草木傷。爲贈一言須聽取。杜門治病是神方。</text>
<title>呈鳳岡</title>,<text>草堂閒日午眠醒。幽趣難將一筆形。無限雲山如可轉。爲兄分送數峯靑。</text>
<title>次河重遠贈鳳岡韻</title>,<text>天地黃昏後。虛堂月白時。風聲響瑟瑟。山色映離離。幽趣琴相伴。孤懷劍獨知。東西雲樹阻。何日慰幽思。</text>
<title>夜坐偶吟 二首</title>,<text>久病仍無寐。蛩聲徹夜聞。相思人不見。漢水隔重雲。聖主平安不。孤臣病未瘳。傷時數行淚。中夜倚危樓。</text>
<title>孤山</title>,<text>孤山今逸客。赤壁舊飛仙。囱納前峯月。波涵遠樹煙。田園栗里在。梅竹午橋連。儻遇龍眠手。何須畫輞川。</text>
<title>次鄭學圃孤山亭韻</title>,<text>二水分流護斷山。倚山新構草堂閒。庭梅渚柳爲知己。架鶴沙鷗摠解顏。牧笛穿林煙外去。漁舟隔岸雨中還。嗟余久負江湖約。此日晴軒喜再攀。</text>
<title>次成而振韻</title>,<text>倏忽三秋盡。東西兩地分。病懷深似海。離思亂如雲。水遠遲來信。山高易夕曛。關心多少事。寂寞與誰論。</text>
<title>奉呈河監察 壬辰</title>,<text>多病台村老。閒居栗里翁。分携今幾日。時序又東風。酒熟新春味。花開舊歲叢。相思不相見。疏雨打囱櫳。</text>
<title>次尹善叔韻</title>,<text>莘野耕雲尹。商山遯世黃。淸篇追李杜。妙製駕蘇黃。雪覆梨花白。金堆柳色黃。何時更相對。一席兩眉黃。</text>
<title>題枕流亭 芝溪</title>,<text>夙昔群公會。風流廿載曾。江山餘勝槩。我輩復來憑。樹老輕陰駁。天高爽氣澄。揮毫題短律。留與後人稱。</text>
<title>次田翊甫遊鼎巖韻</title>,<text>錦繡秋山稱別區。一場簪盍摠名流。巖如鼎立千尋窟。津似巴橫十里洲。興盡不須迎素月。酒酣何必上孤舟。他年 缺 作宜春宰。願爲諸賢更起樓。</text>
<title>病中。憶侍從舊恩。感涕成吟。五首○癸巳</title>,<text>漢山隔千里。漢水深無極。願隨素月光。流照君王側。春芹美可茹。冬日溫可曝。安得西歸人。一獻君王側。身在地南隅。心懸天北極。黃昏幾度過。美人無消息。病臥少歡意。夢中多好事。靑春冠冕身。紫禁煙花裏。我非勇退人。平生宦遊子。三秋臥病中。萬點思君淚。</text>
<title>四休吟</title>,<text>衰毛映雪一可休。病眼隔霧二可休。時隨勢變三可休。事與心違四可休。今吾得休便可休。惟是戀君心未休。</text>
<title>次問君改少年吟</title>,<text>老人髮皆白。今君髮如漆。老人齒皆鄙。今君齒獨潔。老人食常減。今君多噉食。老人志摧頹。今君志磊落。老人苦喫硬。今君如刀截。何處買靑春。七十猶不老。老衰吾所惡。少壯吾所好。吾亦願年少。鞭霆問蒼昊。傍有一老仙。指我長生道。跨我以白鶴。導我以靑鳥。歷覽十二樓。霱雲擁左右。閒弄碧玉簫。諦觀霓裳舞。雙成附耳語。莫向人間說。一笑下大荒。扶桑蒸海日。吾將營丹砂。整翮遊八極。知君有仙緣。祕訣詩以傳。仙人無曆日。千劫爲一年。君若往從之。携手同蹁躚。謂余言不信。視彼天柱堅。</text>
<title>述懷</title>,<text>吾家舊在尼丘下。忠考相傳積德門。玉佩金章聯四葉。淸班華貫及孱孫。一生已懼踰常分。萬死何由報聖恩。白髮蕭蕭今又病。危樓北望涕雙痕。</text>
<title>贈許士正 堈</title>,<text>盆城許秀士。氣岸迥超凡。山寺三旬苦。溪堂五日淹。淸風來左右。疏雨下𩄡𩆷。却恨無佳饌。盤中只白鹽。</text>
<title>廣濟菴。次鄭景玉韻。</title>,<text>杖藜徐步碧溪濱。携手同行盡故人。蕭寺日長塵事靜。野花啼鳥一般春。</text>
<title>次池字</title>,<text>柳上歌聲鶯晛晥。簷前舞影燕差池。藜牀一覺槐安夢。囱外輕陰欲午時。</text>
<title>次吳監司天坡 䎘 遊雙溪韻</title>,<text>雲作軒屛石作扉。秋風落葉一筇飛。香爐峯下疏松老。靑鶴何年去不歸。</text>
<title>次吳監司宿露梁船上韻</title>,<text>鼇背長虹鶴背風。波光月色杳茫中。蓬囱夜靜陰雲捲。玄圃扶桑一望通。</text>
<title>次崔承旨韻</title>,<text>強策羸驂趁曉鷄。遠尋遊客岳陽西。山高前後嵐光合。地坼東南樹影低。潮水落來漁笛晩。荻花深處亂鴉啼。有人傳說孤雲事。欲訪仙源去路迷。</text>
<title>次柳修撰韻</title>,<text>鷗鷺忘機處。垂綸坐釣磯。苔深靑靄合。波闊錦鱗肥。出岫閒雲捲。投林宿鳥飛。看他宦遊子。誰是又誰非。</text>
<title>寄成而振 三首○丙申</title>,<text>蒼苔碧草滿前階。默數平生百不佳。湖外故人安在否。有時魂夢到川齋。嗚呼老矣奈如何。六十年光一夢過。遼塞戰塵猶未靜。危樓北望淚成河。天地悠悠幾百年。英雄豪貴盡茫然。後人欲學長存術。須着工夫簡冊邊。</text>
<title>次趙德溫韻</title>,<text>感君來訪水西村。連夜披襟穩討論。白首從遊魔作戲。靑春行樂夢無痕。誰憐暮日添三病。自笑衰年得一尊。芳草佳期如不負。不辭重對醉昏昏。</text>
<title>自歎</title>,<text>未得治聾酒。空吟種藥詩。松囱人語絶。斜日掛疏籬。</text>
<title>偶題</title>,<text>莫道台村翁。閒居無所養。經營六十年。白髮三千丈。</text>
<title>七月十五日吟 丁酉</title>,<text>丁酉年秋七月望。甲辰之日卯時生。橘林多刺七男女。荊樹有花三弟兄。靑鼠觀光成進士。黑鷄登第荷恩榮。光陰易邁今衰病。萬一何由報聖明。</text>
<title>生朝。與南子謙 景益，河汝源同會于溪堂。</title>,<text>今年秋似去年秋。草舍苔庭事事幽。久病仍成山水癖。深居已絶廟堂憂。三人幷坐俱靑眼。一甲相逢共白頭。爲勸酒杯須盡飮。明朝別恨正悠悠。</text>
<title>卜隣</title>,<text>廣濟峯前某水濱。靑松爲友竹爲隣。光陰井井今丁酉。塵世悠悠幾甲辰。衆外湖山千里眼。閒中天地百年身。沙頭且有忘機鳥。相近相親不避人。</text>
<title>寄成而振</title>,<text>光陰荏苒歲云徂。門巷寥寥一事無。獵獵剛風寒撲面。瀌瀌亂雪凍凝鬚。平生自許奇男子。遲暮誰憐大丈夫。永夜懷人眠不得。臥聽羸馬齧殘芻。</text>
<title>病中吟</title>,<text>蕭條契活淡於僧。四面雲山聳百層。地僻已知貧亦樂。心閒郤喜老無能。只緣明主身多病。每念危時涕自凝。磨劍十年成底事。擁衾中夜伴孤燈。</text>
<title>次成而振韻 五首</title>,<text>相見何時更展舊。一罇無計百憂消。虛閣夜深人不到。碧天如水雁聲遙。滿目兵塵暗八垓。埽淸須仗出群才。關張已死馮唐老。鼎席何人據上台。山村病伏三十年。雁背西風又颯然。莫道秋來生計少。滿庭明月浩無邊。塵途局束送流年。反顧平生赧赧然。郤羨磯頭雙白鷺。閒閒來往水雲邊。積辰成日月成年。爲學工程一樣然。寄語後來求道者。欲尋西極自東邊。</text>
<title>次趙外兄 瑺 秋字韻。寄贈郭提督 硏。</title>,<text>病伏郊村十二秋。一筇孤負海山遊。煙霞至樂貧猶甚。雲水高情老不休。試問行旌觀盡未。若論形勝較誰優。台溪雪後堪乘興。深擬重回訪戴舟。</text>
<title>幽居謾興</title>,<text>霜添兩鬢雪添鬚。默坐支頤萬念無。身世渾疑蟻子夢。溪山宛似輞川圖。工夫案上詩千首。生計牀頭酒一壺。海內至今喧羽檄。太平何日免艱虞。</text>
<title>次鄕校移建韻</title>,<text>晉國山河美且奇。嶺南人傑半於茲。天心本自無今古。地氣由來有盛衰。百世素王移卜日。一方文運中興時。禎祥果信非虛語。靈鵲巢簷鳳下岐。</text>
<title>次康節首尾吟。贈成而振 四首。</title>,<text>川齋非是愛吟詩。詩是川齋喜老時。暮歲南湖漁釣叟。少時東晉好男兒。人間富貴空回首。物外煙霞獨展眉。六十八年無事客。川齋非是愛吟詩。川齋非是愛吟詩。詩是川齋慷慨時。中國戰爭猶未息。大明宗社付諸誰。興亡有數空長歎。恢復無人亦可悲。擧目山河異昔日。川齋非是愛吟詩。川齋非是愛吟詩。詩是川齋散步時。庾信二毛垂兩鬢。陶潛五柳漾千絲。頻看手裏龍泉劍。猶着身邊鶴氅衣。草木變衰秋又盡。川齋非是愛吟詩。川齋非是愛吟詩。詩是川齋默會時。天理勝來爲樂地。利心生處是危機。藜羹豆粥還甘分。正路旁蹊必審岐。多少世人迷遠復。川齋非是愛吟詩。</text>
<title>次成而振首尾吟 二首</title>,<text>離懷戀恨付吟詩。一日吟詩十二時。壯志居然成濩落。衰年忽已近期頤。靑山四合千層帳。素髮雙垂百尺絲。無路更尋鷄黍約。離懷戀恨付吟詩。病中安得不吟詩。最是無眠獨臥時。虜馬縱橫塵滿眼。民生困悴涕交頤。人心翻覆危層浪。世事紛紜劇亂絲。雲樹杳茫眉宇隔。病中安得不吟詩。</text>
<title>示學者 二首</title>,<text>古今惟一理。理外更無理。勿信理外言。勿言理外事。若知暗處暗。可知明處明。欲去暗處暗。須從明處明。</text>
<title>挽李梅軒 㲄</title>,<text>衆人皆歎哲人萎。伊我偏傷失我師。竹牖無緣函丈誨。梅軒永阻雪氷姿。豈知十月辭歸日。便是幽明訣別時。淸曉靈輀攀不得。一生牢落更誰依。</text>
<title>挽姜梅村 德龍</title>,<text>仁者寧無壽。吾鄕自不支。丹丘曾抱痛。雪谷又含悲。舊業林泉宅。遺恩峴首碑。儀形今永隔。小子更依誰。</text>
<title>挽權霜巖</title>,<text>早歲丹丘宅。追隨汎愛前。休休長者器。款款大夫賢。晩計雙峯在。深仁四邑傳。芝蘭更三秀。餘慶正綿綿。</text>
<title>挽權東溪</title>,<text>碧溪黃岳毓淸奇。灑灑精神皎皎姿。素志不隨時勢變。危言直欲聖明知。一生慷慨身仍病。萬事蹉跎鬢已絲。朝野卽今俱失望。傷心非獨爲吾私。</text>
<title>挽鄭丈 孝生</title>,<text>與我先君早許知。拜牀仍得接風儀。功存鄕塾提撕日。行著家庭孝友時。把酒劇談憐素性。對人諧笑見天姿。生年八十知無憾。念到吾私感淚滋。</text>
<title>挽尹丈 信男</title>,<text>學業詩書富。家聲孝友存。天姿自儉率。風雅更高騫。許與情仍篤。追隨義益敦。泉臺今永隔。回首涕雙痕。</text>
<title>挽河長水 惺</title>,<text>夙歲聲名徹九天。世稱瓊樹白眉賢。弟兄和樂鄕人服。治理仁慈衆口傳。早決行藏風雨際。任從身世水雲邊。生涯屋後千竿竹。事業囱前百子篇。自幸愚慵蒙許與。常隨杖屨共周旋。新阡何處飄丹旐。南望題詞淚點懸。</text>
<title>挽姜判書</title>,<text>早歲才名擅洛城。採蓮攀桂世皆榮。生前異數中樞府。死後殊恩禮部卿。八耋享年仁得壽。二龍通籍弟難兄。由來積德生人傑。餘慶綿綿可繼聲。</text>
<title>挽睦監司 性善○二首</title>,<text>紫綬南來日。丹旌北去時。仁人必得壽。天意杳難知。佇覩澄淸化。終纏殄瘁悲。題詞無限痛。不獨爲吾私。生世同丁酉。隨肩自戊辰。聲名曾所仰。氣味暗相親。雅望高星斗。英姿冠搢紳。卽今泉路隔。吾黨更誰因。</text>
<title>挽曺漆原 次磨</title>,<text>憶曾同話洗心亭。倏忽光陰二十齡。古字看來疑面目。老松欹處想儀形。前山失主雲橫嶺。舊宅無人月滿庭。他日西州歸去路。夕陽悲笛忍堪聽。</text>
<title>挽鄭學圃</title>,<text>高才雅論迥超倫。名擅南州第一人。丹縣移居緣避地。孤山卜築爲藏身。中年聚散心常慕。晩歲追隨義更親。可惜交遊零落盡。病中悲淚倍沾巾。</text>
<title>挽宋栗村</title>,<text>離合元有數。幽明奈此情。最憐才未展。還恨志無成。白牌初司馬。丹旌尙學生。應知未艾福。遺後振家聲。</text>
<title>挽鄭秋潭</title>,<text>曠歲相離倍黯然。今聞長逝淚如川。出天美質人爭歎。入地丰姿世共憐。泉下從遊知有日。塚前趨哭奈無緣。題辭只是寬心處。餘慶傳家已採蓮。</text>
<title>挽林林谷</title>,<text>捧袂靑春日。輸心白首年。尋常蒙記憶。前後贈詩篇。雅望期公輔。風儀逼祖先。卽今埋玉樹。何處更隨肩。</text>
<title>挽李同知 瑚</title>,<text>丈人山北我南居。兩地纔容十里餘。白酒共傾三月暮。黃花同賞九秋初。當時自幸聯芝榻。今日何知送柳車。塵世七旬非不壽。爲私難禁涕沾裾。</text>
<title>挽李牧使 以存</title>,<text>夢協三刀日。風行百里春。仁侯必有壽。凶報恐非眞。旅櫬巴山下。歸輈錦水濱。鸞姿與玉質。何處更相親。</text>
<title>挽都鉏齋 汝兪</title>,<text>二十年前拜後塵。休休風度迥超倫。庭中群玉人中傑。膝上諸孫席上珍。丘壑藏蹤全性命。煙霞送老養精神。壽星遽落天南極。嶺月江雲淚滿巾。</text>
<title>挽河理山 震龍</title>,<text>古今壽夭皆天定。達者於斯不必悲。只恨善人先卽世。還憐大器竟無施。存孤已識承前烈。反面其誰慰老慈。情篤弟兄違執綍。病中題挽涕雙垂。</text>
<title>挽黃芝翁</title>,<text>可惜三綱掃地無。衣冠盡向朔庭趨。延生嬾劫非男子。就死從容是丈夫。氣作長虹臨上國。魂爲癘鬼殪匈奴。幽明此別知無限。深爲邦家起永吁。</text>
<title>哭兪河東會甫歸櫬</title>,<text>一枕相分半月餘。誰令縣吏報凶書。斯人宜壽飜疑夢。此理難知反恐虛。士失良朋嗟已矣。國亡仁宰痛何如。前期未遂重泉隔。病裏驚呼涕滿裾。</text>
<title>挽禹察訪大伯</title>,<text>早識高才迥出群。儻來榮顇不須云。居閒養拙三間屋。對案專精四聖文。少日從遊如一夢。晩年衰病恨相分。誰傳凶報求哀挽。哭望遙岑鎖暮雲。</text>
<title>挽李固城 慶相</title>,<text>九月偏驚坡友逝。是冬誰料我公亡。情因舊好增悲痛。念到時艱倍嘆傷。百里仁聲聞玉陛。一方遺澤在桐鄕。丹旌北向楊州路。哭望行雲涕淚滂。</text>
<title>挽成渾然 二首</title>,<text>晉鄕皆惜哲人亡。我獨胡爲倍斷腸。末路淸癯氷玉質。此生無處更聯牀。夏初相別臨岐日。秋以爲期握手言。君挽我行頻勸飮。我憂君病暗消魂。音容且恨分千里。生死誰知隔九原。郤把去年酬唱筆。強題哀挽涕雙痕。</text>
<title>挽鄭君 延序</title>,<text>早許相知伯仲間。蹇驢幾度訪孤山。家庭孝友人無間。功業蹉跎世共歎。南北有時重笑語。幽明何處更追攀。今歸應拜先尊丈。爲報衰齡縷命頑。</text>
<title>挽李德讓 廷賓</title>,<text>聞君長逝痛何如。念昔交遊淚滿裾。山院相隨三月後。台村來訪七年餘。重尋宿約飜成夢。永訣哀詞不忍書。可惜良朋難再見。嶺雲江樹摠愁余。</text>
<title>挽河仲珍 瓚</title>,<text>北去相思日。南還永訣時。昔年多少語。今夕死生悲。天意高難問。哀歌欲和誰。含悽題短句。痛哭大江湄。</text>
<title>挽河進士 悏</title>,<text>去年痛哭斯文喪。今日驚號進士亡。英冠八龍荀氏爽。才高一代馬家良。平生友愛人無間。未死精靈我獨傷。回首屋樑餘落月。伯牙誰爲奏峨洋。</text>
<title>挽孫秀才 尙諄</title>,<text>降世於吾少九齡。尋常怪汝鬢星星。那知前月萱花落。旋報經旬玉樹零。無復對牀傾白酒。與誰携手坐高亭。弱妻多病諸兒幼。痛死哀生思杳冥。</text>
<title>挽宋生</title>,<text>曾聞仁者壽。誰意哲人亡。鏡裏鸞分影。風前雁失行。才高世共惜。質美我偏傷。何幸三男在。終知福慶長。</text>
<title>挽李生</title>,<text>義爲追隨篤。情因許與深。溫淳今世士。敦朴古人心。雪谷溪邊話。長興寺裏吟。轉頭成一夢。嗚咽涕霑巾。</text>
<title>倚巖爲屋賦</title>,<text>松靑鵠嶺。葉黃鷄林。千年王業。一朝將沈。胡王子之出迪。倚崖广而爲屋。心已矢於罔僕。骨甘枯於巖穴。甲觀當年。一念王室。盡心軍國。輸悃幾日。悶王靈之不振。痛國步之日蹙。擬效死而勿去。保垂亡之緖業。缺 王心之不諒。踵楚王之輿櫬。尙受侮之可恥。況屈膝之是忍。念國家之存亡。在民心之去就。宜一乃而戮力。期九死而後已。儻宗社之一辱。何面目於泉 缺。葵忱若茲。荃揆庶可。王聽邈邈。視我邁邁。大事去矣。無可爲者。漢業其亡。北地之哭可已。夏祀將絶。五子之心忸怩。嗚乎曷歸。余懷之悲。宗國之亡。不忍乎視。苟活非志。不去何俟。睠彼皆骨。有巖屹立。白雲千重。靑嶂萬疊。隔濟城之妖祲。靜西都之風雨。架一椽於巖隙。度百年於如斗。身已安於容膝。患豈及於毀室。擬周家之首陽。代薇蕨以草食。東京昔日。赫居王子。北嶺今朝。缺 國遺 缺。想當日之泣辭。悲倚巖之心事。抱支危之大材。豈撥亂之無意。慨國運之已去。奈素志之莫遂。茲遁迹於深谷。屋以巖而爰處。嗚乎。山中羅代。山外麗日。回首故國。禾黍滿目。誰知一巖下斗屋。獨保舊時之天地。客來過兮千秋。缺 緬思而仰止。</text>
<title>挽[判書姜栢年]</title>,<text>憶公峨笏立臺端。正氣森嚴玉筍班。一鶚當空驚鳥雀。萬牛難挽重丘山。氷霜雅操超塵外。蘭雪淸風滿世間。媿我疏慵猶忝竊。緬懷遺躅涕潸潸。</text>
<title>挽[參判趙壽益]</title>,<text>自從傾蓋托心親。忝得同年癸酉春。璧水英名期鼎席。烏臺風力聳朝紳。沈痾可奈駒光促。宸眷徒勤馹召頻。悵望南雲孤絮酒。白頭臨挽倍霑巾。</text>
<title>挽[參議姜大遂]</title>,<text>往時傳諫草。昭代識忱臣。二豎縻才俊。三淸阻薦紳。輿情期遠大。命道迫沈淪。淚墨濡蕪拙。晨星倍愴人。</text>
<title>挽[判決事鄭昌胄]</title>,<text>一見風儀璧沼春。斗南從此得儒眞。妙年拔擢聲名大。中歲沈綿几杖親。言必利行非利病。道能醫國莫醫身。嗚呼已矣吾誰伴。千里題詞淚滿巾。</text>
<title>挽[佐郞睦兼善]</title>,<text>泮水橋頭始見公。軒軒知有古人風。當時輿望眞丞相。半世沈痾一病翁。言論堂堂臺閣上。聲名藉藉士林中。浮生事業成春夢。爲寫哀詞淚不窮。</text>
<title>挽[參判李敏求]</title>,<text>春來凶聞渺江湖。星斗迢迢積氣孤。冠劍百年迷北上。風雲六月曠南圖。藏身計在初非隱。體國言深竟不誣。誰識膏盲泉石疾。天敎氷雪灑泥塗。</text>
<title>挽[校理成以性]</title>,<text>灑落平生友。重逢不偶然。相邀九日飮。只得一宵眠。每歎空懸榻。誰知遽斷絃。去年支字句。追憶淚如泉。</text>
<title>挽[敎官河弘度]</title>,<text>具慶堂榮擅海東。芳流名迹簡編中。遹追先世家傳孝。委致其身國有忠。泣血抱痾能子職。危言扶義諍臣風。將臨大昳何嗟及。繩武歸成世不窮。晩成材大任優遊。眼暗風塵退急流。欲識量宏與無競。河涵江闊一虛舟。</text>
<title>挽[持平趙任道]</title>,<text>淑氣來方丈。人豪出晉陽。儒林許直節。朝著失貞良。早負蒼生望。終令赤子傷。平生惜賢淚。慷慨一霑裳。</text>
<title>挽[牧使曺挺立]</title>,<text>東南萬古晉江山。近百年來淑氣閒。始見遙遙舊華胃。靑雲自致草萊間。方期嶷嶷瑚璉器。黑首超陞卿士班。山澤忽空龍虎逝。德祠牢落更誰攀。</text>
<title>挽[察訪韓夢參]</title>,<text>指屈南州幾箇人。吾君德器較殊倫。立揚早遂榮親志。啓沃長期報主身。羸病豈曾要好爵。聖恩猶自眷賢臣。沈綿十載天終奪。哀聞應知更哭辰。平生肝膽兩相知。早歲追隨願莫違。衰白我今爲世棄。沈痾君未濟時危。俗情不是人人薄。行路如何處處疑。欲說幽懷誰更聽。痛纏冥漠涕交頤。忽忽心驚愕。初聞執友亡。英豪天旣挺。金玉地何藏。豈但時人惜。難禁吾輩傷。門闌珠樹在。佇見庇槐堂。</text>
<title>挽[監察崔弘緖]</title>,<text>種桃遺慶久而新。文孝相門公又因。正直凜吹烏府雪。忠和薰與晉鄕春。憂緣擧國終多病。天爲吾王莫賴神。殄瘁今來無復詰。徙薪前疏更誰陳。</text>
<title>挽[主簿李曼勝]</title>,<text>淳古之人生晩天。滿朝時望莫能肩。霜臺執法峨冠豸。烏府裁疏快逸鸇。一病如何終不起。百年交契已無緣。題詞未遂幽明訣。哭送哀牋淚到泉。一病非緣明主棄。傷時幾灑賈生淚。那知天上箕星動。無復人間聽正議。</text>
<title>挽[察訪李德耇]</title>,<text>龜洞同脩束。篠驂早許知。箴規飽藥石。心迹托塤箎。巽與眞無假。雍容自有儀。絃琴藏直道。裁玉韞貞姿。楚俗看猶石。燕人寶失奇。良才當受變。大器故成遲。志彀終收鵠。登壇竟豎旗。南宮觶百耦。黃甲倒群雌。法制陳謨訓。經綸述姒姬。分司欽國子。典午佐王師。銓薦朝章右。班淸簡命宜。烏臺今汲黯。柏府古辛毗。淸濁誰將激。風裁獨自持。排雲呈白簡。請劍叩丹墀。義烈寒秦骨。精忠儼魯辭。天威寬秉燭。虺毒極吹疵。納履辭丹闕。投冠歌紫芝。江湖豈忘世。憂樂自關時。一病緣明主。三年閉竹籬。堅盟全介石。隆眷盛恩慈。上答涓埃地。中宵涕淚垂。先朝殊禮遇。後聖克敦追。范鎭申前奏。嚴光把舊絲。煙霞臥昔疾。林壑返初頤。食德期將悟。修文奈末醫。徵天乖福善。推理訝神逵。亡鑑君王痛。摧樑士庶悲。周綱誰肅正。舜服孰彰施。鳳彩藏霄暮。蘭香入火滋。琴期斷山水。媒見在姸媸。杜若終朝采。芳華底處貽。英名傳不朽。汗竹記無私。盛業承前烈。餘光裕後資。龐公元鳳子。徐氏摠麟兒。回首追遺蹟。呑聲爲國噫。題詩答寄語。硏淚染花枝。</text>
<title>挽[奉事河榏]</title>,<text>集賢明且秀。鍾精生大賢。爲兒嬉戲日。從容長者然。聖經與賢傅。能通十歲前。詞鋒試三場。聲價傾入埏。蟾宮高擢桂。鳳池曾取蓮。承恩衣錦還。慶席歌管絃。雙親在高堂。一代榮光專。文章乃餘事。孝悌人爭傳。初登騎省郞。俄上霜臺筵。唯唯豈慫慂。諤諤心獨堅。封章奏九重。直筆摧奸權。忠言動至尊。義氣磿霜天。高名重於山。擧世誰比肩。僕亦忝一命。班末蒙周旋。同庚又同宦。客榻欣相連。于時北風涼。國事何迍邅。惟公獨慷慨。中夜常不眠。自言無補益。還慙空備員。如何天不佑。一疾身上纏。拜辭北闕下。歸臥台溪邊。台溪歲月深。北闕丹忱懸。諫議位久曠。幾許宸情牽。恩命年復年。其奈病未痊。邦家失柱石。士氣誰陶甄。君民堯舜計。已矣隨風煙。恂恂款曲情。何處重因緣。今年元日作。字字瓊琚聯。摩挲寘案上。欲讀淚先漣。第念功德大。餘慶應綿綿。驥兒皆挺特。家聲能繼先。人生處末世。何者如公全。那知舊草堂。詩禮今棄捐。知音自此絶。餘生還可憐。臨風哭之慟。不耐心腸燃。</text>
<title>挽[參奉尹承慶]</title>,<text>韙我台溪種德英。兩司名宦若登瀛。幾年弩影杯中惑。沒世恩光枕上明。馳譽淸時輿望屬。彈疏逆節擧朝驚。忠言縱切沈痾喩。慟哭難醫一病嬰。恭惟執義我先生。爲國謀忠爲友誠。存亡實是關時運。運極文衰痛否傾。</text>
<title>挽[縣監鄭元詹]</title>,<text>親朋零落半無存。聞道君歸更斷魂。去歲相逢在深峽。今春誰識向荒原。三難俊異知餘慶。十召丁寧荷聖恩。病臥不能躬執紼。悵然回首淚成痕。</text>
<title>挽[典籍郭硏]</title>,<text>挺出奇材不偶然。晉陽文運續前絃。驊騮得路方千里。赤弩沈罇奄十年。合沓高名連召旨。吟哦閒趣累詩篇。重陽去歲終宵話。不謂今朝隔九泉。</text>
<title>挽[生員鄭大榮]</title>,<text>擢拜蘭臺近玉除。聲名輝赫立揚初。橫霜白筆彈郿塢。傾日丹心奏賈書。方喜天衢騰漢驥。可嗟雲路病相如。那堪掩淚吟朝露。旅泊交歡十載餘。</text>
<title>挽[生員鄭廣壽]</title>,<text>華岳河瀾稟粹精。良金美玉卓天成。妙年龍額初題榜。夙歲螭頭擅蜚英。白簡風稜春淅瀝。靑蒲論奏語崢嶸。那知辰日宸嚴哭。摠是當時仄席情。憶昔台溪杖屨隨。中年雲樹幾相思。俄聞疾恙緣純孝。每見情書到水涯。樑木忽摧麟撤泣。丹霄欲暮鳳藏儀。況余新抱鴒原痛。哭向南天不盡悲。</text>
<title>挽[生員許堈]</title>,<text>頭流萬仞氣蜿蜒。稟得精英子獨專。直道不投今世好。素心無媿古人賢。杜陵多病緣憂國。原憲長貧任樂天。悲耗忽傳千里外。空敎襟血滿哀牋。</text>
<title>挽[李時馩]</title>,<text>十年痼疾緣憂國。五線空懷補舜裳。聖主有思頻紫綍。斯民無祿奄黃梁。那堪南去丹陽道。忍作西郊白馬郞。秋水精神何處得。依然寒月映脩樑。</text>
<title>挽[鄭大隆]</title>,<text>晉邑文風久不颺。高才始折月中香。烏臺柏府紆天眷。直節忠言凜雪霜。半世交情秋水淡。百年肝膽古龍光。丹霄鳳去嗟何及。欲說平生淚滿裳。</text>
<title>挽[趙瑺]</title>,<text>寬弘氣量千尋海。正直襟懷百鍊金。鶚立朝端奸遠斥。龜藏林壑病侵尋。人間執義辭何去。地下修文恨最深。難作九原哀永訣。忍看平日和詩吟。採蓮鸞鳳池。折桂第三枝。歷職淸要路。直言諫諍姿。如何天不憖。伊至病難醫。慟矣斯人逝。文衰哭我私。</text>
<title>挽[李如泌]</title>,<text>嶺外人才擅國中。桐溪去後又有公。登車攬轡京師肅。瀝血封音賊子恟。漢代獨推長孺直。唐朝爭說九齡忠。處鄕又盡恂恂義。切爲公私淚不窮。</text>
<title>挽[河自灝]</title>,<text>昂霄材六幾承恩。歸臥田園寵命勤。佇待他年起安石。誰知此世病文園。恂恂鄕曲人心服。侃侃朝端衆望尊。蒿里春風無限慟。卽今南國德星昏。惟我台溪丈。邦家柱石姿。封章血一斗。憂國鬢千絲。北極名高掛。南鄕病未醫。臨風此日哭。非獨爲吾私。</text>
<title>挽[朴曼]</title>,<text>豫章端合棟樑材。大廈期扶奄見摧。廟算不堪憂社稷。天心何遽奪賢才。東山永負蒼生望。北闕應深聖主哀。賴有霜臺餘諫筆。遺風猶足破奸回。</text>
<title>挽[孫錫祚]</title>,<text>惟公風度出天眞。相國家聲鍾若人。孝友睦姻門不間。寬仁善信孰能倫。妙年高價傾朝野。累度封章動玉宸。醫國未能施大手。還鄕可惜病纏身。靑雲北闕君臣隔。白首南天雨露新。曾在舍兄元義密。仍將遇我宿心親。逢場開抱追隨數。携手論文笑語頻。漠漠淸儀今永祕。依依良覿杳無因。</text>
<title>挽[洪㮨]</title>,<text>嶺海堂堂一俊人。妙年高價聳隋珍。胸藏雲夢寬無際。座占春風德照隣。孝悌傳家元有種。文章餘事亦無倫。手攀太華蓮香溢。足踏靑雲桂影新。緩步朝行師侃侃。歸來鄕黨學恂恂。薇垣白簡摧奸蠹。柏府危言動玉宸。漳水忽纏公幹疾。東山孤負謝安民。丹心戀闕眉雙蹙。白首憂時志未伸。林壑吾知泉石痼。雲鄕誰道玉樓賓。鶴歸華表雲千里。龍去滄溟月一輪。南澗暮聲流恨水。北山寒樹愴行人。以公符彩多高義。許我追隨問幾春。自歎音容阻雲樹。何言人事變昏晨。山陽晩笛天將暮。白馬新阡淚濕巾。松檜淸風疑警欬。屋樑明月想精神。鄙萌何處消黃憲。知己無緣對季眞。世事卽看新面目。神交回憶舊情親。萬斛餘哀何以慰。玉臺爭列衆麒麟。</text>
<title>挽[門生鄭稠]</title>,<text>菁江碧於玉。鳳岳何蹲蹲。淑氣鍾人英。夫子生南藩。今之諫大夫。故相國玄孫。家世晉之鄙。卜居台溪濆。孝友一家則。六親咸姻敦。弱齡已知名。堂堂氣宇軒。秋月精神凜。春風笑語溫。與物心無競。弸中直性存。許身比稷契。壯志扶乾坤。勉勉學問力。安貧咬菜根。文林幷棣萼。喜溢雙春萱。黃槐鬪白場。一麾千軍旛。天門編蓮桂。瓊班振鷺鵷。峨峨戴豸冠。炳炳持正論。剛腸折檻雲。慷慨流涕袁。維時軍國事。危疑不可言。公嘗秉筆誅。元惡褫遊魂。丹忠照白日。一言動九閽。聖心遂虛佇。前席思精掄。高名掛北斗。美價超璵璠。謂將降大任。邦國蘇黎元。一病成膏肓。十年臥丘園。服藥雖無效。精神終不惛。蒼苔掩重門。白首悲鴒原。年來病添劇。召命徒頻煩。南州舊臣心。北闕新王恩。位極白簡列。望屬紫薇垣。一命而再命。黽勉身未奔。庶幾天有憖。天何薄於惇。未理朝天舃。永稅林下轅。山頹哲人亡。世溺終誰援。寂寞霜臺仗。凄涼晉陽村。州里極空虛。巷哭聲相呑。所賴積善家。蘭玉盈庭蕃。齒享六十二。女嫁男畢婚。福慶猶有㭲。勳業佇後昆。千秋嶺海間。藉藉名應喧。稠也誠不佞。髫歲遊其門。情深骨肉親。義重函丈尊。撫我猶己兒。眷眷分壺飧。溪榭點庭燈。山窓對朝暾。擊蒙勸書史。奧旨窮淵源。提撕及老大。恩分難可諼。杖屨追何及。風味書諸紳。痛哭西門宅。寒煙鎖孤墩。草堂巴陳迹。誰和仲氏塤。詩案塵生澁。琴軒月餘痕。惻惻白楊路。襜襜丹旐翻。公私無限痛。瀝涕薦一罇。</text>
