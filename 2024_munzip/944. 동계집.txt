<title>候馬亭</title>,<text>夫何駊騀而莾蒼兮。曰漢皇候馬之古亭。皇所候兮在何許。靑海溔涆兮月窟窈冥。邈蒲梢之殊絶兮。雲螭星精兮所化育。惟其殊相之遠聞兮。所以萬乘之思服。勞王師而簡偉兮。雷霆砰礚兮風雨馺遝。馳宸情於萬里兮。冀一來兮何日。想先景之洪胤。佇獻狀於絳闕。積幾旹之眄望兮。幸一夕之捷音。觀夫龍翼而獜首兮。協懸企之初心。傡渥洼之神駒兮。期八荒之同騖。凌山子兮軼奔霄。將以躡穆滿之軌武。惟靈物搶悍而矯迅兮。肯駑群之齊足。念豐艸之騰驤兮。跼馽絡之牽掣。懷流沙之儻䍚兮。㑋長楸之偪側。㫚濩落而凌越兮。朝發崤凾兮夕度沙磧。睠西極而惝悵兮。起九重之深惜。石盤陀兮山之谷。謾𨇾蹀之有痕。盖距今幾千祀兮。猶舊跡之留存。余甞駕意馬而歷覽兮。激感慨於訪古。嗟神行電邁之怳惚兮。於國事兮奚補。彼賢士跅𧿇之在下兮。胡不候而駕馭。將三五齊驟而並驅兮。又何龍種月駟之足數。萬里征伐兮。一馬是求。雖得之而旋失。留古亭而指點兮。笑當日之迷惑。䢣坰曼以墳衍兮。苜蓿靑兮秊秊。撫遺蹤於曠世兮。聊寓意於新篇。又何玆亭之莾蒼。歷萬古而流傳。曼佳勝之供眺。欠飛閣之高騫。摎候馬之舊名。得漢武之遺事。當金刀之運泰。有好大之天子。黷四夷之遠功。慕八尺之良駟。嗤駑群於汧渭。陋凡種於冀北。緬靑海之汗血。艶追風之逸足。馳星軺於萬里。勤重購於窮磧。懟金馬之莫售。赫皇靈以霆擊。軍聲鬯於絶域。凌月窟以遙指。謂貳師之龍種。可朝暮之力致。望䓗極之迢遆。冀一來之何時。想先景之洪胤。幸服御之有期。積幾月之眄望。騰一夕之捷音。覽權奇之出羣。叶懸企之初心。播歌頌於樂府。將比跡於穆滿。何神物之矯矯。厭絡月之馽絆。超荒忽以遠逝。軼流沙以高踔。寧屈首於鑾輿。謾留跡於空谷。相層嵓之錯落。宛薾雲之𨁂蹀。顧曩時之勞思。竟此日之何獲。移候馬之是心。候四海之英傑。將三五之並駕。奚一馬之足貴。故乃祖之懋德。雖獻之猶弗受。何武皇之罔念。乃勞師以勒索。留古亭而指點。謾貽笑於遐曆。掇荒基之苜蓿。聊抒藻而興惜。</text>
<title>以雷鳴夏</title>,<text>夙台竊觀于元化兮。驗三籟之攸發。亮有氣則有聲兮。盖中欝而外達。惟上天無聲而無臭兮。亦必假物而鳴。然萬物各有其時兮。孰非時而可行。想雷霆之鳴夏兮。溯玄機而蠡測。雷爲皷動之聲兮。夏乃長養之節。雷乃陽之激兮。夏爲陽之旺。信乘旺而激發兮。助祝融而行令。砰訇兮桴皷之響。錚棧兮軸轍之壯。吼怒兮風伯在前。漰渤兮雨師隨後。紫蛇淫裔而閃爍兮。靑蜩踴躍而奔走。始微起而隱隱兮。終震來之虩虩。乍拗怒而欝勃兮。旋奮威而迅擊。憑雲朅來兮或徐或疾。起於起處兮倐南倐北。旁迕轇輵兮磅硠爆。山岳撼搖兮江河起立。畏天威而祗敬兮。將聖爲之變色。象出地而奮豫兮。君子以之作樂。寔天地之正聲兮。殊異夫衆籟之啁啾。惟彼艸木向榮兮百鳥弄春。霜露旣降兮帬虫唫秋。與夫大塊之噓氣兮。萬竅號於竆冬。雖各應候而有鳴兮。曾焉足與此而比同。混三才而並觀兮。人亦有夫鳴世。歷往古而列數兮。般紛紛鳴者之相繼。隨其所遇兮鳴其不平。或鳴盛際兮。或鳴竆阸。有以其文辭兮。有以其事業。咸烟沉而霧銷兮。與虫聲鳥語而奚別。獨洙泗大遠之鳴兮。雷萬古於宇宙。擊布皷於雷門兮。緬希音而昂首。</text>
<title>擬月</title>,<text>楚王旣夢神女。返自高唐。朝雲凝睇。暮雨斷膓。獨處深宮。惓焉弗忘。乃鳴淸蹕戒玉輅。歷覽章華。降臨秋渚。瞻遙空而怊悵。頫澄流而容與。于時山日乍暝。林靄初凝。纖雲四捲。圓月上昇。覽物興思。幽懷轉增。顧命宋玉。爲予揣稱。宋玉跪而稱曰。臣南鄙賤踪。起自蓬累。謭才薄識。恐孤盛旨。臣聞陰陽分氣。日月成形。出自東方。宵晝迭明。冶水銀於烘爐。配火精於暘谷。抨結璘而鍊魄。命纖阿而運軸。虗弓緪絃。玉鏡滿䂓。溯日灮明。趁潮盈。功成三五。躔分十二。㤪微而衛風哀。祝恒而周雅比。若夫金神司令。蘋末凉風。虹銷雨霽。葉落山空。天虛靜而益高。露沆瀣而徐淪。湧銀闕於遠海。轉寶輪於長旻。丹桂有影。白楡無光。岸岸擁沙。野野凝霜。瑤池滿目。璧臺弥望。君王乃凭風檻捲雲箔。斥繁音進淸篴。携姣人命嘉客。對澄輝傾玉酌。若乃銀蟾漏咽。絳闕烟沉。林飈蕭瑟。良夜方深。望雲鶴之孤飛。聽露蛩之羣唫。於是綺席依依。舞影傞傞。淸歡未央。朱顔半酡。有懷一人。我心如何。寄遐心於明月。聊宛轉而淸歌。歌曰。嗟伊人兮去不歸。與阿誰兮賞明輝。山川阻兮音塵稀。對淸景兮空自唏。餘音欲闋。月沒濛汜。四座悄然。悒怏不已。又稱歌曰。月旣隱兮日欲出。芳酒罄兮樂事畢。佳期無終極。明年共此月。楚王曰善。乃命執事。暫撤華筵。尋繹姸唱。被之管絃。</text>
<title>平秩南訛</title>,<text>皇穹運機播萬物兮。聖人則天敷政術兮。稽放勛之欽若。感南爲之平秩。當其靑陽謝事。赤精受節。危宿朝中。鶉首躔日。蚚父解殼。博勞轉舌。爾乃凝思於采椽之下。疇咨於土堦之上。曰爾羲叔。恭聽朕命。炎夏之中。是謂日至。汝宅明都。于以敬致。仰測乾文。旁㫼民物。其所變化。罔或違則。羲叔拜稽。往卽其次。爰遵帝旨。恪謹乃事。覽星辰之改移。驗桑晷之方永。察鳥獸之希革。識正陽之用壯。順其茂盛之序。布以長養之令。囿玆品彙。各遂其性。於是天運迭代。氣候無違。民事有節。不失其時。嗣玆東作。待彼西成。耕鑿得所。至化洋洋。以至肖翹之微。動植之物。莫不與時咸亨。罔有夭閼。此乃蕩蕩乎無能名者也。嗚呼惟天宰物。堯亦一天。然天之冲漠。不能自理。堯乃代天。春也夏也秋也冬也。天之所以成歲功。作也訛也成也易也。堯之所以做治功。非天則堯無所取其則。非堯則天無以見其功。玆豈非先天而天不違。後天而奉天旹者哉。厥令聖人御世。炎神司䂓。臣竊願追唐帝平秩之化。措八域於煕煕。</text>
<title>竹筒祭汨羅</title>,<text>賈子之遷長沙也。辭京闕背伊洛。凌大江指南服。秣馬於沅水之浦。稅駕於湘江之側。登蘭臯而散步。望蘋洲而遊目。忽見舟楫奔馳。士女雜遝。捷若爭先。來若徵督。若有貯於竹筒而散投於淵心者。賈子異之。問於舟人曰。玆何事也。若是之勤也。於是有一漁父戚然變容。愀然整襟而對曰。子不知耶。今爲端陽之日。此是汨羅之水。昔者三閭大夫以是日而自沉於此。氓俗之爭相來祭。玆乃湘中之故事也。子如欲聞。請言其始。有楚貞臣。名曰靈均。忠以事君。義以飭身。非瑾瑜爲曷懷。集芳馨以爲服。嗟博謇而好脩。顧遭旹之溷濁。世並擧而好朋。獨㷀㷀而介立。世爭𨠯而沉醟。獨惺惺而不醉。鷦鵬孤棲兮。惡鳥爭噪。芝蘭獨秀兮。衆艸所薿。謇難入而齟齬。竟罹擯而窘束。要靈氛而占吉。忍故都之便訣。旣離湣而不遷。忍銜寃而終古。遵江濆而攬涕。慨癰君之莫悟。悲回風之搖落。惜往日之曾信。申屠抗迹兮願同歸。巫陽下招兮魂不返。欸濤瀨之浩淼。竟沉淪此寃魄。楚人憐之。如悲親戚。旹𨓏秊邁節序廻復。想往事而不忘。恐貞魂之餒而。截篔簹而爲器。抄雲子以爲饎。臨江淵而投遺。庶髣髴而來歆。盖距今兮餘百禩。民虔祭兮無怠心。於是賈子聞之。汪然出涕。惄然興恫曰。好忠惡佞。人情所同。矧乎世辟。臨御家邦。簡拔臣隣。欲取其忠。珠旒蔽明。犀瑱塞聡。忠佞莫辨。好惡多錯。比干之忠。剖心罹𥚁。子胥之忠。啣寃獨鹿。嗟夫子之信脩。亦不幸而遭斯。顧異代之愚民。尙致愍而齎咨。何君王之信讒。斥忠貞而不疑。豈芊宗之將訖。抑天理之難知。於是撫遺跡感當旹。抽幽悰綴悲辭。投水弔之而去。</text>
<title>迎夏南郊</title>,<text>皇穹運樞。四序行兮。陰陽迭承。歲功成兮。聖人御世。代天工兮。爕和輔相。敷厥功兮。靑陽旣老。湯德旺兮。莧陸夬夬。氣益壯兮。維斗回杓。轉巽維兮。日晷漸永。舒恢炱兮。太史占候。式虔謁兮。粤惟某日。建夏節兮。火官用事。日躔畢兮。天子穆穆。齋三宿兮。朱路有皇。六駵馳兮。公孤百辟。象服宜兮。應門曉闢。赤旂揚兮。南郊有蕩。壇面陽兮。牲牢伊碩。籩豆楚兮。金石鏗鳴。叶中呂兮。剡剡祝融。揚厥靈兮。百神備從。繽並迎兮。南風湑湑。霱雲明兮。登降肅敬。禮無愆兮。增高繼長。動合天兮。行封錫慶。德意洽兮。阜財解慍。民胥悅兮。重曰。天爲世兮降聖。聖體天兮布政。先天兮天不違。後天兮奉天旹。惟一心兮欽若。垂萬世兮靡忒。</text>
<title>松京</title>,<text>於顯皇都。旣䧺且壯。西掖鳳首。北負鵠嶺。臨津繞其左。禮江經其右。山川之所襟帶。氣勢之所會族。昔當開刱之旹。徐羅失馭。泰封敷虐。天眷眞人。弘濟東域。旣乘運而膺籙。廼操鷄而搏鴨。三韓咸服。四郡復一。玉龍留讖。神龜食墨。依神嵩而定鼎。據天府而鞏基。築滿月而爲宮。因勃禦而設埤。分朝市之面背。建廟社之肅穆。道里則成周居中。形勝則凾秦帝宅。爾其八方攸同。水陸都會。舸艦接舳。車乘掛轊。軋軋乎輷輷乎。日夜委輸之不絶。傳累葉而治平。開富彊之宏業。府庫山積海溢。閭閻鍾鳴鼎食。朱門夾道。素封連陌。樓臺匝地。歌管轟天。冶遊豪貴。粉黛嬋姸。選勝探芳。行樂連秊。爾乃文物彬彬。比擬中國。名臣濟濟。輔佐哲辟。振長纓驅華轂。戴峩冠鏘鳴玉。出入先後。經綸黼黻。庾大匡之勳庸。崔學士之文學。李文順之摛藻。姜元帥之却敵。名著絳帳。像高獜閣。下筆而波濤倒流。奮劒而風雲變色。所以賁內治禦外侮。翊亨運綿寶祚。重煕兮累洽。期不替兮永久。豈知孱孫不辟。國綱解紐。陵夷波蕩。莫可振救。雖復忠臣塗腦。烈士嘔血。嗟人心之已去。奈天祿之就訖。善竹橋頭。寃魂夜哭。杜門洞裏。遺老飮泣。秪今嶺松已荒。田穄無迹。龍池廢而稻畦。茂苑荒爲樵路。鵂鶹號於灌莾。狐兎穴於堦戺。麗正醮祭之地。淸讌講論之所。延慶賞春之亭。儀鳳賜酺之樓。重寮複閣。離宮別榭。羅迾而縈紆者。莫不風飛雨散。霧消烟空。五百秊繁華。一塲春夢。月弔金狄。艸沒銅駞。殷民悲麥秀之詩。齊人泣松栢之歌。烏虖天命靡常。鑑于有德。人心靡常。歸于有德。觀麗祖之垂訓。固貽謨之不遠。崇禪法之誕妄。昧垂統之大本。開三途而誣民。設八關而蠧國。在英明而已然。彼後昆兮何責。况驕淫之尸位。致權兇之稱亂。主勢危於贅旒。民庶陷於塗炭。外侵內訌。瓦解土崩。匪降𥚁之自天。豈地利之足憑。餘殘裔於虞賓。作聖朝之殷鑑。瞻遺墟之蕪沒。增後人之釀感。歌曰。禾黍兮離離。丘隴兮纍纍。芳徑廢兮荊榛平。粉堞殘兮群鴉鳴。全盛須臾那可論。冷烟衰艸自傷魂。</text>
<title>露</title>,<text>何玆露之可愛兮。紛獨有此奇質。氣淸肅而凄冷兮。色瑩凈而皎㓗。乘宵昏而乍浥兮。見風日而旋晞。窺淪降之妙理兮。賾醞釀之玄機。原堪輿之闔闢兮。有二氣之流行。或震盪而雷鳴兮。或噓吸而風生。或交感而爲雨兮。或凝結而成雪。惟良夜之湛湛兮。乃群動之攸息。雲英英而上騰兮。月灧灧而下臨。感精華而爲澤兮。异雺霧之昏祲。始沆瀣而徐淪兮。終團圓而潛結。乍霏微而斜飛兮。忽葳蕤而點滴。紛瀝瀝而騰文兮。或漙漙而曖空。旣湑湑而滋潤兮。亦霡霡而華濃。拂彤庭之曉旗兮。侵寶階之夜襪。寒金井之玉乕兮。潤畫堂之繡蝶。帶姸花而如泣兮。濕脩竹而似沐。滴綠荷而走珠兮。結丹棘而垂玉。繽媚態之非一兮。抑功用之溥洽。隨春華而發育兮。叶夏律而長養。山何樹而不茂兮。野何艸而不鬯。零空山之宿蔓兮。君子履而怵惕。沾香閨之夜砧兮。征婦增其悽絶。和金盤之玉屑兮。天子服而延秊。警山扉之獨鶴兮。幽士聆而覺眠。指荊棘而勘讐兮。彈黃雀而諷君。托厭浥而全節兮。興豐艸而賦詩。露無心而自零兮。人隨感而異思。覽四序之推敓兮。悟一元之廻薄。方秋候之欲届兮。恐爾華之將白。何所獨無艸樹兮。感蕙葉之先萎。搴汀洲之奕葉兮。步逍遙而興噫。挹風雪之遺韵兮。摭宋𧬄而抽辭。</text>
<title>長城</title>,<text>鳥鼠崎嶬洮河汩。碣石磋硪遼水潏。沙漠北彌極寒門而莾䍚。紫泉西來決崑崙而奔放。爾其頭聳洮西。尾屹遼東。跨黃流而突兀。臨絶磧而穹崇。壓地維而橫亘。干天紀而上羾者。非秦皇帝防胡城耶。當其招八州屈六膝。武力畢䧺圖溢。四海一軌凾關闢。翁仲就型五兵鑠。阿宮未訖蜀山兀。爾乃騁奓心於竆宙。奮大略於區宇。陋姒后之奠九。㑋唐堯之服五。担心於若木之涘。撟首於搏桑之外。天地也日月也。謂可凌而可制。則矧伊在天地間六合內者乎。於是欲鞏鴻基。則期億載而傳一姓。欲保遐齡。則思浩劫之亘穹壤。綿瓜八百之業。蜉蝣視之。三皇一萬之壽。日及比之。集海上之迂恠。訪羨門之逸迹。廵燕齊之故墟。延瀛洲之大藥。神鞭雷動。渤澥可梁。勁弩雨射。鯨鱣潛屛。於是徐巿未返。盧生先廻。仙眞莫。異讖空來。驚亡秦之有符。惕古月之爲祟。儀奇讖而臆對。謂北狄之應是。遂將憑衆力勝天定。肆䧺威遏大命。彼六鷄之連棲。尙偏師之鎩翮。伊犬羊之屯聚。豈難落其距角。爾乃按劒冀闕。天下奔走。靑冥下鉞。殺氣先路。桓桓蒙氏。寔揔元戎。雕戈戛天。銕馬趨風。雲蒸霧聚。百萬羆熊。朝發崤凾。夕下雲中。凌安侯越高闕。蹴魚海蹋鷄漉。雷霆震疊。龍乕交廻。區脫駴奔。毳幙驚摧。轒轀破裂。熐蠡屛跡。溫禺膏斧。尸逐染鍔。龍庭空鹵磧閴。狼烟消烽火熄。雖然軍威乍斂。知窃發之難防。餘孽更熾。將塞塵之再驚。顧何術以善後。作永久之良圖。欲極兵勢則牛毛種落難盡誅也。欲列屯戍則委曲塞垣難盡備也。是知吉甫遠征。無救後日之狂肆。幽王燃烽。未免山之被弑。故風馳之勢。非城則無以遏也。豕突之鋒。非隍則無以截也。王公設險。勇士重關。誠是萬代之良策也。於是詔下軍中。于以經營。東西延袤。一萬里程。元戎督役。士爭趨先。密杵如雨。荷鍤成雲。操版躡踵。運土磨肩。彌滿漠壄。震動河山。燔甓之烟。浩於海霧之迷橫。相力之聲。殷於急雷之砰訇。茂骫旣剔。乕豹何托。谽谺將堙。虬蛇焉蟄。山腰旣剗。岳神瑟縮。地脉將絶。厚祗潛哭。娥移失功。禹奠無績。爾其董功課役。罔敢蹔息。宵晝未捨。寒燠何擇。丁斃版鍤。弱殞鞭扑。傾腦塗地。僵屍塡壑。髑髏偕築。寃鬼拂欝。杞妻坌哭。城土圮落。辛勤十載。厥功纔訖。爾乃基厚且廣。上可方數轍兮。築堅且密。旁可礪斧䥷兮。繚以隍塹。深而濬兮。瀚海蕩瀁。比之則淺矣。北河湠漫。方之則狹矣。亦復甕城縹杳。鳥軒翼兮。周遭紆曲。龍蛇屈兮。睤睨森羅。星宿熒兮。遠勢直度。河漢亘兮。脩彌曼而邐迤。礧磈硊而硱磳。危岧嶤而嵂𡵉。㠑駊騀而崛岉。遠而視之。若大雲之下羃。迫而矉之。若將將之積石。仰而瞻之。如接乎穹碧。俯而瞰之。如臨乎大壑。自西望之。如入尾閭之谷。自東睋之。如抵金樞之穴。燕然𡾲。比瓦礫矣。涿野崱屴。似丘垤矣。陽烏經之。疑俄翼矣。雲霓帶之。纔半腹矣。於是界限華夷。隔斷南北。離婁微睇。不能測其極。隷首精算。不能數其堞。巨靈奮拳。不能缺其一角。五丁攘臂。不能動其一石。龍伯步之。未半而䝱息。夸父遶之。一隅而投策。不周可觸。此不可隳矣。王屋可負。此不可移矣。然則彼氈裘之衆。駝馬之足。楛木之矢。石砮之鏃。其能任其出沒。恣其馳突。肆其貫穿。縱其㐫毒乎。然其財非天降。役非鬼服。罷民筋骨。浚民膏血。以有限財。刱無前役。誰知彼一塊石一掬土。罔非赤子筋骨膏血之攸積也。繇是城益高也。益積民㤪讟之心。城益脩也。益長民㤪叛之心。池之廣兮。民㤪同廣。池之深兮。民㤪同深。築其一丈則增民一丈㤪。營其一步則增民一步㤪。况彼高千仞長萬里者哉。噫嘻民惟邦本。本固邦寧。邦本旣失。將焉用城。以一人身。結四海㤪。天地同嫉。鬼神齊憤。猶復愚黔首黜三五。煬編竹坑章甫。指積薪之待燃。謂磐石之永固。金陵旣掘王氣兮如吾何。長城已成古月兮如吾何。高枕兮驕傲。期永保兮萬世。豈料沙丘一夕。鮑魚奄載。閹竪弄柄。胡亥尸位。鹿化秦宮。狐嘷楚叢。龍挐沛上。乕攫吳中。百二宮闕。三月火紅。長城依舊。崤凾先殘。艸鞠望夷之墟。猨嘯山之原。然則亡秦者胡。只在宮闕。不在關塞。何忽近而慮遠。只虛內而事外。眞同季孫之憂不在顓臾。而在於蕭墻之內也。嗚呼。廣德者能彊。用賢者無敵。德可以得民。賢可以衛國。是故哲辟。不患城之不高。惟恐德之不修。不患池之不深。惟慮賢之難求。虞舜敷德。苗民自格。唐宗用賢。邊塵自息。是知文敎之敷。虞舜之城也。李勣之用。唐宗之城也。以土石爲城者。雖可凌也。以賢德爲城者。不可凌也。且夫鍊鐵而代石。鎔金而代土。以鐵而築之。以金而錮之。令應龍而畫之。引湯水而注之。其高萬仞。其廣千尺。苟棄賢而喪德。而保守之無術。雖沙漠之胡虜。尙憑陵之可慮。矧宮中之胡亥。豈彼城之能制。雖然秦皇築之雖難。後世守之甚易。秦皇刱之雖愚。後世守之宜毖。倘保守之有道。亦藩籬之云固。雖胡馬之侵軼。寧闖隙之足惧。有噤門而莫啓。或開關而資敵。自典午之季葉。紛乍守而乍失。蠻觸齊州。棊局天地。頭足錯居。陰陽易位。城不高耶。池不濬耶。德不修耶。賢不進耶。凡楚興亡。空增志士之扼腕。秪今遺鏃滿城。戰骨委隍。城頭日落關塞黑。絶漠雲陰苦雨濕。但聞嗷嗷而啾啾。新鬼寃而舊鬼哭。</text>
<title>寓居襍題</title>,<text>卧處妨舒足。行時恐打頭。人言湫隘甚。何可久淹留。其二小獸宵穿壁。跳虫晝滿床。初來猶苦悶。久處亦尋常。其三搆木爲巢日。風霜僅蔽遮。房櫳此已具。於古亦奢華。其四藉席能添煖。糊窓爲却寒。隨身有書史。猶足閉門看。其五身外何妨窄。胷中剩覺寬。淵明不欺我。容膝自爲安。</text>
<title>夜坐襍言。疊寓居韻。時族兄一卿以問禮官滯龍灣。故首絶及之。</title>,<text>誰將三稏艸。挑釁在邊頭。却憶龍灣客。經旬尙滯留。其二冬序行垂半。靑蠅尙滿床。陰陽誰爕理。時氣此乖常。其三茅屋將頹壓。傍風不蔽遮。民竆有如此。甲第競豪奢。其四采葑爲旨蓄。民以禦冬寒。孕蠱能成毒。前牒未曾看。其五聖主勞宵旰。端憂久未寬。誰同賈太傅。痛哭獻治安。</text>
<title>金秀才輓 金公洪福侄</title>,<text>生而失所恃。王母幸相依。王母老無子。云何遽背違。其二鍾情婦人甚。衰老况多悲。忽失含飴弄。哀深哭女時。其三有兒尙在褓。有婦方靑春。棄之不復顧。鄰里同悲辛。其四明幽倘無間。死亦從阿孃。獨有西河慟。眞同猿斷膓。其五顔淵三十天。今古同悲嘆。哀此美少秊。去秊纔弱冠。其六新阡峽山裏。下有長江來。逝者政如此。千秊終不廻。</text>
<title>詠畫</title>,<text>天民在𤱶畒。惟自樂唐虞。試看丹靑裏。足明負鼎誣。莘野躬耕漁釣寄閑趣。鷹揚非所期。熊羆忽叶卜。起作帝王師。渭川垂釣對局心常暗。傍觀眼却明。爭如醉睡者。更覺有餘淸。商顔圍碁彼傲太無端。吾恭良以此。不須中夜期。已契苞桑旨。圯橋授履</text>
<title>靑石谷少憇溪上卽事</title>,<text>怪石當溪心。溪鳴聲㶁㶁。臨流少憇留。亦覺煩襟滌。</text>
<title>登車踰峴。用栗谷先生韻偶吟。</title>,<text>嶺上春泥滑。林端雨脚明。浮雲迷四際。無處望秦城。</text>
<title>井田</title>,<text>阡陌商君後。荒城古制餘。無人正經界。感歎意何如。</text>
<title>野鶴</title>,<text>野鶴啄空田。終朝無所食。無食亦何妨。乘軒終速辱。</text>
<title>慈母山城</title>,<text>粉堞雲端橫。孤城勢斗絶。山名慈母云。赤子應堪活。</text>
<title>罷塲後酒席。次梁一卿 聖揆 韻。</title>,<text>京洛催歸日。關河摻別情。團欒今夜會。莫惜到天明。</text>
<title>用屛上韻雜賦</title>,<text>灘響夜淸耳。山雲朝滿衣。官居占勝槩。蕭灑亦云稀。其二江樓日酩酊。映水眼花紅。玅識此間趣。唯應阮嗣宗。其三峽邑雖無事。開衙夏日中。淵明眞達識。歸卧比窓風。其四形役本如此。悄然奚獨悲。至今增怵惕。長憶陛辭時。其五目送江雲去。閒聽谷鳥啼。晴川似我意。日夜向山西。其六去就何須問。饑寒只自知。歸心今已决。投紱可遅遅。其七依依纛島雲。杳杳平丘樹。咫尺吾家鄕。何須問前路。其八解纜官階樹。揚帆間洞村。江流政浩浩。來日入都門。</text>
<title>舟泊沙潭</title>,<text>醉倚舡樓卧。蓬悤夜半開。西方明月出。疑是美人來。</text>
<title>罷衙</title>,<text>峽邑雖無事。罷衙身乃輕。不知罷官去。更覺此心淸。</text>
<title>戱爲斗峯解嘲 有以大而無當見嘲者</title>,<text>瓠落亦何妨。無當自有當。閱來世間事。達識惟蒙莊。</text>
<title>口占送洪司藝君澤 受瀗 謫務安之行</title>,<text>霧豹今知晩。藩羊也亦難。江南炎瘴地。好去愼加餐。</text>
<title>送別沈長興一哉 極</title>,<text>風雨撼春樹。殘花隨吹飄。如何送君去。更是海天遙。其二海國饒炎瘴。偏能病北人。良方惟節食。藥物更須親。其三供世無長策。言宜外補官。荒秊民散盡。爲吏亦應難。其四自有消中病。惟能近酒杯。須憐彈鋏苦。頻寄决明來。</text>
<title>詠菊</title>,<text>維楊三品貢。裁作幾葩鮮。任爾霜風冷。無如百鍊堅。右黃菊朝日含霜皎。淸宵帶月明。凌寒仍素質。梅也信難兄。右白菊淵明愛飮酒。長對寒花叢。秪今籬下色。猶學醉顔紅。右紅菊</text>
<title>過良才。馬上口號。</title>,<text>野雪平埋店。柴扉閴不譁。忽看爨烟起。方覺有人家。</text>
<title>舟行</title>,<text>半醉漁村酒。風帆背日廻。白𩿨如有意。故故近舟來。其二王母何秊返。荒凉只古㙜。蟠桃應復熟。倘寄一枝來。其三宗公破浪去。列子御風來。絶勝山陰夜。孤舟興盡廻。其四莫說忘機事。機多𩿨自來。試看魚網上。千百競喧豗。</text>
<title>李兄季泉 善溥 喪其長督。隨櫬過去。大醉求詩。亦長歌之哀也。口號一絶以贈。</title>,<text>聚散有如許。死生焉足悲。相看一笑意。達者自應知。</text>
<title>題無愁巖上</title>,<text>醉卧溪邊睡。跳魚夢裏聽。斜陽欠伸起。烟外數峯靑。其二拙比鳴鳩甚。無人爲買山。經營十六載。辛苦屋三間。其三榮達非吾樂。烟霞有舊盟。今來對魚鳥。身上愧簪纓。</text>
<title>悼亡後宿溪堂有作</title>,<text>夢斷疑殘語。衾寒覺曉天。猶憐落月色。來照枕西邊。</text>
<title>春風</title>,<text>春風似太平。皥皥元無象。日覺靑烟灮。來屯柳枝上。</text>
<title>夜踰新峴</title>,<text>皎皎雪遮嶺。昭昭星滿天。方知飛將㥘。見石誤開絃。</text>
<title>挹陶堂十詠。用存窩韻。爲兪道叔 信一 賦。</title>,<text>午日影簷滿。倚窓聊欠伸。蕭然無外事。天地一閒民。右南窓寄傲朝陽暖土脉。布糓鳴桑柔。老叟夜修耜。呼兒曉飯牛。右西疇有事觸石閑舒捲。隨風任去留。看他衣狗變。名利本來浮。右出峀孤雲一枝棲旣易。數粒飽何難。日暮羣飛倦。還林各自安。右知還倦鳥爲訪徂徠叟。逍遙在碧峯。須知偃蹇節。不受秦皇封。右撫松盤桓緬懷荷篠丈。自去莠稂根。惡艸耘來盡。胷襟便滌煩。右植杖耘耔情親吐欵曲。娓娓寧嫌聒。不比世間人。強爲當面說。右親戚情話希音琹掛壁。古道書披案。此樂少人知。我心長靜散。右琹書消憂愀然舒嘯孤。世道日榛莽。遠慕琅琊人。登皋咏梁甫。右登皋舒嘯水哉奚所取。魚樂誰知許。新詩隨意吟。永日不能去。右臨流賦詩</text>
<title>大殿迎祥詩 代人作</title>,<text>聖主布仁澤。羣生囿太和。東皇發春德。方此未爲多。</text>
<title>次廵使戱示韻</title>,<text>醉眼珠成碧。那知花色鮮。覺來淸曉月。唯向客窓圓。</text>
<title>用西坡贈別韻 吳公道一號</title>,<text>拙宦人休笑。浮榮我不關。惟憐戀闕夢。夜夜向長安。又擾擾人間世。誰超名利關。那將萬鍾富。能博一心安。</text>
<title>走次西坡韻</title>,<text>酒到能澆悶。詩來更撚鬚。驪珠二十顆。不待杰公脯。西坡送酒脯繼寄詩</text>
<title>元日咏盆杏</title>,<text>本是倚雲樹。三冬小閣中。頑陰忽已盡。含笑向春風。</text>
<title>鳥鳴</title>,<text>窓外多嘉樹。春禽盡日喧。時無冶長術。誰得解其言。其二鳥語雖難解。鳥心還可知。春陽政和煦。相與樂花枝。</text>
<title>遊馬堂巖。巖有士元詩。次其韻。定齋朴公字</title>,<text>山石堂壇妥。千秋卧碧灣。題詩應不滅。化鶴幾旹還。</text>
<title>自巖下向來蘇亭。聞村有癘疫。回舟徑返。用前韻。</title>,<text>移舟泊巖渚。回棹向前灣。不見來蘇去。眞同訪戴還。</text>
<title>蓮亭示兒曹</title>,<text>秋沼荷花發。淸波映粉紅。嬌如越溪女。含笑看靑銅。</text>
<title>溪行</title>,<text>昨夜山頭雨過。春流半浸前渚。野航戛戛移來。沙鳥雙雙飛去。其二裊裊遊絲繞樹。萋萋芳艸緣堤。乘興偶然遠步。扶衰賴有靑藜。</text>
<title>晩景</title>,<text>曲堤楊柳風颭。小艇徐移晩汀。野外落霞孤。山頭淡月踈星。</text>
<title>悼亡</title>,<text>虛擬百秊契濶。今成一片蓬科。艸間夜夜零露。山外沄沄逝波。</text>
<title>聞泮中設輪次。是夜夢入其試居魁。覺而謾吟。寄示李重叔 礥。</title>,<text>百戰文塲到二毛。晩來占得一名高。猶憐魂夢還多事。又入龍門奪錦袍。</text>
<title>送李久而 益壽 佐幕湖右</title>,<text>騎曹乍罷安仁直。湖幕飜爲庾杲蓮。自是恩除無內外。莫須怊悵羨登仙。其二湖西佳麗夢悠悠。形勝難忘拱北樓。待得錦江春水濶。擬同元禮泛仙舟。</text>
<title>寓居卽事</title>,<text>窓邊矮巷路橫斜。里婦街兒竟日譁。想得書齋春政好。一林幽鳥競啼花。</text>
<title>將向萬壽庵偶吟</title>,<text>昨日終風今日霧。花枝已綻柳枝靑。想得山中春欲暮。好將書笈叩禪扃。</text>
<title>重到萬壽庵戱吟</title>,<text>蘭若重尋數月纔。野花林鳥不相猜。山僧亦識人間事。爭道蟾宮折桂來。</text>
<title>聞布穀</title>,<text>亂樹深深布穀鳴。向人終日勸春耕。詩翁不解田家事。只愛山中磔磔聲。</text>
<title>自山寺還到桐江偶吟</title>,<text>捲却圖書下寺來。午潮初上雪波堆。春江不覺舟行遠。惟見靑山送我廻。</text>
<title>戱贈金學士子廸 萬吉○幷小序</title>,<text>夢與兄得一小說見之。乃演東坡赤壁作賦劉晏天台採藥事也。覺而異之。吟成二絶博粲。眉山學士意飄然。赤壁遺編萬古傳。最是秋江明月夜。夢中仍得挾飛仙。其二桃花流水滿晴川。賺得劉郞入洞天。始信仙宮多樂事。廣寒孀宿定非仙。</text>
<title>次宋質夫 徵殷 淸平錄瀑布韻 下三首同</title>,<text>度壑昇巒入洞天。坐看飛瀑落晴川。翛然自覺塵襟滌。鍊液何須更學仙。</text>
<title>影池韻</title>,<text>周遭巖石小潭淸。鏡面平凝自不傾。雲影天灮皆歷歷。終朝相對寸心明。</text>
<title>西溪韻</title>,<text>巖川十里屈仍盤。世外淸幽在此間。逍遙永日塵機息。不覺斜陽掛遠巒。</text>
<title>息庵韻</title>,<text>避世桃源洞裡春。數間茅屋保淸眞。千秋古蹟遺碑在。高節還堪起後人。</text>
<title>送北評事金仲和 昌協</title>,<text>關北烟霞鎖寂寥。東溟詩後久無聊。玉皇似慰江山意。暫遣文星下紫霄。其二朱炎天地在洪爐。之子飄然向北徂。遙想淸風灑遠邇。朔方黎庶氣應蘇。</text>
<title>趙副學灮甫 持謙 輓 代作</title>,<text>江潭久作獨醒人。一醉如何遽返眞。從此淸標那復覩。滿天霜月想精神。其二剛膓應似古朱雲。悃欵唯知報聖君。巫咸招上匀天遠。鳴鳳朝陽不復聞。</text>
<title>貞明公主輓 代作</title>,<text>後笑先咷各有時。由來此理儘無違。試看六十秊間事。福祿綿延古亦稀。</text>
<title>送栗峯督郵呂休卿 必容</title>,<text>槐院三秊長汩汩。栗峯一去更迢迢。郵官不薄君休笑。猶是淵明舊折腰。</text>
<title>訪金子懷 洪福 栗亭別業。馬上偶吟。</title>,<text>驅馬江郊已夕暉。却從山徑訪荊扉。幽居本自多閒趣。浮世何關有是非。</text>
<title>不遇子懷。用前韻。</title>,<text>籬上山禽噪落暉。出遊何處掩柴扉。始識子猷眞解事。半溪廻棹未爲非。</text>
<title>過河陽正故家</title>,<text>一醉如何遽不醒。小堂寥落掩空扃。多情只有王孫艸。依舊春風自滿庭。</text>
<title>送吳貫之 道一 書狀赴燕 代從兄作</title>,<text>嘖說西來謝使忙。塞雲炎雨暗遼陽。戎車未飭軺車發。慚愧周詩六月章。</text>
<title>慶席戱吟</title>,<text>淸絲急管閙華筵。爭笑花枝襯翠鈿。我是少秊攀桂客。不妨因結月娘緣。</text>
<title>階上山榴盛開。欲邀李達夫 三碩 同賞。適以詩見寄。走筆和呈。</title>,<text>垂柳陰陰映萬家。洛城春物政繁華。莫恨小桃零落盡。山榴着雨又開花。附原韻卧病經時不出家。小窓朝起感秊華。詩情酒興渾無賴。落盡庭前一樹花。</text>
<title>寄子懷重叔</title>,<text>剪燭良宵意更新。從來此會不嫌頻。桃花消息今何似。莫負東園爛熳春。時有東園賞花之約。</text>
<title>送族兄一卿北評事之行</title>,<text>年來慣說邊頭事。頻送親知北幕行。磨天嶺外皆荒磧。長白山前卽鏡城。其二鏡城兒女玉爲貌。白馬銀鞍繡裲襠。朝隨獵騎走平野。夜靚新粧歌畫堂。其三東岳春晴官柳勾。葯窓西日雪山詞。聞道佳人猶解唱。可堪添得故園思。其四武夫暴乕羗胡俗。儒士雕虫醜女顰。長日閉門與誰語。寂寞應似逃虛人。其五昔年曾讀錦湖集。奇勝偏稱七寶山。想得轅門多暇日。淸遊倘復破天慳。</text>
<title>伏次聖製韻 丁卯十二月十八日夜對。於煕政堂宣醞。上口號一絶句。命入侍諸臣和進。</title>,<text>感淚橫斜未易晞。宮壺沾醉夜深歸。微臣隕結將何報。唯把丹忱願弼違。</text>
<title>西湖八咏</title>,<text>山頭落月照長堤。堤上春泥濕馬蹄。蘇小粧樓何處是。柳烟花霧使人迷。右蘇堤春曉桃花氣暖水如油。魚隊相隨錦浪浮。不必爭言濠上樂。芳辰物我共天遊。右花港觀魚楊柳陰濃綠浪平。幽禽百囀弄新晴。天機自動眞堪愛。絶勝人間比竹聲。右柳浪聞鸎醉倚欄頭納晩凉。柳梢風動捲荷塘。飜紅倒翠紛無數。湖外遙聞十里香。右麯院風荷遠浦烟沉鴈號。半輪斜日射層濤。移舟欲訪蓮花洞。遙指雷峯百尺高。右雷峯夕照秋凈湖心夜不風。凉蟾飛入水晶宮。潭潭在處涵明鏡。始信禪家色是空。右三潭印月湖面湛湛鏡面平。夜深蟾影十分淸。扁舟泛却空明裏。疑是仙槎犯斗橫。右平湖秋月橋南橋北白皚皚。何處騎驢訪早梅。却向樵童問消息。南枝今日幾花開。右斷橋殘雪</text>
<title>大殿春帖子</title>,<text>雪後堦萱欲吐尖。春天雨露已均霑。愚臣敢獻封人祝。聖主多男壽富兼。</text>
<title>桃源圖</title>,<text>溪上桃花萬樹春。花間村落隔紅塵。簪纓縛束催人老。畫裏雲林悵望頻。</text>
<title>戱寄宋玉汝 相琦</title>,<text>槐柳無風午景舒。玉堂深處是華胥。先師已絶周公夢。今日應須見寄予。</text>
<title>發松京途中。望三角口號。</title>,<text>西塞山川路幾重。每憑歸夢覲蒼龍。今朝馬上瞻三角。却似筵前望五峯。</text>
<title>以關西試官行到坡州。示士元。</title>,<text>畫角嗚嗚行色催。天磨松岳眼中開。臨津津吏應相笑。旬月之間三度來。</text>
<title>龍泉次芝峯韻</title>,<text>途中強半送華年。旅舘蕭然夜未眠。形役秪今空自苦。子雲方悔賦甘泉。</text>
<title>洞仙嶺</title>,<text>秦地崤凾趙井陘。重關天設壯藩屛。西來虜馬無人問。遺恥于今在丙丁。</text>
<title>觀魚亭夜聞蛙鳴</title>,<text>池畔春蛙閣閣鳴。從昏喧閙到天明。無論晉代公私別。秪使愁人夢不成。</text>
<title>慈山舘阻雨</title>,<text>雨勢連江夜不開。藥山淸賞失東臺。練灮亭上多情月。三五團圓待我廻。</text>
<title>無題</title>,<text>曉皷鼕鼕落月低。枕邊悲咽數聲啼。朝來却恐傍人識。笑指庭花一半泥。</text>
<title>戱贈任都事大年 元耉</title>,<text>旅舘孤衾夜悄然。使華風味淡如禪。空煩靑鳥勤相訊。不學羅浮醉裏眠。任所眄妓名雪中梅。</text>
<title>次龍岡使君梁一卿韻</title>,<text>周遊關塞客愁新。故國鸎花夢裏春。賴有使君能欵曲。瓊琚投我不嫌頻。</text>
<title>次安州牧柳令公 之發 戱寄韻</title>,<text>一春三到薩江傍。病裏羇懷只自傷。從他澤畔梅花怨。不分徐娘半面粧。</text>
<title>口占答節度使蘇公 斗山 見戱之作</title>,<text>送去迎來日又頻。不須怊悵強傷神。今朝馬首東歸後。堪笑蕭郞是路人。</text>
<title>肅川途中。始見山榴花。</title>,<text>關河行盡不知春。花未含芳柳未新。今朝始見山榴發。却似他鄕逢故人。</text>
<title>中和途中記所見</title>,<text>紫紫黃黃競散茸。好隨時節闘華穠。獨有澗邊千丈檜。蒼然不改舊顔容。</text>
<title>早發齊安舘</title>,<text>畫角聲中曉夢驚。洞仙歸路馬前平。浮屠却識人間事。三宿依然亦繫情。</text>
<title>次兪寧叔 得一 用林塘韻見寄之作</title>,<text>殷勤千里寄新詩。莫恠郵筒見和遅。近來多少關心事。爲問故人知不知。</text>
<title>平山舘懷寧叔。用詩字韻。</title>,<text>賓舘悄然獨咏詩。使君何事下車遅。他鄕耿耿偏相憶。京洛于今少故知。</text>
<title>阻雨滯行。夜坐偶吟。</title>,<text>無端風雨阻行㫌。孤燭殘宵夢不成。遙想老親懸望久。每呼𥠧女筭歸程。</text>
<title>次士元韻。送從兄謫江界。</title>,<text>雨後河橋泥政濃。離愁遙接嶺雲重。荒山春日無他物。應有當歸吐嫰茸。其二世故從他變百千。且須隨分自忻然。嚴程凡百宜珍重。藥餌唯堪供暮年。</text>
<title>將赴洪川任所。出東門書懷。</title>,<text>臣罪如山死亦輕。聖恩猶許一麾行。愆殃欲數心先折。東出靑門涕自橫。</text>
<title>用東岳悼石洲韻</title>,<text>握手城南不忍看。人間制淚最應難。死而不死亦何恨。生者徒然摧肺肝。</text>
<title>泛波亭。次白洲韻。</title>,<text>醉對窓間蠟炬殘。五更風露撲面寒。陰雲漸散灘聲厲。坐待江心霽月看。</text>
<title>亭上卽事</title>,<text>風欞欹枕午眠濃。永日官庭牒訴空。欲識使君閒氣味。烟波江上一漁翁。又世味無如睡味濃。甘酸辛苦一皆空。解識華胥太平樂。令人每憶㓒園翁。</text>
<title>復用東岳韻</title>,<text>貞姿苦節未曾看。抵死夷然古所難。山岳自從收正氣。世間那得鐵心肝。又餘事文章亦罕看。梅詩蘇筆兩兼難。留眞何待丹靑狀。金玉其姿錦繡肝。</text>
<title>夢過武進㙜有作</title>,<text>武進㙜前日欲低。同昌舘外鳥空啼。春愁却共離愁亂。一任官醪醉似泥。</text>
<title>泛波亭卽事</title>,<text>黃昏獨坐聽灘聲。水氣侵顔▣▣▣。▣▦箇中奇絶▣。▦輪新月半江明。</text>
<title>擬宮詞</title>,<text>榮寵由來未可期。不須怊悵怨芳姿。君心政似春天雨。潤物何曾有所私。其二繁華如夢又疑非。獨掩重門對夕暉。却憶去秊前殿宴。御香偏襲越羅衣。其三寧將薄命怨參商。向日恩情未敢忘。夜夜彤庭明月色。萬秊枝下祝君王。其四雲鬟掠削對盤龍。欲抹脂鉛恐太濃。自惜韶華猶未暮。君恩中絶爲誰容。其五金屋更衣侍至尊。當時幸窃可堪論。深宮日日閒無事。依例趍朝亦是恩。</text>
<title>舟泊斗尾。用張繼韻。</title>,<text>凉飈瑟瑟已秋天。人在柂樓夜不眠。遙見篝燈明復暗。隔林知是射魚船。</text>
<title>又用李白韻</title>,<text>炎雲捲却報新秋。天際銀鉤影欲流。篷底卧聞舟子語。風帆忽已過楊州。</text>
<title>卽事</title>,<text>東來無處可開心。只愛紅亭俯碧潯。昨夜凉風秋意動。滿江歸思更難禁。</text>
<title>次白洲韻</title>,<text>月中楊柳已看踈。日日鈴齋夢故居。自是宦情輕似葉。秋來倍厭武昌魚。</text>
<title>遊水墮寺。贈凈源禪師。</title>,<text>甞恠韓公喜太顚。豈同高士著幽禪。今來結識空門友。始覺留衣不偶然。</text>
<title>詠山査</title>,<text>婆娑一樹倚墻東。結實秋來箇箇紅。縱被杜陵譏細瑣。品題能與橘相同。</text>
<title>蟋蜶</title>,<text>通宵切切動秋聲。月白風凉韻更淸。自是愁人多意緖。隨時亦各盡情鳴。</text>
<title>從兄之謫江界也。余與士元送別於南門外桃渚洞。是夜仍聯枕而宿。翌日士元賦三絶句贐行。余與族大父斗峯和之。未幾而有四月之事。是秋余在峽中。斗峯再用其韻寄示。辭甚悽惋。回思別席唱和事。怳如隔宿。而人事之變遽至於此。寧不悲哉。遂抆涕而和之。</title>,<text>水落山前艸露濃。夜㙜從此閉重重。蘭芷遭焚香自烈。肯同蕭艾但丰茸。其二前後䟽言過累千。有時披讀輒汪然。一時𥚁福尋常事。扶得彜倫幾百秊。其三歲寒松柏孰先諳。往事驚心莫更談。世變固知皆妄。欲將吾道付禪菴。斗峯詩附篋裏遺篇墨尙濃。仙驂何意隔千重。無人解作招魂賦。有淚偏霑墳艸茸。世故驚心閱百千。到今天意問胡然。追思不恨公無命。失涕偏悲我有秊。炳日文章我早諳。軒天氣節世爭談。飈輪一去無尋處。舊洞寥寥只弊菴。</text>
<title>巨正魚</title>,<text>巨正魚出峽江巖石間。巨口黑色。盖鱖魚之屬。而其味亦不减。以其産峽中。故京師人尠有知者焉。巨口細鱗白雪膚。峽江魚品此爲腴。厨人作膾銀絲細。不羡吳中張翰鱸。</text>
<title>聞李參知 后定 訃</title>,<text>淸風苦節自無倫。向日危言聳搢紳。聞道一朝乘化盡。𥳑編從此得完人。其二超然頹俗可爲師。每恨風塵識面遅。峽裏路深江浦遠。傷心無處寄哀詞。其三可惜可哀一歲中。誰將𥚁福問皇穹。蕭條永夜深山裏。不獨周人殄瘁恫。</text>
<title>次士元韻</title>,<text>士元昭陽亭詩曰。閑者自閑忘外境。忙人方解愛江山。看他畫閣津頭起。正爲忙人不爲閑。有味乎其言。然余適行忙。不能飽看名亭勝槩而廻。烏在其解愛也。遂次其韵而反其意。九原有知。應爲之一笑。何處忙人能着意。閑人方得愛江山。怱怱斜日催歸騎。自笑名亭視等閑。</text>
<title>追次士元別從兄韻。呈石州謫所。</title>,<text>世事紛紛已自諳。白衣蒼狗不須談。金鷄放赦知何日。共向松楸結小庵。</text>
<title>次源上人見寄韵</title>,<text>風塵半世困沉顚。閑愛孤雲靜愛禪。忽遇上人論慧業。此心從此更惺然。其二錫杖登遊幾寺樓。聞師經歲滯南州。袖裏一杯能渡海。因之何不訪瀛洲。其三何須反復論如是。却笑紛紜辨敎禪。苦海風波欲不到。秪應山榻勝官聯。其四淸夜談玄共倚樓。有緣何幸此爲州。別來唯見西峯月。來映泛波亭下洲。</text>
<title>夜吟</title>,<text>永夜孤衾夢自驚。卧聞更皷報三聲。生憎雪後寒蟾色。直入虛窓昭枕明。其二默筭中宵百感生。秪今潦倒竟何成。却憐憂國丹衷在。猶共寒空片月明。</text>
<title>源上人來別。口占以謝。</title>,<text>心逐江流已向西。雲林回首惜分携。殷勤鈴閣來相別。不數廬山過乕溪。</text>
<title>臨行走筆次源上人寄示韻</title>,<text>坐嘯黃堂愧不治。陽城署考亦無辭。臨行却勝山陰贐。齎得山人幾首詩。</text>
<title>次寧叔用齊安舘韻戱寄之作</title>,<text>春來行役壯心驚。偶把新詩鳴不平。白玉微瑕還可笑。小兒那解賦閒情。</text>
<title>竹寺洞</title>,<text>靑齊無鎭紫淵塵。流水遊龍夢不眞。燕子豈知人事變。雙雙飛入畫梁春。</text>
<title>滄浪亭避暑</title>,<text>江面風來暑氣收。夜深亭閣爽疑秋。憑欄更欲招孤鶴。共弄滄浪月一鉤。</text>
<title>寄餉達夫燒酒一壺</title>,<text>玉露丹霞釀別春。盈壺美味足沾唇。縱然不得金莖賜。可作康衢醉瑞人。</text>
<title>深深</title>,<text>深深一室靜無喧。獨酌芳醪倒小樽。醉後開窓高枕睡。不知風雨暗林樊。</text>
<title>次碧虛詩軸韻</title>,<text>永日消愁有奕碁。拋來鉛槧亦多時。逢僧偶話山中事。漫興聊題數句詩。又能事眞同不着碁。且堪無味度淸時。誅茅他日傍蓮社。共檢今朝題軸詩。</text>
<title>卽事</title>,<text>嶺外殘氓已四流。暮春寒雪映皇州。誰人借得蟾宮桂。滿路笙歌夜未休。</text>
<title>病中</title>,<text>抱病芳時久閉門。任他春物自芳繁。屋頭花發知多少。卧聽山蜂盡日喧。</text>
<title>走筆次答達夫借朱註杜詩之作</title>,<text>詩須神會何煩註。言外須知意更多。可惜朱生猶未到。秪能師受免差訛。</text>
<title>大殿端午帖</title>,<text>深宮仲夏氣淸佳。五葉丹蓂映土階。看取風調仍雨順。虞韶知是八音諧。</text>
<title>午睡初覺。虛上人來示詩軸。有崔汝久 錫恒 新題。率爾和之。仍次南相公 九萬 韻幷二首書贈。</title>,<text>簷前西日下遅遅。政是堂中睡覺時。多謝上人勤再訪。華牋又見故人詩。其二何處雲林是樂郊。世間名利已全拋。行藏自就吾心卜。不學靈均更索茅。</text>
<title>悼亡</title>,<text>粧奩賣盡欲何爲。遠道人來事已非。麻布藍花前歲意。有誰裁染作吾衣。</text>
<title>金子懷夫人挽</title>,<text>秦贅多年托比隣。慣聞閨範出常倫。傷心雜珮今零落。誰報當時子好人。其二契濶由來幾剪鬟。官厨纔享二年間。郞君新擢緋袍貴。鸞誥何知葬故山。其三女嫁男婚未畢時。夜㙜凄斷百年期。梁鴻亦識浮生理。泣說平生擧案儀。其四一聲薤露動靈輈。政是銀河七月秋。鵲橋少別何須說。永訣人間欲白頭。</text>
<title>直春坊偶題</title>,<text>三年重踏八花磚。撫事如今只靦然。新月滿窓宮漏永。秋宵耿耿不成眠。</text>
<title>用挾仙樓韻。送黃子絅 爾章 赴同福任所。</title>,<text>凉風初動火西流。政是江南橘柚秋。池魚籠鳥眞堪恨。目送仙鳧獨倚樓。又早知文采出儕流。何意棲遅鬢欲秋。見說泮宮親試士。標名方佇紫雲樓。又官居蕭洒俯澄流。景物依然赤壁秋。若把黃州比此地。挾仙還合竹爲樓。</text>
<title>直廬戱吟</title>,<text>來時烏集太相纏。散處居然若絶絃。容我春坊懶學士。點心飽了枕書眠。</text>
<title>譴瘧鬼</title>,<text>顓頊高陽古聖帝。肅淸天地別人神。不肖倘能知此義。敢將寒熱更侵人。</text>
<title>用族叔父南溪先生韻。寄題李泰而 商泰 楓岳書堂。</title>,<text>淸溪數曲影巖楓。聞子新開一畒宮。歌咏此間幽事足。不須剛羡舞雩風。又錦繡爛然霜後楓。幽泉决决韻商宮。閒中努力三餘業。好待扶搖九萬風。</text>
<title>暮秋</title>,<text>莫道霜風老物摧。菊花憔悴最堪哀。繁華爭似三春暮。紅雨飛飛滿地來。</text>
<title>過栢子洞從兄舊宅</title>,<text>風燈易掣逝波忙。觸目徒然感恨長。惆悵紫荊零落盡。冷烟衰艸舊池塘。</text>
<title>詠史</title>,<text>孫曹死後獨稱雄。營立孱孫一統功。五丈原頭遺壘在。居人傳說蜀曇籠。其二舟奔車覆已難爲。剛恨君王見顧遅。無事却生天下事。不須空咏薛能詩。</text>
<title>路上見水落山口占 族叔西溪公退居山下</title>,<text>形役仍年鞍馬勞。鬢邊驚却見華毛。崎嶇此日桐江路。雲外空瞻水落高。</text>
<title>浚池次宋甥 成明 口號韻</title>,<text>淤泥漉處有泉生。半畒將看鏡面淸。移荷植柳觀魚樂。却信吾兼吏隱名。</text>
<title>池上戱吟</title>,<text>汙池新闢小堦邊。要得芙蕖出水鮮。靑苔滿面埋新藕。唯有群蛙閙夜眠。</text>
<title>答次申參判戚丈 翼相 寄示韻</title>,<text>萬事驚波泛小舠。誰將名利較芒毫。淵明最解謀身術。投紱非關一着高。</text>
<title>大金山</title>,<text>如來鉢裡舊藏龍。變化何年下鷲峯。領得南無眞寶語。海中擎出碧芙蓉。</text>
<title>金銀花</title>,<text>褐衣蔬食足安身。溺貨滔滔歎世人。偶向田間增一慨。野花何事亦金銀。</text>
<title>李子文 東郁 家。送權君敬 持 赴安州。戱贈。</title>,<text>舊尹子文號善治。風流好事亦堪師。離亭但得公私淚。不用羊公峴首碑。子文在安州。頗昵官妓中有一兒妓。年甚弱。子文秘之。及其任滿將歸。留別諸妓。妓皆流淚。俄而兒妓亦泣。子文笑謂座▦曰。彼妓之流涕。固吾私之過也。至於此兒之淚。乃公心所發云。</text>
<title>向夕</title>,<text>朝來微雨晩來風。日月奔忙在此中。向夕庭際凉意動。幾分秋色上梧桐。</text>
<title>權高陽 愉 輓</title>,<text>難從叔世試經綸。始識良毉得濟民。一自上池池水涸。景仁身病付何人。</text>
<title>感懷</title>,<text>此生那復見容形。每想容形骨亦驚。床上讀書聲在耳。春來不忍聽啼鸎。其二一夢因緣可復追。未能忘却自生悲。堪憐窓外丁香樹。猶向春條散紫蕤。</text>
<title>送趙聖登 泰東 赴永柔。用林塘梨花亭韻。</title>,<text>名亭曾記相公詩。剛恨頃年一見遅。風流勝槩今何似。先遣人間吏隱知。又怊悵仍題送別詩。君才豈合久棲遅。摶風大翼溟中鬣。變化如今猶未知。</text>
<title>夜卧憶東溪</title>,<text>雨後松間凉籟生。簷前新月照窓明。東溪物色頗相似。只欠湖灮與磵聲。其二三年海邑侶魚鰕。更踏紅塵鬢欲華。慙愧東溪溪上客。溪堂秋事向吾誇。</text>
<title>送洪九言 受疇 赴燕</title>,<text>遼河氷雪接幽關。皮幣連年此往還。君去不須求別語。我今官在會稽山。</text>
<title>月</title>,<text>碧天如水月如蓮。水面澄時花淡然。一陣輕風波不動。但看瓊萼白團圓。</text>
<title>題西漢演義俗說卷首</title>,<text>謀臣死後覇圖摧。八載紛爭事可咍。不是漢金能售詐。重瞳天性本多猜。</text>
<title>夜雨偶成</title>,<text>冷落官齋獨擁衾。滿庭風雨夜沉沉。令人却憶孤雲子。解道燈前萬里心。</text>
<title>除夕次高蜀州韻</title>,<text>衆人喧噪我甘眠。恐散良宵蝶栩然。直待明朝三丈日。笑傾椒酒賀新年。</text>
<title>紅梅</title>,<text>不占東園春爛熳。如何獨立雪中寒。爲有小紅桃杏色。恐敎俚俗一般看。</text>
<title>偶吟</title>,<text>可汗峯上月初生。大將㙜前皷角鳴。却撫龍泉興感慨。至今遺恥在平城。其二少年未學韜𩎖術。及壯方知篆刻羞。書生膽氣休相笑。看取江南愧死劉。</text>
<title>次李重叔待月。用唐詩韻。</title>,<text>獨倚東窓烏帽斜。夜深遙望太淸家。氷輪湧出雲烟滅。凉露霏微濕桂花。</text>
<title>途中口號示重叔</title>,<text>山石崎嶇路不平。松蘿回首若爲情。溪神惜別還多意。秋雨蕭蕭欲阻行。</text>
<title>到高峯咏山水屛</title>,<text>丹靑不必論工拙。着眼能令意自融。山郭水村濃淡處。却疑身在輞川中。</text>
<title>用李子朝 萬東 韻。送柳左尹台丈 之發 赴燕。</title>,<text>燕山碣石久崢嶸。皮幣徒憑事大名。傷心每歲西郊路。冠盖聯翩送此行。又飛樓樽酒勢崢嶸。良牧風流舊識名。十載勝遊今不忘。柳營春雨過江行。又騷壇旗皷競崢嶸。贐別詩章各擅名。爲有驚人天放語。愧無佳句賁公行。</text>
<title>大殿迎祥詩 代人作</title>,<text>靑㙜新律改年華。上苑和風御柳斜。欲試太平佳氣象。曉來春色滿千家。</text>
<title>自東湖泛舟下訪明谷相公。次九言韻。崔公錫鼎號。</title>,<text>手弄滄波對碧山。晩風踈雨亂篷間。停橈更訪鴻遵渚。不學王家興盡還。</text>
<title>泛東湖。與西坡聯句。仍次韻。</title>,<text>澄波不動晩風徐。夕照翻山雲影踈。欲把西湖比此地。雨奇晴好果何如。</text>
<title>次韓文卿 配周 獄中詠𪆽韻</title>,<text>曾是啣魚過海扉。黃沙何事故相依。知爾已除名利籍。遂令江鳥向人飛。</text>
<title>次西坡戱題韻</title>,<text>堪笑鮎魚上竹竿。廣州纔遞又延安。新基舊址何須說。貧富由來一㨾看。</text>
<title>卧龍池</title>,<text>齊飛霞閃前峯。月上隄東露氣濃。極目蒲菰荷葉老。不知何處卧神龍。</text>
<title>過楓川橋。用唐詩韻。</title>,<text>葦花蓬葉夜蕭蕭。孤竹城邊驛路遙。無數旅鴻驚皁盖。一時飛叫過楓橋。</text>
<title>感懷贈海州妓月桂</title>,<text>琴斷峩洋隣笛悲。滿樑殘月夢餘疑。佳人莫說當年事。華屋山丘卽此時。桂卽子懷所眄。而翌日乃子懷發靷。</text>
<title>有感</title>,<text>杞人無事只憂天。日下書來耿未眠。忽欲排閽披血悃。不知身在海西邊。</text>
<title>楓川橋。用唐人夜泊楓橋韻。</title>,<text>山頭旭日照霜天。暫借朝曛馬上眠。自笑懵騰行幾里。知章騎馬似乘舡。</text>
<title>野鶴</title>,<text>偶然飛下閬風岑。霜野徘徊冷不禁。回首海天雲萬里。笑他燕雀畫堂深。</text>
<title>夜坐</title>,<text>力疾中宵坐擁衾。九街羣籟靜沉沉。人間榮辱渾閒事。天理昭然在此心。</text>
<title>趙飛燕</title>,<text>腰肢綽約掌中輕。㙜上皺裙亦有情。堪笑楚王何所事。至今虗得减厨名。</text>
<title>讀魯論</title>,<text>老去方知此味長。向來身世歎奔忙。今朝課讀圓墻裏。不枉圓墻喚福堂。又不向風塵較短長。且從編簡認閑忙。卄篇遺訓潛心讀。怳若親升闕里堂。</text>
<title>延安使君李景益 廷謙 別席。次西坡韻。</title>,<text>孝鳥林間啞啞鳴。天恩特軫侍臣情。西州官况吾先識。浦蟹江魚薦壽觥。</text>
<title>到溪上値月晦有吟</title>,<text>溪上尋春春可憐。春宵只欠一輪圓。山村寂寂柴門閉。挑盡孤燈更黯然。</text>
<title>偶題</title>,<text>爲人性癖厭奔趨。伉拙仍慚供世需。小閣晩風殘暑退。角簟高枕卧僉樞。</text>
<title>寄呈西坡謫所</title>,<text>生理南州自有餘。雲安麯米武昌魚。知君福比湖州大。荒歲還能保謫居。時有赦。西坡未蒙放。</text>
<title>溪堂春帖</title>,<text>淸朝㳒從按藩臣。田里今還老病身。隨處國恩何以報。亦知耕鑿荷堯仁。其二氷下叉魚斫細鱗。雪中尋菜摘芳辛。村家美味應無比。獻御誰知此意眞。其三田家無日不從容。散髮披襟任我慵。羞殺顓孫干祿學。向來元聖欲明農。其四斫得荒陂作稻田。更敎刳木取遙泉。前冬臘雪呈三白。剛喜新年驗有年。其五步出前村到水濱。溪魚山鳥自來親。天時已覺窮陰解。岸柳依依欲帶春。</text>
<title>溪上春雪</title>,<text>寒氣侵窓撲酒壺。柴門獨掩水村孤。風流誰似王摩詰。好作袁安卧雪圖。</text>
<title>沽酒西峯寺僧</title>,<text>雨雪凌風勢欲狂。悄無人問到溪堂。西峯寺裏槽頭味。絶勝吳姬喚客甞。</text>
<title>夜坐偶吟</title>,<text>角罷轅門夜向深。坐看新月隱西岑。川原寂寂雲天濶。老鶴寒聲萬里心。</text>
<title>楊根道中</title>,<text>送了春光無處尋。辛勤遠向上江潯。龍門萬壑山深地。倘有餘花慰客心。</text>
<title>德津</title>,<text>海口潮回江不波。棹夫齊唱轆轤歌。官醪一盞微醺後。卧看靑山面面過。其二亭子浦前解纜來。德津堂下打魚廻。風塵此會誠難得。分付篙師且莫催。</text>
<title>姑蘇㙜</title>,<text>溺人雖笑更誰尤。別却蛾眉死亦愁。等是吳王㙜外物。濁泥何異五湖舟。</text>
<title>章華㙜</title>,<text>雲夢秋深夜獵歸。連江蠟照半天輝。㙜中佳麗爭恩澤。爲問羅裙减幾圍。</text>
<title>黃金㙜</title>,<text>㙜上懸金下士初。樂生才器重璠璵。可憐後裔求賢俊。虗得荊卿劒術踈。</text>
<title>朝陽㙜</title>,<text>春夢由來未是眞。楚王何事久迷神。行雲也亦無情物。蔽却秦關不見人。</text>
<title>戱馬㙜</title>,<text>衣繡東歸意氣䧺。㙜前萬馬盡追風。名騅一夜悲歌動。畢竟誰成馬上功。</text>
<title>歌風㙜</title>,<text>里社風雲玉座臨。暮年懷抱動高吟。韓彭壯士終難得。却是君王有悔心。</text>
<title>望思㙜</title>,<text>𥚁胎從古在窮兵。終遣宮闈戰血驚。湖上㙜成多晩悔。橫汾不獨感秋聲。</text>
<title>栢梁㙜</title>,<text>湛露深恩集搢紳。至今長句映千春。如何一代詞臣列。亦有宮中郭舍人。</text>
<title>銅雀㙜</title>,<text>篋中銷盡舊分香。歌舞無心只斷膓。七十二墳秋艸沒。不知何處望君王。</text>
<title>凌歊㙜</title>,<text>歌管高㙜醉不醒。田翁那免笑寧馨。鷄鳴埭口歸來夜。風外遙聞九子鈴。</text>
<title>避風㙜</title>,<text>羅裙有力駐仙娥。㙜上春風奈若何。惟恐飄然留不得。後庭新唱鳳來歌。</text>
<title>鳳凰㙜</title>,<text>千仞高翔竟不廻。六朝文物已寒灰。江山寂寞荒㙜晩。留待靑蓮居士來。</text>
<title>卧閤</title>,<text>淮陽多病道州勞。政拙惟能卧閤牢。庭樹忽驚秋響動。故園歸思更滔滔。</text>
<title>聞長湍除目</title>,<text>五斗休言可救飢。風塵作吏已堪嗤。歸來爭似初無往。須識淵明見事遅。</text>
<title>前後階牧丹盛開</title>,<text>無味淸時老病加。欲將耕耒寄生涯。村家物色還堪詑。繞屋東西富貴花。</text>
<title>永休庵。示徐尙書魯望 宗泰。</title>,<text>偸閒來倚寺西樓。野艸山花一路幽。未必華藏稱勝地。梵宮隨處卽淸遊。魯望要往華藏寺故云附次韻 魯望山門地勝更高樓。秋日雲烟一壑幽。瞻望名藍多道氣。可能楓後繼玆遊。</text>
<title>擬關山月 月課○代作</title>,<text>獵獵朔風驚。荒荒關日沒。川原莾空濶。萬里流孤月。素影妬積雪。寒光照白骨。黃沙牧馬鳴。古戍悲歌發。天驕尙陸梁。幾日休戰伐。營門夜蕭條。獨立空咄咄。</text>
<title>次宋質夫用谿谷竹陰諸公韻寄示之作</title>,<text>巷門僻且陋。屈曲通交衢。賈竪所喧呶。豈足枉冠裾。交遊幸得君。文會曾濫竽。昨從西郊還。聞君訪僑居。小奚又踵來。新詩仍手書。雖違一會面。良慰阻隔餘。顧此戀戀心。奚待折簡呼。冗事苦纏縛。欲往還踟躕。離索旣云久。誰與談詩腴。高軒信非遐。易圖永夕娛。有懷尙未果。何異羡淵魚。早晩乘興出。期看唾成珠。</text>
<title>見山車有感。用前韻呈宋質夫求和。</title>,<text>昨過城南門。山車戱長衢。棚架揷松檜。傀儡假冠裾。爛燁炫綵繢。轟轕喧笙竽。士女匝前後。縱觀傾閭居。問此何所爲。將以迎勑書。勑書何所言。十行又有餘。嫚辭不忍聞。聞之欲狂呼。雍門若在今。一死肯踟躕。嗟嗟肉食徒。徒然飽脂腴。餙此玩戱具。賭彼耳目娛。空談欲弭患。緣木而求魚。所以齊威王。不寶照乘珠。</text>
<title>古意送柳察訪集仲 成運</title>,<text>猗猗谷中蘭。本是王者香。移栽幸得地。奕葉增芬芳。朝承玉堦日。夜浥銀㙜露。一朝棄荒野。荊蓁相爲伍。春華政蕩漾。百艸爭凌欺。孤芳獨自信。留與騷人期。其二鳥嶺何崔嵬。畏途縈層巓。崖懸臨無地。石老干雲天。連亘幾十里。覆車紛相望。危惡不可攀。使人神魂喪。人生京洛中。只行康莊間。不向此地過。何由知險艱。其三駑戀棧豆。騏驥思千里。充飽志易滿。歷塊才難試。駑得其意。却笑騏驥癡。騏驥只銜寃。逸氣恒低垂。九方去已遠。誰能略黃驪。君爲馬官去。此理宜早知。</text>
<title>族叔父掌令公 世樟 輓</title>,<text>叔父有美質。瑩然無瑕璺。溫雅自天賦。恪謹仍先訓。豈乏騫騰姿。乃値屯蹇運。中年飽隱約。志不恥弊縕。五十乃闡科。羽翼稍始奮。澹泊謝躁競。榮落何喜慍。擾擾名利塲。獨自推定分。厭乘栢府𩣭。力求東峽郡。平易民所愛。卧閤政不紊。豈意未耆身。奄忽謝塵坋。年來死喪威。人理所共隱。悲哀旣稠疊。心肺想內燻。抑或霜露疾。榮衛仍不靳。未朞四五喪。天道慘難問。行路且酸鼻。况我在袒絻。靈辰苦不留。遠日今將近。淸禁阻執紼。緘哀寄短韻。遙望東州山。淚落不可㨷。</text>
<title>寄謝族兄晩休公 判書公泰尙號。而時任北伯。</title>,<text>凉風振高柯。秋事已蕭索。微霜乍淪降。艸木無顔色。咸州地勢偏。朔氣應先得。吾兄素多病。氣候今何似。別後音塵稀。悵望殊未已。其二午眠覺欠伸。門前聞剝啄。忽有咸州人。來傳一小牘。開緘見手字。知兄身無恙。破我欝陶思。慰喜不可狀。撥棄百斛酒。杜老言非妄。其三北關菑極備。田畒蕩如掃。方秋旣云急。來春那可道。按使筦一路。責任重懷保。吾兄本豈弟。約己仍且簡。勉旃此二德。自足制民産。其四堂堂黃太史。作詩臻三昧。殘膏與剩馥。亦足沾後代。江鰩是何物。品味乃相配。遺我一小帒。知我有老母。再拜謝來使。感此情意厚。其五洞賓遊北海。遺却靑錦帶。千年化爲藻。綠葉長而大。海菜亦多種。珍味此爲最。今來一束餉。寧復羡脂腴。俚詞謝嘉惠。聊用博胡盧。</text>
<title>舟行</title>,<text>峽江多急灘。灘中多大石。前灘與後灘。相距不盈矚。下灘常快易。上灘常艱棘。艱棘尙可言。快易危不測。寄語持舟人。擧篙愼所刺。其二水性本柔順。舟行儘自安。亂石亦何意。故故當淺灘。水石相舂撞。咆哮成激湍。輕棹出其間。𢥠然心膽寒。不乘峽江舟。誰知行路難。其三流水出高山。奔汩走深谷。柔壤日漂散。所餘惟亂石。噴薄若相爭。喧豗無休息。水囓石仍怒。石撞水又激。物理有如此。令人增歎惕。</text>
<title>感懷雜詩</title>,<text>白日方西昃。明月已東出。炎暉遂欲微。寒灮漸四達。陰陽迭相承。頃刻未休歇。天運有虧盈。造化無專一。感此夜不寐。歎息至明發。其二鴻濛始剖判。人物卽兆眹。標枝與野鹿。動息惟愚蠢。旣無善惡分。寧有治亂名。叔季日澆漓。嗜慾事紛爭。刑戮亦不勝。敎化矧可行。孔孟欲捄世。遑遑徒爾勞。所以沮溺輩。離俗自爲高。其三東周世旣末。七雄方乕爭。處士亦何事。論議又縱橫。乹坤日簸蕩。世路成榛棘。莊生憤世者。寓言蠻與觸。強辨齊萬物。聖智遭譏斥。雄文極怳惚。俗士盡驚疑。無人識其旨。令我心傷悲。其四嬴項與漢祖。並生一世中。鑄得三雄傑。天地費全功。龍鍾一書生。弄之在掌握。奮椎博浪沙。祖龍喪其魄。運籌帷幄中。名騅迷所適。徒憑三寸舌。遂作萬乘師。功成却不居。去與赤松期。屈伸合兀化。窈冥信難窮。高名垂宇宙。千載仰遺風。其五吾聞學仙儷。乃在深山巓。淸靜無所爲。嗜好並皆捐。凡胎亦難蛻。眞訣無人傳。奈何內多慾。力欲求冥筌。唐虞不可效。軒轅那得追。沉迷莫自悟。甘受方士欺。祠竈竟何益。承露徒費功。年華忽婉晩。感悔還無窮。惜哉英豪主。千秋笑愚蒙。其六炎漢運中否。大盜移國統。海內從風靡。投書爭獻頌。堂堂龔大夫。餓死獨不貳。高義日星炳。首陽可齊美。隱者致哀傷。惜其夭天年。班生記異聞。採掇著於篇。謂之賤守節。無乃非其旨。晨門與荷篠。魯論亦不遺。三復八字贊。可以垂千禩。其七書契代結繩。人文於此始。聖賢垂訓辭。非爲詞華美。其他賈馬輩。亦各騁其議。積中乃發外。文彩故炳蔚。朅來唐宋間。韓歐最傑出。世運有遆降。隆替秪自別。王李生其後。秦漢期騰踔。馳逐影響間。罷盡一生力。虛浮竟無實。安能追古昔。區區鹿門子。譏裸仍同浴。俗習至於此。令人重歎息。其八大魚在深淵。小魚惟所嗜。漁人釣大魚。小魚以爲餌。大魚中其鉤。終由小魚死。嗜慾不可狃。弱小安可忽。物理自如此。萬事皆洄泬。其九猩猩在山林。小黠還大癡。不離禽獸羣。妄欲效人爲。猖狂不知止。竟中虞人機。身登鼎俎間。雖悔那可追。沙邊有𩿨鳥。無心閑自飛。其十藤蘿生澗谷。枝葉何縈紆。雨露方滋養。紅綠相紛敷。虫蛇所廕依。笑彼松栢孤。嚴霜一朝下。倐然就蕭索。回看嶺上榦。蒼然猶故色。其十一鸛雀下田間。一步行數尺。林中有鷦鷯。見之驚且躍。意欲學其步。奮身聊彳亍。顚仆不可及。毛羽徒摧傷。小大各有分。妄行終招殃。其十二蜿蜿淵中龍。本是天行物。秋陰方用事。暫居黿鼉穴。變化無所施。魚蝦任相褻。春風忽被離。雲雷隨鬐鬣。飛騰絶四海。甘霖蘇六合。其十三吾觀柱史言。亦自窮玄眞。用足了世事。斂可保其身。傳承旣多歧。末流終誤人。務實或慘刻。崇虛還誕誣。嗟哉失師旨。奚獨老氏徒。其十四翩翩王仲淹。自是豪傑士。惜哉不知量。妄欲比夫子。刪述固已僭。元經敢何擬。湛思竟無用。可笑徒爲勞。頗似楚優孟。抵掌象叔敖。其十五吾聞歐巴邏。邈在西洋裡。木石皆瓌奇。俗習亦淳美。君臣尙揖讓。古風還不死。兵戈所未及。太平民無憂。其人多桀黠。此言信也不。其十六利瑪何爲者。迢遞從西國。四裔旣博觀。象緯能精測。著書詆釋氏。自言尊天神。誕妄不足道。浸淫恐誣民。文明此湮塞。攘闢嗟何人。</text>
<title>陌上桑</title>,<text>靑靑陌上桑。沃若朝日灮。素手欲採掇。葉露沾羅裳。日晏蚕應饑。提筐歸意忙。五馬謾踟躕。使君癡且狂。</text>
<title>折楊柳</title>,<text>裊裊堤邊枝。千絲復萬絲。不解繫征驂。徒能攪離思。攀折一枝好。殷勤寄邊陲。鵶黃詎耐久。歸期願早知。</text>
<title>情詩 效張茂先軆</title>,<text>孤燈照暗壁。寒風度羅帷。美人隔千里。飛塵滿瑤徽。塞鴻旣難憑。誰傳錦字詩。臨別不解愁。遠離方相思。中宵獨輾轉。悢悢心自悲。其二寒月出天端。照我窓前樹。輝灮四面發。廣庭明如素。美人不在傍。誰與共游顧。執熱必思濯。食荼方知苦。相思不相見。何以慰情慮。</text>
<title>碧衣兒</title>,<text>碧衣誰家兒。騎竹戱路側。生可八九齡。身短容羸黑。結隊兩三人。跣足爭奔躍。我行偶見之。猝然驚且惕。如見所失子。髣髴舊面目。服餙亦依然。年齒知相若。中心忽慘慘。駐馬久掩抑。何人種福田。生子能保育。伊余罹咎殃。不知積何惡。嗟嗟苗不秀。婉婉眞可惜。彭殤旣云齊。不足爲忻慼。慈愛亦天鍾。欲忘何由得。有時或排遣。觸境乃發作。應知一點寃。縈繞藏心曲。東門豈不賢。季子稱達識。猿膓自柔脆。那能頑似石。歸來夜不寐。明發重嘅息。</text>
<title>讀東臯詩</title>,<text>東臯有遺篇。聱牙不可讀。覔料恣爬羅。造意何艱棘。怳如遊深山。叢灌紛壅隔。未及窮絶頂。那知眞面目。又如食大胾。強硬刺齦齶。久嚼乃得味。一臠猶可識。鍾鼎是彜器。謝彼珠璣餙。松栢在大壑。本無芬華色。遇境或崛起。鋪事多含蓄。刮磨綺羅習。洗蕩月露牘。沿陳又溯杜。儼然成一格。風雅固所遜。足以振衰叔。隻眼良不易。下士宜謗讟。斯文日凋喪。俗尙多輕薄。禮樂從先進。聖訓吾所服。</text>
<title>送安邊使君柳集仲</title>,<text>白山南奔馳。關嶺高達枿。安邊在嶺北。疆理古靺鞨。由來咽喉地。防扼雄所轄。守宰難其人。簡愼自昔日。柳君將赴任。過我來告別。吾知柳君久。爲人踈骨節。文史雖飽讀。吏事非諳悉。或恐用違才。聽政有踈脫。試言爲吏難。吾肱甞再折。老胥習姦欺。鞭笞非所怵。編氓困誅求。煦濡不足活。况玆嶺北路。風俗尤桀黠。冠盖日旁午。民力久已竭。君今往作牧。撫御將何術。政敎貴在簡。號令愼所發。有爲易擾攖。無爲反寧謐。長孺只愛靜。亢宗且任拙。如能師二子。公私自安佚。紛紛衒能徒。齪齪不足說。州南有別浦。景物稱殊絶。淸波接歸墟。秀巒連怾怛。春來雀鼠空。鈴閣無人掣。遊賞亦何妨。命駕應頻出。不必效俗子。朱墨長汩沒。治化苟無他。此不係得失。持玆贐子行。去矣宜莫忽。</text>
<title>蛙鳴</title>,<text>炎夏五六月。鳴蛙滿陂澤。未知孰勸是。日夜無休息。難問爲官私。焉識其苦樂。甞聞野老言。其說頗歷歷。蛙性本喜拗。母訓恒忤逆。言止必自行。指南乃在北。蛙母念其然。臨死遺戒勑。欲其葬高燥。詭言殯水側。蛙兒相謂曰。母言何可格。雖違平時戒。忍忘將死托。平原豈不多。汚下乃所宅。每當暑雨節。潦水漲川谷。山陵亦懷襄。累土易漂泊。羣蛙始追悔。是以相聚哭。俚諺元無稽。聞之堪一噱。吾觀萬籟鳴。莫非一氣激。曰有天地人。莊生強分析。發揮爲風飈。震盪爲霹靂。巨細縱分形。斯氣同所得。或在晨鷄吭。或在寒蟬腹。或在鶬鶊舌。或在阜螽脚。啁哳而嘒嘒。間關而剌剌。乘時各異響。自然隨感觸。蛙也科斗化。水濕所亭毒。居在沮洳間。時氣當三伏。天陰欲爲霖。地潤方成溽。腹弸而吻皷。閤閤聲乃作。其聲雖亂聒。天機同一槖。昔人比皷吹。斯言認非劇。感此因成詩。聊以慰寂寞。</text>
<title>迎凉艸 月課</title>,<text>愛此數莖碧。靈異冠羣芳。細葉如松杉。勁枝同篔簹。四時不改色。貞姿凜淸商。方當炎夏時。熱氣騰玄黃。碧葉映窓欞。滿室生陰𩗬。怳疑高秋日。淅淅吹嚴霜。洪匀播羣物。妙理不可詳。獸角或取煖。龍皮解生凉。如何一微艸。氣能排驕陽。周王扇暍人。仁風遍四方。我願採芳莖。稽首獻天閶。</text>
<title>偶書</title>,<text>邑小強如斗。自昔無通判。濱海饒介鱗。有蟹供几案。錢氏所願得。由來稱美諺。我志異於是。不取其一半。爲州豈不樂。所苦多羈絆。羈絆亦何事。簿牒日相亂。吏胥不可委。公然事欺謾。錢糓甚碎瑣。出入煩椎筭。闘訟苦紛挐。日夕困聽斷。縱有賞心事。暇日難把玩。譬如籠中鳥。動覺罣羽翰。食焉不知味。焉用思見彈。有蟹與無同。計之亦未爛。苟有助理者。如熱得濯盥。公務一以委。坐嘯眞蕭散。文淵得遨遊。政賴丞掾贊。頹然卧東閣。嘉客頻招喚。庖人進郭索。滿殼紫膏粲。劈螯在左手。擧觥引右腕。平生磈礧胷。庶可一快灌。世間名利事。皆入浮雲看。此中好風味。豈以卿相換。欲專一州權。齷齪誠可歎。有蟹有通判。鶴背十萬貫。</text>
<title>茄子菜和石花醢</title>,<text>海中多島嶼。嵒石紛磊磊。醎腥所浸潤。結殼如蓓蕾。浦人摘其肉。瑣瑣狀珠琲。和塩置甕缸。經春味不改。茄子産園圃。紫白垂繒綵。培壅費人功。雨露荷眞宰。橢形長纍纍。脆膚白皠皠。東俗喜重味。採陸仍採海。方夏薦飣餖。剝茄棲其醢。甜淡和酸醎。二味眞相待。單喫亦自佳。兼之美乃倍。膳羞各有醬。戴經固已載。不用加薑桂。何煩調鼎鼐。嚥津潤喉燥。嚼軟充肚餒。山珍與海腴。得之不可每。厚味或腊毒。貪口身亦殆。寧如二物者。貿遷隨所在。貧富皆易給。賈不費重賄。柔和適腸胃。爛食無咎悔。乳豚侈何曾。蓱葅欺王愷。豈知此味妙。易牙喊未迨。茄枝又結醢。俗語還堪採。斐然作頌詩。庶幾增光彩。</text>
<title>送族侄錦平都尉 弼成 赴燕</title>,<text>吾聞蠻與觸。國於蝸兩角。觸人向蠻氏。悵然愁遠適。汪然出悲涕。睠然懷故國。豈知兩角間。曾不盈微矚。中國處海內。本同礧在澤。箕封與之接。一帶江水隔。車馬朅而來。纔可費數朔。男兒志桑蓬。遠遊乃其職。况玆十里行。焉足介心曲。博觀大小倪。還應發一噱。擧酒謝情親。登車振長策。薊門碣石地。視之由咫尺。離合暫時事。寧爲忻與慼。持玆贐子行。去矣須努力。</text>
<title>東溪</title>,<text>衮衮秋溪水。迢迢來自南。逶迤數十里。磵谷紛相參。上滙龜龍淵。下注琵琶潭。中焉有一湫。與之乃成三。大石卧其涘。上可尋丈凾。謂之某何巖。其名盖未諳。謂之無愁巖。亦是翻鄕談。憶昔歲丁巳。來遊得窮探。經營十餘年。買取爲解驂。芟夷去荊棘。列植雜楓柟。依山刱別墅。頫水架小庵。平臨石灘野。前挹華山嵐。荒穢一朝開。地靈失慳婪。山靑若增秀。水綠更勝藍。含光亭最勝。孤絶倚石龕。灘響聽愈淸。魚樂看可耽。山光與野光。凌亂交相含。含光貴無名。義本師老聃。傍接山榴坡。錦繡被巖嵁。下連槐龍壇。湖影明淡淡。靑莎覆前堤。羅生雜芷菴。北磵引成池。嶼石奇如鏨。荷花紅的的。柳線靑毿毿。翛然卧中堂。爽如弛重擔。淸風送華月。水面澄光含。由來無盡藏。取之非爲貪。塵煩盡消散。靜坐如癡憨。野老時相過。欵曲語諵諵。村醪豈云薄。自足成一酣。挑菜香滿筐。網魚白盈籃。山果摘査梨。不須羡橙柑。生理此足喜。送老眞可堪。耕田土脉腴。鑿井泉味甘。優游歌且咏。罔非帝力覃。武陵桃花源。將比應見慚。人生貴適意。何必公侯男。</text>
<title>任尙書 相元 輓</title>,<text>文章隨世運。如水日愈下。近者極萎薾。誰哉占雄覇。地蹙多曲艱。源淺易傾瀉。俚唱或售哇。蠟鞭爭衒詐。公能振衰叔。力擬追陶謝。勤苦惜三餘。課讀窮千架。長袖固善舞。美疇能多稼。雅情自絶塵。逸軌誰先駕。筆落見恣睢。篇終無釁罅。琢語儘輕淸。蓄意皆蘊藉。厚味同飮醇。佳境如啖蔗。寸心定得失。俗眼從嘲罵。牛解庖丁刀。猿號由基射。大魁早闡名。高衢仍縱靶。靑雲諒自致。積薪非所訝。卿班世恨晩。藝館人惜亞。淸癯鬼易欺。壽耉天不借。一嬰淸漳疾。催觀崑丘化。文星忽暗慘。士林同悲吒。空留篇什富。光恠眞堪怕。藍田一片玉。可博連城價。憶昔弱冠歲。始拜晩休舍。鳳閣公爲長。堂后吾官假。邇來數十載。下榻蒙相迓。龍鍾幸許與。唐突頻寬貰。禮圍得聯席。考試多閒暇。論文聽娓娓。說詼看啞啞。周旋奉緖言。怳然襲蘭麝。勝事宛隔晨。英標已脩夜。荒忽記樓賀。冥漠修文夏。飛旐出江漢。輀車映桑柘。吟成相紼謳。哀涕空盈把。</text>
<title>食蛤</title>,<text>蛤生海水底。本是黃雀化。黃雀昔翩翩。棲息依堂榭。雖小亦羽族。鳳凰乃其類。朝集茂林鳴。夕繞芳塘戱。何緣幻其性。甘爲泥中物。禀賦固輕微。變化殊怳惚。羽毛成介殼。無復舊形質。居將蟶蠣隣。意慕龜蛇結。潛通太陰氣。盈縮隨朓朒。頑然無所忌。永爲鷹鸇逐。豈知漁舟子。掘泥恣採得。珠胎剝醎腥。膾炙隨所適。造化良如此。停筋重歎息。陰陽有推敓。物性因遷易。陽和方發揚。蝡虫猶傅翼。羣陰旣用壯。萬彙就剝落。陋哉穿屋物。遂焉爲海錯。謝此昭曠地。藏彼幽陰宅。終然不復化。縱悔何可追。林間舊時羣。乘春更翔飛。</text>
<title>溪上用杜老西枝村韻</title>,<text>深深山外村。斜斜磵邊路。踏石越林阜。緣彴經野渡。簪紱本非願。溪山自有素。柴荊占一壑。窈窕饒閑趣。境僻少來往。散策仍獨步。雲霞媚晩景。川陸紆遠顧。遊絲亂亭臯。暖陽破凝沍。魚樂出深淵。鳥鳴爭嘉樹。覽玆協意境。便欲忘衰暮。逍遙向夕還。不妨衣霑露。其二風定松自韻。泉喧山更靜。天雲歸洞壑。滿潭星河影。吟嘯儘適意。不覺春宵永。撿書點松炬。析酲漱巖井。早知帝懸解。不羡國匀秉。細思靜躁分。無異仙凡逈。至化盛陶唐。淸風尙箕穎。世味已備甞。俗事眞可屛。渚鳧唼前沼。野鷄雊西嶺。相對不知厭。最是國士頂。</text>
<title>尹生 世翁 輓</title>,<text>道貴得其中。賢者或過之。親喪所自盡。寧戚垂訓辭。嗟君丁不辰。欒棘仍荐罹。血淚腐茵席。哀號感隣比。可憐寸艸死。忽與春輝隨。非昧滅性戒。至哀不自持。神明不相扶。此理儘可疑。新阡卽先兆。歸侍無窮期。長逝亦無憾。生者徒傷悲。</text>
<title>放蠅</title>,<text>今年久亢旱。盛夏氣欝蒸。官居太矮陋。房屋饒蒼蠅。盈棟復滿宇。引類更呼朋。營營欲奚爲。戢戢如和譍。當宵乍帖伏。亭午恣憑陵。逐臭承睚眦。索垢穿鬅鬙。瞥瞬病眶睫。麾拂疲腕肱。偃息失安便。朝氣不淸澄。形骸見侵困。習靜難端凝。談玄何暇衍。入定寧饒僧。周詩憤所寄。賈傅歎堪興。羣聚飣餖上。有如矢集堋。湛溺酒醪中。不啻蛾撲燈。銜汙沾几席。産蛆積緘縢。圭璧受點涴。黑白亂淄澠。凡爲人所苦。摟指筭不勝。何難殄滅爲。有術掃除能。殘胔及餘瀝。羅列置㽅。貪餌亂投入。羃紙捷相乘。旣無逃避路。聚哭聞薨薨。呼童挈以去。散放閒丘塍。周環至終夕。一器動盈升。初移一二器。不覺有减增。俄頃已稀踈。曉星當日昇。念玆溝渠虫。傅翅敢飛騰。化形旣甚穢。賦形尤可憎。迹其作孽事。盡劉理亦應。天物戒暴殄。微細猶在矜。唯仁放以遠。聖訓吾所弘。遊魚恣跳踉。焉能逃罟罾。惡鳥亂叫呼。所以中弋矰。山鼯豈不捷。或自蹈機繩。澤雉亦云悍。每患遭秋鷹。狐狸穴城社。有時失依憑。蟣虱處袴褌。鼎鑊終相仍。物理政如此。罔生焉足稱。蠅也得遠放。幸耳不可恒。原野任所適。軒墀愼再登。幺麽亦有知。旣往且少懲。吾今作此詩。覽者宜可懲。</text>
<title>臨靈業帖</title>,<text>羲之五十二。方能成八法。而我五十二。始欲師靈業。腕弱怯運筆。眼暗眩臨帖。結構良齟齬。點畫甚艱澁。日課一百字。官閒猶暇給。初習一二日。筋脉多騈沓。及過旬望後。間能裁濶狹。虎㨾反類。鵠形或近鴨。少年向我笑。白紛乃童習。譬彼邯鄲步。壽陵飜成跲。醜女效嬌顰。隣人皆掩睫。工夫莫浪費。古人那可及。斯言固有理。聞之騂發頰。少怠老方勤。譏嘲宜所集。雖然博奕賢。魯論亦炳燁。游戱六藝一。尤與聖訓協。况且進修功。盛衰非堦級。武公作抑戒。千秋編雅什。莊叟亦有言。蘧玉化六十。尼父晩喜易。十翼羲文接。愚公老荷鍤。二山爲却立。牧野鷹揚人。白髮久蕭颯。伏生老窮經。亦復垂𨓏牒。大業尙如此。矧伊一藝執。少也不必誇。老矣焉足怯。平地一簣土。爲山成岌嶪。鐵杵磨爲針。刺繡開花葉。苟存不息功。萬事能精入。魯鈍在勉強。不須羡敏捷。更加五十二。右軍庶可拾。以此謝少年。含笑不復答。</text>
<title>次宋甥用定齋集韻寄示</title>,<text>士也抱負大。外至非𢥠慄。試瞻彼㓗者。白自生虛室。窮堅及老壯。古人氣崔崒。不須搏鹿夢。不須唁馬失。嘉君年齒富。縹緗恣爬櫛。硏究聖賢書。宿儒或屈膝。學業旣弸積。英華自泛溢。投我五言詩。却疑夢江筆。良玉旣琢磨。藻繢後素質。修身與致身。由來本同術。寡尤自得祿。漑根必食實。歲月不我與。努力撫少日。紛紛吠影徒。可笑不可怵。雖宜戒躁動。亦可無安逸。爲山必累簣。積縷乃成匹。沒世名不稱。乃君子所疾。孔子稱大聖。晩而絶韋帙。高衢遠崔嵬。馬良亦須抶。春晷漸看永。且願富著述。</text>
<title>擬盧同月蝕詩 月課○代作居首</title>,<text>元和五年十一月。黃鍾叶律氣閉藏。羣陰用壯轉習坎。萬木晦根如死僵。斗躔西傾日馭沉。凍雲不興天黭黃。寒飈一陣動海底。玉輪湧出東山岡。居然一團影。逈臨九州壃。明凈絶纖翳。下土爭瞻望。此時恠事發。有物嚙其傍。乍如蠅點玉。復似蚕食桑。垂棘璧無瑕纇。如何變成璜。江心鏡曾百鍊。奄被塵埃障。斯須一點就磨滅。當空無復些兒光。輪壞桂折在何處。夜色黝黝如煨煻。不料至神物。奄忽遭此殃。寒燈吐灮焰。透戶射長廊。列宿始掩縟。淡淡無灮芒。俄頃滿天如撒沙。出頭攢集爭雄強。玉泉子獨自行。流涕何滂滂。念此兩曜者。一陰而一陽。如人有兩眼。從古在穹蒼。晝夜代明相爲用。乃得照臨下土方。一眼旣不保。天公行道應倀倀。憶自盤古來。閱歷億千霜。天眼尙無恙。虧缺聞未甞。今夜忽如此。玆事不可詳。吾觀喪明疾。在人亦不常。于魯有左丘。於魏有卜商。或以其修史。或以其哭殤。浮誇天乃罰。溺愛以自戕。今天至神明。與人作爺孃。應無自作孽。有罰誰主張。或言蝦蟆食。此語載縹緗。吁嗟瘠埳井虫。有誰援引造九閶。擁腫蹶泥脚。何以能飛颺。或者幺䯢物。化成在睫眶。因緣恣奸逆。冀得充肚膓。天生物類夥。所嗜各有當。食壤卽蚯蚓。餐露是蜩螗。卽且甘帶腦。鴈鶩啄稻粱。麋鹿齕薦艸。虎豺噉兎獐。乃敢上天食天眼。咄爾蝦蟆太癡狂。憶昔帝堯時。十日並出灮煌煌。原野烘爲霪。江河沸如湯。萬國赤子皆遑遑。又聞金刀世。兩月相承爲不祥。陰盛陽德微。炎祚看將亡。忠臣劉向增悲傷。汝若堯時食日漢時食月。九日一月爲汝粮。大張哆口噉噢嗗。搪撑皤腹自不妨。旣除聖代灾。復令漢道昌。豈但無饞名。乃可功業彰。痛汝伊時不肯食。到此而食其罪不可量。嗚呼妖蟆固當劉。只恨天公不早防。履霜堅氷自有漸。胡爲容忍恣披猖。遂令今夜食一眼。淸濁無乃由滄浪。玉兎搗藥春復秋。長在婆娑桂影凉。天今患𥌒藥無功。羿妻神方亦荒唐。安得孅阿神。來學扁與倉。盡傳靑囊肘後秘。鍊得金鎞一寸長。長天九萬路匪邇。下來上去無由忙。第恐妖蟆似二竪。却先功成入膏肓。玉川子雪涕仍再拜。潛心默禱起彷徨。敢將犬馬誠。告籲上玉皇。臣心有寸鐵。除兇勝斧斨。妖腰亂領可剪磔。下土臣何以上趍蹌。瀝血寫愚辭。刳肝緘奏章。長跪泥土付飛廉。庶托羊角風翺翔。東方卽震宮。靑龍開明堂。妖蟆當前不擒殺。安用牙角如刀槍。北方乃坎宮。穹龜何軒昂。天公失眼尙縮頸。徒有大殼堪支床。西方有兌宮。素威偸犧羊。磨牙吮血乃尒性。何不噉蟆甞其肪。南方是離宮。朱鳥自頡頏。蟆在汝宮不啄殺。但思引領求其凰。金星號眞將。于今何太恇。木星配歲德。𥚁福失否臧。水星司天牢。茹柔還吐剛。火星熛怒神。亂法壞天綱。土星失樞紐。謾在天中央。威弧徒撥剌。焉能射天狼。河皷縱高懸。誰能鳴璫琅。騃女但淫思。終日成七襄。天狗不吠盜。下地舐粃糠。北斗司喉舌。郞位儼成行。簸旗有蚩尤。策駟稱王良。此外內外官。瑣瑣焉足揚。分躔列次各有司。欲令大小交相匡。如何縱捨惡逆物。任其害此灮明王。尸居天體使天瞎。衆星萬死不足償。願天赫怒盡掃除。譬若農夫鋤莠稂。只留天樞一介星。此外隕下如折漿。玉川子辭訖。伏地增震惶。由來天高却聽卑。况此正直誠能將。俄然天慘惔。觱觱生陰𩗬。如從黑暗邊。閃閃動劒鋩。妖蟆肚腹已决磔。拒轍寧復容螳蜋。徑圓千里漸看蘇。一輪依舊無瘢瘡。皇天本自體仁恕。衆星罪過皆包荒。更令下民見天眼。喜極而悲淚汪汪。雖然旣往宜深創。微臣此語非誣謗。肅淸天宮達四聡。毋令惡物欺娥孀。陰陽順軌兩曜明。仁覆下土萬世康。臣雖頑愚言有徵。嗚呼上天曷不蘉。</text>
<title>和宋質夫淸平錄用虛白退溪諸公昭陽行韻</title>,<text>宋君下筆凌雲烟。描得春州一洞天。讀之令人牙頰爽。怳然身在名山前。名山從古助詩思。剛恨祖生先着鞭。玄暉妙語道澄江。崔顥佳句吟晴川。物色分明少分留。解使鄒陽心懣然。峩峩洋洋信美哉。耳邊髣髴聞牙絃。嗟我痼癖在烟霞。夢想靈區今幾年。塵緣纏人撥不得。謾向東天勞遠懷。羡君輕棹泝峽江。蠟屐踏盡春山苔。冥升幽搜却忘倦。不憚離家經月廻。高吟淸平寺裡月。閒把昭陽亭上杯。玉流銀瀑恣洄沿。凈洗東華衣上埃。仙緣有在知不偶。能辦淸遊小蓬萊。浮世喧哤轉可厭。最愛寬閒與寂寞。眞樂遺風倘一攀。終作山中幽棲客。</text>
<title>久堂朴尙書 長遠 夫人輓 代作</title>,<text>久堂尙書忠孝人。夫人配之德無違。積善由來有餘慶。鸞鵠停峙滿庭闈。兒郞又得專城居。暮年板輿生灮輝。嗚呼萬事不可常。崦嵫難駐西日暉。沉吟林烏反哺詩。重爲諸孤涕沾衣。</text>
<title>尹朔寧 鴻擧 室內輓</title>,<text>吾家伯嫂婦道純。仍識閨門美範傳。令德由來福履宜。終見康寧享高年。桑楡短景易催促。八十春秋還倐忽。延津雙劒會有時。曉日靑門送素紼。路人悲傷亦沾衣。二子欒欒俱白髮。</text>
<title>古行路難</title>,<text>長安大道如靑天。甲第朱甍臨道邊。朱輪寶盖日馳逐。從者如雲相磨肩。借問彼何人。金張許史倫。榮華溢九族。雨露偏一身。根蟠蔕結勢翕赩。自謂驕奢無時歇。嗚呼萬事多飜覆。滄海桑田眞一瞥。曲房深榭倐已空。日暮悲風起蒿蓬。行路難不在高山與深水。只在長安大道中。其二桂樹生彼高山岡。枝葉相樛欝蒼蒼。本是淮南小山種。歲久馥郁生奇香。香生滿林樾。蠧虫爭來囓。蠧虫囓尙可。斧斤終見伐。千尋古榦一朝摧。山谷慘慘風雲哀。樵兒拾薪競騰踊。幽人失攀空徘徊。奇香希世適招殃。自古名全身不全。君不見樗櫟老大只壅腫。不才却能終天年。</text>
<title>花山曲</title>,<text>儂家花山縣。君家漢江涘。儂家與君家。本自連一水。君今夏日來相過。使儂其如秋夜何。其二儂採山蔬待。君載海塩來。山蔬調海塩。自足侑一盃。請君且盡今宵樂。莫使他日長相憶。其三君乘汜泭來。儂釀麥酒迎。江水政浩浩。君可少留行。江流西去返無日。惟恐恩情從此絶。其四儂家在江干。慣知江中事。水淺灘常礙。水深湍又駛。君雖心忙莫遄歸。且待江波下石磯。其五三汀水始大。八峯灘甚惡。灘中石谽谺。行舟愼莫觸。君雖經歷知所從。不如江干生長儂。</text>
<title>下斗尾淵</title>,<text>昨發花山縣。今下斗尾淵。此是衆水之所滙。兩山夾束高揷天。渚涯牛馬不可辨。俯視層瀾深幾千。元氣渟滀如不流。十里凝淥一色連。千年老蛟宅其底。往往雷雨飛上天。憶昨崎嶇遷上過。江艸政茂江花姸。江花未落艸未衰。又從淵心棹峽船。江山勝槩縱飽看。形役于今還可憐。奔忙道路亦何成。但覺顚毛凋華年。江邊石磯凈無塵。羡他沙𩿨閒自眠。</text>
<title>用高達夫封丘縣韻</title>,<text>黃鵠集曠野。偶逢持羅者。羅來入太液。乃在建章下。衛國華軒果何爲。魯門鍾皷非所期。人生宦遊亦如此。心爲形役眞堪悲。銅章墨綬儘悠哉。故國園林夢長回。江邊𩿨𪆽應相笑。何事頻煩去又來。</text>
<title>老兵歎</title>,<text>峽中老人頭鬚白。自言今年八十六。少小粗能習騎射。名隷花山騎士籍。年方卄四始點行。往來防灘經四朔。丙子之歲臘月中。忽聞犬戎大充斥。君王出幸南漢城。四方徵兵馳羽檄。爺孃妻子不暇顧。北赴春州聽鈐束。春州防禦身姓權。節制分明號令肅。領得健兒一千餘。夜下嘉平山下宿。天寒斗尾氷雪壯。直上黔丹山上脊。山上南望粉堞危。單于屯在城西北。黃昏擧火半天紅。溫祚祠前殷皷角。中宵白足犯圍來。爲言重圍猶可躍。重圍可躍不可緩。約束行伍待曉旭。黎明彭排蔽野至。殺氣澒洞山前黑。紅旗颭地白馬騰。勢如風潮捲沙石。軍中砲矢一時發。白日雷霆撼山岳。戰血漬雪雪爲紫。虜騎三進復三郤。江淮兩軍滆岸望。逡廵不敢來協力。日晏孤軍蟻援絶。衆寡終知勢莫格。山崖凍路細如綫。鐵馬憑陵若平陸。前行旣潰後列靡。將士崩騰下峭壁。萬辛千苦得一生。復隨諸軍入深谷。迷漾南漢莾蒼地。誰肯揚旗進一尺。元戎長策在觀望。坐聞至尊遭危辱。罷兵還歸故里中。荏苒年灮過半百。同時編伍盡凋零。孑孑人間惟老革。于今癃疾鬼爲隣。往事懷時猶腕扼。朝廷方保太平樂。誰識當年喪敗迹。雖無智力可刷恥。到死安能忘此賊。感公相問爲公語。語罷潸然淚沾臆。</text>
<title>少年行</title>,<text>長安少年誇豪雄。玉勒銀鞍五花𩣭。平明射乕南山上。日晩探丸柏樹東。靑樓美女年十五。彈得秦箏仍楚舞。携來樓下沽酒飮。醉卧通街月正午。金吾吏卒不敢呵。遠從街頭看散聚。</text>
<title>秋旱行</title>,<text>木麥花正開。禾黍穎始擢。田家舊糓盡。屈指待成熟。日日凄風吹不止。木麥花黃禾穎白。得雨猶幸更蘇活。無奈亢陽彌月酷。黃埃四起溝澮乾。百糓枯萎就凋落。田翁田婦衣百結。隴頭相携拊心哭。從春勤苦到今日。豈知終不免溝壑。誰將此語奏九重。庶幾仁恩濟焦涸。其二春夏雨淫淫。茁然長百糓。人方見其長。皆言將大熟。長安糓價賤如土。有米不能售交易。豈知恒雨亦爲災。禾葉漸黃根脆弱。况復秋來旱暵甚。田野倏然成蕭索。朝家旣已恃豐登。肯信民窮蠲賦役。花山太守不耐事。愛民終無及民德。不如速換新賢宰。萬一惠政賙饑瘠。</text>
<title>義士歌 幷小序</title>,<text>僧淨源。本寧邊人也。爲余言丙子之亂。避兵於鐵瓮城。在副元帥申景瑗軍中。景瑗選軍中精銳。出城擊賊。有北關軍士兄弟三人俱從征者。其兄當出戰。其仲弟言吾何忍見吾兄死乎。吾請代行。其季弟亦言豈可使兩兄死於此。弟當代出。其兄曰。仲弟只有一女。季弱且無子女。我則年長。幸已有子。死無所恨。我當赴敵而死。其兩弟涕泣苦挽。爭請代出。其兄竟自奮而行。戰歿於城西門外云。此與姜處士兄弟三人爭死者相同。而壯烈過焉。不料遐裔之中。乃有此義士也。淨源時年尙少。惜不能傳其姓名。而終不可使泯沒於世。故遂作義士歌。鐵瓮城外虜氛惡。鐵瓮城中吹畫角。將軍下令選銳士。朝出西門齊擊賊。北關健兒誰家子。夜從幕下修戈戟。其家兩弟亦從軍。涕泣爭前當矢石。兄言兩弟弱無子。似我雖死無所惜。男兒赴敵豈旋踵。一戰終能死明白。姜肱兄弟義烈事。不料千秋得再覩。人生秉彜自天賦。夷夏何甞有豐嗇。生在遐裔盡天倫。死向沙塲爲毅魄。惜哉不能傳姓名。爲作歌詩淚橫臆。</text>
<title>貞觀行</title>,<text>貞觀天子致至理。垂拱久在深宮裡。少日雄心禁不得。慨然遠慕秦漢事。箕封一隅蕞爾國。意謂呑倂隨顧指。萬乘還誇一將才。羽葆迢迢渡遼水。兩部耨薩狐鼠徒。敢逆前茅斯亦恥。親戎力戰僅一勝。驛書張皇報萬里。方將英略駕百王。豈知後人笑冷齒。窮兵勒遠何所得。竟與隋煬同一軌。君不見安市城上拜辭人。自是三韓好男子。</text>
<title>昭君㤪</title>,<text>白艸迷四嚮。黃雲低氊帳。玉關去已遠。長安那可望。黃昏明月出天端。却似劉皇宮裡看。琵琶一曲寄哀㤪。絃將手語仍長嘆。單于不知曲中意。夜獵歸來要更彈。</text>
<title>閨㤪</title>,<text>垂柳覆粉墻。桃花映畫堂。堂中有思婦。無心理殘粧。借問誰家婦。夫婿羽林郞。往歲從軍西擊胡。萬里轉屯伊吾廬。自言成功卽旋歸。別後庭艸三見枯。塞垣迢迢道路長。深閨但覺年貌傷。况聞胡兵近乘勝。漢軍被圍蘆河傍。音信旣已遠。存歿那能忖。不願勳業成。不恨歸來晩。但願全身好歸來。頭白相見無所恨。</text>
<title>飮馬長城窟行</title>,<text>塞風蕭條塞日沒。飮馬遠向長城窟。城底積雪流澌赤。盡是年年征戰血。胡虜憑陵尙未平。數騎彎弓向漢月。轅門刁斗聲相應。山上烽火燃不絶。萬里征戍無歸期。強壯居然成白髮。家鄕消息今何似。一年方得一書札。</text>
<title>觀魚</title>,<text>峽江之水淸若空。水中遊魚皆可見。大魚噴沫出巖竇。小魚掉鬣跳波面。噴沫掉鬣各自遂。箇中何須分苦樂。莊生惠子太多事。強辨非魚有何益。</text>
<title>日暮</title>,<text>前村後村炊烟橫。原野蒼然淡墨色。深林宿鳥競知還。亂樹吟蟬皆寂寞。平沙衰艸十里迷。江上扶筇獨去僧。招提歸路無多遠。想到門前山月昇。</text>
<title>雨不絶</title>,<text>入秋以來苦炎熱。昨夜今朝雨不絶。樹間鳴飈吹不止。山上陰雲捲還起。政愁亢旱待焦涸。或恐陰霖反害糓。誰能擁篲掃雲霧。靑天白日人皆覩。</text>
<title>燕歌行</title>,<text>燕南少年多雄豪。八尺頎然好帶刀。論交獨訪田處士。飮博每從荊卿曹。政値天子北擊胡。奮身遠出楡關途。楡關之外皆沙磧。八月嚴霜邊艸枯。虜騎初窺瀚海灣。漢兵已過焉支山。單于馬上發鳴鏑。校尉軍中射黃間。輕車馳逐欲奮威。六騾倉黃已潰圍。轅門獻凱夜撾皷。受降亭前月正午。葡萄美酒紫駞峯。飮醉高歌仍起舞。人生快意當如此。莫道沙塲征戰苦。</text>
<title>吳歌行</title>,<text>閶門乕丘相對起。中有吳王古宮址。耕耒往往珠璣出。知是昔時宮中物。昔時吳家覇業昌。北與齊晉爭雄強。越王來獻苧羅姝。蘇㙜屹立天中央。㙜上遊讌夜未已。管絃聲沸秋江水。繁華百年那得住。霧散烟飛無處所。烏啼鹿走春復秋。蔓艸離離零露湑。商女豈知興亡事。猶向樽前歌白紵。胥山古廟生烟埃。江中暮潮聲如雷。淸風萬古獨不死。至今人說延州來。</text>
<title>楚歌行</title>,<text>吳歈越謳且少停。我有楚歌君試聽。楚歌調苦聲激越。聽之令人雙淚零。荊山璞玉本無疵。爲獻君門君反疑。十五名都易不得。忠臣何罪遭淫戮。亦有憔悴舊左徒。澤畔行吟顔色枯。哀詞訴天天爲悲。巫陽下招煩號呼。高唐神女弄雲雨。宋玉何心爲作賦。渚宮豪華亦一時。莫恨貞亮竟不遇。江皋霜落靑楓赤。茝蘭菅茅俱寂歷。高情獨有滄浪叟。皷枻中流歌濯足。</text>
<title>桃源圖</title>,<text>彎彎數曲溪。依依千疊山。柴荊凡幾家。住在溪山間。山間爛熳桃花開。落英泛溪紅斑斑。煕皥獨保太古春。松桂陰中日月閒。巖竇石徑無人迹。何物漁郞來叩關。乾坤處處多閒曠。不必武陵可避秦。萬事人間苦纏縛。數幅丹靑羞殺人。</text>
<title>送再從兄尹高城 坪 赴任</title>,<text>願生高麗國。一見金剛山。令人見慕至於此。可知靈境非人寰。高城郡在山之下。淸絶由來擅東關。萬二千峯影。落在軒窓間。君乘葉縣鳧。不羡楊州鶴。金風行欲動。官畦秫向熟。釀取一斛酒。去登毗盧巓。提携南石述郞徒。俯瞰扶桑在眼前。採得金灮艸。服之能返老。刀圭分一境。使民皆壽耉。然後方稱民父母。區區龔黃之流何足道。</text>
<title>記異</title>,<text>九月二十有二日。過午天地色慘怛。恠風忽從西北起。沙石飛走大木折。驟雨亂雹相交加。雷霆霹靂聲轇輵。憶昨天雨仍鳴雷。其日政當立冬節。相臣引咎辭鼎軸。聖主罪己下綸綍。如何翌日又此異。無乃應天不以實。小臣曾忝侍從班。今日深憂向誰說。</text>
<title>觀魚箭戱作</title>,<text>兩山分開作門戶。植木約簾如樊圃。平明海口潮水吐。勢若長空駕雲霧。衆魚連羣遠奔赴。環島越洲爭上泝。上泝惟思窮別浦。日晩潮退不回顧。水勢漸殺洲嶼露。已見籬笆截歸路。巨魚鯔鱸驚且怒。張鬐奮迅不得度。其餘鱗介亦無數。跳躍泥間半偃仆。鳧鷖鸕鷀雜𩿨鷺。啄得鯈蝦已盈嗉。漁人什佰來布濩。負筐持網相騰騖。弱者緣簾勤拾聚。強者亂流誇追捕。三老呼來均斂賦。滿舫噞喁看相呴。饔人揀出庖厨具。鑾刀細切如銀縷。開樽洗巵酒頻注。大嚼眞堪不負肚。醉後開篷仍快睹。忽忘風塵困牒簿。夕潮俄生日向暮。擧碇張帆促歸櫓。倚向舷頭更一俯。波上遊隊還如故。悠然掉尾就網罟。前後相接竟不悟。西南溟漲莽無滸。此間遊戱何厭惡。雖有巧漁亦難取。窄港相隨誰所驅。人皆不知避罟擭。聖人當日有明諭。鳶鴟只甘鼠胔腐。螻蟻徒識羊羶慕。物理二反興歎屢。信筆聊復書長句。</text>
<title>讀東坡集</title>,<text>吾聞蜀中羣山高揷天。下有千里之長川。山高谷深地勢蹙。川走日夜無休息。拔木捲石。並驅而合沓。橫衝直瀉。踴躍而擺闔。瞿塘灧澦不能遏其奔放。但聞晴空吼雷使人神魂喪。非如滄海莽無垠。浩浩大泊泙奫淪。子瞻乃是眉山人。全蜀江山鍾精神。發爲文章極豪雄。氣勢政與江流同。爬羅萬象筆下都說盡。不復涵滀爲留引。君不見退之如海子厚泉。試味此語然不然。而我千載作此詩。不須浪傳驚羣兒。</text>
<title>端午夜。靑蟹每羣出上海紅菜枝上。浦人謂之蟹秋千。</title>,<text>浦間靑蟹小如栗。穴居浦泥出復沒。每歲節當端陽時。出穴夜上浦艸枝。緣枝攀葉壘壘懸。浦人云是戱秋千。秋千戱本出山戎。於今天下傳其風。楚俗每取淸明節。東人最喜天中日。微物如此信可異。無乃感引因氣類。海上風動艸枝搖。裊裊眞似誇輕趫。漁人炬火連洲渚。俄頃拾取盈筐筥。初聞此語笑且疑。久居海隅方始知。海參看花暮春夕。河豚避暑三庚伏。物理由來難盡通。博學誰是晉司空。海參每於三月暮出浦泥。浦人謂之玩花。河豚於伏日出海卧淺水。浦人謂之避暑。</text>
<title>葡萄園 月課</title>,<text>五雲深深擁天門。彩仗暇日臨芳園。園上薰風百鳥鳴。園中翠蔓葡萄繁。金宮無事樂時雍。特召從臣開芳樽。與宴由來盡長纓。風流文采傾詞垣。賦詩高會記栢梁。傳甘好事思上元。含桃最是百果先。黃門摘來紅光噴。詔賜人人滿盤歸。箇箇認是君王恩。不待金莖一杯露。消中應解長卿煩。年年勝會趁淸和。世事可憐如雲翻。君不見靑袍拾遺客西蜀。野人筠籠空斷魂。</text>
<title>老狐</title>,<text>有狐生在城底穴。故老相傳百年物。毛踈體疥大尾禿。白頰長鼻雙眼凸。木石年久亦生恠。况此含靈最狡獪。掘得古墓枯髑髏。戴向維斗常再拜。居然變化作人形。出入村閭靡不届。古道雲陰天欲雨。荒郊日沒黃昏後。媚嫵恍惚信難測。往來綏綏行復走。或爲頎秀善男子。或幻嬋姸幼少婦。蕩子皆耽美人期。遊女多疑吉士誘。迷人之心奪人魄。作孽興妖難悉數。呼朋引類多如雲。養子生孫動成羣。成羣滿山益自恣。白日橫行無所忌。虞人挾矢不敢射。樵客荷斧相戒避。豈知惡盈天所惡。一朝自蹈於罟擭。不祥何待向窟嘷。臨死那能正丘首。毛羣戮盡殆無遺。血肉狼藉塗林阜。獨有老狐脫身逃。孑孑空山心㤪苦。</text>
<title>春曉曲</title>,<text>殘月西流淡白色。宿雲橫拖山半腹。嫰柳低垂眠不起。露脚霏霏滿簾角。空齋酒醒意轉慵。卧聽前林啼布糓。其二山樓獨宿無伴侶。起向前欄天未曙。南山和雨夜來多。滿庭花枝濕不擧。轅門畫角一聲吹。睡鵲飛鳴穿霧去。</text>
<title>延城大捷碑</title>,<text>昔聞延城破醜夷。今到延城讀古碑。碑高丈餘覆彩閣。弼雲老相文法奇。城非高也池不深。數百殘兵嬰短陴。扶桑老酋狃食國。笑指彈丸不盈矚。索綝寧容馬蹄汚。順昌擬以靴尖踢。輕驕固知兵必敗。忠義况乃天所福。飛槍舞劒豈足說。制梃今朝猶可撻。鬼火騰城助威靈。神女傳箭更怳惚。㫌麾掃盡黑雲重。飛鳳山靑依舊容。行宮中夜搥畫皷。東土從玆氣始吐。雲㙜圖寫繼麒麟。月川功名配召虎。超然臺下遺祠在。香火春秋奉籩俎。悠悠勝敗百年事。撫跡令人膽欲怒。維楊老將愧儒生。廣武詞人嗤小竪。東望沁州海水白。虜馬如何得飛渡。</text>
<title>春菜謠</title>,<text>野田日暖雨初晴。雜菜迎春皆怒生。羊蹄馬齒又鷄膓。靑薺白蒿與黃精。勾者戴土拳未張。尖者出荄頭如芒。去歲農畒少所收。村家恃此以爲糧。平朝老嫗携兒女。遵彼山坡仍澗傍。長日身饑困無力。竟夕采采不盈筐。半雜陳根半塵沙。十步一休歸到家。老翁捨薪俟。小兒乞火至。老嫗語老翁。有菜無塩豉。長者或可食。兒小嚥不得。老翁低首不答言。出門獨坐長嘆息。</text>
<title>田家行</title>,<text>僦牛墾荒隴。質錢具麥種。今秊節序早。首春已解凍。其始播百糓。時哉維其亟。山田多石老牛疲。半日耕播不盈矚。村家甁傾罍亦恥。煑蔬和糠度朝夕。日晩何以饁南畒。婦子行泣夫歎息。門前怒吏聲如虎。催納山城去歲糴。</text>
<title>秋鷹行</title>,<text>八月九月風氣高。雛鷹出山整霜毛。田間盜啅多黃雀。田婦田翁駈不得。金眸玉爪忽翻騰。亂投叢薄如風蘀。狐狸在穴梟在樹。聞風喘息驚相顧。會須奮擊恣神威。區區鳥雀焉足取。</text>
<title>苦熱行</title>,<text>霖雨晴後更苦熱。火雲溫風擁赤日。高㙜廣廈失淸凉。茂樹豐艸助蒸欝。角枕藤簟瀋汗漿。嚼嚥寒氷肺轉渴。行人擔負在長道。道上塵埃政蓊勃。漠漠野田如爐窰。田父揮鋤不得歇。安得大扇千萬柄。普扇淸飈無時絶。其二往歲天磨有勝集。足踏巖㟼雲間立。參天松檜欝蒨䓗。永日寒籟鳴颯颯。飛泉噴玉百道來。觸石走壑聲相合。洞門深闢朴淵高。一派銀河下倒揷。至今夢想神魂爽。此時炎蒸應不及。安能暫借列子馭。更度大興城上堞。</text>
<title>瀛洲歌。送內弟宋文卿 廷奎 出牧濟州。</title>,<text>海客談瀛洲。烟濤迷茫信難求。謫仙傳聞只如此。天姥纔得夢中遊。生在中華未遠出。海外名區非所悉。耽羅邈在南溟中。漢挐秀出南天雄。自昔此地足靈神。人道瀛洲卽是眞。大泊高穹上下連。扶桑濛汜東西鄰。祝融炎威讓絶頂。四月五月氷雪新。噴雲吐霓在半腹。下視老星朙光煜。洞裡經春異香多。其中處處生靈藥。虎駕龍車所徜徉。童女樓舡尋豈得。君今作牧向此去。世間眞有楊州鶴。銀㙜金闕如可到。鼉作鯨呑何足道。風濤八百里。視之由咫尺。王尊叱馭忠。宗愨破浪志。塵間煩惱不掛眉睫間。世路榮辱不着腔子裏。金風厲兮白露橫。乾端豁兮海氛霽。齊吳榜兮擊汰。掛雲帆兮直濟。登彼漢挐最上峯。旁睨雲表騫大鵬。頫瞰波間戱羣龍。茫茫八極眼孔大。盪洗平生磈礧胷。右揖西王母。左招東王公。安期赤松徒。瑣瑣趨下風。琪花瑤艸可同採。坐令白髮還靑童。新奇臭腐一樞紐。謫宦仙區定不偶。王喬鳧舃我且待。歸獻君王千萬壽。</text>
<title>明聖王后輓詞 代西溪叔父作</title>,<text>寶曆重煕日。金縢罔害辰。陰功歸保佑。天意感慈仁。纔渙彤庭號。俄驚素柰春。歡謠變哀慕。窮谷共酸辛。其二載育資坤化。憂勤仰母儀。分玆內府藏。念彼下民咨。末命誰堪讀。徽音痛莫追。秪應任姒德。流咏在周詩。其三龜兆從治命。鮒隅卽一岡。忍聞虞殯曲。旋撤漢宮觴。沼沚遺徽遠。羹墻聖慕長。桑柔看始綠。繭館更凄凉。</text>
<title>哭金遇卿 聖臣</title>,<text>欲說平生事。汪然淚濕裾。通家三世舊。托契十秊餘。泮水曾爭藝。螢窓共讀書。何知今日別。往跡捴成虗。其二穎脫超今世。淸新學古詞。幽蘭昭采藻。秋月映襟期。欒棘纔纏痛。膏肓竟莫醫。荒塵埋玉恨。惟有晉人知。</text>
<title>重到萬壽菴。樓上偶題。</title>,<text>乍別江村路。來尋野寺幽。僧迎曾識面。山對舊吟眸。亂壑春流響。芳林晩靄收。高樓坐斜日。聊喜得銷憂。</text>
<title>用前韻示鄭勉甫 勖先</title>,<text>斜挹江村遠。平臨洞壑幽。淸茶呼白足。良晤對靑眸。澗綠春將晩。林紅雨乍收。吟詩仍自適。渾忘滿腔憂。</text>
<title>春月</title>,<text>新月弄輕靄。當宵光轉微。䓗籠更堪喜。點綴未宜譏。愛看花移影。全忘露濕衣。秋天太凄冷。何必賞明輝。</text>
<title>雨次杜韻</title>,<text>泱欝層雲合。慘悽寒氣生。翳窓淹曉色。鳴霤作泉聲。絮亂街街暗。花開塢塢明。終朝看未霽。宿霧尙低城。</text>
<title>風用前韻</title>,<text>豈爲鵬摶起。還應乕嘯生。谷中聞怒吼。天外有餘聲。捲雨山全露。披雲日更明。晩來憑檻望。花絮滿秦城。</text>
<title>新月</title>,<text>纖月出天末。輕霞斂夕霏。兎方新搗藥。娥亦欲開闈。始見一鉤影。猶含萬里輝。繁星宜早讓。蚌蛤日應肥。</text>
<title>次杜倦夜韻</title>,<text>夜靜跫音絶。披書滿座隅。却看窓月好。還愧酒錢無。繼晷膏仍爇。題詩韻自呼。閒中多勝事。欲忘歲華徂。</text>
<title>燈花</title>,<text>香自油煤結。紅從火焰生。紛紛縈短炷。點點落深更。未足爭春艶。惟妨照卷明。檀郞期不至。還惱玉人情。</text>
<title>夢遊山寺。洞壑幽邃。頗有勝趣。仍賦五言律一首。旣覺。惟記一句天開洞門濶而已。遂足成之。</title>,<text>偶爾尋蕭寺。崎嶇不憚勞。天開洞門濶。山吐月輪高。興到吟邊爛。禪從醉後逃。淸幽吾所愛。還欲老林臯。</text>
<title>送崔副學汝和 錫鼎 赴燕</title>,<text>地絶盧龍塞。天長渤海潯。氷霜萬里道。臣子百年心。主辱身何顧。親衰戀獨深。匪風有遺什。今日更沾襟。</text>
<title>大殿春帖子</title>,<text>靑陽殿窮臘。佳節一年初。柳拂和風動。梅迎化晷舒。法宮吁咈處。經席講劘餘。聖德無遺闕。猶聞覔諫書。</text>
<title>春日</title>,<text>春序已強半。芳花欲滿枝。雲低晴復合。風暖晩仍吹。酒薄朝醺足。身閒午睡宜。幽齋無客到。聊檢舊題詩。</text>
<title>歎息</title>,<text>歎息世間事。何由得暫安。風雲多變態。泥水起爭端。筆舌干將利。人情蜀道難。紛紛今若此。誰弄市南丸。</text>
<title>中宮殿端午帖</title>,<text>遅日明椒殿。薰風度玉樓。良辰維五月。嘉運啓千秋。絺綌陰功著。江沱惠化流。從知任姒德。不獨在西周。</text>
<title>趙應敎子直 相愚 大夫人輓</title>,<text>雍穆閨門德。宜玆福履將。封榮三命貴。年過八旬長。纛島孤舟遠。中原峽峀蒼。雙龍今再合。餘慶後應昌。其二譴罰蒼皇日。門閭倚望時。旋聞錫類惠。仍遄賜環期。養送俱無憾。哀榮儘不遺。重泉如未昧。應復泣殊私。其三憶昨三三節。賢孫振大名。中堂盛簾幕。塡道集簪纓。日月曾無幾。悲歡遽迭幷。誰知獻賀客。還復送丹㫌。</text>
<title>明安公主輓</title>,<text>貞靜由天賦。柔嘉聽姆師。何煩折匕戒。能敬奉榛儀。福履宜長保。芳年遽短期。遺徽應未沫。看取肅雍詩。其二奄忽幽音徹。蒼皇日馭臨。還除桃茢禮。深悼棣華吟。塵暗支機石。虹銷埒地金。天顔悲不已。臣庶共沾襟。其三紅蜜嗟何賴。靑烏已獻岡。空間舞白鳥。無復引丹凰。陰洞秋風冷。粧樓曉月蒼。夭桃終不實。身後更凄凉。</text>
<title>次諸僚用東岳韻之作</title>,<text>禁林地淸切。華省近高門。並直從遊慣。連宵笑語溫。優閒容我拙。歌詠捴君恩。絶勝鄒枚輩。覊孤賦兎園。其二昨日雲低峀。今朝雪滿城。急風人語澁。氷路馬蹄傾。短景歸常暮。殘宵坐待明。奔忙有如許。深愧宦遊情。</text>
<title>大殿春帖子</title>,<text>舊律收窮臘。新陽轉木星。乾文齊七政。春色動三蓂。讜直容蒭說。精微闡聖經。從玆吁咈美。不獨在虞廷。</text>
<title>化國日舒長 月課</title>,<text>恠此扶桑晷。偏從化國徐。非停跂烏翼。疑繫六龍車。品物方回泰。陽和自覺舒。政當春晝永。吾欲諷宸居。</text>
<title>風動萬年枝 月課</title>,<text>菀彼金宮樹。當春舞惠風。丰枝偏裊娜。嫰葉轉䓗籠。影拂軒墀遍。香飄殿閣通。嘉名還可愛。聖壽願同崇。</text>
<title>春生百子殿 月課</title>,<text>少女風光暖。宜男艸色新。天晴禖燕社。晝永夢蘭春。曲塢烟花徧。芳林雨露均。宮中多樂事。相與咏振振。</text>
<title>李尙書 敏叙 輓</title>,<text>簡肅風儀整。雍容宇量恢。士林推峻望。廊廟貯宏材。未築沙堤路。先驚木稼灾。靑門送蕭輓。朝野共悲哀。其二力闡文章奧。駸駸近太初。方將駕雄向。不復數劉徐。直筆徵金櫃。高名照石渠。兒郞能繼業。還可托成書。其三本以通家誼。曾蒙下榻迎。雖微奇字問。已絶鄙心萌。一顧虛增價。三塲愧竊名。周廬違執紼。深覺負平生。</text>
<title>奉送族叔父以書狀赴燕</title>,<text>興廢千秊事。停盃爲一吟。歌殘今麥秀。春盡舊棠陰。東漸無王化。西歸豈好音。分離暫時恨。何足更關心。其二路入長城逈。天臨碣石分。千秋餘舊迹。萬事捴浮雲。築土秦謀拙。䟽河禹績勤。古來形勝地。今日漲腥氛。</text>
<title>大殿端午帖</title>,<text>化國祥暉永。端陽令節來。欣聞內竪報。仍覩法筵開。壽殿稱觴屢。彤庭獻賀催。詞臣進嘉頌。誰是子雲才。</text>
<title>莊烈王后輓</title>,<text>四紀臨坤極。三朝仰母儀。資生惟厚德。擁佑卽深慈。帑爲窮民發。恩無近戚私。眞遊遽厭世。天地共含悲。其二弱弄幽閑德。天然壼範宜。惠從分寶見。仁自解衣知。卛土終慈覆。宗祊賴護持。傳徽有宸翰。應過二南詩。其三去秊仲冬月。恭賀誕彌辰。宮使宣慈旨。錦囊賜近臣。天時又回復。人事忽悲辛。秪有千行淚。空沾翟輅塵。其四簪柰嗟先兆。欄花竟不眞。因山今有日。厚夜忽無晨。梧峀愁雲遠。松扉暮雪新。四陵還密邇。殊異處湘濱。</text>
<title>途中呈遠接使壺谷南尙書 龍翼</title>,<text>問禮云何禮。西行拜犬羊。人生斯已恥。天秩亦堪傷。酒薄愁難了。心忙路更長。腰間一丈劒。空自吐龍光。附次韻 壺谷白首勞駈馬。金華羡牧羊。發春寒更凜。思舊意還傷。矗矗氷河裂。悠悠壠坂長。隨時飮且啖。行役亦恩光。</text>
<title>松都示兪寧叔</title>,<text>迢遆西關路。吾行又到斯。才微慚啓沃。身健許駈馳。三已亦無慍。再來焉足辭。猶堪隨職分。努力報恩私。</text>
<title>宿練光亭</title>,<text>東國繁華地。西關第一樓。王程容信宿。春日重淹留。風定湖如鏡。欄危夜似秋。君恩那可忘。隨處得淸遊。</text>
<title>武烈祠</title>,<text>半畒城西地。精禋奉五公。存亡垂大義。禁暴立奇功。東國山河定。中原曆數終。今來拜眞像。感淚自沾瞳。</text>
<title>澹澹亭。次林白湖韻。</title>,<text>畫閣臨靑壁。平明試一躋。雨收芳渚凈。天濶遠山低。作客身將老。登高望欲迷。浮榮非我願。何事此棲棲。</text>
<title>䓗秀站</title>,<text>去日氷猶積。來時花政明。卸鞍登石榻。欹枕聽泉聲。嘉木芳陰合。淸溪錦浪生。關河行已遍。初慰旅遊情。</text>
<title>玉溜泉</title>,<text>萬古蒼巖竇。靈泉一脉通。琮琤鳴玉珮。幽咽奏絲桐。冷奪天時熱。甘知富媼功。留連到斜日。剛喜滌煩胷。</text>
<title>雨後途中卽事</title>,<text>曉日天光凈。前宵雨乍晴。花零空故樹。溪漲有新聲。長路飛塵息。遙原細艸平。靑山如舊識。知是近秦京。</text>
<title>次泛波亭上韻</title>,<text>本習嵇康懶。仍耽李遠碁。身同歸鳥倦。心與去雲遅。拙性人皆笑。治能我自知。惟堪卧江閣。一醉一吟詩。</text>
<title>用杜律韻</title>,<text>山中十室邑。江上一高樓。沙鳥依階睡。谷雲傍檻浮。專城無好况。下峽有輕舟。日夜西歸意。滔滔逐水流。</text>
<title>次東溟韻</title>,<text>爲政慚留犢。征民類攘鷄。雲飛同意懶。山峻與憂齊。苦雨霽還暗。幽禽歌復啼。騰揚平日志。今作絮粘泥。在官無所事。日食民鷄。故首聯及之。</text>
<title>書懷</title>,<text>未决投簪計。終違奉檄心。人言何足恠。吾愧亦難任。旣曰當歸去。無爲久滯淫。輕舟下峽水。今日有誰禁。</text>
<title>下峽</title>,<text>峽水纔容棹。緣崖灌木深。鳥聲喧枕角。山影落盃心。去意舟難繫。幽愁醉不禁。前非今已悟。從此欲投簪。</text>
<title>謗</title>,<text>謗字旁言是。宜其不諒情。李臯方侍疾。毛義豈貪榮。嘿嘿徒增愧。嘵嘵敢自明。從他唇舌裏。簸弄困平生。</text>
<title>憇龍水庵</title>,<text>夜宿沙川里。朝尋龍水庵。暫依祗樹靜。閒聽雨花談。覊旅身將老。駈馳力不堪。儒冠多誤我。今欲學瞿曇。</text>
<title>登望海嶺 卽庵之東嶺</title>,<text>峻嶺參天半。登臨一放眸。江分平楚去。雲共翠微浮。灝氣盈遐矚。長風散積愁。三山何處是。思接盧敖遊。</text>
<title>聞春川倅坐罷。用亭上韻。</title>,<text>疵政惟吾甚。㙜彈誤及隣。何威能束吏。無惠可沾民。簿牒身長倦。盃觴意自親。南山秋月色。還與客愁新。</text>
<title>蠅</title>,<text>本自汙渠出。何緣着翅輕。初來猶蠢蠢。羣集轉營營。巷伯心偏苦。歐陽賦謾成。霜寒今不遠。微物莫橫行。</text>
<title>欲棄</title>,<text>欲棄何難棄。言歸未言歸。宦遊非所戀。心計苦多違。莫辦今朝是。遑論昨日非。秋宵獨展轉。直到曉色微。</text>
<title>秋興</title>,<text>峽裏秋常早。西風已動林。蓼花半零落。楓葉忽蕭森。熠燿緣簷度。莎鷄近壁吟。中宵獨耿耿。幽緖自難禁。其二吏退鈴齋靜。逍遙步小樓。魏牟元戀主。宋玉獨悲秋。風定波紋細。山深月色幽。官醪非取興。聊以得銷憂。其三宿願惟將母。如何屢遠離。春殘關塞外。秋動峽江湄。不獨晨昏戀。應勞倚望思。終年還作客。弊盡手中絲。今春西使首尾四朔。秋又在峽中。其四搖落逢秋日。離愁更不銷。官居長寂寞。民事自蕭條。潭涸龍移久。橋空鶴去遙。崎嶇窮峽路。差喜遠塵囂。縣有龍潭鶴橋。其五半醉江樓酒。坐看山月生。波澄金蕩漾。雲捲玉崢嶸。漫興詩能遣。閒愁夢不成。秋風何意緖。偏惹故園情。其六經濟非吾事。浮沉困此時。蹉跎五斗粟。乖剌一生期。深峽年將暮。覊懷鬢易危。題詩獨怊悵。此意有誰知。其七每憶窓前樹。矯然屈鐵枝。無風竽籟遠。有雪玉龍奇。入夢還玆夜。怡顔定幾時。微官今可已。歸與歲寒期。其八往者身多暇。盈堦種菊花。滋培待秋日。紅白間黃葩。節物今將晩。鄕山路又賖。離家已許久。誰爲護籬笆。</text>
<title>缺月</title>,<text>圓魄垂垂盡。當空素影微。油燈方吐焰。腐艸欲爭輝。莫謾一時晦。依然千里圍。須臾三五夜。星宿亦看稀。</text>
<title>偶吟</title>,<text>東峽元稱勝。淸幽更在玆。水從三浦濶。山到八峯奇。宦海無全楫。風塵足嚇鴟。菟裘如可卜。終欲老江湄。</text>
<title>夜坐</title>,<text>曲檻凉風度。蕭然俯石磯。螢飛惟自照。𩿨宿故相依。夜靜灘傳響。江明月泛輝。閒談同老宿。渾欲息塵機。</text>
<title>欲雨未雨</title>,<text>雨意今朝甚。胡然更欲慳。林飈回薄處。山色有無間。日脚陰仍漏。雲頭去復還。蒼生方待涸。何路叫天關。</text>
<title>夜踰扶蘇院嶺</title>,<text>馬倦行多滯。山深日易昏。崎嶇踰石澗。委曲出林樊。草動常疑乕。螢飛誤認村。花溪知不遠。灘響已聞喧。</text>
<title>喜雨</title>,<text>一旱秋來甚。今朝雨始滂。那能蘇隕落。或可潤枯黃。壠畒流膏洽。田家喜氣長。輪㙜雖晩悔。應復勝秦皇。</text>
<title>秋霖</title>,<text>一雨連三夜。江天接地陰。胡然久熇熇。又復此淫淫。滿野禾生耳。堆塲麥腐心。才踈歸意促。無計救蒼黔。</text>
<title>貊墟</title>,<text>寥落空山裏。流傳故國墟。英雄今緬邈。興廢昔何如。野曠浮雲沒。城夷累石餘。悠然千古感。聊復駐征車。</text>
<title>鳳凰㙜</title>,<text>野外層㙜逈。嘉名號鳳凰。烟雲聯古貊。形勝近仙鄕。地蹴三峯起。江呑二水長。登臨阻秋雨。駐馬爲彷徨。</text>
<title>舟過八峯山</title>,<text>减却巫山四。添來五老三。巖崖疑削斲。天地費刀鏨。短棹凌秋影。征衫度夕嵐。回看蒼翠色。還似別愁含。</text>
<title>舟行用杜律韻</title>,<text>流水彎彎出。靑山面面開。谷雲隨棹起。沙鳥掠舷廻。薄宦仍覊旅。扁舟幾往來。田園從此去。卒歲詠優哉。</text>
<title>舡巖</title>,<text>藏壑何須固。中流亦不遷。風波任簸蕩。形質自頑堅。喬木孤檣立。蒼藤百丈牽。無由問變化。停棹意茫然。</text>
<title>送宋黃澗 光浚 赴任</title>,<text>已識專城味。思之亦堪顰。牛羊難茁壯。雀鼠況繁頻。斂糴疑傷暴。簽丁愧不仁。溪山蕭灑地。差喜隔囂塵。</text>
<title>懷兪寧叔</title>,<text>苦憶東陽守。音書久不聞。當朝稱直士。爲邑卽神君。京洛窮陰盡。關山雨雪紛。西河人卧病。怊悵久離羣。</text>
<title>次謝寧叔和寄之作</title>,<text>身似藏逃久。跫音亦喜聞。狂踈違薄俗。繾綣得吾君。道屈交情見。年移別恨紛。春風動江漢。更感鶺鴒羣。又萬事醇醪在。頹然付不聞。素情非避世。初意切匡君。計拙終無補。言狂只惹紛。經綸今已誤。歸與白𩿨羣。</text>
<title>送李春卿 東馣 赴禮安任所</title>,<text>十室亦稱邑。一麾還是榮。絃歌今闕里。山水古宣城。芽蕨登盤嫰。新梅映閣明。之官多好况。餘外莫關情。</text>
<title>夜坐用宋甥韻</title>,<text>萬戶烟光合。千林宿鳥還。身閒猶抱病。愁劇欲凋顔。燈亂風來牖。松鳴雨過山。平生湖海氣。今付酒盃間。又閱世驚千變。成丹失九還。侵尋將暮齒。漫浪悔韶顔。腐鼠何滋味。焚魚想碧山。鳴鳩技太拙。無計屋三間。時欲營數椽於松楸。而以事力之乏未果。</text>
<title>宋甥又疊一首。用其韻贈示。</title>,<text>爾在東郊日。經冬久不還。詩書知滿腹。吟咏足怡顔。文取東西漢。騷䂓大小山。少秊能綴賦。何必羡雲間。</text>
<title>雨用前韻</title>,<text>雲際踈仍密。風頭去復還。能輸吟客料。偏灑醉人顔。點點紅添水。深深綠暗山。泥蟠有神物。應欲薄玄間。</text>
<title>次老杜正月三日歸溪上韻 代人○課作</title>,<text>幕府春多暇。乘暄暫出城。雪消還竹色。氷坼放溪聲。園廢從誰理。盃深秪自擎。相親有𩿨鳥。終欲托殘生。</text>
<title>大殿端午帖</title>,<text>安石初敷萼。宮楡政散陰。良辰五月最。佳氣九重深。化晷舒堯殿。薰風入舜琴。興亡古爲鑑。不用獻江心。</text>
<title>自嘲</title>,<text>髮短齒仍動。居然近四旬。龍鍾還此日。漫浪竟何人。道德終違志。文章豈致身。惟應閒散地。長與睡魔親。其二志拙初無競。詩荒亦未工。天閑來駿馬。武庫出彤弓。徼幸徒招謗。臨深敢詑崇。省躬何所有。惟愧聖恩洪。</text>
<title>李達夫借傳燈錄以去。戱吟却寄。</title>,<text>一部傳燈錄。藏之古篋深。已知非我道。相借是何心。學佛應羞佞。耽書亦類淫。無如夔後律。時復付閒吟。時借杜集未還。</text>
<title>次李達夫韻</title>,<text>忽覺炎蒸。雨餘凉意多。高軒廻晩睡。小扇屛輕羅。已習嵇康懶。難降白傅魔。聊題漫興句。酬唱擬陰何。附原韻忽忽浮雲改。蕭蕭晩雨多。朱門泥不見。窮巷雀堪羅。學道身爲累。看書睡作魔。東隣舊同趣。近日復如何。</text>
<title>崔台汝和家。詠寒江釣雪圖。</title>,<text>六月炎蒸甚。朱陽政熾威。高堂有繪事。飛雪滿簑衣。漁釣深盟在。風塵宿計違。何當謝簪笏。歲晩得同歸。附次韻 汝和雪棹滄江上。高人似孝威。軟綃初掛壁。凉氣已侵衣。魚樂吾能解。𩿨盟爾不違。磻湖秋水濶。投紱可言歸。時方卜居磻江之上。</text>
<title>又詠前圖。呈崔台。</title>,<text>皛皛山灮凈。依依江影微。良工勞意匠。繪事奪天機。渭水淸風遠。剡溪逸興飛。滄洲隨處好。身上愧朝衣。附次韻 汝和江雲寒蒼莾。江嶂遠依微。何事獨垂釣。此翁方息機。孤舟隱叢薄。暮色靜羣飛。牽動滄洲興。明朝共拂衣。</text>
<title>以中考聞當解職。疊前韻呈崔台。</title>,<text>世味頭皆掉。浮榮情轉微。猶嫌鳴逝巧。羞作桔槹機。途曲知難騁。泥蟠故不飛。官銜如可解。欲製芰荷衣。附次韻以我折腰恥。知君官興微。軒裳來是寄。矰弋動如機。塞馬▦▣▣。▣▣▣▣▣。▣▣▣▣飮。典盡鷫鸘衣。</text>
<title>崔台惠朱紅墨索詩。走筆疊前韻以謝。</title>,<text>不有硏窮力。那知理義微。縹緗方索竗。丹墨政投機。猩血凝精鍊。仙霞繞筆飛。晴窓好點竄。何必訪麻衣。</text>
<title>次杜工部熱韻 月課</title>,<text>苦霧昏昏合。溫風翕翕來。溪潭疑沸涌。雲漢失昭回。眼㥘蠅頭字。耳愁豹脚雷。煩襟增怫欝。那得暫時開。其二火變南星大。陽廻北陸新。腕疲搖箑懶。喉渴喚茶頻。底處淸凉地。何心襬襶人。頹然高枕卧。閒却白綸巾。</text>
<title>次李白金陵韻 御題應製</title>,<text>孫氏曾分峙。金陵復宴安。江從牛渚濶。山擁雀橋盤。紫盖曾留瑞。洪流久息瀾。梁陳終寂寞。浮世幾悲歡。其二國破山惟在。城墟江自流。空傳芳樂苑。無復月華樓。興廢棊千變。銷沉貉一丘。依然龍乕勢。猶說帝王州。其三寥落鷄鳴埭。凄凉玉樹歌。淸虛曾晉尙。寺塔自梁多。野艸疑裙帶。山花學綉羅。秦淮舊時月。空復映寒波。</text>
<title>孺人尹氏輓 代伯氏作</title>,<text>尙記亡荊語。阿姨婦德純。貧能安井臼。誠見奉蘋蘩。月掩中宵彩。花零未暮春。傷心伏枕久。無復送靈輴。</text>
<title>南陽使君李德初 宜昌 寄水柿。走筆以謝。</title>,<text>半百赬虬卵。多情寄餉吾。由來七絶味。不數八珍腴。豈但煩襟滌。應知病肺蘇。衰顔如可駐。何必問丹爐。</text>
<title>走筆寄贈安州牧李子文</title>,<text>每得西來說。人多頌使君。乘閒誇白羽。選勝醉紅裙。惠化眞餘事。風流有足聞。龍鍾誰似我。還欲艸玄文。</text>
<title>冬至日</title>,<text>今日頒新曆。無人乞與儂。不煩涓吉用。還覺檢書慵。見月應知望。當寒自識冬。懵騰聊卒歲。身世亦從容。</text>
<title>雪後踰秋嶺口占</title>,<text>峽裡人行少。途中雪不消。迂回傍澗足。騰踔過山腰。院記曾留地。溪疑再度橋。猶憑老馬智。忘却客程遙。</text>
<title>登于音島</title>,<text>欲放雙眸大。來臨海島邊。烟波知幾許。天地一茫然。禹注還無跡。秦梁亦太顚。安期如可遇。相待見桑田。</text>
<title>池上</title>,<text>移得錢塘種。栽來滿小池。滋培當夏節。賞玩待秋期。泥薄連根短。波深吐藕遅。何時花十丈。灼灼映漣漪。</text>
<title>登凌霄㙜</title>,<text>海水千尋碧。中流一點孤。風潮舂不動。神鬼認相扶。恍惚臨無地。依俙瞰積蘇。鯤鵬有變化。吾欲見南圖。</text>
<title>沈參議龍卿 壽亮 輓</title>,<text>旅寓招魂日。孀帷哭子辰。人間寧有是。天道不饒仁。月峽寒江咽。龍門暮峀顰。朱旙相次去。行路亦酸辛。其二小少情偏重。追遊卄載闌。如醺公瑾酒。仍襲謝家蘭。風雨今無及。峩洋古亦難。吟成八十字。揮涕海雲端。</text>
<title>朗善君輓</title>,<text>美挺天人表。居專雅素情。先朝尊叔父。當代重宗英。奄報維城壞。堪悲逝水傾。龍鍾舊郞屬。題誄倍霑纓。其二燕塞銜綸日。喬陵守制辰。才華元動俗。忠孝自殊倫。寶牒脩編正。奎章纂校新。千秋留戱墨。應說永和春。</text>
<title>送趙榮川 持恒 之任</title>,<text>嶺外名山二。頭流太白云。弟兄皆出宰。雄勝得平分。薄宦何須說。仙風有足聞。誰憐湖海曲。魚鼈與爲隣。榮川之季時任咸陽。</text>
<title>進扇 月課</title>,<text>斑竹來湘岸。輕羅出尙方。裁成明月影。持獻五雲傍。解滌朱炎熱。能添殿閣凉。須知田畒上。日午汗流漿。</text>
<title>次白香山晩寒韻 月課</title>,<text>雪舞燖鵞羽。風銛截玉刀。峀雲催日暝。簷溜積氷高。獨閉袁安室。誰憐季路袍。盈樽幸有酒。不羡賦歸陶。</text>
<title>送吳副學貫之赴燕</title>,<text>嶺外幾旹別。相逢驚白頭。如何萬里役。又値一秊秋。國倚文章重。行須篤敬求。關河舊識路。努力戒行輈。</text>
<title>送兪舍人寧叔赴燕</title>,<text>專對玆行重。當朝簡俊髦。乾坤從此正。原隰敢言勞。漢水秋風落。燕山朔氣高。相看萬里別。俱是鬢霜毛。</text>
<title>過雙嶺戰塲口占</title>,<text>昔歲狂胡亂。於玆戰骨枯。英雄那易得。士卒亦無辜。雪野凝愁色。氷灘若怒呼。令人興感慨。駐馬爲踟躕。</text>
<title>濟祖廟</title>,<text>割據三分業。傳稱百濟雄。千秊餘古址。一畒有靈宮。譙堞臨江峻。松杉夾路通。政當虔祀日。懷舊意難窮。</text>
<title>李林川 永輝 室內輓</title>,<text>閨㳒吾門正。于歸名族宜。專城曾幾處。從子亦多時。逝水催脩夜。稀秊若短期。延津舊雙劒。今日更相隨。</text>
<title>到東溪。崔承宣汝久 錫恒 自琶潭來宿。偶有僧雪梅者來示其祖師天圭詩軸。率爾次贈。</title>,<text>山郭歸來晩。溪村秋色深。菊纔含露發。雲爲護霜陰。良友幸聯枕。禪僧亦會心。偶然成勝集。初不待招尋。</text>
<title>送崔文叔 奎瑞 南歸</title>,<text>征馬明朝發。嚴霜昨夜稠。如何憀慄日。兼此送將愁。水落龍廻夜。山空鴈到秋。天時復人事。心緖轉悠悠。</text>
<title>柳生 希瑗 輓 代家大人作</title>,<text>傾倒無多日。睽離奄五朞。江山書阻濶。雲樹夢參差。靑眼終難對。黃壚已莫追。鈴齋分袂地。回首一含悲。</text>
<title>送兪寧叔按關東</title>,<text>聞道關東伯。乘春動旆㫌。藩方新節制。㙜省舊風聲。棠樹應歌詠。蓬山占重輕。朝廷須共理。努力報恩榮。</text>
<title>南漢雜詩。用杜工部秦州韻。</title>,<text>客宦經三載。吾心已倦遊。那將愛日意。久作望雲愁。地蹙山爲郭。樓高夜似秋。今春看又晩。何事此遅留。其二版築新羅世。流傳百濟宮。依然遺壘在。寥落故墟空。深谷饒昏霧。高巓更烈風。淸朝重保障。雉堞壯吾東。其三水急元多石。耕危半是沙。鑿巖開鳥道。臨谷帖人家。氷雪春常晩。林巒日易斜。由來天設險。形勝只堪誇。其四漢塞傳烽日。梁山避狄時。風塵一澒洞。喪敗劇傷悲。在莒艱危甚。沼吳歲月遲。秊秊皮幣使。猶復向西之。其五自昔廻山勢。由來滿萬強。驍騰誰與敵。馳突乃其長。匝野彌氊毳。連雲盡驌驦。憑陵任驕子。無路問穹蒼。其六麟閣勳名大。師垣宿望歸。爲山九仞進。塡海一身微。驕虜天方借。英雄世亦稀。羊公竟無祿。不見解重圍。其七鐵甲夜縈山。彎弧臨堞間。嚴聲動崖谷。腥血染門關。未占羣烏樂。遙看敗馬還。城西此一戰。差可慰天顔。其八力秉尊王義。忘生竟不回。存亡樹人紀。成敗任天來。日月昭然在。風雷欝未開。荒凉忠烈廟。往事有餘哀。其九雙嶺傷心地。城東六短亭。愁雲晴亦黑。鬼火夜深靑。寒月弔枯骨。何秊落狗星。曇籠濫戎閫。遺恨在林坰。其十兵氣接崑崙。中原羽檄繁。蕭條燕塞外。峍兀鴨江源。血汚寃新鬼。燕巢失故村。羲經早垂戒。禦暴在重門。其十一奔問誰先至。廻谿翅輒低。臨戎多白面。無算甚靑泥。㥘卒驚三北。重關失兩西。向來分閫地。睿思在聞𥀷。其十二城北陂陁地。健兒血作泉。蒼皇他日事。寃憤至今傳。下甲羊腸裏。投人乕口邊。阿誰爲此擧。廊廟氣蕭然。其十三舞羽非虞世。和戎失漢家。交爭看水火。浩蕩起風沙。東海先波血。神州遂潰瓜。中宵懷往事。匣劒動蓮花。其十四東出譙門外。依然一洞天。崎嶇有如此。淸勝更堪傳。繚繞千重嶂。奔流百道泉。公餘無所事。旹復憇巖邊。其十五乍憇鵂巖下。開心只此間。涓涓數曲水。矗矗兩崖山。自覺游魚樂。耽看倦鳥還。都忘朱墨裡。鞅掌鬢成斑。其十六西峀名天柱。岹嶢獨出羣。危巓應近月。半腹却棲雲。逈對華山秀。平看漢水分。長安纔咫尺。鍾動已先聞。其十七孤絶蜂巖上。周廻粉堞灮。斲崖開佛宇。跨壑築羊𡓜。凍雪春埋谷。陰風夜襲堂。民居常不奠。營此計非長。其十八老宿還覊絆。空門未許歸。官銜名捴攝。雲衲有光輝。法界靑蛇動。叢林白羽飛。由來戎馬地。亦仗梵王威。其十九共說憑城易。須知轉粟難。樵蘇要謹護。塘水莫令乾。詎忽南㙜峻。宜思北堞寒。那能將此語。終始戒登壇。其二十防禦雖吾職。弓刀豈所知。猶將運籌術。不數射鵰兒。烽息蓬萊殿。波淸江漢池。盛朝無警急。烏鵲自安枝。</text>
<title>登滿月㙜。用申尙書公獻 琓 韻。</title>,<text>故國遺墟在。悲風四面來。驕荒射天計。慘惔勸星杯。輦路逢山鬼。宮𡓜沒野萊。沉吟傷往跡。却忘客行催。</text>
<title>次李文叔 寅炳，吳保卿 命峻 兩學士聯句韻。</title>,<text>禁直閒無事。相從笑語諧。吟詩酬令節。携酒暢愁懷。雲綻天流月。風過葉戰槐。登高被官挽。遙羡衆人皆。</text>
<title>過睡窩。偶題贈主人。</title>,<text>偶爾乘閒出。來尋靜者園。入門看翠黛。近市隔囂喧。雪護冬靑樹。苔斑夜吠根。壺中隱仙趣。且可與君論。</text>
<title>申右相 翼相 夫人輓</title>,<text>貞敬夫人號。皆稱稱令儀。德宜配君子。病甚哭佳兒。忽見琴絃斷。旋驚鷄夢悲。百秊同室義。同穴更同旹。</text>
<title>李參判 光夏 大夫人輓</title>,<text>獻賀曾無幾。歌虞更可傷。兒從棠茇養。孫擢桂枝芳。禍福同門伏。彭殤一軌忙。平生憂疾意。泉路倘相忘。</text>
<title>臘月十七日夜。忽聞柳學士季休 鳳瑞 出補。未知其故。驚起作詩錄呈。</title>,<text>不省緣何事。驚聞有謫官。浮雲多變態。平陸忽狂瀾。鳥路陽山遠。鵬程海水寬。秪應增益地。冞勵寸心丹。時有同貶者。故第五及之。</text>
<title>送姨兄洪九而 重箕 氏之任平壤</title>,<text>故國山爲綉。春城江作壕。繁華大都盛。名勝一亭高。政以荒秊弊。官惟半刺勞。風流當此際。那得十分豪。</text>
<title>石假山。次李重叔韻。</title>,<text>山石饒奇狀。輸來倐滿阿。峯纔臨砌起。爽已近簷多。射乕看疑伏。鞭羊或似訛。不須醒醉寶。相對到無何。</text>
<title>李舍人林亭。次諸公韻。</title>,<text>背郭園亭好。聊同勝友尋。階花纔落蘂。庭樹已濃陰。斷麓工廻抱。芳郊媚俯臨。杯觴吾久廢。今日不辭斟。</text>
<title>金承旨 斗明 大夫人輓</title>,<text>往歲重牢宴。曾聞盛事傳。八旬全福祿。一子又承宣。無奈催秊矢。誰能閱海田。欒欒俱白首。行路亦傷憐。</text>
<title>敬次平遠堂板上韻</title>,<text>小堂占爽塏。剛慰客遊心。表裏分奇勝。東南豁俯臨。雲開瞻華岳。風至憶虞琴。日與長安近。何須動越吟。</text>
<title>遊許氏挹淸亭</title>,<text>蓬藋埋樵徑。汙洳近海陬。溪山忽蕭灑。亭榭極淸幽。灘響前宵雨。松陰太古秋。多秊夢想地。今日獨來遊。</text>
<title>次廵使用聯句韻見示之作</title>,<text>邂逅成良晤。團圓永此宵。禮從公退假。愁入醉中消。妙曲調秦瑟。佳人艶楚腰。宦遊還得意。不獨避喧囂。</text>
<title>疊宵字韻。呈廵使。</title>,<text>海國朋來日。秋天月滿宵。柳踈池影冷。荷破渚香消。小集呼深酌。高筵簇細腰。忘形寬禮數。醉語不妨囂。又朔雪連遙海。陰風吼半宵。已驚秋序過。仍覺歲華消。活計書遮眼。雄心劒在腰。滄洲歸意决。俗子任浮囂。</text>
<title>九日</title>,<text>秋夜欝沉沉。秋天雨意深。侵晨方淅瀝。向晩更涔淫。林蘀飄仍墊。籬花冷不禁。芹宮聞戰藝。還恐濕靑衿。</text>
<title>用玉溪生秋日晩思韻</title>,<text>歲律秋將暮。圓扉任寂寥。心開古卷在。酒重薄寒銷。玉琢終非石。琴焦始在樵。誰知龍劒氣。中夜自干霄。</text>
<title>食魚</title>,<text>出沒惟貪餌。頑冥敢褻龍。戢鱗纔蠢蠢。開口乍喁喁。忽見蹄涔涸。終爲几案供。西江那可望。烟水遠溶溶。</text>
<title>送姜參判子和 銑 赴燕</title>,<text>遼薊三千里。行人隔歲廻。壯遊司馬躅。專對博望才。朔雪春猶積。關雲晝不開。周諮幸多暇。爲我吊金㙜。</text>
<title>到東溪。用老杜韻。</title>,<text>雨後到溪上。春灮已滿園。樵童欣共迓。漁老或相存。活潑羣魚樂。丰茸雜菜繁。農功時尙早。先事理柴門。</text>
<title>用國朝詩刪山中韻</title>,<text>五十行將至。蕭然鬢欲秋。猶憐嵇叔懶。謾抱杞人憂。夜雨鳴空霤。春風入小樓。田園方有事。暇日且遅留。</text>
<title>偶用僧軸韻 進退格</title>,<text>郊外多閒曠。村間無是非。纔淹數日夜。已賦十篇詩。簪紱身猶繫。田園計苦違。靑山終不負。相對展春眉。</text>
<title>登秋嶺</title>,<text>春日登秋嶺。中人氣薄寒。林風合澗響。朝旭翳雲端。已覺菁華晩。備甞行路難。烟蘿還作別。辛苦向長安。</text>
<title>權水使 楷 輓</title>,<text>按察曾同道。仍聞節制嚴。恩懷棹卒服。威鎭海波恬。未展雄韜遠。終嬰害氣殲。阿連相對處。歎息淚空霑。</text>
<title>到溪上。却寄李春卿諸公。</title>,<text>山雪連宵飮。風塵久別餘。因廻客子騎。聊挽主人裾。且任詩情拙。同憐醉興踈。相思還此地。明月照溪廬。</text>
<title>春雨</title>,<text>春雨亦非旹。農家百不宜。天寒耕稻早。地濕種麰遅。茅屋終朝漏。松枝帶凍炊。野蔬無處採。貧婦夜啼飢。</text>
<title>過東坡驛</title>,<text>駈馬東坡驛。回瞻赤壁流。江山有如許。詞賦孰相侔。踈雨千林晩。寒花九月秋。風塵潦倒甚。佳節負淸遊。</text>
<title>族叔父西溪公輓</title>,<text>想望巖巖象。親承欵欵忠。淸高天賦性。敦實我家風。生事耕樵樂。榮華黻冕空。山頹安所仰。非獨爲私恫。其二誰道西溪遠。同瞻北斗高。乾坤資爽塏。丘壑老英豪。道瑩塵磨鏡。文雄氣掣鰲。山林與藝苑。從此劇蕭騷。其三榮辱何關我。存亡實係文。公心元炳炳。兒輩自紛紛。鬼惡嗟無及。天高哭不聞。秪應千載後。朝暮遇楊雲。</text>
<title>詠庭鶴。示李生景說。</title>,<text>庭前䨥白鶴。昔在滄洲閒。誤作稻粱計。今覊塵世間。天寒風振夜。歲暮雪籠山。月下聞悲唳。蟠桃夢裡攀。又雖在樊籠裡。猶看氣象閒。志凌霄漢外。名列鳳鸞間。鈴閣逢新主。蓬萊憶舊山。春風長羽翼。珠樹尙堪攀。又舞市眞堪笑。乘軒好是閒。逸翰凌碧海。淸唳徹玄間。縣圃千章樹。崐丘萬仞山。高風一借便。雞可能攀。</text>
<title>次李生韻</title>,<text>雨後雲灮好。微凉集晩筵。笙竽鳴石澗。霞閃江天。簿牒從淹滯。賓朋且挽牽。池亭可催賞。秋近守紅蓮。</text>
<title>苦雨</title>,<text>亢旱傷方夏。淫霖又早秋。亂麻森雨足。深墨潑雲頭。漠漠天如壓。混混地欲浮。隔幷今至此。田畒若何收。</text>
<title>喜晴疊前韻</title>,<text>夜聽蕭騷響。庭梧乍動秋。月明天洗眼。雲散岳擡頭。艸虫鳴上下。江鳥喜沉浮。陰功久淫溢。從此庶知收。</text>
<title>秋夜</title>,<text>稍覺凉宵永。晴空月色多。風松淸鶴夢。沙水返龍梭。身計蹉跎誤。菁華晼晩過。軒然洞庭浪。近日竟如何。又今夜凉風動。連旬積雨多。容華愁看鏡。旹序若飛梭。切切蛩吟閙。踈踈螢影過。惟憐犀首酒。聊復到無何。</text>
<title>皷角</title>,<text>曉夕門開閉。門前皷角聲。連山隱轇輵。響月更分明。鹿野思軒帝。漁陽憶禰生。鍾音阻長樂。愁殺宦遊情。</text>
<title>咏彩鳧</title>,<text>嬌奼類兒女。縿纚披繡羅。冗長非羡鶴。徒白却嗤鵞。高樹微陰轉。方塘細雨過。臨風刷羽翰。前夜夢滄波。</text>
<title>詠史</title>,<text>爲楚元非趙。唇枯齒自寒。應知炎瘴氣。亦避惠文冠。利得爭心起。歧分智勢殫。紛紛狡獪事。欹枕且相看。</text>
<title>木枕</title>,<text>壅腫樵蘇物。携爲藉首資。不須人巧假。自與獸形疑。槐國榮華事。莊園夢化時。昇騰有如許。臭腐更新奇。</text>
<title>細雨次玉溪生韻</title>,<text>晩響動烟汀。微凉入水亭。燕驚先竄竹。魚喜或跳萍。滴滴凋高籜。霏霏墊冷螢。浦田秋穫早。連畒稻孫靑。</text>
<title>權忠原 世經 輓</title>,<text>壽過稀年八。官登牧伯榮。名留循吏傳。祥占老星明。迭享專城奉。終悲逝水傾。莊生非妄誕。先識一殤彭。</text>
<title>賞花釣魚 月課○代作</title>,<text>禁林春色政芳華。鳳輦來遊拂曙霞。水暖龍池魚在藻。風微宮樹鳥啼花。銀絲膾薦仙羞美。落蘂香添㳒酒嘉。授簡詞臣恩遇最。煕朝盛事儘堪誇。</text>
<title>送李子文赴中和任所</title>,<text>駒子峴西大野漫。中和州界卽平安。淸朝詎不容踈直。利器要須試錯盤。軒盖織路迎送倦。旱蝗仍歲撫摩難。君看漢代淮陽守。卧閤惟應政令寬。</text>
<title>送族侄錦平尉奉使之燕</title>,<text>星軺萬里動征塵。沁水烟花屬晩春。燕塞今爲飮氷客。秦樓昔是吹簫人。雲迷遼野華夷界。路涉凌河大小津。行到龍灣逢府伯。爲言塘艸夢魂頻。其二往事千秋捴寂寥。令人應復感慨饒。燕㙜不掃龍媒盡。遼郭雖存鶴影遙。東海謾思齊士蹈。朔風惟見漢旄凋。悠悠興廢今如許。誰道山河壯本朝。其三屈指幽都幾日詹。想君歸旆在朱炎。胡沙極望黃雲合。野水迷津暑雨添。多病向來須保攝。長程此去恐遲淹。金陵况有庭闈隔。異域應勞陟岵瞻。</text>
<title>淸城府院君金公 錫胄 輓 代作</title>,<text>魁星動彩接三台。經世文章濟世才。許國狐忱懸白日。拄天弘績壓麟㙜。方瞻雲路鵬摶遠。誰意深山乕逝催。欲向靑門歌紼曲。北風飛雪不勝哀。其二天象忽驚台座拆。人間俄歎逝波窮。經綸事業今誰賴。富貴榮華一倂空。謾有英名留宇宙。惟聞哀詔惜精忠。麥舟厚誼終難報。忍送靈車出曉風。</text>
<title>萬壽庵卽事</title>,<text>野色村烟一望迷。陽厓芳艸綠萋萋。陂塘水暖鵁鶄浴。林麓雲深布穀啼。禪客汲泉供夕爨。田翁携筥饁春畦。高樓永日閒無事。漫興吟詩亦懶題。</text>
<title>登寺樓懷金子懷</title>,<text>山上春雲陰復晴。林梢拂拂晩風輕。溪花野艸更多態。禽語泉聲俱有情。酒爲消愁聊自酌。詩因遣興偶然成。令人倍憶東園友。安得此間携手行。</text>
<title>用前韻。懷李重叔。</title>,<text>郊原綠艸映新晴。長路無塵馬足輕。覊旅定勞遊子意。別離方識故人情。三春佳節愁邊度。幾首淸詩客裡成。鍾嶺鸎花看欲老。計程今日已廻行。</text>
<title>安參判 縝 輓</title>,<text>耆舊朝端幾箇存。聞公辭世重傷魂。仁風謾播甘棠詠。積慶留看玉樹蕃。德宇平生心自仰。芳隣晩接義彌敦。那堪疇昔褰帷地。今日靑門送素幡。</text>
<title>送李兄季泉以書狀赴燕</title>,<text>往事回頭四十秊。衣冠文物已茫然。猶看聘幣馳周道。空遣詩人賦下泉。秦帝古城雲漠漠。灤河遺廟艸芊芊。金㙜攬涕君家事。想到于今倍泗漣。</text>
<title>讀錦湖集有感</title>,<text>江頭復路見奇蹤。㐫𥚁如何竟自鍾。瓌器亦應天所妬。雋才元是世難容。遺篇散落寧須惜。片語流傳儘可宗。玉女蒼虬留警策。騷壇千古仰洪舂。其二奇才逸氣古無雙。不但區區冠海邦。雄似五兵森武庫。勢如千里走長江。何妨易語蛟兼蚓。欲學還嫌乕類。最是鰲山留傑作。一回披讀一回𢥠。</text>
<title>登蚕頭峯</title>,<text>携朋偶出古城隈。步屧登臨晩色開。百里江山供遠矚。幾家花柳映高㙜。烟霞洞裡春灮老。松檜陰邊落照催。秪是淸遊猶未洽。不堪歸路首頻回。其二城邊芳逕細依依。踏盡靑蕪上翠微。經宵花雨鳴幽磵。滿壑松風振袷衣。華山北對羅鬟整。漢水東來練帶圍。徙倚危巖窮遠眺。半林斜日欲忘歸。</text>
<title>戱次崔汝和，趙灮甫兩學士聯句韻。</title>,<text>處世端宜智若愚。誰令料乕更編鬚。浮名自古媒羣謗。平地如今盡畏途。莫道雲霄無一鶚。何妨湖海去雙鳧。升沉細事寧須說。歲晩要看德不孤。</text>
<title>金尙書 佐明 遷葬輓 代作</title>,<text>緬懷陳跡一潸然。鷄夢驚心十五秊。盛業可徵淸廟配。英名長在簡編傳。纔悲黃閣摧喬才。又見靑烏改故阡。幕下舊僚成白首。不堪連歲寫哀篇。</text>
<title>詠史 月課○代作</title>,<text>當旹問難易經橫。一撤皋比勇莫京。佛老可知彌近理。孫吳堪笑謾佳兵。沿洄濂洛源方正。證砭頑愚敎已成。試看晩來深造處。幾人能得自明誠。右橫渠英豪盖世語非誇。究得先天儘不差。帝覇鋪舒期一試。風霆鞭駕覽無涯。靈機已炳人誰識。時運將窮意獨嗟。橋上自從聞杜宇。小車無復傍名花。右康節講解遺經不憚勞。肯敎吾道任蓬蒿。終看聖訓明如日。爲斥羣言亂似毛。堯舜君民長惓惓。淵源洙泗更滔滔。縱然遇遯名還泰。千古爭瞻北斗高。右晦菴</text>
<title>有感</title>,<text>明廷底事失調諧。世道紛紜轉覺乖。蝸角已看流戰血。羊腸元自在平街。秦人大防誰無黨。漢代東方亦類俳。獨使至尊勞乙丙。諸君何面拜彤堦。</text>
<title>次斗峯韻</title>,<text>看看節序盡三春。無奈灮陰不貸人。莫歎形容空老大。還憐詩律尙淸新。尋芳處處扶藜杖。漉酒旹旹用葛巾。但辦此身無俗事。寬閒何待卧江濱。</text>
<title>偶題</title>,<text>何處名區可伐茅。我心元自厭喧呶。榮塲干祿顔常厚。雲谷求田計已拋。捴爲啼烏思反哺。還同飛鳥未安巢。終當捲取圖書去。不遣靑山久獻嘲。曾於龍仁巢雲谷。有求田卜居之意。未果。</text>
<title>志感</title>,<text>康莊何日變巉巉。四牡橫奔又失銜。一木豈支大廈圮。弊簞未救塩池鹹。餘桃奉處誰譏慢。螬李嚥旹競說饞。不必浪吟招隱操。且須架屋鑿山巖。</text>
<title>讀昌黎集用前韻</title>,<text>興衰八代去陳凡。有似神駒謝馽銜。滄海自來饒詭恠。大羹元不和酸醎。彫鎪萬物非爲暴。咀嚼羣言豈是饞。只說能文眞可哂。泰山千載仰巖巖。</text>
<title>宋質夫遊淸平山。來言其奇勝。聞來不覺神馳。仍吟一律却寄。</title>,<text>淸平山下昭陽江。這箇江山無與雙。靈境由來絶塵坌。昔人於此遺喧哤。烟霞窟宅猉獜縣。形勝流傳濊貊邦。浮世幾秊勞夢想。羡君隨意宿禪窓。</text>
<title>金陵舘</title>,<text>野外羣山似列屛。山前巨浸拍階庭。海門潮上洲洲白。天際雲收峀峀靑。估客揚帆歸極浦。漁人曬網集沙汀。江鄕物色皆堪賞。分付奚僮且少停。</text>
<title>次宋質夫昭陽亭韻 進退格</title>,<text>才子乘春泛綠波。題詩能使筆生花。高情已覺前人少。勝賞應知此日多。貊國山川吟外杳。蓬萊烟月夢中賖。還憐俗累違幽討。悵望東天發浩歌。</text>
<title>又次質夫淸平寺韻</title>,<text>高士當秊號雪岑。樂翁遐躅獨能尋。名垂後世月同皎。人去空山雲自深。共是辭榮全素節。何妨遯跡在禪林。淸平寺裡僧多少。二子遺風道至今。</text>
<title>宋瓮津 胤吉 輓</title>,<text>勤苦攻詩讀五車。向來詞苑擅芳譽。妙秊壯志符題鴈。晩歲恩灮映佩魚。淸漳忽嬰公榦病。夜㙜終趁子雲居。壺山世業今零替。欲寫哀辭重濕裾。</text>
<title>送族兄晩休公出按關西</title>,<text>國憂西顧未全紓。新擢儒臣有寵除。此日藩維推鎖鑰。向來文雅說詩書。高王好武遺風在。箕聖興仁舊㳒餘。佇見邊民歌蔽芾。更須努力繕儲胥。</text>
<title>次簡齋秋懷韻 月課○代作</title>,<text>有涯爭可逐無涯。世事從來似算沙。歸意政同逢社燕。幽情獨愛傲霜花。忙中着力胷還靜。卷裡尋師路不斜。飮啄自堪隨定分。仲宣何必歎匏瓜。</text>
<title>次簡齋秋日客思韻 月課○代作</title>,<text>秋來何事客他鄕。蟋蟀啾啾已近床。松菊倍思陶令宅。茱萸莫辦費生方。那堪顚髮隨秊短。惟覺覊愁共夜長。佳節關心還卧病。與誰携酒陟高岡。</text>
<title>次放翁秋雨初晴韻 月課○代作</title>,<text>凍雨新乘白帝威。微凉已透錦屛圍。樓邊斗覺朱炎失。篋裏仍看羽扇歸。抱葉寒蟬空寂寂。辭巢雙燕故飛飛。故山松菊今何似。愧殺緇塵染素衣。</text>
<title>夢登仁王山曲城有作</title>,<text>岧嶤古堞倚層巓。秋日登臨興渺然。珂馬依俙雙闕路。樓㙜隱映萬家烟。桐江返照蚕頭外。金浦歸帆燕尾邊。更待明春花柳好。會從此地賞芳秊。</text>
<title>貞明公主輓 代作</title>,<text>陰洞繁華六十秊。爭言福祿古無前。榮看宗伯金貂貴。慶積諸孫玉樹聯。鳳簫乍闋于飛曲。龍劒終留復合緣。人世悲歡那更問。秪應牛女上匀天。</text>
<title>讀南漢日記志感</title>,<text>一編誰記丙丁旹。往事猶令後世悲。桑翰獻謀徒自屈。魯連明義亦奚裨。風塵未見英雄士。版籍終輸小竪兒。廣武發嘆非醉湎。謫仙當日浪嗤嗤。</text>
<title>族兄士安輓 持平公泰維字</title>,<text>貌似其心金百鍊。何言一疾遽長終。貞珉不滅臨池藝。汗竹應傳折檻忠。書室晝扃幽磵咽。洞門春盡晩桃紅。當旹彩服趍庭地。忍見丹㫌引曉風。</text>
<title>金承旨 世鼎 輓</title>,<text>吾季於公甥舅親。阿郞交誼列天倫。仍蒙下榻恩情厚。慣識傳家德業醇。人事倐然成往跡。故山何許返靈輴。十秊不盡鴒原淚。題輓今朝重濕巾。</text>
<title>送李達夫出宰稷山</title>,<text>西湖北界近王畿。秋日君乘五馬歸。疲俗定懷馴雉化。猾胥先慴避𩣭威。專城自古稱榮耀。浮世于今足是非。剛喜官閒堪吏隱。不妨淸靜卧鈴闈。</text>
<title>大殿春帖子</title>,<text>招搖初轉指東隅。便覺乾坤氣象蘇。淑景迎和開玉殿。祥烟拂曙擁金爐。方看令節週三始。競賀昇平驗六符。更喜聖心能建極。御屛新展九疇圖。</text>
<title>中宮殿端午帖</title>,<text>祥灮䓗欝九重天。金屋深深麗日鮮。着雨榴花開苑裡。含風柳影舞階前。媚姜令德元同姒。脫珥良規亦戒宣。佇見猗蘭儲吉慶。我東邦運萬斯年。</text>
<title>送趙祥甫 儀徵 佐幕湖南</title>,<text>何妨羽翮困低昂。世味甘醎可備甞。白簡風稜元漫浪。紅蓮幕府且棲遑。庭前竹笋穿堦逬。檻外楊梅過雨黃。南土自來饒勝賞。好將時物賁篇章。</text>
<title>次侍讀姜子精 鋧 用知申任公 相元 韻見示之作。呈四仙閣僚友求和。</title>,<text>銀㙜又見日西斜。頻假官銜不是華。殘夢每驚催漏箭。病𨈬偏㥘踏磚花。慵將拙字拈尖兎。欲和逋詩愧墨鴉。却憶數叢籬下菊。滿庭秋雨政含葩。</text>
<title>次銀㙜故事韻自嘲同四仙閣諸僚作</title>,<text>曉日金門次第開。強隨鵷𪆽拜仙㙜。支離已見三秋過。前後居然十度來。地號淸華官是假。人須飛走我非才。烏紗欲破朱袍弊。坐待申牌意未裁。敏於記注者稱飛。次稱走。乃堂后戱談。</text>
<title>又入堂后。疊開字。</title>,<text>汩沒風塵未撥開。幾般愁緖攪靈㙜。頻繁已覺譏嘲集。怠慢新驚罪悔來。駑質詎宜叨密地。明廷非是乏英才。煩襟欲把詩篇遣。詩似俳優亦懶裁。時以日記未及修正。政院啓以怠慢請推。</text>
<title>蒙賜柚子。用前韻。</title>,<text>貢篚遙從海舶開。忽看恩賜下銀㙜。香隨玉殿爐熏動。液帶銅盤露氣來。不羡頒櫻唐代事。還慚頌橘楚臣才。叨逢盛際眞多幸。爲把蕪詞信手裁。</text>
<title>次洪檢討君澤用開字韻詠雪之作</title>,<text>昨夜同雲鎖不開。忽驚瓊玉餙樓㙜。連天冷氣隨風緊。羃地淸光闘月來。飄䋈每思閨秀詠。鏤氷方識化工才。看他禁苑花千樹。笑爾隋皇錦繡裁。</text>
<title>與金檢討仲惠 盛迪，宋內翰玉汝聯句。後用其韻。與玉汝同賦。</title>,<text>何論官序有差池。所喜同朝際盛旹。愧乏微絲添舜衮。叨從近列望堯眉。冬前積雪呈三白。地底新陽動一奇。要把休祥載歌詠。遠追虞世慶雲詩。</text>
<title>次金著作士興 時傑 韻</title>,<text>風塵薄宦困浮沉。幸得諸公託誼深。詩爲遣懷要共賦。酒能添興莫孤斟。從容蘭署雖聯武。咫尺楓溪奈阻音。何日相携謝簪紱。別區烟月卧江潯。</text>
<title>送李子文赴愁州</title>,<text>西州解紱歲纔更。塞上戎衣又北征。自古撫綏須榦略。于今陞擢亦恩榮。磨雲嶺外千重嶂。豆滿江邊一片城。氷雪接天關路遠。好將書劒戒行程。</text>
<title>大殿春帖子</title>,<text>佳氣䓗籠擁漢都。禁林春物已昭蘇。窮陰忽逐仁風解。喜雨仍隨惠澤俱。共仰賓筵垂懿戒。頻聞便殿講河圖。太平休道元無象。看取春㙜萬姓娛。</text>
<title>送李得甫 德成 之任東萊</title>,<text>萊州雄鎭國東陲。文武材兼鎖鑰宜。廊廟簡掄皆俊彦。聖明褒擢卽恩私。商人重貨輕干㳒。蠻俗多奸喜售欺。盤錯自來分利器。更須努力答殊知。</text>
<title>復用沉字韻。寄宋內翰玉汝，金著作士興。</title>,<text>寶篆金爐爇水沉。聖人高拱九重深。奎章特許微臣和。㳒醞仍宣小䆠斟。禁省淸華曾廁跡。威顔咫尺屢承音。無端忽罷匀天夢。一宦棲遑泮水潯。</text>
<title>直騎省。次宋玉汝寄示韻。</title>,<text>相隨禁直又新秊。共續前冬未了緣。何幸郞官應列宿。自來華盖逼奎躔。文章有分誰爭價。富貴無心任執鞭。詩酒交歡眞勝事。可能無負鳥鳴篇。</text>
<title>大殿端午帖</title>,<text>禁籞風來殿閣熏。漏聲晴晝政稀聞。琴絃解慍追虞帝。角黍沉江戒楚君。至化已看同長養。淸陰應復荷均分。微臣幸際千秊會。授簡慙無善頌文。</text>
<title>李右相 䎘 輓</title>,<text>早歲鴻毛翼順風。三朝出入望彌隆。遐氓尙泣棠陰化。行路曾謠栢府𩣭。閱世險夷全素履。卧床諄切只丹忠。旹危遽失經綸手。人庶均深殄瘁恫。其二先子從遊若弟昆。一家情誼世仍敦。頻慚陋質紆華奬。曾見高軒過蓽門。黃閣纔聞推重望。靑氊忍說托兒孫。哀辭欲寫平時事。孤露餘生更斷魂。</text>
<title>用族弟士元韻。寄題李秀才 志長 茅堂。</title>,<text>士也何妨活計纖。且依雲麓結茅簷。都無俗客來蓬堵。時有幽禽欵荻簾。遙壑水聲鳴枕角。近巒嵐氣潤毫尖。不須遠起田園想。方信山林在里閻。</text>
<title>送李善鳴 鳳朝 之杆城任所</title>,<text>重嶺縈廻地勢幽。永郞遺躅海程脩。鳴沙遠亘明波驛。晴雪常飛萬景樓。物外淸遊曾結想。人間薄宦苦難休。秋風却羡王喬舃。飛向東關第一州。</text>
<title>莊烈王后輓詞 代作</title>,<text>沙麓呈祥婺彩垂。好逑貞德叶周詩。仁昭弱歲分珠日。化洽長秋服練時。星算擬窮蓬海淺。飈輪先與帝鄕期。春暉殿閣▦▦▦。無▦良辰奉壽巵。</text>
<title>送洪九言之任密陽</title>,<text>萬事乘除任太虛。遠遊差可壯懷攄。南州逈接扶桑海。北塞曾窮靺鞨墟。定有文章資岳瀆。那將名利較猻魚。高樓雪後新梅近。幾首詩成視牒餘。</text>
<title>次琴嘯軒板上韻。仍贈羅使君 弘佐。</title>,<text>郵驂力盡鈍如牛。塞上行人政倦遊。官酒苦酸難撥悶。春寒料峭怯登樓。頻驚曉角廻鄕夢。強把新詩慰旅愁。何日田園謝簪笏。好隨樵牧聽村謳。</text>
<title>到坡州。示士元寧叔。</title>,<text>萬事端宜信彼蒼。誰將智力較毫芒。榮枯宦海棊翻覆。𥚁福人間馬在亡。達士已知懸解樂。男兒要自險艱甞。如今世故君休說。无咎從來是括囊。</text>
<title>登藥山東㙜</title>,<text>春晩邊城風氣和。藥山東畔上嵯峨。胡天北望千峯雪。滄海西臨萬里波。探勝幾秊勞夢想。偸閒今日好經過。玆遊奇絶平生最。須識君恩在處多。</text>
<title>練光亭卽事</title>,<text>綾羅島上艸茸茸。錦繡山前花簇簇。春深湖水綠千層。影射亭欄高百尺。漁舟漸散渚禽喧。遠樹初迷江日落。待得夜闌風浪平。更堪乘興訪浮碧。</text>
<title>度月溪遷</title>,<text>崎嶇斜日度危遷。江樹陰陰欲暮天。寒氣濕衣雲滲雨。紅灮穿霧火明舡。家鄕乍別猶關念。旅舍雖遙懶促鞭。行路不知心內事。聳看征盖若登仙。</text>
<title>泛波亭。次林塘諸公韻。</title>,<text>亭壓澄江江遶林。逍遙聊可散煩襟。官居怳駕楊州鶴。行李還慚蜀郡琴。去國危蹤堪白髮。愛君愚悃只丹心。名區作宰眞非分。斜日憑欄淚不禁。再次獨倚危欄頫茂林。過江凉露濕冠襟。山容宛轉看疑畫。天籟泠然聽似琴。蘋末晩風來水面。松間華月落盃心。休言峽裡官儲薄。無盡藏中取不禁。</text>
<title>述縣中實跡</title>,<text>疊嶂周遭似畫屛。紅亭蕭灑枕江汀。持叉小吏供魚膾。耕峽編氓獻茯苓。山石産蓴光潤滑。崖蜂釀蜜氣淸馨。官厨秫酒還堪醉。日日沙禽集訟庭。其二峽俗頑愚少俐伶。語音哤雜不堪聽。蚊虫嘬臂經旬癢。魚腊充腸對案腥。官釀最嫌唐米赤。民田半種鬼麰靑。幽愁盡付昏昏睡。莫道眈盃晩未醒。鬼麰唐米之稱。皆縣中吏文。</text>
<title>暴雨</title>,<text>電母雷公競後先。晩風駈雨滿江天。穿林密竪千竿竹。度壑橫拖一帶烟。水面亂跳魚極樂。簷間忙擲鳥如顚。須臾捲却炎蒸去。政好江樓倚醉眠。</text>
<title>疊別章韻。寄杆城宰李善鳴。</title>,<text>關山重阻路仍幽。書信秋來久未修。爲問吟詩瞻海嶽。何如携酒卧江樓。田園有約心長繫。軒冕無情夢亦休。吏役秪今徒自苦。笑他駕鶴又求州。</text>
<title>春川道中</title>,<text>幾度層巖幾越灣。看看夕照近西山。陽厓日炙棠梨熟。古峽秋先薜荔殷。驛路遠縈深樹外。人家散住亂峯間。奔忙定有多生債。行盡東西歷險艱。</text>
<title>聞韶閣。有士元所題詩。見之不覺悽感。遂次其韻。</title>,<text>那將神理問蒼蒼。觸目徒然感慨長。峽裏風烟獨宛轉。世間存沒已悲凉。紗籠舊墨留塵壁。月射殘輝滿屋樑。竟夕摩挲不忍去。却忘山路客行忙。</text>
<title>次源上人見寄韻</title>,<text>早從祗樹托高蹤。舍却塵緣事苦空。雲洞老龍聽㳒講。海山仙鶴避飛筇。禪心炯若甁中月。古貌蒼然雪後松。䓗嶺昔聞歸隻履。幾時慈筏復來東。</text>
<title>雨中踰原昌嶺</title>,<text>雲霧重重掩翠微。滿天秋雨透簑衣。山間樹色千章黑。石上泉流百道飛。旅宦政同羸馬倦。塵緣多與素心違。駈馳已覺身將老。何事留連未賦歸。</text>
<title>送族兄晩休公赴燕</title>,<text>棨戟纔從北塞旋。星軺今復向幽燕。中年轉覺離懷惡。長路應忘節序遷。白雪遠迷遼海戍。黃雲低接薊門烟。沿途物色還堪賦。莫惜新篇驛使傳。</text>
<title>夜坐</title>,<text>終朝悄悄孰相聞。閉戶吟詩到夜分。活計自憐同老釋。榮名可識等浮雲。閒愁入念眠難着。美疢經秋酒易醺。簷外古松寒少葉。坐看殘月白紛紛。</text>
<title>苦寒</title>,<text>獰風吼怒響前除。身似藏龜未敢舒。金鴨不燃韓內史。玉蟾還覩樂中書。頻驚觸手衾如鐵。要借醺顔酒換魚。想得灞橋梅欲動。病餘無那㥘騎驢。</text>
<title>疊前韻偶吟</title>,<text>從他萬事日乘除。我道如雲自卷舒。寒夜不妨傾薄酒。晴窓最好檢殘書。堪咍夢覺還遺鹿。須識筌忘在得魚。却憶向來形役苦。團團何異磨邊驢。</text>
<title>宋質夫次除字韻以示。疊賦酬寄。</title>,<text>病裏渾忘歲已除。忽驚南陌柳眉舒。堦前景暖宜閒步。睡後詩成懶自書。賖酒可論賢與聖。陳編時辨魯爲魚。邇來轉覺家居樂。悔跨東平十日驢。又遅遅晴旭照庭除。懸象居然卷復舒。嫩色欲歸元亮宅。春聲初返子卿書。雪消山圃堪栽藥。氷泮溪潭想釣魚。自是田園多趣味。少陵何事久騎驢。又閒愁都付醉中除。散步登皋嘯自舒。閱世始知齊物論。當心惟有絶交書。風塵薄祿鴟爭鼠。翰墨閒功獺祭魚。見說東郊春事好。可能聯轡策征驢。</text>
<title>李相國 尙眞 輓</title>,<text>險夷都付笑談裁。蓍蔡三朝德望該。鷄並爭孤鶴立。丘山不動萬牛迴。一言可識終扶紀。數畒何曾見起㙜。廈屋震騫高棟折。詎堪中夜聽風雷。</text>
<title>夜行板橋</title>,<text>曉發延昌夜已遙。廣陵山色尙迢迢。叢間犬吠村依岸。溪上人喧馬渡橋。得失可從身外筭。光陰惟覺路中銷。田園歸計今方遂。不待騷翁更賦招。</text>
<title>崔汝久家。與諸友呼韻。送李子文之任安州。</title>,<text>西行七十五長亭。曾向高樓作使星。薩水俯臨千頃碧。香山遙指數峯靑。名區未了風流債。往事依然醉夢醒。今日送君多少意。沉吟不覺凍毫停。</text>
<title>兪都事 晦一 輓</title>,<text>眞實工夫峻㓗姿。早從先覺獲新知。喪其易也寧爲戚。命矣胡然遽至斯。地下猶欒棘痛。人間永結紫荊悲。追惟兩世交情篤。可忍連題相紼詩。</text>
<title>大殿端午帖 居首賜上弦弓</title>,<text>正陽神化共冲融。䓗欝祥雲護㳒宮。萬姓歡心均域內。四旹佳節卽天中。銅壺稀報丁東漏。玉座徐來長養風。煕代自然無警急。辟兵休說赤靈功。</text>
<title>趙文義 之耘 輓</title>,<text>軒然氣槩出凡倫。滄老承家有若人。共佇雲衢收絶足。何言風燭失中身。淸文莫售東堂桂。寶墨空傳庾嶺春。枉許忘秊吾豈敢。追思今日益霑巾。</text>
<title>赤靈符 月課</title>,<text>釵頭懸綴號仙符。秘訣傳稱奪化樞。剪綵政當重五節。辟兵長有百靈扶。神功終古誰憑驗。小數元來涉誕誣。聖德卽今覃遠邇。自無戈甲動邊隅。</text>
<title>競渡 月課</title>,<text>衆棹爭先一羽輕。爲從潭底濟孤貞。中流出沒還今日。遺俗傳來閱幾庚。舟子尙能憐直道。君王胡不察寃情。端陽故事秊秊是。長遣騷人涕滿纓。</text>
<title>直廬遣懷</title>,<text>淸華廁跡愧微躬。塵露應難補濬崇。豈有文章能黼黻。更憐筋骨近衰癃。心同羸馬疲長道。身似飛禽鎖彩籠。早識漁樵生事便。悔將黃卷費閒功。</text>
<title>金尙書 禹錫 輓</title>,<text>星辰聽履近台躔。榮利由來意澹然。石奮事君惟克謹。呂公持議本無偏。浮雲衣狗從千變。末路身名獨兩全。風雨滿天喬木折。不堪中夜涕漣漣。</text>
<title>呂領相 聖齊 輓</title>,<text>平步雲梯德業純。三朝出入寵逾新。秦人大防心無黨。漢相王商貌若神。台衮向來推宿望。簡編他日得完人。江湖遜跡猶堪恨。何况今聞送葬辰。其二嶺外倉皇譴罰辰。回天力薄愧㙜臣。忻聞赤舃還無恙。俄報滄江病乞身。自是深憂均進退。豈知長逝偃經綸。先朝耆舊凋零盡。未信旻天閔下仁。</text>
<title>次壺谷韻。爲南子聞 鶴鳴 題琶潭詩卷。</title>,<text>平郊中拆注晴川。相國高亭壓渚邊。已向黃扉調鼎鼐。還從綠野管風烟。憂深進退寧忘世。道有消長且任天。一室圖書皆靜好。不關生事自蕭然。</text>
<title>赴南陽過鱗堆偶吟</title>,<text>鱗堆西畔路橫斜。朝日晴泥已沒車。雲壑水聲消古雪。海山春色映新霞。頻煩行役心長倦。荏苒秊光鬢欲華。惟是板輿能送喜。浮榮無意向人誇。</text>
<title>宋甥告歸。仍書懷以示。</title>,<text>身邊長愧着簪纓。觸境徒然感歎生。一自一麾來海邑。三春三舍隔秦城。秊衰倍覺無兒恨。日永偏愁久客情。明發送君歸去後。醉鄕應與睡魔幷。</text>
<title>寄李達夫</title>,<text>一別居然歲已周。夢中顔面慰離愁。靑袍千里趍戎幕。黑綬三春絆海陬。王事詎甞論燥濕。素心惟自愧沉浮。長洲北望雲天濶。何處關山是白頭。</text>
<title>答次韓丈 聖佑 寄示韻</title>,<text>庭際鸛鳧恣戱游。可堪悄悄軄司憂。襄陵濁浪連天去。捲海陰雲接地浮。却恨微官纏簿領。空敎高興負滄洲。荒秊撫字眞無策。日夜懷歸鬢欲秋。</text>
<title>夜宿雙溪菴</title>,<text>浦溆縈紆石路廻。梵宮高處絶塵埃。偶從獵騎凌遙渚。仍與胡僧話劫灰。玉露冷磨山骨瘦。海雲低壓鴈聲哀。秋來牒訴供多病。懷抱今宵得暫開。</text>
<title>書懷</title>,<text>明▦詎合著疎慵。素性元來恥苟容。白首但能專一壑。紅塵不願▦千鍾。溪山有癖曾留約。魚鳥無心好伴儂。自此甘▦田舍客。任敎床上卧元龍。</text>
<title>溪上送宋質夫赴金泉郵</title>,<text>不必長吟行路難。相逢且可▦▦歡。東堂已售屠龍藝。南國纔爲記馬官。庭外水聲聯枕聽。雨餘山色倚窓看。何旹得遂同歸約。烟月前湖理釣竿。</text>
<title>李子文家。送權君敬 持 赴安州。次子文韻。</title>,<text>淸江南畔是名州。夢裏依然憶舊遊。驛路逈連關塞外。波聲偏撼古城頭。笙歌莫慰離羣恨。風月徒添去國愁。樂府新篇如可續。試看西北有高樓。</text>
<title>夏日偶題</title>,<text>[落張]</text>
<title>卽事</title>,<text>看看節序自推遷。已屬淸明三月天。烟嶂煖風花幄重。水田微雨𪆽絲前。村鬟挑菜乘荒隴。漁老携竿過遠川。却憶艸堂幽事倍。滿谿春物待新篇。</text>
<title>睡起偶書</title>,<text>簷角微風掠戶來。空齋乍冷夢初廻。春陰不雨若將雨。花意欲開猶未開。日永秪堪吟漫興。官閒聊可引深盃。傍人錯比淮陽守。坐嘯元非長孺才。</text>
<title>夢遊金剛山</title>,<text>有力誰移巫峽來。一峯千變更奇哉。龍堂盡架危巖立。石徑斜沿亂水開。銀漢落天飛萬瀑。玉蓮浮地聳孤㙜。秦皇漢武馳神處。步屧春風踏遍迴。</text>
<title>李持平 彦著 輓</title>,<text>延平忠義薄層雲。後裔登龍聳世聞。大翼扶搖纔得勢。崇蘭萎折遽凋薰。芹宮拜舞隨朝列。駱洞笙歌共夕醺。俛仰忍看人事變。海山何處吊孤墳。</text>
<title>申相國別墅山水軒</title>,<text>相國得華天使鴻山察公八分書山水軒三字。揭諸壁。自爲小序。言山者止而不動。水者往而不返云。旹相國遭嘖言去國。故取義如此。因求詩於余。余以論語集說中不滯之語。易經艮彖中時行之義。釋山水二字獻焉。						山水佳名揭小軒。鴻山墨妙賁田園。當秊遊戱皇華跡。幾處傳來相國門。不滯斯爲君子道。時行可忘聖經言。從知二樂公家事。須把遺謨報世恩。二樂堂。卽相國六代祖。</text>
<title>贈機上人</title>,<text>山樓皷角擁千軍。白足功名有足聞。駈却妖魔皆屛跡。指揮龍象捴成羣。從知濟衆斯爲佛。未信逃禪解棄君。堪笑不空何事業。談經謾詑靜胡氛。</text>
<title>次崔汝久寄示韻</title>,<text>邂逅溪堂若赴期。東溪此夕又添奇。秋窓晤語三更月。良夜閒情一局棊。打火遙看灘上網。濡毫共和卷中詩。風塵簿牒催人老。莫恠歸驂故故遅。</text>
<title>奇呈西坡</title>,<text>看看物態百般新。且任羣咻楚璧眞。客裏不妨無事酒。樽前最怕有心人。高名自昔能招謗。直道于今解誤身。想得溪村春尙早。山樓愁對玉嶙峋。</text>
<title>李監司 弘迪 輓</title>,<text>晩躡靑雲路始通。星辰聽履主恩隆。名塲每戒浮囂習。叔世能全雅素風。白馬凄凉新兆啓。甘棠蕭瑟舊陰空。燕槎疇昔逋詩在。題誄今朝倍濕瞳。</text>
<title>赴東溪途中。次李重叔韻。</title>,<text>山寺逍遙興未闌。平郊秋色政堪觀。荒村雨過寒花綻。遠峀雲低落照殘。剛喜客中聯馬轡。相期潭上理漁竿。溪堂華月今宵最。詩酒團欒擬罄歡。						附原韻						芳甸秋光政欲闌。等閒經過亦奇觀。荒城老樹孤村僻。衰艸寒烟古驛殘。隔水幽居纔十里。漏雲斜日尙三竿。佳期好趁陂塘月。喚取官醪共盡歡。</text>
<title>到東溪。次李重叔韻。</title>,<text>問舍求田刱別區。元龍樓上笑狂圖。山灮入戶濃如滴。潭影橫簷直且紆。嘉樹蔭來三徑暗。恠巖擎出小亭孤。淸秋良晤逢詩伴。宦路塵情一點無。						附原韻						新築蕭然占一區。經營認是十秊圖。高亭陡起形疑斷。大野橫連勢更紆。谷口林踈官路近。柳邊潭淨釣舡孤。竊聞朝議方推重。能向幽棲偃息無。</text>
<title>疊前韻</title>,<text>臨溪小築得名區。依約村庄似畫圖。亂石周圍山簇立。平郊中拆水縈紆。霜楓露菊秋將晩。剪燭論詩興不孤。此地倘成終老計。滄洲何必憶虛無。</text>
<title>次李重叔韻</title>,<text>霜露凄然夜氣淸。隔林湖影不分明。村醪薄薄眞無賴。山月輝輝却有情。歎我名塲多苦况。愛君詩社擅能聲。風塵汩沒偏師老。愁對文房五字城。						附原韻						松檜陰濃小榭淸。滿園時菊露華明。流光晼晩衰秊感。長語慇懃少日情。月湧澄波先得色。風來病葉忽偸聲。翻嫌世故駈人去。又逐行塵向洛城。</text>
<title>疊前韻</title>,<text>論詩說賦有餘淸。促膝華堂剪燭明。別業偶成今日會。騷壇曾是十秊情。縈窓月影兼湖影。傍檻灘聲作雨聲。怊悵松蘿他夜戀。可堪分散在秦城。</text>
<title>銀㙜直廬。次李學士文叔，吳學士保卿聯句寄示韻。</title>,<text>烟含苑樹雨蕭蕭。漏下銀㙜轉覺寥。東洛簪纓身久縛。故園松菊夢長遙。踈才自愧叨榮寵。病骨那堪趁夙宵。聖主卽今求治切。只將成就望同朝。</text>
<title>城南雪夜。與吳參判貫之，洪參議九言，李掌令春卿，李生繩兮 宜繩 呼韻同賦。</title>,<text>九街塵息雪新晴。華月縈窓分外明。淸景未應多此夜。勝遊還是冠平生。移舟剡曲知高興。授簡梁園捴善鳴。邂逅忽成文字飮。羔兒却笑淺深傾。						其二						連山雨雪到宵終。養麥方知造化功。寒氣折綿衝白屋。澄光闘月射瑤空。詩要賦景須頻撿。酒爲開懷且一中。促膝笑談渾忘倦。禁門晨漏已丁東。</text>
<title>洪九言侄家。盆梅盛開。又與吳貫之諸公往賞。呼韻同賦。</title>,<text>雪裏相携過阮家。小龕開處見梅花。都無戱蝶尋香閙。只有凉蟾伴影斜。幾點氷魂寒未勒。一番春事暖非賖。看他箇箇明珠綴。却笑梁王詑照車。						其二						深屋爐熏煖不風。新梅初動積陰中。笑他虐雪呈三白。羞殺夭桃帶少紅。衣佩蕙蘭名偶漏。心腸鐵石語還工。千秋氣味知誰會。却憶西湖放鶴翁。</text>
<title>過西坡家。李繩兮來會。卽事呼韻同賦。</title>,<text>窓外平看雪後山。淡烟殘照杳茫間。親朋邂逅寧須約。詩律賡酬好博閒。世事堪忘三已慍。天旹政屬一陽還。淸談永夕軒陰改。剛喜胷襟俗慮刪。</text>
<title>西坡與春卿，繩兮來宿。又呼韻同賦。</title>,<text>山靄村烟暗未分。九街更皷夜深聞。親朋合席情何極。詞伯哦詩思不羣。踈箔乍鳴松落雪。半窓微暈月窺雲。令人却憶壺中隱。今夕團欒少此君。壺隱卽九言號。以服不得來會故云。						其二						星月交光映半林。風來庭樹老龍吟。更籌歷歷寒宵靜。蠟焰輝輝小閣深。肯恨追隨違李杜。且將酬唱效何陰。盤肴冷落休相笑。淺酌豪情亦不禁。												附次韻 西坡						半窓詩料欲平分。雪打松鳴夜有聞。率爾吟哦偏得興。等閒團會足成羣。依微小塢將呈月。暗淡前山不辨雲。身健比來官事少。未妨文酒共諸君。												其二						簷外依微月在林。凍髭頻撚不停吟。塵埃四壁圖書靜。風雪一窓燈火深。城闕漏聲催午夜。乾坤歲色逼窮陰。盃盤艸艸貧猶辦。冷淡爲歡更孰禁。</text>
<title>李春卿家小集。又與西坡諸公呼韻同賦。</title>,<text>頑陰近臘欲摧殘。曲室深爐更却寒。萬事乘除猶意氣。一樽談笑是情歡。衰秊軟脚從盃淺。永夜吟魂費字安。末路嶔崎何足說。我心隨處自平寬。						其二						騷壇佳會又城西。霰雪盈庭氣轉凄。簾角月移寒影翳。樹顚鷄唱曉聲齊。新詩迭和知誰健。小酌微醺也不迷。最是上方奇絶處。更聞詞伯許同携。時西坡有他日僧伽之約故云。</text>
<title>次西坡諸公韻。錄呈求敎。</title>,<text>良辰文酒共名流。乘興還須到某丘。造化却能饞散櫟。風波那得畏閒𩿨。優游憶着蜘蛛隱。啾喞從他蟋蟀秋。只是菁華看晼晩。一秊時序過窮愁。						又						卧看窓外月華流。每到淸宵憶故丘。微祿自慚倉底鼠。深盟早結水中𩿨。獨醒任爾嗤騷屈。不着何渠讓奕秋。已識安危大臣在。明旹遮莫動閒愁。						又						華山西畔一溪流。溪上精廬背小丘。庭外或看來野鹿。檻前相近集沙𩿨。風塵薄宦猶今日。烟月輕舟憶去秋。懷抱歲闌偏作惡。白雲林壑引歸愁。</text>
<title>自嘲</title>,<text>踈才早合返耕農。官廩徒然費幾鍾。稷契許身愚太甚。金張炙手意全慵。道慚如矢稱司直。業是操觚號折衝。着處華銜非我分。閉門差喜得從容。</text>
<title>申右相 翼相 輓</title>,<text>高靈家世大吾東。二樂雲仍更得公。淸廟共知崑玉貴。衆芳尤見澤蘭崇。存亡有數關隆替。名德無瑕保始終。丹旐出門沙路暗。雲雷誰復罄孤忠。						其二													春風頻挹笑談前。親懿情敦自我先。氣象每從行止見。訓辭終擬佩銘堅。篇章尙記遵鴻渚。杖屨曾臨載鶴舡。人事幾何還涕淚。一懷陳跡一悽然。</text>
<title>大殿迎祥詩 代作</title>,<text>銅壺晨漏敞金宮。萬戶千門已煖風。殘雪尙棲雙闕外。王春先入上林中。乾坤政布陽和德。品彙方知輔相功。聞道靈㙜新報喜。三元瑞氣驗秊豐。</text>
<title>送吳學士保卿出宰永柔</title>,<text>卧病新秊斷送迎。聞君明日動行㫌。仕惟居外差爲便。養得專城最是榮。沙峴雪晴官路逈。浿江春早板輿輕。須知忠孝元無二。着處酬恩在盡誠。						其二						春風憶上浿江舡。行盡西關十載前。近水樓㙜誇縹緲。當筵歌舞艶神仙。猶聞凋瘵仍今日。爭得繁華似昔秊。五馬送君名勝地。舊遊回首更依然。</text>
<title>慶順郡主輓</title>,<text>偏荷三朝眷愛恩。銅龍弄丸卽天孫。夭桃灼灼花無實。叢竹斑斑血有痕。夜月機絲虗故宅。春風環珮閉荒原。延津劒合前緣是。往日悲歡不要論。</text>
<title>天意</title>,<text>天意茫茫不可窮。誰將寸管覷虗空。風雲未必皆成雨。霜露由來各有功。賦與松杉非獨厚。點粧花柳若偏工。縱然物態從千變。終是蒼蒼自至公。</text>
<title>到東溪偶吟</title>,<text>不是邇來官暫停。春溪那得引吾行。光風應律方舒暢。好雨知時已發生。一枕夢淸山磵響。半林吟和谷禽嚶。凭欄盡日無相問。惟有華峰照眼明。</text>
<title>西坡與李重叔來過。呼韻賦卽事。</title>,<text>樓外千峰返照明。樓前萬井暮烟生。最憐嘉木知時茂。更有幽禽盡意鳴。出郭尋花他日約。連床說抱故人情。近來多少閒居趣。幸得諸君且一傾。</text>
<title>賀柳季昌 鳳輝 魁泮試</title>,<text>藉甚芳名萬口喧。泮宮淸製又魁元。重攀月裏婆娑樹。一洗人間黯黮言。薄俗終難妨俊傑。皇天應自燭誣寃。邇來抱病仍成蟄。燕賀無由得踵門。曾參廷試。第以命官。子有人言見拔故云。</text>
<title>尹僉正 坪 輓</title>,<text>承家誠孝世知聞。夙歲文華更出羣。萬事蹉跎嗟已矣。一官潦倒不須云。東關別意詩猶記。南漢樽筵夢未分。親懿百秊從此訣。春風吹淚灑江濆。</text>
<title>次西坡韻</title>,<text>鳳城嘉木擁千家。軒砌遅遅日影賖。晩意欲生風拂柳。春聲不斷鳥啼花。親朋邂逅寧須約。詩律鏗鏘更可誇。斜望禁園添一景。半林烟氣已拖鴉。						附原韻						滿城春意屬君家。晴日憑欄眺望賖。九陌遍濃渾柳色。小𡓜橫出或桃花。呼茶替酌爲歡淡。累石成山托興誇。官散更無公務縛。未妨歸馬趁棲鴉。</text>
<title>遊沈家巖石。與西坡及李內翰子始 肇。拈得樊川韻同賦。</title>,<text>桃杏花殘柳絮飛。芳園春意轉依微。風流遠想山陰會。氣象須尋沂上歸。峭壁影池生晩翠。亂松當砌弄斜暉。悠然忽起林泉興。何事紅塵未拂衣。</text>
<title>登東岳詞壇。與諸益呼韻同賦。</title>,<text>詩仙故宅好園林。往跡猶令過客尋。他日羣賢同跌蕩。良辰吾輩此登臨。映階碧艸古壇在。滿地芳陰嘉木深。怊悵宋公舊池舘。淹留不獨少陵心。</text>
<title>趙生 亨輔 輓 進退格</title>,<text>南洞當時始識顔。君纔総角我勝冠。情傾剗去皮毛際。義重交遊父子間。人事十秊仍倐忽。薤歌一曲更辛酸。滄江舊業今零替。與奪無由問九關。</text>
<title>道藏洞卽事</title>,<text>城東咫尺景幽淸。松檜陰中信馬行。磵艸却憐春後態。巖泉新作雨餘聲。林園歷覽還多趣。詩酒相酬更有情。歸路政堪賖月色。不妨殘日向西傾。是日遊李舍人園亭。</text>
<title>尹副提學 搢 輓</title>,<text>勇退當秊自急流。超然塵世是仙儔。詩書舊業餘閒在。軒冕浮榮一夢休。淸節久敎髦士仰。完名終占簡編留。平生未獲登龍願。忽奉幽音淚不收。</text>
<title>與西坡復遊道藏洞。呼韻同賦。</title>,<text>乘興何妨又出城。巖花磵艸好相迎。頻移坐席隨松影。更傍叢林聽鳥喧。窈窕共尋幽壑遠。逍遙頓覺俗緣輕。靈區咫尺神慳秘。幾許人間不識名。						又						山勢周遭護禁城。列岡如送又如迎。屯雲古洞彎彎轉。噴石飛泉曲曲鳴。幽艸雨經新葉嫩。晩松風度落花輕。從他俗子迷靈境。不必今來強作名。西坡改洞名曰爛柯洞故云。</text>
<title>李鎭安 羽成 輓</title>,<text>一百人中第一人。䨥溪門下有猉獜。公車落拓靑雲隔。下邑棲遑白髮新。玉樹並看留後慶。風燈何意失中身。秋曹繪事依然在。一見題名一愴神。</text>
<title>鄭廣州士瞻 齊泰 輓</title>,<text>憶得交龜關帝祠。愧無佳政告君知。雍容久負淸朝望。盤錯新看利器推。溪上尺書纔宿昔。山陽長笛忽悽悲。公侯必復終無驗。與奪何由問化兒。</text>
<title>洪鍾城 受漸 輓</title>,<text>長白山前豆滿隈。貂冠纔去柳車廻。邊頭再出人皆惜。旅舘三臯世所哀。栢府風稜曾獨坐。桂林聲價舊元魁。早知脩短同歸盡。何况浮榮是倘來。</text>
<title>李參判 世選 輓</title>,<text>隴西家世漢干城。夙歲韜鈐已擅名。藩閫六持元帥節。夏官兼総御營兵。河流忽失投醪惠。宸極徒傷聽皷情。謾有凄凉舊部曲。敎塲東畔哭丹㫌。</text>
<title>訪西坡於滄浪亭。拈陸放翁韻。與李進吾 墪 同賦。</title>,<text>恩譴初聞嶺海東。卽從江上伴漁翁。淸臨秋水當心月。飽看烟帆滿腹風。萬事不忘憂杞國。九歌何必㤪蘭叢。塩州潮信門前是。別後新詩數遞筒。</text>
<title>高陽途中。次柳評事季休 鳳瑞 韻却寄。</title>,<text>亡羊世路苦多歧。無味惟堪在盛時。此日戎衣窮鴈塞。向來征盖映鵬池。前生想有奔忙債。卽事須看造化兒。一夜離懷便作惡。途中相憶爲賡詩。</text>
<title>到松都疊前韻</title>,<text>長笑楊朱泣路歧。丈夫行止且隨時。卽聞阮瑀歸戎幕。好放山翁醉習池。琴罷黃堂看舞鶴。酒斟金帳擁歌兒。只應吾輩當奔走。各賦東西送別詩。</text>
<title>栗浦道上。望黔峙口號。</title>,<text>浦艸斑斑野菊鮮。海門秋色亦堪憐。烟間亂樹知黔峙。雨後寒風過白川。五斗未能辭寵祿。十秊空自負林泉。無端憶得西坡叟。江上孤吟賦幾篇。</text>
<title>挹杭堂遣懷</title>,<text>松岳西南古復州。鳳飛龍卧海天悠。敢言柳士逢三黜。却似張衡賦四愁。遠塞鴈高秋欲暮。空洲潮漲地如浮。明時傲吏休相笑。不用低垂歎白頭。邑有飛鳳山卧龍池。</text>
<title>哭金子懷</title>,<text>飄泊西州卧海陬。聞君歸葬故山秋。交游半世誰靑眼。童𥠧深情各白頭。玉樹黃塵那復忍。牙琴郢堊已長休。傷心枕漱亭前水。他日經過淚共流。</text>
<title>次廵使映水樓韻</title>,<text>踏盡關西數十州。廻瀾石下爲遅留。遙山點野呈螺䯻。曲水縈村漾玉流。勝賞至今勞▣▣。▣▣誰復起高樓。還憐簿牒供多病。無路登▦▣▣▣。</text>
<title>送李參議得甫 德成 赴燕</title>,<text>遼塞遙連鴨水頭。滿天氷雪動征輈。不緣王事掄專對。那得男兒辦壯遊。棠茇歌吟新樂府。桐鄕物色舊風流。行程到處還多趣。不用臨歧有旅愁。</text>
<title>淑明公主輓 代錦平尉作</title>,<text>陰洞春風彩仗移。天顔有喜近臣知。爭言紅蜜收神效。那意靑烏報遠期。龍劒津寒雲漠漠。鳳簫樓廢艸離離。先朝貴主今誰在。却望喬山淚自垂。</text>
<title>李參判 寅煥 輓</title>,<text>平步雲梯望實完。侍郞家世卽天官。脂膏在處能甞蘗。蠻觸中間欲弄丸。誰道木氷徵異兆。忽聞龍劒逐驚瀾。百秊親懿同羣從。今日相看淚不乾。</text>
<title>趙監司 亨期 輓</title>,<text>兄弟聲華比五常。大魁卿月更輝灮。䟽通萬務能游刃。折伏羣言盡望洋。棠化纔聞宣近服。艸心何忍負高堂。靑山自此埋豪傑。那得人間好肺腸。</text>
<title>赴湖南到葛院路中。用岑參韻。</title>,<text>楓宸稽首出秦京。遠作南藩按使行。那堪一路廵宣責。仍掌千羣水陸兵。風前鼓角隨金節。雨後湖山映彩㫌。慚愧主恩酬不得。十秊空自別茅衡。</text>
<title>飛飛亭</title>,<text>翩如飛鳥出林坰。名以飛飛叶地形。風動岸筠淸楔玉。雨過汀艸遠聞馨。湖山表裏開新畫。原野中間有此亭。明日簿書催白髮。偸閒不覺暫時停。</text>
<title>題寒碧堂</title>,<text>斜日肩輿簿領餘。紅亭百尺近州居。閒論莊叟觀魚樂。笑指公孫躍馬墟。山氣送寒侵晩席。水光凝碧漾前除。官醪數盞仍成醉。醉後吟詩信筆書。</text>
<title>完山敎坊歌</title>,<text>完府繁華擅海東。山川明麗畫圖同。英雄躍馬餘殘堞。聖祖乘龍有閟宮。烟月千家梅竹影。笙歌百隊綺羅叢。吳人每說江南樂。未必江南勝此中。</text>
<title>贈金山寺僧</title>,<text>白谷云亡二十秊。當時衣鉢爾能傳。輕裝出寺惟甁錫。長物隨身但軸篇。破衲新磨千嶂色。靈衿已六根緣。從渠安得携斯卷。快讀爭流鏡水邊。</text>
<title>趙淳昌 楷 輓</title>,<text>海邑初從恩命遷。丹㫌忽逐柳車旋。空聞聚哭來碑下。無復攀留卧轍前。東峽交承纔一夢。南州死別忽重泉。秋雨滿天川路遠。薤歌吟罷更潸然。</text>
<title>獄中用東坡韻</title>,<text>秋序侵尋氣轉凄。角風偏入短簷低。朝依暖旭捫饑虱。夜數寒更待曉鷄。每見斷䓗思老母。猶將呪酒戱山妻。有田何不早歸去。夢在東溪溪水西。</text>
<title>次玉溪生曲池韻。戱效其軆。</title>,<text>撩亂芳愁不自持。鸞膠何日是前期。慇懃別舘追尋夜。掩抑長堤背立時。蠟燭欲燒先下淚。藕根將斷更牽絲。柔腸未向秋波試。誰識人間有合離。</text>
<title>又用玉溪生韻</title>,<text>外至何煩作喜憂。此中還自得天遊。消來永夜披新卷。護却輕寒有弊裘。詞客獨眠時枕手。達人酣飮且科頭。乾坤俯仰心無怍。一任黃沙久滯留。</text>
<title>次宋質夫寄示韻</title>,<text>何事經旬作楚囚。我心元似泛虛舟。神鵷誰識羞爭鼠。霜鶻無端欲碎𩿨。身對隷牢幽狴岸。夢隨漁釣到蘆洲。君家父子眞堪羡。秋後江山盡意遊。</text>
<title>獄中自遣</title>,<text>風塵奔走未忘機。鷗𪆽深盟久背違。誰遣輕舠凌海浪。空敎片夢到溪扉。懷歸始覺淵明是。垂老方知伯玉非。忽憶去秊漁釣處。晩汀秋雨濕簑衣。						其二						蒲谷東南有僻村。亂溪深樹擁柴門。盤桓且可全吾拙。孤絶由來隔世喧。十載風塵成久別。一區松菊想猶存。獨憐窓外方塘上。誰爲重開活水源。						其三						榮進年來意轉慵。黃沙何事困斯翁。人情默驗陰陽際。世故都看造化中。節物關心憐露菊。天時隨運聽霜鴻。榮枯自有循環理。羞殺嗣宗哭道窮。						其四						圓𡓜繚繞似籠樊。向夕琅璫報鎖門。軒冕自來爲桎梏。松雲何事負田園。霜凝破壁終朝冷。鼠闘空樑半夜喧。佳節一秊重九是。無因相對菊花樽。						其五						明時幸得廁簪纓。悃愊期裨聖化淸。鷄肋不能忘世味。羊腸誰識在人情。終慚辛氏牽裾節。可笑顔回竊飯名。多少良朋須努力。未應忠直誤生平。</text>
<title>沈注書 龜瑞 輓</title>,<text>神理冥冥不可求。德門何事𥚁偏稠。悲纏棣萼塤箎斷。痛結萱堂涕血留。弱嗣惟看麟角在。一官纔到鳳池休。傳聞蔞翣明朝發。薤露歌成泣楚囚。</text>
<title>醉次西坡韻。送李達夫赴龍灣任所。</title>,<text>悠悠末俗困嘲評。世路崎嶇且飽經。鰈域西偏一都會。鴨江東畔最高亭。獰風夜捲胡沙黑。凍雪春埋鶻峀靑。男子百秊弧矢志。好携書劒卧邊庭。</text>
<title>送李景益赴延安任所</title>,<text>憶昨佩符西海陬。卧龍池上卧深秋。心懸華岳三峯月。目送羅津萬里舟。近侍風流新出宰。名鄕物色舊分留。秪憐知故還星散。歲暮頻繁動別愁。</text>
<title>山火</title>,<text>一點乘風萬道馳。半天紅焰亂紛披。狂於項羽東歸日。猛似周郞北逐時。威蕩灌叢焚老魅。影翻幽壑走驚螭。玉川已去昌黎遠。誰作歌詩騁詭奇。</text>
<title>憑欄</title>,<text>永夕憑欄獨自吟。山磎逕僻斷招尋。平蕪日暖眠村犢。曲岸風微語渚禽。雲捲亂峰還秀色。雨添幽磵更淸音。田園景物閒如許。何事紅塵久滯淫。</text>
<title>村家</title>,<text>夾路松杉蔭斷阿。兩三籬落影澄波。啼禽繞樹春聲亂。宿霧連郊雨意多。已戒壤童鋤藥圃。相期漁伴理烟簑。村家忙事還閒趣。隨意溪山得委蛇。</text>
<title>野望</title>,<text>柴門閒詠左思招。晩日沿溪眺望遙。山色尙含前夜雨。春光先護去秊燒。平郊漠漠村牛倦。宿麥萋萋澤雉驕。已識田園生事穩。任他兒戱競塵囂。</text>
<title>金監司 宇杭 大夫人輓</title>,<text>早識閨闈婦德令。暮秊從子福仍縈。三牲養侈專城奉。二品封推按節榮。自是䨥龍終會合。曾聞八袠更康寧。春輝忽逐丹㫌去。無賴人間寸艸情。</text>
<title>送鄭安陰 重萬 之任</title>,<text>縣在南維古洞天。葛洪勾漏是眞仙。優閒政好臨池戱。淸凈何妨卧閤眠。幽壑曉雲縈筆勢。亂峰秋響入琴絃。山經欲補無人記。爲我冥搜寄一編。鄭善書故三五及之。余方修卧遊錄故尾聯云。</text>
<title>李春卿別業。與春卿子文尹邦瑞 德駿 呼韻同賦。</title>,<text>逢迎初不費招呼。薄暮登山雪滿途。少日奔忙空晩悔。荒郊棲息各良圖。松杉夾陌仍踈密。雲月縈窓乍有無。三載星離還此夜。一樽談笑信難孤。						其二						移家惟願入深林。枉尺那能要直尋。此日共論投紱計。向來非乏報君心。天寒大澤龍歸海。月滿空山鶴在陰。却喜幽居𡓜屋接。風中斷續幾聲砧。</text>
<title>族侄 弼直 輓</title>,<text>直純天質玉無磷。乃父儀形在後人。詩禮傳承能肯構。弟兄孤露更敦倫。方期嘉穀終成實。誰謂芳蘭早謝春。獨有阿連垂涕泗。每逢宗黨說悲辛。</text>
<title>西坡輓</title>,<text>楓樹冥冥關塞昏。巫陽何處下招魂。能令慈母疑三至。誰惜貞臣負厚寃。豈有太玄終覆瓿。卽知淸白可貽孫。波濤良史千秋事。浮世嘵嘵不足論。						其二						悃愊相期報盛時。仍將文字許追隨。同病爲憐踈骨節。論交直是去毛皮。雪夜携樽梅共笑。春江廻棹雨催詩。高山流水依然在。何處人間有子期。</text>
<title>尹溫陽 杭 輓</title>,<text>一自家咸孤露圽。丈人門下輒傷神。苫廬拜阻纔三歲。薤露歌悲遽此辰。薄宦棲遅人所惜。稀秊壽考福還臻。丹㫌送却春江外。往事懷來涕淚新。</text>
<title>遊天磨</title>,<text>折簡招呼引興頻。斜陽駈馬上嶙峋。山間踈雨應遅我。湖右親朋不速賓。石磵添流幽壑響。霜楓背日晩林新。明朝瀑布三千尺。一洗東華滿面塵。						又						信馬徐行指點頻。羣巒簇立玉嶙峋。寒潭水積龍應蟄。古峽霜凋鴈欲賓。湖外故人成邂逅。山中晤語更淸新。天磨山號君知否。應爲高高隔世塵。</text>
<title>次李啓商 玄祚 韻</title>,<text>紅紫不知山樹名。山神慰我遠遊情。巖巒明滅時將晏。玉瀑奔流雨乍晴。故舊逢迎仍勝地。平生奇絶最玆行。禪房隨意消良夜。漫興吟詩不用程。</text>
<title>朴淵</title>,<text>觸石穿林度幾重。鼓雷奔轂轉砰洶。靑山爲屋簷飛霤。白練橫空劒射龍。拙筆可能爭氣勢。奇遊差喜得從容。逍遙永日忘歸去。洗盡平生磈礧胷。</text>
<title>過廣灘</title>,<text>一道寒溪咽不流。野灮山色共含愁。使君石刻莓苔沒。丞相書堂艸樹幽。丈席微言如昨日。騷壇往跡已千秋。覊孤獨有龍鍾在。奔走風塵白盡頭。</text>
<title>次李生 景說 贈示韻</title>,<text>擊節高吟天地寬。偶然爲客歲將闌。梅新嫰額能偸暖。松老踈髥獨保寒。有興或尋東武作。無心更着惠文冠。宛陵夫婦眞堪笑。相與區區較鮎竿。</text>
<title>臨湍詠懷</title>,<text>西望松京隔莾蒼。北來山勢此開張。華藏佛寺雲烟古。麗代王陵艸樹荒。谷路添防終莫及。津城營築更堪傷。悠悠往蹟無人問。唯有江流走海長。						其二													右輔當旹設置雄。負兒松岳此其中。江穿赤壁從南轉。路入靑郊直北通。薄宦棲遅身已老。覊遊留滯歲將窮。無人解作銅鞮曲。任遣兒童笑醉翁。</text>
<title>見嶺藩新除漫吟</title>,<text>百里分憂却是榮。淸時無味自知明。藩維豈合廵宣責。禁闥空違補拾誠。驛路歲闌殘雪白。鳳城春近暮雲橫。還憐老大仍多病。原隰那堪有遠行。</text>
<title>次李生 景說 韻</title>,<text>歎世何須發五噫。只憐雙鬢日看危。憂愁衮衮身衰後。霰雪紛紛歲暮時。龍俟慶雲藏積水。鳥穿華屋去枯枝。榮途得失君休說。如我踈慵百不宜。</text>
<title>再疊</title>,<text>物態人情足歎噫。半生於世飽艱危。名途榮落從多口。下邑留連且少時。新月乍交殘雪影。春灮欲逼小梅枝。團圓幸有諸君會。文酒良宵也亦宜。</text>
<title>李生要解嘲詩。仍次韻戱贈。</title>,<text>多時文榻好相携。數歲雖差齒亦齊。綵錦龍門誰獨奪。芳名鴈塔擬同題。連城白璧資山石。千里蒼蠅賴驥蹄。鳧短鶴長無所羡。不須嘲罵競高低。</text>
<title>遣懷</title>,<text>偃室閒同野老家。終朝吟嘯送秊華。烟籠細柳疑舒葉。寒勒踈梅未放花。客裏頻驚時序改。髩邊無那雪霜加。東溪舊業今何似。片夢長尋一逕斜。</text>
<title>悼亡用東坡韻</title>,<text>良善誰言不負天。難將壽夭問玄玄。覊遊忽作傷春客。身世眞同結夏禪。浩劫自玆長訣別。十秊何許短因緣。殘宵月影當簷白。悵望瑤㙜竊藥仙。</text>
<title>有感</title>,<text>送了淸明已浹旬。他鄕物色動傷神。那堪客恨兼春恨。謾對新人憶舊人。寒勒野梅愁不語。烟籠堤柳翠如顰。非關酩酊酬佳節。悄坐官齋喚酒頻。</text>
<title>楊根村中</title>,<text>石路初回野忽平。村居髣髴避秦氓。龍門逈作浮天勢。月峽遙通走海聲。白首那堪供牒訴。靑山猶可樂樵耕。令人却憶陶彭澤。始信歸來不爲名。</text>
<title>金僉正 宇樑 輓</title>,<text>少小追遊翰墨塲。封胡阿大共翺翔。公車獨恠靑雲晩。郞署終傷白髮長。等是彭殤悲駟隙。忍言嬴博斷猿腸。平生器業今如此。唯對鴒原淚滿裳。</text>
<title>悶旱</title>,<text>曉夜凄寒秋後同。晩來雲日轉蟲蟲。頻聞聖主徒捐璧。空使詞人解訟風。樂歲何由逢此世。憂民還復省微躬。誰能辦得隨車雨。田野均蒙造化功。</text>
<title>喜雨</title>,<text>風伯顚狂屛翳陰。忽看周旱得商霖。焦枯向日憂民命。𩃎霈連宵慰聖心。嘉澤共知蒙帝力。至諴元自有天臨。農人告道耕犂便。潤及山田一尺深。</text>
<title>夕晴</title>,<text>誰把長鎞决蔀豐。神駒解馽鳥開籠。昏氛忽失障天霧。瑞彩爭瞻截雨虹。茂叔襟期期素月。楚臣詞賦賦雄風。官橋路凈飛塵息。明發行人西復東。</text>
<title>喜晴</title>,<text>園樹陰中聽亂蟬。庚炎退舍氣翛然。雲收疊嶂開新態。雷護神龍返舊淵。白水遠來沙岸漲。靑天無礙日華鮮。公庭吏退黃堂靜。好倩淸風一榻眠。</text>
<title>感懷</title>,<text>墨綬江城度二秊。閒愁偏集髩毛邊。覊孤却似囚籠鶴。口腹終慚飮露蟬。久縱公孫無事酒。將尋彭澤賦歸篇。深知吏隱非眞隱。日夜東溪夢想牽。</text>
<title>東岡趙尙書子直 相愚 求彩鴨。詩以謝之。</title>,<text>風塵作吏困奔趍。客裏秋光映白鬚。何處林泉堪送老。向來身計實迷塗。雖慚魯氏中牟雉。幸有王家葉縣鳧。留養訟庭君莫笑。且看相與戱江湖。</text>
<title>偶題</title>,<text>臭腐新奇自互因。麯生風味亦緇磷。無能不免輸籌厄。有喪難逢捨麥仁。柱下豈須驚鐵面。文心空復戱錢神。于今却憶長沙傅。六歎眞成過激人。</text>
<title>李監司得甫輓</title>,<text>石門家世有賢孫。忠孝傳承器宇存。溫雅自宜居省闥。錯盤還復試藩垣。漢廷誰惜薪徒積。齊客空悲露易翻。留滯江城仍伏枕。傷心無路送丹幡。</text>
<title>宋杆城道實 光涑 輓</title>,<text>文榻周旋卄載前。同心同業又同秊。深知木訥仁爲近。復有藻華衆莫先。作宰仙區還潦倒。招魂驛舍共悲憐。從今阮巷經過地。唯對阿咸涕泗漣。						其二						去歲天磨蠟屐行。憶君遙在衆香城。一家團聚眞堪羡。千里淸遊恨未幷。脩短難諶神與奪。悲歡迭代數虛盈。誰知五馬西歸路。忽見親朋哭粉㫌。</text>
<title>溪上卽事</title>,<text>獨倚前欄聽磵聲。山蹊日暮少人行。松間乍暝烟初合。雲際微黃月欲生。晩學耕農猶得計。偶吟詩律爲陶情。中秊歷盡陂平路。始識虛浮最是名。</text>
<title>詠蚤</title>,<text>賦形元瑣細。稟氣實輕佻。飮血身全赤。穿縫智自饒。比蚊皮不軟。如虱脚偏趫。屑窣緣床席。婆娑上襻䙅。披襟乍深竄。近手却忙跳。鼓勇乘炎夏。甘心在暗宵。橫行曾不憚。羣噆恣宣驕。客睡何能着。肌斑久未消。謾思麻爪倩。無計沸湯澆。倘製昌陽服。終當不易貂。</text>
<title>莊烈王后輓詞 代從兄作</title>,<text>寶婺垂祥彩。華宗誕女堯。曾沙儲慶遠。玉册啓徵昭。太任終歸季。伊祁寔配姚。陰功宣采葛。壼敎叶塗椒。奉養三朝久。尊臨四紀遙。慈恩勤擁佑。歡意盡怡夭。帑發賙饑瘠。仁深洽肖翹。宮闈絶扳引。戚畹戒奢驕。禮備豐呈設。徽增顯號摽。已均兆民祝。方佇萬齡喬。詎意軒龍晦。終符素柰祅。眞遊忽杳杳。騩馭遂迢迢。遠日龜猶協。靈辰蜃輅蹻。悲號徧窮谷。攀慕切羣僚。奉命離京國。乘軺向薊遼。不堪辭陛日。猶自拜東朝。</text>
<title>兪留守 瑒 輓</title>,<text>舊老今誰在。公亡更可傷。雲霄看寂寞。風雨政凄凉。疇昔稱多士。菁華秀衆芳。珪璋絶瑕玷。松菊傲風霜。妙藝眞餘事。淸文亦擅塲。聲名動鳳沼。符彩映鵷行。聞樂延陵季。乘槎博望張。晩來辭顯秩。高卧卽仙鄕。物色詩章富。林泉道氣長。神方盧鵲遠。人世白駒忙。帟幕江干冷。堂封峽峀蒼。誼隆尊父執。情倒契兒郞。西過蒙延坐。東行失拜床。空成相紼曲。揮涕白雲傍。</text>
<title>朴承旨 元度 輓</title>,<text>源同平度後。派別世襄公。敦睦情偏重。追隨誼自隆。逡廵君子節。恬淡我家風。每覺喧爭恥。非無望實崇。銀㙜晩棲鳳。巖邑屢憑熊。衣狗從多變。江湖自固窮。晨星仍落落。逝水竟匆匆。喉舌朝天罷。循良勒石豐。門闌看寂寞。風雨獨悲忡。蒿里終違餞。哀歌淚滿瞳。</text>
<title>用李達夫韻。寄鏡城判官金載而 德基。</title>,<text>迢遆龍城府。蒼茫鴈塞邊。前臨江豆滿。逈隔嶺磨天。絶域風謠別。要荒地勢偏。山連長白雪。城接野春烟。鹵磧村閻少。風沙道路懸。由來夷貊地。久帶犬羊羶。鴻化曾遐被。梟音得始悛。故人今不利。半刺亦悠然。去國蒼皇日。離親喜懼秊。消魂鬼門外。揮淚太行前。骯髒知難合。低垂恥乞憐。舌存宜戒齒。觚破肯爲圓。客眼靑誰對。衰鬚白欲全。心將邊艸亂。病與旅愁騈。蘆酒和醨飮。鯨膏代蠟燃。夷音那可聽。鄕思謾長牽。咄咄應無賴。悽悽耿未眠。不妨隨獵較。且莫近嬋娟。書劒從留滯。春秋忽遆禪。經秊還作客。曷月賦歸旋。病閣操觚業。詩逋贈別筵。空勞頻悵望。長憶舊聯翩。已失匡時略。惟吟伐木篇。榮枯奚足計。憂惱莫縈纏。賈傅曾南謫。班生亦北遷。世方呰楚璧。人或售梔鞭。行路誠難矣。洪爐固已焉。冥心任蟲鼠。素志傲貂蟬。散地堪容拙。生涯自覺便。相携依𤱶畒。好去弄淸漣。信筆情何極。抒懷語似顚。秋風有來鴈。書札倘頻傳。</text>
<title>金成川 必振 輓</title>,<text>此老至於此。蒼茫奈彼天。公侯終不復。堂構况仍騫。器宇存先範。聲華溢妙秊。奇毛瞻鳳穴。異彩耀龍泉。契濶靑雲隔。棲遅白髮鮮。凌雲空自惜。窮道世同憐。綰帶曾賢胤。通家自我先。哀詞不盡意。揮涕海西邊。</text>
<title>謁伏波廟。擬王伯安十韻。月課○代作</title>,<text>千載炎荒外。猶傳馬伏波。銅標留舊跡。靈廟托崇阿。瞻拜沉吟久。回思慷慨多。髫齡曾夢感。衰老此經過。怳惚祠前見。分明句裏哦。雷鳴轟漢塞。瘴起匝蠻河。捲甲方知險。題詩亦不磨。玆行眞有數。前定信非他。萬事惟天耳。浮生奈命何。胷中欝硉意。還惜鬢毛皤。</text>
<title>送明谷相國赴燕</title>,<text>國有重輪慶。公今萬里行。詞壇仍宿望。台衮又新榮。忠信承家範。文華動世名。夷蠻應自伏。口舌不須爭。好雨淸埃𡏖。和風卷旆㫌。龍鍾乘障客。怊悵遠離情。</text>
<title>次玉溪生搖落韻</title>,<text>搖落騷人恨。遅回倦客心。生涯成漫浪。世路任浮沉。田舍蓬蒿滿。江城歲月深。歸來期熟麥。留滯已寒碪。不諫寧非昨。空言謾是今。雲龍廻夜水。朔鴈度遙岑。高樹驚踈雨。閒庭向晩陰。鈴齋無客到。誰與共論襟。</text>
<title>又次念遠韻</title>,<text>濁醪亦成醉。擊節聊高吟。秋色紺山秀。江波赤壁深。經秊紆郡紱。搔首愧朝簪。再見蘇卿鴈。仍驚楚戶砧。數奇飛將李。三黜士師禽。破浪男兒志。曾嗔斗邑臨。</text>
<title>白魚躍龍舟應製 御題賜織毛馬裝</title>,<text>玄鳥祥殘曆數終。白旄黃鉞在河中。人情可見諸侯會。師律須看義士同。自是皇天垂眷命。由來靈貺驗興隆。波神亦送奇祥至。微物如知聖德崇。出水纔驚飜素鬣。登舟却訝近重瞳。爭觀百辟心皆聳。動聽三軍氣自雄。異事眞堪傳永久。洪基從此啓無窮。賁如艸木幾先見。信及豚魚理亦通。盛烈自宜膺寶籙。潛鱗安得輔神功。須知八百蒼姬運。只在當秊獵匪熊。</text>
<title>巧節渡鵲橋應製 御題</title>,<text>天楡乍冷動商飈。銀浦靈禽競作橋。兩地幾時勞遠望。一秊今日卽良宵。金機寂歷龍梭靜。鳳駕琅𤨿玉珮搖。寶箑影隨孤月轉。霞衣香逐七襄飄。鵾絃輕戛雲和瑟。鳳曲徐吹弄玉簫。舊恨未銷先瀉淚。新歡欲叙更含嬌。淸宵不爲佳期永。來歲其如後會遙。珠殿別愁還忽忽。河梁歸路政迢迢。空敎楚俗穿針待。却是齊諧志恠饒。異事杳茫何處問。成都卜肆已寥寥。</text>
<title>臨門送裵度 文臣廷試居魁。命面給熟馬。</title>,<text>長淮西畔陣雲昏。王旅連秊倦複屯。可識三軍將解體。遂容殘孽久遊魂。纔聞元帥新分閫。更見君王自御門。天運由來循否泰。元和始欲整乾坤。皇靈已暢淸吳會。廟略方恢剪蜀藩。淮右敢思搖蠆毒。狂童猶自狃鯨呑。亞夫壁下兵初合。俠累門前血已翻。將士未收征戰績。廷臣爭進惠來言。神謨却斥羣公議。同德猶忻一介存。節度爲兼宣慰重。総戎仍命上公尊。風雲慘惔訏謨密。龍乕交廻氣勢掀。推轂古來聞盛禮。臨門今日送戎軒。萬釘珍製頒犀帶。三百精兵撤乕賁。百辟洒然爭變色。千軍聳視靜無喧。元臣誓死精忠切。天子傾心感淚繁。撥亂當時勞睿念。專征從此荷殊恩。軍麾乍見辭周甸。殺氣遙應壓蔡原。逆竪望風先慴伏。英雄隨指競趍奔。天津讖語終看驗。麟閣奇功孰並論。勒石試看從事筆。昌黎千古冠詞垣。</text>
<title>次錦湖演雅軆韻</title>,<text>浮蟻芳醪興自添。風光輸入兎毫尖。庭前亂粒鷄兒啄。樑上新泥燕子黏。鴨綠浸莎春水漲。鴉黃帶柳暮烟淹。蝸廬永日無人到。惟見蛛絲任網簷。</text>
<title>演雅效山谷 沒韻</title>,<text>燕芹泥黏巢聳。鵲徹桑土結牖鞏。羊當炎夏革豈希。蝟値寒冬毛不氄。烏惟盡孝必反哺。鼠亦知禮能立拱。艸間章皇獐最㥘。氷上竊聽狐常恐。蚌蛤腹蟹非天屬。蜾蠃負螟豈眞種。橫空噓氣蜃作樓。累土爲封蟻有冢。快牛爲犢犁必破。驥兒未馴駕多覂。朔鴈凌風羽毛高。胡鷹出籠神氣竦。蜥蜴含氷雹乃散。翠虬騰天雲自擁。水母遊波蝦是目。蛩蟨避人駏爲踵。螳螂敢拒車轍轉。蛣蜣但愛糞丸捧。猛乕入檻狗是媒。飛鳥嬰羅蛛作俑。魚雖已枯泣河水。雀擬高棲賀新栱。沙際橫行黿䠥𨇨。泥間跳踉蛙擁腫。蚊睫羣巢辨小大。蝸角紛爭誇㥘勇。商羊飛舞霖雨下。江豚出戱風波涌。寒螿鳴處露凄凄。粉蝶來時花甬甬。機杼將開促織忙。播耘旣竟布穀冗。暑溽涔淫蚓出土。海氣浸潤蠣生䂬。猩猩苦啼如有恨。多笑如何悀。塡深精衛不量力。乘高蝜蝂寧知重。鵞羣集浦排行伍。鹿侹走險還曲踊。水蜮噴沙或爲蟲。林虺吹毒能成尰。孔雀金花因渡海。鸚鵡言語終辭隴。麟遊魯郊本非時。鶴乘衛軒徒竊寵。柳間金衣鸎公子。殿上緋袍猿供奉。大鵬扶搖雲路開。蛆虫蠢動淤泥壅。一枝鷦鷯巢亦安。三窟毚兎心猶悚。赤憎靑蠅最幺麽。何事營營點白珙。</text>
<title>數詩志感</title>,<text>一髮山上城。保障雄控扼。二嶺橫東南。地利如鈐束。三田在西北。天塹復限隔。四面皆懸絶。雉堞倚峭壁。五倉設其中。委輸盛貯蓄。六十秊前事。思之堪痛哭。七日白登圍。奚足言羞辱。八路豈無人。胡馬恣充斥。九攻技雖巧。縈帶猶可却。十秊生聚志。于今在所勖。</text>
<title>廻文</title>,<text>城圍海口山圍野。遠望騁來此上樓。蒼蒼亂樹寒天暮。細細輕風晩閣幽。光射壑時山吐月。雨添波處水生洲。凉夜語虫悲切切。翔雲叫鴈送高秋。</text>
<title>春日廻文</title>,<text>幽禽啼亂樹。暖日春風光。洲擁晴烟碧。岸抽細艸芳。						又						幽堂閉寂寂。月吐已生光。洲映暮烟紫。語禽春樹芳。</text>
<title>次金子懷廻文韻</title>,<text>樓繞碧容曉靄輕。濕雲微捲半風淸。幽室一眠春興好。浮烟亂處叫鴻征。</text>
<title>戱作滿庭芳一闋詠菊</title>,<text>鶗鴂有聲。寒蟬寂寞。湖山秋色蒼茫。天光凉薄。白露夜成霜。無限空山樹木。搖落處蕙艸芳。蘭皆萎折窓前叢。菊猶自保淸香。						其二						天葩。雖秀絶世無陶令。誰憐幽芳。惜融融空紫。冶冶徒黃。回首階邊籬下。花正好龍山會無人與共。孤負濁醪觴。</text>
<title>减字體</title>,<text>野菲林雨簑影颭棹磯													廣野回看細艸菲。長林踈雨半邊飛。▣簑亂影斜風颭。短棹橫過小石磯。第十五字缺。</text>
<title>詠恠石。與李重叔聯句。</title>,<text>片石饒奇狀。塊然劣一拳。重。 砯崖還陡絶。列峀更聯綿。厚。 衆竅呀開谷。微涓潤溜泉。重。 氣應眞宰結。巧自郢斤鐫。厚。 孤峭無憑倚。巉巖乍接連。重。 肖形殊古恠。成質本頑堅。厚。 峯矗如鬟結。廉尖似指騈。重。 危斜褰鳥噣。橫露袒僧肩。厚。 嶄嶄形疑削。亭亭勢恐顚。重。 苔粧斷磯凸。盆作小池圓。厚。 鑿出何須斧。駈來不待鞭。重。 奇花新葉吐。苦柏細根纏。厚。 秀色明簷旭。嵐氛翳燭烟。重。 巄嵷何所似。幺麽最堪憐。厚。 突兀窓櫳下。依微几案前。重。 沉埋曾古壑。移置此華筵。厚。 瘦骨羞蟠地。魋容愛得天。重。 遭逢眞幸耳。坐對亦悠然。厚。 驟玩心初訝。貪看興輒牽。重。 參軍不解事。拄笏望西邊。厚。</text>
<title>何處難忘酒。與李重叔聯句。</title>,<text>何處難忘酒。溪堂月白時。厚。 細波金破碎。淸響玉參差。重。 露浥花香冷。天空鴈影遅。厚。 此時無一盞。何以答佳期。重。						其二						何處難忘酒。湖山歲暮時。重。 波光秋後凈。嵐翠雨餘奇。厚。 暗雀寒聲閙。游魚細沫吹。重。 此時無一盞。何以助新詩。厚。													其三						何處難忘酒。溪村夜靜時。厚。 晩林烟彩薄。寒菊露華滋。重。 踈影風梳柳。澄光月印池。厚。 此時無一盞。何以慰親知。重。						其四						何處難忘酒。良朋會合時。重。 淸談消永夜。漫興和新詩。厚。 舞影波中亂。簫聲霧外遅。重。 此時無一盞。何以瀉襟期。厚。						其五						何處難忘酒。詩篇唱和時。厚。 重成一夜會。曾有十秊期。重。 韓孟今誰是。羊何古可追。厚。 此時無一盞。何以撚吟髭。重。						其六						何處難忘酒。高軒剪燭時。重。 溪山正寥落。風露更凄其。厚。 入網魚堪鱠。登盤蟹可持。重。 此時無一盞。何以潤吟脾。厚。</text>
<title>泛東湖。與西坡口號聯句。</title>,<text>君云催櫓我云徐。坡。 不是江湖興自踈。返照蘸波紅欲斂。溪。 孤舟行色畫難如。坡。</text>
<title>玉連環體</title>,<text>我髮種種奈老何。可憐身計忽蹉跎。它鄕旅宦新梅伴。半世雄心古劒磨。石渚烟沉微月出。山村雪壓暮寒多。夕衙初放官醪重。一味閒情付醉哦。						又						我不逢辰亦奈何。可歎時事易蹉跎。它人山海殊趍嚮。向日心肝擬戛磨。石瀨雲烟寒欲凍。東溪卜築夢空多。夕門早閉從吾倦。卷裡尋詩且一哦。						又						我志如今問若何。可因潦倒惜蹉跎。它時增益猶砥礪。萬事乘除是琢磨。石砌凝霜寒氣重。土床燒榾晩烟多。夕陰滿地還閒趣。取醉那妨自咏哦。</text>
<title>又以玉連環體。示李生景說。</title>,<text>斗大官齋晩擁衾。衣裳懶整自長吟。今朝淸景還堪惜。昔歲狂心浩不禁。小艇誰廻剡溪雪。一聲難和郢中音。日斜鈴索無人掣。手引壺觴且細斟。</text>
<title>咏彩鳧。效西崑體。</title>,<text>換鵝儘可寶。刻鵠猶比數。能言㥘貴璫。視掌奈毚兎。齊飛滕閣一片霞。好是王喬雙彩屨。</text>
