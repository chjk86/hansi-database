<title>宿慈山有感</title>,<text>獨宿梨花亭。蕭蕭聞落葉。萬事本如花。空林曉露泣。</text>
<title>見月</title>,<text>漠漠塞垣夜。悠悠征客思。空憐笛裡月。千里影相隨。</text>
<title>河畔古碣</title>,<text>八渡長河畔。三官古廟前。千年有短碣。落日鎖寒烟。</text>
<title>無題</title>,<text>旅舘黃昏近。依依月上遅。仙香何處落。風動桂花枝。</text>
<title>釣兒</title>,<text>小兒持釣竿。籊籊當溪立。但看魚弄絲。不覺斜陽入。</text>
<title>水營歸路</title>,<text>落日平波白。孤雲遠峀靑。輕舟初掛帆。風色滿長汀。</text>
<title>夢省王父</title>,<text>怳惚精靈聚。從容笑語陪。承顔宛如昨。感淚自沾腮。</text>
<title>保城</title>,<text>大醉江城卧。乾坤卽枕衾。龍兄旣捨我。明月獨知心。</text>
<title>聞鴈</title>,<text>江海初聞鴈。他鄕感暮年。須將一字信。爲我上林傳。</text>
<title>龍㙜菴。笑贈山人海宇。二首</title>,<text>逕斫龍潭雪。筇穿鶴磴雲。剛泉知不遠。僧磬隔林聞。又白雪龍㙜寺。玄冬僧兩三。多情茶一椀。留我看層巖。</text>
<title>梅月對酌口呼</title>,<text>梅花枝上月。正照金樽中。淸香與淸影。一醉三人同。</text>
<title>路左殘杏</title>,<text>路傍一老樹。野火纔數枝。尙知春色至。回却昔年姿。</text>
<title>月</title>,<text>此夜江南月。分明漢北天。須將未歸意。流照玉樓前。</text>
<title>低月</title>,<text>落月欲銜山。東方倐已白。看看漸無輝。但覺氷輪側。</text>
<title>落月</title>,<text>落月西飛疾。餘輝半雪岡。行人起秣馬。曉踏板橋霜。</text>
<title>卽事</title>,<text>雪白竹逾碧。月寒氷更淸。閑宵獨立處。洒落一心明。</text>
<title>詠雪</title>,<text>不夜千峯月。非春萬樹花。乾坤一點黑。城上暮歸鴉。</text>
<title>與崔汝明 煜 舟下詠歸樓</title>,<text>秋水凈如羅。淡淡𩿨邊白。臨風笛一聲。何處滄浪客。</text>
<title>木假山</title>,<text>至妙不言大。也在阿睹間。千年露瘦骨。平地見三山。</text>
<title>次殷山舘壁韵</title>,<text>去去山愈峻。行行日已西。暮投孤舘裡。幽鳥向人啼。</text>
<title>途中卽事</title>,<text>昨夜西郊雨。秋風入高樹。蕭蕭落葉聲。驚覺年光暮。</text>
<title>完山道中</title>,<text>漠漠烟中人。春郊語相向。不知顔是誰。但聽風前響。</text>
<title>途中卽事</title>,<text>花開昨日今日。松老千年萬年。何處夕陽歸路。蓬萊東海東邊。</text>
<title>效古體。示沈伯涵。</title>,<text>徙倚高樓秋色裏。平林遠近蟬聲。夕陽無限大江橫。臨風獨怊悵。昨夜夢瑤京。念我曾爲香案吏。幾時重到三淸。鶴邊回首白雲生。可憐孤月影。長照寸心明。凝川水奔流。正似飛光駛。飛光駛。江南衰草。白頭愁思。一聲寒鴈來何自。空中願寄相思字。相思字。鳳城歸夢。楚雲千里。南淮路滄波。極目斜陽暮。斜陽暮。遙天鳥沒。萬重烟樹。玉琴響斷秋江素。仙舟杳杳相思苦。相思苦。孤蓬愁色。白蘋凉雨。</text>
<title>江都懷古</title>,<text>千古江山月一痕。悠悠往事問無言。可憐燕尾亭前路。惟有啾啾夜哭魂。</text>
<title>秋聲</title>,<text>蕭蕭何處暮聲寒。來自高梧瘦竹間。長使客窓愁不寐。若爲千里夢長安。</text>
<title>至日行禮</title>,<text>江城月落曙光寒。禮罷中庭蠟炬殘。歸路一聲吹畫角。宿雲初散碧欄干。</text>
<title>樓上</title>,<text>江南芳草喚覊愁。千里迢迢獨倚樓。何處笛聲吹落日。白鷗春水一漁舟。</text>
<title>述懷</title>,<text>高窓上日射晴輝。正是書筵進講時。夢裡不知身萬里。却呼僮僕試朝衣。</text>
<title>曉行 二首</title>,<text>何處鷄聲隔岸聞。依依殘月在柴門。溪橋獨立重回首。烟樹深深鎖幾村。曉岑如夢水如烟。客路遙穿莾蒼邊。無限野雲隨去馬。却疑身在畫中天。</text>
<title>化鶴樓春吟 二首</title>,<text>滿目荒墟古木悲。絃歌舊譜鳥應知。冲天化鶴今何處。惟有遼山似昔時。十八仙娥駕鶴歸。空留華表帶斜暉。鳴臯傾側管弦盡。滿地菜花黃蝶飛。</text>
<title>溪柳</title>,<text>溪頭嫰柳綠烟絲。細細縈風裊裊垂。洽似纖腰初學舞。春心正在折來時。</text>
<title>甘草送客。晩投山村。</title>,<text>荒村獨樹兩三家。門掩潺潺小水涯。鳩杖老人無箇事。麥秋新興向余誇。</text>
<title>代人戱吟 二首</title>,<text>依依纖月映羅帷。驚起中宵有所思。自是嫦娥賦命薄。不應靈藥誤佳期。蓬萊咫尺阻尋眞。夢裡流光又一春。無限滄浪亭上月。不知誰是倚欄人。</text>
<title>觀打圍</title>,<text>長驅獵騎罨平原。白雪千林曙色分。但把雄圖睹一快。不關多小課三軍。</text>
<title>浮碧樓送柳丈。醉次使相韻。二首</title>,<text>萬古江山第一樓。誰敎物色此分留。仙翁醉卧雨聲裡。滿袖春風吹不休。烟花三月醉江樓。楚女含情怨去留。無限綠楊芳草雨。一般詩思未全休。</text>
<title>浮碧樓。與遠接使金問禮官沈相唱和。</title>,<text>飮罷江樓別意催。星軺西邁幾時回。風光去處笙歌滿。芳草羅裙一色裁。</text>
<title>歸路口占 二首</title>,<text>仙影飄颻十二欄。步虛聲落月明間。銀橋鵲散秋期阻。河漢迢迢不可攀。雲母屛深燭影沉。夢回䲶被夜寒侵。鍊光亭畔三更月。應是嫦娥一片心。</text>
<title>浿江</title>,<text>蕭蕭寒雨暮江濱。滿目風烟異昔辰。樓觀寂寥紅粉暗。彩舡空管去來人。</text>
<title>早發林畔渡淸江</title>,<text>川影玲瓏一鑑明。宿禽飛散曉灘聲。垂鞭獨渡秋橋去。霜後精神十分淸。</text>
<title>宣州古城</title>,<text>壞壁荒凉衰草縈。路人猶記古宣城。百年勝敗無窮事。都付西風落木聲。</text>
<title>過靑龍浦。訪洪子綏 興祉。</title>,<text>十里晴波極望平。小帆歸處夕陽明。情人定在江西畔。分付携壺月下迎。</text>
<title>玉溜泉</title>,<text>却下飛驂步玉梁。仙風吹掣鶴衣凉。深窺石髓玲瓏影。贏得人間不老方。</text>
<title>犬灘東峽小逕</title>,<text>半入靑山半綠灣。回回又出百花間。行人莫道此行苦。脚到崎嶇心始閑。</text>
<title>江村卽事 二首</title>,<text>隔岸漁村三兩家。籬邊一道接烟沙。主人携竹掩門去。滿地落花江鷰斜。暝樹生寒旅鴈稀。望中漁火隔雲微。江天入夜多風雨。分付舟人且早歸。</text>
<title>悅別嶺</title>,<text>嶺色蒼蒼萬木齊。藤蘿深處路高低。重陰滿地客來少。無限落花黃鳥啼。</text>
<title>奴谷驛中火</title>,<text>麥芒初長欲生波。堤柳陰陰鸎語多。漸覺途中節序變。一年春事已蹉跎。</text>
<title>宿安康縣詠月</title>,<text>碧空雲盡玉輪孤。桂影娑娑映座隅。爽氣滿襟身欲羽。不知何處是淸都。</text>
<title>次凝香閣韻</title>,<text>荷艶薇姿一色新。多情似慰倦遊人。丹霞影裡香風轉。十二欄干捴是春。</text>
<title>次陽城板上韻</title>,<text>黃花錦葉古陽城。不用逢君更問程。殘酒欲醒離思動。暮天歸鴈自秋聲。</text>
<title>夜寄安城使君大游</title>,<text>星斗寥寥月欲生。碧空如洗夜雲輕。滿襟秋思無人會。黃葉飛時鴈一聲。</text>
<title>砧峽山村</title>,<text>線路高低入峽深。菜歌樵笛和淸吟。山村寂寞如僧舍。處處門前有水砧。</text>
<title>山陰途中 二首</title>,<text>長林影轉一川平。洗出玲瓏寶鑑明。應是換鵝亭下水。至今猶帶舊時聲。曲水平林空復春。蘭亭千載閴芳塵。籠鵝道士今何在。惟見沙禽沒白蘋。</text>
<title>寄雪山申 得洪 使君 字大吾號芷潭</title>,<text>每到風淸月白時。此心先向雪山馳。故人今夜如相憶。須寄梅花第一枝。</text>
<title>蓬萊途中</title>,<text>竹間紅白兩三枝。復有雲松擁作籬。爲問主人何姓字。碧山無語也誰知。</text>
<title>詠飛燕</title>,<text>江城日落鎖烟霏。無數玄禽下上飛。爲寄故園書信否。王孫草綠倍思歸。</text>
<title>月 二首</title>,<text>洗出氷輪海色開。嬋姸正似玉人來。依然十二瓊樓上。怳惚天顔夢裡陪。去恨匆匆來恨遅。纔看圓處便成。高樓歎息夜深坐。爲問嫦娥知不知。</text>
<title>釜城晩望</title>,<text>海天無限夕陽時。兩兩沙鷗掠水飛。多少樓㙜烟樹裡。不知何處捲紗幃。</text>
<title>城上碑</title>,<text>一片孤城三尺碑。幾年風雨碧苔滋。摩挲石面雖無字。不朽豊功萬世知。</text>
<title>聞黃鸝</title>,<text>隔林何處送淸音。暗攪愁人萬里心。想得故園新雨後。滿山濃綠自成陰。</text>
<title>永嘉㙜觀燈</title>,<text>水色天光浩渺中。亂雲初脫月如弓。千燈忽作三更晝。疑是星辰落半空。</text>
<title>和江西寺黃 㦿 漫浪子由韻</title>,<text>棲禽初定動鍾音。寶月依微轉樹林。十二曲欄人獨立。滿空風露滴江心。</text>
<title>江夜</title>,<text>夢回虗閣思悠悠。城外春潮撼碧樓。滄海月明人夜語。白鷗洲畔有歸舟。</text>
<title>籠鴈</title>,<text>問爾何時別洞庭。月明瑤瑟怨湘靈。金陵亦是江南地。莫恨籠中鎖雪翎。</text>
<title>不寐 夢忝入侍覺後耿耿</title>,<text>竹眠花醉露華濃。低月蒼蒼半碧峰。春漏欲殘天闕逈。夢來何處更從容。</text>
<title>贈老妓舊遊巴溪寺者 癸未冬。以幕官。同鄕人遊山寺。今已十一年。有老妓曾是同遊者。聞其歌。以詩答。</title>,<text>巴溪山色鎖烟霞。十載重來感慨多。惟有白頭殘妓在。月明還唱舊時歌。</text>
<title>次贈覺海</title>,<text>飛錫超然絶世情。白雲高鶴與同行。欲知凈業三乘妙。看取摩尼一點明。</text>
<title>蓮塘卽事</title>,<text>花如紅頰葉羅裙。不語相看暗斷魂。最是黃昏踈雨後。露珠猶帶淚衫痕。</text>
<title>聞鴈</title>,<text>梧桐葉落雨蕭蕭。山舘秋宵坐寂寥。何處鴈聲空外過。故園歸思正迢迢。</text>
<title>望安守寺</title>,<text>踏盡芙蓉一萬巓。秋聲長在馬蹄邊。亦知登頓無餘力。却望沙門又促鞭。</text>
<title>次贈鄭秀民</title>,<text>萋萋芳草喚春愁。千里相思雪滿頭。怊悵舊遊何處是。小姑臺下水悠悠。</text>
<title>送柳汝遇 昌辰 之任花山</title>,<text>梧桐葉落雨聲愁。正是離亭八月秋。君去試登花岳望。白鷗無限下長洲。</text>
<title>次洪子綏韻 時以獻納啓遞憲府多官。因致閙端。故子綏以風波及之。</title>,<text>江上春風楊柳斜。楊花無限夕陽多。長條若解別人意。莫放行舟隨逝波。</text>
<title>釣鰲軒卽事</title>,<text>春雨霏霏春草齊。春雲多在水東西。蒼茫倚柱無窮思。迢遆山川限玉階。</text>
<title>記夢</title>,<text>星漢迢迢曉色寒。玉音猶在寸心丹。亦知夢幻渾虗事。長祝天顔夜夜看。</text>
<title>寄愼友 應悌 山居</title>,<text>雲白山靑峽路脩。竹扉深掩水聲幽。春來莫憚漁舟入。自是桃花出洞流。</text>
<title>渡江</title>,<text>雨後春流綠正肥。汀花無限草菲菲。歸時欲泝龍巖去。分付蘭舟繫釣磯。</text>
<title>歸到江頭</title>,<text>靑山如夢水如眠。好是微風送彩舡。江上數村門半掩。櫓聲飛落曉鸎邊。</text>
<title>贈李友 紳夏 北行</title>,<text>紫塞秋高黃葉乾。離歌聲斷暮江干。君行試向遼陽望。華表千年鶴影寒。</text>
<title>二月初二。由江峽閑行。</title>,<text>江草萋萋江柳垂。江風時動綠烟絲。獨行江畔無窮意。秪有飛飛江鳥知。</text>
<title>夜吟客舘</title>,<text>長雲捲盡月流天。正是江干霽色鮮。無限客懷吟不得。却尋寒影繞庭前。</text>
<title>別巫山</title>,<text>獨對殘燈坐夜終。月寒霜葉韻西風。嫦娥倘悔偸靈藥。應逐行雲入夢中。</text>
<title>舟還富平</title>,<text>虗舟正趁晩潮廻。四面篷窓盡意開。直過太平巖畔出。眼前滄海小如杯。</text>
<title>奉和李相國白軒 景奭 韻。以謝榮臨。</title>,<text>晴軒設席對南山。上客回時月上巒。正喜國家無一事。銜杯亦荷聖恩頒。</text>
<title>章陵奉審後。鄭相 ▣▣，尹判子駿 絳，李大憲君瑞 應蓍，洪參判 重普 會坐檜下池上。</title>,<text>千章老檜儼相持。長夏淸陰自滿池。藉草賞蓮臨水坐。啼鸎無數夕陽遅。</text>
<title>薄晩天開日出。正好放舡。</title>,<text>雲陰解駁水程開。多少商舡欵乃催。回首白鷗飛盡處。忽驚紅日半天來。</text>
<title>松月</title>,<text>朧朧雲月上東山。影轉高松掩映間。應是嫦娥悔偸藥。向人猶未快開顔。</text>
<title>送柳善伯 慶昌 台丈赴淸風</title>,<text>淸風太守木蘭舟。滿載淸風泝碧流。想得郡齋高枕夕。淸風無限月當樓。</text>
<title>鶴駕</title>,<text>黃雲萬里朔風吹。極目驚沙亂鴈飛。誰識鳳凰山下路。翠華遙帶夕陽歸。</text>
<title>栽梨</title>,<text>對樹雙梨傍小軒。呼僮培土戒傷根。東風亦解辛勤意。吹送霏霏雨一盆。</text>
<title>振威曉發</title>,<text>霧盖平郊遠樹圓。蒼茫渾似畫中然。忽看紅日逶迤上。開闢東南萬里天。</text>
<title>途中卽事</title>,<text>紅樹靑山欲暮秋。望鄕無日不登樓。憑詩遣興愁人事。只恐吟時添一愁。</text>
<title>笑謝山人海宇雪中西果</title>,<text>厖眉帶雪下層巒。遺我玲瓏碧玉寒。應是鶴巢巖下得。至今仙露滴團團。</text>
<title>快馬</title>,<text>快馬當風勢若飛。平郊極目草菲菲。定知脚下無千里。不用長鞭試一揮。</text>
<title>夕景 二首</title>,<text>影轉層城日欲曛。孤烟初起隔江村。漁翁罷釣歸來晩。靑草長洲宿鷺翻。極目平波正渺茫。白鷗飛盡海天長。歸舟滿載知何物。半是烟光半月光。</text>
<title>午夢有感。起而題柱。</title>,<text>天容縹緲夢中看。起捲踈簾倚曲欄。回首白雲千嶂外。夕陽何處是長安。</text>
<title>舟上 二首</title>,<text>蒼茫馬島小彈丸。萬里層波一勺看。長嘯半空虹作氣。眼前鮫鰐但蜿蜿。春風得意放舡輕。滿地江湖鷁路平。直過巴陵三十里。水村初見飯烟生。</text>
<title>曉上沒雲臺</title>,<text>萬里蒼茫月一痕。天光水色杳難分。陽烏祗在扶桑上。安得長風一掃氛。</text>
<title>洛江途中</title>,<text>烟樹微茫洛水邊。馬前風景揔依然。不知沙鷺今安否。慚愧塵埃雪滿顚。</text>
<title>善山晨發</title>,<text>宿雨霏微曉不開。靑山一半濕雲堆。天公解我炎程苦。更遣淸風萬壑來。</text>
<title>次寄趙子方 得義 濠長</title>,<text>七字詩從千里廻。滿江風月入幽懷。何當拂袖超塵外。共伴沙鷗上釣臺。</text>
<title>新荷</title>,<text>小堂前鑿一池圓。荷葉初浮水上錢。莫恨紅葩遅吐艶。露珠搖蕩亦嬋娟。</text>
<title>己丑秋。渡東湖尋別墅。</title>,<text>信馬東尋江上田。靑山盡處水如天。平沙落日喚舟子。驚起蘆花寒鴈眠。</text>
<title>寄張聖源 澩</title>,<text>大丈夫心知者知。道衰何歎莫吾知。堂堂幸有張公在。曲裡峩洋耳自知。</text>
<title>山家卽事</title>,<text>一春紅綠繪山家。更有嬌禽語似歌。笑對繡屛欹枕卧。繁華孰與此翁多。</text>
<title>詠雪 戊子冬。與太學士趙龍洲絅，宋參判時吉，許參判啓，李司諫行進，梁輔德曼容，元掌令振瞑，嚴吏郞鼎耉，洪吏郞命夏。同入試院。詠雪相和。今又逢雪。追用前日之韻。</title>,<text>微霰隨風散玉虛。五更窓外聽蕭踈。朝來點撿空階上。鳥跡分明似造書。</text>
<title>夢老人星</title>,<text>夢裡相逢鶴髮明。自言南極老人星。慇懃一笑留深意。錫我春萱萬萬齡。</text>
<title>旅寓中。見主人屛風有退陶行草文公武夷九曲八絶者。仍次韻。</title>,<text>不似漁郞枉繫舡。箇中能認舊山川。幽居豈必皆藏跡。千嶺雲霞萬壑烟。天開峽劈又連峰。螺黛烟鬟捴我容。客去武陵春欲暮。一溪流水自重重。日日春風上水舡。急灘驚浪惱長年。鶴棲巖下波如練。此地江山絶可憐。巨斧何年刳大巖。松根屈蹙檜絲𣰦。道人剩得心源凈。雲在靑天月在潭。一曲雲山深復深。茅茨隱映帶桑林。山前日日紅塵急。誰識高人玩世心。綠楊深處釣魚灣。鷄犬聲中晝掩關。烟草郊原黃犢健。田家春事十分閑。上有澄潭下有灘。參差烟樹入遙看。依依小艇弄明月。一棹歸來風露寒。無數巖花落又開。昨宵雷雨送春回。淸溪曲曲山千疊。誰放漁郞上得來。</text>
<title>歎花</title>,<text>花似佳人人似花。人粧花艶兩相誇。可憐人去獨花在。三嗅馨香生怨嗟。</text>
<title>江樓獨吟</title>,<text>萬樹蟬聲已寂寥。碧樓秋色正蕭蕭。還鄕夢斷一江雨。無限西風黃葉飄。</text>
<title>藏鉤戱</title>,<text>乍欲懷藏便袖投。不知何處是安鉤。繡屛雲幙重重裡。笑問傍人搜未搜。</text>
<title>長湍赤壁漁村</title>,<text>隔岸桃花三兩枝。紅霞初暎碧琉璃。漁家自此應多事。水暖春江魚正肥。</text>
<title>偶吟</title>,<text>身似疲駒未脫覊。一官於世苦支離。塵埃滿面無佳興。落盡庭花不賦詩。</text>
<title>踰嶺後日氣稍暖。路雪漸消。喜甚有吟。</title>,<text>辛勤踰嶺得春溫。漸見郊原雪散痕。陽氣定從王化始。北歸無地不君恩。</text>
<title>次東軒韻</title>,<text>虛檻臨江納月華。更憐梅影上階斜。夜深何處吹長笛。聲在垂楊八九家。</text>
<title>銅雀津。望林散人閑居。</title>,<text>隔岸林園何處亭。烟沙無限夕陽明。春來釣叟應多事。江漲魚肥小艇輕。</text>
<title>海印寺 紅流洞，泚筆巖，吹笛峰，學士㙜。皆在寺洞。</title>,<text>紅流洞裡丹楓老。泚筆巖邊碧蘚滋。何處仙翁吹玉笛。只今惟有白雲知。</text>
<title>菖蒲酒</title>,<text>采采輕柔滿水香。潑醅新淥蘸金觴。延年却暑渾餘事。須信人間一味長。</text>
<title>二月念六。舟過銅雀津。</title>,<text>綠漲葡萄正醱醅。孤舟輕掠白鷗廻。漁家自此應多事。楊柳磯頭掃碧苔。</text>
<title>玄溪別後夜吟</title>,<text>仙舟望望去遙遙。城外江頭坐寂寥。人靜夜深潮落後。獨憐明月似前宵。</text>
<title>曉發淸道</title>,<text>野色蒼蒼遠樹圓。濕雲猶在古城邊。平明欲涉沙川水。岸草深深宿露懸。</text>
<title>宿葛院東村 二首○朴季吉，元汝盛，金別坐來見。德坪朴友持酒。</title>,<text>成歡少憇天安宿。三友相期會德坪。倒盡木瓢無限酒。笑看車嶺出雲靑。歷盡崎嶇熟路平。春風吹入馬蹄輕。絃歌寂寞舊弓院。芳草綠楊空復情。</text>
<title>黃昏口號</title>,<text>滿地江湖一葉舡。西風吹入漢陽天。漁歌唱斷月明裡。夜宿蘆花何處邊。</text>
<title>龍宮山亭</title>,<text>春晩江南草色靑。故園歸夢幾長亭。子䂓聲裡忽驚起。落月依依花滿庭。</text>
<title>途中卽事</title>,<text>經過隨處揔關情。歷歷江村入眼明。溪草始生堤柳細。隔籬風送午鷄聲。</text>
<title>宿安康縣詠月</title>,<text>堂虛簾靜斷人聲。獨伴淸光坐五更。何處高樓無此月。只應今夜最多情。</text>
<title>次花城 河陽 客舍韻</title>,<text>風轉幽篁送晩凄。荷香㶑灧玉東西。倦來欹枕北窓卧。簾外一聲黃鳥啼。</text>
<title>黃梅</title>,<text>黃金爲蘂玉爲條。幽谷仙香暗暗飄。除却臘梅花一樹。世間誰與競春嬌。</text>
<title>贈山人義濟</title>,<text>相逢一笑故依然。往事回頭已十年。淸磬響殘山月白。鬂絲禪榻舊情緣。</text>
<title>暮春</title>,<text>堪恨春光忽忽過。好花容易委泥沙。白頭惆悵掩門坐。滿地綠陰芳草多。</text>
<title>竹軒步月</title>,<text>幽篁如醉樹如眠。庭院無人月自圓。香露滿空花寂寂。不知何處喚梅仙。</text>
<title>次金野塘 南重 試院見寄韻</title>,<text>政簡爲治最。心閑發興幽。層城收積雨。深院動新秋。漸覺風鳴葉。還憐月傍樓。何當置大酒。一醉洗煩憂。</text>
<title>山中卽景</title>,<text>去去峯逾峻。行行路轉幽。峽寒秋氣早。山密夕陽稠。錦葉全勝頰。黃花欲上頭。攀登不憚遠。隨處足奇遊。</text>
<title>寒食前一日。泛銅雀津。</title>,<text>落日淸江裡。輕風解纜遅。花能幾時發。柳已萬絲垂。物色吟中得。亭臺望裡知。春鷗傍柔櫓。浩蕩兩無疑。</text>
<title>詠新蝶</title>,<text>粉翅翻翻舞。東風得得來。欲探花着未。先趁草間廻。有意迎春袂。無心掠晩盃。靑山何處宿。香動一枝梅。</text>
<title>自遂安又向海庄</title>,<text>一路千山外。深春萬木間。來何不暫住。去又未應閑。咄咄長征役。勞勞備險艱。飛光任逆旅。日覺損朱顔。</text>
<title>花柳</title>,<text>柳色當溪活。花姿着雨新。鵝黃攀正嫰。鵑血點初均。妙學燕姬舞。輕含楚女顰。多情兩種艶。揔是一般春。</text>
<title>甘草送客。晩投山村。</title>,<text>送客長亭晩。投村一逕深。卸鞍流水上。欹枕綠楊陰。燕子初成語。鷄兒已吐音。悠然發鄕思。忘却日西沉。</text>
<title>書院齋夜</title>,<text>鄕國踰千里。關河又一秋。床虗引蛩語。簾揭數螢流。破月當楹角。高風在樹頭。沉吟無限思。揔是未歸愁。</text>
<title>曉發豆里島</title>,<text>夜宿團團島。晨登泛泛舡。風燈元不定。波月豈成圓。渚暝烟猶濕。沙寒鷺正拳。誰能寫行色。天地一飛屳。</text>
<title>保城 二首</title>,<text>百頃平波上。岧嶤獸角危。佳辰逢九日。衷甲記當時。落鴈沙頭集。歸帆海面遅。興亡無限意。回首一長噫。落日層城上。登臨萬景饒。已知東土小。未覺北京遙。晩浦樵舡返。秋沙錦葉飄。朝宗有此水。心在洛陽橋。</text>
<title>次朴學魯 日省 韻。贈任慶餘 善伯 行。</title>,<text>馹路臨千里。離筵復一杯。深情在不語。行色苦何催。碧海三秋暮。黃花九日來。仙凡自此隔。迢遞首空回。</text>
<title>次見山堂韻。謝主人張士元 仲仁 見訪。</title>,<text>見訪重巖外。聯鑣斯麓邊。堂春聆玉軫。庭晝卧蒲鞭。愛客淸無俗。觀心定似禪。高軒一聚散。長路幾山川。</text>
<title>宿慈山有感</title>,<text>吾祖曾爲郡。萍流忽到玆。絃歌何日事。軒舘暮年悲。古迹寒山在。遺風老吏知。咨嗟不成寐。獨對短檠時。</text>
<title>撫孤松</title>,<text>夏沒嗟焉適。周興矢不宗。千秋慕孤竹。一節愛寒松。靜聽風前響。靑看雪裡容。平生處士伴。恥殺大夫封。</text>
<title>靜想</title>,<text>靜想金陵舘。平臨積水分。江虛淸近月。山逈碧流雲。帆影倚窓見。潮聲欹枕聞。歸來紫陌夢。長入白鷗羣。</text>
<title>步餘字韻。示高天鴻。</title>,<text>藿食長憂國。蔬甘不願餘。爾雖勤索句。吾已老休書。庭雨滋苔密。池風度柳踈。吟哦亦多事。嘿坐守甁如。</text>
<title>靑石洞</title>,<text>細逕盤蒼壁。寒流轉白沙。洞深晴洩霧。林密晝藏霞。苦處還生興。忙時不憚賖。行軒飛出洞。人語隔林家。</text>
<title>次百祥樓 安州 韻</title>,<text>正趁斜陽好。高臨百尺樓。江聲聞古渡。山色見深秋。搖落傷時意。蒼茫去國愁。誰能送我酒。節度亦風流。</text>
<title>納淸亭</title>,<text>落日溪橋畔。行行暫駐鞭。寒禽集古院。踈雨滴鳴川。颯颯秋懷動。蕭蕭晩景鮮。僕夫休促駕。容我就詩篇。</text>
<title>湯站 二首</title>,<text>不改當時路。多慚此日行。層陰纏殺氣。落葉助邊聲。水咽千年恨。山含萬古情。遼江回首處。杳杳夕陽明。寂寞空山裡。荒凉古路邊。門虹雖不斷。墻棘已成纏。險易非關地。興亡一任天。驚沙晦落日。何處見人烟。</text>
<title>分水嶺</title>,<text>去去胡天遠。茫茫落日低。山腰忽橫斷。水道限東西。白草殊方遠。黃雲故國迷。驚沙當夕起。何處望燕齊。</text>
<title>寄李咸卿 一相</title>,<text>掣電相逢地。披雲喜色同。家鄕萬里外。心事一杯中。漠漠天將暝。怱怱語未終。離愁自無夢。孤舘又獰風。</text>
<title>太子河</title>,<text>忽到新城舘。重臨太子河。塵沙經野少。風雪近山多。塔戴千尋石。橋通十里波。興亡無限意。撫劒一長歌。</text>
<title>次曺守而 漢英 韻</title>,<text>不意龍灣上。逢君一醉同。心期看雪栢。身世轉霜蓬。月色孤城靜。風聲大漠空。思歸此夜恨。付與水流東。</text>
<title>東陽道中 平山</title>,<text>征役山川遠。西南日月催。秋容霜葉。寒景雪花堆。錦繡叢中去。瓊瑤窟上來。吟哦不可廢。觸眼揔詩材。</text>
<title>回瀾石</title>,<text>疊壁當溪立。奔瀾觸石廻。屛張金色動。匣脫劒光開。削裡無頑骨。顰邊有好腮。天公故有意。更遣玉花堆。</text>
<title>安保驛。逢李君實。</title>,<text>峽角經千險。前山復萬重。黃昏古舘裡。靑眼二人逢。草草傳金斝。叢叢對玉峯。行裝共飄忽。安得話從容。</text>
<title>梧里院</title>,<text>石色層崖古。松聲一院深。羸驂思午秣。幽鳥解春音。困極全無興。愁來強自吟。山高日已側。庭樹欲生陰。</text>
<title>次尹恥之 恥 韻</title>,<text>末契多輕薄。知心有幾人。平生與我好。一醉見君眞。草色江南雨。花光嶺外春。東風吹別袂。忽忽晩愁新。</text>
<title>次平遠堂韻</title>,<text>落日高樓上。傷時遠客心。東華杳何許。北斗是平臨。汀晩鳥歸樹。窓虛風動琴。乾坤老杜句。萬古一長吟。</text>
<title>奉呈廵相 林墰</title>,<text>一雨催春信。輕輕上柳條。鳥聲當檻碎。花臉映簾嬌。漸覺詩材富。兼挑漫興饒。思鄕昨夜夢。已渡洛陽橋。</text>
<title>曲江卽事</title>,<text>寂寂晴軒坐。悠悠晩興牽。山光新雨後。樹色古城邊。節喜天中近。心憐日下懸。吟哦不可廢。消遣賴詩篇。</text>
<title>次贈徐子慶 忭</title>,<text>夙歲曾同榜。平生許斷金。病從泉石痼。舌到是非瘖。恥學彈冠禹。甘爲把釣任。淸尊一笑處。滿地綠楊陰。</text>
<title>大雨後過鳥嶺。聽萬壑水聲壯而書之。</title>,<text>一雨三旬積。奔川卷壑來。亦知行路澁。猶足壯懷開。觸石紛成雪。掀山殷若雷。無心胡自激。造物故生猜。</text>
<title>熊峴</title>,<text>入峽尋眞穩。令人發興濃。有灘皆白石。無岸不蒼松。深覺龍藏窟。香知麝過蹤。耽看却忘路。山日下高舂。</text>
<title>道邊佛龕 在完山</title>,<text>一佛蒼崖坐。千年碧殿空。檻明川蕩日。鈴語穴來風。傍路淸幽足。憑虗制作工。林花人不掃。門掩水聲中。</text>
<title>塩巖道中 在完山</title>,<text>宿雨初開後。晴嵐欲散時。谷風來習習。峯日上遅遅。氣得高松秀。春從芳草知。鳴騶行莫速。容我暫成詩。</text>
<title>夜發丹月。霧中卽事。</title>,<text>蓐食中宵發。霑衣宿霧多。一聲鷄遠唱。半缺月微斜。僅卞川容素。那分石角訛。隔林聞犬吠。山外有人家。</text>
<title>候迎峽中</title>,<text>陰陰兩峽束。㶁㶁一川鳴。湍駛風難蕩。峯高日易傾。鳥從屛裡去。人在鏡中行。險處方多勝。回回興轉生。</text>
<title>海雲㙜</title>,<text>畫楫隨流水。香風繞綺筵。春紅初謝後。冬白未開前。地得千年勝。天遊半日仙。誰將步虗曲。散落彩雲邊。</text>
<title>奉楊以貞足下</title>,<text>忽得相思字。如逢隔世人。筆端分造化。言外見精神。鞍馬嗟吾老。溪山樂子眞。何當重握手。一笑洗愁辛。</text>
<title>黃山乘舟</title>,<text>半年淹絶域。一笑散煩愁。似鶴雕籠出。猶龍大壑游。披襟當落日。掛席泝奔流。直掃三庚虐。孤篷六月秋。</text>
<title>戊子秋夕。將往隆中 南陽。宿於川舊店。</title>,<text>徑入平林細。村依小塢荒。秋花寒更白。晩葉病先黃。舊躅憑誰問。衰顔且自傷。原頭一老樹。蕭瑟五經霜。</text>
<title>九九歎無花</title>,<text>令節重陽近。高秋一鴈來。黃花何日發。白髮暮年催。有酒誰相勸。將詩強自裁。西天此夜月。正照望鄕臺。</text>
<title>齒落</title>,<text>不是無心者。其如落齒何。頹齡傷晼晩。夙計漫蹉跎。憤至難舒嘯。詩成亦廢哦。葵誠猶未已。更向夕陽多。</text>
<title>次答洪子綏寄聲</title>,<text>多病朋知少。衰年几杖親。惟君遠賜問。寬我獨傷春。眞契豈忘舊。淸詩看更新。珍藏篋笥內。千里擬心神。</text>
<title>次贈玄悟</title>,<text>爾覺三千大。吾知四十非。元來不同道。何事強求詩。自愧浮名誤。還嗟宿計違。他年君子寺。竹杖問厖眉。</text>
<title>晩蟬</title>,<text>變化隨天氣。逢時始吐音。每先丹鳥至。多在綠槐陰。戛戛挑詩思。悽悽動客吟。秋聲一蕭瑟。寂寞但空林。</text>
<title>江樓暮景</title>,<text>霽色江樹敞。遙天晩望開。風高木葉下。日落渚禽回。故國雲千里。他鄕月一杯。羣山正杳𨓅。何處覩蓬萊。</text>
<title>松都金留相野塘。共賞荷花。</title>,<text>半拆輕紅嫰。玲瓏積翠間。初含雲裡月。漸露鏡中顔。影逐水風轉。香添池閣閑。濂溪一般意。千載見斑斑。</text>
<title>觀舟燈</title>,<text>素壁漁舟出。輕帆拂檻橫。應從鰲海至。釣得貝宮精。似月雲中暈。如螢葉裡明。看看仍靜聽。獨欠棹歌聲。</text>
<title>聞鴈</title>,<text>獨鴈驚霜起。蒼茫落月間。影穿吳水濶。聲落楚天寒。舊侶遵何渚。高風復亂山。離懷吾亦爾。昨夜夢長安。</text>
<title>次金野塘韻</title>,<text>去去山逾峻。回回路不窮。諸天飛木末。萬景入吟中。出洞穿陰霧。披林倚晩風。黃昏方到寺。纖月印遙空。</text>
<title>旅店夜吟</title>,<text>出門便是客。何處可安眠。鴈影遙雲外。鵑聲落月邊。蒼茫坐長夜。遅暮感流年。來日知秋夕。沉吟到曉天。</text>
<title>夕景</title>,<text>遠樹歸鴉急。高風積雨收。天秋爽氣集。山晩夕陽稠。鞍馬身雖苦。江湖興轉幽。沙鷗若相迓。得得向滄洲。</text>
<title>除夕。和朴大瓠 𥶇 金野塘韻。</title>,<text>蠟燭啼紅夜。仁風破雪辰。人情感舊歲。梅意媚新春。劇飮杯心凸。通神筆法匀。歡娛却蕭瑟。渾是亂離人。</text>
<title>憶柳澄甫 淰。題送簡尾。</title>,<text>白日照無私。公歸何太遅。地蒸炎瘴盛。天遠夢思疲。三月一消息。窮途多苦辭。封書對信使。不語淚雙垂。</text>
<title>次朴大同仲輝 瑍 齋所見寄</title>,<text>今春看已盡。忽忽晩愁多。不是無詩料。其如抱病何。翠烟滋陌柳。紅雨落園花。待得淸齋罷。相携問酒家。</text>
<title>可歎</title>,<text>一片三韓土。餘氓幾介存。西輸膏已竭。南運力無完。倒懸固如此。正供奚暇論。平生慷慨志。謾欲洗乾坤。</text>
<title>挽舡</title>,<text>忽失鍾巖白。俄穿柿岸靑。沙頭有舊步。篙眼記曾經。鯽散金生水。鷗飛雪滿汀。牽童莫相促。此興古難乘。</text>
<title>同姜孝初登舟</title>,<text>遅日平湖上。微風小櫓柔。水淸魚可數。舟轉岸隨流。舞影白鷗散。歌聲黃鳥酬。歸途有餘興。玉篴更憑樓。</text>
<title>安貞客夜</title>,<text>颯颯夕風起。關河秋氣深。寒虫催入窟。倦鳥競投林。感物獨回首。思歸多苦吟。荒凉旅舘夜。孤燭是知心。</text>
<title>與徐子慶醉中唱酬</title>,<text>魯泮曾相識。周南意更親。江山誰是主。蓮幕久爲賓。萍水逢迎地。乾坤雨雪辰。梅花別後信。須寄一枝春。</text>
<title>醉次金察訪 植 韻</title>,<text>家鄕同漢北。留滯亦周南。晩計栖霞穩。衰顔對鏡慙。圖書病已痼。山水興方酣。會待投簪紱。秋風釣碧潭。</text>
<title>永明寺 平壤 井。得匙箸鉢三古器。</title>,<text>制作從何代。堅頑認古顔。千年埋井底。一日復人間。用捨時雖異。升沉物自閑。誰能見終始。秪有牧丹山。</text>
<title>與汝明舟下詠歸樓</title>,<text>畫舸隨流水。殘尊對夕陽。印沙鷗學字。盤渚鴈成行。洗滌塵心盡。逍遙淸興長。秋江宜暮景。回棹不須忙。</text>
<title>除夕示宋子瞻 斗文</title>,<text>臘帶殘燈盡。春從子夜回。萍蹤同是客。蓬鬢一何催。守歲非關俗。談詩不爲杯。窮愁自無夢。直到曙光開。</text>
<title>春事</title>,<text>屋角禽聲碎。屛腰日影低。漸知春意長。何事客心悽。鬢上新年又。天邊舊國迷。若爲陪鶴駕。含笑躡雲梯。</text>
<title>次奉吳伴使竹南 竣</title>,<text>王事馳驅遠。旄丘節序移。春風出關日。秋雨渡江時。愛我能忘貴。微君復有誰。阿咸如見問。但道苦相思。</text>
<title>次餞慰使金公 孝建，問安使李公 尙馦 韻。</title>,<text>騷壇有老將。太白是前身。得句工無敵。揮毫妙入神。文星伴使宿。詩思與春新。聽說梨園裡。風流舊主人。</text>
<title>次金尙書淸陰 尙憲 韻。寄鮮于監。</title>,<text>太師後千載。於此覩遺墟。尙有子孫在。能通賢聖書。詩仍神助得。學任力行餘。灑落投淸製。光輝錦不如。</text>
<title>次容伯韻。別寄巽翁柳澄甫書狀之行。</title>,<text>不作箕京尹。那逢出塞行。馳驅知子倦。辛苦飽吾經。吊古悲燕市。傷春歷鳳城。歸期問何日。關柳正含情。</text>
<title>夜廵</title>,<text>雪擁宮庭狹。氷橫苑路危。如何夜廵處。又是月昏時。耿耿一燈照。沈沈三鼓遅。歸來戟廬冷。倚枕撚霜髭。</text>
<title>過瞻星故山 慶州</title>,<text>匼匝峯巒集。逶迤江海環。惟天不容僞。此地最宜慳。擧目欣然處。瞻星第一山。故能才傑出。往往動人間。</text>
<title>次鄭東溟 斗卿 韻。示趙仲初 復陽。時伴直銀㙜。</title>,<text>價得連城重。文如蜀錦裁。幾年淹玉署。一武上銀㙜。拔擢由明鑑。飛騰見逸才。淸宵伴直處。相對好懷開。</text>
<title>渡祖江。暫憇安德菴。</title>,<text>春日招提路。山寒花事遅。江氷初泮後。澗草未生時。暫借蒲團睡。都忘舟楫危。休嫌野寺陋。亦足慰吾疲。</text>
<title>七月舟上</title>,<text>淸曉金陵發。行從何處舡。秋生積雨後。風在半帆前。浩浩江通漢。飄飄身欲仙。琉璃一萬頃。隨意坐中天。</text>
<title>舟人</title>,<text>問爾家何在。踈烟淸漢濱。柴門連碧水。井逕半靑蘋。不怕波濤惡。惟知舟楫親。玆行幾月返。十口也應嗔。</text>
<title>章陵改莎時。鄭相尹判復來。追念四月奉審時事以記之。</title>,<text>憶昔追陪日。鸎花四月天。淸陰庭檜合。秀色沼荷鮮。聚散還春夢。歸來已暮年。一山風雨裡。回首意茫然。</text>
<title>社稷祭前淸齋</title>,<text>枕罷盥梳急。窓開禽鳥喧。前江仍宿霧。初日當晴軒。靜覺齋心穩。淸刪俗慮煩。明朝有祀事。肅肅坐忘言。</text>
<title>吟一律撥傳旭軒之行求和。兼示鳳山李使君。</title>,<text>王事辭家遠。春寒近塞多。山昏當帶雪。江凍不成波。瞑色客迷路。風聲禽失柯。長亭望無極。老馬意如何。</text>
<title>雲興舘</title>,<text>別院晴暉凈。寒林晩葉鮮。雲從凌漢起。山與塞垣連。客路驚天盡。鄕書杳日邊。遑遑不可息。鞍馬又西偏。</text>
<title>龍宮山亭</title>,<text>落日孤亭上。春風帶笑憑。草新沙更白。天凈水逾澄。野麥波千頃。崖松蔭幾層。黃昏掃東檻。且待月輪升。</text>
<title>次淸心樓 盈德 韻 二首</title>,<text>一水牽長鏡。玲瓏繞檻明。幾年悲世濁。今日洗心淸。詩酒同賢宰。淹留見舊情。湖山新霽後。風月恣題評。快閣宜長夏。淸尊對故人。雲開山態活。雨洗水容新。縱有詩材美。那能筆妙臻。憑欄忽惆悵。白首限丹宸。</text>
<title>龍城 龍宮 縣前水漲。由峽路。</title>,<text>峽逕秋毫細。平湖練帶圍。游魚脚底出。宿鷺馬前飛。岳色陰沙渚。波紋襯客衣。何須苦奔峭。秪合信鞍歸。</text>
<title>梅花</title>,<text>色奪靑田翅。香浮白雪梨。古査寒始動。踈影月邊低。賞處嬌疑笑。吟時意自迷。枝枝開向下。似勸玉東西。</text>
<title>訪玉泉寺 二首</title>,<text>出郭饒淸意。新春好是容。遊絲初藹藹。寒翠乍茸茸。約束携三益。招提在幾重。相將趁晴景。一笑指層峯。南方節候早。正月已春衣。陣鴈嗈嗈集。營蠅撲撲飛。時當好天氣。意欲脫塵機。約與同心子。淸風扣竹扉。</text>
<title>花林洞</title>,<text>遅日花林洞。淸風水石間。波聲昨夜雨。春色昔年山。觸物皆新態。逢人少舊顔。嬌禽替寶瑟。穿竹故𠴨𠴨。</text>
<title>次雪山客舍韻。奉寄申使君大吾。</title>,<text>興廢隨時異。經營不日成。溪山便動色。燕雀亦多情。爽氣風生檻。晴輝月在甍。誰知十室邑。留得萬年名。</text>
<title>月夜示林掌令翊之 聖翊</title>,<text>月到三更白。花留百日紅。香飄歌扇底。影動舞筵中。獨恨佳期阻。無由勝會同。鄕朋雖滿座。那及故人風。</text>
<title>題林尙書 墰 別業</title>,<text>別業淸江上。私藏一壑春。山佳古稱錦。水會是名津。浩蕩鷗爲主。飛來鴈始賓。君恩此休沐。七十日閑人。</text>
<title>寄箕城小尹洪子綏</title>,<text>憶昨同居洛。無時不見君。風塵一南北。雲樹幾朝曛。地暖湖春早。天寒塞雪紛。傳書惟有鴈。千里寄慇懃。</text>
<title>述懷</title>,<text>不飮長如醉。無憂且自煎。緣何病已痼。未是藥能痊。望北膓回九。瞻西路隔千。欲知蘓快日。會待動歸鞭。</text>
<title>高如島</title>,<text>一點浮丘上。三淸漫望中。天公助餘興。風伯掃層空。海濶羣山沒。雲開萬里通。方知造化力。磅礴費神功。</text>
<title>弘濟院。送睦書狀行之 行善 赴北京。</title>,<text>風雨西郊別。關河萬里春。君行且珍重。胡塞正烟塵。擧袂還成挽。飛觴莫問廵。歸期定何日。新月在秋旻。</text>
<title>十踰鳥嶺</title>,<text>鳥嶺險如此。難於蜀道難。胡爲十來往。已是七炎寒。昔奉丹綸遠。今承彩服歡。君親知一體。辛苦也何嘆。</text>
<title>犬灘峽</title>,<text>峽束工藏雨。巖回巧障瀾。雲從石頭宿。松倒水心寒。側足身全悚。揩眸興未闌。古來奇絶地。不避道途難。</text>
<title>寄任慶餘老兄</title>,<text>聯璧聲名大。專城惠澤覃。去年眞御史。今日小江南。政速風宜偃。心閑月可談。何當促星駕。一醉影成三。</text>
<title>次陳白沙 燁 韻</title>,<text>園樹鳴禽聒。山窓日色高。抄匙團麥飯。開瓮撥松醪。已老猶携卷。雖貧不賣刀。小詩能間作。非敢效韋陶。</text>
<title>釜山道中</title>,<text>王事長奔走。東南送半生。十年三到此。萬計一無成。鬂髮雪霜白。心誠天日明。蠻人爭問訊。羞道舊時名。</text>
<title>送別荷塘上 記主人出門相迎之事</title>,<text>爲有前期在。飛鑣出郭賖。平雲籠野色。低日蕩川華。路指原頭樹。烟生海畔家。殷勤主人意。門外岸烏紗。</text>
<title>次贈任南谷慶翼 翰伯</title>,<text>未展排風翼。誰知逐日蹄。携銅暮顔靦。得句放懷題。尙愛松筠節。寧尋桃李蹊。蒼茫聚散後。秋思轉增悽。</text>
<title>次金野塘水嶺韻</title>,<text>危石纔通道。重峯陟更高。鳥邊憑瘦杖。鼇背俯層濤。但覺令心快。何須計脚勞。方知天下脊。三角小秋毫。附元韻鐵壁當天聳。雲崖拔地高。冷冷落泉響。颯颯閙松濤。選勝還忘倦。探遊豈憚勞。斜陽更奇絶。指點數秋毫。</text>
<title>凈慈寺歸路。次金野塘韻。</title>,<text>日出始離寺。下山山已晡。松雲脚底盡。蘿月眼中孤。往事瑤㙜夢。行裝鐵柱癯。歸來有餘興。回首說崎嶇。附元韻倦客留仙榻。峯高日易晡。小溪魚藻冷。枯木鶴巢孤。未寫風雲態。空憐山澤癯。沙頭更騎馬。歸路不崎嶇。</text>
<title>雪水煎茶</title>,<text>酒暖諸公宅。氊寒學士家。無私猶有雪。隨意好烹茶。蠏眼跳千點。雲膄散六花。自然眞味在。莫向細兒誇。</text>
<title>秋夕南行過銅雀津</title>,<text>有事出南郭。馬蹄鳴鴈沙。山遙上日小。江近宿雲多。岸入波心側。舟從渡口斜。風前一聲笛。不是浪仙何。</text>
<title>獨坐</title>,<text>王事來千里。覊栖送一春。病因愁入骨。形與影爲隣。不飮亦如醉。逢花還自顰。忘機白鷗在。微爾更誰親。</text>
<title>梅南里 戊子夏。余以接慰四自東萊。許進士徵候我於此地。故云。</title>,<text>一片壇猶在。三冬雪正深。柳應曾識面。川是舊知音。咄咄撫遺跡。悠悠傷客心。南梅可傳信。春至倘相尋。</text>
<title>捨輿 竹山途中</title>,<text>正苦臈寒緊。况兼行路難。晩泥雪浪漲。曉凍氷凌攢。我病不須說。僕痡那忍看。捨輿卽乘馬。此志差可安。</text>
<title>招舟苦色</title>,<text>曉發遵江渚。披蘆坐馬韉。蒼蒼山吐日。淡淡水生烟。行子此時苦。歸舟何處邊。招招不肯至。相間白鷗天。</text>
<title>重到經過處。憶從弟起伯。</title>,<text>忽到曾過處。斜陽欲沒時。草中應有迹。人去只增思。野水流依舊。山雲散故遅。何由學連鴈。長作一行隨。</text>
<title>宿可久倉 在順川</title>,<text>早發殷山舘。夕踰彌勒巒。嶄巖石色古。颯飁葉聲乾。別有賞秋興。還忘行路難。山倉獨宿處。落月聽鳴灘。</text>
<title>萱</title>,<text>巷僻過從簡。庭虗植物稠。無能是有味。取樂在忘憂。綠玉抽莖直。靑烟着葉柔。北堂饒喜色。香逐綵衣浮。</text>
<title>石榴</title>,<text>移自西湖遠。栽依小水邊。亦知根有潤。猶恐氣難全。着葉纔回嫰。開花未覩姸。居然五月盡。一笑待明年。</text>
<title>江居卽事</title>,<text>結廬古城下。山月當虗扉。遠岸白沙凈。連峯蒼翠圍。江湖余所樂。鷗鷺爾同歸。無復一塵凂。自然甘息機。</text>
<title>甲津</title>,<text>無事江湖泛。詩懷花柳辰。檣烏初上日。亭燕已知春。餘力還探勝。深誠只爲民。向來辛苦地。萬一豈謀身。</text>
<title>至前一日奉香祝適獻陵。道中口占。曾於庚辰七月亦差祭官。故末句及之。</title>,<text>小至日猶暖。嚴程人色和。江平留雪小。山瘦出雲多。沙岸馬蹄熟。風林烏尾訛。園陵重掃灑。陳跡卄年過。</text>
<title>霜華</title>,<text>行色侵星動。霜華滿樹明。落時斑有影。飛處閃無聲。騂鬣花騘幻。童顔白髮成。陰凝會消散。愛日自東生。</text>
<title>逢李琪林</title>,<text>湖外十年事。樽前今日情。幽禽當檻語。新旭上簷明。聚散渾如夢。驅馳又遠程。春風吹別袂。遙指架山城。</text>
<title>次申竹堂君澤 濡 韻 又號泥翁</title>,<text>鷁路風初動。驪歌晩更催。何心各分袂。不語強銜杯。迢遆身千里。蒼茫首幾回。層波與天遠。珍重好歸來。</text>
<title>大谷寺。逢文別坐。</title>,<text>却到琴湖畔。招招小艇橫。晴沙細逕盡。古寺夕陽明。寂寂綠陰裡。嚶嚶黃鳥鳴。誰敎白衣至。一笑慰幽情。</text>
<title>新羅古鍾</title>,<text>流落千年後。逢時又一鳴。升沉豈神物。悲壯撼層城。不改豊山質。猶傳洛浦聲。靑楓伏枕客。今夜自霑纓。</text>
<title>聽雨</title>,<text>寂寂撫孤枕。迢迢生暝愁。誰將一陣雨。却灑五更樓。使我全無寐。崇朝故不休。歸耕在何日。辛苦此淹留。</text>
<title>三友堂 仁同 新霽。對金烏山有詠。</title>,<text>霧外孤峯出。蒼然見好顔。纖如屛裏抹。濃若鏡中鬟。却喜晴光媚。何由遠勢攀。長風一掃盡。萬丈劈天慳。</text>
<title>一善客舍</title>,<text>朱檻光輝古。黃簾景色新。杯從秋露凸。簷與夜雲隣。影亂風搖鶴。聲喧雨打筠。再遊傷歲晩。雙鬂雪紛繽。</text>
<title>安保驛亭</title>,<text>一路穿山逈。孤亭入眼明。秪應曾信宿。安得此無情。景物移寒暖。盤筵慣送迎。春容漸减舊。多被小兒驚。</text>
<title>可興乘舡</title>,<text>劈箭遅風日。投稄下瀨時。亭容飛歷亂。岸脚走逶迤。萬里居然是。三山却不疑。烟波無恨意。惟有白鷗知。</text>
<title>贈金夏甫</title>,<text>芹泮曾相識。萍逢此不期。白頭寧背笑。靑眼許心知。晩柳蟬聲遠。高梧鳳影饑。浮生自多別。千里又分歧。</text>
<title>蓮堂朝雨 在淳昌</title>,<text>重霧仍成雨。崇朝不肯晴。竹簷微有灑。梧砌細聞聲。縱阻江湖興。能添水檄淸。耽看碧荷盖。漾漾萬珠傾。</text>
<title>赴霽巖 在淳昌玉果之間</title>,<text>風掃重雲豁。天開積雨晴。扁舟載秋色。短棹倚江聲。崖側層屛合。沙虗一鑑淸。令人不飮醉。忘却日西傾。</text>
<title>昌平守要我於射亭。與景陽督郵。同時觀德。</title>,<text>憀慄三秋半。支離一病餘。不緣尋故舊。誰肯涉泥淤。野色黃雲晩。山光白露初。相逢卽開口。剩覺苦懷舒。</text>
<title>訪剛泉</title>,<text>玉洞携仙侶。丹霞訪舊蹤。雪前元白石。霜後更靑松。岳色當峩冕。川聲入瘦筇。雲菴知不遠。林外已聞鍾。</text>
<title>同林 墰 淸𦡱。題普光寺。林㙐兄弟亦來</title>,<text>春日普光寺。靑山梅發時。吾先携勝友。公亦帶佳兒。軟語一燈靜。閑情孤月知。誰爲後來者。二老且風期。</text>
<title>八月初二。差釋奠祭官。坐齋閣有詠。</title>,<text>暝色生虗閣。前山看漸微。寒螿近床語。仙鼠繞簾飛。塞國炎凉異。鄕關音信稀。孤吟坐長夜。纖月在紗幃。</text>
<title>次淸心樓韻 二首</title>,<text>江檻常依渚。波禽故近城。竹凉風更淡。沙白水逾淸。淑景供吟筆。晴陰可晩庭。烟郊何處笛。吹徹隔林聲。黃鶴何年返。淸心獨有樓。前臨碧波凈。逈壓白雲浮。不是君爲宰。能令我此遊。馮欄一聲笛。寥亮散煩愁。</text>
<title>挽柳察訪室內</title>,<text>六袠忙如夢。三生願已乖。眼前雙玉樹。身後一荊釵。異日雖同穴。衰年倍愴懷。薤歌何處斷。風雨暮江涯。</text>
<title>挽李公 周鎭</title>,<text>夙抱珪璋美。生於積德門。霜蹄方奮迅。風翮失飛翻。弄瓦兒何托。崩城婦獨存。秋聲白楊路。慘惔斷膓猿。</text>
<title>挽申 埈 尙書 長子先亡。次子獨在。而門是相門。故及之。</title>,<text>天上卿月。人間晦德星。棟樑終見折。彜鼎謾留銘。哭柩呼何及。題詞涕自零。空餘小連在。遺志大門庭。</text>
<title>挽鄭承旨公達</title>,<text>月日雖先後。年同志又同。聞君病不起。令我泣無窮。玉署餘香盡。銀㙜舊迹空。哀哀二連在。肯墜乃家風。</text>
<title>挽李監察 惇實</title>,<text>世號傳家孝。人推許國忠。殿中眞御史。江上一漁翁。奄忽夜㙜隔。悲歡春夢空。唯餘白眉在。相對泣無窮。</text>
<title>黃鸎</title>,<text>翩翩好鳥出幽林。得意綿蠻楊柳陰。妙韻豈徒傾白雪。奇毛更覺耀黃金。春歸有信來如約。秋至無端去不禁。一閉雕籠憔悴盡。舊巢何處夢相尋。</text>
<title>次寄趙措大 時瑗</title>,<text>千載重逢趙倚樓。百篇餘力可回牛。飛騰北斗無雙譽。特立南方第一流。䧺劒有時鳴出匣。巨川何日作爲舟。連城重價終當售。勤苦黃編莫浪遊。</text>
<title>回到道州。馬上口占。盖人避海行事頗紛紜故云</title>,<text>瑞世翺翔捴俊髦。如何我獨此賢勞。專城佩虎煩三錫。跨海誅鯨倚一刀。怯膽挾忠能變勇。書生扶義便成豪。滄波萬里看平地。直掛雲帆掃賊壕。</text>
<title>示春湖鄭 晳 白也 一號南嶽○二首</title>,<text>常苦吾生老一麾。恠君何故又天涯。只緣賈傅才名早。不是文皇眷遇衰。庭闈隔絶書難寄。京闕蒼茫夢亦遅。萬事不如相對飮。此心惟有月明知。君家兄弟世無如。日向庭闈並彩裾。同隊白眉憐最秀。異方靑眼足欷歔。才名太早還多忌。恩譴雖嚴未是踈。肯使鳳鳴長寂寞。想應前席夜深虗。</text>
<title>步依字韻。寄春湖。七首</title>,<text>迢迢南極老星依。望望西方日夕悲。歲去獨憐人未去。秋歸安得鴈同歸。傷心客夜霜寒重。屈指佳期月滿遅。會待山陰淸興發。琴樽相訪割鮮肥。梅梢新月影依依。吟到相思動一悲。千里夢隨雲北去。三秋書阻鴈南歸。空藏郢斧知心少。獨抱牙琴下指遅。安得與君重暖眼。酒酣雙擘蟹螯肥。纔看楊柳綠依依。忽復淮南木落悲。人事百年都是寄。䆠遊千里苦思歸。病來酒戶偏知窄。老去詩篇不厭遅。尙有杜陵忠義氣。一生長願國家肥。孤城矗矗石頭依。殘角吚吚月裡悲。朱綬挽人還有力。白鷗嗔我久無歸。待成功後雖知晩。未報恩前且故遅。正趁新春作伴去。故園梅雨對紅肥。日暮蕭蕭脩竹依。北風飛雪我心悲。二年作吏身全老。千里思親夢獨歸。春至拂衣知不遠。冬前戀祿亦嫌遅。吾衰豈但緣詩瘦。要使蒼生去後肥。松心本直不求依。鶴頸雖長斷則悲。物性固然人最甚。塵鞿詎使客忘歸。三危放逐爲名誤。五斗淹留見事遅。早晩相期携手去。山中酒熟又鷄肥。乾坤中立卓無依。得不爲歡失不悲。一笑何難納履去。餘生只願掛冠歸。風梳逕竹高枝亞。雪駁庭梅破萼遅。客意正闌氷簟冷。夜深還有月華肥。附次韻 晩洲有早晩江湖之計。故號曰晩洲。因答其詩。且見自號春湖之意。好是郊扉晩契依。風塵白髮正堪悲。寧憂造物嗔多取。莫遣靑山笑未歸。釣渚雪消鷗汎汎。草堂春暖日遅遅。憑君說盡江湖興。想見桃花錦浪肥。</text>
<title>次小有亭韻</title>,<text>曾隨仙侶訪仙家。小有風烟夢裡過。雲捲暮山當檻出。雪晴新月上樓多。梅花臘後堆瓊玉。江色春來艶綺羅。最是箇中難畫得。白鷗和雨下平沙。</text>
<title>巴溪寺。與鄕友相和。</title>,<text>東南賓主好襟期。笑晤閑宵就睡遅。雲捲峀容當檻曙。月殘泉響撼樓時。英䧺手裡千塲博。造化毫端百首詩。他日與君相別後。嶺中巴寺最堪思。</text>
<title>送姜 栢年叔久 雪峯詞伯知江陵 二首</title>,<text>已喜專城奉養便。更兼淸勝冠東偏。一區風月詩中地。千古江山畫裡天。丹鳳舊班虗夜直。玉獜新渥照春姸。分明此去僊凡阻。塵土棲遅獨自憐。玉堂縱與瀛洲敵。未若瀛洲作宰賢。烏鳥深誠兼吏隱。鶴龜行李復山川。松亭月上吟魂爽。鏡水春回漫興牽。知道此間仙分在。向來蓮幕亦關天。</text>
<title>示水使釜山兩將軍</title>,<text>玉勒金鞍照暮春。翩翩飛騎出風塵。林花着雨堆紅錦。岸草和烟當翠茵。剸兕壯圖臨大海。臂鷹豪氣倚晴旻。橫捎繡頸歸來路。興味分明一倍新。</text>
<title>政院得盆菊三色 時以假注書入院</title>,<text>金盆紫露散霏霏。一陣秋香度玉。芳景正臨重九日。僊葩初綻兩三枝。白黃交處紅愈嫰。霜雪繁時節更奇。知道聖神頒賜意。不應端爲泛深危。</text>
<title>述懷</title>,<text>春天漠漠倚高樓。草色江南萬里愁。塞國日沉聞戍角。海門雲盡見漁舟。只知報主輸微悃。敢恨離親作遠遊。林葉欲齊樑燕乳。任敎光景客中遒。</text>
<title>犢嶺，熊嶺兩險相連。自䓗秀將之遂安。一日再踰。</title>,<text>高出層霄下九泉。穹窿體勢屹相連。逕盤亂石叢叢裡。脚踏孤雲杳杳邊。從古不曾人所歷。卽今安得馬能前。平生險阻經行慣。到却玆山白盡顚。</text>
<title>曉行</title>,<text>客魂殘夜伴燈孤。強蹴疲僮起秣駒。曉月却尋長路去。春風正急北堂趍。烟村幾處鷄聲遠。雲峽千重樹影紆。幸有郫筒隨意倒。不關寒氣逼肌膚。</text>
<title>江上</title>,<text>積雨初開江水多。淸秋漁子扣舷歌。烟消野樹翠浮岸。日出城樓紅暎波。亂後繁華渾寂寞。客邊光景已蹉跎。平生租逖中流志。不敢分明說向他。</text>
<title>野次</title>,<text>帟幙晴開勢最尊。平臨野水碧無垠。沙虗落雪飛飛鷺。汀晩流陰處處雲。遠樹靜如高盖立。橫岑斷作畫眉分。看看捴是新新態。更覺天公用意勤。</text>
<title>保山 金郊 別鄭子皮 之虎 兄。舟還烏山次韻。</title>,<text>簿書叢裡送朝曛。衰鬢那禁日漸紛。詩到案時還起我。酒開樽處幾思君。邊秋嫰菊霜前見。客夜孤鴻月下聞。千里望辰無限意。西風灑淚大江濆。</text>
<title>次濠亭趙子方韻</title>,<text>風流領得湖山勝。一卧濠亭三十秋。少日聲名曾拔萃。暮年漁釣當封侯。剩將詩酒寬閑意。長作煙波漫汗遊。投紱會須同晩節。白鷗春水泛虛舟。</text>
<title>送金 素 知白令公奉使北京</title>,<text>玉塵高談動四筵。軒然氣岸久無前。故能專對當今日。正是嚴程屬暮年。遼野雪深邊月苦。薊門雲脫朔風顚。歸期定在三春晩。竣事東時艤彩舡。</text>
<title>觀打圍</title>,<text>將軍蓐食起先鷄。夙發嚴城曙色迷。江上一聲吹畫角。郊平十里散千蹄。風驅虎穴長林偃。電掣鵬程鎩翮低。獵罷課功傾大酒。牙旗影靜日初西。</text>
<title>十月往海鄕。見蘆花起興。</title>,<text>十里蘆花極望平。縈烟拂水故輕輕。非冬雪浪連天白。不夜霜花滿地明。江月照來寒送影。海風吹去細聞聲。可憐何處離羣鴈。隔葉嗈嗈揔是情。</text>
<title>舟中卽事</title>,<text>孤舟一葉下空明。正是江天積雨晴。歷歷漁村爭入眼。飛飛燕子故多情。中流邂逅驚波作。傍岸艱難小棹橫。爲問牧童家在處。隔林遙指白烟生。</text>
<title>山中卽事 二首</title>,<text>行吟終日有餘閑。夾路楓林揔好顔。地異華陽猶黑水。天連塞北幾靑山。不緣王事忘夷險。那使儒衣此往還。秋興客懷俱未耐。更憑驢背對螺鬟。騎驢行色倚新晴。錦樹玲瓏玉洞明。自是飛塵無一點。誰知此土卽三淸。桂香滿袖飄飄落。松籟含簧細細鳴。珍重碧山應不負。浩然何日謝簪纓。</text>
<title>次贈李百津 甲申冬。見訪嶺中。丙戌春。又來關外。</title>,<text>神交大抵無今古。命駕何曾較邇遐。春度西關騰紫氣。雪深南徼訪梅花。不緣一念相思切。那得殊方此會嘉。十數日留還似夢。東風却羡好歸家。</text>
<title>次餞慰使金公 孝建，問安使李公 尙馦 韻。二首</title>,<text>海東名勝飽經過。能敵玆樓未是多。身在半空疑有翼。眼窮千里濶無遮。樂民信美曾何擬。矗石雖奇不自誇。笑挾飛仙江作酒。百壺那費一錢賖。風流從事舊聞聲。華盖西臨塞雨晴。多少妓中誰記面。十三年後獨留情。雕欄更倚夕陽好。春水初看細浪生。但恐蛾眉易蕭颯。肯辭關外滯仙行。</text>
<title>將適海西。途中卽事。二首</title>,<text>春日行經古棘城。草根狐迹任縱橫。西臨海口周遭在。東壓山腰象設宏。成毁一朝渾寂寞。興亡千載獨崢嶸。何人剷嶂營新築。謾遣胡塵鎖不晴。嫰綠初籠處處山。山前籬落暮春間。蕨芽正好淸朝採。花色纔留昨夜顔。草暖老牛偏愛卧。林深幽鳥自知還。超然忽欲遺簪紱。風月相隨作兩閑。</text>
<title>無題</title>,<text>莫歎西關久一麾。比年猶幸覲庭闈。江山有待參差是。光景無端荏苒非。蓬鬢自憐臨老境。草心安得報春輝。及今便養皆君賜。榮動高堂舞彩衣。</text>
<title>憎蠅</title>,<text>飛虫滿院閙薨薨。曉夢醒來最可憎。掠耳亂喧驅不去。入顔爭撲禁何能。衣冠白黑隨形變。臭味酸甘逐氣騰。安得秋風一掃却。爽然歸卧洛波澄。</text>
<title>山人信玄見訪雪中</title>,<text>孤村寂寂斷人過。葉沒幽蹊散雪花。喜得與君開軟語。灑然令我去沉痾。挑燈縱博寧嫌閙。對月談山不厭譁。爲是老年眠睡少。晩將心契托維摩。</text>
<title>嘉湖 瓮津 重建望海菴</title>,<text>經營多爾費心機。別搆孤菴半翠微。負石固應忘力盡。鳩材曾不念身饑。曉穿蘿逕雲生履。暮陟松巖露滿衣。辛苦作爲功可尙。天堂定與佛同歸。</text>
<title>郡齋卽事</title>,<text>綠樹陰濃小閣幽。門前流水正悠悠。潮能有信來還往。雲自無心去復留。黃鳥喚醒當午枕。白鷗飛下夕陽洲。更憐窓裡嬋娟峀。長對玄暉作好逑。</text>
<title>送成 楚客 鳳兮出知吉州 時余以迎慰使赴安州</title>,<text>君方之北我之西。兩地迢迢一望迷。萬歲橋平春水濶。百祥樓逈夕陽低。同心自此成千里。分手何時得再携。最是離羣不盡恨。月明孤鴈上雲嘶。</text>
<title>夜宿郡底朴吏家。時主倅送輿邀入。李培根亦乘艓子來迎。</title>,<text>蘆花深處繫行舟。暫借漁村一夜休。小艇來迎煩釣侶。平輿安置荷仁侯。烟霞滿袖江光濕。鱗甲登盤海氣浮。更愛多情舊時月。依然還照郡東樓。</text>
<title>乘月訪銀㙜舊伴鄭子濟 榏，鄭聖瑞 獜卿 兩公。</title>,<text>黃昏新月報佳期。乘興相尋度玉。拂袖桂香飛縹緲。投筇松影散參差。白通虛室披襟穩。淸入高窓就睡遅。却恐素蛾容易去。更敎床席向西移。初月披雲轉樹柯。黃昏相伴步娑娑。虛弓欲引弦難上。明鏡新成半未磨。光度玉寒更白。影穿珠箔細生波。不知燈燭笙歌樂。那及閑宵獨玩多。</text>
<title>謝梅堂又訪終南山下</title>,<text>少日甞爲外家養。同時師事謫仙翁。三餘勤苦一書。六袠悲歡雙鬢蓬。菊塢逢迎樽對月。梅堂酬唱筆生風。携來滿袖瓊瑤韻。更訪終南山雪中。</text>
<title>元子誕生賀律 辛丑年</title>,<text>中秋十四夜將分。天降東方大聖人。甲觀休祥電繞斗。堯門衍慶月重輪。百年宗社謳歌起。千里湖山蹈舞均。行見至仁如海潤。白頭長願奉丹宸。</text>
<title>禁直閑宵</title>,<text>五十年來何所成。中宵獨坐筭平生。書筵侍講風雲會。經席論思日月明。三忝騎曹寧記馬。一登烏府且虗名。白頭最是安吾分。惟有周廬世莫爭。</text>
<title>直中述懷 二首</title>,<text>性避喧爭如避仇。免飢寒外更無求。假令奔走猶難得。况是踈慵自絶遊。但願寵衰前告退。不須名立後宜休。隆中一壑堪終老。分付家僮具小舟。自坐迂踈非命窮。名塲縮縮㥘夫同。衣能免凍斯爲美。飯止充飢豈願豊。但使病身要釋負。不應知足在成功。明朝拂袖高歌去。滿地江湖一釣翁。</text>
<title>望神崧</title>,<text>浮空一朶是嵩山。馬上相看乍破顔。知道昔年曾歷覽。若爲今日更躋攀。霜凋晩葉堆紅錦。風捲層雲露翠鬟。惆悵此身長役役。夕陽空送鳥飛還。</text>
<title>駒峴 中和</title>,<text>却到駒岑暫下旋。回頭鄕思劇依然。今朝又與黃岡別。此路應穿紫塞偏。萬里獰風掀大地。一聲寒鴈度遙天。男兒本自輕行役。極目烟沙又着鞭。</text>
<title>百祥樓 二首</title>,<text>高樓千尺半天飛。徙倚雕欄欲落暉。官渡暮潮城外濶。藥山秋色畫中微。佳人有意停杯語。倦鳥無心掠水歸。仙賞未終翻下界。玉京回首夢依依。又 壬午。同南春城，金東村赴瀋時暫登。卄年後獨來。故感而書之。此地曾經二十年。山川無改髩毛鮮。舊遊回首空春夢。長路關心又暮天。南郭風流從古少。東村詩律至今傳。可憐黃鶴何時返。獨上高樓思杳然。東村曾題黃鶴何年此來往。白鷗今日對沉浮云。</text>
<title>卽事</title>,<text>踏盡關河千里程。怪來風色揔難形。驢騾盡是殊方産。鷄犬猶傳故國聲。鴰舌滿聽時或解。駱漿長啜漸忘腥。平生慷慨寧全喪。噓氣西天萬丈橫。</text>
<title>途中 三首</title>,<text>笑出南門忽欲僊。眼空遼野思飄然。遙天杳杳包坤末。頹日茫茫沒馬前。王事北來冬已半。故鄕西望路盈千。晴光故故留殘雪。不放流塵近客邊。支離行役遍西東。晩世風塵任轉蓬。異域初還又嶺外。一年強半在途中。誰憐暮鬂渾成白。自歎春顔已謝紅。王事本來無遠近。更呼鞍馬去匆匆。雲散天高晩景寒。馬前秋色爽然看。山連智異峯峯秀。地近仁同處處歡。行李却忘千里遠。盍簪惟幸一家安。向來榮辱都休問。長祝春堂樂未闌。</text>
<title>詠懷</title>,<text>漠漠乾坤毒祲昏。若爲談笑濟時屯。人生一定無難事。世故多端未易言。潛海豈忘鵬翼擧。駕風長憶驥蹄翻。高歌擊劒中宵起。氣作層虹貫塞垣。</text>
<title>鳥嶺</title>,<text>辛苦登登歷萬盤。始知行路上天難。雲纏鳥棧層氷立。雪壓鼇岑古劒攢。方陟峻時冬亦熱。欲穿深處夏能寒。羊膓九折曾非險。却把當今世道看。</text>
<title>寄德兒</title>,<text>賴爾吾門德必昌。嶷然天質富才良。虎生三日窺牛氣。獜出明時瑞世光。挾冊已能知就傅。攤書還復解盈床。古稱刮目惟渠是。別後蘭芽幾許長。</text>
<title>陽智客軒</title>,<text>虛舘頹陽坐泬寥。隔簾惟聽鳥音嬌。韶光爛熳暮顔靦。客路支離危鬂凋。梅臉自開當檻萼。柳腰空嚲過墻條。覊愁別恨知長短。揔使詩魂太半銷。</text>
<title>次趙松谷韻</title>,<text>欝欝明時抱杞憂。蹉跎虗送日西流。自憐病驥遵長道。安得神龍起古湫。花柳只應催客恨。風塵未暇卜淸遊。今宵月色知多少。何處春樓喚莫愁。</text>
<title>嘆別</title>,<text>舊聞天道本無私。天老如今道不知。咫尺胡爲異榮苦。尋常行役獨支離。驛梅已盡難憑信。江柳垂枯又折枝。却笑長安市上酒。揔歸吾輩送行巵。</text>
<title>栽梨</title>,<text>交棃仙種自何來。正帶瑤池春色回。先相地宜當面植。更愁天旱用心培。弱根未固風休撼。新萼方含雨作媒。會待庭前堆白雪。閑尋香氣動金杯。</text>
<title>種樹</title>,<text>雪消南陌語鶬鶊。漸喜春光藹藹生。却喚兒童理鋤鉮。遠移花木傍軒楹。栽培不使根株損。長養須看榦葉成。待得東風香滿砌。月明相對玉壺淸。</text>
<title>嶺南樓</title>,<text>縹緲高樓半太淸。滿前光景又新晴。山容宛轉環郊走。潭影玲瓏繞檻明。眼到片雲飛外濶。身從孤鳥度邊輕。天風一陣篁聲起。却訝瑤㙜下鳳笙。</text>
<title>釜山 二首</title>,<text>巍然一點帶蒼烟。獨立茫茫海畔天。周鼎挽來沉水後。禹斤揮過有形前。三山月出寒輝共。十島雲生積氣連。形勝百年兼壯觀。高歌倚劒思無邊。恠底三山失一肩。浮來東極尙巍然。傍環列島屛腰合。中納平波鏡面圓。笑倚六鰲頭戴處。逈臨孤鶴趐窮邊。乘風破浪渾餘事。直跨奔鯨擬割鮮。</text>
<title>彦陽早發</title>,<text>遅遅上日始窺軒。睡起春樓鳥語繁。簷影尙含殘雨泣。柳姿猶帶宿烟痕。斜紅在臉纔離枕。長路關心又出門。霽色滿天飛馹滑。月城新釀正盈樽。</text>
<title>贈副信使趙龍洲 絅</title>,<text>玉節煌煌映海東。三山只在半帆風。天低析木重雲黑。地闢扶桑上日紅。將命足知殊俗化。簡賢元自聖心公。連城趙璧完歸日。樽酒相逢一笑同。</text>
<title>贈從事申竹堂 追及釜山。以詠別懷。</title>,<text>千里追君到海頭。此心非是重離憂。懷才倘不膺專對。何地方能辦壯遊。却把鳳凰池上筆。還乘蛟鰐水中舟。定知芝草爭先覩。須使高名異域留。</text>
<title>次申君澤韻 三首</title>,<text>浮世誰無一別離。客魂偏惱海雲涯。盈眶欲滴還羞泣。摻手將分却自遅。醉後漫吟渾起恨。興殘低唱祗增悲。仙槎已遠波聲少。落日蒼茫不盡思。竹裡梅前喚玉杯。暗香輕趁月明來。醉餘豪興龍飛動。詩罷淸吟鶴見猜。從古罕逢華國手。至今誰數牧民才。直緣一片心相照。長使氷壺絶點埃。窮海殘春遠別離。路穿鰲極濶無涯。君今一去何當返。期在三秋莫浪遅。綠蟻滿樽誰更勸。靑驪罷曲自生悲。星槎影斷扶桑暮。雲水茫茫費夢思。</text>
<title>奉呈廵相 淸𦡱曾爲海伯時。與之同遊天磨。</title>,<text>曾隨玉節問天磨。萬壑風炬夢裡過。牙纛宛如前日覩。篇章應到此時多。雪殘小塢新梅綻。雲卷層巒古劒羅。待得烟花滿方丈。可能乘興共捫蘿。</text>
<title>次廵相韻 淸𦡱</title>,<text>僊界曾陪杖屨遊。玉泓飛瀑洗塵眸。那知幕下參謀地。又是南中最勝州。千載新羅好山水。一時方伯擅風流。梅香欲動烟姿嫰。從此騷人數倚樓。</text>
<title>金粧㙜 在月城西</title>,<text>金㙜淸曠冠鷄林。暇日登臨豁素襟。衮衮長流包綠野。娟娟遠峀列瑤簪。風歸麥壠蒼波亞。露浥芳樽玉液斟。却下晴沙終晩景。一溪魚鳥揔知心。</text>
<title>次崔德會 繼勳 兄韻</title>,<text>宿雨鳴廊殘夢驚。簾波不動曙光生。黃鸝翅濕林雲重。白鷺飛低野水平。客意正闌何記室。詩情偏攪謝宣城。直將歌詠酬淸賞。未是文章競病爭。</text>
<title>偶吟 二首</title>,<text>厭却霜㙜衣繡華。一麾南服意如何。堂依密竹常風滿。門對扶桑得月多。歸夢有時能度嶺。好詩無日不成哦。世間名譽渾虛事。笑殺飛蠅掠耳過。半世升沉一任天。幾年南北箭離絃。卽今萍水蠻鄕裡。伊昔風雲鳳几前。衰境簿書徒自苦。暮途鞭策更誰憐。端陽令節明朝是。積雨涔涔廢酒筵。</text>
<title>次淸河板上韻</title>,<text>行盡炎方七十城。鳥言夷面揔堪驚。羣岑北阻天閽遠。大浪東舂地軸傾。瘴毒不禁侵病骨。風光無復引詩情。精神漸减容顔改。只有丹心向日明。</text>
<title>次淸心樓韻</title>,<text>檻外澄江着雨肥。晩風吹浪沒漁磯。汀松百尺蒼髯古。砌竹千竿綠玉圍。六月淸凉樓上得。遠烟空翠鳥邊微。憑虗忽欲飄飄擧。十二欄頭試振衣。</text>
<title>次朝陽閣板韻</title>,<text>靑山宛宛水回回。天地中間四望開。樓逈白雲歌扇拂。楹虛明月舞筵來。登臨物色詩千首。放浪風流酒百杯。仙侶若能知勝槩。定携笙鶴此徘徊。</text>
<title>德會以詩問。卽和謝之。</title>,<text>乾坤納納道難容。謾把長杠掣彩虹。安得黑頭能致相。還嗟白髮亦無公。一身萬里常爲客。隻字千金忽到儂。幷騖亨衢知有日。阮生何苦哭途窮。</text>
<title>荷塘朝詠</title>,<text>昨夜荷塘雨一盆。曉來涓滴在波紋。珠翻葉上微微見。香濕花心細細聞。却使雕欄添勝槩。不禁詩思正繽紛。誰能畫出西窓客。半側烏紗帶宿醺。</text>
<title>次姜孝元，蔡用九 忠元 相唱酬韻。</title>,<text>欝欝明時抱杞憂。山河擧目尙含羞。還從北漠三千里。更遍南方七十州。萬事任天空送老。百年何日可寬愁。眼前所樂無如酒。激越歌聲動擊甌。</text>
<title>次寄李子三 堥</title>,<text>暮年朱紱暎南州。琴閣閑時閉睡眸。風外竹聲淸籟轉。雪中梅信暗香浮。只嫌異地無相識。安得同心辦一遊。每到樽開月白夜。不堪千里憶君愁。</text>
<title>金城山倉卽事</title>,<text>古號金城定有因。至今千堞繞嶙峋。南臨海岱隣皮服。北望山河限玉宸。許國一心增激烈。危時壯膽更輪囷。平生恰得酬恩地。三擊龍泉厲氣循。</text>
<title>春懷</title>,<text>纔見開花已落花。客邊光景任蹉跎。春愁忽忽月三彀。別夢迢迢天一涯。白首舊遊能有幾。靑雲新伴更無多。歸來何處好山水。採採東風薇嶡芽。</text>
<title>次任慶餘韻</title>,<text>早識餘輝恰照隣。更於詞藻見精神。氣排老暑吟愈爽。思入淸秋語益新。起興竹堂蟬噪夕。馳情松寺鶴鳴晨。分明百日花間雨。揔是仙翁醉後春。</text>
<title>次芷潭申大吾韻</title>,<text>危樓望北耿丹心。尙許蓬萊夢裡尋。跼束每憐秋燕去。蕭踈偏感晩蟬吟。䆠情似葉隨時薄。覊思縈雲到夜深。想見江鄕新霽後。月明多是一年今。霽巖秋月印湖心。分付漁舡載酒尋。楓荻正牽湓客思。江山應助浪仙吟。烟生極浦鷗眠穩。露洗圓沙鴈睡深。佳會未甞辭以事。勝遊端合迨其今。</text>
<title>春遊赤壁。示郭從姪 文徵。</title>,<text>春天一笑散煩愁。惠好相期赤壁遊。蘓子挾仙眞漫浪。謝安携妓亦風流。歌傳暖響溪雲逗。琴送淸音峽月浮。從此擬投腰下紱。半山分與作菟裘。</text>
<title>寄申君澤</title>,<text>霜鬢如期鑷未禁。晩愁長與病侵尋。不緣舊友時開抱。安得新詩更寫襟。良會有終嫌日淺。暮年無興怯杯深。歸朝倘說吾衰否。簿牒中間耐久沉。</text>
<title>寄雪山守 申得洪</title>,<text>佳辰誰與把深盃。咫尺還嗟斷往來。芳草慚看承露長。好花偏怯被風猜。靑春易謝須同賞。白首無心更較才。老興此時猶不淺。綠楊堤畔踏輕埃。</text>
<title>滄浪亭壁上。見任慶餘老兄留題。追思以記。</title>,<text>故人曾作繡衣遊。尙愛仙香坐席留。𩣭馬踏餘空石縫。碧紗籠裡但銀鉤。溪山依舊誰靑眼。烟草牽愁自白頭。千里兩心應共照。月明何處獨登樓。</text>
<title>竹軒 二首</title>,<text>軒明景麗病愁刪。占得公餘一味閑。欹枕鳥聲花影外。捲簾風色竹林間。安知此地非玄圃。不必仙家是碧山。更待夜深春月白。滿庭梨雪踏歌還。訟庭生草印封苔。衙罷公門盡日開。幽鳥巧穿脩竹語。晩風時送落花來。吟髭已短猶尋句。豪興雖衰不放杯。更喜今宵當十五。爽氣還與月徘徊。</text>
<title>健元陵展謁時。適忝承傳陪從。卽事。</title>,<text>仗出金宮劒戟森。拜陵爭覩日光臨。功弘繼述精禋備。裕及雲仍德澤深。影動繡裳飛霧鬣。晴開赤羽絢霜林。定知灑掃終無缺。達孝何如大舜心。</text>
<title>別任南谷慶翼之魚川 三首</title>,<text>秋思迢迢白髮生。若爲千里送君行。交仍夙歲情偏重。別到殘年涕自傾。帆外夕陽當浿岸。笛中寒月是邊城。不知何處開靑眼。馬首香山一點明。秋雨蕭蕭秋葉鳴。秋懷添箇別離情。自然憀慄傷遅暮。况乃登臨送遠行。日落朔風吹鴈急。天空關月向人明。應將去馹爲回馹。不用悲歌出塞聲。淸秋憀慄自生悲。况復明朝是別離。蛩語草深烟濕處。鴈嘶雲冷月斜時。人情薄薄日千變。客路悠悠天一涯。宣室徵還應未遠。不須憔悴怨江蘺。</text>
<title>釜浦示皡如</title>,<text>覊懷欝欝向誰開。門掩荒城夕照頹。玄燕巧當樑上語。白鷗多自海中來。一心戀闕身猶滯。千里思親夢獨回。安得惠而携手去。沒雲㙜畔喚春杯。</text>
<title>次趙龍洲韻</title>,<text>落盡寒花卧塞垣。偶牽春興出西門。㙜前積水千艘靜。檻外層濤萬壑奔。滄海作池從古勝。吉川遺躅至今存。憑高一覽非無意。不是遅回望故園。</text>
<title>次李定卿韻 二首</title>,<text>誰將剩水引成池。池上嵬然累石危。繫纜不饒驚浪觸。落帆何怕烈風吹。欲知百戰收功地。看取千艘出港時。斜日獨登無限意。感今思古強裁詩。落盡春花眼不開。自憐詩思老摧頹。五更駭浪衝城去。萬里獰風捲海來。天末可堪身久滯。日邊長恨首空回。此時倘與情人遇。百斛閑愁洗一杯。</text>
<title>燈夕</title>,<text>織轍西南年矢催。山川依舊鬢毛摧。殊方又見三春盡。佳節重逢八日來。着處燈光矜是夕。交輝月魄繞層㙜。天容皎㓗江村白。恍惚扶桑曙色開。</text>
<title>久雨</title>,<text>常苦陰雲晝不開。况兼風雨暗天來。飛騰積水千珠躍。敲闔平林萬馬催。瘴癘得時蒸作霧。蚊蝱出氣殷成雷。可憐遅暮蒼然鬢。今日經過太半摧。</text>
<title>五月十五夜看月</title>,<text>地近扶桑得月先。瑞光千丈在樓前。仙蛾意遠如相待。倦客魂淸自不眠。滄海浴來偏皎皎。陰雲捲盡更娟娟。蓬萊殿裡應流照。須把思君一念傳。</text>
<title>以考官赴德川。路見楓葉。</title>,<text>峽內秋深楓葉丹。詩翁多事住驂看。錦裳裁罷飄飄落。脂臉均來點點團。絶勝鵑花雨後艶。何如鶴頂月邊寒。始知妙處元無畫。欲寫眞顔箇箇難。</text>
<title>梵溪沐髮</title>,<text>路轉溪橋草色深。水聲來處可窮尋。天藏一壑仙區秘。地近三淸爽氣侵。沐罷小風便曬髮。瀑餘飛雨解澄心。塵緣散盡沉痾去。忽欲憑虛上玉岑。</text>
<title>放舡</title>,<text>峽束滄江一路脩。却拋飛馹喚輕舟。天敎風伯催征帆。波伏瞿塘作穩流。隱約水村靑草岸。參差烟樹白洲。重巖忽斷平沙出。迢遆黃山失轉頭。</text>
<title>次嶺南樓韻 四首</title>,<text>嶺以南爲第一樓。登臨四望散煩愁。靑山入檻千眉秀。白水環郊六曲流。人渡夕陽橋上去。舟從垂柳岸前浮。笑他滕閣飛孤。那及蟬聲萬樹秋。倐起高樓出半天。人言反復勝於前。平臨倒景迷茫外。逈壓歸雲縹緲邊。春晩岸花紅作霰。雨餘郊草綠粧烟。秪緣北望多愁思。白首無心醉錦筵。恰得人間白玉樓。爽然無復管塵愁。山朝鳳峀千屛擁。水謁龍巖九曲流。景物四時三月好。乾坤萬里一身浮。朱明縱近吾何畏。別有淸風滿袖秋。十二欄干連碧天。怳疑飛步五城前。眼通孤翅窮處。身在六鰲頭戴邊。野色全經芳草雨。潮光正帶綠楊烟。捲簾多小新春燕。更蹴風花上舞筵。</text>
<title>彈琴㙜乘舡</title>,<text>彈琴㙜下放輕舟。直指樓巖順水流。積雨已收江路穩。晩風初起浪花浮。長洲白鷺飛飛雪。深樹玄蟬處處秋。高卧惡灘寧變色。枕邊蒼翠卽原州。</text>
<title>過樓巖。憶亡友黃卽我 後石。</title>,<text>忽至樓巖起一吁。六年前是故人居。奇才雅度今何處。衰草寒烟但舊墟。山谷盛名詩獨在。圯橋遺躅石空餘。可憐遅暮離羣客。倚棹秋江白髮踈。</text>
<title>謝呂秀才携酒相尋 司馬同年呂子眞之子。子眞名應望。</title>,<text>滯雨孤村坐泬寥。閉門誰與慰無聊。多情幸有故人子。載酒相期江寺遙。始倚夕風凌駭浪。更邀春月轉良宵。蒲團少睡窓全白。樓下鳴鷗報早潮。</text>
<title>坡山旅店</title>,<text>春雨廉纖春晝遅。春郊烟柳正依依。客逢佳節歸心速。鴈待天時得意飛。草色傍江偏婀娜。花姿迎露欲芳菲。莫嫌弱路衝泥苦。帝遣長風掃夕霏。</text>
<title>題浮江亭圖 主人李而實徵余太懇。遂以曾遊意次寄。</title>,<text>亭前十里大江平。烟樹微茫岸脚橫。日暮鷺沙風送颿。夜深漁篴月當楹。庭羅百卉奇香集。壁掛千篇萬戶輕。爲是昔年遊玩地。畫啚相對不勝情。</text>
<title>贈別柳甲山 𥳍</title>,<text>大丈夫心離別輕。臨歧胡乃此傷情。鐵關路接咸關峻。五馬官今一馬行。泣血幾年成白髮。報恩他日見丹誠。霜㙜凜凜餘威在。坐使羗兒膽已驚。</text>
<title>同芷潭訪龍興寺</title>,<text>好事何曾以病辭。悠然發興與相隨。行尋石逕雲生處。坐待溪樓月上時。楓葉欲殘猶有嫰。菊花雖晩未全衰。夜闌更就蒲團睡。窓外鳴泉夢裡知。</text>
<title>江都懷古</title>,<text>去馬乘流亦異哉。北人舟楫本非才。縱能一葦隨潮上。自有千艘匝水隈。倘使我長攻彼短。易如霜葉受風摧。胡爲擧島歸魚肉。獨駕龍舟下海催。</text>
<title>自忠原轉向南陽。過秋夕。</title>,<text>十日驅馳不暫休。馬前山色已深秋。高風落木中原路。斷壠寒烟大海頭。往事想來惟有淚。旅遊何處可寬愁。平生建纛歸榮計。獨自悲吟撫蒯緱。</text>
<title>南來謾詠</title>,<text>往事回頭二十春。經過無處不傷神。橋當再渡偏憐舊。村到重來半是新。流水有聲如送客。晩山多意似迎人。笑他殘妓休相媚。白首何心醉錦茵。</text>
<title>靑春作伴好還鄕</title>,<text>已喜皇威靜虜塵。更看天氣煽氳氤。無私物色呈新慶。有信韶光是故人。落日壯心那老蜀。東風得意好歸秦。佳期正屬烟花節。莫遣芳菲减却春。</text>
<title>雪景</title>,<text>山勢如奔又似蹲。紆餘千態眼中分。雪堆層浪鷗肩聳。風駕浮雲鶴羽翻。楚甲夜鳴霜萬戟。漢旗朝擧縞三軍。若非造化煩雕刻。應是當年禹斧痕。</text>
<title>閑居</title>,<text>病來孤負玉東西。只有歸心憶建溪。庭草自能隨意長。幽禽亦解盡情啼。書擎舊帙臨簷晒。詩得新聯向壁題。小築聊爲十年計。手栽稚栢與眉齊。</text>
<title>奉別壯元斯文姜雪峯按廉關東 當其除授時。余亦參未擬。故以遙相待莫獨專等語及之。</title>,<text>一陟蓬萊便是仙。再斯難矣况三焉。當時佩虎留淸債。此日憑熊果宿緣。馬首風生新節鉞。鶴邊雲捲舊山川。須分物色遙相待。莫把文章且獨專。</text>
<title>奉呈李謫仙。以美賢㣧諸郞才華。庥庵時在謫所。故謫仙云。</title>,<text>種德如君天下稀。多男子又富文詞。調吟雪月精神爽。揮灑風雲變化奇。天旣有心生此輩。時來奮翼未應遅。他年得失誰能卞。一謫坡山是福基。</text>
<title>奉寄李善世庥庵 休徵 謫居 二首</title>,<text>正直能容世所稀。故君南邁復西爲。詩書在案心常靜。坎壈纏身志不移。雪擁荒扉土牛滯。春生綘帳石麟隨。從知斅學多成就。莫歎明時限玉。似君居謫古難聞。終歲無心一出門。囊罄未應求宿飽。衣單還幸借冬溫。松姿不改風霜後。蓬髩空嗟日月奔。肯使洛波龍久卧。恩言昨夜下天閽。</text>
<title>嶺南樓試士</title>,<text>十日鈴齋抱病愁。偶緣科事暫登樓。汀花已落綠陰合。岸草初齊微雨收。黃鳥巧當幽檻語。白鷗偏逐小舡流。諸生且得江山助。佳句須從勝地求。</text>
<title>樓上 三首</title>,<text>客裡思歸歸未得。天涯斜日數歸鴉。踈慵自是無才者。遅暮其如有病何。萬事卽今難着意。一生隨處便爲家。向來豪氣還蕭索。獨把深杯更浩歌。千尺飛樓六月寒。四仙高會儼雲端。自知羽化居然是。誰道炎威掃却難。黃鳥有情啼晩塢。白鷗無數浴淸瀾。凝歌未斷還星散。踈雨夕陽獨倚欄。纔見蒲根初浴鴈。忽驚林葉已藏鴉。年光荏苒遽如許。花事參差可奈何。南極有星長作伴。北望無日不思家。寬愁只是新鸎語。睍睆一聲當好歌。</text>
<title>次贈覺海</title>,<text>十二瓊樓連五城。分明此地是三淸。雲開素月簷前出。天近冷風枕上生。黃鶴不知何日返。白鷗多意送春聲。登臨爽塏誰從我。別有眞僧道眼明。</text>
<title>夢見申君澤南伯圖 翧</title>,<text>天邊敢恨阻追隨。千里迢迢一字稀。惟有夢魂能往返。故敎顔面覩依俙。黃金暮鬂渾如舊。紅玉春姿半已非。眞契幾人同此座。斗南豪氣更巍巍。</text>
<title>賞荷</title>,<text>爲愛芙蓉花正香。竹床常近小池傍。風搖碧葉偃華盖。雨洗紅房凝晩粧。自是淸姸擅秋色。寧同桃李闘春芳。披襟相對坐終日。不顧筵前飄錦裳。</text>
<title>入鳳泉洞口</title>,<text>入洞層巖面面奇。更兼楓菊映溪時。行穿錦繡玲瓏裡。踏破琉璃瀅淨涯。灑落身將玄鶴擧。超然心與白雲期。山僧莫掃庭前葉。自愛秋聲去故遅。</text>
<title>回抵梧桐洞口 拗體</title>,<text>山行悄悄山日昏。山逕細入蒼松根。欲消未消澗底雪。將斷未斷峯頭雲。孤村烟起暮禽急。遠寺風傳寒磬聞。梧桐小院誰是主。一年三宿情慇懃。</text>
<title>寄兪學士武仲 棨</title>,<text>一鳴能使萬人驚。聖代方知直士名。白首好歸春作伴。丹心炳與日同明。百年交誼非今世。千里飛書見故情。公道不應終墜地。會看風翮上雲程。</text>
<title>李友公輔自黃岡居下過此</title>,<text>吾儕落魄分當然。不敢尤人况怨天。著作功名甘潦倒。判官行李苦迍邅。浮沉䆠海驚波裡。去住崇山暮雨邊。閱盡世情頭已白。莫如歸卧月明舡。</text>
<title>次金野塘重遊華莊韻</title>,<text>莫道雲關深復深。也知奇趣在窮尋。溪聲正好停鞭聽。山色眞堪倚杖吟。醉後放懷寰宇窄。興來揮筆劒鋒森。四時景致看看勝。不分韶華與錦林。</text>
<title>和子綏 時在齋所</title>,<text>萬事人間已息機。靜中惟有睡相宜。南山對牖呈眞面。新月當軒露半眉。忽憶淸齋端坐處。正逢黃鳥亂鳴時。慇懃遠寄相思字。一味離愁句裡知。</text>
<title>烏鵲橋</title>,<text>銀浦流雲接素秋。盈盈相望自生愁。禽心亦解雙星感。虹影飜成萬丈浮。一派明河開道路。中宵佳會續綢繆。丁寧別後終朝雨。飛灑離人幾處樓。</text>
<title>別金知白晉州之行 余以接慰將之蓬萊。約以相會。</title>,<text>七十州中第一區。故人於此作遨頭。城腰碧色江侵竹。石角浮光月上樓。衙罷放懷吟美景。興來觀德亦風流。蓬萊會有相尋地。須及餘春辦壯遊。</text>
<title>嶺樓夕景</title>,<text>高樓暮景解愁人。千里迢迢望北辰。自惜舊年終癸巳。誰誇今夜是庚申。任將歡笑歸年少。謾把呻吟倚枕頻。忽憶長安滿城月。當時謔浪最吾身。</text>
<title>次德川板韻。贈京試官李墅叟。</title>,<text>薄醪無力破愁城。長使覊懷自不平。關樹葉飛風色惡。峽天雲捲月華淸。秋期苒荏黃花節。筆陣縱橫白戰兵。深愧小才參試席。若爲甄拔盡精誠。</text>
<title>閱波亭</title>,<text>峽斷江回露一亭。停驂獨上夕陽明。雲開島嶼參差出。水沒汀洲遠近平。客子問津當岸立。舟人多事亂流行。仙源定自巫山發。欲渡慇懃更有情。</text>
<title>奉遠相吳竹南</title>,<text>文能虎攫筆龍纏。儐相風流世莫肩。馹路慣穿關路逈。使星長拱福星躔。一年前後煩三宿。千里馳驅任獨賢。悵望光塵攀不得。月明離思在西天。</text>
<title>雨中寄亞使督郵</title>,<text>好雨知時細有聲。霏微終日鎖江城。長洲嫰柳初舒眼。幾處寒梅欲放英。征鴈翅垂愁出塞。倦驂蹄重㥘登程。分明鏡面仙舟穩。肯許春遊趁晩晴。</text>
<title>同竹南遊浮碧樓。乘晩舟還。</title>,<text>春風詩酒好相要。𥳽弄湖山晩興饒。武井水連文井水。靑雲橋接白雲橋。吟成活法傳吳體。歌罷餘姿艶楚腰。共愛綾羅芳草色。歸時更放木蘭橈。</text>
<title>暮倚高樓對雪峯</title>,<text>雪晴瑤界暮烟收。頃刻山容盡白頭。鰲骨帶霜天半立。鶴翎翻素月邊浮。暖回花信偸春艶。寒入鍾聲散夜愁。三十六峯都是玉。此身無乃卧瓊樓。</text>
<title>守宮</title>,<text>一片殷紅試辟宮。姮娥玉杵又天中。欲知暮夜情難掩。看取肌膚點不同。從此楚㙜焉有夢。笑他秦鏡也無功。若爲更見文王化。歌詠螽斯續正風。</text>
<title>南宮獨夜</title>,<text>一聲何處遠鷄呼。驚起寒宵客枕孤。低月入簾窺壁罅。高風捲葉走庭隅。自然輾轉仍無夢。不是煩煎別有虞。休恠睡魔交漸薄。向來衰病苦侵吾。</text>
<title>贈別柳谷山汝重 晉三</title>,<text>除却淸狂揔是空。更將何物着諸中。詼諧一世東方朔。詩酒平生北海風。晩得專城欣孔邇。春來壽席樂無窮。臨行別有丁寧約。倘許餘波老老同。</text>
<title>贈別吳君瑞 挺緯東沙 令公湖西方伯之行</title>,<text>春風玉節下靑冥。雪散湖天驛路平。今日始知方面重。福星偏向漢南明。二難前後廵宣地。百濟封疆五十城。拱北樓中他夜月。想應和夢到西京。</text>
<title>和奉泥翁詞伯 曾有賞春之約。而滯直不得出。故及之。</title>,<text>周廬寂寂抱沈痾。縱欲尋芳奈老何。門外春光空爛熳。苑中花事已蹉跎。歡悰忽忽隨年謝。華髮蒼蒼滿鏡多。不有故人詩起我。東園誰與共經過。</text>
<title>次洪友呼韻</title>,<text>不用冥行困狹斜。湖山隨處揔宜家。淸沙可狎忘機鷺。深苑寧爭借樹鴉。分外簪纓頭已掉。鏡中勳業髮全華。何當大笑超然去。月篴烟簑老一涯。</text>
<title>次示李持憲</title>,<text>郊扉晩計在耕耘。餘事晴窓撿白雲。篇牘有時能起我。江湖無日不思君。池開小島魚知樂。園列幽花鳥自欣。待得霜楓紅勝錦。一樽相訪更論文。</text>
<title>送睦達夫 兼善 令公出守淸風</title>,<text>淸風逈出郡名賢。五馬行裝寄一舡。歸去峽中新吏隱。謫來天上舊儒仙。樓虛灝氣生寒碧。楓老秋光帶晩鮮。想得劉郞重到處。滿江明月似當年。</text>
<title>復詠懷示睦淸風。兼寄淸道。</title>,<text>雲門山遠別經春。寒碧樓秋又送君。南浦斷鴻悲失序。西周鳴鳳恨無聞。長江不息年光邁。大嶺雖高月色分。誰識桂陽蕭瑟地。白頭偏切戀淸芬。</text>
<title>舟上</title>,<text>維舟沙岸故遅遅。待得春潮掛席歸。好是風從萬里至。飄然身坐半天飛。浮浮遠樹回頭失。歷歷遙岑過眼微。牛卧渚邊還有石。天孫無乃舊支機。</text>
<title>別徐留守德基赴江都</title>,<text>金湯一府設施雄。峙在西南積水中。港口帆檣連萬軸。城頭鼓角撼層空。居留必待全才授。拔擢端由聖鑑公。想見渡江新號令。摩尼山亦動威風。</text>
<title>送書狀宋公 時喆 北京之行</title>,<text>霜㙜風彩動朝端。專對如君古所難。萬里行從足下始。一春花似畫中看。且將豪興憑詩遣。不用離愁借酒寬。道路莫嫌多虎豹。腰間三尺劒光寒。</text>
<title>八月初七日辭朝。乘舟赴郡。</title>,<text>北闕平明辭玉。西湖秋色動征衣。却嫌旱路羸驂倦。快倚回潮彩鷁飛。欹枕水聲和雨集。揭蓬山翠入雲霏。江神爲我收氛翳。正好黃昏帶月歸。</text>
<title>金陵</title>,<text>自分吾衰百不能。聖恩猶許卧金陵。庭馴白鶴閑宜玩。園長靑松老可憑。夜待火爐寒後寢。朝看窓旭暖來興。紛紛世事渾無意。但祝君親萬壽增。</text>
<title>烟波釣叟</title>,<text>籊籊竿投浩浩涯。烟波無限夕陽宜。志專絲影沉浮處。興在魚兒呑吐時。領得湖山無盡趣。飛來鷗鷺與相隨。笑他呂尙還多事。老作周王白髮師。</text>
<title>次贈趙參判君獻 珩○翠屛 奉審厚陵之行</title>,<text>聞道星軺自日邊。每登江閣眼雙穿。汀雲有態如相迓。沙月多情漸欲圓。豈意仙舟遅遠涉。却敎塵躅阻淸緣。湖山寂寞無顔色。獨對金樽起悵然。</text>
<title>潮</title>,<text>纔看東逝復西廻。一晝宵間再往來。消長有期曾不息。盈虗何事苦相催。魚龍逐逐渾奔命。舟楫浮浮各盡才。我欲乘桴隨水去。月明笙鶴上蓬萊。</text>
<title>江都懷古</title>,<text>咽咽波聲似訴寃。至今餘怒撼山根。塵灰已沒何年闕。陰雨空啼每夜魂。婦死固多臣死少。忠何太薄節何完。可憐漢上城中宅。半是朱殷烈女門。</text>
<title>自甲串流下德浦</title>,<text>晩潮初落海門開。正好輕舟順水廻。靑惜峯巒雨外過。白憐鷗鷺鏡中來。南風始至帆宜掛。西日雖高棹可催。直指蒼茫孫港口。雲濤萬疊雪山嵬。</text>
<title>二月卄日乘潮上洛</title>,<text>平明吹角下前灘。江色蒼茫宿霧間。已具扁舟當岸泊。却廻空騎待潮還。魚知水冷潛猶懶。鷗喜春晴泛更閑。一瞬馬巖看已失。興來揮筆動三山。</text>
<title>聞黃鸝</title>,<text>自是綿蠻一羽禽。無情胡乃動人深。愁中悽切雍門瑟。樂處淸和舜殿琴。題柳翰林偏側耳。濺花工部幾驚心。最宜江閣陰濃裡。啼送春風四五音。</text>
<title>接待看山之行。感懷自激。</title>,<text>聖主昇遐擧國悲。臣民奔走哭無時。因山有事誰言病。涉海雖危不顧私。接應但當隨地盡。淫霖豈敢怨天爲。至誠默禱非他意。願卜靈長萬世基。</text>
<title>秋思</title>,<text>陰雲捲盡海天開。一夜西風萬葉堆。江燕不知何處去。塞鴻還趁此時來。流年晼晩身全老。浮世蹉跎志不摧。誰識釣魚磯上夢。却隨明月繞蓬萊。</text>
<title>湖城宅二桃</title>,<text>湖城宅裡繁華盛。紅碧桃花相間開。日照丹霞蒸爛熳。風吹白雪散毰毸。仙源咫尺非無路。春事參差阻把杯。孤負國香今二歲。風流莫是見花猜。</text>
<title>寄南漢僧處祥</title>,<text>地形南漢千年勝。僧舍西峯萬丈餘。天近白雲生石上。月明淸磬散瑤虛。山間有伴孤猿在。世外無心一鶴如。倘許摩尼照濁水。自當含笑解銅魚。</text>
<title>次石洲冠南亭韻</title>,<text>縹緲飛樓半碧霄。風鈴聲在月邊搖。手捫星斗三淸近。目極雲烟十島遙。靑揖晩山來曲檻。泊分沙岸限平橋。人間自有眞仙宅。莫羡瑤㙜夢一宵。</text>
<title>遷葬事完。卽得天雨。時旱乾。茅草將枯。得雨皆興。山川之喜氣可見。</title>,<text>大事纔完靈雨隨。至誠應使上天知。春光正在沾濡裡。生意須看發育時。浴出山河十分勝。洗開穹壤萬年基。神明保佑從今始。衮衮公卿定不遅。</text>
<title>社壇</title>,<text>萬松蒼翠擁周垣。中有靈壇體勢尊。天地闢開三級陛。風雲吐納四重門。以時掃灑須加敬。俾歲豊登是大恩。齋沐正當將事夕。神明應感至誠存。</text>
<title>禁直玩月</title>,<text>十二門前霽色宜。娟娟新月正流輝。凉生錦樹霜初落。冷透瓊林露未晞。且撤銀缸庭下步。不關金燭院中歸。更携騎省同心伴。終夜淸談玉露霏。</text>
<title>劒水途中。雪後吟示旭軒及鳳倅。約以留歡。</title>,<text>千里行裝信一鞭。客中逢別兩依然。春寒惻惻辭朝後。關樹茫茫落日邊。王事敢言筋力瘁。驅馳無禁髩毛鮮。明朝更向黃岡發。踏雪衝泥上洞仙。一宿後分手故</text>
<title>示泥翁 翁以病不仕。我罷官在家。正苦熱中。高枕閑眠。其視炎塵奔走。不翅仙凡。</title>,<text>君方謝病我休官。南麓東村事一般。上策莫如高枕好。殘年全覺在家安。幽軒晝靜蟬投箔。深巷人稀鳥上欄。却哂世間名利子。任敎塵土沒衣冠。</text>
<title>秋聲 舟還松京故末句及之</title>,<text>問爾秋聲來自何。西郊蕭瑟夕凉多。暗從苦竹叢間起。輕拂靑蘋葉上▦。颯颯乍疑風振蘀。騷騷還似雨侵荷。客窻最忌先聞處。歸夢無由得渡河。</text>
<title>連山夜坐</title>,<text>侏㒧滿聽夢頻驚。獨坐寒宵萬感生。窓外怒風空自吼。枕邊殘月爲誰明。驢騾盡是殊方産。鷄犬猶傳故國聲。迢遆此行何日返。却催羸馬又西征。</text>
<title>通度寺</title>,<text>吟筇飛入洞門空。仙影飄颻竹外風。芳草細侵幽逕綠。落花輕襯晩溪紅。二三雲衲披林拜。高下松陰傍石籠。却喚沙弥作前導。金繩次第啓琳宮。</text>
<title>善山月波亭</title>,<text>嶺左名樓凡幾處。江山於此最知賢。龍蛇歲後渾墟落。鷗鷺洲邊獨宛然。逈壓萬重雲外黛。平臨十里鏡中天。一盃秋露薇花晩。無限烟沙喚釣舡。</text>
<title>山雪</title>,<text>千巖一色夜還明。人在瓊瑤界上行。輕襯鶴巢爭尙白。冷和蟾影不勝淸。畫工豈寫眞顔出。詩思偏從爽氣生。可笑山僧亦多事。曉來辛苦斫樵程。</text>
<title>除夕卽事</title>,<text>臘梅香裡動春風。那使衰顔更借紅。浮世百年身已半。故鄕千里首回中。飛光倐忽催玄律。佳氣分明滿紫宮。想得正朝新霽景。五雲深處舊班空。</text>
<title>氷盤赤櫻</title>,<text>萬顆團圓紫露濡。氷盤凌亂走神珠。濃如粉汗凝脂臉。嫰若紅紗映玉膚。明月夜生寒具闕。淸霜秋落老蛟鬚。芹誠倍激甞新處。安得包封進御厨。</text>
<title>二月歸覲嶺中。路由犢峴。峽中卽事。</title>,<text>峽內春回烟景迷。嬌禽欵欵向人啼。草因地瘦靑猶淺。柳得溪肥翠欲齊。且喜竹轝飛雨灑。不妨蘿幌濕雲低。穿林笑折黃梅朶。三嗅淸香步石梯。</text>
<title>曉晴</title>,<text>竟夜涔涔曉始休。半簷殘滴未全收。重雲在嶺陰猶宿。濕鵲穿林語散愁。客到此時方促駕。馬思偏秣不嫌留。完山縱遠蘆村近。霽後行吟也自由。</text>
<title>元日早朝 月課</title>,<text>金門初闢漏聲遙。宿露猶懸禁苑條。劒佩響隨千仗合。玉爐香繞五雲飄。天開黼座星長拱。春滿溫泉雪盡消。正是厲精恢至理。忠良爭補聖明朝。</text>
<title>觀德</title>,<text>棲邑雖卑志不卑。白頭豪氣未全衰。投壺豈是將軍事。運甓徒勞刺史爲。暇日調弓須月滿。臨風放箭若星馳。工夫只在心先正。君子何曾但主皮。</text>
<title>百年多病獨登㙜</title>,<text>漂泊西南短景催。秋聲又逐鴈飛來。十年骨肉誰傳信。滿地干戈獨上㙜。天末病愁回白首。日邊歸路阻黃埃。可憐風急猿哀處。惟見江寒落葉堆。</text>
<title>奉寄林尙書 墰</title>,<text>殊方何幸眼雙開。暇日從容笑語陪。蓮幕舊情携酒遠。檜津春色滿江來。銓衡望重頭全黑。刀筆心勞鬢易摧。知道聖君虗位俟。鑑公須盡一時才。</text>
<title>次贈雪山守</title>,<text>雲擁新林語細泉。半山春色動吟肩。靑霞滿袖詩增氣。華盖臨筵喜不眠。大手得如兄軾否。少年眞若子安然。誰知葉縣雙鳧舃。曾是蓬萊第一仙。</text>
<title>次李典籍子三韻</title>,<text>白頭何事苦知州。長向江雲送遠眸。千里感懷三月暮。百年多病一萍浮。自慚簿牒成全老。每見詩篇憶舊遊。待得秋風投紱去。月樽相對散煩愁。</text>
<title>淸和卽事</title>,<text>衙罷鈴齋薄領休。隔窓時有晩鸎流。庭槐葉密陰初長。墻竹枝踈笋欲抽。忙裡得閑眞吏隱。病餘高枕足淸幽。想應雪縣鳴琴處。無數楊花送玉舟。</text>
<title>次申初庵 混○元澤 韻 二首</title>,<text>勞生不得暫時休。簿牒叢中歲月流。已覺䆠情霜葉薄。更憐衰鬢雪莖抽。病餘把酒歡全减。忙裡偸閑事豈幽。惟願故人須選勝。霽湖同泛月明舟。秋岳濃如畫裡形。竹軒鳴雨亦堪聽。淸沙白石觀魚渚。綠柳靑槐講武亭。風動紫薇香馥馥。月明瑤瑟語星星。雪山自此無顔色。寂寞詩仙倚晩欞。</text>
<title>送朴士彬 守文 知光州</title>,<text>郭南秋色動金樽。醉把征衫贈一言。事必簡要方理劇。政先淸靜務祛煩。慈仁自是中心得。刑德兼爲萬化源。坐使雷封渾太古。早歸㙜閣答明恩。</text>
<title>和贈申君澤令公燕京之行</title>,<text>直廬秋夜數殘更。愁思虛窓月半傾。安得班荊重握手。空敎遠樹獨含情。天低白鶴千年柱。地濶黃龍萬里城。何處西風苦回首。楡關葉盡鴈南征。</text>
<title>聞布穀</title>,<text>綠樹陰中三兩聲。却隨風便喚愁生。山姿已謝殘春後。野色新經小雨晴。正合西疇催播種。可堪南徼未歸情。悠然忽憶江鄕事。草遍田園孰勸耕。</text>
<title>霽後得新月詠懷</title>,<text>空洲烟斂釣舡歸。遠樹蒼茫瞑色遅。十日淫霖新霽後。一天明月欲圓時。詩成逸氣如濤湧。嘯罷雄心跨海宜。神劒在腰龍夜吼。水中鮫鰐盡頭垂。</text>
<title>聞慶客舘</title>,<text>庭院寥寥獨倚欄。夜寒風露滿空山。霜前月色三更晝。雨後波聲十里灘。萬慮盡收無復夢。一心如洗有餘閑。遙吟乍唱淸商發。金井梧桐葉葉乾。</text>
<title>次中原客舘韻</title>,<text>陰陰古閣晩多風。庭樹寒聲入枕中。暮鬢感時渾變白。衰顔得酒尙餘紅。軒楹制作何年始。詩句留題一世雄。王事遠遊還快意。不須惆悵已成翁。</text>
<title>春雨</title>,<text>常苦獰風日日吹。忽聞簷角下絲絲。自然潤物能蘇稿。雖是無私亦解時。立立山容新得意。涓涓澗口始生漪。朝來倚戶看垂柳。一陣春光已上枝。</text>
<title>雨</title>,<text>正是花枝欲動時。天將好雨夜霏霏。始和碎雪紛紛下。旋逐長風細細飛。聲在樹間疑落葉。影垂簷角解沾衣。朝來點撿春消息。門外溪容一半肥。</text>
<title>栽竹</title>,<text>森森新綠暎回塘。借我炎天一陣凉。枝上雨懸珠烱烱。葉間風轉玉鏘鏘。不緣芝老能推己。那使松軒便有光。最愛四山黃落後。雪霜中立獨蒼蒼。</text>
<title>唐鄕 南陽 道中有感 戊子仲秋。始以重試新恩榮墳。</title>,<text>王事西南久役形。支離鞍馬幾時停。八踰大嶺頭全白。一別先山草五靑。縱使祭儀能不缺。若爲身自薦惟馨。恩袍此日蒙休暇。拜掃松楸涕泗零。</text>
<title>兪亭</title>,<text>亭如小舫水如羅。天釀江山餉此家。十里烟光粧鏡面。千峯雪色絢瓊花。帆從暮峽歸風惡。竿拂空洲落月斜。借問主翁何所事。白鷗相與戱晴沙。</text>
<title>謝幽谷督郵雨中惠簑</title>,<text>崇朝雨色晦山溪。咫尺郵亭望裡迷。賴有簑衣能免濕。不關羸馬也衝泥。知君念舊情偏重。愧我投詩語苦低。待得晩晴歸去路。更開淸話竹林西。</text>
<title>兩曜相催</title>,<text>月旣西馳日復東。往來何事太匆匆。天將不息生消長。道本無私貫始終。分以晝宵明作則。迭爲寒暑歲成功。欲知二氣流行妙。看取風驪八畫中。</text>
<title>聞潭府除授。歸路偶吟。</title>,<text>三日寒餘始得暄。馬前佳氣正氤氳。神京漸邇中心悅。春色初回萬族欣。豈但舊情懷舊土。更當新歲感新恩。明朝定涉淸江去。一念先馳十二門。</text>
<title>秋雨</title>,<text>冷雨蕭蕭不肯晴。洩雲終日傍山行。亭臯欲暮野光薄。枕簟生凉秋意成。葉下陰虫催歲律。天邊歸鴈帶寒聲。悠悠世故何時了。華髮無端鏡裡生。</text>
<title>吳體。次放翁韻。</title>,<text>昨日北風今日霜。江楓野菊秋興長。候虫終自引鄕淚。歸鴈但能酸客膓。人事悲歡亦有數。世間離別固難常。美人如花隔雲海。千里相思安可忘。</text>
<title>賞梅</title>,<text>欲傍殘梅更問由。鳥能言語水空流。忍將未落論先落。方信無愁果有愁。踈影幾時橫小塢。餘香三日在江樓。與君准作經年別。已向東風洗玉舟。</text>
<title>石榴花</title>,<text>石榴花發端陽節。金剪刀裁紅錦成。朝日射來增爛熳。晩風飛去更分明。從他萬樹夏陰合。莊得一家春意榮。何處舞裳堪比色。綺羅叢裡最知名。</text>
<title>重步前韻。示春湖。</title>,<text>何處懸懸最憶君。梅花亂落月紛紛。銀蟾有意窺春酌。金鴨無心撥宿薰。佳節可堪成悵望。淸光只許遠相分。百篇酬唱非爭勝。要作他年不朽文。</text>
<title>贈李公輔 二首</title>,<text>相逢一笑破煩愁。坐看斜陽轉樹頭。末路䆠情知蓼苦。暮年身計任萍浮。可憐征役令人老。安得驂騑爲我留。別後最堪膓斷處。晩蟬啼落驛樓秋。登臨古國有餘愁。五百繁華失轉頭。歌殿寂寥衰草合。舞㙜蕭瑟暮雲浮。但聞幽澗伶弦奏。空見寒花寶靨留。獨立感懷三歎處。半山殘照一蟬秋。</text>
<title>次寄沈伯涵</title>,<text>春愁別恨兩相侵。使我殘年病益深。末契幾人能有問。捨君無處可開心。三篇寶唾渾成玉。半世交期更斷金。早晩拂衣乘興去。峽天明月共淸吟。</text>
<title>送柳汝重之北關試院</title>,<text>北關道路吾能說。半入山椒半海隈。雲浪黑埋羅下洞。日輪紅蕩侍中㙜。超然馹騎當風出。正是秋天霽景開。自古岐豊多俊士。須將藻鑑取全才。</text>
<title>捨舟登樓</title>,<text>舟上看如天上樓。影搖倒景臨長洲。雲開十二欄干出。江動三千世界浮。倚檻人從鶴背立。吹簫女在空中遊。飄然放棹躡飛步。莫是前身仙者流。</text>
<title>柿浦發舡 三月初九。督運田稅事。往三郞浦。</title>,<text>江芡初齊江面平。江天正好雨新晴。舟從垂柳岸邊發。風自小帆飛處生。地上身何半空坐。仙中路接三山明。寄言河伯莫掀浪。欲採扶桑春繭成。</text>
<title>旣事回舟 三月十五始還</title>,<text>銅章無處不生酸。縱遇名區豈暫閑。滿案塵埃渾莫掃。忘機鷗鷺若爲攀。得完王事方回棹。始駕春流對好山。嶂葉欲齊汀草合。韶光變盡去來間。</text>
<title>舟還富平</title>,<text>舟輕潮順疾於飛。快若空中駕鶴歸。甲串倉前掛早帆。孫梁港口尙朝暉。雲開十島參差是。天濶三山指點微。笑却壺觴十日飮。超然直向桂陽巍。</text>
<title>山村火田</title>,<text>蔀屋蕭蕭不作村。火田生事亦辛勤。焚燒積葉成膏壤。斬伐千林露斷根。如鳥寄山資飮啄。似蝸緣壁備耕耘。請看南畒畇畇正。萬穀秋來蔚若雲。</text>
<title>晩望</title>,<text>日脚衝波波拍天。登臨醉興往無邊。將飛雉堞千層石。欲斷漁歌幾處舡。塞鴈下時蘆似雪。渚鷗眠罷水生烟。箕城指點知何許。萬景㙜前一樹圓。</text>
<title>卽事</title>,<text>輦壤鋤荒作小塘。栽花蒔藥足馨香。休嫌晏子居湫隘。別有丘遅囿衆芳。春色欲殘紅雨閙。水光初霽碧天方。角巾盡日閑無事。點撿新蒲綠漸長。</text>
<title>己丑秋。渡東湖尋別墅。</title>,<text>濯足淸江卧峽雲。灑然如鳥脫籠樊。秋深落葉滿山徑。日暮孤烟生水村。數頃亦能供我粥。一身何往不君恩。却將世上紛紛事。笑付前灘波浪喧。</text>
<title>交河大雨</title>,<text>積雨連旬不肯晴。波濤散入野田平。池心凸若千珠逬。峽口喧如大甕傾。烏道孤城幾丈出。龍驤萬斛一毛輕。明朝直掛雲帆去。莫向篙師計水程。</text>
<title>五月十二日江漲。乘舟發龍山。西下金陵。</title>,<text>彌旬雨集大江漲。兩岸水高三丈強。篙師擊汰聞汩汩。河伯得意誇洋洋。四邊何草不披靡。一點孤山當渺茫。極目平波六十里。輕舟直下疾於翔。</text>
<title>新鸎</title>,<text>竹院春殘思悄然。忽驚窓外語淸圓。落花寂寂千林夕。垂柳陰陰四月天。應是昨年曾慣聽。却來今日最堪憐。煩渠莫向他山去。白首無朋困晝眠。</text>
<title>聞黃鸝</title>,<text>時景如風解誤人。落花容易散餘春。鸎鸎愛爾聲依舊。鶴鶴嗟吾鬢已新。睍睆幾回傳好語。衰遅空自惜良辰。慇懃爲種門前柳。須傍金絲送喜頻。</text>
<title>雪</title>,<text>龍手初行氣像殊。鶴翎風剪散雲衢。光搖落日還明滅。色暎寒空乍有無。輕襯樹頭工帖玉。細穿簾額解連珠。梅花只是傳香信。那及天葩百態俱。</text>
<title>海雲㙜</title>,<text>孤雲㙜上孤雲遊。當時笙鶴盤中洲。孤雲一去不復返。至今㙜下波悠悠。萬里天空獨鳥沒。千尋海濶三山浮。吾將足踏金鰲背。斫却長鯨作穩流。</text>
<title>過洛東江 庚午余中司馬兩試。家君魁捷九日。時曾祖母在慶州大父任所。余奉王考及嚴親。歸榮於同衙。路由洛江。其後又以都事過。又以接慰官過。其間十九年。曾祖母，祖父及大父皆已下世。追感之悲。觸處難禁。</title>,<text>憶曾年少此經過。千里重來兩鬢皤。屈指炎凉十有九。轉頭哀樂一何多。江流不改淸如故。人事無端計已訛。沙上白鷗閑自在。羡他終日戱春波。</text>
<title>登海邊岑</title>,<text>倚劒高歌天地中。四邊氛霧一時空。山知氣槩千尋立。海學胷襟萬里通。夸父笑他虗逐日。宗兒咍爾謾乘風。但當手掬東溟倒。浴出金輪奉紫宮。</text>
<title>送李君瑞令兄出按北關</title>,<text>萬歲橋頭紅粉迎。李長沙作按廉行。不緣賦鵩當時苦。那識憑熊此日榮。馬首白山知舊面。笛中明月助詩情。臨分一曲靑驪唱。半是蕭蕭出塞聲。</text>
<title>齋宿</title>,<text>遭逢仁祖大王朝。感激當年寵渥饒。丹悃幾回傷諱日。白頭千里又今宵。天南歲月愁中變。斗北星辰望裡遙。安得致身齋沐地。御爐重惹篆烟飄。</text>
<title>自遣</title>,<text>天公知我苦寒行。故遣春風雨後生。掃盡重雲開瑞旭。吹空積雪作夷程。羸驂縱困猶思騁。病僕雖飢亦喜晴。千里自當期日至。不須虗惱未歸情。</text>
<title>仇羅梁泛樓舡</title>,<text>大帆如雲礙碧穹。鶴邊歸路杳茫中。紅波浴出三竿日。白霧吹空萬里風。身坐不知何世界。眼窮無乃是壺蓬。雪山堆處供高卧。眞覺龍驤氣勢雄。</text>
<title>與大丘使君徐子慶同訪文甫</title>,<text>達城城畔數家村。知有幽人晝掩門。聊與使君同出郭。復携徐友一開樽。雲中黛色松當檻。風外笙音竹護垣。醉後喚鷹天地視。眼前飛走盡無魂。</text>
<title>送朴德一代崔德會知興海 時德會別備玉粒千石</title>,<text>曲江形勝吾能說。仙館如翬壓海城。沙鷺下庭春渚晩。風篁掃砌午陰淸。新羅俗愿民無競。舊尹治成庫有贏。人得此州堪一賀。栢臺烏府捴浮榮。</text>
<title>有所思</title>,<text>河漢迢迢夜敵年。素娥何處怨孤眠。靈烏已散橋難就。靑鳥雖存信不傳。風送葉疑珠履過。月窺帷似玉顔然。相思尺地還千里。恨在心中只自煎。</text>
<title>挽吳進士 添善 亡室</title>,<text>蕭蕭寒雨掩蘭堂。琴瑟聲沉暗恨長。身後二雙餘玉樹。人間四十一黃粱。靑雲句在吟堪老。白首盟深晩更傷。搖落半山秋色裡。月明何處鳳求凰。</text>
<title>挽鄭兵使 榏。自蔚山營返葬海西。</title>,<text>家聲圃隱先生後。世業山西大將風。三鎭劒南嚴武似。再屯河北子儀同。天心正擬周藩重。星彩俄投漢壁空。千里故山何日返。斷魂漂泊寄孤篷。</text>
<title>挽李止叔</title>,<text>行年四十一何忙。冥漠重泉飮恨長。氣節凜然同事日。聲名留與異時香。高才自古悲紅杏。遺躅如今但白楊。斷鴈叫羣春色老。不堪聞笛過山陽。</text>
<title>挽睦參判 大欽</title>,<text>宇宙中間一棟梁。天生有意奪還忙。泰山頹矣將焉仰。吾道非歟識者傷。桃李門前春寂寞。琴書窓外月荒凉。丁寧手植庭槐在。他日須看舊德昌。</text>
<title>挽曺監司 文秀 卒於關東任所</title>,<text>見公東邁謂公仙。仙者方能辦此焉。聽得玉樓成不日。果然金骨去冲天。精靈世外三千界。寵辱人間六十年。惟有一枝珠樹在。未應拋却舊靑氊。</text>
<title>挽羅正郞 茂松</title>,<text>滄浪亭上滄浪翁。一生領得滄浪趣。笑謝塵間名利徒。歸作物外溪山主。碧桃花老奄飛霜。赤壁波寒咽秋雨。琴歌寂寞洞天空。千里題詞淚如注。</text>
<title>挽朴 羾衢 師傅 夫妻俱歿。一時同葬。</title>,<text>嶺以南爲儒者眞。藏修七十有餘春。君民志切布衣老。師傅名高林下身。大夢居然易簀日。深悲又是斂鞶辰。雙龍變化會何處。飛鳳山靑如見人。</text>
<title>挽沈晩沙相公 之源</title>,<text>歷數三朝丞相賢。凝然獨出上台躔。調元手裡春長滿。種玉庭中慶益綿。五福得全都是德。七旬乘化豈非仙。平生景仰無窮意。說向諸孤淚徹泉。</text>
<title>挽趙應敎 贇</title>,<text>淸如氷在玉壺寒。仰止名高萬仞山。人物果然三代上。綱常揭以一言間。朔風詎撼生前志。淮月空留夢裡顔。知道汗靑傳不朽。題詞何必淚潸潸。</text>
<title>挽河司諫 溍</title>,<text>一覿風儀璧沼春。斗南從此得儒眞。妙年拔擢聲名大。中歲歸休學業醇。言必利行非利病。道能醫國莫醫身。斯文已矣吾焉仰。千里題詞淚滿巾。</text>
<title>代挽李監察 善徽</title>,<text>移家故近泮東村。杖屨相尋間一園。看月有時同倚檻。訪花無日不開樽。中年聚散空回首。暮境存亡倍斷魂。從此老夫誰晤語。滿庭春草掩重門。</text>
<title>挽李判官 象震</title>,<text>丞相家傳丞相業。大賢孫有大賢風。靑松志操氷霜後。丹桂馨香雨露中。蒼水赤絛新駕鷁。鐵冠文繡舊乘𩣭。旣生還奪天何速。痛哭人間萬計空。</text>
<title>國挽</title>,<text>痛哭呼天天漠漠。旣生神聖奪何忙。威靈往日華夷動。德烈千秋簡冊光。觀七廟中惟孝大。葬三陵內卜寧長。微臣萬一酬恩地。只在忠勤奉嗣王。</text>
<title>挽吉城尉子權球</title>,<text>主家餘慶挺祥麟。睦義平生最見親。不幸沉綿十年病。居然終作九原人。月昏公子門前夕。草綠王孫去後春。無限白楊寒食節。子䂓聲裡獨沾巾。</text>
<title>挽李參判君瑞</title>,<text>獨持風裁肅頹綱。一代爭瞻瑞世章。粉署馨香偏雨露。紫霄淸絶任翺翔。雲軺忽赴脩文館。天部終虗左侍郞。從此斷絃誰復續。謾留明月掛空樑。</text>
<title>挽沈執義 儒行</title>,<text>一世生同志又同。紅顔相見到衰翁。雙搖玉珮趍淸禁。共惹爐香近紫宮。閱盡悲歡百年半。居然冥漠九原中。峩洋自此無人賞。獨抱瑤琴淚滿瞳。</text>
<title>挽蔡判書 裕後</title>,<text>精神爽若秋天月。談笑溫然滿座春。手握文衡有餘地。身居冢宰一閑人。樓成白玉徵何遽。枕罷黃粱跡已陳。善類孰無今日淚。白頭全覺最沾巾。</text>
<title>代挽金都事 重謙 室內</title>,<text>曾爲司馬榜中人。得忝梁鴻席上賓。是識齊眉能盡敬。故令知己不憂貧。通家義重膠投漆。同穴哀深玉委塵。歸報九原應有說。養成雙鳳五章新。</text>
<title>挽李持平 行道</title>,<text>生如有意奪何忙。欲問無言奈彼蒼。零落鶴天曾秉筆。流傳烏府舊封章。高堂侍藥將誰托。同穴尋盟秖自傷。獨使季方當後事。撫摩諸幼嗣餘芳。</text>
<title>挽金參判 榮祖</title>,<text>先生生自嶺之南。玉是球琳樹杞楠。夙歲螭頭身穩步。淸時鷄舌口頻含。持衡妙譽天卿亞。抵老高風菊逕三。謝却浮榮乘化去。百年行事儘無慙。</text>
<title>挽南政丞春城 以䧺市北</title>,<text>星拆中台鼎席空。聖君恩賻軫淸忠。夜㙜亦荷哀榮遍。朝野猶稱德望隆。終始一心如曒日。華夷千載仰威風。題詞別有呑聲慟。不爲吾私只爲公。</text>
<title>挽李判書 溟</title>,<text>位六卿尊壽八旬。屬三朝際有名臣。嗚呼德器飜脩夜。想像威容似隔晨。喬木已摧誰柱國。九原難作謾沾巾。哀哀孝子無涯痛。前後雙塋一㨾新。</text>
<title>挽李丈 汝湛</title>,<text>病隔過從垂十年。忽傳凶聞倍潸然。假令上壽誰非夢。終得全歸定是仙。風色半山黃葉裡。雨聲衰草白楊邊。吾親所敬吾當敬。一寫哀詞萬淚懸。</text>
<title>挽再從弟李秀才梧賓</title>,<text>秀出瓌林第一枝。飄然眞箇謫仙姿。雲軺白玉樓成後。風馭靑春花落時。鏡裡有鸞空舞影。庭前無鯉可言詩。喪車草草故山遠。湖雪滿天歸路遅。</text>
<title>保山別語四十韻 贈任御史慶餘。兼示鄭子皮。</title>,<text>百尺崇墉上。高秋四望寬。山河壯襟帶。風壤認箕檀。露荻花初白。霜楓葉正丹。歸心懸日下。長路隔雲端。港口帆檣簇。江倉積峙完。秦輸屬多難。漢使自長安。氣壓蛟龍窟。威宣獬豸冠。元戎頤可使。列郡膽應寒。白粲堆商舶。黃雲駕駭瀾。尖山森劒鍔。側島小彈丸。發號驅河伯。傳聲動可汗。穹龜還縮縮。潛鰐但蜿蜿。宜是看平地。何甞畏惡灘。感時仍擊楫。憂國已忘餐。督運絲綸切。催科縣邑殘。盤筵今日勝。詩酒故情歡。天地帆前濶。星辰水上乾。纖歌雲裊繞。慢舞佩闌珊。旅鬢驚霜雪。波紋濯綺紈。知心惟兩鄭。擧目慨三韓。暮景蒼茫集。秋光點綴難。鷗眠依澤國。鴈陣匝江干。月湧金波蕩。天空玉露漙。繁陰秋落渚。覊思夜憑欄。漂泊身如寄。衰遅歲已闌。漁燈星點點。鷁路海漫漫。聚散令心苦。功名覺齒酸。萍逢俱逆旅。簪笏一邯鄲。晩節憐陶菊。寒香惜楚蘭。浮生長束縛。異地尙盤桓。否泰隨時運。升沉莫怨嘆。風期醉後密。雲物畫中看。塞外三千里。關西四十官。雄啚思驥展。壯志會鵬搏。去駐歌三疊。登臨興一般。傷秋又分手。戀闕幾摧肝。復命𩣭行急。離羣鶴影單。仙凡九霄逈。愁恨八眉攢。供給羸容暮。支撑弱力殫。何當解龜紐。浩蕩把漁竿。</text>
<title>朝霞六韻</title>,<text>八月飛輕絮。晴天散白綿。微微翳日脚。片片避風顚。合處疑藏雨。流時似漲川。無聲還濕帽。不爨自成烟。野鳥愁張網。山羊怕作氊。蒼茫十里內。變化一朝千。</text>
<title>夜投洛院。呼炬出迎六韻。</title>,<text>馹路當深夜。傳呼列炬迎。吐輝同剖蚌。飛焰散流螢。不怕千林黑。能令一道明。照丹心炳炳。羞白髮星星。好事回燈夕。休徵占火城。燭龍如可擬。吾欲問東溟。</text>
<title>鷄鳴布</title>,<text>民事桑麻重。天功雨露成。繰絲俱利用。綫布最難精。紅女用心細。碧窓投杼輕。丁寧愼鮫手。辛苦到鷄鳴。喔喔聲相促。孜孜夜五更。續來膓欲爛。裂下色還生。拂拭看雲薄。裁縫比雪明。漢朝丞相詐。唐日侍臣榮。蓺必及春早。着令當夏淸。誰將越中俗。一變海東氓。</text>
<title>白獸樽</title>,<text>玉座開新旭。圭璋奉至尊。葭灰換舊焰。璇曆屬新元。大闢蒼龍闕。中開白獸樽。示吾虗受量。來汝進昌言。倘振凌霜氣。當推湛露恩。越樽嫌豈有。楚醴念尙存。受諫寧無賞。傾杯莫浪呑。不觚尼父戒。盈缶易經論。借問刑加墨。何如醉到昏。遺風尙起我。矯首望君門。</text>
<title>挽南判書雪簑 以恭</title>,<text>大哭邦家事。艱危失老成。經綸從此偃。黼黻更誰明。道喪無時復。梁摧奈廈傾。履聲終寂寞。風裁想平生。國士無雙譽。詞垣第一名。中年遭混濁。大志在澄淸。綱常幸不墜。遷謫亦爲榮。聖代勤三接。昌辰又一鳴。鐵冠森直氣。銓席卧淸卿。鑑澈知心正。衡齊見政平。進賢惟爲國。陳善動稽經。法立朝廷重。恩隆性命輕。亦知期月可。能得幾時亨。仕止寧關念。升沉本不營。擎天難一柱。杯土欝佳城。隔世虗台位。停朝軫聖情。晩生餘側子。遺稿屬賢甥。陽元成宅相。文靖紹家聲。風雨龜山夕。悲歡蟻夢驚。秪應冥寞裡。鸞鏡會尋盟。</text>
<title>挽李江陵</title>,<text>契托絃膠密。過從歲序長。有詩曾共和。無酒不同觴。幸際風雲會。相依日月光。初登槐院選。暫歷騎曹郞。屈跡卑棲久。承流惠化翔。升沉天所定。脩短命難常。淸弱身多病。沉綿藥未良。三年委床席。二竪入膏肓。奄忽重泉隔。春秋五紀強。共誰談宿昔。無復見剛方。後事三龍在。中途一鳳藏。孤舟泝江峽。旅櫬寄風檣。慘慘送丹。蕭蕭悲白楊。親朋捴垂淚。遅暮最銷膓。寂寞琴拋架。蒼茫月掛樑。鏡鸞空吊影。堂燕獨憐孀。</text>
<title>和鄭子皮投韻</title>,<text>絶域風霜短髮稀。暮年書劒壯心違。鵷堦跡阻覊魂苦。鷗渚盟深宿念微。戍角喚愁長戛戛。天香在袖自菲菲。閑思釣叟搖烟艇。靜愛林僧扣月扉。直北高風征鴈急。終南歸路亂山圍。憂深撫字忘吾瘦。志在治安願國肥。身外任他榮與辱。舌端除却是兼非。空懷擊楫淸中土。安得揮戈挽落暉。人世百年都是幻。風塵萬計不如歸。何當濯足滄浪上。笑把靑衫換素衣。</text>
<title>挽麟坪大君</title>,<text>樂善平生德義純。煌煌玉葉照靑春。周元聖是今王弟。貴介公爲社稷臣。河獻風流復見漢。孟甞冠盖遠之秦。直將忠信行蠻貊。何但聲威讋介鱗。三十七年惟一節。四千餘里幾含綸。賢勞未免身先病。奄忽終悲跡已陳。玉扆再臨呼莫及。金丹欲試恨無因。佳城舊卜眠牛地。仙籍新編駕鳳人。花萼秋宵空夢寐。屋樑明月自精神。題詞別有肝膓痛。想見龍巾拭淚頻。</text>
<title>國挽</title>,<text>白氣流祥泰運回。聖人於是降高禖。天心定爲生民出。人望皆歸大度恢。乕步肯居人下久。鳳姿爭覩鳥中魁。舊勞於外艱危甚。伯仲之間有大哉。殊俗亦知天表異。至誠能化獸心猜。義彰却錦聲輝大。槖罄還俘德惠該。忽有元龜呈異瑞。果然燕馬得重廻。秦封竟入前星耀。代邸方承旭日來。斷指誠深天意感。分形愛洽棣華開。寅臨紫極資文考。子惠蒼生撫若孩。荒政豈徒蠲邑稅。崇㙜曾不費民財。黃沙靜讞流春澤。丹石消寃長綠苔。闢四舜門賢路坦。解三湯網善根培。武因固國須先備。文爲經邦必揀材。獵得賢師非乕豹。夢求良弼是塩梅。陶甄至化登三代。恢廓雄圖小九垓。慈極幾勤千歲祝。壽筵長奉九霞杯。頃緣旱久田無種。未免憂深谷有蓷。齋沐每從宮裡禱。勤勞還與病爲媒。謂言無妄終當喜。豈料行仁反受灾。泛泛責醫曾未幾。皇皇憑几一何催。玉衣慘惔悲晨擧。金盌悽凉入夜㙜。秋日拜陵還寂寞。春塘觀武已塵埃。葬違五月因山晩。節迫初冬落木哀。何幸珠丘新卜地。却隣金粟舊封堆。亥崗特秀三陵內。丁閣須依一㨾裁。體魄有歸同宅兆。松楸無恙共根荄。小臣待罪春州遠。千里思親雪髩皚。不有恩言來北闕。敢期微悃展南陔。奄遭罔極崩天痛。得近脩門二日纔。匝域雖同縞素戚。孤忠倍切肺肝摧。有懷夙昔精神會。無路從容笑語陪。顔色尙留頭上日。聲音猶在耳邊雷。已將聖德光靑簡。不用哀詞費翠煤。欲報舊恩惟有淚。奉宣新化奈無才。白頭未效三良殉。丹悃渾成一寸灰。</text>
<title>至月二十八日夜雨雪</title>,<text>小寒又下雪。始自黃昏集。漫漫陰雲纏。颯颯寒風積。颼颼一夜間。皚皚千山白。點點梅花如。飄飄柳絮若。輕輕散吳塩。片片碎楚玉。皎皎鷴失素。姸姸月奪魄。蒼蒼變高松。摵摵封老竹。蕭蕭絶飛禽。撲撲舞輕蝶。高高江上樓。得得生顔色。令我發淸興。曉起開門急。指點十二欄。超然有所適。天上白玉京。竦身已登陟。乾坤萬里眼。落落展遐矚。不知何世界。宛在水晶域。琪樹森滿前。淸都本不隔。逈然洗愁辛。手携一玉笛。臨風數聲動。半空飛來鶴。問鶴此何景。不春花亂落。問鶴我何人。遺世而獨立。無乃造化翁。爲我作戱劇。使我至於此。與爾成良覿。鶴曰我胎仙。仙然後可接。知君獨樂樂。孰如與仙樂。故我應同聲。愛此寥亮曲。夫孰使之然。自然心相合。言訖忽飛去。一夢瑤㙜客。旦見江雲外。雪月當簾額。</text>
<title>犬灘峽逕</title>,<text>峽逕緣秋毫。細細縈百曲。險豈一二言。高應萬千尺。猿捷亦恐墜。鳥飛還側翼。劒閣卽坦途。羊膓未爲敵。下投或黃泉。上攀俄碧落。窮冬汗透裘。盛夏體遍粟。人如一步差。頃刻鬼關黑。奈何苦遑遑。一歲此三陟。縱快遠遊心。那禁髮盡白。長歌下山脊。掉臂行路惡。</text>
<title>次韓退之苦寒韻</title>,<text>寒暑互推敓。二者固難兼。玄冥一何酷。祝融一何廉。迭代理之常。天道本好謙。萬木死僵立。一草無柔尖。令人縮龜頸。不敢做黑甜。天王憂白屋。民瘼當誰砭。月宮苦多寒。夜色泣老蟾。北戶且墐扉。凜凜不可覘。白日忽西匿。安得暫回炎。簷霤凍欲折。涓滴無由霑。深山採薪子。指直愁擁鎌。晴窓暎雪客。筆氷何能拈。或借機夜織。手澁口如箝。或秉燭朝天。水咽遅更籤。或覊旅長安。愁殺酒價添。或凍吟空齋。望絶賜靑縑。羽亦不能翔。鱗亦不能潛。銷金暖帳內。尙歎氷生髯。孤松石角上。詎免風力殲。飢僧碧眼大。思婦愁眉纖。冥頑海底鱷。屛息徒涵淹。跼束林中鹿。垂首就烹燖。浩然立灞橋。淸興可獨占。袁安卧雪中。灑落無猜嫌。香寒處士梅。血汚棘人苫。我志在爕理。欲使㐫飈恬。殺氣去北鄙。德化思東漸。陽春大寒後。景像可觀瞻。開國接暘谷。環海便漁塩。泰道登俊良。陰昏遠佞憸。和風動紫籞。惠雨籠黃簾。烟姿着柳。鳥聲碎高簷。草新戱蝶舞。花暖狂蜂粘。春苗勃然長。茁若中洲蒹。可以出而仕。朝衣前後襜。措世春㙜上。酣歌樂厭厭。</text>
<title>白鷗</title>,<text>上游無白鷗。下游多白鷗。鷗兮本閑物。取捨亦何由。上焉遊魚少。下焉遊魚稠。魚可以療飢。是知集下游。爾閑尙就食。人固爲身謀。所以五斗米。驅策我無休。閑忙雖異趣。浩蕩堪同儔。滄浪爾出沒。䆠海吾沉浮。故知食者鄙。不食復何求。古來芳餌下。神龍亦中鉤。嗟爾泛泛鳥。莫向魚多洲。魚多必有網。禍至將誰尤。鳳飢不啄粟。千仞上優遊。黃鵠避虞羅。一擧歷九州。爾須聽我言。頃刻不可留。爾有兩長翮。我有一扁舟。何處不飮啄。靑天江海流。</text>
<title>折檻</title>,<text>焉用佞。臣有不柔三寸舌。焉用佞。臣欲濺之一劒血。荃不揆奈余何。攀殿檻檻忽折。檻雖折直氣不可折。精忠貫日光烈烈。從遊龍逢比干死亦足。雷怒所加言益切。緝以㫌直悟何晩。恨不一揮浮雲决。嗚呼至今折檻空嶙峋。宇宙棟樑名不滅。</text>
<title>六月十二夜看月</title>,<text>昨夜月出早。今夜月差晩。昨夜月半虗。今夜月將滿。夜夜看更好。看看意未已。但恐夜易闌。何愁坐無寐。不須望其圓。圓則必有缺。不須恨西匿。西匿卽東出。圓缺出匿間。忽忽催人老。安得長長繩。繫此月中兔。擣藥爾何用。人間吾白頭。吾寧呼謫仙。長對淸光遊。</text>
<title>和元次山舂陵行</title>,<text>歲暮有行色。悄悄過舂陵。十室九已空。叩門呼不譍。惟有老翁在。戚戚言甚矜。去年大點兵。長男遂先登。今年復有點。次男椎折肱。年年長征戰。賊勢逾侵陵。慘矣喪亂際。水旱又相仍。百畒無一穗。但見遊塵興。千村盡寒食。無復炊烟凝。木皮皆無餘。塡壑看漸增。喁喁如鮒轍。撲撲如蛾燈。大無至於此。嗚呼聞未曾。斯時雖减賦。救死猶不能。忍使赤立餘。又督官租徵。鞭扑夜不休。吏胥日相乘。剝之到骨髓。取之盡斗升。大命旣近止。此心何由恒。𨓅矣遠太平。日夕怨咨騰。爲民父母者。一念宜戰兢。撫養必惠慈。反是則大崩。奈何政益苛。侵漁猶未懲。無路訴煩寃。天門高幾層。言訖便哽塞。老淚空垂膺。</text>
<title>夏日幽懷</title>,<text>衆禽依佳樹。吾亦愛我屋。山榴吐深火。嫰竹團萬玉。稍喜絶喧囂。自甘取幽獨。案上有黃庭。風簷一展讀。</text>
<title>江月五首。效東坡體。仍用其韻。</title>,<text>一更山吐月。金鉤蘸碧瀾。聊應一問語。誰作三人看。高閣散煩欝。踈欞受淸寒。慇懃滿樽酒。今夕莫留殘。二更山吐月。虗堂美淸夜。天地玉浮圖。淸光徹上下。秋毫如可數。老眼猶足藉。會當躡銀橋。直共姮娥語。三更山吐月。慰我病初起。苦雨浹三旬。今宵賴有此。如登玉京城。怳渡銀河水。夜久步庭中。囂聲不入耳。四更山吐月。餘輝轉分明。幽人不能寐。玉琴膝上橫。想應一輪孤。共分千里行。淸光如可逐。願照西州城。五更山吐月。軒窓夜轉幽。氷輪行玉宇。寶鏡臨粧樓。露華方覺夜。風篁乍疑秋。沉吟齊女章。何必商聲謳。</text>
<title>沐浴子 月課</title>,<text>水淸濯我纓。荷香爲我衣。此心白如玉。耿耿含寶輝。何日報君恩。桂樹山中歸。</text>
<title>嶺底澗松</title>,<text>澗底一孤松。兀然萬丈長。下枝蔭山蹊。山童斧以戕。上枝不可攀。黛色磨蒼蒼。有雀巢其顚。安知非鳳凰。只願仆沙洲。無心要棟樑。我欲問其年。一節千千霜。</text>
<title>挽申玉果 得洪</title>,<text>夙歲曾同榜。中年又托婚。情親如骨肉。詞富得淵源。秋月精神爽。春風笑語溫。高名動鴈塔。餘力躍龍門。水部寧辭小。雷封試剸煩。哺烏誠孝至。留犢頌聲喧。一病緣長路。孤魂奄九原。淚斑南浦竹。痛結北堂萱。蘭玉諸兒稚。篇章舊跡存。吾家亦有慟。誰與更爲言。露薤單杯送。風江一席翻。深悲寫不盡。說向白頭昆。</text>
<title>高㙜行。送韓彦直之京。</title>,<text>高㙜逈出天中央。半枕山腰半臨水。積雨初收浪痕交。寒葉欲脫秋聲起。我別故人情不極。追而送之江之滸。閑行不用煩紅粧。心事惟憑數杯酒。一曲豪歌一聲笛。靑山欲銜半邊日。借問㙜中誰是主。將軍乕頭今白髮。風流習氣磨不盡。醉中劇談何嚄唶。崇觴大味肝膽露。雜進山肴與溪蔌。栗過於拳梨勝頰。更有火棗紅可剝。放筯盤心白雪高。垂鞭野色黃雲滿。玄蟬啼落瞑林寒。離袖一揮心欲斷。此去長安九百里。秋懷杳杳迷烟樹。嶺路連天嶺雲重。蕭蕭一騎千山暮。君歸定見三蘓公。道我衰疾相思苦。</text>
<title>山中樵子歌</title>,<text>丁丁響在寒山陰。谷音互答風林動。不知山蹊深幾重。但見夕霧生巖洞。霧中隱隱有行人。雪擁擔肩肩正聳。此去山村應不遠。寥寥一犬松下吠。日斜童稚爭候門。溪澗回回一逕細。樵歌漸近砧杵停。笑道有薪可炊黍。山間生事此亦足。君不見長安市上薪如桂。</text>
<title>臘月初一日雪</title>,<text>北風歘吸吹南國。天地黤慘忽異色。黃昏大野雲垂地。微霰初零密雪集。夜窓颼颼松竹閙。寒聲撼却縮頸客。急呼童子開門早。應是千山萬山白。老夫於此興不淺。推枕淸晨旋裝束。指點虗無擲飛筇。嶺南樓高高百尺。怳然坐我白玉京。耳邊彷彿聞笙鶴。不關銀海眩生花。但快瑤㙜展遐矚。皚皚林壑渾埋沒。惟有三峯玉如削。三峯去天才一握。安得竦身頂上立。爲問北辰無恙否。肯使我久蓬萊謫。</text>
<title>次東坡梅花村韻</title>,<text>十有二月江南村。梅妃是時初還魂。淡粧娟娟乘月來。香風一陣吹黃昏。步自東吳范氏塢。笑指西湖處士園。天然正色去雕餙。偸得一氣排冬溫。貞心秪愧杏花看。冷艶豈怕扶桑暾。莫敎靑子易綴枝。時遣綠衣重扣門。東坡老仙安穩無。我欲問花花不言。明朝忍觸雪紛紛。古査冷落空金樽。</text>
<title>臨津遇風</title>,<text>江天陰陰雪欲落。江上孤帆動風色。遠行飢僕凍如蟻。指直不得事驅策。強走江郊十餘里。熱汗始流寒氣却。此中辛苦已萬狀。况復泥濘深一尺。自歎行役何時休。支離東北西南客。</text>
<title>渡琴湖。尋大谷寺。</title>,<text>琴湖之水明如練。琴湖之上排雲幙。下馬沙頭喚晩渡。篙師艤舡烟中泊。鴉戛風前櫓一聲。此身忽到水南垞。遙望古刹靑山裡。華傘搖搖碍松栢。老僧四五出門迎。滿地綠陰閑不掃。本州太守是何人。飛書問我故情好。一盤魚菜一觴酒。可笑行厨何草草。中堂一佛儼然坐。金相硉兀眉稜尊。泠泠淸磬報夕齋。樹腰日側禽語繁。却把飛筇下石矼。靑嵐一帶迷洞門。</text>
<title>臘月望禮畢。仍展文廟。</title>,<text>曉肅霜庭庭燎輝。煌煌大字當天闢。殿前前後八拜起。紅雲影中儀不忒。丹霄雖逈玉座邇。至敬所存忠更激。曙光欲開扶桑東。咫尺髣髴威顔覿。禮罷更向文宣廟。古槐森森動風色。焚香後出小樓坐。檻前落月連溪白。</text>
<title>放歌行。送林翊之罷官歸錦山。</title>,<text>庚寅春春二月。我得潭州一百里。辛卯春春三月。君又左降淳之治。淳是兄潭是弟。弟兄源源自此始。事有難處卽與謀。酒不待熟卽就飮。霽巖秋同李膺舟。福寺夜共蘓仙枕。日哦亭上幾哦詩。觀政樓中更觀德。錦瑟瑤箏竹裡軒。高歌擊節金山麓。登臨俛仰逸興飛。跌宕歸來爽氣逼。霞標赤城矗奇巖。雲擁銀橋橫玉笛。風亭冐雨太放浪。雪山醉月頗淸狂。芷潭騷客亦吾羣。揮毫落紙金聲鏘。畫堂新開彩徹虹。落成一宴窮遨遊。聚散元來若雲雨。無端別夢生春愁。芷去未幾君又去。舊遊落落晨星如。天邊客恨隻影留。湖外物色三春餘。烟花爛熳誰共賞。人事已矣空長吁。淳風不古淳俗悍。浩然此行安知福。綠楊芳草遅日麗好歸去。滿袖淸風兮一琴一鶴。錦之山翠如眉。錦之水淸如玉。吾兄吾兄好歸去。山可採水可釣兮。閑閑可取適。吾獨胡爲久束縛。已辦綠玉杖兮。代朱紱水鏡㙜。天慳地秘亦久矣。造物爲我何時發。耿耿此心先寄君。千里湖山一片月。</text>
<title>觀僉使射法。壯而詠之。</title>,<text>將軍角弓何壯哉。應弦一聲如霹靂。終日射帿不出正。穿楊百步非所敵。長身躍如中道立。猛氣直欲撼山岳。胡兒聞之心膽寒。一箭可見旄頭落。向來天地多腥塵。安得壯士一掃却。壯士壯士誰如君。早立大勳同衛霍。君不見衛霍奮武時。英風至今掀沙磧。</text>
<title>贈開雲萬戶辛重勔</title>,<text>古萬戶。戶盈一萬封侯是。今萬戶。兵纔八十焉足使。辛侯辛侯今萬戶。不與古封侯者比。含智若愚心休休。肯把尊卑作慍喜。所在惟知盡職耳。一面屹然長城倚。弓彎滿月不一差。投筆當年萬里志。乕發石開偶然事。烏號鐵洞眞堪擬。我來相視一破顔。爲是花山舊同里。以戟爲門滄海臨。萬頃波濤一杯視。有時飮酣壯氣發。氣作長虹亘天地。卽今西北風塵多。胡爲不用此壯士。君不見漢祖築壇拜大將。韓信亦從行伍起。</text>
<title>卽事</title>,<text>十月一日山南來。蓐食廣寒樓下發。萬戶沉沉碧樹圓。地上不分新去轍。蒼蒼茫茫黃霧合。上下四方渾如漆。欲往城南忽迷路。咫尺不見千尋刹。陰氣屭贔寒中人。冥行十步動九蹶。崇朝昏昏不肯晴。比至午時天色豁。火輪煌煌天下白。道路雀躍欣欣悅。豈意妖蟇薄太淸。蝕盡不放光輝出。天乎天乎此何影。俯仰嗚呼但捫舌。</text>
<title>田家苦</title>,<text>四月五月天不雨。農夫汗滴田中土。哀我婦子徒劬勞。挈榼携籃餉南畒。禾秧針水翠未齊。草生隴畒無東西。日暮歸來見昏星。侵晨理穢先鳴鷄。田家功力少閑日。早作夜休徒搰搰。囊空充腹是何物。朝食木皮夕草實。生薪破竈濕無烟。老妻相看顔慘然。山田大麥尙半黃。磨出新鎌催上塲。牛車轆轆運未已。勸農來督輸官倉。</text>
<title>蘇來山 仁川</title>,<text>蒼然獨立天地中。萬古一片靑螺色。南風何日始吹平。東海隨流偶漂泊。禹非關大斧揮。秦驅不受神鞭着。欲知浮來僞與眞。請君試取坡詩讀。</text>
<title>只將無逸鑑興亡</title>,<text>若稽周書無逸篇。君子作所章章明。上自天命精微奧。下及𤱶畒艱難情。三宗克勤享國長。厥後短折由逸生。文王卑服卽康功。懷保德政先孤惸。遊田耽樂揔非訓。正供之外無私營。譸張爲幻亦朕愆。聖謨洋洋垂典刑。深嗟永歎意甚遠。一篇嗚呼凡七更。豈獨周成一家則。萬世昭昭監戒幷。後王龜鑑莫如此。江心一鏡誰鑄成。鏡以照之只鑑面。姸醜僅能隨形呈。紛紛重午進賀章。唐宋墨客歌吟爭。蘓仙藻鑑獨超越。拈出作帖令人驚。興亡瞭然如燭照。八百方知樹立宏。我願明君作屛看。太平萬歲垂鴻名。</text>
<title>樵翁答問</title>,<text>問樵翁。胡爲遑遑行未已。天寒日暮山谷裡。霜濃木石滑。雪甚風刀利。腹飢膚拆擔肩頳。何乃自苦至於此。樵翁答。我是野人本勞力。一生生事只甔石。我朝出伐薪。我夕歸煮粟。我雖勞力不勞心。猶勝風塵名利客。名利客。雖有文繡榮其軀。金石美其輝。照耀乎皇都。不過勞心。勞力。紛紛然昏夜乞哀者。何曾比於擔負吾。吾雖擔負心則安。不願奔走朱門途。朱門途笑矣乎。朱門之所貴。朱門能賤之。何如無憂無樂。採山釣水而魚鳥爲友于。</text>
<title>四時詞。次東坡韻。</title>,<text>香霧霏霏閑院落。簾外輕寒籠繡幕。宋欄已裊嫰柳絲。粉墻半綻緗桃萼。美人愁容白玉肌。題罷新詞寄阿誰。韶華已晩君不至。淚痕濕盡紅羅衣。高柳蟬聲晴晝永。一陣荷風五月冷。黃鸝嬌囀綠樹幽。紫燕懶飛雕欄靜。櫻唇乍斂兩蛾顰。玉笋霞臉勞輕匀。下階手折宜男草。脉脉含情憶遠人。白露凄凄下庭綠。秋光染盡湘江竹。衰燈影底掩孤嚬。絡緯秋啼近深屋。紗厨寂寞鎖玉扃。月轉高梧霜滿庭。征夫萬里無消息。天外西風來鴈聲。霜滿孤城聞暮角。寒威乍入錦衾薄。溪橋殘雪似畫圖。便是梅花舊籬落。楓林踈處數歸鴉。嶺上時看橫片霞。少婦不禁愁思得。暗將心事卜燈花。</text>
<title>苦熱行</title>,<text>火旗燒天天爲紅。六合盡入洪爐蒸。老龍藏雨噤不吐。長嗟杲杲朱陽登。高林密葉凝若癡。地皮十裂焦岡陵。喘殺陰山嘯風虎。低垂北溟搏霄鵬。鳥厭其羽獸厭毛。身上麻衣亦不勝。紈扇無功玉麈倦。飛蚊猛捷如花鷹。但苦臨淄汗雨繁。何由泰岳冷風乘。毒熱中人渾成暍。嗷嗷鼎油眞可矜。誰家簾外喚淸颸。玉簟瑤席秋光凝。醺醺河朔醉不覺。納凉左右環層氷。休云榮苦咫尺異。一氣寒暑元相仍。但願風霜早淅瀝。掃除大熱凉飈興。</text>
<title>飯牛歌</title>,<text>烟光潤草色遠。隨意春郊放牛飯。短衣數挽不掩骭。長歌激越風林偃。叩角非要中弦管。坐背不願乘車穩。唐虞蕭瑟道不返。獨覺志士甘栖遯。明揚盛際誰復見。回首天門白日晩。南山縱未學豹乕。桃野終須適我願。</text>
<title>雪中過開花隅。仍記向來所覩。</title>,<text>開花山下潭水深。一泓瀅澈玻瓈色。始我來時秋正中。晩葉着霜紅堪摘。苔磯垂釣白髮翁。蘆渚對立玄裳鶴。轉頭時景忽變遷。雪滿山蹊獨歸客。</text>
<title>三日香</title>,<text>夙三嗅於百蘊。悟體香之有人。在嬋姸而亦稀。豈丈夫之能然。得剩馥於三日。異神君之有孫。旣菲菲兮滿堂。雖去後而猶聞。膺瑞彩於德星。繼八龍以高驤。蘭三秀之旣滋。桂一枝兮方香。世人仰其芳躅。願淸芬之一挹。鶴忽過於鷄羣。映渭淸於涇濁。若靈芝之爭覩。皎玉樹之臨風。薰花氣於笑語。掬班香於襟胷。春風轉於席面。芳襲人兮誾誾。得信處其亦榮。美餘馨之𣱣氳。價豈止於三倍。芬至今猶未沬。護芳茵以不掃。愛光塵之久在。薰何待於佩囊。留不煩於掩戶。日旣三而馥郁。怳瓊芷之滿袖。顧蓬蒿之天地。變蕙菃爲蕭艾。渾司徒之銅臭。競涪陽之香尉。獨夫君之修㓗。誠雅操之寡比。紛旣有此內美。發於外者彌章。水懷珠以川媚。麝過山而草香。藹令聞之遠播。光一時之席珍。然君子之必聞。貴馨德之潤身。志苟愆於沐芳。譏不免於逐臭。竟委質於閹竪。陋跖香之奚取。香風死而掃地。反遺臭於萬年。欽芳名以擊節。有香火於桃園。</text>
<title>迷樓</title>,<text>拂觚稜於斗極。飛畫棟於雲衢。紅埃浮以不到。一人間之玉樓。旣顯敞而寡仇。胡以迷而扁額。寔命意之有在。仙亦爲之怳惚。席四海之一家。拋萬機於三風。極侈心於峻宇。厭平居於法宮。留長春於綵花。偸不夜於螢園。帆無恙於積黍。仙有路於剩山。引長渠以千里。開別院兮十六。尙未▦於窮奢。爰有事乎土木。得新圖於浙右。創傑搆於江都。命林衡以授矩。疲意匠於般倕。金無惜於露㙜。山已童於阿房。矗千尋而萬落。繽水渦與蜂房。俯八極而高騫。中九霄之蒼蒼。寔爽塏之冠絶。觀者憺而忘歸。豈下界之攸芋。在上淸而亦稀。丹靑無於一憑。佳氣同於四望。旣高低之冥迷。又眩轉而熒煌。捫星辰而脅息。低廣寒於身邊。極神遊於漫汗。怳羽客之盤旋。彼瑤㙜之金母。與岳陽之洞賓。倘一臨於斯樓。應不覺其自迷。故取義而揭號。聊以銘於瓊楣。豈望仙之奉虗。同集靈之涉誕。樂有得於宸心。窮佚慾而遊衍。雕欄好於幾時。忽半夜之風雨。歸玉璽於日角。竟誰家之宇宙。更徙倚之無人。但烟柳之迷堤。噫王者之御宇。貴儉德之自家。堯土階而賁治。受瓊宮而延灾。鄒有訓於自伐。易著象於鬼瞰。苟雕墻之罔戒。終禍屋之可鑑。嬴何爲乎玉舃。徹何事乎栢梁。玄武成而唐癈。畫閣起而陳亡。胡畜生之罔念。迷肯堂之古訓。鳩奇材於顯宮。集珍禽而實苑。羅山上以㙜觀。餙汾陽以珠翠。復登玆而日迷。兼四門之百戱。是如毁之自促。宜破家而後已。不暇哀而人哀。存烱戒於千禩。今聖人之化家。坐九重而恭己。殿勤政而宵衣。堂養和而旰食。無樓觀之蠱心。有比屋之敦德。願終始乎克儉。斥彼昏之迷復。開明堂而出治。鞏萬世之基業。</text>
<title>落翮山</title>,<text>客有鶴上仙。躡鳧舃樹鸞㫌。貫倒景凌太淸。翺翔乎化鶴之墅。婀娜乎騎鳳之浦。飈騰輪於赤城。月凝笙於玄圃。亂鰲背之雲濤。逗鶉首之星墟。三山遠兮何處。九烟緲兮天倪。山耶雲耶。欝欝蒼蒼者非落翮山耶。余乃攝衣而上。履巉巖披蒙茸。攀鶻栖禿鳩筇。驚眠鹿於薜月。起宿鳥於蘿風。敲巖扃兮喚主人。山不語兮雲萬里。靑松落陰。素鶴誰侶。高霞孤暎。曉猿空嘯。磵戶摧折兮無處尋。石逕荒凉兮久延佇。乃問諸松下童子曰。此山之名始於何時。而主之者何人耶。所謂伊人而今安在哉。余甚異之。子盍爲我言之。童子曰。噫吾童子也。其詳不可得以傳。請以有聞於採藥師者。爲先生贈焉。乃言曰。秦之世有逸民。王其姓次仲其名。醉飜九華之觴。蹔謫烟火之鄕。天門飛兮爽靈。幾春秋於鍊形。偸仙譜於紫府。結道書於靑囊。浮雲淡以世情。流水看其浮榮。當金乕之御宇。慕黃鵠之遠擧。遂乃超溫蠖隱霧豹。于以遯之于山之陽。松桂其心。芰荷其裳。地靜散於象外。天別有於壺中。屑瓊蘂以爲粮。煮白石以爲漿。月杵丹砂兮。擣九轉之天香。烟溪綠蒲兮。嗅九節之奇芳。秘訣則內敎於綠髮。丹經則外受於方瞳。凝神桂路。餘力屮隷。㚓貝葉之神造。凝雲篆兮天書。靑牛可騎。白駒誰縶。芥千駟而不顧。屣萬乘其如脫。鸞情方傃於月霄。鶴唳誤澈於雲衢。于時天子。乃厭法宮思至道。懟流光之隙駟。無路顔之長春。望紫芝於瑤海。想碧桃於瓊山。舃閣塵生。恨安期之不歸。樓舡雲斷。痛徐市之我欺。悄然疚懷。不怡中夜。於是聞先生之風而悅之。揭虹旃飛鶴槧。星使聯翩。朝市山林。玉音丁寧。至再至三。先生乃扃峀幌掩雲關。斂輕霧藏鳴湍。杜妄轡兮截來轅。笑而謝兮人間。人胡荃心之不諒。反撓我以殷威。忽竦身而輕擧。儼六翮於霞表。翼迅飈而相佯。浮蠛蠓而上征。憑虛無而刷翎。中九萬之蒼蒼。彼焉能以余縶。一雲間之仙禽。非南征之化鶴。類北運之溟鵬。三千海兮余涉。十二樓兮余昇。惡在其爲王臣。雲鵠之於壤虫。使者乃拱手而立。斂容而拜曰。子將隱耶。倐金骨之蟬蛻。余其歸矣。將復命之何辭。先生於是揚言。碧雲若有所答。風雙翰而一拂。雪三片之飛落。金衣减彩。玉羽夷輝。飜然下兮瞥天。點鳥外之一眉。孱顔忽其增色。翠黛欣其若迎。雲烟爲之護影。澗谷爲之淸聲。豈鼎湖之攀髯。異夢澤之雨毛。幾年蟪蛄天地。今日鳳凰笙簫。仙無蹤於一去。山獨立兮嵬然。人之所以指點。表而名之千春。童子遂爲之歌曰。瓊之水兮玉之山。羽駕滅兮天路變。松烟空兮蕙帷。山月虛兮蘿帳。聊採芝兮逍遙。間白雲而延想。鶴上人曰。嗚呼疇昔之夜。吹笙而過我者非子也耶。誠若吾子之言。吾將大觀於東海之東。以求其人。以驗其事也。言訖忽飛。不見其處。怳然瑤㙜。仙耶鬼耶。萬古雲山。一飛鳥兮。</text>
