<title>題獅子巖上</title>,<text>少小曾遊地。重來歲幾環。羞將新白髮。却對舊靑山。</text>
<title>息波亭。次板上韻。</title>,<text>事去存亡異。重來憶舊年。登臨無興緖。淚灑白鷗前。往在辛未。奉先君柩次亭下。故云。</text>
<title>次雪訔僧軸韻。遙奉雙溪主人。</title>,<text>坐憶雙槐下。淸流浸碧苔。塵蹤未可着。只合野僧來。</text>
<title>題溪堂</title>,<text>雨後前溪水。衝巖吼似江。紅塵十年夢。驚起白雲窓。</text>
<title>廣德寺僧送白鞋。謝贈。</title>,<text>一雙新白鞋。胡僧遠相寄。穿此欲安歸。秋山紅葉裡。</text>
<title>題枕</title>,<text>莫學當壚臥。無甘與子同。常存朽戒。直到夢周公。</text>
<title>二樂臺</title>,<text>白水橫分地。靑山四望中。菟裘十年計。愁殺軟塵紅。</text>
<title>別申聞慶瑞赴任乙丑年</title>,<text>別意江之水。歸程嶺以南。西風一杯酒。日暮正難堪。</text>
<title>書博川小屛</title>,<text>川平山欲斷。桃杏數家村。把釣人歸晩。溪橋月一痕。</text>
<title>贈僧靈光外里作</title>,<text>風軒悄無伴。雲枘揭前川。問自天冠至。杖頭生紫煙。</text>
<title>題聽松堂</title>,<text>谷梩幽人宅。蒼崖石逕斜。靑山晩雨後。處處水聲多。</text>
<title>題淸州柳興源四玩亭</title>,<text>風月三椽屋。蓮魚半畝塘。主人無一事。白日臥羲皇。</text>
<title>騎省夜吟</title>,<text>鍾動金門下鑰初。一庭寒雨聽疏疏。時平軍國無虞事。騎省郞官夜讀書。</text>
<title>淸心樓</title>,<text>淸心樓下放輕舠。夜泊東臺月已高。鐵笛一聲山石裂。碧潭千尺舞潛蛟。</text>
<title>贈神光寺僧雲水</title>,<text>雲水生涯雲水師。百年身寄一筇枝。白蓮巖下曾相見。江上同舟本不期。</text>
<title>贈般若寺僧</title>,<text>江上危峯掛竹房。半空淸磬墮蒼茫。窓間老宿心無事。應笑舟行有底忙。</text>
<title>別殷城途中口占</title>,<text>此生來此更難期。按轡歸程故作遲。回首靑山如惜別。隔林猶自露修眉。</text>
<title>題松禾照鏡軒</title>,<text>銀燭淸樽照鏡解。綠陰開處月嬋娟。梨花春去荷徒葉。却恨天公不曲全。</text>
<title>殷栗途中</title>,<text>馬上仙山面目曾。海天雲巚玉崚嶒。遙憐古寺讀書處。知在煙霞第幾層。</text>
<title>題亭谷寺殷栗</title>,<text>三十年前讀書地。傷心落日更登樓。靑山繞坐渾依舊。祇恨浮生水共流。</text>
<title>贈竹管上人</title>,<text>若方吾輩爾猶賢。一縳名韁一縳禪。莫把閑忙較同異。竹房聊寄午時眼。</text>
<title>詠鹽州衙杏花</title>,<text>文簿今朝掣舊圍。始知春事已芳菲。墻頭紅杏多情思。三度開花客未歸。</text>
<title>松嶽山</title>,<text>松巒人說臥牛形。嚙了前朝五百岭。爭似華山龍虎勢。地靈仍復賴王靈。</text>
<title>九日。奉板輿登南山。</title>,<text>九九秋晴落帽風。黃雲堆野鏡磨空。願將不老山河壽。輸入華筵一斝中。</text>
<title>懸燈山雲水臺 己未間。往加平。臺名雲水。自此始。</title>,<text>古木回巖雲水臺。浮生半日此徘佪。偶然一上題詩去。留與山靈護碧苔。</text>
<title>遊水落洞。幾仲有詩。次韻。</title>,<text>山花亦喜可人來。日暮隨人笑口開。石上一樽猶未仆。更敎深酌侑徘佪。其二坐石臨流興不孤。同來溪友野僧俱。前身誤入金鑾殿。自恨尋山不早圖。其三手弄淸流坐屢遷。巖花紅映客衣解。玆遊絶致無人會。爲報山僧莫浪傳。</text>
<title>題門巖瀑布</title>,<text>洞裡尋春歸去遲。泉聲嶽色摠堪詩。落花隨意東流去。一任漁郞知不知。</text>
<title>石潭。贈覺林。</title>,<text>一曲淸流錦石寒。小亭壺榼坐成團。此間更着雲中衲。添箇山家分外閑。</text>
<title>芙蓉堂。用板上韻。</title>,<text>荷未生塘月未宵。碧空吹斷舊笙簫。樓居寂寂懷金闕。玉夜催班夢正迢。</text>
<title>贈山人靈熙</title>,<text>芙蓉空館坐深更。宦興翛然客夢淸。有約欣逢方外友。夜來同聽石溪聲。其二投紱歸田苦未能。鹽州老守愧高僧。明朝簿領如山地。應憶芙蓉半夜燈。其三推擠不去欲何爲。傷錦西州又幾時。一曲溪潭饒半日。歸來嬴得贈僧詩。</text>
<title>次金子房韻。還報。</title>,<text>山擁溪回自一鄕。主人高臥又臨塘。遙知坦腹柴門靜。白日義皇一夢長其二採有靑山釣有川。苦吟成癖醉成顚。誰知靜裡身無事。一日唯應似一年。其三咫尺枌楡有故鄕。公餘一夢繞林塘。秋來忽起秋風思。海上尊鱸引興長。其四一官羈絆老西川。簿領如山白盡顚。慙愧吾兄投紱早。大平煙月坐窮年。</text>
<title>聚遠亭。餞吳點馬澐用海上贈別韻。</title>,<text>羣山如浪碧天低。尊酒高亭好客携。祇是臨分無限意。夕陽遙下海門西。</text>
<title>又戲次點馬韻</title>,<text>行色蕭蕭不作雙。海城殘月怨紗窓。傷心昨日郵亭淚。添入三灘變一江。附點馬元韻靑丹驛裡載來雙。燭盡宵殘雪打窓。別語到晨無夢寐。添波奚獨大同江</text>
<title>翰林亭</title>,<text>靑山相映水交流。䆉極黃雲一望秋。安得數椽松下置。百年高臥放吟眸。</text>
<title>贈西原老妓</title>,<text>世間多事薄風流。一變容華怨白頭。爭似相公情不盡。死生成說及田疇。其二曾是西原第一流。白頭猶憶舊靑樓。竹溪田記東洲畫。長被騷人激賞求。故判相安公瑋曾抰湖西。眷西原妓春節。至書田地衿記。作序以贈。土夫間傳以爲笑。余到尋見。今已老矣。袖示北卷。手迹宛然。又見成東洲先生亦畫小山水。作屛題詩。並被後人歆賞。故爲書兩絶贈之。</text>
<title>臺梁道中</title>,<text>翠壁澄溪十里間。人家大抵傍孱顔。緣溪汲婦何心事。不識吾將作畫看。</text>
<title>贈僧</title>,<text>湖上東西舊卜居。逢僧每道是吾廬。十年未遂菟裘計。江鳥江花笑殺予。江西寺後。舊卜勝地。已有年紀。計拙未果築成。可發一笑。舟中望見。戲題僧勃。其二輕舟搖蕩放平湖。携得山僧五六俱。日暮金倉亭下泊。春潮初落渚禽呼。其三寒食東風過午天。乘潮新使木蘭船沙頭忽跪漕倉吏。驚破詩魂句未圓。過午。一言雨後。</text>
<title>首陽途中</title>,<text>薄雲殘照首陽路。孤竹淸風豎鬢毛。望裏靑山幾千仞。若方二子不曾高。</text>
<title>江西寺贈僧</title>,<text>幾度江西寺裡遊。逢僧長被索諸留。湖山慣見無餘料。誰遣紅樓映碧流。其二作吏三年臥海天。山中久隔碧雲禪。寒簑坐擁秋江雨。日暮移舟古寺前。</text>
<title>贈僧</title>,<text>古寺春寒欲放梅。巡簷盡曰澹忘回。北歸驛使無相贈。誰揀南枝折得來。</text>
<title>偶題</title>,<text>解駁秋陰月湧東。一庭如水晃簾櫳。何方滿貯淸光住。長使樽中酒不空。</text>
<title>別友生歸湖南之作</title>,<text>家在江南萬竹岡。西風披拂響琅璫。看君乞得靈川筆。髣髴寒聲袖裡藏。其二幾回淚眼望東臺。生別哀於死別哀。明日南州應獨往。何年西路又重來。</text>
<title>善養亭八詠</title>,<text>百年龍虎擁佳城。丘木千章十里成。日夕軒窓瞻敬地。油然便覺孝心生。生谷靑松胎仙樓息自難群。揀箇千尋古石尊。白曰攬騎天上下。任他鴉鵲滿林喧。立石白鶴半空山字鎭輕霏。孤寺淸鍾出壑微。撞罷無心僧入定。誰知發省掩溪扉。三角晩鍾破臘江梅樹樹花。暗香浮動影橫斜。從今不間何名姓。喚做孤山處士家。孤山早梅竹扉雙闢步携兒岑寂千村月午時。細數浮魚跳鏡面。杖藜忘却過橋遲。石橋明月谷口篔簹一逕穿。萬竿如束閟三椽。北窓涼吹元無價。輸與幽人不用錢。竹林淸風溪回一曲逐柴門。日日垂竿坐石溫。倦枕經簑成小夢。羊裘物色鶴書煩。知君不果忘世。故及之。龍巖釣魚雨添瓜蔓趁梅黃。沒盡湾碕電掣忙。願駕長舟凌浩渺。安能一曲守滄浪。君有遠志。故云爾。蛤灘觀漲</text>
<title>贈善養主人</title>,<text>未見斯亭只有詩。北來登眺亦云奇。溪山更媚前宵雪。似爲騷人喜見知。</text>
<title>光山 間綾城守金仲悟。與諸弟開酌於鳳笙堂。同寄緩城。</title>,<text>公餘東閣午眠回。咫尺笙歌隔鳳臺。白首一隅慙老醜。傾甁空自續官醅。</text>
<title>光山東閣。同安處士慶昌夜話。書水澄詩軸。</title>,<text>坐絶炎氛一點飛。雨聲東閣燭花微。神嵩處士天冠衲。山水淸談玉屑霏。</text>
<title>樓院途中。望見龜城守墓。有感而作。龜城。卽公之姊夫。</title>,<text>東出都門十里餘。短簑疏雨獨驅驢。道峯山下蓬蒿宅。悵望令人淚濕裾。</text>
<title>加平 庚申年</title>,<text>年年東郡歸寧地。傍路家家有主人。鷄犬亦能知舊客。慇懃警夜又司晨。</text>
<title>麻田烏江舟中口占 癸丑</title>,<text>舟人能篴又能歌。江上風流十倍加。山吏不知無限趣。醉邊來報夕陽斜。</text>
<title>濟南亭癸酉</title>,<text>一曲溪山分外奇。登臨眼底有新詩。夕陽飜却前峯影。不覺歸牛亂水時。其二一帶溪流萬竹深。南樓倂作午涼侵。睡餘且▣看山笏。莫遣公移擾我吟。</text>
<title>南原楊家樹林亭</title>,<text>溪流激石晝生寒。一曲危欄亂水間。錦瑟佳人纖玉指。繞樑淸唱聽漫漫。</text>
<title>贈梁大樸</title>,<text>桃花如錦柳如絲。烏鵲橋邊欲別時。海嶠月明相憶處。連堤芳草詠君詩。梁有極目連堤芳草主之句</text>
<title>題僧軸軸有金禔畫</title>,<text>蒼崖削鐵柱淸流。屋角依微出樹頭。步過百花行色淡。夕陽山翠滿孤舟。</text>
<title>靖陵齋閣。贈淸上人。</title>,<text>危閣平臨莾蒼間。靑山依約水彎環。齋心靜對高僧坐。話到新詩字字閑。</text>
<title>由養眞堂。登快勝臺。書示朴秀才景重。</title>,<text>高堂流眺儘悠悠。誰識穿林更絶幽。不過十松登快勝。有同爲學半途休。</text>
<title>次題僧軸</title>,<text>人間欹枕看樗滿。獨對殘花喚酒壺。日午柴門來白足。靑溪山上片雲孤。</text>
<title>贈僧</title>,<text>風埃蓬勃路迢迢。苦被幽人隔岸招。忽逐山中支遁馬。玉簫臺畔臥經宵。</text>
<title>芙蓉堂</title>,<text>金梭織柳晩鶯呼。驚起西廂客夢孤。一霎荷塘山雨過。乍看銀竹變明珠。</text>
<title>贈僧性眞</title>,<text>朝市雲林路自遙。鶴栖東指白巖高。春來試蠟尋山屐。靜對溪樓落塵毛。</text>
<title>重贈法雲上人。用前韻。前韻失不錄</title>,<text>窓掩松霏睡起遲。閑愁無賴集雙眉。溪扉剝啄驚相問。三角山僧爲乞詩。其二昔道休官久食言。吾詩雖逸爾猶存。巖栖未謝樞庭廩。却愧新篇舊案飜。其三映山疏雨碧絲絲。客子將歸爲少遲。慙愧一官休未得。十年林下負佳期。▣一作深</text>
<title>元德載第酒半。贈別崔峕仲歸江陵。</title>,<text>白雨時兼紅雨落。靑山政對玉山頹。明朝惜別東歸客。魂夢應尋鏡浦臺。其二爲問君家何處是。鏡湖臺接香湖亭。他年滿載蘭舟月。擊盡空明倚曲欞。</text>
<title>贈僧己巳秋。書于湖堂之南樓。</title>,<text>江漢秋風客始歸。却牽幽興入城遲。無端一夜松林雨。添得仙郞幾首詩。仙郞。指同遊諸若。</text>
<title>次使相韻</title>,<text>羈思撩人宦味闌。三年湖海鬢毛殘。憑軒却憶西川路。江上歸舟繫石端。其二滿地淸陰月與宜。隔窓疏滴雨還奇。卽看高軒栖彩鳳。化宣南國未應遲。</text>
<title>贈僧</title>,<text>曾誦吾師寄鄭詩。爲君牢鎖一房斯。如今倘許開雲鑰。方外神交豈恨遲。</text>
<title>次贈敏師甲子夏</title>,<text>解脫向來誰縳汝。嗒噓今已我忘吾。靜對竹牀唯目擊。不煩瞿鵲問長梧。</text>
<title>鄭景舒家亭</title>,<text>花未全開柳已垂。風光淡蕩曰斜時。倚欄領得芳春意。輸與吾君賦好詩。</text>
<title>練光亭。次鵝溪韻。</title>,<text>東望長安杳白雲。天涯獨立大同門。音書欲寄還愁絶。江樹冥冥日易昏。附元韻沈沈江樹鎖寒雲。月上荒城未掩門。往事悠悠問無處。玉欄聊復倚黃昏。</text>
<title>贈僧</title>,<text>泉通石罅小塘迂。荷雨泠泠亂躍珠。睡起風軒無外事。求詩禪子鶴淸癯。</text>
<title>別李叔獻黃景文。時黃公刺海州。李公亦寓居于此。</title>,<text>一手持盃一手携。若分此手便東西。相看且盡杯中物。無限離愁酢欲迷。附黃芝川韻把酒溪亭惜解携。夕陽猶在翠林西。郵人莫謾催歸騎。吾輩傷心汝自迷。</text>
<title>無題</title>,<text>白頭海外三年客。靑眼尊前十載人。款款深懷談不盡。玉盃頻送亂無巡。</text>
<title>贈江西僧靈觀</title>,<text>不有當時搥碎樓。澄觀起廢問無由。一望湖山新面目。祝然疑我未曾遊。</text>
<title>贈牛溪</title>,<text>憶昨玆行八往還。十年今復向西關。惠陰跋馬晨光裡。石壁招舟暝色間。</text>
<title>乙亥夏。江西寺題僧軸。</title>,<text>卓午潮回社若洲。江山無賴淚盈眸。上人不識余心事。强索題詩爲少留。其二雨後春潮沒遠洲。畫欄高倚豁吟眸。散人亦有山家思。不向江樓盡日留。</text>
<title>贈岑上人</title>,<text>京塵十丈幸抽身。湖寺尋僧結好因。百變生憎浮世態。澹然相對露吾眞。</text>
<title>江西寺。留別睦公則，魚洽之。錄奉一絶。</title>,<text>龍鳳川邊情不盡。江西寺裡淚雙垂。憑君寄與延民道。三歲慙無去後思。</text>
<title>芙蓉堂。書僧軸。</title>,<text>芙蓉堂上愛吟諸。景物撩人不自和。燕寢無香魂骨冷。祇容禪子鎭相隨。</text>
<title>長淵道中向白沙</title>,<text>靑山立立水重重。古木回巖面面逢。天餉大觀無咫尺。略將奇勝爲先容。</text>
<title>登望月臺</title>,<text>靑山環合水涵澄。倒影沙堆雪幾層。點箇孤舟如活畫。此間宜着衲衣僧。</text>
<title>登觀音臺。望海蜃。</title>,<text>天上曾聞白玉京。人間今見白沙汀。天公更欲誇奇絶。海上千層立彩屛。</text>
<title>聽濤堂</title>,<text>滿洞蒼雲擁一堂。炎氣淨盡午生涼。何當共剪西窓燭。臥聽濤聲殷後岡。</text>
<title>送僧遊妙香山</title>,<text>乘傳西遊憶舊年。百祥遙望一蒼然。三生尙負尋眞債。願逐飛筇上上巓。</text>
<title>題成德久銀杏亭</title>,<text>蒼松翠壁望嵯峨。朝暮雲煙變態多。欲識終南眞面目。携壺來訪夏山家。</text>
<title>送成德久忠淸亞使之行。仍有所托。</title>,<text>少小摳衣吳氏門。存亡十載未酬恩。祇今聞有孤孀老。一日朝饔未夕湌。</text>
<title>開城府太平館出東槎錄戊辰年。以儐使從事遇。</title>,<text>雨壓層城隱暮鍾。客牀孤燭意重重。明朝更踏關西路。野店山橋是舊蹤。</text>
<title>過洪家勿憂亭 磒舫</title>,<text>溪流淸淺露湾磯。倒影晴峯弄夕暉。略彴橫邊沙路細。誰家竹外掩柴扉。</text>
<title>贈頭陁法達</title>,<text>白屋晩成新活計。靑山不斷舊因緣。法喜何如南畝饁。若方游食爾猶賢。</text>
<title>贈僧</title>,<text>爲赴宗門選席來。白雲蹤跡謝天台。山家亦有求名路。浮世蠅營未足咍。</text>
<title>贈雙淳</title>,<text>僧號雙淳字子眞。少年風韻最淸新。獨行潭底尋詩句。島死千年汝一人。</text>
<title>次信雄軸韻</title>,<text>楮子維舟憶舊年。梅花零落寺門前。祇今相識閣梨在。猶記西樓對月眠。</text>
<title>贈僧</title>,<text>湖西名勝聖居山。兜率相看莾蒼間。準擬春來尋竹院。碧桃巖畔聽潺湲。</text>
<title>山陰換鵞亭韻</title>,<text>碧玉環除盡此君。靑山排闥當將軍。官閑莫道無來客。宴坐逢迎亦自勤。</text>
<title>趙聘卿新自金剛山還。說其所作。</title>,<text>萬二千峯一袖輕。俯看東海似蹄濘。歸來句帶煙霞氣。非復前時趙聘卿。</text>
<title>贈僧庚申夏。書于雲居寺。</title>,<text>看渠眉宇太淸新。眞箇禪林定慧人。未斷俗緣來合掌。惡詩題贈不應嗔。</text>
<title>二樂臺</title>,<text>靑山邐迤水縈洄。薄暮登臨未擬廻。田父亦知風景好。鋤頭遙指最高臺。其二靑山斷處水回回。秋日登臨二樂臺。未遂菟裘將老計。僕夫催駕且銜盃。</text>
<title>在龍湾館。次李直講叔獻西軒韻。戊辰年</title>,<text>風動疏簾雨過塘。碧松團蓋蔭官墻。蚊雷夜半三又店。應憶西軒一味涼。其二簾額晴光漾綠塘。薄雲殘照映回墻。淸心一榻燒香地。六月偸他分外涼。</text>
<title>題畫竹</title>,<text>家在江南篁竹村。慣看煙雨變朝昏。移來紙上方知好。眞贋人間不復論。</text>
<title>贈僧</title>,<text>僧自開天寺裡來。臨行乞句苦相催。花牋濕盡方歸去。雪外朝暾暖石苔。</text>
<title>贈山人水澄</title>,<text>凌空一杖遍吾東。難水難山阿堵中。叢石石門千仞底。試將奇絶較圭峯。</text>
<title>水落巖待友</title>,<text>尋春有約君何晩。水落巖前我獨來。手折巖花經勝錦。白頭羞挿揷溪隈。</text>
<title>湖堂酬唱奇高峯家。裒集諸公酬唱爲一軸。公詩亦在其中。因勝出云。</title>,<text>江蘺社若杳江潯。風滿高樓擺鬱襟。曰斜更動扁舟興。楮島晴煙冪晩林。銀燭高張敝綺寮。一春佳會最今宵。深盃侑興無停手。吹面江風酒易銷。紅燭淸樽集勝寮。好詩相屬永今宵。江天入夜春星動。醉後塵心一半銷。</text>
<title>狀元尹敬夫餞筵醉賦</title>,<text>靑松府使行千里。白髮同年把一盃。老去難忘惟舊意。歲寒懷抱向誰開。</text>
<title>海常花下杜鵑啼應製</title>,<text>春去棠花晩。空留蜀鳥啼。隔窓聞欲老。歌枕夢猶悽。怨血聲聲落。歸心夜夜西。吾王方在疚。莫近上林栖。</text>
<title>次菁川板上韻</title>,<text>百八盤初下。沿流一路通。溪橋多臥石。山店盡依楓。鳥度夕陽外。馬行秋影中。神仙如不妄。今日倘能逢。</text>
<title>在蘆川。寄二樂堂主人。</title>,<text>罨畫詩人宅。淤泥病客鄕。江湖同浪迹。居住又相望。不待三疑果。猶應一葦航。淸樽何忍負。要就夜連床。</text>
<title>次邀月堂韻。奉贈林上舍浩然甫。</title>,<text>卜宅因山近。開軒爲月邀。鈎簾看入戶。擧酒待盈瓢。野寺非成約。江村未採謠。賞心違咫尺。歸興轉蕭蕭。癸酉初夏。書于道岬寺。時因使事。薄遊山中。距高欀不數里。忙未赴請。故並及之。</text>
<title>登南山。次贈沈豐德。</title>,<text>簿領抽身出。登臨景色明。幾家花柳晩。千里海雲平。久別腸堪斷。相逢眼倍靑。三峯政入望。雙涕爲誰零。</text>
<title>寄題竹雪軒</title>,<text>軒前何所有。有竹覆巖嶅。爲被三冬雪。眞成一着高。淸通神觀爽。寒壓麝薰銷。歲晩幽期在。難容俗子敲。</text>
<title>用光山板上韻</title>,<text>病肺經旬久。頹然在牖東。人傳三尺雪。耳慣五更風。近臘年垂盡。還家夢屢空。何時登喜慶。雲樹望千重。</text>
<title>水落洞待友</title>,<text>出郭無塵事。尋幽向碧山。花燃明古峽。水落吼重湾。勝境何須險。淸遊正坐閑。有期人不至。凝睇暮雲間。</text>
<title>水落同。懷梅月翁。</title>,<text>淸隱舊遊地。東峯今在玆。風流入遐想。水石有餘姿。欲泝眞源逈。難敎白日遲。花明鳥語句。吟後更能諸。梅月堂久栖此山。自號東岑隱者。卽指此也。又號碧山淸隱。梅月堂詩。有宿露未晞山鳥語。東風不盡野花明之句。企齋以爲絶唱。</text>
<title>丙子九月。與弟輩登泠風臺。</title>,<text>曲徑通幽壑。高臺倚翠歲。登臨秋九九。相對客三三。萬戶煙光合。千山晩色酣。天風吹帽落。歸思渺江南。</text>
<title>聚遠亭。次板韻與虞卿。</title>,<text>乘閑揮簿領。拉友强登樓。杳靄江都樹。依微角浦舟。賞心紅舊晩。涼思碧梧秋。却羡東歸客。吾今滯海陬。</text>
<title>榜會</title>,<text>紅塵曾隔面。白髮舊同年。尊酒相逢地。江湖欲暮天。潮回帆滅影。雲密月藏圓。易散知難聚。浮生惜此筵。</text>
<title>聚遠樓。次贈邑子。</title>,<text>邑子能開席。遨頭更好樓。靑山半邊雨。落日上潮舟。政拙瓜將及。民艱麥未秋。黃堂一盃酒。安得遍窮陬。</text>
<title>題觀稼樓殷栗</title>,<text>三十九年後。來登還此樓。海御紅日盪。雲脫碧山浮。物力兼珍▣。官居擅鶴州。公程催發馬。未半討曾遊。</text>
<title>浩然亭韻</title>,<text>泠風携滿袖。飛步上層巓。南北溪山衆。東西日月懸。鯨波全沒地。鵬翼半垂天。側耳笙簫近。丁寧欲喚仙。其二憶昨登臨地。金鰲上上巓。窓通千里逈。身入半空懸。北望迷雲闕。西遊盡海天。邦人應不識。曰日會群仙。附叔獻詩一丘專勝賞。飛閣架危巓。逈壓西溟盡。平看北斗懸。明沙斜耀日。碧岫細浮天。更得風將月。應成上界仙。附景文詩飛閣臨無地。危峯盡處巓。胸呑下里闊。目極片帆懸。蜃氣晴浮市。潮聲暮拍天。淸遊頻夢想。汗漫似登仙。浩蕩眞無礙。虛空却上巓。八窓雲霧盡。萬里日星懸。大氣元浮地。剛風本擧天。有誰窮上下。吾欲學飛仙。</text>
<title>次景文淸字韻</title>,<text>仙遊未能久。還度碧江淸。畫舸千尋逈。長帆十幅輕。渚平候火簇。城黑暮鍾鳴。歸臥芙蓉館。荷珠萬斛傾。</text>
<title>江西寺。贈僧。</title>,<text>作別歸來晩。煙波江上愁。寒潮初繫纜。秋雨更登樓。漠漠鳥投樹。沈沈雲暗洲。山僧不知我。錯道爲詩留。</text>
<title>憶九巒。奉呈雙溪丈。九巒在懷德縣境</title>,<text>平生有具眼。馬上卜名區。亂揷鷄山翠。雙分甲水流。笥中一契卷。夢裡幾春秋。何日投簪去。松間臥七休。</text>
<title>訪盧子固 石㱓</title>,<text>爲訪篠驂舊。來尋一畝宮。逕回深樹裡。樓逈亂山中。宦達何曾達。身窮不是窮。問君安樂法。明月又淸風。</text>
<title>次板上韻 失邑名</title>,<text>百二山河壯。秋深細柳營。鯨波千里靜。民物一方平。列觀開仙府。群巒簇畫屛。芳尊非好樂。要結歲寒盟。</text>
<title>孤石亭。次舍弟君亨韻。</title>,<text>好事憐吾弟。幽亭選勝開。玉溪環繚繞。雲嶂揷崔嵬。夢想三年久。仙遊一宿廻。何當謝簪笏。白首共漁隈。附元韻萬古荊榛地。誰知彩宇開。群峯攅崒嵂。孤石挺崔嵬。水繞蛟龍走。天遙笙鶴廻。風光迎使駕。簫角在山隈。</text>
<title>題善養亭。次丁碧梧韻。</title>,<text>坐憶龍山下。翛然水竹居。煙雲窮睇眄。書史整冠裾。在世眞成贅。思歸未有廬。從君借隙地。歲晩混耕漁。</text>
<title>槐山郡。見朴座首 德翁。</title>,<text>疇昔通家義。如今見面眞。湖亭千里月。山館一盃春。不謂相逢地。飜成惜別人。何時孤石岸。重與醉芳茵。</text>
<title>西行卽事</title>,<text>北望關河阻。西來郡國賒。滿虧山館月。開落野棠花。半世長爲客。頻年不在家。思親一掬淚。今日酒天涯。</text>
<title>贈江西寺僧智正</title>,<text>聞住江西寺。寺臨江水流。鍾殘潮殷砌。日落蜃明樓。禮佛分漁火。參禪狎海鷗。吾廬在江上。見爾動鄕愁。</text>
<title>次竹山板上韻</title>,<text>竹州南去路。雲物淡悠悠。野草花無數。疇▣穗已稠。白煙孤店晩。殘雨遠峯秋。不盡尋詩興。來憑古驛樓。</text>
<title>平遠堂</title>,<text>想見新堂額。依然舊賞心。華山來遠揖。西海送平臨。筆下空千牘。公餘只一琴。愧余非具眼。東閣謾留吟。</text>
<title>高敝淸絶堂韻</title>,<text>昔見荊榛翳。今驚締搆良。山當高閣滿。天入小池方。雨篠千竿冷。風荷萬柄香。坐來除熱惱。淸絶可名堂。</text>
<title>浩然亭。次叔獻韻。</title>,<text>一棹南江水。登臨浩浩亭。海收煙雨盡。山作畫圖生。納納乾坤大。飄飄身世輕。淸尊興不盡。斜目照孤城。</text>
<title>禪雲寺振錫堂。贈僧。癸酉秋</title>,<text>黃驪曾作客。蕭寺憶重尋。月笛東臺夜。秋篷古柳陰。山林霞想杳。湖海驛塵深。萬里逢僧話。思歸一種心。</text>
<title>僧軸中見申駱峯諸。悽然有作。</title>,<text>律已如氷潔。傷時未老癯。於斯眇人物。不幸又須臾。文字紗籠在。山河氣作無。羊曇餘舊淚。揮灑野僧孤。</text>
<title>金谷</title>,<text>作意酬佳節。高臺曰夕登。潮回殘照外。山入暮雲層。遠寺微傳磬。孤村只見燈。帶醺仍坐久。江色夜猶澄。</text>
<title>神光寺三首</title>,<text>孤竹城西去。神光洞裏來。晴雲開玉岫。午梵出花臺。白石平堪藉。淸流瀉復洄。窮源未能已。移日澹忘廻。其二偓溫恢願力。海外事三乘。攫土移台嶽。搏泥肖聖僧。二倕殫技巧。金碧照觚稜。當時民不幸。麗季亦玄陵。其三寶刹元時舊。名山海上佳。有峯皆削玉。無樹不懸崖。異境初非險。塵蹤自作乖。三生酬淨債。半日可能諧。</text>
<title>翫月</title>,<text>九月山頭月。看看入翠樓。影穿庭葉散。光奪燭花浮。撥棄塵中簿。登臨海上州。坐來收勝翫。天柱不須遊。</text>
<title>送車敬叔赴高城</title>,<text>高城爲郡古。邑里太蕭條。西望山皆骨。東臨海不潮。丹砂招葛老。鳧舃送王喬。柱笏吟詩處。兼無簿領囂。</text>
<title>題僧軸</title>,<text>个被山村酒。昏尋野寺燈。暗泉鳴石下。淸磬出雲層。暫置人間事。因逢物外僧。題詩當玉帶。他日記吾曾。</text>
<title>天安廣德寺</title>,<text>卓午山村過。黃昏古寺來。雪深苔逕斷。氷滑石橋回。殷壑鍾聲動。當門像設巍。三生留舊債。一宿便忘廻。</text>
<title>愛蓮堂。次李大中韻。</title>,<text>略彴凌波去。中池出小堂。魚驚雙屐響。荷疊萬錢香。坐雨詩魂爽。眠宵鶴夢涼。何當避暑飮。象鼻瀉天漿。</text>
<title>成同年 子沆 挽</title>,<text>慶會宣呼罷。于今二十年。升沈何足道。存沒只堪憐。水土長房契。笙歌馬首筵。園林秋寂寞。追憶倍澘然。</text>
<title>咸平喜雨樓韻</title>,<text>湖海遊將遍。薰風客袂輕。柳花官道晩。荷葉野塘晴。節物端陽近。塵埃白髮生。羈愁無處着。鶯語縣樓淸。</text>
<title>伽倻寺。贈安慶昌寄鵝溪。</title>,<text>大隱隱城市。古聞今見之。一廛松嶽下。大姓竹溪遺。許可多名勝。遊觀盡怪奇。平生何所恨。袖裏欠君詩。</text>
<title>謁沖庵墓。路過鄭文翼相公舊居。</title>,<text>爲謁沖庵墓。仍過鄭相丘。高風未百世。勝迹又三秋。山紫霜酣樹。沙明水落洲。淸樽興不盡。薄暮更夷猶。</text>
<title>懷川養素堂。次林塘韻。</title>,<text>蒼山西拆碧溪傳。喬木千章秘洞天。一局閑田開小築。半空修竹送幽泉。倘來軒冕浮雲外。喚做義皇午枕邊。莫道流光忙石火。靜中嬴得日如年。</text>
<title>蒼丘</title>,<text>平生奇絶此登臨。百仞層巓老木陰。情境到頭人自得。結融終古地何心。秋晴江岫開文繡。日落風灘響筑琴。欲酹沖菴松下墓。窪樽沙際尙能深。</text>
<title>次鎭川板上韻</title>,<text>失道衡泥馬不前。天昏如▣月藏弦。急投山店行三夜。多謝芧簷借一邊。冷徹連衣侵曉雨。愁難着睡擁炊煙。浮生苦樂誰非數。他日母忘在莒年。</text>
<title>次殷栗板上韻感舊</title>,<text>舊時髫齕已華巓。往事難追四十年。觸眼羹墻皆作淚。問人存沒只堪憐。靑山繞縣無今古。白月當樓照後先。信宿將歸猶戀戀。不因杯酒亦留連。</text>
<title>白沙汀</title>,<text>十里平沙際遠空。馬蹄輕櫬海棠紅。流成波浪西崐路。弄作峯巒造物工。極目蒼松添本色。滿天明月未全功。阿郞千載仙靈在。笙鶴如聞縹緲中。</text>
<title>過長淵新縣有作。錄奉朴使君。</title>,<text>百年荊棘化人煙。奠厥攸居孰重遷。燕雀賀成新棟宇。吏民欣復舊山川。白波靑嶂開眞境。晴日和風占別天。善頌恨無張老手。使君鴻績儘堪傳。</text>
<title>次文化板上韻</title>,<text>薰風庭院日遲遲。啜罷官茶倚柱時。粉蝶繞將紅膩朶。黃鸝啼在緣深枝。雨餘繡錯田疇遠。雲外峯攅海岳奇。天餉勝觀眞偶爾。吾行曾不卜元龜。</text>
<title>次信川板上韻</title>,<text>路入招提過午遲。晩投林館鳥歸時。新荷出水風飜藕。蒼檜中庭月上枝。沿牒自多天與便。尋詩還借酒生奇。眼靑地主同懷抱。坐未歸田尙紐龜。</text>
<title>訪叔獻</title>,<text>孤竹淸風不盡吹。幽居寂寂傍溪湄。一壺載酒來雲谷。九曲尋眞入武夷。百萬政須成喜戚。聖明寧許久棲遲。鹽州老守誰牽挽。咫尺滄浪負好期。附原韻楊柳和風日日吹。山花開盡小川湄。人閑不管身榮辱。客罕非開路險夷。五馬臨門成邂逅。三杯引興慰棲遲。煙霞簿領還同調。屈指中秋結後期。</text>
<title>錦江樓船 甲戌以湖伯過</title>,<text>鷄龍濯錦舊江山。又送吾行苦不閑。木落晴峯低玉節。霜澄寒水照塵顔。傷心往事存亡裏。驚世浮名夢幻間。斗覺宦情全爲減。暮林無數倦禽還。</text>
<title>天安感懷。用板上韻。</title>,<text>恩省當春樂此州。重來歲暮㤼登樓。白雲日下頻回首。荊樹天涯已過秋。會合幾時還作別。分飛千里又玆遊。客窓明發渾無寐。難把三盃散百憂。往者。仲氏奉母夫人。出宰是邑。余於初春榮。覲而還。卽今兄赴西塞。弟亦南行。母子昆秀。一時分離。到此不勝▣旅云。</text>
<title>過快心亭。用年前板上韻。前韻失不錄</title>,<text>百尺高臺枕石隈。氈輿一面眼重開。霜餘晩翠松千樹。波縮寒沙雪半堆。故國溪山依舊在。南遊旌節隔年廻。壁間應有題詩句。未必紗籠護不才。</text>
<title>用光山板上韻</title>,<text>光山歲暮臥涔涔。未展高樓向北襟。嶺嶠不遮千里夢。鱗鴻久斷故園音。床堆短燭三更淚。月轉修篁十丈陰。客宦頻年今又病。向來摧却壯遊心。</text>
<title>奉祀康陵有感</title>,<text>城東松檜鬱崔嵬。一十年來奉祀來。天外白雲長入望。崗頭金粟漫成堆。龍墀晝接思前席。蜃衛宵嚴憶扈陪。白首㗸恩猶未死。瓣香燒罷淚盈腮。</text>
<title>李正 之蕃 挽</title>,<text>猿鶴相招久未還。龜潭風雨鎖潺湲。貧須藥物官爲漫。病痼煙霞壽亦慳。四尺堂封滄海上。千秋英爽白雲間。祇應匡世平生蘊。留與傳家濟國艱。</text>
<title>梁府使 ▣ 挽</title>,<text>看竹林亭憶舊年。偶然題句白鷗前。寒盟祇恨緣簪組。怨別那知隔夜泉。玉塵風流人已遠。蒲鞭事業丈堪傳。莫言身命䨥全未。七袟功名石二千。</text>
<title>柳參判 㙉 母夫人挽</title>,<text>戒織無成又斷機。須和毋範自閩儀。自眉龍奮昇卿月。紫誥鸞回賁壽關。未究三牲百歲養。忽催雙璧九泉期。通家舊義情何極。奠罷中堂淚濕衣。</text>
<title>申牛峯 津 挽</title>,<text>少小文場追華硯。糠前不敢向君誇。中年泣罷荊山玉。晩節須看後圃花。山磵養痾憐乞縣。關途扶櫬哭全家。天心培覆無從詰。淚灑西風寄楚些。</text>
<title>李監司增嚴君挽</title>,<text>說勝人門餘稼牧。官爲漫浪祿爲耕。身須藥餌添稀算。家沒籝金敎一經。色笑白眉馳綘節。哀榮紫誥耀銘旌。祇緣屬纊違長訣。貽慟終天望哭情。</text>
<title>鹽州</title>,<text>坐省愆尤起廢餘。西州分竹近枌楡。庭闈感切珍甘足。先壠恩深雨露濡。報國無能慚素食。思君有夢入彤廬。乘閑試陟東樓望。雲裡三峯正起予。</text>
<title>次東廂板上趙松岡韻 延安</title>,<text>層城北枕鳳山邊。畫棟平臨掌樣田。草色連堤收晩雨。潮聲入海送遙川。三峯慰我常留眼。千里思歸欲問船。强半一年文簿裡。滿前煙景欠佳篇。</text>
<title>與朴虞卿同登臨池閣。用板上韻。</title>,<text>登臨快閣小涼天。滿袖泠風欲喚仙。帆影暮連江國雨。荷香秋拂野塘煙。思歸興況空吟賦。作郡聲名不直錢。賴有故人來起我。放懷終日在詩邊。</text>
<title>甘露寺。次陽村韻。</title>,<text>樓壓江湖十里平。何年選勝此經營。子淵心匠須圖畫。京口山川自化成。對岸蠔粘漁屋比。綠崖蟻附旅人行。浪吟白鳥孤帆句。不覺新詩眼底生。</text>
<title>李領相夫人挽</title>,<text>毓秀卿家儷相門。主中儀範世稱尊。配將和順承剛德。助燮鹽梅贊化元。捧日功成曾不憖。含飴壽到孰長存。祇應餘慶鍾眉白。報得淸朝未盡恩。</text>
<title>送鄭立夫北兵使 彦信</title>,<text>聖主宸憂北顧多。朝家謀帥愼無差。漢廷方聳登壇信。唐閫今分在禁頗。靑海寒通弓滿月。白山晴拂劍生花。遙知靜養平平地。玉帳投壺聽雅歌。</text>
<title>次賞心軒韻</title>,<text>半空危磴不生塵。問主疑逢上界眞。脚下通溝流似海。頭邊圓魄爛如銀。千家獨擅終南勝。十里先迎禁苑春。安得此軒長作客。賞心人對賞心人。</text>
<title>泰仁養眞堂。贈朴使君。</title>,<text>古來名勝摠因人。何況詩山得養眞。披竹剗除三畝地。移花藏得一園春。連村煙火昇平象。滿目山河造物神。後閤鳴琴還有手。何如子賤謾勞身。</text>
<title>登南州樓有感之作 失邑名</title>,<text>少年爲客慣南州。廿載登臨又此樓。滿目寒灰餘井落。傍城喬木幾春秋。浮雲靉靉縈羈思。芳草萋萋怨薄遊。莫道吾行非息偃。希文後樂在先憂。</text>
<title>次扶安板上韻</title>,<text>南來遊覽此爲奇。雨後登臨古郭危。捲海晴雲開島嶼。連空潦漲混陵陂。鄕心坐逐歸帆疾。望眼長嫌去鳥遲。風景不曾饒客鬢。玉程無柰待秋期。</text>
<title>湖南紀行之作</title>,<text>春陰釀雨欲凄迷。長路愁穿滑滑泥。奔霧逐風歸遠岫。亂流經野赴前溪。潮從小浦平時上。燕掠空蕪盡處低。高捲緗簾望山氣。夕陽猶在短峯西。</text>
<title>晩節亭。爲思庵朴相公作。亭在光山</title>,<text>一曲溪山萬勝專。繞亭松樹政堪憐。千章擁翠層雲合。十里聞聲爽籟傳。不獨大村樑棟用。須看正色雪霜前。相公佳扁寧無意。取比他年晩節全。</text>
<title>留贈風潭舍弟</title>,<text>一逕穿溪又轉林。君家住在亂峯陰。梅花蘺落香風度。楊柳池塘綠影沈。野簌登盤還不俗。山盃隨量且須斟。明朝海上王程急。此會應從夢裡尋。</text>
<title>全州梅月亭</title>,<text>獨立黃昏眼爲新。庭梅得月餉吾人。氷姿玉色元同調。淸意芳心政會神。客路未容窮勝翫。留花無計待盈輪。生憎燕寢春宵短。一霎羅浮夢裡親。其二三月之三天氣新。登臨物色正撩人。煙花滿眼渾無賴。梅月中庭最有神。只恨長條稀綴糝。不妨纖魄未成輪。巡簷索笑淸如許。錦瑟佳人豈可親。</text>
<title>廣寒樓韻。錄奉府伯鄭壯元文中。癸酉年</title>,<text>頭流西畔古名樓。十二闌干上上頭。靑草郊原疏雨過。白鷗洲渚淡炬收。半空笙鶴來仙馭。入夜歌鍾侑客遊。不借銀橋身在此。淸光何必扶雲求。其二南國登臨十二樓。層城一面古龍頭。蓼川剩水分初合。方丈殘山去却收。不識回仙吹篴過。爭者博望泛槎遊平生未遂楊州願。便養他年繼子求。</text>
<title>培風軒韻</title>,<text>孤城迢遞繚層峯。日夕登臨兩袖風。幾疊好山藏雨外。一輪佳月秘雲中。姮娥縱負淸光滿。西子偏宜遠色濛。始信天公多餉我。巧將煙景變能通。其二大野平分湧斷峯。峯頸跂翼出剛風。眼窮霞鶩齊飛外。思入魚龍變態中。葦嶺晴雲昇硉矹。瀛洲灝氣掃冥濛。尋仙願借王喬舃。萬里修門一夕通。</text>
<title>茂長客館</title>,<text>十日長沙驅我行。登臨偏愛縣樓淸。鏖殘溽暑天風爽。掃盡雰陰海月明。馬上征衫多舊黦。城頭擊拆尙邊聲。南來攬轡無成放。謾辱鑾坡屢忝名。其二海天寥闊入遙望。徙倚層欄客意長。漢北報稀黃耳信。江南開遍紫薇香。祗應流水如歸思。難借長繩繫隙光。夜久未成千里夢。颭荷風雨太顚狂。其三簾幕垂垂畫閣深。烏皮終日占晴陰。荷傾乍見珠光斷。雲缺飜驚桂影臨。窓葉落殘桐上碧。鏡絲彫盡鬢邊黔。長安驛使無消息。客枕逢秋病欲沈。</text>
<title>泰仁。奉次養眞堂主人。</title>,<text>山長水遠眼增高。誰遣華榱聳斷皐。元亮卽今猶斗米。孤雲當世亦靑袍。地靈不愛千年秘。民力何曾一日勞。餘事經營非獨樂。武城名宦並三豪。</text>
<title>奉賡贈韻。仰博一。爲李僉知純仁作。</title>,<text>千里相逢把酒時。聞言止足已能知。君當上瀨流方急。我欲歸田歲幾推。南郡未輸烏鳥願。西風恐後鹿門期。幽居井臼須通德。叢桂林中倘寄思。</text>
<title>光山敎坊歌謠。爲李監司可謙作。</title>,<text>使家風調景濂前。自古光山有可憐。絳節直從雲縹緲。錦屛深貯玉嬋娟。妓名 夢隨行雨曾相過。心似靈屛不待燃。想見肝腸非鐵石。忘情何必隔窓眠。使相在羅州。却妓而使妓寢於窓外。</text>
<title>海州芙蓉堂</title>,<text>礱斸他山束滿塘。玉蚪齊奮戴紅房。千重偃蓋風搖綠。萬箇跳珠雨散香。借得仙遊一榻夢。浣來塵染十年腸。曾經勝踐從頭數。孤竹平生睡足鄕。</text>
<title>別歐行人。希稷。在皇華集。</title>,<text>湘水精神衡嶽標。南溟鵬擊借扶搖。靈槎暫遣遊三島。仙馭還催返九霄。善覺薰人餘馥郁。諸從擲地拾瓊瑤。皇家政急登才俊。佇見氷御寫一條。其二一札恩綸降帝宮。九天旌節駐瀛蓬。照人快覩瓊林秀。落紙渾驚玉筋工。海國夢魂長北極。楚江煙雨又東風。還朝便作南歸計。黃鵠何曾顧壤虫。其三鴨綠江頭送棹聲。東風吹淚若爲情。人間離別傷今日。天上音容隔此生。衡浦雁回驚遠夢。洞庭春盡渺歸程。遙知萬里相思處。南斗橫邊片月明。</text>
<title>文定王后祔太廟歌謠</title>,<text>閟宮升祔挹山罍。大孝躬膺百福廻。鳳輦披雲紅繚繞。龍旗獵日暖徘佪。雷轟仙樂三年遏。嵩動歡聲萬口豗。自幸聖朝遲一死。南薰行見阜民財</text>
<title>三寸表叔挽</title>,<text>省墓年前取道迂。黃衣山下謁郊居。形容變盡沈綿後。悲喜交深邂逅餘。何意一朝爲永訣。却愁千里阻靈車。題封遠寄佳城曲。慟哭霜天淚濕裾。</text>
<title>趙敎授 羲 挽</title>,<text>衣常傳服戶同煙。今代椿津孝友全。鄕里幾多人嚮德。朝家不幸野遺賢。秋風槐榭欽眉宇。午日椒漿瀉淚泉。無力薦聞知己矣。空餘蟻慕此生前</text>
<title>花潭有感。丁卯正月。湖堂朔啓。自上特命追贈戶曹佐郞。</title>,<text>五冠山下花潭上。簞食平生樂我貧。斯道有傳先有覺。淸時不幸逸爲民。故都當日欽高士。黃壤何年閟德人。報道幽明褒奬遍。佇看朽骨聖恩淪。</text>
<title>招賢不至嘆。應製。</title>,<text>投紱初非謝世人。一心終始戀楓宸。丁寧日下二徵札。衰白天南舊從臣。承命未趨猶抱病。閉門高臥又經春。中心愛好須彌蔦。休道明時樂隱淪。</text>
<title>送鄭君敬之白川 甲寅二月</title>,<text>柳拂河橋春水生。東風一別倍傷情。暫辭上國千花雨。爲趁西川三月鶯。湖寺鍾淸詩骨瘦。海山雲霽杖藜輕。碧江南岸吾廬近。一棹滄江倘可迎。</text>
<title>送鄭季涵按節開北</title>,<text>天將降任異尋常。歷試諸艱始擔當。睿奬北門新鎭鑰。遺思南國舊甘棠。胸藏萬甲應無敵。區脫千村蓋闢荒。報政懸知符宿夢。及瓜歸路屬巖廊。</text>
<title>招賢道中。望見天磨諸山有作。次儐使韻</title>,<text>天磨山接聖居山。少日遨遊此雨間。馬上更逢眞面目。塵中已改舊容顔。淸氷皓月朴淵臥。竹杖芒鞋知足還。未必如今無勝具。嚴程那得暫時閑。</text>
<title>甘露寺</title>,<text>輕舟搖蕩趁潮生。繫纜登臨客意淸。古寺樓居臨縹緲。白州山色送崢嶸。江湖形勝移南國。遊賞風流說舊京。坐到高舂忘去路。悔將身世醉浮名。</text>
<title>登觀音臺。望海蜃。</title>,<text>欲爲阿郞賦大招。毗盧頂上馭泠飇。萬重松翠雲長合。千古沙堆雪未消。誰把丹靑揮彩筆。忽驚樓閣▣氷綃。百年奇絶玆遊最。深荷天公餉客饒。</text>
<title>送金善應巡撫南方之行</title>,<text>南顧宸心戒不虞。君膺簡命載馳驅。乘驄舊是官持憲。解綬今聞吏戢汚。百鍊干戈森武庫。千尋樓櫓壯方隅。歸來佇聽粗完對。始信平生不負儒。</text>
<title>次靑溪精舍韻</title>,<text>竹輿伊軋過山原。路入靑溪古洞門。明月孤舟有餘興。落花流水擬窮源。空中不見仙遊迹。沙上峕留鶴步痕。一宿依然毛骨換。呼兒且酌紫霞尊。附原韻 思菴移家新卜翠微原。塵躅何曾入洞門。桂樹攀深成小隱。桃花栽遍當仙源。峯攅石骨雲千古。江動金波月一痕。想對風光相憶處。玉鱗登俎酒盈尊。松山暮歲幽居卜斷原。白茅爲蓋石爲門。千章樹合疑無路。三峽波深欲問源。仙竈每開山鳥語。曉簷時見宿雲痕。無人喚起庭前鶴。月滿孤亭獨對尊。萬竹洞合淸溪作一原。道人於此啓柴門。山從谷口初飛勢。水到亭前始發源。茶鼎月分孤鶴影。石床雲護老苔痕。移家整理生涯事。玉局瑤琴且小尊。</text>
<title>再寓迎春堂。示李檢討大中。戊辰夏。義州作。</title>,<text>迢遞遼河隔漠槎。共淹江館對淸痾。爐煙晝靜思書屋。鈴索宵閑憶道家。塞外塵沙風色惡。夜深簾幕雨聲多。迎春舊客今經夏。較得離愁一倍加。附答韻海西千里共乘槎。長夏淹留抱百痾。愁裡六憑詩作伴。枕邊無賴夢還家。遼陽消息人來少。塞壘陰雲日暮多。更是亂蝙風雨夜。客中心緖幾分加。</text>
<title>練光亭對月。次鄭季涵韻。</title>,<text>重陰解駁月舒波。想見淸光此夜多。極浦遙汀分曲折。南箕北斗看橫斜。不眠高閣聞啼鶴。欲曉層城掛落河。病肺自憐淹客枕。隔欄相喚未能過。</text>
<title>次韻贈政上人 惟政</title>,<text>詩筒江上往來頻。方外相知有上人。語帶脂膏吾自俗。氣無酸饀爾如神。禪心一院梅花月。靜坐千峯杜宇春。倘借東風桃浪便。扁舟隨意拂衣塵。</text>
<title>題二樂堂。爲朴虞卿作。松都後西江呂家有此堂。丙辰年過。</title>,<text>前臨碧海後靑山。端合高人着此間。一塢松篁甘寂寞。滿江魚鳥伴淸閑。客憑賢主諧新賞。天爲詩翁發舊慳。强挽留連仍晩興。任敎斜日照酡顔。</text>
<title>赴光山道中。口占近體一首。錄呈霽峯。仰索和敎。非敢言詩。只要瓊報耳。</title>,<text>分憂百里養專城。恩較君親孰重輕。擁雪板輿南去日。隔雲金闕北歸情。地經錦水悲前躅。天入湖山喜遠晴。舊按使今新牧伯。愧無歌頌作先聲。先人嘗爲公山通判。奉母歷入。不勝悲感。故頸聯及之</text>
<title>奉次疊韻。錄呈霽峯文右。兼敍燕賀。</title>,<text>平生睡足古光城。千里修程十日輕。不獨靑山曾面目。眞憐石友舊心情。數詩珍重筒先遞。一棹參尋雪已晴。似報春風將起蟄。送君長樂聽鍾聲。</text>
<title>更步前韻。醉呈霽峯主翁。</title>,<text>文簿抽身晩出城。傍溪伊軋竹輿輕。修篁蘺落知高住。白首逢迎卽故情。野席淸尊開小酌。雪簷暄日媚新晴。相看吃吃靑年事。已報村鷄過午聲。</text>
<title>興陽板上韻</title>,<text>天涯春盡若爲情。紅雨紛紛綠滿城。夢裡歸程千萬里。愁邊幽鳥兩三聲。煙洲潮退漁歌遠。草逕風微牧笛淸。久負江湖鷗鷺約。令人始悔逐浮名。</text>
<title>送李直講叔獻千秋使書狀之行</title>,<text>天涯靑眼便分携。我政東歸君更西。䨥鳳卽今祗玉節。五雲何日拜丹梯。遼河積潦征衫涴。燕樹高秋旅雁嘶。遙想烏蠻孤燭夜。篋中搜看故人題。</text>
<title>九日。登南山。</title>,<text>節彼南山最上巓。登臨雲物正秋天。長林遠樹斜陽裡。楓葉黃花落帽邊。詩酒一年佳節會。風流千載美談傳。歸來戴得城頭月。拍手歌童笑醉顚。</text>
<title>咸平客館。次陽谷韻。</title>,<text>天敎南國盡瓌觀。徙倚層城特地閑。修竹幾家林下店。亂峯無數海中山。坐聽笙鶴來雲表。俯視醯鷄在瓮間。未必神仙非我骨。十年塵土枉凋顔。</text>
<title>臨陂客館。次李相國韻。</title>,<text>客路漫漫傍海湄。西南行盡苦思歸。薄雲晩映微陽斂。倦鳥昏依故郭飛。修竹陰邊寒潄澗。孤林深處暗藏扉。令人却憶西江寺。百囀流鶯夏木圍。</text>
<title>栗谷挽</title>,<text>間氣攸鍾挺震方。麟遊郊藪鳳鳴岡。江湖易退曾難進。魚水千年幸一堂。仰澤民心方似渴。奪賢天意爲誰忙。忠魂未死應思報。助叶陽和降百祥。其二泣閱床頭聖學書。平生精力此勤渠。斯文未喪尋遺緖。天下先憂謝隱居。盡瘁可憐身奄忽。云亡其柰國孤虛。從今忍過西州路。花石荒涼只弊廬。</text>
<title>孤石亭。留贈舍弟君亨。</title>,<text>千尋巖頂十條松。喚做亭名不落空。秘景雲沈孤嶂月。撥寥風遞上方鍾。團圓兄弟天應借。題品溪山句未工。無限賞心還作別。洞門深鎖紫霞重。附君亨答韻奇巖秀出戴蒼松。丹碧簷楹舞半空。煙暝柳汀橫短笛。月高蘭谷聽疏鍾。江山不負吾生老。形勝還知造物工。誰識天涯荊樹會。一尊同望白雲重。</text>
<title>己卯衛直</title>,<text>鹵中坐嘯今三載。禁裡宵巡又一番。萬事只開將毋念。一官寧得答君恩。雪封宮瓦寒蟾逼。風遞樓鍾凍雀飜。夢落江鄕纔一餉綠莎磯上掩柴門。</text>
<title>送尹子固赴燕京</title>,<text>可也山摧兼海渴。世間離別最難任。江南芳草王孫恨。天末飛雲孝子心。燈暗玉開疏夢斷。月寒金闕曉鍾沈。此時魚雁應無路。莫待歸期雨雪深。</text>
<title>送李僉洪男管押貢馬赴燕京</title>,<text>殿高皇極五雲西。鴨水遼河送馬蹄。華表停車前度鶴。秦開欹枕舊時鷄。霜深沙苑披雲錦。天近瑤墀數駃騠。此去文章增氣力。歸來刮目倩金篦。</text>
<title>有懷故成處士 守琛 三十韻。湖堂朔啓。明廟卽命追贈執義。</title>,<text>山河鍾間氣。先覺有天民。挺表看松柏。英姿識鳳麟。汪波千頃水。泥塑一團春。少小希賢學。平生獨善身。丘園心豈素。廊廟席堪珍。出處開時數。行藏任大勻。卷懷嘗遇遯。高尙又全倫。岳麓栖遲久。坡西卜築新。一丘兼一壑。憂道不憂貧。黃卷尋前聖。靑山當好賓。鞱光遺利祿。養志奉昏晨。樂彼寬閑野。游哉寂寞濱。桑麻娛我老。魚鳥許相親。簞食甘居巷。躬耕暫起莘。智曾明去就。禮不廢君臣。美玉終能蘊。幽蘭肯解紉。歸來無澗愧。譏誚絶鵞伸。晩節名逾大。從心道益眞。渾鄕戒不善。薄俗勵爲仁。忘世非硜果。傷時在隱淪。百年閑日月。一室老經綸。高蹈追箕穎。眞源遡洛閩。唐虞知旣遠。叔季有斯人。慕義推前輩。聞風揖後塵。魁形還造化。衡宇鎭松筠。弔賻承恩重。幽明感德均。朝家今擧逸。巖穴盡彈巾。泉壤無由作。弓旌不可申。聞人呼處士。有子泣窮鱗。褒贈宜師古。愚言未必遵。昔唐處士同馬承禎卒。贈銀靑先祿大夫。諡貞一先生。賀知章請還鄕里。擢其子爲司馬云。故未句偶及之。</text>
<title>新婦挽十韻</title>,<text>婉娩吾家婦。于歸一紀玆。溫憐珠玉性。芳揖蕙蘭恣。入室無鍋釜。安貧去綺帷。屬罹茶蓼苦。看共棘欒悲。拜跪躬依禮。蘋羞手自宜。須知士者行。會向女中期。不弔天何酷。云亡事曷追。遙傳千里訃。忽作百年恩。誰料垂堂別。眞成永訣時。懷賢慟欲絶。豈獨爲兒私。</text>
<title>南薰解慍。應製二十韻。</title>,<text>耕陶玄德徹堯衷。禪罷芧茨告受終。輯瑞明庭朝萬國。垂衣白日御重瞳。工兜竄殛投荒遠。夔卨都兪密席同。神化孚來流率土。璣衡齊了叶高穹。八音初放登韶濩。四序平分屆祝融。卓午床頭披畫袗。乘閑膝上撫徽桐。飜階乍見搖蓂葉。入袖方知動凱風。颯颯幾回穿邃幕。微微一陣泛長空。吹噓天地沖和氣。槖籥乾坤長養功。自是太平知應節。須看重巽未全工。承薰轉覺開堙鬱。挹爽能敎破蘊隆。想見蒼生咨暑雨。還怜白屋困爐烘。被絃却奏房中樂。擊壤俄聞衢上童。慍解當年財亦阜。治隆千載德彌崇。邇來風雨多盲怪。今日淸寧仰聖聰。候屬正陽遲舜。日時丁多暇樂周豐。晨移玉仗開西苑。晝接康侯列上公。雨過輕陰含院落。風吹新錄灑窓櫳。分涼唐殿思追美。迎快蘭臺背較雄。自幸微臣叨授簡。願將虞澤惠吾東。</text>
<title>晉州矗石樓韻</title>,<text>焉病南民正及時。行臺無暇廢吟詩。三農得雨心方喜。百尺登樓氣不衰。習氏園中修竹合。蘇娘門外綠楊垂。▣綠保障誰非政。芳草晴川摠入詞。碧露海岑陰藹散。紅逐汀樹夕陽遲。晉陽信美安能久。北望丹衷耿自奇。</text>
<title>曝背思獻君應製</title>,<text>連村積雪擁柴荊。白屋前頭自一生。烏啄空林枯木落。氷侵露脚朔飇獰。窮陰沍處逃無訃。旭日賓來喜欲驚。景翳天衢陽遍照。暖烘籬底背偏傾。窮簷自寶黃綿襖。廣屢那知獸炭明。一曝愛暄非至美。九重思獻是微誠。貌非假外言辭俚。腸自無他悃愊萌。秪是精忠堪遇賞。莫將癡計枉加評。溪芹獻御心何異。庭藿傾陽事可幷。▣笑微臣謬算在。愛君長抱宋人情。</text>
<title>漢都賦 十七歲學試作</title>,<text>濁而下者爲地。高於峙而深於流。設險固於山河。擅形勝於名區。王者於焉來宅。爰建邦而立都。歷前代萬萬千千。匪都邑曷永鴻圖。海東千載。有聖者作。聿來胥宇。華南漢北。其始也運訖靑木。祥符金尺。天厭穢於僞辛。眷休命於有德。干戈相尋於外夷。危亡旣階於蕭墻。桀紂爲湯武驅民。謳歌日歸於周商。焚溺已極於塗炭。其可不一怒而安民。旋義旗於威化。定三韓而一新。張良策阻山帶河。婁敬說金城天府。爰卜其宅。定鼎玆土。龜筮協吉。訽謀僉同。漢之廣矣。萬派朝宗。華之崇矣。佳氣鬱蔥。通漕運於江海。達輪蹄於千里。碁布兮列署千坊。龍臥兮粉城百雉。祥雲靉於金闕。狼煙豁霽於邊彊。禮樂侔擬於中華。文物上軼於虞唐。基山川之鞏固。開萬世之恭ㅁ業。百餘年太平煙火。屬熙運於累葉。惟彼箕城黃葉。鵠嶺寒雲。如風聲鳥音之過耳。寄興喪於覆飜。偉聖祖肇基而樹祚。視前代而尤盛也。聖繼聖傳之無窮。期萬世而一姓。雖然。地利不如人和。山谿無與於固國。汾水之陽。舜禹之所建極也。岐山之阿。文王之所建業也。洛陽之勝。迭作周隋之王畿。崤函之固。更爲秦漢之鴻基。山川如舊。興廢不常。以德德興。以慢者亡。祖宗善始。孱孫不繼。在德不在險。信固邦之奇計。伊漢都未之都也。紛幾番奸雄之割據。迨遇聖祖而擅勝。可見天心之去就。而人事之成敗也。固之以險。恃之以德。深有望於當宁。河淸今日。世躋春臺。重熙累洽。王道恢恢。生逢聖代。敢獻歌頌。頌曰。贍彼王都。水擁山重。釀靈呈瑞。蟠龍踞虎。天慳地秘。界我聖祖。貽謀燕翼。守成有道。於皇我王。功光前烈。聖子神孫。綿綿瓜瓞。華山爲池。漢水成田。國祚之長。億萬斯年。</text>
