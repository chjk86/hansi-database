<title>直廬獨坐。詠懷寄久之。弟壽恒○癸巳</title>,<text>不才叨守衛。空館送朝曛。獨坐誰來此。閑情懶處群。鳥聲和夢亂。人語隔花聞。忽忽無聊意。詩成寄卯君。</text>
<title>將赴松讓。漫題屋壁。癸丑</title>,<text>高風千古慕柴桑。今日行藏感慨長。一曲驪歌秋事晩。滿階霜菊爲誰香。</text>
<title>成都述懷</title>,<text>我生天啓四年中。志業蹉跎一禿翁。千里成都來作客。悲歡百變暮途窮。其二吾先初起古昌州。八百年來世澤流。淸白遺風詩禮訓。至今無以繼前休。其三漢城東出卽楊州。石室陶山五代丘。一片田廬生事薄。百年猶足守箕裘。其四拱極山南第一坊。舊廬西對弼雲岡。階花庭樹渾閑物。美義須看苦蘗堂。其五猗歟先祖瑞吾東。子姓彬彬誘掖中。膝下分甘惟我最。至今慙痛忝家風。其六失恃哀哀十歲強。弟兄稚昧侍春堂。百年風樹無窮痛。長向荒原血淚滂。其七嗟吾已後太平時。戎馬生郊卽墨危。盡室蒼黃東入峽。貊墟風雪滿征衣。丙子。避兵東峽。其八先塋松柏鬱蒼蒼。人道山川鎭發祥。香火年年猶不廢。周旋將事子孫行。驛洞先塋其九豐山之北鶴峯西。松逕巖扉傍小溪。時向中臺僧寺宿。月邊淸唄隔林低。西美洞其十當時再省外家鄕。竹嶺橫天道路長。老木叢篁雉嶽下。千秋豈獨感陳郞。往省外家先塋其十一南走嶺形分水大。北來山勢戲靈高。携筇獨立蒼茫外。誰信吾人氣象豪。登分水嶺戲靈山其十二東州山水氣紆餘。孕出當時烈丈夫。四海至今多禍難。瓣香新廟一長吁。謁鐵原金將軍廟其十三靑龍泉石極淸幽。山外雄聲大瀑流。隣境又尋三釜落。黃家亭子亦堪遊。訪靑龍山三釜落黃家亭其十四居卑聊可救飢寒。遷秩還慙副樂官。時赴終南山下院。綠陰深處磬聲閑。陞樂官其十五山聳首陽名已好。亭開許氏勝堪遊。石潭仰止平生意。九曲風光爲少留。往海州遊許亭。謁石潭書院。其十六延津東渡走長安。關外山川幾往還。玉溜泉邊休馬坐。廻瀾石下打碑看。其十七野外城陰來往頻。閑忙隨分亦淸眞。花殘雲谷尋山客。月照盤溪話卯君。遊谷雲歸。訪久之於盤溪。其十八蒼黃東渡廣陵津。更見喬山葬聖人。一宿南城南畔寺。羨他禪老謝悲欣。往驪州。會國葬。還宿南漢開元寺。其十九猿腸斷盡只殘形。埋玉重泉舐犢情。已矣此身無可賴。獨扶衰病向東明。哭夭還官其二十中夜悲歌歎此生。男兒書劍竟何成。嗟嗟五十年間事。欲說其誰識我情。其二十一富貴在天那染指。文章無技未窺斑。平生獨有煙霞癖。其奈奔忙道路間。其二十二蟾宮擬折桂花枝。二十年來困禮圍。得失一毫還一夢。碧空回首片雲飛。其二十三論交世路竟誰眞。看取劉公廣絶文。獨向書中尋往跡。千秋無限會心人。</text>
<title>述哀</title>,<text>薰然一室煖如春。蠟燭金爐伴此身。還憶故山松檜冷。雪中誰復看孤墳。</text>
<title>感懷</title>,<text>往事悠悠五十年。雲浮水閱已茫然。衷情欲說還無說。獨臥關山歲暮天。</text>
<title>成生 琬 有二律。悲撓之餘。不能和。以絶句答之。</title>,<text>東明松讓古扶餘。陳跡茫茫鳥沒虛。可笑世人徒遠計。一生辛苦竟何如。</text>
<title>書懷贈別成生</title>,<text>東明樓閣鬱穹崇。十二雲鬟倒鏡中。今古幾人迷楚夢。死灰枯木一衰翁。</text>
<title>夜坐書懷</title>,<text>浮生於世果誰眞。萬事紛紛閱眼頻。旅館三更燈欲暗。塊然身似蘿中人。</text>
<title>暮春晦日。在京城北洞。夢得一絶。頗有閑適之趣。而覺而忘之。只記落句。仍足成。以寓谷雲幽居之意。甲寅</title>,<text>一溪廻轉萬重山。何處幽人獨掩關。石逕荒涼松檜暗。老狵閑吠碧雲間。</text>
<title>寄退憂堂 弟壽興○丙辰</title>,<text>荊花共傍一城隈。暮境分飛幾日廻。獨樂遽傷人事變。退憂還見野堂開。危塗自古元難盡。別恨逢秋轉未裁。孤臥貊墟寥落意。萬山明月水聲哀。其二欲說平生意未平。自憐蹤跡混流氓。風埃顚倒幾年誤。丘壑歸休雙鬢明。滿耳溪聲聊自樂。一床書卷竟何成。相隨只有華山月。獨向秋窓照此情。</text>
<title>送集，業兩姪歸覲朗州。仍寄文谷。弟壽恒</title>,<text>世事茫茫不可知。秋懷憀慄送將歸。鷹巖雲洞無多地。安得同爲歲暮期。</text>
<title>谷雲秋懷。次文谷韻。</title>,<text>白首龍鍾兩鬢寒。駐年難試九華丹。塵機纔脫思長往。茅棟初成審易安。處世寧能棲惡木。鼓琴無復奏猗蘭。雲山滿目皆吾樂。莫遣悲秋一味酸。其二淅淅風林白露晞。小窓開處映朝暉。閑來趣味圖書在。歲晩生涯橡栗肥。陶令當時輕斗米。王章何事泣牛衣。紛紛世路乘除裏。霜髮蕭然始得歸。其三高風千載慕羊裘。魂夢何曾到鳳樓。籬下寒花非俗物。山中叢桂屬淸秋。從來世道多飜覆。每羨前賢早退休。月滿石壇松影亂。不妨隨意此遲留。其四小逕莓苔鎖洞門。林霏蘿月幾朝昏。人閑便覺無機事。心淨方知有道根。簷下宿雲通後崦。籬端夜火認前村。携筇徐步孤亭畔。曲曲飛泉疊石奔。其五獨臥荒村歲序更。亂峯低處暮煙橫。地偏不到漁舟子。夜靜猶喧澗水聲。老樹風高驚宿鳥。陰厓霜下萎孤英。離騷吟罷增惆悵。搖落深知楚客情。其六一壑幽居籠水亭。東峯遺跡近山扃。寒流徹底淸於玉。古柏昂霄獨也靑。烈士豈容同櫪馬。腐儒還愧守窓螢。年來始得虛明界。靜裡潛看萬象形。其七白石穹林護碧溪。偸安聊得一枝棲。存心可使同秋月。混跡從知病夏畦。不是疏慵輕去就。却嫌衣袂涴塵泥。仙區歲晏佳期在。自此何人共我携。其八生平性癖不言錢。末路棲遑雲水邊。歷落荊花辭北里。凄涼雁影杳南天。孤松獨秀門前逕。晩稻誰鋤屋下田。舊壟新阡霜露冷。回頭無日不潸然。</text>
<title>次柳子厚南澗中題</title>,<text>幽人日無事。晩步南溪時。溪流有曲折。松韻亦參差。稍喜探歷富。未覺形神疲。端居屛外滑。隨意弄淸漪。歸休已晼晩。衰鬢苦低垂。耽閒是素性。與世不相宜。所愧老無成。不患莫我知。俯仰林泉內。余心誰與期。</text>
<title>谷雲諸詠。次晦翁雲谷韻。</title>,<text>是身如閑雲。託此華山谷。卷舒亦何心。自昔非余獨。右谷雲山翁日無事。垂釣雲溪寒。此間自有趣。非關嫌菜盤。右釣雲磯朝雲與夕嵐。咫尺迷幽谷。散漫更廓如。群峯橫黛綠。右盪雲谷耽閑辭世紛。入谷坐深樾。誰識悅雲人。知心有山月。右悅雲臺松檜蔭荒臺。雲煙迷洞府。仰止百年心。臨風懷椒醑。右淸隱臺臥龍佳名愜。逃緇舊跡深。六歌眞有感。梁甫更長吟。右隆義堂心無外物侵。身在松雲裡。陶然北窓風。聊憑南郭几。右臥雲菴閑狵碧雲中。空吠門前道。村墟人跡稀。幽澗生春草。右吠雲村</text>
<title>次楓溪志感韻。贈族姪盛達。丁巳</title>,<text>庭空無復午陰輕。只有溪流不改淸。砌竹生孫猶舊色。山禽求友是新聲。當時稚昧瞻依地。此日經過感慨情。嗣守至今惟爾輩。莫將華藻漫爭鳴。</text>
<title>聞曲淵之勝。偶占一絶。寄李仲周。紳夏○戊午</title>,<text>仙源東望興悠然。海嶽中間別有天。安得與君携手去。碧雲深處送殘年。</text>
<title>春帖 己未</title>,<text>花木陰陰日月閑。仙家物色隔塵寰。尋源漁子看棋客。從此休敎近碧山。</text>
<title>心事無聊。步出神女峽。口占寄文谷。時四月九日也。</title>,<text>經春臥窮谷。別恨兼幽憂。佳辰不可負。聊作出門遊。淸流繞舍鳴。綠陰滿壑幽。巖花亦無數。照映眩雙眸。時物豈不好。我心還自愁。無人與晤語。獨行循芳洲。爽朗梅月臺。淸深臥龍湫。永念千載上。古今同一丘。萬事勿復道。隨處可優游。臨風更歎息。日暮悵夷猶。</text>
<title>聞退憂移寓嘉陵。寄贈。</title>,<text>廊廟山林孰毀成。只今心跡喜雙淸。遙知疋馬東歸處。臥聽嘉陵江水聲。</text>
<title>精舍初成。適逢重陽。菊花正開。以採菊東籬下。悠然見南山。分韻書懷。寄退憂，文谷。</title>,<text>結廬倚蒼峭。庭戶頗爽塏。山深不逢人。白雲日相待。復種東籬菊。寒香供晩採。採之欲遺誰。所思隔雲海。其二連旬峽雨昏。一夜風卷屋。嚴霜百卉凋。艶艶階下菊。幽人遶花叢。翛然抱茲獨。千載栗里篇。更向風簷讀。其三群山遶蓬廬。華嶽一何崇。尋常倚望處。雲物迷西東。起步墟里間。寒花寂歷中。誰與共此景。嘿嘿萬慮空。其四澗樹夕風起。秋氣颯然悲。徘徊感時物。黃花映疏籬。仍思餐英客。欲往何所之。乾坤杳茫茫。三歎復何爲。其五索居觀物變。誰眞復誰假。交情翟公門。禍福塞翁馬。寂寞窮廬士。自在雲林下。登皐又臨流。聊用幽懷寫。其六平生有微尙。晩計得一丘。外慕久已忘。萬事良悠悠。誰知適吾適。非爲山水遊。風霜衆芳歇。歲暮將何求。其七身退謝塵機。堂成俯淸淵。欣逢佳節廻。愛此時菊姸。世事不可知。野興一蕭然。南山空翠色。相對亦勝緣。其八榮期有至樂。老氏去健羨。如我飢愚人。安能厭貧賤。生涯山一片。趣味書數卷。會心千載上。古人今可見。其九東峯留妙句。寒盟有碧潭。余生百年後。高風尋古菴。採薇嵐山西。酹觴雲溪南。誰能識此意。依舊月影涵。其十擧世自紛紛。今古爭觸蠻。殘生獨歸處。頹然水雲間。千厓錦樹稠。落日明秋山。佳期已晼晩。悵然掩柴關。</text>
<title>遊三釜淵。次先祖考韻。贈文谷。兼示翕姪。</title>,<text>地接雲間徑。山分洞裡村。吾人同趣味。淨界一乾坤。迷滯從他笑。冥棲得自存。誰知靜觀處。活水有淸源。</text>
<title>寄退憂，文谷。</title>,<text>塵根蟬蛻臥靑嵐。風佩超然相對參。靜處開懷兒子輩。窮途知己弟兄三。誰言福慧難雙入。更喜煙霞得盡探。物外鴒原同會樂。何如徒就德公談。余之所居。有靑嵐山。風佩洞。在永平。超然臺。在嘉陵江上。</text>
<title>除夕。在谷雲山居。次東坡寄子由餽歲韻。寄退憂，文谷。</title>,<text>舊俗重餽歲。列郡問時佐。衣冠夙夜賢。人謂不取貨。寂寞窮巷裡。誰念貧措大。蓬蒿原憲病。風雪袁安臥。村醦亦厚意。野老時狎座。炎涼燕歸巢。日月蟻旋磨。悠然物無競。惜哉良時過。作詩唱塤篪。陽春非寡和。</text>
<title>次文谷除夜感懷韻</title>,<text>端居暮年心。擊壺歌慨慷。不恨身事微。不愁時序更。沈歎復何思。所思天一方。迢迢坐難越。安得挹餘光。尺素阻蜑海。浮雲迷鳳城。只是丈夫志。隨處多激昂。斯文永有賴。簡冊何煌煌。千秋萬世後。榮名誰可望。</text>
<title>去年種粟華山之南深谷。穫而棲之於畝至今春暮廿三日。使家僮打取。其下小瀑數層。相承而下。洞壑幽邃。花木芬芳。乃與一家子壻女婦孫兒輩往遊。人跡隔斷。翔走亦絶。半日逍遙。炊黍而還。曾名其地爲小有洞。書於巖面。今又戲題一絶。以記一時之事云。庚申</title>,<text>小洞春深麗景鮮。人間風日隔三千。全家遊興眞堪詑。豈數空中打麥仙。</text>
<title>又用朱書中盡室遊山四字。分韻爲詩。</title>,<text>病懶臥一壑。忽驚春序盡。悠然起遐想。泉石有招引。扶筇涉南溪。谷風猶凄緊。行到山澗曲。石田無畦畛。課僮事頗勤。生涯聊自哂。其二前年種粟處。穹林何蒙密。霧雨易爲災。歲事寧無失。蟲螟食其苗。鼯鼪害其實。棲畝氷雪塞。打來至春日。看檢亦勝事。仍之卷家室。其三山妻並女婦。山翁携子遊。小孫亦能從。群行溪路幽。折花仍煮之。風味當珍羞。笑語響林樾。散策復經丘。彼哉華屋下。誰知有深憂。其四路轉雲木中。瀑落層崖間。巖下炊煙起。淅米弄潺湲。佐餐有佳蔬。山芥取溪灣。一飽不願餘。盡室皆歡顏。歸途望吾廬。掩映靑嵐山。</text>
<title>同甫 李喜朝 辱和鄙作。復次以謝。辛酉</title>,<text>身計蕭然𧴖貊墟。耽閒樂靜似逃虛。江湖鳧雁寧多少。慙愧華陽引古書。</text>
<title>送別金景晉 啓祥○壬戌</title>,<text>風霜歲暮動寒林。檀木休敎螻蟻侵。分付兒童勤用意。會看柯葉好成陰。</text>
<title>次李仲周送老堂韻 癸亥</title>,<text>浩蕩江湖趣。棲遲閱幾秋。如君眞得計。於世定無愁。弊業拋雲峽。新亭寄月洲。明年下春水。吾亦有何求。</text>
<title>四十五年後。到豐山舊居。書贈宗人。丙寅</title>,<text>村園門巷尙依依。舊老相逢說舊時。猶勝千年華表鶴。人民城郭摠成非。</text>
<title>訪西美洞。感懷口占。示同行諸宗。</title>,<text>萬石山房木石居。草堂何處認遺墟。兒孫白首今如許。澗道重尋淚滿裾。</text>
<title>省掃先墓。示同宗諸君。</title>,<text>先德從來蔭後昆。百年松柏蔽丘原。山樵野燒當時句。世世寧忘此一言。</text>
<title>舍仲家燕會。次文谷韻。</title>,<text>三樂人間一亦稀。暮年團會豈前期。初心共慕茅山隱。薄相吾非寶樹枝。須戒持盈卑以牧。寧敎不學老而衰。還將規警無窮意。今日臨筵侑酒巵。</text>
<title>白雲嶺道中 丁卯</title>,<text>石路崎嶇繞碧巒。跨驢閒向華陰間。村人不解行藏意。問我今胡更入山。</text>
<title>敬次王考石室守歲韻。贈文谷。戊辰</title>,<text>木洞陶山一逕通。暮年相伴寂寥中。浮生行止還無定。獨倚鴒原詠北風。</text>
<title>書懷。贈退憂，文谷。己巳</title>,<text>百年榮辱等浮雲。暮境歸休謝世紛。木洞金村連石室。三峯豈獨有茅君。</text>
<title>次文谷碧波亭用陽明韻。</title>,<text>南荒再別十年中。默算平生萬念空。猶有洞陰他日約。白雲相逐渡溪風。</text>
<title>聞蓬山尤翁 宋公時烈 謫所舊寓。今無人居。梅花一株盛開。吟成一絶。用文谷碧波詩韻。寄退憂。</title>,<text>尺書難寄絶溟中。圓嶠茫茫入遠空。一樹梅花蓬海上。待君今日笑春風。時尤翁謫濟州。退憂公謫蓬山。</text>
<title>臘月初七在楊山。風雨終宵。偶思二蘇詩感懷。次韻示諸姪。</title>,<text>楊山歲暮逢寒雨。腸斷三更滴溜聲。當日逍遙堂上客。對床何恨在彭城。</text>
<title>贈翕姪寒溪之行 辛未</title>,<text>丘原風雨夜沈沈。獨臥空齋耿耿心。更憶眞林聯枕處。玉峯明月照寒衾。</text>
<title>七月望日曉坐卽事 壬申</title>,<text>露下天空夜向闌。風泉激激動林巒。幽人睡覺山窓靜。叢桂峯前曉月寒。</text>
<title>泠泠亭</title>,<text>幽泉咽咽帶松聲。溪上新亭卽舊名。已矣百年携手約。獨來登眺若爲情。</text>
<title>十月二十日。還谷雲。臨發書。</title>,<text>百年松柏老風霜。舊日遺墟一半荒。惟有石厓喬木在。只今應識我心傷。</text>
<title>在洞陰集句漫成 癸酉</title>,<text>世間不但山中好。問余何事棲碧山。身世兩忘無可答。白雲長在水潺潺。其二四面雲山誰作主。時時來往住人間。柴門流水依然在。猿鳥不驚春意閑。其三谿上遙聞精舍鍾。白雲斜日出深松。落花寂寂啼山鳥。雲碓無人水自舂。其四飢食松花渴飮泉。不妨閑作地行仙。世人那得知幽逕。萬壑千巖鎖翠煙。</text>
<title>山中感懷。賦寄兒輩兪郞。命健</title>,<text>斷盡猿腸歲月深。白頭孤絶華山陰。泉臺一隔無消息。獨臥蒼苔淚滿襟。其二郞君相對更傷情。兒女看來有典刑。咫尺松楸龜沼路。玉氷何忍鎖玄扃。</text>
<title>無名窩戲作</title>,<text>非僧亦非俗。無知又無名。少也不如人。老而無所成。事業誠荒唐。生理懶經營。謂是年紀少。白髮垂兩耳。謂是七十翁。動作同幼稚。入山豈忌虎。臨水徒羨魚。爲農付頑僮。耘穫多見誣。養蜂割蜜少。村人笑其愚。盤飧豐不豐。朝晡飯一盂。廚庖潔不潔。赤脚擁兩雛。不是聞韶樂。忘味逾三月。醬如君子交。得亦聖難食。粥或不點鹽。菜多不沾油。雖然此亦足。隨分無苟求。塊處一室內。有似鳥粘黐。獨夜苦無睡。嶺月曙光疑。出門何所之。樵牧爲隣比。上客趙司果。狎友訥禪師。徘徊溪路側。水石映門扉。新窩更爽朗。秋山繞淸輝。有誰知樂否。悠然自忘機。</text>
<title>歸雲洞 以下二十二首。係谷雲諸詠。</title>,<text>幽居冥密傍廻灣。林影山光掩映間。一曲澄泓龍臥處。噴雲長護碧松關。</text>
<title>水碓谷</title>,<text>神女峯前水碓村。隔溪遙認有仙源。重巒邃壑無尋處。惟見淸流觸石喧。</text>
<title>白月峯</title>,<text>淸隱臺邊聳翠巒。登臨可望慶雲山。幽人弔古無窮意。白月如霜碧落寒。</text>
<title>三一亭</title>,<text>小橋閒來往。拄杖人文石。安得起濂翁。與之問無極。</text>
<title>無名窩</title>,<text>彼菴名不知。此窩亦無名。客來漫相問。一笑倚虛亭。</text>
<title>人文石</title>,<text>聞昔雲臺翁。經營閣皁石。圖象我所昧。聊爾效前跡。</text>
<title>靜坐</title>,<text>少年苦多願。老來無一可。煙霞興已闌。簡策功亦墮。不如謝諸緣。凝神且靜坐。</text>
<title>臨池</title>,<text>我非知道者。又不工書字。幽棲載典籍。洗硯淸溪水。閑來一點染。遣興漫爾耳。</text>
<title>養蜂</title>,<text>蜂衙有性靈。信乎通一路。山翁正愛玩。兩股粘花絮。秋來收蜜少。未忍盡物取。</text>
<title>打睡</title>,<text>東窓耀紅日。北窓來淸風。頹然一枕上。萬事都冥蒙。蝴蝶是何物。乾坤夢亦空。</text>
<title>祝鷄</title>,<text>業學尸鄕翁。養鷄雲樹裏。市買非我心。起舞非我事。空山風雨夜。臥聽鳴不已。</text>
<title>陶盆</title>,<text>飮啄隨所宜。生理一陶器。還思箕穎客。去瓢方無事。</text>
<title>松蕈</title>,<text>白露下西嶺。玉芝生松根。幽居動秋興。豈但媚盤飧。</text>
<title>當歸</title>,<text>山蔬亦多品。皆可充調飢。十年林下客。有味哉當歸。</text>
<title>碧桃</title>,<text>來從無俗軒。獨倚無名室。小庭山影裏。皓然一株雪。</text>
<title>雙柏</title>,<text>蒼然一雙柏。栽來數尺強。千秋雪山月。怳照有知堂。</text>
<title>管雲山</title>,<text>臥龍潭上山出雲。雲不從龍只伴人。同是無心寧有管。偶然相對作芳隣。其二仙謠怳惚瑤池雲。神女荒唐楚峽雲。何似白雲溪上客。悠然長對華山雲。其三問爾行天功亦大。今胡只管護吾棲。千年久閟虞廷瑞。不遣群工唱爛兮。其四出岫還山無定止。須臾衣狗互呈形。從來尙白吾家事。莫向人間漫作靑。</text>
<title>晝掩白雲扉</title>,<text>松門隱約謝塵蹤。小屋疏籬寂歷中。猿鳥不驚人語靜。雙扉猶遣白雲封。</text>
<title>山籬帶白雲</title>,<text>傍山籬落當儲胥。風雨年來已作疏。不遣樵靑勤補綴。白雲長繞一茅廬。</text>
<title>石室盆梅。蓓蕾正姸。病臥曉起。偶記退溪梅花問答詩。遂效其體戲賦。</title>,<text>松柏堂中藏艶閣。疏枝冷蕊寢屛間。華陰一樹還堪笑。獨伴山僧度歲寒。右石室梅。問華陰梅。孤根厭近囂塵跡。淸艶端宜寂寞濱。今日行藏各天性。萬山風雪一枝春。右華陰梅答。嶺雲深處獨開花。伴睡禪窓瘦影斜。却恐吾兄東郭外。緇塵一點近苔槎。右華陰梅。問石室梅。我是西湖氷雪魄。舊逢逋客北山園。如今一片淸涼界。好會孤松五柳村。右石室梅答。莫訝荒郊久滯淫。淸標寧與世浮沈。他時自有歸棲處。不是華陰卽洞陰。右石室梅。贈華陰梅。歸期從此莫敎遲。恐有游塵涴玉姿。去矣麝香山影裏。淸泠溪上好橫枝。右華陰梅答。一陽生處發幽姿。正是淸芬瀾漫時。怪殺吾君太寂寞。空枝裊裊竟何爲。右開花梅。嘲未開梅。隨時之義貴含章。吾道何分行與藏。至理無形涵有象。孤根誰識蘊天香。右未開梅答。</text>
<title>十一月十七日。席上書示兒輩諸姪孫兒。</title>,<text>舊山松柏小堂餘。未死殘生遼鶴如。惟幸諸郞能世業。家貧尙有善和書。其二承家行世更何求。履薄臨深愼厥修。若使傍人有指點。百年松檟亦含羞。</text>
<title>將還雲峽。贈協姪。甲戌</title>,<text>行藏無定果誰眞。潦霽隨時義則均。何事順昌逃世客。太平猶作入山人。其二浮雲世事百憂中。疋馬還山萬念空。絶壑松杉千古色。太初深谷五無翁。</text>
<title>書協姪觀白室</title>,<text>鄒聖曾垂第一言。如何九斁更三淪。乾坤俯仰終無奈。千古空懷樹屋人。</text>
<title>送李甥仲庚 世白 赴燕 乙亥</title>,<text>忍恥包羞六十年。紛紛冠蓋入遼燕。千秋志士無窮恨。慷慨長吟雪窖編。其二冥漠神交抱膝翁。潭祠舊事華陰中。憑君欲覓淸高像。今世無人識此風。求購武侯眞</text>
<title>次晦翁題寫眞韻</title>,<text>行藏山後又山前。照影淸溪意怳然。耿耿百年浮世事。中宵高詠遠遊篇。</text>
<title>自詠戲賦 丙子</title>,<text>非老又非少。非僧亦非俗。謂無四大具。謂有萬事絶。入山旣非隱。出山非有求。行止定何意。來往摠悠悠。獨立嵐臺上。白月知我不。</text>
<title>臘月初七日。自京還華陰。正當嚴沍。閉門無聊。口占七絶。寫境書懷。不覺其多。意或重複。辭亦鄙俚。只爲消遣之資。不可與不知者道。聊示子姪輩云。</title>,<text>親故追從無寂寂。甘腴市買趁朝朝。如何此老多窮相。獨向雲山喜採樵。其二浪跡元無屑屑譏。往來隨意又隨時。山僮不謂吾歸速。雪滿階庭晝掩扉。其三林有蝮蛇山有虎。門無車馬食無魚。人間自有安身地。何事辛勤此卜居。其四白雲嶺下雲門谷。二十七年幾往還。疋馬獨來又歲晏。亂山殘雪繞柴關。其五數月長安塵土籠。歸來便覺盪心胸。山溪一夜寒雲合。喜見門前雪滿松。其六來往風塵不憚頻。靑山如笑又如顰。何人一榻蕭然坐。不出籬門三十春。其七衰相駸駸病日增。煙霞淸興亦難乘。天寒空谷來人少。閉戶聊爲粥飯僧。其八空山風雪歲將除。草草朝晡飯一盂。時有隣僧來問訊。兩家生計略相如。其九書亂小床誰復帙。塵凝虛室掃無人。頹然不作關心事。懶惰從來或是眞。其十爨有一婢樵一奴。耐寒供具度朝晡。主翁高臥還無事。暮境生涯足矣乎。其十一架上詩書懶不看。孤吟坐對燭花殘。氷泉咽咽松風起。雪月微明萬木寒。其十二塒鷄凍縮不司晨。飢鼠時時嚙板門。病客終宵孤坐處。小爐殘火一杯溫。其十三山木陰陰日易西。孤村漠漠炊煙迷。千林萬壑飛禽絶。時見籬邊有虎蹄。其十四紙屛斜立蒲團淨。支體舒和枕席安。睡起呼童問外事。今朝何似昨朝寒。其十五病慵經月不梳頭。篋枕懸衾不自由。日覺衰頹難強力。從今萬事可休休。其十六峽內今年又失農。盤飧朝夕亦難供。廚婢漫告秋禾惡。白粥烹來味不濃。其十七無人可問夜何其。月映虛窓曉色疑。惟有泉聲來枕上。杳然如訴又如悲。其十八自吹爐火紙燈明。強飮茶湯口液淸。四壁寂寥寒夜永。隔窓僮僕鼾雷鳴。其十九悠悠忽忽日斜暉。不覺空山歲序移。萬事徒然心語口。小窓深閉獨支頤。其二十平生不解飮微酡。醉客嘲譏一任他。始覺放翁詩語妙。山寒杯酒不厭多。放翁詩。山寒酒過平時量。其二十一耿耿無眠夜已闌。詩成枕上字難安。呼燈欲就書床下。窓外孱奴怯曉寒。其二十二咄咄書室意不平。算來浮世更心驚。傍人漫道煙霞癖。誰識山中此老情。其二十三疏籬帶雪暮煙寒。隔水人家斷往還。拄杖衡門斜照裏。時聞樵斧響空山。其二十四童奴寒薄紙爲衣。山後山前樵採宜。笑向家中同輩語。幾曾偸斫禁松枝。其二十五老病低垂氣不伸。天寒小酌卽醺醺。殘年飽飯猶難得。何況樽中麴米春。其二十六氷塞筧泉晨井遠。雪封雲碓夜舂寒。懸鶉樵僕無冬襪。半菽廚婢有夕餐。其二十七世事無窮生有涯。獨扶孱骨返山家。翛然行盡靑牛峽。松逕巖扉寒日斜。其二十八曾聞老氏患吾身。身外何須更帶人。獨往獨來隣寺裏。山僧師弟亦喧煩。其二十九庭雪深深朝未掃。廚煙細細晩成炊。茅簷一夜風寒重。日出群鷄不下塒。其三十九野寒威物不靈。村村無復衆鷄鳴。今宵始覺天和動。驚喜窓前報五更。其三十一伴睡菴前雪逕深。隣僧數日不相尋。超然獨坐忘言處。叢桂峯寒又夕陰。其三十二華山忽入亂雲層。急雪回風沍氣凝。孱僕忙驅黃㹀去。斫柴門外積丘陵。其三十三籬雀啾啾未定棲。雪深陰壑冷雲低。村墟薄暮人蹤斷。門外纔通汲水蹊。其三十四無事無聊強就眠。披衣還坐夜如年。村鷄寂寂人聲絶。手撥殘爐小燭燃。其三十五塵編寥落久無窺。舊學新知摠已非。眼著昏花頭似雪。此生堪歎老而衰。其三十六飽更時變已華顚。未試金丹只自憐。睡罷山窓明月夜。會心惟有遠遊篇。其三十七類聚群分理則然。世人誰肯過門前。塒鷄簷雀多情意。野老山僧或後先。其三十八海錯山梁與細鱗。盤飧偶得膳肴珍。村翁菜腹還非分。薄福宜爲惜福人。其三十九今朝風日扇微和。時見遊蜂已出窠。試向含淸門外路。氷泉穿穴水聲多。其四十我似蟄蟲寒入窟。他時猶得見陽春。趨眞橋上雙溪下。好鳥閑花屬此身。其四十一一臥經旬不出關。誰知窓外有凝寒。今朝曳杖溪橋路。看盡亭前雪後山。其四十二前溪日午逗餘寒。強把枯藜倚石壇。時有晩風吹凍雪。散如飛沫白漫漫。其四十三絶壑窮林夏亦淸。雪中誰復近寒汀。平生習氣終難盡。日上松風水上亭。其四十四王冕狂呼潛嶽上。袁安僵臥洛城中。爭如閑坐華陰叟。盡日虛窓看雪松。其四十五塵俗元非面壁僧。蹇癡正似遇寒蠅。氤氳開闔無窮事。會向春臺日日登。其四十六老柏孤生華嶽雲。斫來便覺氣淸芬。端居一室無餘物。聊作名香手自焚。其四十七世故牽連骨肉分。獨來空谷自謀身。生涯此日無窮恨。回首陶山雪裏墳。其四十八歸臥山房暖似春。金爐添炭更氤氳。遙憐兒女嵐臺夜。何處隣家賈雪薪。其四十九嶽麓幽居五代餘。至今無以守先廬。此身歸似遼東鶴。掩淚何堪過舊閭。其五十晩築嵐臺一畝宮。淸幽端合著衰翁。莊盆零落鴒原隔。來往今如逆旅中。其五十一郊扉夙計竟歸虛。丙舍荒涼事事殊。回首歲時香火地。百年含痛血沾裾。其五十二一樹盆梅雪裏春。年年相失只傷神。氷葩玉蕊移來處。好伴松溪舊主人。木洞盆梅。自嵐臺移送松溪。其五十三一官山水儘淸眞。句漏丹砂未足云。事到難時須著念。荒年可盡撫摩勤。屬國兒其五十四分符一縣足吾分。世路如何更著蹤。物外春山無限好。相携可作鹿門農。屬直兒其五十五金沙潭上七松靑。可著幽人一草亭。官裏簿書無日了。幾時能得抗雲扃。屬集姪其五十六阿咸消息近來稀。昨過農巖更悵而。新屋未成仍歲儉。淸泠歸計欲何爲。屬協奼其五十七六年魂夢在寒溪。杖策將尋百曲蹊。早晩同棲天與便。龍門華嶽是筌蹄。屬翕姪其五十八每憶相將住歇菴。偏憐一疾閱年三。何當爾健吾無事。歸飮溪邊石井甘。屬業姪其五十九長時抱病奉慈顏。咫尺松楸獨掩關。渺渺浮雲迷遠望。不堪心折雪來山。屬緝姪其六十一官微祿作生涯。奉檄何妨得縣衙。外物從來聊爾耳。願將文獻世吾家。屬說姪其六十一邇來退食更何如。別恨時憂苦未紓。還把漁竿他日事。救時須講晦翁書。屬仲庚甥其六十二關外三年別恨同。相逢又失一從容。騫騰更隔荒寒地。惆悵雲山寂歷中。屬子雨甥其六十三悲歡閱盡幾年華。暮境分離又一嗟。君到花時應有意。雲山萬轉訪貧家。屬兪郞○萬轉雲山及訪貧家。皆唐人贈壻詩語。其六十四洛下從容意不窮。別來消息隔西東。春風雪嶽寒溪約。日夕依依寤寐中。屬徵弟其六十五疇昔追尋告別忙。至今佳約更茫茫。世間不但山中好。黌院談經意味長。屬魚郞其六十六族位纍纍五代塋。百年神道愜人情。松楸索莫村居少。瞻拜尋常愧必誠。其六十七舊舍森然不可忘。只餘松柏數間堂。當時肯構丁寧意。遺恨空如漢水長。其六十八江邊曾起一絲亭。京國山川眼底平。病臥雲林歸不得。煙波孤負白鷗盟。其六十九中年奔走路岐窮。萬事荒唐兩鬢蓬。舊峽歸來春又及。一區田舍飯牛翁。其七十身是枯株心死灰。如逃如病又如齋。鴉鳴雀噪渾無省。日晏柴扉冷未開。其七十一我是平生疏懶人。老來功業一何勤。薪芻鹽米還多事。不獨山中管白雲。其七十二烈風中夜透虛窓。氷著床頭茶酒缸。臥覺衾裯如潑水。起看燈燼落殘釭。其七十三城中樵汲亦艱辛。一任平生活計貧。宅近靑山門近水。旣能忘水又忘薪。其七十四長安西望日蕭疏。舊里何人問索居。只有伶俜兩兒女。一封書到一霑裾。其七十五高選瀛洲曠世榮。不才何得廁群英。陶山雲峽靑春近。一曲長歌萬事輕。屬直兒其七十六靑嵐臺接弼雲岡。里巷依依但夕陽。寂寞門前來往路。獨餘殘骨影涼涼。其七十七玉立巖前流水咽。龜汀洞口落花飛。殘生此日空遺恨。爲問靑山知不知。其七十八苗而不秀理難窮。夭閼百年餘此翁。眼下森然都是夢。白頭哀怨向蒼穹。其七十九梅不負吾吾負梅。老來行止亦堪咍。窮山殘臘無消息。何處寒花雪裏開。詠梅其八十四世潯陽不做官。高風千古邈難攀。年來我亦栽幽竹。羞對山窓瘦影寒。詠竹○晉翟矯四世不仕。好種竹。其八十一秋來不見嵐臺菊。九日還山花較遲。淸賞差池仍歲暮。寂寥三逕撫松時。詠菊其八十二昨日狐貍來殺鷄。今宵猛虎又咬犢。此是世人招我具。將身愼莫託山谷。其八十三樂琴書又悅親戚。五柳元非寂寞濱。點檢此生何自苦。深山虎穴與爲隣。其八十四前後兔蛇陽九運。皇天何事長群陰。孔明當日論親遠。志士千秋搤腕心。其八十五蚍蜉撼樹亦呵呵。甕盎啁啾莫患多。從此百年猶有待。但看茅嶺碧嵯峨。茅嶺。指華陽洞。其八十六生年七十四回春。砥柱頹波世事新。獨倚高峯回望處。百千蚊蜹自紛繽。其八十七溪堂千古繼潭祠。又是東韓有伯夷。慷慨山翁衰世意。莫敎輕許俗人知。有知堂其八十八周綱已鮮入長嗟。紫氣東來天一涯。只有玄言留世上。不知何處是流沙。靑牛出開○以下六首。詠屛畫。其八十九驢背呵呵臥華陰。洞中花鳥是知音。悠然一枕莊生夢。窓外白雲深復深。墜驢還山其九十登堂慷慨欲無吪。理絶天人可奈何。杖策携家歸路遠。雲橫石棧蜀山多。董養入蜀其九十一太平逃世是何人。一入雲山六十春。不信朝廷構黨禍。豈知河洛起胡塵。順昌避世其九十二陰崖叢桂暮雲愁。虎豹跳梁魍魎遊。漠漠寒天催短景。問君何事此遲留。招隱其九十三桂樹團團花似雪。雲泉留我不須還。無人知此山中樂。獨撫絲桐竹柏間。反招隱其九十四中歲光陰多感慨。暮途懷抱更何如。今無白首添霜髮。自倚氷心在玉壺。其九十五少小常嫌日月遲。呼盧守歲是良時。須臾七十年間事。切切悽悽說向誰。其九十六昔陪王考南鄕日。膝下周旋共弟兄。此夕空山窮老叟。白頭孤絶若爲情。王考除夕與人書。有膝下只有孫兒之言。其九十七絶峽窮廬萬感生。孤燈相伴坐深更。不知當日高常侍。何似今宵此老情。其九十八一盞屠蘇無復飮。三更儺鼓亦難聞。凄涼只有僮奴在。相對還如骨肉親。其九十九憶昔崇禎丁丑歲。避胡東走又南還。眼看六十餘年事。老病今棲貊國山。其百法門非是打乖人。怪底窮荒著此身。一笑高臺松樹下。林霏山靄又新春。其百一聞道長安行樂春。朱門車馬日紛紛。山中亦有新年事。父老來尋四五人。其百二無邊霽景千峯雪。徹底寒泉一片氷。只是主人無甚醒。此生堪愧瑞巖僧。其百三山翁不覺得年多。惟喜茅簷春氣和。隨柳傍花從此始。白雲溪上影婆娑。以下三首。不知菴春帖。其百四華陰洞府又回春。一壑林泉淑景新。枕上冥然耽睡客。山中長作管雲人。其百五和風甘雨歲功新。高壟平疇禾黍均。一箇安閑老措大。百年耕鑿華山春。其百六階前流水戶前峯。花影松陰掩映中。終歲山人高臥處。洞門深鎖白雲籠。以下二首。無名窩春帖。其百七閑雲靄靄水洄洄。日出柴門坐石苔。從此不知山外路。杖藜時到一春臺。一春臺。卽洞門。其百八休徵可望農桑盛。今歲應多燮理功。村老不知人世事。漫看新月驗豐凶。上元占月其百九叩門飢凍流離子。片片鶉衣不掩身。天地茫茫無處告。同胞誰是見憐人。其百十衰翁神氣幸綿延。漸覺遊行意索然。老馬爲駒亦妄耳。不如深坐送餘年。</text>
<title>閏三月初八日。還華陰。留四十二日。逐日所接所懷。山中景色。無不形諸楮毫。此不足爲詩。而皆是實跡。聊爲破閑之資。以自觀焉。丁丑</title>,<text>強圉赤奮若。閏三月初六。雲翁返雲棲。快若竄林鹿。逶迤城東路。花柳耀晴日。去去凝望處。馬首山爭出。其二長安春色闌。繁華人共喜。如何舍之去。去向窮谷裡。窮谷何所有。白雲淸溪水。於焉適吾適。誰知寂寞事。其三行到松溪里。暫入從子舍。却喜病欲蘇。相對幽懷寫。草草一餉話。悤悤便促駕。朅來鷹巖宿。惆悵歇菴下。其四中道逢阿咸。便成燕鴻違。暮授虛白室。悵悵失佳期。松枝低小庭。花影映雙池。孤吟壁上詩。喟然空躕踟。其五立馬淸泠瀨。暫步松下石。石上詩筆滿。狼藉遊賞跡。恨我遲一日。未赴春山約。行行重回首。巖花空自落。其六雨餘水益駛。山深花較晩。嶺路豈不險。塵襟一疏散。歇馬小溪邊。木蕨供午飯。籃輿度絶巘。村墟稍平坦。其七廻轉疊石臺。行盡大谷村。緣溪傍山入。紅綠繞川原。亭子出林表。家僮迎洞門。投裝臥一室。爽朗淸心魂。其八隣僧餉山蔬。里人致溪魚。炊黍有廚婢。殺鷄來莊奴。風味亦佳哉。一飽不願餘。瞻彼長安市。誰不慕羶腴。其九朝起闢幽戶。花鳥亦欣然。怳若得新觀。景物浩無邊。曳杖菴窩間。嘯詠窮歡姸。此外非所知。優游可忘年。其十杜鵑開又落。躑躅徧澗谷。花事有次第。粧點幽人屋。華林亦可佳。嫩葉淨如拭。獨賞還獨吟。徘徊到日夕。其十一幽居似鶴林。山靜春日遲。月窟巖上亭。更覺淸而奇。激激玉泉鳴。颯颯松風吹。終夕倚水檻。有懷誰得知。其十二溪流喧靜夜。不分風雨聲。曉月半窓影。披衣出南榮。慵僮晩不起。手自開柴荊。上下亭臺側。悠然雙眼明。其十三獨坐孤亭上。夕陽松陰移。緩步橋道間。拄杖臨井池。暝靄迷遠壑。暮禽喧疏籬。時見釋耒人。驅犢下荒陂。其十四林廬日亭午。綠陰淸且美。不恨無跫音。禽語亦可喜。流鶯最多情。款款鳴不已。絶勝俗人來。漫說塵世事。其十五巖花正如燃。溪魚好上流。編蓬爲曲箔。承之石梁頭。纖鱗日跳擲。一落充庖羞。咄哉進退間。失水將誰尤。其十六我畜一靑牛。騎之澗谷裡。可當華山驢。寧有函關氣。年來久病悴。瘦骨鞭不起。非關心爵祿。慵奴不勤飼。其十七古來英雄人。多處隴畝間。況我貧窶子。豈可徒優閑。歲歉奴告飢。今年農務艱。雖然毋自逸。及時墾前山。其十八種麥雲潭上。種粟華洞口。平明驅牛去。耕耨並男婦。田家豈不苦。生理在畎畝。勖哉無失時。勤勤去稂莠。其十九吾莊有一奴。懶惰無儔匹。晝臥不服田。其婦訶託疾。閒遊里閭間。覓食送日月。今逢歲大侵。寧可久生活。其二十今春亦已盡。政爾東務急。閭井日蕭條。農桑皆失業。枵腹執耒者。山蔬代午饁。家家蠶箔空。無人採桑葉。其二十一峽村荐飢餘。十室九顑頷。麥秋今尙遠。朝夕惟菜糝。丐者叩柴荊。哀訴氣悽慘。對食不下咽。惻然令我感。其二十二父不保其子。夫或棄其婦。丐兒火人廬。良民化奸寇。皇天胡不仁。恨我遭陽九。誰能佐吾君。致世庶而富。其二十三哀哉漢山兀。有同牛山木。剝龍淸風溪。赤鬜幽蘭谷。弊廬寄中間。無以寓吾目。歸來桂峯前。澗松如膏沐。剝皮龍。是地家說。華陰洞前山。卽叢桂峯。其二十四褊性竟難化。平生厭紛綸。城陰窮巷裡。猶覺不宜人。世故莽難定。那得免緇磷。幸此脫羈馽。山阿氣聊伸。其二十五晩矣尙未晩。歸歟復歸歟。好山隨處有。盡室可安居。投老王官谷。避世遼海隅。高風千載上。回首一唏噓。其二十六綠陰忽滿溪。落花點蒼蘚。空庭闃無人。坐看簷影轉。枕上半餉睡。床頭一書卷。更就松石亭。颯然風吹面。其二十七溪回天氣暖。終日坐茂樹。何來華山雲。忽作中宵雨。細聲添筧泉。綠色潤菜圃。幽居自多趣。只恨無佳句。其二十八旣雨晴亦佳。萬物皆欣欣。高柳好鳥鳴。幽澗細草薰。尋花陟巖逕。觀魚臨水濆。孤筇一壑底。聊以窮朝曛。其二十九柴門久不開。忽有騎馬客。云是東州朴。依然舊相識。謂訪七仙洞。轉來問寒燠。款款話山水。相送山日夕。其三十策有三十六。何者是第一。人情喜反覆。世界元陷缺。戾天豈非難。逃淵亦無術。雖然轉身地。山川眼中闊。其三十一身世萬山雲。生涯一把茅。春深林木淸。花落鳥咬咬。窮途遇佳境。中心欣慨交。長嘯倚巖扉。片月生松梢。其三十二朝出柴扉外。里人傾村塢。男婦與老幼。繈屬洞門路。糠食亦已絶。爲採山蔬去。嗟彼鍾鼎家。誰知蔀屋苦。其三十三昔聞長老言。憂治且危明。若不振國綱。無以保民生。至今五十年。世道有難名。山中眼暗翁。何時見太平。其三十四鄕客叩門來。言辭何戚戚。旣抛稻田荒。又將農牛鬻。有菜不點鹽。無錢可買粟。安得且緩死。明年喫不託。其三十五山爲不請伴。雲是無心友。此乃東峯語。我今能兼有。但恐山與雲。不屑窮醜叟。看看百年內。永矢無相負。其三十六靜裡觀物變。老去惜歲華。忽覺春又盡。出門山日斜。晩風度前溪。點點飄楊花。微吟岸輕幘。獨立數棲鴉。其三十七京洛音書至。世變莽難窮。紛紜爭奪場。噂𠴲是非叢。吾於一片山。久將流水籠。徒倚新亭上。更聽松下風。其三十八嗟哉世運乖。喬木日蕭條。禮義久已喪。名利徒紛囂。若失進退節。何補聖明朝。寄語吾黨士。胡不返漁樵。其三十九吾聞古聖人。恭勤以爲德。奈何今之士。驕惰以自賊。幼昧灑掃節。先要靑紫拾。誰知晦翁書。修身有大法。其四十庖犧畫卦時。陰二陽胡一。幾微有扶抑。理欲在存遏。治亂與興衰。今古固多術。孔聖答爲邦。終以何等說。其四十一世上狂馳子。營營何所止。飾貌且躗言。干名又循利。朝入衛霍室。暮過稷下士。豈知天壤內。自有安樂地。其四十二魯公乞米帖。元亮乞食詩。古來賢達士。時命乃如斯。顏殷享厚祿。裴盧任台司。茫茫宇宙內。此理誰得知。其四十三峽民本飢寒。菜食且鶉懸。稍稔尙如此。況當大無年。城中奢麗習。匝地又薰天。民之窮且盜。理勢固宜然。其四十四俗尙吁可怪。侈風難具說。無饌不煎油。有餠輒和蜜。髢飾大如橡。衲行細如髮。痼弊千萬端。慨然漫掛一。其四十五世路九折坂。世事一局棋。觸境難容跡。何處可開眉。荒山雪顱翁。耄矣無聞知。行藏任本性。聊用此棲遲。其四十六日出林霏開。四山霽景鮮。杖策携傭兒。往看甘黍田。歸還亭上坐。頹然成小眠。忽有一蒼鷺。飛來立我前。其四十七昌黎南溪泛。柳州南澗題。寂寞華山下。誰能共我携。殘生獨無賴。幽鳥自在啼。碧潭竛竮影。日暮意悽迷。其四十八朝起上東厓。披草閱耕畬。孱僮牽兩牛。健僕舁籃輿。土厚宜菽粟。地近便耘鋤。更勝陶元亮。夕露沾衣裾。其四十九轉上都藏谷。谽谺更幽絶。靑蔓蔭潺流。深妙又自別。平壟一畝地。種黍今已茁。宜置一茅庵。時來弄明月。其五十水鏡屈洪流。偉元度身蠶。古來畎畝士。鄙事無所嫌。山深桑葉繁。滿箔蠶眠三。誰家安坐人。箱篋盈紈縑。其五十一有知堂前柏。兩株一尺強。霜皮與黛色。會待參天長。依然衛淸高。何必要棟樑。晦父樓下吟。千秋更悲傷。其五十二春宵一何短。睡罷紙窓明。披衣未出戶。已聞布穀鳴。四隣耒耜出。我僕亦催行。暮歸迎謂曰。今日幾許耕。其五十三朝起家何事。蓐食課群奴。或去剝松皮。或去採山蔬。復有一奴在。東皐燒菑畬。倚杖溪路側。終日看游魚。其五十四二婢採桑去。一婢營朝炊。廚盤雜菜蔬。亦足充晩飢。石鼎烹枸杞。瓦盆沈蕨薇。薺苨已長矣。木苗又繼之。其五十五年荒倉廩空。峽民多濱死。我來正春夏。流丐遍閭里。爭將筐篚菜。叩門乞鹽米。愧無濟爾力。誰能告天陛。其五十六南菴有朝陽。北窩有夕陽。中間石上亭。楓松午陰涼。泉聲動欄檻。山翠滴衣裳。宴坐滿懷淸。不覺夏日長。其五十七杵臼利萬民。華制異東國。我今得其法。人皆喜省力。斫杵屋後山。鑿臼門前石。時無粟可舂。聊待秋田穫。其五十八廚間引淸泉。門外有積薪。飜思城中居。便覺愁殺人。樵僮畏禁吏。汲婢憚遠隣。此猶不足道。觸事雙眉顰。其五十九北村邯鄲姓。入山舊主人。周旋助莊役。晤語當佳賓。一朝病不起。念之每傷神。至今鄕里間。無復有情親。其六十鹿門携妻子。柴桑安勤苦。念昔來此山。盡室多歡趣。滔滔萬事變。殘生迫遲暮。依然舊田廬。獨倚亭前樹。其六十一簡策泣遺墨。溪廬愴舊跡。入山數十載。至今苦惸獨。悠然西崦僧。隨意掛甁錫。縫衲具粥飯。一生無欣戚。其六十二客有曾相識。杖削來告急。經年幸不死。賴以服松葉。妻與五稚子。倂命在朝夕。饋之一升米。愧不救其涸。其六十三井上有枸杞。門外生當歸。種芐溪北窩。種菊舍東籬。復採華山參。蒔此階庭陲。豈但供佳玩。庶幾扶吾衰。其六十四命僕摘松花。後嶺與前岡。復有隣僧贈。滿筐金粉香。白蜜和作餠。最宜衰翁嘗。飢食渴飮句。今日意味長。其六十五近山多虎豹。出沒無日夕。昨咬北村駒。今害南隣犢。兒童驚印跡。里人追餘肉。我有匣中水。恨未試霜鍔。其六十六春去芳菲盡。松蘿繞溪汀。日長人更寂。身倦意不醒。欹枕掩殘編。岸幘步閑庭。一樹山礬花。香氣滿窓櫺。其六十七奴耕山上田。婢採谷中桑。獨坐空齋裡。倦倚一書床。爲覓相牛經。更披救荒方。偶逢北里客。服食有商量。其六十八曾訪維鳩村。一日留田墅。屋後有桑柘。門前種禾黍。農家雖作苦。亦足了寒暑。世上棲棲者。一頭宜讓汝。屬稱弟其六十九遠想杜山縣。堪爲遊宦鄕。陂澤魚稻饒。淤泥菡萏香。撫字今安否。消息兩茫茫。四載不相見。南北杳參商。屬能弟其七十楓溪老姪孫。耿耿常在懷。向者進玉陛。胡爲罷銀臺。持被入靑瑣。蓄銳待黃槐。榮辱得失間。隨處勖之哉。屬族姪及二族孫。其七十一今日天氣佳。晴旭上東嶺。携筇越溪石。隨意向絶境。老夫腰脚頑。不覺巖路永。却愁城北巷。局促近市井。其七十二生理我不薄。佳菜滿園圃。旣種東陵瓜。又種錦里芋。綠葵折朝露。靑韭煎夜雨。本無肉食相。自足山居趣。其七十三終日倚水檻。投竿碧溪中。我非張志和。又異姜太公。一鱗不上鉤。堪笑笭箵空。不害不得魚。聞諸百原翁。其七十四監河未有貸。官倉僅乞糴。糴盡更無策。只待靑靑麥。僕病莫能興。誰鋤西疇粟。吾道本如此。何用長歎息。其七十五華嶽高且深。鬱鬱森衆木。民飢食松皮。海松又侵剝。百年雨露餘。摧落顚丘壑。公然大道上。偃蹇立樗櫟。其七十六晩出三一亭。閑步冥棲塢。忽有二雲衲。來謁款款語。須臾倦就枕。夕陽近幽戶。睡罷僧已去。山空不知處。其七十七地主臨遠境。村閭多動色。里胥費供奉。民戶喜賑糴。轉來過弊廬。乍擾車馬跡。想彼朱門人。何堪接賓客。其七十八烏㹀產靑犢。三歲今可騎。騎之訪西菴。時復過東菑。閑閑鞭袖影。靑林碧溪湄。人作畫圖看。何待李伯時。其七十九晨窓迎早旭。何以終永日。抽書整亂帙。洗硯點枯筆。靜看蠶絲吐。急收蜂子出。倘佯籬門外。暮煙蒼林末。其八十張愈白雲溪。鄭遨華陰山。佳名偶然同。淸風不可攀。區區出處間。今古多厚顏。何事靑嵐翁。往來不曾閑。張愈宋人鄭遨五代人隱遁不出其八十一今日又暮矣。待人人不至。不欲通世路。不願聞世事。遙憐女孤寄。深憂子顯仕。當時武陵客。盡室雲山裏。其八十二長安多門戶。有事又有客。擾擾爭干謁。區區煩請託。寂寥窮巷士。閑坐終日夕。時時亦見侵。回首山中樂。其八十三山中果何如。無事又無客。所業在農圃。所遇皆樵牧。風泉滿淸聽。松杉是良覿。耳目無所憎。何似長安樂。其八十四北至一春臺。南至雙溪谷。中間百千步。山空晝寂寂。悠悠獨行行。漠漠更落落。無以寫心胸。長嘯振林木。其八十五客有問生理。生理一丘壑。連山拾橡栗。繞屋種菽粟。石井冷如氷。崖蜜白如雪。豈必求贏餘。隨分此亦足。其八十六客有問盤飧。盤飧無他物。深谷摘香菌。近山採薇蕨。裹飯軟菜葉。其味甘如蜜。任他世上人。笑我淡生活。其八十七飛泉枕簟下。涼飆懷袖間。虛簷近午曦。猶覺淸晝寒。水鳥窺魚立。野僧乞米還。翛然一老翁。終日獨憑欄。其八十八綠葉已成陰。花飛更無跡。庭前海棠樹。嫣然初破萼。簡齋有好詩。坡翁揩病目。無名窩裡客。今日不落莫。日一作亦其八十九向晩出籬門。注目倚水閣。田奴下壟坂。耕牛放林麓。山雲有奇變。溪雨乍霢霂。淸閑自多趣。聊爾度昕夕。其九十朝起氣澄廓。淸露濕庭梧。山頭一片雲。陰晴定何如。時序已向晏。農務警慵奴。幽居豈無撓。幸與塵網疏。其九十一山房何所有。不羨李公擇。經史百千卷。恨我老未讀。法書與名畫。眼暗皆廢閣。聊當滿籯金。何用平泉石。其九十二幽窓一盆竹。初與寒梅合。幾年入我室。梅枯爾獨立。山中凡卉多。愛此新梢葉。更伴澗底松。淸風共颯颯。其九十三遙聞檗溪姪。來近寒溪前。不知勞悴餘。能訪曲百淵。何當共携手。佇立一悵然。每憶昔年遊。山寒不成眠。其九十四旱魃日肆虐。又將失牟麥。喁喁望哺民。朝夕塡溝壑。召災豈無由。天意不可測。安危竟何在。流淚山中客。其九十五我本不能詩。優游徒自適。強作五字句。何論古調格。聊寫我懷抱。寧爲人眼目。可笑雲溪水。不洗徐凝惡。其九十六老而有不休。去而有不還。誰出上東門。但識終南山。頭顱已可知。世道亦多艱。半嶺一回首。風塵苦摧顏。其九十七士有任經綸。亦或老漁釣。王龜半隱亭。可無達人誚。嗟余一年中。三陟白雲嶠。平生漫浪跡。臨風聊自笑。其九十八此行誰汝令。來往苦悤悤。林間啼鳥怨。山上愁雲籠。何堪入紅塵。歸及看丹楓。我非張季鷹。何事待秋風。</text>
<title>七月晦日。還華陰。</title>,<text>城市囂塵損性情。歸山便覺一身輕。門前却喜無來客。澗水松風滿耳聲。其二臨行相訪意悠悠。無限時憂與別愁。每到白雲山下路。不堪長憶七仙遊。屬李子三○二十年前。與子三遊七仙洞。子三卽七仙之一也。其三十年遺慟泰山頹。千里相思寒水齋。勉學從知天不忘。人間何患有倉魋。屬權致道其四浮世行藏從糾紛。靜中觀物又觀身。如何叢桂峯前水。不管留人只送人。其五獨看斜日下前山。暝色千峯萬壑間。月入寒窓衾枕定。隔籬惟聽水潺潺。其六山如太古夜如年。閑思深憂獨自纏。遙憶洛陽三萬戶。何人更似我無眠。其七山厓今歲蜂衙斷。無復秋來割蜜房。誰道山翁口業淡。寒泉甘液亦堪嘗。其八非關歎老又嗟卑。憭慄秋天意自悲。睡罷出門憑小檻。萬山紅綠夕陽時。其九四壁蟲聲意自悽。曉天風露氣凄凄。疏星煜煜低簷外。落月陰陰隱嶺西。其十七十光陰神氣微。平生疏懶老何爲。朝晡粥飯無餘事。夜夜空成枕上詩。其十一彤墀試士風雲會。烏帽臨官夙夜公。誰向秋山尋勝景。滿溪紅葉屬閑翁。其十二閑來無事遇隣僧。共入林間興味增。昨夜淸霜山果熟。垂垂點漆滿溪藤。其十三楓葉淸流倒影紅。小菴孤絶白雲籠。山空日晩無人到。閑去閑來鶴髮翁。其十四寢興辛苦意悽迷。獨夜那堪候曉鷄。窓影乍明還乍暗。起看簷外月高低。其十五來來去去苦紛爭。盈地盈天摠利名。寄語長安吾黨士。幾時能得洗塵纓。其十六老懶孤閑窮谷中。但將詩句了春冬。龍門不作閒言語。深愧今無向裏功。其十七農巖寂寞歇菴殘。物外閑人亦未閑。世故無窮吾已老。若爲分占白雲山。其十八食罷携筇向睡菴。高低蘿逕傍溪潭。殘僧迎客多情意。林果經霜味政甘。其十九秋天漠漠苦難晨。展轉沈吟氣不伸。忽見曙光生戶牖。異鄕如見故鄕人。其二十三更燈火落殘釭。永夜無人近小窓。木葉蕭蕭霜月白。柴門空吠碧雲狵。家畜一犬。名之曰碧雲狵。其二十一睡罷三更或四更。病昏難得出門行。鷄聲寂寂山雲暗。不辨參橫與月傾。以下二首。次王考夜行韻。其二十二悠悠短晷復深更。忽忽孤眠又獨行。浪跡偶然雲共遠。苦懷難與水同傾。其二十三爭棲喧雀簷榮外。攫物飢烏鼎俎間。安得靑田一羽客。水雲相伴兩閑閑。其二十四山容如睡水如空。溪上孤村杳靄中。獨倚層巖無限意。百年心事與誰同。其二十五萬木歸根群動息。幽人杖屨斂藏初。山溪寂寞龍蛇遠。獨閉寒窓理舊書。其二十六百淵千古祕壺中。今爾奇蹤莫與同。一讀來書還一笑。華陰亦有病狂翁。聞翁姪遊曲百淵。來書。有甚矣狂也之語。故戲答其意。其二十七人言窮谷豈遲留。城市繁華亦可樂。胡不回頭歸去來。此心終恐回頭錯。其二十八我是癡獃罔兩漢。獨行萬壑千巖中。風霜歲晏寒侵骨。藏蟄還如入窟蟲。其二十九山僧還俗欲何求。賭得人間千萬愁。可笑無名窩裏客。非僧非俗漫悠悠。見隣僧還俗其三十土室初成通甕牖。坐來延白可焚香。丈夫自有安身地。何用人間數仞堂。新作土室其三十一食耕稼力南州士。遺子孫安龐德公。千載高風一悵望。白頭丘壑暮途窮。其三十二衰翁床上閑眠久。老釋村中來往煩。何者是僧何者俗。靑山無語更誰分。見伴睡菴老僧日日往來閭閻其三十三夜起衰腸吼作雷。欲吹爐火已寒灰。微吟琢句還成睡。日出簷前門未開。其三十四籬下纔收諸葛菜。根莖甘味勝魚羹。竈間況不無鹽醬。此外辛勤何所營。其三十五田奴罷役暮歸遲。討食飯牛前致辭。收穫粗成寒事迫。明招群僕作笆籬。其三十六旨蓄山家將禦冬。蔓菁蘿葍又靑菘。寒菹埋却迎陽地。此事何曾自我躬。其三十七木石其居鹿豕群。吟哦不足或嚬呷。棲棲忽忽何爲者。狂妄人歟老妄人。其三十八無人可與說吾情。秋夜漫漫苦未明。月色朣朧疑曉色。松聲淅瀝混溪聲。其三十九何處樓臺簾幕低。洛陽豪貴醉魂迷。誰知世外多奇事。板屋初成雪嶽溪。以下二首。聞翕姪作板屋於雪嶽洞口。其四十依人廡下爲庸保。自隱墻東混世塵。何似百淵仙洞裏。王峯千疊一閑身。</text>
<title>春帖 戊寅</title>,<text>濟濟衣冠翊聖明。欣欣郊野事耘耕。閒翁乘興雲山路。處處村廬戶不扃。</text>
<title>書懷</title>,<text>年少曾聞錢若水。時平還有順昌山。如何擾擾風塵際。白首棲遑久未還。</text>
<title>昔東坡入廬山。不欲作詩。況後之人其可著語於名山絶境哉。余遊曲淵。不能成一句。阿翕賦古詩一篇寄來。遂次其韻。</title>,<text>華陰漫浪翁。老而耽雲霞。占取一丘壑。隨分不自多。久聞雪嶽奇。窺臨事若何。登望瀑布水。迥從石梁過。一宿古僧菴。竦身凌嵬峨。銀巒玉流間。超忽穿松蘿。平生爲幽興。未覺頭已皤。緬思種桃客。高詠採芝歌。況此東峯隱。淸風豈云遐。阿咸卜築處。俯仰悲蹉跎。遲回洞門路。怳若爛樵柯。陋彼塵境窄。誓將此婆娑。碧雲太始谷。心跡豈異科。新秋更有待。姓名題山阿。</text>
<title>八月十八日。入華陰。以村廬癘疫。不得仍留。留二日還京。又以婢僕疑疾。九月十六。出寓渼陰村墅。廿九。又移石室。獨處松柏堂。女兒輩寓奴家。數月之間。遷次靡定。棲遑無聊。口占絶句。所遭所懷。率意輒書。以資消遣。皆實跡也。觀者不以詩看可也。然又不可與不知者道也。</title>,<text>廚邊小廏逼前庭。夜聽騾駒齕草聲。睡覺不知天早晩。滿天霜月映疏櫺。其二禾穀稍豐收穫盡。夜舂寒女亦辛勤。經營酒餠爲何事。講信鄕隣又賽神。其三平蕪十里雁呼群。獨立荒村日欲曛。忽見中天玄鶴過。數聲凄斷萬里雲。其四家家旨蓄年年事。蘿葍秋深採野田。市遠鄕村多淡食。更尋江上載鹽船。其五漁戶農家接四隣。索居無意待蹄輪。疏籬犬吠孱僮出。知有門前賣醢人。其六兀然還似老頭陀。歲暮空山獨自嗟。落葉有聲人跡斷。小窓終日眄庭柯。其七眼暗猶能携簡策。囊空幸得儲糧升。生涯恰是離家客。身世還同行脚僧。其八四山岑寂氣蕭森。野日荒荒易夕陰。獨坐風簷人不見。虛窓落葉墮寒衾。其九身似鰥魚愁永夜。心如麋鹿憶長林。扶持只有孱僮在。安得携歸華嶽陰。其十蕭瑟松梧霜雪寒。墳菴十月更悽酸。餘生在世終無賴。灑涕彷徨隴草間。其十一艱危誰是憂時客。名利難看喚醒人。回首好山千萬疊。碧雲秋色只傷神。其十二西窓一架掩塵編。經史詩文盡世傳。頭白眼昏吾已矣。空吟諸葛戒兒篇。其十三齒豁菜根堅似石。家貧村酒貴如金。庭前石竇淸泉水。一勺含來一爽襟。其十四寂寂寥寥老病仍。昏昏晝寐又晨興。婢供粥飯奴溫堗。猶勝深山絶粒僧。其十五寒廚日晏爨煙昏。鹽豉何能灑菜根。偶得小缸沈郭索。一番風味壓盤飧。其十六寂無來往戶長扃。松柳蕭疏蔭小庭。盡日頹然孤枕上。臥聞山鳥啄窓櫺。其十七室虛只得依迷奴。燭盡何能讀舊書。月落前村人語絶。時聞窓外怪禽呼。其十八平生不喜飮微酡。老境方知酒力多。怊悵此時無一盞。暮天風雪奈愁何。其十九鹿門生理鹿車行。志願何知墮杳冥。舊里依依餘井臼。幽明悽切百年情。其二十莊叟徒勞齊萬物。嗣宗何事哭窮途。棲棲踽踽雲山老。逆旅乾坤只自如。其二十一睡罷腸鳴夜未央。村醪酸淡豈堪嘗。寒泉漱口何淸爽。朗詠離騷一兩章。其二十二寒廚赤脚多忙了。乞醬求鹽趁夕炊。吾道自當如此耳。女兒還悶乃翁飢。其二十三疏林缺月夜幽幽。萬籟俱沈獨坐愁。四壁寂寥爐火盡。點燈時喚小蒼頭。其二十四老來墟里自生哀。病臥城闉未放懷。一點紅塵難到處。萬重雲壑興悠哉。其二十五東郊寒日照征騾。一入春明感慨多。賈誼憂時六嘆息。梁鴻歸路五噫歌。</text>
<title>十月望日。又移栗北。</title>,<text>偸安丙舍幾朝昏。移寓阿咸栗北村。四十年前歡會地。夕陽墟墓獨傷魂。昔陪堂叔。恒會于此。其二溪上茅茨野望通。栽培花木幾年功。阿咸病滯東城外。邂逅來遊大阮翁。其三西隣北里與東閭。身世飄飄未定居。歲暮天寒生事薄。行裝惟帶舊圖書。其四隣鷄纔唱第三聲。白屋寒多曉月明。秣馬村童相喚起。滿天霜露賣柴行。其五平郊立屋未加椽。雨洗風磨已六年。萬事經營徒爾耳。不如歸墾鹿門田。直兒立屋其六一身長在百憂中。世道紛紛豈有窮。遙想雲山猿鶴怨。幾時歸作臥苔翁。其七飄轉荒村旅橐垂。趁虛謀食又無資。從來家道多疏闊。兒女忘飢笑語時。其八客寓生涯安分宜。隨時樵爨救寒飢。出門小婢衣裳薄。冬暖荒田採薺歸。其九山中幽獨意悽悽。每想龍門一壑棲。世故驅人吾亦老。夢魂長繞碧雲溪。憶翕姪檗溪莊舍。碧雲溪卽雪嶽所卜。其十一榻蕭然窮晝夜。昏昏安得好懷開。門前時有騎驢客。知是三洲從子來。從子名昌協其十一里母村巫喧擊鼓。傭奴爨婢競觀光。隔窓終夜難成寐。謾詠魚山一兩章。其十二眇福腐儒兩鬢華。荒年疏糲足生涯。兒曹供給還隨俗。白粥朝來却太奢。其十三眼前捋事只僮奴。可念淵明戒子書。役役薪芻風雪裏。冬深何得一綿襦。其十四出門無事漫徘徊。曳杖時憑草木齋。日暮前溪歸鳥盡。村人驅馬賣柴回。其十五巴岫崢嶸巴水淸。夢中詩句不分明。紛紛蠛蠓終歸幻。誰廢千秋萬世名。偶聞小報夜夢作巴岫巴水之句。覺而不記全篇。○尤翁所居華陽洞。一名巴串。其十六野外來尋一破顏。寒窓翦燭夜將闌。相看款款無他語。半是歸田半入山。集姪來宿其十七東里西隣收穫富。人言凶歲百憂無。若虛豈若顏淵學。知足誰知老氏書。戲作其十八千載靈均感此翁。吾生無樂處山中。紛紛冠蓋長安陌。幾箇男兒濟世功。其十九昔陪王考開蒙陋。老大無成只自悲。今日何事可語汝。篋中惟有舊書詩。示孫兒其二十龍蛇遺慟尙驚魂。夢裏欣瞻泰嶽尊。起坐旅窓還咄咄。五更風雨暗乾坤。夢華陽洞。是夜風雨。其二十一世紛難盡吾衰甚。默算行藏興已闌。猶有偸心何所適。白雲深處水潺潺。其二十二郊原雲日翳還明。雨雪霏霏苦未晴。悄坐懷人此時節。三洲書到慰吾情。其二十三暮年隨處寄殘生。旅況艱難時運傾。獨臥漫思明歲計。春山何地不宜耕。其二十四冤結千秋望帝魂。國人今見縟儀尊。六臣江上遺祠在。應有英靈拜九門。以下三首。聞追復魯陵。其二十五百年幽鬱久無開。群議盈庭聖主裁。迷識何人多引證。春秋囊橐可哀哉。其二十六志土忠臣淚滿纓。靑山一片子規聲。聖朝今日開千眼。地下誰能告說卿。其二十七世態人情自可看。來來去去更誰閑。悠然一笑村墟外。意落遙山杳靄間。其二十八流年又屆陽生節。荒野聊淹病廢身。只有床頭書數卷。箇中多少會心人。其二十九百千蚊蜹日紛綸。甕盎啁啾豈可聞。安得微茫三界外。超然長與太初隣。其三十行世誰能與道消。漫將簪笏廁紛囂。回看杳杳孤飛雁。雲路蒼蒼萬里遙。其三十一世人乾沒競啾喧。漫作幽棲恐嚇言。寂寞山中防虎客。浩然高臥掩籬門。翕姪來自楊根。示以三律。余不能盡步。只作三絶。用其韻和意。其三十二行藏自有隨時義。歸去誰能對碧峯。莫道深林人上慄。存身須作一蛇龍。其三十三衰遲不覺鬢星星。靜裏披來古聖經。燠室晴窓無外事。焚香端坐意惺惺。其三十四壯懷誰及錦湖豪。淸趣爭稱峒老高。旅榻三冬孱病客。雪中歸思更滔滔。林錦湖，李峒隱。皆有雪中淸壯之語。其三十五三邊紙帳障疏櫺。猶覺風寒枕上生。背貼煖氈窓欲曙。臥聞簷外斫柴聲。其三十六遠書披讀一封題。貧病流離意轉悽。孤棹未能相訪去。天涯悵望白雲棲。見徵弟書。聞將棲白雲菴。其三十七參星歷歷掛松梢。雪月交輝夜寂寥。獨步寒庭搔短髮。白雲歸思更迢迢。其三十八雪後凝嚴到十分。積陰何日轉陽春。塒鷄凍縮鳴聲晩。愁殺窓間待曉人。其三十九忽忽窮愁南至日。滿天風雪臥鄕閭。年荒舊俗猶無廢。豆粥朝來進一盂。其四十至日淸晨梳白髮。焚香靜坐對塵編。衰頹未著硏窮力。空展濂翁太極篇。</text>
<title>入城</title>,<text>馬首何堪更向西。憂端直與終南齊。寒天暮色郊墟外。倦鳥投林好定棲。其二區區索米長安市。役役採薪城外山。愁坐偶逢相訪客。不談時事卽求官。其三窮巷酸寒一腐儒。孤吟永夜結氷鬚。遙思士遂千秋士。奇語令人氣欲蘇。以下二首。和翕姪兩律。其四一半雲山峒老跡。緬懷淸話臥孤村。居然失計空回首。歲暮華陰雪擁門。其五看畫晴窓尋勝事。打碑墟墓共閑遊。人間俯仰成千古。江漢無情日夜流。少時。曾往廣陵宮村。與姊兄看畫打碑。追憶感懷。其六雪滿長安薪價重。奴穿樵逕喚隣童。主翁蹙頞丁寧囑。莫向城頭犯禁松。採薪○以下八首。賦城中八難。其七草枯無復放騾駒。艱苦求芻郭外閭。可念春來雲嶺路。揮鞭何以陟崎嶇。求芻其八我似稽康七不堪。箇中書疏更難任。時時又有干求客。其奈當今禁令嚴。折簡其九牙籤百軸寄雲莊。豈羨山房李氏藏。隣舍借書多不得。中宵吟誦舊篇章。借書其十城中塵事自紛紛。樂靜耽閑畏客頻。褊性本來難應俗。叩門誰是會心人。客至其十一孱僮奔走困芻薪。北麓東郊又近隣。獨坐誰能供灑掃。眼前無復應門人。奴役其十二松柏摧殘露石巒。丘園無處可開顏。人間自有陰濃地。吾眼何時見好山。山容其十三晨鍾夜鼓市聲喧。黑霧黃塵望裏昏。回首吾廬淸靜界。松風澗水別乾坤。市聲其十四爲人性癖厭喧煩。靜臥寒齋獨閉門。病肺失音非惡事。此生於世欲無言。感寒失音其十五盈盈玉貌意常傾。殘臘山園一笑迎。明月夜東窓下。數枝何似水邊橫。以下二首。效張志和體。和三洲家姪賦梅五古。其十六爭春映雪非關渠。可笑世人知識淺。深閣裏小園中。隨處行藏有隱顯。其十七衰翁耿耿自難眠。不待今宵意愴然。萬事茫茫無一念。豈愁霜髮又添年。以下二首。除夕。次高適韻。其十八殘燈一點照孤眠。晏起寒房坐悄然。窮巷寂寥人跡斷。不知明日是新年。</text>
<title>春帖 己卯</title>,<text>還山春事更何如。舊里安閑儲粟餘。兒女深房蠶滿箔。綠陰生處轉繰車。其二何幸殘年見太平。滿城花柳眼中明。優游物外行無礙。脚底雲山一杖輕。</text>
<title>山居記事述懷。示三洲家姪。</title>,<text>萬族各有託。孤雲獨無依。白頭空谷人。詠此一噓唏。琴書未消憂。親戚亦相違。緬懷千載士。歎息將安歸。其二應接性所懶。游行老未能。偶得山居靜。趺坐心神凝。無異粘黐鳥。更如遇寒蠅。畢竟是何人。怳然西林僧。其三新樓接舊室。居止適寒燠。明窓列簡策。曲欄俯澗谷。雲容與鳥語。尋常供耳目。劃然一長嘯。萬象媚幽獨。其四山林亦何樂。久爲獨往客。膏肓信難醫。自笑有深癖。霜朝豈不寒。早出步溪石。徙倚巖上亭。松際旭日赤。其五朝起更何事。外物無侵瀆。開門見寒山。葉落森衆木。孤坐日易夕。暮色生遠谷。寂默意窅然。誰知此惸獨。其六山暝枕席定。簷虛寒月明。月落爐火盡。無人提短檠。鷄聲亦何遲。默默坐殘更。泠泠濕雲泉。隔窓終夜鳴。其七鄕人聞我至。爲來問暄涼。相對無雜言。款款話農桑。贈以大谷梨。爽口淸肺腸。不比洛中客。頻煩求薦章。其八秋禾滿山原。今年年事豐。歡欣動閭井。收穫走西東。而我拙謀生。久已輟農功。不食非其力。遠愧孺子風。其九捫蝨苦不寐。夜半飢腸吼。床頭有酒肴。困臥不能取。曉聞爨婢起。忍寒就杵臼。草草朝來飯。亦足甘饞口。其十久作虎穴隣。誰能踐斯境。峽俗有隄防。補籬設機穽。相呼早閉門。無人夜汲井。還思廬岳上。收穀董仙杏。其十一村氓昧佳景。俗客憚深險。如何倒馬峙。來往曾不厭。人心本無累。世態那可染。依然古澗濱。柴門白雲掩。其十二秋色日蕭條。深壑氣凄凄。獨遊亦何心。白髮無與携。杜子同谷歌。柳州南澗題。索莫千古事。回首意悽迷。其十三可笑柳子厚。文章號名家。小兒強解事。巧言徒自誇。旣云斬曲几。胡爲宥蝮蛇。古來如此輩。擯死又何嗟。其十四元祐一遺老。晩有穎濱築。當時感慨意。至今猶可掬。誰無兄弟樂。又期他生卜。悲哉夜雨詩。令人不堪讀。其十五九月寒氣早。北風吹雪急。杳杳山澤深。何處龍蛇蟄。雲嶠獨歸人。中夜空憂悒。嗟嗟吾黨士。幾時共來集。</text>
<title>和三洲家姪還山之作</title>,<text>夙志在林泉。辛勤有所得。幽深着吾廬。此樂無人識。瞻彼一絲亭。突兀東江側。中年憂患餘。聊以暢胸臆。回祿亦多事。擺弄似遏抑。從今更何歸。意專丘壑息。其二出山數箇月。默想神內傷。雲門路更熟。徑走過僧房。疏林出屋甍。厓轉驅騾忙。柴扉闃無人。諸僕遠看場。呼婢開一室。超然倚書牀。群峯入尸牖。紅綠映斜陽。寒廚無宿舂。夕炊傾行囊。永夜耿不寐。孤吟獨焚香。其三我來歲月久。林木今已繁。當時手種計。晼晩寧復論。松杉自成長。鬱鬱蔭半園。窓外山礬樹。漸覺枝葉蕃。玫瑰與海棠。聊試栽北原。一株碧桃花。來從無俗軒。最憐東籬菊。照映含淸門。嚴霜昨夜下。蕭蘭復誰存。鮮鮮晩更好。笑殺昌黎言。忽有白衣人。紫醪盈陶樽。白衣人。一作江州使。○春川守送紫燒酒。盛以陶甁。其四有知堂下柏。幽人慕前古。託根二載間。黛色能如許。吾生嗟已衰。歲寒終期汝。庶幾參天長。會待鸞鳳侶。留與後來看。可以遇朝暮。其五山溪淸且急。不得見游魚。素有濠梁興。鑿池寒泉隅。種魚魚不食。蒪荷亦難敷。小嶼自生松。風起奏笙竽。映帶亭臺側。妙景當畫圖。信乎一鑑開。虛明燭眉鬚。天光雲影裏。杖屨之所於。高吟活水句。余樂豈江湖。其六異哉去年水。谿谷有變易。非復舊時觀。還同再開闢。可惜獨影潭。滿目沙礫積。層巖亦漂轉。無異散棋奕。泓澄不可見。亂流聲汩湱。橋道失處所。來往將奚適。無乃夸娥神。憎我煙霞癖。驅駕蛟龍出。於焉成戲劇。凝睇還一笑。高歌坐白石。其七山溪亦如彼。人事豈無變。菴僧與野老。過眼劇流電。北里邯鄲姓。非是平生面。初來作主人。殷勤有深眷。卜築與有勞。對敍久無倦。憫我索居頻。伴宿說村諺。蜂衙解妙理。割蜜備甘嚥。居然便作故。荒阡宿草遍。鄕人亦多思。我尤增悲戀。回首新村下。白頭雙淚濺。新村其人所居其八處世忌滿溢。誰能知止足。況我飢愚人。隨分臥空谷。瀟灑數間屋。掩映幽澗曲。一出每復來。更覺淸耳目。水落溪聲小。霜冷山容肅。新起一書樓。白雲簷下宿。夜雨打窓聲。夢罷燒短燭。悄然待曉坐。聊取楚騷讀。其九山資雖不足。生理未全疏。晩芥澗邊秀。秋菘霜後腴。營炊一婢忙。石鼎撑虛廚。探窠得鷄子。傾缸斫瓜菹。僧來又有餉。香菌味亦殊。猶嫌太冷淡。橐中貯䐹腒。殘年飽喫計。卽此不願餘。其十朝起闢幽戶。興來何所之。獨往亦何妨。曳杖度荒陂。窈窕入風磴。乍歇碧潭涯。佛龕知不遠。鍾磬出壑遲。緩步穿松逕。老宿下前墀。布席一笑迎。更有小沙彌。餉以獼猴桃。淸味甘如飴。少話答善意。不覺夕景移。半生遊賞地。隨時境更奇。林壑氣蕭瑟。秋色又可悲。嗟余寂寞事。山僧亦何知。</text>
<title>華陰索居。書懷示兒輩。</title>,<text>遙遙我鼻祖。麗初起古昌。邑民懷其德。祭社冠權張。啓慶以燾後。世業垂無疆。嗚呼萬子孫。勉勉胡不臧。其二嗚呼少尹公。勤學起南服。通籍太平世。位不滿其德。居第嶽麓定。葬兆陶山卜。香火百年餘。後嗣永受福。其三嗚呼我王考。煌煌禮義宗。聞風起庸懦。垂訓牖昏蒙。鈍根竟難化。小子老轉憃。依然松柏堂。萬事泣無窮。其四嗚呼風樹痛。哀哀蓼莪詩。孤露久不死。志行徒自隳。永惟家庭內。藹然有遺規。勖哉後嗣輩。夙夜體訓辭。其五嗚呼余小子。寡陋竟何成。旣忝嗣家業。寧有後世名。幾閱夷險境。空視時運傾。白頭丘壑裏。深覺負平生。其六厲人夜生子。求火恐類已。德薄不足效。先主詔後嗣。凡情豈相遠。古今同一致。嗟嗟我家郞。勤篤成德美。其七我生生雖晩。皇明天啓年。東方聖作初。明廷滿群賢。陵夷至今日。萬事如奔川。誰知我憂傷。仰視夢夢天。其八王考守西河。汝生崇禎歲。志喜錫嘉名。望汝當盛際。丁寧訓戒辭。何以副期待。至今五十年。艱危又溢世。屬國兒其九王考棄子孫。明年汝乃生。未生先有命。命名表德幷。直道多未達。願汝達可行。惟達豈在求。直乎汝宜銘。屬直兒其十阿咸消息稀。諸況今何似。每過玉立巖。依依昔年事。寂寞麝香山。淸激龜汀水。携手更何得。但見白雲起。其十一同姓古所敦。流派久易疏。念昔講會初。杯酒多歡娛。存沒慘至今。病孱白首餘。時逢少年子。含淚一欷歔。其十二我家拙自脩。守靜安素履。是非則欲明。謙恭以爲美。所恥使氣焰。所惡循名利。遺風期不墜。勸戒在後嗣。其十三松楸一丙舍。五世百年間。生平跬步地。體勢非舊看。山阿宰木疏。丘原霜露寒。巍然二架屋。惻愴吾心肝。其十四先廬嶽麓下。念之長歔欷。隕心萬死餘。迷亂何所依。寒棲擬樹屋。暮境同令威。每到無俗軒。反袂空躕踟。其十五嗟哉世祿家。今古鮮由禮。弊俗如燒膏。不覺日陵替。恭儉可自將。怙侈宜存戒。誰能秉法義。永爲王室衛。其十六陰陽消長理。大易垂至訓。後來洛閩翁。闡明無遺蘊。誰令小兒輩。傾倒宇宙幹。悽悽入山客。空有中夜歎。其十七王考在淸要。門庭闃如水。歡欣親戚情。往來名勝士。世道尙有賴。今日定何似。久矣吾目中。不見當時事。其十八恥言阿堵物。家世任淸貧。性迂拙生事。未濟自家身。亦知有厚利。胡乃忍苦辛。曾聞先哲訓。財膩近汚人。其十九世多方術家。誰爲明理士。大愚問長生。大惑求富貴。何用學麻衣。愼莫說讖緯。名敎有樂地。禍福由自己。其二十紛紛堪輿說。惑世且誣民。卜兆豈無理。末流失其眞。晦翁爲口實。有識亦云云。何異禪代者。動輒引舜文。其二十一俗弊無不有。巫風誰能禦。坎坎擊鼓女。出入定何所。淸高士夫家。誕漫閨房語。嗟彼李仲雍。直氣聖主與。其二十二古今婚娶道。可畏王通語。紫陽揭爲敎。末俗有不顧。豈徒識者鄙。終恐歸夷虜。誰能警世人。難乎奪所喩。其二十三吾觀纖嗇人。其意不可測。親戚隣里間。秋毫阻假貸。方鑽王戎李。寧知范家麥。居然斂一木。厚積何所屬。其二十四不先亦不後。我何逢此世。世道日交喪。陰沴天地閉。堂壇燕雀巢。已矣仁鳥逝。棲棲郭林宗。千秋一悲涕。其二十五山靈招我入。世人挽我出。異竟出入義。何得何者失。得失我不知。但聞胡安國。不以口體養。將身近城郭。其二十六種桃武陵源。自是避狂秦。太平順昌客。豈非英雄人。不見荊舒法。不犯粘罕塵。深山長子孫。耕鑿百年春。其二十七昔賢重仁義。今人重名利。點綴小文字。只期拾靑紫。得失進退間。酣豢魂骨醉。誰知有良貴。立揚不在此。其二十八君子貴知幾。隨時有隱見。季世鮮由義。俗流多自衒。久入鮑魚肆。相樂子母燕。懿哉明哲軌。今古誰能踐。其二十九古道不宜今。老言不入少。濩落固無當。齟齬豈同調。林下碧潭淸。雲外靑山峭。拂衣歸去來。明月更相照。其三十晦翁百篇書。晩欲一斑窺。何能會其旨。終未得其辭。耄矣硏究難。徒有窮廬悲。嗟爾後生輩。戒我反我爲。其三十一天地剝復交。萬品皆凋槁。窮山獨歸客。閱世空自悼。耿耿平生事。聊寫我懷抱。此蓋有所受。莫謂吾言耄。</text>
<title>將發峽行。口占。</title>,<text>失子乘桴由也從。人非大聖與誰同。空山歲暮風霜裏。獨鳥孤雲伴此翁。</text>
<title>華陰寄右相 李世白</title>,<text>時憂如海百無情。但願巖廊致太平。空谷衰翁猶有賴。耕雲飯犢樂餘生。其二休將逸跡畫屛風。進退隨宜豈苟同。相業姚公亦不易。莫敎專美救時功。下二句。一作多難卽今人望重。救時何獨數姚崇。</text>
<title>華陰大雪口占寄贈檗溪姪</title>,<text>大雪埋山晝掩扃。翛然終日不勝淸。端居莫恨無相伴。一樹梅花兩眼明。其二檗溪未遂三冬計。板屋長閒五老門。遙想洛陽風雪裏。冒寒經理向平婚。</text>
<title>春帖 庚辰</title>,<text>歲稔亦多蠲賦民。時平猶有告休臣。山翁舊隱歸棲處。花鳥欣然又一春。其二深谷桑林繞小菴。年年兒女度身蠶。繅車轉處絲如雪。柳影茅簷有笑談。其三九天閶闔欣無疾。八路生靈樂有年。一箇淸閑老措大。翛然長臥舊林泉。</text>
<title>入華陰。協姪隨至元化壁而歸。</title>,<text>草堂淸話是佳期。雲壁同看更一奇。立馬溪邊分手處。萬山花鳥獨歸時。</text>
<title>余入谷雲峽。人流傳華嶽之東。有所謂陸靑陳田。不知陸靑是何樣人。亦未詳其處矣。近聞權元之 順善 之言則曰。十數年前。過春川府。因一蔘商。聞其地最深。可以避世耕鑿。本府麒麟縣。又有陸靑基云。今年三月。還華陰。卽使家僮之習山行者往訪。則數日探視而還。言其地果在華嶽獅子峯之東。踰華陰東峯數十里。得一奧區。四面險截。人跡斷絶。牛馬不可通。穹林蔽日。其中可以置屋。有一流民居在洞門東十餘里外。絶逕緣厓。下臨不測。男婦數人方入來。結茇舍作火田云。聞之悠然起興。聊賦二絶。以寄遐想。</title>,<text>百淵深處玉峯森。衰病何能更遠尋。亦有仙區還在邇。萬重雲木接華陰。其二壺中異境更深深。一望翛然興不禁。他日移棲回首處。喧煩闤闠是華陰。</text>
<title>新秋偶成</title>,<text>昏鍾曉漏禁城闉。冠蓋紛紛盡瘁辰。昨夜秋風天宇曠。蓴鱸歸興屬何人。</text>
<title>華陰記事</title>,<text>秋晩華陰客。還山載雙鶴。依依入雲門。物色何蕭索。下嶺舍籃輿。卸鞍亭臺側。溪楓已向衰。峯頂木葉落。疏籬破扉橫。殘筒秋水涸。超然淸夢樓。闌干映澗曲。左右東籬下。瀾漫黃花色。階前一盆梅。靑枝多結萼。明窓自然室。趺坐日西夕。舊傔掃庭宇。見我喜可掬。老僕殺鷄待。小橐儲新粟。赤脚炊黍餘。石鼎煮豆粥。庭下列蜂房。割蜜如雪白。寒菹有茄苽。云是後圃摘。一飽寢席定。焚香對明燭。靜聽泉聲細。松風時淅瀝。朝起闢幽戶。杖屨隨所適。歲稔欣物情。霜重急收穫。菴僧進香菌。情意頗勤篤。村翁餉林果。爽口味無敵。忽有不知客。來過問棲息。京華儘可樂。胡爲此窮谷。忘言聊一笑。山容靜如默。偶逢白衣人。不負滿手菊。倦來倚烏几。時時閱簡策。整襟讀舊書。理義有足樂。臨流洗硯池。乘興弄紙墨。餘外更何事。山家亦多役。淸晨課群奴。斫薪前山麓。須臾積如丘。還憶靑嵐宅。刈茅東南陂。擬蓋來歲屋。更拓後園圃。爽朗通遐矚。逍遙却忘疲。隨意坐苔石。入夜耿不寐。擁衾久倚壁。鷄聲苦遲遲。天地萬籟寂。沈吟古詩文。此心還慼慼。曉月滿庭除。睡鶴拳一足。惟爾伴我來。霜髮詎云獨。遙憐小兒女。歲暮飢寒迫。懷哉拙宦子。詎追鹿門跡。妄有漆室憂。所憂非我力。此意有誰知。輾轉至天旭。</text>
<title>詠鶴</title>,<text>樊籠毛羽日低摧。野水長松眼暫開。萬里秋風天外意。日斜閑啄岸邊苔。</text>
<title>漫詠</title>,<text>世外白雲更幾主。淸寒遊處我徘徊。山阿歲暮心期闊。一曲芝歌望後來。芝一作薇</text>
<title>哭從孫崇謙</title>,<text>嗚呼爾之生也。若將有爲。胡爲乎奄忽至於斯。苗而不秀豈其理。茫茫天道終無知。淸明之質好風神。志氣軒昂拔俗塵。門中兒子若而人。頭角嶄然獨出群。千古文章性所喜。物外煙霞興未已。修塗逸駕人所期。玉折蘭摧那忍此。念我平生痛舐犢。獨叫蒼蒼問禍福。天胡不仁又奪汝。酷哉年來門祚薄。若翁奄作窮獨人。哀哀天地豈終極。巴猿腸斷更何歸。荒庭寂寞三洲宅。至今誰與臥蒼苔。陳跡雲山一草屋。憶曾我在華陰汀。汝來釣魚松風亭。我到農巖觀白室。聽爾吟詩金石聲。元化壁三嘆臺。携手同遊如夢回。淸泠瀨明月磯。百年魂魄倘歸來。流光忽忽遠日迫。新阡卜近先壟側。泉塗骨肉多於此。爾歸爲我傳消息。閱盡人世無窮事。苦臆哀腸頭雪白。幽明永訣又今夕。仰天長號一痛哭。</text>
<title>春帖 辛巳</title>,<text>世間憂惱散如雲。隨處行藏自在身。歸臥亂山松影裏。鶴林長日小年春。其二舊疾回春四大安。新年風味更歡顏。椒花細菜渾閑事。笑對佳兒晬日盤。其三蒼頭已改搬柴懶。赤脚何憂乞米忙。兒女閨房無箇事。春來閒閱養蠶方。</text>
