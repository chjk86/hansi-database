<title>安州留詠</title>,<text>三年安北雪盈頭。抱病還家事事休。官裏關心無一物。離情唯在百祥樓。</text>
<title>次殷栗縣化鶴樓外高祖直提學李公 三産 韻</title>,<text>學士遺篇到孟州。吟餘空自筭春秋。却將永慕賡前韻。草舍還慚五鳳樓。附原韻何煩乘鶴上楊州。風景無窮春復秋。出宰當年遺愛小。愧將雙眼更登樓。</text>
<title>延安平遠堂 主倅安昶重修請題</title>,<text>重修新令尹。喚起海原心。湖面增粧洗。堂形改逈臨。鋪張前日政。和得昔年琴。不用昌黎記。吾今登眺吟。</text>
<title>赴輸城督郵時。次舍伯韻。</title>,<text>已感高堂霜露盈。鴒原同老是眞榮。重關疊嶺崎嶇路。綠樹黃鸎去住情。地盡戍樓雲萬里。月明羗笛夜三更。仲尼旣聖猶欺我。天理寧親海內兄。附原韻曾被朝家敦孝理。兩辭關北宦遊榮。微官此日添君病。千里今行愴我情。嶺路倦登山百轉。郵亭孤掩夢殘更。白頭倘得延朝暮。可待歸期話弟兄。</text>
<title>到金城縣詠懷</title>,<text>元方曾作縣遨頭。穩奉慈顔梅閣幽。追憶綵衣來覲日。已經羊胛卄餘秋。當時鴈鶩皆黃髮。依舊池塘只碧流。爲問前山能記否。旅人偏感得重遊。</text>
<title>次淮陽壁上韻。贈主倅趙侯安邦。二首</title>,<text>備局同僚友。重逢舊意長。顔形瞻老栢。時節屬柔桑。衙釀沾唇旨。山蔬入口香。明朝關北路。歸日是重陽。其二淮水西南遠。淮山大小長。看林唯有栢。問俗只栽桑。風靜灘聲徹。詩成物色香。卧治何用汲。叔子舊襄陽。</text>
<title>過磨天嶺</title>,<text>輦轂長懷明主憂。邊頭今覺太平秋。磨天嶺外關防地。山放羣蹄野放牛。</text>
<title>過侍中㙜</title>,<text>歇馬松陰坐草茵。詠山談海兩難眞。招魂不用脩門入。願作侍中㙜上人。</text>
<title>宿朱村驛 在鏡城</title>,<text>去國二千里。無人招我魂。督郵新白髮。逆旅舊朱村。海色浩無際。山形低作原。斜陽送遠目。渺渺向天門。</text>
<title>永康驛</title>,<text>北望山長白。東臨海自靑。卧吾於此地。未死亦朝廷。</text>
<title>到輸城本驛</title>,<text>北客心中自不平。經過所觸又堪驚。詞人詩句皆鄕思。兒女歌聲捴塞情。惟見戍兵鋤畒卧。更聞征馬放山鳴。從知聖主能修攘。到此都忘羇旅行。</text>
<title>鹿野 在鍾城</title>,<text>山高闢地日。木帶有巢春。風俗仍毛血。野名何太淳。</text>
<title>赤地 在慶興府南十里。諺傳我度祖射黑龍之淵。</title>,<text>地三尋厚。天涵十里圓。盈盈開闢水。混混躍潛淵。其二其血玄黃裏。眞王赤白邊。雄雌一箭决。王業肇當年。</text>
<title>赤島 在慶興翼祖舊居</title>,<text>夷界接吾界。東溟通北溟。江流一帶勢。山簇萬龍形。澤濶皆雲夢。湖平盡洞庭。此間佳氣聚。能釀德陵靈。</text>
<title>寄金都事子中時讓 金時謫穩城</title>,<text>細谷新晴流下水。涪溪今日何時過。過時須報傷離恨。西岸踈籬第二家。其二八月江陵十五夜。韓張宿昔論詩過。誰知今日還多事。不聽君歌與我歌。</text>
<title>次金子中韻</title>,<text>離騷多少草。今日直爲蕭。獨抱一蘭臭。行經萬歲橋。鍾山看暮暮。暘谷對朝朝。斗血明初旭。猶堪遣閴寥。</text>
<title>贈北伯柳公公亮</title>,<text>有脚陽春處處行。無瑕氷蘗振佳聲。得卿在蜀予何慮。倚度平淮汝往征。細柳甘棠兼玉節。人和地利壯金城。台星咫尺臨頭上。應協商王作雨情。其二窓外蘭叢下白露。蕭蕭寒葉半垂垂。好隨靑女霜俱落。不向秋風乞後時。落句及速爲罷黜之意</text>
<title>贈象村申尙書欽 時丙辰。兩司交章。象村自秋徂冬。待命江上。</title>,<text>十里南江江上村。孤忠久俟聖朝恩。已餐殘菊霜前屑。且喚寒梅雪裏魂。天意不開人鮓路。世情期足鬼薪論。春明門外應無遠。莫對靑眸索贈言。</text>
<title>象村配春川後。又要別語復以贐之。</title>,<text>宜對靑眸索贈言。到今天道不須論。謫仙重入歌羅夢。宋玉終招屈子魂。江上徒勞戀闕肺。日邊還待賜環恩。西風若解相思曲。吹向春州落葉村。</text>
<title>贈象村</title>,<text>受玦觀周兩別離。玄翁題贈月沙詩。槎窮天漢歸猶早。龍卧江湖起苦遅。關路未曾燕路遠。行人殊勝謫人覊。鍾聲徹曉鳴長樂。夫子何時更聽之。時象村配春川。月沙赴燕。象村贈月沙詩。有君歸知幾日。余去沒前期之句。故及之。</text>
<title>次白沙李相國 恒福 行譴時韻</title>,<text>化鶴當年意已微。芝田寒月擧毛衣。不知城郭關何事。華表遼東更欲歸。附原韻雲日蕭蕭晝晦微。北風吹裂遠征衣。遼東城郭應依舊。只恐令威去不歸。</text>
<title>南海房子</title>,<text>南海縣房子。九齡名愛童。平明出圍去。薄暮來何空。官裏不資桂。林間爲拾松。松葉拾幾許。拾來藁不中。披之不滿掬。始知吾道窮。房婢搔頭語。爐火何由紅。</text>
<title>聞移配穩城 時兩司密啓。托以疑與倭交通。</title>,<text>南海覊囚北海移。聖朝恩眷亦能知。從來瘴水能生疾。故遣孤臣一死遅。</text>
<title>回到振威遇雨困吟</title>,<text>孤臣罪負丘山重。七尺微軀不自勝。寒雨又添簑一襲。更將何力路能登。</text>
<title>步踰咸關嶺有得</title>,<text>如今長恨金宗瑞。何事當年六鎭爲。地限定平爲界日。逐臣唯度鐵關危。</text>
<title>過侍中㙜</title>,<text>北路艱難說可猜。三年重到侍中㙜。棠花霜葉吟詩去。雪嶺松崖負罪來。莎草軟鋪要坐穩。海𩿨閑泛笑行催。覊襟不是輕形勝。也怕金吾首謾回。</text>
<title>戱題</title>,<text>北路他年爲督郵。穩城今日作覊囚。驛程走卒爭相笑。此老元來不悔尤。</text>
<title>在穩城作</title>,<text>平生心事不依人。長作凉凉踽踽身。玉碎只要同禍計。天傾飜悔累元臣。其二范老危言去國日。大東儒論太低微。未能永叔移書責。力詆余翁共貶非。</text>
<title>贈金吾郞朴悌生還京 幷序</title>,<text>萬曆丁巳歲臘月旬二。以罪配南海島。金吾郞朴公悌生。監押焉。是朔小一日。晦也到南海。翌年元朔第三日。安置余。回程到晉州。騎曹人持府公事來。其事乃以㙜諫啓辭。移配北道穩城府。勞公仍押矣。初八日。余出南圍。啓北途。與公會于河東縣。是行也。往還嶺迤南湖之南與西。轉畿甸。穿關東。入咸鏡。則跋四嶺。歷十八城。地之盡而爲穩。故郵籤五千三百。而兼患携來小豚紅痘。未能倍程。其間年已改。月魄四度死。日蓂九十落。暮春第六日。始抵配所。公淹二日。設圍城中鎖余。還朝臨發。顧余曰。可無一言以贈。余道其同苦之意云尒。老我投荒合遠征。金吾何事苦同行。臘梅香盡浮南海。關柳春殘到北城。雨雪風霜眞作伴。流離顚沛倚爲生。棘門重鎖歸天上。豆滿江呑嗚咽聲。</text>
<title>贈李生敏思而敏南還 幷序</title>,<text>萬曆丁巳季冬旬二。分承旨鄭君翼之曁余。以罪絶島安置。鄭配珍島。余則南海。十三日渡漢江。宿良才驛。路迤西。鄭爲邸。路迤東。余爲邸。而嚴程初啓。惶不敢面。十四日曉。鄭行先戒。余行後動。至板橋店。先行以朝炊住路左。余不忍過。入其寓。鄭與余坐語。別有二君子左右焉。問之則翼之復余曰。僕本終鮮。又無一二索。左則於我表從姪。安其姓。汝祉其名。右則於我爲三從兄弟。李其姓。敏思其名。憐我之形單影孤。撥緣隨去。余一聞。已感其義。話罷乃行。自此沿路郵籤。相爲先後。而負譴一味。慮重罪戾。若相避者然。至完山。前途俱遠。未得相過。舘宿一城。此謫所之歧也。天將曙。金吾郞夙駕。余與翼之及二君子。一笑相別。分路而去。歲除日。余到南海縣。新歲之第二日。入圍第三日。金吾郞回程。第五日。自晉州。改指南海。盖以㙜諫啓辭。移配北道穩城於余。鍾城於鄭。兩謫監押都事。俱仍云。第八日。余出南圍。登北途。回到南原府。府使崔。乃翼之之舅。而於余有兩世分。鄭已先一日程云。由此。鄭之夕。爲我之朝。我之夕。爲鄭之朝。不得相會。會于楊州邑。向所謂二君子者。與鄭鼎坐。如板橋焉。臨發。安則止。非敢後也。馬不進也。李則仍鞭一驢。偕到金城縣。日暮道路。勢不相過。如完山然。共宿一縣。余後鄭先。二月二日。入安邊府。以携來小兒痘患。余行差淹。三月五日。自行營。秣馬柳亭。此鍾城境旅舍。李君袖翼之書來訪。十六。又自鍾城宿話圍中。將作南征。要叙離也。嗚呼。鄭之禍當初到百尺竿頭。平生親舊。俱不敢臨歧握手。鄭之路自洛而湖西。湖西而南入於島。島而回畿甸。畿甸而關東。關東而達北道。地盡頭鍾。凡四千八百餘里。幷李之還路。則七千餘里。冬而春。春而夏。月魄之死生者七。日蓂之生落者一百三十葉。李以三從之睦。冒親舊不臨歧之禍。憐鄭之孤。而行七千餘里。過一冬二春於驢背。送餘春於棘籬中。審其安頓然後歸。聞其風者。雖懦可立。矧余之同是行。而感其義乎。於其歸也。題以爲贐。鄭老孤忠誰與比。靑牛高士義偏同。浮沉湖海爲雙劒。漂轉關山作兩鴻。驛路梅凋行役裏。棘籬春盡笑談中。圖南今日煩題贈。須把餘風扇大東。</text>
<title>圍籬外葵花數三叢。不種而偶生於菜畦中。開花。小子移種於籬內。時戊午季夏。葵已長之。後一叢枯死。一叢莖葉俱枯。而花則次第盡發。故一絶。戱葵之不得地。一絶。則賦本心之猶在。一絶。則傷其枯死。</title>,<text>一叢葵蘂自依依。植物之中信不微。從古識陽唯爾最。于今得地底吾圍。片心慣解東西向。密棘誰通朝暮暉。必照寒光猶可待。與人相對莫相違。籬外朝曛向日葵。籬中何事根移。渠翁亦被人移得。盆裏容光苦恨遅。破孤根移客土。籬前猶見立枯莖。沉吟不獨傷萎絶。爲惜朝曛向日情。長夏移栽撼頓深。莖枯色瘁葉無陰。餘英未落垂垂發。根底應存未死心。</text>
<title>悼白沙</title>,<text>鰲柱先摧北海濱。淸風吹盡楚江春。永嘉亦宿三年草。丁巳餘生只五人。丁巳立節。與公幷七人。而時白沙及權公士恭已歿。故云。</text>
<title>圍中。得移配之奇。夜坐聞鴻聲。綴一絶。</title>,<text>霜夜楡關叫月鴻。瀟湘何事負秋窮。孤臣將擧南飛翼。仙掌過時影欲同。</text>
<title>移泗川時贈人 時兩司。又密啓。托以疑與虜交通。</title>,<text>爾爲信卒歸柔遠。我作疑臣赴泗川。書讀聖賢何所事。當年恨不習戈鋋。</text>
<title>到漢江作</title>,<text>南遷北謫又南遷。兩歲三呼漢水舡。津吏不知仍舊罪。謂吾隨處作新愆。</text>
<title>贈金吾郞北歸 幷序</title>,<text>丁巳冬。余得罪朝廷。戊午春首。自南海圍。移穩城。三月之六日入籬。越七月。又移泗川。公以金吾郞。菊月六日。到穩籬。押余。翌朝登程。至月小望。抵配所。留一宵。成圍安置余。急於復命。不永今朝。自穩而泗。三千餘里。自剝而復。月三化而蓂六十八。余之生死於其間。不止十九。而荷護亡量。惜其去而有是言。北海孤囚南海移。仙郞承命禁門辭。重陽開鎖氊城裏。復月封籬泗水湄。歸報聖朝期正急。強牽離恨去何遅。看公馬首長安向。荊棘叢中淚散絲。</text>
<title>詠鞦韆</title>,<text>門外胡童聽我言。鞦韆幾蹴到天門。天門因此如能到。欲借長繩謁帝閽。</text>
<title>次趙正郞希逸韻 時趙配河東</title>,<text>覊愁落落兩晨星。前後圖南次第成。去國行裝欣就暖。愛君詞句愧輸誠。天窮季布河東郡。地盡梁園泗水亭。風竹只驚愁裏夢。蘭章要聽擲金聲。附原韻遼塞兵塵晦日星。量移恩命荷生成。危言凜折盈庭議。奇釁還生爲國誠。南北八千餘幾里。東西二百六長亭。莫嘆來往何煩數。好聽霜風戰竹聲。</text>
<title>寄鳳洲朴公東亮</title>,<text>遼河漢水混成江。瓦店牙山等作雙。嶺表罪人猶送喜。盆中白日照丹腔。附原韻泗水何曾隔漢江。尺書遙寄鯉魚雙。懷君獨立王山月。一曲停雲咽不腔。</text>
<title>次某人韻</title>,<text>五月羊裘非是病。負薪齊道亦閑心。延陵季子眞皮相。錯認窮愁侑拾金。長沙濕地隔重門。紅島螺鬟斂黛痕。帝遣巫陽應下些。天南寧散二蘓魂。</text>
<title>次許生穆韻</title>,<text>誰道江南惡。江南也不惡。誰道長安好。長安亦不樂。赤狐毒蜈蚣。黑鳥㐫蜥蜴。八音徒苦耳。五色空苦目。自來瀟湘岸。長吟楚山碧。</text>
<title>又次許韻</title>,<text>泗水淵源遠。嘗於夫子聞。量移師範地。感戴聖明恩。不歎喪家狗。何嫌繫檻猿。窮探理慾境。仔細與君分。</text>
<title>泗圍中梅花盛開喜賦</title>,<text>穴窓堦下荊圍裏。一樹梅開慰我情。香雪消時休結子。謫人厨冷未和羹。</text>
<title>次韻</title>,<text>籬外高梧誰手栽。晩花空對謫人開。輕香細逐南風送。淺紫微沾暮雨催。秋色故鄕三度老。春光此地一番回。誰能解斫孫枝秀。去作泠泠舜殿材。</text>
<title>詠梅</title>,<text>逐客窓前梅一樹。開花結子豈無情。願將佳實藏羇篋。殷鼎他時可作羹。</text>
<title>詠燕</title>,<text>昔我在穩城。燕到四月四。今我在泗川。三三來燕子。計以飛翼程。猶經時月累。長空失春色。絶域得夏至。含泥凍未融。欲乳時暮止。雖有舊主人。爾巢何暇寄。燕兮信我言。永絶南北意。</text>
<title>詠梧桐</title>,<text>墻東有梧桐。墻西有梧桐。一樹謝禽巢。有待鳳來同。一樹容凡鵲。寄巢虬枝風。梧桐豈要鵲。鵲偸梧桐空。空樹雖不禁。爾巢奈不衷。不及墻西樹。虛老立月中。莫遣李白知。古風句應工。</text>
<title>次韻</title>,<text>無情去日影。有約卧龍岑。對我長輸色。欺人不貸陰。餘生悲白首。九死抱丹心。病寄相憐曲。聲酸未再吟。</text>
<title>次韻</title>,<text>前宵風雨急。天地一塲喧。竹裏綠垂亂。梅邊紅綻繁。孤松爭豈力。碧蕙得無飜。宋玉眞多意。詩招屈子魂。</text>
<title>七夕不雨</title>,<text>河邊烏鵲報橋遅。今夕還違帝子期。天上未揮傷別淚。人間不見雨絲絲。</text>
<title>漫吟</title>,<text>江南春色又重來。嶺外孤臣猶未廻。墻角小梅明似雪。前頭看得幾番開。荒歲光陰送日難。農祥要待上元看。滿空風雨無情極。還爲窮人掩玉盤。</text>
<title>酬某人韻</title>,<text>高陽道上數行書。泗縣籬中三黜居。日月庚申冬至後。魚鴻辛酉淸明初。銀河槎影還應久。長樂鍾聲報苦徐。籠裏形容何用問。戀君雙鬢盡皤如。</text>
<title>卧龍山 在泗川</title>,<text>爲問卧龍山。卧是何意思。直待三顧日。快挾風雲起。</text>
<title>贈武將</title>,<text>玉帳晴開桂嶺陰。龍旗寒轉雪山岑。三年欹枕思親夢。一劒輕生報主心。立柱已看南極定。掃氛將待北方臨。尊周活國期今日。須記吾儂七字吟。</text>
<title>次人韻</title>,<text>蒹葭玉樹偶然齊。四月黃梅萬竹西。楓香餐處星宮遠。漁父詞邊屈子悽。擊水溟鵬聊欲息。剪翎籠鳥未安棲。君我歌聲科自異。和來還愧乞兒啼。</text>
<title>送梁榞歸咸陽</title>,<text>故國何須秦漢邑。新羅亦自有咸陽。年前賤子南遷路。赦後吾君西去鄕。歌喚五噫離海曲。園開三逕對寒香。若敎籠鳥仙蹤躡。許渾城樓話一觴。</text>
<title>挽婦人</title>,<text>京洛閨庭亂後殘。壽星移次海天寒。萱芽就茁初迎日。鶴髮臨年更吊鸞。萸佩有徵三顆橘。虺祥餘世兩叢蘭。悲歡人事歸長夜。空遣張林婦德刊。</text>
<title>沈校理光世大夫人挽</title>,<text>庭闈諸福擅人間。晝哭惟傷竹染斑。安世藍輿曾適遠。宗元佛舍更丁艱。廞衣過盡新羅國。鸞鏡偏藏百濟山。公主洞中留舊宅。慈靈應向洛城還。</text>
<title>赦後寄玄翁</title>,<text>終古春州說着怕。于今還作賜環鄕。歸來故國元無籍。何處田園別有桑。湖上僑居全冷淡。朝中親舊半存亡。從知感慨添疇昔。只喜重淵見日光。</text>
<title>赦後赴召到錦江作</title>,<text>三月江南春水平。日邊歸夢繞神京。臨流欲濟無舟楫。何處長風送櫓聲。</text>
<title>題宣川東軒 癸亥接伴使時</title>,<text>重來舊謝眺。二十七年過。父老無從問。吏民有幾家。關門虜箭急。街巷遼人多。蕭索宣城郡。題詩語不華。</text>
<title>次柳生元培韻 柳居海州太公里</title>,<text>故國生還故國臣。首陽流寓首陽人。羡君山野能成業。愧我簪纓未乞身。下惠高風堪變薄。太公遺里解垂綸。通家世世全膠漆。却喜交情老更新。</text>
<title>詔使謁聖時。次正使姜曰廣韻。大司成時。</title>,<text>皇華影照素王宮。喜見尊師禮甚崇。筆絶獜經何害道。化如時雨不知功。入門若奉參乎訓。列侍猶聞點也風。芹藻滿池皆動色。爲緣文敎最漸東。</text>
<title>次副使王夢尹韻</title>,<text>尼丘元氣萃庭梧。魯泮還依璧水模。香案奉綸官太史。杏壇申敬禮眞儒。九苞快覩人中鳳。萬頃難留海上桴。屬國風謠如可採。衮衣歸日贊嘉謨。</text>
<title>鄭副學弘翼挽 號休軒</title>,<text>人間何處見休翁。天地無窮宇宙空。母子綱常懸白日。死生歧路信丹衷。誰知朔雪蠻烟毒。終賊風雲際會躬。俟得河淸還永逝。寫眞唯任史臣工。</text>
<title>贈鄭公曄赴襄陽</title>,<text>履聲休曳尙書班。喜色偏生捧檄顔。東海實輸稱壽酒。金剛換簇祝齡山。銅鞮舊曲諸兒唱。鈴閣輕裘叔子閑。早晩靑蓮歌定作。接罹期倒落花間。</text>
<title>送李從事景稷日本之行 二首</title>,<text>東鄰自昔恒邀使。忠敬留芳有幾人。前代烏川眞義士。向來秋浦亦貞臣。公浮滄海千層浪。名掛扶桑萬古春。歸日再逢雙白髮。此行還喜報君親。從事今朝辭紫闥。漢江離思動悲吟。去帆惡說扶桑樹。歸棹愁看若木林。風伯有神應助順。豚魚懷信必悛心。靈槎故國廻須早。徐福遺蹤莫浪尋。</text>
<title>寄成川倅</title>,<text>契自大蘓厚。交連小陸親。曾爲關外宰。俱是意中人。寄藥傳崖蜜。分腥送海鱗。信州今日會。往事七年春。</text>
<title>次白川倅金公尙宓韻</title>,<text>官梅何事報香遅。舊朶如今四日離。魚寄不須歌自奏。米遺無待帖煩移。禮隆陳榻慚徐穉。文擅東京倒叔皮。有賜於家宜往拜。姑將俚曲謝來詩。</text>
<title>次趙白川璞韻</title>,<text>太古以來無此雪。今年應不有炎州。草堂記異題哀虎。山斗吟寒賦死虬。㙜上神鸞俱寂寂。窓間微雀誤啾啾。黃鍾已動陰猶壯。元化流行異置郵。</text>
<title>覺寒賜裘帽 課作</title>,<text>卧榻豈宜容鼾睡。細氊無煖軫戎壇。折膠免爾蒙金袵。氷酒令渠換鐵冠。衣德身輕欣欲舞。戴恩頭重慶相歡。終成四海爲家業。捴是三軍不怕寒。</text>
<title>次思庵朴相公淳韻</title>,<text>春雪飄飄動旅愁。仙風挾我兩登樓。人言令尹解龜後。峽裏丹楓二十秋。</text>
<title>寒碧樓。次朱文節公悅韻。</title>,<text>淸風爲號眞宜郡。丹竈惟生鍊藥烟。文節公詩君不怕。山光水色滿樓傳。</text>
<title>送家姪尙觀察關東</title>,<text>投荒南北七年歸。擬把餘生骨肉依。湖左仙鳧還隔遠。關東露冕更離違。休言方丈瀛洲賞。不耐嶺雲秋葉飛。王事有程挽豈力。甘棠遺詠是音徽。</text>
<title>奉贐淸陰金判書尙憲朝天之行 幷序</title>,<text>皇朝泰昌庚申。天啓辛酉。卽我國昏朝也。是時。淸陰家食爲吉。智藏田野間。夢得一絶。其詩曰。縹緲行裝上玉京。轉來人世入層溟。長風萬里波濤穩。却喚登州作短亭。以意逆志。則由海路朝天詩也。夫介于石。不俟終日之人。惡直醜正之輩。雖欲試於層溟。無以施其巧。適歸閑睡中偶得尒。逮國步反正。茅征彙吉。公論在上。賢路不崎。淸陰之立本朝。執空鑑。稱平衡。則分薰蕕。辨姸媸。如別白黑。長栢府則不吐強。不茹柔。綱紀振頹。風俗歸正。長薇垣則不適人。不間政。唯以格非爲心。長玉堂則責難陳善。以成就聖德。爲己任。長銀㙜則命令政敎。審其旣允然後出。敷奏復逆。審其旣允然後納。使讒說不得行。而巧僞無所托。淸陰之負於身者。如此其重。則一日不可離於朝廷之上。跬步不可違於聖君之側。而天啓六年丙寅。前六月十三日。姜學士曰廣，王科道夢尹。來頒詔書。皇帝誕生太子。大誥天下。與之同慶也。國家報聘謝恩。兼且辨誣使。難其人。求一代不數。而淸陰與其選。嗚呼。詩使然耶。非詩使然。天使然也。詩之爲始音也。世欲其知而不知。詩之爲遺響也。世欲其不知而終知。夫非天乎。後六月二十有八日。淸陰辭玉陛。奉箋奏。直出迎恩門。搢紳大夫。傾朝出祖。咸有傷離惜別之色。余乃解淸陰詩曰。第二句。則我國由旱路朝周二百有餘年。而長蛇食遼之後。謝車騎泛舟檝。故云。第三句。則飛廉助順。陽侯靜波。仙挾神扶。不一息而利涉者也。先儒曰。夢寐卜所學。六七年前夢中所占。已詠遇險而吉。則淸陰平日所學。可卜其有定力矣。淸陰之生斯世也。所操所履。玉潔金剛。已休琢磨。今添是行。備嘗燥濕。百尺竿頭。更進一步者。淸陰之所自期。則可祝非可傷。故序其意云。詩則非吾所言。而重其索。以京字爲始條理。亭字爲終條理。演盈十韻。東韓聘路接神京。北極行期筭瑞蓂。遼界陸沉無淨土。沔宗波阻啓重溟。精誠可渡歸墟壑。正直能通廣德靈。圃隱前朝吟泛梗。淸陰今日學浮萍。鯨呑不怕存忠信。蛟射爲何視蝘蜓。鼇戴仙山連水驛。天分齊壄直危星。行裝登岸知皇壤。冠盖乘軺達帝庭。侯度展來酬聖寵。邦誣籲處動高聽。回時徐拾沿途賞。文錦爭看入筆馨。重到登州更舊號。旋槎浦喚作都亭。</text>
<title>延平府院君挽</title>,<text>氣象高高出萃類。精誠懇懇戴君親。心虗不屑隨時態。志大都忘許國身。師事儒先恢識見。備嘗夷險沒緇磷。壬辰顚沛隨重潤。鴨綠行宮謁寢薪。開濟兩朝誠職分。勤勞貳極是精神。阿衡放辟元非志。昌邑無恩奈斁倫。千古綱常歸蔑裂。百年宗社屬斯頻。金墉開鎖旋慈殿。玉宇披雲奉日輪。仙李危根盤更大。猗蘭香葉赫重新。死而後已輸忠盡。愛莫起兮與鬼隣。哀動震衷臨祓殯。痛形天表泣楓宸。存優眞食盟如帶。歿贈元台示秉匀。終始保全皆聖主。蒼黃危急信純臣。鄧侯諸子俱參錄。郭令羣孫不記人。玄宅欲遵昭穆次。若堂懼逼檟楸塵。必占風樹亘連地。要像生平定省眞。天作高山荒郭外。地藏神穴閉河濱。陳搏異眼能穿秘。种放英靈正有因。一等制從鴻鴈序。諸孤窆 缺 鳳凰墳。老夫私慟無從淚。揮灑佳城欲暮春。</text>
<title>仁獻王后挽詞</title>,<text>季歷生周意。仲任降摯徵。人心雖未曉。天道信難憑。聖善今重見。靈源發自綾。嚴親知必大。柔敎喜溫承。淵塞心能秉。幽閑德益恒。鳳凰占肇吉。琴瑟友相兢。君子好逑美。眞人佳氣凝。有身詩雅作。彌月瑞光騰。玉璽符前夢。瑤圖啓中興。天因鍊石補。日賴入懷昇。慈殿重歡洽。新宮至養膺。蟠桃還不實。蟾桂挽無能。不享文王化。何催羽駕乘。玄廬開福地。仙寢妥金陵。舜慕攀無賴。堯門永有稱。徽音貽燕翼。瓜瓞萬年繩。</text>
<title>金沙溪挽</title>,<text>五賢去已遠。一亂世方酣。賴有斯文老。而無異敎參。氣和春擁座。質美璞辭鏨。氷出牛溪水。靑承栗谷藍。知眞味自永。踐實暗何慙。衣制遵司馬。喪儀補晦庵。育材誠所樂。契理信如凾。時濁迷邦苦。朝淸待價甘。爵由修己至。壽得以仁覃。月告年終邁。日修禮復諳。天慳學易數。人喪達尊三。樑木摧安仰。奎星彩已含。庭存宏憲學。家襲孔周談。微旨非徒詠。遺詞亦可涵。兩宮哀動北。多士賻輸南。落照登樓送。余懷慟不堪。</text>
<title>完平府院君挽</title>,<text>天奪吾東三達尊。安危無賴大臣存。壬辰廻馭勤勞績。丁卯分朝付托恩。厚載將傾先抗議。彜倫還叙謝調元。昏時禍網依春夢。昭代精神皎日暾。王事有艱忩覲闕。國憂無急便歸園。心懷知足辭榮計。身負同休共戚論。司馬公來爭手額。尾箕星去杳宸閽。壽方富弼添三歲。賢比隨公作九原。乾象結哀伸奠酹。离明含慟哭師垣。孝忠家與欒欒棘。淸白氊遺世世孫。鄭野遍停琴瑟響。秦舂皆妥大夫魂。下官亦抱氷枝歎。聲淚俱霏不忍呑。</text>
<title>仁烈王后挽詞</title>,<text>韓魏公門聞冊后。聖慈符合赫于今。淑遵恭順雙陵範。戒進家邦一德箴。軒曜方齊紫極體。桂輪飜促白花簪。廞儀曉指坡山寢。鰈域同摧喪妣心。其二定祥初載天敎合。有命于京運鼎新。赤道並明千一會。黃裳元吉十三春。徽音方助生成洽。美化咸顒覆燾均。厚德奄傾坤軸折。夜深蘭殿哭無晨。</text>
<title>赤池</title>,<text>兩山相對立。中野盡成池。圓比錢塘小。深浮釣艇宜。長盈開闢水。不養蝦蟆兒。終古應藏異。何年竟效奇。南隅偏作岸。地勢自成陂。䟽必勞神禹。逝無歎仲尼。一溝猶自劃。十里逆牽漪。屈曲奔靈洫。縱橫入海湄。分明因物怪。遊賞起人疑。父老趍前說。流傳聽可知。厥初我翼祖。未肇周王基。血戰將爭窟。玉虬來告期。烏號控滿月。白羽沒玄螭。漢闘火爲主。羲神黃有辭。蜿蜒黑甲走。蹤跡長渠披。世久不堙廢。年多豈換移。于今流尙赤。依舊色無緇。白帝終陰助。靑丘啓聖時。爾言堪作記。吾意信如斯。始識池名義。天敎造物爲。</text>
<title>高軒過</title>,<text>童子何知難與言。吹䓗只逐衆兒喧。庭前忽見高軒至。座上仍看白玉溫。落日珂聲傳陋巷。東風金轡住孤村。彩如鸞鳳欣先覩。文似江河各有源。交道藹然蘭臭郁。聲名卓爾泰山尊。表論佛骨驚宸極。手把牛刀試陸渾。雖在兒童猶識姓。將供灑掃願登門。隨行偶坐氷壺逼。竟夕淸談玉屑繁。筆進鼠鬚書欲學。詩承題目愧還存。成人願作連車御。致世須如羲與軒。</text>
<title>題狄梁公望白雲圖</title>,<text>太行夫如何。與天靑未分。俯仰北斗南。川原渺無垠。何人上上頭。淚向河陽雲。河橋有春暉。消息無由聞。送此萬里目。入彼白紛紛。恐被風吹盡。貪看日欲曛。無心卷舒態。似催定省勤。草心空飛揚。望日將何云。孝思滿毫端。對之知狄君。爲忠自此移。終成取日勳。</text>
<title>讀微子篇有感</title>,<text>十五志于學。先窮曾子文。䂓模旣已定。根本立宜勤。循次讀魯論。求仁若親薰。操存涵養實。熟玩心欣欣。篇至第十八。俯仰思還紛。所記一何多。聖賢出處云。三仁儘不遇。七逸何離羣。夫子集大成。祖述華與勛。天下莫能容。季孟亦不分。問津謂知津。植其杖而耘。古樂亦已亡。諸夔散如雲。行止各有義。諸夏皆無君。傷今氣數衰。思古周八員。章章句句音。捴感憂如焚。掩卷獨題詩。吟爲知者聞。</text>
<title>種玉</title>,<text>嘗聞老農者。乃在無終谷。谷口渴有過。投漿膓輒沃。有夫兩相飮。以石一斗贖。非黍稷稻粱。播之豈比粟。提携就高平。雲根煩自斸。神鞭駈靑牛。丹田一頃足。手持輝山種。散擲乘朝旭。風前一一落。巖際箇箇觸。不待菖花開。誰敎布穀促。瑤草再度綠。眞璞萌相續。藍田烟欲浮。卞氏采還辱。耕雲乃有秋。白璧五雙縟。捧以贄徐氏。有女顔如玉。</text>
<title>磨天嶺</title>,<text>行人皆苦磨天嶺。我獨欣然不厭登。行藏欲問天難近。陟彼謂有呼天仍。離家去國二千里。馹騎飄飄知幾乘。路上金烏三十五。始到嶺之南丘陵。巖邊孤店飯徒御。整屐治筇輕石稜。初從磨谷尋細徑。轉入深林攀老藤。盤餘一百折倍九。孝子初心還不懲。窮幽歷險出雲外。乃是磨天第一層。天關此去能幾何。雖無階也猶可升。擧手向天欲捫之。樹陰蔽天全未能。天乎從此永難覩。嶺名云云眞不憑。踟躕嶺上哭途窮。阮籍猖狂知我朋。蹉跎行向嶺之東。路比初登難轉增。臨溟欲見紅日出。渺渺扶桑雲又騰。天未攀兮日且隔。强登危途徒自憎。</text>
<title>題雪中騎驢圖詩 旬製。上之下。</title>,<text>我有一匹好東絹。古色蒼茫唐世模。松根不是韋偃僧。榻上還非曹覇駒。吟肩高聳玉沙中。一鞭靑騾寒不驅。行裝物色絶蕭灑。入眼忽若丹靑無。紅顔軒冕弊屣視。白首松雲蘿帶紆。迷花鹿門四十春。山月淸尊吾友于。終南弊廬入遠夢。迢遆秦京千里途。長安玄律十二月。白帝陰機銀密鋪。人烟死盡一條靑。何處寒江漁父孤。山陰子猷興自杳。兔園相如思欲枯。高情偏與雪有素。不嫌瓊屑迷天衢。秋江眉宇皎皎姿。驢背悠悠閑且都。風幡前導白霓驅。寒影不敎雙童扶。行穿細路璐相連。踏過危橋紈軟敷。欺梅冷色映靑絲。妬舞輕花明白鬚。人高物高象亦奇。三絶形容天下殊。韓仙白鹿步羞虗。李叟靑牛毛哂麤。長風吹入絶筆端。眞跡輸向鮫綃俱。堆邊絶似浪吟哦。白處宛若蹇踟躕。初疑內署訪摩詰。更訝北闕上書歸來乎。風流解動謫仙愛。短褐憐生工部吾。却恨好手徒畫跡。蘭雪胷襟全未輸。高山漠漠安可仰。望雲東南題古圖。</text>
<title>燕獄泣父忌賦 丁亥監科初試。二上。</title>,<text>風吹帝舸㙜築。詩囚春秋筆端。甲子已周傷心。今夕所怙諱日。哭旻天於圓扉。聲與膓兮俱絶。念終身之有喪。惟忌日之謂也。自祥冠之則除。可致敬者只此。昔小子之家食。待一日於一年。誠雖微於如在。祭以禮而罔愆。聆謦欬於入門。想居處於就位。粢盛備奠。正寢之東。酌言獻之。兄弟子姪。心有恔於若見。考亦享於苾苾。迨王事之適我。拜東廂而告出。心豈恝於忘家。義固重於殉國。血雙淚於一几。手鼇柱於四方。悲九廟之廢祀。遑我將之敢望。情徒懷於報本。躬自鞠於勤王。十載驅馳之中。一念霜露之傷。每是日之奄及。恒余心之怵惕。待風塵之廓淸。冀有馨於黍稷。何昊天不祚。我反見俘於胡羯。國破家亡。南冠北獄。正氣歌邊。載罹寒暑。念昔先人。今日下世。靈無往而不在。必洋洋於左右。顧此身之桎梏。比獺魚而還愧。言笑宛然。靈筵何薦。飮食雖思。蘋蘩誰奠。父有魂兮不歆。子有誠兮未效。慟雖深於茹愴。罪難贖於不孝。彼被髮之胡兒。蠢有同於禽犢。乃父母死之日。尙亦薦乎羶肉。胡亡國之賤俘。反不如乎犬豕。聞江南之消息。吾季女兮不死。記大父之忌日。能祀事之修否。倘彼此之俱闕。若敖之鬼餒矣。悲夫。我爲人臣。餘生胡地。我爲人子。未享先魂。此生此日。無父無君。尤可泣者。木索孤形。趙鬼無日。子生之時。猶知慟哭。子死之後。有忌誰哭。哀哀香火。遠寄余季。年年日至。庶幾無廢。亦父之子。神其歆止。已焉哉。吾不與祭。願歸奉於泉裏。</text>
<title>玉貌久居圍城中 戊子會試。三上。</title>,<text>無王諸夏。有君夷狄。凶兵屠域。列國下膝。溫如玉兮若人。久胡爲乎城之中。思一倡乎正義。抗裔醜之爲宗。繄昔魯筆傷麟。周年冐閏。西陰衍氣。天下兵震。鷄棲六王。蚕葉四國。迨邯鄲之受圍。勢已阽於破竹。寂齊桓之尊周。甘越王之爲妾。西魏倡共尊之議。新垣弄緩頰之舌。顧瞻四方。有秦顔色。云誰高士。仲連其人。首戴一天。心無二君。隱天王之失尊。痛腥膻之辱位。將欲昭陳大義。明倡正議。斥歸王之非計。喩尊事之可耻。王統有圮。我將救之。綱紀欲斁。我將扶之。於焉往之。彼城之裏。何其久也。必有以也。及魏使之有問。云余心之所志。辭有嚴於霜雪。意亦凜於鈇鉞。鄙禮義之素棄。陋首功之徒急。嗟城中之久居。諒深意之有在。何彼其之不知。謂無爲而久處。嗤衍也之淺識。許夫公之高義。嗚呼王化一泯。世敎墜地。歸來戰國。士皆橫議。家接狗盜之鄕。國連遊說之車。君臣大義。視爲何如。天地常經。知者無幾。夫孰知獨也斯人。存一髮之人紀。是知俗尙雖渝。正氣未塞。天必鍾人。俾扶大閑。春秋昏亂。夫子誕彌。列國紛爭。孟軻明議。屬君臣之道絶。有伊人兮君子。雖聖賢之有殊。豈天意之偶爾。使時君聞子之言。苟尊周而卑秦。華自華兮夷自夷。儼內外之有分。何無耻於服事。致肆然而爲帝。使夫公之高義。蹈東海而遠逝。城中玉貌。江上丰儀。念彼周京。義士其誰。重曰子在城中。正義斯陳。子去城中。正義無陳。正義無陳。西虎爲君。</text>
<title>擬宋起居舍人趙雄。請開局以圖恢復。幷引○增科。二上。</title>,<text>天命旣乂。誕屬舊物之重新。王業不偏。宜講匡濟之方略。一司之設甚重。九廟之讎何忘。永言我宋之宏䂓。曰自藝祖之肇啓。六七君賢聖有作。大器有傳。二百年曆服無彊。皇居無咎。定鼎遠邁於周代。卜年可軼於虞朝。豈意豊亨之日多。反貽豫大之戒忽。靖國閑暇日。不念夫克篤前人。神州陸沈時。遑恤乎用光先烈。靑衣犯塞月。痛舜狩之無歸。白魚暗汴京。慨堯封之難覔。無君故國。反爲戰塲。回首中原。已非宋有。幸而天心未改。一鳳向南。仁厚猶存。匹馬浮海。國蹙晉家之江表。厄甚唐室之奉天。父老望㫌旗。幾佇迅掃之擧。君臣重社稷。共濟興復之謀。宣王攘夷。周鼎生彩。諸葛討賊。漢日宣精。曁黃柑之入爪。致金牌之振旅。洛陽花吳山馬。任遂碧眼之睥睨。半臂書一雙環。只貽血淚之哀痛。復舊都往不可及。淸四海其在于今。欽惟皇帝陛下。承杜鵑之寄巢。倚斷鰲之立極。越膽懸座。上憤九世讐。吳寢在薪。中懷一天耻。方期用張乎我伐。庶覩殄殲乎彼兇。方叔召虎之壯猷。俱收罔棄。冦恂鄧禹之遠略。采用無遺。然謀事之有要。豈建議之無所。設區畫之一局。自無謀夫。孔多籠協。贊之羣謨。足致衆知畢效。表曰。指壃土弘濟艱難。方恢建義之計。圖匡復博采謀議。盍設運籌之司。蒭言有稽。宸斷在此。欽惟衋百里蹙。蓄一怒威。御木馬於深宮。不忘拯溺之貴。納張浚之大計。無循和議之非。旣見寶命之無隳。咸顒丕責之不棄。第念訏謀之有失。尙昧舊業之光恢。輦帛輿金。不念君父之深耻。兄南弟北。爭皷賊檜之餘謀。徒貽築室之譏。謾逞誤國之術。撤督府於淮泗。宿將嬰城。罷宣撫於荊襄。謀臣捲舌。克復難期於指日。大義久稽於殲兇。爰思計謀之宜。莫若置局之美。捴熊羆之良士。共圖修攘之方。羣龍虎之碩臣。咸屈興撥之策。朝夕焉建議。各陳國之大猷。夙夜乎殫誠。無非蕩穢之深筭。誰云是用不集。自無不潰于成。是乃謀復之良圖。可見雪讐之妙略。憸小杜口。必沮回譎之膓。忠義敷心。益礪恢拓之意。討賊而計成九伐。行師而謀合萬全。掌上運奇。賴延後嗣之新命。目中制勝。克恢先祖之舊彊。伏望戒一隅之偸安。惕兩京之失守。特設會議之局。用詢忠亮之謨則。以此圖功。何功不克。以此制敵。何敵不摧。日月重光。發舒華夏之氣。乾坤再造。開濟神禹之封。浯溪刊中興之碑。車攻播淸風之頌。當心殫載筆。職效記言。屈羣策定一尊。縱愧老臣之盡瘁。集衆思廣忠益。庶致豪傑之進籌。</text>
<title>白川鄕校重創上樑文</title>,<text>樑木其摧。吾將安仰。儒林慟㐫燄之延灾聖人之室。子來以成屋脊。覩文杏之再架萃之時。大道其將興。顧惟白州之治。不比互鄕難與。父子之親。君臣之義。惟思聖謨。天地之大。日月之明。恒懷對越。壤地雖偏邦荒邑。崇奉實曲阜遺風。故卜妥靈之攸宜。夙驗食墨之有契。雉岳以南。郡城以北。水似洋而地靈。仁木爲榱。義金爲塗。殿有儼而王素逾二百載。夫子所安於千萬年。吾道有托。何圖東海中氛祲。敢乘南顧憂虗踈。三都出治之宮。化作秦灰之冷。十世觀德之廟。輸入楚炬之紅。周京之辟雍猶焚。鄭邑之鄕校何保。章甫多士。捲告宋儒之辭。闕里遺祠。燬于金季之亂。濟濟揖讓之地。變作荒丘。洋洋陟降之庭。鞠爲茂草。非不知崇重爲急。其柰何喪亂未平。玉鑾還都之初。只掃國子之蕪沒。王師未班之際。不遑鄕塾之經營。十年其盈。一變有待。郡宰姜侯。晉陽人也。家傳詩禮。學有師承。耻上干祿之章。早謝科塲之業。久飮力行之譽。自至人爵之榮。屢分銅魚。一事俎豆。淸溪戴星之治。所興者弦歌。宣城及瓜之還。不怠乎風化。曁莅玆上。切歎斯文。敦一邦敎育之源。非首善則餘事。立諸生依歸之表。舍至聖而其誰。火燎于原。雖兵燼未禁於當日。水在乎地。而聖靈不泯於今時。何暇乎他。先務者此。諏鄕邑父老而爰度。求忠信子弟而與鳩材木。聽員役之願輸。何須呼耶之伐工廩。任齊民之自效。無勞徵斂之煩役。未終朞事已告。蕆數仞墻攝齊堂。方不改卞。位不改正。卽舊而新。歲寒松連抱榟。大則爲桷。小則爲楹。各適其用。巨鼇斷足而立四極。應龍驤首而奮九天。輪奐得文質之中。無侈於前。無儉於後。結構合䂓矩之內。有陋於昔。有愈於今。誰知欝攸之墟。旋作大成之宇。光風霽月。共奏新制之高明。死灰遺塵。捴爲陳迹之腥穢。何患禮容之難設。復覩廟貌之有嚴。七十門人。庶奉弘䂓而入室。三千弟子。可攀睿化而升堂。旣聖師無祀秩之虧。抑斯道獲棟隆之吉。聊陳六偉。助擧雙虹。兒郞偉拋梁東。元氣重廻瑞日融。羣弟廡間誰列侍。顔淵季路二三公。兒郞偉拋梁西。活水溶溶下舊溪。點也暮春春服日。冠童五六更看携。兒郞偉拋梁南。單父琴聲聽可堪。且取衆流歸海意。各䂓諸子用功漸。兒郞偉拋梁北。鎭岳高爲吾道極。先聖當年小魯時。到今理會猶能得。兒郞偉拋梁上。如在神靈宛聖像。如或見之僾僾然。臯陶之項堯之顙。兒郞偉拋梁下。菜幣春秋兼獻斝。太守匑如士子趨。孔明祀事膺純嘏。伏願上梁之後。文運斯泰。道脉乃亨。敎有階級之漸。陞士有關鍵之直。覩日至焉月至焉三月至之學。咸囿鳶飛魚躍之天。一能之十能之千百能之材。共泳雨化蛾育之澤。終始金玉之條理。鑽仰道義之高堅。禮殿懸金石笙簧。丕變齊習之慢侮。昌平兀蓬蒿荊棘。永表鮑守之尊崇。</text>
<title>遷葬挽詞 庚子。自廣州。遷奉於抱川。因壙中有水變。移奉於積城西面羣芳谷。初定山於抱川。與白沙葬地相近。故諸挽中云云爾。 [李景奭]</title>,<text>蒼黃忍說亂離時。權厝今從福地移。大節淸風誰不敬。佳城白日未曾遅。終成偕老還同穴。亦有兒孫篤孝思。追想通家舊情誼。可堪和淚寫哀詞。</text>
<title>遷葬挽詞[金南重]</title>,<text>淸名貞操仰斯人。一閉泉扃二十春。抗䟽當年看大節。忘身危世救彝倫。山開靈兆牛眠吉。劒合玄堂馬鬣新。捴是子孫誠孝感。定知遺慶更無垠。</text>
<title>遷葬挽詞[洪命夏]</title>,<text>當時大節日星懸。晩際昌期寵渥偏。礪世淸名留汗竹。傳家素業付靑氊。千年地闢滕公宅。一帶山連弼老阡。自是善人天有報。卽看餘慶子孫綿。</text>
<title>遷葬挽詞[尹絳]</title>,<text>平生松栢操。方驗歲寒遭。倫紀乾坤叙。聲名日月高。聖君初政召。良史大書褒。移卜非灤齧。幽堂永世牢。</text>
<title>遷葬挽詞[趙復陽]</title>,<text>隻字能扶萬世倫。大名終始見完人。賢關久仰師儒重。先契深知道義親。離亂當時葬故闕。經營此日宅云眞。平生弼老佳城近。一片忱仍九地隣。</text>
<title>遷葬挽詞[吳挺一]</title>,<text>早從王父筭名臣。指到吾公更未伸。讜議不緣爭日月。亂邦誰得叙彝倫。淸芬照映中興後。荒壠蒼黃喪難辰。聞說佳城雙劒會。喜兼悲處一沾巾。</text>
<title>遷葬挽詞[鄭知和]</title>,<text>淸名大節簡編中。聖祖名臣少似公。况復眞遊先亂日。至今衰俗仰高風。幾年淺土松楸下。永世幽堂江漢東。函丈憶曾叨執禮。迷塗霑洒哭吾窮。</text>
<title>遷葬挽詞[沈光洙]</title>,<text>宇宙名賢獨一人。靑松爲操玉爲身。中因濁世光爭日。晩遇昌辰寵莫鄰。擧案從來敎成久。高閭還復慶流新。重淵知有雙龍會。改隧今朝更愴神。</text>
<title>遷葬挽詞[沈世鼎]</title>,<text>少年叨拜德公床。敬佩遺音未敢忘。大義已從昏夜揭。淸名獨向盛朝揚。靑烏卜兆開新宅。孝子經心閱幾霜。丹旐翩翩雙啓路。瓞瓜餘慶定無疆。</text>
<title>遷葬挽詞[李殷相]</title>,<text>孤忠自許二臣同。大節森然隻字中。千載遭逢曾寵渥。九原冥漠尙淸風。灤侵害去將無憾。釰合緣成會有終。忍說蒼黃亂離事。至今嗚咽恨難窮。</text>
<title>遷葬挽詞[趙龜錫]</title>,<text>社稷當年一髮危。片言千載植倫彝。精忠肯向窮途變。淸節終爲聖主知。氣結山河留正直。形歸窀穸閟風儀。靑烏更卜牛眠吉。雙劒延津再合時。</text>
<title>遷葬挽詞[李慶徽]</title>,<text>禍迫金墉日。公爲抗義臣。一言扶社稷。千古植彝倫。栫棘投荒裔。遭逢際盛辰。鳳來徵有道。玉立逈無塵。終始知何憾。貞孤志不磷。少從牀下拜。如見卷中人。逝水長留感。遺風尙隔晨。易名恩奬大。遷隧葬儀新。白日佳城啓。寒山素翣陳。九原那可作。題挽重沾巾。</text>
<title>遷葬挽詞[李端相]</title>,<text>丹心一片愛君辭。大義堂堂壁立時。白髮風霜投遠徼。明廷雨露際昌期。烏㙜玉署官班逈。直節淸名士望推。存歿俄深殄瘁痛。蒼黃忍說亂離悲。幾年雙劒延津合。此日新阡永宅移。遙想粉㫌榮謚煥。也應泉下拜恩私。</text>
<title>遷葬挽詞[李慶億]</title>,<text>良玉精金學士眞。一言當日正彝倫。淸時異渥官銜貴。亂後他山宰樹春。已喜新岡稱吉地。卽看神劒會延津。孤生可耐懷先執。欲寫哀詞掩淚頻。</text>
<title>遷葬挽詞[金壽興]</title>,<text>丹㫌重拂廣陵津。何處靑山卜宅新。認是先朝都御史。直聲當日植彝倫。名高山斗起人欽。尙播淸芬振士林。小子通家三世誼。爲言疇曩倍傷心。</text>
<title>遷葬挽詞[金壽恒]</title>,<text>大義分明肯顧身。千林偃處挺松筠。能將片語扶人紀。自許孤忠質鬼神。盛代風雲新際會。平生冰蘗舊淸貧。他時點檢看靑史。不媿堂堂古直臣。復魄城西渴葬辰。蒼黃往事足沾巾。淸風直節思如昨。宿草荒原閱幾春。豈是前和齧灤水。終敎雙劒會延津。新阡卜近沙翁墓。萬古英靈永有隣。</text>
