<title>郭天初。見惠盆菊。寄示以謝。</title>,<text>遺我一枝菊。不啻千金贈。感此故人意。愧我空手應。</text>
<title>次壁上題野寺荒㙜晩絶句</title>,<text>花發知春晩。殘花不自悲。悠悠含至化。隨日復隨時。</text>
<title>無題</title>,<text>人間紛壽天。非鬼孰爲仙。未信啚南志。無心數月眠。</text>
<title>次壁上古詩韻。自嘲。</title>,<text>有智皎如日。有愚渾如泥。佳語聞皆好。怡顔解老妻。</text>
<title>謹次 二首</title>,<text>行休不敢向人謀。強倩深觥謾自由。誰信終南非捷徑。江湖還有廟堂憂。						蕭條書釰海雲濱。百慮艱危淚滿巾。奮翼桑楡應有待。勉須高出漢功臣。</text>
<title>寄澤堂 李植</title>,<text>容祖行藏未易言。至今猶有是非存。不須赤壁留餘響。早向龍門更討論。</text>
<title>題白江李相國 敬輿 江亭 亭在白馬江龜巖上。號龜甲亭。</title>,<text>千年老甲壓行津。看取汚隆閱幾春。爲樂不須泥曳得。白鷗滄海好爲鄰。</text>
<title>乙酉十二月初十日戊子。得外曾孫男。</title>,<text>今朝忽見外曾孫。悲喜無端有淚痕。新舊去留常此路。層巢幾處待來昆。</text>
<title>乙酉季冬二十二日夜</title>,<text>松檜紛騰萬壑回。狂風暴雪一時迴。孤燈倚壁留餘暈。頭白昏然酒後頹。</text>
<title>丙戌元日</title>,<text>五十五年今日得。外曾孫子去旬看。人生至此猶堪詑。况復山村把酒歡。</text>
<title>挽白上舍 尙賓</title>,<text>王家效體自紛紛。三世能名次第聞。五十三年八法盡。獨憐依附失靑雲。</text>
<title>寄自也 二首</title>,<text>料他皆是好心身。經把僞書妄吐眞。章甫已行鄒魯制。白頭羞戴小烏巾。						貧病多年任索居。忽承榮問意何如。只緣衰朽孤光晩。欲效涓埃計已踈。</text>
<title>挽白上舍 尙賢</title>,<text>樂天無嗣惱平生。強把枚臯便慰情。滄海空瞻朱雀影。千秋寂寞少公名。</text>
<title>挽梁進士 致南</title>,<text>數間茅屋玉泉頭。白首沉吟駕鶴秋。萬事人間眞戱劇。好隨簑笛月中遊。</text>
<title>次洪進士韻</title>,<text>駑才誰擬價崇丘。堪笑黃塵自白頭。湖海亦非終着足。謾隨吾黨暫迴輈。</text>
<title>次陶靖節止酒詩韻</title>,<text>止字平分二十分。沉吟一一味當醺。猶知詩酒還成癖。羞對無心出峀雲。</text>
<title>人有惠鸚鵡盃。頃刻見碎。爲賦一絶。</title>,<text>得失由來自一時。成亦復在安危。狂歌白首猶歧路。天意應伸止酒詩。</text>
<title>次石洲回文詩。寄趙休休兄弟。</title>,<text>風回暮壑重雲暝。眼着遙飛倦鳥雙。空舘旅懷開嘯詠。窮途慰得近淸江。						醉着靑州一夢昏。黃粱未覺別乾坤。最是空庭微月好。爲要騷客共梅魂。</text>
<title>贈別金陵倅 呂爾載。以官舍衝火之變。棄官。</title>,<text>金陵終古火灾多。折頸窮刑自有科。拜叩反風還被惱。欲將霖雨入謳歌。</text>
<title>寄庶子六三 丙戌</title>,<text>屈指今晨十七回。可知人事自相催。不須詩禮能傳業。枚叔猶稱一代才。</text>
<title>失其題 二首</title>,<text>江海交情合衆流。小村依岸俯長洲。人間除是無餘勝。含笑區區浪遠遊。						尙書風度國人欽。軼蕩湖山自在心。不佞從前進詞賦。濟川須復勖臨深。</text>
<title>挽</title>,<text>一女能傳衆所嗟。老成賢德幸全家。諸孫擁綍歸先壠。千古歡心並蔕花。</text>
<title>挽朴輖</title>,<text>白頭湖海布衣居。萬事優游一榻書。常日去留人莫曉。可憐高躅混鄕閭。</text>
<title>寒食。祭亡子墓。遇雨。</title>,<text>有情無情不自知。似夢非夢我爲誰。一溪烟雨依微裏。血淚殘花兩鬂絲。</text>
<title>次李相國白江韻 敬輿</title>,<text>頭髮如霜眼眩花。自憐衰骨已成楂。卽今萬事都無念。勉着依違保自家。													附元韻						千里江南二月花。獨憐梅萼映孤楂。今來月出山前路。羞過西湖處士家。</text>
<title>寄李相國白軒 景奭</title>,<text>去來如夢夢中身。身在靑雲眼未眞。諳得前秋漁市樂。至今芳臭滿衣巾。</text>
<title>無題 二首</title>,<text>梅花滿發擁籬明。竹栢紛紜橘柚靑。濁酒一盃蔬一箸。百年聊慰老夫情。						進退優游得失中。紅塵空惱白頭翁。秋蓴嗜得非吾願。時把琴書向北風。</text>
<title>主簿叔父改厝時。作 入壙中。</title>,<text>孤塚今將六十年。爲便同穴卜新阡。從孫繼述由賢姪。月篴湖山共後先。</text>
<title>次白江韻</title>,<text>狂歌當日笑知津。釋褐曾經四十春。客裏更添雙鬂白。強將詩酒與爲鄰。</text>
<title>漢江留別白軒李相國 時相國寓漢上</title>,<text>漢水滔滔日夜流。行人幾箇問橫舟。一杯更覺江湖路。含笑年年苦去留。													附次韻						萬古滄波不盡流。白鷗洲畔一漁舟。秋風別思還無限。君向湖南我獨留。</text>
<title>泛舟磨洗浦。因向永保詠懷。二首○幷小序</title>,<text>元是求羊亡羊。誰非失馬得馬。百年樂此行休。萬事任他物我。						村酒溪蔬多少。長歌短舞後先。薄遊水南水北。更向山後山前。						己巳十一月除正言。發行到公州。有疾。辭狀還歸。留高敞。道聞除修撰。仍遷校理。纔遆。復除修撰。庚午正月。來住靈巖永保。病少差。適遊樂浦牛島。舘吏來留數日。病未能登遠途。辭狀得遆。</text>
<title>遠遊戱用數字</title>,<text>誰無寸進尺退。空惱百憂千愁。七里三逕何處。薄遊四海九州。</text>
<title>偶吟</title>,<text>出處皆容易。謀生着處難。三年身就暇。萬事意猶團。幸忝琴歌側。頗遊水石間。連宵顚倒興。忘却二毛斑。</text>
<title>阻雨因得暑症</title>,<text>久滯孤村雨。覊遊轉見愁。腥臊仍瘴癘。澎聒雜啁啾。征路添衰病。僑居少問酬。幾時歸㢢屋。閑坐話淸秋。</text>
<title>寫懷</title>,<text>六十已過半。此生能幾何。窮通固在彼。榮辱非由他。已矣平生志。歸歟漁父歌。獨醒非我願。有酒也宜賒。</text>
<title>又用前韻</title>,<text>大運至於此。孤芳無柰何。初心猶自保。晩節豈由他。政合騷人詠。幾多志士歌。一罇幽閒裏。歡緖暮年賖。						又						已矣時將晩。嗚呼今柰何。安危不足慮。得失付諸他。滿酌山中酒。孤橫世外歌。頹然日日醉。未覺百牛賖。</text>
<title>失其題</title>,<text>高門今有託。宿昔願無違。端嘿非常士。文章是德徽。處深名已著。才大迹猶微。遲暮相從志。風塵又別離。</text>
<title>詠懷</title>,<text>山海一閑人。是非都忘者。遨遊雲霧間。放曠茅茨下。啚書常靜看。桑麻時穩話。峩洋自有趣。休恨知音寡。</text>
<title>朴南原 濠 大夫人挽</title>,<text>懿範仍高閥。慈仁內外推。金泥曾貴顯。玉筍遆甘胹。極壽終無恙。諸孫各有兒。新阡亦桑榟。千里慰遙思。</text>
<title>喜雨</title>,<text>玉食猶肥瘠。安危察歉豊。甘霖一犂剩。至澤萬方同。田野忻忻日。軒墀習習風。小臣歌聖德。爲政本於農。</text>
<title>悼亡弟。呈玄洲座前 二首。在本行錄</title>,<text>[本文缺]</text>
<title>詠鴈</title>,<text>萬里孤飛鴈。胡然感我神。稻粱非不足。鷄𪅙亂爲隣。輕度瀟湘月。歸尋渤海春。飛鳴宜擇所。矰繳㥘傷身。</text>
<title>挽趙磼</title>,<text>屢接言辭際。因知出衆前。誰憐小資地。本欲老耕田。少壯還爲累。危途強着鞭。方嗟經困苦。豈料復沉綿。一女纔髫。雙親已暮年。丁寧臨絶語。哀慟徹重泉。</text>
<title>占風鐸 課製</title>,<text>公子當時雋。豪華孰比隆。耽歡因痼侈。闘艶各爭工。最愛堂前鐸。和鳴竹上風。金聲淸更遠。玉影渾相融。靄靄烟生礏。嚶嚶鳳下空。高低隨遠近。徐疾占雌雄。逸響添吳管。悲音助蜀桐。靑雲羅幕逈。白日燕娛窮。佳勝元無主。奢華孰有終。向來歌舞地。蕭瑟只寒叢。</text>
<title>歎世 演雅體</title>,<text>蠅營悲衆集。鴟嚇歎羣趨。挾駿耀承寵。聯貂擅啓謨。要權潛虺毒。騁舌噪驚鼯。鵰鶚恣瞵瞲。豺狼任覬覦。塩箱久驥服。金轂竟駑輸。鯫瀆沉蛟子。鶉巢縶鳳雛。赬魴屬有亂。黃鳥柰非辜。賦燕傷當日。瞻烏泣暮途。鵲飛能擇木。蛛隱尙安軀。籍狗宜吾誡。鵬摶願一啚。</text>
<title>蟻戰 課製</title>,<text>卜日初開壁。縱橫對陣圓。徐行有曹伍。齊顧若周旋。悉擧鳥衣國。高揮白羽扇。磨牙誰敢後。奮臂各爭前。餽餉勤相續。城池戒罔愆。雌䧺猶未定。成敗亦無全。松栢淹爲客。鄲邯暫着鞭。諸王皆北沒。一馬幸南遷。坯下通幽顯。沙中較後先。白茅封界域。玄化愜陶甄。有是君臣義。能專戰伐權。興衰與生殺。此理認天然。</text>
<title>謝林太守東野。贈詩演雅體。堜。</title>,<text>比日添微𧏮。幽居效縮龜。案開堆蠧顆。簾捲擁蛛絲。魚鴈差踈節。鉅蛩幾費思。紆餘琴鶴趣。婉戀鷓鴣詩。蝺畫纔披牘。丰容宛接眉。飄然迷鵠鷺。欝爾挺熊羆。可笑蜉蝣撼。何殊燕雀知。追風猶受筴。吐綬勉爲儀。蠅附嗟何幸。驢蹄每自疑。鵬鷯還異樂。未必較蚿夔。</text>
<title>次前韻。再呈。</title>,<text>已售山鷄舞。何嫌太廟龜。展禽恭守柳。墨翟謾悲絲。得馬誇吾有。求羊惱爾思。幾逃鴻翥迹。誰賦燕歸詩。蠻徼纔延頸。龍顔久攢眉。不難求衆雀。政合逞孤羆。鳧鶴寧無辨。豕魚信自知。似聞蛟鰐避。佇看鳳凰儀。益辦牛力伎。休煩虎市疑。蚩蚩眞可畏。履薄更夔夔。</text>
<title>戱示踈庵澤堂玄谷雪汀諸賢</title>,<text>聞說江東去。鱸蓴若有期。聦明稱子建。氣槩美當時。李白才爲累。任安義不移。四夔超地望。二妙踵風儀。遲暮甘漂泊。乾坤任是非。諸儒倘相引。子愼試摳衣。踈庵任叔英，澤堂李植，玄谷鄭百昌，雪汀曺文秀。皆寓畿東上流。與韓，金二人。相從。</text>
<title>仁祖大王挽</title>,<text>大度元天地。玄猷叶至神。中興光振古。上國眷維新。離合誰能料。弛張幸復伸。省吾方軫念。貽厥更勞身。奄忽尋常日。蕭條九十春。白頭恩未報。眥血滿沾巾。</text>
<title>次韓孟同宿聯句韻 辛亥</title>,<text>時分議駁言。朝溷邪潤譖。鼠社釀陰孽。蟻穴滋大侵。馽籠盡鵷鸞。乘軒是梟鴆。金銀恣施轂。㼶肆高枕。肉食默無慮。廊廟竊自任。連貂擁丹瑣。騈舌閙紫禁。朋儕締墀廡。姻婭作庥蔭。賞戮在指顧。榮辱隨呿噤。排常蔑彜紀。發恠逐幽讖。操爵代賄貨。射利劇墆賃。王綱忽自紊。國脉久已滲。旅䆠顧何心。石泉歸可飮。我懷自優瘠。世道任祥祲。賢路擴長騖。聖閾杳高闖。義田苦當鋤。盜泉死不沁。交游極恢放。談話休噎喑。好是一家樂。百秊安耕紝。</text>
<title>題路傍惡石 丁巳</title>,<text>頑怒屈律。奮屹跨絶崿。橫戛造化力。回斡搦坤輸。磅礴復嵂崒。磈以屼勃。蝹如毒龍蹙。藏牙頸額顣。狺若彪虎拍。踠足跧將躍。孟獲蓄勇哩。獝狂砲厲畟。獰松揷其缺。森豎射毒烈。蘿攀拳還跼。棘挐臃怨酷。老苔色燋熄。資溫淹晷刻。軒騰仡首曝。紆喙俯幽瀆。富媼逼威服。陽侯俟命伏。噴湧激洄沏。振疊合踊踔。遠覿猶玃踧。近之眩奪目。六鼇進還却。秦鞭力遂弱。女媧汗失琢。夸娥怯違攫。百靈懔囚舌。不敢薦劖劚。隱然恃陰慝。偃蹇冒忌觸。吁哉肇二。積集滓戾埴。玄工惡秘迹。故煩路傍擲。醜惡衆所嫉。神意了可測。嘲戱題爾腹。有言勿我瀆。</text>
<title>挽柳參判 春發</title>,<text>早忝戴侯眷。久欽河東胄。信是傑魁人。全才世罕有。况仍先王父。䧺啚有受授。平時崔柳魁。至今騰衆口。李廣竟無功。放翁漸衰朽。風塵一飄蕩。萬事空回首。人生復幾何。盃酒貴在手。蒼鷹夜歸獵。白雲遏晴晝。開襟向北風。俯仰倚南斗。富貴祗此足。誰能兼上壽。幷州亦吾土。松栢欝已茂。季也固至孝。百秊常在疚。水土倘不宜。厚薄有前後。遷防禮之變。合祔寔遵舊。蘆山仡神秀。龍壑祥光湊。近境着遺惠。吏民懷杜母。湖亭尙巍然。丹雘依故峀。歷歷鍾王筆。悽悽武陵句。千秋舡兩旗。來去任左右。華綍過舊閭。隣里擁鷄酒。易戚俱得宜。攀號騈子婦。獨滯荊巫卧。深愧幽明負。強疾寫哀詞。老淚沾兩袖。</text>
<title>挽朴察訪 弘先</title>,<text>貧乃士之常。席門非我羞。富貴實在天。聖智莫能永。憂患世固有。達人任自由。榮名聳遐僻。豈非一時休。學黌及行郵。出入頗周流。五福一曰壽。享世八十秋。有子有諸孫。華綍就故丘。西湖梅鶴勝。烟月倘來遊。雪涕寄短詞。聊以慰九幽。</text>
<title>次石洲韻</title>,<text>回風一何急。衆芳倐已盡。悠悠音信遲。亹亹情愈緊。尙幸枉詩丸。况復兼筆陣。遊龍弄牙角。雷雨迭奮迅。不獨金篦刮。足破時月吝。智勇俱蕭索。天地一兵燼。冠盖藹相望。倘問屠中隱。薦賢固能賞。河外誰取儁。得失且休陳。進退敢自哂。千秋蹈海言。凜凜氣猶振。</text>
<title>失其題</title>,<text>吾道非無樂。漫浪空玄間。苟有片言悟。便是一般閑。城市得上師。况復開歡顔。飄飄九霄翮。一擧誰能攀。閱盡平生迹。履歷何斑斑。暫陳淨洗源。可使回心肝。久疾添暮景。曉焰看已殘。驚起撫行鈸。了了月出山。九仞須一簣。有始豈無端。俯仰山川異。回首空咨歎。</text>
<title>除正言。承召到公州。感時詠懷。</title>,<text>祗召促星駕。奮袂就北陸。軒騰越巉巖。怳惚冒瀾澳。積痾憂內鑠。強顔酬耳目。俯仰異狀候。顧眄生跼踧。晴赮羃正陽。寒鳥噤已蹙。沉響殷窮蟄。厚壤回九軸。陰雲欝不開。虐飈岌崖谷。長途百虞積。歲暮欲安適。錦水淸且漪。下有蛟龍宅。蕭蕭南飛鴻。萬里飄逸翮。所懷不自由。回首撫曩昔。</text>
<title>呈病。自公州還歸。</title>,<text>驚波飄沙礫。白日翳窮峀。天色寒靑蒼。歸雲行復輳。啾啾林間雀。翻飛求匹偶。撲撲城上烏。喧棲夜深後。我行亦旣勞。解衣倚小牖。擁爐且促燈。更借主人酒。自酌還自飮。三盃已昏瞀。頹然就枕席。憂樂復何有。紅日照東隅。驚起顧左右。僕夫催前途。喧譁急趍走。勞逸在須臾。行止誰受授。錦水何悠哉。高謌爲回首。</text>
<title>述懷呈澤堂</title>,<text>庚午三月。除修撰。辭狀未及。遆移授正言。四月。上來肅謝。翌日呈告。又移授修撰。呈䟽不得遆。因出謝。入直數日。以病出來。因呈告。																			受性本孱懦。仍疾更銷鑠。針砭逼殘骸。神魂久已錯。自知百無用。固合死寂寞。平生潛伏意。隱然有內着。不料踈遠地。重曁天恩綽。虗名竟誤人。顧念心每怍。論思須博通。豈容冒糟粕。諫官非常品。宿昔欠謇諤。干戈日月急。萬慮雙鬢㿥。伏枕且客居。隨處䆠情薄。况復暑熱酷。肺氣添內爍。靜躁旣殊途。問訊看漸畧。幸賴吾賢伯。時許參酬酢。罕聞靑雲貴。降迹眷窮約。庶幾艱難際。戮力共弛彍。存亡宇宙內。俛仰俱蕭索。餘齡亦自料。驅馳此何樂。回首大江南。積靄消澄廓。我馬玄已黃。投策思整屩。百秊蓬蓽間。猶甘就消落。是非信行藏。得無近妄作。垂老會面稀。強吟叙今昨。庚午季夏。辭遆南歸。</text>
<title>次澤堂韻 庚午四月。丞召上去。七月。歸靈巖。九月。澤堂寄古詩。因次以付。</title>,<text>城市適爲客。宿昔愛郊扉。舊室閴以寂。破竈只蛜蝛。久留欲誰須。佳期胡不歸。小園秋更好。叢菊耀苔磯。入門見歡笑。稍知家道肥。豈無一尊酒。塵絃且復揮。顧眄向親朋。意氣縱橫飛。多病迹仍休。何論是與非。悠悠蓬藋間。餘生足布衣。</text>
<title>感歎</title>,<text>我門初豈微。舊族頗有奕。于今寄海曲。流離轉蕭索。由來貧賤地。丈夫亦踧踖。早秊固不密。襄世遽投迹。常情少拯濟。久客足讒謫。艱難覺備甞。遲暮悲懷迫。浮生能幾何。貴賤各有適。歸哉妻與子。終老守窮僻。苟得一心安。猶甘行伍籍。</text>
<title>洛行</title>,<text>屈指別京日。于今已四秊。朝家尙未靜。兵甲且句連。旣歸可已休。此去有誰牽。進退固無營。行止當自專。悠悠每征途。衰疾驅馳騈。哀哉人間事。咄歎空爲憐。</text>
<title>病中偶吟 壬申正月。除修撰。以病辭遞。</title>,<text>久疾眞元涸。百症紛相挐。右臂澁偏。左眼眩失花。牙齒盡浮危。筋骸兀枯楂。四十未云老。雙鬂倐先華。進退無所施。淹然暮景斜。豁煩籍酒徒。時復逐諠譁。或慰支離䟽。亦足安其家。不啚荒僻外。■聖恩屢添加。有求豈無駿。遠搜須渥洼。未信病顙駒。容易輸公車。治亂不同時。賢愚本等差。冒進曾所赧。混取倘無瑕。揆己分已極。低首含咨嗟。陽春敷洪澤。萬物茁句芽。羣龍日登躋。森立蔚如麻。願爲聖人氓。歌詠隨烟霞。</text>
<title>偶見張旅軒 顯光 古詩。因次其韻。以述所懷。旅軒詩有江流限塵物。松與竹無心。隨風聲更潔云。</title>,<text>告疾亦多時。歸休知有日。未能履在我。何須向物物。僑居近城市。猶復栽松竹。漁樵雜後先。怡然好顔色。得酒輒歌嘯。勝味此間別。獨醒欲偕誰。謾自效高潔。區區門下士。久已脫穎出。毁譽已升沉。優游潑潑活。壬申季春。除獻納。以病上䟽辭遞。故首句及之。</text>
<title>謝林東野送天門冬酒。用藥名作。</title>,<text>自分樗散材。甘遂𤱶畒志。豊秊無餘粮。敢望合歡費。幸寄雙鯉魚。重以天門饋。異味眞厚朴。豈啻勺藥備。玲瓏琥珀光。薰莘椒桂粹。藹然欝金氣。葳蕤潤牙齒。止渴同蔘𦬸。益肌勝茝芷。松肪醅過烈。杞菊非純美。不許藍尾巡。政合蕉葉𨢍。三盃洽五芝。自然失悲喜。羸骨且防風。忍冬减衣被。舊痾稍欲蘇。膠㓒感高義。顧惟朽莧質。追隨鄕附子。熟知犀角奇。薄荷黃封賜。檳榔固無柯。橄㰖口始忌。去就自决明。欲行旋復止。歲晏百草霜。枳實交得意。出遊桄榔林。丹砂兼吏治。一境無覆盆。鍾乳看復致。留滯馬藺村。天南苦愁思。疇昔着馬鞭。車前忝左次。悵吟當歸詞。金薤森滿紙。眷眷情未艾。杉材期晩試。嗟我白頭翁。兔絲聊依倚。日月不留行。萍蹤幾止逝。橫被黃金者。烏喙甘一飼。蘭以香自焚。麝臍禍所餌。飄然有遠志。蟬蛻出雲水。願從飡楓香。肉芝穫神畀。</text>
<title>五噫歌 課製</title>,<text>悽悽郢中曲。愁聞五噫歌。至寶不易售。大礏誰得磋。鷄鵾礫鸞鵬。衆芰沒孤荷。瘴江杳逶迤。魏闕遙嵯峨。低回戀孤忱。掩抑吐長哦。奮懷欝秋雲。哀響激增波。有才固難容。懷道當坎軻。揖賈歎賦鵩。吊屈恨湛𤄷。千秋共委盡。天命良謂何。</text>
<title>讀微子篇有感 課製</title>,<text>大運無虗度。理亂亦在天。頹日難再中。崩波疇得旋。剖心旣無賴。佯狂眞可憐。爭如抱祭器。一去有兩全。白馬周賓列。殷祀且復延。大義存亡際。弛張齊後先。遠抱因事止。明鑒觸微遷。沉吟溯當日。擊節嘅遺篇。</text>
<title>壬午冬。羅牧來訪。仍向道岬。與康津倅會話。次謝眺詩韻。以贈。</title>,<text>豈無北極羽。攀桂嘉南州。已能投深壑。復此會高樓。微陽稍發脉。細草茁陰溝。絃歌衆所珍。一言撫雙輈。馳心亦多歧。遲暮少自收。</text>
<title>挽郭判官祖母</title>,<text>祗敬盡婦道。皆稱閨壼首。人生九十八。今昔固罕有。兩男貴顯士。榮名聞已久。兒孫五六十。讙呼擁左右。况復賈嘉賢。可念風神秀。新掌裵卿運。隆譽聳南斗。朋僚悉時彦。匍匐效趨走。日吉協牛卜。一壠雙蒂耦。能全壽富貴。積德賴神佑。猥蒙林宗知。薄薦孺子酒。</text>
<title>柳參判遷葬挽 參判公權葬于高敞初葬。穿壙有古塚形迹。三十秊後。改墓。葬于其近壠距家園一里許。夫人三處遷葬。今又改葬云。</title>,<text>天運有定分。人事或推遷。斯丘掘數仞。有銘曩誰鐫。欝欝三千秊。白日披重玄。遷防禮之變。考亭懼水泉。幷州非久計。東武聊託焉。季兮固至孝。慮後須萬全。愷悌神所勞。卜槎仍舊巓。平生遊賞地。亦復在眼前。歌㙜尙餘卉。隱暎對新阡。芳塘下釣渚。繞壠流涓涓。桐鄕宿澤存。去思口相傳。千秋水竹間。去來隨雲烟。悲歡能幾許。悵吟觀瀾篇。觀瀾卽參判公江亭。有參判題詠。亭在墓山下流。</text>
<title>李監司 洸 遷葬挽</title>,<text>倬爾大賢後。凝然有好器。文章乃餘事。力行由實地。出入皆擧職。嬴縮一險易。北門暫握符。盤錯可已試。仁威愜衆聞。倐仍殿南寄。邊警出不虞。中國亦洶悸。倉卒誰敢禦。智勇無所施。當時保障力。大小俱指使。成敗本無常。是非在軒輊。孤吟放翁詩。任遣灞陵醉。優游桑榟鄕。豈足慰素志。悠悠九原恨。欝欝無時已。天道有周星。國運遆隆否。廷議許昭洗。泉路煥恩旨。趾美幷昇敭。追遠思備至。遷防考舊制。參以考亭誌。卜兆協玄龜。白貍知有竢。華綍耀遠境。易戚稱已美。迢迢古帝畿。明山欝逶迤。千秋雙蒂英。寂寥白馬涘。根深枝易茂。孝思應不匱。江揔外家養。久欽隴西紀。受恩自先親。銘感入骨髓。病蟄違執紼。空沾一掬淚。</text>
<title>宿雲駐寺。翌朝登高。賞洞壑丹楓。</title>,<text>羲輪炅脫嶺。空壑開明光。此時期淸覿。試登前山岡。深林動纖赮。烱入琉瑀鄕。倚杖快騁眺。萬象來盈眶。或如紫皇讌。醉會羣仙郞。虹霓繚彤垣。黃赤分中唐。俶裝爛齊斑。丹佩摛天璋。玉妑童顔酡。嬌色凝釵樑。羣儀坌雜進。羽毛煥成行。獜抗鬐立。紅鸞矯翅蹌。火龍呑珠齦。赬虬鱗甲張。或如祝融氏。諸嬉集祼方。炎德赫方熾。熱屬爭猖狂。袒裼髮䰃鬤。電瞛擁飛槍。燄駕載洪爐。旗▼爥皇芒。橘狂助百恠。吐吸回九陽。燻炙窮川瀆。高標焜玄黃。朱雀耀翎鬣。摛披森相揚。或如桃林戰。太白血淋浪。或如絳繒牛。亂走角飜鋩。或如趙壁空。赤幟滿城隍。或如絳冠出。佳氣欝蜚颺。或如赤壁焚。一時燒千航。或如丹砂礏。照曜積石旁。或如珊瑚珠。灼爍茁瑤塘。或如若木英。銜露炫扶桑。或如火浣布。明滅光有亡。或如錦繡茵。或如鉛華粧。深淺若淄涅。高低若俯仰。若榮而自矜。若殞而有傷。緣崖相補隙。羃藪混周障。玲瓏復嬋娟。眴練終溷茫。溪澗含颼飀。長風攪鏗鏘。諠然洞庭樂。簸蕩䡌瀟湘。驚矍奪耳目。前却惘回偟。紛紛千萬幻。欲究安能詳。咨嗟白帝工。逞巧侈開塲。山靈愼吹噓。幽谷藏輝煌。幸今得冥搜。敢不歌以彰。吾衰筆力澁。回首空悵望。</text>
<title>挽</title>,<text>閱人非不多。唯子實忠厚。文才絶一世。筆法古罕有。出入大小任。觸處迎刃手。三司及諸曹。佇看仡孤雊。平生雲外志。欝欝跼趨走。薄遊西都勝。不足攄高覯。強趣關東征。爲探山水富。將迢桑海日。軼蕩窮宇宙。人生固難必。天意誰能究。纔賀忽承訃。駭痛心愈疚。已矣柰命何。死生眞夜晝。二品亦崇班。六十豈非壽。况復胤子公。名譽籍已久。諸孫騈猝美。一一璆與琇。內外二十餘。相將隨左右。向來西河拜。亦自懲爾咎。先塋近故里。川岳復神秀。宸眷及幽泉。恩疪廓天覆。千秋羊豕石。徽烈光前後。鄙劣忝末流。潘揚叶故舊。抱病卧漳濱。雪涕空回首。</text>
<title>柳察訪 鐵堅 大夫人挽</title>,<text>祇謹出天性。皆稱閨壼首。享年八十五。差减期頤壽。人生自憂樂。宿昔謾爲疚。一男能幹蠱。夷險足瀡滫。諸孫滿座隅。歡笑度昏晝。新阡近鄕閭。先隴在左右。已美易戚俱。幔綍侈俎豆。白牛又協吉。千秋尙陰佑。緘辭申遠慰。積德信裕後。</text>
<title>次淵明飮酒詩韻</title>,<text>幽扉斷往還。自閉還自開。一枕一幅巾。寂寥銜孤懷。向來繞指軟。循理豈少乖。僻居非吾樂。聊復安覊棲。猶思未鑽身。暫時混塗泥。章句供酬應。杯酒雜歡諧。百秊能幾何。路遠久已迷。鶗鴂忽驚秋。整轡暫遲回。</text>
<title>挽魏丈 德寬○魏丈八十。喪室用慮。未一秊。亦喪逝。故末句云。</title>,<text>白面美鬚髯。軒然好身手。平生萬卷書。稍得觀覽富。茂族欝鄕閭。追隨數先後。已見內外孫。耕漁足瀡滫。人生固有涯。誰能期頤壽。八十居然逝。二子在左右。欝彼獅子麓。山水亦佳趣。千秋一丘土。屹爾雙蒂耦。悲歡今一夢。宿昔浪自疚。瞻望挹餘徽。荒辭代鷄酒。</text>
<title>挽從姝李持平 彬 內室</title>,<text>我妹方壯年。夫妻相繼沒。有姑已垂耋。有兒猶髫。聞者惻然悲。道路皆嗟咄。伊我差自寬。禍福紛萬秩。浮生信多艱。百慮無一愜。四十將半百。亦云非短折。富貴雖暫享。鄕閭曩羡仰。三男及三女。一門誰克養。松楸故園邊。倘來平生魂。積善人共欽。茂慶在來昆。一言付脩程。千秋唯永寧。</text>
<title>和淵明止酒詩。專用止字雙韻。戱示諸友。庚寅二月二十五日作。</title>,<text>冒進不知止。伊我亦云止。耕也我已止。學而我已止。徒知靜爲止。萬念皆欲止。衆欲庶或止。唯酒不可止。頭風以此止。腹冷以此止。飢當以此止。飽亦以此止。有憂醺可止。爲樂醉卽止。知味自不止。彼誰勸我止。吉祥固止止。於止不知止。有行豈無止。奠我方始止。</text>
<title>又用前韻</title>,<text>病酒強欲止。嗜酒猶未止。纔醒非不止。俄醉豈云止。日止日未止。依然止不止。看花不自止。對月不自止。畏暑不自止。㥘寒不自止。或有一石止。或有三盃止。各以其量止。何論止不止。歲月亦不止。與之俱不止。止止與不止。樂在止不止。請君君莫止。醒醉共行止。</text>
<title>挽</title>,<text>昔拜先君子。稍知古人心。復此見秀骨。實合多士欽。爲科止司馬。循俗故浮沉。薄官以親屈。旣行還復輟。力學竟未施。嗚呼柰命阨。守靜自安閑。耕釣足盃盤。遠近稱壽福。兒孫擁門闌。眉白鳳將雛。聯翩耀朝端。松楸接古宅。三世同一域。考貞啓玄堂。千秋慰所息。誰銘有道碑。亦應無愧色。</text>
<title>挽郭主簿內室</title>,<text>一鄕稱元卿。有是曾子母。人間八十七。今古亦罕有。一男雖早沒。三孫得成就。各抱子女兒。歡呼競左右。奉養出至誠。顚沛一瀡滫。送終欽已美。拔貧能爲富。松楸欝千年。秀色映戶牖。雙龍會有合。宿昔浪自疚。猥受林宗知。束蒭效趨走。嗚呼積德門。百世有其後。</text>
<title>述懷謝笑庵 庚寅四月初九作</title>,<text>旣止還不止。不止或復止。其止與不止。紛紛止不止。除彼止不止。解吾所謂止。水流歸海止。山走隨地止。高飛倦卽止。急趨勞亦止。萬品皆有止。伊我豈無止。月出向南止。頭流向東止。眷眷爲仰止。將無學艮止。京路共戾止。測知口容止。一念唯不止。酬酢自此止。</text>
<title>乞洪魚大蛤戱作 郭聖龜。爲光州牧使時作。</title>,<text>食量本不洪。所嗜苦不合。惟魚貴是洪。惟甲貴是合。洪有眞假洪。合有大小合。假亦味是洪。小亦味是合。不擇眞假洪。又何嫌小合。滋味約而洪。病口正相合。宇宙荒且洪。萬事豈盡合。貴州非不洪。海稅畧收合。周給務公洪。情義俱得合。分寸計纖洪。倘或昧變合。投我一二洪。仍以數十合。從此得寬洪。履物能開合。</text>
<title>挽金進士 邦柱</title>,<text>爲卜西湖勝。久聞有高致。終老西湖曲。蓄素吾已揣。豈必朱丹榮。方爲衆所美。一點無可疵。擧鄕稱善士。源深固流長。邁種在後嗣。升沉與長短。彼誰較愚智。歲暮北風凉。同雲漭天地。寒梅依古楂。餘香動墟里。孤鶴叫空林。依然九臯志。悵望西湖迹。把筆聊一喟。</text>
<title>次淵明乞食詩。謝方伯 李時楳 惠酒米。</title>,<text>富而可求也。執鞭亦爲之。天命有定分。食薺安敢辭。翳桑迹雖卑。猶自羞嗟來。紛紛珠筵客。巧笑添金盃。偶然死生鴈。誰言才不才。委心任去留。三復淵明詩。仍進二蘇和。爲謝美人貽。</text>
<title>再和前韻</title>,<text>貧富任天爾。汲汲欲何之。萬鍾不必慕。一瓢不必辭。孤舟橫野渡。風雨隨去來。忻然謝白衣。只是爲銜盃。始知樗櫟壽。倘或售不才。乘醺得眞性。感發古人詩。愧將分寸言。仰酬千金貽。</text>
<title>述懷</title>,<text>將老復何爲。祗合守田陌。親朋絶已久。孑孑無所適。良辰不易得。䨪曀又日夕。是非得失間。百年一過隙。遲速與去止。大小各有役。怡然顧妻子。且須勉紡績。天運自周環。萬事有損益。						又						病眼已昏眵。不分緇與絳。守界本無餘。何敢論滕虹。瑟縮守窮拙。伸屈僅升降。年少氣凌天。滉洋洪水洚。偃仰度食息。半百伏深巷。有時得幽趣。暗聞庭蟻閧。徒勞离婁明。可笑汲黯戇。大鍾未易響。誰將寸莛撞。</text>
<title>寄挹翠崔整甫 紳</title>,<text>月出何峩峩。我心亦峩峩。德水何洋洋。我心亦洋洋。峩峩兮洋洋。我心隨低昂。生平一尊酒。天地終茫茫。</text>
<title>挽柳察訪 鐵堅○乙未</title>,<text>如公不易得。勤實衆所推。泮宮暫遨遊。寄郵且隨時。鄕居自在閑。湖海任棲遲。貧富各有命。積著吾何爲。行身類如此。此非長者誰。今年七十三。豈非古來稀。三男各有室。稚兒方追隨。一女最鍾愛。讙譁提羣兒。左對令孺人。終始無參差。况復枚𦤎賢。朝夕供塤箎。壽福是兩全。親族爭嗟嘻。卜葬新魚巒。慈侍忻相依。先陵杳千里。宿昔恨睽離。魂氣無不之。謾疚馳遙思。千秋惟永寧。世世欽宗祀。瞻望慰遺靈。強疾題荒辭。</text>
<title>挽辛長興 應望</title>,<text>藹藹簪纓族。有此好風格。爲文優益勤。閱盡今古籍。早年捷巍科。華名久已赫。槐院歘飛褰。禮圍仍矯翮。執憲聳不撓。實堪效言責。外重申舊典。屢出試巖劇。鞭策示威慄。字撫添仁澤。亂際苦多事。龔黃失良畫。是非各有口。豈能無疵摘。歸路問鄙閭。倘或戀宿昔。驚喜倒屣迎。一壺慰襞積。開顔向我言。憂患曩騈迹。一子且夭死。稚孫委絍席。有女亦髫齕。戀嫪未能釋。年來齒已浮。嚼味忌乾腊。所賴有卿卿。醒醉任自適。䆠途久備甞。念至口先嘖。數椽不蔽風。合室悴擔石。時有鄰里好。來往永今夕。誓將執鋤耒。終老守窮僻。片辭吐深懷。聞之爲踧踖。一別曾幾何。忽報啓幽穸。驚痛肝肺裂。不覺涕霂霡。斯人豈易得。公私眞可惜。脩短苦不齊。此理誰闔闢。已矣柰命何。茫茫仰窮碧。先陵在鄕園。新卜近故宅。千秋嬴博痛。謾疚幽明隔。元嗣接脩壠。攢植森松栢。相將視如生。萬世安遺魄。</text>
<title>記夢 辛酉。夢斬大蟒。恠而記之。</title>,<text>夢隨微月入深山。山路穿雲細如絲。路窮始有古殿闢。殿闢細路層雲陲。雲罅漏月透殿光。光雜藻華黕依俙。有蟒趨梁倚梁伏。梁深藏蟒便蟒覗。以法詬蟒蟒不懼。蟒來蟒去恣蟒爲。已奪霹靂爲己權。聲勢比龍龍爲微。定是千年毒龍種。不卽除之柰後危。拔釰一躍擬蟒顱。顱高釰短刃當脾。脾破腰開釰始止。釰頭驚血爭噴飛。曳出新珠洗血點。磔蟒之骨曝蟒皮。雲消月明敞玉殿。瑩然九萬祥光披。提携玉女講丹經。共入淸都調翠螭。</text>
<title>失其題</title>,<text>鶡冠藜杖忻忻然。任是草坐雲間眠。交遊路絶志自逸。碁局日長興相牽。南湖泉石醉眼裏。長安風塵白日邊。更欲撥紛叩簡籍。至人無夢要賾玄。</text>
<title>失題</title>,<text>聞道西亭白成羣。色如白鳳爭愕貽。飮後酷好啖此炙。孰知白黑君欲試。以德報德眞相厚。道德寫畢任意取。不啻一鳴十萬錢。且對禪經硏至理。</text>
<title>春龍行。寄賑卹從事李子時。敏求。</title>,<text>玄冥驕驁慢不歸。暗偸水車移全機。掣風鏁雲雲爲低。羲和泄陰奔鳥微。桂宮寒娥懶修輪。殘蘂橫枝愁餘輝。帝念寰都少華顔。東勑翠龍專恩威。齩呀明珠團神元。陽爐槖鑰凾洪暉。金縈深紐黑螭淵。北收鬼嫗沉幽扉。膩靄柔風惹溷烟。細驅輕屑行芳菲。瑤草抽芽滿瀛洲。蟠桃睜纈凝丹霏。九溟一盂瀜曖泓。祥光逈闢扶桑晞。蒼佩分蕤挾羣仙。雲璈栧響朝天闈。玉皇含笑萬國春。三十六宮花馡馡。</text>
<title>玉京謠 戱言神遊四方</title>,<text>玉妑奉詔開九門。九龍呑珠拋下雲。雲璈騈響咽微垣。春官覗帝嬌天恩。收拾餘和綴新歡。衆星分嬉摛殊文。玄冥獻奇蛇繞龜。祝融噓火銀派燻。白帝橫秋跨白澤。長飈辟道驅淸芬。高揖中黃集斗柄。同煽槖鑰生氤氳。鸞翔鳳舞猉獜蹌。桂樹若木枝相芬。羣仙一時醉流霞。紫府瑞日三千春。</text>
<title>極熱遇大雨。次昌黎陸渾山火韻。擬體。</title>,<text>洪爐環極欝蒸渾。虐熱昇煑焦銀源。毒魃羣趡恣呀呑。慄怒協威愈騰軒。嘔埃吐敲助燻燔。湯沸入圍洞九原。鼎熬釜炰赩乾坤。草盡樹兀遍荒垠。三丘五嶽堆禿垣。頊冥喘暍潛玄門。陽烏呿呵愁羲暾。拳炒脫木𦧈噪猿。灼殼散坂曝鼈黿。上炙風鶻水鶬鵾。翔者委翼走失奔。祝融担睢驕天尊。帝念惱移淸冷園。堪輿修牋上奏繁。衆仙皷論爭顚喧。陰陽相濟須箎塤。狡獪罪積擅朱旛。帝勑前廷辟弁褌。䝱息鐵鞭瘢紅臀。督汝九龍掌輪轅。凾時往敵愼櫜鞬。漉涵九河贏萬轓。導以皁幢從素㠾。致禮玄牝設豊膰。神部鬼隊分派屯。傾瀉太陰蟾蜍盆。挹注斗杓雲雷罇。玉女投壺罷笑言。豊隆屛翳馳紛翻。弧矢焛晱引滿反。揮霍列缺縱暝暖。顚倒大塊漱涯桹。彭䡌河皷隨天孫。沉淪周浹酷烈跟。沛然下土流鴻恩。洪濛更播太極元。氛拏飈攫敷神援。蘇枯起姜不足論。祓濯地祗澆帝閽。萬類洗盡燋爛痕。渙起餘燼回春魂。决癕潰疣灑昔寃。細及蝡蝝皆溫存。得使橫目安啜飧。父乾母坤氣交婚。維火若季水是昆。剛柔倘或懸趣蹲。玄二行道何由騫。异今生殺偏恩㤪。吾將上詰乘飛鯤。凌波直渡軼崑崙。仰叫九萬雲溷昏。彼旣不戢固自焚。恐此之擧亦太煩。欲控天門邈難捫。</text>
<title>雨後自鹿車洞。過龍菴。登九井峯。賞巖谷雜花。寄林東野。</title>,<text>挽來陰雨開胚渾。高尋絶壑搜深源。頑崖怒石齦噬呑。噓波吸濤轟雷門。衝飈蹙沓助騰軒。急瀑猛勢轔荒垠。崇林巨樸欝氛昏。威神森肅回心魂。當午直截西南坤。夤緣鳥道窮蜚奔。石甲嵌巖繚周垣。目金碧凌雲鵾。明霞采嵐接廡屯。瑤墀瓊砌䝯丘原。據軨始臨琉璃園。頃刻已覺昏精暾。凌虛高步跌飛猿。走上上頭聊攀援。九龍遺迹留九盆。星分石觜含波痕。彀崖轉要紆兩跟。劃作小關通天閽。圓巖壓鼇萬仞蹲。動搖纔勞一指捫。積石環立護屛藩。神扶鬼撑紛便番。側身叢灌跧危根。俯視萬壑丘壠繁。橫戈挺矛錯櫜鞬。行分壁列森旂旛。怒簴嶙峋仡軒轓。雷車電馬恣騰騫。四面一皷驅濩賁。虎踔熊挐血腭反。仰覘元戎𨀣擠掄。銜枚寂然無啾喧。繚繞崖窽草花蕃。散漫珠屑隨波噴。赤瑕丹砂雜瑤琨。璞核隱顯縈崑崙。紫鳳采鸞從羣鵷。帝敕玉女開金罇。霓裳霞佩排繙㠾。翠袖綠鬢誇嬋媛。龍吟獜舞沓箎塤。祥雲瑞靄凝春暄。羣仙一時顔色溫。環拱紫皇涵新恩。奇貌異狀目力煩。舒悴只益心神掀。瑞石天冠是兒孫。直與漢挐爲弟昆。吾將奮身脫世樊。卜築小麓依蘭蓀。飽喫沆瀣朝霞飧。吐納日月回眞元。飄然遠逝駕鵬鵾。追逐赤松超軒轅。願君亦勉洗煩寃。得一試從求三幡。</text>
<title>戱示郭弼善 聖龜</title>,<text>郭太守郭弼善。太守弼善皆虗耳。月出屹立南斗傍。閱盡是非無口耳。願君長日昏昏醉。更勉朋知迷口耳。口耳苟能吾全廢。彼誰區區煩口耳。</text>
<title>又用前韻</title>,<text>耳屬鼎鐺垣有耳。耳實天禀誰無耳。耳欲不聞當掩耳。耳能爲順耳自耳。耳乎耳乎傾爾耳。耳乎吾身孰重耳。耳聾久已免洗耳。耳息渾忘口與耳。</text>
<title>春和效李長吉體</title>,<text>春風慢吹土脉膩。和氣氤氳渾春國。輕禽低飛嬌晩烟。藹藹平蕪千里色。紅樓高劈翠雲尾。小圃新梢惹無力。幽塘水靜溷澹淡。曲坡明沙睡鸂䳵。愁思繁花杳如夢。亂峀層雲有無迹。</text>
<title>題白樂天賀雨詩後</title>,<text>今春久雨民皆苦。今夏久旱苦且顰。久旱得雨豈不好。破顰爲笑喜賀申。民生喜苦易爲耳。雨與不雨誰所因。君不見至德之世。曰雨而雨曰暘而暘。民不苦雨亦不喜雨。誰更賀雨相紛繽。當夏年年詠賀雨。後來苦賀何其頻。</text>
<title>述懷</title>,<text>孤燈一尊酒。屈指數平生。壬辰臘旬九。寔吾降惟庚。七歲隨爺孃。飄搖嶺外行。十一得賢師。十二就王京。十八極文章。十九攀豪英。卄一始登第。三歲頗縱橫。卄四休其官。卄五還吾家。三十二歲遭盛際。猥蒙拔擢超蘭坡。三十三歲解縣紱。誓將長卧林泉阿。朝家豈解下賤誠。日夜跼蹐添恩波。宿痾新恙交極纏。勉強無柰趨金門。耕漁聊復保殘生。日居月諸隨朝昏。五十之年忽焉至。手撫兩鬢心茫然。四十九年誰是非。往不可追來何緣。顔回貧夭盜跖壽。生死富貴天何言。一尊酒歌數曲。是非賢愚在此曲。曲旣終書以識。庚辰臘月三十日。</text>
<title>貧居依稼穡 課製</title>,<text>五鼎富貴非吾願。萬鍾之祿竟誰因。簞食糲飯足平生。資地還須田舍人。數頃荒田一尺鋤。稼穡百年終吾身。梁園昔日愧老農。志糓終乖飮喙眞。珍膳寧餬是腊毒。斗粟世味眞堪嚬。鷦鷯每食尙數粒。爰居有饗徒傷神。植杖誰繼沮溺耦。食力優游淸漢濱。三旬九食復何憂。南畒西疇聊我貧。昬作何憚苦當午。理穢尙且能侵晨。耘耔亦復興淺深。鷄酒農談歡四隣。糟床已注藜藿飮。北䆫東籬欹葛巾。我稻我秫歌築塲。妻飽兒嬌話情親。春稼秋穡春復秋。陶然皷腹羲皇民。誰云爾富我爲貧。向來貧富君休陳。食浮於人人所誡。居貧道富貧還伸。噫吁嚱永負伊尹𤱶畒志。屢空將追回憲倫。君不見當年採薇餓死翁。高名首陽空嶙峋。</text>
<title>書柿葉 課製</title>,<text>往時台州老司戶。學字初學鍾王帖。字妙猶懼玅未盡。慈恩百日書柿葉。經營若得造化力。拚出眞功何倐歙。羣木慘慘失春姿。霹靂飛動山魑慴。欝如龍虎頹溪谷。團如瓊碧交相疊。飄如珊瑚茁滿波。亂如刀釰森鋩鋏。墨池已涸免欲盡。晩歲中國聲名浹。男兒勤苦有如此。大材必須能專業。願磨嵩華寫我磊落不平之胷懷。直畫宇宙輸一篋。古人風流已塵土。曉夢彷彿神交接。山風吹月輕獵獵。</text>
<title>泰淸辭 夢亡弟仲擧。上遊天門。作辭以記之。載本行錄。</title>,<text>[本文缺]</text>
<title>天門辭 玄洲以正言見罷。辛亥作。</title>,<text>物有微兮可惡。理有疑兮可燭。抑志兮抒意。遡九關兮乘溟漠。虎豹峩峩兮相呀。雲濛濛兮爭集。事有昭兮莫究。忠有實兮莫察。惟天意兮沕穆。孰離合兮可測。</text>
<title>將歸辭 丁巳作</title>,<text>吾將歸兮。時可歸兮胡不歸。山有田兮耕可獲。河有漁兮釣可獲。仰有親兮俯有子。左啚書兮右琴瑟。瓦罇兮濁醪。春風兮秋月。日日兮歡樂。歡樂兮未央。終吾生兮倘佯。</text>
<title>戒棹歌。贈別林洗馬載叔。載叔。家在錦城會津津頭。己巳作。名墰。</title>,<text>蘭爲槳兮桂爲棹。合衆芳兮搆吾舟。蓀撓兮荷旌。蔚茝盖兮蕙斿。旣華采兮實中。盍佳遊兮周流。擇吉日兮辰良。將泛濫乎中洲。時不可兮驟得。悵歲晏兮夷猶。聞好逑兮北渚。謇誰留兮自虞。喜嘉會兮有當。固離合兮相須。矯余首兮企予。忽雲消兮雨收。虹霓廓兮氛靄淸。白日出兮悠悠。子交手兮善窈窕。又旣要兮近者偉。有操兮可嘉。惟美人兮不汝過。及年歲兮未暮。效瓊珮兮周章。顧湘漢兮異路。亦昏明兮無常。龍有角兮深淵。蛟有牙兮高丘。雜風雷兮狂怪。倐神瞲兮鬼咻。按吾枻兮勅吾橦。願無易兮安流。載叔新除洗馬。聞命發行。</text>
<title>望美人辭 冒雪遊瑞石峯。聞除校理。集句。戱示諸友。翌日發行。己巳作。</title>,<text>吉日兮辰良。忽乎吾將行。被薜荔兮帶女蘿。爛昭昭兮未央。斲氷兮積雪。聊翺遊兮周章。歲旣晏兮孰華予。望美人兮天一方。</text>
<title>到長城。添得寒疾。辭狀還歸。集句。示明翊賢弟。</title>,<text>望美人兮天一方。撰余轡兮高馳翔。平原忽兮路迢遠。橫四海兮焉窮。夕濟兮西澨。雷闐闐兮雨冥冥。衝風至兮水揚波。俄滉瀁之無依。撫余馬兮安驅。且弭節而自思。理弱而媒拙兮。何方圓之能周。惟否泰之相。將天命之不可求。歸去來兮攀援。桂枝兮聊淹留。卽見朝報。張維以吏判。出倅羅州。</text>
<title>南還辭 庚午季春。除修撰。以病呈䟽辭遞。未久得澤堂書。多警策語。且有奉和四句。中路浮沉云。卽次前韻。寄呈澤堂。卽李植。</title>,<text>撫吾乘兮旣良。初豈難兮周行。時曖曖兮將罷。夜悠悠兮未央。長余佩兮潔余服。聊以修兮文章。遵繩墨兮益勉。庶從容兮圓方。													附次韻						我所思兮士之良。云余導兮景行。欲往從兮路阻長。宛在水之中央。帶長鋏以爲威。冠寶璐以爲章。歸來兮故都。何爲乎上下與四方。</text>
<title>再次前韻。寄澤堂。澤堂書。有以大諫病遞云。庚午仲秋作。</title>,<text>噫美手而質良。固知夫介立而孤行。天門廓其洞開。欝金㙜之央央。玉佩兮瓊琚。芳菲菲兮彌章。遵大路兮夷猶。何所憂之多方。</text>
<title>病驃辭。再次前韻。寄澤堂。所騎驃馬被選。御乘溥驛上去。以病蹇見退。澤堂作病驃歌。譏余病窮。</title>,<text>爾旣不遇夫王良。曾何輕施而妄行。豈無爾才之可恃。時亦猶其未央。苟爾內操之有得。何傷乎名譽之不章。軒轅邈以不可攀援兮。固將委絶乎下方。</text>
<title>述懷辭。次澤堂韻。</title>,<text>何余命之孔艱。遭此時之薦瘥。彼鴻鵠之高擧。亦未脫夫雲羅。沅有蘭兮澧有蕙。指芳洲而遐逝。雷闐闐兮雨冥冥。忽浮遊之無所届。攬余轡兮按余棹。悵吾行之邅迍。惟枘之異宜。孰和予以爲羣。聞淑人之休風。願先後以相保。念佳期兮遲暮。㤪天路之脩阻。</text>
<title>聽胡笳</title>,<text>嫋嫋兮秋風。何爾笳之聲悲。惟天地之廓大。漠山川之相違。燕翩翩而南飛。謾余懷之多思。知霜露之將至。與草木而同歸。</text>
<title>哀孤鶴辭 余兄弟同年月日時生。仲擧不幸早死。余亦有宿疾。又遭辛巳凶荒。迫於餬口。移住古阜雨日。雨日。卽余所生里。十二月十九日。是余初度。寥寥空室。塊坐終日。感時思舊。不覺潸然。聊賦短辭。以舒悲懷。載本行錄。</title>,<text>[本文缺]</text>
<title>惜秋蘭 辛亥作</title>,<text>澹好姱以端居兮。合衆馨而實庭。感蒔育之豊悴兮。愀含思而凝情。循階際而低回兮。惜幽蘭之秋萼。何所獨無芳草兮。吾取爾之酷烈。昔余之移爾苗兮。趁甘雨之新晴。覘土膏之滋沃兮。遍九畹以栽成。紫蘂兮素莖。蔚▼兮堂之旁。伊敷華自中出兮。芬𧄦𧄦其外颺。故余之以是爲可恃兮。謂爾榮名之日彰。噫世之莫爾知兮。吾誰可與翫斯孤光。時亦曖曖其就暮兮。鵜鴂爲之先鳴。衆蕪忽其零落兮。芷蕙靡而瘀傷。顧爾蘭之郁郁兮。保厥美而從容。天又重之以霜雪兮。豈爾姿之長榮。葉於邑其將罷兮。形枯槁而銷鑠。然爾志之信脩兮。亦何悲夫萎絶。寧與野草而同腐兮。終不與椒榝而競先。余將旌性而製佩兮。聊以勖夫吾身。長余綏之纚纚兮。潔余服之皎皎。昭綵藻而雕餙兮。永流徽於終古。</text>
<title>述懷 壬子作</title>,<text>悼吾衷之多感兮。愍吾身之寡儔。物有潔而易汚兮。音有亮而易休。何質卑而位微兮。遭衆人之交嫉。固枘之異偶兮。宜結舌而退伏。思內省以自訟兮。焉著書而申復。重華死於九疑兮。孰僞眞之可究。旦獲讟而東征兮。亦未免夫恐懼。惟日月之光明兮。或氛翳而昏▼(目+務)。矧匹夫之常陋兮。豈超脫於衆累。道誰直而必伸兮。理旣泰而有否。噫魍魎之責影兮。寔未信其云已。援往昔而尋思兮。惕撫己以自抒。始余好銳而尙毅兮。勖驟進而高翥。不量身之輕賤兮。敢陳力而就列。荷先神之陰補兮。幸承君之餘澤。嗟疾步之易躓兮。果迷途而踡跼。揆旣覆而可懲兮。復遑遑其何求。瞻湖浦之沃壤兮。有先人之舊疇。况此天時之嘉會兮。春又申之以和欨。王雎嚶嚶而飛鳴兮。鶬鶊頡頏而交翼。吾豈好憂而惡樂兮。殊方又不可乎久託。小歌曰。螭龍之處汙瀆兮。固見制於螻蟻。鴻鵠之一擧兮。又焉知燕雀之喧鄙。捐余佩兮漢之中。解吾紱兮漢之涘。膏吾車兮秣吾馬。南指月與列星。賴皇天之厚德兮。庶無忝而休行。</text>
<title>傷心 癸丑作</title>,<text>衆兆各有所樂兮。吾何心而獨傷。有車可巾。有酒可甞。其食旣飽。其裘旣暖。仕亦不爲辱。名亦不爲賤。今悄悵以若喪兮。吾實不自知其何心。富貴非吾所必惡。藜藿非吾所必甘。達人非吾所必慕。黨人非吾所以慙。潛服膺而求思兮。何所傷之多方。昔娥林之啓胄兮。諒皇直之吾宗。肇植德之優游兮。頗中葉之揚光。廉介世於十六兮。曰吾考之皇父。孫丞祖而濡染兮。益明精以自保。抗直以不懼兮。強果以不二。知子之莫若父兮。皇父亦自爲之知已。咨天命之不遭兮。終未躋其明敭。惟禍與福貴賤死生。鬼神不能要。聖智不能明。顧吾生之愚陋兮。豈不擇止而愼行。况枘之方圓兮。又與衆而不好。將擫按而隨從兮。恐吾身之貽累。寧獨保於巖穴兮。混草木而同腐。乃歌曰。漢水之南。南海之北。江山閴寂。磈礧巖石。暮春令月。天和氣淸。王雎叩翼。鶬鶊交鳴。老不可兮更少。時不可兮再得。吾將歸去乎松楸。淹息乎萱闈之側。水耕香稻。陸種黃粱。歲時伏臘。烹羔炰羊。饗我塚墓。樂我親朋。紛左啚而右史兮。撫琴瑟以自娛。苟至若是其終之兮。世又安知愼子之何如。</text>
<title>七懷賦</title>,<text>感舊 乙卯作。以下賦十首。廢朝時作。						仰吾宗之玄系兮。肇闡緖于昌城。欝芬茂而蟺延兮。超獨摛夫東荒。惟太保之純愨兮。固衆人之所服。肆名立而行著兮。倬承風於上列。厥胤儼而祗承兮。又申之以修能。木有根而必豊兮。川有源而必長。道彌遠而益隆兮。事彌久而益彰。世十遆而再轉兮。有皇直之吾祖。奉孝誠而自勖兮。拊仁義以修度。履有實而不錯兮。言與貌其相副。咨天軌之不闢兮。竟施乖而位仆。幸明裔之受成兮。頗揚譽於中洛。因襲輝而紹烈兮。廓長騖而廣宅。理旣隆則或替兮。遂湮沒其弗濟。顧吾生之微陋兮。恐墜缺而罔繼。勤仰高而蹈景兮。願謀道而光前。言可討而不究兮。行可施而不宣。嘿端守而堅操兮。就幽屛而潛精。探衆藝以並驅兮。追駿步而高翔。旣遵道而從容兮。孰云余佩之不馨。恃己有而自娛兮。謂余志之可遂。伊日月之流遷兮。時曖曖其將至。悵素懷之有違兮。遡往載而增喟。彼回也爲庶幾兮。終陋巷之簞食。曰夫子之盛德兮。疇顯始而令終。亮有施而無復兮。究厥理而罔徵。中昬瞀而益勞兮。私猶豫而周章。然自修其可喜兮。亦何傷其不吾知。禹竭力而克補兮。果先嗣之重儀。微子悶而周慮兮。用極濟夫艱危。英六孑其微蒙兮。尙敷光于遐世。苟吾力行而不息兮。夫豈路遠而不能届。恒夜惕而晝慮兮。日匑匑其未已。何事故之偸易兮。淹荏苒而無成。唉秋鵙之先鳴兮。嘅憑心而疚情。玆歷陳而昭著兮。聊按撫以自伸。儼肅靈之在上兮。庶激烈而有聞。勉蹈中而履安兮。敢怠荒而離越。賴先籍之餘輝兮。冀來今之無失。						悶己						惟昊天之降民兮。何賦質之不純。初醇素而皎愨兮。或中乖而離紛。剛與戾其相錯兮。心與行其相忤。漠溷淆而濛昧兮。遂晻黕以就暮。故君子之兢戰兮。慮違始而啚終。及迷途之未遠兮。玆仡力以劬躬。擴天輅以直驅兮。要回復此吾眞。苟一念之或慢兮。卒橫流而糾棼。嗟吾衷之眇眇兮。夫豈厥始之不嘉。日月斡其化昇兮。寢遁溢而交挐。彫大樸之淳鴻兮。汩末流而遂泯。雖自悟而勇勵兮。竟荒罔其不振。世旣奪余之中操兮。又摎余之和平。性猜慓其全強兮。志魁磊而行方。事觸施而遭戾兮。處屈坎而罹憂。惕興懷而究思兮。猶顧回以自尤。窺前脩之逸迹兮。撫往昔而夷猶。鯀果直而專用兮。終然殃乎羽之野。由抗倖而不避兮。忽殞軀乎衛禍。屈子之脩姱兮。哀湛逝於江臯。危行而不顧兮。雲亦乖夫忠謀。惟冲和之至德兮。乃上仁之所守。柳季惠而當官兮。雖三黜其无咎。藺遜謙而卑牧兮。肆名著而位隆。列遺則以考己兮。伊所懷其焉窮。懼余志之不固兮。且頓節以自勅。彼蟻蛭之纖微兮。固旣勞而後積。噫太阿之至銳兮。肇有資於搏擘。覽察衆理其若斯兮。矧吾人之敢忽。勉規矱而益勵兮。期守道而不蹉。志混迷其罔濟兮。淹事訛而行。撫吾躬而潛悼兮。年洋洋又過中。老晼晩其將及兮。事繽紛其交攻。覽玆佩以佇回兮。極勞心之忡忡。						守操						悲今世之混濁兮。願吾修夫姱節。邈離羣而超紛兮。塊獨處乎中谷。皎秉明而守質兮。恐脩名之不立。日乾乾其自懋兮。慕古人之貞淑。精欣搖以有得兮。盍先求乎瓊芳。朝發兮西澨。夕次兮山之陽。折木蘭以爲椽兮。斫杉檜以爲梁。錯桂楹與檀橑兮。縛椒柟以搆室。杭蓀壁之參差兮。緻靑珉之明甓。合百草以實庭兮。衆紛欝其交軼。紛吾旣有此麗美兮。又重之以澡禊。辮杜蘅以裁衣兮。搏薜荔以紉佩。挹蘭蔕以糺縗兮。拾芷藥以交纓。佩夜光之明珠兮。揚玉鑾之璆𤨿。芳菲菲其雜糅兮。光昭昭其未央。澹凝泂而交貫兮。晶皎皜以成章。伊余中之可嘉兮。豈不用力而懋行。嘿內省而端操兮。穆相存乎神明。質舒放而隱約兮。榮華溢而乘顔。精飄浮而揚越兮。晃洞霄以披雲。忻余心之泰若兮。遂出世而高遊。扤莘荑之靈旐兮。建若木之雙輈。曳陸離之長鋏兮。馳鳳凰之瀏瀏。締芳馨而淑裝兮。曁八荒余周流。紛遑倐而求索兮。將往聘夫美儷。曰瑤㙜之泆淫兮。與河間之神麗。固浩蕩以易流兮。豈余志之所慕。思九州之博大兮。願幽貞之一覯。恨道阻而信絶兮。又鴆鳩之不利。時又忽忽其不我謀兮。風雨暝其驟至。懷琛縭以自珍兮。獨迉迡乎中荒。日晻晻其迫暮兮。孰知余之脩明。						歎世						歎此世之不可爲兮。援旣往而增悲。羲農邈以遠兮。孰淳化以爲治。堯舜承以慈仁兮。又登能以喜諮。惟禹湯文武之至德兮。羗遵守而不差。廓大明之無所隱兮。夫豈姸媸之可逃。合繩墨而折衷兮。量權衡而調操。黜穢累與貪邪兮。抵諛讒與嬖倖。晉諶悃與忠貞兮。襯智猷與明亮。榛薄之間無㤪夫。河洛之濱無逸士。周召之羣以顯試。兜鯀之輩以竄徙。巧詭進以不能入。高潔退以不能藏。何今時之反施兮。卒混𣾘而無方。謂夷齊至貪。謂盜跖至淸。服裊騕以塩箱兮。載騾驢以金𨎩。投援揉於枳隙兮。驅罷牛於中唐。接佗朝於墀廡兮。斥夔臯於遐荒。宓妃廢而出宮兮。母寵而珠餙。賁育屈于坑穽兮。竪孩奮而當敵。呂望褰袂而服勞兮。愚夫高拱於帷幄。固執柄者非其良兮。孰僞眞之不錯。韶韺之至音兮。昧任會而擫之。瑾璧之麗以修兮。泥沙翳之使不明。豺虎縱橫而前後兮。猉獜蹙而不敢行。鳳凰翩焉失勢兮。羣梟張翼而交加。掍莘荑與柴櫟兮。雜荃蕙與蘘荷。臭紛縕其日敷兮。香襞積其日縶。悼吾生之謇謇兮。亦丁屯而守屈。欲操忱而直前兮。關梁蔽而路隔。將襲珍而獨潛兮。衆或謂余安適。懷申椒之馥馥兮。反以玆爲不香。耽聖賢之至純兮。遭詭秘之異名。昏倀倀而自喪兮。將進退其何從。噫不可與俗而終乖兮。寧荏苒而隨同。惟日夜乎永思兮。竊庶幾士師之遺風。						憂國						皇天無阿私兮。渾品成而均覆。川有源而必長兮。木有根而必秀。仁何施而不獲兮。昏何履而不失。靈昭昭其孔章兮。孰厥威之敢越。惟聖后之兢兢兮。求自修以克協。專和德以履物兮。儼配天以立極。令五帝以得中兮。使四序乎安行。至化坱圠而氤氳兮。藹洪義之滋成。猉獜蹌蹌於園藪兮。鳳凰巢乎阿閣。三台騈其齊光兮。北斗輕重而斟酌。何猖披之罔念兮。卒迷惑其不斯啚。逮周降而東遷兮。勢浸夷以日洿。六侯交起而軼作兮。又繩之以殺伐。固愆殃之由其人兮。果身分而國䠞。生民血肉以不止兮。后土何時而得乾。風雷日夜乎相攻兮。羌終古以惛溷。星辰錯其失緯兮。二儀斡其易節。草木不得安其性。川岳不得守其質。咨今政之彌季兮。孰憂勞之能任。農夫釋耒而優游兮。竊恐夫原畒之不斂。王良造父皆在遠兮。余固知奔轅之不及御。當世豈無賢者兮。孰取芻蕘之鄙慮。懷深謀而永思兮。潛服膺而回復。夏孽迤于七秊兮。湯遂勤以辟之。桑糓妖以共生兮。感太茂以自槁。高宗欽承以不懈兮。雉雖雊其何尤。熒惑移躔而戢邪兮。用賴夫景公之三虞。夫孰匪畏而可修兮。孰非行而可息。苟能自悟以啚進兮。何患夫旣遠而不復。路絶而媒阻兮。言不可結以貽獨。歷年以憂苦兮。惜壅君之弗知。						哀命						心欝欝之無解兮。喟抑節而深思。衆兆各有所得兮。夫何余生之不遘時。究余佩其旣脩兮。豈余中之獨不嘉。惟圓方之異宜兮。固齟齬其不得相加。余旣專專猶未悔兮。雖僻遠其亦何悲。賢士之不見售兮。自前代而有之。伊尹之𤱶畒兮。始見抵於五就。傅說之版築兮。曾服勞於肄使。膠鬲混於漁塩。百里伏於牛口。騏驥不遇伯樂兮。誰自衒以啚步。夫子遑遑乎吾道。曁六合而周流。噫聖哲之倬行兮。猶崎嶇而罹尤。杳孤蒙之微細兮。又何恨夫側陋。超離羣而獨往兮。寧潔修而自保。托蘆葦之遐洲兮。聊逍遙以優遊。居卑洿而濆洳兮。時又晼晩其將遒。蛟𧍞呀口而旁覗兮。蛇虺蜿蜒而繆流。雲霧晦冥而常陰兮。雜風雷而轟哮。蜮負坻而排沙兮。挾夔魍而呈妖。惕左顧而右眄兮。何所憂之多方。按余掉而夷猶兮。聽日夜之波聲。惜流光之忽忽兮。哀時命之不亨。						遠逝						惟天地之廓大兮。何余居之逼仄。悶埃壒之混淆兮。試輕身以高越。揭鳳凰之雙旄兮。曳明月之華旍。驅雲霧之杳冥兮。載精明以前行。翩鳥颺而魚騰兮。云余觀夫九土。泝黃派而西邁兮。徑度崐崘之玄圃。流沙逈而漭蕩兮。弱水濎其溷渾。寒風戾之肅肅兮。天寥寥其無雲。淹頓輿而顧慕兮。戀白帝之愁苦。督燭龍而移輍兮。赴玄冥之絶寓。徘徊於太陰之室。出入乎豊隆之府。氛靄欝其凝沍兮。嚴氣積以彌雺。雪交霰而紛騖兮。飈撩撩之濛濛。天地上下漠以不分兮。行杳杳其將焉薄。聞炎德之嘉厚兮。遂促御而回轍。軼昆吾而徑走兮。驀祝融之幽窟。求神火之所陶兮。曁丹溟而周視。積湫蒸而燻薄兮。靉霮霮之不止。合腥臊而滋穢兮。詭恠錯而交萃。馬㘅六足之縰縰兮。天吳騈其九首。群晱暘而委積兮。杳惝惚其荒茫。心𤟧𤟧而發悸兮。焉乃逝而彷徨。循湘流而𣶂記兮。瞻九疑之崢嶸。悵重華之未歸兮。哀二妃之伶俜。念煩瞀之多虞兮。乃戒輈而高厲。慕靑陽之精粹兮。就句芒以少憇。祥風燠其迓余兮。白日炅以楊光。猉獜踆踆而擁路兮。鸑鷟啾啾而回翔。汎濫馳騖而放驤兮。直指扶桑之湯谷。截瀛洲入蓬萊兮。偓佺王喬皆來謁。授余以弘道。要余以玅𧗱。其學孔奧。其言孔約。猶余心之不釋兮。悄興思以自抑。顧金鼎之秘訣兮。恐有累於誕荒。所貴聖人之大德兮。諒皇正而端明。盍反究夫初服兮。要內懋以自修。惕騰駕而回逝兮。云余返乎舊都。靜守默以幽居兮。求吾道之所在。事何微而不討兮。理何隱而不届。截溫良以爲衣兮。鐫恭儉以爲裳。雜文學以交佩兮。昭禮樂以藻纓。行乎信智之路。息乎仁義之囿。安肆放而奔騖兮。恬惔憺而綽裕。廓黋朗而無礙兮。洞轇葛之無圻。聊優游以倘伴兮。與太初以爲隣。</text>
<title>夢筮</title>,<text>庚申正月十六日夜。夢有一異人。卜余行藏。得重乾初九。初九卽潛龍勿用。覺而恠之。又占其夢。得風山漸之山地剝。九三鴻漸于陸。夫征不復。孔五鴻漸于陵。婦三歲不孕。此亦與夢中所占。大意一般。往在丙辰之十二月十二日。曾夢是人。寄余以書曰。安履仍默。中心䅣裕。以道爲道。以欲爲欲云云。卽今思之。其亦潛龍勿用之意。前後之夢。了然相副。况余占得剝卦。敢不自誡。作賦以申其夢。賦曰。						藐離羣而屛處兮。何所思之多方。感時序之流遷兮。懼身名之未彰。維經國而弘濟兮。固非余之所期。彼縻迹於抱關兮。豈非爲貧而爲之。矧吾人之微陋兮。焉不努而有獲。私揆擬而然疑兮。殷虞憂之交集。心煩勞而不聊兮。就衾幙而自息。空館閴其無人兮。夜凄淸而多寒。獨展轉而陫惻兮。廓抱影而潛身。中欝欝之無解兮。嘅銜懷而告誰。忽神悴而意怠兮。䁆寢寐而遂迷。精飄翳而上浮兮。迺亢乘而遐躋。路崎嶇而低仰兮。指淳芒之婓婓。雲霧暝其泄雨兮。雜風飈而晦微。悵攬轡而顧慕兮。念前路之良難。若有矗余以淹留兮。翩下翔乎來延。倐矯首而仰眺兮。㬇神人之有容。揚雜錯之徽蕤兮。儼端佩而俶裝。踡跼顧而低佪兮。意激昂而飛越。遑趨跽而拊余兮。隱有軫夫飢渴。悶予行之踽踽兮。執用舍以嚬頞。欽默禱而祗卜兮。得重乾之初九。承至貴而周旋兮。惕興思而覺悟。竦凝神而靜想兮。亮昭昭其有敎。粤維龍之神德兮。固殊靈於衆類。銜陰陽之太和兮。握造化之奇權。旣連羣而普位兮。宜有行而可宣。胡雲雨之未濟兮。遭九陽而卒艱。苟輕動而妄施兮。猶見制於螻蟻。沕淵潛而自珍兮。聊竢時乎且嬉。伊進退之有度兮。唯遵率而无咎。陋鄙夫之常戀兮。疇能旣行而遽止。膠吾衷之疑懼兮。重抽蓍而自卜。遇隨陽之異鳥兮。亦超美於羽族。勵耿介之專心兮。有遠抱而深識。畏迅風之剝物兮。飄回翼乎南翥。覽陵陸而擇止兮。盖有誡於矰者。去稻粱之洲渚兮。入雲霧以棲集。彼鸚鵡之聦惠兮。尙不免夫覊繳。孔雀有其綷羽兮。只速累而貽孽。倬長往而高厲兮。偉爾己之脩潔。攬斯繇之有吝兮。實潛孚乎疇昔。盍信行而斷毅兮。勔仰高而蹈景。曩余之亦有授兮。增委曲而弘敞。安素履而勿遷兮。願守玄而靜默。肅操外而內裕兮。任物我而隨適。事優游而隱約兮。本幽人之貞吉。混冥觀而繆復兮。果殊瀾而一派。想幽靈之訝予兮。又重之以烱誡。忻余心之有得兮。驟回步而復路。咨中正之大度兮。寔純粹之所寓。故君子之乾乾兮。貴自強而不息。終樂行而憂違兮。確所守之不可拔。肆顔曾之守窮兮。有遯世之無悶。陶一元而融仁兮。涵泰和之混渾。嗟子路之行行兮。在聖門而離患。剛與柔其相濟兮。諒前脩之所勉。美金精與玉質兮。夫孰能不鍊而有成。衆夫誘余之蛾眉兮。猶懼夫余心之不貞。旣有材之正直兮。又按之以繩墨。苟吾有此內美兮。不吾知其亦何恧。彼時會之變化兮。亦天道之常式。小男儷其老婦兮。固睽違其不合。履重嶽而愈險兮。勢摧轅而破轍。固有征而不復兮。又焉孕而可育。欵草木之零落兮。恐後時而無及。將潛藏而隱晦兮。豈不樂心而順受。騏驥之翹陸兮。初豈要夫覊紐。樗櫟之臃腫兮。唯不售以獲壽。指聖門以高追兮。夫豈路遠而不可及。遊文章之林府兮。亦吾黨之所樂。將漸冉其歲月兮。要以盡夫吾生。列玆夢而告遡兮。庶無墜以佩銘。</text>
<title>望春偶吟 效唐音體○二首</title>,<text>天藹藹兮雲低。草和烟兮萋萋。鳥依花兮啼春。風搖琴兮嬌人。三盃酒兮布巾。聊獨步兮高闉。丹閣凝兮華梁。紛照曜兮朝陽。錦帳飄兮悠揚。車繞市兮徐行。澹忘歸兮夷猶。孰余兮幽情。						又						哀我民兮旣罹此塗炭。天又申之以札瘥。惟英豪幷進而協力。固知夫賴寬仁之網羅。苟執轡之得其人兮。故安驅之遠逝。木有根而必茂。化無微而不届。夫何捷徑而窘步兮。卒崎嶇而遭屯。人心各有所主兮。鳥獸亦可與同羣。覽冀州兮有餘。豈無一毫之可保。望閶闔兮企予。嗟欲籲而有阻。</text>
<title>感懷。贈東洲散人。觀海李敏求江都失守時事。</title>,<text>惟皇天之宏覆。何造命之不均。彼玉佩兮瓊琚。固衆兆之所珍。按繩墨而益勵。又重之以內美。方亢乘而遐躋。忽中途而委棄。咨成敗之有數。謾時議之紛紛。旣屛伏於遐陲。亦云懲夫曩愆。物有微而易著。情有隱而罔分。蒼梧欝其暮雲。海水深而萬里。勉紉蘭而茝香。聊逍遙兮且俟。</text>
<title>鳴鴈</title>,<text>邈天長而地遠。江海杳其雲霧。彼羽儀之賤薄。非世人之所慕。原有粱兮隰有稻。與衆禽而相聚。任仰啄而俯拾。亦可保其爾壽。恃利翮與長喙。謾高鳴而回騖。噫銜蘆之微計。豈能脫夫駭機。鳳凰翔于千仞。𣾘杳杳其所之。</text>
<title>反反離騷</title>,<text>漠罹斥而沉踪兮。塊與世乎長辭。中愍瞀之忳忳兮。益激切而覊機。寧脩愷而嬛媚兮。願遵節而自持。昭遐懷而幽思兮。廓三五而經營。惟中古之閌蕩兮。羌不可乎銓衡。挹高陽之餘徽兮。撫南荊而慨息。欵吾纍之蹇連兮。何淑烈而固直。觀天道之無窮兮。繆參軼而交斡。物有質而能遷兮。理有極而能革。皎吾纍之信脩兮。豈體解而可釋。遭紛繽而淟涊兮。愈佩藻而雕餙。指九天以爲正兮。令五帝以折中。情與貌其可矜兮。言與行其可懲。云胡漢末之楊氏兮。好蔽美而昌辭。肇纍務此衆芳兮。固誠而壹志。纍旣蹇蹇而無悔兮。焉有中道而改路。吾苟容夫珍髢兮。雖鬻九戎而不纍。惡鷇鳥之離于巢兮。固將低回而飛號。伊促轡而曲騁兮。騏驥已知其不可售。椒蘭之好嫉而難並兮。豈吾纍之不豫寤。顧初心之有執兮。不忍捨君而離國。玆纍隱約而委絶兮。諒昭昭其有節。文固肆而意約兮。死固忠而行獨。曰中庸之大道兮。實非纍之攸履。惟伏操而終之兮。亦先哲之所厚。嫉爾雲之矯志兮。又騁詞以垢纍。謂爾言其不足取兮。究自服以讐之。當漢道之彌季兮。亦云爾質之好脩。離羣而辟處兮。自與道德爲之娛。焉非玄而可討兮。焉非沄而可施。默渾凝而淵靜兮。驕獨步而高麾。方初服之揭揭兮。宜爾歉乎纍之所爲。胡反纍之至行兮。實乖張而錯施。爾謂■之可襞兮。胡爾自衒而不爲恥。夫女道之嬋姸兮。惟貞一其可嘉。胡颺爾之蛾眉兮。遂悔遁而有他。鯨鯢之蝹蝹兮。判紛繽其離屬。所貴祥龍之神德兮。乘雲霓而揚伏。爾旣網于■■■。固知其貪餌以終纍。噫爾蘭之不可恃兮。豈爾芳之能久。始參差其蓬茸兮。雜衆芳以相依。䨪風披靡而一至兮。汩漭漭與枳棘同歸。欝奮藻於坎壈兮。超遐尋乎絶垠。依岷峨而抗志兮。仰重華而結言。夫孰異道而相當兮。將吾纍之辟之。屬薰菲而周章兮。恐吾纍之不爾。納彼瓊糜與秋菊兮。信吾纍之所服。苟所服之篤好兮。雖九死其何惜。不違道而履行兮。亦云壽夫一日。欽汨𤄷之流亡兮。名至今其彌延。爾旣不知其去就之攸當兮。惟爾欲之溷厥眞。解純愨之良轡兮。淚橫流而奔騖。惟利心之是恣兮。焉察曲直與先後。輸平日之道德兮。投寂寞而委之。合蒃葹與薰蕕兮。赴塵灰而攡之。始爾尤纍以輕行兮。重咍纍之湛水。爾身墜而自殞兮。顧何如於吾纍也。爾旣責纍乎傳說兮。胡不自行而行之也。巖居而俟其時兮。焉慮鶗鴂之先鳴。紛爾総総其奔走兮。奚暇鳩鴆之媒諭。撫流年而顧懷兮。悼三世之不壹遇。探典墳之幽荒兮。軼周孔而遠騖。覽智議其孔昭兮。今何迷之貿貿。彼謙恭而佻巧兮。宜爾昏之不先䂓。胡旣競進而貪附兮。又有劇秦之媚辭。倫有常而難罔兮。義有紀而難私。固是非之昭察兮。恐吾纍之不爾與。昔微子之過故墟兮。猶低回而慇愍。眷爾國之荒蕪兮。爾何爲乎此忍。雖使百死而糜身兮。豈爾罪之足恕。疾吾纍之貞忠兮。蹠由聃之無義。執兩端而折衷兮。聊奮策而陳辭。</text>
<title>出邊校獵 科時隷作。庚戌年。</title>,<text>有崇華大夫。躐㓒書賾汗籍。游心汗漫。翫志寥廓。上究繩墨之遐載。下及宋元之末葉。甞預邊校之大觀。獨欽仰而悅服。竊欲往詑於外人。方舌擧而口噱。時文昌之受玉。有荒服之獻帛。金額繽其方萃。貝足煥而交錯。慕神州之麁遠。潛嚬悴而睢盱。於是奇肱使存焉。因進而請曰。僕以怵迫之餘徒。祗守汎漂之小智。今承聖澤之隆霈。得添遐蹤於中區。惟我大夏之事。未可得聞乎。崇華大夫頩然揚色。雀躍而前曰。於戱皇德洪澒沺湎。慌兮惚兮沕焉汩焉。非喙舌所能盡。非簡素所能。姑以出邊校獵之一端。試爲左右䌤縷而揚攉。欽我聖上天德而神衷。包四宙而洞九軸。杖風后而驅力牧。羅絡釣築。順謀而運畧。膺天協命而授帝柄。指揮北斗。斟酌憲章。襲玄氣之幽肅。漱玉露之滋瀝。森文章於七曜。參制作於兩。明靡暗而不燭。施靡遠而不及。貊度蠻制湮滅而消盡。煥然乃復覩殷周之舊澤。於是烏合狼荒。阿里深列。鐻耳之酋。珠膺之族。殊隣絶黨之裔。幽方䟽俗之域。自上古所不綏。大德所不卹。莫不抗手促足。來獻厥物。使天下歙然。雲流而風化。永無邊陲之灾。袵革之孽。猶宸情之未寧。恒軫念而疚懷。顧兵矛而興嗟。撫冕旒而兢摧。運淵識於胷緯。周遠猷於燕翼。將籍武以耀威。樹基格於千億。乃出明堂發大號。降鸞麻陳鳳詔。每以季秋始冬。大縱國兵。巡獵邊堮。虞人奉詔。衡官豫節。百僚趨位。萬師歸職。乘農稼之閑隙。備器械而豊熾。迨夫白商將謝。玄冥繼至。凉焱夕厲。嚴霜夜肅。草木解節。河海沍塞。沙漠閴而飛塵。龍堆崒其嶛剌。是時也聖上。冠通天整黼黻。紆皇組要玉璽。日御明宮。天開紫陛。千官星拱而鵷立。萬夫雲逗而霞列。儼鸞佩之鏗鏘。渙象笏之流渥。煌煌煒煒䅣䅣洞洞。衆儀旣畢。乃下命令。申洪詔。警府幕。誡征戍。擬刮戈而利戟。遠出邊而馳突。於是乎太白掌法。堪輿捧節。雨師辟途。風伯協律。太乙秉序。招搖運極。鉤陳伏而當兵。天弧環以擁壁。八神奔走而繆錯。五靈蒙茸而轇葛。蚩尤之倫竪髮而踠踵。鳥獲之羣瞋目而抗舌。諸芸芸緫緫其相彷。驤雲迅風。回天與地。沓渙淋漓。羅列而紛殷。蒙集霞蔚。乍陰乍駁。沛艾叫戛。蹋而枉趡。放散驕驁。躩以屈折。相與抗虹。旌摛蜺。躍霞旆。拽雲紱。張竟野之罘。立垂天之戟。手落月之弓。腰流星之矢。撫西海之飛龍。跨檮山之明犀。傍羅罻罿。中師虞衡。壁壘昈赫。曹伍分明。梢格周施。戈矛交橫。堂堂整整。列部而並立。潝濞潚𣼧。跂踶而彷徨。然後臚人按節。乃告備於天庭。於是聖上忽然作色。惕乎不悅。曰。古者先王。固有廵狩之道。今玆親幸。亦不爲失。雖然鳩兵萃軍。越塞遊獵。匪月匪朔而頗擾吾民。遠人驚懼。豈若潛嘿於蠖濩蟺蜎之中。仁義道德之府哉。遂命五伯。以付其旅。載督厥符。於是春孟之屬。郤許之都。肅奉天威。高厲風儀。戛佩璫以奔遑。出金門以逶迤。觀其戴明冑垂彩翟。攝烏號佩越棘。象牙之珥。三屬之甲。靡魚鬚之旃。挾鴟鳶之章。搖龍蛇之旗。褰重光之常。鳴靈鼉之鼗 。震神夔之皷。撞鍾擁鐸而出車䡌輷。回皇天外。直指於地表。專諸之士負羽荷盾。奉鏌邪而羣列者。不可勝數。徒紛紜沸渭。散渙騈集。儇佻磊落。經營揮霍。汩如流水之潰騖。欝若五岳之隆仡。方趍入會。追味逐慕。洞出沙磧。乃縱獠者。張網設罟。迤罝置杙。幕山壓川。圍溝搜壑。掩狂蠻攝暴貊。縶豺彪縻樞楔。下黑鴆稽海鵠。帶雄虺掌鬿雀。摧食鐵之獏。摋壓火之獸。抉蝓次之嚚。裂亶受之類。東窮句芒之軋。西至太昊之裊牢。南過赤帝之窟穴。北逾玄冥之遼隔。徘徊陰山而瞥龍勒。轔轢金微而軼碣石。鏺楡境而蹶區脫。陁峯燧而越燕朔。婆娑乎不毛之地。盪括乎無門之域。逍遙乎昧莫之外。繚繞乎儵倐之側。爭騁力而抗臂。欝𧇭吼而鵰鴪。於是雲蒙輯埃𡏖。解羽毛殫恠詭。曁天晴日晏。萬里蒼朗。山嶽爲之四豁。川瀆爲之一罄。黔嬴爲之震慴。玄黃爲之變色。蠻貊莫不抑首而縮頸。遐邇莫不聞聲而匍伏。俄而壯士按怒。衆夫弭節。五衛就隊。四校締列。偃鴻旄伐大鍾。會食長城之窟。課獲取而數軍實。從容悠裔。遵逝乎長洛。反洪命於台閤。獻膚功於帝室。聖上方畧降顔。召有司爲之說。自此之後。歲獵爲常。其有銜勞極勤者。咸垂寵榮。若此故獵乃可喜。人皆效勞而悅服。幸予從遊。躬覽其事。故語子以涯畧。嗚呼先聖制禮。帝道有節。春遊夏豫。秋狩冬獵。所以示帝王之威儀。所以順天地之殺伐。豈必馳意而恣欲。實惟宣道而備德。堯以仲春之月。游河刻玉。舜以甲子之朝。巡洛披啚。周宣酖蒐而縱行。漢光出郊而作娛。循一氣之來復。啓三驅之隆仁。肆利國而益政。訖萬祀而稱云。苟徒以盤樂爲務。疲車騎之衆。竭人民之力。則鮮不顚覆而墜絶。是知太康盤遊。致商丘之流依。武乙縱畋。遭暴雷而不歸。䅣獲而釀禍。策原獸而蒙戾。循前轍而不寤。貽譏笑於後世。獨我聖之超越。參天地而高步。黜百王之庸庸。挽三五之古度。猶嫌其民困財盡。命諸王而獨往。豈比夫塩浦之騖。具區之向。滇池之會。昆明之征。長楊之萃。上林之行。徒以馳軫走轂。割鮮截翼。勞神疲形而已哉。是故。外夷遠邦。暹羅，韃靼，巴赤，土麻，瑠球，乞黑，東鯷。卽序北漠。順軌輦。賄載寶。重譯貢篚。方軌並軒。縰縰潏潏。方將泰階平。黃河淸。玉燭調。金膏溢。涵萬姓於春㙜。囿八於壽域。回淳朴而躋唐虞。可三四而五六。語訖奇肱。使然變容。離席而謝曰。今我僻在遐荒無所聞。覺跱行躓止。鳥視獸息。及聞大言。得識中華。浩如江漢之無依。廓如天地之無涯。回皇顚倒。罔知屈伸。第念夫人君者。以玄默爲本。以淡泊爲先。務不由外。篤在內實。且封疆畫界。非爲守禦。所以禁淫也。今越國踰限。歷塞而畋。其於義。固未可也。向在殷時。曾到豫州而問湯之德。則殷人皆曰。祛三綱而張一面而已云矣。於是崇華大夫。形弭神悴。靦墨而退。</text>
<title>秋風悔心之萌 壬子增廣會。第二。</title>,<text>盖聞有衷之蝕。或推而遷。累微以著。乃理之然。矧肅懔之感觸。重激勵乎憞溷。究漢辟之末悔。認兆孽於秋風。述夫中州大人。伊析之綜敏。俊好武䧺遠其度。抗九㙜而高搆。轔三后之遺揆。蕩貊徒於荒裔。耀戎威於羶域。猶多欲之未艾。將索隱而徼福。迨夫白商移律。凉飈下木。靈駕騁蜺。玉撿藏丘。按蓬島之遐懷。泝龍舟於東流。眽鳴雞而弭節。促駭鼓而開筵。羣臣靡其讙舞。衆弁皭其摛文。于時凄風颯起。素雲飛靉。鳴鴈流哀。激波揚漼。四宇閴其寂寥。百物夐以裊淪。伊宸衷之不聊。託奎章以自宣。輸屬目之枯榮。係盈虗之有數。顧辭氣之抑揚。實欝拗而涵露。是豈非觸類叩思。發言爲詞。樂事已。哀緖有幾。諒哀積而善生。悔仍善而胎萌。嗚呼七竅肇的。因物而塞。滯瑕難拂。卒昧以黷。倘非倬銳之明君。孰秋冬而復陽。是知鹿㙜灰盡。徒傳北里之聲。瑤池日沒。虗垂白雲之曲。前者唱于。隨者唱喁。呶𡀱而流逸。韙武皇之獨震。廓超越於羣惑。故能汾鷁旋艫。輪詔降冊。栢梁杜關。方士解術。撤仙鼎之幻恠。馽武庫之袵革。培賢良以策對。風天下於文學。宜其刮垢一世。綿業二百。軼轢古今。䂓矱萬億。俾昏慳之來主。至欽德而聳臆。所以中子掉筆。美風槩於悠邈。晦翁辯論。起贊譽於陳餘。紛衆口之調刀。擧起予而䅣如。雖然虐兵窮武。昔愆已甚。耽虗汩身。曩愚誰掩。悔緣辭而纔萌。萌晩悔其何益。彼惠文之陶民。久蕭然而殘竭。咄諫獵之老臣。遺死後之亂製。余甞徘佪桂椒。倘佯盻詣。飛棹九河。吹噫龍門。當大王之雄風。敢游喙於千春。噫一氣之憀慄。自激昂乎良性。况辭藻之感發。可滌染而易行。橫大江兮詠秋風。亦余襟之快然。蘭有秀兮菊有芳。想前后之衷端。</text>
<title>挽</title>,<text>爲人至孝。非賢而何。文章餘事。亦稱其多。善治已著。彼何以捏。有銜不祛。衆皆嗟咄。季又不壽。有母在堂。不意溘然。復此異方。嗚呼命矣。柰何乎天。遭家孔艱。始否終蹇。一男痼疾。尙未奔哭。幸有白眉。提携孤姪。卜地涓日。式安幽隧。千秋歸祔。固將有竢。宅相故店。實爲桑榟。新阡接園。三逕在庭。倘來烟月。彷像平生。雪涕題挽。以慰遺靈。</text>
