<title>日晩歌。寄柳德茂。</title>,<text>駕余車兮登山。渺怊悵兮不還。采幽蘭兮空谷。望美人兮雲間。日欲落兮咸池。碧桂凋兮芳華歇。時難得以再好。羗不可乎遠別。</text>
<title>送襄陽許使君令公辭 竝小序</title>,<text>使君於吾王母內弟也。累典郡。有能治聲。及莅襄陽。又昇秩貫玉。解職將歸。書來告別。遂往拜作數日款。仍書嘗所慕悅之情與不忍相別之意爲辭。辭曰。惟令公法家拂士兮。屈百里而綰銀章。瓜及時而告歸。可此別之無將。戒余僕兮秣余馬。言余指乎襄陽。入其地而聽民謠。知政令得其所弛張也。豈但闔境之寧閟。化亦被於隣鄕。故明朝之褒嘉。崇爵秩而優償。載馳兮載驅。槐柳陰兮周行。俄將命出門而導我。莞爾一笑兮昇堂。開塵襟而促膝。迎素月於東廂。承淸誨而警惕。聞至論而激昂。眷眷於世道之汚隆。慼慼於旅人之棲遑。永歎斯文之墜地。寤寐先正於羹墻。念夫公承家而傳後。非徒事乎善良。追淸謹之懿行。礪一代之貪贓。貽臣死之大節。樹萬古之綱常。雖藏名於米鹽。亦鷄羣之鸞凰。以一善而多公者。其猶遺泰山而擧毫芒也。閒庭敞兮麗景遲。輕陰嫰綠兮春茫茫。頌神休兮詠太康。煎山花兮酌瓊觴。離別恒由於會合。雖樂極而飜傷。兀然相對而無言兮。髮何短兮心何長。幾年雲泥相隔兮。幸今日之聯牀。嗟別多而會少。又時事之難量。擧趾遑遑兮欲何之。天無梯兮海無梁。何天之不管人離合兮。增余懷之悲涼。風蕭瑟而拂衣。雨淋浪以沾裳。川原繚以逶迤。蘭芷茁以幽芳。江魚撥剌而隊遊。野鳥呼號以羣翔。感時物之自得。顧吾心而有亡。望石門以夷猶。背水酒之崇崗。苟一息之未絶。深仁累德兮敢忘。</text>
<title>鄭瓜亭賦 竝序</title>,<text>鄭叙蓬原人。仕高麗睿宗朝。位知臺事。以直見廢。謫居蓬原亭于浦溆之上。而治圃其前。手種瓜爲事。旣取以自號。又作歌詞。以寓戀君憂國之忠。其詞悽惋。殆不免過哀而傷。後人謂之鄭瓜亭曲。嘗見麗史樂府中有鄭瓜亭曲。而其詞無傳。惟柳思菴詩佗鄕作客頭渾白。到處逢人眼不靑。淸夜沉沉滿窓月。琵琶一曲鄭瓜亭。李陶隱詩琵琶一曲鄭瓜亭。遺響悽然不忍聽。俯仰古今多少恨。滿簾踈雨讀騷經。雖不見其詞。而其詞哀㤪。見二詩可想矣。余寓居臨川。見士子輩命題鄭瓜亭爲賦。得見之。爲之感歎。葢瓜亭卽侍中沆之子。而侍中乃吾先祖僕射試事中公弟也。非若佗人之汎然於其遭遇者。遂援筆賦此。朝發軔於臨川。夕弭節乎蓬原。江波咽而有聲。煙樹暝而無痕。夫何樂浪之一隅。絶有似乎湘沅。豈三閭之遺騷。何壹鬱而煩寃。念夫子之洵美。紛懷瑾與握蘭。蘊馨德而不出。來束帛之戔戔。際風雲之嘉會。同魚水之交歡。庶獲展其抱負。位又躋於臺端。上無重華之好察。下有逆耳之忠言。鳳孤飛而無所集。鸒萬族之啾喧。恩未終於玉汝。迹已遠於金鑾。將澤物之素願。學種瓜於靑門。蒔及時而繁衍。子離離兮滿園。手摘摘兮不盈筐。君不御兮誰忍餐。誠徒切於獻芹。日未照於覆盆。傷流波之不復。感頹陽之再暾。芰余衣兮荷余裳。悵思君兮不敢諼。托胡琴而訴懷。輸滿腔之忱丹。悲羲馭之駸駸。㤪長夜之漫漫。葉辭條而色死。鴈出塞而聲酸。放妾聞而噓噫。纍臣爲之汍瀾。自古忠直者難容。君胡爲乎不自寬。賈賦鵩於長沙。屈懷沙於湘源。皆滄浪之自取。雖欲追而葢難。彼務光與巢許。在邃古而不論。吳市有南昌之尉。東門掛逢萌之冠。斯乃全身而遠害𥚁。何由而相干。自子逝今五百餘年。世愈變而難存。義見制於蹈海。勇無賴於拔山。矧鬼魅之與處。求晷刻之苟安。草可衣兮木可食。孰長往而不還。無今昔之可別。又何爲乎永歎。歌白雲而歸來。山靑靑兮水潺湲。</text>
<title>哀周房山鶴賦 竝序</title>,<text>靑鳧有周房山。俗呼爲小方丈山。山深谷轉。人迹罕到。其懸蘿絶壁。奇形勝槩。不下於金剛。歲乙卯間。有子母鶴飛集其顚。人有欲見之者。則輒徘徊盤旋。以故遠近觀者。皆潔身精禋。車馬騈闐。以爲僊鶴復出於人間。有一氓欲彈而得之。彎弦一發。鶴乃應聲長逝。遂不復返。嗚呼。鶴瑞世之靈禽也。胡爲來此而得此奇𥚁耶。雖謂之不靈可也。余與甥姪讀鮑昭之舞鶴賦。因有感於斯禽。遂書此以示之。惟胎化之僊禽。偉靈表之瓌奇。抱明月兮爲性。被白雪兮爲衣。朝遊盤於崑圃。暮矯翼於禾池。挹玉醴而不渴。餐沆瀣而無飢。爾乃琪林兮玉樹。翠崖兮丹壁。嬉遊兮翺翔。含生兮亭毒。哺黃口兮勤斯。恩備至於覆育。顧六翮之未成。悶余室之風雨飄東南兮。一夕雙影吊兮子母。天霜寒於舊棲。海雲迷於歸路。邈靑鳧之僊境。實東國之天台。赤霞接於蒼島。彩煙連於蓬萊。聊於焉而托迹。戢軒天之雲翰。非擇地於飮啄。冀假食於朝旰。集崇崇之峭崿。蔭落落之長松。胡顚沛而改度。暫軒旋而雍容。望故林而延佇。引圓吭而淸唳。聲九𦤎而聞下。來士女之瞻睇。或連袂而歌詩。或輦賄而潔事。爭攔街而盈堵。指希代之奇瑞。本非營於世累。又無猜於物類。何人情之罔極。反百計而巧伺。蠱吹短狐。毒流玄蜂。利鏃讓雪。驚丸迅風。朱絃一彀。殷血如傾。驚世間之慘𥚁。飈遠擧於靑城。玄裳㢢兮離披。長脛斷兮躑躅。哀音悽兮竹露。孤夢寒兮桂月。何昔日之安閒。今直爲此顦顇也。想朅來於遼陽。復徘徊於緱氏。鶴乎於時。吊城郭之是人民之非昔也。吾恐鶴之不暇悲人兮。人民之悲爾鶴也。於是上帝聞之。惻然興喟曰。咨爾鶴兮。聽余明誡。天地位育。兩儀交布。維形與氣。人物均賦。人雖最靈。愚智有間。物雖云偏。靈嗇相懸。奈何烏鎩翮。甘効紇干之凍雀。雷門入皷。奚異下枝之乾鵲。而或蘇僊風致可晤語兮。曾掠過而不逗。僊李危亡可高逝兮。胡區區告其㐫咎。皆由爾之厲階。哀不密而致危。倘縹縹 上聲 其隱德。雖豫且其何爲。般紛紛其離此殃兮。亦爾鶴之郵也。雖然天道回旋。物極必反。𥚁福相倚。憂喜萃門。屈兮伸之由。竆兮達之兆。謀者反敗於謀。巧者反中其巧。故設機者未必爲智兮。而傷肥者乃所以爲恔也。朕言不再。盍銘肝肺。歸留讖言。以竢來許。</text>
<title>英陽書堂。題壁上二絶。在丙子亂後</title>,<text>暮入英陽縣。松間一室淸。曾嘆南漢事。不忍對山城。書堂未百步。山城在焉。一掬傷時淚。臨江灑碧波。西南流不盡。滄海濶無涯。</text>
<title>贈金五友堂性之 近</title>,<text>我屋東山下。門前有五松。佗時欲相訪。靑出雪霜中。</text>
<title>櫻桃</title>,<text>海上珊瑚子。蓬僊獻月宮。姮娥應戱擲。飄失桂秋風。</text>
<title>露荷</title>,<text>秋露下碧荷。團團靑玉珠。騷人掃紫硯。手摘硏猩朱。</text>
<title>馬上</title>,<text>古道無行迹。松陰獨自還。朔風吹暮雪。暝色入空山。</text>
<title>益庄三十三詠</title>,<text>益庄卜築得江𦤎。久久成幽致。豈無蔬與魚。獨味風雷義。書室斗屋巖松下。幽偏類釋居。閉門無俗念。對案有殘書。芝圃燁燁園中芝。亦足療我飢。常恨綺黃翁。而多閒是非。竹洞擧世愛芳草。此君吾所取。雖無鳳凰來。猶作連天箒。衡門橫木本無關。塵喧自不到。時來問碧蘿。獨有南溪老。松逕細逕穿幽壑。輕陰覆紫苔。杖藜時倦出。手拾墮枝迴。梅塢海曲迷殘雪。山中有別春。攀枝欲相贈。雲隔玉溪濱。菊壇陶令籬邊色。山齋竹裏看。寧從巖底老。不願上金盤。葵厓種在幽厓側。何曾見日光。寸心傾又倒。應只戀頹陽。萱砌山翁有底憂。種萱無閒地。嫠有不恤緯。何况丈夫志。荷池小於一方盂。涵盡秋天碧。中有十丈花。芳香人不識。安息榴尤物不在多。何須自異域。誰令世之人。好德如好色。四季花 花評以爲花王德配坤爲王。時庸臘作春。赭鞭風化遠。荊楚盡臣鄰。幽磵有磵邃而寬。端居理情性。日昃半庭陰。幽禽相對咏。西巖曲折未尋丈。靑蔥凡幾層。時於幽閴處。疑有暮歸僧。懷遠臺天地來幾時。四海如不隔。若人未可見。徘徊仍月夕。滌㪣亭不待涼飈至。朱炎肅九秋。若爲移晩爽。得入鳳凰樓。撫松臺蒼蒼孤松樹。手撫結幽憂。落日下山盡。朔風吹不休。邀月亭薄暮頑雲散。松間露玉槃。披襟迎灝氣。不許隔心肝。山田長夏忍飢腸。開林種豆粟。只望供征徭。此外安待足。稻畦近歲雨暘時。南畦稉一膝。秋至入誰家。客來長飯秫。迎春臺 一云太乙峯欲識春消息。來登太乙峯。如何偏惠化。白髮吝韶容。望秋峯 一云觀稼亭西登觀稼顚。西南俯大野。誰爲。沮溺贒。中有耦耕者。驛亭行行者誰子。畏日無停策。誰知巖竇間。枕泉漱白石。佛宇 世傳新羅氏所建。有魚居士者新之。聖祖崇儒雅。荒原古宇欹。空留丈六像。爲我壯坤維。修正灘 見輿地志洛水從天來。澄明鏡相似。源深自不竆。有本皆如是。興國寺昔贒竆格地。今日見羹牆。寺外江流遠。三韓道脉長。二樂亭鳳山失一支。江心起陵阜。莫問亭上人。但識亭中趣。三淸洞 舊時有講堂。今廢爲店。白鹿千秊迹。靑蘿一逕宜。玉泉山月在。不必遣人知。多仁津四海方昬墊。誰爲經濟仁。遑遑沙上客。無乃問津人。飛鳳山勢入層霄翥。翩如瑞世姿。幾時辭下邑。去作舜庭儀。遜嶽秀拔出雲衢。貞孤無與友。似嫌躁進流。郤立羣巒後。彎浦 一名桃花津春至桃花發。江流迷故津。時有繫舟客。問余何世人。</text>
<title>雨後</title>,<text>夜聞山雨來。郤謂秋聲早。柴扉晩始開。溪水村前道。</text>
<title>別海南友生金之望 式南，尹煕伯 績，尹裕甫 綽。</title>,<text>君亦相思否。吾心已惘然。花山佗夜月。不隔海南天。</text>
<title>同年金而獻 璇 置酒叙別。邀陳汝優 好善 不來。二絶</title>,<text>日暮上高臺。懷人人不來。東看無等嶺。離恨共崔嵬。餞席天將夕。歸程草已春。城中十萬戶。我獨遠行人。</text>
<title>龍城。與同年叙話。龍城南原別號</title>,<text>同年房子省。公遠及康侯。余時字以康侯 夜深仍鼎坐。月上廣寒樓。</text>
<title>贈金而獻</title>,<text>爲謝同秊友。相離今幾春。聯鑣尋客舘。留話遠來人。</text>
<title>房子省 元震 獨無詩別贈</title>,<text>拙句不足酬。此情安可負。今若不贈言。其如別離後。</text>
<title>雲峯縣遇雨</title>,<text>夜雨雲峯縣。湖春嶺客情。聞雞猶未寐。一坐到天明。</text>
<title>題杜冲</title>,<text>行止皆無地。吾身定是誰。平生不相負。惟有杜冲枝。</text>
<title>敬亭雜詠三十二絶</title>,<text>敬亭有事無忘助。臨深益戰兢。惺惺須照管。毋若瑞巖僧。克己齋衆欲攻吾罅。其彊幾百秦。紅爐一點雪。三月不違仁。棲霞軒暮挹崦嵫翠。朝呑暘谷紅。巖齋如羽化。吾亦御泠風。倚筇臺柳渚觀魚戱。林巒采藥還。倚筇多少思。不語對靑山。玉成臺 纍石爲臺。粉素如璧。亦取義於西銘末句語。光風自何來。霽月當心白。只見累璧成。詎知生貧戚。四友壇 四友者。梅竹松菊也。松菊仍舊有。竹移自竺山。梅重不可致遠。今以紫荊之苦淡。蓮之淸馥。石竹之耿介。資之以幽貞之趣。亦可以補梅之缺耶。孔子曰臧武仲之智。公綽之不欲。卞莊子之勇。冉求之藝。文之以禮樂。亦可以爲成人矣。况蓮穪君子。紫荊識友于。石竹入湯液。雖謂之備德行兼才能可也。備德行兼才能者。與之處一堂。豈非吾益友乎。若曰猶未足以當梅兄之標格。吾不信也。姑存此以待博雅君子之能有辨者焉。梅菊雪中意。松篁霜後色。遂與歲寒翁。同成帶礪約。瑞石池 石內文而外素。藏於人迹罕到之處。如淑人靜女操貞潔而自保。又如遯世君子蘊德義而不出。其中所存。的然有可貴之實。可不謂之瑞乎。或有嫌其非眞玉者。此則大不然。若果玉也則吾其可得而有諸。有之而能不爲奇𥚁者乎。至如似玉而非玉者。徒竊美名而不適於用。反不如拙者之守其純愚而無欺世盜名之害也。又安足爲瑞乎。天生白玉墀。地獻靑銅鑑。止水澹無波。方能該寂感。僊遊石 方而正。可坐四五人。其北又有二石臨渠。其大如之。通謂之僊遊。手持白鳳尾。淨掃文石痕。借問誰星駕。安期與羡門。通眞橋 自僊遊抵玉成臺。中有二石成行。點在波心。添以一石。恰似成一橋矣。斷虹卧波心。僊眞自來往。俯視甕盎中。醯雞徒悵望。棊枰石 僊遊左。有石方正如棊盤。神僊不好棊。棊盤寧在此。有時月明宵。依俙聞落子。爛柯巖 與棊枰並立。其狀無別。但棊枰差長而此四方如。聲利非能凂。邱林敢辭饞。家童樵不返。知在爛柯巖。濯纓盤 在爛柯之左。水落則出。波漲則沒。明瑩水底石。平鋪勝玉盤。塵纓來一滌。不必服神丹。花蘂石 在觀瀾石下槿非不爲華。朝發夕還謝。何如玉刻成。一綻無冬夏。戱蝶巖 在東邊與花蘂相對翩翩一粉蝶。如欲趁花開。莫化蒙莊去。重令世道隤。封雲石海鶴下靑溪。刷毛迎朝旭。彩雲籠其巓。拍拍飛不得。觀瀾石 在花蘂石上長出層階下。高㞐衆石中。觀瀾時有得。欲說意無竆。調天燭 在封雲石右。狀如玉壺。立者秀而特。淸光無遠邇。六符旣得平。萬方從此理。六符。泰階六符四時調。謂之玉燭。玉界尺卧者平而頎。方正如繩削。尋尺未須分。旣枉焉得直。魚牀石 在調天燭右。方正平直如牀。其底深濶。爲魚窟宅。下瞰牀巖底。其中無數魚。憐渠得意處。不復戒豫且。卧龍巖 在東邊炎精入楚氛。涇渭誰能分。世無德操鑑。牢卧南陽雲。又苟非帝室胄。疇肎幡然起。興亡只一時。大義竆天地。祥雲石 卧龍巖前後點點布列者皆是皎皎展霜縑。團團布珩瑀。不知方寸間。何處藏甘雨。落星石 點在波間不謂芙蓉池。得此文明石。近聞太陽下。無人看太白。垂綸石 在卧龍巖前裊裊一竿絲。蕭蕭雙鬢雪。出入物色中。羊裘非所屑。尙絅石 在玉成臺左石能內含章。猶惡其有著。人何不務實。汲汲求名譽。灑雪矼 在瀑流下幽幽琪水林。巖石儘奇絶。上天或無雲。壑裏猶飛雪。分水石 在瀑流上水流雖分二。其源一而已。此理苟能知。當如參也唯。挹淸渠引水入方塘。淪漪淸且光。眞源尋可到。惟是迫頹陽。吐穢渠 放水處有石槽天故玉爲槽。出入令有處。吐故而納新。曾聞伯陽語。魏伯陽參同契中語咏歸堤 下面累石築堤。其上平衍。亦足以徘徊嘯咏。散步玉溪月。朗吟雲谷詩。靑巒增矗矗。綠水故遲遲。又聖學有明晦。天機無古今。宣尼不在世。誰復賞徽音。主一齋 挹淸渠上有隙地。令趙甥搆屋二間。爲諸孫藏修之地。爲學須要敬。行身莫近名。吾衰無自得。聞汝讀書聲。</text>
<title>臨川雜題十六絶</title>,<text>臨川 村居舊號曾於丙子春。伴宿臨川月。夢中五色毫。云我資行筆。丙子三月。來宿村家。夢中有以緘封一函餽余者曰某人以此奉公。開見之。有筆材若干條。五彩炫耀。目不能正視。欠伸而覺。落月滿窻矣。心自語曰鄴水朱華。光照臨川之筆。以村號臨川而有此夢耶。因以詩記之。遺種亭 在舊寓南別有記巍巍聳絶壑。密密布輕陰。若使癡騃長。從當少鄧林。龜浦 潭上有石。酷似龜形。桑田知幾變。藏六留遺骨。死猶憶淸潭。不願藏藻梲。蘿月崦新月照西麓。巖光爛如玉。我欲往觀之。荔壁無行迹。紫陽山 主山土色紫。又在水北。故名紫陽。昔朱先生所㞐地爲紫陽。不學其所當學者。而獨區區於山川之美號。每一穪之。時自哂耳。盛德由心學。山名只口傳。遺珠空守櫝。其亦異前贒。大朴山 紫陽祖山在靑杞東。大朴是舊號。大朴未消散。融爲一巨嶽。或能產英豪。回我三韓俗。立石 在合江。高十餘丈。六鰲骨未朽。撐柱五雲層。杞婦獨癡絶。謾憂天或崩。集勝亭 在立石上爲待漁舟子。巖扉夜不扃。淸宵林下見。月滿集勝亭。芙蓉峯 卽集勝之上峯誰將玉井蓮。種在銀河畔。煙雨去相遙。孤芳猶未綻。紫錦屛紫蓋丹扆北。芙蓉壁月東。人間奇絶地。盡在一屛中。靑杞溪 靑杞古縣名溪上千章木。非無杞梓材。如何人不識。大廈任將頹。嘉芝川 因舊號敢問歌芝子。能無駟馬憂。何知奇偉節。誤墮幄中籌。骨立巖紫錦屛西角。高孤骨立巖。全身淸若此。應復哂人饞。超僊島 在北坪超然鶴背翁。獨立滄浪月。海見雙鳧飛。遙知朝玉闕。磨天壁山學直方大。壁立千仞彊。川爲道德波。流光萬里長。文巖山川相繆結。定爲幽㞐設。可惜舊日遊。但賞文巖雪。庚子冬。與眞守鄭子野氏賞雪于此。文巖與大朴皆在數十里外。而猶且及之者。欲見山水之源委耳。</text>
<title>由由軒十二詠 戊子○由由軒。南義興礏號。</title>,<text>明月生池上。團團似玉盤。持盈本不易。故作半輪看。右半月塘歲去疑猶雪。香來覺已春。高標誰敢友。馨德自成鄰。右十梅壇川上分爲萬。亭中合作三。神光隨處滿。要與靜相涵。右邀月臺旣見還成別。令吾髮欲銀。憐渠亦已皓。搗藥爲何人。右餞月墠滿逕栽黃菊。秋月餐落英。如何宇宙內。纔見兩淵明。右黃花逕響雜平沙鴈。陰連翠荻林。時於風雨夜。認作楚江潯。右斑竹塢有子且繁陰。鄕村無此樹。爲種北堂前。且傲南斗數。右七楸亭鬱鬱三槐樹。陰陰數頃田。能令朱夏遠。造物亦無權。右三槐陌睠彼一園中。千紅與萬紫。孰無雨露思。歲寒惟見爾。右後凋壠陰壑氷猶在。陽坡日易煦。天公非私人。地道猶敏樹。右先春坊以色雖難別。論心郤不同。得無懷若節。仍辱衆芳中。右百花岸章臺街裏雪。陶令宅中煙。攀折誰將贈。長安在日邊。右萬柳堤</text>
<title>贈玉上人</title>,<text>玉旣不自言。我愛溫而栗。若使作古磬。淸音搖海月。</text>
<title>贈韓裕伯 克昌號鰲洲</title>,<text>驊騮生絶國。意氣溢天閑。九衢騁無地。放在山海間。</text>
<title>李石溪晦叔 時明 訪余溪舍。以五言絶爲贈。郤次四絶。</title>,<text>竆山近數月。羸卧絆時令。回首鳴騶地。天風雪滿汀。地有三淸勝。年分十二令。非無花卉餙。獨愛晩松汀。燮理朝多舊。承宣邑有令。何爲懷耿耿。垂淚對空汀。彜倫由性得。成敗果誰令。說到山城事。龍泉吼夕汀。</text>
<title>戊寅立春</title>,<text>國泰官無事。民安歲亦豐。但令妻與子。和樂兩融融。</text>
<title>次李季明 煥 蕪湖雜詠 號湖憂</title>,<text>峯號何時昉。蒼然自古今。安知無尙父。霈澤及林林。右國師峯閼井龍移祚。西來幾甲周。山河猶似昨。凍雨爲湔羞。右龍飛城嘉慶坊中樹。芳華正得時。誰非藝苑秀。我㝡善公垂。公垂唐李紳字右茂李村昔有烏有者。烏知非有後。蒙莊謂烏黔。黔不是烏否。右黔姓家何處無亭臺。曾經長者目。爲問御風人。海籌添幾屋。右白石臺喬木臨江曲。荒原極目平。繁華驚一夢。風月只雙淸。右淸遠亭雲棧縈還斷。春林合又開。絶無行客過。時有采樵來。右新臨遷䕺林豈虎溪。老宿非靈徹。灼膚何所爲。法界俱消滅。右梨洞寺藹藹春如海。汪汪水滿田。雨暘時旣若。行見大豐年。右草面坪印沙認鴈回。皺月知魚泳。涯邈豈難竆。舟車惟所命。右涯邈淵春江深不測。行李信篙工。日暮人爭渡。波安肎候風。右河豐津佳城何鬱鬱。天爲滕公墓。已見庭除間。芝蘭暎玉樹。右靑山勝景秘千春。江灘同七里。豈惟羊裘翁。高致傳無已。右長沙攬取蕪湖勝。中間結小廬。西南臨曲渚。秀色看紆餘。右三灘觸石起雖微。終難遽遏絶。太陽不可干。淫雨宜爲節。右遏雲岑川源旣已長。合流冞增廣。波浪幾時平。魚龍方震蕩。右合江一入覆盆下。三光皆莫知。春明門外客。不到意先悲。李海昌被謫來此右盆浦昔我鄕先生。令吾敦匠事。仍探山水奧。允合明宮地。右書院色奪赬虬卵。甜勝崖竇蜜。何如綴樹間。待我賓筵日。右柿園狙公愛養狙。朝暮爭三四。君獨樹何爲。無非觀物意。郭景純云栗芽于室右栗洲惱人庚熱酷。連榻午陰淸。客去靜相對。惟聞山鳥鳴。右竹塢天地風霜苦。孤芳耐得全。明如絶代女。獨立靚粧鮮。右菊圃寒氣未全薄。歲華初向新。遙將和靖筆。點綴一江春。右梅壇幽㞐阻長堤。栽松日以茂。雖中棟樑材。何心安傑搆。右松堤披雲起草堂。種桃緣江水。誰謂子長貧。生涯雲錦裏。右桃源種禾腹長飢。種桑衣無帛。願君莫勞生。滄溟變朝夕。右桑坂</text>
<title>寄柳陶軒尙之 友潛</title>,<text>月白天無雲。庭空風滿樹。思君不可言。獨下堦前步。</text>
<title>贈金義精 得礒○庚子</title>,<text>病鶴層霄意。寒松歲暮心。相逢方一笑。湖海兩情深。</text>
<title>送柳景淸▣▣入洛</title>,<text>京洛幾百里。行人何日還。人間無別恨。只有敬亭山。</text>
<title>集赤壁體字題南叔顯彦 隆達 草亭</title>,<text>月出千山白。秋來萬壑幽。長風吹桂渚。孤客倚蘭舟。</text>
<title>月夜自敬亭步至栢堂。示申汝涉 楫。</title>,<text>夜出敬亭池。夜景更奇絶。歸來心不忘。猶說淸漪月。</text>
<title>集王右軍字書懷 二絶</title>,<text>爲愛石門好。一往當不還。何須畢婚娶。然後入名山。天下幸無事。故吾爲逸民。種桃分節氣。還似避秦人。</text>
<title>申子華 光夏 自靑鳧來見夜話。適風雨大作。留一日。臨行勉以遷喬之意篤學之義。贈人以言古事也。但言有善不善。不知吾所言者果能有裨於贒者也。乙酉</title>,<text>風雨林泉夜。看君喜可知。丁寧付一語。遇險或能思。</text>
<title>詠雪</title>,<text>入戶闘粧粉。飛簾眩水精。此時携玉友。何處訪梅兄。遠洞兼雲暗。高峯助月明。應嫌春色晩。着樹綴繁英。</text>
<title>上愚伏先生</title>,<text>秋風動高興。落日滿空城。樹古蒼煙重。川長白鳥輕。遙尋方外去。蹔向此中行。始信箕山客。逃堯不爲名。</text>
<title>蒼水院滯雨。寄德茂。庚子</title>,<text>旅牕誰與對。向夕獨憑欄。海日晴還雨。江樓晩更寒。淹行蒼水院。歸夢白鷗灘。君亦思鄕客。離懷想一般。</text>
<title>書懷 辛丑○幷小序</title>,<text>人生之於世間。事多矛盾。正孟子所謂動心忍性。橫渠所謂貧賤憂慽。庸玉汝于成也。乃爲學者用工之地。故聊書此以爲戒。客意轉蕭索。年華落敬亭。貧知交有道。病覺夜難經。遇事惟書忍。逢人肎說醒。夕陽歸望斷。宿鳥返林坰。</text>
<title>贈申汝涉</title>,<text>申子儒林秀。南州早擅名。人才推有弟。年事忝爲兄。碧蕙方春茂。滄江到底淸。數年長作別。安得不傷情。</text>
<title>龍頭亭。次朴提督韻。</title>,<text>合流河亭主。心將白鳥閒。冥棲巖壑裏。高卧水雲間。赤城追孫綽。玄壇揖子安。風塵塵世狹。爭似此江寬。</text>
<title>四時詞 臨趙松雪浣花帖</title>,<text>春竆源一草屋。且喜歲華新。雲卧猶堪樂。風光自不貧。水煙籠月曉。花雨濕江春。只得無塵事。何須世外人。夏蓬戶經春掩。湖園半已荒。竹生孫未長。花着子猶香。白日無塵客。靑山入草堂。流鸎似相識。故故過林塘。秋步出山外。山光看水心。興隨秋色老。波共客愁深。露重衣全濕。鐘踈月欲沉。黃花與白酒。佗日更西林。冬歲暮荒園裏。寒花更不香。人情爲老少。天道自陰陽。閉屋煙霞古。澄心水月光。官家寬一陌。松竹兩三行。</text>
<title>秣馬猪田</title>,<text>驛路春將盡。佗鄕客始還。行舟津樹外。歸馬草花間。人意趨庭急。雲容出峀閒。遙知到家日。稺子候松關。</text>
<title>除夜次孟浩然秦京途中韻</title>,<text>迢遆邵城道。蒼茫細雨天。新年生海澨。故國隔山川。客子愁行路。居人喜種田。明朝出門望。溪柳已含煙。</text>
<title>次柳尙之壁上黃海月 汝一 韻</title>,<text>岐山何嶷嶷。岐下碩人居。閉戶應嫌俗。垂綸豈爲魚。春來治舊圃。雨過長新蔬。溪老時相訪。山醅問有餘。</text>
<title>余聞松堤山水之勝往訪之。李玉爾 珍，李汝潤 珆 二丈亦偕。途上口贈。</title>,<text>路盡松堤驛。川從普贒山。中間開勝境。末世要安閒。久坐無塵慮。臨還有厚顔。林亭猶不惡。回首卽雲關。</text>
<title>九日。次李季明韻。</title>,<text>彊欲登高去。飜驚歲屢遒。菊花依舊日。筋力少今秋。且好同佳賞。何妨典敝裘。人生貴適意。富貴亦雲浮。附原韻客裏重陽近。天涯歲月遒。夢回山雨夜。魂斷葉聲秋。遊說無長策。行歌敝短裘。年來多浪迹。益覺此生浮。</text>
<title>戊申二月</title>,<text>國運寧全否。河淸已半千。愚民誇聖德。佳糓自皇天。二十六日天雨。糓類皆草實。 閶闔雲爭遶。林泉月獨懸。所悲饑餓迫。垂死太平年。</text>
<title>陪王母。船路到新寓。</title>,<text>暮泊東城外。晨炊桂谷前。江聲秋後駛。山色霧中姸。遊子趨陪日。慈親喜懼年。常懷南極祝。神祇鑑吾虔。</text>
<title>次蔡樂而 衎 丈西湖韻</title>,<text>桃花分異界。流水只相通。日月藏壺裏。江山見畫中。僊家丹九轉。塵世厄三空。吾欲尋眞去。風吹夢裏蓬。</text>
<title>靈巖途中。憶趙景毅 弘遠。○途左有廢院。壁上有詩云聖神新化及湖鄕。遐邇欣瞻舜殿裳。郤喜天門看漸近。五雲深處是咸陽。其下有商山過客次題之語。諦觀其筆迹。乃景毅書也。景毅以己酉秋。自海南赴擧洛中。溺死於恩津之楮橋水。詩乃是行所題。而迹留人亡。令人起悲感之懷。因得五言律一篇。</title>,<text>廢院題詩客。商山舊識人。更能逢面目。何處是恩津。暮雨埋靑嶂。春波捲綠蘋。含悲未忍去。征馬爲逡巡。</text>
<title>謝尹上舍裕甫佩酒重看</title>,<text>嶺下聞聲久。相逢海上村。吾心應自信。世道未須論。野水風吹櫂。春城雨掩門。思君何處切。獨坐對淸樽。</text>
<title>奉贈靑潭丈 時爲玉川倅</title>,<text>邂逅靑潭老。留連玉水隅。杯罇無俗氣。談論有工夫。野渡春雲細。山城曉月孤。更能陪杖屨。臨別此踟躕。</text>
<title>鑑開堂。次呂陜川聖遇 大老 韻。堂卽金山金僉知草亭</title>,<text>引水開新鑑。茅齋卽舊墟。壁間波㶑灧。池面樹扶踈。南郭先生宅。西湖處士廬。城中車馬客。爭識此幽居。</text>
<title>贈趙文仲▣▣謝許以鶴林守梅花石，陽正墨竹。</title>,<text>我從湖路返。君已到龍宮。面目三年後。行裝二月中。鶴林梅欲雪。灘叟竹含風。倘有南來使。銘神寄野翁。</text>
<title>次呈蔡樂而丈韻。求前諾木鶴四季。</title>,<text>故人離別久。書信若爲通。歲月看頭上。音容憶夢中。鶴辭瑤海遠。花謝玉盆空。悵望停雲外。春湖雨一篷。</text>
<title>己酉秋往北縣。題縣廨壁上。</title>,<text>舊識才山路。重來更覺遙。入山風颯颯。向夜雨蕭蕭。廝卒輸荒草。厨人拾墮樵。空齋成獨立。心事轉無聊。</text>
<title>贈具丈 二首</title>,<text>終朝行峽裏。向夕到溪隈。落葉人蹤斷。層雲棧道回。荊扉當谷掩。苔逕逐泉開。童子驚相問。君從底處來。地僻無塵累。樓危壓水隈。潭爲玉鏡靜。山作錦屛回。竹屋經年閉。蓬門見客開。風塵猶未靖。吾亦此中來。</text>
<title>贈別申汝涉入洛</title>,<text>鳥嶺山路險。之子欲何之。天寒爲客日。月滿望鄕時。砥柱中流見。松心後凋知。與君離別意。非但爲相思。</text>
<title>六月四日曉坐</title>,<text>得雨將移稻。臨軒坐待明。雖云鋤者樂。未愜病夫情。壠樹非新綠。江灘只舊聲。聊將詩記事。誰與細相評。</text>
<title>六日大雨。復用前韻。</title>,<text>昨日終宵雨。今朝眼忽明。憂勤上帝意。欣戚小民情。大野飜江色。高山響瀑聲。莫將時早晩。付與懶農評。</text>
<title>送洪無住叔京 鎬 以追崇奏請使書狀赴京 二首○壬申</title>,<text>聞君遠行役。重涉大江來。別日惟今夕。歸期後臘梅。素知存定力。不患少全才。早晩登灣去。滄溟看一杯。誰遣春山好。生憎柳色靑。以君無枉步。使我抱離情。大聖垂名敎。中朝重禮經。行程雖過魯。不合見諸生。</text>
<title>送別權別提仁甫 宏 赴洛</title>,<text>銷魂惟是別。此別未須悲。空谷聞蘭早。衡門怪鶴遲。半氈遼海客。高旆漢官儀。江上秋應好。淸罇可共持。</text>
<title>次李晦叔題趙獻卿 廷瓛 壁上韻</title>,<text>我作林泉主。風光肎嗇君。眠分花塢月。耕共石門雲。樵牧從吾好。狐狸任渠羣。南山深隱豹。不是爲生文。</text>
<title>山居有感</title>,<text>峽裏誰相語。愁腸日九回。火田還有稅。瓦釜絶無煤。勸農名實異。逃戶族鄰哀。大暑今雖去。明年恐又來。</text>
<title>次權省吾 詹 西湖韻 丙寅</title>,<text>吾生猶汩沒。歲月又侵尋。况阻故人面。誰知今日心。相思非一夕。隻字抵千金。坐想西湖裏。生涯鶴與琴。</text>
<title>次韓裕伯 丁丑</title>,<text>冥冥投絶谷。忽忽已凉天。俗子憂來日。忠臣泣去年。時危無以捄。身病未須憐。賴有鰲洲在。詞源倒百川。</text>
<title>李晦叔以草堂韻語余次贈五首</title>,<text>數棟開書室。寧論戶牖低。放靑溪入海。移碧稻連畦。詞藻陳無己。磨礲宓不齊。求蒙數三句。尤覺警昏迷。夜坐親黃卷。仍敎斗柄低。典謨都載腹。蔬笋未盈畦。墨海爲翹楚。騷壇是火齊。文章同蜃市。老眼眩生迷。俗㢢心逾下。天高首肎低。承家存禮讓。接物去町畦。鯨海濤聲壯。螺鬟黛色齊。思君中夜夢。不限嶺雲迷。靑雲出塞遠。丹極去天低。武畧輕秋扇。文謨甚夏畦。平城能有漢。卽墨尙存齊。古史如觀火。夫人太執迷。嘆時虎臣在散地。文官有持服。爲淸朝撰受降碑。進學要循序。升高必自低。古人明指的。今世昧芸畦。助長無如宋。觀周莫適齊。嗟余曾失路。中道懼還迷。</text>
<title>偶吟</title>,<text>芝田有一寶。被以佗山質。外貌旣如此。俗眼何由別。抱之入深山。終身不復出。却笑古之人。徒勞三見刖。</text>
<title>次竹溪朴君 惇 韻 時朴避丙亂到眞安</title>,<text>故國豈無念。欲往何所如。寧茹商嶺草。毋憶漢江魚。病得安心法。閒看養性書。桃花流不極。何處訪吾廬。</text>
<title>寄關西鄭方伯</title>,<text>深山聞過鴈。歲月急奔川。去日非來日。增年是减年。金戈鞱朔雪。玉節老江煙。努力崇名撿。邊風太劇顚。時淸陰諸人被拘。邊鄙多事。</text>
<title>呈嶺伯鄭公 壬午</title>,<text>纔聞朝北闕。旋見管南門。忠讜知誰似。贒勞敢自言。雨隨車霢霂。化被物氤氳。只恨衰遲甚。無由拜鹿轓。</text>
<title>次李晦叔 二首</title>,<text>午榻初醒睡。瓊章自比鄰。隋珠安足貴。荊璞始爲珍。竆峽又佳節。佗鄕進故人。迢然雲雨外。一味任天眞。聞君亭榭好。心日往還來。俗客何曾到。煩襟自可開。虛簷分象緯。小䆘當罇罍。况復天中節。輕黃已上梅。</text>
<title>次李季明蕪湖十景</title>,<text>澤國霜氛早。胡禽擧陣歸。空江依玉宇。遙夜夢金微。警必申三令。尊應御六飛。獨非蒲塞產。名分截難違。右寒沙宿鴈不識東菑苦。陽坡盡日眠。草迷無色別。煙抹有蹊穿。恥受籠頭畫。寧爲麈尾牽。倘聞騎劫至。束刃也登先。右暖草眠牛步出江皋外。韶光已十分。淡陰輕類靄。濃綠密如雲。露氣晴猶滴。鵑聲晝亦聞。負暄雖甚美。無路獻吾君。右北林春綠志士悲秋晏。汀洲又見鴻。等爲將謝葉。先占欲衰䕺。丹竈通新火。彤霞灑晩風。自憐遲暮客。無事易傷衷。右西壁霜紅漁翁能占夜。篝火下江涯。淡霧初生處。微風不動時。逶迤遵渚遠。隱約出林遲。駭浪長爲屋。猶憂世道危。右陰淵漁火桑麻初可卞。巨野欲平沉。炊玉知燃桂。烹銀想漑鬵。離離開又合。脈脈去還尋。聞說星官語。明年歲守心。右泰村炊煙開戶不知雪。初疑鶴遍松。舊聞銀作海。今見玉爲峯。斷壑兼雲鎖。荒城倂路封。梅花應已發。何處試吟筇。右馬峴松雪潦盡沙逾凈。秋高月益明。閒吟淸意句。郤見古人情。物欲能爲累。機心可使萌。應嫌鐘漏遠。鶴唳報更更。右獺浦沙月昨夜前灘雨。新添水半蒿。何人持敗檝。落日試驚濤。性命寧容惜。安危不以毫。回看林樾下。漁父一肩高。右訖津行舟淸遠亭前水。彎環欲轉頭。橫眠當大路。利涉替輕舟。行旅歸無盡。湍波截不留。得非柱下史。時見駕靑牛。右蘇川渡橋</text>
<title>次羅君章 萬甲 韻。謝遠枉之意。三首</title>,<text>白首逢多難。靑錢買別山。方忻爲我獲。那計自天慳。坐屈君章葢。行尋杜若灣。須知眞宰意。不必帶蓑還。日月懸霄漢。川原盡海山。人家隨朴陋。土俗任寒慳。萬里羈臣淚。三年淺水灣。臨流禁不得。一倂去無還。老矣遺塵事。悠然對晩山。晩山羅號 病能容我適。樂不與人慳。小雨埋丹壑。輕風颺碧灣。倦遊聊蹔出。乘興欲忘還。</text>
<title>晩山次韻以酬。又步其韻。二首</title>,<text>望遠天連塞。懷歸日下山。梗枏元自直。霈澤獨何慳。卿月句陳外。文星析木灣。憶曾臨合浦。能使去珠還。居有東西瀼。才無大小山。得詩雖感幸。臨和卻愁慳。缺月窺前嶺。長虹飮夕灣。有懷時獨出。倚杖至鴉還。</text>
<title>羅秀士 星斗 次韻見寄。復步其韻以酬。四首</title>,<text>歸去非無路。其如隔海山。旅懷桑梓遠。菽水歲年慳。採藥朝乘雨。叉魚夜宿灣。棲遑君莫恨。天道自能還。阻濶無多遠。中間只一山。棊因難耦廢。詩爲苦思慳。未卜重携日。長來舊別灣。何當乘馬出。朝往未宵還。迢迢靑杞水。隱隱嘉芝山。聳若獰虬動。澄無俗子慳。關爲徐相宅。滙作趙珊灣。雙面門皆石。能容人往還。悠悠塵世裏。誰識此江山。峽束湍偏怒。源深候較慳。行人迂避棧。漁子曲尋灣。誰道雲無意。長空去卻還。</text>
<title>次玄谷韻贈金察訪 二首</title>,<text>小業江之右。高名斗以南。行能令栢悅。處豈使林慙。往者何須說。歡然不待酣。何當挽歸袂。共指壁西潭。遍見村家障。江山無嶺南。假形能造玅。眞宰定懷慙。含笑臨高閣。揮毫倚半酣。靑邱嫌僻陋。思欲卧衡潭。</text>
<title>臨川觀漲 癸未</title>,<text>大水圍三面。孤村只數家。下牀無尺土。棲壁有塵鵶。高卧臨川計。飜椉泝漢槎。西成雖失望。猶可餐朝霞。</text>
<title>謁三贒祠。退而有感。次山長長字韻。三首</title>,<text>誰將尙德廟。擬建廢池傍。只爲斯文計。非生末學光。歧多看道一。源遠覺流長。不死逢今日。中心喜欲狂。矗矗峯連起。䧺蟠綠水傍。幾年埋釰氣。今日見龍光。一畝儒宮敞。千秋道脈長。安知風化地。不有斐然狂。文星當嶺徼。荊棘化河傍。白石波中柱。靑山霽後光。地因人自勝。名與水誰長。時聽松林外。行歌類楚狂。</text>
<title>次韻寄琴正始 大雅○二首</title>,<text>爲愛西流水。頻來水上行。因吾懷土念。知子望鄕情。坐久須人盡。眠遲看月生。少時村里舊。一一入心銘。二日山中雪。山齋絶點塵。證君心似玉。助我鬢如銀。麗美琴詞伯。孤寒鄭子眞。谷蘭雖寂寞。松韻轉淸新。</text>
<title>追次幽谷題舍兄梅塢公壽席韻</title>,<text>此會寧辭醉。當筵屢巨觥。家兄初度日。官酒遠來情。露菊經秋艶。寒蟾盡意明。團欒終永夜。猶恐曙霞生。</text>
<title>十月旣朢。陪舍兄觀獵于三樹亭。仍成小酌。歸程得月有作。</title>,<text>江頭成小酌。雲罅轉氷輪。玉兎呈全面。姮娥露半身。似嫌將散夕。如恨欲歸人。隨我林泉去。毋令傷我神。弟將有林泉之行故云</text>
<title>次李仲明 燦 韻 號菊窻</title>,<text>得書雖慰意。豈若話蘋汀。郢堊誰能斲。牙琴孰解聽。浮生元草草。衰髮已星星。聚散無非數。休歎江海萍。</text>
<title>舟中聯句</title>,<text>勝會何時再。慶輔。 人間此日難。仲明。 輕風來白石。落照倒淸瀾。慶輔。 舟可依巖泊。琴何待月彈。維瞻。 玆遊須盡樂。汝善。 不醉不宜還。慶輔。</text>
<title>琴正始和余立巖詩。步其韻以謝。前三首逸</title>,<text>十年逢世亂。今又遇三空。第乏匡時畧。毫無濟物功。惟臨思義水。忽憶舞雱風。非子來相發。誰憐一禿翁。</text>
<title>復用前韻呈四首</title>,<text>神僊吾亦訝。驗此未爲空。只有餐霞術。餘無鍊道功。升天飛白日。跨鶴御泠風。何事蓬山客。居然已作翁。立石一號臨江老僊日月將焉寓。穹窿賴底空。如非撐柱力。孰見轉圜功。呑吐三霄霧。吹噓九㝢風。千秋誰與友。惟有鹿門翁。一名鰲柱石長松蔭絶壑。綠水暎虛空。苔嫰氈爲累。沙明屐罔功。披襟當灝氣。露頂灑江風。始識安詳輩。公然避世翁。江畔一株石。亭亭半碧空。擎天難効力。捍水未言功。獨立淸宵月。長吟紫塞風。無能徒偃蹇。還似石門翁。</text>
<title>次琴正始韻 三首</title>,<text>冬暖憂炎瘴。春寒㤪雪滂。吾生愚亦甚。天譴耿難忘。城市歸心懶。山林引興長。臨川泉石好。未害着淸狂。聞子憂時作。令人涕欲滂。園葵非可惜。魯女不能忘。何恠丹心破。偏驚白髮長。竆途堪慟哭。阮籍未爲狂。漢末多名士。其中若范滂。君臣雖義重。母子奈全忘。樹屋三冬穩。山泉一味長。無人知則已。何必事佯狂。</text>
<title>寄李季明</title>,<text>松江未百里。一別動炎凉。志士悲秋早。愁人㤪夜長。幾年惟二竪。今日復重陽。爲寫相思句。因君寄草堂。</text>
<title>述行篇 乙卯○聞愚伏先生自江陵被拿命。馳往省之。途中有作。</title>,<text>漢道方全盛。明君繼緝煕。登庸贒夢卜。事業等皋夔。時完平爲首相 足見三階正。心知四境恞。誰敎梟獍逆。動引搢紳爲。時逆獄屢起 玉石何曾別。忠姦倂受夷。可憐愚谷老。亦被聖朝疑。腸爲憂時斷。形因戀闕衰。皇天后土鑑。卿士庶人知。白璧磨逾潤。靑銅洗益奇。緇磷非可變。燥濕不能移。夫豈斯文幸。能無至德疵。學將今日驗。道在幾時施。小子蒙深眷。嚴程敢後期。行裝惟短釰。落日太多歧。命賤浮埃重。心忙逝水遲。免隨河伯去。還戴曉星馳。至茂屹灘。落水中幾危。翌日復理裝登程。 衣薄風偏怒。驂羸路剩危。花姸逢日蘂。松老傲霜枝。觸物添雙淚。攄懷異五噫。官程槽有稅。旅舘屋無籬。不寐防飢虎。非時怯老狸。乞柴供宿爨。買草取輕資。嶺外逢來信。愁邊得展眉。途聽全失實。獄體乃如斯。昭代豈宜爾。我公誠數而。中心猶鬱抑。前路轉逶迤。去去惟看日。遑遑不計時。昔曾瞻魏闕。今又望京師。廟貌應依舊。鵷行想有儀。千門珠錯落。雙闕鳳參差。俛仰冞增感。周觀但自咨。重華元濬哲。庶政本倫彜。孝友誰能間。愚蒙自是私。流言朝著駭。致使睿情悲。逆竪譸張甚。王章岸獄宜。天威時一震。士類或橫罹。梁獄書遲報。鐘冠髮欲絲。大明幽亦照。藻鑑物無遺。哀慕均子。生成仰聖慈。會看恩雨霈。那使㤪聲滋。洛友秋霜氣。松君海鶴姿。叔京，汝涉先已赴洛。 義心俱奮發。竆厄與追隨。但有金蘭好。寧知桂玉炊。余客槖已空。而叔京，汝涉相周恤。 得醨因共啜。逢虀便同吹。顧我極狼狽。病親傷別離。歸慚魏劭義。留切狄梁思。莫慰門閭望。仍吟雨雪詩。夢中山近遠。愁裏月盈虧。久北非初計。終南奈未辭。庶聞神所相。獨自惄如飢。若乃微君故。胡爲滯漢湄。遂决意南下。待漏出門。宿于漢江。踰嶺得聞先生以是日蒙赦命。 臨江不得渡。舟子爲躕踟。</text>
<title>走筆付李仲明回便問後期</title>,<text>昨夕行何似。終宵念不忘。未妨乾得雨。唯恐病添傷。可念靑山約。能乘白石凉。錦鱗雖莫致。刳木會須粧。握手重維纜。論文各盡觴。綠江流不舍。明月照無方。惠好貽蘭蕙。沿洄振佩纕。神僊定誰是。鸞鶴與翱翔。可否須相示。無令失所望。伏惟尊照察。丙戌日端陽。</text>
<title>奉別宗伯丹陽鄭使君</title>,<text>緬憶先丞相。經邦志慮殫。公孤非一世。德業冠三韓。門下無桃李。庭前長茝蘭。合堂交象笏。列坐暎貂冠。詩禮靑氈舊。箕裘素履安。天閑寧跼驥。枳棘暫棲鸞。碩鼠人方厭。祥麟世改觀。憂民踰疢疾。惠政急煢單。治譽儂何諂。珠還衆所嘆。南轅雙鬢白。北拱寸心丹。行色同秋水。歸期迫歲闌。福星留不得。卿月望應寒。孺子離慈母。羈禽失羽翰。吾宗稱素睦。子姓罄交歡。矧慣承顔面。寧慳倒肺肝。待人如未款。約己似無官。盛德無前列。謙光不又看。自非情好篤。安得旅愁寬。宇內方騷屑。胷中擬急難。無端將濶別。忍淚已汍瀾。野渡寒煙暝。江楓病葉殘。前程七百里。何處卸征鞍。</text>
<title>奉別晩山西行</title>,<text>懿昔安定伯。雲仍得令公。六鞱藏武畧。三賦貯文䧺。珥筆麟臺側。含香鳳閣中。爵通門地顯。名與事功崇。文犀騰官謗。秋旻起螮蝀。非天能𥚁福。惟命有竆通。泣血追西日。時公丁內艱 開襟遡北風。幽寃塵睿念。審理雪屯蒙。公意悲歡幷。天恩進退隆。春明門外客。大朴峽中翁。出處初雖異。羈孤諒卽同。衰遲容拙狀。跼蹐見危衷。鄕信聞賓鴈。衡廬掩候虫。丹心憂聖世。白首愧終童。得馬未爲喜。納䂓方是聦。慈祥須着力。淸愼更加功。莫以三緘口。能忘一飯忠。佇見邦國泰。因使歲年豐。雋望歸鍾鼎。離情屬燕鴻。勝遊成宿昔。奇事墮虛空。遠樹千層碧。斜陽一抹紅。驪駒歌未闋。徒御發怱怱。</text>
<title>與琴正始諸友。觀獵至茅菴。夜話口占。</title>,<text>獻卿憐我病。導我渡靑川。步步緣雲磴。行行至洞天。經過多勝處。登覽更翛然。蘭若頗幽閴。茅茨絶凈娟。負暄看老宿。下榻欠周旋。捨獵離平地。攄懷取上巓。宓江天與遠。官嶺海相連。暝色生寒樹。鐘聲起遠煙。同來棊酒侶。伴宿斗牛邊。硯水頻添滴。蘭缸不改懸。文楸一兩手。塵世百千年。座狎偸桃子。旁徵響錫禪。高山聞放石。走馬認加鞭。記勝無佳語。還慚猥在前。</text>
<title>龍宮學堂。懷朴士豪 世䧺。○效靑蓮體</title>,<text>春風不解愁。吹我登高樓。雲開碧山峀。月入淸江流。美人來不來。對此勞心曲。何由一相見。道我長相憶。</text>
<title>謝孫淸遠 浣 以李吉帖見贈</title>,<text>李公眞奇才。筆法今無偶。醉裏一揮手。滿紙蛟蛇走。千金君不珍。把贈知心友。歸來出懷中。壁間生風雨。驚起半夜夢。虗簷江月午。</text>
<title>有感</title>,<text>野火入春山。春山摠花木。烈炎勢連天。殘英誰復惜。縱使焚花枝。莫更焚松栢。花枝暫時好。松栢凌霜碧。</text>
<title>讀李白少年費白日之句。忽然有感于中。効其體贈汝涉。</title>,<text>少年費白日。歌吹臨淸漪。不言老相尋。但苦韶華遲。日月生東溟。每向西山馳。遂令綠樹林。化爲紅錦枝。點檢頭上髮。半是鏡中絲。寄語少年子。努力當及時。</text>
<title>余解佩刀寘州廨案上。有頃覔之無有矣。遂作此。時在仁川</title>,<text>我有莫邪精。珍寶比瓊玖。磨洗十年意。擬斫佞人首。今朝忽不見。得隨雲雷否。只恐埋古獄。寃氛射牛斗。</text>
<title>仁同道中。書主人壁上。</title>,<text>南國一浮雲。飄如遠行客。客行無定跡。東西與南北。朝發花山中。暮向中津泊。明朝入星山。今日猶淸洛。人疲起無力。馬瘦行有骨。主人已厭客。相看愁滿額。誰聞彈鋏歌。空有徙薪策。輾轉不能寐。長夜何由畢。不知來日暮。又向誰家宿。</text>
<title>復寄朴士豪求和</title>,<text>所思在東隣。阻晤同千里。昨日寄書來。訪我溪亭裏。擧頭不見君。但見庭前水。三春坐晼晩。別意知何似。洞房冷如水。孤燈吹不起。愔愔欹一枕。明明見吾子。贈我綠綺琴。遺我春江芷。金徽若在手。芳香猶未已。自非精神感。其何能若是。夢裏荷繾綣。覺後增我思。古人重交道。尙友曠千禩。矧今生並世。此樂固無比。莫以心如玉。採他秋蘭委。高山有松栢。郊郭有桃李。桃李春暫好。松栢寒不死。持此勖交心。風霜愼終始。</text>
<title>次尙之盆菊韻</title>,<text>座上黃金華。繁枝任欹側。江城豈無地。誰向盆中植。是知君子人。所在伴馨德。我亦愛此花。種在臨江閣。貞如絶代姿。凈艶明人目。凜若義士顔。臨危不變色。心期乃不淺。要在風霜夕。此地却相逢。此情何可極。深盃爲一傾。暗香來郁郁。主人亦風流。千金重愛惜。新詩與奇葩。一㨾聞淸馥。莫使獨醒人。煩將充佩服。聊須泛白醪。以永今夕樂。</text>
<title>北縣阻雨。次壁上韻。</title>,<text>我來北縣裏。滯雨僊峨陰。不辭時日多。但恐山溪深。太白䧺西北。當空矗萬岑。玆山素靈異。庶爲開愁霖。</text>
<title>次李季明韻</title>,<text>我愛石門幽。屛巖洞口有石門 中藏一盤谷。平生棲遁志。欣與子同獲。偶値春暮月。玆焉一遊目。橋度碧澗欹。路入懸崖曲。期人白日晩。與汝涉期會不至 繫馬巖花落。鳧飛雪浪生。犬吠雲關隔。暮歸溪上村。巖巒夢中陟。松牕半夜雨。滴瀝鳴踈屋。撫己忽自疑。飜思所從入。劉安豈殊人。服食眞虗說。從前鍊道書。不恨空棄擲。雲崖與月壑。上下長相逐。附原韻我友鄭慶輔。卜居屛巖谷。美景飫舊聞。奇觀快新獲。步步入幽深。行行且遊目。巖巒互呑噬。道途又回曲。水鳥任浮沉。山花自開落。僊人在何許。悵望雲霞隔。顧我俗緣盡。山谷恣登陟。遂欲老於此。棲遲數間屋。但恐桃源中。漁舟解遡入。煩將此間趣。流傳世上說。流觀儘美矣。此遊豈輕擲。惟當我與子。永與淸景逐。</text>
<title>贈齊飛丈人 己酉</title>,<text>聞有一高士。結廬齊飛陰。世人那得見。但見山雲深。我願從之遊。登陟輕千岑。從來胥靡翁。起作商家霖。胡爲遠世氛。抱膝空長吟。况今四海內。戈戟星羅森。</text>
<title>寄由由軒</title>,<text>幽幽畹中蘭。脉脉陌上花。郁郁抱淸香。燦燦含露華。豈無一時好。高秋當奈何。此中有一樹。天寒發幽姿。素色雪堪比。苦意春不知。蜂蝶豈得媒。桃李莫敢欺。誰知調鼎實。零落野塘陲。見採所不辭。不採亦何悲。不時自不惡。不識尤更奇。唯有由由翁。與之同襟期。</text>
<title>次由由軒韻</title>,<text>爲學雖以正。慮患宜復密。微服過宋意。亦見無固必。夫人處斯世。行己可無術。飮食爲養人。有時能致疾。孰若一忠信。蠻貊亦無失。爲謝由由翁。因翁警非一。</text>
<title>追次季明屛巖韻</title>,<text>石門何幽絶。路紆松溪谷。只緣遠市朝。遂爲吾輩獲。神僊知不遠。五雲常在目。卽將謝塵寰。採芝雲崖曲。手拍洪崖肩。相期遊碧落。旣非名所累。甘與世相隔。白日易蹉跎。丹邱阻登陟。百年兩鬂霜。四海一草屋。昨夢騎白鹿。還從丹穴入。仍逢綠毛叟。授以鍊丹說。世故解誤人。奇遊恐虗擲。寤來起徘徊。江畔雲相逐。</text>
<title>贈鄭淸風穆如 允穆</title>,<text>昨我從外還。有書自長浦。初看不似字。瞿然髮欲竪。却疑馮婦倫。縛致南山虎。又訝入海中。誤觸龍公怒。久乃省其辭。首云寄慶甫。其下復何言。春風日正煦。欲持一尊酒。醉卧江之滸。君詩似淸風。頓使沉痾愈。呼兒掛床頭。半壁生風雨。驚起幽人午夜夢。月滿洛江江浦樹。附次韻有美一人在。盈盈隔江浦。不見今十年。沉沉嬰二竪。忽此披華牋。文彩彪如虎。措語何詭怪。有似向我怒。一讀又一讀。句法逼杜甫。我今衰朽甚。短褐負朝煦。坐看春已暮。芳菲歇江滸。不得從之遊。何方淸疾愈。夜來尊酌罷。簷花落細雨。行當奮飛墮君前。共醉流霞攀玉樹。</text>
<title>乙亥正月。過安公立。見盆梅盛開。以詩賭之。</title>,<text>請以五字詩。易君一樹梅。襟期固不遠。邂逅亦奇哉。江城豈無地。托根一盂苔。雪霜非不嚴。千枝方盛開。淸香滿燠室。如爲故人來。我欲邀此兄。日夕共傾盃。公立若無吝。應付蒼頭回。</text>
<title>次韓裕伯秋風三疊韻。丙子裕伯解職南下。奉偏母入英陽。將爲久住之計。</title>,<text>秋風衆所悲。旅懷良獨苦。居民盡厭兵。况子曾傷虎。旣爲製芰荷。何須賦鸚鵡。早晩入名山。及今方解組。朝歌不足憂。廟堂輕虞詡。秋風鳴不已。旅恨焉可竆。古人甘一餓。今我願三空。寧從倜儻生。跣足海之東。世無大聖人。於何折其衷。桑楡未爲晩。永言陟方蓬。秋風已自悲。旅鴈况敢聽。旣以羡萇草。兼之懷鶺鴒。寒虫亦何事。永夜悲前庭。曠哉商山翁。擧趾鴻冥冥。采芝有遺歌。今人徒耳聆。</text>
<title>石門山一首。送羅正甫 好義 還錦城。羅錦城人。丁丑避胡亂到此。</title>,<text>峨峨石門山。松檜鬱蒼蒼。悠悠嘉廩川。流波何湯湯。流波注海門。松檜困氷霜。氷霜雖已重。猶可集鸞凰。海門蛟鰐橫。戰血殷爲衁。水與松相別。聲聲多激昂。逝矣各異趣。但願無相忘。羅寓嘉廩谷</text>
<title>呈嶺伯鄭公</title>,<text>北山有愚叟。才踈徒志大。塡海海不平。筭甕甕已破。老入石門中。意欲希夷卧。衰疾遽纏綿。藥餌爲日課。未成東海死。虗作西山餓。</text>
<title>贈金溪巖子峻 坽</title>,<text>谷中有一樹。天寒發幽姿。素色雪堪比。苦意春不知。樵夫相謂言。不若桃李時。我乃聽其言。中心竊獨悲。因以述相贈。莫謂昧心期。公有休官之意故云附次韻歲暮霜雪繁。山川晦寒姿。時光自不留。天意誰能知。擾擾羣物多。動息皆有時。冥觀消息理。何必懷深悲。中宵撫古琴。所賴唯鍾期。</text>
<title>寄李上舍叔明 炯○並小序</title>,<text>士生斯世。不貴知面。貴相知心。似聞叔氏以僕書札踈數。爲交道淺深。豈不以仲氏知藥而僕抱病。叔氏動止能自由而仲氏不能故也。何故人之知叔氏而叔氏之不知故人耶。爲發一笑。聊作數句詩以自見。江雲有卷舒。江水有疾徐。所見雖不同。斯理固自如。省愆不自得。還對古人書。</text>
<title>次李叔明韻</title>,<text>太空本無心。風雲故多事。難將寸尺陰。得翳幽窅意。明月非可疑。醴言非誠饋。於道若無失。吾心安所愧。所以前聖言。天人無二視。明珠光溢把。吟弄有餘思。</text>
<title>次李晦叔立巖吟韻</title>,<text>九𦤎亦不遠。鳴鶴聲長聞。風裁李元禮。筆法王右軍。一篇立巖吟。千秋輝石門。時於雷雨夕。半壁動龍文。</text>
<title>拜雙節二墓</title>,<text>芳蘭自甘霜苦。斷鴈偏傷侶稀。萬古貞心不昧。白日烈烈其暉。</text>
<title>贈道師</title>,<text>綠樹陰中衲衣。靑山影裏柴扉。流水自能淸淨。浮雲本無是非。</text>
<title>二月見梅有感 二絶</title>,<text>二月中旬始見梅。桃花欲發杏花開。可憐斂此凌霜蘂。合汚同流免俗猜。荊蘭雖或偶同塲。燕石終難混夜光。不必區區分早晩。須於開處認天香。</text>
<title>晩春遊西溪</title>,<text>水底新蒲亂抽芽。池邊高柳已藏鴉。三春多病閒遊少。虗負溪南一樹花。</text>
<title>擬古少年行</title>,<text>玉花騘馬勒黃金。白日交馳出上林。更向鸊鵜泉畔獵。呼鷹飛度雪山岑。</text>
<title>擬古閨思</title>,<text>一聲霜雁叫新秋。閨裏佳人不勝愁。却念玉關征戍客。月明何處獨登樓。</text>
<title>贈高夢參 高以相地名</title>,<text>山家靈驗君休說。脩短由來自有時。萬古無心淸渭水。豈令嬴祚少蒼姬。</text>
<title>屛間 八詠○丁酉</title>,<text>小草毶毶春漲肥。紅桃花發燕初歸。曲江深處無人見。手采蘋荷有所思。綠樹陰濃夏日長。南塘波暖睡鴛鴦。玉人去後無消息。惹起離愁步晩陽。霜落吳江秋水淸。一雙白鷺暎波明。江南落日采蓮女。兩兩撑舟下遠汀。雪打粧樓晝掩門。數鍾傾盡不成醺。相思一夜梅花發。折取瓊枝擬贈君。潯陽西畔憶陶生。垂柳陰中獨掩扃。人去千秋三逕在。寒松百尺四時靑。水滿橫塘彩鴨飛。鳳僊香暖襲羅衣。王孫一去無歸日。芳草年年洛水涯。碧玉千竿拂彩雲。寒蟾八月瀉金盆。孤山道客無人識。梅雨空庭與鶴分。紅杏初開暎玉欄。月明誰伴捲簾看。相思欲奏陽春曲。腸斷瑤箏不忍彈。</text>
<title>書懷示拙軒 朴士豪號</title>,<text>坐無相語卧無眠。遙夜傷心淚滿巾。家在竺山歸未得。天涯長作望鄕人。</text>
<title>訪水閣 在五老峰下 次松川韻</title>,<text>寺在廬山第幾峰。廬山又在白雲中。客來尋寺千岑隔。日暮出來何處鐘。</text>
<title>謝彦精携酒見訪 時棲玉成</title>,<text>夢尋歸路不分明。何處離鴻喚却驚。江海故人携酒至。爲言消遣客中情。</text>
<title>詠懷</title>,<text>天涯爲客又新年。厭見春江草色連。夢入故山煙雨裏。自驅黃犢飮前川。</text>
<title>奉次舍兄漁父辭</title>,<text>荻洲蘆岸月如紗。閒衽靑蓑發櫂歌。乘興幾同鷗鷺宿。歸家時少不歸多。</text>
<title>栢軒翫月</title>,<text>一片氷輪似有期。海風吹送碧琉璃。廣寒宮畔秋應老。正折瑤階第一枝。</text>
<title>贈別柳德茂</title>,<text>一別江頭去路長。臨流欲渡意茫茫。峽中暮雨鵑聲苦。一度聞來一斷腸。</text>
<title>寄德茂</title>,<text>海外無緣寄尺封。歸程歷盡數千峰。明朝若過眞城去。又隔江雲一萬重。</text>
<title>次具栢潭龍頭亭韻。寄主人孫君達 興智 丈。</title>,<text>百尺危樓洛水邊。夢尋沙月二更天。秋風煙雨蓴鱸節。知有閒人泛釣船。</text>
<title>過龍頭復用前韻</title>,<text>獨倚靑山落照邊。空江雲盡水連天。臺前秋晩無人渡。風起蘆花雪滿船。</text>
<title>逢鄭景烈 光世 寄德茂</title>,<text>千里相思屬暮秋。草堂寒月夜悠悠。君歸若問雲巖伴。爲報霜華已上頭。</text>
<title>春雪</title>,<text>病㥘春寒擁布衾。起看飛雪暗踈林。野城知有梅花發。琪樹瑤沙底處尋。</text>
<title>廬江書院。別李石南伯憲 敬遵 諸公。</title>,<text>行人歸盡暝鴉啼。五老峰頭日欲低。獨立江干無限意。碧雲東去白雲西。</text>
<title>龍城道上</title>,<text>誰能剗却石峴山。塡得西津白龍水。遂使龍宮數百里。高陵巨壑平如砥。</text>
<title>上愚伏先生</title>,<text>幽人白首卧靑山。松桂陰中閉石關。却笑浮雲飛不定。乍看東去復西還。</text>
<title>江院期伯憲不至</title>,<text>盡日空齋閉寂寞。古松無雨自蕭蕭。沙頭目斷行人少。雪滿江干水拍橋。</text>
<title>黌樓。與柳尙之飮至醉。口號贈別。二絶</title>,<text>登樓送別令人愁。愁情脉脉長於水。君歸莫過巫峽山。落日猿啼雲樹裏。巫峽天寒氷塞川。敬亭月出淸猿啼。此夕送君向何處。騎馬出門烏欲棲。</text>
<title>花谷。次贈主人孫大仁。▣▣○癸卯○赴試玄風。主人有爲浮榮之句故云。</title>,<text>傍人莫道爲浮榮。非爲浮榮作此行。萬古嚴陵人盡識。羊裘未是實逃名。</text>
<title>自玄風投宿于公山店舍。路極險。口占語同行諸益。</title>,<text>隔山何處有人家。白石嵯峨似犬牙。莫道褒斜天下險。世間行路幾褒斜。</text>
<title>禊飮暎湖樓</title>,<text>江煙漠漠柳深靑。渚雨濛濛花自落。人間勝遊不常有。深盃滿酌葡萄色。</text>
<title>中津待舟</title>,<text>中津晨雞喔喔鳴。行人初發中津路。中津渡頭喚長䄵。綠波無聲日欲暮。</text>
<title>訪尙之省吾 時二友肄業僊刹寺</title>,<text>故人云住玉屛間。何處高峰閉石關。詠罷碧雲江路黑。滿天風雨近僊山。</text>
<title>敬亭池詠示李季明</title>,<text>時携溪友上高臺。手援松枝掃紫苔。聲斷步虗人不見。碧巖千仞鶴徘徊。</text>
<title>甲辰重陽日對菊</title>,<text>滿庭踈雨覔寒香。空對靑叢擧一觴。天意亦嫌花事晩。故敎今歲兩重陽。</text>
<title>次古詩題稼亭兄壁上</title>,<text>境僻林深客到稀。渚淸沙白鷺雙飛。一望收得三秋興。十里長郊信馬歸。</text>
<title>贈稼亭兄</title>,<text>桓譚西笑非無意。張翰東歸爲有魚。何似此翁無世戀。閉門晴晝卧看書。</text>
<title>與伯氏梅塢公同赴洛。梅塢公先下鄕。夢見跋涉狀。覺來有詩。又有四韻</title>,<text>漢水悠悠鳥嶺高。夢中歸去不知勞。覺來猶卧邵城裏。曙角吹霜入鬢毛。</text>
<title>雪後</title>,<text>騎馬出門微醉消。江南何處訪梅梢。暮鴉歸盡行人少。落日銜山水拍橋。</text>
<title>次季明韻寄士豪</title>,<text>與君同道又同鄕。幾度相思到野塘。昨夜有期還獨宿。可憐孤月照空牀。</text>
<title>別趙進士濟仲 林芳 歸洛 二絶</title>,<text>煙雨霏霏古渡頭。愛君無計挽征輈。西飛白日東流水。野草江花各種愁。爲把孤尊洛水頭。嶺雲千里送行輈。多情惟有長洲月。留照幽人一段愁。附伯氏梅塢公次韻贈濟仲遙向行塵幾擧頭。綵雲長路護征輈。歸來獨立春江上。菱唱無端撩別愁。附濟仲次答主人昆季韻小舟當發碧江頭。爲感吾君送遠輈。酒盡離筵情不盡。別懷還倍望鄕愁。</text>
<title>濟仲臨發有贈別主人昆季詩一絶。未及攀和。追次其韻。</title>,<text>客去回舟泊岸沙。水流無盡夕陽斜。草堂前夜論心地。可得重携賞月華。附原韻南江微雨濕汀沙。馬嶺低回去路斜。客裏相親情意厚。臨分斗覺鬢成華。</text>
<title>與李玉爾，李汝潤二丈偕行。途上口贈。</title>,<text>峽中三日尙遲回。收得煙霞滿袖來。造物欲藏眞面目。却令濃翠餙巖臺。是朝雲霧生巖腹</text>
<title>再到至叢石灘</title>,<text>叢巖離立水中央。高下隨形儼作行。恰似孔門諸弟子。摳衣端拱向宮牆。</text>
<title>次申汝涉屛巖之作 松堤上流。泉石絶勝。淸流貯玉。翠巖屛回。怳然別一天地。因名之曰屛巖。余有卜居意。求石田數頃。惟屋子未成。</title>,<text>屛巖一曲屋三間。水作靑龍谷作盤。只爲幽居無俗累。非緣遯世入深山。附原韻峽中千古別人間。留與詩僊任考盤。長恨此生關世念。十䄵空負好江山。</text>
<title>復次山字韻</title>,<text>危臺高出綵雲間。金掌僊人奉玉盤。夜半忽聞風雨過。怳疑笙鶴下秋山。</text>
<title>記夢中作 庚戌</title>,<text>翩翩二客跨靑鸞。新搆危樓百尺寒。十二玉欄春色遍。瑞桃枝上月團團。</text>
<title>贈齊飛丈人 二絶</title>,<text>擇地何時來避秦。衣冠䄵貌見天眞。相逢莫問塵間事。我亦屛巖一病人。曉日東昇月在西。依然光景武陵溪。傍人莫道無僊分。眞境重來路不迷。曾於戊申秋來故云</text>
<title>與申汝涉向浦內。馬上口占。二絶</title>,<text>十里長郊竝馬回。野花迎客霧中開。孤舟閣岸無人榜。喚得田間牧子來。僉知亭子碧江回。江上山花次第開。日晏汀洲紅霧斂。行人一棹鏡中來。</text>
<title>贈別申汝涉入洛 二絶</title>,<text>原野蕭蕭百草折。北風動地天霜寒。問君此夕欲何向。出門一笑行路難。君欲西行我欲東。一䄵天氣今朝寒。留連三日不忍去。始信人間離別難。</text>
<title>贈眞城使君鄭子野 之諶○二絶</title>,<text>魯連東去避風塵。吾亦歸來碧海濱。爲問眞安贒太守。可能容我一愚民。自是淸時有逸民。桃源不必避秦人。南村聽說人居好。欲乞閒田老此身。</text>
<title>贈鄭穆如</title>,<text>山花飛盡渚花開。燕語頻頻鸎語淸。蒼苔濁酒故人句。春樹暮雲今日情。</text>
<title>聞李士式 師䂓 舟過前灘。追寄二絶。庚申</title>,<text>聞君三日此夷猶。一拜深嗟未及謀。爲向灣頭惆悵久。濕雲如抹水如油。寒雨霏霏晩更多。滄江七月欲增波。故人今夜宿何處。蘆岸火殘披短蓑。</text>
<title>贈可移 二絶</title>,<text>江梅初發雪封枝。苦操雖寒不可移。手撫長條仍獨立。眞安何處有心期。每因風便憶瓊枝。別後星霜幾度移。坐對江梅還不語。可憐香信獨如期。</text>
<title>逢南應吉 ▣▣ 夜宿口占</title>,<text>鳥散雲收洞壑空。故人今日自安東。兒童莫怪翁無睡。十八秊來一夜同。</text>
<title>與金存中 愳 期磻溪。有雨不果往。</title>,<text>龍宮十月雨連天。坐度幽期日抵秊。造物定知吾輩意。會看風伯掃雲煙。</text>
<title>晩晴遂𨓏。馬上口占。語李用賓。身圭號酉溪</title>,<text>騎馬江干近午天。波安不用喚長秊。僊庄只在踈林外。荔壁松欞帶濕煙。</text>
<title>偕金德裕 基厚，金存中，金仲敦，李用賓及安姓二童。𨓏磻溪。晴沙小草。步步明媚甚可愛。相與鼎坐。而語及分携。有風塵重別離之意。步前韻語同行諸益。</title>,<text>步入磻溪小洞天。冠童先後各忘秊。莫輕藉草論心地。回首西關鎖狼煙。</text>
<title>次柳修巖季華 袗 題金性之笙潭韻</title>,<text>雲散天空湧玉輪。入秋光影絶淸新。千巖盡是瓊瑤窟。萬象誰非造化神。右東峰新月庭松移影榻生寒。時見歸鴉度遠山。溪上小庄紅欲斂。石田茅屋畫圖間。右西岑落照詩未能言畫未容。數聲風便落齋中。碧峰攢疊無尋處。惟有殘霞萬縷紅。右山寺暮鐘十里淸江抱遠村。朝來一抹逐柴門。晩風吹着竆閻裏。宛見昇平富庶痕。右水村朝煙層崖環作錦屛風。粧點溪庄入鏡中。山外只應塵客路。故敎流水泛殘紅。右兩岸春花潭上雙厓秋日斜。風光若比鏡湖多。背巖千樹紅於錦。肎數芙蕖十里花。右雙厓秋葉急雪無端下大荒。卧槎橫渡玉虹涼。興來何必孤舟月。踏起村牛趁晩陽。右斷橋飛雪忽然中夜一聲雷。想見春林物意催。謾有石門田數頃。介於心曲去還來。右長林驟雨暖風晴日露華顚。問柳尋花到水邊。無限閒情人未會。也應分付渚禽眠。右釣渚眠鷗小潭元自鏡涵虗。吾亦無心學豫且。好是一天風定後。倚筇隨處玩游魚。右鏡潭游魚數聲風篴動雲根。吹入巖扉月一痕。落盡梅花人不見。隔江何處有漁村。右沙汀漁篴山翁無事作生涯。樵罷空林日已斜。人世百年何役役。欲回天地入高歌。右石逕樵歌</text>
<title>詠蔡景慕 ▣▣ 無絃琴 二絶○景慕於曦陽山顚。得自枯桐。斲以爲琴。</title>,<text>景慕床邊數尺桐。金徽剝盡倚西風。步虗聲斷無尋處。萬壑霜松水月中。千仞山頭石上桐。霜枝摧落海鵾風。斲來制出軒虞外。徵羽宮音自在中。</text>
<title>次李器成 元圭 屛間 十絶</title>,<text>滑滑春泥欲沒肩。何如飽卧壠頭煙。事歸天上門還掩。更有何人喚牛眠。右茅山二牛湖外孤山逸翮斜。任敎梅塢長苔花。一篷春雨歸來晩。何處叢霄訪道家。右孤山放鶴莫是松江舊釣磯。剩看瓊屑鴈和飛。歸來沙渚寒相倚。春盡衡陽却不知。右雪江眠鴈岸草汀煙共一痕。歸村有路近黃昏。忽然吹出江南弄。語澁雛猿怨楚雲。右牛背牧篴爲底飛來落野塘。敗荷踈短未深藏。吳姬十歲腰肢細。玉作肌膚雪作裳。右荷塘白鷺霜豁南湖積氣昏。荻花深處影紛紛。憐渠歲歲來如約。人事違心八九分。右蘆洲落鴈不恨僊源去莫由。春來物意嫩兼柔。溪風不動巖花老。山鳥無聲洞壑幽。右花石春鳥萬疊深山一竹扉。數椽曾不掩茅茨。此間更有何人到。應吠潭雲帶月歸。右柴門吠犬農扈催春穀雨晴。時哉何事不歸耕。十秊多難人將盡。小恚區區莫浪爭。右春郊闘牛聽雨松牕苦憶耕。東菑還喜占新晴。可憐犢鼻南山下。何事中宵叩角行。右春壠畊牛</text>
<title>用器成求畫韻贈金察訪</title>,<text>爲是胸藏造化工。天敎暫厄幸南中。秖今安得桃花浪。千仞磯頭坐此翁。</text>
<title>李彦瞻 崍 以所製別庄上樑文見示。書其後以還。</title>,<text>曉起梅牕展彩雲。明珠璀璨紫蘭芬。安知頌祝明堂手。點綴山齋相偉文。矗矗林巒磵水隈。早梅應對菜花開。可憐一曲黃茅店。何事閒拋製錦才。抱病竆居百不聞。故人書問獨慇懃。何如傡付春塘帖。卧見䲶鴦護水紋。公以裵畫八帖見許而不送</text>
<title>前日不量才拙。妄以三絶奉投。乃蒙攀和。奬踰其實。顧惟踈蕪曷容酬報。玆敢復用其韻。每一韻各四絶。</title>,<text>我所思兮在停雲。欲𨓏從之拾澗芬。有報却傳陳御動。枉於中夜候乾文。有約不來故云開爲星月闔爲雲。荊璞含輝蕙吐芬。柱下當秊藏不盡。風流千載動人文。因姓用事曾從蘭署躡靑雲。環佩猶聞帶舊芬。富貴倘來非所慕。豈如遵養晦時文。來詩有休官之語春來狼火息燕雲。依舊宗祊薦苾芬。坐使泰階平似水。誰言絳灌素無文。時宰列多勳臣拙性由來喜僻隈。自知非若㓒雕開。世間別有經綸手。數墨尋行不謂才。第五詩擬議非倫。聊以此答之。自接芝眉去隩隈。竹窻如得向明開。賜商進退皆由我。才也何甞棄不才。喜有過從之樂甕裏春光未有隈。香風吹撥綠雲開。主人每有愁城役。輒奏膚公麴秀才。公喜酒不恨高居隔水隈。旹憑翰墨好懷開。愧吾只有東陽瘦。未有東陽致瘦才。夫人性癖葢甞聞。羊棗非珍嗜或勤。繪事尙能興聖喟。沮洳安得起淪紋。厭眞反苦求圖畫。何似春池戱水紋。乃來詩語。故反辭譏之。曉窻啼鳥寢中聞。暝樹春雲夢思勤。誰遣新詩醒我目。朱梅入竹錦添紋。爲是人間事不聞。拮据經歲不辭勤。更憐止水明如鏡。肎許微風颭作紋。右自况固陋深慙未有聞。相知雖晩屬望勤。願君無以心如玉。徒取羅紈爛五紋。</text>
<title>次彦瞻韻 二絶</title>,<text>昔者山翁不出山。枉蒙佳管辱拈斑。歸來洗手薔薇水。氷雪疑生頰舌間。魚喜深潭鳥喜山。一春歸卧落花斑。去來一任漁人意。不問紅流出世間。</text>
<title>病中憶臨川小築 辛未壬申兩䄵冬余病重。自度難久於世。苦吟中得一絶以見志。</title>,<text>世間無地避風塵。况復沉痾與死隣。雙面石門歸卧好。不知能作幾旹人。</text>
<title>次病中吟 二絶</title>,<text>趙生心似鑑無塵。新搆茅廬作比隣。但使沉痾能去體。未爲無與耦耕人。擧世紛華是一塵。別區雲水與爲隣。旹來照影綠潭裏。中有忘機如我人。</text>
<title>書姜任甫 ▣▣ 令兄東槎錄後 三絶</title>,<text>東槎行役盛文忠。海外情形一筆竆。覽了憑牕無復寐。太行千仞起胷中。伏見城中慮烈竆。赤猴爲坎僅逃躬。二陵餘憤天應鑑。假手源家一燼空。伏見城平秀吉所都。丙申地震城陷。其子秀賴移都大坂。爲源家康所滅。堤上當秊縱見戕。至今留得姓名香。海枯山湧非虗語。定是英靈死不亡。倭京有海水。每於三月上巳乾盡。又富士山湧出地上可萬仞。載於倭史云。</text>
<title>丙子四月三日往石門。中路遇雨。至臨川晩晴。因次放翁靑村韻。</title>,<text>細雨驅牛入石門。板扉茆屋欲消魂。晩來風動楊花起。四月臨川雪一村。</text>
<title>贈申汝涉 四絶</title>,<text>路近鄕山菊已斑。天心似欲慰間關。嗇夫奔走村童閙。始識綿州太守還。堂上靈春歲幾回。瓊酥添壽皷如雷。遙知彩舞承顔地。歡與悲懷一竝來。汝涉爲設壽酌。而來而從母不在世故云。孤露餘生雪滿顚。每於中夜獨潸然。日西盡矣追何及。謾憶當初啜菽秊。時余王母服初闋平生相愛是心知。喜則同懽戚則悲。比目元來非二體。如何今日各天涯。</text>
<title>次朴竹溪絶句。一韻各二絶。</title>,<text>初因兵火入林泉。卽是逃塵匪學僊。却憶故山煙雨裏。滿庭紅綠爲誰姸。危巖百尺逈林泉。離立山門作老僊。閱盡興亡猶不去。好隨風日供淸姸。薔薇承旭露涓涓。雪手薰香讀惠篇。快若掃淸遼瀋路。飛騎報捷更加鞭。一年已迫黃梅節。雙眼新開白雪篇。惟有耳聾治不得。未聞撾賊下金鞭。</text>
<title>焜兒書來。憂其子女患疹。題書背。</title>,<text>笑汝癡如乃父然。汝甞患疹我憂煎。一生竆困由多子。天旣與竆應與全。</text>
<title>朴无悔 ▣▣ 自丹陽過林泉。遣人相問。問其人以掌令赴召。</title>,<text>林泉雙面石爲門。扃鐍何曾禁往還。縱有軒車無敢入。惟堪一味飽淸閒。日午林齋睡未醒。忽聞山外故人行。緣痾縱未承顔面。擧目巖巒似益淸。</text>
<title>溪居偶書</title>,<text>石扉長掩野人居。階下叢葵手自鋤。夜來夢摘冬靑葉。今日伊誰訪弊廬。是夕汝涉來自靑鳧</text>
<title>奉靑鳧使君</title>,<text>近床虫語夜微寒。僊宰如今安未安。飛燕不來鴻又去。滿簾殘月獨憑欄。</text>
<title>羅同知令公送人告別。得二絶臨行奉呈。</title>,<text>聞說公行只在明。中宵獨坐度嚴更。等閒人世無期別。別有幽愁不可名。千載重逢舜禹明。頻聞羸老亦持更。可憐獨立江邊石。不爲身謀肎爲名。</text>
<title>訪磻溪主人不遇</title>,<text>春江氷解鴨頭深。馬踏長沙入澗潯。莫道自來還自去。梅花猶見故人心。</text>
<title>病後上松隅兄 丙申在松村</title>,<text>洛江初日雨霏霏。古樹殘紅濕不飛。病起不知春已去。語諸相識餞春歸。</text>
<title>寄申汝涉 二絶</title>,<text>南浦波恬採綠蘋。故人江海久相分。愁來欲奏相思曲。落盡江花不見君。幾時相見鬱陶開。花落江樓鷰子來。春盡海山消息斷。半宵孤夢碧雲隈。</text>
<title>次韻別柳尙之 戊戌○旹尙之避兵于英陽</title>,<text>日圍東望漲愁雲。山木溪程未可分。滿地兵塵生遠別。不知何處更逢君。</text>
<title>次李季明韻</title>,<text>岳色江聲坐卧宜。中流一棹故遲遲。世人解道蓬瀛好。身到蓬瀛却不知。</text>
<title>趙子重 任 遺歲饌。以一絶謝。</title>,<text>世路艱虞不可殫。此旹無死卽平安。多君知我竆居况。爲送山梁作歲餐。</text>
<title>夢中作</title>,<text>貧家生長六男兒。敎忍天寒復忍飢。憂樂元非兩項事。欲推憂去與誰爲。</text>
<title>覺來復用前韻</title>,<text>只念慈親不念兒。苟非衰病不憂飢。人生會有重䄄日。負米歸庭可再爲。</text>
<title>次南叔顯彦草亭韻</title>,<text>花正開旹雨正霏。水村煙郭遍春輝。今朝預約江南伴。共向巖前煑軟薇。</text>
<title>和舍兄江上卽事 臨赤壁體</title>,<text>蘭陵美酒盈樽中。客來一笑江上酌。扁舟西下水茫茫。洞簫一聲山月白。秋天月出秋水空。桂渚風來桂葉下。中江擧酒問明月。風流之子何爲者。</text>
<title>贈遠上人</title>,<text>偶然林磵値名師。十二峰前日暮時。爲問廬山深幾許。如今相見敬亭池。</text>
<title>匡山贈遠上人</title>,<text>偶然飛錫過匡山。茅舍經春掩竹關。遙識淸宵孤鶴夢。海天煙雨碧峰間。</text>
<title>次遠上人韻</title>,<text>背樹臨泉作小亭。綠陰移案讀黃庭。世人那得知師在。唯聽寒鐘半夜聲。</text>
<title>自貺</title>,<text>送君東去路何賖。峽裏狂瀾未有涯。此地向來同灧澦。扁舟珍重愼經過。</text>
<title>次玉溪子擬寄朴士豪</title>,<text>梅牕殘燭隔霜淸。遠水羈禽一兩聲。彈罷玉琴人不見。落花涼月滿空城。</text>
<title>愚山道中得一絶。示申汝涉。</title>,<text>愚伏山中訪道人。黃冠野服臨苔磯。松沙曉旭客夢驚。騎馬出山雲滿衣。</text>
<title>次趙可畦棐仲 翊 韻 時公謫公州</title>,<text>千里初因驛使行。一封遙見故人情。錦江水濶蛟龍惡。此外憑誰問死生。</text>
<title>黌舍別琴聲遠 振達</title>,<text>庭槐葉盡碧欄空。何處鐘聲度遠風。今夕送君重有感。去秊曾別此樓中。</text>
<title>龍城途中偶吟</title>,<text>江路楓華落暮秋。去鄕之客意悠悠。回頭却羡雲間鳥。來不拘牽去自由。</text>
<title>次朴士豪見寄韻</title>,<text>三復淸詩覺有神。野花溪柳媚靑春。別來留作相思面。我塊居寂寞濱。</text>
<title>次蔡上舍元卿 以復 醉睡軒韻</title>,<text>睡緣心醉醉緣觴。餘事吟詩肆放狂。堪笑石門衰病客。才非何遜瘦東陽。</text>
<title>次高使君 用厚 韻 二絶○時爲花山伯</title>,<text>卄二秊前在洛中。三淸陪賞闘花風。寧知湖海漁樵迹。得躡芳筵到夜竆。乙巳春榜。公爲壯元。同作三淸榜會。古栢龍鍾卧壑中。幾年吟嘯度霜風。旹倈得遇知音賞。不恨空山歲律竆。</text>
<title>敬次伯氏祠宇楣間韻 二絶</title>,<text>祭觀于盥及于成。如見當年孝子誠。倘使雲仍能勿替。九原猶足親情。孝悌良心自性成。其於追遠孰無誠。我今多病兼衰晩。慙愧林烏反哺情。附原韻高曾祖禰四龕成。禴祀烝嘗展孝誠。敬奉從今期永久。承家孫子體余情。</text>
<title>九月十三夜得一絶。只記扶病歸來駐杖斑一句。餘不記。朝來續成之。乙酉</title>,<text>扶病歸來駐杖斑。竹床蒲席卧松間。不知身世長爲客。雲物依然似故山。</text>
<title>十月旣朢。陪舍兄觀獵于三樹亭。歸程得二絶。</title>,<text>少時頻向此中遊。白首重來感未休。萬古滔滔長不改。淸江一曲抱村流。呼鷹馳馬出江津。三樹亭中酒數巡。浮世百年眞一瞥。不知他日更何人。</text>
<title>次贈李仲明 二絶</title>,<text>世事秊來秖自悲。燕鴻夫豈不同時。峨洋舊曲今重理。爲有知音是子期。聚則相歡散則悲。老來非復少年旹。春江縱好春猶遠。春到無魔又可期。來詩有要趁春江作好期之句</text>
<title>次醉睡軒韻 竝序</title>,<text>酒之爲物。和人血脈。暢人志氣。又能令人合歡忘憂解紛釋亂。其爲用可謂大矣。然以此戕身命覆邦家者滔滔。此雖在乎人。而其爲禍亦甚烈。蔡君元卿儒者也。非外物所能移者。而猶以醉睡自號者抑何歟。其無乃有所感而寓之於酒者耶。大禹疏儀狄。孔子責宰予。儒者之於學也。舍聖贒將誰師。惟日孶孶。弗能弗措。則雖欲醉而卧卧而睡。奚暇以爲。李季明爲作詩竝序。元卿持以示余。且請余續貂。余觀文與詩含多少意思。而規警偲切之言則或小。余以爲愛元卿者似不必如是。遂書此以歸之。君當聽我且停觴。一念存亡判聖狂。醉夢半生深自恨。臨歧回首已頹陽。</text>
<title>次仲明贈別韻 四絶</title>,<text>人生非死卽相離。離者雖離合有期。未到死前俱自勖。時存警益是心知。野棠花落水禽悲。此是山翁欲去時。不害留連聯席話。紫陽松石有幽期。浮生有合合還離。離合相尋無盡期。却羡波頭雙白鳥。世間離合不曾知。老人無事自生悲。况復親知濶別時。嶺海天長稀見面。時憑晴月托襟期。</text>
<title>期仲明不至。用前韻。</title>,<text>老去情懷易作悲。剪燈論舊又何時。夜來惟見東牕外。桂魄流輝似有期。</text>
<title>寄仲明一絶 並小序</title>,<text>兄之免維縶於塵韁幸矣。弟之抱病出峽亦未易。隔一衣帶水。可源源相奉。而三江一面之後。不得再奉。卽今節近黃梅。天氣淸和。兄養病在床。雖有起居之便頤養之樂。孰若輕舟短櫂。從容沿泝於晴江白石之間乎。偶思蔡元卿陽字韻。得一絶以呈。匏尊桂櫂蘇僊興。沂浴雩風點也狂。老去方知眞味在。玆遊元不屬靑陽。</text>
<title>次仲明韻示琴師</title>,<text>滿坐松風五月寒。暮天空濶碧雲團。孤鸞別鶴君休奏。我本多愁制恐難。</text>
<title>舟中次仲明用蔡元卿韻</title>,<text>水滿長江月滿觴。波濤入筆助詩狂。醉中但覺風生耳。不道舟行近上陽。</text>
<title>又次贈曺汝善 希仁 維瞻</title>,<text>不是尋常近酒觴。一生如醉又如狂。逢場或作陶劉興。志則夷齊餓首陽。</text>
<title>席上次蘇湖卷中韻</title>,<text>樽酒相逢盡故人。滿堂渾是太和春。斷絃重入峨洋手。水色山光一竝新。</text>
<title>江院次仲明韻</title>,<text>山爲鸞翔水玉寒。穆淸宮邃日星團。遺塵剩馥今猶在。惟恐諸生造詣難。</text>
<title>與許方伯</title>,<text>王事寧宜一鞅掌。浮生有限變無常。松間小屋淸如許。未害人方召伯棠。</text>
<title>苦羊役有作。寄▣英甫兼示▣宜彦。三絶○松村有羊戶。余家在松村。</title>,<text>看我頭邊映雪霜。人間七十已亡羊。從前聽說羊腸苦。躳到羊腸說剩長。不死西山不蹈東。峽中空喫十秊竆。歸來羞與齊民伍。還作祈連仗節翁。余丙子後入臨川朝來出牧履天霜。破屋歸看漏月光。安得金華道士術。俾羊爲石石爲羊。羊死則皆徵於牧羊之戶。一羊之價多至七十疋木。</text>
<title>送鄭咨議 道應 赴徵。賦懷四絶。</title>,<text>淇園養得紫鸞雛。瑞世光輝五德俱。聞說岐陽方佇待。一聲能達九重無。丙子年中事大謬。臣民恨未與亡俱。欲令措世雍煕上。倫紀何嘗一日無。相彼川源混混流。地平天遠去無休。惟當積漸泓涵後。方運龍驤萬斛舟。無情歲月急如流。利善關頭役未休。林下十年無得力。幾旹輕浪泛蘭舟。</text>
<title>次柳德栽 仁培 韻 四絶</title>,<text>憂時憂病自難裁。換盡形容今始來。若果靜便安暮境。石門泉石是輿㙜。山下長江江上臺。頤神不必問蓬萊。此來剩覺眞源近。尋未竆時不討回。遼鶴千年去莫回。碧雲何處獨徘徊。何如一二忘形友。選勝尋山往復迴。何事行迷苦未迴。得非頹運故相催。未聞皷瑟聲希處。諸子人人獲盡陪。</text>
<title>同秊金而獻。以林子順香奩體一絶語余云錦城兒女鶴橋畔。柳枝折贈金羈郞。年年春草傷離別。月井峰高錦水長。揮筆次其韻。二絶</title>,<text>江畔誰家浣紗女。江頭何處冶遊郞。臨江一別遠於水。花搏玉窻春晝長。三疊陽關一掬淚。爲來江畔送阿郞。莫將錦水方離恨。錦水安能萬里長。</text>
<title>次金士悅 兌 丈棲鳳㙜韻</title>,<text>雪中椉興叩巖扃。樽酒相携共一亭。山勢北來開別墅。地形南擁護林坰。桃花流水方春見。子晉吹笙或夜聽。更是空濛煙雨裏。剩看漁火點殘星。</text>
<title>題浪裏船歌曲後 戊戌○浪裏船歌天朝曲名</title>,<text>生離死別去家鄕。三疊陽關淚萬行。春老萱闈悲鶴髮。蛛絲金匣掩鸞堂。恩情却被功名誤。風物空敎怨恨長。浪裏船橫人不見。至今淸唱緫心傷。</text>
<title>觀魚㙜 庚子夏。與丹陽諸友生。同登有作。</title>,<text>一片高㙜鬼所慳。秦皇漢武亦徒然。西呑弱水三千里。東接扶桑九萬天。夸父非狂寧逐日。麻姑可信會爲田。我來惟覺心膓腐。卉服逋誅已二秊。倭兵以己亥撤歸</text>
<title>泣嶺</title>,<text>黛色參天一字橫。古人何義泣爲名。孤臣去國地連海。戍客懷家秋入城。落日荒閭迷遠望。高樓錦瑟度寒更。世間多少傷心事。到此回頭便濯纓。</text>
<title>上省克金先生 弘微○癸卯</title>,<text>秊來謝笏卽林泉。今代何人是大贒。嶺嶠八千頭有雪。才名三十客無氊。高秋幽興憑詩遣。湖海深愁借酒宣。最愛芙蓉淸水裏。不將雕餙損天然。附次韻卧聽囱前皎皎泉。酒中都賴聖兼賢。餘年正耐尊盈綠。萬事眞成雨濕氊。兩日逢君情自暢。一盃相屬意難宣。勉子中庸功莫輟。他時飛躍認天然。</text>
<title>上愚伏先生 甲辰</title>,<text>磵谷幽幽翠壁重。偶因山路入山中。鰲巖尙有擎天意。愚石還多障水功。靈境自將塵境別。眞源應與婺源通。到來暗想巖栖樂。夢斷東華百尺紅。附次韻山幾縈紆水幾重。多情來訪寂寥中。明知五夜懸燈話。絶勝三秊數墨功。只怕吾心澄不定。休言此道遠難通。從君試問花兼柳。孰使靑靑孰使紅。</text>
<title>復用前韻</title>,<text>何秊來占翠雲重。穩卧空山水石中。囱下硏朱尋舊業。鼻端觀白課新功。地分塵界氛埃斷。境接仙源霧雨通。留寢小齋淸不寐。碧峰初日照窓紅。</text>
<title>省克堂出宰江陵奉呈一首</title>,<text>先生一出紐金章。林下無人月色凉。汲直何難寧社稷。漢皇元是重淮陽。三山入望淸都近。五馬臨程綵旆忙。預爲州民伸遠賀。卽今贒倅舊龔黃。</text>
<title>別金秀才昆季𨓏江陵</title>,<text>棲雲居士病相仍。別有幽愁自不勝。道谷二郞椉冀驥。陽春三月下江陵。壺中寒玉淸堪愛。手裏垂楊綠可憎。今日送君遊萬里。他時溟海起雙鵬。</text>
<title>別申景鴻</title>,<text>自我分携隔幾秊。相看只覺面依然。舊時花府懸燈話。此夜龍宮聽雨眠。兩地萍蓬稀會合。一番談笑亦良緣。前頭更有臨江約。莫遣魔兒與後先。</text>
<title>吊奠東岡金先生有感</title>,<text>身佩安危下玉墀。新阡終使士林悲。君亡寶鑑愆誰補。國喪蓍龜事有疑。千里獨來伸薄奠。九原何處閉淸儀。長途回首增傷慟。淮海風濤尙未涯。</text>
<title>星州道上曉望</title>,<text>行人候曉理歸裝。五夜聞雞始啓程。驛路衰花春後在。園林新葉雨中生。村因經燹寒依堵。州爲臨邊晝閉城。亂離餘生多慘惔。荒原一望便沾纓。</text>
<title>舍兄自洛中下鄕。余往送之。忽於夜夢見跋涉艱苦之狀。得一律示明甫。</title>,<text>客裏懷人心更苦。客裏有夢不如無。行人今日歸何處。片夢中宵在半途。嶺嶠天空歸鴈遠。海門波濶鶺鴒孤。平生不識分携恨。此地相思淚眼枯。</text>
<title>洛陽書事 乙巳</title>,<text>仁州道上雪未消。洛陽城中春意微。陽坡風暖杏花滿。寒食月明人語稀。鄕使不來日西下。遊人欲去鴻北飛。白馬紅蓮恩賜大。萱堂彩舞宜早歸。</text>
<title>種松 庚戌○在芝阜書齋</title>,<text>等是深山百尺姿。托根頑石長來遲。天高地厚身甘矮。雪虐風饕節益奇。莫與凡材爭寸土。好從幽砌養虬枝。自今但用勤培埴。敢計干雲柱廈時。</text>
<title>松村書堂</title>,<text>江村占得一名區。形勢從容近所無。營構正因先輩力。藏修只爲後生徒。霜添野菊成三徑。風起松濤似五湖。不識世間眞境在。家家空掛武夷圖。</text>
<title>與道師訪下流泉石</title>,<text>偶與高僧說小溪。出門微路繞㙜西。石頭松老寒泉淨。洞口雲深異鳥啼。坐愛淸陰移白日。行憐芳草信靑藜。他時若得身無事。爲把孤尊訪舊蹊。</text>
<title>與李玉爾，李汝潤偕行。道上口贈。</title>,<text>石溪雲嶠路欹危。古木秋藤馬去遲。末路風塵無好况。洞天魚鳥有幽期。靑山綠水千年秘。翠壁丹厓萬丈奇。自古人情多漫浪。不將形勝入新詩。</text>
<title>尙之諸友。肄業仙刹。往見而還。仍寄一律。</title>,<text>信宿招提出洞天。至今魂夢掛巖邊。玉峰翠束頹雲起。銀瀑紅舂落照懸。山對小岐聞綵鳳。池連方丈會眞僊。故人久此棲雲壑。遙想靈襟絶俗緣。</text>
<title>聞渡海使回船 後崔有源果論辱國之罪。僅停超叙之事。</title>,<text>一路塵埃暗不開。人言回答使方回。此行本爲求珠去。他日寧論賣國來。海岸風沙迷漢節。夷陵煙雨泣秦灰。古原誰植冬靑木。唯有淸宵杜宇哀。壬辰靖陵見掘。以玉體移葬於別處。</text>
<title>次蔡樂而丈西湖韻 四首</title>,<text>百頃澄潭一道回。孤山千仞恰飛來。玉爲明鏡環㙜下。金作芙蓉聳水隈。雨後捲簾看窈窕。月邊移櫂任沿洄。若非今日林和靖。疑是南昌舊尉梅。一代名贒去不回。洪寓菴卜居于此 茂林千古幾人來。宿鴉棲定江臯夕。賈客炊依水石隈。悲深桑梓漫垂涕。咏罷蒹葭空泝洄。忽見蔡兄詩語好。更憐風月屬歐梅。誰把三公擬道淵。已將竆達聽於天。幽棲肯念生涯足。逸跡羞爲世累牽。光景自然成活畫。丹靑不必倩龍眠。只今堪惜商山老。猶自東華有宿緣。靑山一面號陶淵。此是人間小有天。孤嶼明湖名獨步。小舟藜杖夢相牽。採芝誰與穿雲語。罷酒應知藉草眠。自笑屛巖病處士。秪今猶未拂塵緣。</text>
<title>玉果道中得一律。上愚伏先生。</title>,<text>行人臘月發龍州。告別萱闈涕不收。爲客十秊今日遠。去家千里幾時休。錦城官路猶南下。玉果江波故北流。謾有歸期長入夢。靑靑春草滿河洲。</text>
<title>次李季明一閒齋韻</title>,<text>敬亭西下舊松關。新搆茅齋號一閒。路轉深林穿合沓。囱臨絶澗鎖潺湲。雲崖採藥衣巾濕。野寺尋花杖屢斑。和得陽春無好語。強將荒澁定還刪。</text>
<title>次李蒼石先生韻 二首</title>,<text>曾把聲名動士林。歸來草屋暎江心。古人解道溫如玉。今我惟知利斷金。汾水盡頭滄海濶。鳳山高處白雲深。故園松菊應依舊。寧使孤芳入越吟。歲晏山亭菊有華。芳香采采憶汾涯。音容雖已阻三月。肝膽早知爲一家。蹈海可能逃濁世。椉槎直欲問星河。此身茹恨身無翼。咫尺僊區不得過。附元韻憶曾征騎駐雲林。景物蕭然慰客心。細聽風松生晩籟。靜憐霜菊坼秋金。路頭愧我迷方久。谷口多君卜地深。遠別又逢搖落日。幾回東望惱孤吟。幾人塵土鬢成華。世事悠悠苦未涯。鰲背獨臨風月地。虎頭新幻畫圖家。鉤簾秀色分靑嶂。欹枕寒聲落絳河。望裏江雲不甚隔。別來秋鴈又初過。</text>
<title>次李季明洪叔京登西岳作</title>,<text>四岳之中此最優。登臨可想鎭䧺州。人間客有耽佳趣。天上星知聚勝流。今日殿中辭紫紱。昔年關外駕靑牛。從將咳唾留僊府。珠貝無勞入海求。</text>
<title>送花山宋使君 象仁○二首○丙寅</title>,<text>我侯高義薄層雲。政簡心淸衆所云。才局割雞曾所惜。誠能服虎近無聞。徒令白屋懷廉叔。誰向丹墀借冦君。露冕行春如可再。吾將騎竹候溪濆。幾多姑息誤愚氓。方見贒侯政化成。黃閣奈無憂世念。靑門猶可及春畊。歸心不許千山隔。行色還爭一鳥輕。病蟄竆鄕聞最後。聊將韮水拜前㫌。</text>
<title>泛舟龍巖 辛未○四月陪舍兄。自長川歷見宋進士彦明。因佩酒來泛龍巖。沙伐國時祀天㙜。㙜址尙存。</title>,<text>江畔高㙜號祀天。因知沙伐國多贒。不然棊布三韓地。能保宗祊百許年。昭代卽今逢聖后。滄江從此落吾前。調和玉燭羣工在。何預龍巖一釣船。</text>
<title>三山觀漲 愚伏先生赴難至三山。遇雨留十數日。三山報恩別號也。</title>,<text>邑人爭報水生洲。爲遣羈懷急上樓。百濟地偏雲一壑。三連城古石千秋。興亡有數寧關念。天地無竆自可愁。誰挽橫流淪賊窟。餘波分雪島中羞。三連城新羅地三國時交戍之處。島中葢指丁卯江華事而言。</text>
<title>方㙜贈趙景行 遵道 次蒼石韻 二首</title>,<text>世說安期在閬風。閬風元在有無中。一生孰若從吾好。萬事應須付化工。雲宿碧簷仍作雨。水環靑嶂欲成虹。憑君莫作尋常看。回視靑衫素髮翁。名區一別馬牛風。長使煙霞入夢中。處世未看崖岸異。起樓還謝畫圖工。酒醒明月臨秋水。客散高峰倚暮虹。他日屛巖吾計遂。短筇來往兩衰翁。</text>
<title>次磻溪翁小閣舟韻</title>,<text>臨溪有閣小如舟。踏石穿林一逕幽。昔我蹔登方盛夏。此君當坐似深秋。軒左右有竹 雅懷固已輕中散。拙句何須辱下求。仍笑吾生生計拙。却於牖戶失綢繆。此翁於世若虛舟。秉志如蘭選地幽。已識壺中無甲子。誰知皮裏有春秋。大江灣處臨雖僻。孤艇歸時遡可求。只得相望不得見。莫云情好兩綢繆。</text>
<title>題李叔明書後 壬申</title>,<text>人生半百已云衰。加九除三又可知。鬢上更無添白處。澗邊還有纈靑期。宿痾望斷醫治路。親友書存頌禱辭。惟願此身遲一死。得看神化鑄雍煕。</text>
<title>次羅同知蓮塘叙別韻</title>,<text>丹鵲黃州起大蘇。仍敎淨友德還孤。多情海客空傾葢。有意鮫人爲泣珠。落日沿回歌蔽芾。明時歸去做唐虞。他秊太液看花處。倘憶林泉一釣徒。</text>
<title>林泉道中</title>,<text>徑谷村前下馬韉。淸流一曲繞巖邊。靑楓樹老紫苔石。白粒花開黃粟田。村女採桑窺廢屋。行人敲火吸新煙。綵霞碧玉心猶戀。歸卽吾家亦惘然。</text>
<title>次權別坐喜雨之作</title>,<text>看君句法建安來。肯學時人巧奪胎。乍帶雨聲驚午枕。故添詩思入江梅。山容磔磔承淸旭。水勢溶溶漾碧苔。惟有荊圍長夜夢。竹扉松逕去無回。</text>
<title>黃山寺滯雨。次默師軸中韻贈圓上人。丙子</title>,<text>岐山西畔玉芙蓉。化作金虬繞向東。廢寺重修新間舊。居僧甚尠老兼聾。少時聯榻人何在。今雨還秋路未通。欲問沙門留月日。但云佳節近天中。</text>
<title>次韓著作韻 二首</title>,<text>一秊人事又深秋。逝水頹光不可收。蛩語凄淸如慰客。山居寥落自生愁。輟藩媚盜誠愚計。架漏偸安豈遠謀。萬古穹窿常自運。杞人癡絶淚空流。客來深峽幾經秋。况復山田少所收。路上傳聞無好語。人間何往不竆愁。七秊病忽三秊艾。五日蟾遲六日謀。嘆息中宵成獨坐。碧天如海鴈聲流。</text>
<title>丙子入臨川。李君浩來言余觀魚之作。因憶得其韻。</title>,<text>憶昔身遊地一邊。只今心想却茫然。眞僊豈必無斯世。勝地何嘗有別天。極北羣山稊粒粒。日南諸島荇田田。早知白髮終難禁。寧叩壺公學度年。</text>
<title>合竹溪朴君二絶韻。得七言律二首復呈。</title>,<text>椉凉晩出浴淸泉。歸卧林亭意欲僊。古木蒼藤龍作勢。斷崖丹蘚錦爭姸。分身與影成三友。合韻聯章得二篇。天作石門非有鑰。絶無詩客枉吟鞭。世人誰復識龍泉。雷煥當時久已僊。不惜星文空晦蝕。生憎社魅假嬋姸。愁竆白帝啼猿峽。喜見靑蓮泣鬼篇。忽憶往時淸使返。未聞持贈繞朝鞭。</text>
<title>題蔡景慕小亭。次全德久 克恒 韻。二首</title>,<text>耳厭塵寰萬族喧。嶧陽新斲自枯根。峩洋舊曲歸重理。雲樹遺篇入細論。君子好生誠至德。吾儕無死敢忘恩。早知餘慶皆由善。不發于身在後昆。誰遣希音息象喧。應探月窟及天根。堪輿言外有新得。集驗方中無此論。不獨神鍼能起死。亦令枯骨遍㘅恩。牧堂已矣今難作。服事西山欲以昆。宋儒蔡西山先生深於醫藥地理之書。甞發揮玉髓經。其序云先君牧堂甞詔子弟。地理醫藥。爲人子所不可不學。不知醫藥。禍在一人。不知地理。𥚁在一門。如是而可待人爲之乎。今景慕姓蔡而自先大夫以活人爲心。鍼術精妙。高步一時。至景慕而兼治堪輿家。事有相類者。故借以爲用。時受鍼者上下竝三百餘人。全慶尹亦來。德久侍行。首先題詩。柳持平亦和。</text>
<title>次晩翠堂權峻甫 山立 韻 二首○竝小序</title>,<text>外兄峻甫氏之宅邊有五松。細葉輕陰甚可愛。峻甫氏日哦詩其下。徘徊眷戀。若人所無而獨有之者。夫貞孤難奪。貫四時而長靑者。非峻甫之松獨爾。顧眞知可愛而篤好者。惟峻甫氏耳。峻甫氏旣取以爲號。仍作七言律二篇。求余和不置。遂次其韻。但所謂晩翠堂者。有扁而無屋。崔季昇令公爲作序云。昔聞避世在墻東。今見藏踪委巷中。安樂無窩非邵子。盤桓有地是陶翁。嚴霜烈日何嘗異。勁節孤懷暗與同。可惜城頭無限樹。芳華凋盡海鯤風。吾兄雖老亦風流。天遣斑鳩入杖頭。物亦羞蒙秦雨露。人方畏觸褚陽秋。紅塵迹遠那能凂。白雪詞高未易酬。自古山林多竊吹。不言休者是眞休。</text>
<title>白菊一䕺。寄李石溪新寓。</title>,<text>品植求來不計程。東籬留得伴淵明。徂秊酷旱資深澗。復月嚴寒試落英。素色却從盃裏失。淸香疑自雪中生。新居歲暮應無此。添一孤芳匪主盟。</text>
<title>高使君作花山倅。仍作榜會。公先唱同榜同庚已自奇。余續而成之。</title>,<text>同榜同庚已自奇。相知相見底差池。天開溟海鵬程濶。地入煙霞鶴夢遲。莫把雲泥論氣槩。須將雪月證襟期。幽蘭縱馥猶能變。豈若松筠貫四時。</text>
<title>次柳德栽韻 己卯○與權別坐朴晦叔諸人。同話于黃山。聞德栽不在。未訪而來。後以遐棄爲言而不一來。故五六句及之。</title>,<text>猿谷深知路不多。只緣衰病未經過。却因瓊韻開塵慮。如入芝田嚼彩霞。靳一着鞭君豈負。巧相違袂我應遐。荒蕪強綴聊成謝。非欲鉛刀齒莫邪。</text>
<title>次李季明四時韻 四首</title>,<text>天竺之南綠水灣。幾年無主任荒閒。衡茅不讓東西瀼。詞藻何慚大小山。臨澗碧桃花爛熳。隔林黃鳥語間關。一生憂樂何須問。身在煙霞紫翠間。右春春盡蕪湖野水分。園林布葉密如雲。上江漁火昏方見。深樹啼鵑晝亦聞。莫謂往時遺地志。須知今日屬人文。思君每取詩三復。又換零陵一炷薰。右夏嘉遯雲林遠世虞。求之於古豈多乎。甘爲箕𤃡長貧士。肎數齊梁大丈夫。一枕新凉蒼竹塢。滿園淸馥紫蘭盂。傍人莫道無隣竝。馨德從來自不孤。右秋送盡秊華已白頭。知心惟有舊沙鷗。相新相近不相訝。自去自來還自休。未厭竆居隨簡朴。要從暖日討淸幽。鶴長鳧短由天賦。豈可令悲又使憂。右冬</text>
<title>遣興 丙申○在松村作</title>,<text>春盡江樓落晩花。出門殘日看棲鴉。客來鯨海星霜久。家在龍山道路賖。萬里風塵天北極。一年芳草洛南涯。子䂓啼近囱前樹。無限鄕愁幾倍加。</text>
<title>對酒有感 二首</title>,<text>浪迹飄飄幾日休。二秊溪上送殘秋。無醫可藥相如病。有酒難銷宋玉愁。歸鴈一聲天似海。去鄕千里客登樓。洛東江水將離恨。日夜滔滔不盡流。異方簫皷不曾休。歸計蹉跎又一秋。山澗幽泉牽別恨。草堂殘月照鄕愁。馮驩爲客長彈鋏。王粲思家獨上樓。更是去年添淚處。碧天如水鴈聲流。</text>
<title>羅公以長律一篇見寄。用別韻三首奉次却寄。</title>,<text>病中膚垢欲生鱗。絶壑枯槎卽我眞。承玉自憐無麗藻。紉蘭猶幸襲芳塵。龜今得水寧希室。松本凌霜不戀春。莫恨世間知己少。此來魚鳥亦相親。細酌松醪斫錦鱗。山居風味此爲眞。一件巾屨無餘物。萬疊峰巒不屬塵。更覺高風鏖盛暑。曾知寒谷發陽春。從前愛慕心難忘。豈意如今特地親。一夜前灘减石鱗。煙蓑何處問玄眞。初因聖上桑林禱。兼洗寰中鐵馬塵。惠澤已能騰萬口。垂輝何止映千春。從來弭眚皆君德。敢贊鴻休詑所親。</text>
<title>又次一首奉呈</title>,<text>靑溪白粒配銀鱗。鼎坐松間軟語眞。㙜閣失公非至計。江山得我不凡塵。灘聲磨戛疑捐佩。樹色葱瓏訝別春。若見麻姑煩爲問。歲星來漢與誰親。</text>
<title>羅公次韻以示又次</title>,<text>波紋蹙作萬魚鱗。中有人疑太乙眞。但見綸巾常對酒。安知羅襪不生塵。盤中瑞核桃千歲。堂上靈根橓萬春。我亦前身蓬島客。此來深覺兩心親。</text>
<title>奉贈眞安李使君。兼呈金察訪行案。二首○察訪於使君爲聘岳。而李秀才侍行。於察訪是宅相也。</title>,<text>皁葢時巡爲盍簪。銀鞍遙簇鳳溪南。澹臺偃蹇寧辭慢。山簡風流自不慚。蘭佩纔聞聲盡馥。松醪未飮望猶酣。氷淸玉潤元相稱。更愛蚌珠映碧潭。面面奇峰似玉簪。雙溪纏繞抱西南。靑山可買應無價。白髮非公豈不慚。梅塢雪消春信迫。茅簷日永午眠酣。何人畫我閒中趣。花鴨輕鷗共一潭。</text>
<title>次李季明雪後見寄二首</title>,<text>布衾如水暗書缸。睡罷初疑月滿囱。人斷驛亭聞折竹。火殘茶竈見寒狵。夢尋舊路銀千界。案得新詩玉一雙。不是子猷關病蟄。好椉幽興泊松江。雪霽天衢鴈路通。遠書珍重落簾櫳。如君未必眞成老。而我居然已作翁。病後一分雙鬢改。別來千里兩情同。靑山不語雲無意。爭肎論他𥌒與聾。</text>
<title>又次季明韻</title>,<text>忽驚瓊雪墮塵床。薰以蘭芳十襲藏。此等文章知有數。吾人疾病奈無常。愁窺明鏡頭疑鶴。夢入滄浪路轉羊。怊悵出門時一望。小亭蒼翠雜煙光。</text>
<title>次洪叔京見訪韻 二首</title>,<text>病來囱畔友梅兄。多子相尋涉遠汀。雪壑寒松龍未起。藍田寶玉器初成。醉中歡意兼離意。湖上長亭共短亭。逢別世間常事耳。不須揮淚浪沾纓。自是三淸第一流。緣何今夕落滄洲。樽中綠酒雖無限。坐上佳兒欠莫愁。靑草池塘曾夢想。白駒塲藿此優遊。玉京路在春風後。更待巖花倒玉舟。</text>
<title>次朴詹伯 應衡 韻 甲申</title>,<text>僊禽雖未離塵寰。朝飮瑤池暮海山。兩耳不聞分水嶺。一心惟愛落星灣。孤標落落終難忘。歸袂飄飄豈可攀。西望忽然看不見。濕雲殘雪隔孱顔。</text>
<title>次李器成題朴詹伯草堂韻</title>,<text>孝子巖前有別村。編蓬爲屋蓽爲門。室如懸罄心常泰。身似虗舟跡漫勤。綠陰峰瘦秋霜近。黔姓江暄夏景繁。最愛夫人無外慕。竹床蒲席絶塵喧。</text>
<title>次李季明韻</title>,<text>我旣傷懷不自禁。君之於此又何深。人生天地未無憾。賤若昆虫皆有心。已識彭殤都是數。誰令沴怪復來侵。山中每苦知更鳥。參未橫時月欲沉。</text>
<title>次江院種檜韻</title>,<text>歲在靑雞月屬陽。寸根移種近鱣堂。非關異日祥鸞集。佇待明時聖道昌。扶植斯文紹闕里。挽回元氣庇宮牆。終當效死支傾廈。不獨亭亭貫雪霜。</text>
<title>題挹翠亭 五首</title>,<text>晩將矮屋縛江濱。谷口煙嵐對子眞。造物無私供萬象。名區有待秘千春。縈迴水抱中和氣。平遠山如蘊藉人。誰遣詩豪能說此。時資吟玩爲頤神。五句六句乃放翁語。能畫出此問形勝無餘蘊。故詩中借言之。朱子云放翁詩豪中之豪者也。衰老仍思寂寞濱。晩來偶此養吾眞。靑巒恰受三間屋。白髮同涵九㝢春。世上悠悠興敗事。胸中歷歷古今人。憑軒一笑還堪恨。幾箇英䧺枉用神。丙子入林泉家於官道大溪濱。動靜隨時趣亦眞。簷外縱無三逕地。胷中賴有一團春。綠江㶑若開新釀。瑞石依如別故人。淸世何歸非樂土。水雲隨處寓形神。瑞石在林泉我來觀水洛之濱。擬挹餘波嚌道眞。俗學可堪秊已暮。此心猶與物爲春。中宵皷枻誰家子。落日行歌底處人。懷仰昔贒還獨立。滿川花柳爲傳神。小舟來往碧湖濱。因憶當時賀季眞。野服何須狂道士。桃花不必武陵春。沙禽水鳥是知己。牧竪樵翁非別人。堪笑高歌商嶺客。却來存漢費精神。</text>
<title>孝友堂 四首○竝序</title>,<text>丙戌夏。余出浦上居竹下小堂數月。堂乃先兄梅塢公宴處之所也。兄平居制行甚高。雖不深知兄者。亦莫不以孝友稱之。弟於其時實深迷愚。猶得奉以周旋。得免罪於鄕黨親友。不幸獨存於世。見煟姪等於奉先事親之際。克誠克敬。其兄弟又能和樂。其人不在。其事猶存。余安得不悲且喜也。堂舊無扁。余揭孝友二字爲扁。非獨以一時所感而命之名也。葢聖贒敎人。必先以孝悌者。豈不以一世聲名德業光明峻偉者。實自孝悌中涵養成就推出得來耶。爾等其更勉之。庶無負吾意可也。因作七言律四首。其一書所以命名之義。其二自悼。其三乃叙吾平素。其四又申之以飭勵之意。皆出於肝膈。爾無以吾老耄之言而忽之也。孝友之堂我所名。喜而能不墜家聲。親情載悅潛鱗躍。羣季交懽死卉榮。薄俗亦應知感化。至諴元自格神明。昔兄轉死爲生日。眼見蠻酋涕淚橫。幼失承顔長益㷀。其於風樹不停聲。身將影隻生何樂。病與時危死卽榮。獨鴈叫羣迷海徼。慈烏啼血逮天明。我憂欲寫渾無地。多事陰雲遆月橫。不向人間道姓名。却來林下聽泉聲。草衣木食眞吾分。霞佩芝裳亦己榮。誰玩斷絃千古遠。獨憐殘月五更明。羲軒邈矣今難覿。惟愛屛巖一字橫。言顧其行行顧名。毋令宗黨但聞聲。求之方寸自無慊。養以專城奚足榮。愛本性生非待勉。學由心得要須明。老夫亦起尋眞興。試問僊源路直橫。</text>
<title>㙜城柳十六韻 戊戌</title>,<text>江都往事何須問。碧草東風聽碧雞。草草繁華春夢過。依依堤柳暮煙迷。㙜城憶昨開淸宴。錦帆連秊弄彩霓。嫩綠一春深雨露。淸陰十里驀江堤。御爐煙鎖靑羅薄。遲日風和翠線低。江院天晴花似雪。龍舟日暖醉如泥。笙簧㙜殿猶歌舞。風雨關河已皷𥀷。盛麗有時成代謝。寢園無主遍耕犂。故都蕭索非前日。衰柳依然夾舊蹊。葉作宮眉嚬水曲。行成騎隊繞㙜西。風歸漠漠連金殿。雨過蒼蒼拂玉梯。綠影不隨時事變。衰枝留與暮鴉棲。十秋遺恨江波咽。六代興亡野鳥啼。剪綵庭空花寂寂。放螢園廢草萋萋。從來荒樂多如許。莫向遺墟倍感凄。落日古城城下路。一詩聊和古人題。</text>
<title>庚子臘月卄九日。自老峴投宿桂谷。明日向松村。馬上口占。</title>,<text>銀河淡影沒曙天。靑巖亭前氷塞川。北風一夜吹殘雪。驅馬初疑生素月。客中明日是歲除。客行何爲猶未已。去年過冬商山中。今年別歲桂谷裏。秊秊行李只如此。不知明秊又何地。瘦馬凌兢苦不前。若到松川日應暮。鶴髮幾時空倚閭。行子十年長在路。歸雲出峀水西流。睠物可耐懷鄕愁。悠悠客恨無人知。時對靑銅頭欲絲。</text>
<title>邵城道上。口占寄沈習之。</title>,<text>南客來時正風雪。南客歸時已碧草。南州此去千餘里。何由再踏邵城道。漢江水濶鳥嶺高。兩地相思愁欲老。</text>
<title>河豐津阻水</title>,<text>秋江八月潦水多。沒盡高原三數曲。江中怒濤深幾許。江上靑山只百尺。薄暮寒雨從天來。深秋瞑煙連江碧。客來欲向龍宮去。借問孤舟何處泊。</text>
<title>病中吟寄朴士豪 丙午</title>,<text>昨我與君訪巫峽。是時尙覺春來早。寒梅一枝半坼雪。弱柳千絲初拂道。邇來卧病不出門。想見街頭生碧草。洞裏巖扉久已掩。磯上蒼苔爲誰掃。春光欲晩君不來。若待君來春已老。人生秊少不再至。莫負溪山花月好。</text>
<title>庚戌季冬。將向錦城。以白雪行一首。別大家舅氏武夷李季明。天地人分韻得地字。</title>,<text>山中靜夜松桂喧。櫪馬沙禽寒不睡。起來羣山湧白波。大海直掀階前地。松巓病鶴擁深巢。塞上征鴻垂兩翅。大家舅氏武夷子。聞我遠行來相視。夜向山堂共惜別。傾盡斗酒猶不醉。吟髭半腮凝曉液。落紙宛若鮫人淚。錦城歸路湖天外。我行悠悠何日至。征駒催動日已高。回首江雲但空翠。</text>
<title>愚伏先生赴京別章</title>,<text>嶺南山水名吾東。其間往往生豪䧺。先生又是嶺之秀。洛中方識深衣翁。夙將風裁動朝端。仙鶴一下驚人寰。貧賤雖云有道恥。枳棘豈合棲祥鸞。歸來卜築愚山下。着破藍衫出無馬。悠悠遠懷寄黃虞。坐嘆長江流不舍。天時爰届一陽新。蟄雷初驚天下春。金門曉闢旭日昇。萬國爭賀瞻堯仁。先生是時奉玉帛。五雲遙望連閶闔。固知周行儘英流。箇中何人爲第一。親承天地發育恩。準擬東還布鰈域。北風蕭蕭吹五兩。龍灣八月秋波漲。西山行吊採薇翁。柴市倘酹文承相。風霜異地節候殊。愷悌只賴神明扶。臨歧落日獨惆悵。離魂遠逐西飛鳧。</text>
<title>贈鄭穆如</title>,<text>吾友西原相公胤。字曰穆如號淸風。爲人嘐嘐不爲今。我甞得之千人中。十句缺 生來嗜酒恒取醉。醉來吐辭爲長句。詩成手自寫。一掃竆千紙。大字頗奇古。樛木老藤互撑倚。小字較瘦勁。快刀利槊相錯置。嘻嘻今之人誰識淸風子。世稱譱書如裴子張輩對此應須愧欲死。我家正在淸江曲。淸江之詞有八篇。請君爲我書數幅。細字穩帖如蠶眠。掛我書齋之半壁。坐看變化如雲煙。</text>
<title>北風吟一首。贈靑鳧李使君令公。</title>,<text>昨夜顚風自北來。掀天動地無涯邊。沙飛石走邱陵平。直恐海飜爲桑田。已看松栢摧爲薪。縱有蕙蘭何能全。憑凌已極勢必衰。只爲眞宰迷經權。林藏彪虎澤藏龍。忍使宇內淪腥羶。靑鳧隱吏葛洪徒。句漏作令非徒然。丹成幸分一刀圭。莫向崑邱獨作僊。我欲一入蓬萊山。不問人間風與雨。石樓一卧千千年。</text>
<title>立巖吟。寄晩翠堂。</title>,<text>君莫言蜀道難。男兒性命未須慳。憶昔風塵鴻洞兮。翠華東狩兮廟社離壇。吾將歸死東海兮。但見雪嶺連天勢鬱盤。豈知有此洞壑非人寰。安頓妻孥雖得少安兮。回首白登兮。不覺叩膺而長嘆。無論山回與水環。室未容膝猶爲寬。田翁野叟亦往往而來觀兮。云我亂定留無還。初看山杏若金彈。轉覺霜葉埋蒲團。西歸鄕里豈無歡。畏途至今齒生酸。不辭椉鸞駕鶴往來蓬瀛間。揚雲霓而鳴玉鑾。人間何處是三韓。嶰谷秋老紅琅玕。雖然獨卧七寶欄。未若掩迹林泉兮柴門反關。江干一石截然獨立兮姿堅頑。上磨靑穹下揷滄波。不許猿猱鼯鼠之亂攀。行人凜凜毛骨寒。到此鮮有精神完。貞孤高苦素性攸安兮。凡吾所以自况者在此。非徒事乎考槃也。宇宙間一種節義雖在人。而亦隨世之隆殘兮。或有如秋霜烈日。或有爲虫臂鼠肝。吾老外兄氣宇桓。豹隱南山非爲斑。時將素懷付毫端。意欲使我推波而助瀾。晩翠之堂倚孱顔。不棟不楹非靑非丹。猗歟取號不在堂不在山。誰復知之誰敢訕。不但寓意自一般。同心之言如握蘭。我語雖拙兄何刪。</text>
<title>種松 己亥</title>,<text>生平景慕赤松遊。半世林泉歌考盤。幽居㝡愛後凋姿。苦操每趁風霜看。庭前比植杜陵柟。手撫朝暮長盤桓。雲關笑傲樂事多。軒冕人間非我干。羲經一卷足生涯。陋巷簞瓢聊自歡。山中歲暮誰與歸。壑底空傷摧蕙蘭。閒筇何處訪獨秀。寸根移自西山巒。慇懃培埴不憚勞。竹塢塢邊開小壇。殘黃依俙綠漸凋。半庭踈影侵衣冠。虬枝能傲一庭雪。稚葉尙聞濤聲寒。千秊非爲結茯苓。九霄豈待棲祥鸞。寒姿庶見雪月夜。白甲蒼髥低小欄。深根下有蟄龍知。直榦上聳靑雲端。竆居因以作庭實。歲晏貞心期一般。君看萬紫與千紅。水岸山村三月闌。氷霜一落竟凋歇。獨有屈鐵難摧殘。心期永托歲寒中。勁節肎受秦皇官。他年應作棟樑材。不然化爲蒼龍蟠。</text>
<title>敬亭吟</title>,<text>山靑靑水泠泠。敬亭亭上頭重。匝幾疊芙蓉屛。謂世鳥不驚。謂畫溪有聲。主人時獨來。鏡面雨過秋波平。</text>
<title>芝圃八景 巫山一段雲體兼禁題體</title>,<text>龍淵夜雨日落大荒黑。風吹孤棹寒。漁舟收纜及前灘。回首失重巒。踈響聞潭竹。幽香識渚蘭。忽驚鳧鴈閙江干。月出已宵闌。煙寺暮鐘落照紅將斂。殘霏翠不齊。舂舂忽自片雲西。知有數僧棲。一水波聲伏。羣山黛色低。郤今心地撥昏迷。無事更提撕。山店朝嵐野濶殘星隱。江暄宿靄微。天風吹縷繞山飛。半雜雨霏霏。愁黛粧遲就。孤煙露易晞。幾家松竹護巖扉。亭午尙依俙。河橋晩雪澤畔迷寒。城頭集暮鴉。怳然身世落瑤華。大地玉無瑕。野外川迂直。坤端峀等差。客愁天末日西斜。何處有人家。長郊牧篴小雨歸平野。殘陽在遠村。數聲何處隔高原。吹斷碧雲痕。古堞棲鴉散。危梢落蘂飜。商謳不必在齊門。穎水有淸源。曲浦漁燈古渡風殘夜。長汀水活時。靑熒幾點點江涯。波底自相隨。正見月初落。欲稀星漸移。此翁於世本無期。不怕有人知。平沙落鴈荻岸渾如雪。河橋近有霜。凌空三兩字成行。點點下蘆塲。剩帶邊愁至。遙添刻漏長。江南滿地稻兼粱。何事此來翔。廣津維舟岸豁何時斷。江深不肎流。長年一醉也悠悠。日暮道方脩。向者輕風浪。居然閣晩洲。煙波幾隔鳳凰樓。西望使人愁。</text>
<title>次金義精效憶秦娥</title>,<text>愁如雪。西山尺氷寒梅發。寒梅發。幾度芳華。美人傷別。巫山山下松江夕。一笑相逢須盡樂。須盡樂。明日相思。碧海霜月。</text>
<title>愚伏先生輓詞</title>,<text>陶厓正脉國蓍龜。此是邦人所共知。身把行藏看用舍。人將出處卜安危。班行久屈絲綸手。宵旰虛求柱石資。天意葢令寧社稷。人文猶幸屬宗師。世間波浪終難定。天上風雲未易期。蘭被挫來香益烈。金經鍊過色逾奇。心勞幽厲淪亡日。目覩宣光撥亂姿。扶植斁倫名義正。贊揚煕載物情宜。旣膺堯舜君民責。要及明良際遇時。黼黻笙鏞廊廟用。準繩䂓度士林儀。謂興禮樂猶云可。馴致雍煕所不疑。此說至公安敢諂。斯民無祿欲何爲。未看國祚歸盤石。空使愚矇泣路歧。卿月麗天難更覿。文星入地可能追。陽春和氣思談論。烈日嚴霜寓箚詞。獨有檢湖湖上樹。秋聲葉葉替人悲。</text>
<title>輓李蒼石先生</title>,<text>天未欲平治鰈域。文何荐喪至於斯。歲非辰巳贒人厄。時到艱虞正學衰。已信道之將廢命。安知來者得如玆。西山直立三千尺。仰止猶能慰我思。</text>
<title>輓柳修巖季華 五首</title>,<text>聞禮趨庭早。求仁立雪誠。文章宜粉地。塩菜可鉶羹。美質雖天賦。工夫若性成。方期陶一世。何遽閉佳城。恥作龍門士。寧求鴈塔名。昏朝科擧無公道。公司馬榜下。有當路用事者。聞公得別試。以書來試公。公遂不赴。因以廢擧。 梗柟元自直。氷蘗未爲淸。紐鵲恩俱洽。居烏議獨平。時姜鶴年以掌令獲罪將不測。公立異。遂遆持平而還。 驊騮方得路。鶗鴂奈先鳴。緬憶先丞相。興邦德業優。根深當大茂。源遠必長流。玉樹連株秀。瓊苗滿畹抽。雲仍應未替。積善是箕裘。梅墅承衾日。諸生哭裼裘。愚伏先生喪。公爲執禮。及葬時有爭以古今禮。衆莫知所定。後竟從公議。 片言鉗衆楚。大禮克從周。雖切山頹慟。稍寬道喪憂。今方議腏食。微子與誰籌。猥托金蘭末。迨將四十春。愛君心似玉。憐我鬢成銀。杞國憂雖過。濠梁樂自眞。如何中道失。羸卧暮江濱。</text>
<title>輓趙黔澗 靖</title>,<text>昭代簪纓族。東韓禮法家。驊騮方展足。世道劇頹波。紫陌收歸興。靑門學種瓜。精神猶不泯。商嶺鬱嵯峨。</text>
<title>輓金雲川 涌○甲子</title>,<text>我愛雲川翁。頎然一海鶴。獨負蒼生憂。久掩懸罄屋。冠冕未爲榮。江湖非所辱。進欲舜吾君。退言返初服。用舍本非吾。行藏合有則。徒令五州民。口碑銘遺德。善積不徒然。瓊枝比立竹。公意益兢兢。天心胡漠漠。驊騮未半途。虐雪摧松栢。否泰實相椉。終須享胡福。嘻嘻雲川翁。溫其如美玉。玉旣不自言。世人焉得識。但相君子儀。未登東序席。嘻嘻雲川翁。古少今罕覿。忠孝乃家傳。氷蘗由天得。於人實英特。在邦猶喬木。昨別忽不見。謂公將安適。茫茫天宇間。此訣無終極。精神竟何處。白雲空遺躅。高風掃碧空。雪山千丈白。</text>
<title>輓宗叔西溪 彦宏</title>,<text>念我蓬原舊。流光及裔孫。公能超俗子。私喜大吾門。質美文猶炳。心和氣益溫。擢蓮登璧水。分桂出天閽。塵世來威鳳。雲程化海鯤。高名動山岳。馨德壓蘭蓀。木秀風偏怒。花濃雪始繁。物情殊好惡。時運異亨屯。白首風埃苦。紅塵歲月奔。還尋遂初賦。歸卧仲長園。洛社風流遠。儒林德望尊。桐鄕遺愛在。槐院古風存。天上無眞宰。人間有至寃。誰知吊世鶴。自是斷腸猿。子姓人誰忽。吾宗義獨敦。幾年陪謝屐。到處共元樽。盛眷難容說。中心不敢諼。春湖一棊局。暮雨數家村。玆事已陳迹。此懷那更言。眼前雙玉樹。身後萬璵璠。積善當餘慶。觀瀾必本源。賤生寧昧分。微物尙知恩。廢疾踰三禩。承顔指九原。題詩遙相紼。伏枕但銷魂。</text>
<title>輓金景淸 渭</title>,<text>先祖勤斯啓後人。生三事一見君身。每當令節先存問。獨抱恩情視懿親。莫恨榮期常帶索。須知原憲自安貧。白首紅頰今何處。談論依依似隔晨。</text>
<title>輓鄭從直 㰒○三首○丁卯</title>,<text>莫爲生者獨欣欣。莫爲死者長慽慽。浮生元是水上漚。縱使百年亦瞬息。念君長逝百無憂。較我遑遑果誰得。茅齋危坐未成眠。隔隣又聽荒雞哭。有書新自日邊來。虜騎未至關西瓦。將臣拱手坐無策。翠華南望江都野。先生此時尙何處。縱使平安誰侍者。君若有知當何心。未應瞑目歸泉下。可憐檢湖湖上山。埋却藍田一雙玉。翰林墳在一山 美質入土雖可化。溫潤在心忘不得。福譱𥚁淫是誰言。贒者往往無可托。王閭莫慰暮倚心。肎聽香閨孀婦哭。</text>
<title>輓柳雲瑞 元賚</title>,<text>嶰竹有佳實。團圓兼紫紅。不爲威鳳食。空落大鵬風。對鏡泣孀婦。倚閭悲老翁。臨危失所杖。誰與倚崆峒。</text>
<title>輓金上舍德裕 基厚</title>,<text>我病十數年。求死不卽死。每於沈痛中。忍對求輓紙。送諸好人盡。苟延將何俟。子去未須悲。吾存安足喜。又自數月來。喫辛誰與比。玆行只後先。相訣無多字。</text>
<title>輓柳尙之</title>,<text>海內親知濶。人間歲易竆。有時雖對面。無處可從容。彩鳳雲霄外。寒松雪月中。前秋九日話。此後更能逢。</text>
<title>輓金上舍存中 二首</title>,<text>匹馬高齋記𨓏時。剪燈淸夜話心期。韶華滿面君還健。霜鬢臨杯我較衰。書信向來稀亦恨。儀形此去杳何追。只今西塞塵氛惡。椉化全歸未足悲。數十年間道義交。前身豈不是仙曹。淸奇骨相元非俗。放浪湖山早見爻。眞宰何心輕與奪。上庠未足當風騷。傷才悼夭千行淚。綠綺金龜永已拋。</text>
<title>輓具▣▣ 贊祚</title>,<text>我病未及面。出門人事非。舊山曾已別。孤櫬未須歸。樹古風威亂。天長鴈影稀。將何以自慰。蘭玉滿庭闈。</text>
<title>輓金恭父 基</title>,<text>鴒原茹慟已心焚。天外離鴻豈敢聞。白首未禁中夜淚。靑山將遍故人墳。晩年嗜好殆非性。少日矜莊卽是君。厚德深仁當大發。庭除况有紫蘭芬。</text>
<title>輓李上舍 之馨</title>,<text>懿我松齋後。頎然海鶴姿。溫溫開德宇。烱烱秀芝眉。司馬薦名日。伯牛亡疾時。皆言棟樑具。合作廟堂資。造物素多忌。病情誠未知。得非人事過。或乃命途奇。十載淸羸甚。重泉曉旭遲。暮閭王母戀。晝哭敬姜儀。仁者如無壽。傳家裕有兒。猶能慰我思。不必淚長垂。</text>
<title>輓宗人</title>,<text>氣味溫醇行亦純。滎陽家世數吾人。靑雲器業初非少。白社幽閒自是眞。嶺嶠天長唯斷鴈。開元節近獨傷神。故山埋骨何須恨。鯨浪掀空未有津。開元有先祖墳塋。每年春秋。宗人會奠。</text>
<title>輓李嘉平子固▣▣ 李宗室也。丙子避兵。到龍宮客死。丁丑返葬。</title>,<text>雖識君行已到龍。其如卧病石門中。有書惟慰昔年別。無力可扶今日竆。畎畒憂深吾已老。宗祊辱重子長恫。孤忠耿耿應難泯。化作晴虹亘碧空。</text>
<title>輓鄭壽甫 佺○戊寅</title>,<text>我在丙申間。愚騃無短長。君爲美丈夫。吐辭皆琳琅。始於衆廣中。瓦礫分圭璋。公愛我若弟。我視公猶兄。是時冦未退。戎馬環于疆。愚蒙失所業。恐遂同戎羌。司牧爲是懼。聚士開東廂。公文蔚爲頭。星宿爛光芒。我幸躡後塵。與子參翺翔。潛思究終始。凡幾換星霜。聯榻菁莪春。檀杏發天香。開襟江院夕。積雪遍山岡。崑玉本自美。山石發輝光。柴荊固可賤。蘭蕙借芬芳。相期在一邦。衰白共扶將。奈何中離違。仍爲參與商。我病在芝阜。所須唯桂薑。平生江海友。歷歷心不忘。聞君愛道井。巾屨尙凱康。井泉一何深。波恬風不揚。沿流得眞源。以禮爲隄防。村人新面目。山月舊肝腸。富貴豈不願。在天不可強。貧賤非所喜。命也安吾常。上庠僅殊稱。省郞安足償。嗟爾荊山璞。不售亦何傷。君子無所貴。所貴心不亡。心存理自得。德就言有章。行身無詭隨。植志唯矜莊。於道雖未優。已超聲利塲。生順而死安。此外非所望。人生豈長存。海波亦變桑。七十古稱稀。子孫矧盈堂。浮世特寄耳。九京爲眞藏。死者歸浩浩。生者悲倀倀。况今亂未已。不知身所僵。送子不以哭。聊用歌滄浪。</text>
<title>輓金都事子瞻 是樞</title>,<text>世說先贒後嗇英。如公知不墜家聲。鵬摶若假吹噓力。驥展能酬敵愾誠。臨酒雅歌無俗氣。憤時高論出常情。英魂毅魄今何處。眞宰茫茫鬼物獰。憶昨豐山路上看。霜毛雖鑷尙韶顔。謂將眉壽膺胡福。誰料杯蛇入肺肝。人事已隨朝露變。萱闈猶待暮兒還。病妨絮酒違臨穴。雪色峰頭淚眼寒。</text>
<title>輓張察訪 好文</title>,<text>江河之潤。漸及郊圻。松栢之陰。蔭彼邱墟。公於其鄕。實維喬木。孝悌忠信。用化其俗。箕城之人。比戶可㫌。若無忠信。善安從生。潘楊之故。眷顧㝡深。去歲庚辰。枉駕相尋。燕鴻不謀。致孤來忱。雖隔於面。不眛於心。我心有慰。善人有後。芝蘭玉樹。旣茁而茂。生來抱疾。咫尺千里。臨葬未會。痛何竆已。</text>
<title>輓孫淸遠</title>,<text>相知五十有餘齡。同志同居又一庚。綠綺聲酸那忍撫。黃㙜辭苦未堪聆。彭殤有命難容力。𥚁福無門錯用情。以德愛人吾則未。追惟尤衋負幽明。</text>
<title>輓辛務安伯道 弘立</title>,<text>蕖津荒舊業。秧谷是新庄。俛仰悲何已。追惟淚欲滂。禮闈初擢第。湖郡暫懷章。始或違嘉遯。終能保括囊。貧堪醫濁俗。謗不掩幽光。堂下芝蘭茁。庭前步武康。居鄕父老首。於我丈人行。曩添承公幹。叨陪賃府廂。新知多率意。高見務存羊。義幕參機務。黌壇把羽觴。信兼忠各勉。形與歲相忘。大漢平城厄。羣生畏道傍。公棲靑杞縣。余疾紫屛坊。有約期團合。無端壞宿望。纔成遼鶴返。却斷楚猿膓。星彩垂南極。金神護北邙。人間休作客。地下復爲郞。白戰名猶壯。紅酣句亦香。文章應不朽。公論豈終亡。一束靑蒭隔。將何表善良。</text>
<title>輓金參奉 希孟</title>,<text>余悲世之人。色厲而內荏。又嫉竆巷士。慽慽一瓢飮。和泰以敬身。我於吾公見。仍念卄載前。始識荊州面。層臯停彩影。景澨騰祥文。孝友本之家。忠厚居於羣。明非氿濫器。不覺芝蘭薰。晩世敦志行。山林竆紬繹。誰知不世珍。藏着荊山石。芸籤課子孫。人間亦一樂。種德不食報。槐陰自濃綠。如我病纏綿。數年卧床褥。舊遊看漸稀。落落天星曙。聞君又卽遠。我懷誰與語。擁衾寫哀詞。空垂雙頰筋。</text>
<title>輓申景卓 挺立○二首</title>,<text>丹鳳文章瘦鶴姿。海邦今古幾男兒。驊騮自可輕千里。僊桂誰能借一枝。少日才華人共惜。暮年竆病我猶悲。門闌餘慶應長發。聞道贒郞又德基。黌軒揖遜杏壇琴。庚子年中偶識心。聞我詩成疑泣鬼。觀君賦就欲輕金。蠻煙海雨愁長別。嶺樹春雲惱獨吟。還怪此生遲一死。強扶衰病到如今。</text>
<title>輓鄭鶴洞康侯 維藩○三首</title>,<text>山下孤村路。南中碩士家。舊時文會地。今日水鳴珂。好義良由性。尊贒豈是阿。得非看世變。一寐尙無訛。積病深山裏。十年今始歸。有心承玉屑。無耐斷金徽。草綠新阡路。苔斑舊釣磯。前期應不遠。忍淚已沾衣。落落孤松直。軒軒長者風。是非無係戀。渣滓盡消融。薄俗休多論。浮雲過太空。獨思身後事。重使我心恫。</text>
<title>輓趙子約 儉</title>,<text>去歲藍輿北澗汀。精神猶昔眼雙靑。東垣大手世寥閴。南極老星光晦冥。耕鑿及觀全盛日。風塵安卧未衰齡。一生享福誰如子。水谷三山不忍聽。</text>
<title>輓南子方 振紀</title>,<text>河社當秊席上珍。居家行世譱無隣。生平只辱鄕三老。流輩安知第一人。毁譽在時非在我。竆通由命不由仁。可憐白草黃壚底。埋盡人間玉與珉。</text>
<title>輓金君平 𡒊</title>,<text>與君忘歲又忘形。自謂當時范巨卿。蝸角纔逢人卽縮。蟬腸本與物無營。是非䕺裏稀傳姓。道義交中盛得名。我病未能移寸步。素車何計拜丹㫌。</text>
<title>輓金伯起 希振</title>,<text>南華謾說太浮誇。脩夜玄宮可托些。西港已埋雙玉樹。東隣仍委兩荊花。天於孝義將何報。凡在瞻聆孰不嗟。却怪長鱞遲一瞑。忍揮哀淚寫恒沙。</text>
<title>輓外從祖權僉知 諴</title>,<text>去年春暮拜床前。白髮蒼顔望若僊。自喜外門皆壽考。不虞衰疾遽纏綿。浮生草草眞如夢。長夜冥冥未有年。他日西州那忍過。夕陽門巷獨依然。</text>
<title>輓詞[李煥]</title>,<text>欲寫哀詞道我悲。悲多難盡一哀詞。卽知相見終非遠。只恐冥冥兩不知。同爨于今五十年。餘存惟有舊山川。人情到老尤難料。埋骨荒原亦怫然。親舊平生亦已多。與君情意異於佗。今來一哭猶居後。爲是西州不忍過。長者基爲長者墳。方知此號爲吾君。曾將詩酒同遊地。獨對山川膽欲焚。哭子慇懃囑一辭。九原須語我妻兒。自爲竆獨身無托。白首無依㤪死遲。</text>
<title>輓詞[南礏]</title>,<text>洛水出太白山。西馳遙遙至于笁城下。南匯爲淸冷之淵。兩麓夾水行。鳳舞龍飛萃其邊。淸淑之氣日夜凝于中。霏霏靄靄煙非煙。由來鍾毓幾英豪。吾兄禀受何其專。有才肎落元白後。有道可出羲皇前。芹宮妙譽少年事。晩歲林壑能全天。兄兄弟弟父父子。一堂湛樂人無肩。眞城山水第一區。信非塵翁俗子所。盤旋移家卜築有。深意非直爲山水景物役。厭見世路多風顚。琴書圖畫古意長。巖石池臺淸興牽。千枝春色艶兩崖。一輪秋月明前川。載酒客至農語喧。自遠朋來天理硏。襟懷灑灑絶一塵。言語恢恢追古贒。掩耳不聞議之紛。閉口不道人之愆。外無所鑠內無累。麤糲足以支百年。如何一去不我留。七十四載風燈然。天生大才必有用。此意誰詰空靑玄。踈迂慵懶㝡見許。腎腸心腹開眷眷。年前五字十篇詩。義貫金石辭珠聯。今猶在案豈忍看。有聲徹天淚徹泉。僊遊潭上屹立峯。峯裏佳城親所篿。日吉辰良卽遠期。草堂堂前楓似燃。四男三女五十孫。叩地呼天心欲穿。歸天乘化公何憾。白髮餘生徒自憐。</text>
<title>輓詞[金是榲]</title>,<text>妙歲搴蓮卽便休。靑山紫陌已鴻溝。胷蟠淸思詩無敵。家擇名區智寡儔。物外煙霞爲己有。世間榮悴任雲浮。從前高致兼僊分。自此英魂卧玉樓。追憶重三陪語笑。偏傷六二負春秋。那知一別成千古。獨立竆途淚不收。</text>
<title>輓詞[金近]</title>,<text>谷口聲名大。多欽上舍公。煙霞生事足。詩酒世紛空。藹藹平生志。詵詵不死同。夜窻虹獨照。逬淚立秋風。早年同榻友。晩歲托婚家。書札翩翩到。情親密密加。湖邊期報鶴。杯裏奈驚蛇。得正知無憾。悲懷老更多。</text>
<title>輓詞[李時明]</title>,<text>前年八月拜瑤池。今歲重陽哭送詞。人事須臾風轉燭。溪墟寂寞雨浸扉。靈襟獨玩誰能覬。好語孤開且寓詩。大朴山頭雲月古。想公精爽此棲遲。</text>
<title>輓詞[柳㮨]</title>,<text>汝南高士聲名重。水北山人隱迹同。瑚璉合登廊廟上。棟樑虛棄野山中。池臺風月無邊趣。贒聖言謨這裏功。孤露卽今何所仰。百年情義倍增恫。</text>
