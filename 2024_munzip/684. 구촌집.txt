<title>題南生員小樓</title>,<text>峯巒當戶翠微重。嬌艶靑紅逞晩容。花影入窓搖夜月。鳥聲驚夢碎春風。興來縱乏詩千首。老去何嫌酒一中。南畒西疇人意促。深林布穀漫催農。右春景朝暮雲烟翠幾重。卧看無物不從容。松欺夏日來淸影。燕喜芹泥受晩風。萬物天機吟嘯裏。百年心事酒杯中。閑梳白髮身無累。長對靑山只課農。右夏景返照前山畫翠屛。並包秋興入窓欞。霜摧遠近綿綿白。楓晩高低點點靑。百畒黃䊍供歲計。一簾踈雨洗朝醒。箕踞散髮斜陽下。自是龜村老客星。右秋景天寒何必擁高屛。引興蕭然俯曲欞。雪嶽正如衰鬢白。晩松猶似佛頭靑。風來西北窓開闔。酒溢樽罍客醉醒。人事百年今過半。任天休復喚奴星。右冬景</text>
<title>次權士元東亭射帿</title>,<text>綠草東郊錦綺筵。白雲帿靜鼓催絃。暮山姱艶粧新翠。岸柳嬌靑籠晩烟。歌和笛聲凝繡閣。鳥牽春色入長天。相携浪詠憑欄醉。倒影翻成水底眠。東亭高處設初筵。風定帿閑矢在弦。山應鼓聲驚宿霧。鷺疑琴響擘殘烟。忘機興入池邊月。序齒情浮瓮裏天。描寫淸幽佳句在。畫圖何必待龍眠。自愧踈慵忝首筵。夕陽亭上聽鵾絃。傍軒搖影垂堤柳。隔岸浮光驀地烟。虗負半生悲白髮。浪隨萍迹任蒼天。遲遲待月仍侵夜。淸興陶然不受眠。</text>
<title>夜飮趙僉使江亭</title>,<text>風霜搖落撼人愁。何事征鴻又叫秋。殘月入窓山意靜。宿烟迷渚鷺聲幽。分離幾日開靑眼。樽酒今宵恨白頭。晩向漁樵成一癖。卜隣吾欲此江丘。</text>
<title>次松溪草堂</title>,<text>足東華路。無心季孟間。蕭蕭三畒屋。猶勝一瓢顔。無事日猶永。鳥呼山更喧。村深人不到。松月獨知門。</text>
<title>謝天衢來訪</title>,<text>天借今宵月。應知邂逅心。入松篩玉屑。隨水散黃金。衰病人須棄。柴荊子獨尋。明朝君去後。誰與共長吟。</text>
<title>夏日詠登樓</title>,<text>雲晩天如醉。樓空夏日淸。墻頭猶鳥語。簷下自松聲。細雨村兒笛。荒詩病客情。最憐山意靜。相對轉分明。</text>
<title>士寬江亭。次國寶城主韻。</title>,<text>曲閣危欄地盡頭。登臨笑傲揔詩流。寬圍碧落峯巒合。遠鎖澄江樹木稠。衰病自生今日意。寒蟬猶作去年愁。靑雲躍馬元無骨。浪迹滄洲押白鷗。夜宿仍餘照。漁村碧水潯。江空飢白鳥。山晩結浮陰。萬象俱朝夕。孤槎自去沉。忘機頻坦腹。非獨羡魚心。</text>
<title>夢鶴</title>,<text>秋風俛仰九臯禽。滴露頻驚到夜深。訴㤪難隨人世得。知音還向夢中尋。蹉跎自愧謀生計。感歎其如愛物心。萬里只應搏擊遍。無人吹送歲空陰。</text>
<title>次國寶城主遊喚鷗亭韻</title>,<text>物外淸遊酒百壺。晩山如畫遠縈紆。翛翛掩暎風前柳。獵獵輕柔渚上蒲。却喜山川同逸興。不妨談笑撚吟鬚。此時物物皆堪詠。醉裏踈狂膽更麁。</text>
<title>安東鄕校歌謠</title>,<text>金閨侍臣。按轡南服。來詢來咨。千載此一時。伊人美如玉。詠歎歌新詩。詩曰。羅壤從來禮義鄕。桑麻千里俗煕康。金甌須付調鈞手。文物渾宜錦綉膓。滿地棠花歌蔽芾。一方絃誦詠龍光。螟蛉樂被菁莪敎。紀得新詩愧類倡。</text>
<title>敎坊</title>,<text>瀛壺祥鳳。翽翽翩翩。亦集爰止。彩雲汗漫飈輪起。瑤池粧洗罷。竚立誇盛美。爭呼仙仗自蓬萊。紫霧晴烟拂曉開。玉舃幾年留鳳閣。霞㫌今日下陽臺。效顰敢望傳淸夢。畫額方期捧羽杯。文彩風流歌不盡。舞調新曲襪生埃。翩然騎鶴下南州。綽約仙姿尙黑頭。靑鳥先催開繡帳。玉鳧應許駐瓊樓。人間自賀千年遇。天上方回九十秋。莫道塵凡緣更遠。梨園多是謫仙流。</text>
<title>哭張訓導</title>,<text>十里龜村緫弟兄。朱陳寧獨擅芳名。詩書世作瓊琚報。憂喜相輸尺寸情。泛菊謾期酬節物。採薪誰意哭平生。秋風依舊溪堂晩。一酹無緣笑語傾。</text>
<title>次仲慶城主夜飮吾家</title>,<text>芝蘭種處剪柴荊。惡草猶餘一寸誠。嶺外相逢眞邂逅。莫辭今夜醉冠傾。</text>
<title>端午次仲慶城主</title>,<text>醉吟閑望泬寥天。酬節翻驚度歲年。莫學澤中醒楚屈。幽懷非酒賴誰湔。從來湖嶺緫南天。景仰聲名定幾年。春夢花淵容一到。塵襟要向萬波湔。</text>
<title>次權士元詩</title>,<text>謾將憂樂以詩鳴。肩聳那期擲地聲。鐵硯未能磨舊恨。江鷗聊可結新盟。崎嶇天地身無補。齟齬人間計不成。識面風塵朝夕變。草堂唯有少年情。治園非爲學樊遲。聊揷陶潛採菊籬。月色細分階下竹。泉聲到盡檻前池。䝱肩敢意勞牽尾。謾興頻將作忍飢。生事凄微家四壁。晩來無計酒爲期。右自述</text>
<title>喜雨。呈仲慶城主。</title>,<text>好雨連宵四野均。山光草色潤如新。如何未解文園渴。空挽梅梢吸露頻。</text>
<title>次退溪景浩詩題綏之亭</title>,<text>幷包閑興卧高亭。白髮寧嫌似草生。景物盡輸詩老詠。盃樽長向故人傾。溪山應得智仁樂。揖讓已知君子爭。翫取天機猶未足。更邀明月作雙淸。</text>
<title>戱次仲慶先生</title>,<text>笑語溫溫座上春。一杯相屬洗襟塵。歌兒莫唱陽關曲。恐惱樽前腸斷人。</text>
<title>到金嶺</title>,<text>征驂一抹小溪頭。蘆荻花殘客裡秋。衰病不堪行邁苦。寒蟬空作昔年愁。</text>
<title>龍仁東亭。次竹崗詠蓮韻。</title>,<text>點點秋容冷侵塘。紅衣落盡不成行。精神訝許騷人趣。脉脉猶餘冉冉香。</text>
<title>詠懷仁</title>,<text>陰壑秋回點點紅。天寒日暮叫征鴻。重重樹合乾坤小。面面山圍道路窮。心事已違欺白髮。月光猶許照衰容。老妻病子腸堪斷。欲問平安信不通。</text>
<title>次文義壁上韻</title>,<text>三疊仁山路幾回。月明乘興醉歸來。墻梅已報春消息。却憶提壺漢水隈。</text>
<title>次鄭湖陰遊漢江避暑韻</title>,<text>幽期只欲消煩暑。並馬今朝適遠郊。十里烟波隨指顧。一江風日入吟嘲。朱絃笑語歡聲雜。紅粉犀金舞袖交。始信大平應有象。莫嫌今夕醉號呶。問津何處借輕橈。摘植堪嗟去路遙。梅發故園春意動。歲窮陰壑客魂消。夜深東閣愁聞篴。酒熟西隣憶見招。三十六年餘半月。忍看雙鬢白蕭蕭。</text>
<title>贈澄上人</title>,<text>倻嶺仁山問幾程。十年今夜眼雙明。窮來只有故人到。老去自憐新髮生。飛錫偶尋烟裡月。高懷寧染世間名。蕭條洞壑無來往。感爾厖眉遠扣扃。</text>
<title>贈雄上人</title>,<text>疊嶂烟霞度幾重。相逢綺語入從容。憑渠欲指安身處。愧殺覊遊說未窮。</text>
<title>黃澗道中</title>,<text>萬疊雲山道路通。馬前孤角夕陽中。匆匆不識羊腸險。要向蓬萊問葛翁。</text>
<title>次金山東軒韻</title>,<text>豪士千年去不回。長天惟有月歸來。何方躑盡前山擁。醉裡雙眸快一開。</text>
<title>夜話</title>,<text>此心那得更風流。頭上光陰去不留。響盡枯腸成一句。吟來都是客中愁。霏霏玉屑揔詩流。珍重還慚薄飯留。城府盡開談笑裡。此問無復可言愁。</text>
<title>次權士元韻</title>,<text>淸詩筆法古無前。此夜樽中舊謫仙。頭白自憐紆黑綬。守玄休歎誤靑氊。聲微老樹風初定。影細殘釭客未眠。往事窮通眞歷歷。半居廊廟半林泉。</text>
<title>次靑山壁上韻</title>,<text>西子靑山裡。吟詩孟浩然。劉生何似者。一笑滯三年。太守申公懋功。薦一兒以俟夜枕故云。</text>
<title>次思歸亭</title>,<text>萍水重逢改舊形。星巒此去幾長亭。淸宵步月愁千億。落日看雲思渺冥。時節已驚秋已近。聖恩偏感淚還零。思歸定有西歸路。多少情親待眼靑。</text>
<title>次士元示戱遊塔山</title>,<text>粉黛元非好事駄。衰顔偶到酒邊酡。佳山勝水心乎愛。幽恨窮愁嘯也歌。世事紛紛膏火裡。光陰忽忽隙駒過。靑雲躍馬吾無骨。嚼蠟方知味亦多。生涯萍轉任西東。客裡逢場酒一中。筆下江山難領畧。眼前風月自牢籠。偸名半世頭猶白。坐嘯三年面發紅。醉舞行歌君莫笑。醒來其柰百憂叢。何苦生涯付寂寥。古今人事祗魂消。午風亭畔吹湘竹。落日江頭舞楚腰。雙角夕陽人語閙。半山微雨馬蹄驕。猶嫌行樂無奇絶。直待氷輪把酒邀。</text>
<title>贈閑上人</title>,<text>穿尋蘿逕度重崗。壺裡乾坤自一鄕。月白却疑槎犯斗。日長還恐海生桑。垂眉定坐雲侵榻。刳木分泉冷透床。不語剩知閑有味。短筇隨處管行藏。</text>
<title>次三山樓韻</title>,<text>樓邊物色晩尤多。霞前頭細雨過。風月每懷唐李白。功名寧學漢蕭何。老逢佳處思猶感。病對淸樽嘯亦歌。到底江山供逸興。有生無地不爲家。</text>
<title>次懷仁東軒韻</title>,<text>點點冥鴻抹遠崗。小軒風物近秋凉。逢愁不覺催時節。覔句何妨響肺腸。綠酒放懷機已息。靑雲回首世徒忙。羇遊苦被衣如絮。蟋蟀鳴寒夜夜床。</text>
<title>士幹母氏挽</title>,<text>壽祿無瑕世莫比。宜家况復德音昭。眼前紫綬連雙璧。池上靑氈見一毛。百里陰功盈耳目。萬年天慶驗蟬貂。筭來縱得無遺感。人世還憐一暮朝。</text>
<title>余與高英之，梁泛翁。皆同年友也。歲壬子。高守㓇川。梁爲懷德。余爲懷仁。地若鼎足。然每相從遊。無月不然。一日夜會於懷德小樓。事頗穩勝。各携妙娥。折荷爲碧筒飮。忘機酬唱。吐出肺肝。有一妓生跪捧酒盃曰三邑政如鼎足。而三官每相鼎坐。妙語溫溫。可謂美矣。英之卽戱寫一絶云三人鼎足來。鼎足安可折。鼎足雖可折。此心堅如石。令余分韻作詩。以爲他日面目之資云。余不獲已。</title>,<text>荷邊月白水如藍。高閣夜靜人兩三。相逢意氣揔情親。放懷一樽談天人。東西南北皆有命。功名敢望調殷鼎。琴歌互答韻不俗。五馬平生榮已足。尋常不憚好懷開。剩得公餘相往來。山肴野蔬取次並。適口不須煩五鼎。溫溫笑語尙可掬。齟齬名場皆腫足。相期戮力戒伐檀。報恩只在斯民安。從來志業陋游夏。先憂後樂聊許可。情深投㓒且偲切。有懷時復悲腰折。人間富貴不可聘。袖裡誰知有岑鼎。纔傾碧玉豁心曲。大爵小爵隨意足。雷霆太山揔不知。問字寧分誰與雖。蕭蕭竹影搖月下。畫圖不煩文與可。狂歌一曲豈調節。浩浩不覺中斷折。中斷折聲相近道相似。城府盡開無彼此。何况嫦娥古猶今。謫仙千載先我心。不淸不濁合自然。爲學肯讀黃庭堅。寧隨貴賤更親踈。是知管鮑遺淡如。笑它紛紛聲利客。朝爲刎頸暮下石。</text>
<title>再次文義東軒韻</title>,<text>言深不憚夜方回。直待長天好月來。最是樽前難狀處。夕陽行雨晩山隈。</text>
<title>謝申元亮送妓賞月</title>,<text>月色平鋪似水淸。琴歌高繞調秋聲。客中風味先生送。拜祝豪吟病乍輕。</text>
<title>次梨湖韻贈上人</title>,<text>緣木求魚我豈能。負山多見力難勝。短長自可隨鳧鶴。小大寧須較楚滕。刻畫只憐迷鵠。飛騰還愧付騏蠅。窮來洞壑無相問。唯有天摩乞句僧。</text>
<title>示李應世</title>,<text>客窓孤枕夢頻驚。多事秋虫繞壁鳴。萬恨千愁消不得。起看霜月問殘更。爲感慇懃許馬迎。客窓虗負聽秋聲。忍飢長夜詩難做。却憶前宵夢不成。</text>
<title>吟寄恕初</title>,<text>旅宦渾如船上江。祗憐風月自無雙。怱怱去住分南北。賴有寬懷酒百缸。</text>
<title>憶情人。次英之韻。</title>,<text>欺人華髮鬂邊尋。愁對銀河影半沉。事去悔將歌作別。悲來羞與月同吟。殘更數點燈初暗。一葉高秋夜向深。試問嫦娥無限意。分明兩地照孤心。</text>
<title>送彦晦還朝</title>,<text>無邊黃葉政蕭蕭。誰料相分自此橋。遺愛可看留棣詠。餘波須聽去思謠。一樽離恨悲紅袖。千里歸心指斗杓。好去九天承雨露。尺書時報舊賓僚。</text>
<title>送國善</title>,<text>天時人事半彫零。黃菊猶存落更馨。孤客自生今日恨。寒蛩只作去年聲。看花亦足催人老。惜別那堪送子行。再揷苿萸仍此地。更期何處眼雙明。</text>
<title>石橋月夜</title>,<text>萬里今宵看處同。畫橋橫斷落空中。光搖銀界千山月。露下金樽一笛風。天上佳期秋最好。人間行樂酒專功。相携下視塵寰凈。謾擬乘槎上月宮。</text>
<title>贈太和先生</title>,<text>世事劇雲雨。乾坤一旅亭。他鄕身共遠。此夜眼雙靑。感慨籠中鳥。紛紜水上萍。淸愁無處托。爲爾倒銀甁。</text>
<title>偶吟</title>,<text>䆠海千層浪。功名一葉舟。浮沉應有數。萬古儘悠悠。</text>
<title>染萬紅</title>,<text>霜葉蕭蕭帶晩風。雨聲來自月明中。秋光不解分輕重。先入窮山染萬紅。</text>
<title>寄仁原等遊俗離 負約先往</title>,<text>離岳千層上。秋深萬樹紅。琴歌應窈窕。詩酒想從容。感歎時將晩。遲回道亦窮。淸遊如不及。高會豈衰翁。</text>
<title>菊花</title>,<text>衮衮天機花自知。淸香猶帶去年枝。可憐人事紛南北。對月醒吟憶舊時。</text>
<title>三寸柳氏挽</title>,<text>去秊村舍見歡迎。意極言深夜五更。摩背每多兄有後。拊心自歎我零丁。那知此別成今古。未信斯言隔死生。細料不堪哀淚濕。半山殘月照丹㫌。</text>
<title>送天祥罷還</title>,<text>同是他鄕遠客愁。荻花楓葉滿山秋。眼前節物猶堪老。何况君歸我獨留。相逢每被酒盃寬。百遍歸來意未闌。人事易違勞遠望。不堪離恨獨憑欄。地僻過從少。官閑睡起遲。秋光無厚薄。楓葉亂紛披。鴈遠摩天背。風高去國思。羇愁猶未已。又作送君詩。</text>
<title>次申同知韻</title>,<text>萬疊雲山一帶川。晩來幽事最雙全。閑中日月應難老。壺裡烟霞別有天。誤註南華悲白首。勞牽牛尾愧前賢。從今欲遂平生志。種得昌陽學引年。</text>
<title>次淸安板上韻</title>,<text>懶慢年來不做詩。每逢佳處祗回遲。月和晴雪光猶冷。天近高峯勢欲垂。身遠一方迷去路。夢輕千里落瑤池。擁衾旅舘寒生粟。却憶前宵倒玉巵。枉覓驚人細和詩。夜深東閣月來遲。雪消墻角梅初動。臈盡溪頭柳未垂。無興自憐豺虎窟。有懷空憶鳳凰池。眼前節物驚霜鬢。未死春心數擧巵。</text>
<title>次默庵韻</title>,<text>邂逅壺公謫裡天。風流千載屬蘇仙。聲名縱見居王後。交契方知在鮑前。憂患只將供笑語。行裝聊復托林泉。言深每被多生憾。寧醉新豊斗十千。風光物色倒晴天。勝會猶堪繼八仙。鐵硯未能磨世事。淸愁那得到樽前。知音自可尋流水。漫興寧須思湧泉。憂喜從來皆失馬。請看頑櫟保三千。連車日夕訪山陰。節物猶堪入醉吟。寒色欲來逢酒薄。亂峯如走向人臨。陽回洞壑生春意。興逸琴歌見客心。湖海萍蹤眞偶耳。爲期他日更相尋。歲晩窮山日正陰。有懷空詠白頭吟。往來榮辱徒翻覆。朝暮居諸自照臨。梅蘂已知殘臘意。年光還惱病夫心。小堂酒熟開涓滴。乘興誰將雪夜尋。</text>
<title>戱次後山詩。示用晦年契。</title>,<text>莫敎從事拔愁城。猶是邯鄲夢裡榮。憂樂可將凭范子。行藏直擬問君平。萍蹤此夜開靑眼。樽酒他鄕見客情。我欲與公談世態。寸心還愧懶逢迎。三年湖海任專城。鞍馬功名亦足榮。醉取寧須論意氣。言深更莫話生平。窓含月色離塵想。梅伴春心不世情。回首嶺雲猶在眼。幾時童僕見歡迎。</text>
<title>送子輔解組還鄕</title>,<text>濫荷垂歡許益三。印章同領老湖南。送行自恨勞牽尾。數擧離觴面發慚。</text>
<title>題淸神堂</title>,<text>流水桃花客思迷。山圍春晝自高低。此間定有神仙宅。平渡蓬萊不用梯。</text>
<title>次諸友送景仰赴京詩卷後</title>,<text>把酒吟詩往事遙。關河曾是送君軺。眼前故舊紛南北。頭上光陰自暮朝。江閣莫將輕一笑。它年應憶說今宵。桃花流水春將晩。笙鶴飄然下九霄。</text>
<title>題懷仁</title>,<text>峽中山縣少民居。景物爭姸畫不如。靑草芳菲寒食後。黃梅零落杏花初。林泉却屬分符客。官舍眞同處士居。溪上一樽多古意。短橋西日秣征驢。居一作廬。秣一作駐。</text>
<title>送夢瑞朝燕</title>,<text>我守窮荒鬂半秋。公隨玉帛入燕幽。逢春去國猶無柰。惜別看花不自由。靑瑣幾回勞客夢。白雲千里亂鄕愁。一身已許君親繫。努力加飧愼遠遊。千里江南杜若繁。夕陽添雨錦新翻。落花風裡傷春事。開眼樽前慘別魂。觀樂君同賢季子。吟愁我似病文園。誦詩三百收功大。男子平生道義尊。</text>
<title>上淸州南樓送夢瑞</title>,<text>鴉背黃金落照翻。晩風樓上聽溪喧。含酸萬里橋邊路。相對無言倒一樽。</text>
<title>次權士元韻</title>,<text>不醉無歸夜向深。情多還怕淚沾襟。關河月白驚殘夢。應憶樓中惜別心。</text>
<title>題滄洲亭</title>,<text>不盡滄洲興。扶筇上釣臺。天容連海濶。雨脚過山來。烟散眠鷗起。江喧怒汐廻。前人恩實少。囊錦未新裁。</text>
<title>贈上人</title>,<text>細風斜月笛悠楊。人道長歌是酒狂。不獨匡山能感舊。九秋霜露正堪傷。</text>
<title>灞陵送客 此下三首。甲寅冬三朔月課。</title>,<text>勞勞相送地。恨別幾人曾。折柳情如許。班荊話未能。望窮迷路曲。行遠隔崖層。去注魂消盡。橋名信有徵。</text>
<title>題輞川圖排律十韻</title>,<text>卜築藍田占勝區。一方佳致敵蓬壺。輕籠遠岫陶雲出。曲抱高丘謝練鋪。泉瀉巖頭寒噴薄。路緣溪口細縈紆。平田漠漠沙禽下。嘉木陰陰谷鳥呼。驅使風光誰得狀。經營意匠自能摹。掃窮東絹能臻妙。幻出西莊便作圖。半世安閑隣野鹿。百年羇束笑轅駒。烟雲盡屬詩三昧。林壑都輸畫一厨。已許放身窮好景。却要收迹避強胡。我今竊吹頭空白。羞把丹靑掛壁隅。</text>
<title>讀慶曆御除三諫官製</title>,<text>人君自古厭逆耳。納誨有誰容引裾。惟有文思宋天子。要受忠言己常虗。旁求鯁亮責補闕。特許三賢同詔除。才高識遠信英明。彼美歐陽王與余。帝曰嗟予新諫官。爾有嘉謨當盡攄。鶚立朝端厲謇諤。汲引忠良拔茅茹。頭戴神羊口含椒。指斥奸慝皆誅鋤。宜繩我愆糾我謬。觸事敢言投諫書。辭嚴旨切制一下。滿朝刮目歡有餘。爭持藥石醫國病。中外喜氣充堪輿。登庸正直旣如此。永固鴻基安屬猪。但恨三人不早用。已敎郭后空見踈。</text>
<title>加德海中。次君美韻。</title>,<text>百計從前笑刻舟。一年湖海作重遊。謀生却恨虗長筭。報國其如闕近籌。孰把黃金求馬骨。空搔白首戀狐丘。平生齟齬經綸學。化作孫吳亦未孚。</text>
<title>次機張山亭韻</title>,<text>江山空復壯。籬落少安民。縣古依山麓。城危壓海濱。朝歌回遠棹。夜哭送征人。愧㥘防偸竊。王師每及春。</text>
<title>次密陽嶺南樓</title>,<text>擬斬樓蘭百萬頭。登臨長嘯誓江流。試將軍令三杯酒。故被佳人一笑留。指顧風生劒倚天。豼貅百萬擁樓前。王師只要無傳箭。廟筭元非爲好邊。擬揮干戈淸海岱。肯懷圖畫入凌烟。傍人莫詠賢勞句。應奏膚功醉肆筵。堪笑平生守甕天。登臨遊樂冠從前。楊花細逐澄江面。山雨來隨白鷺邊。芳草渡橋飛遠笛。夕陽籬落起炊烟。琴歌緩奏靑娥舞。繡履香飄玳瑁筵。</text>
<title>次姜士浩雙碧樓韻</title>,<text>樓下澄潭繞竹流。蕭踈物色尙疑秋。分留却恨恩猶少。細草明霞一片愁。</text>
<title>金海東嶺勝戰 幷序</title>,<text>余與趙從事君美爲一邊。金海府使柳忠弘，前郡守朴鵾爲一邊。射帿分勝負。約以勝邊脫不勝者笠。懸諸馬後。不勝者露頂騎馬前導以爲戱。柳與朴皆武人。以謂我輩必不能勝。柳公終日甘言曰閔相國希仲爲南道兵使。與北兵使爭帿。約以脫笠終不負。據事取證以固之。恐我輩不遂其約。是日兩公大不勝。脫笠先導。令妓兒拍手從之。螺角次之。吾兩人懸冑按馬而還。聊賦而戱之。百勝餘威指顧中。背城誰更乞交鋒。倚天長嘯風成虎。駐日揮戈氣揷虹。亡虜膽墜爭縛面。將軍心大舞雕弓。降旙倒竪聞歌楚。獲冑歸來馬首同。割半鴻溝墮計中。風聲鶴唳揔奇鋒。餘威政似驅羊虎。逸氣眞如駕海虹。入地會應甘授首。射天誰復欲彎弓。高峯不是爭衡地。數罪方知廣武同。</text>
<title>次金海東軒韻</title>,<text>細草連雲碧。殘霞襯水紅。高樓人倚醉。詩在夕陽中。甲馬汗流血。征夫衣褪紅。蠻雲猶在眼。撫劒坐樓中。</text>
<title>次寄崔子省韻</title>,<text>湖海萍逢會有時。百年心事故人知。桃花浪暖同春宴。梅雨香飄約好期。別後每尋囊裡贈。愁來還把月中巵。思君獨坐江天暮。求友黃鸎囀柳枝。</text>
<title>次梁士恬韻</title>,<text>去家春思政無邊。邂逅相看一輾然。好句祗應知我贈。勝遊時復爲君延。移舟巖下同蘇夜。問月樽前敵李仙。多態公詩摹寫盡。別來留憶暮江天。</text>
<title>次矗石韻呈廵相</title>,<text>此生牽尾笑區區。白首橫戈倚戍樓。矍鑠祗憐頻顧眄。杯樽那得更風流。窮來轉覺交遊少。老去翻驚世事浮。何幸吐茵元不問。百年今日識荊州。是夜與君美作樂放狂故末句云</text>
<title>次淸心軒韻</title>,<text>月照踈篁影半江。絮花風定霧溫窓。令人喚做驚人句。思在烟波白鷺雙。一般詩思倒澄江。更有晴虹夜貫窓。淸坐月明翻倒水。水中樓上共成雙。遊絮顚狂散碧江。興移隨意閉晴窓。槎槎喚醒滄洲夢。樹杪巢傾鵲一雙。月入平湖一㨾淸。稀音隔竹自天成。倚窓謾費推敲手。空詠江船火獨明。百年心迹愧雙淸。九轉燒丹藥未成。咄咄半生愁不寐。一簾殘月漏微明。無涯托得有涯生。眼底休輕酒一觥。何日岸巾三逕暮。淸風明月等閑行。水濶風輕浪自生。夕陽搖影碧侵觥。憑欄細和澄江句。閑看遊魚鏡裡行。</text>
<title>次咸安東軒韻</title>,<text>邇來心事懶經營。不要生平分外名。牽尾幾年長作客。去家千里獨憑楹。生憎柳絮隨風轉。多事榴花照眼明。咄咄此生心語口。傍人錯道忍飢聲。</text>
<title>次柒原別舘韻</title>,<text>久客歸心日夜流。天涯空復夢刀頭。眼窮湖海愁連草。想憶鄕隣麥正秋。時望好山頻駐馬。更懷旅恨倦登樓。靑雲器業吾無骨。還詠陶詞任去留。</text>
<title>次菁川樓船韻</title>,<text>天容水色本澄淸。緩棹尋春載酒行。浪暖桃花魚戲影。韻高龍笛谷傳聲。紅粧倒影黿鼉窟。翠霧遙連睥睨城。淸勝極知天下一。謂非蓬島是言輕。</text>
<title>次金海涵虗亭韻</title>,<text>遺世何須駕海梁。息機隨處便求方。搖波月色飄瓊屑。浥露荷花雜拒霜。地隔喧囂隣淡泊。心消煩惱入淸凉。胷中剩有涵虗地。自在源頭照日光。</text>
<title>次檜山樓韻</title>,<text>物色重尋作意來。凉生藤簟雨初開。山抽碧玉芙蓉立。水接滄溟組練回。樓豁便風疑借翰。院深多露欲驕苔。無人會得吟愁苦。獨坐凭欄強倒盃。</text>
<title>次梁士恬韻</title>,<text>支離東北嘆浮生。邂逅談鋒敵兩京。羡子生涯無介累。愧余心迹未雙淸。閑調白雪傾深酌。擬和陽春賦短行。多病年來衰鬂換。卜隣還欲任天氓。</text>
<title>江上偶吟</title>,<text>江上多風雨。落日愁行旅。漁人故多事。盪槳依寒渚。閑忙雖異道。着處迷所詣。披簑船上立。不是滄洲計。</text>
<title>次金化東軒韻</title>,<text>百轉羊膓曲曲斜。秋風吹鬂客思家。一年㫌節長南北。虎畧龍韜問幾多。</text>
<title>昌道驛次沈希安韻</title>,<text>廵盡天南又北之。客思何况又秋思。怱怱計日聞雞早。步步懷家策馬遲。事業秖憐欺老病。功名還愧泣途歧。平生只解經綸學。餘外孫吳本不期。</text>
<title>次新安驛韻</title>,<text>此身委質敢求安。久客翻憐暮鳥還。瘦骨看鞍行邁苦。秋風吹面鬂毛殘。鳴霜落葉愁長夜。叫月驚鴻入遠關。瓜棗園林時政好。有懷空復對孱顔。入一作抹</text>
<title>次高山驛韻</title>,<text>自笑功名老據鞍。較來風味足甘酸。南灣畫角黃梅動。北塞孤㫌碧海寒。萍迹已厭空白首。虗名無補只頳顔。丹心未透天關裡。百慮中宵夢未安。是年五月奉使嶺南。十月向北。故首聯及之。</text>
<title>次洪原東軒韻</title>,<text>野濶烟光薄。天空海氣明。風霜迷遠塞。鼓角報新晴。路入關河壯。愁連草樹平。覊遊少靑眼。誰慰旅人情。</text>
<title>次平浦驛亭韻</title>,<text>冒雨衝泥路幾斜。海山光景眼前多。匆匆鞍馬身千里。三歲風霜不在家。</text>
<title>次臨溟驛韻</title>,<text>老㥘風霜凍抱鞍。塞雲開處海天寬。異鄕秋思渾無賴。愁對紅粧並倚欄。</text>
<title>次雲加外院韻</title>,<text>淸江遙出白雲根。壁立蒼崖見禹痕。少憇夕陽楓半老。此間端可倒芳樽。</text>
<title>次朱村驛韻</title>,<text>隔隣茅屋自成村。萬古朱陳子子孫。境僻民淳生事足。古家遺俗只今存。</text>
<title>次輸城驛韻</title>,<text>烟沙漠漠暗邊城。捲地風聲吼海鯨。無限客愁消不得。淺斟低唱任壺傾。</text>
<title>次會寧韻。醉贈元炳叔。</title>,<text>與君俱是洛中居。千里行裝只劒書。眼底白頭靴可趯。掃除戎幕盡丘墟。</text>
<title>次鍾城東軒韻</title>,<text>多事春光屬暮年。楊花高下過前川。山圍曠野千重碧。雨濕明霞萬點鮮。玉索調鷹柔柳下。金絨繫馬曉鶯邊。將軍剩得公餘興。王謝風流酒裏傳。霜毛蕭䬃鏡悲年。鐵馬凌兢夜吼川。匣劒手磨關塞月。分明胡語隔江傳。</text>
<title>醉贈夢瑞</title>,<text>關雲漠漠掩黃昏。誰記江潭客斷魂。千里相思如有待。一樽來對竟何言。風傳擊柝霜聲緊。月白荒莎旅思煩。直目凝看驚老瘦。莫將餘外喪吾存。</text>
<title>偶吟</title>,<text>孤抱單衾粟起寒。天涯三夜夢知還。百年莫訝文章誤。詩比淮南愧小山。</text>
<title>次安邊韻</title>,<text>莫恨生涯道路中。百年人事孰非空。千尋鐵嶺橫天遠。萬里鯨波伏地雄。淬劒擬揮莎塞月。弊裘還怕玉關風。丈夫意氣要裹革。漠北寧容牧馬戎。</text>
<title>次萬景樓韻</title>,<text>豐沛千年擅物華。登臨長嘯思無涯。江通碧海浮元氣。月照淸霜伴菊花。笛響有情愁更絶。楓光多事整還斜。龍盤虎踞關河壯。今古英雄閱幾何。</text>
<title>次定平韻</title>,<text>謫䆠長東北。生涯任轉蓬。有懷憐夜月。多病㥘秋風。心似巢南鳥。身如向北鴻。關河靑眼少。無賴酒緣紅。時主人以我不能飮。只廵三盃故戲云。</text>
<title>次咸原韻</title>,<text>百二咸關壯。秋風旅思窮。家書何日至。歸鴈夕陽中。</text>
<title>次洪原韻</title>,<text>爲文寧數草玄雄。自擬平戎一嘯中。寶匣霜釯光闘日。錦囊豪思欲摩空。彎弓三百輕烏濩。好勇平生少北宮。倚劒秋風聞鼓角。笑他辛苦坐詩窮。</text>
<title>次居山韻 在蔓嶺下</title>,<text>鳥道開雲裡。秋天窮海邊。山河迷舊恨。耕變新阡。一怒翻三捷。千軍動萬全。沉沙餘折戟。野老紀相傳。</text>
<title>次利城韻</title>,<text>浦口秋光淡。漁村日欲曛。心隨千里鴈。家隔萬重雲。鳥道明天外。鯨波沒地垠。崎嶇南北路。俯仰愧天君。</text>
<title>次湍川韻</title>,<text>詩成風雨落毫端。關塞行裝只一鞍。白露淸霜秋欲老。曉風殘月夢驚寒。歸心漠漠三千里。去路迢迢百八盤。牽尾半生成底事。十年南北鬂成斑。莫將憂喜聚眉端。男子東西足一鞍。有句自憐酬客恨。把杯聊可擘天寒。肯私筋力愁看鏡。擬獻身心誓揷盤。緩帶橫戈矜矍鑠。伏波千載與同斑。</text>
<title>登磨天嶺。次磨谷韻。</title>,<text>人間翻覆似浮雲。餘外東西不可論。騷興只憑揮栗尾。客懷猶許撫桐絲。崎嶇鳥道橫天險。多少漁家傍海村。入夜不眠還步月。好詩吟到祗消魂。</text>
<title>次永康韻</title>,<text>白首風塵路。多慚牛尾牽。霜鋒頻斫地。壯節擬撑天。未效平戎策。空揮斷水鞭。自憐心事謬。衰朽泣殘年。</text>
<title>次晦公詩</title>,<text>酸寒儒術世相承。可笑人間百不能。手把靑萍三尺刃。心慚黃卷十年燈。愁多去國寬圍帶。病久成醫謝折肱。緩步天涯三鼓月。試將詩句寫溪藤。</text>
<title>寓懷 試陳邊事於兵相。不見信故戱云。</title>,<text>弊裘橫攬負朝暄。心死寒灰撥不溫。魚口半生長作誡。鴈門千里又空言。多情自愧顔猶醜。少味翻愁舌莫捫。齟齬百年蛇着足。空搔白首望天門。有懷無夢坐多時。斗沒星殘似散碁。𩿪鷃孰知愁聽鼓。鷦鷯元自有餘枝。捧心不願東施效。愛酒寧辭右手持。苦憶黃壚身更遠。幽期虗負鬂成絲。</text>
<title>醉贈舒仲公</title>,<text>同是天涯去國愁。一年梅臘歲共遒。風𩗛淚滴班生臉。斗沒霜侵季子裘。雪共月明千里冷。夢兼身遠萬山稠。多情莫怪頻相問。來歲君歸我獨留。</text>
<title>送金而重還京</title>,<text>戍角聲殘月亦愁。題詩欲別語難遒。中宵客淚三年笛。千里羇懷百結裘。倚劒祗憐莎塞遠。引杯非爲曉霜稠。君歸京洛人相問。牛蟻難分計足留。適患耳病故云</text>
<title>次居山韻</title>,<text>一年南北二毛饒。千里關河路正迢。䆠興已添酸入齒。客愁翻减帶圍腰。霜寒古驛秋光冷。風送長天鴈影遙。細料半生搔白首。世間無地百憂消。</text>
<title>詠鷹</title>,<text>萬里凌霄翰。應從北海門。軒昂雲外膽。寂寞架頭魂。引吭時長唳。𢥠身試一翻。野雉元自捕。還作主人恩。</text>
<title>贈金秀才兄弟</title>,<text>渠家陰德從來遠。今見蘭芽揔是賢。搏擊面知鵬萬里。哀鳴又作鴈雙連。人間只喜俱三樂。囊裡休嫌欠一錢。吳下定應驚老眼。寧馨不但剩狂顚。</text>
<title>戲贈金公</title>,<text>曠度無通介。隨時豈異同。張應先八俊。賈亦少諸公。莫道人成虎。須知鬼笑龍。古來詩有驗。吟嘯未宜工。</text>
<title>立春夜</title>,<text>梅㤪初伸雪欲花。春光莫道更無多。天機已轉雞達曉。地脉潛回凍底波。子夜情懷驚歲律。平朝物色遍陽和。孤臣遠獻南山壽。胡越千年祝一家。風雨孤燈半落花。書灰不寐夜聞多。暖生窮髮消殘雪。凍解蠻河咽曉波。衮衮天機來有信。紛紛人事漸傷和。尺捶身世長東北。每把屠蘇不在家。</text>
<title>示仁仲 譏我吟詩故云</title>,<text>去國情懷自不堪。讀詩如對古人談。淸圓祗可追丁卯。爛熟要須洗劒南。行世分甘窮五字。忘言寧復待三緘。憑君莫怪嘔膓盡。物色天涯費討探。</text>
<title>記夢中詩 夢往湖陰鄭相國水閣第。洪相國退之亦在座上。令我呼韻賦詩。覺來追記之。</title>,<text>勝讀前書接笑談。一樽歌鼓興難堪。停杯莫愛題詩百。邀月應須對影三。當軒碧竹留湘染。圍帶黃金暎玉藍。不分平生參盛會。座中皆是太山巖。</text>
<title>送酒于瑞公</title>,<text>歲換年仍舊。窮愁病與媒。凍消知臈去。風軟覺春回。客恨詩堪寫。幽懷酒可開。故應分遣意。杯覆着塵埃。</text>
<title>次壓海臺韻</title>,<text>倚醉提毫氣揷虹。登臨騷料散晴空。雲堆碧王全開葉。日瀉黃金半惹風。物色分留知有幾。乾坤來往覺無窮。飄然萬里身如翰。瀛海三山一望中。</text>
<title>元夜</title>,<text>臈去春回似有期。如何高枕寸心違。迎新鬂髮愁猶短。到手屠蘇老更遲。人事每懷前歲好。酒狂無减少年時。功名半世欺衰病。異域空吟守歲詩。</text>
<title>偶吟</title>,<text>年侵衰鬂短。雲細月光幽。笛奏聲聲怨。詩成字字愁。智專羞老馬。物役愧虗舟。筭了平生事。寧須分外求。</text>
<title>次富居趙松崗韻 昨聞松崗之訃。今見其詩。不任憾慘。因次而寄懷云。</title>,<text>春光應着故山阿。擧手空搔白鬂髿。山擁旅愁千萬疊。月明人語兩三家。身兼寵辱功名晩。計熟園林歲月過。進退豈容關一髮。無田兒女眼前多。</text>
<title>醉次舒仲</title>,<text>白頭那得更風流。祗把芳醪散客愁。共喜聖朝無北顧。莫辭春日倚東樓。擁戈長嘯增豪氣。取醉提壺賦遠遊。異域過逢緣豈近。他年面目此詩求。</text>
<title>次慶興射亭韻示兩同年</title>,<text>天畔斜輝極照臨。逈分亭影倒江深。山椒雨過雲開葉。酒面春回錦吐心。漫興孰知輕萬戶。劇談猶喜重千金。飄然共對乘桴伴。直向湖山好處吟。天涯携手共登臨。時有春聲樹外深。才盡敢期詩詠物。興來聊可酒傳心。芙蓉壁立莖抽玉。組練川回月漾金。直壓空明通羽翰。笑他莊舃越鄕吟。得失寧論馬。行藏不占龜。高山流水下。應有一鍾期。</text>
<title>有感</title>,<text>千窮百巧鬂還星。學畫翻憐虎不成。皓首功名猶武士。到頭嗔怒是書生。地偏薊北凄風疾。天近長安照日明。誤筆點蠅欺半世。幽懷空復以詩鳴。</text>
<title>醉別士高還京</title>,<text>病眼元多淚。天涯又送君。思歸歸不得。少月且看雲。</text>
<title>次潛溪堂韻</title>,<text>夙昔知公樂。於焉占可寬。溪淸應有本。風細足觀瀾。今古閑中得。乾坤卦外看。理潛難伏處。魚躍一鏡寒。</text>
<title>九日登童巾城。示舒仲。</title>,<text>冷烟踈處夕陽紅。劒倚天山思不窮。萬里一身長客夢。百年雙鬂又秋風。殊方物色傾樽菊。故國情懷滿樹楓。緩帶平臨夷夏界。更催歌鼓舞雕弓。</text>
<title>次鏡城東軒韻</title>,<text>斜陽一抹暎樓頭。吟外明霞散未收。極目海窮疑借翰。擧頭天近念分憂。詩成不覺浮生遠。興逸翻驚往事悠。白首誰知多意氣。橫吹鐵笛作仙遊。</text>
<title>次慶源東軒韻</title>,<text>銅章曾佩到窮荒。玉節重來似故鄕。水割華夷朝海壯。山連睥睨入雲長。天涯歲月人將老。客裡鶯花日載陽。報喜夕烽傳遠邇。不勞干舞靜邊疆。</text>
<title>次元帥臺韻</title>,<text>憑風長嘯海山頭。滿目雲烟散不收。故國情懷朝復暮。天涯消息喜還憂。當年勝事渾無賴。半世狂圖儘謬悠。邂逅元戎多意氣。一樽相對舊交遊。</text>
<title>醉吟松亭</title>,<text>淸淺秋空暎晩暉。湖山粧黛斂寒霏。紅爭楓日晴光射。碧合松雲暝色圍。羗笛有情烟外起。鄕心無賴鴈邊飛。一樽高興吟成越。千里風霜故國衣。</text>
<title>次古律 十首</title>,<text>雪裏梅花艶晩香。剩閑收拾入詩章。風飄玉篴春聲動。月暎金罍客思長。事業已乖調鼎鼐。生涯還負課耕桑。乾坤蕩蕩容衰病。樽酒狂歌亦上皇。世味甘酸已飽更。途窮惟見故人情。論文愧乏擔天思。和句慚無擲地聲。案上懶看期會簿。樽前猶唱短長淸。年來謾費漁樵夢。鬂上垂垂白髮生。霏霏靈露濕晴烟。暝色先沉遠水邊。聲徹寒霄巢鶴唳。香傳幽窟老龍涎。風飄仙袂通飛翰。月照梅花倒酒船。弱水三千應咫尺。不須方外學長年。開眼休嫌酒一中。光陰不貸漸成翁。頭邊已看添新雪。臉上翻驚减舊紅。問月幾回思李白。名亭時復愧司空。春光早着寒梅發。酬節何妨與子同。萍轉東西月幾纖。相逢詞律嘆淸嚴。靑雲事業期豪俊。白髮功名愧米塩。風送雪花添酒席。雨和春氣滴書簷。世間悲喜堪搔首。欲寫新詩弄兎尖。背我光陰去不遲。此心猶似少年時。風塵遠避冥鴻弋。樊檻誰憐瘦鶴姿。春入柳邊開綠眼。月來梅下照香肌。只饒節物供詩料。甘分巢林願一枝。自憐身似老蚕眠。邂逅窮鄕一輾然。起倒元非甘應俗。坐忘奚是學參禪。任看遼市爭收價。却笑東隣謾效姸。遣興敢期詩律細。無他相贈強顔編。行旆遙隨北鴈飛。關河迢遞信書稀。傾囊佇見詩千首。陟應知夢屢歸。客裡共驚新歲律。夢中時訪舊漁磯。含毫不下思無盡。念別空將摻子衣。駑蹇加鞭欲遠徂。臨歧誰復指迷途。謾投隋壁貪千仞。敢向堯天驗六符。久客只憐揮月兎。鮮歡無意摘霜鬚。春來物物皆新態。愧我低垂氣不蘇。世路風波壯志頹。經營心省懶裁培。偸名敢擬要烹割。爝火堪羞窃燼煨。素髮千莖紛似草。靑春一念漸成灰。酒醒歌罷覊愁動。愧咏陶潛歸去來。</text>
<title>呈恕初以健</title>,<text>只愛梨園第一花。千紅萬紫不須多。人間離合元無定。開口相逢有幾何。明朝人事各西東。爛熳休嫌酒一中。老去功名愁鬂白。興來談笑醉顔紅。題詩秉燭憐山雨。坦腹持杯受晩風。不寐夜深相送地。一聲長笛怨無窮。驛亭杯酒夜三更。樹杪先秋露氣淸。人世相逢應不數。一天明月照深情。</text>
<title>退溪先生挽</title>,<text>一生終始累朝榮。不改蕭然丘壑情。山似武夷當戶立。溪分活水繞堦鳴。座虗前席傾三接。天喪斯文奠兩楹。痛迫楓宸崇禮秩。未隨攀拂淚沾纓。</text>
<title>登金陵卵山。醉贈呂上舍應龜。</title>,<text>烟橫山面未全開。遠樹風粧錦繡堆。山畏水流山萬疊。水嫌山遠水重回。吾行正値秋多興。日暮寧辭酒一杯。風景不殊豪士會。江山能許後人來。</text>
<title>漁陽驛</title>,<text>漁陽橋上客徘佪。月色遙隨萬里來。人事幾回傷白首。驛亭今夜屬金杯。空江水落晴沙靜。往事雲沉獨鴈哀。可笑長城依舊在。薊門烟樹恨難裁。</text>
<title>廣寧途中</title>,<text>始覺從前坐井中。此行遊覽盡奇雄。鞭輕紫塞三冬雪。袖拂滄溟萬里風。尼父固知看魯小。阮生何事哭途窮。無閭山面如相識。掃盡寒雲揷翠空。</text>
<title>通州</title>,<text>十月辭王國。新春入帝城。海山千萬里。風雪短長亭。觀樂平生志。思家此日情。悠悠人世事。泛泛水中萍。</text>
<title>朝天</title>,<text>朝天何幸拜宸旒。稽首丹墀祝萬秋。日御襯臨黃道近。宮壺傳賜紫霞流。春光蕩漾龍池面。瑞氣崢嶸畫閣頭。怳惚此身生八翼。乘槎何必上淸遊。</text>
<title>見太廟</title>,<text>重門深鎖廟貌尊。勢壓層雲接帝閽。鋪地花磚晴影動。滿庭蒼檜晝陰昏。貽謀穆穆開神祖。錫類綿綿有孝孫。海外陪臣瞻盛制。駿奔如在肅心魂。</text>
<title>敬賦</title>,<text>探至理而恭默。求修省之大法。思聖狂之有分。悟居敬而謹獨。恒主一而格致。克惟精而欽察。收視聽而無適。謇齋莊而誠正。會本然之全德。反厥初而齊整。旣且戰而且慄。警斯須之怠忽。雖做功之至微。顧厥用之諺博。玆人心之善惡。係此敬之存亡。隨所遇而盡誠。思篤實而不忘。處幽暗而愈敬。若十目之所視。謂此前修之攸勉。盍慥慥於終始。原賦予之不貧。諒本善而最靈。然情意之橫生。接外構而喪精。倘暴棄而不敬。鮮不役於瞻聆。縱萬理之具備。必待斯而後善。用自持而直內。盍念玆而增勉。每反顧而寅畏。望日躋於敬止。洞幽明而同格。一至誠而無已。誰知道學之克明。實有由於一敬。夜申朝而念念。勤不已於動靜。存切戒於朽索。如臨淵而集木。恐後先於間斷。儼緝煕而修飭。縱全備之至聖。孰不亹亹而念哉。彼前聖之格言。戒修己而開來。祭鬼神而如在。捧盤水而內篤。哂頑庸之太簡。務怠蕩而放逸。咸縱欲而罔收。肯坐忘而自克。幸余蒙乎禀賦。仰前訓而矜惕。箴曰惟此一敬。萬善之機。念之於獨。誠之於思。敬與不敬。舜蹠異歸。閑居無忽。屋漏勿欺。敢告天君。敬以自持。</text>
<title>良賈深藏不市賦</title>,<text>予窃哂世人之淺淺。甘自市而自鬻。紛紛耀金而眩玉。謾吹竽而皷瑟。嗟常賈莫不皆然。窃有感乎深藏。鞰至寶而待價。順自然而韜光。秘幽獨而無憫。謇切磋而琢磨。外若虗而內盈。渾有無而泯迹。擬囷富於罄寠。自無心於邀名。非所望於外售。肯爲謀於連城。靜辭世而自珍。質高價於吾心。每反顧於修省。慮所藏之不深。然在中之必達。孰不寶其所寶。雖蔽掩於要守。顧鏗鏘之難葆。夫孰云深藏不售。價反增於三倍。應須時而效儲。任奇才於鼎鼐。始難究於聲臭。竟自著於傾市。處囊中而穎脫。疇有眼而不視。况在我之旣嘉。豈見知之無日。玆爲賈之尙然。矧君子之韞櫝。抱瓊琚而高遯。寓大用於無用。藏天地之恢恢。在所遇而安重。寄遌遭於冥冥。外用舍於一己。隨所化而行藏。保天畀之大器。昔木鐸之不遇。捲奇珍於胷臆。仰彌高而鑽彌堅。竟老死於車轍。斯在天之窮達。焉自謀而急急。哀鄙夫之淺記。眩朱紫於衆目。患世俗之莫知。極百端而自賣。幸予生之不器。蘊瑚璉之許大。撫倜倘而俟命。窃自擬於懷玉。倘琅玕之得展。作邦家之柱石。</text>
<title>陋巷賦</title>,<text>惟聖人方寸之天。一泰然之眞樂。雖所處之至汚。自厥心之不易。景陋巷之淸風。尋顔氏之攸好。非隘室之可娛。豈淺淺之樂道。顧至樂之自得。巷亦爲之光輝。昔闕里之多賢。唯回也爲庶幾。旣天資之玉潤。又琢出於學海。淵然慶雲之氣。肯外物之爲浼。當天地之風雨。獨超然而不枯。顧彼巷兮雖陋。信君子之攸芋。曲肱兮容膝。浮雲厚斂之季氏。簞食兮瓢飮。草芥景公之千駟。洙泗風兮吹面。杏壇月兮滿襟。然巷中之所樂。不在彼而在心。想蔬食之胷次。一太和之春日。不違仁於三月。明萬理於聞一。人欲之査滓淨盡。天理之鳶魚飛躍。自心廣而體胖。藹粹面而盎背。身雖寓於陋巷。氣浩然於覆載。仰不媿兮俯不怍。無所樂而樂存。誰知蕭然之一巷。便雍煕之乾坤。和順兮積中。是巷之粱肉也。英華兮發外。是巷之繡服也。人知茅屋之可憂。又安知顔氏之安宅。人知曲肱之是苦。又焉知顔氏之潤身。肆不改其初心。唯自樂於天眞。謂一簞之可樂。人所同於厭貧。謂斯道之可樂。人與道而無仁。嗟一巷之所樂。非淺智之可覬。縱聖門之高學。知此味者鮮矣。由慍見於在陳。閔招辱於費宰。矧當時屢空於斯巷。人不堪其戚戚。非庶乎之大德。寧不移之可得。宜聖心之見學。再賢哉而嘆矣。昔夫子之自道。樂亦在於飮水。吾知陋巷之所樂。求善誘而嚌胾。獨恨夫太和之德容。晦一巷而不施。知樂樂世亦已罕。矧與民同樂之可冀。曠千載而神會。幸濂溪之先獲。每令兩程而尋繹。慨常引而不發。吁嗟乎巷古人亡。信所樂之何事。晩余學之滅裂。焉此樂之可說。姑從事於博約。益玩味其學之遺意。歌曰樂彼陋巷。其樂如何。不膏不粱。非管非歌。巷之外兮憂心忡忡。巷之中兮太和融融。樂彼陋巷。風萬古而長春。君不見自古歌舞地。滿眼秋草兮蓁蓁。</text>
<title>醉裡乾坤賦</title>,<text>軒太初而特立。覽乾坤之寥廓。凝萬象而混淪。寓理氣於廣漠。嗟保合之鮮能。孰探賞而該括。偉先生之逈邁。獨會融於胸臆。超世氛而挺脫。卧煕皥之一域。暢高情而容與。渾千秋於幽默。遣醉興於嘯咏。玩覆載之宏豁。付兩間於蘧廬。寄古今於閑中。領陰陽於眼前。等是非於浮雲。範於穆而悠然。自無心而煕煕。戱事物於眞懷。藏至理於浩思。運氣化於度內。涵太極於心胸。置遐想於𨓅古。較動變之無窮。探闔闢於月窟。躡消長於天根。思一元之槖鑰。靜獨對而忻忻。起深省而陶陶。殫窈窕之玄化。歷怳惚於無際。覺宇宙之一鳥。觀日照而月臨。喜不改於衢撙。立浩浩而冥搜。宛鴻濛之初分。遇羲皇於朝暮。閱四時於俄頃。縱無邊而無疆。理豈外於動靜。遊太和而超會。笑萬劫之須臾。度晝夜於醉醒。擬身世於有無。隨所觀而無塞。神怡怡而四塞。駕長風而鞭意馬。意自寬於八極。想包量之軒豁。一天地之閑曠。鄙末季之漓薄。援眞朴而滌蕩。雖開闢之已古。作一初於康節。誰知蕩蕩之一物。參天地而出入。携太虗而低昂。混彼此而吻合。邈千載而歸來。但高厚之如昨。欽遺像而潛玩。思若人而嘆服。</text>
<title>造化賦</title>,<text>軒覆載而窮遡。求造化之秘迹。理冥會而欠象。孰就徵於怳惚。然不遺於體物。驗昭著而洋洋。原厥機之發見。感玄化之叵測。宰乾坤之妙要。擅一元之全德。轉樞轄而混淪。斡二氣而槖鑰。任自然之良能。會至理之酬酢。旣交變而周盪。妙氤氳而闖發。散萬殊而陶甄。載品翬而生育。運功用於動靜。著於穆於屈伸。費形氣於流行。昭情狀於鬼神。分消長於往來。領升降於開闔。藹循序而相宣。自無爲而功立。施雨露而滋暢。秩日月而照臨。紛晝夜之錯承。謇或陽而或陰。貫萬殊於聲臭。欝冲融而溥博。觀鳶魚之飛躍。悟難掩於潑潑。豈至理之無費。揭兩間而炳晣。矧動變之頡滑。擧物物而可卜。雖巨細之參差。渾囿化而資始。彼蟄起而蠕生。孰不本於是氣。斯天地之功用。信著象於冥默。非隨類而雕刻。各自感而時出。禀人性而爲人。禀物性而爲物。無通塞之相隔。儘遂息於一理。然吾人之首出。固莫靈於庶類。備徤順之至德。賦陰陽之純美。苟不修乎厥性。泯天理而湮毁。肆至聖之反求。蘊眞元於方寸。探造化之天工。配沕然之大本。籠微顯於眞實。位吾心之造化。推此氣之發揚。儼包羅而鎔冶。誰知無形之一物。作費隱於心上。哀聖逝而道喪。孰求本而推象。昧玄機之何如。徒觀化之寥廓。幸余心之無妄。每俯仰而觀察。由自知而化育。期不悖於襲律。重曰一氣坱圠。萬理融洽。裁成皷噓。化化生息。或陽而開。或陰而闔。道豈難求。賁若草木。顧瞻上下。渾然無極。</text>
<title>分艾痛賦</title>,<text>原具爾之有倫。分氣脉於一𨈬。寧安樂而獨裕。願疾患而共愁。撫天倫之攸切。思和翕於當日。事豈假於外餙。情莫掩夫中誠。輸丹懇於孔懷。瀉悃欵於湛樂。歌未闋於常棣。病何急於同根。殄榮華之和順。舛陰陽之寒溫。憂已同於無妄。喜何緩於勿藥。幸施艾之有術。亦何勞於自灼。情兄弟之自深。義君臣之奚恤。烟裊裊而惹衣。心不忍之難遏。顧骨肉之至情。信如手而如足。形雖異於少長。氣同貫於彼此。尙捍侮於至外。矧癏痛之在是。散星點於四體。煎二元之膏脉。炙雖在於彼躬。痛益軫於余臆。思分苦於萬一。敢此身之足惜。噫取彼而加此。縱近僞而無益。然友愛之內激。抑難掩於已發。忘彼我之有二。擴兩心而爲一。弟憫兄而引寬。兄念弟而弛慼。胥換憂而猶己。蘇煨燼之爍骨。彼不令之兄弟。何厥心之戕賊。反已極於角弓。矧原鴒之有急。歎鴟鴞之毁巢。憫煎豆之釜泣。酌涇渭於一指。何相遠於楚越。然人主之處世。貴中正而無失。倘一啓夫私恩。萌外邪之抵隙。昔高年之來聘。亦已罪於聖筆。何誘情於鞠愛。曾莫炳乎後譏。弟之病由是而可痊。尙不可以自爲。况無賴於分爲。何自輕而示私。反區區於小仁。廢君臣之大義。安知燭影之有變。原厥萌之在是。然兄弟之大倫。寔天親之最切。縱厥心之莫測。肯在我而有闕。彼於恩兮已賊。此何負於天倫。續華衮之斧鉞。烱淸鑑於千春。</text>
