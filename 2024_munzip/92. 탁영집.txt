<title>秋懷賦</title>,<text>癸丑之秋。余在書堂。蒼茫歲暮。玩愒流光。破萬卷之未了。羲馭忽以西藏。景暉暉以苦短。夜曼曼以漸長。梁燕翩翩以辭巢。塞雁嗈嗈以叫霜。葉摵摵以歸根。蛩喞喞以近牀。感時物之易變。增余懷之悲涼。對案掩卷。心焉若忘。不言不笑。忽乎迷方。乾愁苦恨。萬事亡羊。木溪子在傍。怪而問之曰。何爲其然耶。身際文明。主聖臣良。翹館儲材。博選朝行。漑根食實。不遺斐狂。於我廈屋。討論皇王。珍分御廚。廩繼太倉。榮幸無比。樂且無央。落霞興杳。湖山滿眶。和余倡余。峨峨洋洋。造物爲徒。心與道昌。一抔乾坤。信手低昂。四時運轉。天道之常。苦何爲而戚戚。懷楚客之悲傷。呼童子以進酒。當浮君以羽觴。余默然不應。汪然涕滂。木溪子起而更言曰。我知之矣。霜露履愴。丘壟荒者耶。鶴髮倚門。母未將者耶。鴒原情苦。陟彼岡者耶。蓴鱸興發。憶江鄕者耶。閒情遠別。惱閨房者耶。好古生晩。心遠地偏。獨倀倀者耶。行與世違。命不身謀。強趨蹌者耶。佳山好水。高棲遐遁。未得其臧者耶。蒼生繫念。白屋有冤。思濟時康者耶。日耕墳典。心遊宇宙。恨未置身於虞唐者耶。感慨忠良。憤疾兇邪。謾顰蹙於前代之興亡者耶。亦或幼學無成。壯恨面墻。擬泝伊洛。反航絶潢。汩沒塵埃。世累蒼皇。上負聖敎。下孤時望。耗公廩而費日。省吾私兮不敢當。臨長途而景迫。企古人兮力不遑。然猶得餘馥於陳編。自以爲九畹之國香。抱獻芹之微誠。徒哺啜而周章。思美人之遲暮兮。鵜鴂鳴而不芳。遊子於是。百感集而攻腸。噫。人生天地之若寄。此身杳於粃糠。少壯不懋而老將至兮。輸百年於尋常。與草木而同凋。卒澌盡於一場。豈不悲夫。吾觀一元之運。不息自強。人生稟賦。氣通陰陽。春思駘蕩兮。夏氣舒長。秋懷憭慄。冬念矜莊。一心隨感。與時弛張。含生大同。不分毫芒。惟秋之氣。獨克以剛。共萬類而於悒。實元化之所戕。然君子之節情。要中正以自防。吾將與子而賞秋。請登山臨水而徜徉。余猶不應。袖手思量。取琴浪撫。萬古一忙。風蕭蕭而打屝。有聲鏦鏦若金槍也。起而開窓。則庭空葉積。天宇高曠。水落江淸。野色蒼黃。</text>
<title>感舊遊賦送李仲雍</title>,<text>余生世之眇末。廓無與而寡儔。負弧矢於初載。跡徒繫於海陬。恒兀兀而無所適兮。悵此身之如拘。歲辛亥之元正。充下介而觀周。出國門而西邁兮。路曼曼其阻脩。歷松京之遺墟。傷麋鹿之來遊。過箕都而縱目兮。餘井畫之田疇。點七佛於薩水。記往事之謬悠。臨九龍之斗岸。窺鐵牛兮深湫。凌鴨江之洪波。氷龍鱗兮難容舟。蓬墟極兮五百里。狼煙積兮走驚麀。曰玆爲渤海之舊疆兮。憶全盛於高句。地氣旺而復衰。人物生而亦休。主安市兮何人。抗大邦兮爲讎。嬰千里之孤郭。挫百萬使逗遛。婆娑故府。猶有殘壘兮。埋沒金虜之戈矛。鳳凰新堡。謾留佳名兮。不聞岐山之啾啾。指連山以右轉兮。怕草萊之奸婾。忽鼙鼓之動地。擁數千之豼貅。風光潑於旗纛。日色耀於兜鍪。知遼將之來迎。感勞來之遠猷。趁落照而下營。胡笳雜於邊謳。霜雪稠兮山坂澁。河渡阻兮跋涉幽。尋自達於遼陽。喜館待之頗優。覩城郭之周遭。見民物之漸稠。鶴飛華表兮天地老。一留語兮三千秋。管幼安兮姱節。王彥方兮好修。共携手而避地。運方熄於炎劉。抱遺經兮穿牀。著潛德於盜牛。檢余行之莫及。望君廬而還羞。胡貞觀之天子。駐淸蹕兮此夷猶。逞英心而未已。困小醜而悔尤。鶴野闊以茫茫兮。千里屬於一眸。一帶水兮東西。認渡遼之前籌。至遼河而乃息。抗一葦兮常浮。媚狼娘之水廟。扣吉籤而屢抽。高平岸上。極目而西望兮。黛色橫天。如振鬣之騶。是謂醫無閭之山兮。屹作鎭於靑邱。思禹跡之東至兮。念明德兮永惆。迤廣野而馳騖兮。計歷歷兮幾郵。維山海之雄關。古長城之東頭。秦皇築以禦胡。儘威稜兮難比侔。胡未至而內潰。空轉民於深溝。尙勤後代之增築。要以衛乎中州。紛紛劉，石，慕容，耶律，完顏，鐵木。迭入而擾攘兮。不能隔此氈裘。信重險之虛設兮。跨萬里兮徒自由。逮大明之區分。先控扼其咽喉。旣定鼎於幽燕。建萬世之深謀。置關吏而譏察兮。鼓不驚於援枹。覽平州之山河兮。實形勝而寡仇。爭一州而啓釁。陷五國之孤囚。不內修而外攘。猶去醫而決疣。瞻孤竹而豎髮。風萬古兮颼颼。縣昌黎兮孕韓。學遠紹而旁搜。度薊門而立馬。訝祿兒之凶魗。滿目太平之桑柘。杳煙樹兮相樛。張家灣兮列靑帘。直沽渡兮潑淥油。迷官津之舸艦。邈解纜於閩甌。茲寰宇之通衢。集四夷之群酋。夕余極於京師。沓車馬之騰蹂。繁華文物値百年之盛兮。九陌處處捲侯家之簾鉤。館烏蠻兮費大官。荷皇恩之懷柔。同萬國而賀正。拜殿上之冕旒。聞仙樂之飄飄。雜胡部之箜篌。仰龍衮之穆穆。詠鹿苹之呦呦。列彤墀而都兪。總膚敏之公侯。慙異言而殊製。情莫接乎綢繆。怳心醉而歸館。月一彀兮歲已遒。謁先聖於國子。慨余衣之未摳。考石鼓而摩挲。想岐陽之大蒐。陳倉野之棄物。獲大廈之庇庥。景韓蘇二子之大鳴於兩間兮。恨吾生之蚍蜉。來逢掖之貿貿兮。相怪問兮雜薰蕕。贄短章而求友。愧明月之暗投。弔文山於祠下。想儀形而增愁。一死兮終古。渾百世兮土一抔。懷召伯而不見。市駿骨兮空髑髏。客宇宙之幾過。但逆旅兮長留。院太極兮無跡。堂萬柳兮摧爲棷。訪屠狗於市上。悲歌斷兮誰與酬。俗與化而推移。人向下而益偸。吾有兩眼。獨不見至德之世。盍早歸乎鋤耰。白日忽忽其西馳。春草綿綿兮玉河洲。白雲飛兮海東。歸夢溢於衾裯。昔孔聖之皇皇。終發嘆於乘桴。固吾道之在是。初不暇乎他求。信美而不可駐兮。遂駕言而廻輈。行旣返乎故國。若衆楚之外咻。潛一室之書史。神六合以周流。送君之歸兮。起南浦之離憂。悲涼千古激君之方寸兮。落日何處兮獨登樓。沿途百物困君之嘲弄兮。恐不堪乎雕鎪。明年上元兮。兩地相望。幸對月而思不歸來兮。春風披錦囊之所收。</text>
<title>擬別知賦送姜士浩</title>,<text>余取友於髫年。恒臨食而忘餐。雜文學與德行。蓋所取之多端。早遊學於芹宮兮。奈余行之蹣跚。始得君而爲友。飽學味之辛酸。旣同年而同隊。若入室之芝蘭。望孔墻而猶未得其門兮。謾貿貿於儒冠。俄聚散之無期兮。隔幾年之悲歡。歲丙午之陽月。共攀桂於廣寒。然宦遊之多方。嗟內外之異官。杳渭北與江東。凭日暮之闌干。幸連步於玉堂。我自折其羽翰。遂徘徊於龍驤。夢已熟於邯鄲。逮忝選於登瀛。獲共處而團圝。緣氣稟之不類兮。我實躁而君寬。苟不內得而外誇兮。乃鬼神之所謾。推誠心以相傾。每吐出其肺肝。三杯酒兮引興。撫千古而增歎。思尙友乎忠賢。恨不誅其權奸。道摳衣於朱，程。詞襲馨於黃，韓。學不期於阿世。志唯在於責難。倘後日之前席。呈腹中之琅玕。肯徒事於文學兮。但學步於騷壇。抱醫國之良方。鍊壽民之靈丹。恐白日之遲暮。感光景之跳丸。披陳編而意倦。取瑤琴而一彈。夫豈汲汲於高位兮。要垂名於不刊。時馮几而冥思。何余心之邅漫。君責我之疏慵。坐毒手之來攢。因意氣而善謔。紛辭說之譁讙。妙數終於僕更。玄談極於舌乾。亂王霸之縱橫。發一粲而相看。憶十年而知非。悟少壯之異觀。昔陋巷之賢哲。尙自得於一簞。繼臺餽而致養。曷聖恩之能殫。顧無事而食俸。心常愧於伐檀。懷耿耿而不寐。夜已分而燈殘。擁布衾而交足。日每高於三竿。頻夢歸於桑梓。見吾親兮安未安。奄一夕而告行。悵情好之未闌。知白雲之在望。挽不留兮涕汎瀾。悲好會之不又。念長路之曼曼。共離親兮來遠遊。君先我兮辭金鑾。送夫君兮漢之曲。空盡日以盤桓。</text>
<title>遊月宮賦</title>,<text>霹歷火仙。水德眞君。乘彼白雲。遊于天門。一夕廣漢。共翫上元。弔姮娥之孤棲。俯下土之偏蕃。講兩君之好會。賭天下於棋局。謾推枰而落子。俄勝敗之兩決。二百年之基業。輸孤注於一擲。各飄然而南北兮。但桂影之婆娑。彼何人兮貿貿。來縱觀而爛柯。伊趙氏之浪子兮。夙慕塵於上淸之家。假道術以凌虛兮。蓋亦天誘其衷也。旣咎徵之若此兮。胡不歸而省躬也。竟自迷而不復兮。曾何戒於三風。色荒極於師師。妖聲起於蓬蓬。金戈亂揮於紫陌。靑衣已換乎黃袍。悵擧族以北轅兮。燕雲路迢。塞垣山高。一曲胡歌。舊恨新愁。霜寒骨冷。萬里孤囚。汴水東流。錢塘潮落。歌舞樓臺。戰爭壘壁。一輪明月。遍照華夷。兩翼旣折。不能奮飛。祖宗在天之靈。應掩泣兮不掇。余嘗談遺史於趙宋兮。哀道君之窘辱。始怪月宮之遊非眞。終驗興亡之運有合。是何蠱心道敎。蠹國權奸。擯斥忠賢。崇信宦官。土木旣興。花石又煩。啓釁裔夷。塗血中原。父子爲虜而同牢。啜其泣兮何嗟及。空敎志士。肝膽欲裂。嗚呼。唐明之於羅公遠。宋徽之於林靈素。隔百年而同一惑也。悲涼劍閣之西。酸苦沙漠之北。前車兮後車。雖異歸而同一覆轍也。惟彼銀橋千丈。靑鸞一隻。悵望碧空。往事怳惚。</text>
<title>疾風知勁草賦</title>,<text>歲晏窮廬。窓扉自語。一室圖書。閉戶獨處。忽有聲兮迅疾。掠庭柯兮摵摵。鏦鏦然錚錚然。如鐵騎之奔突。忽披重裘。開戶騁目。曠野茫茫。萬竅一號。刁刁弗弗。窣窣騷騷。草上之風必偃。擧百卉而靡然。柔莖脆葉與蓬俱轉兮。莫不飄飄而隨煙。爰有一草。特秀前阡。其勁也曾不少搖。根着地兮枝攙天。余於是乎有所感矣。神農所嘗。爾雅所傳。堯朝指佞。正氣凜專。哿矣寸草。今亦凌風。人之與物。理無不同。何異夫板蕩之世。拔千丈之孤忠。有如元聖。遭時之蹇。三監流言。沖子闕衮。大風拔木。禾黍盡偃。毅然居東。天知誠悃。楚國多讒。郢路將荒。荃蕙爲茅。蘭亦容長。澤畔製荷。北風其涼。麥秀故都。猗蘭道傍。滔滔一世。賢聖獨傷。俯視千載。人物嗚呼。本初之徒。無異於千里草。元亮之忠。豈同於劉寄奴。巡遠之於唐家。文謝之於宋室。風塵澒洞於六合。孰超然而不涅。滿朝卿相。望風投降。甘爲奴虜兮。渠獨九死而全節。是皆爲疾風之勁草。等歲寒之松柏。吾觀夫午橋莊邊。小兒坡上。茂草盈野。春風生養。爭抽靑而抹綠。信衆草之一色。逮嚴霜之下降。金風索然而摧折。始知勁者本不萎苶。當朝野之淸平。享高爵與厚祿。混薰蕕之同班兮。儘衣冠而搢笏。一遇盤錯。鮮不變節以從俗。草草浮生。如輕塵之棲弱兮。竟同腐於草木。唯不爲流俗之所移者。擅芳名於今昔。唐宗一句。取賞蕭直。爲臣之勸。古今一律。士生斯世。愼爾所爲。守死善道。勿爲物移。埋輪慷慨。不必亂離。攬轡澄淸。豈害明時。雖然木秀於林。風必折之。折之亦何傷兮。恨吾力之不支。方寸萬古。袖手倚壁。恐鵜鴂之先鳴兮。遡西風而悒悒。</text>
<title>聚星亭賦</title>,<text>彼潁一曲。有亭巋然。德星所聚。名獨千年。言念前修。邈焉寡儔。維荀朗陵。與陳大邱。生同一郡。來往綢繆。位卑望高。德義相侔。有子若孫。總第一流。出入扶擁。貴傾公侯。駕柴車兮云徂。薄言造乎高陽之里。發一粲而坐談。謝浮雲之世累。心平兮氣和。志合兮道同。難爲兄弟之雙珠。名標元凱之八龍。迭贊几杖。交羅酒漿。豈徒爲兩家之毓慶。實一代之耿光。豈非天地鍾英。日星降精。孔釋抱送。間世挺生。良會一夕。象動天星。太史奏御。邦人構亭。圖畫百世。尙存典刑。雖然君子有道。揚于王庭。爲民之命。爲國之經。如何嘉遯。率彼草野。嗚呼。主昏於上。士激於下。黨錮禍作。崇信刑餘。三百年儲養之人才。草芥之不如。天下將溺。四海奔波。側手欲援。亦將奈何。鄧楊李杜。相繼蹉跎。優游卒歲。顧子則多。獨恨夫文若之入曹瞞之幕兮。隳風節於乃家。</text>
<title>奉和權嚮之睡軒</title>,<text>付與從天喫鼠肝。榮華瞥眼等閒看。輸心莫道交情熟。失意休言世味酸。文字不隨餘子媚。林泉終卜此身安。多君骨鯁詞源激。宦海文瀾共渺漫。原韻雕篆從來困肺肝。文章小技不須看。韓豪李放知君壯。島瘦郊寒愧我酸。孤劍鳴時吟欲斷。疏髥撚處字要安。畫蛇着足休嫌拙。須把風斤斲堊漫。</text>
<title>送柳牧上洛</title>,<text>洛江西畔古沙伐。劇地東南控上游。朝議剸煩歸老手。民情恤隱屬賢侯。晝簷鈴閣絃鳴靜。夜犬山村吏突休。太史異時求政最。循良立傳冠前頭。</text>
<title>題三嘉縣觀水樓</title>,<text>一縷溪村生白煙。牛羊下括謾爭先。高樓罇酒東西客。十里桑麻南北阡。句乏有聲遊子拙。杯斟無事使君賢。倚欄更待黃昏後。觀水仍看月到天。</text>
<title>與睡軒登觀水樓</title>,<text>晩泊沙汀葉葉舟。紛紛去馬與來牛。江山萬古只如此。人物一生長自休。西日已沈波渺渺。東流不盡思悠悠。停舟獨立曛黃久。掠水飛回雙白鷗。附[原韻] 睡軒是身天地一虛舟。劍氣當年射斗牛。羈思向來何落落。宦情從此便休休。英雄萬古幾人在。煙月空江引興悠。觀水觀山皆可樂。鷗來忘我我忘鷗。</text>
<title>次睡軒</title>,<text>落日長程畔。把杯特勸君。危樓天欲襯。官渡路橫分。去客沒孤鳥。浮生同片雲。江風不解別。吹棹動波文。原韻客裏羈懷惡。逢君又送君。孤帆和雁落。遠岫點螺分。樓上一杯酒。洛東千里雲。蒼茫天欲暮。吟斷不成文。</text>
<title>送李評事子伯 胤 赴平安兵營。賦滿江紅。侑別。</title>,<text>畫戟森在眼。正宜偉筆收拾。江山風土。奚囊裏括。萬里從軍天有意。幢巾城上春雲結。望白山黑水。弔興亡詩幾闋。一盞酒三年別。楊柳條無情綠。對晩湖握手。西陽易夕。白日長安回首杳。先春嶺上流遐矚。記舊遊朋伴。隔暮雲空相憶。</text>
<title>三足堂先生遺詩</title>,<text>拍水仍蹴月。水月無乃辱。雖然亦何傷。能淸又能白。訥淵之水達又淵。欲訥如愚聖所傳。漁釣十年來往此。愚於人事訥於言。卽山而獵卽溪漁。漁獵非關獸與魚。剩得溪山爲我有。故憑漁獵送居諸。</text>
<title>奉和元霧巷 昊 歎世詞 辛丑</title>,<text>漢之水兮滾滾。越之山兮蒼蒼。鵑哭兮一聲。愁人兮斷腸。霜滿地兮喬林變色。雲遮天兮白日無光。若有人兮頎然。表獨立兮山之陽。嗟君一去沒身而不悔兮。我欲從之而徜徉。原韻瞻彼東岡。松葉蒼蒼。采之擣之。療我飢腸。目渺渺兮天一方。懷黯黯兮雲五光。嗟夷齊邈焉寡儔兮。空摘翠於首陽。世皆忘義循祿兮。我獨潔身而徜徉。</text>
<title>次曹靜齋 尙治 子規詞 金東峯時習，朴遯叟渡和之。東峯爲余誦傳。因次其韻。◇庚戌</title>,<text>子規啼子規啼。永夜窮山空自訴。不如歸不如歸。蜀嶺連天那可度。花枝染着色殷紅。萬事傷心心血吐。啾啾百鳥共爭春。爾獨哀呼頻四顧。已而參橫月落聲轉悲。懷佳人兮目渺渺氣激激。孤臣寡婦哭無數。原韻子規啼子規啼。夜月空山何所訴。不如歸不如歸。望裏巴岑飛欲度。看他衆鳥摠安巢。獨向花枝血謾吐。形單影孤貌憔悴。不肯尊崇誰爾顧。嗚呼人間冤恨豈獨爾。義士忠臣增慷慨激不平。屈指難盡數。附[和韻]子規啼子規啼。月落天空聲似訴。不如歸不如歸。西望峨嵋胡不度。懸樹苦啼呼謝豹。點點花枝哀血吐。落羽蕭蕭無處歸。衆鳥不尊天不顧。故向中宵幽咽激不平。空使孤臣寂寞窮山殘更數。金時習附[和韻]子規啼子規啼。咽咽凄凄若有訴。不如歸不如歸。欲歸巴峽不能度。山空月落夜何其。灑血花間哀冤吐。跳枝竄葉聲聲苦。不西不東但北顧。悲來乎使人聽此淚不禁。楚魂嗚冬靑樹。一般恨千古數。朴鍍</text>
<title>追賡魯陵御製子規詞</title>,<text>血吻紅竟夜啾。哀聲苦故垂頭。向風說落花怨。憑雨傳芳草愁。寄語老地荒天羈旅人。愼莫登三更月子規樓。原韻 此魯陵御製也。今以庸作雲章附之於後。有所不敢。然以魯史隱元下分註周年之例推之。則顧其編輯之序。有不得不然者。讀者其原諒焉。月白夜蜀魄啾。含愁情倚樓頭。爾啼悲我聞苦。無爾聲我無愁。寄語世上勞苦人。愼莫登春三月子規樓。</text>
<title>送靈山縣監申澹解官歸京師 戊申</title>,<text>琴鶴淸風遠。黔黎遺愛長。今君雖捨去。他日是桐鄕。其二送君京洛去。千里我懷長。爲掬傷春淚。憑雲灑帝鄕。</text>
<title>謹和呈耕隱李先生 孟專 ○戊戌</title>,<text>先生韜晦久盲聾。小子何知意欲同。夜夜子規啼不盡。九疑山色月明中。</text>
<title>奉和李耕隱及鄭漁隱 仲虔</title>,<text>雙鴻一擧避矰多。溪北溪南處士家。客至莫言虞夏事。塵囂不敢耳邊加。原韻宅邊淸澗夢行多。俄覺燈明在我家。惆悵音容違咫尺。只因衰病日來加。耕隱附原韻老病偏驚歲月多。席門誰復問貧家。忽然牀上風雷動。手跡依然月露加。漁隱</text>
<title>次金大猷 宏弼 上畢齋先生韻 丙午</title>,<text>夏蟲那可語寒氷。大聖猶謙一未能。欲識古人無犯隱。莫將牛馬說耕乘。其二人於處世戒淵氷。用舍行藏久鮮能。縱使幽蘭蓬艾混。芳香肯被臭蕕乘。其三藍出其靑水出氷。立言休道覓吹能。淸夷和惠俱先覺。進退中間時各乘。其四空山花落月如氷。蜀魄聲中哭未能。自是無心人世事。帝鄕何處白雲乘。其五道亦多岐似炭氷。身家日用世皆能。也知心性非空寂。頓悟何須效演乘。原韻道在冬裘夏飮氷。霽行潦止豈全能。蘭如從俗終當變。誰信牛耕馬可乘。附分外官銜到伐氷。匡君救俗我何能。縱敎後輩嘲迂拙。勢利區區不足乘。佔畢先生答金大猷</text>
<title>奉和文斗成先生 聃壽 ◇丁未</title>,<text>鷗鷺忘機護兩邊。茵沙枕石共閒眠。知君一夢遊何處。只在淸風北海天。原韻把竿終日趁江邊。垂足滄浪困一眠。夢與白鷗飛海外。覺來身在夕陽天。</text>
<title>謹和漁溪趙先生 旅 寄遠 戊申</title>,<text>幽花一朶向誰開。腸斷春林蜀魄哀。縱被東風零落盡。守紅不許嫁蜂媒。原韻一去天涯遂不來。更無消息竟何哀。如今獨立漁溪畔。不怨伊人却怨媒。</text>
<title>與鄭伯勖 汝昌 同遊頭流。歸泛岳陽湖。己酉</title>,<text>滄波萬頃櫓聲柔。滿袖淸風却似秋。回首更看眞面好。閒雲無跡過頭流。附風蒲獵獵弄輕柔。四月花開 地名 麥已秋。看盡頭流千萬疊。孤舟又下大江流。鄭伯勖</text>
<title>梁山郡澄心軒。謹次佔畢先生韻。梁山郡。新羅歃良州。朴堤上以州干。保護訥祇王弟未斯欣。因此爲賊所害。</title>,<text>一帶長江萬古流。蕭蕭竹葉幾經秋。孝忠洞裏今無主。綠草年年暗喚愁。忠孝洞。在郡西五里。堤上及其子婁琅所居處云。原韻人物當時第一流。貞忠空想割鷄秋。分明冤血蒹葭上。猶帶滄溟萬古愁。</text>
<title>渡漢江</title>,<text>一馬遲遲渡漢津。落花隨水柳含嚬。微臣此去歸何日。回首終南已暮春。</text>
<title>留別螺和尙 庚戌</title>,<text>萬疊孤雲洞。名藍據上頭。螺鳴驚宿鳥。劍化蟄寒虯。眼界江山盡。胸襟天地流。橋邊花欲語。應笑虎溪遊。</text>
<title>宜寧駁川。與許上舍 元輔 同遊。</title>,<text>移牀坐坡面。冷氣透衣裳。白石留佳客。靑山易夕陽。金尊滴寒露。銀鯽斫飛霜。共作臨流會。何如曲水觴。</text>
<title>追賡魯陵御製子規詩 庚戌</title>,<text>錦水眉山憶舊宮。一聲聲在亂樹中。佳人停繡驚春暮。孤客挑燈坐夜窮。萬里愁添芳草綠。千年淚洒落花紅。不如歸去歸何處。叫閤無由達帝聰。原韻 此魯陵御製。而依上子規詞例。謹附之於此。一自冤禽出帝宮。孤身隻影碧山中。假眠夜夜眠無假。窮恨年年恨不窮。聲斷曉岑殘月白。血流春谷落花紅。天聾尙未聞哀訴。胡乃愁人耳獨聰。</text>
<title>同南伯恭 孝溫。送金悅卿 時習 歸雪嶽。辛亥</title>,<text>三月楊花洌水灣。片雲孤鶴送君還。芝蘭風入秋江室。薇蕨春生雪嶽山。五歲神童猶靖節。百年淸士可廉頑。聯筇他日金剛去。鳳頂源頭叩石關。</text>
<title>四十八詠賡韻應製</title>,<text>梅窓素月曾移寒樹斸江莎。邀月窓間碧映紗。暖玉煙生香黯淡。素裳風舞影攲斜。姸窺杯面欺淸聖。冷透詩腸退劣魔。讀了仙經花共睡。洗心聊復試龍茶。竹逕淸風回環三逕繞東皐。佳友來時證結交。看得虛心參爾雅。誇將淸節補離騷。叢音玉碎和煙淡。葉色金翻映日高。最是滿林風可愛。宮商不斷四時號。日本䕽花出扶桑東更東。向人呈笑露華籠。杜鵑愁雨樹相似。芍藥殿春香亦同。衫色映肌紗捲翠。酒痕通臉粉生紅。憐渠不復歸蠻土。解逐群英侍蕊宮。海南琅玕玉樹叢靑不見根。鐵貓探得海無痕。瘢疑螺瓦蘚鱗篆。紋看鴨波魚眼奔。愛潤可方君子德。好奇當戒帝王尊。癡人作佩媚兒女。何似買經遺後孫。翻階芍藥風拂雲階花氣夭。流香嫋娜愛淸標。一心通白含煙重。半面攲紅醉露妖。葉喜金圍居相府。根羞玉擣訪仙橋。記曾草罷丹泥詔。更取新詩詠積嬌。滿架薔薇萬朶春光恰恰依。輕陰一架傍園扉。蘭香和露移蜂股。金粉迎風上蝶衣。日映遮幃蒙翠密。雨催裁錦綻黃肥。刺尖莫使人攀折。對月猶堪引玉巵。雪中冬柏吹殘二十四番風。殿却群芳立雪中。染夜還羞稱國色。爭春那肯倩人功。葉凌霜氣經年碧。花守氷心抵死紅。幽逸南鄕堪翫賞。君王不惜寓重瞳。春後牧丹落盡群紅別一般。花王富貴最人間。囊香噴雪裁金縷。酒暈烘霞醉玉顏。剛怕狂蜂紛欲妬。休敎逸馬亂相干。倘知宮鹿銜來意。肯使環妃押筍班。墻頭紅杏東君點化艶陽枝。活色生香會有時。觀物不須要爛熳。探春切莫到離披。脣開朱嫩呼鶯侶。袖拂靑嬌舞蝶兒。領取光風勤護惜。勿敎紅雨泛瓊巵。屋角梨花雪樹生春氣轉和。金羅蹙葉淡開花。縞袂凌霜愁粉蝶。靚糚迷月妬靑娥。風態輕盈香信到。雨容寂寞淚痕斜。縱然瀟灑不塗抹。也勝紅桃矜麗華。熟睡海棠柔紅無力眼生花。未抵昏昏睡意挐。西子酣羞春晩室。眞妃浴困月明家。綵垂南土無雙艶。香遍東沙第一嘉。夜起臨風嬌欲舞。低眉笑拂綠裙遮。半開山茶鶴頂丹砂一捻稱。旗槍春纈暗相矜。藏羞臙臉撩人早。欲語香脣惱客曾。嫩綠堪招松竹友。腴紅不怕雪霜凝。臨糚含笑增嬌媚。高似山梅更一層。爛熳紫薇紫薇花近紫薇堂。湛露朝朝潤肺腸。金縷攢鋒當檻細。靑裙簇繡滿庭芳。臨風草詔香侵硯。對月開樽影上廊。爲惜東園桃杏盡。誇紅百日不成忙。輕盈玉梅啄木敲門鳥使經。羅浮消息又南榮。月宜來照元同色。雨欲侵凌更助香。氣壓閒花春造化。神傳寒玉雪平生。嬋娟一種開何晩。題品靑邱譜外名。忘憂萱草堂北孤根托幾時。鸚翎鳳爪綻香遲。仙人養性知能藥。兒女療愁寄所思。秀拔草光蘇子興。侵凌雪色杜翁悲。擎花願得慈顏破。遊子歸心不自持。向日葵花一丈名花解殿春。梢頭緗萼倚墻垠。奸臣衛足佞焉用。烈士傾心義可親。鵝暈初匀誇點額。犀瓠半露見開脣。知渠向日元天性。愧殺千秋背主人。門前楊柳風動樓簾碧玉摐。毿毿萬縷拂華龐。春深陶宅知辭祿。煙鎖隋堤戒喪邦。學葉畫眉嚬淺黛。折芳隨笛怨新腔。爭如栽向金鑾殿。移得淸陰入瑣窓。檻外芭蕉輕風拂拂雨疏疏。骨相玲瓏半卷舒。數幅翠羅斜製扇。一緘靑紙倒抽書。培成氣質由來軟。吐盡心腸畢竟虛。驗得日新元有理。靜中觀物果何如。籠煙翠檜嵐藏雨護鬱蒼兮。綠樹偏從老柏齊。靜入風園聲霧豹。高臨月戶影雲猊。盤根定壓金鼇背。深葉還容彩鳳棲。寒雪埋腰猶不死。香枝歲暮碧煙迷。映日丹楓日照霜林耀苑隅。透明紅葉映人膚。天機繡掛三千幅。上苑花開十萬株。杯酒斟猩同好友。囊詩翦錦付奚奴。天工費力知何限。茜染休敎紫亂朱。凌霜菊水邊籬落晩躕躇。楚楚寒英暗笑予。金坼小包霜降後。鈴垂新蕊露乾初。重陽佳節秋無限。五柳先生酒有餘。不向春園爭爛熳。幽香獨自繞山廬。傲雪蘭淺碧花開傍小軒。光風雪畹耀新繁。調琴響谷傷尼父。紉佩臨江愛屈原。貞靜韻標端友蕙。馨香品格直超蓀。蓬林混迹羞人見。暗護淸芬絶世喧。萬年松婆娑百尺勢凌雲。瘦甲疏髥送暗芬。好得月明留鶴羽。曾經雷霹坼龍文。護霜翠色垂幢蓋。和雨寒聲奏瑟塤。饒笑朱門槐柳樹。秋風搖落日黃曛。四季花四時元氣太和團。寄旺花神着處安。胸抱麝臍溫沁汗。顋將獺髓巧醫瘢。笑他丹桂三秋落。羞殺紅薇百日看。爲是東君偏厚意。頻頻春色不敎殘。百日紅碧裙紅袖競嫣然。一種濃華浥露鮮。獨占風流當夏艶。不將顏色競春姸。怕痒還擬爬仙爪。忍笑休敎狎禁筵。別號誰煩題品妙。薇垣草詔憶芳年。三色桃錦樹天然三兩梢。春來白間又紅交。愁風臙頰肩相倚。泣露氷姿淚各抛。一面杏霞烘日暖。半邊梅雪絶塵淆。眞妃西子無雙艶。齊入靑宮詠鵲巢。金錢花陰陽巧冶鑄盈盈。箇箇花錢着翠莖。名貴堪誇三品重。價高還笑四銖輕。楡莢飛紅輪樣在。苔紋篆綠範圍呈。用時可使蒼生富。聖主應先貯水衡。玉簪花瓊姿瑤魄屬仙家。不意人間有此花。斜揷金冠瞻白帝。輕簽雲髻認靑娥。妙香濃比蕙蘭淨。絶色皎如氷雪嘉。便欲載回天上去。戲從月娣好相誇。梧桐葉森聳孫枝金井傍。碎花濡毳對朝陽。圭堪靑削王無戲。詩可朱題我故將。雲簇繁陰喧夜雨。風飄孤影報秋霜。薰琴已遠誰能斲。願和簫韶待鳳凰。梔子花俗態塵容盡掃除。階前玉樹不敎鋤。點糚氷雪淸無比。裁翦瓊琚巧有餘。春護粉顋羅幌邃。曉啼珠淚璧房虛。秋來尖實增顏色。金顆離離映竹廬。苔封怪石夢遊楓嶽石崎嶇。嵌玉堆蓮大海頭。龜蝕靑錢緣短壁。鶴垂玄髮浴淸流。春林月照仙宮靜。暝壑雲生鬼穴幽。左肱飛來花影曉。玲瓏骨相十分侔。左肱似誤今難訂正藤蔓老松蛻骨杈枒瘦欲斜。凌霄靑蔓繞長蛇。深秋霜打無紅葉。靜夜風生聽白波。剝落龍鱗羞鱔獺。輪囷虎魄笑金砂。未逢匠石無人識。歲暮空林奈爾何。浥露黃橙蟠蜿佳樹楚江濆。秋實金黃染十分。芼鮮擣臼添奇味。按酒登盤助暗芬。根蔕遠隨梅驛使。色香高壓橘封君。嚼如霜蔗堪療渴。甘露沾脣不見痕。凌波紅蓮翠蓋紅幢護晩芳。亭亭孤影倚金塘。嬌方浴水神魂蕩。艶故臨風笑語香。仙女襪移輕重步。宮娥鏡照淡濃糚。今人誰識眞君子。莫把淸標擬六郞。蜀葡萄漢家三十六離宮。新蔓抛絲帶雨濛。馬乳休論靑玉瑩。龍鬚先愛翠雲濃。槎回南浦星光宛。瓮釀西州酒氣融。遺母均添甘露降。小兒歸自法筵中。安石榴染茜高枝倚畫墻。玳紋皴殼老秋芳。千珠作骨誰誇異。百子同包可獻祥。玉椀盛留紅豆粒。氷壺滴凍紫瓊漿。如何博望中君欲。使節虛勞十八霜。假山煙嵐愚山半落小平泉。尺壑拳峯列檻前。石氣蒼流明月地。林光翠滴白雲筵。鼇頭戴髻蟠三島。星頂聯珠墮五躔。欲問桃源無覓處。飛花溪上舞回旋。盆池雲月輕雲淡月映春除。盆樣華池鏡面如。朝影晴涵瓊葉動。夜光圓浸玉輪徐。風生微浪搖錢荇。雨滴纖紋漾寸蕖。也識水深纔數尺。應難容畜化龍魚。瑠璃石十目丁寧聖戒嚴。好奇不惜價還兼。夜騰星彩通身瑩。天削珠稜聳頂巉。雲月有光知道在。鏡花無迹證禪參。何如擲向東園裏。領得遊人更顧瞻。硨璖盆蚌紋蛤理斸山深。珍器窪然抵海琛。風皺鏡湖生細浪。雲烘璇月逗輕陰。明通可玩金魚隊。虛受堪裁玉樹林。一種玻瓈兼瑪瑙。空敎喪志更勞吟。麝眠園草爲汝宮林借一廛。宜春苑裏百花前。行常留迹豈逃世。死不噬臍能任天。身近靈臺依聖主。夢歸瀛島伴神仙。乍眠芳草香風起。憶惹爐煙到日邊。鶴唳庭松來去雲霄不記年。松枝踏雪降丁仙。疏髥作伴看飛舞。偃蓋爲巢識變遷。月露傳聲丹頂立。天風送響縞衣翩。儘知靈囿非沙苑。莫向秋林怕聽弦。籠中華鴿一群嬌鳥羽毛舒。弄日盤雲更引雛。傍屋棲籠開錦繡。馴筵啄豆踏氍毹。風鈴遠去春相愛。雨翅低來晩自呼。塞雁傳書徒浪語。飛奴到是善承趨。水上錦鷄身出高巖性愛湖。雲飛煙宿自歡娛。抱暉吐綬情相媚。舞鏡翻衣影不孤。波映繡翎臨水立。香粘紅觜啄花趨。瑞世堪隨鸞鳳侶。莫遣樊籠苦護扶。巢樑燕訪主營巢畫閣幽。芹泥隨觜意悠悠。花銜絮蹴烏衣巷。舞去歌來白玉樓。錦被褪雲驚午夢。紗窓掩雨說春愁。倚欄待見相思字。十二珠簾盡上鉤。躍沼魚一鑑澄澄半畝潯。金鱗活潑綠荷陰。沈浮眞有相忘意。動靜渾隨自在心。祇信乾坤如許大。那知江海幾何深。憐渠牣躍皆王化。觀物仍成道體吟。木覓晴雲五色晴薰近紫宮。南山佳氣太和融。從龍只合商霖注。變狗休敎舜日籠。靜避殘霞藏石底。行隨明月到天中。相逢莫說襄王事。堪恨千秋未發蒙。仁王暮鍾月在西峯暮色蒼。疏鍾響處是蓮坊。塡途馬迹歸城市。吼地鯨音出梵堂。老釋警昏禪夢幻。先儒聽夜道心長。誰將蘭若臨京闕。謾使吾民學渺茫。原韻 此四十八篇。卽成廟御製次匪懈堂安平大君瑢四十八詠。示湖堂諸學士求和者。依上魯陵子規詞例。謹附之於此。梅窓素月一樹寒梅傍碧莎。小窓晴夜映屛紗。幽香淡淡春如早。疏影離離月欲斜。姑射精神來水佛。太眞嬌態嗅詩魔。拈吹玉笛聲高處。愁斷何人啜雪茶。竹逕淸風幽逕陰陰竹掩皐。蕭森叢影映秋交。輝輝淨日翻湘淚。颯颯淸風寄楚騷。製律粲然韶盡美。聽梅凄也韻孤高。歲寒祇賞氷霜氣。何用區區六七號。日本䕽曉霞奇艶出天東。活態淸香笑翠籠。夢斷蠻風王化近。色隨春日故園同。映階蜀錦凝眸絢。向檻吳姝倩臉紅。幾惜花神糚巧態。對人如在玉華宮。海南琅玕滄溟鐵索繫雲根。鉤出蒼然玉樹痕。苔蘚磷磷魚甲動。輝光燭燭水紋奔。斸珍也得心機巧。玩物寧遺德業尊。但取鏗鏘金玉韻。欲方君子付兒孫。翻階芍藥傍砌翻紅媚日天。靜看霞碎赤城標。葉藏翡翠層層嫩。蕊襲臙脂箇箇妖。曉露精神題白管。暮煙情態寄溱橋。領春蜂蝶閒喧處。不耐軟芳倚檻嬌。滿架薔薇重重疊疊影相依。滿架濃陰羃檻扉。砢綠抹條構翠幄。雌黃點蕊照春衣。風吹猩血鶯聲老。花送臍香蝶意肥。手折若無拚處刺。肯敎秋菊泛瓊巵。雪中冬柏不隨桃李占春風。稟性常敷歲暮中。臘氣凝朱烘日色。寒心膩玉保天功。玲瓏硬葉含霜綠。爛熳腴花映雪紅。料得群芳無伯仲。東皇先許寓靑瞳。春後牧丹眞宰無私化萬般。憐渠華譽擅人間。春風艶麗饒嬌態。晴日沖融燦醉顏。傾國哲王先已遠。含花野鹿豈能干。群紅落盡增明媚。更似西施押禁班。墻頭紅杏一株團雪糝靑枝。脣倩晴霞雨後時。紅襯短墻當午醉。艶烘春日帶風披。花間粉蝶高輕翼。葉底黃鸝護落兒。試遣仙姝糚映燭。月中嬌婉捧金巵。屋角梨花多情春日叶淸和。屋角梨開白雪花。院落溶溶藏皓月。亭欄艶艶醉仙娥。濃薰透骨荀爐煖。淡影披風越襪斜。玉貌天然司手妙。子規淸哢記年華。熟睡海棠東風裊裊海棠花。開遍春階手可挐。繞燭照糚元不俗。與梅爲聘奈無家。玉眞嬌足沈香睡。金谷香聞綉閣嘉。欲識此紅淸絶處。影搖斜月半樽遮。半開山茶少媛淸孤久著稱。凜然高趣挾霜矜。馨多此日春先最。吟苦何人句續曾。點綴紅英裁錦綻。扶疏靑葉間煙凝。歲寒一種風流艶。須畔高樓耀九層。爛熳紫薇幾抱穠條向玉堂。蘇仙淸玩洗詩腸。風標雅合詞臣對。細艶偏宜禁省芳。雨着纖臙摸彩畫。影搖新月轉長廊。丰茸紫綬裁何密。疑是仙娥巧手忙。輕盈玉梅漠漠輕寒好雨經。紛然糝雪占春榮。軟枝無力攲風煖。素蕊多情照日香。淸韻渾隨明月見。氷姿宜向禁園生。隔欄鬪巧看何厭。欲秉銀燈細訪名。忘憂萱草融吹南薰解慍時。微花自發故遲遲。可憐但作堂中樂。焉得能銷世上思。淸馥度窓閨女笑。朱華映日戍人悲。纖蕤眞是忘憂號。樹背應先孝子持。向日葵花已資天賦占靑春。立輒憑垣照日垠。衛足自驚趨利汚。傾暉能勸事君親。幽香最入詩人腹。濃態還輕歌女脣。開向小軒忠節著。陰山一朶噉名人。門前楊柳靑嫋腰肢春日摐。含煙含雨映朱龐。莫敎飛雪留三月。幾別遊人困一邦。高出亞營憑壯氣。纖低陶宅壓愁腔。黃鶯微鳥何先識。長送嬌音伴綠窓。檻外芭蕉攪醉醒眠滴雨疏。階風鳴玉翠旗舒。蠟靑高揷無煙燭。緘綠斜開沒字書。淸性有根看葉茂。嫩姿爲榦愛心虛。繞身羅扇眞蕭灑。霽月梧桐却不如。籠煙翠檜凌轢霜雲與雪兮。亭亭獨立榦無齊。烈風吹櫛驚靑鶴。凍雨凝凘掛碧猊。根到九泉人不識。葉深千尺鳥難棲。參天黛色看無厭。此賞期無抵死迷。映日丹楓曉來寒氣砭山隅。一樹楓林變綠膚。千點紫霞籠翠壁。數重紅錦羃靑株。明翻落日驚秋色。絳勝荊人利木奴。堪歎奇姿眞有異。莫言霜岸詎施朱。凌霜菊誰題黃菊勸躊躇。喜對淸風數起予。日泛金英搖露際。香標朱檻叫鴻初。亭臺霜冷情無限。籬落秋深態有餘。盈把龍山吹帽日。幾巡浮酒上瓊廬。傲雪蘭依依雪逕映晴軒。日照疏花淺碧繁。顏色旣嫌桃李徑。性情那欲艾蓬原。睛童耀影翻成竹。鼻觀通芳擬掩蓀。琴操淸風江谷振。春林不禁鳥相喧。萬年松偃蓋長松鎖翠雲。鬱然蒼瘦復胎芬。妙靈龜窟靑蟠地。剝落龍鱗紫綾文。逃斧幾年能合抱。遇風淸夜自鳴壎。亭亭更鬪巖巒力。欲制頹齡鎭歲曛。四季花誰肯安排稟一團。嫩紅嬌態四時安。也知眞宰無私手。却恨昭材有灼瘢。酒色上肌飛燕醉。芳心溢面綠珠看。高標迥與群英絶。好對淸霜賞未殘。百日紅幾年封植自天然。却對淸風滿眼鮮。姚魏不逾三日艶。杏梅才作數旬姸。憐渠細萼裁琅苑。更傍朱欄照錦筵。爛熳芬芳過百日。醉將詩句慰流年。三色桃台溪落艶出墻梢。紅白誰敎爾汝交。日色烘霞春塢漲。臙容浥露粉闈抛。暖香薰鼻看無厭。嬌態傾人近可淆。最愛和風雨絳雪。不驚蜂蝶占危巢。金錢花薄斂予無構大盈。名錢剩玩濟貧莖。範圍爐火鑄休重。官府銖星買可輕。飢歲欲誇民賴活。淸秋辜恨草憑呈。莫敎收貯還堪用。先禁豪家制折衡。玉簪花淸標評次衆香科。舊訝瑤池白玉花。浪說粉脂凝素女。端尋瓊屑襲仙娥。數莖雨露涵秋爽。一段精魂屬夜嘉。窓外托根爲底思。擬嫌桃李慣浮誇。梧桐葉翠葉陰陰玉井傍。行穿樹下踏靑陽。琴偸綠綺挑心響。圭削蒼姬信手將。菶菶衛宮參梓漆。亭亭嶧野老煙霜。涼來銷暑尤堪植。長護孫枝不起凰。梔子花幽姿淑態繞庭除。細雨嬌妖故不鋤。玉萼春暄糚有巧。芳心風拆腹無餘。低叉翠葉渾煙見。細翦霜蕤奈月虛。標格乏倫須可愛。一庭顏色摠宜廬。苔封怪石石有瘤疣似病軀。苔封蘚紐合溪頭。崚嶒擬步蓮花頂。蒼翠若涵銀漢流。盤路縈廻迷地軸。生雲縹緲逼山幽。往來掩靄依然裏。幾箇眞人羽化侔。藤蔓老松老榦危柯直復斜。繞軀風雨絡交蛇。一聲蕭瑟淸心竅。四節濃陰閱世波。翠蓋煙嵐增鶴唳。香蒸爐鼎鍊仙砂。蔓藤緣翠蒙休蔭。臘雪隆寒更付何。浥露黃橙香橙一樹洞庭濆。壓橘秋霜體亦分。玉臼擣皮搖手馥。芳醪借力透壺芬。格標不是柑梅使。名品誰評楚越君。一嚼淸泉流齒冷。燕賓尤愛醉無痕。凌波紅蓮雲機織錦散秋芳。紅膩仙花覆鏡塘。綽約出塵誇國色。嬋姸照水發天香。露啼輕下鮫人淚。風笑濃含玉女糚。恰似瑤妃新浴出。不勝羞澁惱三郞。蜀葡萄誰斸芳根獻帝宮。虯鬚盤引帶霜濛。聯圍翠架靑帷合。點綴明珠紫霧濃。瓊液擬療消渴杜。淸陰堪比擲騰融。尤憐漢使通西域。不死輜車萬里中。安石榴曉怪淸霜茜染墻。安榴垂實照庭芳。啄殘鸚鬪零紅粒。擎出姬爭頌子祥。錯認皮斑包帽殼。偏佳糝汁噀瓊漿。劈看淚濕臙脂臉。爪上堪疑十月霜。假山煙嵐拳矗奇巖竅瀑泉。怳然廬岳壓窓前。幾峯神女行雲雨。萬壑煙嵐映几筵。空洞壺中天地別。晦冥塵外往來躔。山中更憶靑蓮士。高訪何人問道旋。盆池雲月半畝池塘綠蘸除。天光倒浸象何如。漾淸錦段雲容靜。印白蟾輪月影徐。蛋島玲瓏藏怪石。繭花的㿨種新蕖。就中觀物無非理。上下飛鳶與躍魚。瑠璃石淸姿奚假挺茫嚴。映徹雲霄波浪兼。到手如擎氷片瑩。涵池疑蘸石微巉。呈輝回鏡要人玩。認寶穿山欲鬼參。不是磨礱無點垢。連城於此却遐瞻。硨璖盆自得陰陽長海深。璨然媚浪作南琛。淸輝閉月秋生脚。瑞彩騰星夜積陰。承露細功盛沃土。擎花餘態又芳林。芬華侈世誰渠右。春日階前費客吟。麝眠園草芳藪吾曾不雉廛。性馴香麝放溪前。春山乍過林生馥。秋夜閒眠露下天。濯濯好看靈囿樂。呦呦應伴閬園仙。幽人徑採黃精去。佇立空驚蕉夢邊。鶴唳庭松胎化神區去幾年。沖天警露是禽仙。昂藏自有林溪態。飮啄都忘歲月遷。華柱一歸悲世變。九皐淸唳屬時翩。庭松偃亞淸陰處。縮頸閒眠惜月弦。籠中華鴿日長朱檻暖風舒。恣散華籠合護雛。錦羽風鈴天面響。花糚春態日邊毹。玲瓏碧瓦嬉晴躍。搖曳淸溝競友呼。認主自應無賈禍。可憐崔李兩家趨。水上錦鷄性靈淸逸習江湖。精毓春花吐綬娛。蓮渚雨波晴自照。月溪霜夜宿長孤。浮浮日向紅荷影。箇箇時從綠藻趨。窺鏡秖披鸞鳳舞。看來飛燕政猜扶。巢樑燕鸚緣鴿夢玉堂幽。舊壘新修意更悠。帶雨雙飛垂柳院。銜泥齊入落花樓。錦詩千里傳香信。珠箔三春話遠愁。轉眄秋光將別恨。菖蒲如劍月如鉤。躍沼魚觀魚來坐玉堂潯。動處爲陽靜處陰。濟濟同游如有意。輕輕相觸却無心。避鉤不是知生死。潛水元非較淺深。活潑潑時誰所使。分明一理費長吟。木覓晴雲巒擁螺鬟對紫宮。層雲藹藹盪胸瀜。繞巖藏雨飛龍濕。映日摛文舞鳳籠。夢楚蹤回丹峽裏。歌汾影落畫船中。浮沈自在含靈氣。施澤山河大地蒙。仁王暮鍾天開西岳屼然蒼。掩藹中間有丈坊。暮色帶涼來寂境。寒聲和月落高堂。一撞千徑人蹤斷。連響黃昏夜意長。惟恨閒僧臨景福。朝朝掛衲倚蒼茫。</text>
