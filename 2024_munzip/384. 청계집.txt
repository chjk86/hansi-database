<title>喜雨</title>,<text>漠漠雲膚起。霏霏雨脚垂。豐年不在早。今日未爲遲。天意人誰測。神功物自私。平生憂國志。默坐念民飢。</text>
<title>高閣雨望</title>,<text>倚闌終日意無窮。遠樹平蕪入望中。微雨滴林還作露。薄雲生岫旋隨風。流光忽忽駒過隙。遐思飄飄鳥出籠。安得沙邊舟一葉。短蓑輕笠伴漁翁。</text>
<title>河淸閣書事。二首。</title>,<text>閑來日日在高亭。梧影能令枕簟淸。遠水煙開千頃碧。遙山雨霽萬峯靑。林蟬響裏有秋意。沙鳥夢中無世情。何處胡笳吹客思。夕陽愁絶不堪聽。一夜西風吹早秋。井闌梧葉響颼颼。白雲生嶺客回首。疏雨滿城人倚樓。急取微涼供穩睡。強吟新句寫淸愁。漁翁不識世間事。落日撑舟歸渡頭。</text>
<title>月夜登河淸閣</title>,<text>風透疏簾露濕莎。爲乘涼夜暫來過。當庭樹老迎秋早。近海亭高得月多。千里歸心憑短夢。百年壯志入悲歌。林池景物今何似。綠水磯邊暗薜蘿。</text>
<title>夜坐詠懷</title>,<text>月上孤城露洗天。小庭秋氣覺凄然。高梧風靜鵲初定。虛閣夜涼人未眠。世事多端堪涕淚。客愁無賴入詩篇。茫茫東海無涯涘。不見當年魯仲連。</text>
<title>秋夜書懷</title>,<text>畫角吹淸夜。虛堂獨坐時。雨聲梧葉得。秋氣草蟲知。喪亂無今日。林泉有夙期。羈懷兼病思。憀慄入新詩。</text>
<title>訪權待而不遇</title>,<text>亂山圍屋水循除。地僻偏宜靜者居。秋入林園蟬響晩。雨餘籬落豆花初。門前孤客來題鳳。海上幽人去釣魚。竹逕無塵誰共坐。半庭斜日獨躊躇。</text>
<title>歸路逢主人。延還展懷。日暮而罷。</title>,<text>淨掃苔紋坐樹根。小庭蕭洒絶塵氛。含風翠篠聲疑雨。傍水蒼松影勝雲。秋日下山將薄暮。主人留客太殷勤。憑君欲乞東隣住。共狎沙邊白鳥群。</text>
<title>候鷄早發</title>,<text>落月窺人夜四更。旅窓無寐聽鷄聲。風塵未效劉琨舞。空向長程促曉征。</text>
<title>卽事</title>,<text>草屋雲山近。苔磯溪水平。吾生聊自適。此樂有誰爭。習靜焚香坐。乘閑倚杖行。白鷗長作伴。從此不須盟。</text>
<title>豐基道中</title>,<text>天地空流涕。風塵尙倦遊。南州春亦雪。北客暮生愁。古木連官道。斜陽掛驛樓。望雲無限意。回首轉悠悠。</text>
<title>暮投龍壽寺。書贈老僧。</title>,<text>龍壽前朝寺。遊人暫解鞍。古碑春雪沒。虛殿夕陽寒。行役浮生困。安禪老釋閑。明朝驅馬去。回首愧靑山。</text>
<title>夜來狂風甚急。梅花零落殆盡。朝起只見數點殘萼。尙綴枝頭。有感而作。二首。</title>,<text>一樹梅花政可憐。夜來零落滿庭前。高樓羌笛君休恨。其奈春風太放顚。梅花孤淡如高士。零落隨風不附人。高飛好向深山去。莫作前街馬足塵。</text>
<title>次杜工部韻</title>,<text>絶域春將暮。空庭雨乍霑。微風花入戶。斜日鳥窺簾。愁極詩還減。身羸病欲添。半生迷出處。千載仰陶潛。</text>
<title>次韻奉酬舍兄</title>,<text>萬里春鴻盡北飛。故園消息近來稀。天涯病客思家淚。半濕封書半濕衣。</text>
<title>午睡</title>,<text>微風吹鬢葛巾低。睡罷幽窓病眼迷。斜日下簾人寂寂。綠陰深處一鸎啼。</text>
<title>種梧竹有感而作</title>,<text>斲破幽庭數畝苔。碧梧脩竹雨中栽。皇天若不窮吾道。他日應看鳳鳥來。</text>
<title>自警</title>,<text>心似行人不在家。定時常少動時多。須於頃刻恒收斂。莫使毫釐或放過。富貴在天非在我。聖狂由己豈由他。晴窓盡日開黃卷。忘却身邊抱積痾。</text>
<title>遣興</title>,<text>積雨已連月。新秋纔隔旬。庭空花映竹。簾靜鳥窺人。養疾身差健。觀書味更眞。從知君子志。憂道不憂貧。</text>
<title>初冬</title>,<text>山雨不成泥。西風吹更凄。天寒人閉戶。日暮鳥窺棲。菊老香猶在。楓殘葉盡低。年光自替謝。何必意悽悽。</text>
<title>靜中</title>,<text>數卷詩書一藥爐。閉門端坐度朝晡。家貧竊慕顏回樂。身病還同子夏癯。海內風塵戰蠻觸。山中日月夢唐虞。行乎正路居安宅。然後方稱大丈夫。</text>
<title>過衿陽舊里。以村廬不安不得入。悵然有感而作。癸未</title>,<text>荒村人斷夕陽低。惟有飢鴉上樹啼。惆悵故園無路入。獨驅羸馬過前溪。</text>
<title>臨溪有感</title>,<text>水底有泥沙。定時淸似鏡。臨流莫弄手。水濁在俄頃。</text>
<title>北郊觀耕。隨興口占。</title>,<text>農務須知課。身忙意自閑。濯纓臨綠水。拄杖望靑山。遯世吾何敢。耕田分所安。歸來詫妻子。今歲免飢寒。</text>
<title>望小嶽寺</title>,<text>知名寺。靑山最上頭。殘僧幾人住。病客舊時遊。花妥禽聲晩。松深鶴夢幽。白雲空悵望。何日復冥搜。</text>
<title>遣興</title>,<text>拄杖柴門外。川原逐望低。玄蟬號遠樹。白鷺下淸溪。帶雨鋤葵圃。分泉灌稻畦。山村絶來客。懶性合幽棲。</text>
<title>題隣人草堂</title>,<text>多病不出門。出門時見君。庭空山色落。園靜水聲聞。遠樹蟬吟雨。孤村犬吠雲。農談坐終日。何必更論文。</text>
<title>溪上</title>,<text>病起無餘事。扶藜澗水頭。山光宜落日。雨氣借新秋。草長埋黃犢。沙晴失白鷗。幽懷人不識。獨立翫淸流。</text>
<title>奉送姜持憲出守耽津</title>,<text>紫扆憂南裔。靑袍下柏臺。風霜隨馬去。炎瘴爲君開。地勢三韓盡。潮聲百越來。天涯如見憶。須寄一枝梅。</text>
<title>遣懷</title>,<text>肅肅淸秋晩。沈沈雨氣寒。開門掃黃葉。拄杖望靑山。世事看棋局。生涯付釣竿。他鄕少親友。誰與破愁顏。</text>
<title>奉別金叔還衿陽。二首。</title>,<text>千里復相送。此懷將若何。異鄕親戚少。浮世別離多。萬事堪流涕。三杯自放歌。歸期猶未卜。歲月恐蹉跎。抱病臥深峽。送君還故園。歸心隨去馬。離恨集淸尊。海內風塵積。山中雨雪昏。那堪分手後。寂寞掩柴門。</text>
<title>曉踰月峙</title>,<text>曉月隱林端。朔風天正寒。崖傾愁路窄。霜重覺衣單。世事已如此。吾生那得安。何當擺俗累。物外好盤桓。</text>
<title>公山客中書懷</title>,<text>倦客多愁思。開窓對遠山。何時免羈旅。昨夜夢鄕關。落日哀鴻叫。寒天宿鳥還。殘生多少事。漂泊正摧顏。</text>
<title>題來卿兄草堂</title>,<text>草閣蕭然倚竹林。坐來令我散煩襟。湖山煙月幽居興。岐路風塵倦客心。簾外天長聞塞雁。門前水碧見沙禽。生平不解題人壁。強爲夫君費短吟。</text>
<title>高蘭寺</title>,<text>高蘭寺下水如天。十里江山一釣船。斜日獨來尋古事。落花巖畔老僧眠。</text>
<title>雨夜書事</title>,<text>簾外淸宵月滿池。曉來還作雨霏霏。聲連竹塢棲禽起。爽透書窓宿客知。一夜陰晴猶不定。百年人事奈多違。天涯忽憶山中屋。正是猿驚鶴怨時。</text>
<title>夜坐</title>,<text>寂寂重門掩。荒城隱畫笳。窓明含缺月。燈暗落殘花。病裏詩情減。愁邊旅鬢華。歸心憑短夢。徑自到山家。</text>
<title>對雪</title>,<text>帶雨微微落。隨風脈脈過。池淸看不見。竹密聽還多。逸興山陰棹。閑情江上蓑。何如閉門坐。終日獨吟哦。</text>
<title>寄茂伯情契</title>,<text>槐花落後別丹陽。此日相思益斷腸。四載光陰同逝水。幾時尊酒更連床。門臨滄海春潮近。家在靑山客夢長。縱有新詩無處寄。塞鴻飛盡路茫茫。</text>
<title>雨</title>,<text>花外柴扉午不開。小庭微雨長莓苔。幽居盡日無過客。惟有靑山入戶來。</text>
<title>靜中</title>,<text>春盡花飛急。庭空草色深。自然無俗慮。隨處得吾心。靜坐耽黃卷。閑眠愛綠陰。吟詩聊遣興。不必問知音。</text>
<title>露梁津頭口號</title>,<text>十里澄江水映雲。白鷗飛處浪花翻。行人不識好風景。日向沙頭爭渡喧。</text>
<title>安節度池閣口占</title>,<text>勝槩初相引。開軒夏夕涼。那知近城市。亦有好池塘。苦竹陰猶薄。新荷氣已香。到來還徑去。門外已斜陽。</text>
<title>鷗浦道中訪人不遇</title>,<text>匹馬尋前路。停鞭問故人。閉門芳草合。繞屋綠陰新。林有鸚求友。籠無鶴報賓。吟詩還獨去。三步首回頻。</text>
<title>利峙道中</title>,<text>雨氣雜煙霏。孤城隱翠微。谷深雲擁馬。林茂露沾衣。天地長爲客。風塵早息機。林湖垂釣處。昨夜夢先歸。</text>
<title>偶吟</title>,<text>竹下有流水。水邊芳草生。誰能疏穢濁。中有本然淸。</text>
<title>出山。二首。</title>,<text>無限靑山春鳥啼。上方鍾動夕陽低。居僧送客沙門外。駐馬荒橋聽石溪。處處奇巖步步苔。竹間無數野梅開。多情獨有淸溪水。遠送遊人出洞來。</text>
<title>滄津舟中記見。二首。</title>,<text>遠岫千重翠。晴沙十里平。柳邊春浪細。花外夕陽明。魚戲能知樂。鷗眠不厭淸。扁舟澹容與。疑向剡中行。芳草孤村路。桃花兩岸春。淸江深幾尺。小艇受三人。綠網沈波易。銀鱗潑刺頻。江湖余所樂。便欲學垂綸。右觀漁，三人上舟。故第三云云。</text>
<title>滄津放舟</title>,<text>綠水明如鏡。平沙不起塵。草深留宿雨。花落送殘春。舟子炊新飯。漁翁洗素鱗。中流回首處。煙樹隱滄津。</text>
<title>回舟記興</title>,<text>半月城邊樹入雲。高蘭寺外欲黃昏。江風吹浪客回棹。山雨滿樓僧閉門。勝地至今留舊跡。落花千載怨香魂。漁翁不解興亡事。長笛一聲歸遠村。</text>
<title>詠新荷</title>,<text>新荷無數蓋方塘。雨後虛堂納晩涼。一自濂溪人去後。世間誰復識淸香。</text>
<title>舟中午睡</title>,<text>淸江風暖布帆低。閑臥蓬窓午睡迷。歷盡危灘渾不省。舟人已報下山溪。山溪渡名</text>
<title>茅灘舟中</title>,<text>遠岫夕陽盡。淸江風浪平。孤帆何處宿。林外暮煙生。</text>
<title>早登神勒寺</title>,<text>神勒知名寺。登臨憶舊年。天晴山吐日。江暖水生煙。帆影搖禪榻。鍾聲殷客船。殘碑字半滅。欲讀意茫然。</text>
<title>暮宿大灘</title>,<text>落日淸江裏。蒼茫遠客情。渚煙迷樹暗。山火隔江明。到岸方尋路。逢灘却問名。歸心隨逝水。不寐算前程。</text>
<title>舍後有數畝隙地。欲搆草堂。未及成焉。先築小塢。將種花卉。仍占短律以自志云。</title>,<text>未搆數間屋。先成三等階。待時將種菊。乘雨欲移梅。自有幽居趣。誰知病客懷。新詩有吟處。隨意坐蒼苔。</text>
<title>雨後眺望 在唐城時</title>,<text>雨後幽園引晩涼。滿山松露滴衣裳。荒村盡日無人跡。惟有林蟬噪夕陽。</text>
<title>漢城別心甫兄歸覲淸風 戊子春</title>,<text>逢君漢陽城。送君淸風去。相逢卽相送。離合一何遽。歸心望白雲。行色誰能禦。靑門草新出。匹馬隨徒侶。峽裏少人煙。今夜宿何處。天寒遠水淨。月落群山曙。危棧出巖磴。細路緣洲渚。趨庭色怡怡。彩衣日應擧。江山素淸奇。景物君所飫。灘聲入郡城。山色連官署。捲簾巖梅落。開門沙鳥翥。知君富淸才。錦囊多綺語。我欲從之遊。奈此關嶺阻。平生愛林泉。城市非吾所。行身恥桔槔。與世多齟齬。末路少知己。惟君最相許。所嗟會合稀。一別屢寒暑。今朝又分手。脈脈多愁緖。風塵苦未定。世事終難慮。疇能出奇策。妥帖安黎庶。杞人但憂天。美芹難獻御。行藏只自愼。舍子吾誰與。桃源路不遠。商嶺芝可茹。山中有茯苓。歸去期同煮。</text>
<title>過弓王故都</title>,<text>舊國千年事。荒原數箇村。興亡何處問。形勝至今存。亂石依遺堞。寒泉出廢園。登臨多古意。立馬到黃昏。</text>
<title>客窓對雨</title>,<text>虛館無人獨掩扉。綠楊如畫雨如絲。群鴉路熟投林早。旅雁天長度嶺遲。異地光陰詩盡記。故園歸思夢先知。此身行止須安命。肯效楊朱泣路岐。</text>
<title>登樓</title>,<text>高樓獨上意悠然。無限風光在眼前。千點遠山靑似黛。兩行官柳綠如煙。年華謾惜愁邊度。家信誰將峽裏傳。羈抱欲憑詩句遣。苦吟終日不成篇。</text>
<title>客中偶吟</title>,<text>千里此爲客。一旬猶未歸。愁來惟有睡。吟處自成詩。古館聽春雨。虛樓對晩暉。浮生多少事。默默只心知。</text>
<title>樓上</title>,<text>樓上春風吹客衣。樓前楊柳綠依依。野橋鴉亂初休市。山郭人稀早掩扉。浮世百年身易老。故園千里夢先歸。弓王事業今何在。煙樹微茫獨鳥飛。</text>
<title>詠枯梧</title>,<text>一樹梧桐半死心。春來柯葉不成陰。誰能斫取爲琴瑟。中有高山流水音。</text>
<title>雨夜</title>,<text>峽裏春將暮。天涯客未回。故園今夜雨。能放幾枝梅。</text>
<title>次金久之兩韻贈希張。二首。</title>,<text>君如野鶴出群鷄。我向塵途跼病蹄。此夕逢迎元夢寐。幾年離闊各東西。不眠已畏晨星落。久坐還憐蠟燭啼。早晩郊扉能再叩。一蹊芳草候前溪。溪邊春草自萋萋。籬落煙花處處迷。苔逕不緣塵客掃。藥欄時聽野禽啼。閑中意適人誰識。靜裏機忘物欲齊。惆悵終南回首地。與君何日手重携。</text>
<title>疊用前韻。寄示諸君子。二首。</title>,<text>空齋睡罷聽隣鷄。門巷無心待馬蹄。居士生涯同谷口。故人詩律繼江西。滿城風雨淸明近。一壑煙花杜宇啼。送盡年光不同賞。思君日日到前溪。江橋煙樹望中萋。獨坐懷人思轉迷。愁見好花隨意發。愛聽幽鳥盡情啼。期將膠漆朱張並。敢道聲名李杜齊。佳節易過良會少。幾時尊酒更相携</text>
<title>次久之三韻寄示諸君子。三首。</title>,<text>魯豈參乎愚豈柴。藏脩期與古人偕。水逢深處波瀾定。花到開時色相佳。靜裏詩書眞美業。閑來風月是良儕。前宵雨過雲陰解。依舊靑山露翠崖。鎭日春寒掩小齋。閑禽引子下苔階。花經夜雨晴猶濕。山帶雲陰晝亦霾。樂在吾心聊自得。身於世俗苦難諧。良宵風月無邊好。對榻何時說此懷。幽居不許俗人來。窮巷經春長碧苔。守靜還如師老氏。安貧竊自慕顏回。草含生意交齊出。花有功程次第開。已信此間眞味在。紛紛世事只堪咍。</text>
<title>郊居記興</title>,<text>微雨夜來過。落花香滿徑。地僻少塵事。心閑多野興。而我本疏懶。才短如鳧脛。行身且任眞。處世焉用佞。溪邊一畝宮。蕭散還相稱。簞瓢亦云足。貴賤皆分定。柴門盡日關。客到無人應。睡起坐茅簷。日落前山暝。新詩聊自詠。惟有閑禽聽。</text>
<title>示樞卿朗然。時久留樞卿家。</title>,<text>一椀淸茶一炷香。淡然終日對匡床。山晴簾外開新畫。松老庭邊進晩涼。托契何須論管鮑。談詩直自到齊梁。東湖雨後滄波闊。安得携君上小航。</text>
<title>蘆峙途中記見</title>,<text>山葉落如雨。夕風吹更凄。孤村依古峽。細路入淸溪。草動蛇奔穴。林喧鳥擇棲。天時近搖落。心緖覺悽悽。</text>
<title>秋夜</title>,<text>白露下庭草。淸風生遠林。夜涼侵破簟。秋思集幽襟。床靜蟲聲近。窓虛月色深。不眠仍獨坐。誰識此時心。</text>
<title>入城暮還有作</title>,<text>風浪翻江不肯平。孤舟出沒使人驚。歸來獨臥山齋靜。新月娟娟入戶明。</text>
<title>臘月盆梅始破。喜而有作。</title>,<text>滿庭風雪逼虛帷。白屋寒多曉起遲。何處淸香來入鼻。小梅初放枕邊枝。</text>
<title>寄贈尹君聘</title>,<text>昔年流落在公山。客裏與君相往還。雪夜懸燈眠竹閣。春天帶雨扣柴關。相逢却恨論交晩。一別翻嗟會面難。歲暮心期期不負。東籬霜露菊花團。</text>
<title>寄贈來卿兄</title>,<text>一別各千里。相思今幾秋。滄江昨夜夢。煙月滿漁舟。</text>
<title>次濟卿韻</title>,<text>年來學道未窺斑。獨立空傷世路艱。平地風波無日定。滿城車馬幾人閒。寒蟲入穴霜侵草。夕照穿雲雨暗山。憀慄天時近人事。不如高臥掩柴關。</text>
<title>雪夜偶吟</title>,<text>雪裏叢篁月下梅。淸風時送暗香來。若使百年長此夜。世間何物累靈臺。</text>
<title>舟中 時往平原。賃船作行。</title>,<text>盡日舟中臥。舟行人不知。波聲忽近耳。認是上灘時。</text>
<title>患眼忌風。舟行終日掩面而坐。戲吟一絶。</title>,<text>日暖淸江碾碧羅。𤰽花汀草雨餘多。風塵虛負滄洲約。白鳥磯邊掩面過。</text>
<title>江行早發</title>,<text>永夜波聲觸石鳴。一船風露不勝淸。篙師掛席向余說。曉月滿江宜早行。</text>
<title>江行記見</title>,<text>客路孤舟上。漁村亂樹間。巖花偏近水。沙鳥自歸山。每恨滄洲遠。方知世界閒。蕭然扣舷坐。今日破愁顏。</text>
<title>舟行</title>,<text>江險櫓聲急。風微帆影斜。歸心隨去浪。病眼怯春華。沙護將崩石。巖棲欲落花。孤舟不怕暮。邊水盡漁家。</text>
<title>聞夏卿兄出宰山陰。病且阻雨。不得就別。寄此以送。</title>,<text>抱病臥郊坰。忽聞君遠行。雙鳧豈凡吏。五馬亦殊榮。美政家聲舊。名亭郡界淸。東門違祖送。秋雨助離情。</text>
<title>秋懷</title>,<text>秋懷自憀慄。拄杖倚柴扉。山葉病先墜。沙禽閒不飛。優游聊適意。寂寞已忘機。莫問世間事。紛紛多是非。</text>
<title>次擧韓退之話韻</title>,<text>莫道天人兩杳茫。吾心自可格穹蒼。堪嗟佛骨千言表。不及靈祠一炷香。</text>
<title>直廬小寒食。柬延之。</title>,<text>咫尺翻嗟見面疏。關山不必恨離居。君爲洗馬豈知馬。我作說書還廢書。寒勒林花紅未吐。雨催池柳綠初舒。佳辰正好同吟賞。且莫寥寥臥直廬。</text>
<title>次延之輕字韻</title>,<text>一簾風雨落花輕。小院深深思轉淸。春晩故園人不在。只應苔色滿空庭。</text>
<title>御題喜雨詩五言七言律。以豐民字爲韻。命銀臺玉堂春坊入直官製進。余適脫直在外。未獲忝見盛事。謾自效顰而作。</title>,<text>惠風吹雨洗殘春。紫闕今朝喜氣新。菖葉杏花時欲晩。禾畦麥隴澤還匀。不緣宵旰憂勤切。詎贊乾坤發育仁。歲熟人安元上瑞。從知邦本在斯民。</text>
<title>聞以四月二十七日。親幸南郊祈雨。翌日遂大雨。詩以志喜。</title>,<text>風雲慘澹起潛龍。一日甘霖霈四封。纔見聖心勤六責。卽回天意慰三農。家家耒耟歡聲動。處處郊原喜氣濃。畎畝平生憂國志。堯衢從此樂時雍。</text>
<title>閑中遣懷</title>,<text>三逕松筠護小廬。一床書卷度朝晡。門前芳草無來客。簾外靑山不負吾。已判生涯付丘壑。肯將蹤跡混泥塗。淸谿雨後饒煙水。獨掃苔磯喚釣徒。</text>
<title>詠葵花</title>,<text>雨後繁花糝嫩莖。嬌紅深翠染難成。縱然不被東風識。只有丹心向日明。</text>
<title>晩晴眺望</title>,<text>小齋蕭洒俯川原。窮巷無人晝掩門。欹枕不妨聞水響。杖藜還惜踏苔痕。盤雲獨鶴飛何向。得雨群蛙妄自尊。林逕晩來晴景好。只愁斜日近黃昏。</text>
<title>寄柬心甫</title>,<text>窮達元由命。歸來好是閑。要令心似水。敢歎謗如山。草茂飢牛臥。松深病鶴還。相思隔城闕。倘一訪柴關。</text>
<title>太原高會 課製</title>,<text>破敵南風競。臨戎帳殿尊。堯封當警蹕。汾水入旌旛。猛將憑神算。降王服聖恩。傾河洗兵甲。置酒敞轅門。令節逢荊粽。天威壓塞垣。行師先占兆。高會果徵言。喜氣龍顏醉。歡聲虎隊喧。煙塵空壁壘。鼓角動川原。薄伐周謀小。荒遊漢蹟存。有征仍偃武。鴻烈映乾坤。</text>
<title>麥以夏爲秋 課製</title>,<text>翠浪初翻隴。黃雲忽滿疇。美於稊稗熟。先此稻粱收。節序方迎夏。乾坤別有秋。從知造化意。秪慰細民憂。</text>
<title>癸巳元日。大殿迎祥詩。二首。</title>,<text>玉管灰飛暖律吹。乾坤正屬發生時。天高寶座祥雲擁。日上瑤墀曉色遲。殿裏神符桃已換。雪中春意柳先知。樽開白獸無規諫。祝聖還慙七字詩。瑞日初昇金掌東。獸爐煙暖颺條風。寒梅弱柳俱生意。萬物欣欣化育中。</text>
<title>早春解職還鄕。見盆梅鎖在寒齋。無意開拆。感而有作。</title>,<text>草堂寥寂鎖塵埃。老幹疏枝半欲摧。休道怯寒開不得。遲遲應待主人來。</text>
<title>贈別一卿之任恩山</title>,<text>玉堂學士佩銅符。綵服輕軒辭上都。天借專城供旨滫。地連三色盡膏腴。錦江草綠迎行旆。楚浦魚肥入縣廚。休怪故人遲出餞。臨岐恐被鬼揶揄。</text>
<title>楊花渡上口占</title>,<text>淸江澹澹草萋萋。十里平沙散馬蹄。江雨欲來江日晩。一聲漁笛小橋西。</text>
<title>池中有小嶼。叢竹雜生。蓊鬱不堪賞。呼鎌而疏之。戲占一絶。</title>,<text>竹本不惡何須斬。平日常疑老杜詩。今朝不覺尋鎌斧。萬事身經方始知。</text>
<title>衙軒簷外有汚池。方可一席地。云是柳使君所鑿。水濁泥深。使人可厭。遂命官僮輦土而塡之。夷作平地。戲而有賦。</title>,<text>當年開鑿要流傳。此日還勞木石塡。萬事由來多變易。幾回滄海亦桑田。</text>
<title>衙軒後有草堂數間。荒廢不居。命僕掃洒。斬竹爲籬。頗覺蕭洒。</title>,<text>樹陰當戶亂蟬多。日晩苔庭放吏衙。茅舍竹籬蕭灑甚。使君居似野人家。</text>
<title>新秋月夜</title>,<text>微月隱孤城。夜涼秋氣生。竹風吹欲斷。松露滴無聲。湖海身如寄。林泉計未成。悠悠此時恨。誰遣畫笳鳴。</text>
<title>月夜偶吟</title>,<text>山近幽軒月上遲。古城煙樹角聲悲。江風不借漁燈地。拂竹穿松盡意吹。</text>
<title>雨後聞蟬</title>,<text>霽色來松岸。微涼在竹園。晩蟬如有訴。偏向訟庭喧。</text>
<title>偶閱自警編。見韓魏公作相時。政事問西廳。文學問東廳。大事自決之之語。輒以卽事。戲作六言。其大小虛實。不翅千里。仍以自笑。</title>,<text>好月問諸松嶺。淸風責之竹林。郡閣寂然無事。新詩太守自吟。</text>
<title>獨掩陳編弔興廢 課製</title>,<text>茅簷晴日閱塵編。千古興亡入眼前。秦漢以來車一轍。唐虞之際道相傳。英雄鳥過今何在。臧穀羊亡竟孰賢。萬事悠悠多感慨。且從窓下枕書眠。</text>
<title>岷山稷下亭 甲午春課製</title>,<text>儒風百里化螟蛉。陳蹟千秋有古亭。稷下人追齊學士。蜀中名動漢朝廷。丹靑色古雲生壁。絃誦聲沈鳥啄庭。錦水東流岷嶺碧。九原何處弔遺靈。</text>
<title>挽李正字濟卿</title>,<text>弓箭追隨抵十年。每尋君處卽留連。春軒對酒閑花落。夜榻論詩細雨懸。共把交情期白首。那知一別間黃泉。村醪野菊重陽近。不忍登高望遠天。</text>
<title>直廬夜坐詠懷</title>,<text>禁直身仍病。孤燈早閉門。歸田空有夢。憂世欲無言。缺月低宮樹。寒鐘度掖垣。微才叨密地。何路答鴻恩。</text>
<title>次東坡與子由同轉對韻 課製</title>,<text>茅齋寄在碧山腰。溪畔垂竿谷口樵。何事久叨淸切地。不才無補聖明朝。身同籠鶴支殘料。夢訪沙鷗記舊要。報了主恩歸便得。只應耕鑿頌唐堯。</text>
<title>百年得意大槐宮 課製</title>,<text>擾擾浮生春夢中。謾將名利競趨風。桑田豈待千年變。槐穴還驚萬事空。朱紫不須誇得意。丹靑誰復耀成功。夜來蝴蝶知歸處。十里湖山一畝宮。</text>
<title>贈別兪獻納伯圭副价通信之行。二首。</title>,<text>東海茫茫萬里途。使星迢遞逐檣烏。天涵積水從開闢。地祕仙山定有無。銜命已知心似鐵。題詩時見唾成珠。古來華國如君少。鳺舌應稱此大夫。星槎萬里涉風濤。敢向明時歎獨勞。天下壯觀東海闊。日邊歸夢北辰高。秋生蓬島孤帆落。春早梅窓彩筆操。未斬長鯨心未已。腰間還有赤霜刀。</text>
<title>春雪 課製</title>,<text>朝來散漫忽無垠。氣挾餘寒巧鬪春。花遍庭梅開旋落。絮飄池柳着難匀。從知潤物同時雨。更欲隨風浥路塵。向晩幽窓聞點滴。詩情還較灞橋新。</text>
<title>鴻雁聲廻人未眠 課製</title>,<text>雲樹幾千里。江湖春又生。那堪客愁處。復聽雁歸聲。長路書難寄。孤燈夢自驚。何時一尊酒。細討百年情。</text>
<title>趙相國挽詞</title>,<text>天下三尊世莫班。幾年黃閣濟時艱。工夫盡在詩書上。操履須看進退間。多士爭先瞻北斗。蒼生無復望東山。狂瀾欲倒誰能障。淚爲斯文不禁潸。</text>
<title>相送柴門月色新 課製</title>,<text>幽居瀟灑絶纖塵。竟日淹留野興新。竹逕風流追二仲。柴門月影作三人。緣江路熟何妨夜。近畔舟輕不問津。相送依依更相約。遲明沙渚共垂綸。</text>
<title>滯留愧淵明 課製</title>,<text>一官如繫誤平生。塵事驅人鬢欲明。堪笑鄭渠無異績。却慙彭澤有遐情。襟期莫道千年隔。宦興方知五斗輕。秋晩故山身尙滯。東籬霜菊爲誰榮。</text>
<title>世間惟有白鷗知 課製</title>,<text>每憶歸田好。徒傷拂袖遲。世人難與語。沙鳥只應知。托迹那無地。尋盟會有時。江湖煙水闊。夜夜夢相隨。</text>
<title>挽延城君。二首。</title>,<text>一門忠義耀麒麟。王室當年早許身。黃道氛淸扶日月。靑雲路迥上星辰。甲兵錢穀無非事。夷險安危有是人。綠野田園違宿計。丹旌空指海山春。慣從門下忝陪遊。諧笑酣來禮數優。鼓角春登天柱寺。笙歌夜醉浿江樓。百年銘佩寸心在。萬事悲涼雙涕流。伏枕不成蒿里餞。茫茫此恨負明幽。</text>
<title>次李騎曹長卿見先生案有感示堂弟韻 自此後五十一首。係湖堂唱酬錄。</title>,<text>玉樹門庭世種英。人言難弟亦難兄。靑氈自是傳家物。白雪仍驚絶代聲。河洛受書惟涕淚。瀛洲聯步更恩榮。箕裘不但詞華在。努力終須繼大名。附原韻 東里湖堂掄選廁群英。接武騷壇又弟兄。篆刻自慙非國手。銀根常恐墜家聲。殊恩特許聯旬暇。盛事仍叨兩世榮。惟有惠連同此感。淚痕偏濕舊題名。附次韻 靜觀齋早向明時共蜚英。湖堂新渥弟聯兄。相如謾有凌雲氣。孫綽曾無擲地聲。繼主文盟元盛事。世叨詞苑亦殊榮。銀根恐墜承家業。濡筆慙題卷裏名。</text>
<title>金檢討久之自淸風歸。仍憶舊遊。詩以問之。</title>,<text>暮春三月過淸風。寒碧樓前逗短蓬。欲雨欲晴岸草綠。半開半落巖花紅。尋思仙境夢魂裏。空見人家圖畫中。今日聞君遊賞遍。江山能與舊時同。</text>
<title>復疊賢字韻幷寄</title>,<text>淸狂肯數竹林賢。蕭寺閑遊亦好緣。沽酒月生漁店上。題名花落佛燈前。恩休剩借風流盛。勝賞仍敎意氣偏。想得錦囊詩更富。明朝刮目待君旋。附次韻 文谷江湖眞覺白鷗賢。媿殺浮生逐世緣。漢口漁村雲樹外。城南歸騎夕陽前。誰憐簪笏形骸倦。自有煙霞痼疾偏。想得寺樓今夜會。醉吟應到月輪旋。</text>
<title>次金檢討久之見示韻</title>,<text>鏡中偏覺減容華。鬢有霜毛眼有花。未效涓埃裨聖世。只愁風雪到貧家。新詩半爲孤吟得。濁酒多因獨酌賖。歸夢自尋漁釣處。竹籬南畔小溪叉。附原韻 文谷閉戶城南感歲華。寂寥深夜伴燈花。風吹刻漏傳雙闕。雪擁樓臺凍萬家。抱病自憐詩總廢。禁愁還覺酒頻賖。江村幾處堪乘興。氷底寒魚上釣叉。</text>
<title>直廬詠懷寄示諸益</title>,<text>獨擁寒衾臥直廬。枕邊淸漏小窓虛。頻聞雪片侵庭竹。時剔燈花落案書。半世浮榮同衛鶴。平生薄技似黔驢。南湖苔石幽期阻。蓑笠何人夜釣魚。</text>
<title>次李騎曹長卿對雪韻</title>,<text>歲暮城東晝掩扃。何來花絮滿階庭。休敎入夜埋茅屋。更愛隨風落紙屛。鳥擇寒枝愁不定。馬尋窮巷失曾經。家貧正乏囊中物。羞殺街頭酒幔靑。</text>
<title>次李騎曹韻</title>,<text>強扶羸病着朝衣。趁曉趨衙犯夜歸。萬事任敎雙鬢改。百年還覺寸心違。從來木雁有憂喜。何處江山無是非。獨掩塵編愁不寐。破窓風雪一燈微。附原韻 東里疏疏庭雪拾霑衣。小閣開尊客未歸。簪盍豈無他日約。襟期猶惜一宵違。風欺蠟燭看將盡。犬吠柴門聽却非。孤枕酒醒仍不寐。禁城殘漏轉依微。</text>
<title>復用闌字韻。寄示諸益。</title>,<text>雪擁柴門歲欲闌。撚髭終日費吟安。才如鳧脛誰能續。路入羊腸漸覺難。浮世光陰愁裏度。釣磯煙月夢中寒。國恩未報身猶滯。莫向山人說解官。</text>
<title>雪後曉吟。仍示諸益。</title>,<text>一夜窮陰釀雪多。曉來城闕浩無涯。寒枝欲折禽難定。小徑纔分客少過。何處漁蓑堪入畫。此間羔酒勝煎茶。孤吟轉覺淸人骨。拈得霜毫手更呵。</text>
<title>朔啓後感懷有作。仍示諸益。</title>,<text>一旬吟得十聯詩。每到題時却自疑。篆刻卽今爲事業。絲毫何日答恩私。已知廢井元無水。誰遣枯楊更着枝。晩傍書床尋亂帙。夕陽多意入寒帷。</text>
<title>次李持憲長卿詠立春日頒柑之韻</title>,<text>綵幡初下表年光。又見珍包出建章。秦地正逢傳菜日。楚江應飽滿林霜。恩分春色心如醉。味帶瓊漿齒覺香。欲把新詩描盛事。微才還愧繡爲腸。附原韻 東里平明羅帕自明光。拜手詞臣荷寵章。頒及立春偏雨露。摘來經歲閱風霜。金丸爛映盤中菜。瓊液爭誇海外香。最是相如方病渴。嘗新頓覺潤詩腸。附次韻 文谷分珍詞掖最恩光。佳節黃羅下建章。澆渴不須金掌露。拆包猶帶洞庭霜。遙知貢篚來炎海。更感題封襲御香。素食自慙無所報。只應銘鏤在中腸。</text>
<title>直廬次李持憲長卿人日見寄之韻</title>,<text>偪側無由步屧從。流年送盡直廬中。花隨綵勝開來早。柳被韶華翦出工。病客羈愁添鬢雪。故人佳句愈頭風。憂時欲覘陰晴候。喜見東窓旭日紅。附原韻 東里閉門窮巷阻過從。咫尺淸標悵望中。節屆王春還易感。詩逢人日轉難工。新梅色奪階邊雪。好鳥聲嬌柳上風。夢罷書齋仍獨坐。樹頭朝旭一竿紅。附次韻 文谷閉門久斷客相從。過盡年光臥病中。寒退草根萌欲動。春歸禽舌語偏工。已驚佳節經人日。還喜淸詩有古風。終夜苦吟無好句。小窓空對燭花紅。附次韻 靜觀齋騷壇聯步日追從。意氣相傾許與中。媿我雕蟲才已退。多君倚馬句還工。樽前病起梅窓月。麈尾談淸竹塢風。歸夢幾尋魚鳥約。十年猶踏軟塵紅。</text>
<title>又次金久之疊用光字韻見示之韻</title>,<text>詞掖今朝荷寵光。手擎羅帕更周章。盤中剩見離離實。海外應經樹樹霜。誰鑄金丸三寸大。却憐瓊液十分香。刀圭亦得沾鷄犬。洗盡平生塵土腸。</text>
<title>贈別金員外遠明赴湖西幕下</title>,<text>雪盡靑門草色新。東風馹騎動行塵。古來幕府須才子。今日朝廷得此人。粉署夢醒孤燭夜。錦城花報滿江春。應知別後相思處。拱北樓前月正輪。</text>
<title>早上天柱峯口占</title>,<text>春風杖劍倚孤城。表裏江山眼底平。遶壑旌旗迷曙色。半天笳鼓雜軍聲。晉朝最重丹陽尹。漢將新開細柳營。莫道書生無膽氣。棄繻還欲請長纓。</text>
<title>天柱寺對雨偶吟</title>,<text>落日遠峯西。深林烏欲棲。登樓山雨細。繞郭陣雲低。報國心徒在。傷時劍獨携。轅門寂無事。隨意宿招提。</text>
<title>雨夜詠懷</title>,<text>滿山煙雨暗轅門。城上旌旗濕不翻。世故多端催白髮。佛燈無影坐黃昏。自慙書劍違初計。未效涓埃答聖恩。蕭寺謾成三夜宿。夢中春事在田園。</text>
<title>四月八日。泛舟于東湖。席上次長卿韻。二首。</title>,<text>萋萋草色滿汀洲。雨後晴波綠漲油。隔岸柳深藏釣戶。背巖花落逐行舟。幾家燈火酬佳節。隨處杯觴作勝遊。回棹莫愁江路黑。半輪明月在高樓。綠楊如畫掩高樓。醉折花枝上小舟。江水自從開闢在。風光長入古今遊。漁村地窄偏依岸。鷗鳥天晴欲滿洲。最是磯邊垂釣者。不知人世有閑愁。附原韻。二首。○東里返照依依芳草洲。落花如雪水如油。漁人得雋初收綱。仙侶吟詩晩泛舟。物色當時留幾許。風流吾輩喜同遊。佳辰勝集眞堪詑。看盡長江又上樓。五子詩傳白雪樓。我曹今日又同舟。文章敢擬追前輩。物色猶堪辦勝遊。點點燈光分柳岸。依依人語在沙洲。蓬窓小酌仍成醉。一散浮生不盡愁。附次韻。二首。○文谷前宵一雨過沙洲。漢口晴波綠潑油。汀柳欲藏沽酒店。岸花時落釣魚舟。風塵未脫多生累。詩酒聊成半日遊。怊悵樽前還聚散。夕陽長嘯倚高樓。江頭閑依夕陽樓。江上初移月夜舟。地閱百年猶勝迹。天敎五子更淸遊。疏燈影亂千家樹。落絮香飄十里洲。佳節一尊須盡醉。向來人世萬端愁。</text>
<title>次久之韻</title>,<text>梨花亭畔欲飛花。落日移舟倚淺沙。共把淸樽酬客興。不禁流水送年華。飛來白鳥兼黃鳥。多少人家半酒家。待得夜深看月色。滿江風露一帆斜。附原韻 文谷看盡東湖十里花。更携餘興下汀沙。明時休暇承恩渥。勝地風流領物華。沿渚櫓聲回客舫。隔林燈影辨漁家。樽前信筆題詩罷。不覺蓬窓缺月斜。附次韻 東里東湖晴浪漲桃花。暮色依微十里沙。出郭居然成勝集。把杯還自惜芳華。苔磯遠火看漁艇。柳岸靑帘認酒家。健筆揮來偏意氣。不妨烏帽也欹斜。</text>
<title>與諸益乘舟泝流。訪弼卿於奉恩寺。泊舟于楮子島。席上次金久之韻。</title>,<text>醉睡江樓半夜燈。曉來風便一帆乘。百年勝境供詩卷。暇日淸遊荷友朋。水到廣津分二派。山從冠嶽擁諸陵。停橈欲問江邊寺。花暗空林不見僧。附原韻 文谷江村看盡萬家燈。一棹山陰興可乘。近侍卽今還浪迹。勝遊隨處摠良朋。平沙芳草連孤島。古寺煙花擁二陵。晩向綠楊洲上泊。却尋巖逕喚居僧。</text>
<title>次長卿韻</title>,<text>廣陵斜日逗歸撓。渡口波喧受晩潮。醉客吟詩尋野寺。漁人喚酒過江橋。忘飛沙鳥意閑淡。欲落巖花春寂寥。塵事催人留不得。滿江煙月又今宵。附原韻 東里煙江閑倚木蘭橈。點點輕鷗趁暮潮。隱映漁村芳草岸。依微沙苑夕陽橋。佳辰物色知多少。勝友風流不寂寥。乘興却忘歸路遠。且將談笑到淸宵。附次韻 文谷楮島斜陽駐客橈。晩風多意送歸潮。汀花點點隨江水。岸草萋萋近野橋。偶向剡溪尋戴子。更從蕭寺問參寥。明朝紫陌紅塵裏。謾憶蓬山醉一宵。</text>
<title>感懷有作。寄示金舍人求和。</title>,<text>舊病逢秋不肯蘇。閉門終日擁茶爐。閑中物理看庭草。雨後新涼覺井梧。吏部誰言持藻鑑。舍人應復憶蓴鱸。公餘莫遣過從懶。除却談詩好事無。</text>
<title>病裏書懷。寄示安持平求和。</title>,<text>小榻風涼睡起遲。隔簾微雨落荷池。人生不得開眉處。世事難逢放手時。身外已知名是累。閑中惟有病相隨。君恩亦借霜臺暇。閉戶能吟幾首詩。</text>
<title>專經殿講後。不勝踧踖。書示金舍人。</title>,<text>不學平生坐病羸。却從文苑忝追隨。自慙未誦春秋傳。誰道能吟月露詞。一事豈曾修職分。百年無路答恩私。終朝臥聽虛簷雨。多少閑愁欲上眉。</text>
<title>夜坐詠懷</title>,<text>露下空庭濕淺莎。隔簾秋氣集盆荷。常時待客僧居半。一月偸閑病占多。歸夢故山知道路。世情平地足風波。此間懷抱無人識。坐到深更獨自哦。</text>
<title>復疊前韻。和安持平。</title>,<text>自笑疏頑見事遲。百年心迹任差池。生涯茶藥無他物。歸計江湖得幾時。暑雨欲晴秋已至。夕陽纔盡月仍隨。端居剩飽閑中趣。何用沈吟強覓詩。</text>
<title>遣懷</title>,<text>三間屋子小於船。坐則看書臥則眠。一世難逢無事日。四時偏喜乍涼天。開張襟抱頻拈筆。點檢身名不直錢。秋草亦知閑意味。却遮車馬到庭前。</text>
<title>夜坐</title>,<text>荷宜疏雨竹宜風。分外淸涼閉戶中。休把是非從我問。願將憂樂與人同。官榮漸覺恩難報。袖短還慙舞未工。偶得新詩誰共詠。夜來床下有秋蟲。</text>
<title>月夜偶吟</title>,<text>閉門幽事稱閑情。況値新涼入夜生。病裏琴書從懶慢。雨餘星月儘分明。空懷報國才何有。却笑歸田計未成。問爾草蟲緣底事。伴人猶作不平鳴。</text>
<title>復疊前韻。和安持平。</title>,<text>故山歸計苦徐遲。雲滿虛簷月滿池。窮巷閉門多病後。小窓欹枕晩涼時。詞場疏闊知虛忝。世路趨營恥詭隨。閑懶邇來吟興減。眼明偏爲讀君詩。</text>
<title>命賜金蓮燭 二十韻排律。湖堂宣醞應製居魁。</title>,<text>長樂鐘聲耿不眠。玉堂如水夜如年。隆恩迥出尋常地。寶座重瞻咫尺天。千里歸來衰鬢後。九枝分與淚痕邊。微蹤早被先朝遇。虛譽還驚半世傳。猥綴淸班通紫禁。敢將文采擬靑蓮。才疏賈誼初無用。命薄虞翻竟孰憐。詠檜獄中時欲殺。紉蘭澤畔泣追愆。已從下邑甘遷謫。不向明時怨棄捐。日落蒼梧魂正斷。寒生玉宇夢長懸。衰容自分蠻鄕老。散迹還從鳳詔旋。桃觀却憐前度樹。芸窓重檢舊時編。鑾坡十載身初近。宣室今宵席更前。駑質豈堪蒙奬許。孤忠轉覺荷陶甄。霑恩更見僊茶賜。歸院仍敎法燭宣。寶焰欲侵金掌月。淸香猶帶御爐煙。光分龍榻輝輝見。淚雜蛟珠箇箇圓。眼底何嫌看細字。柳邊還喜識花甎。唐朝莫詫金枝寵。漢閣何須太乙燃。異代亦無遭遇盛。兩朝徒被渥恩偏。從知爝火難裨日。耿耿心肝只自鐫。</text>
<title>百祥樓口占 自此後九首。係西行錄。</title>,<text>淸川江水碧悠悠。落日孤城畫角愁。王事已輕千里路。客程初上百祥樓。山蟠絶塞黃雲暮。樹抱長洲白露秋。俯仰自然多感慨。皇華曾向此中遊。</text>
<title>八月初六日。留宣城詠懷。是日雨。</title>,<text>塞雨秋能作。鄕書雁不來。客程猶未盡。歸意遽相催。病爲驅馳得。詩因寂寞裁。玄暉今已遠。誰與侑深杯。</text>
<title>世子宮正朝延祥詩</title>,<text>爆竹聲殘欲曙天。已看宮柳弄風煙。問寢歸來開講席。共知新得在新年。</text>
<title>寄贈鐵城鄭使君。勔。○二首。</title>,<text>旅遊猶記十年前。勝境分明在眼邊。官舍古今臨澗谷。人家多少傍雲煙。杜鵑盡日啼山樹。煙戶經春墾石田。欲向使君論子細。不堪回首重依然。河橋雲樹尙依依。關外那堪尺素稀。欲寄新詩問無恙。落花時節一僧歸。</text>
<title>愼獨齋金判書挽</title>,<text>柳風梧月儘淸和。完養功深德日加。詩禮當年聞道早。丘園晩境得天多。已知出處關斯世。空把經綸濟自家。身後尙留瞻仰地。武夷山色碧嵯峨。</text>
<title>登家後山麓記見</title>,<text>松陰滿地水潺潺。抱病強登家後山。是處更從何處得。他時應說此時閑。風煙盡入秋光裏。城闕纔分暮靄間。終日獨來仍獨坐。宿禽先我已知還。</text>
<title>詠懷</title>,<text>左對書床右藥爐。閉門端生度朝晡。城中但得地幽僻。身上休論官有無。多病却添閑意味。課詩還欠舊工夫。從今不用丹靑手。簾外秋山作畫圖。</text>
<title>直廬詠懷</title>,<text>月入虛窓畫意明。枕邊宮漏滴寒聲。高談世事都無效。細閱詩編却有情。多病只敎添懶慢。不才深覺負恩榮。眞成獨坐愁無寐。手剔燈花坐二更。</text>
<title>庇仁途中 自此後二首係夜繡錄</title>,<text>薄暮猶行役。人家皆掩扉。路逢三日雪。身着九秋衣。報國心徒在。歸田計却非。沙邊雙白鳥。何意向人飛。</text>
<title>鎭川途中曉行</title>,<text>路入荒山曉不分。半峯殘月半溪雲。深林過盡無人迹。茅店鷄聲隔水聞。</text>
<title>次亞使金遠明見寄韻 自此後五首係鶴州錄</title>,<text>歸去何時駕鹿車。夢魂猶自到田閭。誰憐傲吏非凡吏。只愛官居似野居。山翠入簾還欲滴。石泉穿竹不須疏。故人莫怪無新作。簿牒從敎翰墨疏。</text>
<title>月夜聞子規。有感而作。</title>,<text>不如歸去釣淸溪。病臥官齋意轉迷。蜀魄也能知客恨。半庭明月近窓啼。</text>
<title>元徵，持叔之北遷也。來宿綠楊驛。適余出站。不得相別。行過是驛。悵然有感。吟得一絶。仍以寄贈。</title>,<text>綠楊亭畔綠楊絲。攀折無人贈別離。關塞極天消息斷。半山斜日獨歸遲。</text>
<title>寄贈淸風新宰朴仲固</title>,<text>塵界有仙界。送君爲使君。樓前一江水。簾外萬峯雲。樹影無人到。松聲共鶴聞。何當拂衣去。煙月得平分。</text>
<title>種竹</title>,<text>乞取霜根帶雨移。使君心事少人知。秋來定作歸田賦。養得長竿擊釣絲。</text>
<title>丁酉六月二十三日。有萊州之命。七月初三日辭朝。夕宿南門外。悵然有作。自此後六十首係萊山錄</title>,<text>客散都亭酒已醒。不眠猶惜禁鍾聲。明朝欲渡漢江水。去國辭親無限情。</text>
<title>初四日渡江而作</title>,<text>今日始行役。此行何日還。驅驂渡漢水。回首惜南山。親老別更苦。恩深酬亦難。遲遲不能去。有淚墮征鞍。</text>
<title>舟渡獺川 江在忠州地。乃湖西境也。</title>,<text>雨後晴江沒半篙。江天斜日下亭皐。靑山回首王畿盡。長路關心鳥嶺高。才薄詎堪膺簡拔。時危不敢歎賢勞。沙汀處處多漁釣。物外生涯羨爾曹。</text>
<title>晩渡洛東江。暫憩江樓口占。江在尙州境</title>,<text>洛東江水碧悠悠。千里行裝獨上樓。嶺外山河非舊國。天涯物色已新秋。王程卒卒身仍病。世事茫茫涕自流。欲望長安何處是。亂峯斜日使人愁。</text>
<title>七月十四日晩發密城。乘舟作行。入夜始泊萊山府西境沙川村。</title>,<text>水路何時盡。孤帆入夜行。峯高秋月小。沙闊暮潮平。擧目非吾土。吟詩見客情。蓬山知近遠。候火隔江明。</text>
<title>舟中口占</title>,<text>片帆搖颺掛秋風。百里蓬萊路正通。無限靑山一江水。櫓聲鴉軋月明中。</text>
<title>蓬萊館敬次東嶽板上韻。仍示接慰官洪正郞子輝。</title>,<text>古郭荒涼枕海腰。故山歸思入西飆。蠻煙挾瘴埋深樹。江雨乘秋漲暮潮。萬事風塵雙鬢改。百年天地一身遙。虛堂病起羈懷惡。賴得夫君慰寂寥。</text>
<title>次幼能贈別韻却寄</title>,<text>千里離懷欲白頭。楚雲秦樹共悠悠。秋風弔古孤城在。落日思歸大海流。病裏詩篇多苦調。夢中尊酒憶同遊。凄涼虛館誰相語。惟有蟲聲伴客愁。</text>
<title>客中。二首。</title>,<text>蒼頡當年意。微茫不可求。如何造愁字。偏着客心頭。右愁與爾曾無分。如今却自親。秋風掩重戶。終日伴孤身。右病</text>
<title>客夜書懷</title>,<text>半壁殘燈在。虛簷細雨鳴。不才分重鎭。多病臥孤城。鄕信近來少。羈愁隨處生。那堪窓外行。入夜已秋聲。</text>
<title>望海雲臺口占</title>,<text>商山山色碧嵯峨。山下滄溟日夜波。欲訪詩仙何處是。海雲臺上白雲多。</text>
<title>月夜示子輝</title>,<text>西風殘角起邊聲。落照浮雲北望情。尊酒團圓還絶域。海山廻合此孤城。涼侵古館秋先及。白動疏簾月欲生。何日南湖同浪迹。碧波無限釣船橫。</text>
<title>復用涼字韻。示洪子輝。</title>,<text>絶域秋將晩。高軒已自涼。愁來如中酒。夢去當還鄕。病葉風前墜。寒花雨後香。羈懷轉悽切。明日是重陽。</text>
<title>饗軍樓感懷有作 樓在釜山浦城上</title>,<text>城上飛樓勢最孤。西風杖劍獨長吁。秋淸大海魚龍伏。霜落平蕪雁鶩呼。三戶人煙曾喪亂。百年天地尙艱虞。含恩未效安邊策。却笑當時慕棄繻。</text>
<title>梵魚寺。次洪子輝韻。</title>,<text>興爲溪山發。愁忘鬢髮凋。登樓紅葉落。鳴磬白雲搖。後會知何處。閑情共此宵。庭筠亦淸意。學作雨蕭蕭。</text>
<title>官齋秋日</title>,<text>古郭人煙少。虛堂客意孤。滄波連對馬。烽火見飛烏。去國驚衰鬢。安邊愧壯圖。秋聲挾雨氣。半夜入庭梧。州城東有干飛烏山</text>
<title>敬次靑湖詞丈贈別韻寄呈</title>,<text>絶塞愁時獨掩門。朔風吹海暮潮喧。何曾抵掌談邊事。只合捐軀報國恩。親老忽驚西日短。夢歸長繞北辰尊。中宵坐算平生計。惟有孤燈伴客魂。</text>
<title>官齋詠懷。仍寄示幼能。</title>,<text>荒山南畔海茫茫。獨掩官齋客恨長。落葉無言催節序。孤松有力耐風霜。身緣許國輕千里。淚爲思親滴萬行。秋後可堪書信斷。雁飛元不到衡陽。萊州秋後無雁。紀實也。</text>
<title>幼能寄示視學日陪從之作。和而寄之。</title>,<text>聯裾出入大明宮。靑瑣門前趁曉鍾。畫省香爐猶昨日。戍樓霜角又秋風。天涯別夢山重阻。病裏羈愁酒半濃。怪事如今看白髮。旅人頭上着偏工。</text>
<title>接待蠻使後。釜山館感懷有作。</title>,<text>歲暮風煙晦。樓高感慨生。旌旗翻海色。鼓角起邊聲。氣激空彈劍。才疏愧請纓。年來憂國淚。更灑鎭東城。釜山舊號鎭東營</text>
<title>除夕</title>,<text>臘盡雪仍在。春回人未還。一身千里外。殘夜兩年間。柏葉隨新酒。梅花憶故山。朝來明鏡裏。幾分損朱顏。</text>
<title>戊戌元日</title>,<text>客裏逢元日。天涯又一年。屠蘇獨自酌。霜鬢更誰憐。報國寸心切。思親雙淚懸。歸期猶未卜。北望轉悽然。</text>
<title>贈別洪子輝還朝</title>,<text>作客俱千里。相從恰半年。那堪臥病日。又是別離筵。歸興輕氷雪。愁腸怯管絃。梅花爲君折。欲贈更茫然。</text>
<title>別席走筆更贈</title>,<text>驛柳不堪折。離歌那可聞。孤城臨大海。重嶺入寒雲。日下何時會。天涯此路分。相看徒脈脈。莫惜醉醺醺。</text>
<title>敬次靑湖詞丈見寄韻却呈</title>,<text>嶺海之間六十州。萊州最在海東頭。天涯宦味還如客。病裏詩情半是愁。中夜夢魂驚戍角。一年歸計負漁舟。春來難制思鄕淚。落盡梅花不上樓。附原韻 靑湖故人書信隔萊州。夢裏相看共白頭。千里詩傳憂國語。一年春入望鄕愁。閑居我作犀生飮。病起君迎馬客舟。想得寒來消瘦甚。海天何處獨登樓。</text>
<title>次幼能見寄韻</title>,<text>獨上高樓意杳茫。戍笳聲咽塞天長。一身許國心如血。萬事傷時劍有霜。春後音書無雁使。夜來魂夢入鵷行。梅花零落歸期晩。何處雲山是洛陽。</text>
<title>病裏書懷</title>,<text>一臥蠻鄕欲二年。宦情羈抱兩悽然。思親淚盡孤雲外。戀闕心懸白日邊。地暖已聞靑草瘴。雨晴初見杏花天。江城何處偏愁絶。月黑楓林哭杜鵑。</text>
<title>次韻寄起之</title>,<text>悽悽長抱別離愁。病臥江城欲白頭。交契百年凡幾輩。相思一日亦三秋。天低西北歸程阻。地盡東南大海浮。芳草落花寒食過。子規聲裏獨憑樓。</text>
<title>作家書後書懷</title>,<text>驛使明朝發。封書到夜闌。忙猶題子細。病亦報平安。鄕淚滴來易。羈愁寫出難。遙知倚門處。能得幾時看。</text>
<title>淸明日詠懷</title>,<text>落花如雨點人衣。獨倚虛樓對夕暉。絶塞地形臨海盡。故園書信出關稀。安邊自愧無籌策。議後還聞有是非。萬事不如歸去好。夜來孤夢到郊扉。</text>
<title>春寒</title>,<text>輕陰漠漠釀春寒。病臥空齋客意酸。池柳不禁風擺弄。岸花偏受雨摧殘。離家謾憶還家樂。遇事方知做事難。浮世榮名都夢幻。百年歸計一漁竿。</text>
<title>落花</title>,<text>滿城紅白淡還濃。忽覺今朝一半空。落處狂風同勁敵。開時好雨是元功。年華只解催人事。物理無因問化工。惆悵芳春留不得。莫隨流水更西東。</text>
<title>海雲臺 輿地勝覽云。在縣東十八里。有山陡入海中若蠶頭。其上皆冬柏杜沖。每春冬之交。冬柏花積地。遊人馬蹄蹴踏三四寸。新羅崔致遠嘗築臺遊賞。遺迹尙存。致遠一字海雲。</title>,<text>鼇背三山路幾重。海雲飛盡鶴天空。千秋古蹟荒臺在。冬柏花開煙雨中。</text>
<title>謙孝臺 輿地勝覽云。在縣南五里。仙人金謙孝所遊故名。</title>,<text>風馭千秋去不回。至今遺跡但荒臺。蓬山此去元相近。遼鶴時時倘往來。</text>
<title>蘇嘏亭 輿地勝覽云。蘇嘏常乘白鹿。與金龜仙人遊。俗稱蘇嘏亭鳥雀不棲。今人已失遺址。或云在府南羊腸村路傍。或云在府西其比峴下。鄭樞詩云金龜白鹿都不見。巖花開落園無主。以此見之則其比峴下。似是遺址。</title>,<text>白鹿金龜何處歸。十洲三島定相隨。春來只見巖花發。山下遺基處處疑。</text>
<title>鄭瓜亭 輿地勝覽云。在縣南十里。麗朝鄭敍。毅宗朝被譖放歸田里。乃築臺種瓜。撫琴作歌。以寓戀君之意。詞極悽惋。自號瓜亭。樂府鄭瓜亭。卽其曲也。益齋李齊賢作詩解之曰。憶君無日不霑衣。正似春山蜀子規。爲是爲非人莫問。秪應殘月曉星知。</title>,<text>雲山杳杳隔秦京。殘月啼鵑不忍聽。千載戀君無限意。至今猶唱鄭瓜亭。</text>
<title>蓬萊館。次板上韻。</title>,<text>郭外靑山近海門。淡煙芳草上頹垣。孤吟只覺詩情減。病起那堪牒訴喧。絶塞羈愁驚節序。北堂歸夢戀晨昏。十年未赴滄洲約。苦被沙鷗笑食言。</text>
<title>蓬萊館東庭有老梅。枯折殆盡。孫枝雜出。又甚不秀。見之不能爲第一花。暇日命官僮輦土疊石。以培其根。疏除衆枝。略存其稍挺者。以望其成長。感而有作。三首。</title>,<text>生意三分僅一分。春來封植太殷勤。他年花發黃昏月。回首能思舊使君。更無柯葉只枯根。過盡春風不自言。溪上曾移數尺樹。別來摧折更能存。數尺枯査半已摧。但將生意寄莓苔。世間榮落渾閑事。莫向春風怨未開。</text>
<title>種菊 余素愛菊。所居必種焉。歲癸巳春。在沃溝縣。種菊于官齋。其夏召入玉堂。丁酉春在楊州府。種之如沃溝時。其夏又移刺萊山。前後官居。未嘗不種菊。而亦未嘗見其花開。今日殷勤封植。而秋後霜葩。能得見否。是未可期也。聊以識之。</title>,<text>斸破空庭半畝苔。芳根移向雨中栽。官齋到處殷勤意。不爲秋風爛漫開。</text>
<title>贈巡按御史鄭員外一運</title>,<text>地盡東南漢使稀。故人銜命此停麾。一年去國霜侵鬢。千里臨邊繡作衣。平陸牛羊元有罪。孺文杯酒豈容私。悤悤又取今朝別。畫角聲中獨掩扉。</text>
<title>幼能疊用茫字韻見寄。次而寄之。</title>,<text>江城春盡水茫茫。燕子歸來日欲長。覽物忽驚花似雨。辭家曾見露成霜。愁邊對酒人千里。病裏題書字數行。獨掩官齋無限思。更堪羌笛怨斜陽。</text>
<title>次幼能寄示韻</title>,<text>思歸不敢問歸途。獨上高樓北望孤。千里宦遊同旅客。一年離索失歡娛。虛名自笑梧臺石。美政還慙合浦珠。遙想玉堂塵事少。畫簾終日散投壺。</text>
<title>次久之寄示韻</title>,<text>身如羸馬服驂騑。物外投閑計已違。靑草瘴時依旅枕。黃梅雨後換春衣。愁來攬鏡看衰鬢。病起開簾對落暉。不是不歸歸不得。子規何事勸人歸。</text>
<title>臥病無聊。謾詠海上風土</title>,<text>氛瘴四時在。獰風終日鳴。秋來不見雁。春後少啼鸚。蕃字初難解。蠻音久却驚。長安隔千里。回首更傷情。</text>
<title>夏日書懷</title>,<text>滿城煙雨角聲悲。別院深深午睡遲。邊事邇來難着手。客愁何處得開眉。空思物外閑田地。慣踏人間惡路岐。莫怪今年消瘦甚。只緣多病不緣詩。</text>
<title>端午日</title>,<text>池蒲業綠海榴紅。一縷茶煙小院空。只有歸心懸日下。忽驚流序屬天中。吳姬白苧新裁穩。蠻客長繩舊俗同。想得去年叨近地。恩頒三箑出金宮。國俗例於端午日。着白苧新衣。萊州舊俗有長繩較勝之戲。故第五六云。丙申夏忝在玉堂。且帶春坊湖堂三處。皆承頒扇。故落句云。</text>
<title>端陽日登息波樓。是夕微雨。</title>,<text>客裏佳辰意轉悽。強扶羸病上丹梯。樓前海闊風吹面。簾外雲移雨洗蹄。蒲葉綠來新酒熟。樹陰深處綵繩低。佳人莫唱秦京夢。欲望秦京夢亦迷。俗號端午日雨。爲洗馬蹄。</text>
<title>夏日偶吟</title>,<text>長夏稍無事。小庭生淺莎。捲簾山雨細。欹枕竹涼多。旅鬢愁明鏡。歸心戀釣蓑。新詩與舊病。一倂入吟哦。</text>
<title>六月晦日偶吟。是日積雨始晴。</title>,<text>絶塞方輿外。孤城海氣中。今朝始晴景。明日又秋風。壯志龍吟匣。歸心鳥出籠。如何班定遠。辛苦事邊功。</text>
<title>七月十四夜對月遣懷 上年七月十四日。自密城乘舟作行。夜泊府西境沙川村。今年五月移拜本道方伯。爲待新倅交印。尙今濡滯。上年今夜爲初來之客。今年今夜猶是未歸之人。炎涼已變。去住關心。遂感而有作。</title>,<text>孤帆入夜泊沙川。月色江聲共一船。爲客更堪逢此日。思歸空復說前年。羈遊已見炎涼變。薄劣還慙雨露偏。何處戍樓吹斷角。小齋愁絶不成眠。</text>
<title>寄挽外從祖趙懷仁</title>,<text>彭澤歸來厭折腰。一丘煙月隔塵囂。門臨野水魚收網。黍熟沙田酒滿瓢。世上希齡還五歲。天涯凶聞遽今朝。含哀欲向靈筵哭。嶺樹參天驛路遙。</text>
<title>嶺南樓次板上韻 去年南赴萊州。以七月十三日來過此地。今年北歸以七月二十八日。又登茲樓。去來之際。時日只差十六日。俛仰之間。炎涼已再變矣。遂感而有作。</title>,<text>樓頭客語響江天。何處風光不眼前。官路高低山影裏。人家多少竹林邊。蟬吟遠樹迷秋雨。鷺下平沙破瞑煙。惆悵雙鳧今未返。一尊誰與醉華筵。太守黃台老。以事入洛未還。故落句云。</text>
<title>嶺南樓晩吟</title>,<text>勝地客重到。江天樓最高。靑山滿城郭。白露下林皐。暇日登臨遍。平生夢想勞。涼風動水竹。時聽宿禽號。</text>
<title>夜泛嶺南樓前江</title>,<text>古郭黑無月。長江寒自波。樓從天外出。竹到水邊多。露氣侵漁火。秋聲入棹歌。淸遊興不極。莫問夜如何。</text>
<title>尙州途中</title>,<text>落照平蕪外。村煙亂樹間。歸心渡漢水。客路在商山。鞍馬身全倦。風塵鬢欲斑。長亭猶未盡。已見宿禽還。</text>
<title>舟中記見</title>,<text>遠戍炎海上。歸程雲水間。江深月溪峽。雨黑廣陵山。岸樹秋光薄。沙磯鷺夢閑。漁翁無俗思。日暮棹歌還。</text>
<title>人日詠懷 自此後四首係嶺營錄</title>,<text>雪盡湖山春意生。老梅庭畔數枝明。三年作客憐多病。七日爲人喜得晴。愧殺旬宣無實效。算來身世只虛名。幾時投紱田園去。溪上垂竿隴上耕。</text>
<title>暮入雙溪寺</title>,<text>杜鵑花落杜鵑啼。水響松陰路欲迷。無限春山看不盡。更隨微月宿招提。</text>
<title>海印寺</title>,<text>山擁觀音殿。雲晴學士臺。興來無遠近。佳處輒徘徊。石老莓苔合。溪香躑躅開。詩仙今不在。誰與勸深杯。學士臺是崔孤雲所遊處</text>
<title>月城登鳳凰臺懷古</title>,<text>霸氣千年盡。荒城半月餘。鷄鳴傳異跡。鳳去有遺墟。宇宙悲吟裏。江山聘望初。春來五陵樹。樵牧亦欷歔。</text>
<title>挽詩[李景奭]</title>,<text>嶺節持時爲贈詩。豈知今日賦哀詞。初嬰土疾緣靡盬。自哭天崩轉覺危。酷似猶欣典刑在。云亡忽使士林悲。靑山最是無情物。埋却春風玉樹姿。同城常恨阻西東。四十纔加一歲終。嶺路棠陰猶惠露。海雲臺畔尙淸風。龍喉夙夜呻吟裏。玉筍儀刑夢寐中。方乞病骸孤執紼。白頭揮涕恨難窮。領敦寧府事李景奭</text>
<title>挽詩[鄭太和]</title>,<text>玉署天曹步武榮。賦詩湖暇壓群英。畿州左竹留仁澤。嶺徼甘棠播頌聲。那料萱堂春欲暮。遽敎槐國夢先驚。艱危此日才臣逝。淚爲公私自滿纓。領議政鄭太和</text>
<title>挽詩[元斗杓]</title>,<text>銀臺方岳摠堪憐。云歿如何始仕年。名譽早魁金字榜。才華曾擅玉堂仙。鵬摧雲翮摶風勢。驥失霜蹄歷塊權。春晩廣陵花又老。水聲山月有啼鵑。右議政元斗杓</text>
<title>挽詩[鄭致和]</title>,<text>妙年文彩振英華。藉甚聲名動四遐。薑桂性靈元自辣。氷霜操潔更無瑕。沖霄暫試靑雲翮。作記旋摧玉樹柯。二紀人間何倏忽。哀深殮瘁士林嗟。領中樞府事鄭致和</text>
<title>挽詩[宋時烈]</title>,<text>興王當日有名臣。藝掖詞垣步武親。暫試牛刀堪記績。每拈詩筆喜如新。音容欻爾歸泉壤。風彩誰能表縉紳。老子偏增懷舊淚。靜公門下迹尤陳。判書宋時烈</text>
<title>挽詩[宋浚吉]</title>,<text>雅望儒林重。詞華哲匠工。忘年托末契。協力盡孤忠。天意高難問。浮生事已空。憂端幾萬縷。羨子獨無聰。判書宋浚吉</text>
<title>挽詩[洪命夏]</title>,<text>平生靜友託心期。儒雅憐君酷似之。銓省講筵人是玉。萊符嶺節口爲碑。病緣盡瘁年何促。國失英才慟豈私。鶴髮慈闈號哭處。等閑行路亦漣洏。兵曹判書洪命夏</text>
<title>挽詩[朴長遠]</title>,<text>銀川家世日凄涼。宅相風流類渭陽。傳鉢湖堂騰麗藻。建牙南國頌甘棠。可憐嚴武終無命。何忍慈闈痛未亡。病隔漬綿唯涕淚。洛濱延拜永難忘。前參判朴長遠</text>
<title>挽詩[鄭斗卿]</title>,<text>折桂才名盛。甘棠惠化傳。山川當驥足。星斗避龍泉。不幸云亡矣。惟應有數焉。長悲北堂上。老母尙天年。司直鄭斗卿</text>
<title>挽詩[兪棨]</title>,<text>師友兼推樂靜賢。看君酷似倍相憐。祥麟瑞鷟元希世。玉署銀臺摠妙年。煙鎖湖堂新物色。風留嶺服舊旬宣。傷心俊彥俱泉壤。白首人間淚獨懸。副提學兪棨</text>
<title>挽詩[兪㯙]</title>,<text>美璞精金世共珍。愛君標格迥超倫。靑綾却厭承明直。玉節還從嶺海巡。峴首墮來無限淚。謝庭留得有餘春。哀詞獨寫心中憾。天道茫茫不假仁。京畿監司兪㯙</text>
<title>挽詩[李弘淵]</title>,<text>精金百鍊玉無磷。自是當朝第一人。文苑芳名推哲匠。甘棠遺惠在疲民。初緣盡瘁仍成疾。不及中身遽返眞。遙憶春山歸葬地。定知行路亦沾巾。護軍李弘淵</text>
<title>挽詩[李慶徽]</title>,<text>君實孝於親。劬勞思罔極。高堂致榮養。百年奉歡樂。志願但如此。餘外非所欲。奈何子先逝。天意終難測。君實賢且才。先朝早拔擢。蓬山賜長暇。經幄承殊渥。靑雲不盡翰。黃壤忍埋玉。歎息萬事空。斯人豈易得。君實遽如許。嗚呼長已矣。善人不必壽。神理安足恃。夢幻四十年。粉旌觀察使。親朋送祖車。淚洒東逝水。吏曹參議李慶徽</text>
<title>挽詩[鄭萬和]</title>,<text>寵擢親蒙聖主知。少年才望振明時。西淸步武連東觀。玉節榮光接鳳池。正覩高衢雲翮擧。忽驚中夜壑舟移。茫茫天意終難曉。餘慶唯應屬兩兒。前年我有海西行。就別君家病已嬰。便作異鄕生死訣。何堪當日去留情。聯床舊話心猶佩。在篋新詩淚自傾。濡滯首陽孤執紼。忍將哀挽送丹旌。黃海監司鄭萬和</text>
<title>挽詩[李殷相]</title>,<text>嗚呼君實止於斯。天理茫茫不可推。君實才具敏而贍。君實文詞淸且奇。儒雅爭稱酷似舅。妙年聲譽動京師。翺翔臺省天曹郞。咫尺鳴玉趨彤墀。經席雍容眞學士。奏語明白先王知。暫典畿輔非是屈。徒得君重臥而治。向者廟算憂在邊。君從楊府萊州移。循良吏績屬文士。歷試內外無不宜。歲中超遷至按廉。報政不待三年遲。王事靡盬敢言家。驅馳原隰身忘疲。豈意皇穹遽降割。周南血泣孤臣悲。淹病還朝寵渥新。上章乞解喉舌司。精華消奪步履艱。藥餌未扶膏肓危。嗚呼君實眞可哀。上有偏慈下稚兒。我在直廬聞急訃。呑聲掩抑雙淚滋。忍將何語慰元方。僦屋荒涼垂素帷。從此人間失知己。峨佯欲奏無鍾期。銀臺接席宛如昨。眉宇森然聽漏時。東湖泛月撫跡亡。誰復續成五子詩。此懷唯有惠連知。相對雪涕寫哀辭。丹旌翩翩薤歌悲。靈車曉出將何之。逝矣逝矣可奈何。嗚呼君實止於斯。工曹參議李殷相</text>
<title>挽詩[李慶億]</title>,<text>文學才猷兩絶倫。向來經幄寵光新。詞垣步驟傾前輩。藩臬旬宣仗藎臣。南國棠陰如昨日。玄都桃樹已千春。浮生四十眞泡幻。痛爲公私雪涕頻。大司諫李慶億</text>
<title>挽詩[李萬雄]</title>,<text>生歲同庚志業同。同時釋褐謁王宮。春坊侍講曾追武。南服分憂共匪躬。一病憐君緣報國。兩朝慙我未輸忠。斷絃終古知音少。不及黃泉恨不窮。延安府使李萬雄</text>
<title>挽詩[金壽興]</title>,<text>今朝忍作挽君詩。把筆哀吟涕淚滋。宿昔儀刑宛如昨。百年心契欲依誰。塵絃已斷那能續。勁翮先灰不盡悲。一片丹旌何處所。廣陵江外草離離。當朝才望更誰先。翰苑文章萬中錢。銓地陶甄心似水。蓬山儲養寵登仙。西河方略揮毫後。南嶠雲煙按轡前。一疾固知由盡瘁。故衣殘藥只潸然。南州三載惱離愁。千里相思欲白頭。宋上朱文空自在。篋中佳句秪今留。歸來共抱崩天痛。團會還悲異昔遊。此日又成泉下別。百年人事淚長流。應敎金壽興</text>
<title>挽詩[金壽恒]</title>,<text>哀哀忍作此哀詞。一字題來一淚滋。自是吾儕俱不幸。未應天道本無知。金蘭密契人間失。玉樹淸標夢裏疑。獨有東湖他夜月。分明長似舊遊時。序齒參差間九年。忘形終始共周旋。論才自識風斯下。接武還慙粃在前。何處却懸徐子劍。此生將斷伯牙絃。悲來不忍開詩篋。半是蓬山唱和篇。吏曹參判金壽恒</text>
<title>挽詩[南龍翼]</title>,<text>知己平生不數三。與君行止略相參。蓬山接武盧前忝。楊邑交符杜後慙。草露纔晞人已化。琴絃永斷我何堪。扶桑贈別還如昨。拭淚時時檢舊函。左承旨南龍翼</text>
<title>挽詩[李端相]</title>,<text>自哭君來我若癡。我心君在九原知。依然君我平生事。寫入哀詞字字悲。昔從心甫與君親。傾蓋初逢戊子春。浮世面交何足數。襟期相照卽雷陳。金門射策我差先。君困公車志益堅。論議後來爲領袖。賢關仍掌士林權。是時君與濟卿兄。宣政門前拜疏呈。我自銅龍歸院路。携來法醞詑恩榮。裒然俄作大庭魁。爭賀淸朝得俊才。秉筆我慙叨邇列。歎君終始讓蘭臺。靑雲高步共騰騫。對直金鑾上下番。君是講筵三昧手。理明詞約色仍溫。逮我同君忝吏郞。君持淸議任明揚。薇垣柏府仍先後。諫草君能凜有霜。文會樓中着不才。愧隨堂伯共徘徊。惟君雅望宜斯選。自有詞源浩浩開。四月東湖汎月遊。醉來揮洒各風流。久之在左雲卿右。溫克推君地一頭。我因嚴譴出郊時。君冠湖堂應製詩。共道恩光榮一世。手携珍褥下天墀。君由剡薦宰維楊。文士還能吏績良。時向上東門內過。竹樓相對說閑忙。萊州迢遞杳南陲。君不幾微等險夷。有使有書書有詠。一天明月照相思。君仍持節任觀風。連歲超遷出聖衷。纔到洛中來訪我。可堪行色又忽忽。頻年遠別恨離愁。我送君行漢水頭。脈脈臨分無限意。半江斜日在孤舟。我經湖外夜行還。一病三春晝掩關。君在嶺營頻寄藥。書來滿紙語堪潸。五月天崩慟哭餘。君因勞瘁病脾虛。歸來邂逅銀臺會。言貌驚非舊日如。巷分南北病支離。各抱憧憧費夢思。我向西湖便靜養。君時有問索新詩。俄聞病谻促鞭行。及對賢郞淚暗傾。君喜我來邀我入。喉間數語不分明。強爲歡笑慰君來。日日伻人問症廻。一夕未伻承訃遽。寢門哀淚徹泉臺。高堂鶴髮奉偏慈。下有妻兒竟託誰。後事賴君賢伯在。葬君仍欲故山移。樂靜公亡世失模。君今又逝典刑無。蕭條一代風流盡。踽踽人間獨病吾。嗟嗟君遽止於斯。天理冥茫信可疑。何限古來蜍志輩。位尊卿相壽期頤。一杯爲奠哭呼君。怳對君顏奈莫聞。壁立弊廬無一物。篋中惟有舊詩文。園花無主爲誰開。依舊親朋次第來。唯見小堂垂繐帳。更堪門巷已蒼苔。臨江哭送有餘悲。此日君行返幾時。萬事卽今都已矣。九重泉路又交期。舍人李端相</text>
<title>挽詩[金宇亨]</title>,<text>少時奇氣好林泉。文彩中年近御筵。詩到開天元不讓。詞如徐庾太多姸。南維久仗周旋力。內擬還孤注屬專。忍記午橋留飮日。更無楊牧寄來篇。校理金宇亨</text>
<title>挽詩[吳斗寅]</title>,<text>綠楊亭畔使君詩。靑海城頭寄我時。關塞猶傷千里別。泉臺遽隔百年期。風光依舊春將晩。世事如今淚自垂。更和遺篇題此挽。不堪當日杜陵悲。獻納吳斗寅</text>
<title>挽詩[趙龜錫]</title>,<text>詞華吏績兩難幷。吾友才全最擅名。瀛館早時推國手。梅軒當日繫民情。三年瘴癘初嬰疾。一路澄淸更損精。埋却重泉無限恨。北堂那復彩衣榮。從游却憶十年前。久鎖金鑾伴直眠。蓬質縱慙聯玉樹。氷心唯喜叶琴絃。尊邊無復尋梅興。篋裏空留詠鶴篇。臥病卽今違相紼。屋樑明月但依然。尋梅詠鶴。伴直時事故及之。○司諫趙龜錫</text>
<title>挽詩[元萬石]</title>,<text>沈吟遠憶定交初。鶴禁淸宵共直廬。坐到燭殘猶語笑。風生筆落摠瓊琚。趨塵苦恨歸田晩。結社方期報主餘。從此出門何處適。傷神不忍過東閭。戶曹參議元萬石</text>
<title>挽詩[朴世堅]</title>,<text>姻親秦晉舊。情義謝羊敦。喜見家聲樹。誠知世德存。文章遵軌範。學問潑淵源。美璞難終閟。亨衢果早掀。駑蹄羞驥步。凡翮讓鵬鶱。髦士論思別。先朝奬拔恩。聲名楊玉署。制作擅詞垣。左輔恩威著。南藩奏檄繁。通才當歷試。游刃失盤根。感激惟懷報。焦勞詎憚煩。驅馳嬰疹疾。榮衛損眞元。質粹年何短。天高理莫原。髥攀宜扈聖。腸斷忍聞猿。十載邯鄲夢。平生久要言。牙琴誰側耳。融篴獨招魂。警咳居然絶。襟期不可論。獄中遭縲絏。江上臥丘園。黃壤今開兆。丹旌曉欲飜。塵生養痾榻。殯出僦居門。明發南郊路。何堪哭水濆。前都事朴世堅</text>
<title>挽詩[朴世城]</title>,<text>盛世稱多士。高才出等夷。芹黌推雅望。桂藉擅宏詞。發軔恢雲路。揚庭作羽儀。湖堂頻賜暇。經席每陳規。剴切匡君志。昭融托契時。一麾邊圉固。三異聖明知。峻擢藩維寄。深紆寵眷私。彈誠思報效。抵死任驅馳。玉節扶身返。銀臺引疾辭。風燈催短景。泉壟閟英姿。夢幻俄千古。榮名僅十期。靑氈懸磬業。白髮倚門悲。神理終難問。交期杳莫追。平生存沒義。逬淚自漣洏。前承旨朴世城</text>
<title>挽詩[趙胤錫]</title>,<text>哀詞欲寫淚先垂。不謂斯人遽止斯。世出全才天有意。齒慳仁壽理堪疑。身膺寵擢宜思報。疾損神精奈莫醫。少婦崩城諸幼叫。忍將何語慰偏慈。前承旨趙胤錫</text>
<title>挽詩[郭希泰]</title>,<text>吾家外家秀。君作白眉郞。世業靑氈舊。家聲丹桂芳。聖朝多雅望。要路早翺翔。幾捧鵠頭詔。屢含鷄舌香。爲郞入銓薦。作吏屈銅章。玉署携綾被。薇垣佩皁囊。責仍蠻館急。恩帶鳳綸光。自古才難得。當今計孰長。爲臣敢擇事。有母不遑將。簡擢由宸眷。疇咨及廟廊。邊憂賴鎭靜。民樂力耕桑。應接推誠信。周旋得愜當。中權猶注意。南土又分疆。未忍言身病。唯思答聖王。形骸隨藥裹。心悃逐葵陽。解職登西陸。還朝省北堂。感恩期盡瘁。沈痼奈膏肓。萱老留春日。蘭摧怨夜霜。林間烏失哺。雲外雁離行。骨肉情何極。親朋涕自滂。荒阡卜新兆。舊隴卽他鄕。頭白吾衰病。無由奠一觴。同知郭希泰</text>
<title>挽詩[郭之欽]</title>,<text>令弟湖堂第一人。玉爲心貌筆如神。天曹秉尺仍騎鶴。萊府垂魚卽佩麟。每恨靑春常抱病。豈知長夜忽無晨。孤魂地下應難瞑。朝暮慈闈血灑巾。執義郭之欽</text>
<title>挽詩[呂聖齊]</title>,<text>去歲纔從按節還。勤勞無復舊容顏。詞華直壓金閨彥。雅望曾超玉筍班。講席論經明主奬。蓬山應製寵恩頒。皇天不憖身先萎。語及萱堂淚自潸。正言呂聖齊</text>
<title>挽詩[李堥]</title>,<text>記得追趨在玉堂。識荊還喜揖芬芳。淸癯野鶴形殊衆。志操精金鍊益剛。儒雅文章眞學士。論思獻納最恩光。匡衡抗疏聲名重。賈傅傷時太息長。別利纔看逢錯節。承流仍播詠甘棠。病緣憂國嬰身痼。痛結遺弓卽世忙。一握遽驚成永訣。此生那忍獨摧腸。騷壇白雪今誰繼。唱斷哀詞涕自滂。前持平李堥</text>
<title>挽詩[李翊相]</title>,<text>溫溫儒雅渭陽來。皎皎孤標絶點埃。自是語間多款曲。豈曾胸裏有嫌猜。論交每幸陳膠合。聯榻常看阮眼回。太學擧幡誰作首。公門對策果爲魁。雍容講席恩褒在。獻替霜臺衮職陪。應製東湖推藉藉。觀風南國認恢恢。飛騰方喜亨衢闊。冥漠那知大化催。詩社共嗟亡逸響。聖朝偏惜失通才。兒傳舊業家聲遠。親老高堂夜哭哀。友道卽今都已矣。更從何處好懷開。正字李翊相</text>
<title>挽詩[尹趾美]</title>,<text>雅望淸名動一時。入居經幄出邊陲。詩詞格律人誰竝。才學文華子獨奇。驥步方期千里展。蘭摧遽抱百年悲。世間從此知音絶。題挽難禁涕自垂。兵曹佐郞尹趾美</text>
<title>挽詩[金益廉]</title>,<text>蓬山恩暇六詞臣。蓮燭詩成第一人。紆眷豈敎離講席。分憂要欲活畿民。扶桑緝化蠻夷慴。棠樹觀風節鉞新。天奬至稱吾有得。國言爭歎寵無倫。誰知弓劍偏茹痛。不覺蔬餰自鑠神。一臥遽成千古夜。四旬胡奪百年身。黃街逸足僵中道。丹穴奇毛戢彩珍。往昔追遊同半世。去冬談笑若前晨。遺牋詎忍精華在。舊牘難堪手跡陳。最是北堂臨老戚。尙令行路亦沾巾。靈巖郡守金益廉</text>
<title>挽詩[安後說]</title>,<text>玉節纔從嶺徼廻。淸時高步又銀臺。三年漳水還成祟。一夜奎星遽報災。黃壤任埋華國手。靑氈猶屬克家才。詩篇投贈渾如昨。淚濕遺筒不忍開。修撰安後說</text>
<title>挽詩[金萬均]</title>,<text>聞君初棄世。使我倍傷神。強仕纔踰一。皇天不假仁。春生召伯樹。日暮廣陵津。地下無涯慟。高堂鶴髮親。都事金萬均</text>
<title>挽詩[金壽興]</title>,<text>幽明一別幾回年。誰遣英姿落九泉。交義世間長已矣。白頭空絶伯牙絃。布衣昆弟雁行聯。每憶銅龍伴直年。獨立乾坤吾老矣。祗今人事感桑田。憶曾行過廣陵阡。宿草孤墳大道邊。寂寞玄扃無與語。只將悲涕洒寒煙。新卜佳城豈偶然。吾家先壟正相連。他年泉路遊從樂。應續平生未了緣。領府事金壽興</text>
<title>挽詩[金壽恒]</title>,<text>絃斷峨洋幾閱朞。寢門雙淚尙餘滋。精神篋裏淸詩在。顏色樑間落月疑。聞道素車移舊兆。欲將孤劍掛何枝。危途獨立無知己。後死偏深九地思。領議政金壽恒</text>
<title>挽詩[南龍翼]</title>,<text>蓬山恩暇昔聯翩。地望詞華讓子先。半踏靑雲曾輟駕。重看白日幾經年。常思左輔交承政。每檢東溟送別篇。唯有文翁同此恨。忍將遺藁泯無傳。禮曹判書南龍翼</text>
<title>挽詩[金宇亨]</title>,<text>洛裏追遊仰美姿。昌辰聯榜幸同時。于今材望無其對。夙昔瓊琚放厥辭。先萎不殫當日用。未亡嘗恨廿年遲。楊徽超秩應酬報。改卜還尋共穴期。工曹判書金宇亨</text>
<title>挽詩[呂聖齊]</title>,<text>前輩風流遠莫追。存亡廿載有餘悲。詞留文苑英聲振。頌叶甘棠惠化遺。福地遷封還此日。延津會劍卽同時。屋樑今夜瞻卿月。猶想淸標映玉墀。吏曹判書呂聖齊</text>
<title>挽詩[李翊相]</title>,<text>吾友歸眞二紀贏。屋樑殘月久傷情。藩維尙播無窮頌。藝苑長留不廢名。爭道故山非永宅。卽看神劍合延平。分司病滯違趨哭。舊誼追思涕滿纓。開城留守李翊相</text>
<title>挽詩[尹趾善]</title>,<text>追思二十七年前。孝廟名臣令譽全。天陛封章忠諫切。湖堂較藝渥恩偏。憩棠遺化流千載。贈秩哀榮賁九泉。浮世又看人事變。新阡那忍舊塋遷。廣州留守尹趾善</text>
<title>挽詩[朴泰尙]</title>,<text>美業榮塗摠冷灰。存亡人代自相催。江山秀氣何年斂。堂斧幽封此日開。遼郭聞舊仙再返。延津新驗劍雙廻。孤生忍誦山陽賦。回首東阡不盡哀。昔公莅牧楊州。吾先子將赴湖郡。約同志數公。敍別于道院。遂成千古之事。不肖新葬先人于楊山。今公旌翣又向東路。孤露之餘。感舊增慟。故結句云。○吏曹參判朴泰尙</text>
<title>挽詩[金壽增]</title>,<text>寒原秋柏已蒼然。每惜淸姿閉九泉。南國政聲棠樹在。東湖詞筆道山傳。悲聞白馬重開室。憶向銅龍共侍筵。卅載寢門餘涕淚。不禁霑灑薤歌前。府使金壽增</text>
<title>挽詩[徐宗泰]</title>,<text>每恨生遲未及門。熟聞旗鼓壓詞垣。文章照映騰湖館。經濟恢通試嶺藩。半夜舟移休逸駕。千秋劍合又新原。季郞存歿仍添感。一紙緘辭倍斷魂。刑曹參議徐宗泰</text>
