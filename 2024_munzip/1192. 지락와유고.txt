<title>種菊北墻。感而書之。丙子</title>,<text>姚黃魏紫摠爭姸。洛社風流醉夢圓。一片墻陰數條菊。幽盟獨結歲寒天。</text>
<title>華城途中</title>,<text>遲遲峴上草萋萋。佳氣鬱蔥晩更迷。匹馬長程悄獨立。健陵疎雨子規啼。</text>
<title>三月旣望。曉夢拜尤菴先生。感而書之。</title>,<text>平生景仰卷中賢。夢裏書紳亦天緣。痛哭羹墻搜舊蹟。泉翁曾記立根篇。直齋曾在泉谷。有記夢詩。</text>
<title>采蓮曲</title>,<text>昨夜江干雨一簑。羅裙紅濕木蘭舟。菱歌一曲歸來晩。隔水楓林起白鷗。</text>
<title>徐汲齋申公 在應 沒後。尙不得攀和一哭。每有孤負之痛。適閱舊篋。得平日所往復書。感而賦三絶。</title>,<text>文章奇氣斗南高。宇宙淸風鶴唳臯。一自秋山埋玉後。江湖寂寞更無豪。漠漠乾坤鳳德衰。如何夫子又於斯。生蒭一束無由奠。回首空吟殄瘁詩。書紳已是十年前。依舊阿蒙更可憐。此夜孤燈無限意。篋中珍重兩三篇。</text>
<title>入華陽洞。次武夷九曲韻。</title>,<text>落影山中降帝靈。吾東幸得一區淸。祇今不盡遺臣恨。幽咽寒波萬折聲。華陽洞峽流淸淺不容船。天桂稜稜傍逝川。劫雨千年磨不轉。長留谷口管風煙。擎天壁壁下平沙壁上峯。寒潭澄澈舊時容。浮雲舒卷無心久。只有蒼蒼樹萬重。雲影潭先王不返鼎湖船。萬事崩心己亥年。香冷宮貂沾血淚。至今片石尙堪憐。泣弓巖寒齋寂歷倚層巖。松檜蒼蒼倒影毿。歲暮滄洲吾道付。一輪秋月照沙潭。潭上。有巖棲齋。○金沙潭架壑梯流路轉深。忽驚御墨耀雲林。皇祠咫尺星辰護。留照先生拱北心。御墨。卽非禮勿動四大字。○瞻星㙜層㙜百尺俯溪灣。近隔僧廬晝掩關。下視塵寰如一夢。客心爭似白雲閒。凌雲㙜頑石穹然臥碧灘。天地怪物訝相看。停雲未作人間雨。噴薄時時氣勢寒。臥龍巖洞府邃深勢欲開。蒼屛疊疊水瀠洄。白雲一去無消息。巢鶴千年不復來。鶴巢㙜棹歌終曲立飄然。巴字中間又一川。白石看竆奇絶處。令人遐想武夷天。巴串</text>
<title>煥章菴。奉審神皇帝御筆。感而記之。</title>,<text>象毫彤管桂花詩。萬曆年間筆一枝。手澤尙新如復見。不堪今日下泉悲。管之上下。有刻桂花詩。</text>
<title>悄坐泠屋。不禁歲暮之思。次雪窖集八音體韻。</title>,<text>金緘韋佩飭言行。百年守拙伊山陽。石以支牀松掩門。豈識人間憂與傷。絲毫未報聖主恩。徒見七尺大且長。竹馬時時來學語。可喜弱子戲我傍。匏繫不用宣尼歎。歌瑟願從點也狂。土木形骸惟放曠。此身長在無何鄕。革尸之語徒壯耳。山樵水漁宜深藏。木榻永夜悲歲暮。浩歌一曲起中堂。</text>
<title>明年甲申。卽皇明遷鼎之四周甲也。窃不勝風泉之感。賦得一詩。</title>,<text>無端羲晷不黏輪。太歲涒灘又隔晨。宇宙百年羞玉帛。山河萬里異冠巾。泣麟誰復陪臣魯。耽虎卽今閏位秦。三復冽泉中夜起。天風吹下滿庭筠。</text>
<title>渼村李公 甲秀 周甲宴席。次韻。二首</title>,<text>山栲海桃壽域春。丈人鶴髮百年新。重逢華甲懸弧節。還作嬰兒舞彩身。鳧藻家中繁子姓。龜籌樽下雜朋賓。篔篪鍾鼓皆餘慶。上有高堂九耋親。初筵歌瑟北堂春。錫類逌來福履新。僊降西河疑舊甲。星臨南極想前身。怡容羨爾趨庭子。善頌慚吾授簡賓。歷數百年稀此慶。幾人回首願其親。</text>
<title>簷雨孤燈有懷。示安德年諸人。丁亥</title>,<text>古松三逕宅。疎雨五更燈。夢逐離羣鳥。形同入定僧。憂時徒有志。守拙若無能。寄問諸君子。此言或太矜。</text>
<title>堂名至樂。盖取歐陽子至哉天下樂。終日在書案之意也。旣揭之。又賦之。求和諸公。</title>,<text>聖模賢語譬千花。滿架瓊籤處士家。聞說人間無此樂。爇香嘿坐送年華。聞說一作回首。枝枝相對葉而花。萬戶千門自在家。直向此中尋至樂。這心不是事文華。</text>
<title>夢作 七夕前一日。夜夢得一句。卽庾嶺云云也。莫知厥由。仍足成下句。以備山中故事之一端。</title>,<text>庾嶺寒梅雪滿枝。皇華一路路遲遲。覺來身在書樓上。誰識蓬桑壯歲思。</text>
<title>李友士溫 知愚。又被其弟兄所挽。更留數日。馳書來報。走筆以謝。疊前韻。</title>,<text>駱山有吾友。氣宇何堂堂。寶璞連城重。條冰貯壑凉。到衰情愈摯。臨別說還長。某水童遊在。遲遲父母鄕。</text>
<title>次莘溪卜居韻</title>,<text>茶竈松欞着處安。一區經濟碩人寬。灘回九曲靑羅帶。月上三更白玉盤。暇日竹筇朋輩盛。暮年花樹弟兄團。朱溪舊帖留餘韵。展讀晴牕起整冠。韵是朱峽舊居所詠。故及之耳。</text>
<title>壽母生朝 己丑○二首</title>,<text>有美三山綠髮僊。天敎錫類我家傳。兒能解撰如岡頌。母曰擬開設帨筵。鼓瑟音諧風細細。賀門車雜雪翩翩。於千此日重回地。定見碧桃一兩圓。華髮韶顔地上僊。遐籌有自母家傳。乾坤位合瑤琴席。岡阜頌長絳甲筵。嘉客於焉春酒介。癡兒也自彩衣翩。年年此日無疆慶。回首極南老宿圓。</text>
<title>宋友繼之 欽象。卽奕世故舊也。近又卜鄰。交誼日篤。而每於酬酢間。多主用處。故余誦古詩。芒鞋踏盡隴頭雲。永日尋春不見春。歸來笑搖梅花臭。春在枝頭已十分。 以諷之。則繼之卽次又辯之。余亦步其韻答之。</title>,<text>憐君筇屐等浮雲。涉水登山問別春。春在梅枝春不老。請看咫尺自家春。</text>
<title>臥野書齋。示稺行鶴汝，諸君。二首</title>,<text>蕭然臥野宅。相對兩三襟。爲鍊匡山杵。因論流水琴。功名嗟鏡髮。志業愧床衾。明發猶無寐。啼鵑下遠岑。再疊草屋臨淸澗。光風爽我襟。身閒宜抱卷。心靜更聽琴。畵飮長山粥。題銘涑水衾。沉吟更商量。明月上東岑。</text>
<title>發湖南行。暮登寒風樓。辛卯</title>,<text>落日靑驢瘦。登樓眼更寬。野花三島晩。江雨九天寒。自古稱僊窟。至今有畫欄。琅吟人不見。孤鶴響雲端。三島卽前島，後島，竹島也。九天。卽指九天洞也。</text>
<title>渭城柳詞 柳。在喚睡亭後妓房前。</title>,<text>渭城之柳春堪織。樓上女兒顔如玉。春風吹送折柳曲。曲曲盡是迎郞曲。</text>
<title>登待僊樓 樓。在玉川府。</title>,<text>雲壁風灘逈𢧵塵。一樓春色碧桃新。天邊瑤佩玲玲響。不是喬松是洞賓。</text>
<title>題太古亭 亭在樓後一里許</title>,<text>棧石崚崚半是榛。郡居蕭瑟數三隣。浮雲欲度華山嶺。孤棹還通茂峽津。忽地相逢疏紇界。於身親見伏羲人。苦吟不去憑欄坐。老樹庭陰月半輪。</text>
<title>三川院。拜顔子眞像。</title>,<text>陋巷和飈百世師。每從黃卷揖天姿。畵中忽覩松間坐。疑是農山列侍時。松間坐云云。卽記實也。</text>
<title>半日巖</title>,<text>百尺長潭萬仞峯。崩厓一路堇容蹤。珊珊步踏雲生屐。歷歷手攀石作筇。灧澦從前多覆轍。劒門到此未爭鋒。驚魂出洞猶餘怕。寄語人間愼莫從。</text>
<title>朱川懷古</title>,<text>玉川多絶境。遊客故遲遲。落日陶潛宅。凄風諸葛祠。野花餘數瓣。谷鳥囀三時。選勝還惆悵。空吟弔古詩。柴桑，南陽皆在其處。又有臥龍巖，武侯祠。故云云。</text>
<title>喚睡亭。次板上韻。</title>,<text>赤裳山色逐人來。更上高樓執一杯。十二曲欄春欲晩。滿江疎雨白鷗回。</text>
<title>從容祠懷古 祠卽重峯先生享祀之所。</title>,<text>高檜千尋落日麗。靈風颯爽見旌旗。行人尙說田橫島。志士同悲趙昂祠。義重太山傾北斗。名長錦水鎭東維。黃昏一劒沉吟起。持斧疏中淚更滋。</text>
<title>靈圭祠</title>,<text>宇宙悲歌雙廟前。靈圭風采更堪憐。三壇報祀天恩重。猿鶴千秋泣紙錢。時以壬辰回甲。有致祭之擧。故云云耳。</text>
<title>小華洞</title>,<text>古洞春堪好。桃花落小溪。詩成屋未就。慚愧昔年題。洞有水石。欲搆書室。已於昨秋。有所題刻。故云云。</text>
<title>暮過棃木亭</title>,<text>一劒西遊客。趁春又短筇。關關鳴澗鳥。歷歷倚巖松。慣識中原路。催歸上院鍾。夕陽更奇絶。唐突數三峯。</text>
<title>過延豐文山舊居。有感。</title>,<text>落日文山匹馬遲。棃花如雪隔溪籬。孤生白髮來新面。耆舊相看摠不知。</text>
<title>過林將軍祠</title>,<text>宇宙遊何晩。丹靑古廟前。凄凉馳馬地。寂寞獲麟篇。往蹟惟雙淚。遺風卽半甎。琴㙜暮雲合。回首撫鞘蓮。</text>
<title>到丹邱。贈主人兄申景則。錫準</title>,<text>蹇驢如狗不堪乘。三宿間關到此能。宇宙悲歌生白髮。江湖談笑對靑燈。殊鄕日落鵑猶苦。故國春殘鴈莫憑。聞說僊家丹已熱。祇應一醉我心澄。</text>
<title>遊三僊巖</title>,<text>國似蠶叢遠。山通鳥道危。忽逢千仞壁。閒寫數篇詩。桑下宜三宿。桃源難再期。冷然奏瑤瑟。僊鶴響參差。</text>
<title>題舍人巖</title>,<text>古松流水玉丁丁。七曲煙霞更絶淸。花落巖厓春寂寂。舍人何處只空名。易東禹舍人居此。仍以名號。而巖下有仙人枰，四仙㙜，淸音亭諸景。皆有可觀焉。</text>
<title>題石門</title>,<text>丹山氣勢此爲雄。造物丁寧極費工。地坼龍門經禹斧。石臨昫界訝秦宮。瑤㙜咫尺星辰沒。錦纜中間海嶼空。恨不今行攜謝眺。搔頭何處問蒼穹。</text>
<title>題趙景訥 敏植，李景明 喆淵 諸人越中詩軸。</title>,<text>詩中之畵越中詩。歷歷憑君淚欲滋。最是淸泠孤棹夜。子規啼血月明時。</text>
<title>到黃江。贈別權稺習 學善。</title>,<text>湖海相逢一倒顚。寸心先許未言前。故人酒熟黃梅落。病客詩成白石圓。萬事人間都幻夢。三僊巖上豈曾緣。明朝獨向南州去。折柳聲中有杜鵑。</text>
<title>權友稺習來訪。有詩求和。走筆以謝。癸巳</title>,<text>空山落木枕泉淸。睡起衡門剝啄聲。謝病方成閒漢趣。憐竆乃見故人情。平時然諾黃金重。半世悲歌白髮明。結佩慇懃期歲暮。莫將此樂換簪纓。</text>
<title>廢科後有感 甲午</title>,<text>雙蛾凋悴鏡中嗟。獨夜孤鸞怨歲華。自是紅顔多薄命。不堪明日選良家。丹霞明月佩嬋娟。隔水佳期一夢牽。忽値急流還勇退。可能人望似神仙。</text>
<title>寄李友元建 寅斗</title>,<text>別離似俯仰。陰陽互升除。蒹葭懷伊人。北風詠同車。自古友于際。味臭謂何如。扶疎堂前樹。日夕貯淸陰。上有失羣鳥。栖栖獨自吟。仍之長相思。何以慰我心。先民亦有言。四海皆兄弟。豈無他人好。念子實不替。願言早歸來。共酌甕頭醴。客有郢雪吟。彷徨山澤中。遠續停雲曲。持贈寄回風。上言加飡飯。下言勤課工。念我旣邁者。欺人復自欺。寓龍豈作雨。畫餠難充飢。四十九年非。籧生先我知。珍重錦西子。如圭而如璋。切磋復琢磨。以實地自疆。顯顯掛冠翁。令名賴而長。掛冠。蓋用密陽公事也。卽李友之先祖。而以直長當己巳廢妃之時。脫帽裂之而出。故野史稱直長某掛冠不仕云云。煌煌澗中芝。一歲何三秀。矇矇我將覺。蔚蔚君才茂。胡爲共冉冉。有志而未就。余聞先覺語。人一能己十。所以九簣功。得千仞壁立。如欲這箇求。徐徐與汲汲。然且有大道。君子貴不器。有能學其要。文章則餘事。此言如不信。請問諸洙泗。病臥情懷惡。言之無倫脊。不啻投木瓜。終愧貢燕石。雖非世上寶。庶見玉人琢。</text>
<title>樵夫詞</title>,<text>不獲鉏商麟。不遇蕉隍鹿。山有花一曲。伐木巖之谷。腰下有小鎌。血脂呑聲哭。平生大椀飯。曾不負此腹。此腹胡負汝。手足俱腁胝。却羨寗戚歌白石。擧之牛口爲君師。</text>
<title>戒兒輩 二首</title>,<text>溪流百折便歸東。一理曾聞聖凡同。倘得河南存省法。團和幾及坐春風。橫看成嶺側成峯。雲捲雲舒自在容。欲識箇中無有象。請君看取未撞鐘。</text>
<title>蕉屋子 安德秊 有書來問。盖新年第一書也。其書曰。百物逢春。皆有得得進進之意。吾人况是最靈者。自愧則深。而竊有所仰羨於高明者。未知有所副得此望者耶云云。余於是。不覺三復擊節。犂然而騂。瞿然而警。遂掇其意。示二絶。</title>,<text>陽坡細雨晦根萌。一理魚鳶着處明。可笑冥頑伊上士。白紛虛帶最靈名。故人之病故人憐。三復來書一惕然。喚起主翁猶不惺。此生終愧瑞巖禪。</text>
<title>次李友公弼 一愚 贈示韻</title>,<text>放歌天地暮。風雨一空床。鏡髮胡班白。腹書已閏黃。不如嚴子棄。誰識阮生狂。幸有故人在。及時共和光。</text>
<title>重山齋李公 趾秀。有銀㙜召命。黽勉就道。未幾見遞還山。示余以洛中所得金維城 博淵 諸人贐章一軸。故妄僭和呈。用冀博粲。三首</title>,<text>都人加額謾相迎。十日銀㙜又管城。閶闔三章身忍訣。江湖一念淚還傾。蓮花金燭春風夢。桂樹靑山細雨程。遙想東門車馬地。玉壺珍重見交情。天地籧廬自送迎。公來公去意如城。黃金已逐燕㙜盡。白雪難敎郢市傾。歷歷孤鴻秋雨際。遲遲匹馬故山程。生憎銅雀千尋水。滿載歸舟亦世情。靑鎖煙花玉佩迎。文章寶氣較連城。纔看謝傅東山起。已頌梁公北斗傾。捫虱政宜談世務。詠駒何必問鄕程。分明昨夜終南月。留照先生戀闕情。</text>
<title>曩於艮座。遇金維城。打半晌話。盖讀書經世士也。臨別曰。湖之於洛。相距半千。則相見固未易。而我有所長。則子當來見。子有所長。則我當來見。亦可以觀古人責善義也。每於靜夜無寐之際。三復其語。窃不勝執鞭之願。今仍所贈艮丈詩。更有所感。步其韻。以致區區焉。二首</title>,<text>一夢重山倒屐迎。天涯回首杳秦城。平生解珮黃金諾。半世離歌白酒傾。鄧木吾知須大廈。鹽車誰歎跼長程。憑聞別語多凄調。惹起西風擊筑情。野服無端樵老迎。憶君千里臥宣城。宣城交河一號時金君自洛撤歸 書留太極先天驗。門掩秋荷玉露傾。谷鳥嚶聲如昨夢。海鵬消息各前程。異時孫復知名處。倘記睢陽贈語情。</text>
<title>常山館。書呈易安翁李參判 道在 匪所案下。</title>,<text>生長東南責沈文。許心每羨太愚君。偶然匹馬常山路。半壁殘燈夜欲分。太愚宋奉事命煕號。與公交厚故云耳。湘潭秋色古猶今。謾敎行人淚灑襟。但愛他時元祐籍。高名爭似壁千尋。</text>
<title>滯兩宿廣陵</title>,<text>天地徘徊久。悲歌烈士秋。南歸多楚石。西笑但吳鉤。歷歷流鴻響。騷騷落木愁。無端昨夜雨。留滯廣陵舟。</text>
<title>謹次畏齋李相公寄直齋先祖詩韻。贈五稼翁李錦山公茂 魯榮</title>,<text>嘉陵鵶谷對林泉。講道當年說兩賢。咫尺龍門通好晩。歸來繞壁未堪眠。茹吾山又沿吾泉。薖軸淸風五稼賢。自愧齊竽多俗調。謾敎壇鶴攪酣眠。</text>
<title>謹次月沙李相公淮陽板上韻。尾呈于重山丈。</title>,<text>一琴隨鶴去。極目海天長。白立層峯骨。丹凝寸椹桑。東海三寸椹。爲仙家延壽藥。而出金剛云。 秦童來拾翠。蔥佛倚生香。遙想政成日。駕風上正陽。西域有蔥嶺。而五十三佛。跨鉄鐘。浮海而來。泊于東溟。長安僧徒迎之。以生香木。刻天笁山以安之故云。此說在法喜居居閔漬所製長安碑。</text>
<title>擬送淮陽府伯 此詩有微意。述而不贈。</title>,<text>浮雲西北有高樓。朱紱臨風悵白頭。蓬海古多遊戲客。淮陽元是臥治州。况當秋雨難遙涉。誰敎小山可淹留。門下十年狂簡士。惜無珤佩謝君侯。</text>
<title>寄呈松齋金公 鍾序</title>,<text>風樹三霜隙駟催。床琴凄切有餘哀。追惟父甲還無幾。回首松齋祝壽杯。公與先君同庚。無端鏡髮半華顚。三復蓼莪淚更漣。賴有龍門通好誼。每憑書札慰餘年。候蟲牕隙兩三聲。惹起竆廬歲暮情。夙夜淵冰無忝訓。更將周雅問高評。</text>
<title>愛吾廬歌</title>,<text>愛吾廬蝸殼。鷦枝堇堇如。然且猶有多少樂。請君聽我一塲舒。愛吾廬紆白。縈靑興自如。晨釣夕樵人不識。片雲隨我捲而舒。愛吾廬牙軸。瓊籤味自如。夏誦秋絃槐市坐。輕風隨手與之舒。愛吾廬桑陌。豆田趣自如。牛背笛聲三兩處。更將扶老一嘯舒。愛吾廬上有。雙親鶴髮如。供旨升堂無慽慽。喜生萊服翼然舒。愛吾廬繞膝。諸孩髧髧如。鷰子學飛春日靜。滿庭佳氣藹然舒。愛吾廬較看。瓊宮果孰如。歷數人間無此樂。請君聽我一場舒。</text>
<title>戲題淸塵堂 淸州兵營別號。時四從姪定鉉莅任。</title>,<text>紫塞煙塵靜。將軍枕戈眠。知應前夜夢。逐獸度燕然。</text>
<title>地主 黃鍾林 以暮春之丁。享祀於華陽山中。有詩來寄。卽次其韻。</title>,<text>桑下曾三宿。徘徊我馬疲。尋眞何歷歷。懷古又遲遲。大義春王寂。狂歌秋士悲。東溟流不盡。自笑魯連癡。我有蓁苓曲。於乎逖矣西。翠華想彷彿。丹雘寄冥迷。一去芳草綠。三聲杜宇凄。遺氓懷舊德。相送楚些啼。君臣須一體。雙廟澗之傍。花落林鵑苦。松深水鶴蹌。星辰臨尺地。日月護宸章。將此奉塵刹。莫令士也忘。</text>
<title>二止堂。敬次重峯先生原韻。</title>,<text>石潨寒似鏡。碧桂自生秋。古宅絃歌魯。遺篇黼黻周。從來瞻泰地。爭誦浴沂遊。無限羹墻意。夕陽杜若洲。夫子潭門嫡。心春氣欲秋。囊封曾用夏。浴討又尊周。進退江湖地。逍遙杖屨遊。高山留後仰。華篇映芳洲。</text>
<title>老石次客館板上東岳詩。要我和送。忘拙書呈。老石黃鍾林號。</title>,<text>歷數湖之左。無如我沃州。近三其俗古。環四皆山稠。孤鶴鳴琴夜。維魚牧夢秋。遙知九重聖。從此庶分憂。</text>
<title>老石觀漲。又疊前韻以寄。走筆答之。</title>,<text>急風戰江雨。卽事陸沉州。龍氣兼天湧。蛙聲滿地稠。杜陵破屋夜。莊叟灌河秋。試向前山覩。快哉洗病憂。</text>
<title>妓催詩</title>,<text>金谷當年罰有詩。樽筵頻皺綠珠眉。歌聲忽奏新翻曲。恰似旗亭側耳時。</text>
<title>冠二丱十。會于一堂。課得夏業。以流火旬掇接。各具酒饌。速賓賦詩。三首</title>,<text>歌巷謠村係國風。逌今視昔性情同。翁年已到星星白。兒學猶期箭箭紅。設敎無非霜雨露。成功有若士農工。日乾夕惕相觀意。也說羲輪不駐東。騷壇一夜酒旗風。速我諸朋樂與同。雞黍見情談屑白。驪珠爭價點鉛紅。新凉雨助琴書興。晩景月添繪畫工。但惜明朝林下路。伯勞西去鷰飛東。</text>
<title>千秋節。陪地主讌南亭。是日府民亦會飮于亭下。</title>,<text>流虹聖節又今朝。賀語先聞擊壤謠。遙把南山呼萬歲。滿亭秋色一樽饒。</text>
<title>其翌日。溯江宿玉溪村。</title>,<text>風前擊汰晩帆催。一笛江天帶月回。白髮無端君已老。靑山有約客重來。明朝定入僊人窟。此夜不辭太守杯。忽到忘形麤語肆。可能相笑恕吾哉。</text>
<title>題玉溪瀑</title>,<text>蠟屐尋源步步遲。洞門闢處忽呈奇。驚雷半割靑山去。飛沫渾如白練垂。佛跡品題楚羽戰。銀河想得謫僊詩。臨流滿酌歸之肺。淸意泠泠與耳知。</text>
<title>題自取潭</title>,<text>孺歌一曲百年心。片石堪言絶壑臨。盡日摩挲人不見。古松流水入長吟。</text>
<title>同道根朴友稺明 始陽 兄弟。往會于錦西李友元建 寅斗 家。留三日。講數卷而歸。梅友 金鼎淵 有詩來嘲。却步其韻。</title>,<text>第一箇人第一欽。丁寧吾道曰惟心。涓流始若觀於海。纍土終成仰止岑。莫惜櫻花春更問。却愁風雨夜將沉。從來裏許難容髮。不信儒敎有古今。終日朱然對陣欽。古人千語秪存心。相輪政好尋其級。寸木何曾較彼岑。墨半壁圖觀動靜。芥乘坳水問浮沈。箇中至理如相勉。許爾昨非始覺今。</text>
<title>又用老石別章韻以寄</title>,<text>鯗魚數片愧閩鹽。被了關津大眼瞻。誰道苦心輪頂鐵。獨將血指泣腰鎌。戰兢秪可淵冰蹈。玩愒終難日月黏。點檢竆廬驚白髮。一燈明滅伴空簾。</text>
<title>梅友借去庸學說小冊矣。有書問心性等說。故以詩答之。</title>,<text>一曲虹橋晩。棹歌悵獨歸。湯冰俱是水。裘葛莫非衣。畢竟隨淸濁。分殊奈瘠肥。戾鳶有上面。請問使之飛。</text>
<title>梅鶴諸人。旣和老石人日詩。以軸中七人之數。叶于七日之故。又疊其韻。各屬七人而求和。玆不可無和。而苦乏顧廚頰上毛手段。終不得善形容。無或見譏於程叔子畫眞之戒耶。雖然恐未必不爲七分之像。覽者恕之。</title>,<text>南國新梅好主人。人花相對雪中春。座傳索笑形神瘦。句在無言氣味醇。百世淸風餘古宅。一牕落月作芳隣。客來莫問君何狀。看取疎香已寫眞。右屬梅社</text>
<title>訪李友而徵 獻夏</title>,<text>邂逅今何夕。孤燈白岳前。得君樽溢綠。容我麈談玄。仰視浮雲暮。相憐短髮鮮。依俙三峽夢。尙記宿桑緣。三峽指三山。昨秋。與而徵共遊俗離故耳。</text>
<title>北麓聯句。次三淵詩。</title>,<text>山色雲齊望大成。梅。 孤村春日杏花明。輕風吹幔遊人語。鶴。 芳艸如茵鷰子聲。對酒不妨佳句覓。石。 探眞秪信小車行。無端郡角催將暮。山。 留待南亭片月生。梅。</text>
<title>歸見草堂前杏花爛開。謾興走筆。</title>,<text>暇日尋春喚起羣。登山涉水太紛紛。歸來笑對門前樹。春在自家已十分。</text>
<title>自遣。次老石。</title>,<text>鷦鷯身世一枝居。不羨餘人廈屋渠。天下陽無消盡理。丌前聖有閣尊書。延年誰借參同訣。對月能知太極初。曳杖高吟超獨立。白雲來宿薜蘿裾。</text>
<title>次愚泉 洪佑定 放言</title>,<text>燕南多白楊。問是誰家墓。金㙜鬱暮色。俠骨如山聚。年年哭靑楓。白衣散江路。相招望諸魂。遂以歌筑訴。皎皎靑樓婦。當窓繡鴛鴦。不恨金針勞。終歲怨無裳。無裳非爲身。千里送阿郞。塞鴻倘相過。將寄篋裏藏。有莫言渴。有畊莫言餒。靑天頭上臨。丈夫當礧礧。鹽梅倘失調。能不愧鼎鼐。秋月暎寒江。堯舜至今在。</text>
<title>次蓉城 李鳳淵 重牢宴韻</title>,<text>名祖掛冠日月光。至今錫類見休祥。繩緣好卜重牢席。岡視頻呼萬壽觴。盡室懽聲鳧藻合。過庭文彩鳳毛長。年年此夕無竆意。看取極星照我疆。</text>
<title>竹島叢桂堂遺址。有感。</title>,<text>孤舟三島已深秋。桂樹相繆洞更幽。曲罷小山人不見。白雲玄甲悵悠悠。</text>
<title>次兒輩韻</title>,<text>一雨冥濛八表昏。繡苔羃地綠侵門。琴心欲助高山響。劒氣空敎秋水翻。便有桑麻開別墅。遂將樗博喚前村。箇中淸意如相許。雙月棚陰可設樽。</text>
<title>梅友新得丈夫孫。有詩志喜。忘拙敢和。</title>,<text>梅翁抱得寧馨兒。正値三陽屬泰時。彩羽鸑鵷端是瑞。新枝篠簜好爲移。一啼將試知英物。六矢終看祝左楣。剩欲翻翻參賀列。三朝湯餠倘相宜。</text>
<title>次兒輩</title>,<text>天地遽廬俯仰中。無端春色又東風。禿毛強半緣詩白。癯貌許多借酒紅。水就孺歌能辨濁。雨經牧夢欲占豐。行乎患難行乎賤。吾道祇應到處通。</text>
<title>次金壽而 億淵</title>,<text>雪棹龍門路轉幽。溯回何處故人游。百年托契蘭爲佩。一夜相思月滿樓。天地至今容我拙。江湖從古屬誰憂。眼穿煉竈無消息。惹起北風共載謀。</text>
<title>任希叔挽</title>,<text>沃州城東東湖上。五鳳翔舞山氣佳。天孫抱送支機石。異蹟千年誌齊諧。矮松孤竹環一村。囷囷矗矗屋皆蝸。行人尙識任君第。爲是孝謹超等儕。往在赤羊春夏交。任君纔免三年懷。喚爺未熟天降割。風雨梁山泣送埋。蓼蓼者莪三復詩。至恨平生古今偕。於焉鼎鼎星再周。此時此痛疇敢排。袒括追行先王制。其麻緝緝其竹叉。攀柏號天天不聞。白首墨面毁如柴。何人指點不齋咨。報本當推獺與豺。况復躳耕妻織纑。了無與人爭乖崖。有子有孫儉且勤。餘慶未艾西河涯。嗟哉行義寡與儔。臨挽重歎淚自揩。</text>
<title>次寄龍岡</title>,<text>彭亨鼎腹十牛函。一笑不曾臠肉貪。老氣騰騰猶伏驥。春心寂寂奈眠蠶。燕南有事今何世。稷下無人摠剩談。坐撫蒯緱驚歲暮。悲風牕隙政難堪。</text>
<title>耐軒壽席韻 宋志洙</title>,<text>遐籌海屋與神謀。贏得人間降甲周。也是諸郞誠所格。於焉嘉客秩爲酬。槎還萬里連枝秀。胄系三賢古宅留。此日此筵如可艶。試看耐叟以仁求。</text>
<title>次廣陵壽席韻 李知愚</title>,<text>溪北溪南竹馬迎。六旬回首若前生。君今奉老能弧席。我亦有親可兕觥。洛下衣冠誰健會。天涯歌筑舊要情。愛之深矣無他頌。惟信英才也晩成。</text>
<title>潭谷宋友 翊洙 攜琴歷訪。謂以伽倻鄭上舍有嵇叔夜手技。將欲傳此琴。盖其本主卽松北處士金載坤。而琴亦靈異。有時自鳴云耳。</title>,<text>松北山人一尺琴。匣中流水尙希音。憑君直向伽倻去。叔夜門前歲暮心。</text>
<title>次稼社庚友 兪正柱</title>,<text>念昔麗澤日。希文以爲期。悲歌動竆廬。忽已鏡髮時。然猶溝壑志。至今戰兢持。臨離更無語。勉旃平居思。黃卷吾所樂。靑雲子亦期。篔簹詠三秀。日月能幾時。所以君子心。盈盈盤水持。此言倘不信。君歸試三思。白駒向空谷。遊子悵佳期。摻手惜華顚。此別異昔時。縱有一杯酒。誰能勸更持。借此長潭水。請量去後思。</text>
<title>昨春靑士 族叔承旨維謙 寄送一梅。有詩曰。南湖高士近何如。不見寒梅可稱渠。爲報長安春色早。一枝遙伴一封書。余亦和送曰。</title>,<text>庾嶺寒梅玉雪如。漢槎歸槖不羞渠。慇懃折一枝相贈。爲是山家種樹書。</text>
<title>盖其燕行纔返。而有書有梅故也。相期以歲暮。感頌陸敬風古事。今年春。聞其病甚危。裁一書急足。未及入去。公已臯復矣。一聲長慟。九原難起。用其韻而倒搆。以弔其梅。</title>,<text>翩然驛使去年書。一笛無端感慨如。月落參橫回首地。君歸我病奈何渠。瓊函玉樹有情書。誰復人間學士如。一臥靑山消息斷。忍能忘我敢忘渠。</text>
<title>除夕。用殘年似送故人歸之句分韻。得三百五十字。與春潭共賦。</title>,<text>今夕問何夕。倐爾歲華殘。箭漏丁東催。簾雞腷膞寒。孤吟坐不寐。半壁燈影圓。白髮如可黑。此年庶更看。奈何篔簹詩。歲暮悵金丹。念昔飮屠蘇。時余亦少年。綠髮與皓齒。髣髴畫中僊。身輕御風行。一旬點九煙。篋裏參同訣。不讀自充然。所以反恥老。使氣不怕天。周流一俯仰。天地遽廬似。羲輪不黏東。駸駸逝者水。適來又適去。何異朝暮市。采采三秀晩。悠悠一淸竢。借問精衛鳥。可能塡海已。急景疾於郵。孰主張迎送。明朝窓下梅。留着去年凍。感時嘆吾衰。何由周公夢。大野韶全亡。千載未聞鳳。無人會此意。甘與鹿爲衆。七旬便一瞬。太半費世故。涓市馬價賤。鞠草金㙜暮。放歌咏蟋蟀。非無良士瞿。途險輔車摧。又窘天雨雨。前山採蘼蕪。何日與汝遇。一擲百萬地。夫也呼盧人。平居無擔石。甁罌盡生塵。黃金好結客。白頭箇添新。何如田家樂。斗酒屬建寅。嗚嗚坎坎缶。不羨擊壤民。臨水又登山。依然送將歸。天風吹下雪。寂歷更鼓稀。白駒催空谷。不惜主人違。黯黯魂欲銷。今是而昨非。思君未敢言。搔首獨掩扉。</text>
<title>復用霜鬢明朝又一年之詩。分韻述懷。</title>,<text>古宅桑梓老。餘生淚風霜。猶有無忝戒。履冰聽狐梁。七十年間事。點檢惟白鬢。籍手無一物。矧敢存吾順。夫人能無畏。昊天亦孔明。所以謹獨訓。一一存其誠。牛山道氣淸。夜色近平朝。留取未發意。莫令主翁招。彖曰夕惕若。盤銘日新又。君子胡不慥。斯道有受授。我聞持敬法。不二三惟一。然後散萬地。職職方有秩。聽雞分舜跖。嗟吾黨少年。此言如不信。請質諸簡編。</text>
<title>文房四友</title>,<text>先天餘補補江干。採送文房四友團。體欲養生終守靜。性能需用每嫌乾。端溪月浴山輝潤。銅雀星流水氣寒。始識虛中然後寶。何人不愛品題看。右硯蔡倫麻縠薜濤牋。散在人間各勝鮮。墨客欲煤添得潤。毛錐雖銳未聞穿。蘭亭修稧寧爲繭。叢廟招巫肯燒錢。莫恨賦成高厥價。剡藤臨歲葉田田。右紙燕吳弗律摠凡毫。始到中山拔土豪。職在盡心秦令管。功參副手漢椽刀。生花入夢才堪進。瘞甕招魂鬼欲號。最愛貧箱經歲物。免冠頭禿不辭勞。右筆松煤梣汴細簁和。量料合成幾斤螺。是處三㙜王子石。當年萬杵役夫歌。製逢奚氏難爲寶。蓄似昌言反見磨。四友文房稱伯仲。問渠功用較誰多。右墨</text>
<title>詠懷古跡</title>,<text>吳薪越胆百年羞。忍說島夷昔亂蹂。君到穆陵陵上望。至今冬柏薊邱秋。壬辰倭寇秦庭七日哭申生。白盡君王內附誠。千里盧龍埋骨意。留題皇史使乎名。請兵天朝龍驤千軸滿江飛。仗得皇靈一怒威。除了虺蛇還衽席。更看草木與之輝。天將東救南城翬月夜相催。風檜靡然戰氣衰。自帝帝秦容不髮。一聲天地裂書回。南漢講和三浦石麟萬口歌。較看諛墓得金多。如令坐怕剃頭帝。人孰瀋陽敢斥和。三浦胡赫如白日肅如霜。千古尊攘大一綱。莫道明亡由桂李。未前剃髮已稱王。大明屋社澹老一疏日月輝。誰敎魯酒解重圍。可憐華鶴歸來地。應訴人民太半非。丙子殉節春草咸陽質子悲。麟經無處辨華夷。逢君試問稽山色。採葛分明畫裏枝。求畫會稽懸胆苦心杖鐵寒。宮宵密勿又甘盤。丁寧薊北馳驅計。一色貂裘雪共團。御賜貂裘涒灘餘淚鼎湖濱。白髮獨留褥蟻身。此義此情何處講。桂林詞曲送迎神。萬東祠宇</text>
<title>除夕前二夜。悄坐有感。</title>,<text>燈灺欲花剪復挑。病餘癡坐類虛逃。龍蛇存蟄江湖冷。烏兔飛騰歲月滔。題壁每懷篔鋪感。忘機方覺漢槹勞。生憎除夕屠蘇酒。倒酌靑年慰白毫。</text>
<title>曺生翼永築壇。栽大明紅。以雜花植其左右前後。而題其壇曰宗明。有詩求和。</title>,<text>后皇嘉樹舊宮紅。屋社當年渡海東。大義春王羞古月。苦心秋士歎匪風。天高等級堯階土。夜靜還魂杜宇叢。回想洛山尊閣地。桂花彤管恰相同。</text>
<title>朴友繼善 性陽 示余以所次紫極宮韻。仍求和。</title>,<text>歲暮伊上宅。悽風撼凍竹。竹枝復竹枝。曲曲淚盈掬。放杖出門去。疇能慰予獨。天地若無人。四顧皆▼(自/卑+干)宿。巖築遲殷夢。渭釣杳姬卜。竆陰太惻惻。何日見陽復。路險問伯助。還怕前車覆。平生淵冰戒。讀周雅已熟。右自述左海曾用夷。人文夏五竹。檀木何蒼蒼。想見春一掬。浿上來白馬。禮俗天下獨。一冶復一亂。羅麗夢囈宿。江南野花發。有誰興替卜。歸來壯本朝。趙子三代復。更聞陶與潭。憂後學顚覆。遺歌響龍門。歸棹聽之熟。右道學淵源北山樹上薑。南山不揉竹。古今具眼少。眵塵強半掬。薰蕕器欲混。杞柳性所獨。同異偏全地。各自爛歸宿。漢唐如說夢。黃神靡質卜。長箋屢更僕。矻矻往已復。終然戰蝸角。蠻蜀紛翻覆。願言勿正助。待他自黃熟。右人物性情濮桑翳韶英。已非絲非竹。漆園春色闌。太半蝶來掬。餘派宗玄牝。何由謹其獨。白眉與黑腰。髣髴桑下宿。洪水而猛獸。請以前鑑卜。况聞禮義邦。久未檀箕復。慕翁與染瑪。在在思傾覆。此事間不髮。吾黨耳應熟。右古今異學齊諧尙誕蹟。汲塚富新竹。奈何嬴氏爐。遺此束熅掬。所以稱考證。曰晦父豈獨。大航無人渡。古壁笙簧宿。河浴龜龍蟄。圖書乃覡卜。滄洲如相見。我且一往復。肆然號漢學。思以天下覆。猶幸有問津。靈源路已熟。右近世雜學</text>
<title>石橋鄭周瑞 獜元 聞吾輩唱酬。用其韻寄來。故却次以送。</title>,<text>有斐人如玉。琢磨比淇竹。山玄又水蒼。恐難手以掬。汗流籍湜僵。邯鄲步也獨。從此執耳壇。抗顔誰老宿。逢人說項斯。寧敎月朝卜。况聞四十九。一往不可復。矻矻蘧叟學。示我前車覆。慇懃更留約。山中酒應熟。</text>
<title>芝窩鄭奎元。嶺南名士也。曾無一面之雅。而以與周瑞爲族親。亦聞其唱酬。用其韻寄來。故亦復次送。</title>,<text>晉陽山氣淑。有如梗柟竹。之間三秀草。燁燁最堪掬。夫子早聞道。薄採歌幽獨。晨飮紫霞醉。夕偃玄圃宿。文章鵷羽成。擬將瑞世卜。秋風吹桂樹。反招誰三復。山中白日長。爛柯棋飜覆。自慚下界士。空懷丹竈熟。</text>
<title>梅友以余生朝。有書來問。仍及老石。盖石與余同庚也。向來夜集。便作山中故事。而今也則石在南州。梅亦病未來會。其悵可涯。玆奉一詩。以謝感意。用七松子韻。</title>,<text>竆廬弧矢感。說與故人知。後約靑山在。初心白髮欺。石應此夜語。梅已去年詩。團會諒無幾。及時更可爲。</text>
<title>送李國汝 觀翼 訪錦城諸人 五首</title>,<text>李文化世翼，沈承宣膺泰，洪淸道健厚。居停于錦山。時尹上舍聃鎭。新寓于鄰。以東西南北爲號。課日相從。有詩成軸云爾。錦城依壁壁依蘿。送子尋眞此地過。淮客續招叢桂老。楚臣結佩澤蘭多。養素頻逢回棹鶴。談玄相對聽經䳘。悠然更覺山中樂。一笛長堤帶月簑。勞勞亭畔夕陽催。錦水東流不復來。山木牛羊嗟道氣。金丹龍虎悵爐灰。君能傾盖終如漆。我願大羹不用梅。遙想三宵留客雨。剩添紅露勸深杯。聞君欲學子長游。一屝一筇也不休。三秀芝歎題更續。一淸河運見何由。相逢歌姬皆靑眼。歷選酒豪已白頭。前到錦江江上問。憶梅應有夢楊州。江湖秉燭燭花紅。蹔慰羈禽打起籠。始信黃庭多誤字。何慚丹竈問參同。簷雞聽雨如催漏。壇鶴引風宛叶宮。歷數南來無此會。可能人望躡瀛蓬。風打南枝夢越禽。故山何處有栖林。佳人拾翠蘼蕪盡。漁父濯淸澤國深。此夜東城將進酒。明朝西社且攜琴。憑君歷歷如相見。還道德星倘復今。</text>
<title>次新恩李通汝 泰翼 聞喜宴韻</title>,<text>菁莪作育五經橫。妙歲文章口氣輕。夷夏家聲方膾炙。壯元風采又颺鳴。門闌動色如君少。隣社與榮摠友生。賀罷歸來歌昊渚。明春御醞更誰傾。時有元子慶。故末句云云。</text>
<title>尹學士景愚 致賢 市隱韻</title>,<text>褦襶簪纓幻化身。退朝隱市斷根塵。窓明剩受前宵月。山靜留看太始春。人或裸䄇能凂我。我將聾啞不干人。招招賈宋來尋處。一道槐班夜雨新。</text>
<title>任聖權挽</title>,<text>西河家世沃山民。古貌眞心自寡倫。夫也隱淪能獨善。天於力穡不全貧。壽躋貳膳垂垂鶴。慶衍諸郞箇箇麟。說到存亡猶有憾。起聞鄰笛淚霑巾。</text>
<title>從姪 肇鉉 伊西新居韻</title>,<text>山到伊西勢更加。巖栖幽敻碧蘿斜。隴岡咫尺先人墓。阮巷中間亦世家。捲釣攜來明月色。課農步出白雲遮。悠然覺得吾廬好。不羨溫南石北涯。</text>
<title>李友汝喬 世淵 以其回甲。有書覓詩。走筆答之。</title>,<text>三秀家中一葉靑。至今鐵壁尙傳型。相逢白髮驚華甲。笛鶴南天又極星。詩不在好。頌不在多。以竆益堅。老益壯。敢誦芝翁所受銀山鐵壁。想當一笑也。</text>
<title>次贈稼社 二首</title>,<text>棘津有屠叟。八十感風期。獵車何遲遲。鼓刀以竢時。三千六百釣。一一雲綸持。淸渭日東流。安知有所思。瓊函何璀璨。太半問後期。不寐孤燭夜。無數落木時。灧灧一樽酒。幾日更重持。折梅憑驛使。君思卽我思。</text>
<title>課兒輩小學。有感。</title>,<text>蒙養八年敎與違。滿頭綠髮已斜暉。病根只在無心處。小學書中悟昨非。</text>
<title>落花次兒輩</title>,<text>東風獵獵打空枝。無數殘紅四散之。老釋參禪剃髮後。佳人送客斷腸時。偏從巴峽鵑聲咽。亂入長安馬足馳。無可奈何飛去盡。相看相慰不辭巵。</text>
<title>南谷宋台近述 近洙。用石潭九曲分韻故事。以華陽九曲。分屬於先正及門後裔。其意甚勤。其事甚重。顧玆淺陋。何以堪此。只有續貂之愧而已。</title>,<text>三曲棹歌夜壑船。涒灘餘涕大淵年。貂裘遍濕烏號血。白髮竆山影自憐。泣弓巖韻</text>
<title>李友龍汝 羲翼 盡室入武陵。效寄陽關三疊。</title>,<text>昔誦北風惠好歌。送君移去奈君何。春來倘有桃花信。留取漁船逐錦波。離筵迭唱伯鸞歌。悵立夕陽意若何。君到稽山山上望。也應鏡水亦風波。板輿轆轆動離歌。其奈遐心到此何。去後盧綸誰所似。赤登日夜有煙波。</text>
<title>李龍汝 羲翼 和余別章來到。故自爾有感。再疊其韻。盖與前章合爲九歌也。得無畫葫蘆之誚否。奉呵奉呵。</title>,<text>郢客一生白雪歌。曲高和寡奈之何。分明昨夜蒹葭露。所謂伊人宛在波。</text>
<title>新卜菱湖別業。挈眷搬移。九臯老友李景一。有詩寄來。走筆和送。</title>,<text>隴上李花落。家世一何同。俱以萍鄕跡。卜居對西東。平生劒說長。一樽琴心通。前路忽夕陽。兩涯廬皆空。逐花武陵客。棄瓢箕山翁。遂使九臯鶴。失侶坐撫躳。河梁多悽調。脉脉宛在中。何不同攜手。絶俗而若聾。</text>
<title>和竹林李友稺行 春秀 贈示韻</title>,<text>蘧廬身計任浮萍。自笑離羣有此行。早識漁樵如許樂。已將書劒不須營。相逢春水桃花界。同得小山桂樹情。獨奈三聲杜宇夜。隔窓疎月夢管城。</text>
<title>中心嶺小憩</title>,<text>鄕廬僑舍摠關情。故有南還復北征。雨後靑山渾秀色。春來黃鳥倍新聲。平生愛說靈源好。今日偏憐峻坂傾。只信騎牛如虎健。行看紫氣滿歸程。</text>
<title>新屋旣成。求得書畫揭壁。乃唐人詩江居六絶也。句句與此中趣味暗合。故感而次其酌。</title>,<text>滿地江湖明似鏡。我家新卜竹西頭。數聲欵乃魚龍蟄。捲釣歸來月一樓。兩岸靑楓白石磯。銀鱗受釣也肥騰。歸家曬網渾無事。坐數鮫人夜繡燈。煙波十里靜無風。載得淸閒倚短篷。頓悟渠家如許否。滿江杜若色相空。楓根睡鷺托新盟。回首紅塵若夢中。休問吳儂作何狀。玄眞圖後後身翁。二十川南九萬西。夜深猶自棹歌聲。此亭此趣如相識。我且許君慧眼明。二十九萬皆地名。濯纓濯足任滄浪。夜誦楚騷步月光。誰道人間多灧澦。安危在我一方塘。</text>
<title>老石以余弧辰。攜妓與酒。枉宿弊廬。其日梅鶴錦雪諸友。皆來會。各抽一律。要我和之。不得已應之。</title>,<text>臨履曾聞做戰兢。誰敎急景暗飛騰。童烏古宅玄經老。僊馭關門紫氣凝。東閣來時花着未。南樓今夜月明應。一杯更進忘形坐。之子歌歟我筑能。右次老石韻局促吾生古樂浪。居然身計轉蒼凉。樽前病起燈花落。雪裏吟高劒氣長。孺子來時宜解榻。林宗宿處宛生香。賞梅煑酒猶餘興。留取新詩字挾霜。右又次梅社</text>
<title>過菱湖有感 幷小序</title>,<text>菱湖。卽余去年僑居之地也。始與孫婦同往。不滿三朔。奄見夭折。仍以靷還故山。而每有不忍過西州之恨。昨自雙巖。路歷菱湖。則時當歲暮。落葉初下。流鴻哀唱。駐馬回首。漂巖依舊。自爾傷懷。占得一絶。木落鴻流去後村。夕陽江色暗傷魂。風翻浣石無人見。獨向空山說舊冤。</text>
<title>天台寺。夜得一律。示李明允 洵用。</title>,<text>病栝矮松欲暮天。滿山風雨客無眠。蓮花靜界三千地。金粟前身五十年。向後飯鍾能記否。至今書劒可慚然。苦緣未了空門債。試把傳燈講一篇。</text>
<title>又賦一律</title>,<text>磨驢尋舊蹟。一路又禪扃。捨翠春山映。談玄老佛聽。猥荷掃塵役。慚負日新銘。何處觀心法。瑞巖有喚醒。時以剛齋宋公文集校讐事。聖一來會。故詩中及之耳。</text>
<title>萬東廟撤額日。有感。</title>,<text>巴溪一夜漢宗違。白日天章减却輝。花落巖崖丹茘盡。寃禽啼送不如歸。</text>
<title>九月初丁日。有懷。</title>,<text>落日新亭淚。空山古廟詩。傷心枕下水。不復向東之。</text>
<title>玄巖金友德輝 炳玉 晬筵韻</title>,<text>江橫笛鶴想前身。千八爲秋千八春。古宅楓溪流衍慶。左門蓬矢屬昌辰。黃裳對位諧音細。寶樹颺譽彩舞新。回首百年無此席。何曾善頌待餘人。</text>
<title>亡友李僉樞士溫 知愚 旌閭韻</title>,<text>篠驂交契白顚年。知子幽潛我最全。桐柏山樵恭夕寢。瑯瑘冰鯉格冬天。時逢孝理曾三品。身作敎型及二連。纔了琴祥旌更屹。行人疇不口碑傳。</text>
<title>松社金元一 百淵 周甲宴席韻</title>,<text>錦屛山疊鶴南歸。曉色簾旌喜動幃。賀客於焉推絳甲。晬翁猶自說萊衣。蘭猗鵠峙盈庭彩。藻暎鳧沉盡室肥。歷數吾鄕無此酒。願將餘瀝壽民希。</text>
<title>渼友象生。明當永撤。念及平生契誼。一哭固不可已。而武陵則尙矣。遂往其舊居。展其墓。敍其情。仍題一絶。</title>,<text>荒蒿馬鬣夕陽悲。我尙哭君不我誰。杜宇一聲山竹裂。故人懸劒又何枝。</text>
<title>次蘇社詩會韻。兼別菊史。李觀翼號</title>,<text>白岳東頭漢水西。名區盡入故人題。到今知有濠魚樂。戀舊得無越鳥棲。皓首相逢琴語細。靑燈惜別劒歌低。明朝山下驪駒路。老樹停雲一色齊。</text>
<title>次斗巖詩會韻。贈菊史。</title>,<text>千里神交擬范張。多君坐處輒生香。桃園結誓應餘地。釰窟論心忽夕陽。風雨聽雞吟語冷。江山歸馬計程長。知應夜夜幷州夢。踏盡童時某水鄕。</text>
<title>感爐火 幷小序</title>,<text>余嘗愛三洲翁爐火將心着冷灰之詩。盖有感於不忘溝壑之志矣。歲暮山中。中夜悄坐。擁爐撥灰。自不覺三復是詩。仍以爐火將心着泠灰。首題而足成演至十絶。卽不過老鰥無寐消遣之法。而抑亦聞變雅憫時病俗之風云爾。爐火將心着泠灰。夢遊邃古憶鑽槐。山妻不識枵然苦。猶抱束熅怨竈煤。爐火將心着冷灰。金丹龍虎歲華催。竈煙一斷無消息。壽域何時詠杻㙜。爐火將心着泠灰。至今遺恨恨秦煨。無端掃去先王籍。謾使漢唐說夢獃。爐火將心着冷灰。燎原何處草生荄。湘江餘派今如古。莫遣春風吹又來。爐火將心着冷灰。竆年念及萬家災。唇焦口燥聲聲疾。誰勸乖崖往試才。爐火將心着冷灰。賴君扶得一陽回。分明把玩春相問。月落參橫獨樹梅。爐火將心着冷灰。賀君之死不隨摧。固竆復計伯夷隘。傳末靑雲肯附哉。爐火將心着泠灰。愛君苦節兩三培。燈前亦有嘐嘐士。頻打玉壺煖一杯。爐火將心着泠灰。爲君歲暮一徘徊。箇中猶占文明象。會見春㙜玉燭開。</text>
<title>雪夜有感</title>,<text>長安三尺雪。想見牛衣泣。今世無工畫。誰將獻九級。</text>
<title>剛齋宋文簡公延諡韻 癸酉</title>,<text>吾道華陽集衆成。三傳衣鉢又先生。孟之剛矣當時養。雍也簡乎此日榮。餘敎鑄型應雨化。古經留壁尙璜聲。抨官奔走宣恩地。萬口同辭祝聖明。</text>
<title>圃隱鄭先生。東方理學之祖也。百世之下。夫孰無高山景行之思。而况其竹橋成仁。軒天地耀日月。尋常語及。自不覺氣湧山而淚傾河矣。今此所謂所不知之人。見過弊廬。握手弔古。仍以一律奉贈。</title>,<text>出雲一理有開先。間氣百年此老生。血雨至今橋竹翠。春風何處野花明。淵源端的本朝漸。日月高懸勝國名。遺耳猶傳多感慨。憑君回首夢駒城。駒城。卽龍仁別號。圃隱祠宇墳山。幷在於此。</text>
<title>老石山人。用陸放翁詩意。搆出一篇寄來。盖亦老年感興也。走筆和送。二首○甲戌</title>,<text>昨日山中木。不材人棄之。是謂岡生幸。敢曰適來時。彭鏗與兗聖。脩短亦天姿。奈何黃石翁。堅白還我欺。楚南有大春。春秋八千之。小視而大視。畢竟亦一時。靑黃雖木災。惟堪薦裸姿。靜念理不爽。黔老得無欺。</text>
<title>寄少波亭主人 少波。卽老石一號。○幷小序</title>,<text>沈隱侯詩曰。夢中不識路。何以慰相思。盖用苑巨卿，張元伯故事也。嗟呼。夫以范，張之莫逆。猶不得以時追逐。以至於夢尋。而路阻人生。會合誠若是其難矣。余有平生故人。曰夏黃公。古有江夏之童黃。又有四皓之夏黃。故敢以是稱。 同氣而同聲。同庚而同老。其不可相捨也。不翅蚷蛩然。而余之少壯也。公則宦遊四方。不得過從。今公之休退也。余已老白首。不能筋力。不渡漢水者。幾近二十許年所。則面且難矣。况其所謂老石山少波亭。何從而得見乎。殆若之二蟲。浩渺相望。牢騷糾窈。自不覺黯然魂銷。忽於重陽前宵。身化爲蝶。蘧蘧然周繞。乃止于少波亭上。主人投轄。客子對榻。話舊敍阻。相歌相笑。欲別未別。而何處柔櫓一聲。招招勸渡。驚起出門。乃一夢也。病餘神魂。如癡如狂。益復如失。仍於枕上。搆成一絶。遠附江山使者。未知老石翁神交。亦復如余否。願聞所安。其下四首。仍感公知郡時性山夜集。龍門雪棹。南樓從遊。玉溪信宿等事。再疊前韻。竝玆附去。想一唱三嘆。亦復增愴也。重陽後三日。二南病樵拜呈。乙亥洛城西畔少波家。夢裏相尋路更賖。持贈赫蹄歌下俚。恐君謂我錦添花。風流昭代習池家。一曲銅鞮落日賖。醉倒接䍦誰復證。樽前無數唱籌花。龍門山色錦屛家。江獵歸來野酒賖。月落參橫回首地。至今遺恨笛中花。碧紗籠板數椽家。幾度聯筇石逕斜。一自僊鳧留舃後。劉郞不復種桃花。宿桑何處白雲家。上有谷簾百尺賖。鐵笛一聲人不見。空山流水但開花。</text>
<title>五月晦病臥。漸至危㞃。六月望間。自料難起。枕上抖擻神精。占得二絶。盖傚絶筆意也。乙亥</title>,<text>不忮不求路用臧。聖門猶有戒差強。重泉此夜還歸客。堪笑人間說短長。踏盡淵冰往復迴。行藏自苦夕陽催。如今輸了靑山去。奇氣千年鬱未開。</text>
<title>病中。有懷陶靖節自挽詩。強筆效之。乙亥七月</title>,<text>西林翳蓬科。北郭號狐狸。凄風動哀壑。黑月半天垂。前行無逆旅。去去將安之。聞說巫陽招。歸來些聽我。久要惟朋儕。至情又女果。泉㙜無此樂。今夜宿阿那。磊落平生志。居然一木戢。里巷來相弔。幽泉咽更澁。弱國新喪帥。代斲疇副急。有生必有死。此理間不髮。吾言倘不信。請質諸剞劂。歸眞楊孫願。知命鄒叟曰。浩然出門去。莫謂後死愧。燦燦詩與禮。傳家戒勿墜。無忝乃瞑目。留取伍檟視。</text>
<title>病臥中。聞鷹汝諸君。赴淸洞姪 鼎鉉 雞酒之席。</title>,<text>伐木丁丁故舊筵。情招雞黍客於焉。江湖滿地時秋水。風月留人畫輞川。歲歉薄杯先問價。夜深佳句亂登箋。微聞傳語童心動。回首年前我亦然。</text>
<title>敏子卜築于松亭之北蘆峴之南。名其居曰松峴。盖間於之松之峴而稱之者也。旣名。且詩軸以來謁。強病和之。</title>,<text>南松架壑碧亭亭。遂有新僑二字銘。廬觀聽棋流水響。栗園撫景靄雲停。相逢白叟其歌壤。便愛烏童乞與經。除是餘塵山外付。五更寒雨一燈靑。</text>
<title>病臥山中。夜聞雨聲。忽憶朱先生遇雨悟西銘。三復興歎。再疊銘字。尾附于松硯軸。於其本軸。可謂外題。而托意則吾道也。悵虹橋之一斷。慨天下之分裂。亂以更覓桃源。庶幾乎郢書燕說。覽者諒之。</title>,<text>天地中間一考亭。當時敎雨悟西銘。荒㙜夢罷羞花揷。古渡曲終悵棹停。誰說靑牛攜紫氣。生憎白馬馱藏經。桃源定在竆源處。留待春風一葉靑。</text>
<title>余以犬馬之齒。今至七十七矣。猥荷諸友所憐。自文會契中。設酌稱壽。將罷。用王摩詰田園樂詩。杏樹壇邊漁父。桃花源裏人家一句。分韻成軸。以備山中故事。情固可感。詩亦可謝。仍以其十二字。搆出一篇。敢玆續貂爾。</title>,<text>伊上有病叟。罔之生也幸。粗聞古人訓。濫叨淵氷警。斂迹惟咬菜。近名能還杏。素髮何種種。屢被朱顔妬。長繩祝羲和。誰令白日駐。出門靡所之。攀援某邱樹。山中食無魚。蒯緱見溤彈。惟得謀諸婦。薄酒可解鄲。寄語湖西客。留鶴宛在壇。燦燦丌上編。太半近裏鞭。堯舜至今在。規矩逐方圓。胡爲渠自畵。拋却笆籬邊。淮水出桐柏。嗟哉董生居。朝耕夜歸讀。天翁降監於。奈何韓博士。悲歌怨樵漁。尋常責子詩。因循漸悲古。靑雲已一累。冥行又兩斧。溺愛久不禁。得無愧爲父。有誠誠不掩。高亮鶴唳臯。所以他山石。優優代斲勞。生憎東方子。遊戲三偸桃。嘗聞諸前哲。志學宜鼻巴。喔喔大舜雞。可以讀五車。荏苒老先至。奈此眼霧花。僻矣五畞宅。乃在山之樊。桑麻翳區墺。所謂神農言。顧慚老學究。况敢溯淵源。鄕黨曰莫如。強尊我序齒。盈盈太倉米。簸揚卽糠粃。坐深猥受敬。白顚愴鏡裏。十月介眉酒。恰恰籥章豳。班衣趨子姓。伐木來賓僎。香社當日會。應道少一人。楚南有大椿。至今春色奢。感君折一枝。永夕醉紫霞。分明堪畫處。生色白雲家。</text>
