<title>泛舟洛江賦 戊戌</title>,<text>歲著雍之春閏。屈星駕於溪郡。修山陰之故事。尋廬阜之遺韻。旣卒事而將復。望洛水而東轉。陪几舃而追隨。偉如雲之髦彥。南溪亭講會在閏月。晩求李先生以敎長來莅。鄕隣人士坌集。十二日試功令。十三日行士相見禮。禮畢設講。十四日罷散。先生將渡江而東。從者至百餘人。 先指路於七龍。愛杏陰之盈庭。夕稅車於道齋。聽溪流之泠泠。乍憇息於檜林。晩徙倚於巖亭。感主人之多賢。竭忠歡於攸經。午入七龍齋。有壇杏甚高大。還至道章齋宿。午過檜村。李武伯爲設食。晩登浩浩亭。亭在黃江 上。後有絶壁極峻。頗奇愛可觀。主人苦止之。以日曠難濡滯。固辭發行。二齋及亭。皆安氏所占。 循沙岸而乃濟。已昏昏而入夜。仍宿醉之未醒。陟盧氏之江榭。江波逈其際天。山霧鬱其朝罷。問買舟於南市。謀並載而沿下。薄暮渡江入玄倉。翌朝有商船可買。因計順流同下。自浩浩亭比至此。去者已垂半矣。 乘長風而掛帆。揭篷戶而騁眸。山駸駸而北騖。水袞袞而東流。戒篙師以弭棹。任溯洄於中洲。誦詩章而扣舷。起魚龍而驚鷺鷗。舟初發。因風掛席。嫌其太疾。命操舟者舍棹人。賦七言一絶。寫畢令善唱者歌之。甚可聽也。 登西岸而少留。喜杯盤之濟勝。趁斜陽而返舟。尙不盡其餘興。澄波澹其淪漪。白沙淺其連亘。舟未行於十里。日已在於西嶺。日午泊舟仰津。登岸少憇。盧丈忠一致酒肴。卞生廈瑞設點心。喫畢歸船。望吾與亭進發而舟甚緩。未數里日已昏黑不可前矣。 尋山麓之小逕。訪濟陽之遺堂。雖行李之劻勷。賴指引而扶將。露何爲乎厭浥。月何爲乎徊徨。懷美人而不見。祗撫心而增傷。李重立。重可邀入來濟宿。玆遊之勝。在今日難得。而重載之亡。已經一朞矣。令人追念。不覺隕涕。 回沙頭而解纜。望烏山於咫尺。何飛雨之滿空。助風流於一席。忽亭楣之入眼。俯千仞之危壁。緬風詠之遐志。誰能繼夫往跡。自來濟登舟而下。中流値雨。四面雲山。景色可想。促舟師剌船。至吾與亭日已暮矣。 龍華鬱其在望。邈古賢之前塵。矧江湖之無盡。亦何勞夫問津。顧行樂之不可極兮。盍返輈而回輪。理故棹而尋盟。聊以待乎明春。十八日回程。初擬順江而下。直抵龍華。而雨意未已不果。還至陳倉宿。十九日至江林齋。登漁父亭宿。而先生遂發云。</text>
<title>驟雨賦 甲辰</title>,<text>七月之交。日之將已。予從諸子。休于觀龍之寺。是時金風初振。火氣猶烘。日紅傘而衝天。雲黑幔而倚空。倦就枕而將睡。悄掩卷而不言。忽凉飆之動柯。起披襟而當軒。俄而遠山墨濃。近樹烟淡。驚雷乍隱。激電相撼。竹蕭蕭以語枝。桐滴滴以鳴葉。過池塘而滂沱。灑庭除而厭浥。其始至也。如千軍之赴敵。其方來也。如萬瀑之奔流。其直下也如金戈之亂束。其橫飛也如玉筍之斜抽。石燕差池而拂空。河魚恍惚而落地。黯黮川嶽之形。冥茫神靈之意。少焉瓦溝注水。石簷奔波。螻蟻失其窟。蛟龍徙其家。巖折懸崖之花。路屈臨澗之草。雖濁浪之爭馳。竟浮塵之一掃。於是風脚乍轉。雲頭始捲。露崢嶸之玉宇。見煇煌之金殿。千家動瑞氣。萬類含佳色。雖天威之可畏。亦神功之無跡。於是逌然而喜。喟然而嘆曰。嗟乎陰陽回薄。其機無端。頃刻變化。破愁爲歡。其來沛然。其去廓然。莫測其後。孰窺其前。古之大人。神明雄斷。舒慘一施。四海淸晏。予生之晩。未睹其時。孰能然者。我願從之。</text>
<title>江流送重載也。歲暮別同學。黯然有思。辛卯</title>,<text>江流有瀦。日月其舒。我有好廬。吾與子居斯。興也						江流不憇。日月其邁。我有景行。吾與子逝斯。興也</text>
<title>寫旅軒先生宇宙要括帖。書其後。壬辰</title>,<text>旅翁妙年時。胷肚包天地。玄思入渺茫。曠識通物類。宇宙事如何。十幅無餘義。况復反心躬。不似遊軍騎。晦老看卦形。陶叟問理字。若人冲年見。今古足媲美。獨疑開卷端。會眞何意思。千載無極翁。一言發幽秘。前聖同條貫。後學醒夢醉。江西敢肆言。國史重增累。向非滄洲子。誰能竪赤幟。萬理自昭昭。有無元非二。窈冥入老門。閃爍歸佛智。云何無極上。牀屋容疊置。嗟予坐枝葉。敢希尋源邃。徒然費居諸。撫圖增慚愧。九原如復作。從容執鞭轡。悠悠語向誰。獨立興三喟。</text>
<title>山天齋陪許南黎，李月淵諸丈。用東坡韻。癸巳</title>,<text>驕陽久困人。日夕凉風起。感此佇彷徨。悄然望鄕里。江山信淸美。物累難脫屣。何期方丈仙。瓊佩要相俟。提携咡多辟。却顧顙有泚。駑蹄望驅策。屈折循九軌。七步亦小能。何如惜寸晷。月淵詩有同携建安子之句</text>
<title>次韻奉謝約泉金丈</title>,<text>南嶽 頭流或稱南嶽 天下奇。豪俊多崛起。夫子出其間。扶搖直萬里。雄筆一揮灑。瑣瑣莫我尼。退然處陋巷。屈首學顔子。苟能克到盡。萬乘眞脫屣。謂予行未能。執轡容少俟。邂逅得賞心。水邊臺有泚。歸懷不擬道。感玆且息軌。宴坐無已康。請念西山晷。金丈名其室曰勿川書堂。故有顔子之云。</text>
<title>次韻奉謝月淵丈</title>,<text>漢末故多賢。關西有伯起。至今尼泗間。遺風同闕里。丈人才無敵。勇往誰或尼。小心遵大道。回頭悲俗子。俗子苦冥行。茫然倒冠屣。郊麟德兟兟。原鹿走俟俟。秋水照神淸。夏畦驚汗泚。公家有惠連。爭先幷驅軌。按轡且徐行。羲馭爲掩晷。月淵所居有尼山泗水。</text>
<title>過獨木橋有感</title>,<text>客居勞應接。隨處倒心身。慚愧一枯木。解能扶策人。大山解敬畏之義曰須於過獨木橋時識取。</text>
<title>夜宿霽月軒。朝歸奉讀約泉丈古軆之作。因次韻爲謝。</title>,<text>我步微凉出山扃。此夜消息眞分明。開簾瓏瓏竹月白。拂袖冉冉松雲淸。縹緲金風引兩脚。髣髴玉京窺五城。丹丘眞人發孤笑。靑溪道士還虛名。莫隨打麥走空蕩。且歸採芝守幽貞。聽罷翻然歸去來。此時此景難爲情。</text>
<title>南冥先生佩劍歌。奉呈嗣孫景止丈。劒三口皆以犀角象骨爲飾。刻內明者敬外斷者義八字。</title>,<text>南冥先生有佩劍。我昔聞之今點檢。三口雕鎪犀象骨。一片收藏牛斗燄。先生千仞鳳凰儀。敬義二字神明師。覩物名言自端的。內明外斷成箴規。不向明庭進尙方。且歸空谷威魔障。此道居然榛塞路。此物亦已花埋光。小子淹留理餘韻。雙手摩挲讀遺訓。古來奇寶難爲用。至今弊櫝終成韞。請君磨洗淨垢塵。爲我淬礪生精神。掛之高堂擬日月。扶竪無限昏沈人。</text>
<title>岳淵亭四詠</title>,<text>靜虛軒						百般皆自靜中生。千古相傳此理明。謾說靈通無適用。空門稊稗不須評。天地之運。必本於靜。而聖人之道。亦主靜而立極。然固其根。所以達其支。非若佛氏之耽於空寂。死守此心。而終不能救其滅倫絶理之罪也。						動直寮						萬事糾紛從動差。天祺君實摠安排。要君向此知端直。四勿前頭作路階。天下之惡。由於動之不善。然又非可以寄寓縳制。以定其散亂爾。必從事於四勿。以克其私而復於禮。然後動罔或差也。						居敬室						靜室親標若有思。一言千載是嚴師。把來辛苦做到熟。始信聰明皆自玆。敬之一字。實聖學始終之要。而其入必緊把捉喫辛苦以得之。至於操存旣熟。應用不差。則聰明睿知。皆由此出矣。若用或作或輟之功。以求其乍放乍存之心焉。則亦何以眞知其實然之妙哉。						集義堂						浩氣元來說亦難。誰將二字揭楣端。先從居敬深沉養。却向致知詳細看。養氣之要。在於集義。而集義之要。必先致知格物。使天下之理是非輕重。瞭然於心。然後隨事隨物。無不得宜而義積矣。然不持敬以養之。則心不專一而無以爲致知之地耳。此尤所當勉也。</text>
<title>夜飮用蘇州韻 甲午</title>,<text>尊酒且相惜。光陰如過客。百年好行樂。此生非金石。昔別已怊悵。相逢復今夕。古人不可見。努力循往迹。</text>
<title>岳淵亭小飮得晩字 時勦東匪</title>,<text>去年備甞炎暑蒸。今歲踏趁秋風晩。嗟哉天時不可常。况乃人事多往返。江上詩人畏絲林。峽中詞客悲靑坂。錯節聱牙故難平。飄蓬側轉同無本。猥荷宗親情誼稠。謬知賤子心期遠。不遣烟霞移北山。更敎歌吹通南阮。晴峰萬笏揷遙空。白茅數棟依絶巘。鉛毫追君十日遊。粳稻飽我三時飯。座中豪歌起幽沈。天邊殺氣覺摧損。酒酣相視眼昏昏。日斜欲寒風袞袞。人生憂樂遞纏綿。歲暮園林足嘉遯。何時陽動賦東歸。乞將蘭根滋九畹。</text>
<title>夜宿梅堂。用東坡韻。</title>,<text>風塵浪跡思休息。山水眞緣正有無。但覺心常老萊戲。不知身在武陵圖。乘舟我自來尋戴。酌酒君當序送區。爲報寒梅須好在。定應魂夢到西湖。</text>
<title>一日</title>,<text>一日莫辭千百過。相看無奈別離何。寒餘把盞酒味厚。睡起開門山色多。自笑文章成痼疾。久將身世任風波。干戈未已心猶壯。淸夜悲君扣角歌。</text>
<title>用靑山空復情。分韻得復字五十韻。呈諸公叙別。</title>,<text>木生必在林。雲遊當返峀。人生一世間。合散同宵晝。請君且停杯。聽我前說舊。憶昔初到時。年蛇月在姤。世塗尙平夷。良士多邂逅。訂奧川堂明。訪眞泉巖溜。靑山入吟哦。白石經枕漱。一去落荊榛。托身羣鼯鼬。玆山豈暫忘。西望長引脰。今年重理屐。屬當殘秋候。西風天末來。吹動寒橘柚。出門有戒心。黃塵迷宇宙。賊民恣呑噬。敗卒爭馳驟。側身傍虎兕。重足躋猿。旣興吏口煩。又遭僮眉皺。平生學何事。行色堪悠謬。甚荷至情心。首尾每相救。眷言鄧林材。柯幹何深茂。晦公氣軒昂。稱是華宗胄。况有貴介弟。濶達無能右。叔氏信淸溫。天然去雕鏤。一堂羅壎箎。鏗鏘金石奏。彜卿服庭訓。虛己發蓋覆。紛紛蘭麝薰。雜以鮑魚臭。縱蒙仁者憐。難免衆人詬。冬寒侵草殘。雪飆集衣透。年光薄輕紗。月華懸半彀。客子動歸興。長風振輕袖。一別起萬愁。一斗急相就。晝談惜殘晷。夜酌聽遲漏。相看不敢言。後期能有復。懸知出門時。心緖多紕繆。疊嶂連北暗。寒江向東逗。兵戈未休息。道傍嚴斥堠。但道歸去好。安敢辭頓踣。舊山與舊水。景新如錯綉。入室問嘉慶。上堂視遐壽。家親喜我歸。俯膝看趍走。舍兄喜我歸。怡顔問肥瘦。家人喜我歸。臘衣承篚授。隣里喜我歸。東西爭輻湊。百年行樂地。曾不離圭竇。胡爲不自安。欲與風塵鬪。白日向西馳。那更少宿留。縕袍可長存。猶足謝簪綬。勿以琬琰貴。輕作羊皮售。君子養性靈。處靜觀變繇。成身白屋中。俯仰惟無疚。珍重謝同人。勿遽揮淺陋。努力趁芳辰。他年重聚覯。</text>
<title>二月見雪次韻 乙未</title>,<text>二月天猶雪。秪疑在遠岑。微侵階下竹。忽撲案頭琴。暖甚消雖遽。飛多積頗深。看君有餘興。莫惜小舟尋。</text>
<title>再入內院。贈明叔。</title>,<text>虎嘷猿嘯若爲聞。常怪空山獨有君。靜吸仙人瑤草露。閑披道士玉書文。庭前老樹全無葉。海上晴峰半是雲。猶勝東江舊漁客。春風又負白鷗群。</text>
<title>遊旬頭流</title>,<text>側足層雲外。飛身絶壑端。平臨星斗近。俯納海天寬。落日遲遲下。罡風浩浩寒。仙人遺石髓。一去不曾還。</text>
<title>幽懷用韓韻</title>,<text>幽懷在春草。踏遍淸溪潯。上有高柳樹。裊裊垂成陰。風光豈不好。觸目傷我心。適有同心子。爲我發徽音。一鼓飛鴈翔。再撫孤龍吟。聽之不忍捨。歸道衣露侵。請君持此意。久遠長如今。</text>
<title>遣懷用山谷韻</title>,<text>試向山前問耦耕。石田荒落掛東城。行嫌側逕緣崖細。坐愛寒潭受水淸。幾處行藏龍臥起。時聞朝廷頗擧遺逸。 兩年消息虎縱橫。只今心事衡門下。對眼三峰盡日晴。</text>
<title>雨中用朱子韻 二首</title>,<text>南風動寒雨。靄靄入西園。烟雲棲樹暗。蒺藜覆墻繁。是時端居子。思入無窮門。但聞茅簷下。幽鳥相與言。						芳蘭在前林。碧葉何蒨蒨。散彼馨香氣。入此虛堂徧。我愛其德美。亦如人中彥。披襟往從之。幽獨無由見。</text>
<title>過雷龍亭</title>,<text>澄江隱映瀉寒潭。遠樹冥濛合翠嵐。看取先生留氣象。晴峰無數出東南。</text>
<title>岳淵亭述懷 三首</title>,<text>千里人將春色歸。碧山回首夢依依。如今重到經遊處。滿路風烟是却非。													垂楊樹樹綠初新。遶葉攀枝說早春。半日流鶯啼向我。多應記取舊遊人。						緣江一逕入西峰。落日漁樵隔水逢。應道閒人多事在。兩年三度到山中。</text>
<title>次韻朱子喜無多屋宇。幸不礙雲山 十首。</title>,<text>石室靑山長。白雲無終始。俗子厭塵囂。玆焉息行李。端居怡性情。覽物窮憂喜。眼界諒何窮。纖毫見百里。						我聞古達士。隱居稱潛夫。嗟予尙年少。奔走欲何圖。名山多仙子。服藥顔色癯。御風欲往從。能許追携無。						人生本非久。樂事眞無多。長安炙手門。荊棘拘銅駝。瓊宮化殘燼。淸淚隨豪歌。山阿故寂寞。得失還如何。						朝來對西山。爽氣動林麓。冉冉雲出川。蕭蕭雨連屋。感時易自傷。離羣本非獨。起坐滿窓風。焚香訂舊讀。						遙峰忽欲斷。高樹若相補。參差映水光。混茫接天宇。四時粧雲烟。變態眞無數。俗筆詎能摹。冥搜空自苦。						隔水三四村。幾家是同井。耕穫趁墟烟。樵漁散林景。幽人亦忘言。愛此山日永。素心定非他。何以得天幸。						至人合元化。虛靈隨衆物。委蛇順時行。無可亦無不。云何夸毗子。忿欲爲巢窟。此理終莫知。倚欄時拄笏。						羣公多俊英。百世同恩愛。有如東陵瓜。纍纍相鉤帶。發憤事邁征。洗胷開障礙。不聞廣額兒。放刀涅槃會。						西峰幾千仞。凸起如高樽。上有學道士。遺世從茅君。烟霞作扃牖。猿鶴爲兒孫。世人那得見。惟自禮白雲。						東南望西北。但有無窮山。豈知山深處。復此藏雲關。我欲窮茲奇。不辭努力攀。何時上山坐。一笑迷塵寰。</text>
<title>次韻景源端居 二首</title>,<text>步隨泉聲去。偶坐披閒襟。下有石濺波。上有風滿林。對之足怡悅。何須得酒斟。平生獨往意。山水爲知音。冗冗逐名利。悠悠思古今。不如置不道。共此成浮沈。						端居作何事。默若心無營。無營與有作。誰辨眞妄情。燕子逐風去。草芽因雨生。寒鴉薄暮至。蟋蟀終夜鳴。天時有如此。萬物自流行。我亦將歸去。澹然遺枯榮。</text>
<title>夜</title>,<text>四壁蟲聲不可聽。空齋何以慰飄零。雲林十日隨僧夏。江海三年動客星。愁裏不禁芳草綠。夢中時見舊山靑。夜深明月催人起。幾疊晴峰在戶庭。</text>
<title>雨不絶</title>,<text>初秋雨無節。幾日閉門閒。一尺高新水。千重失遠山。衣裳朝霧裏。鄕國暮雲間。胡鴈謾愁濕。天晴好得還。</text>
<title>有懷</title>,<text>靜者吾明叔。胡爲尙未歸。朝來兩相望。寒雨正霏霏。古道水流遍。空山人到稀。勉君閒有得。敢歎久離違。</text>
<title>二十三日夜</title>,<text>孤鶴風高思太淸。空山何處入雲聲。五更月色無人見。一帶江波獨自明。秋夢不知川陸遠。壯遊如得羽毛輕。年華冉冉長途客。河漢遙遙此夜情。</text>
<title>將之伽峽 丙申</title>,<text>干戈橫四海。吾道竟何之。澤畔遠遊賦。山陽幽憤詩。未成飡菊志。空望采薇期。聞說伽倻頂。春風長綠芝。</text>
<title>用子美柏學士韻。呈張甪里先生。</title>,<text>列郡無處無兵戈。翻倒滄海爲風波。意氣相將動天地。文章不復留澗阿。我識先生湖海姿。八十餘年衣薜蘿。子房晩節隨松子。區區勳業參與何。神龍久矣屈泥土。世人空自望霖雨。不期燕頷萬里封。不作鷄鳴中夜舞。但願先生享耋期。長爲斯文用勤苦。書成萬卷遺後人。四方學士觀如堵。</text>
<title>桐溪先生墓。次立齋韻。</title>,<text>古墓松杉誰復栽。短碑荒落半蒼苔。當時天地應難改。此日君臣亦可哀。江海冥鴻終一去。雲霄吊鶴不重來。徒令過客將雙淚。灑向春風入夜臺。先生母夫人墓在其上。先生甞居廬于此。故第六用陶侃事。</text>
<title>道東書院。次慕齋韻。</title>,<text>聖代文治自世宗。先生儒學冠吾東。光風霽月依然在。歎息如今大道窮。</text>
<title>暮春 二首</title>,<text>暮春三月斷膓天。桃花暖紅人晝眠。千家燕語散簾幕。一夜雨聲喧澗泉。風塵暗眼白日外。猿鶴關心靑嶂前。晩來相送悵相望。隔水數村生碧烟。						山捿閴寂幽情愜。世路參差始願違。更有何人扶國是。定應他日歎隣非。簷前雨濕巾裳冷。谷口春寒草木稀。安得妖氛早揮掃。萬家不見一戎衣。</text>
<title>弓所道中。同重可，廈瑞。</title>,<text>峽雨稍稍斷。天應知我行。低回穿樹色。屈曲踏溪聲。谷鳥春風暖。山人夕氣淸。何當尋小隱。携手此巖耕。</text>
<title>鼎谷道中。同濟上諸友。</title>,<text>四月一日天小寒。醉後放歌行路難。萬般作計時自笑。百年此身那得安。聽囀流鶯綠樹外。看眠漁子淸江干。人生不必少適意。到處猶堪相與歡。</text>
<title>觀龍寺以僧來殿上鳴鍾飯客到山中借榻眠。分韻得客字。</title>,<text>玉泉之南亂山赤。千峰萬峰重重隔。古殿年題東晉時。宏堂氣敵西方伯。蕭蕭塔影入雲霄。往往經聲動林石。至今僧少寺仍殘。乞飯無以度朝夕。春風偶自送遊人。山鳥何曾驚宿客。諸天月出漾煙霞。初地花開雜金碧。舊題依俙不可記。猶存物色慰行役。金沙浩浩瑤草長。回首明朝又陳跡。</text>
<title>田家</title>,<text>麥芒桑葚暗前村。最愛田家樂事存。日暖縱橫散鷄犬。夜深喧聒聽兒孫。州租每恐逢官怒。野服猶知敬客尊。笑到南隣同賽酒。歸來明月滿柴門。</text>
<title>嘉樹縣</title>,<text>朝發新蕃村。夕投嘉樹縣。嶺路信崎嶇。泉石遞隱見。一水九回渡。雙足爲重繭。行李縱云苦。一泊猶可免。獨哀路傍人。荏苒遭兵燹。往者仗義徒。聲生一方面。列郡聞之驚。弩目光如電。焉知指顧間。乃有肘腋變。古昔英雄人。地軸隨手轉。嗟哉萬甲夫。牙纛一朝卷。坐令無辜民。殺戮到鷄犬。寃呼散金帛。攫取充遊宴。濟濟漢衣冠。束縛受汙賤。世塗久如此。何由保良善。吾儕處篷篳。志慮本卑淺。衡門與淸泌。惟以供顧眄。</text>
<title>讀退陶山居四時十六絶。諷誦之餘。有動于心。未能盡繼。只賦夏四吟寄懷。</title>,<text>朝						夢覺西窓月欲低。林霏初散野禽啼。幽人扣戶裳沾露。滿意淸樽手自携。						晝						綠樹陰繁鶯子黃。新晴佳氣動林塘。風簷盡日無人捲。遮斷榴花一半香。						暮						水光山影碧參差。何處微凉入小池。江上漁翁捲絲去。數村烟雨夕陽時。						夜						竹露鳴時夜氣淸。松風吹處葛衣輕。月明滿地無人到。獨倚欄干聽水聲。</text>
<title>作家書。用杜韻寫懷。三首</title>,<text>白雲淸洛外。靑靄赤城西。熱燕同爲客。寒蟬已欲啼。風塵愁破竹。貧苦歎蒸藜。幾歲遊江海。如今意轉迷。						故鄕千里隔。此去幾時回。使發猶嫌緩。書踈又恐催。問知諸伯叔。思及舊池臺。好雨今年足。郊原正美哉。						有田留谷口。今世在墻東。漂泊身如寄。艱危路不通。儒冠成底事。孤劍向悲風。此夜鄕山月。應聽雲裏鴻。</text>
<title>次韻呈鶴山朴丈</title>,<text>鶴山丈人骨貌古。宿昔呼之爲老仙。語如銀潢倒洪湫。句如玉匣抽冥筌。千古興亡在懷抱。一生牢落甘迍邅。大布之衣氣山立。麄糲之飯神天全。晩歲藏修欲寡過。譬如牧羊因後鞭。今年何幸動玉趾。方丈蕭瑟秋風天。鴻飛冥冥弋何纂。虛舟不觸隨水沿。撫事凄凉感今日。浩歌矍鑠悲前賢。東州少年亦何有。腹書不直一囊錢。心傷局促蟋蟀詩。意恐遲暮離騷篇。誦公淸詞感公志。一字一氣何蹁躚。鳳凰高瞻異彩色。虫魚細涵羣蜿蜒。小儒將觀却錯愕。此事便恐成流傳。嗚乎日月欲長夜。安得更睹周夏年。原詩有禹周公語 天窮地弊縱有時。吾道亘亘寧終焉。百歲流行共水駛。一心操舍驚頭然。扶，傾撥亂會有術。不在兀兀窺陳編。</text>
<title>遊頭流山紀。發行。</title>,<text>弱歲喜幽賞。塵土非所安。神遊竟何益。多愧無羽翰。客居屢寒暑。心期良未闌。夜與白雲臥。朝對靑山餐。天王在咫尺。偃蹇不易干。豈惟中愧恧。聞者爭怪歎。高秋草木潔。眞面逾可觀。策杖出門笑。已在蒼霞端。余往來德山四載。約居住近二年所。天王峰可躍而捫也。而因循未一登。今年夏留此將又十旬。始克與諸公議旣定。書禀于家親。則復曰必不得已。愼勿徒然。當有以資吾臥遊也。乃以八月十六日。同諸君理行。曺秉鎭景止，淵兢夫，鉦淳聲粲，秉洛景源，庸相彝卿，秉德明叔曁余並七人。酒膳衣裝略具。又約山陰諸友。以是日期集于大源寺。</text>
<title>獐項洞</title>,<text>淸溪出半根。木石轉奇兀。玲瓏入嵌空。混濁隨飄忽。側橋掛峰腰。冷風驚人骨。怪哉亂林中。雲霧自興蔚。窮搜意雖餘。目力嗟已竭。塞壁路茫然。一回藏洞窟。顧眄步不前。莾蒼窮日沒。下有巖際雲。前有松上月。由送客亭歷石南坪村。並溪而行西北。折入獐項洞。樹木益葱鬱。泉石極雄拔。令人應接不暇。是日行三十里。</text>
<title>大源寺</title>,<text>擘岸揷靑冥。參天抱雲木。寺樓刱何年。巍然當其谷。傑閣始隱映。長廊乍起伏。燈炯照僧衣。鍾動隨佛粥。群賢多舊顔。握手情可掬。周行及泉厨。凈坐憑蒲竹。左右狀夷鬼。炫燿亂心目。東廂設御宁。戶牖何穆穆。我聞古聖人。祈命兆民腹。六龍尙蒙塵。叢林有華祝。天高不可問。吾道竟何卜。薄晩入大源寺。住持僧數輩。邀入西方丈安歇。山陰諸公已到。閔禎赫應七，田鳳煕士岡，崔濟立淳若，濟榥而典，濟亮景明，淵秉臨夫，鄭翊圭周仲，燦圭穉炯。叙畢略展話。夕後寺僧爲設小饌。寺內有天光殿七星閣舍利塔眞影堂講說樓雲影樓等。皆極壯麗。法堂東有御室願堂。以朱欄繞之。又有御輦金碧燦爛。予不欲省視。是夜宿西方丈。平明戒行。僧尙允永悟向導。彜卿以病新蘇未從。</text>
<title>朝開洞</title>,<text>仲秋深谷寒。行子心悄悄。一路稍依微。千山遞遶圍。苦竹不見外。村落時縹緲。其人虎爲羣。其屋日不燎。各食土所有。未受煩政擾。使我亦思此。身世還可笑。前登百回川。仰望千仞嶠。峻石立眉端。高藤垂影表。擧頭眺半天。側足墮飛鳥。老木僵相持。傴僂出其杪。雖得終天年。造化亦冥杳。平生獨往處。志氣常矯矯。及此歎茫然。又恐谷靈誚。中峰始回首。神爽接浩渺。入朝開洞三十里。山益峻峽益幽。路益險絶。水源將窮。其流漸細。而飛淙暗溜。棧道沮洳。木之高者無葉。下者欲黃。枯者禿者離奇者鬱屈者僵在地者將欲仆者人斫倒者斫未盡者。輪囷旁午。漫山塞谷。人不得行。皆攝衣俯伏而後敢進。日晡時始到中峰小憇。</text>
<title>天王峰</title>,<text>乾坤闢鴻濛。山嶽氣所凝。茲峰一卷撮。萬里乃相仍。我來値秋半。風高天宇澄。穹林拂蒙鬱。絶壑經凌兢。側身萬石角。累足千崖稜。及此一開目。浩然失依憑。扶桑東隱約。玄圃西崚嶒。南溟與北渤。絡繹同絲繩。吾生慣所見。尋陟惟丘陵。自非到斯地。未覺寰宇弘。半夜宿巖底。遙空枕一肱。交蘿蔭重帳。寒月懸空燈。飄颻夢還往。儵忽身飛騰。僊僊偓佺輩。蹴我天畔興。極宿杳將滅。朝旭燦方昇。明明萬方豁。景色何足徵。昔聖小天下。予懷猶不勝。奇觀亦已盡。過此非所能。長雲捲地起。咫尺愁友朋。喟然發孤嘯。歸去從孫登。自中峰望天王不數里。拔出千仞。偃蹇奇崛。乘喜快登。腹猶果然。其最高者。爲日月臺。又有靈神臺。擧目四顧。茫茫宇宙。浩無涯際。不覺爽然自失也。下上峰百餘步止宿。厚衣衾以禦寒。昧爽望老人星。又觀日出。喫早飯。將還復登最高處。以盡昨日之欲窮而未能者。</text>
<title>龍湫</title>,<text>昔遊大源寺。愛此無塵雜。吟哦共詩流。選搜携殘衲。徘徊盡淸奇。夢寐思騰踏。今秋興何長。雙屐無餘蠟。素石偃空波。脩林抱危塔。忽復照眼明。泠然與神答。寒日蕩悠悠。悲風驚颯颯。潛龍愼勿愁。天地有開闔。十八日下山。未及大源寺數弓而有龍湫。湫在平地。不甚奇。而頭流少隹水石。又以寺之在近。故頗擅名。是日歷崎嶇披蒙茸。備盡百艱。得此平穩處。亦甚可喜。因列坐溪石上。略行數酌而罷。</text>
<title>送家兄</title>,<text>我兄發天末。風悲雲欲雨。魂銷碧江流。望盡荒郊樹。幾時到庭闈。休杖視田圃。人生自有樂。多爲壯浪誤。吾留亦不久。何必淚如注。願歸拾殘螢。及此秋未暮。</text>
<title>用仲默韻</title>,<text>黃花歲晩爲誰芳。白露朝來已變霜。萬里登臨謝康樂。一身憔悴孟襄陽。暗虫何事吹燈火。秋燕將歸眷草堂。江月江雲無定所。客心空與遠山長。</text>
<title>九日用子美韻</title>,<text>霜落窮秋萬壑哀。風高寒日暮江廻。黃花又似去年發。白鴈知從何處來。千古風流吹帽客。一時懷抱望鄕臺。傷心莫作登高賦。引興須傾滿眼盃。</text>
<title>孤山亭 鄭氏所築。汾晉最名勝處。</title>,<text>方壺之東千萬山。赤壁江流淸且閒。偏有高人居谷口。更無塵事到商顔。秋風客舘多經過。落日漁船自往還。福地從當求淺近。向來何事苦躋攀。</text>
<title>古意</title>,<text>客從西方來。贈我黃橘子。其香通鼻觀。其色金不似。宛轉雙手中。愛之入骨髓。居然色漸衰。獨覺香逾美。我心固有取。何能棄捐此。</text>
<title>過靈巖寺舊墟</title>,<text>野寺今無處。經過爲一休。暮雲孤塔永。秋水廢庭幽。衆壑背殘照。萬緣隨逝流。興亡有如此。回首憶神州。</text>
<title>山東孝子歌 丁酉</title>,<text>孝子李氏名東絢。居密之山東。世以儒素傳。然其地絶僻。治火田以爲生。是故人鮮知者。及孝子以善事親聞。則隣里爭知之。其孤大奎方廣求工言者言以信之世。若余者奚足當之。以其請之勤至也。作山東孝子歌。						山東孝子身姓李。家世爲農深谷裏。始時學射期立名。材成折弓悲弟死。養老一日六爲差。膓空不空親口旨。三更捕魚五更還。以虎爲衛驚閭里。人言此事古所希。此事何足專具美。欲知孝子最難處。先意色養惟聖軌。親從賓友喜論文。卑禮豊厨致賢士。親耄夜睡睡每驚。慰安終宵聲在耳。恩推隣老視事父。化率閨妻能軆已。哀終報本無不至。一心炯炯如注矢。况乃持身律準繩。能使時儒發顙泚。路傍聞者亦歎嗟。名聲無由達剌史。吾知孝子神乘雲。上謁帝閽躡仙屣。黃香老萊共徜徉。子孫袞袞受天祉。區區外物徒爲爾。</text>
<title>舟遊櫂淵亭下</title>,<text>一棹相將溯晩風。春流浩蕩蘸晴空。臨江峭壁竹相翠。隔岸孤村花獨紅。漁父滄浪歌後過。仙人李郭望來同。盈樽綠酒君須辦。要泛今宵明月中。</text>
<title>挽李重載 敦厚</title>,<text>春日天台峽。家兄報爾亡。淚殘雙血赤。心折片雲黃。吾道乃至此。斯人安可忘。江流去無盡。遺恨較誰長。</text>
<title>秋日</title>,<text>晝深庭院起秋風。一道蟬聲出古松。童子捲書樓影轉。倚欄閒數樹頭峰。</text>
<title>秋蟲</title>,<text>亦有悲秋思。胡爲鳴近庭。響殘蒙薄露。身冷帶踈星。欹枕元難睡。憑軒又獨聽。天機無細大。萬樹竟飄零。</text>
<title>秋夜有懷</title>,<text>秋空素月明。露滴梧桐陰。孤鶴棲其上。寥寥鳴一音。托身雖低回。思在靑雲深。丈夫發古志。豈爲兒婦心。功名辦不早。時序倐相侵。擁衾起獨坐。抱膝聊自吟。</text>
<title>近得</title>,<text>近得西州信。秋風思正長。俛翁初擧子。甪老欲還鄕。此理早自定。斯文猶未央。何時將一棹。乘興問滄浪。</text>
<title>送慈仁使君移守宜寧</title>,<text>我公爲政本無瑕。三載仁山息郡衙。路轉西江猶見雪。春回東閣已開花。新蕃夜雨人收楮。定谷秋燈女績麻。應識使君無一事。鈴齋晝永岸烏紗。宜之新蕃楮紙定谷麻布。名聞一國。</text>
<title>展退溪先生墓 戊戌</title>,<text>莫說山頹久。千年屹此岑。悲風吹大陸。秋月照寒潯。馬鬣封如昨。龜頭字至今。泉臺不可作。佇立一霑襟。</text>
<title>自陶山歸下溪路。値微雪。</title>,<text>一曲溪山萬古心。歸來風雪又陰陰。只應添得遊人恨。不見門前一尺深。</text>
<title>春半</title>,<text>北路三旬客。東風二月天。餘寒到春半。懶興屬愁邊。野燒經殘磧。村耕入廢田。時來散幽寂。每被酒盃牽。</text>
<title>雨後到山堂</title>,<text>洞口春闌花正飛。簷前日暖燕初歸。雲來野客心無事。雨足田家計不違。靑草滿園移坐久。綠苔侵逕過從稀。幸逢酒伴頻相勸。未必風流在典衣。</text>
<title>自玄倉泛舟下江</title>,<text>風動春洲百丈柔。滄波萬頃凈於秋。歸帆十里浩歌發。明月滿船江不流。</text>
<title>次韻秋月軒</title>,<text>曲沼當軒一鏡涵。搖靑漾碧水如藍。中秋明月最十五。淸夜游人時兩三。菡萏風花紅蔌蔌。鷺鷥晴影白毿毿。江山舊是南昌勝。名比三王也不慚。</text>
<title>宿臺山</title>,<text>夜宿山家早閉門。茆簷匏落近黃昏。樵童綯索燃松榾。爨婢移樽掃竹根。南澗風生聞遠瀨。西峰月照見荒村。明朝擬覔雲間寺。布襪靑鞋有宿言。</text>
<title>十月六日。始入極樂庵讀書。夜宿聞磬。二首</title>,<text>鷲嶺秋峰兀兀。龍宮古殿深深。僧經誦罷敲磬。客夢驚回擁衾。						脩篁歲久千挺。老菊秋殘數花。起望西峰缺處。松間片月將斜。</text>
<title>道成庵夜。陪松里鄭侯賞雪。己亥</title>,<text>三更四更風色微。一點二點星宿稀。松里先生新得句。竹林幽處足忘機。羽觴泛月傾將倒。鳧舃凌雲疾欲飛。回望人寰方熟睡。上方燈影獨依依。</text>
<title>自笑</title>,<text>吾生今幾許。二十七回春。諸葛辭廬日。蘇洵閉戶辰。經綸未入手。書籍且藏身。自笑緣何事。囂囂逐世人。</text>
<title>論理氣心性五絶句。奉呈俛宇先生丈下。庚子</title>,<text>濂閩關洛昔何時。撥得根源到細微。早識添枝兼接葉。悔將消息露天機。						性寂無形心有象。心空不測性森然。但知心性相虛實。着眼看時箇箇圓。						元來君德儘休休。多被臣强不自由。若道運行都在我。誰敎風雨暗神州。						千聖相傳不二門。循塗守轍自逢原。荊舒正爾勞心力。慨想當年獨樂園。						舊國山川只麽靑。弱喪今日轉竛竮。古人不是誑人者。用來書▦語 秪恐愚生不解聽。</text>
<title>瘧疾</title>,<text>瘧癘人誰忍。沉綿我自知。先寒布衾褥。後汗進湯糜。强遣嫌逢怒。頻尋訝作期。愧無君子德。偏與汝相宜。</text>
<title>西山金先生挽章</title>,<text>陶湖去我久。寶匣絃將絶。珍重晩愚翁。隻手爲提挈。夫子回損徒。凝然持塗轍。往在童穉年。天駒脫覊緤。昂昂動高踢。擬蹴崑山裂。一朝倐反眞。雙膝遒若結。鱣堂得依歸。手口發玄訣。始開知敬門。末乃指仁說。羿誨方躍如。我已中鵠臬。奇賞每不暇。何况加鞭掣。坦翁沒京師。戴星泣柴血。呼號聲爲失。鬼神猶嗚咽。目讀五經言。沿流至閩淅。絲毛貫細微。裘葛服眞切。大本深根源。小德從區別。久悠安且天。百骸默中節。溫存春物舒。灑落秋旻潔。以茲應用地。恢刃完無缺。搶攘衆膽沮。剛鐵手獨截。睢盱萬目瞠。溫玉色滋悅。嚴光抱仁義。公綽優滕薛。茂實自飛騰。好爵非忝竊。東岡阻北闕。歲暮寒泉渫。蒼松凜守關。白雲爲扃鐍。荷帶及蕙纕。靜好人誰褻。流聲動遐近。戶屨常錯列。群疑得片言。順若水歸穴。坐令詖遁士。望風自繫舌。惟蒙一字可。榮與華袞埒。平生所嬰疾。喘喘到耆耋。百酬指顧空。身不離奧闃。誰知赫明命。轉動無時輟。小子誠不才。再立門下雪。明宣學未能。樂正徒哺啜。猥荷知奬恩。兩端不辭竭。傾心畢餘敎。庶以扶淺劣。靈光岌在望。砥柱忽橫折。命從時運窮。悲及穹壤徹。乾坤莽慘惔。風日悄凄烈。先生千古人。與道名不滅。</text>
<title>悼成孟吾 鍾浩○二首</title>,<text>童穉交游二十年。幾回風雨枕肱眠。淸標到處驚人眼。神是寒氷骨是仙。						盆歌未必慼莊周。天道胡然厄鄧攸。積慶高門寧有此。修文下地問無由。</text>
<title>四未軒張先生挽章</title>,<text>洛江江源源且長。誰其鍾者吾文康。包羅宇宙出羲皇。道大不試天爲傷。袞袞發祉思無疆。先生有繼磨餘光。窮餓拂鬱身備甞。肘見履曳歌淸商。群書五典風打床。咀英茹實辭膏粱。忠讓友順塡心膓。融融洩洩和滿堂。楊家不設幃幔障。姜肱大被寒無妨。千駟萬鍾等毫芒。面前官路履康莊。韜光遁輝褧錦章。神游古初同翺翔。休休盛德宜巖廊。庶掃糠粃回虞唐。空將皓髮伴綺黃。古來神意徒蒼茫。隕天那得移守岡。無人拒戶譏王良。君恩民病不可忘。况乃堅氷兆始霜。諫書千言盈皁囊。九天縹緲深雲閶。空江荷芰重製裳。有來趨之束脩將。和風習習敎雨滂。激勵頹衰裁斐狂。斯文大業未渠央。嗚乎一夕摧山梁。念昔小儒叨侍旁。深慈旨誨逾爬痒。蹉跎未得醫膏肓。寤寐何暫違羹牆。哀歌一字涕一行。悲風日短秋荒凉。</text>
<title>蒼樊丈與河回，枝谷二柳丈見過。二首</title>,<text>豊河經過十年曾。雲物都將夢寐憑。枉與鉅公尋李賀。故知豪士失陳登。微凉入座催行酒。缺月當牕替剪燈。肯待重陽成勝餞。猶將拙賦詑高朋。													短日荒村屋。窮秋落木臺。白頭吟自苦。靑眼向人開。歲月參差去。湖山寂歷來。風塵與烟景。那得兩相催。</text>
<title>柳川精舍用杜韻</title>,<text>碧澗遙從北。蒼山不見東。柴荊一望得。鷄犬四隣同。小戶迎晨色。深房塞夜風。喜公携散帙。端坐小兒叢。</text>
<title>詠懷</title>,<text>二十年來此索居。癡狂元與世情踈。人間禍福塞翁馬。物外是非濠叟魚。身健心閒拋藥裏。家貧計拙課農書。未應不寐緣愁思。爲愛松窓月色虛。</text>
<title>夜歸</title>,<text>靜竹千家月。寒松四面山。水村聞犬吠。燈火待人還。</text>
<title>同諸君用春木晨榮秋華夕滋八字字爲之韻。人賦五七言絶律古排各一篇。</title>,<text>落落雪千峰。回回雲一谷。東風何處來。消息在寒木。						愁望江山遠。閒居几席淸。幾年謀一壑。萬事對孤城。客枕天寒色。村砧歲暮聲。平生稽古意。不得比桓榮。						梅花在澗曲。夭少冰霜時。歲寒正如此。貞姿能自持。殷勤賞心伴。遶樹攀其枝。一喜靑陽逼。再歎玄景馳。盆香雖可愛。鼎味應更滋。						日薄柴荊晩。風高鳥雀斜。幽人常晏起。貧女足長嗟。不見烟中樹。遙知水上家。爐火存更煖。牕紙補仍遮。靜裡腦翻海。生涯手聚沙。徘徊得詩句。怊悵望年華。						風流吾輩眼中人。一墮悠悠萬丈塵。共道明年春事好。明年誰解惜前春。						憐君書卷乍離親。知我簞瓢未厭貧。點檢盤中無白飯。逢迎門外有烏巾。床枯螢影踈星夜。村送鷄聲落月晨。莫歎久遭飢虱笑。還須料理臘衣新。						故人來問狂歌客。入門忽復迷皁白。簾頭暖日已臨臺。江上層冰猶抱石。人生會合正爾難。年少光陰爲君惜。欲知厚意不可忘。風雨相思對床夕。													蒼江白日共悠悠。今古東西不盡流。萬里山光空入眼。百年人事卽多愁。飄零朔雨丹楓積。搖曳寒烟綠竹柔。幽夢長懷靑鶴洞。閒身欲往白鷗洲。君平不恐當時棄。阮籍何妨與物浮。岐路送君空佇立。黃雲無數碧峰秋。</text>
<title>窮居 辛丑</title>,<text>江浦遙山背日昏。郊原芳草帶烟痕。鶯花節物仍三月。蠶麥生涯自一村。午氣乘人成困睡。春光別客惱吟魂。憑誰料理窮居事。細雨新蔬滿小園。</text>
<title>寄呈宜春使君松里鄭丈 二首</title>,<text>江湖廊廟十年憂。長抱牛刀屈子游。衣被文章兩昌邑。昌寧永昌 呴噓凋瘵二春州。壽春宜春 幽寃燭日陰雲夜。姦猾驚霜草木秋。但願一心光竹帛。休將萬戶志公侯。						曾向離筵動百憂。把盃持勸舊交游。一錢草草辭耶谷。萬玉依依別弇州。好事未知圓幾日。生涯自笑冷如秋。野亭花柳堪尋問。要遣兒童迓細侯。</text>
<title>新晴病起</title>,<text>首憂擁病居。車馬稀扣門。頗厭書齋冷。移席蠶房溫。林端一雨餘。轉令心氣煩。濕柴烹鼎藥。嫰麥吹厨飡。今朝霽色佳。淑景淸且暄。茅簷午烟散。庭樹芳陰繁。臥詠古人詩。起聽幽鳥言。俛仰愈沈痾。嘯傲寄東軒。</text>
<title>夜誦朱子秋夜歎次韻</title>,<text>中夜起步歌虞商。空庭佇立聽鳴螿。碧雲縈月月不動。白露滴秋秋末央。幽人默坐三歎息。世道身憂兩無極。安得早借一枝棲。便當高笑垂天翼。</text>
<title>秋夕望月</title>,<text>銀河如洗碧空寒。玉露無聲草樹殘。萬古月明今夜色。百年人得幾回看。喧喧語笑群過陌。落落胷懷獨倚欄。帶取微醺成一夢。美人携手贈秋蘭。</text>
<title>留茅谷李子翼庄</title>,<text>病後身無事。來觀八月濤。田園秋更樂。湖海氣餘豪。雨色蘆花岸。風聲木葉臯。相看無限意。挑盡一燈高。</text>
<title>挽金校理 煕國</title>,<text>末世古人少。於公見典刑。爲親曾捧檄。到老尙橫經。江月樽前白。津雲夢外靑。寧知北風夕。南極失高星。</text>
<title>挽李希覺 絢基○壬寅</title>,<text>世晩心偏古。身衰氣自春。芝蘭生有子。龍虎逝無人。峽雨垂丹旐。江雲捲素綸。長松本千尺。那得遽黃塵。</text>
<title>西臯精舍。與諸公共賦。</title>,<text>十年東望思依依。分外登臨快欲飛。華岳眞源元白帝。亭在華岳山下 謝門才子又玄暉。池涵夕月淸開鏡。門掩春峰翠染衣。勝事偏堪銷永日。客心還恐不知歸。</text>
<title>宛在亭旣望夜舟泛。用杜韻。</title>,<text>晴湖載酒木蘭船。短棹衝將水底天。破月微波驚不定。縈風細草暗相牽。烏橋鼉窟參差色。漢女湘妃錯落筵。便與閒人長占弄。茲遊何似續通泉。</text>
<title>崔而典遠訪至巖齋。共賦。</title>,<text>雪裡三山別。天涯兩地長。舊游知有處。相過意能忘。水驛蒸秋霧。江橋墜曉霜。心憐一枝菊。歲暮未凋傷。</text>
<title>家大人生朝二闋</title>,<text>十月穫新稻。春酒正盈盈。朱顔綠骨無恙。道是羡門生。今歲不知何歲。今日不知何日。天氣暖仍淸。座客㹅豪俊。一醉百壺傾。喧歌笑交舞蹈影縱橫。眞仙自在平地。奚必問蓬瀛。我欲丹靑寫了。奈乏龍眠妙手。誰盡此時情。稽首向天道。但願每昇平。水調歌頭						兒生癡鈍甚。到壯歲尙孩童。念敎育多方。立揚無望。徹底貧空。從何處躬負米。得吾親幸免百憂叢。强設盈盤苜蓿。敎除滿室蒿蓬。詩書舊誦聖賢風。此事古今同。况富貴繁華去來消息一任天翁。須看取身上物。有仁膏義綵是無窮。尙冀晨昏匪懈。誓將風月甘終。木蘭花慢</text>
<title>龍湖道中 二首○癸卯</title>,<text>平湖春凈碧連空。兩岸漁舟一棹風。茅店烟消人語閙。水禽群起亂波中。						板橋通渡路高低。新雨沙田半作泥。竹外小村籬落靜。歸人鷗犢夕陽西。</text>
<title>春雨。用韓魏公韻。</title>,<text>山雨溪春相與溫。連雲寒麥已霑根。初疑墮砌纖纖響。轉見依墻蔌蔌痕。洞穴無風高樹重。江村欲暮遠沙昏。明朝上已還晴景。幾處開花向酒樽。</text>
<title>題畵屛十詠</title>,<text>川洗耳													脫屣乾坤兩脚開。淸流元不受塵埃。任他閒放知誰力。莫是康衢擊壤來。						首陽采薇						河朔麾旄亳社淪。散財發粟慰遺民。萬鍾千駟今安在。只說西山餓死人。						磻溪垂釣						白頭勳業一竿絲。晩歲遭逢偶爾奇。不向當年魚腹得。丹書千古有誰知。						沂水風浴						春服輕盈春水多。暖風魚鳥聽絃歌。問君詠罷歸何處。好去相尋陋巷家。						南陽臥廬						世人來少臥龍岡。看鶴尋梅興自長。五月渡瀘身欲爛。草堂眠雪可堪忘。						彭澤歸田						折腰伸脚兩難堪。容膝怡顔一不慚。多謝妻兒都解事。空瓢短褐也心甘。						襄陽雪驢						雙聳山肩兩皺眉。小橋平雪蹇驢遲。金鑾失對君休恨。箇是平生得意時。													孤山梅鶴						伴人隨月暗香浮。報客穿雲隻影游。一自孤山居士去。西湖無復好風流。						湓池賞蓮						中通外直濯淸漣。盡日臨池意灑然。但使人人眞會此。不須無極寫圖傳。						赤壁泛月						一樽歌管晩風牽。三國山川片月懸。縱有羽衣還不羡。至今人道是文仙。</text>
<title>挽曺復庵 垣淳</title>,<text>方丈烟霞府。吾宗敬義門。當年文彩遠。今日典刑存。道自殷憂大。身因用拙尊。太玄經一字。衰白涕雙痕。不是無知識。何由得討論。漳濱沈疾痼。瀼北避啾喧。生理憑丹鼎。閒居免素飡。百年留事業。一臥謝乾坤。錯莫康成帳。蕭條蔣詡園。惟餘舊穿榻。客散掩黃昏。</text>
<title>周聖寄二詩。和一以見意。</title>,<text>愁來回望碧嵯峨。一路無如阻絶何。寄到新詩分月色。牢將離恨滿烟波。春隨作客依依盡。夢爲懷人黯黯多。最是孟公投轄地。坐中偏愛楚狂歌。</text>
<title>擬西涯樂府</title>,<text>予讀李西涯樂府。見其用事屬辭。精切變化。褒貶予奪。數千載人物。毫髮無隱情。自有樂府以來未有臻是理也。獨惜公以高才重望。身任天下之寄。不爲不久。而卒乃役於憸竪。無宏謨異節表表可見於後世。卽以其所譏剌古人者。靜惟而反諸己。謂何如也。予故依其體作一篇。以寓其歎惜之意。以爲文人寡實之戒。然又不知百世之下。見者謂我爲何如人耶。輒爲之爽然自失也。						荷諸公 西涯罷相。薦楊一淸代已。及公病。一淸輩往候之。公以謚爲憂。一淸曰國朝以來無謚文正者。請以謚公何如。公下床拜曰荷諸公矣。						荷諸公。十年伴食勞寸功。有士人噉公亡投詩曰。才名直與斗山齊。伴食中書日已西。回首湘江春草綠。鷓鴣啼罷子規啼。 湘南春草正何許。明日西風急吹汝。公子兆先性不撿好遊蕩。公甞題其壁曰今日花街。明日花街。秋風桂子。秀才秀才。兆先見之。亦題公几云今日東風。明日西風。陰陽失理。相公相公。 不用欷歔泣向人。劉健忤劉瑾見逐。公祖餞。欷歔泣下。健正色曰何哭爲。當日出一言則爾我同去矣。 裴公郭相完老臣。何景明壽公詩曰。裴公郭相看前代。社稷蒼生望老臣。 君不見韓文苦諫以報國。眞正不得虛文力。韓文將論劉瑾曰吾年足以死。使李夢陽草䟽。成見之曰是不可文。文上不省也。乃自爲䟽乞斬瑾等。亦獲罪。 于嗟夏竦竟何者。千載少人似司馬。宋夏竦卒。有司議謚文正。司馬溫公駁之曰謚之美者。極於文正。竦是何人。乃得此謚。議得不用。</text>
<title>閒行三絶句</title>,<text>晴川抱日流。上有雙飛鳥。鳥飛自閒閒。川流何杳杳。						蒼松獨氣節。碧柳太繁華。繁華莫久恃。氣節莫豪誇。						白雲方在山。一出卽爲雨。初月未成圓。千家暎簾戶。</text>
<title>李景穆奕夫見訪。用退陶韻共賦。</title>,<text>凉飆拂庭柯。百憂苦難整。佳客來何方。空齋慰孤影。一欣開阻顔。再念穿重嶺。偶坐揚笑談。虛簷受炎冷。暝陰隱松壑。薄露滋苔井。相携軒砌幽。散望川原逈。古情君自諳。時嗜我常梗。所貴遠物累。澹然守虛靜。</text>
<title>中元日。行浴溪泉。述所見。二首</title>,<text>瓜蔓將拋稻葉肥。蜻蜓箇箇拂空飛。出門秋色參差見。幾處人家抱犢歸。						木路潛行泉眼淸。巖根少坐客魂驚。滿山飛雨斜陽少。一樹寒蟬盡意嗚。</text>
<title>遊火旺山城。用一片孤城萬仞山。分韻得一字。</title>,<text>火王吾州之第一。烟霞窟宅神仙室。層崖萬丈石巃嵸。古城一帶秋蕭瑟。南壇宿雲鎭常留。北臺歸禽不敢疾。中有三潭龍所居。噓晴吸雨神機密。東南二門力最雄。絡繹鉤連勢難悉。借問此是何代功。云自新羅全盛日。龍蛇干戈古所無。幾人托死來倉卒。紅衣大將眞將才。智義凜與城不失。爾來三百一十年。朝野武文厭安逸。金湯之固尙與人。况此摧頹誰復恤。客來吊古空躊躇。事去無人餘蟋蟀。臨風一嘯意氣來。浩歌還從東門出。</text>
<title>宿觀龍寺</title>,<text>薄暮投孤寺。幽香出近林。僧衰六年別。鍾定二更深。軟飯蔬添味。淸泉竹和音。上方燈火在。眠罷息塵心。</text>
<title>下山</title>,<text>看山値雨亦風流。出洞辭雲又世愁。灑散秋空金澗落。捲開晴靄玉峰稠。芒鞋欲破心怊悵。樹屋無因計繆悠。他日重來君有意。臨行記取路歧頭。</text>
<title>道成菴</title>,<text>憶昔來遊此。狂吟雪景開。小樓和月醉。孤燈御風回。蠟屐今秋草。紗籠已暗苔。空廊聊一憇。晩興亦悠哉。年前陪松里鄭侯賞雪賦詩于此。故有紗籠之句。</text>
<title>用晦翁寄藉溪詩韻。奉呈俛宇徵君赴召。二首</title>,<text>未遊莊嶽求齊語。還向文身貨宋冠。勳業已從心裏卜。不應猶把鏡頻看。						臥看多年兒戱屛。世間無計解天刑。山中猿鶴能相信。蕙帳歸來不改靑。</text>
<title>犬遷</title>,<text>造化元無物。何來別有天。巖回千樹表。江豁五峰前。淡淡幽花落。冥冥恠鳥懸。石鍾如可聽。今夜夢泠然。</text>
<title>登涵碧樓宿烟湖寺</title>,<text>舊來涵碧勝。今日拭靑看。天地憑樓逈。風烟接水寒。鍾聲秋落渚。樹色曉侵欄。有此慰覊旅。休歌行路難。</text>
<title>黃溪瀑。用太白廬山韻。</title>,<text>近疑飛雪遠疑烟。千尺巖傾一道川。應有道人橫玉笛。長風吹破泬寥天。</text>
<title>訪鄭亨櫓不遇。其胤善夫見留。因留一詩。</title>,<text>谷口巖耕鄭子眞。移家近住栢山隣。欲題凡鳥非無主。爲摘楊梅亦可人。</text>
<title>挽李某堂 鎬根</title>,<text>學識傾先輩。躬修紹舊傳。世人稱若是。吾黨惜同然。北海賓朋健。東山子姪賢。如何捨此去。零落臥重泉。</text>
<title>召南贈趙孝謹</title>,<text>孤山樽酒昔同君。爲愛飄然思不群。歲月十年顔色改。東西一望路歧分。靑驪影晩沙頭日。白鴈聲高水上雲。知欲從今深閉戶。連城猶恐四方聞。</text>
<title>挽李引儀 驥相</title>,<text>凝老身三達。傳家足一經。太常雖潦倒。吾道尙儀刑。風浪人間暮。晨星地下零。精靈來去處。寒月滿歸亭。凝窩判書公有晩歸亭</text>
<title>藥山。爲居士李肅明作也。居士文元先生后。早有志於家學。旣而隱居。採藥山中。以養親自適也。因自號曰藥樵。過予爲之言。予感而賦之。</title>,<text>藥山何有。侯薪藪藪。君子于樵。以溫父母。父母溫止。君子勤止。賦也						藥山何有。侯薪蒸蒸。君子于樵。以燕賓朋。賓朋燕止。君子順止。賦也						藥山何有。侯薪薿薿。君子于樵。以休婦子。婦子休止。君子柔止。賦也						何突不黔。何竈不煬。彼以其蠟。不如我維桑。彼以其膏。不如我維漿。賦也						桑之烘矣。漿之旨矣。君子優游。以卒歲矣。我作此歌。維以勵矣。賦也						藥山五章</text>
<title>晦日遊澗巖 甲辰</title>,<text>令節今朝好。東風一路春。竹深鷄動屋。松暝鶴看人。世事無端緖。交情有故新。向來幽遯地。容易遠風塵。</text>
<title>挽李蒼樊 以鍵</title>,<text>古道日以遠。文章亦衰替。參差起論議。圓滑轉柔脆。我公一代豪。宇宙橫睥睨。少壯困漂泊。飮水漱六藝。操紙寫百家。十行蠅頭細。居然腹中笥。豁大洞邊際。身無縕袍資。口有雲錦麗。飽嚌韓杜胾。歸扣洛濂枻。舂容發洪鍾。熨帖平新製。啁啾不成和。獨刷華亭唳。徒步視軒冕。於我猶唾涕。愛才及覊窮。其臭如蘭蕙。邴原好面折。嵇康長憤世。人雖笑醒狂。我非事標揭。大材豈偶然。雲日要干蔽。明堂久不徵。行路容庇憇。衰年値麟踣。吾黨同反袂。斂淚希延吳。持性逾薑桂。每因江海遊。再剪蓬藋翳。禰生稱孔楊。陳氏見兄弟。許與誠濫分。淹留頻擁篲。秋高雜霜烟。山晩懸薛茘。揮毫夜燈深。放歌天雲霽。滿座氣崢嶸。出門心迢遰。山川豈悠悠。奇事自難繼。貧病久竄身。甕牖累終歲。世路益茫茫。斯人遽長逝。文催地下修。名與人間繫。磊落竟何在。佳城鬱已閉。把詩當辨香。吹噓謝濡滯。</text>
<title>挽金通政 錫斗</title>,<text>思遠憂深蟋蟀風。自將康健答天翁。何人得喚滄溟起。爲傳西河霍長公。</text>
<title>追和金胤敬壽其大人生朝韻</title>,<text>鄕里誇傳小學堂。彩衣行樂倍尋常。香樽剩與春風暖。華髮偏隨瑞日長。孝子三公曾不換。老人一笑已相忘。同居世世門閭大。只是君家不姓張。</text>
<title>挽孫丈 炳武</title>,<text>隱淪常有飛騰氣。衰暮長如少壯時。方擬今年歌壽頌。誰敎此日寫哀詞。世塗夷險心心鐵。門戶經綸口口碑。寒雨萬行都是涕。吾鄕父老送靈輀。</text>
<title>退老諸君見枉。將入觀龍寺。至瑟嶺口占。</title>,<text>昔苦嶺路長。今經七寒暑。庚炎復此行。非子吾誰與。曲折過溪流。延佇聽蟬語。斜陽峰頂望。孤寺在烟處。</text>
<title>觀龍寺用杜韻</title>,<text>寂寂聞天籟。迢迢謝人境。重樓敵殿勢。脩竹散花影。緇素幸相依。粥飯不嫌冷。以君持五戒。愧予忘三省。</text>
<title>景穆在山寺困小瘧。用東坡病起韻慰之。</title>,<text>午炎揮汗已難支。夕氣如蒸未少衰。飯上蠅添無限苦。杯中蛇作等閒疑。鍾馗食鬼飢當飽。杜甫吟詩起不遲。養氣輕身君有術。尋仙何必到仇池。</text>
<title>予偶苦脚疾。用前韻自嘲。</title>,<text>萬里常思斬月支。如今那得歎吾衰。可憐羸馬傷蹄倦。莫恠幽禽對面疑。行恐溪流和石亂。臥看山月上樓遲。前宵一醉愁仍倒。却似山公到習池。</text>
<title>夜對景穆言志。用前韻。</title>,<text>閒向山中問許支。法門誰與話興衰。榻穿欲就公孫度。壠斷曾羞子叔疑。麤飯濁醪從濩落。衡門淸泌任棲遲。孟甞涕泣緣何事。只爲高臺與曲池。</text>
<title>奕夫有期不至。用前韻。</title>,<text>憶攀亭柳弄腰支。別後知應嫰色衰。君在孔門思鯉對。我尋王老任狐疑。韶容照眼憑欄久。拙句凝神下筆遲。多謝惠連群從在。共將淸興夢春池。</text>
<title>景穆請予勿復用前韻。因賦此以戱之。</title>,<text>君儲猶可十年支。予氣非難再皷衰。子美瘦生雖可畏。聖兪窮達已無疑。時逢險韻思逾健。欲得佳篇睡每遲。到底爭先眞一戱。何如吳晉在黃池。</text>
<title>景穆詩云名利關頭能早覺。聖賢言處卽無疑。予曰此擊壤集語也。詠歎之餘。復爲此以勉之。</title>,<text>佩觿詩美剌蘭支。接輿歌深歎鳳衰。天下橫流不可遏。人間歧路盡堪疑。揚鞭意氣嫌輕薄。隱几工夫貴鈍遲。三復君言吾有愧。儘敎行處莫差池。</text>
<title>七月二日。遊火旺山。發觀龍寺。過玉泉登山城値雨。仍至大耳山窺窟巖。踰靑蓮菴。日晩還寺。用昏朝變氣候。山水含淸輝分韻。人賦一體。得變字四言六十二韻。</title>,<text>芒芒下州。昌寧古號 大嶺于奠。烈烈火王。南土是殿。高標對聳。奇像耀炫。烟雲杳靄。晨夕百變。予家其陰。起居當面。三峰嶷然。衆山之弁。景隨時遷。宜於遊衍。春和暄姸。紅翠纈絢。夏暑冲融。寒泉可嚥。秋霜始隕。錦樹如戰。冬雪旣集。氷石交碾。磨予之屨。敝予之硯。有吟百篇。積而成卷。去歲之秋。予隨諸彥。披風沐雨。搜歷殆遍。壑盟有期。予志不倦。今茲之夏。舊杖是撰。來者莘莘。盡此數縣。徙倚祗園。斐其狂狷。嘯歌無心。猿鳥有戀。荷飯是包。芒鞋是繕。濁醪是具。良僕是選。出門而視。赤日炎煽。臨溪一酌。凉膈如扇。度磴西窺。尋流北穿。澄波素石。疊露層現。或如擎果。或如聚麪。或如鳴琴。或如掛練。或如冠帶。或如鍛鍊。或如碎玉。或如落霰。行可以休。止可以宴。熱可以濯。觴可以薦。悅可以歌。狂可以抃。徐可以後。疾可以先。旣窮而顧。如別佳媛。崖谷回環。草樹攀援。荒荒古壘。千堞一片。古事悲凉。誰從而唁。神潭貯雲。鬼石通線。天地忽異。驚雷閃電。蒼茫下雨。勢如千箭。久旱方慰。浪遊何譴。走上北臺。騰霧魂眩。斯須萬態。不遑顧眄。東望大耳。出門寬轉。巖角嵯峨。衣袖爲罥。俯視人界。渺不可見。如坐九級。以臨卑賤。詭勝殊觀。鬪巧群衒。窟穴之奇。獨自雄擅。鍾乳暗滴。香藥葱蒨。仙人所宅。疑是偓羡。使居中華。宜載封禪。邈矣要荒。神禹不甸。不見于經。不錄于傳。獨興霖雨。以答帝眷。循蹊西上。出峰南旋。棧道懸空。沮洳滑濺。扶持而下。喘息如煎。飮泉蓮菴。休筇竹院。不辭勞形。以成勝餞。詩以志諧。請質曼倩。</text>
<title>效鮑明遠數詩體</title>,<text>一年過强半。秋氣已崢嶸。二毛感徂歲。獨夜愁思生。三逕久荒沒。倦遊志何營。四方志不偶。黃卷無所成。五字强吟安。勞瘁耗神精。六塵亂交蔽。耳目失聰明。七情因竊發。世故重相嬰。八紘期汗漫。古人難合幷。九還若成就。當令毛骨輕。十洲何必問。只此是蓬瀛。</text>
<title>月夕用蘇韻</title>,<text>長松森森欲無路。白雲冉冉如退步。朝飡冷落雜筍蔬。夕枕淸泠下風露。語闌頻逢老僧嘲。吟成欲得羣公顧。賢愚未覺越九牛。意氣直將窮千兎。留君白酒解旅愁。與我靑山有平素。今年好事亦可思。莫歎歸家落秋暮。</text>
<title>次許上舍 埰 壽母生朝韻</title>,<text>丹山孝子欲箋天。爲乞普州神母年。樂事方從今日始。令名不許昔人專。東華丹訣誰書授。南極星文足畵傳。佳客滿堂應盡醉。未須辛苦戒初筵。許氏始祖首露王普州后壽過百歲。</text>
<title>春日有作 乙巳</title>,<text>竹間紅杏欲成霞。柳底蒼苔已暎沙。上巳光風浮曲水。淸明小雨褪殘花。胷中有氣空千古。天下何時共一家。陂麥園桃看漸好。杜陵飢事豈無涯。</text>
<title>用兄長韻。贈別金海二生。</title>,<text>金陵山水古名州。二妙輕舟賦遠遊。春盡孤鴻來北地。夜深明月在南樓。溟鵬遠志終須到。汗馬奇功合早收。江海風塵生極目。樽前不覺起離憂。</text>
<title>同星州，仁同諸友。自來濟買舟上灘。用湖平秋水碧。桂棹木蘭舟。一曲菱歌晩。驚飛欲下鷗。分韻得一字。</title>,<text>招邀北客南朋。載弄汀烟渚日。短棹憑凌鶻巖。長歌震盪龍窟。檣頭白鳥雙雙。篷外靑山一一。待到黃昏不歸。乘流要泛明月。</text>
<title>履齋宋兄垂訪窮廬。偶失迎欵。留賜古風二篇。深得比興之體。率爾攀和。以致區區之意。</title>,<text>窮居嬾修姱。髮蓬齒仍歷。入室寡與遊。出門靡所適。寤寐懷佳人。而無縮地力。廣平信媚嫵。寒梅與同德。吹噓送春光。千里成咫尺。參差北枝花。未堪零露滴。何况冰雪中。心事易殊域。但當襲淸香。佩之無厭斁。						我昔上西山。高秋正凄絶。中有玉井藕。淸泠比霜雪。一甞骨欲飛。坐我瑤臺月。歸來歲云暮。百蟲徒切切。嚴風枯蘀委。寒雨衆芳滅。蕭蓬堪自悲。芰荷謾相悅。重思太華頂。縹緲身難越。寄謝綠髮仙。何年授眞訣。</text>
<title>松里鄭丈聞在慈山。干戈之際。極有賢勞。比聞留滯京輦。輒用前韻寄呈。二首</title>,<text>南雲朔雪倍離憂。身計蹉跎馬少游。幾日飛鳧來葉縣。三年騎鶴滯楊州。關河路阻胡塵暗。家國心懸漢水秋。不見淮陽徵汲黯。五陵年少㹅封侯。						海內干戈漆室憂。吾人無計得優游。浮生不必營三窟。豪氣猶應塞九州。漢代安危宜痛哭。潯陽歸去有春秋。東門十里苕溪路。瓜地端須置故侯。</text>
<title>西臯精舍夏日看雨。同諸君用杜韻。</title>,<text>久陰暗村墟。寒雲宿簷瓦。昨暮風驅雨。蕭蕭入階下。空林勢欲迷。小泉聲同瀉。披衣當晩凉。亂點喜微灑。朝來但霢霂。天意莽眞假。農家待深耕。四野稀秧馬。賦詩欲相催。懶筆愁屢把。但思飽喫飯。擾擾竟何者。</text>
<title>用前韻述懷。兼勉諸友。二首</title>,<text>宋客懷燕石。傍人笑爲瓦。聞之愈自珍。襲置房櫳下。所以卞和子。抱璞淚如瀉。是非無定端。此恥誰一灑。我生尙虛名。未肯歸久假。彷徨中道間。呼應同牛馬。樗櫟本離奇。桐梓向拱把。乘時各自長。此理誰知者。													吾觀注博人。巧拙隨金瓦。爲道諒亦然。累高必由下。又如醫攻疾。寒熱時補瀉。英雄貴戰兢。光霽從掃灑。區區詞章技。等是傀儡假。桅蠟非不華。何以御六馬。芳年難再逢。迅光不堪把。請君早自斷。卓立先大者。</text>
<title>予有行多不滿人意。爲此以自解。</title>,<text>彭更妄論士。輕之同毁瓦。擾擾戰國間。所見固卑下。鄒孟儘雄辯。一言江河瀉。坐令錙銖人。讀之胸灑灑。鄙儒昧生理。一瓢息苟假。旣不修先王。又不願車馬。求田囊已空。感歲鏡頻把。據地歌陸沉。還思古達者。</text>
<title>始欲自解矣。讀之覺意思局促骫骳。視孟子壁立巖巖氣象何如哉。謾再爲之。</title>,<text>古人達死生。玉碎無全瓦。何况憂飢窮。此道又每下。我居在衡門。下有淸泌瀉。緬仰采薇人。六合高風灑。挈甁雖小知。守器不輕假。十年服古言。粗可充農馬。胡爲持琬琰。思易一菜把。行當歸閉門。息心慕靜者。</text>
<title>是行也。欲與諸公了朱子，退溪全書。賦此以勉之。</title>,<text>朱瑟必升歌。黃流不注瓦。紫陽有遺編。文章妙天下。蜒蜒萬族涵。滾滾千里瀉。當時籍湜輩。僵走汗如灑。木鐸復一聲。善鳴天所假。千載隴雲翁。眞相九方馬。硏窮貴耐煩。操持憂强把。至道自躍如。從之在能者。</text>
<title>用杜韻書事 三首</title>,<text>倦客宜閒地。幽居有近林。風從地面好。雲入洞天深。酒盞寬愁思。詩牋供苦吟。所須無不足。眞見故人心。						樹密黃鸝近。墻高白蝶齊。種花階少石。耕水路多泥。旅味還鷄肋。浮名卽兎蹄。故園芳物色。門柳幾枝低。						憂道心猶切。傷時氣欲摧。江山終古在。歲月逐人來。絶塞舟車振。荒城皷角哀。書生抱空腹。中夜起徘徊。</text>
<title>次韻摩詰田園樂 五首○第二首以下爲四時吟</title>,<text>洞裡泉甘石古。村頭山斷溪斜。一路人烟處處。四時風物家家。						雪盡微風乍暖。氷輕遠水猶寒。耕罷烟隨野饁。醉歸花滿山冠。													小雨黃梅近村。斜陽綠草平原。日長雙燕歸院。夜靜群蛙動門。						滿地黃雲白露。連天碧水蒼烟。寒花九日同醉。好月中宵獨眠。						手索來編盖葦。腰鎌去斫薪松。江寒野老猶釣。水凍山家不舂。</text>
<title>詠史 三首</title>,<text>漢						屈盡群雄運策長。三章容易定咸陽。人歸宣室規模拙。兵出陰山志業荒。文叔不留江上客。孔明猶識漢中王。莫愁投閣汙靑史。攬轡埋輪有耿光。						唐						日角虬髯有古風。義旗先自晉陽宮。廬陵不記房州事。西內還同劍閣中。露下含元生殺氣。雪明洄曲了奇功。可憐四傑浮華軆。枉却人間幾箇雄。						宋						五姓干戈裂九州。豈知盃酒有神謀。東封李沆幾先見。西伐韓琦涕獨流。嶺外幾開荊棘路。江南一望桂荷秋。六經萬古重明日。歧路橫分亦可憂。</text>
<title>喜雨用杜韻</title>,<text>五月亢陽久。今朝微雨過。俄驚片時急。已覺一年多。喜氣有如此。狂吟無奈何。免敎曾氏子。曳履發商歌。</text>
<title>士初與諸友來共作</title>,<text>去年蕭寺別君顔。相望江湖阻幾山。忽有淸風吹客裡。不知炎暑滿人間。文章擬變魚三級。義理閒窺豹一斑。溪上晩來雲樹好。未應飛鳥倦思還。</text>
<title>旣望約舟遊南江。以天陰未果。用南湖秋水夜無烟。分韻得夜字。</title>,<text>七月之秋十六夜。蘇仙昔遊臨臯下。當時一葉破風烟。至今二賦人膾炙。後來紛紛踵故事。誰將意氣終凌跨。君不見嶺南樓前千頃波。淸勝足與黃州亞。歲時士女泛畵船。簫皷動盪魚龍怕。今堂月亭是上流。今是堂月淵亭。皆在南樓上流。 占地繁華兼醞藉。蘆花竹樹兩岸明。白石晴沙一湍瀉。政宜騷人此逍遙。扁舟問買漁村舍。今年華岳山下庄。我從巖西來消夏。同遊數君各自媚。每將奇事向予詑。洞簫無客好吟詩。斗酒在家不論價。那知天意厭流連。故遣雲陰煩呵罵。把杯延佇待月來。搔首沈吟倚欄乍。人生行樂亦難期。馬耳空見東風射。</text>
<title>碧水洞</title>,<text>乍到如無地。疑通小有天。孤峰懸側逕。短瀑瀉長川。峽窄容茅屋。崖踈間稻田。桃源嘆身世。回首莽塵烟。</text>
<title>賦別。以送君南浦傷如之何。分韻得送字。</title>,<text>年年我送君。今日見君送。自從賦別詩。不復成秋夢。</text>
<title>復以八字爲韻得八絶。贈諸君。</title>,<text>白雲來相迎。流水去相送。流水時出山。白雲長在洞。						憶昨招提境。臨歧別數君。東西兩相望。幾度惜離群。						廬山李公擇。五老擅東南。避地來城市。留書白石庵。						我愛一枝蓮。迢迢隔遠浦。山中有數蘭。能得與之伍。士初所居有蓮浦						詞章舊有悔。枝大本根傷。却笑秦家缶。鳴嗚爲趙王。						十日心經說。言談侃侃如。了來無一事。眞愧我非書。						飢寒動得謗。此生如退之。但願諸兄弟。無爲久飽嬉。						世道已如此。斯文將奈何。西江有烟月。回首白鷗波。</text>
<title>次韻寄題桂山亭</title>,<text>孤絶乾坤一草亭。杜陵詩破萬山靑。蓬蒿不問長秋雨。湖海誰憐老歲星。日暖兒孫漁釣罷。夜深賓客醉吟醒。如今咫尺風塵地。短榻猶應說管寧。</text>
<title>士初垂訪</title>,<text>與君同啐啄。隨處結眉毛。喜甚迎王粲。慚非識雍陶。西風黃葉暮。南浦白雲高。聚散元無事。離懷謾自勞。</text>
<title>華林齋雨坐。用退陶集中韻。</title>,<text>傷時只欲醉昏昏。不說君家酒味渾。歲暮窮陰連雨雪。日邊妖氣擁乾坤。魚龍寂寞瞿塘峽。松菊蕭踈栗里園。誰識相逢靑眼地。賈生還有涕流痕。聞時事急報</text>
<title>挽崔溪南 琡民○丙午</title>,<text>歎息溪南老。林間不數人。淵源滿湖嶺。江海出風塵。道拙存經濟。時危棄隱淪。龍山雪中別。不復坐深春。</text>
<title>龍湖晩望 將之天嶺</title>,<text>新年二月凍初融。殘雪荒山萬里風。一片湖光靑似染。吾行又入畵圖中。</text>
<title>宿孝里</title>,<text>著處歡情甚。臨歧別緖難。深春方客裡。落日更憂端。百里河山遠。千秋水月寒。都將古今意。且把一樽看。</text>
<title>宿鶴洞野店。有異國人所畵姑蘇寒山石逕白雲之勝甚奇。顚倒貼壁。剝落無趣。惜其不遇賞音而至於此也。聊爲題此。</title>,<text>半壁丹靑壞復斜。寒山古寺白雲家。奇才埋沒應無數。爲報龍眠莫怨嗟。</text>
<title>敗船</title>,<text>敗船自何處。流泊暮江臯。半腹充沙厚。長身出壑高。思乘春漲動。恥與夜舟逃。但得良工補。休辭運載勞。</text>
<title>茶山與諸友共賦</title>,<text>澄江南望渺烟波。歎息當年九曲歌。亂後朋知千里少。春歸風雨一旬多。年華冉冉長如此。世道茫茫欲奈何。昨夜池塘芳草滿。夢魂時逐白雲過。</text>
<title>洪君大炯相處十餘日。將別有詩見贈。隨意成四絶以酬。</title>,<text>五年前識面。令我眼長懸。十日餘携手。知君脚已堅。						空談誤當世。人說未爲非。美種苟不實。何如稊稗肥。						黯黯江風急。臨歧指亂峰。莫學春時柳。相期歲晩松。						靜密曺仁玉。溫恭鄭士文。卜居知不遠。磨切㹅須君。</text>
<title>與仁道訪克敬，晦夫。同至華林。登高有作。</title>,<text>訪隱多幽意。登高慰倦行。樹深村有影。沙濶水無聲。浦口金官舶。雲間火王城。相逢惜相別。舊識每新情。</text>
<title>挽成梯山 載燾</title>,<text>才踈志濶氣仍雄。共說如今有孔融。風物長隨談笑地。乾坤不礙醉醒中。可憐衛玠都看殺。誰料陽彪却老窮。其大人公年八十餘 芝蕙歎焚何足道。怨仇猶自暗嗟公。</text>
<title>二十一日夕。誦中庸有感。二首</title>,<text>晝日騰騰被事牽。夜來促促只昏眠。今宵喚得形神好。爲了明誠一半篇。						是事元知接續難。向來寒曝苦無端。維持終賴陳編力。涵養須從本軆看。</text>
<title>十五日夕月食</title>,<text>九衢龍戰血玄黃。井鉞參旗扼八荒。初訝淡雲微點綴。忽驚圓暈飽開張。白楡歷歷金繩散。丹桂蕭蕭玉斧藏。莫恠天公閉雙眼。應從地底護潛陽。</text>
<title>雨夜</title>,<text>夜久微風入。空階負手行。螢孤分雨影。蛩近切秋聲。憂患常吾事。炎凉自世情。重雲莫相掩。今古月輪明。</text>
<title>將之溫泉。到萬年橋 靈山 口占。</title>,<text>驛樹通官路。山溪赴市橋。亂峰愁外盡。平野望中遙。便欲凌江海。非關畏市朝。沿途足風物。秋意未蕭條。</text>
<title>次韻奉酬素齋朴丈見贈</title>,<text>雲霧誰知隱少微。瓊琚不復數羣飛。憐才意切肝相倒。憤世心長髮欲稀。久雨蒿蓬無故轍。淸秋荷芰有新衣。襄陽耆舊龐公在。床下何人得拜歸。</text>
<title>金浦夕集。用艮翁韻。</title>,<text>四海紛紛未息戈。吾人相見欲如何。知君詩瘦緣思苦。爲我醒狂故酌多。秋凈芙蕖搖玉井。夜深風露洗銀河。翻愁俗客啁啾耳。不合蘭舟窈窕歌。</text>
<title>國農湖泛舟賞蓮。用東坡韻。湖圍三十里皆種蓮</title>,<text>南土精英未肯窮。到來豪氣已成虹。靑衫白袷驕晴晝。翠盖朱幡亞晩風。亂入不知羣舫散。深尋得與一樽同。莫嫌雲錦將凋謝。自是多情愛淺紅。</text>
<title>回集金浦</title>,<text>移棹斜陽晩。開樽夕露圓。夜聲收遠浦。秋色上晴天。菱芡生涯足。鳧鷗寢處連。難成羽衣夢。勝事好誰憐。</text>
<title>早渡石津。舟行可二十里。</title>,<text>曉日三竿直。秋潮萬頃平。歸舟莫言險。手到一毛輕。</text>
<title>閔氏五友亭小憇。次板上韻。</title>,<text>千古芳名華萼樓。閔公亭子亦風流。人生孰不憐同氣。此樂常難到白頭。碧樹玲瓏千嶂曉。明沙浩蕩百帆秋。憑欄自發天倫想。豈獨江山藉勝遊。</text>
<title>永嘉臺 在釜山鎭。下有僉使鄭撥戰亡碑。</title>,<text>地極生靑海。山廻聳翠臺。英雄嗟已矣。宇宙轉悠哉。北路烟塵合。南天島嶼開。憑高一長嘯。眼底小如盃。</text>
<title>海</title>,<text>永嘉臺外碧千尋。空濶無風只有陰。不辨日星同吐納。但知天水異高深。羣流輻湊歸神德。萬族涵濡見帝心。安得鯨波息東土。坐令蠻服貢南金。</text>
<title>萊港三絶</title>,<text>鳳舞龍飛金井山。天開地闢鐵門關。何年鯨鰐爲營窟。八域浮沈吐吸間。						珠市銀山接火城。舳艫聲裡散旗旌。紛紛走動無餘事。喜是刀錐怒是兵。						廊廟深憂四十年。欲將談笑靖三邊。如今萬事何堪說。臥榻容人已熟眠。</text>
<title>暮到萊府</title>,<text>萬國心徒折。三山路不通。鄕愁落照外。官渡夕烟中。市罷腥初息。城空鎭尙雄。宋公祠寂寞。惆悵向西風。</text>
<title>宿梵魚寺</title>,<text>泠泠寒水響雲根。側磴懸蘿手自捫。四面陰松通石逕。一聲淸磬落山門。峰頭客嘯頻驚鶴。榻上禪心已伏猿。閒界不知何處是。道塲今亦被啾喧。</text>
<title>自梵魚寺。踰金井山城。</title>,<text>海畔孤城千萬峰。峰前古寺暮朝鍾。山僧送至溪邊石。路入晴嵐日照松。</text>
<title>荷溪酬諸友</title>,<text>千里仍成汗漫遊。樽前相對又詩流。崎嶇涉險馮夷窟。邂逅尋芳謝眺洲。黃篾舫孤鄕路遠。白蘋風早海天秋。寒燈夢語催歸思。不是君家不肯留。</text>
<title>石山金丈湖亭</title>,<text>相見時如未見時。共嗟吾道竟何之。秋風偶作觀濤賦。歲暮仍歌伐木詩。皷角悲聲荒塞近。江湖遠色亂峰奇。幼安心事憑誰說。一榻蕭然也自知。</text>
<title>回宿道峰齋。謙應丈亦至。</title>,<text>舊向諸公識所依。征驂欲發却忘歸。浮生毁譽如翻轂。末路行休未息機。驚鵲月林時自定。冥鴻雲海爲誰飛。猶開三逕容來往。不信元卿世與違。</text>
<title>挽李晦溪 中會</title>,<text>今年吾黨一何窮。纔哭梯山又晦翁。地下精靈應有語。鄕間文物遂無風。形隨寶玉埋黃土。氣作長虹射碧空。蕭散襟姿如復見。古江踈雨落寒楓。</text>
<title>挽柳都正 止鎬</title>,<text>坪上先生百代師。河東門戶海東知。誰知一片春秋義。明仲眞無忝武夷。</text>
<title>聞韶道中</title>,<text>寒日兩山畔。片雲千里心。塵沙晨馬足。籬落午鷄音。客路何時盡。秋江不肯深。樓臺此地少。無計一登臨。</text>
<title>梧川精舍仁玉叔適至。談及峽寓生事。夜集微雪。用坡韻。</title>,<text>靑壁無緣見宋纖。長途正値北風嚴。忽驚我輩重持酒。多謝天公爲撒塩。殘月夜闌窺暗戶。凍雲霜後宿虛簷。十年相見非容易。萬事如今沒合尖。</text>
<title>宿達府。用杜幕府韻。</title>,<text>孤角聲悲萬井寒。白門西畔日初殘。荒城薄酒無人勸。廢院刓碑獨自看。九月烟霜關樹盡。十年豺虎路歧難。風埃顚倒非吾事。歸學遼東管幼安。</text>
<title>至前二日。乃觀見訪。夜話有作。</title>,<text>雲門曾聚少微星。三足逍遙共一亭。是處泉巖猶皎皎。如君髩髮况靑靑。世情自古同風馬。生計如今付雪螢。怪道夜來淸夢好。櫂歌曲曲入閒聽。</text>
<title>挽崔勉菴 益鉉</title>,<text>鵄嶺東頭萬里灣。鯨濤鰐浪古今頑。朴公去後孤舟在。載得鷄林一柩還。</text>
<title>追繼上舍辛丈生朝韻</title>,<text>百年心事老淵明。樽酒寒花不世情。富貴自將還造物。康寧天與報平生。階前蘭玉春無恙。席上琴歌畵有聲。未必向長尋五岳。眞身元已住靑城。</text>
<title>贈別辛公。勖金寬夫。</title>,<text>驛路圍靑嶂。荒城掩白扉。出門殊黯黯。欹枕故依依。旅味三冬盡。鄕愁片月微。心知抱黃卷。不似着斑衣。</text>
<title>盧醉翁生朝 丁未</title>,<text>醒時愁作醉時春。鏡裡都忘兩鬂新。種黍養鷄元自得。寒松瘦鶴故相親。但令笛有東坡友。何恨樽無北海賓。笑喚令妻看舞影。不妨明月共三人。</text>
<title>挽尹膠宇 胄夏</title>,<text>瀯湖好山水。夫子又名賢。發憤忘垂白。居窮富草玄。斯文化鱗介。今日免冰淵。珍重書三紙。摩挲一泫然。</text>
<title>周聖將之洛見過</title>,<text>强把無情遣有情。感時還作不平鳴。閒看芳草一年色。又送故人千里行。孤劍壯懷干氣象。短檠謬算負功名。拜鵑山下靑袍客。膓斷春城御柳鶯。</text>
<title>端陽日遊文殊溪上</title>,<text>滿山芳草綠陰時。行逐溪流解帶圍。日午松風吹蠟屐。夜來梅雨失漁磯。褰衣戱摘沙螺伏。濯足貪看谷鳥飛。隨覔窮源知不惡。小亭樽酒却催歸。</text>
<title>留題李山人壁</title>,<text>我行策疲倦。屬此淸和辰。豈惟感時物。實緣懷故人。鳳陽多舊識。酒肉來相親。燥濕紛酬應。胃疾良有因。山人肯相邀。心喜寂寞濱。亦有意中友。邂逅作嘉賓。茅齋俯絶澗。巖木頗輪囷。汛掃凈房奧。供饋充鼎珍。交懽寧有此。吾輩俱淸貧。主翁喚諸子。氣味皆良醇。朝來問奇字。暮去負燒薪。意恐客言去。沽酒不計巡。黽勉爲信宿。一笑翁復新。豈但翁一笑。絶無家人嗔。天陰起日夕。寒雨鳴淸晨。禮踈增病懶。頹然忘櫛巾。世難寡稱心。出門多荊榛。遠遊徒役役。對此融形神。古來環堵士。曳履輕朱輪。吾今欲相托。不待來問津。</text>
<title>奉和晩華徐丈見贈</title>,<text>孺子高居未易尋。東湖自古水雲深。著書正得窮愁力。行樂猶存少壯心。夢外烟塵迷九土。吟邊風月抵千金。極知露柳寒蟬語。不似踈松老鶴音。</text>
<title>豊角道中</title>,<text>村栗開花布糓鳴。婦兒揷稻丈夫耕。山河擧目堪垂淚。不識田間有太平。</text>
<title>沙文津待舟</title>,<text>汀蘆獵獵半江風。倚杖沙頭日欲窮。隔岸梢工呼不應。水禽雙戱暝烟中。</text>
<title>留章之書樓</title>,<text>似我曾誰記。於君數欲過。尙餘看竹興。重續採芝歌。世亂幽人少。山深好鳥多。燈前雨聲落。淸夢遶烟簑。</text>
<title>雨後用元美韻 二首</title>,<text>我本龍鍾士。托意在沉冥。折節事朋友。結契多人英。存者半已失。逝者不復生。夫君晩相遇。義氣秋旻橫。邀我篁中舘。共聽松風鳴。車書問惠子。斗酒勸公榮。世路豈不難。雲林終古平。明當復辭去。念此居者情。													暑風驅長霖。蕭蕭連曠莽。秀竹得新姿。鳴泉入幽賞。晴雲暮南征。杳杳神俱往。豈知雲間月。萬古同一想。纖翳有時侵。河漢元自朗。感此意無窮。望君思日長。黃鵠一翩然。終能絶塵網。</text>
<title>哭安參奉 東鎭</title>,<text>去秋邀我賞湖蓮。扶病猶能剌酒船。風物重回人已舊。萬荷空作淚珠圓。</text>
<title>和族叔可信大芚卜居</title>,<text>誰道山居好。我見山居惡。山深四月氷始融。兩崖擘合勢如削。峰腰欹側掛苔蹊。石角廉稜破芒屩。茅簷往往接魚貫。雨淋烟煤日色薄。角鴟晝坐時雙號。山鬼宵行獨一脚。古井不可飮。風驅落葉塡。霜壑荒田不可耕。木根交磧牛蹄落。異哉吾叔輕土宜。自謂欣欣得所托。叔兮向予笑。爾言一何錯。爾道山居惡。反是山居樂。樝梨橘柚各有嗜。繁華何必勝寂寞。我生少小不省事。腹中有實身有著。長安侯門足再到。炙手之焰何爍爍。十餘年間似反掌。天傾地覆江河涸。四海爲釜人爲魚。此身區區任漂泊。深山鹿豕詎敢希。擬全性命甘耕鑿。春風爲我長蕨薇。秋雨結耦來綯索。妻知炊粟不怨嗔。兒學負薪頗唯諾。野夫村翁相爾汝。深房曲突踰狐貉。人間此樂亦無窮。爾不見塵埃荊棘埋沒長楊與銅雀。我聞此語重歎嗟。爲浮大白三百爵。安得巾車從叔山之陽。數茅共就東溪縛。</text>
<title>朴君文在松隱後也。而世寓天嶺。盖倦遊有年。過予誦所作。頗有奇氣。所與交多湖嶺間名士。以所爲慕松書室詩自携。和者亦數十人。固請予繼之。不知將以何用也。</title>,<text>橐裡金空歲月長。歸來寂寞有茅堂。孤吟踏罷千峰色。靜坐燒殘一室香。桂樹王孫偏偃蹇。桃源漁子自荒唐。詩成不待幽居就。眞意非關學紫陽。</text>
<title>朴君有留贈。次贐。</title>,<text>飽誦新詩問索居。談鋒直欲剗匡廬。東門鍾皷驚孤鳥。北海扶搖失大魚。江左凄凉人物盡。峽中流落鬂毛踈。平生七字違時用。不及陰符捭闔書。</text>
<title>挽成友山 珣永○二首</title>,<text>十月六日雷雹喧。石林居士初招魂。江湖寂寞風流主。鄕黨蕭條法度門。遂有令名參李杜。更無雄辯伏儀髡。翩然仙鶴歸華表。人世滄桑不欲言。						平生謬愛故人兒。抵死難酬國士知。竹箭南山終野性。金鍾東序見廊姿。圮橋慷慨傳書日。筍里從容下食時。棟折龜亡嗟已矣。前途喪亂獨何之。公甞許借朱子全書</text>
<title>贈別金君 承模 歸博川 戊申</title>,<text>亂裡難爲客。天涯復有親。江山萬里目。夢覺百年身。舊國誰禁淚。他鄕別見春。孤舟宜早泊。風浪暮無津。君爲柳毅庵門人。遍遊湖嶺。</text>
<title>挽盧芳旅 秀五</title>,<text>早歲伏波志。衰年梁父吟。烟霞侵本相。魚鳥發眞襟。竟屈良平策。長辭邴鄭林。鄕間復誰在。存沒最關心。</text>
<title>三月旣望夜。陪覺山二張丈泛舟仰津。</title>,<text>晴江日落靜風沙。春水新生濶兩涯。孤店買回漁艇小。亂山招入酒樽斜。悲歌撼起魚龍睡。醉面橫流月露華。竟使世間無此樂。誰輕軒冕臥烟霞。</text>
<title>次河氏漁父亭韻 亭亦稱三友堂。府使公某以舍藏。金東泉籍沒。</title>,<text>彭澤歸來甫里漁。白蘋秋掩紫荊廬。偶逢枯槁聞湘語。欲拂珊瑚寄海書。鷗鷺洲明簑笠外。鶺鴒沙濶網羅餘。一聲欵乃無人記。祗有飛廉與望舒。</text>
<title>和寄金敬材</title>,<text>金子別來久。知應非昔時。謀生長泛梗。力學漸刊枝。古道黃唐遠。春山木石悲。風塵念同病。爲寄淚如絲。</text>
<title>宿茅谷月夜邀禹若。並同希夫，仁道，元近。二首</title>,<text>懶興忘歸去。江村舊隱多。林深無虎豹。地僻有絃歌。隔屋新樽得。經阡小屐過。相憐四更月。竹外漾金波。						世事雖如許。吾曹亦自多。閑身憑几睡。壯志擊壺歌。水濶魚能伏。山長鳥獨過。莫愁巖路曲。平地足風波。</text>
<title>留栢山</title>,<text>天陰結不解。時見片空碧。欲行故踟躕。主人偏喜客。秋殘野色黃。夜逈江氣白。平生一盃酒。愛此風雨夕。明朝望南浦。新水高幾尺。</text>
<title>挽李參奉 壽瀅</title>,<text>夙步靑雲後。高吟白雪餘。關山看鵩鳥。江海就鱸魚。晩力宗儒事。閒搜集古書。長違十年面。曾竊一言譽。</text>
<title>永慕齋。同禹若，仁道。</title>,<text>懸榻少相過。出門多所迷。風霜餘舊識。雲水到幽棲。驛樹經秋濶。天河入夜低。庭鷄莫催唱。明發又分携。</text>
<title>過玄風登第一江山 在茅亭江上。寒暄先生送一蠧至此曰此吾鄕第一江山也。後人因以名之。○己酉</title>,<text>誰遣長江抱此山。更敎雙鳳下人間。千年往跡無人繼。只有閑雲去復還。</text>
<title>挽宋子三 鎬文</title>,<text>二宋起東南。德量推公序。金舂玉則應。足以張墜緖。一朝人琴亡。歎息吾誰與。陳家有長文。遺業都仗汝。</text>
<title>挽金約泉 鎭祜○二首</title>,<text>方丈山中初覿時。黎翁儒雅月淵詩。精深獨數金夫子。末學諸生喜有師。						十年耆德半凋零。南極猶殘一老星。大道蒼茫公又遠。春風揮淚到玄亭。</text>
<title>漫興 三首</title>,<text>一蹊桃李近黃昏。深巷人家欲閉門。無數花枝君莫折。滿衣涼露暝烟痕。						兼旬風雨少全晴。病眼看花苦不明。正使雨收風更息。却愁花落滿春城。						花滿春城且勿愁。綠陰靑子更風流。生憎杜宇催寒食。側聽林間黃栗留。</text>
<title>同宜春諸友。値雨幕谷田家。</title>,<text>冒雨投寒店。尋烟穿小溪。竹籬鷄犬濕。桃巷鵓鳩啼。地僻三春靜。途窮萬事低。田家好留客。芹荇出靑泥。</text>
<title>朝陽齋 安上舍別業。在朴津上。</title>,<text>鹿門捿處近蒼苔。門外長江日日來。歸客不知春已暮。滿庭無數碧桃開。</text>
<title>挽李進士 根玉</title>,<text>北學光賓日。南方老作星。風花杜陵峽。水月過川亭。亂代頭先白。塵編眼獨靑。鶴歸丁令柱。蘭遍謝家庭。</text>
<title>訪禮仲。同登永慕齋後岡。</title>,<text>野花飛盡曉風乾。溪柳搖時宿雨殘。隔水枉勞千里夢。把盃聊試一春寒。草間翁仲何年塚。松下仙人太古壇。携手偶成今日笑。題詩不礙世人看。</text>
<title>三月晦日。將之龍淵寺。道中同廈瑞。</title>,<text>芳草羣山暗。晴郊遠水明。如何送春去。復作入山行。驛路連城直。江雲拂塞淸。長空有雙鳥。意態一何輕。</text>
<title>淵寺洞口</title>,<text>白石靑松兩岸同。泉流一帶去何窮。禪庵幾度無尋處。東指孤烟落照中。</text>
<title>降仙菴</title>,<text>金殿岧嶢壓亂山。遙聞禪誦出雲間。雨花影外晨登塔。風鐸聲中晝掩關。長有淸身聞廣舌。未應華髮換朱顔。庭前柏樹如僧老。幾見寒城乞食還。</text>
<title>四月四日。移住明寂庵。</title>,<text>白水靑山無盡期。雲間聊復訪尊師。不關世道千番險。眞得平生一段奇。羣岫南馳歸鳥小。片江東折去帆遲。倘非妻子爲身累。欲向靈山乞住持。</text>
<title>留章之書樓</title>,<text>只道山居好。誰知野景繁。牛羊仍半嶺。鳥雀各深村。落日苔侵屐。淸風竹映樽。平生少繫戀。到此每消魂。</text>
<title>達城道中。同江樵壽峰。</title>,<text>金華山上黃初平。昨日騎羊山下行。白雲一片幾改色。蒼江萬古無流聲。樵歌不辨武陵峽。劍氣常懸牛斗城。相逢盡問入市去。頗喜少人知姓名。</text>
<title>敬材，聖發至。同飮溪上至暮。</title>,<text>天欲明朝雨。江含半日雲。異鄕親舊至。流水語聲聞。酒味臨溪得。烟光隔樹分。眞源不可到。悵望武夷君。</text>
<title>同章之用子美玄都壇韻 二首</title>,<text>我家住近文筆峰。南下萬山如盤龍。自從騎馬到鄭谷。忽如移家入王屋。之子高臥古杏壇。脩竹泠泠朱夏寒。開樽岳色晩相動。散帙林風時自翻。門前咫尺少還往。宅後桑麻日成長。相携未解愛明月。別後常疑照神爽。						長安五侯紫駝峰。大車肥馬歸濯龍。一朝萬事成陵谷。白烏飛啄達官屋。商山隱者松石壇。芝草可以忘飢寒。道人示我玉凾訣。奇文秘字蝌虯翻。令我窅然神氣往。欲求黃石爲師長。功名富貴如子何。古來安危理不爽。</text>
<title>謝章之惠扇</title>,<text>南來趙盾炎炎日。西望元規滾滾塵。一幅淸飇要障却。故人還是有心人。</text>
<title>大巖訪孫山人隱居</title>,<text>孫綽尋幽久未還。天台尙說晉時山。長松碧草何心事。不遣高人出世間。</text>
<title>在仁興贈別聖宗</title>,<text>中酒病三日。無言酬故人。靑眸偏氣味。白手久風塵。世已踈穿榻。誰當問伐輪。加餐好自愛。惜取百年身。</text>
<title>尼洛齋留飮池洞諸友 二首</title>,<text>山人勸酒不知歸。坐覺輕陰入翠微。盡醉語同流水亂。閒眠夢逐白雲飛。松杉老大年顔久。櫻筍稀踈節物違。來去莫愁天欲雨。君家自有綠簑衣。寒暄先生一號簑翁													五月遼東舊帽巾。年來未甚薄淸貧。千年丹鳳不復返。萬里白鷗誰與馴。閣夜泉聲無俗侶。江天雨色有歸人。氷壺一片餘風韻。不恐南州毒熱新。</text>
<title>金江樵久寄山寺。仍欲雲遊見過。二首</title>,<text>十年丘壑孟襄陽。遊戱空看素髮長。蘿月故留衣上色。松風自作席間凉。結廬人境終非遠。持鉢禪房詎可忘。酒禁轉嚴生計薄。丹砂欲就少君方。						天台一路近漕溪。花下劉郞昔到迷。只道人生易南北。那知水性各東西。元來賦命看虫臂。此去全生學馬蹄。黃鵠高飛無定處。却憐巢燕苦含泥。</text>
<title>留台陽精舍</title>,<text>幽巖古塔㹅無名。歸客西風兩袂輕。路宿可堪知有道。逕開聊復問元卿。危橋一片緣雲曲。雜樹千重向日明。別久兒童如可識。相逢猿鳥不須驚。</text>
<title>挽族丈 秉文</title>,<text>似有重興望。如何又奄然。二孤曾半割。八耋未三年。自保冲天氣。何妨露地眠。焦心衛先祖。無憾向重泉。</text>
<title>聞十三日報。效朱子七首詩意。次其韻。</title>,<text>幾年戎馬任奔馳。海晏河淸未可期。今日妖鯨先斷絶。天心人意不難知。													飛車日日向西馳。萬里常爲瞬息期。河朔健兒身手好。壯心元不要人知。						袖裏無端星火馳。空中似與鬼神期。荊卿也是麁男子。撼睡翻令猛虎知。						三辰不集嗇夫馳。白日重明始有期。愛道無天誰氏子。到來天定爾應知。						香幣紛紛四面馳。諸君不負死生期。滿城歌哭緣何事。泉下雄魂合自知。						茫茫日月去如馳。殺氣東西息未期。上帝何曾偏愛惡。蒼生赤子本無知。													滄海風潮萬馬馳。孤舟欲渡渺前期。覺來自有回頭岸。歎息梢工醉不知。</text>
<title>洪舜敎書來。有步月見懷之作。次韻却寄。</title>,<text>輕舟吾欲往。江水險瞿塘。兩地同明月。無嗟道路長。</text>
<title>己酉除夕。用空同韻。</title>,<text>東風五日還除夕。立春後五日 北斗三更轉幾時。黯黯酒盃寒暫釋。蕭蕭燈火影相隨。早知灾疚非身累。謾把艱難爲世悲。常念少陵憂國淚。猶憐十口命如絲。</text>
<title>庚戌元朝 庚戌</title>,<text>皇天庚戌生賢聖。正氣寥寥閱幾春。千古六經如日月。五洲萬國尙烟塵。靑陽景色開黃道。上帝神明監下民。未必乾坤長似此。河淸嶽降屬何人。</text>
<title>遊澗巖</title>,<text>泠泠幽澗落巖花。一路松間數十家。芳樹影圓春已老。亂鶯聲合日初斜。山人不識薪如桂。野客休嫌飯有沙。幾度相過無厭色。秪緣澹泊作生涯。</text>
<title>蘇谷同諸友阻雨</title>,<text>處獨苦無適。薄遊多此間。文章風泛水。圖畵雨連山。鳥語春溪入。人聲暮市還。深知吾輩拙。自不到名關。</text>
<title>南澗雨集。旱餘甘霈。其喜可知。</title>,<text>南溪溪上一竿絲。不及桃花春浪時。偶醉自來醒自去。每看相惜阻相思。關河戰伐多新聞。鄕里歡娛少舊知。自是雨聲能解慍。未應天意但催詩。</text>
<title>觀漲</title>,<text>大水生溪澗。低回不肯過。直奔平野豁。橫割遠山多。鷗鷺爭依岸。兒童莫弄波。黃河愁泛溢。瓠子有哀歌。</text>
<title>七夕同金畹山 三首</title>,<text>秋風欲起病文園。藥書籤偶復存。俊妙不窮詩境落。淸虛又逼道根源。微凉老暑同捿樹。古意新情各到樽。更說離筵向林下。鳥聲多處息人喧。													江河不廢古今流。楚客新修五鳳樓。天上神仙今夜會。江南草木一年秋。廣文自擬題三絶。平子無勞賦四愁。滿眼朱華映斜日。聊將晩景當春遊。						風林露初下。殘日向人低。野老醉相語。村兒行且啼。狂歌有衰鳳。壯舞起荒鷄。儘欲留君住。江頭路又西。</text>
<title>送畹山至下溪。畹山爲寫山水蘭竹數扇。</title>,<text>東溪一路入雲斜。亂柳高藤夾岸遮。亦有主人能愛酒。可無仙客爲看花。腰錢未博楊州鶴。手墨時籠道士鵝。此地右丞宜雅詠。柴門鷄犬近山家。</text>
<title>金君晦汝見示文藁。頗有奇氣。書以却寄。三首</title>,<text>金生文思已如虹。久病令吾喜氣融。可但杜詩驅瘧癘。卽知陳檄愈頭風。						世間兒子㹅紛紛。異質長才獨見君。一語不隨人發口。數篇能學古爲文。						韓子歐陽是汝師。手書心誦已多年。更尋閩洛參源理。當見璵璠屬廟姿。</text>
<title>朴君大有號經庵。自蓬山見過。</title>,<text>萊州山古倚荒城。憶昨登臨萬里情。殺氣頓令豪氣盡。江波不比海波淸。英雄有酒千鍾少。天地無人九鼎輕。且欲隨君向蓬島。西風吹入步虛聲。</text>
<title>寒食日。留仁興。同聖宗，章之諸友。辛亥</title>,<text>曾拚林鶴伴餐霞。兼約江鷗借席沙。病與入城因訪藥。春隨到峽又逢花。神仙梅福迷吳市。祖臘陳咸守漢家。把酒同君作寒食。全勝諸弟隔天涯。</text>
<title>夜酌 二首</title>,<text>每向君家着睡遲。非關豪竹與哀絲。燈前語罷空樽後。枕上詩成向壁時。						柳溪春水綠逶遲。思趁新晴理釣絲。明月且留今夜色。風光易負少年時。</text>
<title>杜鵑花 此花多在陰地</title>,<text>百花向日鬪嬋娟。何事陰崖有杜鵑。帝子思鄕歸未得。忍將紅血照晴天。</text>
<title>挽鄭艾山 載圭</title>,<text>有美純剛質。兼加淬礪精。居閒憂更大。履險道能亨。鱣席傳衣重。腥寰脫屣輕。遂令南土士。中夜惜康成。</text>
<title>病中久廢吟詠。偶得无悶集中韻。同諸友寫懷。二首</title>,<text>春盡荒城草色回。寒齋臥疾謝深盃。幸無塵事容欹枕。知有佳期懶上臺。山鳥一溪啼不盡。野蜂千樹去還來。眼看物物俱生態。遮莫幽懷鬱未開。						燈前萬念一時回。滴雨空堦已覆盃。骨相端宜置丘壑。神交强半在泉臺。頭邊日月誰驅遣。眼底風雲任去來。痛飮狂歌非我事。淸樽孤笑爲君開。</text>
<title>南海車生 載準 遠來留處。其志可尙。爲用前韻贈之。</title>,<text>南海春天幾日回。滄波欲渡恨無杯。露梁元帥同雙廟。露梁有李忠武祠 錦島仙人只一臺。錦山有坐仙臺 蚌月解生珠宛轉。颶風多礙鷁飛來。中州文物今如許。此路憐君枉自開。杜詩南海春天外。功曹幾日程。</text>
<title>挽李響山 晩燾○二首</title>,<text>山南闕里氣蒼蒼。一部春秋日月光。漢代遺民只龔老。千秋駭汗美新郞。													龍想精神虎想威。苕溪一拜夢依依。他年衡岳經遺墓。忍共南軒涕一揮。</text>
<title>送晦汝之茶田謁俛宇凾丈。三首○癸丑</title>,<text>北山叢桂正堪攀。幽夢秋來幾往還。今日送君鞭馬去。乘風直到最高巒。						滿路驚看雛鳳翔。幾人容易辨文章。祗應飽喫琅玕實。坐看橫天綵翮長。						皎厲便儇道竟非。茶翁說此每歔欷。知君木訥如村女。可得先生一笑歸。</text>
<title>菊洞東山齋夜集</title>,<text>窮廬日飮似袁絲。湖上晴峰喜入眉。碧樹好將秋共住。黃花不與世長辭。東山居士風流足。西崦歸人月上遲。衰暮相逢且歡謔。諸君須惜少年時。</text>
<title>玄倉月夜泛舟</title>,<text>十年重此採眞遊。江水迎人日夜流。孤閣斜懸靑嶂月。亂帆橫在白蘋秋。滄波滾滾通三島。烟霧茫茫俯六洲。風露滿身淸到骨。沙邊玉斝緩歸愁。</text>
<title>渡上浦。遵江暮抵來濟。</title>,<text>小舟橫岸破苔痕。危石懸崖出樹根。醉向輞川莊上去。長烟落照背漁村。</text>
<title>仁興同中大。時余有卜鄰之約。</title>,<text>長記迎人塔。無勞送客亭。林中斜月白。檻外亂峰靑。妙語搔頭失。深杯到手停。巖阿有佳約。爲訪少微星。</text>
<title>仁興用畢齋集中演雅韻 二首</title>,<text>有客騎驢手自牽。夕陽遙在鴈聲邊。魚鱗玉宇秋雲薄。虬卵金盤晩果圓。世事何妨飮犀首。交情難得寫龍眠。北山猿鶴如相待。忘却沙鷗月一船。						蘧蘧蝴蝶夢相牽。不覺荒鷄到枕邊。麈拂悠揚談共永。驪珠錯落句偏圓。門前歧路亡羊返。山上誰家抱犢眠。他日功名有蝸屋。龍驤萬斛笑樓船。</text>
<title>澗夜 四首</title>,<text>崢嶸日脚亦雲邊。鷄犬柴荊更杳然。南浦同乘瓜蔓水。西風一笑菊花天。斗牛夜氣遙看劍。崖蜜秋香不用錢。爲報山人多種麥。競言明歲是豊年。						移家欲就白雲邊。故舊相看一黯然。醉後何傷向黃葉。生涯自斷付蒼天。未愁甁裏無儲粟。且喜門前免索錢。吾道窮通知幾日。此身憂患已多年。						夜久初醒酒。窓風動一條。燈花閒自發。硯滴向人潮。水國鷄聲早。關河鴈影遙。霜天帶山月。疑是泊楓橋。						落木千山畵。寒雲萬里波。興高方未已。睡至欲如何。曙色臨窓盡。秋聲近水多。良辰莫虛擲。風雨亦堪過。</text>
<title>遊澗上</title>,<text>野水當秋明。松風盡日響。幽人澹忘歸。空翠滿衣上。</text>
<title>敬源冠子後叙讌 二首</title>,<text>主人早起掃庭隅。突兀香孩已丈夫。計日儷皮喧委巷。經秋鮮膾出層湖。田園仲子元多有。酒肉曾家莫曰無。衆客欲醒吾且睡。滿簾霜月一樓孤。						十年蠻語厭娵隅。古氣如君絶百夫。杖屨幾回經北陌。林亭一曲近西湖。池荷秋旱全開否。逕菊霜荒好在無。滿眼江山與風月。誰將此樂換公孤。</text>
<title>亭臺村。同諸公問僦屋。踰嶺至龍門洞。三首</title>,<text>疊嶂層巒面背同。嗣宗幾欲哭途窮。山人解勸麻姑酒。驅入泠風灝氣中。						數椽茅屋四鄰同。卜宅何時此固窮。但使蟠松長偃蹇。不須冠盖到山中。村前有蟠松一株。義城金道人相此地曰當爲冠盖出入之地。						絶頂風光忽不同。江山千里豁無窮。芒鞋又踏龍門洞。臥瀑空巖俯視中。</text>
<title>仁興酬諸友</title>,<text>琵琶一曲鄭過庭。萬事眞堪醉不醒。長夜悠悠幾時曙。寒風瑟瑟自生聽。我曹放眼乾坤窄。行路關心雨雪零。爲愛深房煖如許。從君欲借一樵靑。</text>
<title>寧海南君養叔 浩良 再訪窮廬。臨別以二詩見處。次韻奉贈。</title>,<text>對面尋常生九疑。門梁時自賦人斯。憐君袖帶滄溟氣。爲我鞋穿風雪期。客路居諸看欲盡。幽懷壹鬱語無誰。何當把酒魚臺畔。却話山堂剪燭時。						詞人膽氣故難知。白手曾將一劍持。忽有登樓王粲賦。空吟出塞少陵詩。四年北極星辰改。千里南冠涕淚危。堪愧竪儒無用甚。半生只守舊書癡。君曾從義旅。備經艱險。</text>
<title>求禮詩人許卯園 奎 見訪</title>,<text>聞君居住傍梅泉。曾解寧齋一榻懸。李寧齋謫居寶城。君往留數月。 弊履欲穿寒嶂雪。衡門獨閉暮江天。張眉道士偏能賦。便腹書生只欲眠。福地琅玕應日長。方壺不見已多年。</text>
<title>次表弟郭聖發壽親韻</title>,<text>貧家客到畏留連。况復山田失稔年。只爲佳兒供旨蓄。能令盡日醉芳筵。橫腰一索歌榮啓。散髮扁舟問計然。喜氣暖消千里雪。參差又見臘梅天。</text>
<title>讀滄江集。有感簡寄。三首</title>,<text>滄江雲漢老仙豪。誰播天章到我曹。二十年前驚片羽。如今快覩鳳凰毛。						洛邑荊榛七廟空。天球弘璧走秦宮。極知寶鼎精靈甚。先自飛沈泗水中。						鴟夷張翰天隨子。吳地三高更一人。不似當年虞仲氏。徑投端委作文身。</text>
<title>南澗齋守歲 二首</title>,<text>看看欲到五更天。端坐無妨夜似年。爆竹漸多聞巷北。屠蘇判不在人前。千崖雪片猶相映。幾樹梅花獨可憐。未用寒燈苦守歲。陽春消息一欣然。						凄絶行看歲暮天。蓼莪詩廢已三年。夢回猿鶴靑山外。膓斷江湖白日前。美酒五升聊共惜。狂歌一曲有誰憐。好將骨肉兼僮僕。回憶羇危孟浩然。</text>
<title>挽李友石 鉉汶○二首○甲寅</title>,<text>十丈梗楠拔草萊。人言此是廟廊材。龍顚虎倒嗟何及。老杜詩堪繼八哀。						伽倻洞裏攬光輝。甪里廬中入揖歸。珍重賢郞歲寒托。至今心事未全非。</text>
<title>挽張橫溪 錫贇</title>,<text>世德淵源內。天姿善信中。末年多逆浪。長日自春風。大業留玄草。遐期赴赤松。泉臺足和氣。尺雪未埋封。</text>
<title>正月十三日。爲卜居事至仁興。阻雨雪有作。酬諸公。四首</title>,<text>草堂尋置白雲邊。走馬來看雪後天。春雨濛濛愁上甲。世情滾滾異中年。金波待散元宵月。玉屑憑消下界煙。爲乞洋洲襪材去。文章不直一囊錢。						風流故事老淵明。正月斜川百世情。兩屐分明苔逕跡。孤舟彷彿棹歌聲。上元節近詩先好。中酒朝來睡未淸。愛說年年香糯飯。端須飽喫送殘生。						萬松吹雪曉窓明。江外靑山空復情。櫪馬頻嘶猶凍色。渚禽羣坐已春聲。羔兒陶縠心神暖。鶴氅王恭骨貌淸。安得相從擊狐兎。看君習習腋風生。													眼中牢落舊詩流。可但高秋賦遠遊。長嘯多於醉後得。苦吟寧復死前休。十年心折黃雲塞。一代名留白雪樓。彩筆會能干造化。瓊花催發萬峰頭。</text>
<title>詠雪雨</title>,<text>正月雨和雪。無由天地乾。倒吹羣勢急。狂舞一空寒。傍峽光多見。懸簷滴未殘。爐樽兩俱暖。不厭拓窓看。</text>
<title>二月三日。移家向寓所。諸公送至芳洞山店。路中限韻。二首</title>,<text>此日一樽酒。離家十里亭。親朋盡呑泣。眼映碧山靑。						北山風雨宅。西蜀子雲亭。那忍重回首。松楸遶屋靑。</text>
<title>到寓有感 四首</title>,<text>少愛山居好。蹉跎四十年。自慙豺虎裏。托跡傍林泉。						避秦人或疑。捨魯吾安適。天地一蘧廬。百年元是客。						草草屋三間。牛欄間舂碓。不嫌門打頭。容膝已無礙。						溪嶺崇朝地。孫文二子居。往來資講討。可但被喣噓。</text>
<title>十二日夜 二首</title>,<text>松風澗水共泠泠。白石柴門夜不扃。殘夢未回衾枕冷。一空晴月在中庭。						書聲不到四鄰遙。一穗寒燈伴寂寥。亂石雨餘多改路。行人墻外語蕭蕭。</text>
<title>晦汝見訪。遊溪上拈杜韻。二首</title>,<text>不是天台路。勞君度石橋。澹黃橫遠靄。澄碧捲層霄。茶果何煩買。溪山不待招。蔣公三逕意。千載未爲遙。						夕照斜猶白。寒流細復淸。古苔時飮鹿。踈柳未捿鶯。春水秦衣服。秋風晉膾羹。是間無長物。只此足留行。</text>
<title>山村紀事 三首</title>,<text>峽俗頗奇異。隣居無是非。家家斤斧出。市市米鹽歸。苦槲泡難淡。甘藷糞最肥。時時問生理。野老坐忘機。						山寒添疾病。客至懶將迎。幾度嗔烏噪。尋常怯馬聲。輕氷沙岸滑。短日草堂明。一望天陰濕。今朝始快晴。													幸復饒花木。無煩覓種栽。妻能移雨菊。我且接寒梅。園露團團下。墻春冉冉來。待看新瓮熟。攀繞日千回。</text>
<title>春雪行</title>,<text>嗚乎天心不可測。三月九日雪如織。橫飛亂落遞交加。四海一雲同慘黑。墮地半隨泉脉流。堆高已見簷頭直。忽驚山腰白皚皚。巖崖窟穴無由識。園中百樹春早回。杏花展頰桃含胎。飄颻萬片看漸着。爛熳數枝疑盡開。隙圃萵苣已抽葉。恐爾凍死沉寒灰。菖蒲數叢何奇絶。顔色轉更無氛埃。野老村翁坐長歎。今年灾異古所罕。已聞冬華結木實。復道春浸呑江岸。那知明日是淸明。氣候頗同正月半。興王側身誰復思。久矣乾坤一塗炭。</text>
<title>無怠村具氏山亭夜集</title>,<text>沙橋一路轉江村。天外烟巒自曉昏。見說桃源通柳市。誰敎芒屐破苔痕。琴樽靜愛春風細。雲雨閒看世態翻。千載畹蘭芳意在。可能無意喚香魂。</text>
<title>晦日又雨 二首</title>,<text>濛濛寒雨送春歸。吹斷飛花共著衣。似有佳期空佇立。黃昏已到水西扉。						病弟俄將幼婢歸。貧寒別苦一沾衣。山蹊定爾通身濕。知向誰家叩竹扉。</text>
<title>趙君亨進 正來，公立 鏞極 見訪。雨留共賦。</title>,<text>飛雨蒼茫滿客心。不關携手視園林。階前草木生顔色。洞裏禽魚喜足音。舊學有端抽細細。深樽無計酌深深。聞君欲溯汾川去。試上淵臺一朗吟。二君將之陶山</text>
<title>頃別晦汝。用唐人詩如今送別臨溪上。他日相思來水頭分韻。擬各賦寄。晦汝歸以詩來次之。十四首</title>,<text>大隱還城市。山林較孰如。且休論巧拙。安處是吾居。						舊物終誰在。靑山獨至今。相看兩不厭。一笑故難禁。						雲關須早扃。揮手斷迎送。剝啄者何人。忽驚天姥夢。						君才如俊鷹。逈與凡翎別。會見一摶風。平蕪灑毛血。						石逕斜雲磴。飛身試一臨。臨風莫長嘯。樵牧怯鸞音。													一瓢但在手。雙漱向前溪。我且難腥腐。君方潔齒犀。						夕氣已林端。殘陽猶石上。歸禽過一聲。磔磔春山響。						且復投膠漆。云誰別自他。猶嫌微密處。結習未全磨。						世路劇羊膓。悠悠見白日。虛名愧畵龍。實禍愼冠鷸。						是處吾將老。何人可與相。留君不肯住。佇立只心傷。						迢迢出門送。黯黯入門思。獨往仍獨返。無人問所之。						此日眞可惜。此生寧再來。良工不示朴。吾意獨憐才。						平生吳隱之。慣歃貪泉水。何似陳於陵。秪餐井上李。						世味憐鷄肋。身名讓虎頭。天從人所欲。吾與子優遊。</text>
<title>留仁興</title>,<text>來無擬議住無時。安樂行窩百首詩。妻女懸燈應恠罵。一樽還復滯歸期。</text>
<title>送李生德愈 基俊 歸南海</title>,<text>航海憐君學壯遊。又乘炎暑向炎州。兩峰雲木回頭合。一島烟波入眼浮。關塞那堪行路阻。庭闈久切倚門憂。莫愁歸路黃金盡。行見仙山錦繡秋。</text>
<title>送客至龍淵寺</title>,<text>山行因送客。鳥道傍崖開。古寺今重到。流年定幾回。敗鍾懸廢閣。孤塔倚荒臺。多謝居僧意。能沽野酒來。</text>
<title>霽月</title>,<text>東峰霽月直橫行。决霧披雲氣勢生。及到中天圓不動。萬方軒豁一輪明。</text>
<title>踰牛頭嶺。將訪俛翁幽居。</title>,<text>一路如掌平。兩山終日行。牛頭無舊險。馬足有輕聲。古洞雲林黑。長橋沙水淸。逢人問高隱。樵叟認村名。</text>
<title>聖宗送至寒橋。拈韻賦呈。</title>,<text>寒橋一片入雲端。羞向淸流照病顔。今日重逢故人酒。他鄕已屬我家山。稻粱鴻鴈江湖上。萌蘖牛羊晝夜間。此意從君深辨識。未嫌人道學偸閒。</text>
<title>用前韻贈章之</title>,<text>趍揖饑寒事萬端。喜君常有好容顔。林泉已闢詩中境。蘿月猶尋夢裡山。日暮碧雲生海內。秋深黃葉滿人間。天機物色相催逐。可是長忙博寸閒。</text>
<title>九日邀中大遊禮溪</title>,<text>只說重陽近。秋光已十分。山楓明歷歷。野菊倒紛紛。興發隨流水。詩成看暮雲。欲登高處去。中道忽逢君。</text>
<title>暮歸疊韻</title>,<text>故里烟霜隔。佳辰骨肉分。酒醒心悄悄。風急髮紛紛。戰伐餘天地。誅求到水雲。黃花晩逾好。百卉爾堪君。</text>
<title>至故里。都事宗丈 秉憙 自京來訪。設小會于履必齋。</title>,<text>窮秋幾度筭陰晴。故里尋常惱送迎。漢口舟廻風滿棹。新羅池古月橫城。塵埃極目生涯薄。霜露驚心歲色輕。聞說雀羅門尙在。古來貧賤見交情。宗丈卽故烟巖尙書之孫</text>
<title>禹若仁道元。近自茶山見訪。</title>,<text>湖山百里一相分。歲暮巖崖日易曛。白帽欲穿遼海雨。靑鞋共破若耶雲。那堪顚倒蟲魚學。乍可歸依鳥獸羣。鄕國風流猶繫戀。如今萬事厭知聞。</text>
<title>用諸君韻送南海韓生 相殷。兼寄車君。</title>,<text>朔雪寒雲萬壑悲。送君千里獨歸時。南隨大鳥摶風翮。東望扶桑浴日枝。數卷擔肩衣發發。雙親在眼路遲遲。憑將信息傳車胤。螢橐秋來倘未垂。</text>
<title>舜欽宗兄載酒委訪。聊此奉贈。</title>,<text>山村寂寞問殘生。匹馬雙樽雪路明。意氣卽今餘跌宕。交情自昔荷甄成。燈前細語連微醉。囊裡新詩逼善鳴。安得是非都洗了。與君同枕一溪聲。</text>
<title>家兄與宜寧二李兄及諸弟並到守歲。用農巖集中韻。三首</title>,<text>逝水光陰到暮天。鄕山一望倍悽然。出門幾背酸風立。雲嶠冥冥日抵年。						風塵骨肉見眞天。故舊相看更藹然。不分庭柯俱喜色。春光早已報新年。						榮悴窮通只問天。天心剝復理森然。煌煌三秀靈芝意。可是今年勝去年。</text>
<title>持卿來共賦 乙卯</title>,<text>異縣春風入。寒山雪路長。能來慰幽獨。幾度惜分張。爾拙心全素。吾衰鬂已蒼。新齋荷宣力。便可置藜床。</text>
<title>上元夕始晴。雪月甚佳。與持卿閒步。二首</title>,<text>最愛寒天雪月明。淸虛不見一塵生。世間但說元宵好。誰識山人此夜情。						紙窓生冷悄無風。虛室寒燈傍客紅。起向庭前踏孤影。水光山氣有無中。</text>
<title>挽趙一軒 昺澤</title>,<text>當世風流杜季良。晩年名字鄭公鄕。鳳凰亭下滄波月。一曲漁歌淚萬行。</text>
<title>龍淵寺次諸君</title>,<text>自恠山居有底忙。一年不到贊公房。春風已共林花暖。晩雨能添瀑水涼。別院鍾聲隨夕照。淸齋飯味引晨香。偶將佳事同諸子。欲寫新詩報故鄕。</text>
<title>龍淵寺贈卞文卿</title>,<text>憶昔遊金地。同來抱玉人。風流竟何在。爲爾一沾巾。己酉夏。與君之先君來留是寺旬日。感念存沒。爲之悵然。</text>
<title>與諸友遊前川。晦汝適至。</title>,<text>春流莽莽各西東。人事悠悠竟合同。半醉半醒溪上石。將晴將雨樹頭風。向來丘壑嫌孤往。此去簞瓢喜屢空。不妨更携餘興往。書樓靜鎖月明中。</text>
<title>同章之，晦汝遊晩業洞。</title>,<text>此地經誰愛。居然置我傍。故人同肺腑。遲日試巾裳。谷鳥知林性。潭魚帶藥香。沈吟忘歸去。暮色已蒼蒼。</text>
<title>雨中獨坐。有懷章之，晦汝。二首</title>,<text>鳴雨漸細踈。行雲未斷息。故人在咫尺。三日阻顔色。昔疾今何如。更宜加寢食。尋常苦契濶。徒以山南北。高懷夙所知。勇往此能卽。露葵甞舊抽。雲泉討新得。幽期未渠央。陋居誠偪側。眷言彼巖阿。知子心常憶。來往跡何間。綢繆情未極。瓮醅發新蒭。盤蔬洗更拭。一杯聊自勸。感子醺人德。鸞膠續斷絃。奇妙少能識。龍汞試刀圭。何時生羽翼。						與君別一年。因之隔消息。西悲白日徂。南盡浮雲色。近聞聖山陽。携朋就木食。蕭然發奇興。夙駕來水北。亹亹予懷開。溫溫衆心卽。維時屬淸和。羣物競自得。淸泉待君吟。幽鳥鳴我側。新知各淬礪。舊事增記憶。閔勞病猶嬰。窮搜意所極。薰香未消歇。巾屨已拂拭。我懶怯浮營。子壯崇令德。屯雲忽滂沱。別意天亦識。悄然掩荊扉。獨坐看歸翼。</text>
<title>金泉月夕遊橋上</title>,<text>月墮空江夜浪平。長橋半落少人行。分明記得前秋事。兩岸靑山一馬鳴。</text>
<title>大田値雨。用亭林集中韻。</title>,<text>我行不知勞。凌風到原隰。休車覔人烟。飛雨滿路濕。野店慣相迎。空廊爲少立。平蕪十里長。逈然脫拘縶。宿酒晩猶醺。寒流夜更急。家鄕忽天南。矯首渺何及。</text>
<title>遊三淸洞</title>,<text>執熱靑門內。尋眞紫閣陰。峰從雙壁斷。路向一溪深。寂寂塵中轂。泠泠水上砧。寄言來此者。須洗利名心。</text>
<title>登南山</title>,<text>秦地環三面。嵩高尺五天。滿城被髮者。誰見百年前。</text>
<title>鷺梁六臣墓。次農巖韻。</title>,<text>漢上愁心鬂欲霜。六臣遺墓在尋常。蓬蒿又見山河碎。肝膽寧隨骨血藏。石面有文摩蘚跡。江頭無路採蘋香。鄙夫不識人間快。辛苦朝唐復暮梁。</text>
<title>暮渡鷺梁</title>,<text>悲歌一唱浪淘沙。江上漁樵問幾家。落日櫓聲催客去。津亭回首古楊花。</text>
<title>練光亭。用鄭司諫韻。</title>,<text>城下長江水自多。滿船簫皷發纖歌。縱令江水成春酒。難息胸中萬疊波。</text>
<title>箕陵</title>,<text>帝錫龜疇大。公浮鰈海深。明夷蒙國難。用夏革人心。劍舃留何日。江山護至今。追崇儀竟備。顯晦理難諶。此道終天定。吾邦又陸沈。長懷歎象箸。揮淚向鷄林。</text>
<title>浮碧樓</title>,<text>牧丹峰下水長流。浮碧樓高客欲愁。鍾磬寥寥閉禪寺。鳧鷖汎汎送漁舟。綾羅島嶼無窮好。獜馬君王一去休。狠石可憐桑海變。後人何事姓名留。</text>
<title>自新義州渡鴨江至安東縣</title>,<text>天下名三瀆。江源閱幾州。潮通威化島。山擁壯邊樓。鎭撫他年事。封疆此日憂。流民無遠略。悵憶漢田疇。圖經以黃河長江鴨綠江爲三大水。</text>
<title>統軍亭</title>,<text>危樓直壓大江東。江外長天入望空。北極祥雲回馭地。南風殺氣倚欄中。山川滿目詩難好。戰伐留痕事未窮。邊酒易醒膓已斷。胡歌一曲起忩忩。亭楹有日俄交戰時鎗痕。</text>
<title>自九龍浦。買舟行三十里。</title>,<text>解纜龍灣上。江平淨綺羅。遠山纔轉面。中嶼忽層波。海氣呑天盡。邊聲接岸多。無由擊楫誓。且復扣舷歌。</text>
<title>舟泊安東浦口。有商船可數千隻。</title>,<text>江天萬里夕陽紅。江岸千檣立立同。聞道歐洋猶鼎沸。未妨看我畵圖中。</text>
<title>善竹橋 二首</title>,<text>身行水陸三千里。地閱興亡半萬年。孰是荒橋一片石。能令斜日髮衝天。						風色今朝早自知。先生胡不稍委蛇。已拚一木難支廈。留與綱常萬古持。</text>
<title>崧陽書院 二首</title>,<text>圃老遺居此有祠。男山東畔對荒碑。先生旌孝碑在院東 一身忠孝人誰敵。千載檀箕國不夷。髹竹節高霜炯炯。火槐陰落日遲遲。依然玉貌懷深念。想像花間醉舞時。						相厄當年豈兩賢。李松軒又鄭烏川。手旋七緯臨中土。肩荷三綱答上天。宇宙功名誰得失。江河運氣復推遷。一腔頑血千秋臭。鼠輩于今㹅可憐。</text>
<title>滿月臺</title>,<text>白雲三角見光輝。靑木千年事已非。今日存亡凡楚等。當時揖讓訟謳歸。毬庭石共牛羊臥。輦路花隨蛺蝶飛。指點橐駝飢死處。君王雄畧古來稀。</text>
<title>遊扶山，紫霞，彩霞三洞。二首</title>,<text>洞裏仙人若可逢。丹崖隱隱樹重重。九齋荒草無尋處。一路歌臺酒幔中。						此身難得半時閒。多事幽禽勸早還。爲說滄江老居士。幾年拋擲好溪山。</text>
<title>花谷</title>,<text>太息徐夫子。當年此隱居。經綸只漁釣。動植是圖書。泉石盟何固。風塵跡自踈。卲翁千載友。定否似橫渠。</text>
<title>大興山城</title>,<text>天磨山頭日色薄。倦行兀兀登山脚。百雉周遭抱重巒。一門谽谺支廢閣。頭上天文咫尺親。眼前海暈西南坼。憑高俯視思忡忡。觸石傍行聲霍霍。芝歌不逢谷中人。鐵笛如聞雲外鶴。有從者吹鐵笛。聲振山谷。 斷壑深溪屢隱見。枯藤恠樹相蒙絡。失步常懼墮虛空。操心乍喜經略彴。粉字明明制勝堂。頹垣側樓棲鳥雀。儲胥今日化埃塵。廟堂有計眞濩落。但令吾君安土階。豈憂斯民委城郭。况聞佛宇是離宮。光武年中相公作。居僧晝眠畵堂靜。時有遊人來對酌。</text>
<title>朴淵</title>,<text>南渡看黃瀑。西遊望朴淵。化工天巧盡。人代水聲邊。白日雷霆鬪。靑山河漢懸。潭龍有何思。久旱尙甘眠。</text>
<title>德卿晦汝來。月夜飮溪上。</title>,<text>小酒開新熟。君來滿我心。風蟬秋自得。水月夜相尋。妙法難飡玉。淸詩且擲金。定知幽石底。時有老龍吟。</text>
<title>八月末。如覺山，舜佐，見可，叔衍諸兄亦至。留七日。唱和甚多。錄之得近體 六首。</title>,<text>摳衣初載尙童昏。廿四光陰一夢痕。又是平生師友席。居然秋色水雲村。庭際不辨生書帶。僮僕猶知誦法門。千古商岑還此地。紫芝歌曲與招魂。覺山一名甪里						橋頭黃石最分明。湖海鬚眉颯颯輕。每向豊城看牛斗。何當靈壁共鷄聲。風流柳線今猶在。秋思蓴羹不復生。漸見唱酬南岳富。歸槎八月大江平。全篇戱用張氏故事						村北村南一巷寬。時來時去盡情歡。故侯歸臥空鳧舃。遺老成書有鶡冠。醉語似高還似俗。羇愁中暑又中寒。都將膈裏津津意。更向燈前脉脉看。是夕張鎭海丈見邀。因陪農山翁小話。						水流雲在意俱遲。客裏頻驚節物移。雨氣角聲遙自入。秋懷鬂色早先知。斜川有主容伸脚。盤谷何人厭曲眉。無限徘徊相送地。黃昏不遣負佳期。是日飮張靈山庄						歸心幾夜夢刀頭。一出眞成汗漫遊。荀氏八龍元有里。韓家五鳳可無樓。參差燈火孤村雨。隱約鍾聲古寺秋。我且憑欄君莫睡。星河漸動淡雲垂。是夜新晴						相驚鬂髮已衰年。屈指前塵更杳然。一別又堪成各地。萬緣終是隔諸天。屢擬遊禪石寺未能 光陰鼎鼎無丹竈。世事悠悠有酒船。並世齊名眞忝竊。何論王後與盧前。</text>
<title>同叔衍晩歸。伯氏亦以是日至。夜坐共賦。</title>,<text>碧山秋思夜偏多。淸興無如感慨何。鴻鴈乍回如意舞。菊花微笑醉時歌。暮年烈士唾壺鐵。絶代佳人茅屋蘿。獨喜飯香新稻美。臥看天畔直銀河。農諺云銀河臥直。新稻可食。						峽束峰盤萬水東。憐君何自到山中。不妨羣吠驚南雪。且喜同歸詠北風。雲氣暝留巖頂黑。燈花偏襯酒顔紅。枉將詩語勞閒思。已把浮名與太空。</text>
<title>遊萬松潭</title>,<text>秋來南北苦奔忙。翹首雲天只莽蒼。幸爲親朋牽野興。又持藤竹出書堂。背人恠鳥投楓窟。逆水寒魚度石梁。慚愧峒氓能款客。盎醪盤栗掃松床。</text>
<title>大巖洞口。同國斌，世卿。二首</title>,<text>山蹊十往來。雲水常迷客。尙復愛秋光。幽花抱錦石。						我欲稱潛夫。君寧謝逋客。峰頭似有人。爲拂松間石。</text>
<title>大巖歸路有賦</title>,<text>坐爲圓沙穩。行因落葉迷。秋香山菊老。夕氣砌螿啼。酒盡從誰乞。詩成懶自題。晩風知客意。吹日度林西。</text>
<title>用畢齋集演雅體韻</title>,<text>窮廬鼈縮少塵牽。並馬驚君到水邊。寒候龍蛇渾欲蟄。淸光蟾兎未成圓。鹿門妻子堪捿息。鯨海干戈尙枕眠。聞說觀魚臺最好。擬隨鵬背上漁船。</text>
<title>柳晦敷書來。有詩六絶。次韻奉寄。</title>,<text>方壺秋色照人淸。雙鯉飛來一鴈驚。滿目雲松與蘿月。幾回欲乞舊時盟。						玉佩瓊琚柳柳州。愚溪佳處定尋幽。瑟山客子眞堪笑。橡栗西風落未收。													區區孤憤太玄草。未爇南豊一辦香。豈有淸明動魑魅。鉛刀枉與比龍光。						出門風雨轉漂漂。長夜難期白日昭。安得隨君靑鶴背。高歌一望碧雲霄。						陶谷誰言天下奇。淸流素石略相瀉。平生我自盜虛名。輕信君今無乃過。						風流衛玠眞如見。狂態張融亦不無。千里重山移未得。世人終笑廼公愚。</text>
<title>挽盧參奉 振容</title>,<text>太平身眼閱滄桑。古洞寒花晩節香。莫道兒孫無預事。奴材終笑郭汾陽。</text>
<title>挽崔息軒 憲植</title>,<text>嵩善人材府。金溪道義門。遊居眞得所。授受豈多言。苦節存三逕。深憂入九原。遺編典刑在。一讀一傷魂。</text>
<title>南原金丈 澤柱 見過。論及時事人物頗可聽。留詩二絶奉和。丙辰</title>,<text>廣寒樓閣擅淸佳。春水無因寄所懷。山澤癯仙驚見面。露葵松下罷淸齋。						氣色吾林久不佳。泥波溷却瑾瑜懷。東京節義誰排得。心折當年鄭困齋。</text>
<title>挽李大溪 承煕</title>,<text>三月龍灣雪正凄。東韓一士死遼西。縱輸子貢能存魯。終勝須無復返齊。</text>
<title>乃觀自安禮見訪。有作和之。二首</title>,<text>長憶名山四十年。雲門無計指征鞭。是間丘壑能來子。一路枯槎亂石邊。						眼雖如霧齒生香。東道風烟話裏長。三尺枯桐無火氣。賞音還愧蔡中郞。</text>
<title>王原初侍講聞中國近事。有詩歎之。書以見寄次之。二首</title>,<text>迢迢虞夏豈重攀。血雨腥風滿世間。可是神州王氣返。至今灰死古煤山。						海內無人爲釋紛。金甌直恐遂中分。君看五代終基宋。四十年間十二君。</text>
<title>許卯園書來。有見懷詩。久未之應。又以書來問。因次滄江寄卯園韻爲謝。二首</title>,<text>廣陵誰遣起虹橋。千里書來卽一朝。秪爲竹枝難報答。不曾無鴈到湘瀟。						高盖當年爲一傾。白頭堪愧舊人情。慇懃寫與同遊興。竹寺鳴蟬已報聲。蟬鳴蕭寺喜同遊。是許丁卯竹林寺別友人詩。來書頗有見訪之意。故戱用其語。以當姓料。</text>
<title>雨留滄江亭。追懷主人。</title>,<text>君今宿草我浮萍。百里蹉跎范巨卿。一夜長江天際闊。胸懷猶得見平生。</text>
<title>大雨水。在玄倉七日。與諸公唱酬。三首</title>,<text>長日長霖愁共長。擧頭無計見天光。寒厨吹濕烟橫碧。小艇浮空浪破黃。見田廬漂沒而下。舟人以小船或鉤取之。 灾異中心猶戰栗。經綸左肘已生楊。神州墊溺能無念。聞說君家自范陽。平生湖海興偏長。一棹思乘萬頃光。久客衣裳身膩黑。老農阡陌事蒼黃。漁舟浦浦驚燃竹。牧笛村村笑折楊。安得輕風掃陰翳。江樓樽酒對斜陽。													此地田園似仲長。風流門戶舊輝光。蟻浮春瓮唇霑綠。蟹熟秋盤手劈黃。今日竹林無向阮。當時瓜葛似潘楊。關門紫氣誰能識。東路蕭條李伯陽。</text>
<title>雙山道中同敬民 二首</title>,<text>雨歇長程無點塵。遠山爭入馬頭新。江橋漲落陂田闊。一尺深泥困殺人。						南遊一月阻音塵。日日妻孥望眼新。東望吾廬知不遠。山蹊已著畵中人。</text>
<title>八月十四夜 二首</title>,<text>中庭露白霽空寒。端正嫦娥捧玉盤。賴是一旬風雨洗。淸光剩得十分看。						出海升天勢已長。群星落落避光芒。世人但道圓輪好。誰識今宵意更長。</text>
<title>八月十八日。第三女生。題寄壽峰。</title>,<text>人言生女未爲失。送與人家男作室。人家亦有女送人。而我生男豈無日。斯言似諧眞有理。誦之不啻如口出。况今征役日椎膚。何必女凶男是吉。手持羹飯勸瘦妻。瘦妻聞之爲一咥。但愧西隣壽峰子。幾年爲我凋心血。重重藥氣蒸雲。灧灧蜜缸光奪雪。方期來飾湯餠歡。豈意走報門帨設。失馬爲福有神翁。屈蠖求伸聞古哲。詩成自解因解君。臥看燈花墜還結。</text>
<title>舜佐與星山諸兄。會于仁興。約遊江上。</title>,<text>故人來共一燈明。秋色能開數日晴。逝水幾歎吾道在。浮雲已似俗緣輕。文章得失千秋事。江漢風流萬古情。無限商量猶未盡。可能携手與同行。</text>
<title>晩渡沙門津</title>,<text>指點烟沙霧樹間。小舟橫折晩潮還。無緣得駐西飛日。欲剗伽倻萬疊山。</text>
<title>宿西洛書堂</title>,<text>二載秋風好。孤齋野望寬。雲霞餘講座。樵牧重儒冠。古蹟傳羅代。生涯似錦官。簞瓢當日事。此道尙艱難。</text>
<title>伊洛堂</title>,<text>丹崖翠壁自千尋。下有澄江若箇深。欲問前賢當日事。滄波白鳥本無心。</text>
<title>寄題東湖亭。次原韻。</title>,<text>大良山水昔窺臨。幾向西風豁我襟。黃瀑雪虹空外直。碧樓烟雨畵中深。昏朝名節推姜朴。倻洞神仙有鶴琴。聞道湖亭得新勝。白鷗應說古人心。</text>
<title>奉和紫南趙丈 昶奎 見訪</title>,<text>寥落深山木石居。丈人來訪意何如。榮華不說東門犬。變化將期北海魚。苜蓿生涯傷亂後。園林物色媚春餘。長卿四壁遊仍倦。未用凌雲賦子虛。</text>
<title>首夏書事</title>,<text>亂山芳草小溪東。春後風光忽不同。蠶老重驚桑葉綠。蝶輕偏喜菜花紅。晴談雨語蒼茫外。酒困詩愁黯淡中。獨有飢民倍顦顇。靑靑陂麥尙難功。</text>
<title>挽安修撰 孝濟○二首</title>,<text>安市城南古塞春。荒雲荒月對江濱。隋唐萬骨今成磧。有否堂堂似此人。						翩翩名利競馳奔。白帽蕭然獨掩門。聞說死生虧益友。耕齋老子古忠孫。</text>
<title>李耕齋 建升 見致明美堂集一部。因題其後。</title>,<text>昔公得我文一斑。謂言能學王半山。黃流何自注瓦缶。紫氣曾不來凾關。我時弱冠公未老。方期一策求迷道。蝮蛇滿地鸞鳳徂。江河日日愁東倒。人亡國瘁竟奈何。獨有文藻光嵯峨。隨風西渡馬訾水。海若擁護淮神呵。一朝飛來落我側。蓬門土室回春色。波濤日恬漢水淸。雷雨夜入摩山黑。盛代疑丞曠廈旃。窮荒魑魅辭神仙。塵埃不見上淸界。御寇欲下聞泠然。急將瓣香羅供具。空山何有只烟霧。風花雪月尙精靈。將相英雄誰比數。方今擾擾百喙鳴。正聲直道歸聾盲。鄒生不復降蘇軾。太史徒勞懷晏嬰。寄語中州解事者。好向名山安一架。他年定有宋考父。收拾商頌殿周雅。</text>
<title>九日遣諸生遊陶谷。囑家人送酒。時余自兩湖歸一日矣。</title>,<text>秋山秋日倍鮮淸。湖北湖南返遠行。幾處黃花猶舊色。滿庭紅葉又新聲。家人有酒柴荊送。諸子登高水木迎。坐對良晨獨搔首。故園霜露更關情。</text>
<title>寄題丹山精舍</title>,<text>丹山有精舍。乃在蔚山陲。前軒駕夕颶。左戶迎晨曦。魚商及水工。亦復來無時。堂中二三子。蕭然如不知。跪趍衣履整。諷誦詩書披。鄕里傳相艶。借問爲此誰。聞昔玉吾子。早年英譽馳。黽勉事塲屋。所好不在茲。斂志硏古簡。著說抽冥思。成功尙未半。大限嗟及之。盈盈諸寶樹。托根而達支。齊誠飾華構。率履恢弘規。去我十舍地。求我一言辭。令我神欲往。奈此筆已萎。我聞丹山穴。靈鳥之所孶。何當長六翮。快覩希世儀。</text>
<title>挽鄭悱巢 載善</title>,<text>江表論人物。於公屈指先。淸標鸞鶴俗。雅量夢雲偏。白屋關時運。靑編了世緣。知應抱膝處。一榻尙餘穿。</text>
<title>過川亭歌。贈李承卿。</title>,<text>過川亭子宜春東。重山複水摩淸空。川平野濶大路出。行人猶說吃窩公。公今十年已秋柏。景物依依似疇昔。花英的皪豊露晨。柳絲搖曳輕烟夕。亂離人事日蕭條。前輩風流今寂寥。何人登臨作懷抱。幾客臥起同漁樵。憶昔拜公巖下舍。停鸞峙鵠神光射。小生藉手學無方。一言在耳心如炙。偸閒宿計已蹉跎。感舊淸夢頻經過。公今有孫美標格。歲暮與余同寤歌。歸歟好復崇令德。坐令花柳增顔色。亦知福祿似長川。滾滾晝夜來不息。</text>
<title>蔡士圭，崔會源見訪。與諸生遊陶谷。是日上巳也。戊午</title>,<text>十日陰來一日晴。忽聞聯袂踏靑行。那能好客輕相送。况復春山覺又明。澗折巖懸多路逕。松間石上有溪聲。可憐蒙叟眞齊物。試問金剛似箇淸。會源頗說楓岳之遊</text>
<title>同崔鶴溪 煥模 留淵寺。課諸生所作。</title>,<text>攀林踏閣一溪穿。白石淸流到洞天。翠壁宿雲常欲雨。晴峰初日自生烟。玄談且復同支遁。丹藥何由問葛仙。腹裡枵然無所有。任敎諸子笑吾眠。</text>
<title>再贈鶴溪</title>,<text>布襪名山幾度穿。隨緣復此問諸天。襟期本自凌江海。境界如將絶火烟。莪蓼一篇悲孝子。蓬萊三島夢眞仙。秋風錦峀如相引。共被無辭巖底眠。鶴溪以先集事。見枉己四次矣。</text>
<title>挽金都事 奎華</title>,<text>地望傾全嶺。風儀絶輩流。郞銜曾列宿。老氣尙橫秋。䟽傅黃金盡。滕公白日悠。平生故人子。那忍過西州。</text>
<title>挽宋丈 之澈</title>,<text>參差烟水五湖東。惆悵無由見范翁。當日一言猶在耳。古人詩句恨無窮。公所居爲五湖。甞以湖序見命。久未應之。上二句用杜牧之詩。</text>
<title>九月末。與晉州，宜寧諸友。作楓岳之遊。自京城觸犯沴氣。至元山港。回車路中共賦。二首</title>,<text>興仁門外霽天秋。酒肆狂歌賦遠遊。霜野蒼茫泰封國。雲山縹緲歇惺樓。楓林洗浦霞蒸壁。海色元山雨映舟。壯志年來成濩落。不妨於此少淹留。						關東勝賞最宜秋。只道吾行愜壯遊。叵耐同人更伏枕。無緣佳處一登樓。仙家可有長生藥。人世元同不繫舟。寄語山中楊士彥。他年物色好分留。</text>
<title>四月四日。以事被拘于憲兵分隊所。用東坡獄中韻。二首○己未</title>,<text>五柳先生醉失春。胡將異患試閒身。經綸有志元無術。禍福關天豈在人。未必文山歌正氣。只應韓子賦窮神。牧羊曲盖尋常事。懶向傍人說夢因。陶詩而無異患干						麥秋天氣雪凄凄。是日曉聞有雪 板屋無烟鐵鎖低。漢使誰傳上林雁。吳兒厭聽會稽鷄。絳侯今日知尊吏。蘇子來時有笑妻。雲瀑新高露薇長。淸魂只在鼎山西。</text>
<title>又用前韻</title>,<text>常思萬物與同春。豈意今難置一身。將救溺飢嫌易地。欲群鳥獸奈斯人。版刀功業何曾望。箕斗聲名本不神。出處翛然無點翳。須知吉甫勝劉因。						向曉餘寒凜更凄。數聲鍾漏乍高低。軍聲髣髴聞池鴨。關法分明候野鷄。切肉遠來懷陸母。齊眉偕隱愧梁妻。此生歸宿知何所。不在遼東在瀼西。</text>
<title>拘中雜題 八首</title>,<text>春服新成久未穿。舞雩風景正依然。冠童六七眞堪笑。頂蹠相交溷廁邊。先拘者七人。亦有童子。						門外威風等虎狼。壁間言笑雜蜩螗。先生睡罷心無事。臥誦宛詩三五章。						一生身服古人禮。三日頭無君子冠。舊恠龜翁心事苦。如今履及始知難。上兩句宋龜峰詩						小姪持飧日到三。牖間雙眼只森森。憐渠放浪年來甚。急難猶能見本心。						吾黨偏憐五六生。衝風沐雨趁嚴程。關西夫子余何敢。慙負諸君一片誠。						委靡屈節誠爲辱。激烈危身亦豈情。只有中央一條路。聖賢都在此間行。						憂患從前閱未多。不知臨事竟如何。晦翁有語堪思憶。今日眞成試一過。						富貴功勳久已輕。一心惟自愛虛名。中宵感念平生事。聽唱隣鷄第二聲。</text>
<title>梅溪道中</title>,<text>去時陰雨迷天地。來日晴雲映水沙。恰到梅溪山轉處。數村桑麥見人家。						徑入東溪舊酒家。迎門一笑有春婆。人生樂事聊爲耳。世上浮名奈爾何。</text>
<title>秋晩留廣居堂。同汝重。五首</title>,<text>太息吾誰贈。風流有少章。世紛方合沓。秋思益悠揚。霜月無邊白。寒花自古黃。園林愜貞趣。况復足書香。						乾坤難整頓。山水好平章。北極妖星在。西風霸氣揚。功名亂朱紫。出處競雌黃。豈似林居子。觀心凈色香。						大道多歧轍。何人尙錦章。龍談薄髡衍。蟲技陋班揚。稊糓宜明白。蕭蘭恐焜黃。良宵無限意。燒盡竹爐香。						當年紫陽老。雲漢决天章。嶽氣應鍾毓。人文得發揚。鳳歸何杳邈。龍戰尙玄黃。欲酹三盃酒。遙當一瓣香。是日朱子生日						海內誰知己。高名盛孝章。風塵辭漢水。烟月客維揚。美玉寧能涅。長河本自黃。新詞纔入手。鼻觀已淸香。讀韶濩堂續集</text>
<title>挽郭俛宇先生 二首</title>,<text>痛矣郭夫子。生之天實艱。才追十亂侶。學涉四科班。出處冷暖水。存亡輕重山。悠悠世間議。竟是管窺斑。													總角初將命。開懷得放言。天人探賾奧。王伯辨根源。異序終何害。迷塗尙此昏。從今誰愛我。佇立向乾坤。</text>
<title>衡國歸。黯然有贈。三首</title>,<text>憐君玉貌貌如心。幾度淸跫谷裡尋。海上靑山三百里。成連空抱不絃琴。						殷殷春間萬口雷。雀羅門掩暮山苔。恠君懷抱藏冰雪。烈火叢中放膽回。						晴溪餘韻有莊巖。零落蹉跎兩不堪。爲說南方津軌息。何人重復理檣驂。</text>
<title>用諸生韻。送池應元歸河東。</title>,<text>河東東望洛江東。一路看君破碧空。蜃氣朝辭紅日畔。鷄聲夜宿白雲中。千番古紙心偏細。萬斛歸舟意更雄。我亦年來懷鬱鬱。欲隨宗愨駕長風。</text>
<title>海印寺 庚申</title>,<text>鍾聲日午出雲遲。梵殿遙從樹裡知。玄鶴琴傳于勒語。梨花雨歇石川詩。三千界濶人來往。八萬經深鬼護持。絶頂伽倻餘咫尺。長鑱聊欲問靈芝。</text>
<title>籠山亭用原韻</title>,<text>鸞想飛流鶴想巒。崔仙猶似在人間。不須更問詩中事。還我千秋本色山。</text>
<title>留晩霞洞石觀宅。遊前林。</title>,<text>籠山亭外路盤空。東指伽倻更向東。古木寒溪對斜日。落花芳草殿春風。幽情鳥語交人語。眞意耕翁伴釣翁。不有君家好兄弟。何緣信宿此山中。</text>
<title>述夢</title>,<text>六月日辛巳。欲明天未晨。余夢在寢庭。異獸來侁侁。厥數不可詳。厥形猶可陳。毛黑如羔羊。軆大如兎㕙。額端之正中。一角何嶙峋。余乃獲其二。釰抱左右均。逍遙出精舍。誇示座上賓。是時精舍中。髣髴有三人。其一不記面。其一成弟純。一是江右秀。姓李名曰春。成弟諦視之。厥角非凡倫。牛尾且馬蹄。是殆其名麟。余聞說麟者。云軆爲麕身。今也色正黑。無乃非其眞。漢有白麟者。當世稱瑞珍。黑白類則一。驪黃安足詢。獨恠其一首。一角旣朝旻。傍有衆小角。叢生相附屯。李生向余道。此乃幼穉因。待其年稍長。自解如籜筠。方將共嗟異。蘧然一欠伸。寤來展轉思。此事頗奇神。余生未髫齔。特愛有嚴親。錫我名以麟。期我古賢仁。旣冠偶自改。父命不終遵。自度材德劣。未免䴥與麏。荏苒四紀間。萬事無涯津。二親旣不待。三男爲黃塵。厭近豺虎跡。來托麋鹿隣。踽凉靡所適。潛伏同窮鱗。比緣不媚世。出門多嚚嚚。遠爲河獺笑。近爲邑犬嗔。羝觸每齟齬。狼跋徒逡巡。入林猶恐淺。遠害猶恐瀕。豈知此靈畜。忽入懷中馴。前途定不偶。古有徵來寅。孔筆力何敢。軒囿俗難淳。且詠周南亂。陶然忘我辰。</text>
<title>挽金參奉 基孝</title>,<text>錦江春色異風烟。一去雲蹤竟杳然。猶記聖山秋日畔。白頭烏帽見癯仙。</text>
<title>寄題尹克顯一樂堂 辛酉</title>,<text>有堂有堂伊水陽。斧斤初輟塗墍良。垣以雲巒之廻合。砌以烟樹之靑蒼。四時風物供几案。百室儲蓄開倉箱。堂上何所見。凉簟暖褥陳帷房。似爲安期休絳節。復有王母飄霓裳。堂前何所見。群季諸子分成行。碧梧之鸞停肅肅。汗血之駒步昂昂。堂裡何所聞。瑤琴錦瑟調未央。大婦熊膽搗作丸。小婦豹胎和作湯。堂外何所聞。車輪馬跡常彭彭。客到門前故延佇。爲聽樓曲書聲琅。君獨委蛇無一事。但將萬壽祈爺孃。不知天上事何如。人間此樂無比方。問君何修乃得此。多生種福今收藏。嗟余孤露天地間。骨肉漂散形單凉。夔蚿相憐不可得。茵廁異飛安敢望。願君世世永此樂。願世人人有此堂。使我日吟於其中。醉來卽入無何鄕。</text>
<title>宿玄倉同諸友</title>,<text>樹影沙光相與明。澄江喜對謝宣城。黃梅過雨船身逈。大麥吹凉馬足輕。鄕路那堪多係戀。山居猶恨未藏名。他年欲問漁農舍。飯稻羹魚送此生。</text>
<title>舟到江林齋 二首</title>,<text>柂樓寬似屋三間。橫截烟波却復還。徑欲揚帆溯流去。乘風直到我家山。						淸齋流水古松間。尙記當年十往還。踏盡平沙尋小逕。滄波倒影日啣山。</text>
<title>挽崔健齋 正愚</title>,<text>金溪負土初攀袂。鼎峽披榛得枉輿。文字悠悠意無限。言談草草恨何如。踈交中散祗循性。多病文園尙著書。泉路海山今兩隔。側身南望暮天虛。</text>
<title>次太白紫極宮感秋詩 二首</title>,<text>余於丙午秋。在金溪校西山先生文集。見有次紫極宮感秋詩二首。爲之斂袵三復。盖先生平日爲詩不多。而獨此爲疊韻。豈其憂深思遠。不自覺其言之溢歟。然當時私竊計其犬馬之齒。去先生作詩之期。尙有十五六年。意謂誠能以先生之所自勵者。蘄嚮而鞭策之。至時庶幾其無大咎矣。光陰忽忽。遽有今日。無論志業之無毫髮加於前時。而尤悔之積。乃有不可勝數者。因讀先生之詩。重爲之戚戚然。謹次其韻。以諗同志。以爲胥戒交勉之資云。						秋氣何方來。蕭蕭撼窓竹。白雲忽橫天。明月光可掬。溪壑生新姿。蟲蟬破幽獨。云胡百感嬰。展轉不能宿。昨非已自知。來是詎當卜。靜觀萬物理。而無往不復。坦途車易摧。安流舟易覆。惟存戒懼心。險路亦自熟。						少日不自量。功名期汗竹。用舍行藏間。卷舒同一掬。出乎憂當先。處焉樂能獨。閩洛有津筏。洙泗有歸宿。五十尙無聞。頭顱已可卜。煌煌抑戒詩。中夜起三復。譬如爲山功。重將一簣覆。嘉糓種雖晩。時至亦皆熟。</text>
<title>挽趙西川 貞奎</title>,<text>秋色橫空高世氣。春風被物愛才心。泰山埋骨終違志。應有精靈繞孔林。</text>
<title>上元新晴 壬戌</title>,<text>花前已覺雨催春。酒後還堪病入身。鏡裡流年偏我輩。樓頭望月定何人。蒼苔門徑逢迎慣。綵筆江山氣色新。知是東風深作意。凍梅如笑柳如嚬。</text>
<title>夜坐</title>,<text>燈暗酒初醒。空堂獨掩扃。溪聲一夜雨。露氣滿天星。歷歷思前事。悠悠抱古經。本無需世志。不是愛沉冥。</text>
<title>許君可亨久寓三山之北。近聞還家于闍崛山舊居之西。用前秋見訪留詩韻寄之。二首</title>,<text>北山深處舊捿遲。盡室南還復此時。不是萍蹤無係著。風波今日少相知。													冥眉居住一山同。二祖淵源百世風。明鏡臺前讀書夜。試看高處日先紅。闍崛山有南冥，眉叟兩先生遺蹟。冥翁於余爲族先祖。眉翁於君爲從先祖。故僭用淵源百世等字以戱之。</text>
<title>悼金終玉 鏞始</title>,<text>君名鏞始。學于余。頗彊記而勤謹。年十七遽得疾以死。哀哉。余爲詩以悼之。以慰其大人。君未有定字。余爲追字之曰終玉。取金聲玉振始終條理之義也。						蘭生方夭夭。遽被嚴霜凋。西風日以厲。衆芳爭化蕭。爾凋猶自保。彼化眞無聊。蘭有芽漸長。何人與培澆。會見抽花葉。得無淫芻蕘。君有一子</text>
<title>七月旣望。與諸公舟遊八樂亭下。</title>,<text>東坡二賦已千秋。南嶺群賢共一舟。海上方期明月到。江中先御晩風遊。天公戱劇雲初掩。人世悲傷水自流。納納吾生還可笑。試憑牛斗望神州。</text>
<title>自虎尾津舟下歧江</title>,<text>歷落吾儕秋思多。滄洲不厭百回過。天空遠岳爭呈勢。人重孤船極耐波。俯仰山河嗟已矣。銷沈今古竟如何。酒醒日暮風初定。盡取雲烟入浩歌。</text>
<title>挽趙霞峰 鎬來</title>,<text>江濶天高大笑翁。霞峰老子有餘風。昔年陳跡今何在。悵望方壺矗石中。東岡挽大笑軒詩。平生談笑處。江濶碧天高。</text>
<title>大雪 二首</title>,<text>大雪通宵下。空階數尺深。江山無自色。造化亦何心。北澗開銀穴。南榮簇玉簪。孤舟足乘興。閉戶更沈吟。						雪候今年早。冬寒謂不多。已聞江旅殕。無復谷樵歌。杼柚空如此。誅求急奈何。豊年還有象。吾道未蹉跎。</text>
<title>挽金舜可 奎玉</title>,<text>冶軒初落督余文。一病斯言不復聞。可似當年吳季子。墳前三尺慰徐君。</text>
<title>鷺山亭。次天山齋許公釣臺韻。癸亥</title>,<text>先生一去不歸來。山水高長此有臺。爲問癡兄登鼎足。何如江上獨徘徊。</text>
<title>矗石樓</title>,<text>三十年間重到時。江山依舊物華非。可憐義妓祠前字。猶自煌煌照碧磯。</text>
<title>哭河克齋 憲鎭</title>,<text>本無可克也名齋。千頃汪汪見雅懷。驥父故應無駻子。遺孤執喪似高柴。</text>
<title>奉酬河柏村見贈之作</title>,<text>咫尺方壺客。回車愧岳靈。靑襟傾祖帳。白髮映勞亭。舊事寧忘記。新詩復入聽。柏村曾有見訪不遇詩。余和之。又有書而未答。詩中並及此意故云。 酒錢珍重意。憐我獨爲醒。柏村以錢半百見贐曰爲酒錢也。王無功詩何忍獨爲醒。</text>
<title>樂樂亭。酬趙汝安。匡濟</title>,<text>寒松脩竹共亭亭。喬木猶存半面靑。豈獨登臨方快意。聞名當日已心醒。</text>
<title>冒雨至仁興。遇李聖宗，李平叔同賦。二君先於火車中話別。</title>,<text>千里歸來興欲狂。未將家室問蒼茫。行塵絡繹迷江市。飛雨空濛滿野塘。邂逅重驚元禮御。風流共接令公香。相將肯到雲間屋。爲倒松醪拂石床。</text>
<title>鄭純可 敏錫 自山淸見過有作。次韻爲贈。</title>,<text>昔別俱童齒。重逢各暮年。身方谷口隱。名已卷中傳。錦里春江濶。琵山石路懸。憑君作淸夢。方丈入雲天。</text>
<title>挽金道擧 琪埴</title>,<text>溫溫眞德器。豁豁大家風。使我心常折。無人氣不融。雙蘭憐克肖。五棣歎俱空。門戶殷憂日。難收地下瞳。</text>
<title>重陽日。奉和耕齋李丈寄河生韻。三首</title>,<text>千古羲農寄遠情。風流長憶老淵明。一篇鸚鵡邀淸賞。才藻眞憐少禰衡。耕翁以兢比淵明。萬不一當。實不自知其爲義。煕卷中人也。茲敢稽首奉讓焉。下聯指河生以文蒙奬許事。						有名人使有名錢。豈學寒蟬絶火烟。堪恠先生淸似水。不曾料理鶴糧田。陳簡齋詩云從來有名士。不用無名錢。然至於潤筆養老之饋則亦可謂有名矣。而必辭多取少。不失家傳之淸範。令人不勝欽尙。						歲暮黃花若有思。佳辰獨坐恨無涯。飛來一盞知何自。遼塞群山似列眉。所還酒錢。緣河生未到。不能如戒作重陽。然持家釀以意自勸。便覺醺然蒙旣醉之德也。</text>
<title>輓族叔可川 秉樞○甲子</title>,<text>操規不愧先公後。福履堪居擧族前。池上春風澗邊月。如今一憶一悽然。</text>
<title>晉西之行。訪河兄道若於孝洞。君已先作花岳雙七之遊矣。余旣以病徑歸。不能躡其後。旣而君以書來。致悵惜之意。又有二詩以見貺。次韻謝之。</title>,<text>不向君平卜。焉知伯玉非。龍蛇欣出蟄。鴻燕悵成違。絶驛音書近。荒山水木輝。舊遊寧復憶。存沒曙星稀。石南舊日同遊。只有君與余數人。						方丈三山地。花開四月遊。儒踪應有韻。仙賞獨難酬。末路容伸脚。流光失轉頭。雙溪足雲物。留待振衣秋。</text>
<title>卞彜庭 鼎相 見寄題拙藁五絶。感誦之餘。率爾奉和。</title>,<text>歲暮長吟伐木詩。陽春爲和折楊詞。人生晩遇眞奇幸。不必相知貴少時。						悲歌幾日醉西臺。臯羽淸風拂面來。好是養成雛鳳大。乾坤側翅獨徘徊。彝庭自國斬後有苦節。長子榮晩以文章伏一世。						海上孤琴一草亭。成連遺韻尙泠泠。臨風爲憶修堂老。可但中郞有典型。彝庭父子於修堂李參判。有師友之義。						區區文字屬偏師。間道逍遙乍出奇。謾把黃流傾瓦缶。興來聊復一中之。						天末相思欲白頭。眼中冰玉映淸秋。輕舟倘許仙風引。擬借鸞驂問十洲。</text>
<title>挽李校理 益淵○二首</title>,<text>夙被瀛洲選。終成山澤癯。一般仙骨相。今復上淸都。						先友多鄕里。於公晩契深。十年存沒感。雲水共沈沈。</text>
<title>朝陽閣雨中。次圃隱先生韻。</title>,<text>西遊閱月復東回。湖上名樓入眼開。天勢遙從山勢盡。江聲忽送雨聲來。十年身世雙垂淚。千古風烟一擧盃。鳴鳳朝陽今不見。九霄深處定徘徊。</text>
<title>東都懷古</title>,<text>百代新羅國。秋風爲一經。城形猶似月。臺影舊瞻星。澹日鷄林樹。寒烟鮑石亭。金鍾豈哀怨。只自世人聽。</text>
<title>佛國寺道中</title>,<text>車窓初日射人紅。萬壑颼飀始得風。身到半空猶近地。上峰知在白雲中。</text>
<title>石窟庵</title>,<text>千億如來相。元來一切空。形成苦不壞。枉女費人工。</text>
<title>吐含山奉次先祖侍中公韻 侍中公諱欽。羅亡後入吐含山。有詩曰千年王業一朝塵。白首孤臣淚滿巾。借問首陽何處是。吐含明月自相親。</title>,<text>悠悠滄海幾揚塵。眇眇孱孫尙濫巾。誰信吐含千載月。遙將琵瑟片雲親。</text>
<title>掛陵 或稱文武王陵。然按史文武王將薨。遺命火葬東海上。果爾豈有大塚儀衛如今所云。抑旣燒而藏骨於此。因以起陵耶。詳陵制。非有大功德。不足以得此。而新羅諸王功德之盛。無如武烈文武父子。武烈旣自有大龜之陵。則謂此爲文武陵。固亦相傳之可信者。</title>,<text>回望鷄林路幾何。掛陵松柏夕陽多。三韓統業今安在。翁仲西風淚欲波。</text>
<title>曺安卿 秉泰 遠惠人蔘五物之貺。賦此爲謝。</title>,<text>衰病年來頗不堪。一包靈藥自湖南。方多異製分生熟。味徧新甞雜苦甘。我謗如今非薏苡。君材從少是楩楠。佺期正叔千秋意。後日何人屬第三。</text>
<title>金允謙 昌祚，趙可憲 鏞憲 見訪留詩次贈。乙丑</title>,<text>閒身兀兀臥漳濱。浮世茫茫起海塵。膏秣已知非俗客。芳菲猶似有餘春。方壺明月驚傳句。可憲於丙申秋。與余唱酬於德山。記余不有今宵月。終奈此園林之句。 鴨社黃花憶醉人。去年秋過鴨峴。諸金氏爲余沽酒設食。 聞說蓬萊方入手。詩情仙想一時新。二君有楓岳遊意。</text>
<title>廣居堂歲初之會。拈韻而未賦。士文歸致八首。各有所屬。汝重繼和之。余以兄服久未搆思。晩乃有酬。然田地爲二君所占。牽勉可愧。</title>,<text>新年方草送窮文。故事斜川喜得聞。獨往蕭條看落照。相逢顧眄誦停雲。梅邊開卷香烟細。竹外行厨雪片粉。人事天機妙相逐。爲將消息報東君。						風雅中州幾姓文。洋州衡岳後先聞。此堂勝餞逢人日。衆客淸貧似子雲。春早寒威猶黯黯。夜闌談屑更紛紛。不嫌醉飽欒欒側。純孝深情軆府君。													右述會意												晩翁泉下已修文。作者中間不復聞。尙有典型存法器。從來富貴等浮雲。茅茨一榻凝塵靜。橡栗千江落葉紛。樹屋爲傭今日事。未應標榜慕三君。																				右屬聖宗												我愛風標鄭廣文。天資直諒更多聞。行時敝履甘穿雪。坐處峨冠傲切雲。胸裡古今長碨磊。眼前榮辱漫綸紛。欲知苦節堪相比。除是蒼髯與此君。													右屬士文												琴聲何處識昭文。彈到無絃最好聞。似爾眞堪睎冉閔。論才豈必重淵雲。風霜裋褐遲丹熟。弟子詩書欲白紛。桂樹叢深許同隱。爲君邀致武夷君。淵雲王褒谷永													右屬汝重												卞子誰令冠惠文。奇才偉器世稀聞。神遊漢魏周秦日。口吸燕吳楚越雲。海內苔岑偏氣味。江南蘭佩共繽紛。何當一把將茅盖。萬卷中間得置君。													右屬糓明												吾鄕人說動星文。四十年前有術者云文昌星見昌寧之分。 似汝聦明可與聞。自是輝光生赤水。豈緣名字附靑雲。分源學派須歸一。對壘詞垣未釋紛。領取老兄無限意。早將聲實答諸君。													右屬一汝												半世虛名直幾文。幽居本欲斷知聞。諸公異日扶黃道。容我殘年臥白雲。地下弟兄成永隔。人間蠻觸劇相紛。愁來但藉瞢騰醉。此事商量有細君。																				右自叙</text>
<title>彜庭丈至仁興。見邀於龍門洞。</title>,<text>半道逢迎蓋便傾。空山水木眼增淸。乾坤末路稀同調。丘壑餘生合耦耕。客滿故應誇北海。人多定不笑南榮。好題新句投飛沫。並作風前碎玉聲。</text>
<title>次韻金蓮沙 澤柱 碧壺亭</title>,<text>聞說蓮沙老。幽捿在澗阿。軟紅回夢少。空翠入吟多。鬱曲衝天氣。茫洋據地歌。壺中人世別。仙侶定相過。</text>
<title>挽高進士 斗演</title>,<text>昔公要我記並詩。記甫傳時訃已馳。傳語石梅應亦悴。淚痕千里暗相滋。</text>
<title>仁興至日。同彜庭，汝重。</title>,<text>世道憂無極。吾人賦式微。陽應地雷動。律已管灰飛。北望依珠斗。東征念鐵衣。千秋兩詩老。志願恐成違。</text>
<title>人日蒙慶山四友携酒見訪共賦 丙寅</title>,<text>雪嶺經行尙少人。幽居獨見歲華新。柴門暝色迎佳客。柏酒良辰對早春。疾病三旬空伏枕。河山百里似比隣。多慚永夕還酤我。閒却淵明頭上巾。</text>
<title>挽柳西坡 必永○二首</title>,<text>頤齋已遠拓庵空。執耳文壇有此翁。玉佩瓊琚今寂寞。何人重繼柳河東。						此生曾未接容顔。腐木噓春片語間。海內眞難一知己。面前無數九疑山。</text>
<title>挽張丈 大璿</title>,<text>澗水泠泠澗石多。幽人端合此婆娑。平生喜怒心無事。到老兒孫樂可歌。席帽舊曾干氣象。衡門終不近風波。他鄕留滯違臨壙。悵憶前塵奈淚何。</text>
<title>挽曺鶴洲 淵</title>,<text>惺溪翁有鶴洲兒。踈曠襟懷酷似之。三十年前舊遊跡。峽雲江月㹅堪思。</text>
<title>重九日。壽峰有山上之約。因雨未赴。適一汝以酒殽至。爲賦重陽獨酌盃中酒四章。</title>,<text>重陽獨酌杯中酒。霜露松楸憶故園。可但茱萸人少一。兩年涕淚隔鴒原。						重陽獨酌杯中酒。寒雨濛濛竟日垂。一賦登高猶未得。嶺頭虛負故人期。						重陽獨酌杯中酒。座上何人識孟嘉。未必風流誇落帽。憐渠傳笑大冠峨。一汝尙戴舊冠						重陽獨酌杯中酒。靑蘂黃花尙未開。何似淵明徒手摘。望空不見白衣人。</text>
<title>追和宋晦川 鴻來 見寄之作 二首</title>,<text>空山歲暮少相尋。誦罷君詩感歎深。莫恠十年音信斷。松川明月照同心。						明月松川何處尋。大伽倻北水雲深。鏗詞寶墨人爭羡。未識汪汪江海心。</text>
<title>挽柳進士 淵博</title>,<text>大嶺淵源在。西山宅相成。如何濛汜日。又失一長庚。</text>
<title>章之書來。盛說臘梅已開。賦寄 三首。</title>,<text>白玉堂前數蘂梅。憐君不寄一枝來。未須錯恨天公意。自是人間冰雪堆。來書以無雪爲恨故及之													黃昏衣𧞪乍徘徊。月滿空山百尺臺。疑有玉人林外至。雲窓霧戶一時開。						北嶺先春且莫猜。南枝亦自已含胎。花前對酌雖無分。靑子明年共一杯。</text>
<title>挽金仁吉 泰麟○丁卯</title>,<text>神如朗月色陽春。歷數朋知少比倫。痛矣十年違復面。天乎一疾困斯人。仙亭擧酒風流杳。弊篋留書氣味眞。猶有仲容能繼述。嗣宗文彩詎沈淪。</text>
<title>陪彜庭至晉西將還。晦峰與諸友送至矗石樓。孝謹時寓城中。爲設厨傳甚盛。乘月乃罷。</title>,<text>歲月駸駸下灘船。江山漠漠入風烟。登臨今古都胸次。離別親朋又眼前。綠水微波生澹月。斜陽芳草滿晴天。沙頭酒盡君須惜。能幾茲遊未百年。</text>
<title>金恒山觀于 在華 曾有書而未答。忽蒙見訪。喜甚共賦。</title>,<text>聞跫已是慰逃虛。傾盖何徒舊識如。一夜燈前千古意。三年篋裡數行書。雲光水性元相得。古道時情本自踈。便欲相携藏姓字。山間物色似秦餘。</text>
<title>同章之，糓明作海遊。至馬山港放船。用唐人韻。</title>,<text>屈曲馬山口。空明猪島前。一聲神鶻唳。雙翼大鵬懸。鎭海藏兵地。閑山破敵年。都將古今意。送目碧雲邊。</text>
<title>統營洗兵舘</title>,<text>欲試無兵况洗兵。楣間大字尙虛名。滄波萬斛淸如許。一任蠻兒舞棹行。</text>
<title>欲往閑山島。阻雨未能。</title>,<text>閑山島在莽蒼間。聞說輕帆半日還。欲借蠻船拜公像。腐儒能不愧生顔。島有忠武公影閣</text>
<title>阻雨水也村三日</title>,<text>炎風初動別茅堂。南駕飛船破大荒。興倦猶能尋故舊。情多曾不計閒忙。治田餉客俱歡色。古墨新書各異香。十二年光如一瞥。繞溪稚柳已蒼蒼。</text>
<title>同蘭谷李丈遊東溪</title>,<text>非爲名山到剡溪。名山早向丈人低。歸雲落照新詩境。素石長流古隱棲。老鶴獨思淸露飮。寒蟬自引晩風啼。高秋爽氣應相待。興在伽倻絶頂西。</text>
<title>挽金滄江 七首</title>,<text>神崧積氣百年中。孕得堯泉及此翁。理學文章雖異軌。終敎海內重吾東。						少日人驚杜甫詩。暮年天奪孟郊兒。功名禍福平生事。問却蓍龜㹅不知。						中州桂苑誦崔仙。千載重傳韶濩編。爲問冥冥鴻擧意。何如獻讖異君前。						野史亭成已策勳。轟雷袞鉞劈前聞。紛紛謗譽寧須管。只信千秋有子雲。						神交萬里倚毫觚。肝膽曾無寸不輸。恠道春來多異氣。那知奎宿返淸都。						一坏新近駱賓王。臯伯如今有老張。四十年前奇讖語。會當埋骨泰山傍。聞張退庵葬翁於狼山。題其墓曰朝鮮詩人金滄江之墓云。						故園東望莽塵埃。魂氣何曾阻往來。應與田仙駕鸞鶴。月明三十六峰回。</text>
<title>挽盧春村 祐容</title>,<text>此老胸無事。端宜自號春。塲漂秋雨麥。庭伐夏陰薪。師友傾心好。詩書寓味眞。吾兄今不作。善輓更何人。公甞挽先兄曰我死誰能挽云。</text>
<title>桃村李公 秀亨 自莊陵遜位。棄官不仕。所居有槐樹。公沒卽死。後二百年復生。後孫以爲節義所感。築壇而詠之。謹次其韻。戊辰</title>,<text>崧陽祠裡見亭亭。劫後扶持若有靈。崧陽書院庭有老槐。正廟丁巳有火。延燒及院。纔爇其半樹而天雨得免。事見松京誌異蹟記。 節幹果能同氣脉。福陰何必滿家庭。冬天燧火悲寒食。槐爲冬所鑽燧。 秋夜虛精拱極星。槐或云虛星之精。虛爲秋之中星。 今日南枝應復瘁。王孫不返草靑靑。</text>
<title>讀雲齋集有感 三首</title>,<text>髫齡一拜舫齋東。賦就黃花面發紅。縱有江神送王勃。終敎犬子負文翁。余年十三。甞拜公於郡齋。公命賦重九詩。						矗石笭箵得意回。黌堂縞紵稱心裁。先人枉被吹噓力。地下誰憐老秀才。先人獲雋於晉州公都會。盖公尉薦之力爲多。又甞以縣學面試居魁。特賚衣材。						瓊琚不向陋州鳴。火旺名山頓覺輕。只恨吾兄年尙早。賞音留待鄭橫城。公嘗言昌寧無可與作詩者。故今集中無在昌時一首。先兄嘗與余同爲公賦重陽。然時亦尙童丱也。後十數年。松里鄭侯宰昌。多與先兄唱酬。每稱其詩才爲難得。惜公不及見也。</text>
<title>挽蔡秋潭 煕東</title>,<text>華表茫茫遼野靑。仙人一去閉深扃。那堪化鶴三千歲。苦復來尋狎鷺亭。</text>
<title>挽朴國斌 載憲</title>,<text>金溪門下士莘莘。晩進輸君玉立人。鄕里淵源溯存葛。經書箋註演饒陳。追隨自愧形骸陋。談論重驚識解眞。一札纚纚嗟未報。泉途無計寫輪囷。</text>
<title>極七，南振邀遊三淸洞。</title>,<text>二君邀我賞三淸。多感離筵惜別情。十五年來溪上住。耳醒今日又新聲。</text>
<title>夜入湧泉寺</title>,<text>梧桐院外日初曛。山色微茫不可分。燭影漸看隨路轉。鍾聲已覺隔林聞。靈泉激激常疑雨。古塔迢迢半入雲。乞食孤僧猶未返。可論禪誦自爲群。</text>
<title>臨別次諸君</title>,<text>禪林泉石可棲遲。春晩山花尙在枝。但得遠公常許飮。時時來往定無期。</text>
<title>杞溪遊西林 二首</title>,<text>出門初月欲生眉。移節新篁已逬籬。雲物重尋徐伐國。溪山如到習家池。千年指李流風遠。萬箇栽松得日遲。早識眞情如許至。相過恨不及良時。						當年吾祖有齊眉。也向君家愛及籬。宅相功名元濩落。巖居蹤跡久差池。園林盡日遊方洽。歧路明朝立故遲。從此山陰足乘興。來無擬議住無時。</text>
<title>佛國寺。用板上韻。</title>,<text>名藍今再到。雲水更重重。佛護千年塔。僧鳴半日鍾。羅王事多幻。畢老句偏濃。復此怱怱去。塵緣不我鬆。</text>
<title>三湖泛月 蔚山</title>,<text>明月三湖夜。澄江一曲流。船形靑雀小。橋勢彩虹浮。物我元同得。身心豈異謀。仙人綠波酒。知是近瀛洲。</text>
<title>盤龜臺用原韻 二首</title>,<text>一朶芙蓉萬丈開。仙人曾說好樓臺。鞭羊知自何年化。笙鶴疑從此夜來。鏡月依俙光不定。屛風端正剪難裁。捫蘿未悉苔間字。已被蒼然暮色催。						老圃先生轍跡開。孤雲孫子辦亭臺。欲知造物有興廢。試問文殊無去來。用蔚州故事 千古溪山常自默。幾人詩句枉勞裁。浮生得此淸眞境。不管年華鬂上催。臺傍有集勝亭。崔氏世主其地。亭今墟而崔氏猶管遊客。方謀重建其亭云。</text>
<title>通度寺 二首</title>,<text>昌慶宮西製作新。鳳樓龍殿㹅成塵。可憐通度千間刹。金碧煌煌尙照人。						吾兄落魄昔留連。每誦遺詩一愴然。當日墨痕無處覓。東風佇立寺樓前。</text>
<title>釜山</title>,<text>二十年前跡已陳。眼看滄海漸揚塵。乘風欲問三山客。一醉霞觴一萬春。</text>
<title>鳴玉亭同諸友。晦峰以有故不至。</title>,<text>慣眼溪山覺更淸。新亭初輟斧斤聲。夤緣昏媾多情好。分付禽魚記姓名。園趣可能成日涉。麈談直欲到參橫。臨風悵憶龜岡子。那惜銀鞍傍險行。</text>
<title>川上亭次原韻</title>,<text>矗石朝辭第一樓。車塵漠漠屢回頭。忽驚水上如飛革。知是年前所願遊。千畒篔簹開別境。數村桑柘帶淸流。欲知逝者無窮意。須向陳編子細求。</text>
<title>仁興奉同蘭谷 二首</title>,<text>去秋山水暫留行。信息如今更不輕。人似光風長自泛。天將喜雨莫敎晴。高談賸欲傾三峽。妙句誰堪易十城。無恨雲烟迎馬首。詎煩垂柳係離情。						不用張衡賦所思。休煩桀溺問爲誰。論交四海定無幾。行樂百年須及時。草木光回韓吏部。蟲魚心細陸農師。古人千載如相遇。未恨吾生後汝期。</text>
<title>李員外 鳳朝 松谷亭次韻</title>,<text>投轄依然記昔春。登亭聊復息行塵。楸梧宛宛知能子。魚鳥欣欣得主人。但使長開三逕地。未應虛老百年身。池荷葉大庭松偃。五月都忘毒熱新。</text>
<title>紅流洞。用孤雲韻。</title>,<text>烟雲三十六峰巒。人說天台卽此間。萬疊芙蓉隨步換。不知那箇是眞仙。</text>
<title>出紅流洞</title>,<text>石面紛紛墨間紅。山頭日日雨和風。人生自有傳名處。不在鼪林鼯穴中。</text>
<title>古見庵</title>,<text>惜別仍成古寺遊。雨餘天氣似新秋。飛黃不肯安衰骨。是日余墜馬强步 昏黑終須到上頭。海外傳經凡幾代。山陰乘興有孤舟。庭前老檜高千尺。閱盡風霜不自愁。寺有元曉古跡。元曉甞註佛經。</text>
<title>三足臺。用南冥先生韻。</title>,<text>雲門四十年。而我作生客。有臺當其柢。如卦初一畫。峭壁危入空。寒潭深無色。緬懷三足翁。高捿此爲宅。經綸偃草萊。安榮傲侯伯。名隨日月長。跡與雲水白。廢興付天公。登臨竦心魄。</text>
<title>大川悌友堂</title>,<text>大川亭子水東頭。平挹烟沙一曲流。百室禾麻聞笑語。十年燈火寫離憂。風聲悌友傳家古。氣勢巖巒拔地秋。但得後人長有此。斯干何必賦幽幽。</text>
<title>孔巖楓壁</title>,<text>江盤石坼幾經年。度磴穿蹊已凜然。縱有殳斨難削斲。除非猿得攀緣。始林故國寒流外。司諫荒碑落照邊。謾說吾居山水好。向來眞見甕中天。</text>
<title>宿尹氏巖亭</title>,<text>深深江翠引諸峰。洞裡眞仙若可逢。况借虛明樓百尺。寧辭酩酊酒千鍾。停車且愛丹楓染。題句休敎碧蘚封。便欲雲間同控鶴。秪疑潭底有潛龍。</text>
<title>芳旨村。宿屛巖書堂。</title>,<text>東道前盟久未寒。西風浪迹若無端。黃花白酒催吹帽。細草深松欲卸冠。枉遣留行多設具。何妨淸坐却相看。知君家法由來遠。祧主能將一廟安。</text>
<title>士文與柳和一見訪雨留。余方營遷居。</title>,<text>石路雙鳴屐。山家半掩扉。果蔬兼綺食。猿鳥慣褒衣。生理方捿屑。經言暫發揮。多情夜來雨。更喜落餘飛。</text>
<title>出山</title>,<text>入山容易出山艱。不道新居卽此山。只爲浮生難去食。肯將餘日更求安。妻兒結束心如醉。隣里團圝涕欲潸。回向陶溪泉石語。未應輕把舊盟寒。</text>
<title>悼郭大淵 奫</title>,<text>形貌彌勒量江河。謝氏阿玄百不多。萬事商量今已矣。九原歸告欲如何。</text>
<title>挽成丈 鍾頀○己巳</title>,<text>少日聲馳翰墨塲。衰年跡遍水雲鄕。誰知斗室肩墻裡。滿壁圖書意自長。</text>
<title>挽宗丈 秉舒</title>,<text>去冬風雪拜床前。玉色揚休尙爛然。天上忽添南極宿。人間遂少地行仙。</text>
<title>宿達府朴致英宅</title>,<text>君家誰植衆蘭芳。每愛簾旌瑞日長。隔屋笙歌忘熱閙。盈箱翰墨識馨香。月梧已自還錢久。秋橘何曾爲實忙。剩欲結隣催作黍。頓令賓主似襄陽。</text>
<title>用寧齋韻題守庵集後</title>,<text>韋翁有氣能衝天。半世遊戱古朝鮮。左挹小荷濯龍傑。右挾明美瀛洲仙。是時朝貴多健者。門前岌嶪施行馬。懷間半剌不一投。杖頭百錢常多暇。或乘浮碧浿水舟。或登矗石汾江樓。胸中壘塊不自己。金馬抱策時淹留。建春門外花千片。豪吟往往流畿甸。自從倫斁亂始萌。如彼雨雪先集霰。董養長歎太學堂。魯公無地安申詳。歸來巖穴多舊要。徧乞法門裁斐狂。靑山萬疊伽倻國。結伴漁樵謝知識。閉門飢臥動經旬。腹書自作資身策。豈知此計亦蹉跎。黃鵠無如弋宿何。北門宵小蟲書進。東橋武夫櫜鞬過。王嘉不飮一杯酒。公冶縲絏來相句。獄上竟敎孝女號。簀中難得義男守。爾來四十有餘春。滄海橫流無畔津。空山碧血縈蔓草。古篋靑詞泣鬼神。縱有丹靑那得此。極知翰墨能寫眞。寄語當年狐鼠輩。名骨俱臭胡爲人。</text>
<title>宿蒼水西湖亭</title>,<text>秋後初尋杖底錢。沿途風物異前年。霜寒丘壑皆生骨。歲儉流亡未息肩。忽見湖光當傑構。怳疑身世在重天。松雲軒冕誰能辨。尙挹淸芬孟浩然。</text>
<title>宜東亭次原韻</title>,<text>好峙方携瑟。蘭臯復置亭。江遮十里白。門對數峰靑。松菊陶三經。茶瓜董五經。主人能有此。不必學遺形。</text>
<title>追悼邊生 鎬達○庚午</title>,<text>偏嗜吾文孰似君。芒鞋再破鼎山雲。哀詞竟負尊公托。恨入東風宿草墳。</text>
<title>寄題李泰進 正厚 西叟軒</title>,<text>東叟駕晨犢。莽莽耕陂田。南叟理竿餌。垂釣釣巖前。北叟肩柴車。悲歌踰長巓。樂哉西叟晝無事。潭潭夏屋舖重氈。誰謂叟不學。口呼五言如百聯。小兒初讀詩册。名百聯抄。 誰謂叟不富。賓盤飣餖多芳鮮。是徒知叟淺者耳。若論叟志金石堅。語罕能辨人是非。貌樸不換時媚姸。中年食艱頗拮据。亦知豊嗇都懸天。比看闔族四五家。對面雕甍相接連。諸郞翼翼能解事。一朝五棟成屹然。叟言此屋於我何。蹙蹙不敢伸腰眠。有如穆陵安廸順。尙方貂裘身上穿。余聞此事一捧腹。叟乎安處無畏旃。噫彼高臺偃息者。幾人能得如叟賢。</text>
<title>同諸友訪柳和一</title>,<text>念君於我厚。三度到亭臺。瑟嶺音重隔。琴湖夢幾回。風聲傳岸柳。雪意在江梅。且爲觀魚約。臨行捨一杯。</text>
<title>挽宋直夫 鎬坤</title>,<text>篤論驚時俗。高標聳士林。口中無洛蜀。髮上有人禽。南嶺寒梅在。西江璧月沈。如何三紀別。泉路更深深。</text>
<title>挽曺彜卿 庸相</title>,<text>靑氈獨守直方堂。一念山天墜緖張。緖未張來絃已斷。泉臺應復視茫茫。</text>
<title>權周卿 重沔 山泉齋落成韻</title>,<text>君家丘壑自圓成。又見華堂照眼明。但使根枝長雨潤。直將軒駟等雲輕。花間載酒僮顔悅。竹外鳴碁子響淸。欲向園林窮勝事。端須料理讀書聲。</text>
<title>西洛堂。奉同許錦州諸公。</title>,<text>未回衰世入東周。合抱斯文寄一丘。寒月江心猶自在。輕陰日暮不須愁。賢聲亦有聞風至。天意何煩借雨留。爲語來人勤守此。好開三逕待羊求。</text>
<title>挽金純擧 健埴</title>,<text>憶昔池上屢尋春。華燭深樽作主人。今日卜鄰仍隔世。更從何處覩醇眞。</text>
<title>題金敬老 容煕 金剛錄 三首</title>,<text>擧擧金生玉樹枝。英英楓嶽雪蓮姿。千巖萬瀑如天處。兩屐終能辦一奇。						枯鉛數寸亦精靈。腕底風烟颯颯生。持向高堂供一笑。臥遊眞不愧三牲。						自是君家有法門。盆魚庭草足尋源。平生最惜蒼筠子。只博陶翁半札言。庭草盆魚。皆有可觀。何必金剛。是會心處。大山先生語也。○金箕報字文卿號蒼筠。退溪集有一書。論其關東詩錄。勉戒甚切。又先生甞歎其有才不學。</text>
<title>挽李參奉 炳壽</title>,<text>讀書自說止盤庚。下筆能令一座傾。晩歲沈酣應更別。西臯鉛墨共難兄。</text>
<title>郭生 東根 以其兩親壽詩韻見囑。余久斷此路。而爲其福履之盛。且請之强也。壞戒爲之。</title>,<text>汾陽福祿震千秋。誰識君家遠紹休。壽母令妻佳子弟。良田廣宅好猷謀。金樽㶑㶑雙扶腋。花勝離離滿戴頭。領得天公無限餉。可將何物奉明酬。</text>
<title>挽趙西臯 宏奎</title>,<text>南州人物少如公。磊落長松出壑中。雪榦霜皮今委地。任敎花卉閙東風。</text>
<title>挽安陶川 有商</title>,<text>翛然巾舃鼎山庄。珍重留詩詎敢忘。只信襄陽耆舊在。那知一拜落儀床。</text>
<title>無盡亭拈韻</title>,<text>昔賢歸隱値危時。不見鍾山有勒移。書史追攀高士傳。黃昏幾望美人期。十年生客慚廬阜。千古名園數習池。多謝諸公勤共挽。征驂欲發爲棲遲。</text>
<title>用諸公韻。呈趙一山先生。三首○時先生年八十五。故多用大耋事。</title>,<text>先生堅坐演虞初。强記聰明八十餘。但使德威如潞國。何須廿四考中書。						淡泊胸懷隣太初。沈冥蹤跡托秦餘。嬴顚劉蹶都無管。口授還應有尙書。						窮廬回憶拜臨初。歲月忽忽十閏餘。今日端明元舊識。不煩廡下納閽書。</text>
<title>柳山訪尹漆原 永稷。其從叔年今百二矣。二首</title>,<text>輕車曲曲費幽尋。月影臺西一路深。堪羡故侯無箇事。碧山高臥聽潮音。						壽星福地共相尋。槐樹陰邊玉井深。百二老人肩背直。菁根蔌蔌動牙音。</text>
<title>挽李敬春 寅杓</title>,<text>甘勿江中同泛夜。晩霞亭外共吟時。二年棣萼山丘慟。重誦河南伯子詩。</text>
<title>挽李汝材 寅梓</title>,<text>沈才碩學出朋倫。擬把東西合作緍。我有風斤思一斲。質喪今日向何人。</text>
<title>挽河景寶 載國</title>,<text>人生憂樂㹅難期。天道栽培亦可疑。雲翣有情方北上。江流何事自東馳。琵山寂寞論懷日。矗石淋漓放酒時。休說風儀零落盡。一孤能敵十男兒。</text>
<title>宿沈孟雷 鍾煥 修巖亭</title>,<text>層巖老石動成雙。峰影蕭蕭亂入窓。但共謝鯤專一壑。寧隨范蠡出三江。絃間鴈足藏流水。盤上魚腥勝大邦。築室買田猶可辦。如今那得釀盈缸。</text>
<title>靜吾雨留。有數夜之話。拈韻述之。二首</title>,<text>欲雨先令井水渾。餘寒仍作雪花翻。烟中露屋鴻遵渚。泥上行人羝觸藩。卒歲生涯樵採少。衰年筋力應酬繁。幸逢知己開懷抱。忘却連宵病眼昏。						被髮誰知兆陸渾。廿年人事等雲翻。淸談久已懲夷甫。新學何須罪國藩。氓俗秦中趍利急。儒風周末役文繁。虞淵返日那能望。秉燭秪堪自破昏。</text>
<title>挽郭德天</title>,<text>一見知爲爽直人。紛紛俗輩不盈瞋。名山未得窮遊覽。恨殺淸谿郭景純。</text>
<title>挽金柯山 瀅模○辛未</title>,<text>三十年前師道窮。典刑猶喜在斯翁。尋常矩度雍容際。隱約圭稜簡默中。眞種向來憂欲絶。吾林今日奈如空。抱香老菊枝頭死。不用飄零怨北風。</text>
<title>挽族叔伯唯 秉魯○二首</title>,<text>此歲非辰巳。材賢厄獨偏。文君嗟萬里。郭弟遽重泉。暗淚吾無燥。沈痾叔且痊。實音何自至。仰面視蒼天。						擧族摧杗桷。全鄕失鳳鸞。百年眞夢寐。萬事轉艱難。惺祖憑誰仗。亡兄定再歡。卜鄰前歲約。令我眼空寒。</text>
<title>挽盧小訥 相稷○三首</title>,<text>不倦堂開龍象筵。南州衣鉢集翩翩。誰知報佛眞功德。竟屬當時羅漢禪。						訥中才辯絶兼人。病裡丹黃每等身。到底吾儕難學處。八旬無一晏興晨。						西塞何年得鬂霜。南溟一夜晦奎芒。蘆山猿鶴休多怨。駕洛松杉是故鄕。</text>
<title>奉次西岡精舍韻 並序</title>,<text>余讀西岡翁所自爲記。將西岡二字。費辭作解。强以西爲成以岡爲剛。有類於左氏之占夢說繇。爲發一大笑曰。有是哉。翁之詭也。翁之自號西岡。其意實以對東岡。夫東岡之云。出於周燮。而後人遂以爲名詞。然周氏之廬。偶在於東故云然爾。使其在西則西岡之爲名詞。又未可知也。今翁之廬正在於西。則其自稱以西岡。乃其宜也。而猶嫌其與昔人爭名。則謬爲不敢當者。張皇他說以掩之。翁之逃名。何其巧也。然彥祖生於明時。而不應賢良之薦羔幣之聘。其族之以獨守東岡之陂見誚宜也。今翁之時。比彥祖何如也。則其守西岡之陂義所固然。不必曲爲說以避之。余故發此意。一以爲駁論。一以爲闡奧。後之人其以余言爲不妄。則西岡二字安知不更爲名詞耶。翁而聞此。當亦欣然一笑也。						士有岡可守。東西惟所宜。賢良雖未達。志業故無虧。生理雲千頃。心期月一規。自堪遺外累。何必戀明時。</text>
<title>挽姜元晦 燧桓</title>,<text>晉陽宵話樂如何。關北秋遊興未多。珍重尺書留面目。一回思到一摩挲。</text>
<title>瑜伽寺用金英憲韻。效其體。</title>,<text>迢迢路入層空中。碧樹蒼苔時未濃。旱久泉聲自㶁㶁。天低巖勢仍重重。蟠松尙偃舊時盖。恠石如聽淸曉鍾。一宿何須戀桑下。閒雲野鶴俱無蹤。</text>
<title>挽趙一山 昺奎</title>,<text>泮藻明時譽。滄桑遺老存。心中常赤子。眼底足玄孫。遽見行窩冷。猶餘丈席溫。前年拜別地。巾服送臨門。</text>
<title>同諸友遊火王山。由窟巖至觀龍寺。</title>,<text>爲歷巖崖勝。窮穿草樹幽。眼中三界窄。脚底萬峰秋。寺勢冲天鶴。禪心露地牛。金剛如解語。應說舊時遊。</text>
<title>某里次桐溪先生原韻</title>,<text>蒼松綠竹尙如斯。古匣遺題豈忍披。却羡先生生世幸。漢城鍾𥲤不曾移。</text>
<title>回留葛溪林國宅</title>,<text>猿去山空鶴已飛。洞名千古不低微。是洞爲三洞之首。名猿鶴洞。 葛川亦有伊川弟。栗里何如某里歸。高景百年酬宿願。優遊半日趁斜暉。帽亭泉石重回首。欠却仙臺一振衣。帽巖亭馨國所築。泉石殊佳。前有降仙臺亦奇。以日暮未上。</text>
<title>迎勝村四樂亭少憇。未及訪主人。二香</title>,<text>四樂元來樂莫倫。農桑樸厚釣樵眞。登亭已會當年意。不必遺風問後人。						東風欲動鴈將歸。每誦遺詩興欲飛。更得四篇窮樂事。怳疑溪上一摳衣。東風欲動先林梢。北鴈將歸且水濱。退溪先生迎勝村詩也。平日愛誦之。今到亭中。又見先生四樂詩四首。妙絶尤可玩味。</text>
<title>弄月亭用原韻</title>,<text>玄圃瑤池逈且幽。巨靈移向此間留。洪濤碾過氷紈滑。亂瀑瀠回雪乳浮。狂叫可堪同拍手。苦吟時復爲搔頭。也知弄月吹簫侶。合是當年第一流。</text>
<title>過廣寒樓下。車急未得登覽。</title>,<text>廣寒樓下鵲橋長。瞥眼經來似夢塲。寄語天孫莫相笑。年年一夕亦忩忙。</text>
<title>勿染亭用板上韻 是日重九。有朴生靈晉送饌頗珍。</title>,<text>蕭蕭木葉下亭臯。東望鄕關思鬱陶。忽見江山生畵裡。何來棟宇入雲高。重陽一路無黃菊。好事誰家送碧醪。共向川邊開數酌。都忘半日跋行勞。</text>
<title>赤壁用農巖韻</title>,<text>農老詩中赤壁天。到來斜日滿晴川。祗疑神斧開丹穴。定見香爐起紫烟。造物何須爲此劇。乾坤元自不相懸。蒼然暮色增愁絶。回向江村訪病仙。暝投宋氏家。主人頗吟病。</text>
<title>宗人善中 秉欽 以無灰木杖一枝見贈。云是家姪台煥所獻。</title>,<text>海底靈根直萬錢。賢咸贈我爲扶顚。不愁化作神龍去。已有丹心徹九淵。</text>
<title>留別二丁君 珍泰，鳳泰。</title>,<text>遼鶴何年化兩丁。翩翩才識各精靈。可能寂寞尋家計。長與來人做福星。二君於僕。愛之特深而待之過厚。愧無以當之。且其門闌遊從之盛。當世少比。然竊觀珍君才高而負氣。鳳君識廣而近名。恐皆犯造物所忌。若能更加沈密篤厚之功。可爲後人種無量之福也。</text>
<title>造永里訪朴季彥。炳朝 與徐南𣽎景洙 父子，朴春岡 煕永，玄牧山 相鶴 及諸人共留。二首</title>,<text>不將歸手向西遮。轉到城東日已斜。千里風烟迷客路。十年雲水夢君家。紫荊昔歲三株樹。君兄弟三人。近喪其伯。 黃菊殘秋數點花。人日醉題如昨事。新詞休唱浣溪紗。丙寅人日。君與朴玄徐諸友。佩酒來訪。各賦詩一篇。						世人多道我無常。今日遨遊亦有方。座上淸樽賽文擧。衣間亂墨負元章。是日余寫額聯十數幅 新詩眞怕羣磨厲。豁謔堪供一哄堂。自愧孫陽能識馬。可應隨處不留良。</text>
<title>挽尹丈 大衡</title>,<text>蓉社雍容樽俎中。滿庭爭睹老仙翁。那知一月歸眞宅。太息如今先友空。</text>
<title>挽李奕夫 世衡</title>,<text>玉貌天眞李奕夫。廿年不見意何如。異時父業期劉駿。一夕醫方誤孔魚。襤褸爭揮盈掬淚。塵埃空掩半床書。西臯亭畔荷千柄。來歲何心降萼舒。</text>
<title>三岐舟中。同河晦峰，趙復齋。將訪朴殷一。三首</title>,<text>蒼江落日照人淸。千疊羅紋熨不平。曾把眞源無限弄。卅年相對若爲情。德川爲此江之源。余甞累年遊賞故云。						趙子汪汪澄不淸。河翁氷月似延平。同舟今日誰能羡。江漢風流萬古情。						枕流亭子倚山淸。對面雕甍接地平。亭裡主人眞可憶。豈徒桑宿有餘情。</text>
<title>次韻寄題尹宣傳 永翊 歸田亭</title>,<text>新亭何以署歸田。麥穗傷心二十年。好向靑門覓瓜地。千秋知有尹宣傳。</text>
<title>鳳凰亭。和贈趙立夫。</title>,<text>翠老高懷誰與儔。曾將吾道付滄洲。如君又是人中瑞。占勝何須地上遊。范子五湖輕越楚。蔣家三逕待羊求。來儀佇見文明化。豈獨嚶鳴出谷幽。</text>
<title>駕洛懷古</title>,<text>三國當年鼎足分。南溟又復出神君。至今松柏雙陵道。佳氣猶成藹藹雲。						鳳凰迢遞擁殘丘。燕子凄凉鎖古樓。一片荒碑舊宮地。半株喬木不勝秋。						人文從古地靈開。許宋曺盧不乏才。誰識櫟翁千世士。也曾於此降生來。益齋年譜不言所生之地。但稱其再封金海君。而集中有送金海府使詩魚書虎竹吾州去一句。據此則公之爲金海人無疑。						南浦蘆花已著霜。晩汀鷗鷺不成行。重來倘約湖邊伴。料理秋風月一航。						三叉七點逈回環。千頃葑禾一望間。今日河渠功最大。可堪留得好江山。</text>
<title>挽成參奉 鍾武</title>,<text>眞心充溢更誰如。生理盈虛一任渠。多少世間機變客。較來能不愧籧篨。</text>
