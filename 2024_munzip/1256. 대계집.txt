<title>五倫詩</title>,<text>父兮生我。母兮育我。精以骸我。血以肉我。於乎父母。生我劬勞。欲報之恩。昊天無垠。賦也。父兮覆我。母兮食我。呱呱之泣。毛兮齒兮。於乎父母。于以憔悴。欲報之功。昊天無疆。賦也。父兮敎我。母兮誘我。長滋蠢兮。父母憂兮。於乎父母。之心之瘁。欲報之德。昊天無極。賦也。昊天三章有竹倚倚。根不貳兮。兄弟之生。實維一氣。父母是遺。維我與爾。嗚呼念哉。兄弟豈異。興也。有菀斯棣。枝相逮兮。兄弟分形。實維一軆。父母天只。何彼何此。嗚乎念哉。兄弟匪他。興也。綿綿者瓞。左右其實。其序則異。其心一兮。父母之恩。維兄與弟。嗚呼念哉。兄友弟悌。興也。有竹三章我生何如。惟師覺之。我有耳目。文以闢之。我有心肺。理以沃之。於乎我師。生我身腹。賦也。我生何能。惟師迪之。我有父兄。仁以樂之。我有上下。禮以睦之。於乎我師。生我彜則。賦也。我生何造。惟師達之。聖賢有學。傳而述之。天地有化。發而極之。於乎我師。生我道德。賦也。我生三章父母生之。維君是保。我田我屋。實維君造。中原有草。載雨載露。曷不承事。民之父母。賦而比也。父師敎之。維君擇之。我車我服。伊誰之澤。犬馬有主。尙後先之。我后臨之。曷有其身。賦而比也。天地畀我。維君成之。聖賢道我。維君經之。譬彼月星。遡于太陽。上天臨止。視我綱常。賦而比也。維君三章有柳嫋嫋。依河之沙。女子有行。維君子家。君子天只。尙肯顧斯。死生榮辱。維君子爲。興也。有拳斯石。于垈之趾。妾有何力。輔我君子。承天而行。地道是似。其子其女。爲君子嗣。比也。鳳凰鏘鏘。其音斯好。妾有何德。與君子老。君子天只。憐我皓首。捐我賤齒。爲君子壽。比也。有柳三章</text>
<title>李性純俒來留。讀中庸數月告歸。作我來六章以見意。其辭旨多不敢當者。而篤志好善之意。有足感歎。仍和寄四古三章。</title>,<text>有馬在廐。有鳧其臆。曷不範之。有鸞在軾。比也。雨雪浮浮。見晛曰消。我種我豆。我見其苗。比也。有瀾汍渙。曷以航之。有廈渠渠。曷以樑之。比也。有馬三章</text>
<title>簡寄李命玉 祚鉉○丁卯二月。以共課一春之意有約</title>,<text>思到君邊轉轉深。那堪月色夜相侵。美玉猶求頑石攻。能知安道在山陰。</text>
<title>壬申九月。與宋羽卿 鴻逵，宋儀伯 來欽，李命玉，宋表兄致車 晉翼 作俗離行。</title>,<text>頻年留約俗離山。自信名區待我看。路從靑石稍臻妙。夢遠紅塵始愛閒。詩人解說飛霞洞。雲釋纔逢亂草間。歸鄕若問西遊事。滿袖烟嵐領畧還。</text>
<title>遠坪</title>,<text>隔水人耕沮溺坪。松橋壓石夕陽名。山多積靄看天秘。溪打幽巖聽夜鳴。方知僻處多奇絶。自是高人遠市城。依微憶得前遊事。剛恨廬岑面不生。</text>
<title>細江臺</title>,<text>樹或爲亭石或臺。細江村外路回回。仙圃尙留瑤草實。山家不識菊花盃。平生最恨桃源杳。此去端宜蓮社開。閒雲淡葉渾奇事。只信前行故故催。</text>
<title>大傋法寺</title>,<text>水晶頭角白雲臺。丹壁蒼林一面回。梵宮敗砌生秋草。仙洞飛泉冷玉盃。從知造物心機巧。方使文章眼孔開。今行不負南淮史。莫敎斜陽去路催。</text>
<title>挽族弟國弼 稷煕○二首○戊寅</title>,<text>童年勤孝友。叔世葆淳眞。向學何憂魯。親賢自可仁。平常於我好。晩暮與君期。順善天何報。只贏里老悲。</text>
<title>洗兒 乙酉</title>,<text>三十九年一子生。百回惟祝祖靈明。吾家德業今宜發。此地山川久儲精。慈仁忠孝由天就。壽祿功名似願成。洗汝三朝殊有意。心身宇宙共澄淸。</text>
<title>次族弟聚五 奎煕 壽親韵 丙戌</title>,<text>勤儉規模占地圓。定知天祿自求人。一生次第如初願。五福完全又此筵。我祖門閭同壽域。諸郞歌舞盡陽春。却愧儂家稱酌日。豊兟那得是時然。</text>
<title>盤龍寺訪郭鳴遠 鍾錫。口呼相屬。</title>,<text>訪君山下屋。妙道寄幽獨。手寫春秋字。持將何處讀。</text>
<title>金達叟 逵 來訪共賦</title>,<text>丱角摳衣記舊遊。橫經能自叩玄幽。已喜侯生通易旨。更聞孫子讀春秋。遙山霧破君靑眼。獨樹風多我白頭。西林杖屨今無復。吾道祗堪卷裡求。</text>
<title>尋漁洞。與李器汝 種杞，申聖源  共賦。</title>,<text>偶作佳緣屬此間。雲萍離合念中顔。春天白雪渾爲雨。仙社靑烟半在山。舊交多小霜毛鏡。大朴高低石齒關。詩魂也似花心懶。剛被東風吹得還。</text>
<title>輓啞泉呂丈 英會</title>,<text>熟讀董生行。方知韋布尊。孝篤親忘病。誠孚家不言。常裡心規見。儒邊𨌎器存。鉅樟奄中斷。踈凉樹下門。夙講先君好。晩期此道尊。藍水鄕中約。鵝湖席上言。大規方小試。古義諒今存。殘生風樹淚。那復過西門。</text>
<title>挽金文擧 昌埴</title>,<text>歎息金文擧。天賦何純精。親墓雲猶淚。宗祠草不庭。讀書非口耳。慕道寔衷誠。凄凉洲下月。忍照案中名。</text>
<title>挽東窩金公 奎漢</title>,<text>齊魯無如萬石家。躬行那復語言加。儒門一副眞繩尺。天性流來不着華。紅鞓華髮地仙如。水月樓西第一閭。榮名福澤渾休說。盡是公家孝友餘。先君深契以心知。德義風流百世期。新阡一曲殘生感。回向江雲淚欲絲。</text>
<title>挽宋儀伯 來欽</title>,<text>嘆息公車業。枉敎人白頭。多歲西城路。同吟赤葉秋。三世情交重。二瓻謬囑孤。臯魚纔對泣。那復聽君虞。</text>
<title>壽校理從叔父回甲</title>,<text>基仁秉義立吾家。天祿均如雨澤加。連世三君通紫誥。同堂四父襲烏紗。南嶺松篁無改葉。東風桃李自生花。殘孤獨抱桑滄恨。祗爲岡陵獻小歌。</text>
<title>壽仲父回甲</title>,<text>癡兒無養事田園。只幸當年四老存。勉將菽水偕羣從。長護詩書付衆孫。忽驚風樹心全冷。爲折籌花笑未溫。但願靈光常鎭在。千回此日助深樽。</text>
<title>郭華現 昌爕，李希尹 文杰 來訪。</title>,<text>儒家門路在心期。此事何曾別有奇。詞章記誦終非學。利欲聲華一直危。目辨丹靑方識畵。手能先後始行碁。鬢邊日月君須惜。裘葛誠難造次離。</text>
<title>紅流洞。與張舜華 錫英 共賦。</title>,<text>銀流曲曲響靑巒。佛氣仙踪杳靄間。銘紅儷白渾多事。只有虛亭管一山。</text>
<title>花葉樓。敬次桐溪鄭先生崇禎曆詩。</title>,<text>崇禎花葉萬年斯。春色依然舊曆披。定知一片紅羅土。人性存時此不移。</text>
<title>安康道中。望良洞舅家舊居漫吟。</title>,<text>此路從尋三十年。至今魂夢每依然。東風忽憶槐安事。政似遼陽返鶴仙。</text>
<title>挽張子順 基英○三首</title>,<text>生平慕德意。幾處謁高賢。家業踈仍落。床書鍊更專。最從先子久。晩慕意彌全。塾講頻操杖。經疑屢奉箋。文墨當年戱。哀歡屢世緣。風樹頭全白。哭君淚更漣。</text>
<title>挽我石成丈 圭鎬</title>,<text>忠信廉公性所天。一生規範在儒邊。得寸得銖皆實地。躬行今孰我公先。後生愚魯荷深知。枉下心籌晩暮期。春燈不了桑滄話。一夢東風萬事悲。</text>
<title>挽尹同敦丈 炳周</title>,<text>丈德風猷遠。先君荷欵情。躬行存世範。文藻主鄕盟。聖恩憂草澤。春色滿芝英。殘生泣露曲。餘淚又今傾。</text>
<title>月峯亭。陪諸長老。</title>,<text>滿地秋聲入小亭。菊花霜重一燈靑。宇內有心看素髮。年間無地讀黃庭。我家高處峯留月。大老來時德有星。歎息殘生風樹急。忍隨巾屨上寒汀。</text>
<title>次河江界丈 兼洛 華山亭韻</title>,<text>穹靈左劈別天成。竦處窈然貯淑淸。僧鄕一變衣冠宅。帝座通聞雅誦聲。湖外跨驢誰大帥。雲中睡石足書生。楣間炯詔存明德。看取高閭此頂平。</text>
<title>挽姑夫宋公 寅濩</title>,<text>公翁宜二子。蘧老尙難兄。孝友平生業。詩書晩暮精。窮途存素執。淆世謝華名。斯文方屬望。天也奄佳城。藐予通家子。偏蒙愛奬深。理義容調瑟。瘡疣亟下針。康侯寧不語。仲默庶傳心。永期操几日。其奈氣機沉。</text>
<title>挽性齋許文憲公 傳</title>,<text>東海奎文朗。南山士望存。著禮徵先聖。窮經荷上恩。三尊齒爵德。百世烈功言。龍亡今日慟。父子識歐門。</text>
<title>金汝洪 鍾國，金文擧 龍淳 信宿。索詩走呈。</title>,<text>春雨絲絲洞霧昏。欵將瓊屑鎭蓬門。猶有琴心鳴不盡。一樽他日上黃源。有黃溪之約</text>
<title>挽尊姑夫同樞柳公 道軾</title>,<text>淸標仍古色。名閥魯靈隆。有幹知通器。無求見素風。孝慈鄰里識。位壽上天公。吾家餘小子。此日送斯翁。</text>
<title>挽李輝玉 能璟</title>,<text>一夢人間三十年。俄君童子奄成仙。却從這裡多翻覆。冷暖憂歡別地然。都無一物可爲家。只有蘭茅長長佳。天公若記先慈德。故巷東風更發華。</text>
<title>夜雨睡穩。曉起拓窓。見梨花盛開。</title>,<text>春雨廉纖入夜加。曉風微動鳥聲多。正得梨花無數發。山林一夜太繁華。</text>
<title>挽安進士丈 鑽</title>,<text>瑰姿堪瑞世。蓮沼奈多秋。田園仲長宅。書史鄴侯樓。物外功名淡。閒中趣味悠。晩向先君篤。泉臺庶共遊。</text>
<title>挽柳丈 基鎬</title>,<text>壺老家庭古色蒼。貞姿尤占用邊長。布衣卒掩彌綸手。叢鏑偏尋鐵石膓。蛇龍苟放空言可。鵩鳥何來志士傷。怊悵先交零落盡。石樓寒月淚盈眶。</text>
<title>立春夜。示書室諸君。</title>,<text>靑陽啓玄鑰。今日是立春。氣機渺難測。雨雪又紛繽。小兒解塗鴉。桃帖頌禱陳。天祿豈有私。庶幾同斯人。賤士抱幽獨。玆心詎由伸。有來靑襟子。窓燈幸共親。逐臭諒自愧。惜陰尙可珍。業白由精勤。進皛啖苦辛。只愁小鍾嘶。莫負大車轔。試看乾行健。頃刻無停堙。重陰羃九淵。萬象慘欲嚬。忽焉神功發。璇杓貞孟寅。聖學固如此。至妙在日新。一脫膠漆盆。遂得此心眞。長途難蹴躐。至理寓常倫。只恐枉虛徐。歲月遂嶙峋。看我頭種種。塗轍老因循。庶作孤竹馬。導君西極津。聖師不我欺。克己一日仁。</text>
<title>挽內谷李公 在嶠</title>,<text>文學家模大。芬華世味輕。百年長統宅。細讀莊生經。山南一布褐。不必易軒裳。白頭叩九閤。祗爲保身章。二家先契重。弱冠荷深知。東城堪痛腹。况復殿中悲。</text>
<title>挽李丈 能煕</title>,<text>大家風範笑容知。更有文華滿肚奇。天放龍媒銜策外。東風不借御街馳。東床一見兩心知。酒後談諧雜正奇。不讀南華今已久。蒼山月落水東馳。</text>
<title>挽同敦李公 相善</title>,<text>喬木山南儼一家。春風好返大梅華。老仙已屬烏臺籍。眼底瀛洲路更賒。</text>
<title>挽李丈 在埈</title>,<text>前人氣味樸頭加。嶷嶷風儀鎭座多。通家後輩偏承欵。桑海年來此哭何。</text>
<title>挽李丈 輔會○二首</title>,<text>帶礪家聲重。園林晩趣多。休言經濟少。勤儉足遺柯。不以蔦松異。深荷歜炭偏。孤露懷先友。丹㫌奈九泉。</text>
<title>謁屛山書院</title>,<text>天爲吾東國。先生盛際當。宗社千年業。士流一綫陽。正脉陶山屹。洪流洛水長。顓蒙猶自出。何以拜斯堂。</text>
<title>河上諸長老爲我設酌于玉淵亭。竟日極歡。仍次西厓先生次退陶韻。</title>,<text>地勝兼天餉。先生此有堂。錦壁翔欲下。呀然呑鏡光。珍重諸外氏。邀我水一方。烹狗觴白昔。歡娛永無傷。翳然喬木蔭。鬱鬱凌風霜。徘徊未遽已。滿江西日蒼。</text>
<title>哭金重庵 平默</title>,<text>華老門庭復一陽。大明山色入空蒼。天地還他眞主宰。夷禽奈我大綱常。山謳不合笙篁聽。海瘴難消鐵石膓。泉臺若遂登龍願。公抵尹忠汝書。言及先君子。歎索居孤陋。未遂登龍之願。 應爲斯文涕淚滂。</text>
<title>次族叔 彥相 蟬庵韻</title>,<text>茫茫善報後昆垂。楸柏陰成屋角隨。熒熒龜趺高葉際。依依蟬語晩風時。敢言車駟門閭大。只有箕裘孝謹持。新楣揭罷怊然立。分付兒孫此意知。</text>
<title>挽蘧庵宋丈 寅慤</title>,<text>臯翁有子岳公兄。孝友門庭一路傾。聖代五倫如續采。全家誼行譜堪成。赤子其眞玉不瑕。白頭經業案邊加。不比今人多說話。褧中文錦自成家。</text>
<title>久雨喜晴</title>,<text>陰雲解駁見踈星。露出天南點點靑。績火林螢渾造化。一時光氣助新晴。</text>
<title>夢侍先考妣。覺而有感。</title>,<text>歡極老萊舞。徒然覺後身。那將夢裡境。回作此生眞。</text>
<title>戱贈李君 光弼 呆石韻</title>,<text>峩然一殼一間堂。歎息人寰白首郞。老蘚未全藏傲骨。新梅敎莫掃寒香。奇癖君應東海袖。艶詞吾愧廣平膓。世事如今堪呆了。將身爲石絶思量。</text>
<title>挽耐軒李公 在永</title>,<text>海上儒聲繫素肘。名源盖自玉山流。尊兼齒德方稱達。爵並人天不用求。死生通似東門子。耄老恭如衛武侯。如何愛誦蓬萊句。公常從先君求楓岳紀行。每劇道不已。及其輓先君。有吟罷頭流楓岳句之句。 風馬知應度十洲。</text>
<title>後園梅花初發 癸巳</title>,<text>習靜看書不記時。春風入戶也無知。惟有梅花先得氣。艶陽抽出一高枝。</text>
<title>春日</title>,<text>人度中年始惜春。春光却惜少年人。若得此春心裡在。綠瞳華髮鎭長新。</text>
<title>挽監役李丈 淵性</title>,<text>延陵家世耀高名。北院門深案几明。一命不曾輕重有。褒衣長帶讀書聲。先子當年欵岫扃。白頭如故素心傾。慟哭輀歌風雨路。盛衰興廢爲關情。公哭先君。有關世之盛衰。學之興廢之語。晩生猶幸一班荊。每向先交悃愊傾。聞道賢郞堂搆肯。他年能與講遺經。</text>
<title>挽顧軒鄭公 來錫</title>,<text>王家優禮道斯存。復得寒岡夫子孫。貧窮不作黔婁戚。耄老猶箴衛武溫。星山大約推盟主。淵社文筵賴達尊。崇深盖自低平做。南士依瞻儼一門。顓蒙猶幸拜端明。塵表亭亭雪嶽晴。奬誨應緣餘地借。儒盟庶藉下風成。百年歧議難調劑。三物遺規幸鑑衡。公哭先君悲自獨。晩生今後若爲情。</text>
<title>老松</title>,<text>直性勁姿出地初。老年風韻更優餘。直將竦首擎天立。尙自安根着地居。晩生鱗甲身全大。漸作聲陰葉不疎。未識潯陽老處士。終年撫汝意何如。</text>
<title>挽鄭丈 昊錫</title>,<text>敦樸規模坦易襟。古家風範使人欽。世間機械都無着。白首惟存赤子心。丹峀淸明侍一筵。花香未歇奄登仙。螟嗣式糓堪徵後。只爲先交淚汪然。</text>
<title>明德吟。寄朴子善。煕元</title>,<text>元初此德得之天。理軆光明卽本然。着火是油油豈火。請君看取雅言篇。</text>
<title>問雨</title>,<text>問雨從何至。其來太遲遲。赤子幾盡劉。底事久躕踟。大陸無靑草。百嘉幷凋疷。上天本至仁。伻君澤我師。一滴發一笑。一灑起群罷。能令枯槁物。黃赤化蒼黧。云胡金玉音。使此含生悲。願言惠終始。偕我樂煕煕。</text>
<title>雨對</title>,<text>我本心無莫。來去任天時。行非要物譽。藏豈慳德施。赤魃方肆酷。蘊𢥞莫何誰。伊我遁空曠。深伏以自持。縱憐群生苦。奈彼風雲遲。勢極始自復。大氣互翕吹。驀地一天行。帝命不敢違。枯槁不盡蘇。何有恩澤滋。早晏斂踪跡。白雲與共隨。</text>
<title>贈朴用中 正陽，用賢 正樹。</title>,<text>黑馬蒼黃日不光。吾家遯祖是金藏。承煕五世祖諱碩文。當壬午徽寧殿之變。以宣傳官引諫臣排閤。且奉世孫入。不得請。棄官歸。終于家。號遯齋。 龜谷書堂何處在。五賢遺躅淚盈眶。朴公民瞻號龜谷。亦以壬午節棄官歸。屢召不復起。江陵龜谷。有雙閒亭。乃公遺亭。板揭五賢。遯齋先祖及權說書正忱，柳參議光鉉，李參奉瑀諸公幷列焉。用中，用賢乃龜谷公後承也。凝翁五馬入江州。先子淸遊再鏡洲。朴林春樹迷行路。不許龜山一夜酬。承煕從祖祖父定憲公甞爲江陵府使。先君趨侍貳衙。晩年作金剛行。又遊鏡浦。而未曾一訪龜谷書堂。朴氏又不相聞。甚愧歎。朴林。朴氏洞名。</text>
<title>次贈張重徽 憙遠</title>,<text>迷津那得大心生。慙愧滓鍾不復聲。暮年轉覺琴書冷。今夜方知雪月淸。鸚鵡能言寧是學。胡孫入念定關情。劇憐農馬難爲智。陰璧須看孰重輕。</text>
<title>除夕</title>,<text>駸駸逝水赴東溟。歲鑰如何不用扃。遙憐老雪融殘白。徒喜寒松殿舊靑。風流淡泊梅邊酌。事業虛疎井底甁。情知來歲春容好。只恨床書又一齡。</text>
<title>挽參奉安丈 孝完</title>,<text>台山林木貯淸奇。種德門閭不問知。休說許高容駟足。主翁多是讀書時。周官六行作家傳。不比時人口耳然。盡從勤儉工夫出。自是儒門一副詮。先君契好得之心。歲晏南樓一樽深。風樹殘生今白髮。攀輀無路淚空淫。</text>
<title>挽姑夫同樞李公 彙徹</title>,<text>滾滾靈源接隴陶。葛川獅畵品題高。少日蘇家黃太史。代間奇氣伏群曹。爲儒儘覺業生難。孝子傷心菽水歡。暮讀朝耕非得已。誰敎董子入淮巒。桑蓬志業鬢生秋。此氣如何一堵收。平生不習趨營巧。惟有詩文晩益遒。遠樹春風帶笑還。瀛仙擎誥拜韶顔。淸福猶資金頂重。有時藜杖出前灣。先君篤友老姊偏。每向仁邊氣味纏。耳山一軸蓬壺去。此路那知奄各天。</text>
<title>許后山 愈 來住先齋。對校先考遺文。</title>,<text>慟哭周南命。遲廻林院過。春風依舊在。樹樹是生花。</text>
<title>與后山翁餞春</title>,<text>高士逢春不在家。小山林屋幸經過。今歲餞春春可惜。主人非是愛看花。</text>
<title>偕后山訪南山諸友。共遊東洛書堂。</title>,<text>臨流浩唱大江東。東洛堂前萬古風。春秋脊立三綱重。宇宙胷恢一理同。釣臺石出流雲變。鹿洞經殘茂草空。先生日暮何之矣。不奈腥塵又此中。</text>
<title>阻風宿東洛書堂</title>,<text>萬事何妨任自然。阻風猶宿此江邊。眞境每從淸夜見。故人重得雅襟連。脚底怒濤掀大地。眼前明月到中天。靈芝瑞鳳今安覿。祗有山河似昔年。</text>
<title>贈張姬伯 升澤</title>,<text>洞龍行雨細。林翮搏風遲。正値農山子。端居讀古時。開箱探理窟。賒酒話心期。皓首崇明德。慇懃此意知。</text>
<title>角里軒夜坐</title>,<text>一雨支離會事然。此間三日勝三年。伯淳座在團和裡。綺里山深縹緲邊。思傳論情看率性。陳箴主敬破昏眠。直看萬水同歸壑。一路何曾異越燕。</text>
<title>東齋夜坐。懷郭鳴遠。</title>,<text>墜緖茫茫不可尋。松明小屋夢森森。未信靑山無俗事。堪憐白雪異巴音。伯溫多負先天學。勉老空悲暮歲心。皓天肯相斯文否。朗月何宵照兩襟。</text>
<title>與后山夜上村後石澗濯足</title>,<text>偶然得月去。厓路正熹微。譬彼魚鳥遊。乘氣而忘機。濯足巖底泉。坐石弄淸輝。少焉凉颸發。隨我入山扉。一讀主理篇。物物自眞歸。</text>
<title>奉別后山。以朱子遠遊篇分韻得停字。</title>,<text>聖聖代有作。至道寓六經。此理赤骨立。上下直亭亭。羲黃迄朱李。中天揭日星。夫何氣機橫。陰霧翳蒼冥。老墨分歧徑。禪陸混渭涇。先君爲是憂。苦心發玄扃。直從原頭劈。快刃發新硎。坐看禹鼎成。魑魅莫遁形。勤勤詔後學。喚起羣蒙惺。山梁一以頹。春草留空庭。不肖何知識。式糓愧螟蛉。空餘地海負。寂寞鎖塵笭。嶷嶷后山子。儼然吾黨屛。獨賡黃鍾韻。群聾不解聽。靑馬沂雩春。西林草樹靑。不有黃直卿。那由尋典型。發篋收遺墨。一一加乙丁。匪直目力高。心衡自稱停。落落諸朋輩。無由會水萍。小齋孤月懸。開落五閱蓂。况復素絲微。至誨荷叮寧。駁質終難化。純誠肺肝銘。一夕戒征輈。秋聲動寒汀。世變一何極。普天漲庮鯹。犬戎猋北極。鰌鱔舞東溟。綱常將墜地。虫鶴奈生靈。何處二酉山。白日回沉暝。窈窕黃梅屋。幽人獨娉婷。前期那可卜。詹尹費蓴莛。但願崇明德。莫以衰暮齡。皓天終必復。永世遺芳馨。</text>
<title>挽參判張公 時杓</title>,<text>妙齡仙籍玉山高。嶷嶷風標壓世曹。官到貳卿年大耋。晩緣淸絶退雲臯。明經詞學可同科。仕宦猶從文字過。種得干雲幾寶樹。義方端的讀書多。曾向先君屬意深。豈直松蘿倚晩陰。腥塵不入泉臺路。送公非憾奈吾今。</text>
<title>移寓娥林。過紅流洞。</title>,<text>平生未飽紅流勝。世事悠悠夢想縈。一朝轉作山南客。始覺仙緣定不輕。</text>
<title>人日</title>,<text>槖鑰交吹錯萬經。如何人事此時丁。亂雪舞絲千嶂合。長風立席四郊冥。已知民物爲虫鶴。誰使綱常作日星。參三靈萬嗟虛負。獨伴書魚晝掩扃。</text>
<title>夢侍先考先妣。作一喜一悲狀。</title>,<text>獨傍先靈夢寐輕。長憶當年顧撫情。神明敎詔應無隔。其奈孱兒頑復冥。</text>
<title>春祝</title>,<text>域中人泰吾之泰。天下道存此與存。桃符不別身家祝。斯世同安斯道存。</text>
<title>竹窓朝旭</title>,<text>乍喜蓮生蘂。飜驚龍現鱗。光明遂滿室。定覺太陽眞。</text>
<title>柏洞滯雨</title>,<text>先靈那識柏村廬。缺界漂流藐藐余。堪憐老屋偏依石。應喜穉孫始讀書。移時天雨情如惜。去路山陽信更疎。終看地水同歸壑。團合他年復似初。</text>
<title>訪朴貞獻 升奎 僑居不遇</title>,<text>山人猶俗事。峽路定非深。相尋兩不遇。缺界若爲心。風塵三國盪。烟雨四山深。穩罷春窓夢。無心還有心。</text>
<title>答李器汝明德吟</title>,<text>莫撈波中月。弄取影像好。淸濁還他水。圓輪本自皓。</text>
<title>金致受 鎭祜 留校先考遺文。臨別書贈。</title>,<text>相守恒有事。臨別更無言。此理終不滅。只信蘭陵天。</text>
<title>宋直夫 鎬坤 臨行請一言</title>,<text>直轡方整勒。活水須盈坎。試看澤山象。妙在虛受感。</text>
<title>次贈沈應章 鶴煥○余與應章論學。以爲千聖相傳。只成就得一是字。旣而應章以詩求言。因撤其餘意以屬之。</title>,<text>人生天地間。亭亭而直立。此理本如此。判不受潝潝。千聖求一是。洪流仗孤楫。要求十分處。密付尙可挹。貫之一索子。散錢庶收拾。皇王建中極。卓然山岳岦。洙泗旣開繼。洛閩互傳習。天生一代人。做了一代業。所以古聖賢。皇皇復汲汲。氣機何震蕩。世敎轉嗚唈。禪陸遂夷禽。六藝空塵笈。窈然新安社。寒泉發湁潗。先君抱幽獨。求志歲月洽。眞宰遂返元。皷板風散歙。一實徹萬殊。汪洋百川吸。朱陽透玄陰。砰然發羣蟄。有來后山子。隻眼爛電熠。潤得藍橋玉。希寶鱗次集。童年藉英譽。靈芝三秀燁。川陸久脩阻。矯首懷鬱悒。無因明月至。令人汗生漐。瓊詞藹至意。馥馥蕖香裛。伊余無寸長。口耳事蹈襲。裘箕嗟失業。蒿蔚徒掩泣。何以贈吾子。弊箒增羞澁。况復風威冷。息迹懷慴慹。未須憂杞國。尤當着脚急。基址宜恢拓。鉅藪包原濕。鋤治䙡辨晣。蓴葵判荼蕺。一言聊申囑。吾儒不二法。勿似窮廬我。進德此時及。</text>
<title>挽護軍鄭丈</title>,<text>先君當日此同遊。好是桐翁氣脉留。榮恩壽祿渾休說。勤儉貽謨占地優。王官新寓蔣隣同。爲愛仁廬臭味通。龎床未拜泉臺隔。怊悵鄕閭古色空。</text>
<title>挽鄭進士 圭相</title>,<text>溫醇氣味得之天。好是林泉晩餉圓。蓮沼歸來關戶久。伯郞騫翥有時然。吾人心上大明天。花葉春深一座圓。山薇舊約今誰仗。獨抱陽秋淚汪然。</text>
<title>李孟舜 鐸英 共相印役。臨別贈言。</title>,<text>長霖加祚天。一月混原泉。送君山外去。心緖更惘然。死生元有命。禍福本無門。吾儒一是字。念念警沈昏。</text>
<title>刊先君文集有感</title>,<text>蒿蔚餘生慟慕深。嗚乎先考一生心。虞夏雲陶祗此理。夷禽禪佛奈吾林。龍門述業親言昨。鹿峀携家世事今。歎息根車無處質。英靈想像月明潯。</text>
<title>挽晩醒朴公 致馥</title>,<text>傑氣南州挺。高文左海知。布衣入漢上。時卿折輩之。窄窄鯷魚海。屠龍竟莫爲。將他舘閣手。一命送公歸。早綴愚亭帖。晩發冷洞瓻。黃梅山下屋。講帳秋陰遲。先子心期重。相將晦父書。絶筆理生氣。妙諦諒不虛。劇歎黃鍾啞。閒商赤道規。餘生那忍誦。落日錦山詩。</text>
<title>挽李而極 赫南</title>,<text>拙雅工夫見。疎寒氣味知。梁山餘淚濕。公去我來遲。</text>
<title>夜雨睡起聽鷄</title>,<text>風雨蕭蕭鷄不已。定知堪作急賢詩。長歌叩角還多事。此夜漫漫復幾時。</text>
<title>挽張丈誠五 心澤</title>,<text>緊地規模不做聲。儒門物色闇然成。林窓晝靜深衣穩。好着完形向夜城。四皓山深晝氣凉。異同名理好商量。申勤席角憑公聽。此事邇來轉可傷。</text>
<title>次崔天翼 瓊漢 月城別業韻</title>,<text>百折淸溪一路通。四仙知在半天中。人間不學金丹訣。荏苒遂成白髮翁。四仙臺達士何曾不取魚。聖云漁釣况如余。當年早學桐山子。甘旨親厨樂有餘。漁夫山緣轉熟學靑樵。槲葉松花路不遙。未識人間何歲月。半肩春色數聲謠。樵夫劚山鑱谷理新農。辛苦三時始禦冬。區區不作營生計。免向時人覔鼎鍾。農夫</text>
<title>次金舜皥 鳳來 心齋韻</title>,<text>陽城深處識君心。半壁圖書傍素琴。準擬驊騮揚遠馭。空隨麋鹿臥窮林。岩間酒罷花當錦。溪上吟歸月湧金。南來尙恐塵聲聒。恨不相携對碧岑。</text>
<title>挽金樂汝 頀林</title>,<text>靈根還護舊門閭。寒後春陰尙恨疎。狂風一夕溝龍斷。寥落岡臺月色虛。文貞孫子一見知。眉宇蒼然動色遲。平生不接時賢面。天性天形送爾歸。川祠草鞠考槃墟。氣數吾林慘不舒。許多廢闕隨塡補。盡是賢孫經紀餘。嘆息吾鄕士路歧。鹿規藍約苦心知。萬事無言今世界。儂何南走子何歸。南梓直榦可成材。文錦終難巷姥裁。若假餘生勤共挈。此心寧忍負泉臺。</text>
<title>夜歸</title>,<text>大道導我正。白月助我明。不愁獨夜出。此去我家程。</text>
<title>詠歸亭。設中庚會。</title>,<text>庚炎不上詠歸亭。截取流光爲暫停。幾時天地愁風雨。是處樓臺見日星。層崖水落漫聲氣。高樹蟬吟自性靈。此意多從晴景會。一般卉木萬山靑。</text>
<title>原泉亭。和郭鳴遠。</title>,<text>風浴歸來月上墻。萬林如畵一天蒼。稚童誦字村心靜。好客吟詩水氣凉。不着爲高碁黑白。非材何患木靑黃。如今大地渾無別。未信吾身在異鄕。</text>
<title>甘湖滯雨 三首</title>,<text>梧桐葉落雨如麻。向晩雲收風更斜。山容似畵溪添響。林氣開晨露嚲花。定知妙處還無我。每遇深區欲挈家。泥逕未應留短屐。主人誠意可毋遐。欲驅凉意戰炎蒸。和雨和風苦未能。蟬拕泉聲吟老葉。鷺分坪色上高陵。閑時覔句如通道。亂代謀居似學僧。且待明朝天宇廓。白雲層上共君登。仙蹤重躡武陵樵。差喜名源不我遙。羨他花木自千歲。幸與雲霞共二宵。鹿豕有羣甘飮啄。鯤鵬無地上扶搖。知君不作劉安客。肯費衡冲更賦招。</text>
<title>落帽臺</title>,<text>束壁如將駐急流。水光雲影畵淸幽。爲奠霜花孤竹廟。好吹風帽萬年頭。腥羶海宇吾無地。搖落乾坤又有秋。安得餘生無一事。全家來住把漁鉤。</text>
<title>追和山泉齋夜坐</title>,<text>汗漫天遊屬第三。山泉又是北山南。前宵星影分銀漢。是處烟光似玉藍。天晴獨鴈歸遼海。秋到痴龍臥小潭。安得情朋長不遠。一區耕鑿共肥甘。</text>
<title>秋夜</title>,<text>天地新秋掩槲扉。滿空鳴雨轉霏微。萬樹垂陰旗纛靜。百虫吹氣管簫飛。課兒讀句分隣燭。伴客吟寒憶舊衣。鳳鳥不來天下已。仲尼猶有魯邦歸。</text>
<title>原泉亭夜坐。示鳴遠。</title>,<text>秋後天心妙在空。恰藏明月與淸風。鴈影四三雲影外。蟲聲一半水聲中。殊鄕夢懶詩呈料。病客多懷酒策功。但願家書梳刷盡。直將身計付玄翁。</text>
<title>啓明齋。與鳴遠共賦。</title>,<text>迢迢平陸賦停雲。每向君居夢寐勤。閒聽恠鳥吟無曲。晩識靑山立有筋。妙想多從秋後遠。高人猶被意中醺。寄言藍玉煩雕琢。擔子須加百十斤。</text>
<title>次辛南仲 泳夏 追懷我先君韻</title>,<text>眞源猶藉導歸流。歎息吾林颯欲秋。歲暮南山叢桂發。永言芬馥護芳洲。</text>
<title>聞日本新報。以春間吾輩布告文事。特書朝鮮賤人某某等。輪示天下諸國。謾吟二絶。</title>,<text>賤儒不識道。素位行乎賤。漫然出一口。天下遂同賤。妄擬天下士。翻成天下賤。縱憐人所惡。無道可去賤。</text>
<title>挽權頤齋 璉夏</title>,<text>坪門門法有來存。說話猶嫌四耳煩。循循一副儒邊色。不着安排儼達尊。西山古甕秘藏傳。南國衡秤一席專。文字每從儒術好。幾家金石繡華編。先子心交道義隆。暮年懷思寄東風。先君晩年在晩歸山房。有懷友詩。首及於公。 中和軆用微言訂。昭穆卑尊大議同。晩生頭白拜林幈。大老橫經一炷明。靑巖亭外歸程早。尙憶藜筇渡水經。今天何意夏將夷。白面罹鋒事可悲。尙得平安冠帶去。先王先聖也依歸。</text>
<title>聞李參判鳳藻 建昌 被絏</title>,<text>嗟嗟彼鸑鷟。腸空不啄粟。翺翔出林端。燦爛奪人目。彈豪謾相猜。鎩翮委糞瀆。何似淸湍晨。匿影媚幽獨。</text>
<title>秋夜久坐</title>,<text>寂歷秋風村。天晴夜不昏。星辰輸滿室。穉子掩柴門。</text>
<title>和贈李舜聞 爀明 見寄</title>,<text>恠事凉天氣鬱蒸。王孫夜夜夢諸陵。大木先從心蠧蝕。涸河寧得淚絲增。空煩漆室憂宗國。誰復雲臺畵中興。此夜支離人髮白。幾時紅日海天昇。</text>
<title>水瀑臺。次板上韻。</title>,<text>白石銀沙蔭碧莎。道山秋色漾晴波。坐處不知千歲遠。流風吟鳥盡絃歌。</text>
<title>挽郭丈仲寬 致道</title>,<text>衰俗難爲直。惟公植性剛。界分桐判葉。談辨雪生鋩。欵客生涯薄。憂時峽寓凉。死哭奈河涸。九原無犬羊。</text>
<title>挽張固城 柱鶴</title>,<text>靑歲逢君月色疑。淳心如貌不言知。器重難爲衰世宦。行敦仍有古家規。雲壤分飛顔每濶。干戈同走路終歧。星吾爲客仁誰主。峽雨江風夢思悲。</text>
<title>挽張正言 炳翊</title>,<text>眉際元非俗士曹。堂堂立地策名豪。囊裡千言驚世耳。諫臣寧畏朔風高。林亭一面便輸心。先子儒盟許共尋。未認讀書餘地在。後生能復續遺音。</text>
<title>挽許進士丈 鉐</title>,<text>鷄羣獨鶴立亭亭。秋早蓮池玉藕明。雅操終難諧世俗。高緣本合臥林扃。兒孫詩禮庭陰重。賓友樽碁嶽色淸。洞裡文仙跨鹿去。海氛吹落一天靑。</text>
<title>追后山翁上陽巖。鳴遠亦至。</title>,<text>思君不見又高秋。非爲悲秋白盡頭。董君未掃嵩山室。王子空回剡水舟。干戈慘憺顔如夢。雲木蕭凉路幾周。頻喜風流不寂寞。晩年葱麥寄昌州。</text>
<title>心蘇亭見月。次后山翁口呼。</title>,<text>孤絶軒窓似上船。直將危壁泛長川。天敎放盡今宵月。不着人間一點烟。</text>
<title>上慈被嶺。見鷄鳴山月出二絶。</title>,<text>我自西來爾適東。一時歡喜兩情同。祇緣爾我無私繫。眞面眞心澹若空。遲迴若惜上天東。峽氣林光隱映中。眞面終然藏不得。旋旋發氣破昏蒙。</text>
<title>次宋羽若 鎬完 壽親韻</title>,<text>歌詩三復暗生芬。祗爲純誠不以文。完福無如家有學。靈方爭似性修勤。眞純洞府冠裳穩。慈孝門閭草木欣。若使天翁知此意。會敎春日不西曛。</text>
<title>郭鳴遠賦黃花爲別</title>,<text>小晦猶今九月秋。黃花堪解別離愁。問君不負黃花否。休恨吾人易白頭。</text>
<title>敏窩從叔父弧辰。敬奉黃栗一器爲壽。兼呈一絶以祈遐齡。</title>,<text>風樹餘懷仰魯靈。欣瞻皓首益祟明。慚愧弧盤無異供。願將黃顆筭遐齡。</text>
<title>從叔父以承煕奉栗爲壽。賜以和詩。爲發祗栗之意。誨以敬承先休。同享遐齡。感吟伏次。</title>,<text>遐年令德念先靈。至意深推敎誨明。千聖相傳祗栗義。願言銘服度餘齡。</text>
<title>續上二絶。以達私感。</title>,<text>吾家德學藉人靈。滾到凝寒大發明。後輩漸看名利重。如何端本自冲齡。天地生人是物靈。綱常立極萬年明。一番世局將禽狄。安得身心保晩齡。</text>
<title>冬至前日大雨</title>,<text>南至暖如春。雨絲注如夏。滂沱連曉鳴。淋灕跨午瀉。羣陰上奔騰。沛澤不時下。枯朽縱沾濡。祗自速腐化。幽幽松與篁。何曾殘瀝借。沉沉北陸逵。婉晩東郊駕。願言披霧雲。晃朗紅輪迓。坐見寰海壃。但被光靈炙。</text>
<title>冬至前夜。念蘧伯玉知四十九年之非。點檢旣往。感歎有作。</title>,<text>四十九年事。歷歷指端陳。情知半生罪。常欠一箇仁。天地生爲德。人得以爲人。油然愛底理。發之有常倫。如何頑不類。比若泉流堙。我所求諸子。不能以事親。昊天恩何極。欲報更無因。睠言四海廣。推之只一身。箚着無不痛。豈堪置畦畛。赤子將入井。怵惕見情眞。推之無不及。矧伊睦與婣。祗須公以軆。觸類以引伸。己私能自克。明鏡本無塵。</text>
<title>次成聖汝 載晳 木假山韻</title>,<text>峭奇爲性屈盤根。鍾得山精返化原。常存直氣干淸漢。儼有雄形鎭厚坤。可憐俗迹尋無逕。解使高人倦出門。震動須資止艮象。堪將至理警吾昏。</text>
<title>次卞公冑巖韻</title>,<text>將軍何事卸金冑。孤奇天南縹緲峀。神州腥臭漲黃塵。蠻海鯨涎迷白晝。空排魚浦喚陰風。久負雲臺像列宿。下有幽人對汝唏。只堪忠信期窮宙。</text>
<title>加祚諸咏</title>,<text>水鋪臺寒暄道學倡吾東。文獻當年托契同。水臺日落香塵歇。白石銀流謾暎空。龍山精舍忠於天下義於師。桐老高名萬古知。莫向西宮南漢看。龍山曾讀蓼莪詩。朴儒山朴儒處士昔何年。名與山存事不傳。更送申君深處去。白雲明月一溪連。落帽臺黃花應喜尙書歸。白髮親前奉壽巵。還應愧死桓溫客。落去烏紗故不知。古見菴古見孤菴寄絶巓。一區端合護靈仙。巖扃枉費綢繆策。居烈全圖鐵甕然。吾道山吾道曾云一貫之。如何世界百塗歧。伽山南出文明發。庶幾今天此理知。將軍山 有將軍石在故名將軍凝立幾春秋。目極天南萬里愁。一似岳王掀不撼。東窓其奈老姦頭。文載山屬猪宗社一文山。三載燕樓萬古酸。如今蕞爾東韓土。能久培君畵上蘭。普海山恒河氣數亦斜陽。佛閣風鳴故礎荒。尙有山名蒙舊汚。誰翻飛雨洗生光。金龜峯拔地挺然直士如。萬山環裡一峯余。冬雪春花渾不管。上頭長擎玉樓居。晩鶴亭群巒屛擁二川長。極望坪田稻性良。午夢欲醒風滿笠。一時烟火萬家蒼。</text>
<title>井川僑居</title>,<text>偶然來坐萬山中。好是南鄕士友同。家集編修資善眼。時機數化愛淳風。少年漸次知經業。氓俗由來務穡功。若得餘齡無外事。龍岡甘作老田翁。</text>
<title>立春題兒子書室</title>,<text>吾家春色爾先知。好把春心與爾期。新工妙似春風動。一氣精通萬物滋。</text>
<title>和朴貞獻元日兩絶 丁酉</title>,<text>三百六十轉。從玆一周成。坦坦行不息。此理自分明。一理天地人。元處盡是仁。安將此心去。共我天下民。</text>
<title>簡寄李鳳藻</title>,<text>西海尼山屹。南雲伽水深。風塵人白首。何處更論心。天下冠裳重。身邊爵祿輕。平生名與節。完付汗篁靑。自笑穿楡鷃。終爲食字魚。斤斤說義理。畢竟歸空虛。</text>
<title>次安吉叟 禧遠 櫂淵亭韻</title>,<text>咫尺櫂淵始此亭。別區元自待時靈。先公美業林間富。學士高眠物外醒。雲霞洞壁仍臨水。花石樓臺又貯經。刦雨猶寬誠孝地。密州山色抵天靑。</text>
<title>三峯書堂開基日志感</title>,<text>四世園林此一邱。先君營築屬菟裘。蠱兒堂構今何晩。不及當年杖屨遊。</text>
<title>次參判張公退雲亭韻</title>,<text>達官猶自愛淸幽。五馬歸來鹿友遊。酒外嵐光樵笛曉。吟邊葉語績燈秋。尙有祥雲凝晩壁。忽看明月在高樓。惆悵仙塵今莫躡。短驂遲渡落花洲。</text>
<title>自井川撤還故里。鄕士友會餞龍泉精舍。</title>,<text>今日龍山易夕陰。白頭歧路費沉吟。松篁約共春秋讀。桑梓翻勞夢寐尋。意內衣冠存古色。愁邊風雨報新音。休說溪翁山外去。黃花留付九秋心。</text>
<title>挽愼承旨 炳翊</title>,<text>憶昔塘臺曉。雙眸暎日醒。春風無限好。騏驥倚長程。吾歸理水畝。公去曉雲靑。九天閶闔闢。香靄擁瑤扃。虜人注蜮矢。天步時未寧。夙夜惟臣職。聖心內自銘。瀛樓陪玉案。海郡張雲輧。步武梯天路。中身燦玉鞓。翩然一謝去。雲木滿中庭。搜勝臺前水。沽酒鱠錦鯹。我欲春秋讀。吟歸花葉汀。先亭臨水上。邀我笑談馨。勝事難重續。九原行不停。西風寄一闋。凉淚徒自零。</text>
<title>挽內叔柳承旨 道彙</title>,<text>王母淳明感誄詞。臨汝齋柳公誄吾王母詞。有曰淳明兮爾質。公是吾王母侄故云。 溫然天賦有公推。七册編端金玉語。先君心許見深知。公有御賜七聖玉册文。先君跋其下。有金爾軀玉爾心之語。吾東仕路百年非。拙守惟公古道依。不踏五侯門外路。聖恩猶許紫緋衣。尊堂銀髮玉鞓榮。養志元來絶外營。勤儉家模瀡膩足。不從權貴丐專城。螟兒中折暮年唏。幸得佳孫氣脉宜。門戶他年應不寂。先行凋落最堪悲。</text>
<title>挽辛南仲 泳夏</title>,<text>憤世眉全攢。守窮骨愈堅。磨礱轉入妙。精意在衰年。悲公憂道志。不及先君時。主理有深契。不待後雲知。剛柔交濟義。珍重寄齋銘。如公九地去。誰識切磨情。</text>
<title>挽李德吾 </title>,<text>營爲身計拙。道理眼藏高。吾門主理旨。期與質雲調。眼中無靑白。皮裡有春秋。山薇寧獨採。不肯混涇流。梁摧今幾載。吾黨漸晨星。此世諒無望。泉臺也自馨。</text>
<title>挽李丈 基泰</title>,<text>嶷嶷冠衣樸。優優識慮深。百躓心如石。平生義重金。德義全鄕慕。慈仁九族知。八友堂前路。蹄輪滿意歸。敎子崇文行。英名滿世香。騏驥中途蹶。茫茫奈彼蒼。幸有雙龍擢。挺然傍竹君。他年能有實。留取九苞羣。三世憂懽共。泉臺萬事悲。凉德慚先懿。能無負永期。</text>
<title>挽金居觀丈 台應</title>,<text>兩家三世兩心知。德義風流許共推。次第奎仙瓊府去。岳樓惟有洞賓詩。晩年料理在朱文。爲向先君意更勤。滄儀藍約今誰講。萬事蒼茫雨一塵。</text>
<title>次張舜華抱孫志喜韻</title>,<text>行年望六子猶童。有女生兒喚作翁。萬方卉酪天應復。二祖詩書業未窮。家傳勿墜慈仁孝。天賦應饒睿智聦。老夫無物堪相付。手把獅圖撫汝躬。</text>
<title>挽族姪南瑞 志薰</title>,<text>髧靑魚逐隊。鬂白鳥分飛。離合猶堪恨。可奈各天歸。文華堪世用。峭性奈相違。枯死人不識。爲士政堪悲。</text>
<title>初伏日。同許知府 襫 上感應寺。</title>,<text>五馬屛來野褐同。桑同猶許世緣通。三庚每憶巖間井。五載初登屋後峯。已信高軒無夏氣。却看幽草亦霖功。小規未破言游室。怊悵車塵落照東。</text>
<title>陪敏窩從叔父。次李子集中韻。</title>,<text>賤士賦樗質。更抱臃腫疾。分甘溝壑委。寧覬倕般索。壯歲謝聲名。巖樹事藏密。幸賴父師恩。詩禮庶自律。妙道絲毛精。至訓芝蘭苾。苟能管斑窺。有生志願畢。耿然發精誠。丹衷皦如日。慄慄事天君。肅若焫蕭膟。爽惟主理詮。有嚴尊王筆。徐方御重宸。袞鉞誰能述。發憤冀自靖。寡微增惕怵。皓天思無疆。此道本自一。</text>
<title>次呈敏窩從叔父求志韻</title>,<text>萬用紛綸一志由。古人多說反身求。天下己任曾有妄。鄕人未免晩知憂。好去纖塵還寶鏡。須從坦道戒行輈。白頭始解安心法。此念難容半點浮。</text>
<title>偶題</title>,<text>世間無地買靑山。生計區區涸轍歡。未害疲牛耕短畝。多愁衆犬吠高冠。鬢華每感床書晏。步屧空懷海宇寬。惟有家傳一理字。畢生要得此心安。</text>
<title>夜坐</title>,<text>瘦骨穿衣頓覺輕。一天凉雨送秋情。漫雲擁樹開還合。老草連階斷復生。乍聞靑邱交獸跡。那堪白首坐蟲聲。但願兒曹能及節。碧窓添得一燈明。</text>
<title>挽鄭若重 趾善</title>,<text>大橋東望一廬高。晴晝書聲落遠臯。人道頎然鄭處士。斑衣白首兩跟牢。性老門高駿彩馳。甪翁窓靜雅襟持。型範吾林那易得。好將明德歲寒期。先君當日契冲襟。一部綜要屬意深。珍重蠅頭芬未沬。篇成何處更論心。</text>
<title>久雨夜坐</title>,<text>陰雨長時看不奇。好風何惜一番吹。始知蜀日堪爲吠。正恐杞天亦自危。情朋漠漠無鴻鯉。世事紛紛似奕棊。檢罷床書成獨夢。任他潦霽復奚疑。</text>
<title>七夕</title>,<text>三月長霖一夕開。誰見河邊帝女來。百拙猶憎多使巧。不將瓜酒拜庭回。</text>
<title>挽姜丈 孔煕</title>,<text>世寧蹈海死。士或窮途哭。纓帶九原去。寸心千載獨。</text>
<title>三峯書堂十二詠</title>,<text>三峰書堂陳蘇詩語痛懷嬰。先考當年屋未成。幹蠱迷兒今白髮。敢云堂構副心營。心源堂得見源頭始識心。源頭一理匪高深。却喜三峰點水曲。天來象畫我堂尋。誠存室吾心實軆本來誠。誠實存時印本明。消僞眞詮今尙在。免敎居室愧中情。敬居齋所敬爲居方做敬。此心隨處檢情性。曲拳足恭徒死法。朱箴動靜發深省。開陽門朝朝開戶納新陽。提掇吾心喜日强。安將斯道如斯日。消盡羣陰萬古光。負圖石降寅初載夢驪圖。好把乾坤定萬殊。片石無言心畫秘。裳衣誰復補唐虞。翔鳳臺方寸心頭千仞鳳。鏗然喚起群生夢。數尺雩壇在處存。且隨童冠閑吟弄。二水天一生時元一水。終歸于一始能止。看取雙川驗萬流。人人心上一原理。三山翰林詩句擅三山。若遇宣尼不滿刪。何似當年仁者樂。靜中心法尙留顔。栗墅古人象德稱嚴栗。爲爾偏鍾堅確質。心學須從克己來。重重剝去存純一。柳堤種樹當年先種柳。春心發處爾爲首。憑問天仁何巧神。絲絲放綠無前後。古川渡古人不復到前川。只見虛明水底天。苟得心天淸一鑑。後人尙可古人然。</text>
<title>挽金舜皥</title>,<text>亂代逢人雪滿髭。巖齋幽絶共心期。座上有賓兼有酒。行邊無地可無詩。泉亭月上逍遙夜。峯社花明揖讓時。峽雲一斷成塵夢。愁向陽城寄短詞。</text>
<title>挽宋敬夫 乾明</title>,<text>董生耕且讀。此事古今同。詞華非實學。孝友是眞功。早喜吾門訣。深期晩歲工。埋君金石志。天理竟夢夢。</text>
<title>宋羽若遠訪。臨發和贈一絶。</title>,<text>斯文垂欲絶。惠好思同歸。願言勤攻闕。無以此身微。</text>
<title>挽金表兄士善 翊東</title>,<text>吾姑阨且病。公以孝全名。誰知此一事。大似鼎鍾榮。士窮非可病。所病病於心。不言貧一字。此理余常欽。蚌腹多明月。流光入我庭。斯文今欲夜。期與照昏程。老去情顔隔。如何又各天。江城無送路。題露淚空漣。</text>
<title>挽李寗齋鳳藻 三首</title>,<text>世家薑桂性。全身鳳凰文。大義關時運。孤忠動國君。石壓筍猶出。岡炎玉不焚。奎星一瞥隕。靑海奈黃曛。當年李學士。千里拜吾翁。主理符心訣。陳謨契畝忠。已托冠編字。將謀顯竁功。靑邱誰大手。萬事竟成空。腐芒感大琥。一語肺肝傾。妄辨蘇程室。多慙靜嘿聲。海山書信濶。雲月夢魂縈。何處靑芻哭。白頭兩淚逬。</text>
<title>立春楣帖 二首</title>,<text>百軆喩心涵道妙。一家安分樂天倫。復有賓朋無俗事。鼎來同掃數行塵。天明仁啓萬生冥。驀忽如將大寐醒。道我綱常冠帶我。五洲同讀孔周經。</text>
<title>正月十六日。行長子基元三加。用先人長孫生志喜韻示兒。己亥</title>,<text>爺孃耆歲汝初生。汝父如今兩鬢明。孝忠壽祿當年祝。詩禮圖書屢世精。天時政合吾家泰。人道當隨爾服成。萬事盡從心力確。前程會見宇寰淸。</text>
<title>曺仲昭 鎔，河海朝 啓瀅。以南冥集重校事見訪。</title>,<text>生世旣同域又同。六旬纔得一宵同。但期皓首崇明德。此理元來萬古同。</text>
<title>題扇面</title>,<text>山人手裡風。聊自爽襟胷。不知林影外。炎霧滿玄空。</text>
<title>挽洪思伯 在龜</title>,<text>神交千里共。心訣一家來。何地春秋讀。斯人又夜臺。</text>
<title>次金振玉 聲夏 壽母韻</title>,<text>此日何日升斯堂。孝子斑衣兩袖長。孝子家貧無長物。惟有孝思思無疆。莫言盤飡滋味薄。尙得盈盈春酒香。德義膏粱聞譽繡。親心歡娛永無傷。</text>
<title>靑谷寺。校南冥先生文集。次退陶先生韻。</title>,<text>爲尋山海書邊路。偶酌隴雲詩裡泉。心法尊嚴風味永。可令千載暮朝然。</text>
<title>刊所諸公。送我于琴湖。酌酒爲別。口和金錫羲 麟洛。</title>,<text>跨旬相守似姑翁。一別終然亦是公。若爲斯文冀寸效。此行何遽落虛空。</text>
<title>追次李子剛 泰植 示韻</title>,<text>風瀾渙渙夕陽寒。孤棹還愁上急灘。前宵春雨幾多長。且向汀洲問杜蘭。</text>
<title>朝陽齋。次板上韻。在宜寧雪山</title>,<text>上舍歸來此有堂。願言釣採樂無央。籬根月立千尋白。洞腹雲藏萬古蒼。靈壁兒孫耕復讀。午橋賓主燠兼凉。別有楣間先子囑。一心提掇似朝陽。</text>
<title>鄭聖華 泰夏○藍浦人 來留旬餘。臨別却寄。</title>,<text>千里湖西客。三庚嶺表天。如何勤不借。盤薄數朓連。吾家先德寢。型範寄緗編。一一抽蠶繭。欽欽慕蟻羶。伊我繩樞手。祗堪黃嬭眠。姬曾棗歜嗜。口性古猶然。黃鵠杳將擧。素魚竟莫緣。願君崇美業。努力事心田。</text>
<title>哀元君八 悳常</title>,<text>世風崇梔蠟。君獨闇然爲。孝忱由性植。拙法自儒規。業就無時命。家貧足友慈。萎落人誰見。幽芳政可悲。</text>
<title>聽蟬</title>,<text>愛君腔子貯淸凉。不納人間熇艴陽。糞土多年苦宛轉。薰風一夕化騫颺。殼皮盡蛻身全潔。呼吸旁通響自長。不假羽毛能傅翼。寧將虫粟更塡膓。恩天玉露優糧祿。大地繁陰遍室堂。鉅藪風低千樹靜。崇臺雨歇百花香。高鳴不避威炎赤。大奏尤多晩景蒼。不向芭叢尋歇泊。肯隨鳥雀參翺翔。好逢大夏人同樂。滾到深秋物與藏。每有名流懷逸韻。綠槐高出水樓傍。</text>
<title>七夕夜坐</title>,<text>白頭偏覺送陰輕。無事今年又半傾。雲葉蔽天渾似壓。蟲聲滿地作何鳴。常恐琴書經夏濕。那看海陸得秋晴。山居無物酬佳節。且把詩歌飾太平。</text>
<title>新晴見月</title>,<text>長時霖雨擁幽居。特地秋晴起病余。似有神明開肺腑。忽看光氣滿衣裾。一色水天俱動盪。百重嵐霧凈剗除。安得明辰乘快興。海山收盡一靑驢。</text>
<title>與金香祖 蘭，張重徽。遊感應庵。</title>,<text>偶緣高屐破厓陰。瘦骨何嫌老暑侵。廣文三絶猶寒士。逸少羣賢足茂林。巖蘚封留書後跡。階花芳展畵中心。病懷却似秋蟬冷。直到斜陽始一吟。</text>
<title>上舍從兄晬日小酌</title>,<text>好是吾家壽域春。不關凉意上衣巾。風生䆉稏年形熟。露落梧桐霽景新。舞後弄雛斑袖子。歌邊飛鶴紫裘人。莫道風流全淡泊。慇懃炯戒在心眞。</text>
<title>次安乃謙 益濟 鸞巖卜居韻</title>,<text>看君巾帽世途宜。底事深山小築爲。十載東華驚舊夢。一廛南國答明時。高田種稻溪仍决。半砌栽花露更垂。莫向世人勤覔句。鸞巖恐作沃州知。</text>
<title>次后山翁書示一絶</title>,<text>吾道元來匪爲人。一番磨礪見心眞。但令天理無撓枉。虎尾前頭放此身。</text>
<title>挽鄭文顯 宗世 五絶</title>,<text>思君如臘梅。孤潔爲誰開。黯然香自發。蜂蝶不能媒。愛君如寶鏡。萬類虛中倂。不遣塵煤掩。天雲共對暎。一拜吾先子。輸心契至理。信道如金石。寧堪亂莠紫。世衰氣滅理。才美便窮死。凄凉鄭谷口。穉子無人視。溪棹空前興。根車約更訂。靑林明月落。何處復相贈。</text>
<title>挽西山金公 興洛</title>,<text>十世文忠嫡。一傳定老宗。經綸閑轉密。繩尺動相從。林下臺啣重。山南士望顒。鳴乎先友盡。大澤又亡龍。</text>
<title>邀郭鳴遠，張舜華校輯。要于白蓮庵。路中口呼。</title>,<text>四年不見紅流山。淸夢長飛碧靄間。藜光仙閣愁孤暎。梅信禪龕破小寒。遙欣玉澗新生響。近喜雲屛舊有顔。今行料理書中事。且許靈區滿意看。</text>
<title>挽許貞叔 永</title>,<text>亭亭一樹梅。綽約雪中開。瑩潔玄氷髓。溫靚白玉腮。西湖老處士。辛苦手中栽。標遠淸源灌。憂深厚土培。戒他桃杏性。嗔彼蝶蜂媒。蓓蕾見眞極。生生自復雷。饕風何太惡。飃落委蒼苔。寂寞黃昏月。凄凄玉笛哀。名香誰可譜。欲賦意千回。來歲黃山路。何心向酒盃。</text>
<title>挽朴光遠 尙台○二首</title>,<text>嶷嶷鶴山子。英聲動南州。早歲追元白。寒天讀孔周。窮貧看命分。理義劈原頭。吾人將狄獸。此老又催籌。聖賢垂正脉。主理契斯文。動靜形上見。端情發處分。箭來胷可袒。蘭貯器同芬。峰堂明月出。揮淚送南雲。</text>
<title>次贈沈建七 斗煥</title>,<text>伊我抱氷炭。年邁德業卑。劇慙長途駕。不憚溪路歧。涓涓巖下滴。曷以注淸池。我聞志爲帥。三軍在一麾。基正方竪屋。根深乃達支。循外徒爲耳。自修貴及時。吾門主理旨。千聖傳一規。更有敬義訣。治心是上醫。</text>
<title>挽卞丈 源奎</title>,<text>公昔伽州第一人。百中心法葆醇眞。大耋衣冠儒色貴。全家化理性根仁。先君濟勝欣尋伴。賤子逃踪幸買隣。傷心舂雪新春路。未拜龐床跡已陳。</text>
<title>挽都事張丈 升遠</title>,<text>名門瑞器早播英。好是凝翁玉潤甥。元無塵累侵身髮。惟有詩文瀉性情。歲暮何官云下士。家傳此紼在東行。故人癡子頭全白。不向靑山送短㫌。</text>
<title>挽四未軒張公 福樞○三首</title>,<text>哭父淚猶在。今年哭未翁。此哭亦難復。殘生命何窮。文康八世後。箴儆九旬年。朝啣猶外物。牌拂儼中筵。靈山明月出。禪寺白雲深。先君應共遇。重與細論心。</text>
<title>挽磊蒼張丈 祿樞○二首</title>,<text>黔婁不戚一生貧。楊氏堂帷笑語頻。好完赤子心將去。留却千篇畵性眞。我哭磊翁哭以心。磊翁想亦識玆心。兩家伯仲泉臺路。應說人間跡外心。</text>
<title>贈別張寅說 穉邦○居報恩理巖</title>,<text>世路分湖嶺。人情共燠寒。九秋霜萬葉。二夜月三竿。大界人禽判。吾心主僕看。南飛何日鴈。能度百重巒。</text>
<title>挽宋丈 基德○二首</title>,<text>風味溫然處女持。如無一累上芝眉。更兼文雅鎭澆俗。大鳥山中故老知。夤緣弱妹荷深知。長擬蔦松蔭不移。滄桑世事多堪淚。凄露瓦城我馬遲。</text>
<title>己亥十月。國家追崇故莊獻世子爲莊祖皇帝。追錄壬午抗義諸臣。粤庚子五月。有命致祭于我五世祖遯齋公。庠上從兄在漢上設小酌。諸公作詩歌其事。謹步其韻以志感。</title>,<text>嗚呼壬午彼蒼天。桐血宸辭淚每先。大義甘同安衛士。壯圖虛老馬文淵。君臣父子千秋定。名節恩榮一軆全。但願來承忠且孝。北扉家法永年傳。</text>
<title>李子剛簡寄五言古詩一篇。道夢見我於伽倻山深處。爲次其韻。</title>,<text>臞形愛深居。擬結靑山屋。聊將歲寒心。永托松與竹。亦有同袍子。癖臭時徵逐。願作雲間鵠。雙飛正肅肅。大道憂榛塞。芳室化蘭馥。不堪久虛徐。流光邁奔瀑。何當踐夢境。携我十年讀。</text>
<title>白川橋</title>,<text>明花嫰柳一般春。直到名源覺是新。斜日玉流橋上路。畵中騎馬兩閑人。</text>
<title>先祖正言公墓竪碑</title>,<text>我祖孤忠貫百今。囊封凜凜起人欽。男山雨洗辛王蹕。烏岫風來冶老心。冥鴻舊隱甿謠近。下馬遺阡瑞靄臨。歎息先君未了志。幽銘披讀淚沾襟。</text>
<title>挽權參奉 世淵 二絶</title>,<text>義或常經外。人須直氣中。今年大嶺士。冠帶葬吾公。雅敬吾先子。殘生未敢忘。山川仍阻濶。况復泉塗長。</text>
<title>挽鄭表兄英夫 鎭敎</title>,<text>鳳巢毛羽異。獅壁畵圖鮮。自有溫明地。相傳孝友天。世事嗟灰刦。吾人奄雪顚。寂寞梅花落。誰知谷口田。</text>
<title>挽都丈明仲 炳寅</title>,<text>韋布經綸重。林泉性情安。大東將卉服。處士又靑山。</text>
<title>新漢訪許妹。夜坐拈韻。</title>,<text>百折層遷萬折溪。十年兄妹各東西。面目忽如前世見。亂離猶假碩人居。峽裏粱秔差報熟。念中山水未經題。但願時平翁力健。免敎行徑後來迷。</text>
<title>暎湖樓。次板上韻。</title>,<text>大嶺名區洛上多。暎湖樓出更無加。鷺外靑山涵十里。角邊高柳簇千家。麗王法墨排層浪。聖代文猷掃幻花。淸秋偶躡群仙後。怳憶前身泛漢槎。</text>
<title>大瓢精舍</title>,<text>一上崇禎處士廬。眼前天地更無居。政知魯子高過鳥。未信嚴陵樂在魚。日月不干何代曆。草花猶篆舊看書。欲見先生心事在。百尋丹壁聳蒼虛。</text>
<title>元日 壬寅</title>,<text>初日明如聖主眞。煥然區宇洗前塵。萬戶盃樽興善頌。一時歌鼓破荒濱。已看氷落何論雪。未見花開已識春。願將吾道同陽景。昭代光華日日新。</text>
<title>次南聖行 健 先亭重修韻</title>,<text>龍蛇往刦火山營。突兀蘭臯屋數楹。漢闕長纓違素志。楊床玄草足餘生。籬邊戰氣潮聲去。架畔毫尖岳色迎。衰踪不及東風鷰。倦向雕樑賀傑成。</text>
<title>黃孟達 在三 携兒訪我不遇。留詩爲贈。悵然和呈。</title>,<text>吾人不見已殘暉。上洛靑山一逕微。多謝琥磁勤俯引。劇慙鴻鷰巧分飛。風花題品君猶壯。書草箋經我已違。若使漁舟重問路。水亭秋晏栗房肥。</text>
<title>挽安華益 英濟</title>,<text>先公風範帶人淸。玉樹庭前眼更明。十世門閭流德惠。一家昆季振英聲。芬華利祿趨營淡。經史林泉臭味成。朝陽齋外江流碧。朗月空留後夜情。</text>
<title>與張舜鳴 錫藎 服藥感應庵 癸卯</title>,<text>靈山五月氣全淸。白首同來雪意生。饒我抱書林影重。歎君懷器宦緣輕。細酌名泉通藥性。深咀淡飯習禪情。玆遊要得羅浮靜。卻和更鍾且息聲。</text>
<title>夜吟</title>,<text>中庚氣候似新秋。漠漠玄空夜雨流。多病工夫歸藥鼎。評詩魂夢上江樓。天下事今無着手。眼前人孰大擡頭。自笑蠧魚書裏在。食書書盡更何求。</text>
<title>贈別張舜鳴</title>,<text>痛哭山巓與水干。不堪吾道夕陽殘。歐亞通商文字屈。日俄開仗釰鋩寒。白首何營今世界。靑邱尙保舊衣冠。伊吾送子無多囑。一路無如義理寬。</text>
<title>郭鳴遠以秘丞蒙敦諭。馳餞于茶田。臨行口呼寄呈。二首</title>,<text>聖主憂時急用賢。翩翩駟帛走邱園。平生所學惟誠正。其奈今人視陳言。夷禽風雨六洲天。一髮鯷山救火然。故人手裏龍泉釰。能斷滔滔一利源。</text>
<title>送鳴遠歸路。見中秋菊花已作萼有感。</title>,<text>秋山搖落動高凉。忽見黃花已結房。滿腔欲戰風霜力。開口新含日露光。自是無心妬百媚。又何留約待重陽。定知肚裏靡他巧。吐得千般一色香。</text>
<title>十月二十四日。得張壻右遠在京書報。初四日政。除承煕圜邱壇參奉。十一月呈書請遞。志感。三首</title>,<text>無才端合臥窮林。萬事如今不上心。豈料虛名欺一世。枉煩朝紙遠相尋。先君一命暮途臨。虛負當年濟物心。歎息迷兒無所似。聖恩偏向我家深。今人不仕以爲高。顧我何曾逸士曹。却愁愚魯兼衰暮。謾負明時一脚勞。</text>
<title>至月二十日。見新聞紙。去月二十九日政。除承煕章陵參奉。念承煕世受國恩。義當一肅而退。寒疾閉戶。仕限且迫。不能作一行。又呈書志感。</title>,<text>先王陵下一封香。此是微臣效職常。薪憂未霽王程急。此世何緣答聖皇。</text>
<title>二月初旬。又聞賤名移肇慶廟參奉。惶恐欲作一行。旣戒裝聞已遞。停行志感。</title>,<text>五朔輪流四轉啣。點涓空負海恩涵。慙愧人輸高隱號。祗甘本分臥山巖。</text>
<title>挽曺衡七 垣淳</title>,<text>山天敬義揭眞詮。一氣然薪遠有傳。家法元從名外立。心工尤向病中專。吾儒主訣忻相契。大祖奧篇愧獨賢。嘆息斯文多宿債。那將淸酹慰荒阡。</text>
<title>挽辛參奉 泳祚</title>,<text>南州門戶重。末俗性情眞。質行仍傳業。仁聲每聞人。三世輸心曲。六旬阻榻塵。他年山海路。忍賞鷲城春。</text>
<title>挽李景暉 以鍵</title>,<text>文章空世眼。事業拙身營。一床玄草在。也有子雲評。</text>
<title>挽河江界丈 兼洛○四首</title>,<text>汾泗門閭十世高。儒家氣脉將家鞱。最是孝恭成性久。從敎壽祿着基牢。關北當年五馬豪。昇平無地試靲鞱。劇憐華岫亭頭月。圓就人間晩節高。先子天遊方丈秋。排雲夾日賴心籌。泗上翁嫗傳繪事。征虜樽俎雅歌酬。晩生曾拜北平王。梧竹瑤珥托契長。世事如今公又逝。可能瞑目向山岡。</text>
<title>挽獻納金丈 麟燮</title>,<text>愚亭言志斷生平。仕路山樊判重輕。畎畝忠情眞學士。風塵經業鄭康成。衡嶽酬詩追世契。龍門失御愧菲誠。今日送公差可慰。靑山無改諫臣㫌。</text>
<title>挽許后山</title>,<text>南服人豪挺。東邦天理尊。將身奉德性。開口闡微言。斯文將委地。夫子又荒原。猶餘心法在。終古衛師門。</text>
<title>次道川亭韻 在陜川伊泗谷</title>,<text>君家有道道如川。忠孝源源作世傳。三年北隴凄雲濕。一死南城白日懸。李堂經卷荒榛外。顔樂亭臺古井邊。敢願諸公勤趾美。伊溪泗水好相連。</text>
<title>默谷學而齋。月夜共賦。</title>,<text>汾曲長霖奮不飛。霽天江閣晩炎微。月色好留今夜見。風流高似主人稀。竹外烟低村逕遠。松間江出鈞船歸。遙想寒溪孤臥日。滿庭花卉夢中輝。</text>
<title>次河疇用 載九 贈行韻</title>,<text>看君眉際氣。知自錦山秋。夢裏川原邈。吟中歲月悠。高榻忻靑眼。離程悵白頭。海上多仙躅。他年幸共遊。</text>
<title>追次河采五 鳳壽 路中相贈三首</title>,<text>不遇黃鍾手。難爲嶰鳳鳴。未愁巴俚聵。只要律呂明。會待簫韶奏。鳥獸也解聽。鬱鬱南松氣。亭亭北柏姿。未須風霜勁。臭味久相知。只愁川塗逖。歲暮難徵隨。大陸日西下。魍魎不自愚。猶有天東月。千古印澄湖。吾家敬義訣。不似說空無。</text>
<title>次權浩仲 道溶 贈韻</title>,<text>蒼蒼南斗紀。川嶽久渟凝。上天方降雨。雲物以時興。錯落波斯市。光靈好相憑。况復前修懿。遺風遠有承。白首寒溪老。本末靡足稱。無能闡家學。戈戟滿世騰。好善徒爲耳。何力可薰蒸。逢君吾道下。一似面見曾。縱乏囷廩富。欣倒情何勝。飛雨新安社。申勤共躋登。贈我珠滿掬。奚啻照十乘。願言俱努力。相期上一層。盖聞百尺榭。宜先占地弘。休將舟試渚。且莫釰逐蠅。千聖主理訣。坦塗直如繩。諸君着脚去。戒我百不能。</text>
<title>月峯亭。刱月朔族會。</title>,<text>我李惇宗著一州。每愁名實或相浮。范相庄田欽德義。韋家花樹艶風流。詩禮門閭今十世。禾麻隴畝又新秋。慇懃此日樽心白。不是尋常覔好遊。</text>
<title>七月旣望三絶</title>,<text>老暑醺人不記秋。忽驚林角素螢流。却憶淸閒蘇學士。飄然能作羽仙遊。右自屬底事兒曹不識秋。詩書冉冉歲華流。千古苦心韓吏部。龍猪深喩戒漫遊。右示兒曹志士多懷每感秋。長程立馬鴈聲流。終古元無關戶聖。願君無惜有方遊。右示石南擧</text>
<title>夜坐志感</title>,<text>不知今夕是何時。長夜漫漫白日遲。萬國車船無一路。六旬鬢髮有千絲。幾處薰蒸羅馬敎。連年衝斥日俄師。民憂國步從誰問。天意茫茫未敢期。</text>
<title>次族姪羲玉 志泰 回甲韻二首</title>,<text>君家壽域命於天。任分安眞自永年。代間富貴渾無夢。看取斑衣滿眼前。花邊葱笛我家園。白髮回看一夢然。安得還童眞妙訣。連床讀習似前年。</text>
<title>三峯書堂。與朴洛汝，張重徽共遊。</title>,<text>缺界良歡亦一天。那期帬屐到山邊。是日吟觴同會稽。我家花石愧平泉。高蟬晩響凉如水。深樹濃陰翠作烟。老去偏憐秋景短。願言明德勖餘年。</text>
<title>次寒暄先生志同巖韻</title>,<text>暄蠧先生不復還。一川秋月尙餘寒。千載志同誰有在。且將遊錄寄名山。</text>
<title>小學堂。與郭鳴遠諸公拈韻。</title>,<text>吾東小學有斯堂。千載崇山道氣蒼。魯叟神明尊理篤。畢翁光霽導流長。漁父壇邊琴韻古。農人岡上草心凉。爲向餘塵寄一帖。敢言螢爝補朱陽。</text>
<title>挽趙月臯 性家</title>,<text>蘆翁主理發眞詮。首事從知李龥賢。肥馬衣裘人共敝。虛舟泛水我無偏。長思錦海尋先躅。那料壺山化老仙。儒門世路今何地。不爲吾公憾九泉。</text>
<title>哀都舜達 相舜</title>,<text>呢呢鸚語滑。楚楚蜉衣鮮。獨有槐翁子。讀書且服田。燃松講載籍。羹藿當薌羶。老夫方有企。天曷奪其年。</text>
<title>挽金應由 輝轍○四首</title>,<text>宣城名閥世英賢。文行相傳血脉然。剛州小屋炊烟冷。白玉人看案上篇。名韁黨鏑兩紛然。一任浮雲聚散天。惟有絲毛精義理。畢生茶飯貼身邊。頭白新逢舊識如。靑燈徹夜水東廬。三年劫雨情書至。十舍相看肺腎噓。君去靑山我不知。一年方覺各天悲。篋裡珠璣光滿掬。庶將心畫續前期。</text>
<title>挽柳公 建鎬</title>,<text>枕澗亭邊老木晴。大年黃髮儼蒼勍。自家直以弓箕美。此世方看韋布榮。交情四世冥霜重。溫誨三秋曉景明。花山古色今垂盡。爲向東風兩淚傾。</text>
<title>挽議官柳丈 止鎬</title>,<text>晩生違拜定翁門。尙喜儀型此世存。先卿舊慕嘉朱在。皇極新編賴邵溫。人言懿戒耄年儆。我見靈光刦後尊。今日哭公公不憾。古王冠帶向山原。</text>
<title>正朝立春 乙巳</title>,<text>乾剛一日迅雷噓。驅得夷戎犬豕如。容留愚魯淸平界。飽讀人間未熟書。</text>
<title>崔叔度 憲植 來訪三峯書堂</title>,<text>雙鏡無塵照可通。却憐顔髮異曾逢。惟有此心元不隔。聖狂明德證相同。張姬伯與余論明德。以爲桀無明德而有昏德。偶與說及此。叔度以爲堯桀明德無異。且言淸儒李沛霖以明德爲道心。此說何如。余謂道心只從發處說。明德兼性情。只可曰本心。叔度以爲然。</text>
<title>挽宋舜元 民用</title>,<text>衰世欣看有氣人。蒼然嘉木動陽春。窮通有命身虛老。華夏將夷語輒呻。淳心每向先君事。殘景相期下席塵。秋宵一枕成千古。不恨公歸恨不辰。</text>
<title>挽張景厚 完相</title>,<text>新齋超絶玉山湄。寶樹芳陰剩數枝。腸肚不宜今世味。風猷無愧古家規。綱常天下言何補。耕釣山中計亦遲。欲蹈東溟仍九地。似君非憾奈吾悲。</text>
<title>挽李大弼 玄稷</title>,<text>六世心交重。欽君悃愊長。孝友仍生質。炎凉非俗腸。原鴒飛政急。風馬去何忙。兄歸弟不見。江月使人傷。</text>
<title>乃山路中。見絶壁花樹紅鮮。馬上口呼。</title>,<text>鮮紅壁上樹。特立向朝陽。石擁根仍固。山高幹共長。行人不敢折。上帝獨聞香。影落淸溪水。天雲共發光。</text>
<title>乃山花壇。見玉梅先發。</title>,<text>未辨枝和葉。全身粧玉雪。尙嫌不耐芳。太向春風洩。</text>
<title>園林花葉。次第吐芳。惟棗樹尙不發芽。</title>,<text>含情不肯發。泯默度春陰。秋來始見性。箇箇結丹心。</text>
<title>晏起</title>,<text>幽人懶起曉。臥聽啼花鳥。門前楊柳絲。夜來長多少。</text>
<title>澗壁孤松</title>,<text>春色滿林壁。孤松忽失靑。自有干雲志。抽莖已尺贏。</text>
<title>心源書堂講會罷。與諸賢拈韻。</title>,<text>羣公惠我此登臨。山日亭亭宿霧沉。玉鏡新開前夜漲。綠雲浮動舊栽林。尙有衣冠存古色。且將絃誦續遺音。眞源不在高深處。看取吾人一片心。</text>
<title>李公允 鉐均 來端陽。酌酒共賦。</title>,<text>少小相期度此身。每將懷抱向君陳。白頭那識天中節。黃卷惟知意內人。已把窮通歸造化。須從語默着精神。若識萬中眞主宰。極翁千載見之親。</text>
<title>挽郭聖緖 徽承○三首</title>,<text>乙山春雪訪君家。獨樹寒梅未放花。戰盡風霜香益烈。一朝飄落故山阿。今人爲學亦依名。獐鹿葫蘆種種形。截斷外來方是實。愛君繩墨自然成。明復先生泰下來。門庭賴有石徂徠。似聞聖主知名姓。此行何遽入泉臺。</text>
<title>挽鄭密陽丈 東箕</title>,<text>如公方是古家人。儀範凝然語笑眞。風流幢盖恩榮重。善慶門閭子性仁。自昔山樓通孔李。况今堂廡托朱陳。悵望商顔平地似。一時耉德盡前塵。</text>
<title>次族姪道興 基容 壽母韻</title>,<text>磬室丹衷四月淸。祥風陣陣動簾㫌。也曾橋上瓊漿送。幾許階前玉樹生。歌詩代樂無停奏。酌酒祈齡不厭傾。團圓定待毛家檄。長爲君親祝太平。</text>
<title>讀波蘭末年戰史</title>,<text>孱王畏禍翻招禍。世族肥身竟滅身。慷慨死國高壽古。如何露亞獄中人。</text>
<title>挽徐都事 贊奎</title>,<text>咫尺城塵几案淸。市人猶說讀書聲。靑海儒門尙軌轍。白頭郞籍匪光榮。龜老家風堪復振。華翁心訣猥相評。龍門一接成千古。世路如今淚兩傾。</text>
<title>簡寄辛士亨 奎變 賀周甲</title>,<text>人間容易六旬光。老却靈山辛上庠。鬚髯盡爲傷時白。談論猶緣信古蒼。眼前綱目今無事。膝底兒孫且擧觴。願爾重排前甲子。江湖吟逐瀉衷腸。</text>
<title>沈議官 沅澤 來受大學。數月告歸。</title>,<text>千里靑松子。窮村白髮翁。枉勤文字問。此席幾回同。且道泰山溜。終成穿石功。</text>
<title>七夕會月峯亭</title>,<text>陰雨長時天氣低。忽看彤靄滿山西。蟬聲轉大新秋樹。鷺影初明落日溪。腹空已愧曬書伴。頭白寧隨乞巧兒。世間烏鵲謾多說。牛女何曾有笑啼。</text>
<title>挽宋德懋 浚謨</title>,<text>君家多古色。喬木蔭丹楹。拙規承先確。完福自人成。遺編論世契。衰髮引交情。吾鄕無好事。孝子奈今行。</text>
<title>和贈李舜章 炳勳 二首</title>,<text>且休天大事。主理證蒼穹。兩脚分人鬼。一心判夏戎。文章知有本。功業易成翁。點得傳神眼。飛昇定是龍。霜後吟寒竹。雲間現瑞毛。神鋩好淬礪。大器費鎔陶。水識止邊凈。山看積後高。此途無別徑。萬里莫辭勞。</text>
<title>次宜寧許氏白巖亭原韻 進士許公元輔。退溪先生妻祖也。有白巖亭詩。退陶次之。</title>,<text>白巖許氏宅。雅韻傾冠裳。館有陶山子。亭臨駁水陽。烟霞落一筆。草木足千霜。那尋霽月榭。陪進曲流觴。</text>
<title>次族姪道興壽親韻</title>,<text>人世稀看此一筵。百中兼得九分圓。對舞斑衫聯六六。雙斟壽酒祝千千。他日高閭優有地。君家先德詎無天。且待長房乘泰運。板輿行樂供厨傳。</text>
<title>十月小晦。與張秘丞舜鳴議治䟽事。志感有作。</title>,<text>賤臣樗散六旬年。書卷陳腐鬢髮鮮。長物猶餘螻蟻命。此行聊答父師傳。</text>
<title>抵京師。宿南門外。二首</title>,<text>不見終南三十年。萬般風景屬先天。殊言詭服猶閒事。化得人情異類然。草茅猶有戀君情。咫尺天門首屢傾。近日東溟風力急。宵衣應自不禁淸。</text>
<title>封䟽出南門外旅舘口吟</title>,<text>豺虎窮山父母愁。呱呱赤子路中啾。一泣能沾河涸否。北風凄切淚空流。</text>
<title>華城待䟽批不下。封再䟽徑還。</title>,<text>長安北望使人愁。風雪連空鳥雀啾。回首南天雲盡凍。碧山何處讀春秋。</text>
<title>和許致三 𣳑</title>,<text>憶昨西征路。知君送我情。秪爲人綱重。謾憂天柱傾。吾年餘白髮。何術濟蒼生。相期今已矣。牕日幾時明。</text>
<title>鄭周相 永鎬 來問。有感而作。</title>,<text>此似瀋陽獄。何來桐老孫。恭詢某里宅。花葉至今存。</text>
<title>次贈李雲翼 以鵬</title>,<text>此中見吾人舊衣冠極奇絶。四絶尤感理義相與之意。但所云一樽重叙兩津間者。恐是別天風光。戱呈一絶爲謝。此裏幽幽海窖看。秦衣人自武陵山。今歲王春依舊否。碧桃何處兩津間。</text>
<title>獄中夜起聞鷄 二首○適有一鷄入警署中。獄吏拘之。</title>,<text>板屋靑燈混夢眞。祗疑身作夜臺人。何來一唱金鷄響。却喜今天尙有晨。雄鷄何事入牢門。一縶靡憑兩翮存。秪緣天職終難變。猶作晨鳴警衆昏。</text>
<title>滯中逢生朝 二首</title>,<text>愛重如山期望海。此曾先子憶兒詩。國恩未報身虛辱。歸拜泉臺敢有辭。痛哭蔚蒿淚不盡。殘生已廢蓼莪詩。劬勞是日燕山獄。怳拜慈顔無一辭。</text>
<title>崔君斗潤次示聞鷄韻却和</title>,<text>落羽何緣入柝門。翮毛鎩盡性靈存。不堪關口通宵坐。時向籠禽警睡昏。</text>
<title>和贈丁景呂</title>,<text>達城無新月。丙午問何年。憑詢板壁外。尙有大韓天。</text>
<title>次表從宋彜卿寄韻</title>,<text>退敵已慙胡老筆。斥秦重愧魯連辭。猶向靑燈眠不着。此間心事有誰知。</text>
<title>次鄭周允 冕圭 寄韻</title>,<text>萬用今休說。孤懷尙未灰。試問子眞谷。伯夷有粟哉。</text>
<title>李公允作詩以寄意。步愚字以謝。</title>,<text>老我誠愚世亦愚。未知今日竟誰愚。千般弄巧輸宗社。還恐吾韓不盡愚。</text>
<title>四月初八日。被驅出獄門外口吟。</title>,<text>來曾誰使去還誰。宇宙如今失所之。歸拜無辭先廟下。白雲靑嶂望中遲。</text>
<title>夜上洛瑞樓口吟</title>,<text>夜上南樓思渺然。萬家殘燭婦兒眠。箇中也有髯男在。甚事今宵入夢邊。</text>
<title>旅舘夜起謾吟</title>,<text>牢中四朔每甘眠。旅舘今宵夢轉煩。吾輩工夫眞沒用。身家邦國盡茫然。</text>
<title>挽河復源 載崑○二首</title>,<text>衣裳不飾笑歡眞。皮裏深存好德仁。滾滾輪蹄汾上路。主人門戶更無隣。千金發刊晦翁文。十舍情書寄碧雲。燕獄歸來泉路隔。白頭南望淚沄沄。</text>
<title>三峯堂會拈韻</title>,<text>此會三峯亦一天。風光怳惚在眼前。倚壁蒼松經舊雪。連堤綠草喜新年。已知經卷違今世。且抱琴樽樂我賢。祇有父書存職事。庶將梳洗壽斯傳。</text>
<title>和贈黃子善 道性</title>,<text>一江何遽限西東。此意同時此事同。主宰眞源元一理。綱常大義豈殊衷。慙吾德業隨年老。愛爾心眸占地隆。萬用盡從虛影誤。堪將一實破羣蒙。</text>
<title>和寄金錫羲 麟洛</title>,<text>大陸日沉黑。吾歸安適哉。燕樓人不死。周柱天方摧。政憶王宮樹。空煩驛使梅。西山薇尙在。能有伯夷來。</text>
<title>壽郭鳴遠回甲</title>,<text>頃在戊寅。郭參贊送紫酒一甁壽先君周甲。作敬爲斯文三章以侑觴。今年丙午。乃郭參贊回甲也。念周甲稱觴。本非君子所安。况此令兒幼家貧。重以世變到極。方求死無地。又何心受此。然承煕追感前事。有不敢忘者。命基元釀小酌走人。次其韻以寄之。孝子何心此日觴。臯生風木淚偏長。手擎恩黃泉道邈。白雲南望晉山蒼。斯世何心此日觴。不堪呴鷰處焚堂。孤臣覔死今無地。蔀戶幽幽隔日光。斯道何心此日觴。風波驀地倚孤檣。終敎氣數沉全陸。慚愧師門一瓣香。右三章。只道其不忍受觴之意。非送酒之辭。又作三絶以足之。此日爲君進一觴。世間三事孰句當。願君有壽如金石。家國斯文賴有光。此日爲君進一觴。聖賢履變亦須常。縱然一夕委溝壑。需道優優自有方。此日爲君進一觴。森然萬象塞枵觴。時時灌下源源出。凈洗羣生熟夢塲。</text>
<title>刊四禮輯要志感</title>,<text>人生四禮本之天。常變千殊一理然。蒼姬世範鴻濛闢。朱子家書丈尺懸。先君述輯心專苦。數友讎評事亦賢。慚愧銀根多僨誤。敢言來百證斯篇。</text>
<title>權丁若 丙夏 見訪</title>,<text>逃蓬猶喜見嘉賓。四世情交一面新。家國蒼茫垂兩淚。詩書搖落撫餘塵。積雨山河如睡夢。晴晨花木動精神。白頭尙說前頭事。心法眞時萬用眞。</text>
<title>秋夜見螢火。用杜甫韻。</title>,<text>直從塵土奮身飛。惟有丹心寄羽衣。林間晩蘂時時見。雲際寒星點點稀。不趨炎熱秋方動。遍照幽昏夜更輝。却憐雒舍蒼黃日。能護劉家二帝歸。</text>
<title>霖雨三日。用前韻。</title>,<text>秋雨如絲日夜飛。輕凉容易透單衣。宇宙迷茫黃卷冷。郊原曠邈綠簑稀。生眼黃流多氣力。何心白日惜光輝。老夫却愧開雲手。臥見山腰霧脚歸。</text>
<title>挽鄭承旨孟濟 宜默 二絶</title>,<text>古家風度重。恢藪自無盈。當年鄭學士。人道可公卿。臨門四世好。葭玉又同庚。不悲今日別。後死若爲情。</text>
<title>挽秘丞柳丈 道性</title>,<text>河東家法世傳聲。風範巍然魯殿靈。大方德學常多質。餘事文章不足名。陶屛自有由來緖。臺院何論外至榮。慟哭先君懷友什。此心應不異幽明。</text>
<title>河道若 啓洛 簡寄十五韻。顧難承當。只步二韻見志。</title>,<text>掩淚箕師國。腐心燕獄年。顧我今無地。冀君不負天。</text>
<title>挽崔肅仲 正基</title>,<text>儒範西山老。知君安定門。有賦貧何逐。窮經道所存。天君忻返位。公輓吾先君。有天君始返位。快覩陰雲披之句。 達道悵難言。公甞與承煕論達道之情。未克爛漫。 九原今可樂。不見殿來 申靑泉海遊錄日人呼天爲殿來。 天。</text>
<title>感應庵僧謁余言新褙壁紙。恐小兒墨汚。請題一語戒之。笑而書之。</title>,<text>重粧屋壁凈如新。分付癡兒戒墨塵。看取吾家心法在。纔容點汚便非眞。</text>
<title>讀后山稿。得六十歲所作放歌行一絶曰。古之人行年六十化。我獨窮年何所事。莫說道餘日無幾。履薄臨深斃後已。念承煕今年六十矣。平生有大病。在陽藏伏火不能化。感而有作。</title>,<text>行年六十六十化。伯玉何修而數化。念昔弱冠事陽剛。力行十年不善化。幸賴師友診病源。按住伏火期融化。三十餘煎使君子。下得石痞苦難化。今年六十又將盡。此生不化何生化。歎息當年顔氏子。甚生用工不日化。有己必克不遠復。地雷奮發看神化。不識此去能幾歲。庶得元初還造化。</text>
<title>輓呂仲規 永根</title>,<text>淳行靑氈舊。名途白髮今。晩暮鑑川約。空悲月夜心。</text>
<title>輓宋祭酒 秉璿</title>,<text>盡說成仁字。到頭定幾賢。南城千古恨。恥讀春秋篇。賊子賣宗社。嗚乎又是年。山林死國難。此事古無倫。聖主崇名節。煌煌壹惠宣。烈哉閔趙氏。携手向重泉。念昔儀封見。虛叨絳帳筵。幽幽達北狴。痛哭赴車傳。一息苦難盡。行看漆齒天。臨風首至地。何以吊𤄷淵。</text>
<title>丁未春帖 二首</title>,<text>六十一年春信知。百千萬事天翁知。但願一心通萬理。分明說與衆生知。吾東先立一春心。立得皇家獨立心。六洲共化綱常理。萬衆同堅主宰心。</text>
<title>又題兒子書室</title>,<text>孔聖聖人猶發憤。人生不憤便非人。試看地底春陽發。一奮起來萬象新。</text>
<title>贈李伯陽 相羲○三首</title>,<text>龍蛇角足兩無當。堪愧愚儂白髮長。願君早定平生曆。中道迴徨易夕陽。上歲西城憤血長。此心推去義無疆。世間利害都閒說。求是亶爲入聖方。千古誰誰大丈夫。根基每自困窮途。翻了脚船身入水。定無難事更關吾。</text>
<title>挽金丈聖賚 浩龜</title>,<text>尋常一接每開顔。許共隆中亂代歡。世事轉翻公又去。伽陽西望淚空潸。</text>
<title>除夜</title>,<text>好笑人間六十年。一燈孤坐意悽然。理義玄深黃卷裏。經綸冷落碧山巓。吾家心訣無誰繼。終古人綱奈彼顚。安從宇內英豪後。講立常經萬國傳。</text>
<title>元朝 丁未</title>,<text>今朝丁未我生年。世事推來却惘然。人獸華戎今海內。胞生壯老此山巓。閱去悲歡渾晝夢。粗通知覺奄霜顚。如將甲子重排着。講盡諸經永世傳。</text>
<title>贈申極叟 弘均，極賢 大均。○極叟方讀孟子。極賢方讀論語。</title>,<text>開端義利字。直是死生頭。舜跖何曾遠。當從一念求。古聖垂明訓。今人資頰舌。學之何所求。習處方生說。</text>
<title>次族兄蒼伯 東煕 回甲韻</title>,<text>高堂矮屋盡斜陽。甲子人間一隙光。桑蓬志業書中夢。花樹情懷咏後觴。須看彩袖聯成舞。復有紅繩對引長。莫道窮厨滋味淡。年年九月菊潭香。</text>
<title>甲日書懷</title>,<text>丁歲何星 余生先妣夢大星入懷中。 鰈海東。漫然六十一年翁。三王政敎今難見。萬聖心詮孰與通。宗祊塌地身何慶。蒿蔚終天淚不窮。願言家國多生哲。吾道吾邦日共隆。</text>
<title>挽尹忠汝 胄夏</title>,<text>主理相傳千聖訣。存誠硬着一生工。冠帶送君今不憾。只緣吾道淚難窮。</text>
<title>挽李舜聞 爀明○二首</title>,<text>嵬膝群中骯髒言。碧雲眉角正蒼然。世事談來無可意。白頭深讀古人篇。王孫憂國不憂家。每爲傷時憤淚多。腥雨不關泉下路。故人今日樂如何。</text>
<title>挽金衆楫 濟鉉○二首</title>,<text>休休語笑發春風。愛爾胸中機械空。門前綠柳多車轍。盡室油油福履隆。伽陽四載接莾蒼。幾向高軒把酒觴。風雨如今懷舊隱。故人何不少徜徉。</text>
<title>挽崔監役 奎淳 二絶</title>,<text>賓朋把酒滿。子弟讀書多。休休將作老。善慶積爲家。圓滿人間餉。平安地下歸。似公今不恨。後死正堪悲。</text>
<title>甑山無憂洞。訪先君遺躅。</title>,<text>先君子晩年。甞卜雙溪之北黃亭之上無憂洞中。欲爲樹屋息迹之地。地主南侯羲元爲成給立旨。劃成四界。今考先君集中。有卜地無憂洞詩可考也。其爲閒中寫景之帖。有曰西瞻修道我山之祖。而詩之成曷屋其造。所以志也。小子亦甞往來山間。經營是事。卒不能遂。奄哭風雨。爾來二十二年矣。丁未春。從居列還路此中。仍得與山中諸友重尋舊躅。循月峴之東風嶺之南。飮石窟之淸泉。酌酒無憂山巓。從隱迹而西。止鼓舞之北。做一日之歡。石醒金上舍寅吉爲予拈四韻。余不敢已也。爲搆小詩。請諸公俯和。以備山中故事云。先君遺墨淚瞻西。心上茅齋事未齊。風樹廿年懷疊嶂。晴花一日渡雙溪。石底㪺泉淸夢乍。雲端把酒萬緣低。山中朋友如相信。白髮何辭左右提。</text>
<title>黃亭書堂</title>,<text>玆行三度上黃亭。多謝書燈向客靑。蕙葉呈新春露岸。松聲依舊夕陽汀。極知今世多風雨。那得斯文似日星。若使後生勤學業。殘年何害此居停。</text>
<title>次李繼亨 重明 所寄高山書堂韻</title>,<text>千古高山此一坡。長留明月照寒波。正脉近從陶退曲。淸流遙聽武夷歌。絲毛義理方眞訣。布帛文章是大家。私淑後生今白髮。那將謏學補塵沙。</text>
<title>挽河見若 世鎭 二絶</title>,<text>剩喜臨風玉。翻驚落地梅。金巒朱語在。月夜想君來。樽中酒未空。忍見蛛絲封。寄語門前轍。髧孤犀角豐。</text>
<title>嶺南樓</title>,<text>危樓人坐大江天。極目南雲一眼前。千門樹色笙歌裡。百里山光鶻沒邊。風流浪送花樽月。血恨空留竹燈烟。忽看汽輪飛渡水。夕陽無語下詩筵。</text>
<title>挽宋子三 鎬文</title>,<text>溫明仍性質。文學做家常。代裏難兄弟。泉途又一行。</text>
<title>挽宋子敬 鎬彥○二首</title>,<text>吾道一何窮。聖遠羣生瞢。綱常忽墮地。蹄跡滿寰中。夫子懼左衽。孟氏羞覇功。萬古垂星日。無救滔天洪。况復玄冬慄。芳烈委霜風。委折今已極。大氣何時東。吾道一何窮。此理久矇矓。主宰失其位。氣機自烿烿。俄然太阿倒。寇賊遂斥充。天君有明命。庶幾淸野功。奪我離婁子。云誰相羣矇。</text>
<title>遊龍門。與權允正 錫瀅，許敬哉 珪，宋直夫 鎬坤 諸君共賦。用杜少陵龍門寺韻。</title>,<text>夙聞龍門勝。邂逅尋靈境。孌彼同袍子。履巉相隨影。永懷神斧劈。極歎瑤絃冷。責心每涉險。努力須自省。</text>
<title>碧寒亭次板上韻</title>,<text>北風悲寒雪。南澨理漁船。尙有秋江月。精光似昔年。</text>
<title>挽裵熊川 遇鴻</title>,<text>閭近仁聲慣。邦艱義務聯。定有前期在。那知此路然。</text>
<title>挽崔通政 潤東</title>,<text>此世公卿不足鮮。何如安分爵於天。令終錫祚今無憾。前輩凋零淚自漣。</text>
<title>挽成公玉 琪永</title>,<text>嶷嶷高標我石翁。當階玉樹暎春風。都無機械留胸次。祗有春秋在眼中。孝友恒從茶飯做。榮名全似水雲空。最是休休心貌處。吳洲明月渺何窮。</text>
<title>除夕 三首</title>,<text>除除六十一年除。惟有愆尤不盡除。萬病盡從微處發。那將習俗痛消除。平生禍厄掃難除。恐懼淵氷苦未除。但敎心裏毫無怍。一任天公除不除。慟哭邦讐久不除。膏肓已極病難除。安得長風捲地去。和烟和霧一時除。</text>
<title>挽許永川 烒○四首</title>,<text>天馬昂昂不可嬰。文華器業一規成。璧水蓮華香色遠。好將弧矢四方營。郞官一紙鳳鳴陽。斧鉞無如義理强。世人謾說南州好。五馬區區婦孺光。詩篇如史復如圖。怾怛千峯色相殊。拙手難摸高着處。猥將蹄角說騶虞。淸秋一枕我家山。印榻香塵未遽刪。十二詩成人九地。不堪明月照堂顔。</text>
<title>挽崔聖可 圭升</title>,<text>吾山型範在。皜鶴立靑田。門閭存古色。言議在儒邊。臺籍榮名薄。庭詩事業圓。今行知不憾。長別却潸然。</text>
<title>挽鄭亨櫓 濟鎔</title>,<text>圃老傳薪火。偉冠讀古書。滫飴朝寢後。詩禮過庭餘。磨鏡指吾路。聞香入爾居。白頭悲倒哭。斯道或非歟。</text>
<title>挽崔元則 琡民</title>,<text>近代蘆門好。溪南早得師。聖賢元主理。豪傑豈朋私。訪我金剛路。留君方丈期。此世寧無寤。不須更涕洏。</text>
<title>次贈鄭鶴一 鍾翯</title>,<text>氣數由來有塞通。終然萬理一原逢。多君已照吾家路。只信今磨古鏡同。</text>
<title>挽盧允行 秀五</title>,<text>相輪說塔摠虛名。綜理如公始近情。昆季田園均友睦。姻朋屨馬萃賢英。牛岫雲留高士夢。龍齋花帶季歲營。此路知應含笑去。一生離合淚絲縈。</text>
<title>挽申孔瑞 相球</title>,<text>仁坪存古色。甘分葆眞天。二子皆安職。劬書且力田。眼前時世路。詭服似奔泉。閉戶勤慈孝。布藜樂意全。而今日雪我。逐臭獨翩𦒘。采采丹山羽。習飛下荒樊。相期共切琢。松柏抵寒年。殘景何催急。輕㫌向碧阡。知君南面餉。後死正潸然。</text>
<title>挽李子翼 正鎬○二首</title>,<text>夫君早自豪。神氣邁羣曹。始擧垂雲翼。旋藏澤霧毛。春峽仁居美。豐鄕講帳高。深憐當世志。寂寞委荒臯。陶山主理訣。昭㫼在三圖。性情祗一本。感觸或殊途。黨爭迷正眼。摸索遁眞顱。君歸應細質。須起冢中奴。</text>
<title>挽鄭周一 然甲</title>,<text>昔拜桐溪夫子祠。君家門大酒盈巵。仙郡溪山圖畵裏。風流欵客主人知。靑驢繫我鹿門居。花葉樓高講事餘。世事如今君又去。白頭西望夕陽虛。</text>
<title>挽金致受 六首</title>,<text>澹然一古井。萬象涵其中。終年人不汲。林角自淸風。文瀾淵洞濶。風範冷門高。傳神知有妙。頰上一添毫。白日吾家路。雙眸寶鏡明。知敬妙相濟。方看水火情。麗榭講帷儼。龍齋書草靑。溫然鷄伏意。行見鳳羣鳴。好是神光月。分明照兩心。不知千載下。此路更誰尋。人文將化獸。此老又靑山。精靈如不爽。天理見好還。</text>
<title>校觀岳宋公遺集。有舊寄承煕一絶曰胡元許魯齋。一脊猶擔着。吾輩丁天昏。如何扶道脉。當日期勉之意盖如此。而顧承煕不能副此擔子。白首無所成。而此世已盡夷矣。摩挲感歎。不能自已。謹次其韵。聊述所懷。</title>,<text>天心無夏夷。此擔人須着。好是魯齋翁。剝頭存一脉。鐵木終於胡。魯齋低一着。尤溪大話頭。可以扶陽脉。殘生今白頭。擔子未曾着。宇內何茫茫。耶華亂正脉。日暮歸程忙。衰脚寧辭着。行行到吾家。主理有眞脉。</text>
<title>是月二十日。將去國渡海。路上口呼。戊申四月</title>,<text>亂代慚儒拙。暮途思遠遊。河山九萬里。何處讀春秋。</text>
<title>宿知知齋</title>,<text>大學垂明訓。八條先致知。嘆息名齋意。知知無不知。</text>
<title>上萊府萬年臺</title>,<text>當年鄭東萊。意氣萬年臺。空餘春草茂。怊悵夕陽杯。</text>
<title>浴溫井 四首</title>,<text>聖門言志多。特許雩壇浴。春景無時歇。千年點也獨。岡老萇山浴。風流三百年。後學嗟今日。寂寞渡前川。水火元相息。交須更有成。那知巖竇瀉。還似鼎中傾。吾東二百億。盡是冷心腸。安將箇箇血。潑地皆成湯。</text>
<title>訪金克明 秉勳。臨別贈一蘭盆。走呼爲謝。</title>,<text>珍重海蒼老。贈我一盆蘭。願托同心契。百歲未遽闌。</text>
<title>草梁觀海 三首</title>,<text>夫子思桴海。要尋何處程。龜蒙交弱甚。猶列夏壇盟。行到魯連海。幾時明月來。祇見烟塵黑。天風吹不開。何處姜翁海。白頭垂一竿。不遇文王作。能甘木石閒。</text>
<title>在海蔘威。送李子裕 洙仁 還家。封齒髮遺兒寄二絶。</title>,<text>傍牙橫臥久爲妨。每念全歸不忍傷。一朝舌葉恢餘地。語節圓通肉味長。西登東蹈我今行。歸骨鄕山詎易望。爲將落髮偕封去。埋近先阡自不妨。</text>
<title>挽許舫山 薰○七首</title>,<text>金烏左角揷晴空。滾滾長江日夜東。鍾得一家門戶大。鳳樓高出白雲中。購書千卷不嫌艱。心眼於斯寢啖間。一篇落手人爭誦。童婦猶知許舫山。滄東文氣百年低。舘閣名家黼黻迷。黃髮郞啣空袖手。騕箱牛駕古今凄。暮歲儒門屬望奢。樓臺木石盡精華。溪上小堂笭箵集。一床經史儼名家。雲谷陶山有所歸。記公曾哭我爺詩。老梅叢桂如無恙。主理眞詮細質之。芥珀緣深托蔦松。寸筳時得叩洪鍾。奇字如今無處問。西風載酒淚新封。夷禽風雨不辰丁。公可平安此一行。野史應傳昭代事。儒冠來葬許先生。</text>
<title>發中華蜂蜜山行。車中口呼。</title>,<text>二載俄東港。千程淸北山。殘生今幾日。回首淚吾韓。</text>
<title>蜜山重陽。別裵性和 文昶。○庚戌</title>,<text>三譯尋孤友。一年再涉溟。感君腸似鐵。悲我髮全星。重陽無菊飮。萬里送君何。不須悲今別。同來此亦家。</text>
<title>俄國江東上新峙。逢重九。辛亥</title>,<text>北極重陽四度秋。閉門終日獨搔頭。意內親朋鴻鴈斷。坐邊氷雪鬼燐流。故園種菊花何在。冷槖無錢酒莫求。那將飛躡崑崙頂。一寫吾生萬古愁。</text>
<title>許妹甲日志感 壬子</title>,<text>三妹于今再度年。天涯回首淚潸然。白髮衰骸何狀在。夢魂猶共兩堂前。</text>
<title>張舜華北遊吉林。訪我于上新峙。握手下淚。歡叙數旬。其還餞于紅土河。悵贐一律。</title>,<text>萬里湖山一杖臨。衰容相對更傷心。鄕音政似前生杳。友誼方知到老深。雲坼南天孤鴈去。霖長北陸蟄龍吟。今日送君無說說。吾家一路誓相尋。</text>
<title>追和張舜華辛亥回甲韻</title>,<text>玉雪髧髧昨。轉頭六十年。黼黻嗟無地。身家幸有天。懷永盃盤屛。遊寬杖屨便。白首天涯夜。相思正自憐。</text>
<title>挽鄭厚允 載圭</title>,<text>好是蘆門一活機。當年歌筑許深知。蘆沙翁甞與公論此理活動之妙。仍笑曰高漸離擊筑。荊軻和而歌於市。吾輩有此樂否。 綸經轉逐工夫密。理義難容勢利移。蓮翁夢惱征衣夜。錢子胸恢受箭時。君逝非悲悲我未。九泉甘傍首陽夷。</text>
<title>自蜜山府將移向遼東。五月二十八日登車。途中口吟。</title>,<text>我是東西南北人。昔來今去自無因。四載蜂山黃粟椀。千程遼岫白雲隣。綱常禮樂將何地。猿鶴蛇虫又此民。好將黃海無窮水。淘盡寰區萬古塵。</text>
<title>贈柳汝聖 麟錫</title>,<text>西潮掀大陸。中華遂無君。韙我毅庵子。百顚義與存。誰知風雨夜。一翰唱千門。寂寞三箇字。敢托同聲云。</text>
<title>挽金權翁 衡銓 二絶</title>,<text>萬里從師路。九原望父心。殀壽何曾貳。祗於義上尋。三秋䀋海月。曾照兩人心。申申病枕語。來世庶重尋。</text>
<title>贈金宗亮 起漢</title>,<text>愛君忠義腑。直氣干玄空。雙手奉師訓。萬里排腥風。千言報館字。萬古驚群聾。前行願努力。吾道在吾東。</text>
<title>挽金進士景洛 五衍</title>,<text>儒範能傳世。名塗每後人。丹㫌題上舍。甘作古韓民。</text>
<title>安東縣。偕盧致三 相益，安舜衆 孝濟 諸益。訪老椵村蔡春可 煕東。</title>,<text>無家無國我今民。中澤飛鴻幸有隣。綠草荒原初種稻。白頭經士始擔薪。猶能釀酒招元亮。未忍裁衣改舊秦。願從新域修新業。共待宗邦景命新。</text>
<title>安舜衆寄詩却和</title>,<text>伊昔靑絲奄雪華。中間蟲鵠夢魂遐。妖氛霧散蛇驚笏。古郭天遙鶴去家。是處新亭空涕淚。餘年遼榻共生涯。祗恐綱常委地盡。不愁枯骨棄黃沙。</text>
<title>和贈呂鳳汝 誾相</title>,<text>迢迢明月洛西雲。異域新看舊井君。嘉魚處涸誰爲沫。老鳳啼飢尙有文。桑海淚凉頭共雪。菊籬詩發口生芸。秋風萬里關河暮。酸鴈飛鳴不忍聞。</text>
<title>和寄南聖行 健</title>,<text>魯月山前去歲秋。忘情遼水一年流。黃花栗里幽人臥。明月吳洲久客愁。深欣令緖龍抽籜。回笑浮營蜃起樓。願將餘日勤傳付。休用勞勞憶遠儔。</text>
<title>任君 𣵮 來留幾日告歸</title>,<text>鴨海秋風冷。麟阜夕照侵。中宵梨舍燭。能照老夫心。</text>
<title>次周熊濤 嵩年 贈別韻</title>,<text>朱顔綠瞳老仙同。大道無須說話通。河西講席春溫襲。城北茶樓夕照空。下士瓿編虛逐臭。尊門學說世蜚雄。晩暮論心仍遠別。不堪回首綠楊風。</text>
<title>張舜華寄去年臘月初二日夢作詩一絶。卽吾北京發行日也。盖此老有約同入北京而竟未諧。和韵却寄。</title>,<text>窮陸茫茫鴈獨征。孤鳴無地訴衷情。待到春天陽北進。乘風更作一群行。</text>
<title>挽鄭應五 致魯</title>,<text>好是桐翁血。峭貞所性來。違俗猶分渭。勤家似累臺。一甲花籌共。四年竹逕開。凄凉人世事。君去我無盃。</text>
<title>甲寅正朝</title>,<text>元日吾生第一頭。坐看中夏曙光流。堯孔倫常千古永。韓燕海嶽萬程脩。詩書謾惱窮山燭。簫鼓初登大陸樓。天涯一灑君親淚。此世那能以所求。</text>
<title>和寄李性純</title>,<text>愛爾情何極。憂來慮更深。萬里重開面。一篇兩見心。宇宙綱常急。風塵歲月侵。上天如不棄。後約庶相尋。</text>
<title>步河聖權 經洛 示韵四首</title>,<text>夫子當年桴海歎。更經今日作何看。敬奉春秋藏聖府。且待吾天好一還。平生大義在三書。祗信天心此正如。知吾罪我須千古。這理伸時始稅車。萬里中原闕里堂。畵中猶拜舊冠裳。剛欣賢裔存遺脈。深喜吾家主理方。一席狂風碧海飜。不知回首卽平川。孤舟向晩謀停泊。葭露迢迢未敢諼。</text>
<title>和寄李德初 啓東 示韵三首</title>,<text>我今南北東西人。無國無家七年身。餘生幸得長沮耦。不向寰中更問津。臨淸高閣向陽開。嘆息江南庾信哀。蛇蟲猿鶴那堪說。可是機雲北渡來。殘年非爲避風塵。只願千金買善鄰。逢君說下心田種。因是眞時果亦眞。</text>
<title>次呈姜參奉 夏馨○幷小叙</title>,<text>以中表而同高祖。幷生老黑子域中而不相識。卒然一席於殊譯之域。得講誼而叙衷。其歡哀固天情也。公吾先子行也。以余賤齒而克長之。又爲詩若文以悲其境。其敬且仁矣。昔我高王母孝敬敎子有方。用能昌大其後。以道義學業名一世。不以科第宦達數。盖公之家範遠有來矣。余甞讀外氏五世祖祭吾遯齋翁文。知義理之有孚也。今誦戚叔言。重有感焉。桑滄鰲骨未云霜。亂代欽君質性剛。吾生長似浮遼海。此日渾疑到渭陽。歸昌臺下曾尋路。丁令柱邊始擧觴。萬里蒼茫衰暮別。心天漢瓦是逢塲。</text>
<title>重陽。尹秘丞 胄榮 見訪。金器仲 璉煥 賒酒慰客懷有感。</title>,<text>重陽對客淡相看。主人賒酒慰情顔。故園黃花含笑未。此生無路對渠歡。右自屬今辰把酒故相看。疑對黃花舊國顔。閱盡風霜只本色。開心一笑足成歡。右屬尹秘丞</text>
<title>挽趙良彥 炳澤</title>,<text>並世纔傾盖。殊方始坼書。男兒宇內志。埋却汕東墟。</text>
<title>贈別趙亨進 正來</title>,<text>萬里初開面。臨歧却惘然。吾道中華在。須君擔一肩。</text>
<title>贈趙哲夫 鏞敬</title>,<text>好是西翁侄。此行詎偶然。老夫情更重。擔送爾雙肩。</text>
<title>次傅敎員選三 銓。兼呈吳委員瑞緣 壽延。</title>,<text>玉貌政昂然。金聲忽相傳。黃馘流離子。慙君英妙年。敎職豈偶然。薪來火自傳。潮州文字種。趙德在當年。耟負匪徒然。中原文獻傳。願同堯孔域。磋切度餘年。</text>
<title>上元日。權丁若，成聲振 鍾頀 偕賦。尹令適至。</title>,<text>蟄虫猶未起春雷。新歲新元日日催。大陸層氷纔欲解。故邦明月宛重回。嚶禽好逐遷喬鳥。艶藥驚看破雪梅。願言努力前頭去。萬碧千紅第次來。</text>
<title>曺佩之 寶珍 席上酬陳生 余至德興堡數日。百家長曹寶珍設酌專邀。共西川及李德初啓東赴之。欵甚洽。陳生年十六能筆話。卽席寫一絶相示。余與西川各答一絶。留後會。</title>,<text>異國猶同國。此地舊是韓國。大抵是檀君遺族。箕鮮以後韓人。亦多華人。 今人亦古人。願合中韓俗。共期堯舜臣。</text>
<title>重陽獨坐憶故園黃花 三首</title>,<text>奉天城北又重陽。遙憶黃花在故鄕。却慚老我迷芳性。戰盡霜風未吐香。普天何地不重陽。剛恨黃花寄故鄕。殿來雨露多腥穢。涴却心頭幾寸香。有朋新自泗川陽。滿說黃花似故鄕。安得春風栽遍地。羣腥盡化一林香。</text>
<title>輓辛士亨</title>,<text>大蔭承宣宅。誰知上舍高。皓髮峩冠整。靑編奮筆豪。討逆危忠炳。尊儒正議牢。吁嗟萬里淚。無地葬吾曹。</text>
<title>張壻右遠次寄德興雨坐五絶却和</title>,<text>吾輩胡爲此世人。夢中猶作舜堯民。漂遊萬國無歸處。只有斯心伴此身。吾儒本分讀而耕。理事元無兩路營。愛君鴻耀齊心做。不恨多年未拭靑。尊公萬里脫綈袍。一念西飛晩更豪。遼中不比隆中美。慚愧州平枉遠圖。宣尼不作我將何。學會遺堂尙足多。苟得天人齊一力。小華終亦大中華。箕師九疇昔東來。曠世三千路復開。明夷貞極元將復。皇極弘謨庶奉回。</text>
<title>次寄李子裕示韻</title>,<text>嘆息吾身雲與來。雲來却引爾心來。爾心定處吾心在。辛苦何須逐物來。</text>
<title>冬夜獨坐。用山里諸益韻却寄。</title>,<text>平生擬作大鵬遊。溟海高風晩放舟。頂上有天瞻日月。眼前無地讀春秋。何年禾熟檀箕野。窮宙源長洙泗洲。此夜諸君應未寐。一燈遙照萬今愁。</text>
<title>聞崔西扉舜九殉義事。口吟志感。</title>,<text>西扉常晝掩。獨鶴響南天。安步蹈東海。北斗正蒼然。</text>
<title>哀崔中汝 正模</title>,<text>未顔交尙切。無疾逝尤悲。西扉洵有胤。留與九原知。</text>
<title>輓柳汝聖</title>,<text>地盡難爲步。人亡尙有心。汕川如有日。風馬好相尋。秋風䀋海月。千古我家心。畢竟只斯理。華山好更尋。</text>
<title>發北京行</title>,<text>窄窄韓山白盡頭。漂萍六載始今遊。中華鉅陸全寰拱。神聖洪源萬世流。政恐西風掀地倒。回看東旭向天浮。先君付我春秋傳。爲訪英賢此講求。安東縣在鴨綠江西岸元寶山下。舊屬兩界閑地。淸咸豐末開荒。今成鉅邑。日人連鐵路于滿鮮橋江上。擬東洋第一。割縣南爲租界。直達于長春。將復設洮南路。達蒙古界矣。車中望金石山甚奇秀。金進士學周每說山下局勢宏濶可居。似不虛也。午歷高麗門。盖麗代立界通市處。</text>
<title>高麗門</title>,<text>麗代無邦此有門。迷茫往蹟野乘聞。兩界蔘繒姦竇泄。千年皮幣孔途奔。山河也識檀王轍。烟火今成滿代村。白髮西風緣底事。吾家舊路在中原。門以西。山勢雄峻。路頭屈曲。經二十二窟。始見鳳凰山立雲中。山下局面平開。鳳凰城在焉。說是句麗安市城。麗人呼大鳥爲安市故名云。或云城南數十里。別有安市城。 城主楊萬春射唐帝中其目。李牧隱穡詩從敎白羽集玄花者也。眼前只有一般辮髮滿族。一般荷鎗日兵。欲求前代影響而無地矣。</text>
<title>鳳凰城</title>,<text>此是中州第一門。碧嵐初闢晩鍾聞。檀箕郅化仁禽至。日露狂塵戰馬奔。甲午淸日之戰。淸總統宋慶率七十餘營。守九連城。日兵渡江。慶退保鳳凰城。以爲不可守。棄城走。日兵遂入據。甲辰日俄之戰。日兵敗俄兵於鴨綠江。遂連破九連鳳凰二城據之。 天開愚叟籬前路。借王屋愚叟移山事。以見山高路狹之狀。 人到丁令郭外村。此皆遼東地。舊屬檀麗故域。而今只見殊服異語。 玄花白羽渾如夢。安得楊公起九原。過鳳城漸看。極目雲烟。天野相接。夜下奉天省車塲。宿金氏舖號同益豐者。省治瀋陽縣。淸舊都也。淸太祖起自滿州。席捲而西。定都于此。立天下之基。今其城府周遭。人烟稠匝。尙足爲雄鎭。追想我孝廟被質三學士殉死。不覺悲憤塡臆。成聲振 鍾頀 來見。天涯舊要。相對凄凉。權丁若 丙夏 曾約居行兩同。聞昨始相地廣寧。更覺惘然。甲申曉雪。李君達鳳 吾州瑟谷人 來見。晩訪權敎官。丙文○京城人 其仲胤重根曾訪我接梨樹有舊。麵酒叙話。鄭君載洪 泗川人 與丁若同寓吳家荒。適至要我出其家。</text>
<title>瀋陽城</title>,<text>極目風烟接地平。奉天西塔夕陽生。一去不回三學士。千秋難見二皇明。舊泣銅仙辭漢闕。淸興移歷代寶器。藏于奉天宮。 今看石牸入巴城。借秦人石牛通蜀道事。譬鐵路貫滿中。 過境恩讎無處說。吾韓已亡。淸亦革命。 吾人到此若爲情。乙酉。申君伯雨 淸州人 金君璉煥來見。金君爲說花山近事。噓唏久之。丁亥。出吳家荒。金參奉文若 昌鉉 邀宿焉。己丑丁若始返。約皆左。送止馬三家車塲。此行竟孤矣。庚寅行渡遼河。鮮勾舊界也。錦州亦一都會也。南遼以西。漠漠平原凡七百里。古人言日出土中。儘不虛也。到廣寧始見山。俄而醫巫閭諸峰。飛舞而前。夜抵山海關。盖已過長城矣。追念往蹟。往往不禁扼腕。</text>
<title>渡遼河</title>,<text>檀主神疆此水東。爾來分合代靡同。檀君降生太白山。實是白頭山。循之而南。其都在平壤。而其西界至遼河。幅員極大。箕鮮句麗之盛亦如之。後自契丹始分裂。 地氣常隨人事變。華夷元不界疆封。檀箕之世。朝鮮日就文明。與中華無異。句麗尙武。屢與中國交抗。羅麗以來。局處鴨左。而遼東遂淪於夷俗。明祚不長。分合無常。盖人事之變。非地界有限也。千古箕王此一東。農工詩禮五千同。羶蟻魚淵洵有理。史家謾說受周封。箕子東來。從者五千人。百家畢具。足爲世人模範。鮮人愛戴歸往。漸成國軆。自是天理。史家說武王封之。然本非周地。何以分封。况箕子矢志罔僕。豈受周封哉。幼安何事此河東。老去還從魏使同。高遯猶爲鄕里戀。一生心事一䟽封。世或謂管寧爲漢守義。然寧當曹氏世。自遼歸鄕。非避簒奪之魏也。其居遼東。爲避亂也。其不仕。只是厭爵祿也。其上魏主書。已自道盡矣。尙論者自可知。盖高遯之士也。</text>
<title>錦州路中</title>,<text>百戰功成惜一死。承疇寧不愧丘曹。明毅宗十四年。淸兵圍錦州。總督洪承疇調吳三桂等八大將。調十三萬兵次松山。淸兵迫之。盡敗走。承疇入城堅守一年。巡撫丘民仰，摠兵曹變蛟皆死之。承疇降。承疇曾屢討劇賊。積功至都督。出守錦州。 淸氏元勳顔已靦。忍向明家弄手刀。承疇後爲淸朝大臣封王。帥師攻皇明。屢敗官軍。</text>
<title>寧遠道中</title>,<text>直節雄籌袁總兵。寧州百戰屹干城。明熹宗六年。滿州兵圍寧遠。袁崇煥誓死固守。滿兵戴盾穴城。崇煥發大礮擊敗之。後爲摠兵。屢立邊功。 吳家钃鏤嗟無眼。崇煥後爲總督。滿州主避其鋒。迂從龍井關入。進薄京城。崇煥將兵入救。淸主因中官被縛者行反間。毅宗疑之。逮獄殺之。天下寃之。 坐見淸師入帝京。</text>
<title>望醫巫閭</title>,<text>醫閭山角使人驚。虞氏幽州厥鎭名。虞世十二州。其一幽州。其鎭曰醫巫閭。盖已入中原幅中。 燕秦兒子心胸窄。割取家園築小城。據幽州鎭山則燕秦所築長城。實在中國之中。如割家園築小垣。</text>
<title>山海關</title>,<text>上天元不限東西。嬴氏城頭夕影低。千秋石竇無人閉。五胡三主一輪蹄。後漢後趙後秦燕魏爲五胡。與金元淸三主。皆從關外入。無君無父一姬情。殘盡明家更噬淸。世人不識吳三桂。枉把經權較重輕。明毅宗十七年。闖賊逼京。命遼東摠兵吳三桂爲西平伯。將兵入衛。三桂收寧遠兵民四十五萬。日行數十里。至豊潤。聞李自成已陷京師。逗遛不進。會自成使者賷其父襄書招降。三桂受僞命欲降。行數十里。詢知其愛妾爲自成將所奪。大憤斬自成使者。回山海關。上書淸親王多爾袞請降。自成怒。自率兵攻山海關。多爾袞救三桂。戰破之。自成殺襄及其家人西走。淸遂入北京定都。封三桂爲平南王。使伐明。旣盡滅明氏。又叛淸自帝。淸討滅之。世人不知其情。論討自成事則或言赴君難者不能顧父命。及其叛淸則又以恢復中華爲大義。皆非其眞也。辛卯登車棧一覽。地盤高平。眼界通濶。西北枕大山。東南控海灣。儘一雄關也。登車車中有女座隔間。足見中華禮俗有遺也。自此山川華麗。里閭稠密。唐山以南。一望平野。樹梢連天。人煙点点。是薊門烟樹耶。天津巨港也。帆檣如織。街里絡繹。難以一眼槩也。一邊纍纍濕土中者。皆塚墓也。不覺發喟。</text>
<title>薊門</title>,<text>地盡天低杳不分。迷茫烟樹是非雲。借問汶篁何處植。西風欲吊望諸君。</text>
<title>天津</title>,<text>海氣東開天北垂。西風十里酒家旗。回憶淸朝李太傅。低頭締約正堪悲。淸光緖甲午。與日人戰于朝鮮連敗。日兵遂進陷遼東山東諸處。乙未命李鴻章爲專權大臣。往日本馬關。與伊藤博文議和。三月還天津。定割臺灣地。賠償三千萬元締約。沮上窠窠蟻垤如。津人交錯死生居。先王葬法原倫理。物土山陵族墓墟。古制宅兆必卜山陵。制族葬以昭穆爲列。過天津已夜矣。抵北京入西河。沿東昇棧。金副尉爀先入有約今發還。有趙喪人鏞 黃海道長淵人 迎叙。北京自召伯封燕。始著邦疆。至慕容氏稱帝。雄跨諸夏。逮至遼金。混一中原。奠其鼎鍾。歷元明淸。日增式廓。宜其宏大美麗甲於五洲。而今考西歐名都鉅港。多非想境所到。北京乃無足屈指。盖緣中州尙樸之遺風。亦二千年衰退現象也。</text>
<title>北京</title>,<text>神州殷庶甲寰中。大陸涵天首府隆。七雄肇割山河幅。四代連仍帝子宮。金元明淸 明家舊誼匪風感。孝廟深羞逝水空。淸曾質我孝廟。至燕始遣還。 滿辮洋髡車外走。我華誰是主人翁。十一日壬辰。國彥，基仁出觀京都物華。仍訪金主事羽正。本名益煥。京城人仕北京。 尹秘丞棠 本名胄榮。京城人。梧陰後裔。 來見。詳道孔敎會事。癸巳作書孔敎會長。送國彥，基仁。持榦任李時品 字明庶。四川人。 所贈孔敎論一册還。陳博士煥章 字重遠。廣東人。敎會主任。 所著也。足見博雅而有苦心。但時有牽合時趣處。亦氣數所迫也。</text>
<title>讀孔敎論</title>,<text>亭亭直上我家中。不苟高奇不苟同。或恐諸君多說話。害他天理本然公。甲午崔主事榮玖 吉州人。今居鎭岑。 姜秉烈 長城人 來訪。乙未陳重遠來見。筆詢姓名職業。次書先生儀觀秀異。足見學問甚高。此來甚有光於吾敎。因請赴講會。黃元方 龍南人 來。自言曾遊鄭厚允門。其志頗倜儻。丙申高龍煥 北靑人。方遊學。 來。十六日丁酉。赴孔敎會。由共和門入正陽門。歷舊皇宮門。西過中華門。北迤至衍聖公府。在太僕寺街西單牌樓。乃孔衍聖公京府。 陝西會長宋伯魯方演講。講罷入客廳進茶。龍積之，名澤厚。廣西臨桂人。 王偉臣，名士傑。河南武涉人。 李明庶俱相揖叙話。明庶書先生道高望重。請爲案中光。余辭謝。遂與國彥，基仁幷錄。與重遠商確支設事數條。</text>
<title>共和門</title>,<text>家而無主國無君。終作山谿水草羣。試思揖讓都兪世。元有人和不二門。</text>
<title>過舊皇宮</title>,<text>天下初聞無主國。宮中又有沒民皇。可憐白玉墀邊艸。空作髧兒鬪翠塲。亡國遺民頭似雪。淸家門外泣韓皇。南漢瀋陽千古恥。兩地今成一夢塲。</text>
<title>衍聖公府聽講</title>,<text>聖府崇崇數仞墻。累然遺像儼斯堂。那將共此圖中服。言以其言行以行。庚子。尹令棠來致安慶觀孔道會委帖。請赴拜經會。乃龍積之所倡。盖本齊書臧榮緖庚子拜五經之意也。偕送國彥，基仁赴觀。辛丑黃啓瑞，粤西賀邑人 薛正淸 陝西韓城人 來。黃英妙可愛。薛乃文淸傍裔。甞率陝西義旅著戰功。問文淸家學仍主程朱否。正淸曰然。問此間程朱學派有幾人。正淸方書龍積之。適閔判書泳璇 輔國台鎬子。純明皇后弟。 至。說及國家往事。不覺嗚咽。詢其伯公 泳翊 近狀。曰今無世間想也。問大監來此何幹。曰遊觀。余曰宗社覆亡。吾人均罪。其首非大監家耶。判書洒然曰不敢辭。余曰大監昆弟思贖萬一未。判書曰無以當此。余曰先大資不識吾先子而特筵奏之。請特設義禁府都事仕窠而處之。吾固不私謝。然亦不能無感焉。此語爲少報也。判書曰先人時。尙有公論也。辭未竟。龍積之來。寒暄畢。問貴國學派主何學。答學派雖多歧。主程朱則一也。積之曰聞先生主程朱。深庸敬服。往復屢回。乃曰先生此行。中華孔敎之福。仍請余作書。康更生 名有爲。廣東人。 及濟南孔道會長王侍郞錫蕃燈至。皆告歸。喪人梁謹泰 開城人。營商業。 來留趙君所。</text>
<title>與薛正淸論文淸學派有感</title>,<text>厓翁使節逮皇明。纔向羣中得一京。西厓柳文忠公使明朝。問中國近世道學正宗。皆以陳白沙，王陽明對。文忠公言陳王皆不免禪旨。惟薛文淸公可當正宗。有新安人吳京揖而進曰公言是。 如今學界多禪味。可喜高章薛正淸。正淸姓薛而主文淸之學。其名實符其旨。壬寅李議官倬，京城人。故判書祖淵子。 羅弘錫 水原人 來。弘錫言曾參耶敎非本意。今願從先生贊孔敎。癸卯基仁赴孔敎會。持支設書還。金君堯璿 長城月坪人。河西後。曾於海參威有舊。 李副尉鴻圭 京城人 來。龍積之亦來。爲余謀一館所於安慶觀一房。鴻圭君善爲通辭。尹令告歸。付家書。甲辰作書陳重遠。改承認書面 初作韓溪老先生閣下。 作東三省韓人孔敎會。李敎官相益 鎭川人。參贊相卨弟。 來。道及其伯公同苦事。日已夕。乙巳李鏞 本名鍾善。北靑人。判事儁子。 來叙別來經歷。曾於海參威同苦。 且說延吉府韓人孔敎會。韓人在北間島。私立孔敎會。 與墾民會相軋事。盖墾會多耶敎與新學。交府立會。頗成團軆。爲外人所惡。農民又苦其年金。適老宿諸公立孔會。素嫉新學陵鑠。有姦人托其間。合農孔之怒。壞墾會。至呼訴官府。犯上作閙。府官遂以兵迫之。獲首杖囚之。流離民族。又相交惡。思之歎息。</text>
<title>聞北間島孔敎墾民兩會相爭有感</title>,<text>新見憑陵舊習矇。東頭西畔兩夢夢。安將大韛通鎔鑄。鍊得純鋼作選鋒。二十五日丙午。移寓西磚衚衕法源寺大悲院。亦龍積之所僦備孔道會支設者。而今且假我也。是曉先到迎接。靜潔可愛。李倬，黃元方追到叙話。</text>
<title>寓大悲院</title>,<text>北京城裡東溟客。釋子堂中孔氏情。却恐身心終二致。憂貧憂道兩無成。丁未基仁赴講總會。路歷李南彬。名文治。雲南人。前國會議員。 持形聲通一册還。盖南彬憂中國音學之差。用聲韻反切之例。倣列國音文。倡造諧聲字。其用心亦苦矣。余甞依吾國文作音文類表一篇。思欲與華文配行。天下所見有畧同者。然皆畵餠也。龍積之來。請閱春秋集傳諸篇。乃曰先生此行。足以報箕子東出敷敎之意。今鄙人於中邦最有眼福。仍起揖請借瓻詳究。</text>
<title>見龍積之說箕子事有感</title>,<text>箕師東出曉天淸。爝火何干太陽明。中州自有龜書在。皇極篇中至理呈。洪範五皇極。大明君民之道。此與堯舜二典所載相發。今中國論共和者。不識此書之旨。只以無君爲極至之理。故下句及之。戊申陳重遠來詢移寓。己酉往謝重遠。略論東省韓人設敎入籍數事。重遠節節首肯。歎政界未暇商確也。次論孔敎當設科實施。重遠請著論以明之。時衍聖公令貽到京方還。作書付春秋集傳一部。夕龍積之來說謹閱理學綜要，四禮輯要。益服尊先德道問學冠絶群倫。求之我邦不易得。古語云明德之後。必有達人。今得見先生父子。眞此生之幸。</text>
<title>龍積之論先君三書有感</title>,<text>此世鮮看主理文。回頭宇內忽無君。中原得友瞳如電。可是吾翁後子雲。庚戌薛君正淸來。講禮說數條。辛亥除夕也。國彥，基仁觀城市。獨坐抄孔敎敎科論。夕酌酒遣懷。</text>
<title>北京除夕</title>,<text>苦事浮生此夕除。今行又是北京初。召伯山河西日暮。明皇城闕朔風噓。靑岑萬里先人廟。白髮三更釋子居。宇宙悠悠心一寸。挑燈獨草敎科書。甲寅正月初一日壬子。晨起盥洗。基仁賖果酒酬令節。院直老頭陀獻一酌進揖。道萬福。盖舊俗也。朝後黃啓瑞來賀歲。邀基仁遊城中。留供夕饌甚盛云。</text>
<title>北京元日 甲寅</title>,<text>吾生少可是年頭。大陸恢恢曙彩流。綺羅五族 漢滿蒙回藏。 同人巷。歌皷千年帝國樓。歷金元明淸四帝代。 一番風自吾家到。吾家在東方。 三畫陽能普土周。上天不以西潮變。正朔宜從聖訓求。民國改從西曆三年。而民間尙從舊正改歲。盖聖人行夏。適於人時也。癸丑國彥决意辭歸。悵惘無以懷。托歸與東省諸公。先織孔敎會。全議官 秉薰號醉堂。平北三登人。 來訪。自述平生經歷。往往悲憤下淚。欲尋孔社。命基仁偕往。持該社規則二度還。其中有圖書舘頗可觀。甲寅我曾王考參判公諱辰。第一鍾。盥洗具服坐。萬里孤懷。感淚自零。封春秋集傳一部及敎科論。送孔敎總會。</text>
<title>送春秋集傳付孔敎總會</title>,<text>今人援孔似迷藏。剛說春秋不尊王。王正大義昭如日。願共諸君講一塲。李浩然 陜川人 來。方習華語擬入學。傳其兄 載源繼伯父 宅父憂。爲念愴然。李南彬來。儀表可敬。叙寒暄。見案上有理學綜要。請而閱之。拈理氣二物一段曰平生深服此言。問有成說否。南彬曰方泚筆。筆之當就正。夜而還。乙卯薛君正淸來。講格物及理生氣之旨。別有筆話錄 問春秋尊王論語攻異端之義。正淸有所著。言春秋不主尊王。孔子不攻異端。故余詰其主意。 正淸曰前所論多未中理。待暇從容就質。丙辰訪全議官。酌紅露叙話。待社主徐侍郞 名琪字花農。浙江人。 不至。拜孔子像而還。戊午基仁赴孔敎會。見重遠已抄敎科論付雜誌。托余續有論著相投也。羅弘錫來。抄東省韓人私議。且願擔孔敎一分子。己未申正尉八均 申大將櫶孫。今改英曾。在安東縣有約。 來見歡叙。且致國彥歸信。袁峻 河間人 委來致欵。龍積之簡要明日聖廟拜經。初九日庚申。赴國子監。龍君與黃啓瑞待監門。入曲廊啜茶。進大成殿。殿高可建十丈旗。覆以黃瓦。堂階皆玉𤮍。中堂奉版位。牓至聖先師孔子。前傍分奉復宗述亞四聖。其後傍分奉孔門十一賢及宋朱子。淸嘉慶間躋享 皆用漢滿文雙書。兩廡百五十位。未能遍謁。庭中歷代贊德碑林如也。老杉井井成列。正門兩旁內。安周宣王石鼓十座。外安康煕帝石鼓亦十座。積之率諸生奉六經四子。卓于門內。焚香進拜。各讀一章。肅立凝想而退。余亦隨導而行。西迤入辟雍門。復由橋門登殿中。有帝座。自元明設。但水外占地未廣。無以容萬衆觀。迤南曰南堂。養士數千人。共和立國。經廢而士散。歸歷李浩然。隆福寺衚衕。韓君鎭敎 平北祥原人 在座。由南城列國公舘外。出循車塲路西還。</text>
<title>大成廟</title>,<text>天彜慕聖夏夷同。四帝宏模代有隆。龜背林成碑影織。龍頭雲現屋身穹。靈顔未洗滿洲墨。講座翻掀歐海風。南舍烟沉西日暮。滄東下士淚盈瞳。</text>
<title>辟雍宮</title>,<text>橋門璧水擁朱宮。三古文猷尙有風。民國皇嬴終一轍。黃龍寶座碧苔籠。初十日辛酉立春。酌酒遣懷。韓鎭敎來說西墾敎會事。袁峻持餠子一紙盒相贈。筆話良久。別在筆話錄 龍積之繼至。論敎科論。眞得孔門宗旨。仍勸開會院中。得自與中國人共來從事。余辭未敢。積之又請通書康更生。有筆話錄</text>
<title>北京立春</title>,<text>六十一回半島春。七年氷陸不知辰。風味初驚生菜椀。範圍將大賞花鄰。桃帖先題吾道泰。梅心漸似舊邦新。適有故人談孔敎。萬方同我太和眞。壬戌積之送黃啓瑞。索寄南海書。書寄之。李倬，袁峻來話。安君泰敏 黃海道信川人。今移義州。重根叔父。 學天主到北京。資匱訪天主敎人無顧者。跡余名而至。告以情。慰留之。間說義士舊事。爲之愴然。癸亥權湜書從敎會至。卜居一着尙漫然矣。李南彬寄冉覲圖 牟陽人 所著天理主敬圖一册。亦一新說也。龍積之書言願從先生後立一學校。奉五德五倫六藝四科而充廣之。僕志已决。願先生出而倡之。余致書辭謝。李相益來閱近著數篇文字。賖酒穩叙。甲子終日雪。孔社徐侍郞 琪 寄名紙致問。送啣爲謝。乙丑龍積之寄書基仁申前意。書畧曰大悲院甚靜潔。鄙人爲招待地。凡貴國學人辱臨者均可便宿。尊公道德高邁。學識獨超。直可開門講學以授徒。將孔門敎科實施。以正孔敎。鄙人願爲門生長也。請轉禀尊公云云。 全議官送獻議二册請校閱。觀其大意。多見苦心。十五日丙寅上元。遙想故園。悵然興懷。黃啓瑞抄敎科書來。請點付報舘。全議官，申正尉次第到。酌酒酬節。</text>
<title>上元看月</title>,<text>七年四見殊方月。只是吾家屋角輪。那從此上乘將去。環盡全球燭萬倫。丁卯羅弘錫共韓令永福 廣州人。曾守江華郡。 來。韓自言曾學於兪鳳棲莘煥。文敬公 廿年前爲領事書記住天津。後入耶蘇敎。今來此傳敎。吾韓近日人情無常多如此。韓鎭敎，袁峻至。各請趣旨書一度。戊辰申英，趙鏞來寓西間。韓永福又至。袖示所擬東省方略。良亦苦心。但藉此要華人信己而任用則亦末矣。夕赴全議官書邀。議官出示華人酬答文字。且及其所擬獻議書請訂正。十八日己巳。爲中華南北統一紀念節。放街張燈。頗飾物色。是日校全書。其欲以吾東禮敎施中邦。立意頗壯。</text>
<title>紀念令節</title>,<text>天候自有日時丁。如四立分至之類。各有自然之節。非容人力可以參錯其間。 古聖何曾別立名。三古以上。無世俗名節。 西人紀念興民志。西人有紀念盛蹟之節。今此名節盖倣此。 猶勝東洋俗不經。東洋所云三三九九端午流頭之類。皆不經。出於後代謬俗。金君起漢 平北寧邊人。師事柳毅庵麟錫。曾於俄寓有舊。 來見忻叙。詢毅老事不能詳傳。朴友寬國移居長春近地。讀書治農。想起黯然。庚午朴宗根 咸北利原人 來。頗有志氣可愛。聞北間島韓人李東春請願政府。得東省韓僑入籍訓令。念其情形。爲之歎息。</text>
<title>聞東省韓人入籍有感</title>,<text>幼孩失母母他人。家姥無言淚滿巾。未知他日生毛羽。能記爺孃有大倫。全議官送意見書求繩削。適患風煽耳鳴。强精點竄。恐誤故人勤囑也。壬申基仁赴孔敎會。陳重遠請余述作。詢及孔祀冠服之制。李南彬送所著四言韻語求評。李相益來致其伯氏參贊書。萬里寄情。讀之可淚。且言孔敎會必自立國土於世界政治之外。此曾臨別相確者。顧今欲依人藉力。時之權也。然亦力量不及也。作書寄謝。茫然不能盡心曲。</text>
<title>讀李參贊 相卨 書有感</title>,<text>淸山俄海風霜淚。孔道曇魂聖佛心。五載影形今萬里。夢中顔面字頭尋。孔敎亶宜別立土。多君抄下一南針。如今却傍鄰家廡。拙法誠慚負夙心。癸酉雨。甲戌又雨。作孔敎進行論及孔祀冠服說。趙鏞薰 咸安人。今寓懷仁縣。 來訪。致權湜書。乙亥微雪。爲龍積之囑序孔廟遊錄。積之書來。多謬贊。饋片糖一封。崔主事榮玖來寓前舍。丙子李德初 啓東○安東人相羲弟。 來。道舊談新。一喜一歡。且道通化前踦。仍說卜地同居協議孔敎之意。甚可慰。崔主事設夕飯相待。丁丑送進行論於龍積之。積之書言先生此行。殆孔聖箕聖默諭之。使我四萬萬生死而肉骨也。當騰傳報紙。啓發我四萬萬之心云云。且寄寗述兪 潼關人 所著明學一書。請弁以文。余辭未敢。金起漢來講章甫深衣之制。且奉示李華西衣制。盖余所講過者。與許性齋說大似。亦前輩苦心也。戊寅李南彬，趙國政 雲南太和人。 來。南彬言大著淸心丸說。文字高妙。大有警發人心處。安君泰敏欲賣淸心丸而無人顧者。余戱作說使示人。城中多傳寫者。 仍請重覽理學綜要。覽畢言此書深得程朱正傳。今中國無此書比。貴國有印板可買一帙卒業否。答大兄可持去詳閱。鄙人當謀求呈之路。南彬竟辭謝未安。己卯送孔敎進行論及冠服說於孔敎會。理學綜要一帙於南彬。托置一文字於其首。袁峻來說東西勝負之原。別有筆話錄。 龍積之書言進行論已付報舘。且請作字說百篇序。庚辰羅弘錫，尹海錫，水原人 李浩然，金聲振 元山人。曾卒業高等學校。頗有志尙。 來。薛正淸來言先生敎科論一篇。自敝會已呈摠統。批準敎育部。置之不理。擬卽從敝會自辦。將來請先生主持筆政。仍言自後請常奉敎誨。余辭謝。詳筆話錄</text>
<title>孔道會擬改編孔敎敎科。要余主筆政。</title>,<text>嬴秦世降敎科無。此路中原鞠草蕪。多謝諸公䟽舊井。老夫何力轉機轤。</text>
<title>敎育部長不理孔敎敎科有感</title>,<text>儒寒末葉弱喪兒。流落屠沽足自怡。不記渠家皇祖史。詩書匠冶萬法治。辛巳全醉堂來議獻議事。朴正來 忠州人 來道北島事。聞白純 水原人。在滿洲有舊。 近信頗安。朴宗根來報入政治學校頗勤課。二月初一日壬午。孔敎會委帖基仁爬上丁孔祀招待員。夕往訪龍積之歡叙。積之請程德璋 ▣▣人 相見曰少弟往香港有此兄。可隨事商確。癸未基仁參孔社孟子生日祀。龍積之來請設韓人孔敎會於院內。自參講席。余以將往曲阜辭謝。金起漢適携華西雅言至。余請積之一閱。積之極致欽尙。且問學校議祀孟母何如。余答禮意多未安。詳筆話錄 甲申孔道會委帖請丁日講席主講。余以無學無語。托黃啓瑞致辭謝。孔社副長徐琪來見。旋以孫女幼化作佛事。余只於門內送迎。但聞佛宇鼕鼕。僧俗喧聒。全議官來借緇布冠。欲倣製也。羅弘錫，李鏞，金聲振，張一淸 龍川人。方仕中華爲委員。 皆來見。龍積之寄詩五首。且付書曲阜孔提學祥霖。字少霑。孔子七十二代孫。 夕薛正淸來。申請赴講會。要預作一文字。自願代演。不獲已許之。乙酉積之又來托。我往曲阜早還。偕設敎會。</text>
<title>龍積之將往南海。次余北京行韻留贈却步。</title>,<text>龍君豪逸出羣頭。吾道深憂此北遊。臧氏拜經尊聖訓。渠翁敎禮警時流。蘭二南山人不辨。桑三東海我曾浮。香港春風須一月。積之師事康更生。今將往見於香港。 大悲佳約庶相求。夕崔主事就余閑話。見余舊呈袁總統書。因論孔孟不先求諸侯。程子上仁宗書及當世時宜。頗見精詳。丙戌基仁赴國子監習儀。余訪全醉堂。李相益在座。談及世事。袁世峻 摠統從弟 適至。見余揖之。筆話叙寒溫。余問今總統公主中華大局。實係家國存亡。閣下何以補聰。世峻曰無才不敢當。此閣下儀表甚偉。必有所蘊。到此何幹。答亡國逋踪。何有蘊抱。適爲孔敎一觀耳。世峻因詢及敝寓。約以來訪。夕送演講稿于薛君。初六日丁亥。早赴國子監。盖復孔祀已經國會議决。尙以禮式未定。擬來歲行事。孔敎者議私辦春享。總統約使敎育部長蔡儒楷代表行祀。托事不出。公推李南彬將祀。粢牲籩實畧備。用儒生樂舞。兩廡未暇設也。是日冠童辮髡交錯成列。婦女及外洋觀禮者左右立。舞用二佾。拜用三跪九叩。吾與韓人只再拜。禮畢行講。講畢寫眞以志之。</text>
<title>國子監丁祭</title>,<text>民國三年聖祀停。時平猶自慮粢腥。申勤賴有二三子。不忍虛過一仲丁。午鍾先發赴孔道會。方齊而待矣。奉眞影用滄洲儀。祭畢鳴鐸演講。次及余請陞席。薛君從左代演。講說見筆錄。 周嵩年 字熊濤。河南福祿人。前淸知縣。 寗述兪以次演講。進茶果。熊濤言曾得石坡 吾邦興宣大院君別號。 詩畵於朴使 未詳其名 行。且出所著西山詩藁贈我。述兪君亦贈所著續明學一册。盡歡而還。夕陽矣。與諸君入法源寺。層搆複閣。穹崇羅絡。稱京中第一寺。寺中有佛齒一齦甚鉅曰釋迦茶毗之遺。其說雖謊。然盖非常人齒齦可擬。亦一吊恠。</text>
<title>孔道會講說</title>,<text>玉山鵝社想如天。遐陋多慚大藪筵。惟有苦心憂道切。敢將誠法說眞詮。</text>
<title>法源寺</title>,<text>皇城處處佛宮豪。却讓吾韓一着高。我韓世法。京城不許立佛寺。僧人不許入城。 妥靈藏柩仍成俗。枉聚闍梨盡日嘈。中華近俗人死則迎僧誦經。藏柩於寺。或至屢世淺殯。或仍設靈。使僧上食終三年。戊子陳重遠來告明發香港行。將見康南海。往返費一月。先生有事。可與李時品相確。怱怱立別。悵然久之。</text>
<title>送陳重遠南海有感</title>,<text>八載西還未暇家。只緣孔敎我中華。重遠遊學美國業博士。倡孔敎會。中華始立。卽還北京倡會。過家百里而不入。 此去細商南海子。綱常不許一毫差。己丑薛正淸持新紙所印孔道會講本來示。仍勸設會此院。請與意中人同參。盖與積之同情也。顧余有未能也。</text>
<title>龍薛二君要我設敎。感其意口吟。</title>,<text>大藪恢恢百湊通。只爲倫常萬古公。慙愧靑牛無道氣。漢儀那得魯生同。庚寅雨。辛卯晩霽。草呈摠統書。龍積之在順天府。簡寄文承相祠用我北京行韻書懷一首。壬辰羅弘錫持所著硏究日本文明論請點竄。李德初來議奉天近地占居設會事。頗見條理。癸巳訪全醉堂。欲偕往謝徐侍郞。適侍郞至。社中有會事。因請我入會。余尙未悉主旨。姑逡巡而還。甲午金副尉爀來同留。略傳安奉消息。乙未夕往唁李南彬女喪。南彬因進茶果叙話。極贊理學綜要精義。且詢書中所引李子。余畧述退溪爲吾邦理學之宗。上及寒暄，靜庵，晦齋。下曁寒岡，大山。次及栗谷一派。南彬又極歎中華學界不宗程朱之弊。次論及時局。余因出示所抄呈摠統本。南彬次第手畫看下畢。又逐節極贊。亟勸直呈。以余將往曲阜。請設餐一叙。留約而還。詳筆話錄 聞李相益來失唔。丙申與諸友合資送安泰敏歸。丁酉金培東，淸道人有舊 文昌斌 開城人年二十 來見。向夕李南彬與其壻陸勳臣來米廛胡同書邀。仍赴晩餐穩叙。在筆話錄 戊戌周熊濤來看余近作。且詢緇布冠制。定作孔道會式。黃啓瑞莫斌 廣西人 來邀基仁及申正尉。出遊南亭。啓瑞言丁日講錄已刊。薛君專書寄郵而尙未至也。己亥徐侍郞琪來。畧論世事。在話錄 高鏞煥來。詳說北間儒會事。要我入其中設敎會。書示其兄東煥所居。長興洞 願爲主導。其言甚懇。十九日庚子。余生朝也。基仁集同舍賒酒一飯。蓼莪滄桑。有淚汪然。</text>
<title>生朝志感</title>,<text>先君遺我大邦心。羣聖眞源若可尋。白首孤踪無所發。蓼莪吟罷淚空淫。齷齪鯷岑六紀曾。桑滄一瞥似前乘。回想今晨弧矢祝。却疑中夏托傳燈。餘生此去少多年。政値時枰費講硏。如天再假斯文地。堪許中州一世緣。封呈大摠統書。陳國用國亂國憲國敎四事。直送于秘書課。又作一書郵寄黎副統。後皆無報</text>
<title>與總統府書</title>,<text>伊翁陳道尙初年。伊川十八歲。上書仁宗皇帝。陳天德王道。 黃髮殊邦底事緣。今余齒已暮。又非吾邦事。非不得已也。 如今世界元公物。語嘿由人用舍天。今天下爲公物。箇人皆有言權。言者之立論。不必問聽者如何。一我除時天下公。恩讎利害霧捲空。惟有綱常如日月。君君父父道無窮。李浩然來說營居奉天西北。約我同居。李南彬來餞同舍諸君。爲我供夕飯。因與同餐。南彬請刊布余蒙語類訓爲小學科。余辭未敢。南彬又問拜揖之禮。略相講明。在筆錄 夜深崔主事賖酒煎膏湯麵。請同舘歡叙。以余生朝也。二十日辛丑。發曲阜行。申君英先導。出車送別。宿天津客棧。</text>
<title>發曲阜行</title>,<text>周公之國仲尼鄕。萬古中原此一坊。綱常禮樂今安在。弱喪兒尋父母堂。壬寅日氣晴姸。春光昭現。極目千里。烟景影影。往往帆檣彎廻如陸上行舟者。運河也。夕渡黃河。忽然覺其小。再三詢之果眞也。天下有限之物。大抵目之不似耳也。</text>
<title>渡黃河</title>,<text>黃流巨瀆想呑天。驀地看來一帶然。任他河伯誇秋水。我眼曾從東海旋。至濟南。街燈如晝。認鉅府也。過此盡黑界。癸卯一鍾下曲阜車塲。寄宿晩飯。貰巾車歷顔村。渡泗水入城裏客棧。送刺孔敎會。曲阜別有孔敎事務所。 且致書衍聖公。</text>
<title>望尼丘山</title>,<text>忽見尼山碧。神光亘紫霄。靜思天下大。非是此岧嶢。</text>
<title>渡泗水</title>,<text>行行渡泗水。陡覺春風吹。聖里知無遠。彼來車子誰。</text>
<title>望夫子廟</title>,<text>魯城何處在。林木盡光靈。雲中黃甓出。天理此亭亭。有頃孔提學少霑送名帖。祥霖 俄招待員劉文燦 曲阜人 來叙寒暄。導往四聖學堂。孔顔曾孟後裔所立。 周觀堂室及歷代褒諭。現朔望講規。皆少霑所經紀也。還店舍。聞少霑公來訪交違。送基仁回謝。少霑公深致慇懃。請搬住其室。送人奉名紙至。余辭謝。付名紙爲答。夜宿店舍。</text>
<title>四聖學堂</title>,<text>五聖一心傳。四家不貳詮。同堂八十代。吾道三千年。二十三日甲辰。往謝少霑公。一見盡歡。堅請移住。屢辭不獲。業已掃設客室。送馬車搬余行李到。指曲五 傔人 前曰是待命矣。少間招待員李獻廷 曲阜人 來。具馬車請謁聖廟。從西直門入。迤東折旋。由大成門西闥上大成殿。次第奉審。一如國子監位。但用塑像具冕黻用王儀。四聖皆用上公冕服。盖仍唐舊也。其前又各奉牌位。題先聖孔子。四聖曰先師。與像儀相左。直廟後爲寢。獨享聖配丌官氏。直右立啓聖廟。獨享聖父。題曰啓聖王。直左有廟。奉夫子五世祖以下。皆贈封王。東西配以顔曾思孟之父。聖兄孟皮及宋周程張朱之父。廟前東西廡合百五十賢。東首爲蘧伯玉。西首鄭子產。下逮淸代四儒。頗似繁濫。直寢室之後有列國殿。儲聖蹟圖石幅數十。明萬曆鑄也。直左廟前。有藏經古壁。厚可一丈。前有聖井。閣而欄之。命酌㪺飮。淸冽微帶酸。衍聖府在其左。聖殿南有杏壇。亭于其上。又南有聖師手植檜。枝葉尙蒼勁。盖屢代孫幹也。直大成門南有奎文閣。梯三層而上。盡魯城之觀。環閣前後碑亭林立。最古者漢五鳳間立也。閣東曰詩禮堂。西曰金絲堂。西南爲啓聖殿。殿前爲矍相圃。其外歷五重門盡南曰欞星門。揭萬仞宮墻大額。門外左右立下馬碑。夾道植柏爲神路。直達魯城南門。門內爲金聲玉振坊。北有石橋。橋北爲至聖廟坊。其內爲太和元氣坊。左曰德侔天地。右曰道冠今古。其北聖時門。門北璧水橋三座。北弘道門。又北大中門。又北同文門。卽奎文之南也。凡宮墻內皆大木成陰。多不知名與年。殿內祭臺。羅列彜鼎。皆三代制也。還憩大成門西塾。守廟者進茶。奉小册請下近俗也。俄馬車來迎矣。</text>
<title>夫子廟</title>,<text>素王亦有土。億代儼遺宮。庭護前周植。家傳後魯公。不以山川域。寧須黻冕崇。西風謾自惡。近日歐潮大漲。民國之初。遂廢孔祀。 文閣矗蒼空。</text>
<title>藏經壁</title>,<text>五經猶白日。秦焰暫陰空。聖宅傳奇蹟。應非一壁功。</text>
<title>聖井</title>,<text>䟽食飮玆水。何云樂在中。今古祗一井。此心同未同。</text>
<title>杏壇</title>,<text>老杏自元氣。葉葉太和天。莊生浪做說。何處繫漁船。壇在平地。非漁船過處。</text>
<title>矍相圃</title>,<text>矍圃成堵墻。堪知聖射良。一朝六藝廢。儒敎寄荒塲。紀朗夫 武昌人。少霑門人。 來筆話。才識敏活有氣槩。談時事多中窽。乙巳草告聖墓文。朗夫取余諸作。與少霑公輪看。擊節稱賞。請基仁抄出刊敎會雜誌。丙午出理學綜要。與少霑，朗夫偕看。丁未雨。草告周公及諸聖文。少霑公極道理學綜要有功世道人心。又請見四禮輯要。朗夫就見余曲禮內則二傳。請留之。俟機刊行。余辭以未定。與之論敎會時事多慷慨。是夕少霑公言余與總統書。文章高妙。議論正大。仍往復談世事。夜久始罷。略載筆話錄 其姪孫德同及城居侯殿英皆來見。二十七日戊申晴。少霑使曲五招馬車。導我出東門。先謁周公廟。公後孫爲東野氏在城內。槩貧窘。胄孫博士有痼疾廢人事。公廟本在魯城。城移遂爲外。墻廡頹圮。階前尙有楷木成林。其實如大豆。秋熟而甜云。聖像袞冕執圭。緬想伐柯詩意。東配魯公。西置小像曰金人。但無緘口狀。再拜讀告文。就爐敬焚。仰古悲今。汪然下淚。徘徊出門。嗚呼。公不能再斯世耶。兩廡奉魯諸公主牌。灰土堆壅。不堪注眼。</text>
<title>周公廟</title>,<text>治化文章萬古隆。素王當日夢周公。城東古廟無人掃。此理茫茫問太空。回車西迤。原陸平廣。春景昭蘇。大抵此間氣候風俗。太似吾邦。惟洋裝滿辮。雜沓街里。觸目興愴。當前淸順治間。原任陝西道孔公文譚請免孔氏子孫薙髮。仍革職不叙。今則此亦不可見。余在少霑宅。學童婢僕爭聚見冠衣。咸恠疑之。習然也。</text>
<title>志感</title>,<text>尼山泗水似曾看。滿辮洋裝奈此間。始知管仲功猶大。夫子當年左袵歎。直曲阜城北。大道繩直。夾道皆古松。渡文津橋一堠許。石闕嵬然。刻曰萬古長春坊。左右有前淸御碑亭。坊內守林。人戶雜居曰孔里。直北曰至聖林。周垣以門之。占地二十九頃四十一畝零。淸聖宗所定也。內爲甬道抵內墻之觀樓。復西迤爲輦路至洙水橋。南有石坊。左右爲下馬碑。洙乃小澗。今涸矣。著於天下。過橋北入殿墻門。東有思堂。列左右廂。更衣饗餕所也。其東土地祠。又東神厨。祭孤壇在其後。由門而北。夾甬道。華表二高六七丈。次角端二，玄豹二，石翁仲二。左執笏右按釰。至享殿前。峙石鼎。自殿北復繚垣爲墓墻。其東偏有子貢手植楷已枯。封而亭焉。旁有碑刻楷圖。其北淸聖宗駐蹕亭。又北宋眞宗駐蹕亭。其西上爲泗水侯伯魚墓。又西上卽聖墓。封馬鬣高丈五。南北十步。東西十三步許。冢上皆樹木。前以石爲砌。大碑一宋宣和間立。刻至聖大成文宣王墓。小碑一刻先祖至聖孔子墓。設石床石爐銅燭臺二。再拜讀告文。有懷盈臆。淚下盈眶。焚訖環墓三反。廓然佇立。夫子之敎。終不能一展於斯世耶。西迤入子貢廬。拜遺像。復東拜伯魚墓。南至子思墓。其儀設皆倣夫子墓。別有二翁仲焉。拜讀告文退。墓人奉蓍草五十莖進。盖此獨產於聖墓傍。三月始芽。一本多五十莖以上。凡聖林中樹木皆諸弟子所移植四方名木。今多不名。楷木最多。上無鳥巢。下不生荊棘若刺人草林。墻內碑閣林林。皆夫子後裔墓也。退由城北門入。</text>
<title>子貢手植楷</title>,<text>聖人萬世楷。孔墓有玆木。甜實涵中味。黃肌衣正服。楷樹皮皆黃 偉哉端木公。營窀誠純篤。百植環林園。手栽乃此獨。三千風雪年。勁骨似枯竹。斲石摸其形。愛之如寶櫝。</text>
<title>夫子墓</title>,<text>宇宙吾夫子。其眞此裏藏。三代終難再。五洲任自狂。至德通蠢植。吾人有性綱。靈蓍知妙感。白日何時光。</text>
<title>子貢廬</title>,<text>孔門師道始。諸子喪三年。除絰猶廬墓。深恩感性天。世或謂子貢服喪六年。甚不經。子貢廬墓。只爲慕聖深切。不忍遽歸。何甞爲六年喪也。子貢從夫子最久。至聞性與天道。則其感於心者尤深矣。至顔子宅。使曲五送名刺于顔博士。有人出前導。少憩陋巷亭。觀顔井。至易服堂前。有大樹白皮斑文。名曰虎皮樹。今五百年云。入正殿拜兗國公塑像。讀告文。歷觀後寢。奉聖配。其東祀啓聖公無繇及上三世。皆追封。其東又有私廟。正中安兗國公牌。牌前有主。書始祖顔子。配曰始祖顔子夫人。其兩傍以顔子父祖主從享。正殿庭有樂亭一間。東西廡享顔氏後世名贒。如世室。到唐顔常山兄弟位下。又特行再拜。大抵廟中位次題式多可疑。櫝開主露。灰塵堆積。噫陋巷簞瓢。不害爲亞聖。後世崇宮世官。反增懈慢之資。爲發一歎。晩還送曲五衍聖府。問余所寄書及春秋集傳事。衍聖公送名紙爲謝。且傳其病狀。夕用四絶呈少霑。</text>
<title>陋巷</title>,<text>來尋陋巷子。翻驚貴公門。古井依然在。簞瓢誰與論。</text>
<title>樂亭</title>,<text>孔曰在其中。顔稱不改其。枉去尋何事。此心秪自知。孔顔之樂。只是心之自得而已。不必別討所樂之事。</text>
<title>贈孔提學少霑</title>,<text>聖里門閭喜見君。家無獻子座有樽。文華德義雙金重。營利如今盡是雲。近日西風捲地狂。墻邊老杏庶無傷。欽君妙有培根手。新塾春長誦孝經。靑眼新逢白首悲。春燈展紙寫心期。樑頭歸鷰留情夢。爲問南天有鴈飛。先子三書後世憂。此來剛喜子雲求。主理眞詮如肯信。中原有地讀春秋。己酉封理禮二書。付少霑藏孔敎會。少霑要我優游幾日。學師朱康鐶 曲阜人年七十二 來叙。請留觀孔敎會講。余皆辭謝。庚戌衍聖公以病故作書來謝。就覆之。少霑公手贈五律一篇。復卽席和之。少霑又贈養正韻語二册。盖甞侍講淸太子。光緖帝 太子輯是册。少霑序之也。且招四子見余。手書其名以付之。指案上闕里文獻考八册。約異日印付。因極談時事。深致惜別。晩發登曲阜北城。一回周覽。盖余嫌於竭忠。不能淹留恣觀賞。如泮水芹藻沂雩詠浴之墟。亦付膜外。且此地士大夫未聞其可上下言議者。俛仰山河。一似夫子遲遲去魯之心也。登車回路。處處桃杏楊柳依依若有懷也。暮抵車塲假寐。</text>
<title>孔少霑贈五律却和</title>,<text>每恐天無日。方知聖有風。氣合言猶贅。詩成意未竆。植敎君應柱。飄空我是蓬。他宵如共憶。明月出滄東。附 少霑贈詩[孔祥霖]茫茫幾千載。箕子有遺風。世亂天難聞。邦危道不竆。楹書留偉業。蒙賜先集三卷。付孔敎會。 杯酒感飄蓬。皓首何堪別。相思東海東。</text>
<title>登魯城北門樓</title>,<text>聖人觀蜡地。深發大同心。夫子出游觀之上觀蜡禮。與子游論禮運大同之意。 夕陽城北堞。弟子獨登臨。辛亥子鍾。上車到泰安。曉色依微。見泰山如在霧中。到濟南。鉅府物色始畢呈。回渡黃河。詳觀鐵橋。可與鴨綠甲乙。越邊小石山頗奇曰標山。下三鍾到天津。易車直上北京。大悲院申君及諸伴皆移寓矣。回宿德華棧。</text>
<title>望泰山</title>,<text>聖云天下小。今看泰山低。始識成形物。常隨我眼齊。夫子心胷大。故看天下小。余看大山多。故看泰山低。三月初一日壬子。忽齒痛頭疼呻臥。申君英，趙君鏞薰來見。癸丑李炳憲 咸陽人字子明 來。濶餘顔面皆變。畧道往景。不覺悽愴。全醉堂秉薰亦來。初三日甲寅。經曾祖妣貞夫人諱辰。不能盥櫛遙拜。向晩忍痛移住子明所寓西河沿三源樓。金爀，金起漢諸君皆到。乙卯曉夢。新建屋宇。未辨其地 拓庭南引水治田。有五位老人至堂上。趨謁之。乃曰唐堯虞舜夏禹孔子孟子。命余前有所諭。恍惚聽受。忽然而悟。惕惕不寧。到午神疲倚枕。夢先考整服儼臨。小子問何以遠次。答猝發未及議家人。小子白小子未見南京而還。今將向東省。忽驚牕外人聲。申君英乃入。對之訴懷。薛君正淸特來勞問。請移住孔道房內。黃君啓瑞繼至。報龍積之近信。夜雨。</text>
<title>李子明來見</title>,<text>看君儼老蒼。念我還增傷。未論當世事。吾黨盡滄桑。</text>
<title>夢五聖</title>,<text>君臣堯舜禹。儒敎魯鄒堂。英靈如有命。小子敢承當。</text>
<title>夢先君臨北京</title>,<text>吾東主理學。堪作中原心。三書在聖府。庶展平生忱。丙辰風寒。薛正淸送孔道會章程一册。李浩然來議奉省卜隣事。請與金達 尙州人 對確。丁巳趙鏞，金爀佩酒來酬。戊午李南彬來。酌酒論懷。旣去方飧。南彬又至。言掃凈僦舍客室。請移住。余固辭而南彬意愈懇。遂許明日商。己未南彬曉書送僕人高雲峯。搬運行李。朝後率基仁赴小匠房東口。南彬待門外。遂以余家焉。因請余諸作作日課。出其愼喩齋稿請檢過。金爀，金起漢來。便比隣也。但邇日警察甚嚴。巡檢輩迭來質問。爲主人苦。</text>
<title>留李南彬宅</title>,<text>無語猶相友。同情卽認家。賴玆紙上字。趣味日相加。</text>
<title>見巡檢在門</title>,<text>鷰子隨簷宿。鷹鸇空眴目。匪兕率野歎。不是尼師獨。庚申南彬導我見宅主黃君。河南人。乃農林學卒業生。 叙茶話。初十日辛酉。過高祖妣淑夫人諱辰。是夜星月皎潔。天長地逈。齊潔拜跪。感淚自零。向晩與主人赴孔敎會。聽馬叙倫 陝西人 講。李子明至論地轉說。余問地轉則飛鳥尋巢乎。子明曰西人言火車中便溺直落者。氣同驅也。余曰車中之烟直上。形囿之也。出桶而背飛。不能囿也。內可以證外耶。夕南彬講格物說頗相發。在筆話錄 壬戌寒食。南彬往遊萬壽山。孤坐看書。夕後月色蒼凉。步出申金諸君館叙話。</text>
<title>寒食</title>,<text>先王改燧四時同。四時燧木各異 楡火淸明尙舊風。春取楡柳之火。必以淸明。故前期禁烟而寒食。 却把虛名滋異說。後世無改燧之事。只有寒食之名。以爲晉人悲介子推。爲之寒食。其謊甚矣。 中華習俗轉矇瞳。癸亥陸君請遊玩京中。余以妻忌齊日辭。巡官請南彬爲吾作保單。南彬寫與之。是後門外無巡警矣。南彬請余緇布冠倣製。十三日甲子子鍾。同基仁盥櫛坐。追念糟糠之舊。愴然如昨。略說往事與仁知。乙丑孟昭章 山東泰安人。字子貞。孟子七十二代孫。 來。談論移時。知其有文學雅行也。金子順 本國京城人。十二歲入中國。今在北京新報社。 來筆話。子順已忘本國話矣。詳在筆話錄。 對之有白司馬天涯淪落之感也。丙寅南彬詢及吾邦道學及書籍種類。議與陸君一覽。其志氣可仰。丁卯南彬着緇布冠。向余道好好。仍與講聖廟學校事。戊辰赴孔道會。書邀首英人衛西琴講自己著說。次王樹柟 字晉卿。新城人。現約法會議員。 講中庸。薛君正淸强余講。余初未立稿。臨時命基仁言孔道不在虛文。惟當以實心進實學云云。次宋伯魯。講畢啜茶筆話。張君肇松 廣東人 接話致欵。有寫眞者爲之請。遂列坐命寫。諸公讓余中坐。衛君從之左。歸路訪孟子貞。講禮數段。張雲渠 甯陽人 進名奉茶。是日南彬帶陸壻遊頤和園。暮歸向余述遊事。且請一觀。</text>
<title>見衛西琴講孔道有感</title>,<text>大道無中外。歐西亦一天。衛君豪傑士。執策當車前。己巳李子明來議曲阜香港行。言昨見梁法部啓超。只得納啣一面已。貴人也。基仁去謝金子順。被巡警尾隨。反使子順喫一驚矣。庚午子明晨發。付書孔少霑，康更生及朴殷植。我平南人。今在香港新社。 辛未余决意東還。作詩寄孔會諸公。</text>
<title>將發向東省志感</title>,<text>宗國滄桑未死吾。白頭燕北影形孤。龍門獻策籌誠誤。麟筆尊華義莫扶。小人何識三宵宿。大地靡容七尺軀。檀箕遺族猿虫盡。安得文明共一區。</text>
<title>留呈孔敎諸公</title>,<text>開天闢地我宣尼。事物綱常一貫之。豈意曇邪翻貳統。旋愁新舊枉分歧。東韓寓子啞聾並。南海先生信息遲。寄語諸君擔荷重。公心實學兩方持。</text>
<title>贈別李南彬</title>,<text>滇南質色我南同。一見無言意自通。程朱正脉雙肩重。歐亞時枰隻眼空。吾家玄草今雲在。此市高歌古漸雄。桃潭千尺春天暮。何日情書寄遠風。附 李南彬別韻[李文治]遺經獨抱幾人同。歷盡天涯志未通。歐柳文章花在水。程朱墜緖日當空。憤時笑我靑年誤。聞道忻君白首雄。安得龍門精舍闢。一園桃李坐春風。附 周熊濤別韻 二首[周嵩年]聖道周流天地同。環球禮敎力能通。經箋內則珠探頷。記補曲臺月鑑空。先生解曲禮內則。 已作三秋天末想。何期一笑坐中逢。余詩本誤韻作逢。故此亦作逢。○自月前聞已出都。今復叨陪。 聲淸鳳雛音鳴鶴。家學淵源有父風。花朝彈指卄番風。二月初吉。始晤先生于孔道會。 萬里車書達比逢。州名 有道名經多難著。先生備甞險阻。 無懷人已衆緣空。鄙人自失怙以來。委心任運。萬緣俱寂。 自非伯樂情殷摯。誰識靈均志博通。南彬翁知先生最深。先生宏資斡旋之力。 異地同心休惜別。大同元是不同同。本南華之意。以廣先生。壬申接北京諸新報。均載余與總統書四目。言余以本邦宗戚。在國設孔敎會。大抵今新聞多爽實如此。金君爀來議東省事。夕李明庶來叙話。寄總會與奉督張錫鑾 ▣▣人 凾。托保護東省韓人敎會。其文字頗雅正。癸酉付書新聞同志會。請改正誤錄。南彬以所著理學綜要序贈行。文相訂正。乙亥見從姪基炳在安東縣書。盖意在北京學校也。答書使留待。赴總會王闓運 號湘綺。河南人。年八十三。 講席。講畢揖叙。甚有古貌。尙有滿辮 言中國不振。使貴邦至此也。此老以文章名一世。方被總統禮召。主淸史事。余作一書言我國明淸間大義。並及金鄭兩宰臣及三學士斥和可錄事。有曾福謙 福建閩縣人 前揖致欵。孟子貞踵余出至舘。論誠意不欺一段。覔看敝著幾册。</text>
<title>奉呈王湘綺先生</title>,<text>眉顔今綺里。筆力古臨川。淸代無眞史。尊華是我天。丙子南彬見其夫人。其季女年十七從見焉。因要我遊北城南官坊僦舍。由西安門歷農林學校。逶迤而至。周熊濤適至。携手到十字橋河上。柳絮正飛。呼茶作歡。南彬設餞會賢飯舘水樓。俯瞰河曲。一望水田。南對萬壽山。亭乃明崇禎皇帝殉社處。卽煤山 灑然髮竦。俄而酒至。珍供錯然。感領盡歡。南彬與周君約共抄曲禮內則集傳付刊。遂苦請留本。且曰吾女及熊濤夫人情願手抄。感其意許之。熊濤又請倣緇冠。托南彬將新製傳傚。懸燈而還。申君英金君培東告先發向安東。</text>
<title>十座橋河上</title>,<text>十座橋頭柳絮飛。稻田如鏡御河肥。雲南老子饒淸福。僦屋要同結夏歸。</text>
<title>望煤山亭</title>,<text>皇王殉社世無雙。千古煤山涕淚滂。痛哭涒灘寧考淚。滄東今日又三桑。丁丑南彬命老路 卽所命侍我者。 奉頤和園門票。盖先已爲我周旋。 要我一暢。人車待門外。偕基仁，金起漢出西門。行二十餘里。輦路歷陸軍廠。經頤園外。直抵玉泉山。小山突立。圍而墻。引水環焉。過石橋入園門少憇。西迤到泉上。有乾隆御筆碑。祈雨事。有小閣奉御像。循除而下。有趵突從石竇涌上。諦視之。遍地窠窠觱沸。點點如星。可四五頃。瀅澈如玉。有童隊持瓢至。酌而進。索錢也。傾一小鍾。已冷徹胸矣。取路上山。有石窟呀然。閣其中焉。山頂有七層塔。閣空裡螺旋而上者。西瞻大山。三面平曠。田園閭里。極目呈形。循東而下。回至頤園門外。一對金軆獅子。便可驚人。內小殿殿下金龍金鳳又各二對。循而西。回廊複閣。被山衣陸。不可殫記。水自玉泉來。五里許匯爲湖。環可數十里。山臨其北如弁然。臨渚結閣。曲當地形。直中峯層層作樓達于頂。當中大殿最壯麗。扃而閽之。西小半島石封之。作大舟。上爲舵樓。依然泛于中流。少憇酌酒啖餠果。爽然也。躍然上山背。傑閣宏搆。又難盡名。登上頂傍臨大殿。俯瞰湖光。九分天上人也。下尋東殿路酌御泉。人云西太后井 南出一石關。緣湖登八角亭。從石橋十二架者。入一區小島。正當湖心。遙與山上正殿對。祈雨壇在焉。齋閣標渺。林木旖旎。如鏡中一圈畵也。盖自前淸始代爲雩祀游觀之所。西太后竭天下財。竆飾奢麗。而淸運遂歇。令人有華淸艮嶽之感。歸歷城西農林實業塲。所設動產院農產院各品。多可觀而日已黑矣。歸見床上有周熊濤留詩及其先君諸稿。薛正淸刺紙。悵然也。夕李明庶寄至總會與安東知縣書。亦爲敎事也。</text>
<title>玉泉山</title>,<text>趵突窠窠似噴珠。玻瓈十頃一塵無。若得君心淸似此。不須祈雨望蘇枯。</text>
<title>頤和園</title>,<text>層峯陡立鏡中天。縹渺樓臺似泛船。百種獸蹲金骨肉。凡作百獸形。皆用純金鑄。 一園人踏玉山川。樓臺階砌。皆用玉石。 艮嶽花網人盡瘵。驪山羽曲女皆仙。樹影未交宗社屋。帝家稚子正堪憐。</text>
<title>農林會社博物院</title>,<text>書中事物只傳名。未卽其眞理不明。獐鹿葫蘆非實學。須識無形在有形。</text>
<title>李明庶求贈言謹呈</title>,<text>漂流萬里世無吾。是處逢君却不孤。川中從古良材產。天下須今大道扶。文字輸心全勝面。綱常擔脊兩忘軀。勉爾回回雲夢藪。堪將敎界納寰區。戊寅送基仁歷別諸公。與南彬論今日中華光復之非眞。往復數千言。在筆話錄 南彬竟以鄙意爲正。又欲見先君禮書。余爲付之。畧檢過。周熊濤所留文字封還之。南彬亦封還余諸作。其蒙語類訓。已經南彬女娘抄完。曲禮內則二傳。分寄熊濤夫人。二十九日己卯裝發。南彬以未及倣製深衣爲恨。又留付一件。南彬及陸君同出車塲。其夫人相送至門。吾人送者金起漢金爀。爀及于塲。南彬慨然相揖。與基仁道决計東遊之意。約安奉一晤。旣登車。回首燕京。依依若不忍舍也。晩至幽州道中。始見山色。問首陽何處而無對者。夕抵山海關。宿天泰棧。樓上長城全面始入眼界。</text>
<title>留寄李南彬深衣</title>,<text>冠衣造夏六千霜。王道低時法服亡。賴有遺篇千古在。後生尋見古人章。正値中華光復秋。聖師冠服好推求。有是南彬天下士。深衣章甫爲君留。</text>
<title>道中問首陽山不見</title>,<text>孤竹遺邦自首陽。河東雷首浪馳名。世人以河東雷首。爲夷齊所隱之首陽。然孤竹自有首陽。盖夷齊歸隱其舊邦。 恨君不共箕師出。千古薇歌起永傷。余謂終古節義事業大正而兩全者。莫如箕子孤竹。首山乃伯夷所隱。當東出之路。恨不能偕出而贊大道。終至於竆餓而死也。庚辰登車出長城。其闉盖已隍矣。過此而東。覺吾邦一步近一步。又不禁一般悲懷也。夕抵奉天西塔權敎官家。金文若，成聲振，權丁若，柳戚允明 浚榮○安東人 俱在。詢卜地事尙茫然。聞渾河渠方成新民。遼中多荒地。內定久留之圖。四月初一日辛巳。送基仁城中訪李德初，金器仲。金達來見。曾與李浩然有約者。</text>
<title>到奉天謀卜居</title>,<text>七載漂流萬里間。不干身骨葬何山。天下如今無可往。遼東伊昔我所安。渾渠西注田堪食。燕鐵東通路不艱。苟得同心成共聚。當尋孔敎舊時顔。</text>
<title>次朴巖居 永魯 指路巖韻</title>,<text>歧路岩今指路岩。師言直作越車南。好將斯路明斯學。不獨西林感淚含。</text>
<title>哀李雲翼 錫憙</title>,<text>余早秋見雲翼。爲題其所爲墨梅帖後。又袖墨梅十韻而歸。歸未幾。雲翼忽泉下矣。墨梅固無恙而人梅已不可見。奈何忍復屬意於詩中之梅也。遂步其末絶以寓悼懷。梅花十帖見伊人。素質如難染一塵。昨夜西風無處覓。凄凉不耐畵中春。</text>
<title>挽李明復 明厚○丙申</title>,<text>吁嗟明復。孝子之子。是溫是凊。惟餈惟瀡。父母安之室無訾。孝子不匱。宜爾是似。吁嗟明復。肆其爲孝子。勅躬以爲行。讀書求其旨。父母樂之。鄕里視其履。孝思維則。宜爾終于始。吁嗟明復。維孝子。行積于躬。學造于理。父母榮之。師友以爲倚。吁嗟孝子。胡不終其美。有珠在淵。其光玓瓅。海水沈沈深且黑。深且黑人不識。惟有明月暗相爍。有鳥在林。弁其習飛。羣飛拍拍誰與歸。九苞迷迷。五色之威。翺翔兮左右。何傷兮與時違。大陸其沈。興言氣嗄。我冠我裳。行將鱗介。悠然其逝。寧安其恝。斯文如綫。誰與其勱。</text>
<title>次洪建初 秉晩 回甲韻</title>,<text>蒼勁天來老木姿。道山春晩落花遲。桑麻課墅榮名遠。書史承家善業垂。雙仙地坐調琴處。五子雲趨獻舞時。主翁有淚人知否。不及親前奉此巵。</text>
<title>和贈潘龜見 東雒</title>,<text>春雨廉纖春水活。更留佳客共山廬。如今學訣多虛冒。愛爾曾通格致書。</text>
<title>次李亨元 禧榮 琴湖臺韻</title>,<text>月下黝潭曲曲淸。早遭冥老著其名。水衡低仰臺心出。寶鑑空明浪面平。適意魚鰕看共侶。忘機鷗鷺見眞情。元來勝地非私物。人與相稱可主盟。</text>
<title>雲陶齋</title>,<text>唐虞于道有周文。聖學尼山統衆分。缺 諸 缺 門 缺 列。五賢洪緖集南雲。元明學說雜漓澆。箕聖遺邦日復朝。由朱溯孔門基正。十幅屛圖在隴陶。先君覓道自門階。心印雲陶寤夢偕。痛泣遺篇藏在篋。遲遲巖澗此成齋。</text>
<title>和錦泉 朴圭宰。宣川人。</title>,<text>亶洲王谷竟何區。歎息吾人不自由。殊方邂逅皆靑眼。亂代捿遑奄白頭。無地入耕難怨歲。傷時多夢又逢秋。願言餘日相提挈。各向心田安處休。</text>
