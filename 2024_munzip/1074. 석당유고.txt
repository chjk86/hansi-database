<title>客子</title>,<text>客子聞鷄發。馬首北風起。出門何所之。寒天五百里。渡江沙撲面。涉野雨打衣。長路正如此。旅遊幾時歸。林藪忽冥冥。隔水野店孤。下鞍叩柴扉。初月已山隅。</text>
<title>入湖</title>,<text>終南不可望。去去入湖西。斜日緣山下。征驂過店嘶。雙橋平野盡。獨樹遠天低。喜聽僕夫語。明朝到月溪。</text>
<title>花溪雜詠</title>,<text>野鶴盤雲下。林禽冐雨還。無人成獨睡。睡起看靑山。其二農老二三人。蕭蕭雪屋語。樵歌槲里兒。暝入烟中去。其三燈火長相伴。讀書脩竹園。主人黃驃馬。時去獵平原。其四把酒靑山阿。送人南浦月。相視一悲歌。晨霜在短褐。其五山阿牛倦臥。川上鴈忙飛。落日江湖濶。狂歌無是非。其六灩㶑雲過盡。蒼茫月上遅。萬象空明裏。繁星能幾時。其七絶壑無人到。松杉盡十圍。欲前還復止。荊刺苦牽衣。</text>
<title>送李八欽哉歸杜陵</title>,<text>之子去何向。杜陵烟草灣。布衣心轉拙。羸馬路長艱。魚鳥湖山逈。亭㙜日月閑。送君情不極。花水日潺潺。</text>
<title>不如歸行。寄舜咨。</title>,<text>不如歸。伊州不可居。公門鞭扑日狼藉。官吏咆哮驚里閭。小民啜泣誰得知。傾家納租輸牛車。聞之猶足酸我鼻。君乎見此心何如。况無佳山與佳水。朝暮惟對曠莫墟。不如歸去武當靜僻地。晝看獵夜讀書。</text>
<title>歲晏</title>,<text>歲晏西湖上。天寒游子衣。日從愁裏度。家或夢中歸。古木孤雲逈。深村疊嶂圍。高丘時獨望。坐到暮禽稀。</text>
<title>待淑上人不至</title>,<text>行雲拂古木。急雨鳴層潭。雨歇山嵐合。全遮不染庵。其二微徑漁樵斷。深林鳥雀還。山僧期不至。自起掩柴關。</text>
<title>觀獵行</title>,<text>二月田隴麥靑靑。呼鷹出野風日晴。三入葛嶺無所得。今朝且向月山行。月山之北林藪稀。其中有雉多且肥。雉多則駭少還可。狗解人意雉高飛。鷹側金眸掣錦絛。勇如風火快如刀。鉤瓜劒翮决雲起。竦身十攫無一逃。令人見之心瞻麤。擲杖岸巾恣喧呼。隨鷹亂涉花溪水。覔雉直過平藪途。但願得意長如此。不願低頭入城市。笑殺南朝曹刺史。身閉車中心鄕里。</text>
<title>題蓮潭畵簇</title>,<text>秋江明月漾輕波。沙鳥驚寒掠水過。舟繫蘆花人不見。凄凄白露夜深多。</text>
<title>歸途</title>,<text>游子離鄕久。歸途見麥苗。叢林禽語雜。平野馬行驕。官舍依山岸。酒家臨水橋。環湖數郡吏。殿最在民謠。</text>
<title>哭從兄乖庵子墓</title>,<text>墓松今已大。風雨日凄凄。感淚逢新節。傷心憶舊題。林花爲誰發。谷鳥向人啼。秪有年年月。還生武嶺西。</text>
<title>庚申春日。約諸子遊楓溪。旁午小雨。獨與有道步上三淸。詠而歸。</title>,<text>步步垂高柳。洞門流水潯。振衣層壁上。歇馬老松陰。小雨諸人去。長林獨鳥吟。野亭思一醉。逕入杏花深。</text>
<title>瘦溪夜集。次夢隱宗老用東坡韻。</title>,<text>風動筠簾夜色凉。藤牀烏几坐焚香。幽花獨樹偏多意。缺月中宵始放光。棋罷燈留深屋裏。詩成鷄唱短簷傍。繞軒梧竹渾淸趣。誰識先生夢隱長。</text>
<title>華山歌</title>,<text>昔在漢陽裏。秪道華山䧺。三峯崒嵂起。萬壑丘垤同。今在華山下。乃知漢陽尊。壯勢撑北極。元氣鎭厚坤。天作高山聖祖荒。定都金湯臨四方。繼繼承承三百載。地久山壽邦命昌。我願吾國如地久。我願吾王如山壽。且停華山太平歌。更醉華山太平酒。</text>
<title>卽事</title>,<text>濛濛細雨夕陽斜。一抹踈烟山下家。小院春來無外事。墻東移種佛頭花。</text>
<title>宿江村</title>,<text>暝色生垂柳。臨江八九家。夜深人語靜。燈火照寒沙。</text>
<title>白鷺行</title>,<text>野翁叱牛去。白鷺忽驚飛。翻翻古松下。亭亭立釣磯。磯上漁翁坐垂竿。心與白鷺無是非。漁歌一曲春山碧。夕陽林外雨霏微。</text>
<title>過徐相國嘯𦤎別業</title>,<text>名亭傍華嶽。福地遠囂塵。朝野舊丞相。溪山新主人。石田千樹栗。園卉四時春。聖化方隆洽。林泉卧老臣。</text>
<title>墨溪小酌。副主人索詩。</title>,<text>君家多樹木。鸎聲終日聞。荷潭深自在。草徑細難分。相對無客主。呼酒不俟君。三盃兀然醉。擧頭望白雲。爲君一長歌。巖花落紛紛。</text>
<title>過桐潭</title>,<text>春入蓬門好。垂楊綠已毿。晩天花繞屋。晴日嶽生嵐。酤酒留諸客。抱琴臨小潭。淸遊殊未厭。期我社壇南。</text>
<title>寄西湖子</title>,<text>東溪舊屋積苔衣。遊子西湖久未歸。黃鳥滿城春色去。冥冥深樹見花稀。</text>
<title>聽琴</title>,<text>遠客抱琴至。虛堂明月時。相携坐石榻。自起褰蘿帷。潭水深深在。松風欵欵吹。君言聊自樂。不必問鍾期。</text>
<title>泊斗湄</title>,<text>天陰欲下雨。水氣近黃昏。山靜唯聞櫓。岸廻忽見村。隣船人語絶。遙浦鷺飛翻。暝坐生幽意。長歌對小尊。</text>
<title>愛堂秋夜。拈空同韻。</title>,<text>喜君非俗士。篝火到林西。肝膽渾相吐。賢愚愧不齊。深秋孤月逈。永夜百虫啼。樽酒逢迎數。茅廬上下溪。</text>
<title>登凌虗亭</title>,<text>嶄嵓絶岸少人居。故老猶傳相國墟。觀鶴飛來平野濶。帆檣過盡遠山虗。長湖衮衮天應老。古木森森日復踈。郤看東華塵七丈。江神笑女不歸廬。</text>
<title>上元無月。韓浩然善養，尹軆健勉升來過。</title>,<text>犬吠寥寥巷。山齋古木前。雲陰低拂地。雪意四浮天。踏月違今夜。邀朋似去年。何須嫌寂寞。壺酒共陶然。</text>
<title>寄金厚哉履坤</title>,<text>靜散終南下。平居少世情。流泉一溪滿。雲日半山晴。花信天機轉。鳥聲春意生。誰能悟玆理。萬事不經營。</text>
<title>出東郭</title>,<text>驅馬平原去。熏風隴麥齊。郊村多見鷰。城郭靜聞鷄。野水源流細。雲峰氣色低。誰家起亭子。掩映垂楊堤。</text>
<title>簡從氏</title>,<text>林禽磔磔睡中聽。零落飛花忽滿庭。獨有南溪溪上草。一番微雨一番靑。</text>
<title>寄松山崔秀才</title>,<text>幽桃落盡小梨開。幾日望君君不來。閉戶著書空白首。今人不貴子雲才。其二小雀交鳴鷰始飛。妬花風雨綠陰歸。多情秪有門前柳。黃鳥頻來無是非。</text>
<title>贈半癡</title>,<text>長鋏悲歌舊舘晨。萋萋芳草未歸身。一廛薪水猶堪老。十載風塵不道貧。湖上詩篇春幾過。城南斗酒晩相親。五陵豪士今誰在。西海極天愁殺人。</text>
<title>縛鶴行。贈林厚而配垕。</title>,<text>縳鶴如縛鷄。縛鶴先縛翮。縛鶴鶴悲歌。縛翮飛不得。春風洛陽陌。百鳥爭笑謔。城郭不可居。雲水儘可樂。其二東方有君子。願買千金黃。豈無好園池。放汝以徜徉。雲山自逶迤。松竹長蒼蒼。其間亦何有。靑鸞與紫凰。</text>
<title>六月望日。與諸兄弟小集東磵。</title>,<text>棣花何韡韡。雲鶴日蹁躚。豈不懷好音。奈此風雨天。徘徊梧館雪。怊悵竹里蟬。同心各南此。每念多慽然。樂哉今夕會。如彼明月圓。互歌長松下。雜坐素琴邊。何以志斯喜。短篇間長篇。的爍雲端星。照我室中筵。骨肉元一氣。但當以百年。</text>
<title>雲臺賞蓮。得蓮字。</title>,<text>幅巾兩三子。秋色一池蓮。絲管昇平世。亭臺雨露天。烟含翠藕凈。曰照朱華姸。坐處休輕起。踈香曲檻前。</text>
<title>秋日寄有道</title>,<text>列仙下玉淸。跂余望瑤島。獨鳥逝安向。秋水正浩浩。誰能慰玆懷。之子在遠道。相別知何日。相憶令入老。碧天忽以高。淸露覆幽草。海燕欲辭巢。蟬木還相抱。覽物驚序易。同心願歸早。中道停余輪。聊以見惠好。</text>
<title>和贈朴士求天俊</title>,<text>酒爲排愁設。鳥爲求友鳴。玄蟬已寂寞。桂水難爲情。喜與子同吟。復値秋夜淸。凉風自松下。纖月正孤明。燈火向歲暮。耿余百感生。踧踖思歸眞。優遊耻狥名。故人多在野。歸歟可耦耕。</text>
<title>東齋夜集。用摩詰策杖村西日斜之句分韻。</title>,<text>大地不可度。高天不可梯。風埃浩無垠。居室少鷄棲。幽愁日曠蕩。行坐滿眼迷。賢愚各不同。彭殤更可齊。置之那足道。令我重惻悽。豈無同志士。良夜共提携。淸吟伐木章。有來自竹西。黃花粲以英。明月淡欲低莫惜連夜醉。秋樹正凄凄。</text>
<title>偶語</title>,<text>九月露爲霜。閉門黃葉積。嘉穀已登塲。新雀皆豊翼。問汝何所成。瑤琴空復夕。</text>
<title>次贈厚而</title>,<text>松下無人到。春城正百花。劒書聊寓意。梅鶴便爲家。落日烟雲壯。東風歧路多。故宮楊柳北。歸去水橫斜。</text>
<title>寄李景龍潭江亭</title>,<text>閉戶竹西林。崔君知我心。仙舟雲漢逈。春草暮園深列宿參高卧。踈燈照苦吟。淸宵同不寐。一㨾惜花陰。其二虗庭幽草色。燈火坐人深。睡鶴依寒栢。歸鴻帶遠岑。春風多感緖。琴曲有希音。江漢勞余望。遂爲長短吟。</text>
<title>蘆溪訪族叔</title>,<text>蒼山一帶轉依微。四月原花撩亂飛。已喜琴樽遅日遣。不妨門巷俗人稀。誰敎事業輸廊廟。天以文章慰布衣。乳鷰鳴鳩多意緖。夕陽可耐策驢歸。</text>
<title>甲子中秋。與內弟誠懸有后。泛月牛渚六篇。</title>,<text>期會落落怨風塵。懨懨思江海。蓬壺歲欲暮。笙鶴空相待。何以瀉我憂。湖水長浼浼。幽巖蔭薜荔。芳渚被蘭茝。昔賢棲息地。明月但千載。逝將泝漢水。扁舟弄光彩。十五夜。先至石湖亭。湖亭似美人。見者易傷魂。江受衆川深。山讓一峯尊。明沙復交映。逶迤抱遠村。崇阿望不倦。落日憺忘言。羡彼原上柳。於焉早托根。待二弟怊悵寒山夕。循江採杜若。採之不盈袖。矯首望遠野。冉冉無來人。冥冥有去馬。雲檣隔浦樹。秋水繞漁舍。波際時見火。知是捕蟹者。雨霽汎月愁聽雨響密。喜看雲駁開。淸夜轉蒼然。芳興何悠哉。斗覺天崢嶸。中道月徘徊。照幽物不隔。涵虗人莫猜。亭坮皎如晝。卉木澹生輝。餘光散浦溆。宿鴈時驚飛。長風自天際。浩浩吹我衣。溟渤如可到。皷枻且安歸。泝沿露重船乍遲。風輕波自穩。高昊桂影流。羣山澹偃蹇。搖櫓向何處。浩歌聲淸婉。不復問東西。那識行近遠。沽酒江南村。夜分猶未返。截流至對岸。散步沙上。秋風何嫋嫋。秋月何皎皎。擧手謝舟人。獨行衝沙鳥。忽余歎途窮。寒江一浩淼。悠悠思古人。惻惻望遠浦。揚聲諷哀騷。夜深聲更苦。歲暮易傷情。佳期恐終負。蒼山日以瘦。白露日以厚。人生能幾時。百年是上壽。</text>
<title>九日憶厚而</title>,<text>閉門微雨中。悄對東籬菊。前月故人書。相期今日夕。</text>
<title>白雲二疊</title>,<text>萬事貴適意。適意逢佳節。今夕樂何如。與君賞暮雪。衆木何亭亭。修容以自㓗。地凈不可踏。天濶纖埃絶。有酒莫惜醉。佳羞且羅列。少壯須罄歡。老大多離別。出門望大道。浩歌聲正烈。其二層闕向靑霄。雲氣常洋洋。嬉戱多少年。車馬自生香。而我𤢜在家。懷人道路長。愛君君不識。但使中心藏。悽悽復怛怛。久滯非故鄕。行當泝海水。皓首窮扶桑。</text>
<title>內院菴冬日。謹次黎湖朴先生韻。</title>,<text>鐘鐸山中寺。雲霞象外心。小橋經四五。眞境轉幽深。暗澗承金瀑。圓峯聳雪林。仙源知不遠。秪是少人尋。</text>
<title>奉贐魚侍郞燕行</title>,<text>茫茫薊北野。欝欝遼東城。斯昔朝天路。而今載幣行。黃河應有待。玉貌難爲情。雙節西山廟。空懷萬古淸。其二城闕胡氛塞。山河浩劫寒。九州無義士。吾土有皇壇。空待百年定。終敎三世安。西京遺老盡。誰識漢衣冠。</text>
<title>德寺贈別羅人伯蔘</title>,<text>轉覺風塵苦。坐惜芳菲晩。蓬海浩無邊。廢然中道返。邂逅滄洲客。悶余神氣損。持贈金光草。笑指丹霞巘。倐忽捨我去。空想淸標遠。</text>
<title>喜夢隱至</title>,<text>寂寞柴門向小溪。閑庭鳥跡印春泥。故人西海歸何晩。芳草南園出已齊。</text>
<title>新村</title>,<text>是處風謠我且言。一山魚鳥昔爲君。新春放馬平蕪雨。朝日聞鷄半嶺雲。村步遠依毛浦水。民豪多隷羽林軍。百年名擅東湖勝。淸暇將添地誌文。</text>
<title>將歸留題。用劒南韻。</title>,<text>村落翳然楡柳陰。曲欄踈箔坐來深。民無齪齪桑麻氣。客有仙仙江海心。遠樹長川孤渡馬。斷坡暄日亂飛禽。一旬未償淸遊債。僮僕催歸兀自吟。</text>
<title>訪后溪別業泉石</title>,<text>是有小漱玉亭碧玲瓏。萬金峰之觀。山杵寥寥罷夕舂。洞門高柳豁煩腦。亭移漱玉還臨澗。地似鋪金更起峰。遊子巾藜窮勝景。丈人文酒杳前蹤。至今雷雨西厓畔。一一寒松作老龍。</text>
<title>謝槎川李丈俯和僕薔薇詩。仍用其韻。</title>,<text>嶽下先生鬢髮華。平居偃仰在雲霞。奇書萬卷供淸燕。古律千篇翻墨鴉。草合也能迷捷徑。山高不肯屬官家。遙知午睡方甜美。黃鳥聲聲日漸斜。</text>
<title>次槎川丈魚字</title>,<text>藜莧隨眞性。桑麻陋巷居。新工千日睡。宿債十年書。天濶常遊鳥。川深自大魚。出門安所適。方覺愛吾廬。</text>
<title>農歌短長。爲觀稼兄作。六首</title>,<text>西疇春西疇春。春及西疇長役役。飛走相與樂。卉木皆自得。余𤢜胡爲不得息。驅牛把犂朝復夕。豈不懷安逸。安逸畏無食。西疇春。一去奈春何。及時須盡力。我有覃耟我有覃耟。石田難水田易。石田耟不折。水田還折耟。水田難石田易。易非易難非難。惟在爾志。叱牛朝叱牛耕上平。暮叱牛耕下平。今日違耕明日晏。我疲過爾不遑寧。飯爾政爲今日用。胡爲十畒五立聽鞭聲。聽鞭聲。鷄司晨兮犬司夜。爾所司豈非耕。移秧移乃秧當及時。不曾見東隣早移稼不美。西舍晩移身長飢。移乃秧當及時。去莠泥水深沒我脛。莨莠生亂我苗。泥沒我脛尙云可。莠亂我苗心則焦。我心但願我苗長。長我苗。毋使莠驕。十畒不治農夫憂。提鋤之勞安可辭。唉碔砆猶玉骨猶象。眞僞惟有工人知。露沾衣草何離離。露何溥溥。晨出夜歸理荒田。我衣無副我袴單。豈不惜此衣與袴。無食亦復終歲寒。</text>
<title>次李景祖思興韻</title>,<text>連旬病卧草生庭。薄酒那堪獨醉醒。篝火幾成良夜集。看山時許好詩聽。暮蟬脉脉風初定。高葉披披雨一零。小艇曾留觀漲約。東湖垂柳夾樓靑。</text>
<title>丙寅重九。同伯氏厚而賦菊花聯句。限八十一韻。</title>,<text>絪縕釀百卉。生生包果瓜 厚。 平土賴伯禹。補天自女媧 順。 㳅行笑冥聃。充塞殊寂迦 五。 政化蒲共敏。橫倒楊易芽 厚。 生蓂記旬朔。茁蓬見豵豝 順。 傳皆因聖遠。質豈視衆加 五。 寒花挺風霜。晩節洗姸姱 厚。 馨香聞在丌。黃中著竪叉 順。 肇名揚戴簡。㓗身衛陶家 五。 凋先雪堂步。開後博望槎 厚。 百種譜還列。千家壽却遐 順。 葉疑靑鬟剪。莖訝鳥爪爬 五。 夕圃平怨楚。秋石杜遊巴 厚。 羞競夏鸎幕。厭受春蜂衙 順。 材伐戒楸桑。實剝避梨樝 五。 德蘊龍在田。光爛駒出洼 厚。 幾散黃金錢。元無白玉瑕 順。 竹子是庭鯉。花王敢井蛙 五。 香餘古宅寒。開傍戰鼙撾 厚。 滄桑今已矣。寥落誰托些 順。 稚圭吟豈偶。子桓送不差 五。 徒聞君子號。未向俗曹誇 厚。 灞橋絶騎驢。空谷少止車 順。 棄捐雜草萊。躃𨇨游柣枷 五。 分踈樽裏竹。魂迷隍上芭 厚。 成蹊桃正媚。倚市杏自夸 順。 吾意惜門蕙。渠運慘氷鴐 五。 可但嫦娥勸。莫貽浣溪嗟 厚。 栽來借雨露。培去過禾麻 順。 獨往眞成趣。相畜豈爲奢 五。 積石米海嶽。窺園董蝦蟆 厚。 芟蕪役童丱。㪺水勞鬟丫 順。 從玆隔闤闠。何必侶麏䴥 五。 庭除幸托根。時月屢移葭 厚。 蘋響送鴻鴈。金氣重鏌鎁 順。 衆芳政寒埃。嘉木亦枯杈 五。 兄榛泣姜衾。妻梅繽魯髽 厚。 靈芝三秀矣。古栢𤢜靑耶 順。 厚坤輸淸凈。嚴穹斂攫挐 五。 始結鷄卵包。半綻神口呀 厚。 佳節屬重九。維時發英華 順。 萬夫環相楫。千佛坐連跏 五。 黃如衛風裳。丹若漢鼎砂 厚。 蘓仙倚蓮燭。楊妃側花珈 順。 矯夭燕頸擧。翩躚鶴翎衰 五。 暗動交星斗。深艶蒸烟霞 厚。 低壓拂平池。搖曳過短笆 順。 冉冉霧縠翳。垂垂雲鬢髿 五。 趣寒宂隱逸。境僻超喧嘩 厚。 郁乎從豐鎬。蔚然似琅琊 順。 樽傍味便淡。琴對音不哇 五。 人過披錦繡。鳥語撥琵琶 厚。 可惜年華晩。詎孤風物嘉 順。 煑糕供時食。釀蕊却市賖 五。 開筵錯履舃。邀客續騾騧 厚。 相將拭靑眼。雜坐繞仙葩 順。 淸樂皆絲管。佳羞卽蟹蝦 五。𥑇宕夜繼日。風流人得花 厚。 酣何待白衣。狂或倒烏紗 順。 摘露潤肝肺。吟香噴頰牙 五。 靑枝映子衿。金色近筅茶 厚。 晩英手可掇。秋陽籬以遮 順。 不曾催羯皷。肯敎落胡笳 五。 莫恨多骨鰣。有託碧雲騢 厚。 高標澤披羊。陰德海埋蛇 順。 庭秀比鳳儀。野居友兎罝 五。 心馨可事帝。葩正欲無邪 厚。 溟翁悔狎鷗。畵師耻塗鴉 順。 列帳連䲶鴦。擁甲騁騮驊 五。 相隨在軒陛。何用出闉闍 厚。 節物難仍住。人生覺有涯 順。 月墮林閴寂。雲斂谷谽谺 五。 所嗟同泡漚。那復惜銀鎈 厚。 臭味結金蘭。功名看土苴 順。 噓嗒隱綦几。猖狂佩郭緺 五。 細辨牛生馬。靜驗石包蝸 厚。 氣化有來往。運會迭隆汙 順。 偉哉甚閎博。測之彌深䨟 五。 悲歡景公淚。譽毁婦翁撾 厚。 繁華蕩洛園。末路狹褒斜 順。 巨篇寫孤懷。與爾悶恒沙 五。</text>
<title>燈火二十韻</title>,<text>飮却汚樽處却橧。莫窮何世創玆燈。精分燧鑽离方象。形小河陶極圈憑。熒魄陰陽夫婦立。神魂星月弟兄承。天擎剛木儀瞻重。雪潑膏腴度量弘。臟腹龍潛嫌太軟。額頭蟲綴故多稜。春秋乍晦周東徙。巴蜀新噓漢再興。厥德克昭千聖繼。諟天常顧百王仍。編來文獻遙徵足。推去功庸普照能。隣愛書生交壁罅。店招羈客透林層。秋深閨杼催成匹。雨黑江船勸理罾。或煎純蘓薦壇墠。復燃殘漆護原陵。蠟花蓮炬堪同譜。螢爝松明詎作朋。可但豊銘鐫鼎斝。亦宜深戒抱淵氷。隋香盛噴殃灾踵。杜炷孤淸吉壽增。昏惕荒蕪微徑塞。明忻䟽瀹本源澂。虫蛾亂撲眞堪恨。穨颶狂搖合自懲。空色千枝排佛祖。光靈一點視顔曾。亂鷄叫苦寧晨落。幽魅投窮敢夜乘。用舍隨安心不競。顯微參互跡無恒。傳神吟罷如相謝。猶自依依照曲肱。</text>
<title>秋夜次厚而</title>,<text>書劒無成已半生。愧君牢落百年情。小園幾日吟秋晩。高閣今宵看月明。雲散鴈聲來遠野。林踈霜氣湧寒城。頗思竹谷雙樽會。十夜西樓河漢橫。</text>
<title>贈洪大受鼎猷次韻</title>,<text>雅拙多拘法。狂簡每師心。快口凌囁嚅。縱飮笑薄斟。窮居相感發。暮年一悲吟。大嶽地中峙。東南際海潯。行與遊其巓。俯以觀浩深。</text>
<title>丙寅除夕</title>,<text>庭竹盤椒起暮愁。茫茫二紀一回頭。丈夫有志羞言利。婦子無文笑拙謀。歲計幾人能寡悔。鐘鳴一齒秪添憂。兒童道是殘更守。誰見光陰駟隙留。</text>
<title>靑郊</title>,<text>靑郊十里雪氷殘。松石蒼然一據鞍。田水政堪留意聽。春天初許放眸看。逢新可耐多生感。出郭仍偸半日歡。去去眞成開口笑。學人殊怪向長安。</text>
<title>靑墅金丈有寄示作別韻和覽。兼簡洪丈養之。</title>,<text>吾從二子十年餘。早識紛華意澹如。花鳥臨壇方狎主。烟霞棲嶽且分居。身於暇日須携酒。病或連旬輒寄書。轉厭少年機巧衆。誅茅欲近子雲廬。</text>
<title>後數日復得二疊求正</title>,<text>蕭然環堵曲肱餘。生意春來自藹如。好鳥相期仍獨坐。素梅無累久同居。悠悠習尙非關性。往往靈通不在書。澗飮山棲猶外待。心安端合守吾廬。</text>
<title>二疊</title>,<text>人生適意不求餘。閑曠伊來野鹿如。須信雲行無物滯。但敎川廣有靈居。萬情隱見歸犧畫。千法縱橫起鳥書。微醉緩吟皆自養。小橋流水一茅廬。</text>
<title>金丈旣和僕三篇。又有七疊。却次。</title>,<text>風流吾叔氣紆餘。迥立春霄月柳如。烏帽弊袍聊一戱。素琴淸塵是平居。有時禽鳥參開硯。常夜楓楠聽讀書。山下凈緣差可樂。眼前天地卽蘧廬。</text>
<title>二疊</title>,<text>谷鳥嚶嚶寓興餘。丈人心貌喜相如。江湖歲月寬閑送。城市烟花澹泊居。藝苑模楷王孟語。墨池梳洗蕫文書。値金一字渾深惜。可復題詩賁弊廬。</text>
<title>三疊</title>,<text>晴日林園縱目餘。柴門杖策欲安如。嫌中散尋眞步。淸怪靈均絶俗居。古意三更看壁劒。閑憂十載付灰書。墻東一畒天光濶。留待春和小結廬。</text>
<title>四疊</title>,<text>千家著述海量餘。吾道乹坤竟孰如。小矣文章堪一宿。可哉功業豈長居。隨時取給蘓張策。假義行私管晏書。試去通衢樓上望。何人日暮不歸廬。</text>
<title>五疊</title>,<text>城南茆屋數間餘。自足安身大廈如。窺檻怪禽知𤢜樂。循除嘉木似爭居。貧無盤肉仍禪戒。靜有爐香或老書。十日閉門成小隱。古人曾亦愛其廬。</text>
<title>六疊</title>,<text>旁午衡門擁褐餘。古琴三疊意悠如。車航有底熙熙往。日月無然泄泄居。俗敝詎堪人異道。言湮政坐世多書。就中須認沿時義。無奈橧巢化室廬。</text>
<title>七疊</title>,<text>榮辱悲歡兩贅餘。人生忽忽逝川如。好敎不負桑蓬祝。免被相譏木石居。天下久無麟後筆。海東還有火前書。勸君酌酒仍高卧。夷跖元來各築廬。</text>
<title>金丈荐寄十疊又次</title>,<text>南嶽雲嵐枕藉餘。詩成一一化工如。風塵枉許忘年契。湖海終期盡室居。硏究程朱橫竪說。品題秦漢異同書。依然歲在龍蛇際。日日提壺澗上廬。</text>
<title>二疊</title>,<text>閑向晴丘獨眺餘。歸來意興更翩如。花心淡泊春猶淺。山氣氤氳霧並居。佳客邀分林下睡。好詩吟滿壁間書。舊坊百事堪酸齒。只爲阿連再卜廬。</text>
<title>三疊</title>,<text>悠哉斯室古人餘。轉惜光陰過客如。強把遙山當舊識。且隨殘澗占新居。十年多病思江海。半世無成笑劒書。雙栢記曾留晩契。臨風每憶竹西廬。</text>
<title>四疊</title>,<text>一碗淸茶供睡餘。晩來床榻轉蕭如。林鳩相喚傳春語。江鴈初歸問水居。謾興集成招隱字。幽懷寫慣絶交書。故人知我耕漁意。來說巴陵有好廬。</text>
<title>五疊</title>,<text>交情可見歲寒餘。世事須知雲雨如。腐草焉能來者識。玄穹元是自然居。好將春酒酬年債。且待秋陽曬腹書。城市江湖雖異趣。人高何處不宜廬。</text>
<title>六疊</title>,<text>淸嘯乾坤飽煖餘。橋邊草室小塒如。安能作事人人悅。自可隨緣處處居。四海文章蘓內翰。一時經濟庾中書。吾家仲子多新論。長牘頻從郭外廬。</text>
<title>七疊</title>,<text>敬把遺經覔緖餘。每於心會覺充如。一身孰不由名誤。萬事須要以靜居。恐泥爲仁羞請稼。終歸玩物戒淫書。誰將輕重秤來妙。鄒聖徽言在屋廬。</text>
<title>八疊</title>,<text>文流爭泝馬韓餘。律法初期李杜如。誰復開張高眼目。只看成就小家居。龍騰元不由鱗甲。蛇闘終然化草書。須認名山相學意。或爲嵩華或衡廬。</text>
<title>九疊</title>,<text>日月山川揔古餘。斯人胡獨竟難如。冥途坐看千歧走。安宅誰能一夕居。俗較小醇三漢世。道終多裂二周書。狂歌醉後聲彌放。漠漠春陰背郭廬。</text>
<title>十疊</title>,<text>黃河西望撫膺餘。不用呼天問所如。猶幸爲男生鰈域。漫愁無石紀狼居。長城留笑秦時築。太史追慙晉後書。海內久知無義士。百䄵中華尙塡廬。</text>
<title>聽黃鸝</title>,<text>詎安幽谷住。爰得美陰專。圓吭晴加滑。文衣雨更鮮。臨花嬌欲墮。迷草欵相纏。剩笑鳴春鳥。不關大火天。</text>
<title>霖雨</title>,<text>烟火林城十日霾。蔣家三徑盡蒼苔。壞垣漠漠常疑雨。高柳冥冥又送雷。簷鵲惜衣飢不下。盆花逢節晩猶開。終朝閉戶渾無事。香在爐間酒在杯。</text>
<title>蟬響</title>,<text>蠢質方緣土。淸音却自天。泛來微雨濕。留住晩風牽。砧遠聊相間。禽喧不爲遷。收歸餘韻在。裊裊一林烟。</text>
<title>秋序</title>,<text>燈火驚秋序。虗庭白露光。營爲千古往。憂患百年長。夜樹紛如撼。晨虫轉若狂。愛玆籬下菊。寥落近重陽。</text>
<title>東郭處士澆梅歌</title>,<text>舜咨澆梅以酒。賦曰酤淸難獨餉。時與孤槎傾。遂作歌以和之。菊塢之弟號梅顚。松社諸君多酒仙。經時履舃錯戶外。竟日盃觴當花前。花不飄盡杯不停。歲以爲常今十年。興酣往往澆其根。爲言厚味難𤢜專。梅不能謝我代謝。主人賢矣猶未賢。常醉孟公非深識。獨醒大夫眞相憐。淡泊無競繁華世。淸眞永保太素天。不如還我古之人。朝朝送以一樽玄。</text>
<title>二詠</title>,<text>安定羅人伯司禦季通業攻苦。韓愈文起衰。嘐嘐經濟志。矯矯丘壑姿。拘學或深譏。英才本不覊。松雪楊州寺。雄談老佛知。簡直說性書。冲澹贈行詩。惠好良無已。緫轡在中逵。南陽洪養之上舍洪子古爲徒。愛靜神所宅。說詩流僕婢。擁書輕侯伯。過去荀令香。居處北海客。京師百貨湊。淡然心無適。林齋一爐烟。梅丹交虗白。此間淸徹骨。髣髴親朝夕。</text>
<title>大風石林</title>,<text>急風亭午後。山日不成陰。平沒川原色。全收鳥雀音。氛埃聊閉目。楓櫪更持心。客滯高樓宿。渾疑枕海潯。</text>
<title>拈杜集共賦</title>,<text>郊原收眺望。樓閣失寬安。亂霧連峰半。顚風萬木端。未昬光薄斂。方夏氣深寒。歎息西林暮。淹留候月團。</text>
<title>西江朝起</title>,<text>霏霏烟雨泝江遲。一夜西風却倒吹。舟子褰蓬催我起。海門潮上不多時。</text>
<title>鄭參奉櫓輓</title>,<text>酒所容君老。歌呼逈出塵。居然豪擧士。終是大家人。祭祀承名祖。經綸失世臣。論交今七代。自爾淚沾巾。</text>
<title>伽倻山歌。送伽倻任使君安世。</title>,<text>我聞陜州伽倻山。萬丈巍巍不可攀。聲名耻在蓬瀛後。氣勢䧺據星晉間。武陵橋下水如羅。紅流洞裏花蒸霞。海印之寺一千年。琳宮寶經神護呵。風巖水穴相磨礱。山氣四時淸淑同。令人懷古心長往。級飡高節巨隱風。墨漬大石何壯哉。最後崔子題詩來。居民不識院君址。行客猶傳學士㙜。江陽使君二謝流。宦遊重與玆山謀。楓明菊垂內院菴。石立江回涵碧樓。灧㶑官樽千斛貯。日日哦詩向何處。我獨胡爲塵壒中。年年送人名山去。</text>
<title>憶林厚而</title>,<text>病眸昬澁竟誰憐。惟厚深憂業不專。蕭寺治書曾幾日。林城分袂又經年。豈無招集明燈裏。亦有歌呼老菊邊。揔爲伊人懷思切。苦吟終夕未成篇。</text>
<title>詠潛廬二梅次韻</title>,<text>閉關潛養易爲功。露地千株雪盡籠。默默相看翠羽外。亭亭𤢜立緇塵中。送歸元不占時雨。催發何曾借信風。觀物漸知修煉妙。一樽端合註參同。</text>
<title>再疊</title>,<text>合之雙美奪神功。癖好眞如賈貨籠。特地分開孤燭下。先天多占淺紗中。枯槎偃蹇連朝雪。芳意徘徊一夜風。海內除非渠對立。闇然其德許誰同。</text>
<title>叔祖退漁先生承召止東莊。席間次蔡生希範韻。以答問者。</title>,<text>中樞敦召日。東郭病淹辰。聖上虗襟久。羣工拭目新。深誠元螻蟻。微守或虞人。難進於今世。淸高已出塵。初上諭欲君臣一見。公請以堂下章服見。上責以分義。公遽引疾歸。時論多短之。余遂作此。</text>
<title>臘月甲辰。與靑墅金丈期會舜咨松堂。飮酒觀梅。拈劒南韻共賦。</title>,<text>具酒瞻騶御。扶藜逼鳥棲。人家昬點火。街巷雪消泥。簡率知公健。紛紜覺汝迷。寒梅如代語。出閤一枝低。</text>
<title>再疊</title>,<text>今宵始高會。幾日伴寒棲。削榦渾如鐵。零花不識泥。當樽頻勸醉。欹枕久生迷。缺月侵晨起。西林看又低。</text>
<title>己巳元正二日。與諸兄弟陪大人小酌中堂。</title>,<text>德業期他日。文章矜妙年。居然兒女大。未有姓名傳。雪樹吟詩側。春山擧酒前。嗈嗈鴈北向。得意過寒天。</text>
<title>宿後尾浦</title>,<text>舟行二日在驪州。猶見婆娑水上浮。不恨疾風亭午後。翻驚飛雪暮春頭。寒沙羃羃吹鴻鴈。近渚冥冥動馬牛。十里灘聲撼茅屋。燈前默坐凜如秋。</text>
<title>初夏。同伯氏燕坐桃榭。內弟有道，有后，洪幼直檍皆不期而會。得錢韻各賦。</title>,<text>一會周旋久。經年邂逅成。餘花偏近座。空翠欲浮楹。華軸吟須滿。烏巾笑屢傾。壺觴元自有。具飯見眞情。</text>
<title>九日企麓登眺。次杜集崔氏莊韻。</title>,<text>憀慄孤懷苦未寬。一罇佳節強爲歡。沈吟赤葉頻停屐。怊悵黃花獨整冠。落日雲烟雙闕直。季秋霜露四郊寒。只應風物長如此。幾箇登臨得意看。</text>
<title>次厚而</title>,<text>林下三間屋。窓中數卷書。鳥聲倚藜久。山氣據梧初。長設陳蕃榻。頻回仲統車。東庵淸可念。松檜舊遊餘。其二正午柴門閴。悠然見遠林。野禽隨地氣。霜木抱天心。末俗嗟虗鶩。古經忻獨尋。盛年須自強。來日已非今。其三高閣無人問。朝朝儼若齋。爐香留晩葉。隣杵帶寒槐。一榻談周孔。孤樽夢葛懷。前山靑偃蹇。將子與同儕。</text>
<title>酬厚而</title>,<text>江山濩落送秋回。靜坐如聞地底雷。凍葉忽翻禽自下。晩花欲盡鴈相催。淸談舊把霏霏麈。病眼新停嗑嗑盃。他日衣裳緣客廢。今朝筆硯爲君開。</text>
<title>送族兄仲受出宰安邊</title>,<text>劒佩仙㙜迥。旗皷朔方閑。海上天生石。雲中鐵作關。身強輕近塞。願果出名山。花樹明春及。空爲惜別顔。</text>
<title>和從兄寄示韻</title>,<text>東郭琴書歲月忙。社中親友鬢毛蒼。虗槽老馬風聲遠。古木飢鳶雨意長。星斗方爲金伏暑。乾坤猶作麥秋凉。江湖滚滚身淹病。抱膝孤吟伐木章。</text>
<title>少晴用事</title>,<text>雨檻斜陽入。高樓眼一開。山容仍亂霧。天氣尙殘雷。後圃廵瓜去。西隣乞菊來。稍聽黃鳥語。雲木興悠哉。</text>
<title>幽懷</title>,<text>黯黯幽懷酒入唇。誰家絲管逗靑春。疫行郡縣連千里。灾報關湖並一旬。杜子身窮念寒士。賈生年少涕明辰。聖朝銳意更良役。廊廟訏謨問幾人。</text>
<title>從叔冠席。謹次叔祖志喜韻。</title>,<text>吾祖其無嗣。宗人乃有兒。熊祥一家望。果祝百年期。四行從玆禮。三加賁盛儀。諸公言在右。小子欲無詩。</text>
<title>李侍直命德輓</title>,<text>澆俗無多得。平生赤子眞。精華歸筆硯。坦率及衣巾。餘慶惟孤息。脩才奄五旬。當時蓮榜首。未足道斯人。</text>
<title>秋冬之交。雷雨頻作。久不見月。是夜月佳。喜不能眠。適舜咨投示南澗詩軸。感懷仍步其韻。</title>,<text>淸徹東林好耐寒。霜輝直逼衆星殘。踈梅有約成孤笑。老鶴無眠與共看。病枕漸知良夜少。雅樽仍得故人難。沈吟又恐雷聲發。雕木欄頭坐未安。</text>
<title>朝枕</title>,<text>病後踈慵甚。寒齋耿雪陰。孤眠依櫪馬。殘夢帶林禽。未驗虗明氣。將分舜跖心。東窓臨落木。日出照牀琴。</text>
<title>次靑墅寄示韻</title>,<text>有時携酒往。終夕飮醇歸。爲報梅花信。翻承翰墨輝。林城公府遠。松社夜筵稀。憶昔南溪曲。蹇驢日欵扉。</text>
<title>元朝吟</title>,<text>庚午除夕夜旣殘。辛未元朝歲之端。北海居士心茫然。天明起坐三發嘆。憶昨童年迎此辰。嬉戱却恐來無頻。長者給暇如逢赦。呼號馳逐誰復嗔。夜睡眉白丁寧戒。北斗七星天東挂。騎馬攫得庭中竹。放鳶扯取門間畫。稍長自言惜流年。十載放曠詩酒筵。夜深篝火走四隣。不肯安坐家中眠。如今老大傷歲暮。澹然高齋燈一炷。酒肉滿案誰共歡。樗蒲落席那更顧。弟兄無語抱雙膝。忽聽頻鷄如有失。是日國俗重歲謁。高車駿馬傾家出。公子腰帶黃香囊。美人頭帕靑綾裳。滿城擾擾十日諠。可憐道路生輝光。而我胡爲甘寂寞。終朝獨對南山酌。人生百年憂轉長。何由更得幼少樂。</text>
<title>送靑墅丈出宰松禾</title>,<text>三考霜㙜史。一年工部郞。晩來邑如斗。夫子有文章。其二廩庖親養備。民社聖憂長。環海誰良吏。西人哭歲荒。其三春城花底酒。暝嶽雪中詩。相思頭定白。驛路柳枝垂。</text>
<title>獻叔祖舟次</title>,<text>箭橋東畔柳條靑。別思依依黃鳥聽。遙憶今宵牛渚月。孤帆應宿石湖亭。</text>
<title>燈夕</title>,<text>竿高傳蠟燭。庭廣散蒲茵。水缶諠聲雜。糕盤舞影頻。歡猶供兩老。樂亦傡三鄰。休象徵兒戱。千般勿遽嗔。</text>
<title>庭前粉桃盛開</title>,<text>暈碧迷花逕。搖明向酒茵。頑陰增氣色。微月斂精神。粉蝶來旋失。黃鸝見却眞。能添虗室曉。傡作一家春。</text>
<title>病眼</title>,<text>止觀息慮避花林。屛障常令卧處陰。除却尋醫不騎馬。若爲消日有啼禽。枕頭亂卷支昬睡。床上枯桐撫素襟。多謝靑槐閔居士。有心看我數相臨。</text>
<title>次舜咨</title>,<text>吾弟顚狂甚。昔人風韻遙。開罇同數子。秉燭坐三宵。宿雨桃花舘。晩風楊柳橋。病夫頻悵望。圓月獨相邀。</text>
<title>伯氏移居東郊舊庄。有寄示四韻謹次。</title>,<text>南巷吾猶病。東郊孰爲催。風洲鴈初起。雨壘燕頻來。社酒皆新識。園花半舊栽。相思應獨睡。怊悵暮雲隈。</text>
<title>仲夏會東園。拈杜集韻共賦。</title>,<text>繚繞花階直。依微草徑分。樽罍留白日。巾服帶晴雲。詩語鶯啼送。棊聲鶴立聞。逢迎無俗物。坐卧有吾羣。</text>
<title>石林夏日。同伯氏從氏拈唐韻各賦。</title>,<text>騎馬東城日未西。近江沙路凈無泥。山花的的爲誰住。門柳依依向客低。一豁煩襟臨大野。都將淸興赴深溪。艱難憂病憐三弟。有約今來不共携。</text>
<title>再疊</title>,<text>小亭高絶柳橋西。不省村街滑滑泥。屈曲江流憑檻遠。蒼茫山色下簾低。濃雲不捲知爲麥。急雨長懸道是溪。咫尺城闉塵事少。勸君終日玉壺携。</text>
<title>三疊</title>,<text>立石之東箭串西。山公日日醉如泥。江湖歲月身長健。城市烟花首不低。嘉木舊栽多覆砌。小潭新鑿近承溪。客來竟夕忘歸去。談屑初飛玉麈携。</text>
<title>四疊</title>,<text>移席終朝傍崦西。翛然巾服絶塵泥。胸呑野藪無多在。氣壓山樓未肯低。避世不妨汝南市。逢人莫問武陵溪。已看欄外靑天大。只少林端霽月携。</text>
<title>題墨溪所藏謙齋畫松障子次韻</title>,<text>不合生堂上。蒼然似澗中。楮紈開特地。柯葉綴淸風。宛見龍挐壑。應知鳥墮空。如今多畵者。畢竟有斯翁。</text>
<title>七夕</title>,<text>浩蕩雲烟暫擧頭。翻飛烏鵲早知秋。野人傳信支機石。宮女多情乞巧樓。梧葉風微還自墜。銀河雨重不成流。天長地久時相見。說與黃姑莫漫愁。</text>
<title>金水使相斗輓</title>,<text>將軍八十挽烏號。罷閫家居駱峀高。五子俱榮列三品。令妻偕老度重牢。善人完福無多見。衰俗尊官未始豪。豊貌美髯眞長者。後來傳說有兒曹。</text>
<title>與從氏擊鉢拈韻。賦箭野晩步。</title>,<text>箭野茫無際。箭湖新水生。年年堤上柳。日日送人行。酒幕多依浦。薪車盡入城。臨歧緬揚子。遺恨幾時平。</text>
<title>又賦纛島風帆</title>,<text>高席西風晩。淸江二月春。浦村多白雨。沙岸少黃塵。隱見新郊柳。留連舞島蘋。爾時渠一快。還有泝流人。</text>
<title>李平甫垐家。白杜鵑絶句。</title>,<text>望帝春愁亦幾時。微霜化盡雪兒衣。畵欄遅日千蝴蝶。懶向東風作隊飛。</text>
<title>次舜咨暮春作</title>,<text>綠酒盈樽懶自傾。閉門微雨午眠成。朝廷美意寬民稅。韋布深憂見物情。底得良朋消日月。且携稚子課陰晴。春來不向東園久。芳草萋萋滿地生。</text>
<title>林處士重魯輓</title>,<text>謹重平生德掩才。東州茅屋近江開。鄕人識字知誰力。半是孤山門下來。其二吾與大郞早結朋。石街村裏歷過曾。益知夫子治家法。五歲兒孫拜跪能。其三長子文章筆似杠。常時詆謗溢驪江。曾無片語公身及。盡道斯翁獨謹厖。</text>
<title>次舜咨獨坐作</title>,<text>寂寂書樓午。無人境更奇。年華忙處失。物態靜中知。紅藥有時蝶。靑林不斷鸝。柴門微雨過。芳草獨題詩。</text>
<title>新郊楊柳歌</title>,<text>新郊楊柳箭水傍。五五十十羅成行。大株自足蔭方畒。小株猶堪車駟藏。低株繚若帷帟設。高株鬱如傘盖張。遠株深濃近株淡。離立田間儼相望。晴江數里迷雨氣。曠野三時羃烟光。柔絲綰住靑春早。密葉垂作朱夏凉。耕者就憇芸者饁。更有射耦來擧觴。行人不絶東湖路。指點遙識金氏莊。此地舊來荊棘墟。越惟我祖初開荒。高亭恰占山之半。鉅川無能敵其陽。種柳橫絶三島風。東起村頭西屬岡。至今居然七十年。千條萬條拂地長。村嫗里叟相呵禁。山斤野火俱莫傷。摧滅不比蘓公栢。愛護眞同召伯棠。伊余况復子孫心。每到樹下重彷徨。已喜百年美蔭流。却恐一朝淸德亡。願傡立石表玆土。丁寧勿爲風所僵。且作新郊楊柳歌。留與後人垂無疆。</text>
<title>七夕</title>,<text>萬林秋意老梧知。微雨飜風過小池。道是年年牛女淚。人間還有日晴時。</text>
<title>秋夜</title>,<text>初月纖纖照半墻。近前垂柳納微凉。卧看斗柄三更側。揷入西隣老樹長。</text>
<title>小至夜作</title>,<text>憂患三秋汔至今。不禁華髮鏡中侵。風扉颯颯無停馬。暮樹亭亭有返禽。圓月自分他夜色。微陽欲發後天心。家人煑豆延新節。病子聊爲閉戶深。</text>
<title>次舜咨賞雪作</title>,<text>齊物曾吾笑。今朝物可齊。溪山同浩蕩。林木與高低。大象元無間。微塵了不棲。晩來叫奇絶。留月小橋西。</text>
<title>次舜咨曉枕作</title>,<text>鍾鳴時刻斗西斜。淡靄尋常擁萬家。踈響靜聽牕外雪。淸香細辨閤中花。長街沉黑猶寒犬。高樹微明已早鴉。朝起晏休聊爾爾。此間强半送年華。</text>
<title>獻叔祖</title>,<text>漁社休官早歲曾。門前梨水白澄澄。西江風浪幾時歇。北極星辰獨夜憑。廷議頗推今李泌。聖心偏憶古嚴陵。世間齒爵都虛耳。自是先生德業弘。</text>
<title>安翊贊重觀輓</title>,<text>尋常酒所見平生。傲氣崢嶸俗物驚。未省沉冥眞害事。怪公涇渭自分明。</text>
<title>雨</title>,<text>春雨崇朝下。林樓客不知。依微纔潤瓦。宛轉恰霑池。暗逼花魂動。頻添草色滋。眞成不破塊。還我泰初時。</text>
<title>三日簡宋五以煥星齋居</title>,<text>寒食淸明節序遷。閑愁兀兀晝常眠。一年花事高樓上。三日風光曲水邊。春雨無聲來到地。暮烟何意去尋天。携朋強欲登丘望。郭外雙樽思悄然。</text>
<title>初月</title>,<text>暗暗初緣嶺。依依漸上欄。和烟光淡白。經雨氣微寒。自照繁花靜。猶臨列宿殘。明生空碧外。嬴得萬方看。</text>
<title>林堂留金聖文炆。兩拈空同韻。</title>,<text>古巷蒼苔長。兒童見客稀。鳥聲春日靜。花氣午風微。短策違山閣。深樽倚澗扉。留君歡此夕。小弟郭村歸。其二隣並兼相好。逢迎捴不期。草香承座穩。雲影度杯遅。雨柳雙鳩入。風花一蝶隨。韶光今爛熳。不醉更何時。</text>
<title>四月九日。仍上敎放燈。</title>,<text>齋室平明放從臣。王言一出動城闉。人間兩作懸燈夕。天上初過浴佛辰。萬井銀花看較密。三更水缶聽愈新。吾君不是耽游賞。自致昇平答小民。</text>
<title>李秀才琰輓</title>,<text>苗而不秀理堪疑。七日新郞事劇悲。記得先公置膝語。孩兒識字近生知。</text>
<title>八月四日夜。尹士重勉遠林樓小集。用唐韻。</title>,<text>萬木翛翛夕。書樓到却閑。寒蟲秋自語。棲鳥月俱還。喜飮君家水。留看企老山。幽居隣並少。磵戶晝仍關。</text>
<title>癸酉七月。叔祖退漁先生。與同鄕牧谷李尙書兄弟蟾樂閔都憲諸公。倣宋耆英故事。會于驪上。以題名帖。合酬唱詩文爲一册下示。謹用叔祖所次富韓公古詩韻應命。</title>,<text>驪州今洛邑。耆德萃玆地。吾祖有三達。諸公儼一會。通國猶爲選。同鄕絶可貴。緩棹越平湖。便輿凌遠寺。題名已序齒。設讌亦分次。今人學古人。後人視故事。本自重德行。安復論文藝。風流聳觀聽。儀範足嘉惠。揭名霄漢上。斂跡嵁巖底。玉帛交周野。雲雷閟殷醴。小子非阿好。家邦見行止。恭喜賁盛世。窃嘆老君子。歌詠俾不怠。圖寫應復爾。勖哉念終始。流傳以千祀。</text>
<title>冬日與舜咨。夜過族叔元博氏墨溪新居。尹體健來會。仍拈唐韻共賦。</title>,<text>乘夜東林宿不還。蘆溪駐馬十年間。霜籬半繞羅含菊。風牖全遮謝眺山。花樹城南稍倣古。朋樽河朔剩偸閒。高樓明月長如昨。蒼髮燈前異昔顔。</text>
<title>翌日又拈杜韻</title>,<text>尙有殘羞錯滿盤。朝來勿遽覔歸鞍。閉門謝客琴書靜。對酒論文韋布寬。嶽老園亭煙外古。石山楓菊雨餘寒。不因情話敦宗誼。那得淹留半日歡。</text>
<title>又拈正學韻</title>,<text>不作佳詩不放歸。如君風味俗中稀。近山只許雲參座。出谷還嫌雨濕衣。歲暮松杉元直節。天長鴻鴈盡高飛。卜鄰始獲從游願。聞健壺觴可自違。</text>
<title>元博叔見枉。拈韻共賦。</title>,<text>悄倚高齋夕。棲烏半繞城。乾坤身計拙。歲月鬢毛明。唯酒無過量。爲文不近名。每從吾叔語。自顧故家聲。</text>
<title>仲冬三日。元博叔，舜咨，容甫，鎭大卜夜來會。亂拈明韻。各賦四篇。</title>,<text>往來成屢會。居宅巷東西。盤饌貧猶設。筇藜暝不迷。寒鴉生遠郭。老樹帶平溪。初月林扉動。君來已向低。右大復韻小閣燈花落。喬林露氣冥。詩書身半老。朋酒眼雙靑。塵素流陳榻。文玄掩蜀亭。良宵動高唱。星斗繞虛庭。右空同韻未若談情穩。燈前莫費吟。多時書檻冷。今夜酒樽深。湖海看豪氣。文章識苦心。棲遅同歲暮。恐被鬢霜侵。右弇州韻諸子風流甚。詩成不復看。隣鷄孤燭下。微霰五更寒。醉態頻遷座。淸諧或倒冠。晨禽同出谷。餘興未應闌。右滄溟韻</text>
<title>十三夜同伯氏赴舜咨。速從氏，族叔，容甫，體健咸集。共拈杜韻賦二篇。</title>,<text>高閣三更皷。月流喬木園。觥籌寒已積。燈燼暖應繁。雪際南山小。河邊北極尊。虛庭時散策。松籟赴荊門。其二樽綠微搖燭。爐熏靜覆書。踈梅留好友。高檜宿精廬。空谷時聽鳥。初筵數賦魚。茅茨通一澗。隨意到君居。</text>
<title>元博得圓鐵相邀。同伯氏從弟往會。拈杜韻。</title>,<text>絲麵初傳椀。香蔬續上鑪。瓊章金谷叙。茅屋石田圖。溪木森相對。山雲碧更孤。前宵無跋燭。此夕俾空壺。</text>
<title>書樓</title>,<text>書樓瀟灑擁靑林。橋上閑居歲月深。山雨夜過偏有響。谿雲晝起自無心。棋樽已着浮生住。車馬渾嫌上客臨。除却吟詩無一事。牧丹花發小階陰。</text>
<title>族兄敬立冐雨來過。拈弇州韻共賦。</title>,<text>東郭春遊阻。西城病思催。虛庭散綠樹。陋巷長蒼苔。好鳥迎風語。輕驂共雨來。一觴堪永夕。絃管易生哀。</text>
<title>二十日。元博，舜咨，容甫來會。以相見無雜語分韻。余得雜字。</title>,<text>巷居少過從。節序近窮臘。雪澗冷愈淸。風林暮轉颯。我叔幸卜鄰。閑宵頻解榻。容甫拋海田。舜洛開松閤。經年歎離索。比日欣並合。良讌輒招邀。淸篇迭唱答。自求吾宗足。未遣他人雜。飣餖爛以陳。冠童儼相匝。寒燭棲鴉逼。深樽晨月納。聊爲北海詠。轉成南郭㗳。素業勤切磋。俗論任譐誻。好結歸田耦。擬傡看山蠟。莫將歲暮情。負此壺與榼。</text>
<title>仲舅以詩問疾。謹步來韻上謝。</title>,<text>病豈悼亡祟。眸應哭殀昬。家君今白首。寒食𨓏樊村。其二維揚兄舊過。歸騎犯黃昬。爲問先生處。松門第幾村。</text>
<title>容甫自海庄來見。從氏適至。共拈歸太僕韻。</title>,<text>君去雪翻籬。君來草映池。對門一㙮影。擁座萬花枝。落日樓頭酌。淸風海上詩。吾兄騎馬至。豁此病中思。</text>
<title>晩翠軒宴坐。用西涯韻。</title>,<text>時花不丐雨相霑。晩作晴光巧當簷。巳遣先生牢據檻。誰敎童子數開簾。香熏細草春仍住。影襯踈松興自兼。十日無詩還笑我。明朝照眼幾枝添。</text>
<title>初夏陪家大人。會遲軒金丈焌兄弟。遊丫溪水閣。席間次金丈韻。</title>,<text>巾舃迷巖際。杯盤散閣中。叨陪丈人會。喜得晩花紅。雙澗分陰壑。千松逗夕風。蒼厓尋古跡。拂蘚憶華翁。</text>
<title>芙蓉榭。次聖文諸君。</title>,<text>數被親朋顧。通衢有此堂。山樓來粉堞。苑樹動星墻。微雨琴書潤。晩風花卉香。松間置樽酒。滿酌勸君嘗。</text>
<title>伯氏從氏舜咨聯枉</title>,<text>高樓問我禁城西。日午槐庭下馬齊。紫閣千重褰箔近。靑林十里倚欄低。落花對酒愁全失。芳草吟詩懶不題。壇葉未舒崖瀑小。此間安坐到鷄棲。</text>
<title>貞陵洞口</title>,<text>貞陵眞不遠。距城三四里。而我晩聞名。經年乃到此。歇馬洞門外。潛行深樹裏。上下數百步。水石相終始。山中雨新足。磵曲無塵滓。黃鳥時一叫。林花隨意紫。窮源歷若階。臨流隱成几。窈窕境會心。琮琤泉盈耳。盤陀白以潔。散步已忘履。壺觴屢遷座。巾藜憺移晷。整鋪道峯石。合注內院水。豈無蕩春濶。少此綠陰美。臨風怳長嘯。今人多忽邇。</text>
<title>挹淸亭雨中。次申師中尙權韻。</title>,<text>酒食同吾子。林園得此身。川雲初放馬。閣雨晩留人。夏木凭欄久。春花入谷頻。深深瞻北嶽。蒼翠四時新。</text>
<title>仲夏族兄季潤來過。因邀有道。共拈杜韻。</title>,<text>文藻吾宗富。如君更古心。有時訪山榭。終日坐風林。折簡人如玉。題詩字値金。前期槐檻月。無使費孤吟。</text>
<title>謹次暮春宗會。用黃岡先祖舊韻。</title>,<text>珍帖摩挲未沫芬。大家遺蹟出兵氛。百年脩稧衣冠會。三月開樽草木醺。先祖實惟臨此夕。小孫何幸奉嚴君。終筵執爵歌常棣。往事城西問白雲。第八一作貞谷于今有白雲。</text>
<title>申迂翁亨夏輓</title>,<text>恕庵諸弟獨能詩。漁火湖亭得意時。一部唐書歸柝籍。自言身受大爺知。其二洛生之詠顔敷腴。破屋常時疊嶂圖。六十年來閑事業。許君成就一生迂。</text>
<title>十五夜。小集竹齋拈韻。</title>,<text>西林鐘動暝烟虛。樽酒高樓聽鴈餘。自有淸風開枕席。相隨圓月到堦除。長時束帶心應懶。三日看山鬢更踈。小閤枯梅君笑我。雪中香氣逼人裾。從氏自金吾至。聖文新遊永平山水。故五六及之。</text>
<title>晩翠軒留沈德器履之。共賦閤梅。</title>,<text>獨秀愛靑條。花開較數朝。樓香鳥窺戶。徑雪客迷橋。色靜書燈白。神全驛使遙。須君看仔細。瘦不怯風飄。</text>
<title>二十六日。與李翰之普翰。同過季潤兄。拈杜韻。</title>,<text>殘臘前朝雪。高齋竟夕陰。相將一樽綠。感此歲年深。朋友情仍厚。文章氣獨沈。但須騎馬出。容易到西林。</text>
<title>次李天汝衍祥除夕寄示作</title>,<text>四十行無聞。踈燈照鬢華。乾坤晩何有。星斗黯將斜。書補今宵課。梅憐去歲花。從誰說懷抱。吾自在吾家。</text>
<title>無題</title>,<text>烏啼十二般。聽得聲聲惡。鳳鳥在丹山。一鳴天下樂。</text>
<title>晩翠軒。同季潤賦春雪。</title>,<text>偶値松樓雪。春飛更可憐。霏霏亦終日。浩浩不分年。細積寒鴉外。微銷老樹邊。典裘那怕冷。斗酒當千錢。</text>
<title>閣夜雨飮。留靑墅丈。五以舜咨俱會共賦。</title>,<text>挽苦傍人怪。情深長者知。高樓滿詞客。好雨近花時。夜峀書欄靜。春林禁漏遲。詩猶忘我拙。飮不聽君辭。</text>
<title>再疊</title>,<text>巷裏愁誰語。燈前興獨知。高松來坐處。老石立醒時。小讌因人勝。閑宵得雨遲。鷄鳴須自強。日出便相辭。</text>
<title>三疊</title>,<text>仙想樓居見。眞風酒所知。欵留春雨夕。硬坐曉鐘時。燭影寒猶在。窓光白不遲。殘枰重斂子。信宿未應辭。</text>
<title>四疊</title>,<text>亂酌西齋曉。冲襟老樹知。三杯眞快意。一語不論時。簷鳥聽何早。隣驂遣故遲。松溪圓月夜。但往未容辭。</text>
<title>午飯槐花亭。向素沙失路。</title>,<text>失路行半日。避潮迂十里。已看平澤山。還渡振威水。春風拂巾幅。獵獵亂我耳。溝塍斷復連。白鷺時驚起。擧聲詈僕夫。庸才政謂爾。孔子尙問津。小知安足恃。</text>
<title>乙亥二月。僕將再委禽於豐西徐家。行次素沙橋下感吟。</title>,<text>素沙橋下路。是向洪州去。春風細草生。驅馬今何處。</text>
<title>明日當至豐西。夜宿亭子村感吟。</title>,<text>縫衣苦眼昬。字幼令神瘁。君昔念尊姑。今行亦君意。</text>
<title>田禽問答</title>,<text>客程無他聞。禽語與始終。芳草千村合。暄風四野同。屢高亦傅天。不離春田中。年年是何鳥。下馬問老翁。老翁謂余曰。吾亦聞吾師。方春地氣暖。此鳥常先知。因之盤雲上。飛鳴以三時。俗名爲種達。傳說止於斯。</text>
<title>午發豐西。歷天安邑治。暮投成歡驛。</title>,<text>十里豐西古邑治。長川倦馬順流歸。人家日永牛鳴處。田水春增鷺下時。驛路半從山勢走。官居多與店烟依。金吾緹騎猶旁午。動念君王帳殿疲。</text>
<title>歸至隋州衙舍</title>,<text>官閣淸樽映客袍。杏花未落月輪高。使君老不風情倦。夜半傳呼覔絳桃。</text>
<title>隋城東閣。用岑詩爲韻。與府伯兄共賦。十首</title>,<text>虛舘客早起。門外歡城道。迢迢上高樓。綿綿對芳草。歸時擬重過。杜鵑應未老。其二趣駕命僕夫。雲際出山城。徑取田間道。夕風川波生。淸淮三十里。送人候我行。其三聞說權元帥。據山收大功。後來卽其地。築城以禦戎。恐爲敵所棲。今人少似公。其四平生性傲兀。不喜入官府。直以吾兄故。枉轡來相聚。春山似洛中。伐木聲許許。其五官齋夜置酒。月高鈴索靜。琴歌競逸響。默聽依花影。醉倒紅燭前。晨笳睡不省。其六使君踈慵甚。在官如在家。射帿屛皁盖。彈祺岸烏紗。深樽留倦客。三日醉晩花。其七美人顔如蕣。淸歌繞羅幕。頗覺金釵重。剛愛春衫薄。五馬歸來早。雲㙜花未落。其八隋州古雄府。須藉近臣重。春風擁牙纛。晝日聽詞訟。君誠棟樑材。老作廊廟用。其九對酒花近樓。談文月滿庭。東閣簿書簡。中厨飮食馨。珍重主人意。吾行已屢停。其十高閣散煩襟。坐卧眺靑山。官醪味不惡。仙樂堪遣閑。慈母應見憶。明朝徒步還。</text>
<title>曉發果川。作此付隋州歸使。</title>,<text>趁月追津頭。淸溪客不留。穹林應虎伏。曠野已禽浮。山曉微生暈。江春遠欲流。初暾炙人睡。馬上夢隋州。</text>
<title>同有后，子壽。往見三淸泉石。金會元應淳追到。</title>,<text>白蓮峯下淨無塵。蒼壁題詩筆欲神。夜雨林端千疊水。扶藜還是去年人。</text>
<title>示臨瀛令</title>,<text>閑居小過從。閉戶同隱淪。自從使君來。遊事頗紛繽。薄酒解沽我。哨壼冀娛賓。仲夏十二夜。高樓月照人。絲管競引響。殽核錯以陳。樺燭五更天。金罍四座春。衡庵罕見面。病卧忘比隣。近被兒童恠。夜至不厭頻。談諧以送日。淹留遂浹旬。君來喜方濃。君去愁政新。人情信如此。殊愧太上眞。</text>
<title>會元，子壽同過。抽杜集韻各賦。</title>,<text>池閣留人不放歸。高林坐看夕陽微。時時急雨催詩下。一一閑雲勸酒飛。槐院權知官不進。臨瀛太守世相違。翛然萬木楓溪上。行與諸君共振衣。</text>
<title>新晴聽蟬。與厚而同賦。</title>,<text>苑樹含風細。城雲漏日明。殘書留舊客。高閣賦新晴。一病身長懶。流年夢屢驚。乾坤凉意至。江漢早蟬聲。</text>
<title>厚而過辭次韻</title>,<text>宿雨風吹斷。林堂已近秋。有心繙簡策。無事曬衣裘。久病知交誼。端居見世憂。驪州今送客。幾日更西遊。</text>
<title>贈厚而。用杜集六韻。</title>,<text>未解苦雨苦。旣別旋見面。渺渺雲行天。靡靡草覆甸。躡屩上我堂。徑奪手中卷。淸風在樹間。晩鸎三四囀。酌酒持與君。賦詩不須選。吟成各置袖。但可別後見。一作別後當相見</text>
<title>羅司禦蔘輓</title>,<text>從容㙜閣見諸公。十載宮筵老蔭同。道德獨求聲色外。文章皆出肺肝中。跡奇自比穿雲月。心泰無聞振海風。未了橋齋更僕語。寢門玆夕恨何窮。</text>
<title>鄭處士纘志輓</title>,<text>交際談公淺。尋常見氣和。芝村熏道義。泉谷飫絃歌。白首窮經少。靑山葬士多。林園眞樂土。堂構有賢哥。</text>
<title>秋日同靑墅丈，宋五以，金正禮履安。會舜咨南園得秋字。</title>,<text>解道小園幽。庶幾君子留。彈琴松樹晩。步爵菊花秋。鳥下三山靜。雲來萬井浮。騎驢欲何向。醉忘竹西樓。</text>
<title>送靑墅丈出宰玄風</title>,<text>聞說玄風縣。灾傷最嶺南。秪殘十二面。纔出蛟龍潭。馴雉治宜古。烹鮮理可參。丈人仁且老。聊卜此行堪。</text>
<title>同從氏惠哉拈韻</title>,<text>杖策無晨夕。身閑到作羣。遺骸姑妄語。得意每微醺。浩浩西樓雪。亭亭北嶽雲。天風生夜半。松籟靜堪聞。</text>
<title>酬從氏</title>,<text>並坐無言久。怡然意更眞。城雲將倦鳥。樓月向幽人。松石寒欹枕。琴書淨岸巾。王正行禁釀。夜酌不嫌頻。</text>
<title>有道將盡室入湖。暫寓其內兄尹道經心緯宅。夜與從氏就話。因步其韻。並示道經。</title>,<text>林鴉坐聽五更啼。始我來思月未西。擊柝城門非俗士。挽車田野有賢妻。興亡事過膓猶熱。名利心多耳屢提。解說風人溫厚意。丁寧不是醉中題。有道誦日暮輕陰語以相戒。其意儘好。</text>
<title>有道湖駕將戒。卜夜集芙蓉榭。伯氏從氏子壽俱至。相與賦詩爲別。</title>,<text>宛彼松間月。盈盈見日團。西樓今夜後。歸騎大江寒。稚柳城頭望。殘梅隴上看。初筵賦瓠葉。酬酢及君難。</text>
<title>後二日子壽設餞送有道。並邀諸兄弟。卽席次韻申別。</title>,<text>西園相送罷。復玆開餞席。那將千里別。長作數日隔。沔彼石門潭。蜿蜒龍所宅。生長在京城。登車意不適。且坐同飮食。萬事元戱劇。怡怡兄及弟。言笑出肝膈。極知終當去。念玆淹今夕。</text>
<title>金斯文履廸輓</title>,<text>可惜同庚友。沈淪遂九原。風流村嶽麓。家世祖仙源。氣健人中見。情眞酒後論。少年傾盖處。唯有大江奔。</text>
<title>申白川㬛輓</title>,<text>寒竹家聲久不衰。兒孫意氣少低垂。質多嫌世文華足。貌古羞人俯仰宜。薄産已能隨分過。小官猶自盡心爲。嗟乎末俗君難得。說與悲懷季氏知。</text>
<title>華陽洞諸詠</title>,<text>雲影潭松屛一疊畵難成。坐愛寒潭徹底淸。落日微波惆悵久。來雲去鳥捴關情。萬東祠杜宇山深二聖祠。蒼苔不蝕萬年碑。東人尙識尊周義。天壽岡前冷雨垂。華陽書院一路逶迤夾澗行。奇巖歷盡小橋橫。孤高不在千峯上。騎馬悠悠到却平。書堂遺像巖巖拜院歸。柴門几杖宛摳衣。華陽洞裏書千卷。零落人間半是非。泣弓巖水抱巖前想墜弓。蒼梧哭望白雲中。松聲泉響長幽咽。歸告華陽有萬東。金沙潭數里高低只一川。金沙受瀑澹成淵。巖間短棹閑應爛。漁子迷津五百年。巖棲齋金作蓮花翠作屛。小齋臨水闢巖扃。蟠桃落盡無人見。惟有圓峯萬古靑。凌雲㙜邃林穹壁欲憑虛。倚杖寒天縱目初。金闕銀㙜如夢寐。五雲長護石間書。瞻星㙜寥寥巖徑近黃昬。烟雨尋常鎖洞門。試向中宵㙜上望。一天星宿帝居尊。卧龍巖巨石蜿蜒勢若馳。當前數畒碧淪漪。君臣魚水千年少。日暮微吟古栢詩。鶴巢㙜秋骨稜稜暮雲隈。下有澄潭一道廻。古柱夕陽無限恨。腥塵滿目鶴歸來。</text>
<title>金浦啓賢碑次韻</title>,<text>樵牧玆丘勿踐宜。敎人先讀沃州碑。山河鍾氣於斯盛。宇宙留名未始奇。麟鳳故當毛羽見。芝泉仍可本源知。桑鄕俎豆長隣近。守塚千年孝子兒。</text>
<title>天汝徽陵齋舍。共拈放翁韻。</title>,<text>入洞丁寧僕勿譁。東風一任幅巾斜。珠丘影靜千章檜。石澗光涵百種花。却喜中林瞻瑞靄。直愁歸騎送年華。祠官白髮眞如我。萬事而今不復嗟。</text>
<title>成生致龍輓</title>,<text>人間何限失佳兒。玉碎蘭摧最可悲。見說君家君去後。千年名族一朝衰。最一作已</text>
<title>閟西秋夜。與惠哉共拈杜韻。</title>,<text>散步東軒夕。黃花夜有光。踈鐘分禁陌。老樹入宮墻。愜意無深巷。容身有小堂。秋風看日厲。白髮暗能長。</text>
<title>己卯正月七日。上候平復。春享兼行告由。喜賦示新溪兄要和。</title>,<text>人日立春因。維時太廟禋。吾王復常節。虔告及良辰。瑞雪天休荐。條風聖化新。羣工何事業。稽首上蒼仁。</text>
<title>晩翠軒次有后</title>,<text>昨日西樓會。投壺最可聽。身隨芳草至。意與暮雲停。花氣稍侵座。松陰恰滿庭。携君高處坐。林郭雨新經。</text>
<title>晩翠軒。留子壽，李鳳來商芝，金應德載順諸君。贈別江陽使君。用范石湖韻。</title>,<text>城頭皁盖幾時飛。三月輕寒透袷衣。弱柳那堪征客別。閑花不放少年歸。郊原草色臨江遍。驛路鴻聲過嶺稀。聞說坤巖前夜雨。淸溪水濶鱖魚肥。別一作折○有后新築屋於坤巖爲歸計。</text>
<title>李進士普翰輓</title>,<text>我與易甫友。因而見翰之。循循佳子弟。衮衮古文辭。壯歲遂冥漠。親朋盡涕洟。新阡桑榟近。魂魄尙來嬉。</text>
<title>八月十四夕。墳庵聯句。</title>,<text>先壠趁秋夕。五。 維時新雨晴。松寒瞻露色。雨。 草宿感虫聲。祖考尙眷佑。咨。 兒孫稍長成。亭墟堂構責。箕應。 寢室苾芬誠。家世敦詩禮。箕熙。 荒踈愧父兄。五。</text>
<title>錦水</title>,<text>錦水流長碧。公山勢不孤。奔騰自巨浸。控扼信雄都。野濶亭亭馬。城高淰淰烏。行宮何處是。落日路踟躕。</text>
<title>道新羅孝子向德碑下</title>,<text>路傍一小閣。中有新羅石。後來頗增餙。赫如前日刻。未若近代人。朝竪暮苔蝕。文字傳誰信。行旅過不式。千秋孝子浦。日夕淸無極。</text>
<title>宿全州</title>,<text>官路倭遲倦欲休。北樓纔過是南樓。金鐘隱隱三千戶。玉節遙遙五十州。防海訏謨城樹合。興龍基業殿雲浮。時平八域閑無事。按使如今半黑頭。</text>
<title>寒碧堂</title>,<text>谷水應千折。山樓恰五重。梯平承穩步。檻峻豁煩胷。亂樹村容瘦。幽泉壑勢慵。那將巨靈斧。劈此眼中峯。</text>
<title>南原</title>,<text>流水帶方國。暮雲仁軌城。往時防海冦。此地宿天兵。樓觀名人跡。山河過客情。西風頻擊劒。多是憶皇明。</text>
<title>荒山碑閣</title>,<text>自踏雲峯地。先問荒山碑。遠跡邁宋滁。基命類周岐。秋風松檜路。出日緬㫌旗。肅過紅門靜。欣瞻彩閣危。翼翼湖嶺界。煌煌琬琰辭。日月朝櫩翬。山河繞趺龜。孤僧爾何力。百靈勤護持。至今川畔石。陰雨虜血滋。</text>
<title>換鵞亭</title>,<text>遠客高秋至。踈欄木葉飛。巖泉繞爽氣。日月覺淸輝。縣豈山陰小。亭應嶺右稀。古人如可見。脩竹影依依。</text>
<title>竹竹碑感吟</title>,<text>片石千年竹竹名。高原下馬夕陽明。可憐曹竪稱兵日。闔郡賢豪草底生。</text>
<title>冶爐途中</title>,<text>野曠村逾伏。川長路稍迂。東南山水地。鞍馬弟兄俱。書院傳文孝。官倉記冶爐。伽倻雲際出。宛是道峯圖。</text>
<title>海印寺</title>,<text>鐵瓦猶吾見。楡楹竟孰知。游魚依佛靜。翔鳥繞經遲。鉅刹多年久。名山信跡奇。秪今雲洞裏。學士有遺詩。</text>
<title>登伽倻絶頂</title>,<text>秀色撑空元氣浮。石門南北盡淸秋。千重積翠何名嶽。一點寒烟是大州。羅代麗朝俱寂寂。丹書梵宇兩悠悠。歸逢樵客應相笑。不見靈泉不肯休。</text>
<title>赴東京。由新繁驛村。渡洛東江下流。</title>,<text>鷄林望何許。鞍馬動春暄。出日嘉樹郭。午烟新繁村。蜿蜿洛江水。遙遙達海門。羅朝襟帶壯。嶺嶠祠秩尊。敢擬漢津淸。頗憶錦水喧。靈氣雖衰歇。昭代未應混。曾聞吉再祠。迺在此江源。中流感興廢。緬慰高麗魂。</text>
<title>嶺南樓</title>,<text>樓壓層城氣勢雄。江山遺迹古琳宮。長懸南國千年月。直駕東溟萬里風。積水不離篁竹外。高雲欲墮栗林中。眼前物巨難爲語。健筆淵翁也未工。</text>
<title>循江止黃山驛治</title>,<text>騎馬悠悠傍水濱。雲烟隨處媚懷新。明花爛擁孤村曙。密竹凉通古驛春。樓觀未窮千里目。江山欲寄百年身。店中邂逅萊州客。先問南城罵賊人。</text>
<title>通度寺</title>,<text>寺在鷲棲山。有㙮㙜。鍊石造成。藏如來頂骨舍利。法殿無金身。盖以㙮㙜爲主也。殿側有小池。舊是龍宅云。佛骨深藏地。春山翠幾重。林盤或棲鷲。池縮詎安龍。入殿迷金塑。登㙜看石縫。莫令諸國奪。永作萬山宗。</text>
<title>東京訪古</title>,<text>往跡鷄林故老憑。亂山枯井更誰徵。逢人輒問阿珍浦。走馬先看始祖陵。半月城空春草遍。瞻星㙜古暮雲興。獨留鮑石傳千劫。天意分明示勸懲。</text>
<title>鳳凰㙜別席得㙜字。留贈府尹鄭大受存謙。</title>,<text>故國生春草。山河繞一㙜。已多興廢感。可耐別離催。鮑石荒畦側。鷄林斷澗隈。肩輿舊輦路。大尹送人廻。</text>
<title>朝陽閣</title>,<text>日出朝陽閣。春深子母川。千年鳳不至。極目山蒼然。</text>
<title>矗石樓</title>,<text>玆樓顯敞稱其聲。落日登臨壯氣橫。檐雨滴江連大野。棟雲縈石出層城。時平日月元多暇。人去山河更有名。好是男兒明白死。凭欄何必淚沾纓。</text>
<title>義巖</title>,<text>義巖以論介名。論介以晉陽一妓女。造次捐生。遂與倡義諸公。留名千古。其事甚奇。余夜遊南江。繫舟巖下。爲之賦詩而去。花落聞餘馥。江流帶片磯。寧論浣紗古。更比墮樓稀。夜月開粧鏡。春雲剪舞衣。連篙測深碧。遠望未言歸。</text>
<title>洗兵舘</title>,<text>舘宇崇深枕海濆。登樓却憶李將軍。書生惹起封狼志。一劒東南倚暮雲。其二前樓皷角記朝昬。一帶閑山擁海門。常夜魚龍看水寨。元戎鼾睡運籌軒。</text>
<title>李忠武公遺祠感吟</title>,<text>當世無雙士。中興第一勳。朝鮮式今日。忠武有將軍。獨對閑山霧。頻瞻馬島雲。蔘商近憂釁。板蕩孰爲君。</text>
<title>過有麟驛村</title>,<text>高麗末。都廵問使金光富。與倭戰于有麟西亭敗死。余過有麟驛。問所謂西亭不知。又按邑誌栗淵金光富陷陣之處。浴于淵者每得遺劒。淵距驛可五里許。折戟頻磨洗。玄雲結古淵。同時廵問使。能有幾人傳。</text>
<title>露梁忠烈祠</title>,<text>一片黃天蕩。千秋五丈原。渠成金不敗。星隕漢無存。指日南維靜。瞻天北極尊。公歸遺恨少。終古海潮奔。</text>
<title>錦山觀海</title>,<text>南臨積水意茫然。回首乾坤四十年。天外更無他覆冐。物中唯有我周旋。鯤鵬變化空濛霧。鷗鷺生涯浩蕩烟。咫尺蓬瀛如可到。莫將行止問神仙。</text>
<title>虹門</title>,<text>萬峯深處若無門。鬼斧千年尙有痕。玄竅玲瓏通日月。丹厓窈窕闢乾坤。久知造化還眞宰。枉問根因到世尊。卽看眼前滄海濶。神融形釋坐忘言。</text>
<title>錦山歸路。奉趙丈和叔明鼎在燕時見憶寄示作。却次付歸使。</title>,<text>萬里乘槎客。千篇意氣豪。歸程春草遍。去日朔風高。湧雪醫山翠。浮天渤海濤。南游方自喜。匏繫覺吾曹。</text>
<title>還渡露梁向栗元</title>,<text>露梁之水兩頭潮。利涉神飈異暮朝。山驛浦村歸路慣。海天微雨過龍橋。</text>
<title>兎洞尋曹南冥舊基</title>,<text>兎洞名猶在。龍亭迹遂空。寒溪流正氣。老樹帶淸風。人物蕭條際。星文窈默中。陶山回首問。我馬幾時東。</text>
<title>三月辛亥。伯氏惠哉來侍。四月甲午。從氏及舜咨到衙。戊戌會凈襟堂賦詩。</title>,<text>我愛堂名勝。獨登常少歡。川華悄終夕。林籟颯生寒。野草遲開席。山雲望倚欄。今朝始願果。襟抱弟兄寬。</text>
<title>舅母淑夫人坡平尹氏哀章</title>,<text>孝友淑夫人。吾猶及事之。皎皎貞順姿。婉婉柔嘉儀。集此羣行懿。恭遜以爲基。其二貧窶百事囏。衣食常及期。子女無外慕。僕婢咸怡怡。長者坐讀書。窮愁不上眉。其三平生內鞰德。唯有我母知。淸通美君子。貞淑眞女師。盖有今亡矣。語到則涕洟。其四貧有所不取。窮有所不爲。凡以責人者。在己皆可推。滿腔慈悲念。竟未尺寸施。</text>
<title>㺚川晩涉</title>,<text>鉅嶺屹南峙。寒江流北徂。鞱鈴終失手。忠義獨捐軀。社稷安危際。風塵市井徒。琴㙜千古恨。落日滿平蕪。</text>
<title>趙子謙光逵隨其大人赴燕。臨行索別語甚勤。追寄灣上。</title>,<text>出門行萬里。戎服遞儒衣。匙箸誠應篤。桑蓬願不違。關楡秦塞古。山蕨漢人稀。別後勞相憶。風雪徧王畿。</text>
<title>夜發葛山。至上柳川。天尙未明。責僕夫。</title>,<text>吾豈若商旅。錐刀忘厥身。荒鷄不識夜。微月善欺人。暗藪藏戎易。童山出虎頻。且從明日始。飽秣待淸晨。</text>
<title>淸州</title>,<text>原陸何時盡。北風吹客衣。野中聞鶴唳。川上見鴻飛。落日長橋直。寒天大藪微。故人留約久。投舘忽如歸。</text>
<title>秋風嶺</title>,<text>我宿金山地。復經黃澗村。以玆爲峻嶺。只是不平原。藤蔓籠泉響。松根帶燒痕。卽看前路上。人馬捴飛騫。</text>
<title>歸覲至杜鵑川上有作。寄示金伯剛鍾正。</title>,<text>南邑趍庭趁舊年。獨行終日思超然。松杉繞出千峯雪。鷗鷺平臨一水烟。錯道終生巧乘傳。秪敎班子遽登仙。西遊辛苦成何事。歸至津頭聽杜鵑。余之西行。伯剛實勸之。未歸而伯剛內移。不久將離縣。故五六及之。</text>
<title>春盡記事</title>,<text>水晶川北雨初收。黃鳥一聲山更幽。小院春歸花事盡。柳陰移上釣魚舟。</text>
<title>任存晩眺</title>,<text>亂石千年鳳首峩。空林乕迹少人過。北臨大野寒蕪盡。西望羣山夕照多。伯業終虧齊版鍤。義聲猶襲魯絃歌。金州蕞爾聞天下。曾宿唐家十萬戈。按唐史百齊盡平。獨任存不下。余每讀爲之神湧。至大興首先登臨。</text>
<title>宿無量寺早發</title>,<text>纔有無量佛。敵過萬歲尊。寺荒香火續。僧散紙筒存。夜月遙遙洞。朝霞淺淺村。行人空指點。未若我能言。</text>
<title>韓山路中。聞從氏起謫爲館職之報。有作寄示。</title>,<text>霜意輪囷繞古城。一聲鴻鴈野田平。緣岡松竹勢人宅。趁市薪蕘荒歲情。漸老益知身計拙。倦遊贏得鬢華明。停鞭忽憶咸關客。雪嶺行過苦海橫。</text>
<title>過趙達卿昌逵止湖別業</title>,<text>大阮平安住。仙庄我暫過。春風黃犢野。秋月白鷗波。昭代元無事。浮生信有涯。江山踈爽地。未覺仲容多。</text>
<title>西洲曲。爲遲軒族兄作。</title>,<text>萋萋碧梧樹。翽翽丹鳳羽。跂予有所思。曠蕩西洲暮。其二昔我夢西洲。今我見西州。流澌十二月。強與南風謀。其三南風不滿旗。向晩倚蘭橈。尖尖黃帽子。共待海門潮。其四潮進一何遲。潮退方且勇。総有便風吹。回旋不相送。其五輕舟向北浦。渺然南浦去。寥寥挹磬樓。秪在烟生處。其六相思不相見。怊悵兩心知。斜陽空佇立。歷歷白鷗飛。其七白鷗儘淸駛。蒼螭安所蟠。偃蹇不肯駕。更作回飈寒。</text>
<title>遊諫議金丈時粲山亭。次應兒韻。</title>,<text>仙鶴亭前半畒塘。東風二月柳絲長。丈人去作鰲山客。怊悵空林易夕陽。金丈時謫在長城。</text>
<title>麻谷寺。答同行訊。</title>,<text>僧氣深深太華峯。肩輿飛過五庵松。春花瀾漫非眞界。且看金輪聽水鐘。</text>
<title>魚都事錫仁輓</title>,<text>花燭癯溪舘。逢迎謂子兄。周通堪百事。凝重類天成。親老斯干祿。兒亡敢喪明。西郊違相紼。卧病涕交橫。</text>
<title>繕工監直中</title>,<text>北山正當衙。坐卧看蒼翠。乃知拄笏人。偶與山相値</text>
<title>從氏北幕送行後。有懷舜咨田居。</title>,<text>田舍憐淹病。都門惜解携。書從關外濶。夢入峽中迷。曠野隨蓬轉。寒林共鳥棲。未論誰得失。可耐各東西。</text>
<title>壬午臘月一日。早起得北書。見寄行營觀獵詩。欣慨若有所符却次。</title>,<text>大漠風沙獵獵旗。陰山白日打圍時。五更夢罷神猶湧。千里詩來事絶奇。磧雪行人氊帳近。關楡歸騎羽書遲。至今共恨華陽老。未奉君王鶴野馳。</text>
<title>早柳</title>,<text>蕩漾東風內。今年長幾枝。輕烟纔辨色。微雨與添絲。嫰欲藏鴉吐。纖應繫馬垂。明朝樓上望。滿地綠陰滋。</text>
<title>暮春同子壽，師中，趙景瑞㻐，閔正甫匡烈，申綏叔光履遊北營。次師中六閣看花韻。</title>,<text>芳園杖策草交靑。瞥見風花已滿庭。君且題詩遍山閣。吾今携客問池亭。日臨禁苑依依轉。雲護皇壇故故停。磵曲松聲淸不絶。人歸留與暮禽聽。</text>
<title>師中來邀正甫。共拈唐韻。</title>,<text>林閣初晴後。衡門未午時。春來多樂意。客到盡幽期。過蝶憐新藥。啼鸎選好枝。山樓泉瀑細。鞍馬且遲遲。</text>
<title>又疊</title>,<text>明日春應盡。知君惜此時。落花殊未倦。芳草忽如期。隱几聽禽語。開簾眄柳枝。隣朋從懶性。折簡起來遲。</text>
<title>次正甫夜坐作</title>,<text>宿鳥茅茨夕。客歸垂柳關。殘書堆枕畔。晩飯在窓間。隣鶴鳴逾靜。階花落更閒。連峯微月映。綽約霧中鬟。</text>
<title>孟園觀燈。與正甫，師中。拈杜集韻。</title>,<text>燈光生滉漾。夜氣得澄虛。新火傳應遍。明星絡未踈。昇平佳節見。遊賞少年如。並坐莫催起。共君山下居。</text>
<title>次韻伯剛重上鳳凰㙜見憶作</title>,<text>荒㙜喬木記前年。故國山河敞別筵。獨上幾回雙眼注。相思千里寸心傳。林城並騎春花早。池閣留人夜月懸。勝地逢迎如夢寐。憑君詩語更依然。</text>
<title>杏園秋晴。試墨信手。</title>,<text>便便容幾輩。雲夢八九寬。有時物來觸。芥子也須難。</text>
<title>贈別元子才書記</title>,<text>赤日扶桑近。靑天海水高。知君有奇氣。談笑入風濤。</text>
<title>上仲舅次或人韻</title>,<text>簡朴存吾道。貧窮見大人。荊門遠下馬。澗曲淸無塵。遯世靑山古。硏經白髮新。平生謙讓意。未肯上蒲輪。</text>
<title>南澗</title>,<text>離離陂麥媚新晴。佇立村西夕照明。每出東門憐嶽翠。晩過南澗聽泉鳴。百家宛在松楸蔭。一壑曾經杖屨行。大父風流原澹宕。世間山水半無名。南澗在忠翼公墓左。外曾祖文莊公之所命名。仲舅爲余道遊燕古事。命余往觀賦詩。</text>
<title>濟用監池上</title>,<text>垂釣芳池上。凝神一鑑開。無人領此意。燕子雙飛回。</text>
<title>李伯訥敏輔。過余直廬賦詩遂次。</title>,<text>睡起西樓夕。松簷鎭日閑。樹陰半淸沼。雲氣在高山。多病憐淹直。長貧愧抱關。故人騎上駟。求我市朝間。</text>
<title>再疊</title>,<text>弊監隣太僕。並直數聞閑。案牘妨學道。囊金乏買山。葵華明的的。鸎語聽關關。君去登樓送。歸驂芳草間。</text>
<title>夢隱宗老輓</title>,<text>忠烈家聲海上村。少年詞賦竹泉門。洛陽才子西州傑。意氣羞從流輩論。其二武侯巾服意何如。黃石兵書兩鬢踈。七十九年閑事業。故人京洛半軒車。</text>
<title>贈李君德輝入蓬萊</title>,<text>李子名山去。時維八月秋。雲根千瀑靜。霜葉萬峯浮。丘壑身長健。文章意未休。烟霞携滿紙。令我皷琴遊。</text>
<title>早春與有后，鳳來。過子壽濟監直廬。</title>,<text>西園雅集及春還。城市相逢捴好顔。墨綬暫辭浮石寺。靑綾苦憶廣陵山。隨緣且可游方內。息影何煩出世間。少弟官居無一事。淸池喬木不勝閑。</text>
<title>吳文卿載純書樓。同沈一之定鎭，趙景瑞拈韻。</title>,<text>邀客林軒敞。春花坐欲圍。孤雲嫌獨往。幽鳥喜同飛。話劇眞情爛。詩淸俗氣微。可堪芳草夕。騎馬各言歸。</text>
<title>暮春同沈伯修念祖諸人。上弼雲㙜看花。</title>,<text>春城萬樹媚淸暉。滿地紅霞泛翠微。往歲提壺如有待。明朝騎馬不禁飛。輕陰兀兀低邊動。返景離離遠處稀。歸袂不愁林徑黑。高㙜心目兩無違。</text>
<title>翌日同集北隣</title>,<text>杏花落盡鳥飛回。日暮輕衫懶下臺。選勝每携同伴往。聞閑自到比隣來。行憐草徑通園入。坐愛風軒面嶽開。詩令不隨觴政廢。當筵誰是八叉才。</text>
<title>大人晬日。讌集席上賦詩。仍乞諸公頫和。</title>,<text>懸弧令節百花陰。鶴髮高堂燕坐深。是日同宗齊命駕。初筵嘉客儼成林。園松改歲添新葉。階草縈春僾寸心。擧目南山靑滿戶。肯編葩什入鳴琴。</text>
<title>北隣小集。次韻送沈士遠公猷還官。</title>,<text>積雨隣家阻客筵。高樓三日見靑天。招邀伏肉聊相得。邂逅晴林正可憐。好句何論鳥帽底。幽懷自到素琴前。使君五馬明朝發。江柳依依不勝烟。</text>
<title>濟監直中。留鳳來，伯修，成士執，大中竟夕。</title>,<text>暇日成良晤。高樓雨洗氛。投壺駐林景。下釣遣潭雲。謝樹森相映。荀香僾欲熏。新詩公事在。不許外人聞。</text>
<title>赴兎山縣路。次羽化亭命應兒呼韻。</title>,<text>荒峽疑無路。澄江忽有亭。孤槎秋欲泛。雙舃暮還停。雲映汀沙白。山圍郡藪靑。蓬萊如或見。伊水政堪聽。</text>
<title>赴營宿鷄鳴院</title>,<text>夜宿鷄鳴院。鷄鳴起束裝。山村固多警。石屋最難忘。飮渴親憂紓。晨昬吏役忙。行行參大府。縣事且商量。</text>
<title>芙蓉堂吟呈按使</title>,<text>七月池堂暑欲殘。元戎愛客盡淸歡。荷香細沁溶溶水。雲影徐移曲曲欄。綺席多應映玉節。碧簾長若侍金鑾。東㙜小吏歸何晩。歌舞淹留禮數寬。近北小堂。是聖祖所御。長時封鎖。護以筠簟。</text>
<title>支站到䓗秀舘待燕使。遇遂安守南玉有詩却次。</title>,<text>不惜抄秋別。與君今日期。依依燈下語。衮衮路中詩。賓舘應羞入。靈泉共托知。夜來淸夢境。溪水繞村籬。其二相逢當暮歲。一別杳前期。且看丹厓字。同吟玉溜詩。郡供原有例。使事欲無知。微雪晴還好。肩輿繞短籬。</text>
<title>送別書狀洪幼直。兼示灣尹。</title>,<text>飛盖翩然苦海濱。隆冬還作飮氷身。世間多少關心事。行到龍灣問故人。其二䓗秀舘中暮雪深。送君西去識君心。春秋近日無人讀。擊劒聊爲出塞吟。</text>
<title>副价金述夫善行臨行索詩。書此與別。</title>,<text>靈泉一滴憶前塵。太史含綸怳隔晨。歎息乾坤南至夕。還從此地送行人。其二行人尙說朱天使。遺老應忘呂晩村。此事年年誰怪得。中州之大已無論。</text>
<title>玉溜泉</title>,<text>太史溫如玉。丹書遂炳靈。幽厓通細潤。老栝漾深靑。滴滴終須滿。涓涓始不停。那堪風雪夜。獨自枕中聽。</text>
<title>孤山厚而到縣。舘之子舍中。適有公事。數日未欵。是夜篝燈劇談。相與賦詩爲樂。</title>,<text>疋馬官門夕。知君不俗情。吹噓眞有力。潦倒竟無成。然諾千金重。行裝一槖輕。松峯今夜月。應照兩心淸。</text>
<title>再疊</title>,<text>民牒阻良晤。奚囊遣旅情。湖亭三日往。山木百篇成。衰髩逢秋短。浮名閱世輕。寒齋送晩飯。留客愧官淸。</text>
<title>三疊</title>,<text>暮角揮繁氄。踈燈話舊情。無才治轉拙。有志晩應成。新月臨江細。歸雲度峽輕。翛然朱墨丙。游目耿孤淸。</text>
<title>縣齋得申戚翊卿遣閑。適遼守入峽歷訪。賦詩而去。歸路再過。喜次其前韻以留之。</title>,<text>山縣夏無事。訟庭生綠苔。常留佳客見。忽得韻人來。紅藥開猶在。黃鸎去復回。東湖平似鏡。晴月可登㙜。</text>
<title>同翊卿，時鞰往三聖㙜。拈杜集黃家亭子韻。</title>,<text>平㙜散樹影。小閣俯江流。芳草憐移席。啼鸎倦上舟。靑衫留檻內。皁盖立沙頭。踈宕知君興。牽連慰病愁。</text>
<title>又用江閣韻</title>,<text>移舟看石壁。搖映動江光。殊勝林中望。更兼蓬底凉。靑山來不斷。白鳥去何長。頗恠津頭樹。常含夕氣蒼。</text>
<title>又次江亭送客韻</title>,<text>復向亭臯望。淸江滿意平。勝區聊自適。小縣未宜輕。山日題詩下。林風繫馬生。誰知雲峽裏。還有去留情。</text>
<title>六一亭。與翊卿聯句。</title>,<text>高樹鳴蟬雨乍歸。翊。 小亭東畔共披衣。江光隱映眞堪畵。五。 山翠霏微故作圍。病起還憐時物改。翊。 官居差喜簿書稀。留君十日酧佳境。五。 着處隨緣也不非。翊。</text>
<title>秋熱</title>,<text>秋熱乾如旱。五。 奇雲晩更多。蟬吟頻改樹。翊。 牛卧不移坡。道側能無暍。五。 林間且養痾。直須河漢出。翊。 露頂濯淸波。</text>
<title>雨意</title>,<text>山木靜垂垂。五。 山雲出谷遲。芳郊轉生翠。翊。 遠水已含姿。預想披襟爽。五。 仍思視篆宜。無多殘暑在。翊。 可耐別催時。五。</text>
<title>輦巖禱雨得雨。喜吟示翊卿。</title>,<text>祁祁甘雨下壇晨。敢道微誠格彼神。今日眞知九重意。向來憂喜只隨人。</text>
<title>次遼守碧舘寄示韻</title>,<text>新知古莫樂。並歲俗相憐。迂轡金陵雨。傳筒碧舘蟬。孤雲輦巖逈。落月鏡湖圓。良夜懷空切。浮生事不全。遼守別時。有旣望鏡湖之約未果。</text>
<title>三聖㙜。送別翊卿。</title>,<text>萬木登㙜晩。君歸當素秋。滄江新雨過。東北片雲浮。旅思長隨燕。閑情未伴鷗。秪應到家日。還憶鏡湖舟。</text>
<title>次翊卿留題韻</title>,<text>病客思歸切。朝朝看大刀。輕裝冐秋暑。遠望在林臯。返照山逾衆。新晴江自高。廻坡官柳色。注目送漁舠。</text>
<title>再至䓗秀。次遼守先到見待韻。</title>,<text>去歲玉溜側。肩輿先上㙜。可憐送行地。難道爲君來。急雪無時盡。微陽幾日回。書生雙髩白。寂寞壯心灰。</text>
<title>首陽舘遇蔡景洪希範。要與同宿。仍用其近作詩字韻唱酬。</title>,<text>君行不爲看名池。歲暮虛堂雪打帷。旅宦久曾憐冷落。倦遊應復歎衰遲。留看湖海元龍氣。道得澄江謝眺詩。短褐淸風孤竹舘。燈前肯顧尙書期。景洪云被留巡相。告之故而得出。其二畵閣秋晴荷滿池。元戎於此駐襜帷。綺羅窸窣明波動。絲管啁啾白日遲。未用沈吟前歲事。翻成醻酢故人詩。浮生愜意知多少。聚散悠悠不可期。其三海上相逢賦碧池。從容旅舘似書帷。虛槽馬吃踈星大。近郭鷄鳴落月遲。自笑佩符供俗務。猶思剪燭聽佳詩。明春準擬歸田去。北舍南隣盡好期。</text>
<title>追次趙孝承榮順香雪觀同遊作</title>,<text>沈氏樓居逈。淸風滿袖携。開門一杉大。隱几晩花低。交態從雲變。詩名笑斗齊。卽看桃李下。曖曖已生蹊。其二冉冉春將去。堂堂客暫携。芳陰鳥上下。返景山高低。坐惜登樓晩。行催出郭齊。頻添樽底淥。莫掃落花蹊。</text>
<title>香雪觀。與季潤兄士遠約會。</title>,<text>過午始出直。騎驢繞苑墻。相期人已滿。並坐日猶長。酒所容踈態。書厨飫古香。不愁歸路暝。雲月漸流光。</text>
<title>用別席聯句韻。寄贈咸山通判。</title>,<text>東北咸興走。三盃遠別離。冉冉靑門柳。悠悠皁盖隨。宰相多黑頭。州牧未云奇。馳騁論文書。記得少壯時。能忘席上語。庶見路中詩。君子素位行。循良且自期。</text>
<title>端陽上阡</title>,<text>大野風微百鳥吟。端陽時節故多陰。滄江逝矣無昬曉。喬木蒼然有古今。村癘十旬瞻禮曠。朝衣三載感懷新。呑聲未敢登阡哭。自乏前脩遠慕忱。</text>
<title>桂坊直中。次伯訥韻。</title>,<text>天明束帶候辰時。自愧愚誠久不衰。畢竟登筵無一語。朝朝學得講官儀。</text>
<title>送別子壽之宜春</title>,<text>奉檄應多不洎悲。那堪夫日戎行期。縣門咫尺昌山近。一夢依依佩鞢時。其二明鏡千秋照海濆。徵君已去晦星文。莫言嶺右民風悍。尙有高人卧白雲。</text>
<title>秋日與伯訥，一之，伯修。約會吳克卿載紹貞陵齋所。同觀泉石。一之先期至不遇。</title>,<text>拄藜非一曲。如此淸幽何。自愛石泉響。不妨山雨多。林丘開枕席。觴詠當絃歌。漫說城闉近。十年今再過。</text>
<title>再疊</title>,<text>無事頻相見。浮生不樂何。來時秋雨足。去後夕陽多。上客違同賞。中林得放歌。西風如會意。紅葉待重過。一之留詩。目余上客。故還以道之。</text>
<title>元夜騎馬至廣通橋聽鐘。歷扣雲溪病友。三更而去。雲溪有詩追寄却次。</title>,<text>十二橋頭月。知汝少年時。舊伴今何處。淸輝自滿䂓。趁鐘那免俗。穿陌却忘衰。痛飮眞吾事。相隨挈榼兒。其二强道踏橋去。眞成騎馬來。幽懷向誰瀉。靑眼爲君回。南陌喧聲集。西林暝靄開。獨携街上月。留照閤中梅。</text>
<title>蔡丞景洪輓</title>,<text>退漁余叔祖。每見高士呼。稠坐應復應。天然愧色無。屬目從玆始。文藝乃其粗。其二同社好奇文。裁剪元氣牿。平生八大家。無味我所欲。畢竟誰王李。君誠歸太僕。其三東槎官製述。囚供矢不爲。七十連源丞。端爲郞署資。遺子勝籝金。王椽儘不癡。</text>
<title>酬李易甫長句。仍步其韻。兼示季潤諸人。</title>,<text>人生苟可無飢寒。做官愼勿爲倉官。奔走無以別吏隷。會計猶得聯朝班。眞如勞者思息肩。强邀良友謀淸懽。此地古稱小洞庭。皇華遺蹟滿江干。仙遊峯下海潮平。第一樓中山月團。十年離索風塵際。一日提携山水間。誰識天公壞人意。故遣疾風簸驚瀾。病客也能騎馬遠。達官常苦會面艱。李子文章焉用哉。適見家貧長抱關。尙復提毫不知悔。寫出長句到江欄。再來政値江漲時。肩輿獨自登高還。亂雲離披墮白波。斜陽滅沒生靑山。兩岸人家盡欲流。八月仙槎如可攀。卽事思將畵圖傳。幅巾藜杖風林端。安得千斛流霞酒。與君爛醉駐童顔。</text>
<title>次松湖侍郞散人歌。兼示北伯。</title>,<text>入城爲達人。出城爲散人。暫屈宗廟瑚璉姿。竊比江湖鳧鴈身。若使隨地異名無不可。嫫母衣錦施負薪。松湖一曲淸如玉。上有雲山碧嶙峋。茅茨掩映楡柳蔭。若見其人頎而巾。知君才氣世無雙。妙年先據要路津。御史侍郞觀察使。玉珮鏘然華轂轔。有官則來無官去。旅食未嘗淹三旬。譬彼朱門豪富者。口飫粱肉思菘蓴。君不見西江千層浪。又不見東華十丈塵。金馬汝南盡詼諧。箕山穎水方隱淪。龍湖漁父趙學士。去年建節東出闉。此時敢道何人斯。也須還他之假存吾眞。送君行飮君酒。醉後爲君歌天民。傅說縮板當明時。太公釣魚非靑春。一朝起來佐天子。再見唐虞功化新。丈夫行藏當如是。皇天賦予初不貧。何必去覔惠施大。樗樹樹之無何有鄕廣莫濱。</text>
<title>七月望後。同伯氏，元博叔，易甫及應悳二子。泛舟西江。用李白牛渚西江夜靑天無片雲爲韻。各賦五言十篇。</title>,<text>城中有好友。江上有高樓。相期不相値。五月一登舟。暫將百年身。汎此萬里流。爲問乘槎客。何時遇牽牛。其二卧牛山下水。亦可名牛渚。諸君幸在玆。謫仙今何去。壺觴聊自娛。文字枉相許。怊悵千載下。誰復知吾處。其三觀漁近逐利。亂流無東西。新雨楊花渡。亭亭落日低。得魚不必多。收網勿太提。但使佐一醉。安用抉沙泥。其四蠶頭嶺有名。翠翁詩無雙。杖策凌夕霞。含盃俯秋江。誰問南士華。同時筆似杠。當前有砥柱。大浸應不降。其五散步喜晴沙。回頭惜名榭。川觀未覺暝。吏役忻有暇。勝事足淸晝。良讌宜靜夜。卷幔靑山立。張燈白鷺下。其六暝飯入蓬底。避風倚沙汀。燈火照江波。窈窕見深靑。濯纓候明月。仰面數繁星。神靈故戱劇。雲霧忽冥冥。其七仙峯長在眼。栗嶼淸可沿。夜飮不歸樓。自愛江上船。蘋風滌晩暑。微雨過遠天。無月已自佳。有月更堪憐。其八三更雲解駁。浩歌望天衢。人代有變移。風月無時無。皇華去不廻。拊跡空嗟吁。却從東海外。領取洞庭湖。其九滉漾湖千頃。玲瓏月一片。兄弟及友生。盃盤間筆硏。雲霞遞晦明。滄波色屢變。天公眞會事。奇處夜深見。其十水村鷄鳴早。樓㙜半宿雲。湖魚知我樂。沙鳥惜離羣。欲去還復坐。擧酒屬諸君。羡彼釣魚翁。扁舟度曉曛。</text>
<title>倉曹感吟</title>,<text>出郭一壺酒。登樓天氣晴。靑雲來暮色。白雪動新聲。筦庫元吾事。歸田始此生。冬暄憂更切。擾擾近人情。</text>
<title>聞天汝得意</title>,<text>今日天其汝。誰憐老蔭官。床前三寸紙。燈下百回看。擬擧王朝笏。羞彈貢禹冠。神鷹夢澤上。整翮暮雲寒。余嘗謂天汝改字。再三易皆不可。則曰置之。天汝天其汝矣。此義亦自佳云云。今用其語爲首句。</text>
<title>辛卯二月。箕應爲進士。三月榮掃先墓。記己卯小子觀南省兩試。適値先考周甲年月。敎以汝爲進士。吾當受酌。小子竟皆屈焉。先考憫然。特許設讌以慰。小子今日追思。不禁愴涕。感吟一律。志小子之不孝。</title>,<text>夾路山花迎白牌。墓門朝旭散春霾。兒孫上隴焚香遍。父老傾村送酒偕。百戱那由供一笑。歡情無奈半悲懷。卯年設酌徒爲爾。獨向林間淚自揩。</text>
<title>過召文㙮下有作。寄示東伯。</title>,<text>亭亭召文㙮。一紀吾見汝。不知後一紀。還來問故處。布衣隨春草。墨綬映寒渚。空爲婦孺羡。多愧友朋許。山川宛如昨。歲月忽不與。一鶴橫空過。長鳴求其侶。所思不在玆。片石可與語。</text>
<title>臘月望日。過歲寒亭。遇天汝，易甫諸君小酌。主人兄誦陶詩歲暮余何言。屬余何字。</title>,<text>歲寒亭中客。如此邂逅何。靑松始見奇。白雪難爲歌。竝坐絶塵氛。遠望礙陂陁。萬井炊烟上。雙闕瑞靄多。窮陰耿將暮。北山凍更峩。瞥見玉蟾蜍。宛在金叵羅。座中洪厓子。未老髩先皤。二李無高論。兄亦輟其哦。領取三盃酒。爛熳見陽和。</text>
<title>密陽兄將發索詩。就次送行軸一韻奉贈。</title>,<text>間濶若無情。以爲同一城。名樓果遺我。遠道始思兄。紅露盃心凸。靑蛾馬首迎。老人頤飮食。悃愊不煩聲。</text>
<title>閒閒別墅。兄弟小集。拈安陽韻唱酬。</title>,<text>繞過武安廟。斜眺舍人山。度陌無多遠。入林非一閑。茅欄臨水上。石井出松間。磵曲花饒笑。靑雲鳥獨還。</text>
<title>二疊</title>,<text>宛在聞跫谷。留看買隱山。風林不受暑。雲壑有餘閑。野色淸凉界。城陰莾蒼間。須君三月住。方許此身還。</text>
<title>三疊</title>,<text>憂時同白髮。城裏望靑山。閉戶當高隱。歸田得暫閑。忘形魚鳥外。游意典墳間。靈壁有時仕。金門終古還。</text>
<title>同昌沈令輝遠煥之與鶴樓主人。期會降仙樓。賦詩聯軸。千里寄示。卛次書後。</title>,<text>二子相逢又沸流。風烟落紙動新秋。同時隣縣分符往。暇日名區載酒遊。蜀國山川閑自在。荊㙜雲雨倦應休。白頭吟望憐淹病。三復瓊琚當倚樓。</text>
<title>贈別李仲羽亨逵之任江陵</title>,<text>氷雪嵯峨十二月。江陵都護啓行時。驅車不見大關峻。執盞能言鏡浦奇。夜靜讀書松桂裏。春閑聽訟水雲湄。去參使府應相問。道我羡君今一麾。</text>
<title>申弟子愼輓</title>,<text>豐頰長髯八尺身。退然初若無能人。有時話到情深處。露出平生赤子眞。其二埋玉靑山絶可悲。去年今月哭君兒。沈痾未必西河祟。偶値名門祚薄時。其三大兄收汝淚千行。少弟新成近水庄。上舍靑衫歸不得。金陵寒雨入維揚。</text>
<title>店中所見</title>,<text>楚楚歸川店。擾擾過午曦。槲籬顚猶揷。瓠蔓枯仍垂。卧犬不吠客。厨烟無定時。吏人在他鄕。童子皆易之。総有高下心。安能分寸施。健僕持鞍馬。添載乃其私。不思馬力至。但恐主人知。門前有鵲巢。相承如累棋。老翁頗自慰。兒女庶無飢。所求良易足。多取彼何爲。</text>
<title>樊山寒食</title>,<text>鬱鬱佳城閉不開。春山雨露潤枯荄。又看寒食一年過。長憶彩衣三月來。騎馬出門聊遠望。穿松度壑秪深哀。人心未必頑如石。祭罷原頭竟自廻。先考生辰在三月</text>
<title>閏三月一日。同從叔次兒輩春遊七絶句韻。</title>,<text>洪惟歲癸巳。閏三月吉日。聖人樂豐呈。河水淸千一。又曬日碧芙蓉。浮天負兒嶽。人間夜來雨。玉女應未覺。又羣彦集淸朝。幽人在空谷。相思兩不隔。未月書滿束。又天運本無私。人生貴自適。高材競馳騖。下士甘窮寂。又層闕仁王高。御路靑門直。車馬待漏院。宮柳纔辨色。又有命晩猶成。無才竟何立。但恨讀書少。日覺歸田急。又翠萱長秀枝。丹蓂展新葉。化域日如年。春與春相接。</text>
<title>孟夏與嘐嘐金丈。會閔興之百奮園亭。是日金丈取立朝意在東山之語命亭名。仍分韻各賦。</title>,<text>名園多喬木。小構枕山翠。時得長者顧。日與親朋醉。維夏綠陰成。巾屨儼相値。且看餘花續。稍聽鳴禽異。微詠間淸諧。終筵無雜事。舊識嘉樹傳。新發東山義。張老固善頌。謝傅自高致。適來二三子。類非風塵吏。却從珂馬陌。共作林泉意。</text>
<title>用前年送別困兄韻。奉贈密陽新使君。</title>,<text>相贈見人情。言游宰武城。長思休息義。肯學困知兄。製錦能何有。烹鮮意莫迎。今人空日計。君子貴無聲。僕於別席。擧與民休息一語。座客稱善。其二長林萬里情。傑搆鎭層城。疋馬昔爲客。雙㫌今送兄。虹橋空自起。畵舫竟誰迎。和杜餘詩債。郵筒數寄聲。</text>
<title>送別北伯李季良最中</title>,<text>擁笏趍丹陛。褰帷望白山。如逢虜使問。但道北門閑。</text>
<title>士遠酒席。與趙賓客唱酬。</title>,<text>晩來山雨歇。騎馬到君家。難得佳賓顧。寧辭美酒賖。淸風交遠樹。返景抱孤花。小搆頗瀟灑。留人觀物華。</text>
<title>再疊</title>,<text>感子頻成約。憐吾獨在家。杯盤情每切。翰墨興還賖。簷對忘機鳥。階留耐久花。丈人宛異爵。後輩足詞華。</text>
<title>三疊</title>,<text>一蟬淸滿耳。喬木又東家。珠實憐新滴。香粳侈遠賖。雅歌聞瓠葉。衰髩對葵花。醉飽歸應晩。秋晴有月華。</text>
<title>四疊</title>,<text>授簡無餘事。風流見故家。開簾秋雨足。隱几暮雲賖。滄海方撈月。諸天競散花。朱門多曲宴。絲竹謾豪華。</text>
<title>追寄永嘉使君行中</title>,<text>我友之官路。柴門枉騎過。臨江情未已。踰嶺意如何。柳色長亭暗。蟬聲古驛多。沈思成獨坐。極目暮雲峨。</text>
<title>李金浦復圭輓</title>,<text>嬉戱多公子。關門默自成。文流宋嘉祐。吏迹漢西京。五十金陵守。蕭條太學生。人間足軒駟。衰涕爲君橫。</text>
<title>北隣社令置酒夜邀。圃丈篝燈來會。相與賦詩。</title>,<text>下士由來拙。高才本自通。逢迎三月後。問答一年中。卧雪跫音絶。披雲病思空。王生眞鳳觜。鋪啜愧花翁。</text>
<title>快可樓主人。以永嘉靑銅辦酒肴相邀。強疾往赴。步杜記實。</title>,<text>病客可一出。今朝天不寒。朋來滿席上。鳥語縈林端。小酒情猶怯。奇書興亦闌。所思千里隔。得句報平安。</text>
<title>六閣看花遇雨。到庾園得時字。詩成者九人。</title>,<text>六閣看曾遍。名園到始知。登㙜花拂袂。入檻酒盈巵。不負探春意。渾忘避雨時。諸君且安坐。卽事可無詩。</text>
<title>次士遠韻示嚴顚</title>,<text>多爾春泥屧欲飛。新衫帶雨欵松扉。借花故事眞堪擬。看竹豪情遂不違。已喜良朋騎馬遠。應憐老子出門稀。試從六閣東頭望。幾處游人敗意歸。</text>
<title>和李伯通義行</title>,<text>相逢自許澤中癯。迂老門庭有是迂。不向通衢矜逸足。時來陋室甘鴻儒。西園雅集花千樹。南嶽淸遊酒一壺。但使同人知此樂。百年吾道未應孤。</text>
<title>次贈鄭生在文</title>,<text>鄭君十九氣成霞。文采風流見大家。當筵痛飮三盃酒。賦得花開洞裏花。</text>
<title>伯修宅賦得古松。與景瑞相屬。用唐韻。</title>,<text>傲雪知惟舊。凌雲見每新。老能忘大廈。貞自利幽人。茂葉生花少。踈柯送籟頻。但須存晩契。便欲結芳隣。</text>
<title>南谷成老甲日。病未赴會。謹賦四韻寄賀。</title>,<text>五月林堂梅雨晴。百年良會屬昇平。何人不重懸弧歲。有子難孤舞綵誠。正想盃盤溪上亂。遙聞巾舃里中傾。古家詩帖傳南壽。三世于今始續成。</text>
<title>秋夕樊山感懷寄兄弟</title>,<text>馬行出松坡。轎行越廣渡。朝日箭橋外。同上樊山路。我家高祖來。骨肉歸玆土。尊位先咸造。近房各自主。五世長松檟。百年積霜露。香火僾相望。衣冠儼臨顧。鬱鬱齋南木。交柯粲可數。决决巖下泉。離源方不住。油然善心生。感此秋陰暮。寄語令兄弟。三復角弓賦。</text>
<title>李季良謝事閑居。余時過之。一日遇圃丈新從江上歸。有詩却次。</title>,<text>隱几終南夕。肩輿江漢秋。蘋風猶滿面。松翠不回頭。未老心先冷。無官事每幽。浮遊吾亦倦。隣近數相求。</text>
<title>九日與圃丈期會季良西榭。共次儲光羲韻。</title>,<text>喬木集鳴禽。華堂易夕陰。微吟到黃蕊。遠望入紅林。自愛秋容澹。翻驚歲律深。閉門酧令節。折簡幸同心。</text>
<title>再疊</title>,<text>把杯向夕禽。移席坐秋陰。暇日頻携策。幽棲偶隔林。籬花開自細。砌竹映還深。未用登高去。恐添搖落心。</text>
<title>三疊</title>,<text>高月定棲禽。小庭交樹陰。怡然忘主客。窅若在山林。簪整霜毛短。樽新淥蟻深。依依明燭裏。遙見古人心。</text>
<title>過李相國鹿川別業</title>,<text>古壑深深雲氣流。相公遺蹟有書樓。廻觴石畔松陰直。洗墨池南楓葉稠。鹿水明波搖晩照。佛巖秀色入高秋。歸驢澗曲重回首。纔得林間半日留。</text>
<title>李山陰潚輓</title>,<text>五十三年客。無人問所存。浮名稽縣長。實德澤堂孫。葸葸如心貌。循循出口言。風埃難再見。十月葬驪原。</text>
<title>西榭同圃丈賦詩</title>,<text>昨夜東樓飮。未成聯騎來。今朝西榭會。猶趁煖爐開。傲雪原知竹。先春獨辨梅。平生遲病在。不受丈人催。</text>
<title>峒陰宰惠酒。以詩回謝。</title>,<text>白雲縣裏百花精。芝草當歸合得成。釀少分多心轉細。香眞色別眼先明。依依瀉透琉璃椀。冉冉霑開荷葉觥。始覺淸高方解事。赫蹄小字盡人情。</text>
<title>乙未穀朝。峒陰宰置酒於稷下園亭。邀宗族爲眞卛會。竟夕而罷。相與次杜韻紀事。</title>,<text>吾宗質有文。吾兄拙爲巧。慇懃數見鮮。眞卛每食飽。同姓匪異人。新年敦舊好。林園窈以靜。晴昊澹如掃。俯仰忽自得。征邁忻共討。終筵誦行葦。騎馬避春草。</text>
<title>領樞公又有四韻。座中從而和之。</title>,<text>穀日靜無風。園林意不窮。春隨賢弟後。酒煖小堂中。密座憐毛異。寬衣喜俗同。常嫌韋曲會。鼎鼎到花叢。</text>
<title>次雲溪</title>,<text>聞君東出郭。林下少逢迎。久濶嫌官熱。幽尋愛境淸。寒松高不俗。碧沼澹生情。農野春先及。雲山笑屢盟。</text>
<title>乙未元夜無月。稷下族兄賦示上元月一篇。其一語云淸光先在地。永夜獨行天。宛轉流動。月在詩中。喜甚却次。</title>,<text>萬國同時圓。神光孰使傳。偏明踏橋地。自到放燈天。宇內長元夜。塵中未百年。相君眞有力。呼月上新篇。</text>
<title>申弟子秀輓六章</title>,<text>哀哉殿中君。行年四十九。埋沒歸黃泉。何以拜父母。其二父母八男女。君實爲長子。哭子不喪明。弟死何敢死。其三唯斷集百事。好潔由天性。榮祿本不辭。孝友是爲政。其四耳學可廢書。目巧常中䂓。辛苦乃其能。突兀頗自奇。其五倩余狀慈德。秤量爭秋毫。匪直秉心公。只是所見高。其六已矣今則亡。思之誰不如。平生濟物志。暫時克家譽。</text>
<title>哀金厚哉</title>,<text>乙未歲仲春。上旬日維戊。五更天正黑。彷彿淸揚覯。有如將行邁。索文爲宿留。魂交依落月。淚熒聽殘漏。薤歌時在縆。贈死那及匶。嘐嘐永嘉子。赫赫文忠胄。披褐談王覇。杯隘宇宙。心忘原思貧。氣壓季孫富。童年學爲詩。勃焉造化闘。淬鋒兎後脫。凝神鷄始伏。歷亂珠璣噴。鏗鏘金石奏。風流洛誦里。蔚爲晩輩秀。病世喜猖狂。中道持滿彀。不令怠氣乘。遂能佳境造。身窮志彌厲。藝成家仍踣。筮仕十三載。辛苦眉常皺。得邑纔如斗。微痾旋不救。歸櫬郭門遙。陳斂村舍陋。人事劇悲凉。天道豈悠謬。富貴一朝休。文章千古壽。各自從吾好。焉用相訿詬。君嘗重交遊。許心無老幼。存歿偏深感。挽誄必先就。惻愴多哀音。𨓏𨓏沾雙袖。白雪迷空林。丹霞翳遠峀。幽吟記疇昔。不敏愧知舊。</text>
<title>春日。伯通約子壽，應德來過。有后，伯修不期而會。共次杜集韻。</title>,<text>淸晨忽得郭南書。有意佳賓問弊居。車馬臨門聽歷歷。衣巾入室見魚魚。春來遊事應相續。老去親情漸不踈。莫說歸田被人笑。諸生還自帶經鋤。</text>
<title>鄭知樞基安輓</title>,<text>平生文識鄭知樞。一節還堪戒躁夫。屛跡班猶九卿綴。全神歲亦八旬踰。靑衫北闕回蓮榜。白髮西樓入畵厨。爲問當時諸學士。幾人壓得子眞無。</text>
<title>洪陜川章漢輓</title>,<text>窮居忘族貴。拙宦任家貧。兀兀一生酒。悠悠千載人。誰關明日事。竟死太平辰。衰俗風流盡。追思欲損神。</text>
<title>宿山下。次前年感懷韻。</title>,<text>靡靡古邑墟。惻惻廣津渡。憶昨奉靈輀。痛哭從此路。十年盡華髮。萬事悲黃土。跋涉如將見。然疑中無主。夜㙜掩玄扃。秋原橫白露。縱令日千省。那能報一顧。借曰新識長。秪增宿諐數。山靜泉常咽。月駛雲空住。流光易感人。耿與候蟲暮。明發不能寐。逬涕續前賦。</text>
<title>酒席屬有后</title>,<text>鄰社追歡不厭頻。三春牽卛被花嗔。羡君有馬兼無病。常作樽前第一人。</text>
<title>三月五日。次再從孫在衡宋韻。</title>,<text>萬死窮山裏。那堪此日過。忱誠未驅蟻。涕淚謾傾河。臣子悲如許。君王體若何。遙知文石曉。星燭照雙沱。其二去歲後村哭。今年瓦所過。釋衰混民庶。望闕間山河。日出如將見。天空可奈何。每思孤聖眷。欲語涕先沱。最後承宣特除遽下知入之餘。臣時兩目將盲。竟未登對。至今爲終天之恨。其三儵忽三年届。涵濡五紀過。貽謨懸白日。嗣德對黃河。臣未攀弓及。民如脫屣何。人間太宗雨。荒峽俾滂沱。峽中時方惜雨。篇末僭及。</text>
<title>惜雨</title>,<text>昨日風逾甚。今宵月似磨。春花遲不妨。秋麥損宜多。野老空占夢。山人且養痾。仁天終一霈。努力取囷禾。</text>
<title>謹次伯氏花石銷愁作</title>,<text>靑鳥西來肆好風。小庭松石赫蹄中。悠悠日月書能盡。歷歷山川夢自通。馳往豈曾無快馬。畵看端欲倩良工。遙知樽酒登樓夕。倍惜花間返照紅。</text>
<title>疊寄。用卽事報。</title>,<text>林端樹屋苦多風。長病琴書閉戶中。獨坐泉聲從自到。深居雲氣莫相通。澆膓濁酒收新効。上口殘經補晩工。入檻東峯尖似筆。朝朝擎送日輪紅。</text>
<title>德兒借寄晉帖。觸物書懷。</title>,<text>陰陰園木囀黃鸝。四月南風拂面吹。瓜圃麥田大好在。晉楷唐律要何爲。誰無父母空勞瘁。秪有弟兄長別離。偃息蓬廬偏聖德。此生盡是訟愆時。附伯氏和韻京洛初聞四月鸝。君書忽到好風吹。拙於處世有何願。除却灌園無所爲。不必林居成市隱。猶賢死別奈生離。多情池草年年綠。日日相思十二時。</text>
<title>布衾新成</title>,<text>蒲茵松枕俗情微。井臼蕭然帶晩輝。自是山翁貧徹骨。丁寧不受外人譏。其二生平喜道始親知。死殮何須錦繡爲。異日兒曹如念我。樂園夫子有淸䂓。</text>
<title>麥塲申祈</title>,<text>去年五月麥始秋。今年四月麥已收。男婦飽食力如牛。耕耘及時更何求。八方順成民無憂。聖人南面與天謀。黍稷稻粱農夫休。十風五雨得自由。</text>
<title>誦詩</title>,<text>柴門終歲斷經過。墟落鷄鳴綠樹多。晩飯不愁山日永。葩詩三百當商歌。</text>
<title>買鉏</title>,<text>終年安可乞人鋤。朝日靑銅遠趁虛。却向閑中生一事。晩風微雨理園蔬。</text>
<title>晩耕</title>,<text>千種草花捴是情。百般啼禽竟何名。幽人睡起還無語。徙倚松簷看晩耕。</text>
<title>叢菊</title>,<text>叢菊何時別漢城。烏莖靑葉眼偏明。花開待到重陽節。百匝東籬喚作兄。是伯氏庭中分來者。</text>
<title>庚子暮春。得舜咨同遊野外。呼韻相和。</title>,<text>短策登山晩。輕驂出谷初。呦呦隨野鹿。潑潑賦潭魚。林暝異人迹。嵓高隱者居。同君遊數日。幽事捴堪書。</text>
<title>種桃</title>,<text>山日曈曈出未高。薄寒猶自透新袍。田居動被鄰人笑。拋却傍籬盡種桃。</text>
<title>黃菊</title>,<text>黃菊花開有所思。辛勤遠自故園移。繁霜九月星星在。空谷三年淡淡隨。中色政宜方綻見。貞操何待旣枯知。白頭岸幘西風裏。眞荷皇天一物私。</text>
<title>信筆</title>,<text>萬古摸形別色。聖人開口卽理。莫道閉門無見。頭上空處盡是。</text>
<title>花塢</title>,<text>何笠田翁忽我過。怪來春色每西家。亦知種麥能收麥。那有蒔花不見花。</text>
<title>黃花一篇簡伯氏。用前年韻。</title>,<text>黃花欲發苦相思。兩地秋容一本移。繞砌幾時藜杖倚。閉門終日瓦盆隨。也須懷抱吟來見。未用風光拆去知。注目翻成朝暮遇。霜天獨立戴鴻私。</text>
<title>雙溪</title>,<text>杖策雙溪夕景斜。白雲紅樹是禪家。明年四月南風起。騎馬來看芍藥花。</text>
<title>哀達卿</title>,<text>創巨同時已斷魂。生能相見尙堪論。無端涕淚廬中語。豈謂君亡我獨存。</text>
<title>癸卯三日東庵。次兒輩韻。</title>,<text>小築禪扉近。良辰宿雨晴。三年方一出。二子偶同行。鑑髮寒泉住。承趺細草生。山花消息好。來日是淸明。</text>
<title>感君恩三篇</title>,<text>感君恩觀冷泉。水淸沙白可溯沿。長林鶴去唯餘窟。古洞龍游或在淵。倚杖石川橋上望。月留之壁高揷天。其二感君恩入俗離。一酌福泉療我飢。金刹自依峯頂龜。石門應護庵前獅。世人謾說小皆骨。不到雲藏終不知。其三感君恩訪華陽。自我不見今卅霜。遺像入院書堂空。皇祠金碧何煒煌。潭到仙游觀止矣。龍游儘詭道阻長。</text>
<title>次韻黃澗追識</title>,<text>兒子蒙恩宰勝區。四年三月始來遊。朝看雲裏潭潭壁。夕宿林端靄靄樓。白石淸泉同是養。豐衣美食更何愁。餘生到處皆君賜。快意回頭敢自留。</text>
<title>泛波亭。次板上韻。</title>,<text>丹樓翼翼出踈林。下有澄江淸客襟。庶見山人來喚酒。端敎賢宰坐鳴琴。風鈴遠泛靑峯色。烟鏡長涵白鳥心。入峽輕裝眞不負。昭陽遊思浩難禁。</text>
<title>龍潭</title>,<text>墮處成潭恰受溪。僧言夜雨瀑流低。盤陀石上跏趺坐。誰管山門翠鳥啼。</text>
<title>槽潭</title>,<text>水豁石多又一溪。岸回林密不嫌低。風湍咫尺迷人語。斷送山中百鳥啼。</text>
<title>五湯限韻</title>,<text>峭壁見天高。邃林覺地敻。盤石轉淸水。五里纖埃凈。上湯側成臼。下湯圓涵鏡。奔停間若一。窿凹同蒼勁。僻居竟誰知。嘉號紛相命。披雲問樵子。倚杖悄高詠。弊帚視千金。荒塗迷七聖。</text>
<title>仲夏余入洪峽見從叔。同觀三潭五湯。一由旬而反。從叔送至巢鶴亭。臨江遠望。如不勝情。此日此事。不容不志。馬上吟一絶。輪示二家少年。</title>,<text>江路停鑣客。亭𦤎倚杖人。縱令高手畵。難狀寸心眞。附從叔和韻柳絲堪縶馬。鳥語解留人。拂袖渡江去。淸江倒寫眞。</text>
<title>夢言</title>,<text>杏林寺前杏千株。所見殊絶世間無。香葉宛轉沈檀膚。粉瓣照耀珊瑚鬚。春衢走馬爲誰忙。一路芳草鋪烟光。東南白花泛天凉。目朗心淸興莫當。坤輿中坼却立視。碧流箭激靑銅似。蜿蜒綵虹橫空起。攝衣平行坦若砥。珠宮迥與孤霞擧。綺窓窈窕聞仙語。近簾高樹開如許。徑就其下無人阻。手攀瓊枝坐苔根。異境怳惚難名言。十丈桂華迎朝暾。萬點梅蕊破黃昬。君不見鶴林園裏杜鵑花。烘日燃山多復多。蔭薄叢短奈爾何。秋風結子還蹉跎。</text>
<title>黃花書懷上伯氏。復用前韻。</title>,<text>思極成夢夢還思。我心匪花不可移。殷勤問子何年至。寂寞憐吾鎭日隨。林風漸高好自在。山月初白敎誰知。焉得連枝映樽酒。籬邊爛熳說情私。</text>
<title>竹山道中</title>,<text>風雹不爲異。吾王聖且仁。荒田蠲賦稅。愚婦誦絲綸。夜雨氛埃宿。朝暾品物新。中原行旅晏。一境靄涵春。</text>
<title>入湖</title>,<text>十月山寒薄。霜葉未肯變。旅人各瑣屑。老夫敢偃便。依依野店盡。冉冉川路轉。征雲望京國。唳鴻覺湖縣。微雨鎭川開。落照西原徧。阡陌遞陰陽。昊天臨遊衍。防疾須藥褁。安神賴經卷。飢渴憂何有。嘯詠興無倦。情廹與親祭。禮宜觀婦見。勉就板輿奉。彌結瓊樓戀。</text>
<title>鵲川</title>,<text>羣山遠如伏。大野中自盤。輕颸生馬首。夜雨鵲川寒。</text>
<title>陽山三絶</title>,<text>江口碎礫令人厭。長川叢薄間。數峯靑滿眼。知是近陽山。石棧棧石動未安。江水來方勇。脫峽馬如飛。夕陽明畵栱。喚仙樓竟夕闌干曲。長風空外來。喚仙如可到。騎鳳向天台。飛鳳，天台。皆是處山名。</text>
<title>按廉㙜 王按廉竟不知爲何人。至今以避冦傳。豈非幸與。</title>,<text>伊軋肩輿上古㙜。憑高望遠意悠哉。寒空壁勢千尋起。初日霞光萬里開。獨鳥平臨羅濟盡。泠風直拂斗牛廻。林顚老石應千劫。誰記衰翁此擧杯。第七一作荒林老石僧歸後。</text>
<title>朱溪簾嶺</title>,<text>喚睡亭南水。演漾涵晴昊。迤過內外山。疊成前後島。漆巖儘奇詭。簾嶺且徑造。神鰲出頭乍。脩蛇見尾早。松㙜巴字裏。洞天弓影倒。萬變歸並觀。陰陽本相抱。未悔歷崎嶇。流恨泛淸灝。窅若在蓬壺。步步拾瑤草。矯首望赤城。明霞粲可掃。</text>
<title>駕鶴樓雪後登眺</title>,<text>鶴樓竟難忘。一上一軒然。俯視秋風路。高吟暮雪天。長川生紫靄。遠樹入蒼烟。惆悵城圍在。停杯問邑遷。邑遷而樓遠。不能隨意登臨可恨。</text>
<title>十五夜。步出臨淸樓看月。吟示兒子。</title>,<text>黃溪夜靜月華白。散步中庭天宇寬。老去豪情除未得。臨淸樓上倚欄看。</text>
<title>題月留閣</title>,<text>舊客還來宿舊堂。湖山無恙繞欄傍。一床書卷盈樽酒。遮莫幷州是故鄕。</text>
<title>歸路書懷示悳兒</title>,<text>昨夕無點風。今晨天微雨。從玆至歸日。庶幾免寒苦。林旭忽透紅。崖雪欲斂素。大陸莽如掃。行人去不住。翻思疇昔夜。朔吹一何怒。未期卽衰息。那由致跬步。沈憂成失喜。陽德施陰沍。倐過雲橋村。已及文山渡。上蒼本自然。浮生儘多故。憧憧去朋思。俛仰安所遇。</text>
<title>東軒杜鵑一樹。經霜始花。</title>,<text>強詑凌霜發。偏憐待雨花。飄零千樹盡。澹泊一枝斜。稍稍迎朝日。遲遲倚晩霞。歸餘春色剩。應秪在山家。</text>
<title>記異</title>,<text>無懷山下桃千樹。解事今年盡不華。落日漁舟靑草外。誰知雲峽有人家。</text>
<title>東庵芍藥書事</title>,<text>水碓聞人語。禪堂隱樹梢。名花還舊債。異鳥當新交。野禮衣裳簡。田居耒耟拋。巖扉從慣眼。秪少月中敲。</text>
<title>四用黃花前韻</title>,<text>中林歲暮憺何思。落木征鴻性不移。風牖鉛朱踈影入。霜籬擧白晩香隨。貞猶怕冷存新省。逈欲離羣信舊知。但使殘齡少憂病。判無閑夢閙官私。</text>
<title>甲辰十月之旬。余再到泉上。後十八日從叔古里去路。枉轡相過。同見冷泉鶴樓之勝。仍用從叔迎李生詩韻唱酬。</title>,<text>前年有約不同行。喜劇今年事乃成。泉上催輿凌雪色。樓頭移酒倚簫聲。逢迎桑梓情猶切。俛仰湖山樂可名。欲去還留須信宿。寒雲西北擁重城。</text>
<title>贈別</title>,<text>雨雪江湖悵遠離。華堂酒煖去何之。留章故是情中語。滚到相思未見時。</text>
<title>明寂西樓</title>,<text>望嶽深深雪。循溪緩緩輿。名籃三宿果。凉月萬緣踈。窓磬隨金鉢。龕燈映貝書。危欄繚雲氣。渠亦好樓居。</text>
<title>靑山縣齋小會</title>,<text>衰暮分張歎此生。每年花樹不勝情。白雲今夕靑山縣。斗酒相逢似洛城。</text>
<title>上元次知縣韻</title>,<text>可惜一年一上元。閉門吟病到黃昬。未厭綺席張瑤瑟。爭及松橋倒瓦樽。禁陌繁華應歲歲。農家候望自村村。兒孫踏月歸來晩。春夢依依入故園。</text>
<title>聽瑟</title>,<text>寒泉夜靜月明時。錦瑟無端攪客思。自愛昇平與民樂。不須彈到步虛辭。</text>
<title>春分後一日大雪。遣懷。</title>,<text>簾幙初猶灑。階庭轉不融。浮浮凝積素。黯黯暈遙紅。密靜情逾隘。虛明望忽通。瓊花滿天地。催得幾番風。其二密勢全欺麥。餘寒賸勒梅。當時應自熟。來日亦能開。樓閣晶熒在。林巒合沓迴。梁園看玉樹。思伯意難裁。其三花花皆六出。造化得無勞。曠野來仍緩。低空下益豪。靈龜渠不食。猛乕爾安逃。正憶東江水。春風已沒篙。</text>
<title>中山</title>,<text>舊傳洪直提學將赴京。詣翼成公。自陳今使臣皆以畢㛰嫁人差遣。而某實有女寄養在金將軍家。公曰王事且期廹。不可易。第往也。公女當令吾子娶之。卽少尹公也。金將軍家溫。貲鉅萬。無子盡歸之少尹公。此黃氏有中山之始。居人云。中山界湖嶺。奧曠絶塵氛。宗臣儼俎豆。子孫樂耕耘。野人談古事。過客咤異聞。緬惟翼成公。實佐堯舜君。鼎鼐調元氣。旂常著殊勳。百代奉遺像。一區被淸芬。入門盡肅恭。揭帳先睹欣。漆鬚映踈眉。和氣春氤氳。神孫再聖德。十載一憂勤。何由作九原。對揚蘓八垠。又聞吾先祖。來居某水濆。荒墟入指點。故老致慇懃。玆事固有理。徵信恨無文。怊悵後人心。躑躅林日曛。矗矗白玉峯。峩峩上有雲。俛仰傷今昔。浩歌倚微醺。</text>
<title>乙巳三月六日。兒子蒙恩移金城。余同伯氏將入金剛。四月四日抵縣作。</title>,<text>寤寐神仙窟。蒼茫七十翁。精誠能自到。路徑乃徐通。小子名區作。難兄白髮同。翻思遲暮日。無力補皇穹。</text>
<title>觀金剛內外。出可林。</title>,<text>關路蒼蒼走漢師。連山濶遠意俱遲。此行免被風烟累。看盡金剛不賦詩。附伯氏和韻高山仰止是吾師。歸路斜陽步步遲。行年七十成何事。萬二千峯一首詩。</text>
<title>金水亭</title>,<text>不向白雲去。徑尋金水來。溪居少此比。峽勢曠然開。風珮泠泠在。霞城冉冉廻。彈琴人已遠。落日滿亭㙜。</text>
<title>玉屛書院</title>,<text>錦里仍祠屋。蒼屛是洞門。風霜一氣浩。山斗七分尊。逝水情何極。深林路不昬。懸知千載下。松月照窪樽。</text>
<title>入雪嶽</title>,<text>海上名山入夢頻。高秋鞍馬老年身。但從兒女㛰姻說。早已風塵二十春。</text>
<title>寒溪</title>,<text>芒鞋新自九淵廻。冠珮森嚴仗衛開。百疊屛中千尺水。秪疑雲雨下陽㙜。</text>
<title>水簾洞</title>,<text>琪林競出碧芙蓉。溪路千重復萬重。雪色盤陀三十里。不知何處是晴峯。</text>
<title>萬景㙜</title>,<text>高㙜迢遞馭泠風。紅葉千峯自不同。鳳石峩峩秋色遠。伊人宛在閉門中。是有大小閉門</text>
<title>出山</title>,<text>病子晩猶見。淵翁得暫栖。淸秋辭鳳頂。落日下麟蹄。雲壁愁方遠。風潭惜屢低。晴空撑一柱。入路記寒溪。</text>
<title>繼祖窟絶句</title>,<text>夜半聞天吼。達摩稽首遙。中間墜動石。試爾來搖搖。</text>
<title>暝投神興寺</title>,<text>肩輿伊軋入松行。山寺鐘鳴暝靄平。未見飛仙神已醉。娟娟月上權金城。</text>
<title>洛伽記所見</title>,<text>南海亦流東。五山靑不窮。方壺圓嶠對。盤石普陀同。紅日果生水。碧空何自風。波濤遠無極。直恐與天通。</text>
<title>義相㙜</title>,<text>山路穿松盡。圓㙜入海長。寒空撑劫石。絶壑界扶桑。閉目神逾沛。搔頭興亦狂。丹樓駕白浪。萬古遙相望。</text>
<title>過藍橋</title>,<text>朝元峯下挹淸芬。葛驛藍橋盡水雲。歷歷漁樵詩卷裏。敎人何處覔徵君。</text>
<title>合江亭</title>,<text>束峽天如線。交流會不期。平分兩岸雪。並作一江漪。瘦石波聲上。踈林壑勢欹。亭中朝暮趣。唯有谷雲知。谷雲手書退之波濤夜俯聽。雲樹朝對卧一聯。揭之亭壁。後人不能易也。</text>
<title>又次板上三淵韻</title>,<text>二水交相見。孤亭百尺臯。洞陰斜穿樹。簾影倒聽濤。白鷺灘邊入。蒼鼯石上逃。陗淸幽意足。欲去更凭高。</text>
<title>登昭陽亭</title>,<text>何限朱欄映碧灣。林丘圓爽出人間。金波隱約蓬壺水。嵐翠連綿貊國山。望海纔窮千里目。登樓暫破百年顔。西風拂袂淸平去。天末孤雲若可攀。</text>
<title>宿慶雲山</title>,<text>居士遺址舊在西泉上。圯于水。又有遺骨一節。供奉巖間。後人傳玩歎息以爲仙也。今並漂失。同行深恨之。僕爲賦此。以祛其惑。居士幽棲只此間。淸平山色揷空寒。白雲不逐驚湍盡。靑骨何須要後看。</text>
<title>益城冬夜。奉伯氏踏月慶陽樓下。遂步往披襟亭。相與賦詩爲樂。命知縣殿軸志喜。</title>,<text>歲暮寒猶淺。心忻體自佳。靑霄透霜月。白雪迥官街。輿馬歸時備。盃盤到處偕。灘聲與林影。高詠遣幽懷。</text>
<title>再疊</title>,<text>徙倚遍亭柱。夜徂光景佳。連峯圓抱縣。高月正臨街。勝境情無厭。天倫樂孔偕。十年今始有。歸去更長懷。</text>
<title>上元庚申</title>,<text>天上無邊月。林間自在人。團圓賴子姪。邂逅得庚申。倚杖蟾光滿。杯桂影新。三彭飛不度。萬里絶纖塵。</text>
<title>登樓</title>,<text>荒峽蕭條繞雪岑。數家烟火共寒林。十年伏枕名山夢。一日登樓故國心。皓首劬書憐計拙。靑春縱酒感恩深。兒童慣識先生意。怕有柴門客子尋。唐韻</text>
<title>陽和</title>,<text>東峯紅日射茅椽。衰病經寒又一年。巖徑熒熒猶帶雪。林墟曖曖已含烟。初無適莫非安土。渠有行裝可問天。細看陽和平物我。禽聲草色捴欣然。宋韻</text>
<title>黃菊今年盛開。五用前韻自遣。兼呈伯氏。</title>,<text>始至零星耿我思。隣翁未許一莖移。稍分剩馥家家遍。旋補孤芳歲歲隨。瀾漫同時誰與語。辛勤長日爾應知。自求衰盛人何間。上有天公炯不私。</text>
<title>和志齋八篇</title>,<text>族兄季潤自海庄遠致秋百花酒一甁。仍用僕往年謝白雲花醪詩韻賦八篇。並與近所爲採秋百花記文送示。赫蹏小字。誠欵藹然。俯仰今昔。忻慨交切。歷叙其採釀寄惠之事。一一酬和。兼說海山秋色。以堅來意。老人愛惜秋花精。百日殷勤一日成。趁臘正思香仔細。拆泥先看色淸明。捴收鉛汞歸丹竈。融化瓊瑤注玉觥。牝牡陰陽誰解得。八篇强半暮年情。其二陶器其良秫米精。後天冲氣沕初成。香傳蘭室春風動。書到柴門夕照明。淸並梅花臨曲几。懽同瓠葉映深觥。山中此事何曾見。唯有吾兄不世情。其三思人遠道欲疲精。日日看雲午睡成。老去音容常隔絶。窮來親愛轉分明。却從茅屋傾三盞。還勝梅堂送百觥。舊札長留焦尾帖。摩挲十載不禁情。其四小字連珠老更精。草花眞訣巧編成。新工已入蜂鬚細。妙理還憑鹿角明。百種秋光開筆硯。十分春氣動壺觥。酸甘辛苦應相濟。深得神農利物情。其五野夫何有服黃精。大藥山林竟莫成。始信尺書金抵貴。誰憐丈髮雪添明。玄譚不隔霏霏麈。靈液如同滿滿觥。喣沫江湖均未忘。百年今日見深情。其六服食區區徒弊精。萬事由來貴天成。誰能洞識陰陽秘。自是先看利害明。更僕他時頻折簡。盍簪何日共持觥。野田繩政同兒戱。遙想吾人邃古情。其七未論玉潤與金精。閑界工夫養得成。身外升沈都不省。眼中涇渭瞭然明。春風自到觀梅榻。秋月長隨泛菊觥。我憶君時君憶我。海山雲物起遐情。其八東方諸佛運元精。海上雲根矗矗成。朱夏尋常白雪色。淸秋照映丹楓明。老兄還欲理雙屐。愚弟寧辭浮一觥。日夕衡門候遠駕。商量不是今人情。記云凡草木稟性。不類人物之有雌䧺牝牡。各於其根株枝葉之間。自有陰陽。而末梢精英之氣。萃于花實。花之形體。有萼有蕊。蕊爲陽爲牡。萼爲陰爲牝。其一粒之實。在花房之中。萼與蕊以其滋液。日夜開闔絪縕。養成一粒之實。此仙家身中夫婦化成金丹之妙。又因服食者之言。以爲春秋之花。皆可釀酒。春花有補陰之功。秋花有補陽之功。如鹿角解夏。麋角解冬。茸之功效有陰陽之異者。然補陰者未始不爲陽。而補陽者未始不爲陰也。曰采花自立秋始。朝起杖屨出。信步逍遙於野田中。百草百穀之花。交發競開。奇葩異香。馥馥襲人。遇花則坐而採掇。先佩繩三四寸者而垂之。得一花則一結繩。得二花則二結繩。澗溪之草不知名者甚多。其中必有藥草。平溫寒熱。有毒無毒之性不一。而合而釀之。則都歸於太和之功。而大有益於人。妙人妙理妙境妙事。種種解頤。誠有不可沒者。撮其大略。附之詩後。</text>
<title>養眞堂二十韻</title>,<text>結廬大山下。荒寂少塵緣。亂石蕭蕭草。欹林點點烟。初來愁欲絶。久住澹生憐。混跡漁樵裏。忘言鹿豕邊。漸能安井碓。誰更選巖泉。陟巘誅茅遠。開墩架木偏。樓容棋局小。閣護簡編聯。北牖夏凉納。南榮冬𣋉延。拙謀良易足。癡習豈難捐。華屋俄風燭。名園宛壑船。藜羹同一飽。文繡競爭姸。鼠壤事猶在。鷦枝樂亦全。杞籬連菊塢。瓜圃間綿田。閑務歸三徑。遐情寄數椽。秋臯霜葉爛。春陌露花鮮。穹壁雲常逗。淸空月自懸。村村鳴鳥樹。水水躍魚漣。俯仰有餘地。優游無別天。唯應多暇日。未用惜流年。牢落乾坤內。衡門歌浩然。</text>
<title>比歲賦黃花疊至五篇。而兄弟團會。炯然如獲花之助也。更用最初絶句韻。以自慶焉。</title>,<text>歲歲緘愁遠入城。今宵飮酒到天明。燈前萬朶應無睡。閱盡風霜始見兄。其二連床無復夢京城。細菊淸樽山月明。見在還從過去說。九秋何日不思兄。其三東籬物色宛西城。遲暮同憐白髮明。到底花神能念我。餘齡長得對阿兄。</text>
<title>哭荷堤</title>,<text>殄瘁詩成淚滿巾。靑門回首柳條新。空將寤寐君民念。還問鄕廬放逐身。</text>
<title>哭雲溪</title>,<text>一出都門兩不聞。君應憐我我憐君。流離未恨幽明隔。榮辱誰言顯晦分。</text>
<title>戊申八月癸卯。蒙恩。起田間爲仙槎令。乙卯抵縣作。</title>,<text>雨露噓生枯木花。恩波秋泛海門笳。此身未化遼陽羽。卽事眞乘博望槎。鬱嶼濤聲鯨外小。佛庵山色鴈邊賖。橫天十嶺平如砥。頭白低徊暮景斜。</text>
<title>望洋亭</title>,<text>水伏村中水伏翁。望洋亭上立秋風。眼前世界寬如許。更覺乾坤造化功。其二入亭不見一塵吹。萬頃玻瓈案上巵。無限風烟無限水。往來唯許白鷗知。知卽乹知大始之知。</text>
<title>越松亭</title>,<text>亭前松樹盡爲風損。今則只有三四株。婆娑無以領其佳處可恨。明沙遠海綠於苔。默想松間隱映來。安得赤虬三萬幹。畵欄東畔拂雲栽。隱映來。一作點綴回。</text>
