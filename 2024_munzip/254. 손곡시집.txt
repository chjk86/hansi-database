<title>斑竹怨</title>,<text>二妃昔追帝。南奔湘水間。有淚寄湘竹。至今湘竹斑。雲深九疑廟。日落蒼梧山。餘恨在江水。滔滔去不還。</text>
<title>采菱曲</title>,<text>南湖采蓮女。日日湖中歸。淺渚菱子滿。深潭蓮葉稀。蕩舟不慣手。水濺越羅衣。無心却回棹。葉底鴛鴦飛。</text>
<title>尋崔孤竹坡山莊</title>,<text>累月抱暌曠。及此喜相尋。田廬樹木下。瓜蔓懸秋林。主人固無恙。貧窶不嬰心。怡然坐庭草。爲我奏鳴琴。琴盡卽還別。悢悢恨彌襟。</text>
<title>夜懷詠韻</title>,<text>秋夜與君別。秋天適無月。成醫臂九折。面恥何曾雪。處世忌太潔。所懷無由發。</text>
<title>降仙樓。次泥丸韻。</title>,<text>月明露華白。夜靜秋江深。仙閣一杯酒。泠泠三尺琴。不是感時節。自然傷我心。</text>
<title>淮陽府。簡寄楊蓬萊。</title>,<text>十月發漢陽。今在交州道。交州雨雪多。明發恐不早。相思隔重關。一夜令人老。</text>
<title>夜來聞雨。留坐忘使君別。</title>,<text>翳翳夜雲合。凄凄秋氣悲。秋霖晦平陸。樹梢風更吹。蟋蟀感庭宇。道途傷別離。乖自▣此始。欲語雙淚滋。行當投弊廬。未久復來玆。去住盡逆旅。遑遑何所爲。</text>
<title>詠韓石峯五松亭</title>,<text>牛峯古縣東。中有石峰居。手植五株松。自然斧斤餘。淸陰散水石。枝幹相扶疏。主人岸巾坐。發嘯長而舒。有時或遊藝。把筆寫道書。山陰無羽客。換鵝知何如。寒聲起硯几。翠色襲衣裾。傲然澹忘歸。日夕狎樵漁。永結歲寒盟。此心不負初。</text>
<title>錄示李使君巨容</title>,<text>悄悄抱離憂。耿耿懷歸路。官齋數日留。恐予廢公務。華閣俯淸池。新荷滿地市。開筵列衆賓。觴酌頻擧屢。高文發醉餘。詩興到章句。是時四月初。原野霽時雨。深林囀黃鸝。渚田飛白鷺。玆焉屬良時。聚散知有數。明發首前途。衷情向誰訴。又少年一爲別。微音猶間阻。中間遭亂離。死生不知處。竄身來關右。與誰平生敍。依巖僅結茅。鑿山時種黍。雖居峽谷間。何異遠行旅。所憂在飢渴。生理遽如許。室中無所親。骨肉唯季女。逢君宰海邑。時侯啓淸暑。華池荷出水。畫簷燕新語。悲歡雜談謔。一酌觴屢擧。老夫自無悰。窮愁固多緖。從前鬱鬱懷。盡向尊前紓。流離得歸依。託身知有所。交情克終始。爲我置幽墅。歸心正遷次。別語太悤遽。重來更有言。匹馬從此去。</text>
<title>憶昔行。贈申正郞渫。</title>,<text>憶昔亂離初。身在洪陽城。城邊數百家。鷄犬亦不寧。夫君正年少。氣爽金天精。淸東作軍號。募義來聚兵。兵糧未易辦。慷慨淚沾纓。力微志猶堅。時危事不成。于時屬遑遑。朝野聞哭聲。焚燒及宗社。況問閭里氓。寇賊不知數。灰燼餘兩京。郊原血漂流。道路屍縱橫。萬姓如鳥散。竄伏各偸生。癘疫忽潛遘。死亡逾戰爭。嗟嗟天子聖。命將出東征。旌旗蔽長空。炮火雷電聲。首事箕王都。破竹遊刃迎。漢京賊先遁。大駕隨公卿。草創朝儀在。庶見王都淸。一旅復夏業。簡策傳諸經。無忘在莒心。日日望聖明。朝廷共協力。臣子盡忠誠。誰能更多事。從此致昇平。</text>
<title>漫浪舞歌</title>,<text>奇乎哉漫浪翁海山中。棲霞弄月神想雲鴻。說劍白猿。學舞靑童。蓬山謁金母。却下乗天風。瓊筵寶幄敞畫堂。繡衫鈿帶羅衣香。鳳吹簫兮鸞鼓簧。翁欲舞神飄揚。一拍手始擧。鵬騫兩翼擊海浪。遠控扶搖勢。再拍衫袖旋。驚雷急電飛靑天。三拍四拍變轉不可測。龍騰虎攫相奮摶。倏若箭離弦。疾如駒過隙。前傾後倒若不支。左盤右蹙如不持。神之出兮鬼之沒。出沒無時。霹靂揮斧。風雨聲怒。東海上金剛一萬二千多少峯。丘巒騰躑。巖壑巃嵸。最高毗盧峯揷空。層厓倒掛藏九龍。懸流萬尺洗玉辟。噴石三百曲。此翁得之毫髮盡移胸中。獨奪造化妙。長袖蹁躚性所好。向來筵前千萬狀。會與此山爭豪壯。奇乎哉漫浪翁。渾脫何時窮。恨不與公孫大娘生同時。舞劍器決雌雄。世上無張顚。誰能學奇字。縱使公孫大娘生同時。公孫大娘未必能勝此。</text>
<title>柳摠戎紫騮馬歌</title>,<text>紫騮馬眞龍種。房星降精爲地用。初從月氐窟。兩脅碨礌。龍翼骨首。渴烏臆雙鳧目。夾長庚汗溝珠。權奇矯矯合變化。十二閑中聲籍籍。咸興巡察張公子。遠致關西節度使。關西節度得之驚且喜。身命從今托之爾。櫪上惠養無不止。他日期爲戰場利。啖之以棗脯。喂以玉山之豐禾。轅門廝卒不敢騎。錦韉鞴出驕鳴。顧影駷躍何矜誇。紅絲窣地長尾垂。紫毛和煙膩凝脂。張公憂國柳公同。以義與人成大功。邊陲近來最多事。不是尋常朋友賜。金河氷合碧蹄碎。馳騁橫行動紫塞。揚鞭蹴踏朔風起。所向無前盡披靡。畫戟雕戈塞日黃。鳴笳疊鼓邊雲長。將軍據鞍顧眄間。目中久已無陰山。陰山胡虜遠遁去。深入回中不知處。紫騮馬爾神駿。爾主將軍一身。忠義之英俊。人亦戀馬馬亦戀主。將軍與之同生死。周家天子八駿中。飛鴻絶景何足比。</text>
<title>新知樂。贈申施甫德濬。</title>,<text>新知樂。反勝舊知惡。白頭如新霜。傾蓋若舊欣相識。楊山客裏晩得君。未必千金輕一諾。君才凌厲不可當。匣裏秋蓮光吐鍔。珊瑚交影玉樹枝。翡翠相連金粟錯。潤如滄海生蚌珠。動似秋蓮整鵰鶚。高攀仙桂豈容力。俯拾淸班多著脚。朝綱國勢日陵遲。漢水終南氣蕭索。緇徒梨黠爛金章。閭巷惡少高官爵。官爵不足貴。王章何以作。大病入膏盲。思之無大藥。時危何日見昇平。兵火多年遠漂泊。生涯宛似凍草枯。身世還同秋葉落。蹇驢到處足酸辛。深峽歸家空寂寞。人民城郭是非間。千載去作遼東鶴。</text>
<title>百祥樓</title>,<text>百祥樓臨江水。江水悠悠來不已。潮來沒江渚。潮落露江樹。潮生潮落倚樓時。遠渚蒼蒼江日暮。</text>
<title>關山月</title>,<text>關山月。月出關山照秦京。郞君遠向秦京道。何處登樓見月明。郞有心妾有情。獨自隨君千里行。長相思淚縱橫</text>
<title>三五七言</title>,<text>金井桐。玉壺空。遠天出明月。高樓生夜風。郞君獨向長安道。芳草年年恨不窮。</text>
<title>丘山驛</title>,<text>獨自抱離憂。還登古驛樓。劍囊孤憤在。丹籙片雲留。鳥渡海門夕。蟬鳴關樹秋。懷君不可見。匹馬向西州。</text>
<title>鏡湖。次崔內翰大中韻。</title>,<text>秋草仙臺古。煙湖水氣蒼。此身爲遠客。明日是重陽。夕照寒沙浦。西風起海鄕。相携惜佳節。折揷數枝黃。</text>
<title>贈鑑上人</title>,<text>憶昔中臺夜。同聞上院鐘。暌離二十載。雲樹幾千重。洗鉢臨秋澗。攀藤度夕峯。相逢問年歲。各怪舊時容。</text>
<title>經廢寺</title>,<text>此寺何年廢。門前松逕深。嵐蒸碑毀字。雨漏佛渝金。古井塡秋葉。陰庭下夕禽。不須興慨感。人世幾消沈。</text>
<title>次允上人軸</title>,<text>逆旅相逢處。淸霜凋桂枝。扁舟廣陵別。數歲洛陽期。秋澗銅甁汲。晨齋石鉢持。同尋海上寺。却憶聽鍾時。</text>
<title>送崔時中之京</title>,<text>行路難如此。夫君更遠征。大才懷夙昔。薄宦負平生。海岸叢梅發。山橋怪鳥鳴。離懷正蕭索。撫景獨傷情。</text>
<title>東閣尋梅</title>,<text>東閣尋梅逕。寒香生處孤。數枝疏影苦。老樹半身枯。欲爲美人贈。其如淸夜徂。沈吟佇立久。片月隱城隅。</text>
<title>題孝里堂</title>,<text>有酒常邀客。開軒急掃筵。古庭留鶴跡。陰砌上苔錢。白髮悲人世。丹砂隔洞天。何當入海去。携子學靈篇。</text>
<title>贈性行上人</title>,<text>遠客惜芳菲。暫過雲水扉。煙林一磬出。沙浦數僧歸。古寺梅花落。深春燕子飛。鄕關正迢遞。猶自着寒衣。</text>
<title>端川九日</title>,<text>朔吹沙楡落。河關驛路斜。客中逢九日。上馬折黃花。飄梗無常處。良辰倍憶家。遙遙望孤戍。城樹憶悲笳。</text>
<title>建登山</title>,<text>麗祖提兵日。登臨萬馬蹄。群雄爭逐鹿。眞主竟操鷄。往事煙霞古。遺蹤草樹迷。三韓歸一統。功與此山齊。</text>
<title>寧越道中</title>,<text>懷緖客行遠。千峰道路難。東風蜀魄苦。西日魯陵寒。郡邑連山郭。津亭壓水闌。他鄕亦春色。何處整憂端。</text>
<title>次旌善郡板上韻</title>,<text>古木月猶在。寒房燈尙靑。客愁連靜夜。歸夢怯長程。度壑水聲遠。隔簾花氣馨。不知山雨過。枕上酒初醒。</text>
<title>夜泊大灘</title>,<text>夜纜泊灘下。水村霜氣凝。枯査拾沙渚。㸑火乞漁燈。病客孤舟夢。寒江十月氷。辭家今幾日。黃帽是親朋。</text>
<title>次盧相國韻。題甓寺僧軸。</title>,<text>客路隨山轉。僧房枕水居。村煙團野直。江沫汰沙虛。接物心肝在。流年鬢髮疎。驪江連漢水。雙鯉可轉書。</text>
<title>別李季獻之京</title>,<text>別意不自制。別情良可嗟。海隅爲客久。關外送人多。野岸飛花樹。春橋水上波。猶同子規鳥。洒淚濕林柯。</text>
<title>上思菴相公</title>,<text>帶劍淮陰市。悲歌東洛原。城邊無漂母。袴下有王孫。斷雁遙空外。秋虫苦竹根。艱難昧生計。何處覓桃源。</text>
<title>肅州道中</title>,<text>策馬渡寒水。行行登古源。秋光遍野稼。砧響隔山村。風鵲墜村葉。露螢明草根。今宵驛路月。何處獨銷魂。</text>
<title>渡浿江。題裁松亭。</title>,<text>背指孤城遠。鳴榔渡客舟。驛亭朝日晩。江樹早蟬秋。久滯常歸計。臨行又別愁。隨身無長物。長嘯看吳鉤。又旅舍終朝雨。湖田小麥秋。無端爲客處。自起遠人愁。庭院重陰合。闤廛市語收。何時返鄕曲。家在海西州。</text>
<title>公山。逢宋廷玉。</title>,<text>寇盜經年歲。兵戈滿漢陽。所親皆喪亂。不敢問存亡。西日瞻行殿。東風入故鄕。時危對君酌。涕淚欲沾裳。</text>
<title>上體察相公</title>,<text>宗社淪亡後。臣民痛哭時。官軍誓赤日。流血滿黃池。未試靑蛇劍。誰張白鵲旗。今逢亞相出。終始繫安危。</text>
<title>鎭南樓</title>,<text>聞道江華戍。孤軍困海陬。翺翔河上卒。顚倒幕中籌。城闕腥塵暗。川原殺氣浮。人生有如此。悔上鎭南樓。</text>
<title>詠金璽家牧丹</title>,<text>君家古墻下。一叢紅牧丹。朝受旭日照。夜承零露團。芳香空自守。絶艶更誰看。但使本根在。沈冥保歲寒。</text>
<title>不夕</title>,<text>不夕柴荊掩。多虞虎豹防。拓窓看夜雪。自牗納朝陽。稚女寒泉汲。貧妻豆粥嘗。莫嗟流落久。寓地卽爲鄕。</text>
<title>梁山道中</title>,<text>匹馬梁山路。孤城郡邑開。行人盡南路。何處是東菜。滿市蒼煙起。乘潮白鳥來。悠悠作覊旅。無事鬢毛摧。</text>
<title>淸明日感懷</title>,<text>伊昔長安日。春遊憶少年。挾彈金市下。走馬渭橋邊。五十須臾過。悲歡次第連。還逢上巳節。把酒意茫然。</text>
<title>謝山僧惠松葉</title>,<text>采服徵仙秘。靈神驗道方。獨尋層嶂碧。攀折老枝蒼。雲碓舂時靜。霞囊贈處香。今朝試一吸。五內發金光。</text>
<title>襄陽道中</title>,<text>日暮襄陽道。煙沈漢水濱。獨行騎馬客。不見弄珠人。下渚多靑草。中洲采白蘋。俳佪大堤上。覽古一傷神。</text>
<title>夜坐。贈許端甫</title>,<text>旅病逢秋甚。鄕愁到夜深。暗蛩啼近壁。涼露墮疏林。久作洛陽客。未忘江海心。焚香坐不寐。宮漏更沈沈。</text>
<title>夜坐有懷</title>,<text>流落關西久。今春且未還。有愁來客枕。無夢到鄕山。時事干戈裏。生涯道路間。殷勤一窓月。夜夜照衰顔。</text>
<title>寄黃晦之</title>,<text>一夕秋風起。千林葉振柯。此時遷客恨。何以度年莘。磧裏音書少。天邊夢寐多。山河正阻絶。消息近如何。</text>
<title>三登草堂</title>,<text>太守緣江縣。簷楹但數間。尊開陶令酒。窓對謝公山。訟牒常時絶。官庭盡日閑。看君吏隱趣。一宿不知還。</text>
<title>書李有爲壁</title>,<text>客久病不去。春深花正開。辭家今幾日。到處接離盃。曲巷蕭娘宅。瑤琴卓氏才。歸程有明月。行爵不須催。</text>
<title>定山東軒</title>,<text>野水入墻竇。主人深意存。自能流處滿。還愛靜中喧。寂寂古軒下。泠泠秋竹根。淸宵聽不寐。更覺滌昏煩。</text>
<title>別沈秀才大亨</title>,<text>避地來西海。携家又北遷。艱難如舊日。漂泊到今年。旅食嗟無繼。安危旦未然。向人多跼蹐。乘馬更迍邅。去路花飛樹。離亭柳拂煙。送君愁絶劇。同我恨纏綿。偶逐干戈際。投栖水石邊。峽泉勞遠汲。山逕苦循緣。未補編蓬屋。全荒種秫田。時因過江使。消息幸相傳。</text>
<title>詠柳家孤雁</title>,<text>紫塞胡霜重。南天暖氣通。孤飛水雲外。墮罻羅中。飮啄隨人意。棲遲恨路窮。浦沙眠夜月。煙渚戱蘆叢。接趐飜遙海。聯行叫遠風。長愁弋者矢。徒避莫徭弓。繕性能如此。生身本不公。念群渠獨嗇。無患爾何豐。在物雖形異。懷鄕與我同。何當養六翮。好去向雲空。</text>
<title>別林子立得信</title>,<text>聚散苦不準。浮雲無定端。天涯共流落。世事屬艱難。作客沈冥困。逢君笑語歡。葉成驚翠密。花謝惜紅殘。把酒臨池館。聽歌陟野壇。同遊易消散。告去兩辛酸。極浦乘潮滿。長鬚策馬單。海山回望失。江峽上雲干。翳樹桑門掩。穿林磴路盤。相思不可見。只願且加飧。</text>
<title>北臺登眺</title>,<text>北極臨群峭。懸雲一逕斜。海川迷遠望。松栝亂交柯。澗覆靑藤葉。山多白葛花。只擬幽絶處。唯有羽人家。</text>
<title>次韻。寄閔進士</title>,<text>結構連江樹。開簾對浦沙。遠山晴靄起。近水暮寒多。天闊看飛鳥。人閑數落花。靑市出漁戶。村酒可能賒。</text>
<title>次權進士韻</title>,<text>關外久流落。頻年岐路間。自知爲客苦。始覺在生難。此別無家別。千山更萬山。送君歸去後。還復掩柴關。</text>
<title>旅遊</title>,<text>行役愁難盡。淹留計已違。三更無客夢。一犬吠柴扉。落月窺虛廡。寒風動弊幃。明朝下江路。深謝主人歸。</text>
<title>次韻</title>,<text>長夏迎梅兩。開筵細柳軍。三行宮㨾䯻。十幅石榴裙。醉舞翻銀燭。纖腰化綵雲。元戎不好武。幕客摠能文。</text>
<title>送北渚金學士遊妙香之行</title>,<text>地理連玄武。爐峰近玉京。仙郞自有分。道帙帶經行。空外聞香氣。林間聽梵聲。如逢綠髮叟。再拜問長生。</text>
<title>端陽述懷</title>,<text>今日端陽節。令人憶故鄕。松楸留塚墓。隣里聚衣裳。角黍殊方事。菖醪舊俗觴。旅窓臨曉鏡。鬢髮更滄浪。</text>
<title>贈別丁學官</title>,<text>與子遭離亂。俱爲失意人。時名文字誤。交道笑談眞。每厭移家苦。長愁旅食貧。此行成遠別。安得不霑巾。</text>
<title>呈柳摠戎</title>,<text>相見自有日。相思知幾時。樹間殘暑退。庭際候䖝悲。久病貧常在。無家歲屢移。非君愛我意。誰敢語支離。</text>
<title>次韻呈金沙</title>,<text>京洛幾年別。今來千里遊。天涯長作客。關外又逢秋。落葉飛前浦。斜陽下晩洲。流離且貧病。獨立萬端憂。</text>
<title>寄問江界趙府使</title>,<text>一別經春夏。雲山遠間之。音容不得見。夢寐寄相思。大漠風鳴處。胡笳日暮時。腰間撫龍劍。長嘯倚城埤。</text>
<title>贈金通判</title>,<text>政室新移構。炎天地位淸。澗聲連枕几。山色滿簷楹。公案簿書息。訟庭秋草生。時時鎻印後。邀客看尊傾。</text>
<title>秋山夕懷</title>,<text>返照入閭巷。洞壑生秋容。煙沈近溪水。雲起遠山峰。對此騁遊目。可以盪心胸。營中適無事。觴爵坐高舂。</text>
<title>贈韓察訪</title>,<text>歲暮客意促。天寒關塞深。北風吹古巷。西日下喬林。以我念歸路。對君生別心。愁來作短句。凄斷不成音。</text>
<title>奉酬南窓</title>,<text>相思今幾日。已及暮春時。況是經年別。還看一首詩。東風芳草色。新柳綠煙絲。景物兼愁恨。長歌白苧詞。</text>
<title>黃州逢韓子善</title>,<text>南國干戈滿。西關道路長。相逢一年別。各意兩心傷。海近沙煙黑。雲昏塞日黃。艱危有離恨。不覺涕霑裳。</text>
<title>奉送申令公之任江陵</title>,<text>嶺外江陵府。雲沙近海城。滄溟看日出。廨宇聽濤聲。乞郡親猶老。爲官衆所榮。寒松鏡浦月。因起舊遊情。</text>
<title>次邀月堂韻</title>,<text>河漢幾時望。嫦娥今夜邀。流光入懷袖。餘影動尊瓢。恨未攀天路。愁吟斫桂謠。更深倚虛檻。風露更蕭蕭。</text>
<title>上楊明府</title>,<text>行子去留際。主人眉睫間。今朝失黃氣。未久憶靑山。魯國爰鶋饗。征南薏苡還。秋風蘇季子。又出穆陵關。</text>
<title>湖寺。見僧軸有崔白詩。愴懷有贈</title>,<text>出郭渡江少。水年多往來。每携崔白輩。僧院課詩才。舊友凋零盡。流年次第催。沈吟倚柱久。西日下生臺。</text>
<title>與友人期宿湖寺</title>,<text>獨出靑綺門。漸向江路分。長松隱白雪。亂壑生層雲。自然愜野性。不是去人群。相期一夜宿。潭寺微鍾聞。</text>
<title>贈僧</title>,<text>一宿招提境。如來梵席同。春山花影裏。古寺水聲中。問法心如幻。探禪性卽空。干戈時未定。漂泊各西東。</text>
<title>茂長道中</title>,<text>六月長沙路。歸人觸暑行。孤村逢暮雨。獨坐聽流鶯。在世長爲客。行年已半生。何時竹林下。棲息掩柴荊。</text>
<title>贈友人</title>,<text>江樹葉聲薄。江樓秋氣深。流年不可駐。遠別獨傷心。留滯愁難盡。風霜病易侵。聊將未歸意。與子共長吟。</text>
<title>遊三淸洞</title>,<text>北市連街路。秋林近郭山。三淸留寶殿。一磬閉雲關。水落寒巖下。螢飛露草間。悠然忘世慮。夜久不知還。</text>
<title>贈性菴別</title>,<text>百濟興亡地。千年棟宇存。山河餘覇氣。鍾梵鎭禪門。照佛香燈冷。留人土突溫。江南見春物。芳草寄離魂。</text>
<title>過扶餘有懷</title>,<text>喬木城池變。官墻縣邑居。山河百戰後。籬落幾村餘。古岸碑文毀。荒田土脈疏。成忠墓何在。駐馬獨欷歔。</text>
<title>弘農城外。別李佐郞子張</title>,<text>失意向南國。經年之上京。春風吹別恨。荒草繋離情。古驛連殘雪。斜陽下晩城。吾行亦千里。寂寞旅魂驚。</text>
<title>南州。示孤竹使君</title>,<text>曲巷連官道。開窓野望迷。歸心浩無托。芳草日萋萋。海近沈沙瘴。潮生長渚泥。時看壁上句。太半病中題。</text>
<title>病懷寧城倅孫使君</title>,<text>筋力嗟無健。悠悠病後愁。倩人纔倚杖。爲客倦登樓。嵐重遙山夕。涼生古木秋。途窮賴知己。賓館强淹留。</text>
<title>聚遠亭。示靈茂二使君</title>,<text>縣邑臨湖岸。高亭竹逕斜。望中平野盡。晴後遠山多。消息鄕關阻。炎蒸肺病加。歸雲一千里。何處是京華。</text>
<title>宿土亭浦樓</title>,<text>沙岸停橈後。登樓動客吟。潮生別浦滿。日落衆山沈。風雨書齋破。園臯蔓草深。經營許多事。誰識九原心。</text>
<title>扶餘道中</title>,<text>歇馬荒岡下。溪行亂石間。早蟬鳴驛樹。孤客憶鄕山。白髮悲明鏡。丹砂負大還。西風弊裘在。更出穆陵關。</text>
<title>次思菴韻</title>,<text>旅食連旬朔。離憂更萬端。片帆隨估客。明日下江灘。水淺魚梁毀。沙崩草岸寒。西風弊裘在。安得寸心寬。</text>
<title>宿道泉寺明月寮</title>,<text>鍾梵僧歸院。茶床客定棲。空山明月滿。深夜子規啼。隱隱來金鐸。冷冷送石溪。披衣步荒砌。草露濕凄凄。</text>
<title>數月</title>,<text>數月遊南國。新霜滿鬢端。全家寄京洛。無食嘆艱難。長鋏彈何益。陰符置不看。唯餘寥落意。長嘯倚闌干。</text>
<title>贈僧普元西歸</title>,<text>患氣妨宵臥。高樓聽暑鍾。逢僧身自適。向俗事多慵。落葉迷行逕。孤舟杳去蹤。西歸問法日。棲息定何峯。</text>
<title>靑鶴洞</title>,<text>絶壑嵐陰重。深山古木平。欲招王子晉。時喚董雙成。松露翻靑鶴。巖霞繞赤城。如逢綠髮叟。再拜問長生。</text>
<title>佛日菴。贈因雲釋</title>,<text>鶴逕通眞界。玄都訪紫壇。蒼巖懸瀑瀉。碧殿午鍾殘。洞秘三珠樹。囊留九轉丹。如聞芝蓋過。空外玉簫寒。</text>
<title>雙溪寺</title>,<text>洞裏雙溪寺。雙溪對石門。山開赫居世。水接武陵源。靑鶴巢猶古。丹砂井未渾。孤雲碑尙在。讀罷一銷魂。</text>
<title>贈道義上人</title>,<text>東嶺隨緣住。南宗熟道機。翻經閉室久。掛衲下山稀。林磴鳥初宿。洞門春欲歸。溪頭好相送。花露濕禪衣。</text>
<title>到帶方府。示府伯</title>,<text>東土辭貧業。南鄕作遠遊。春陰垂野樹。暮色上城樓。行世有難策。在生無善謀。誰能一斗酒。送我寫離愁。</text>
<title>龍成酬唱</title>,<text>洛下不得見。相逢春後期。南來作客久。擧目無親知。煙起水橋暝。露重花枝卑。聚散莫可數。悠悠長別離。</text>
<title>安州地。奉送具大諫還朝</title>,<text>久客淹關外。蕭然閉草廬。多慚諫議長。却問老人居。極浦潮生後。高峯日上初。秦中有歸使。時寄數行書。</text>
<title>踏靑日。示坐忘</title>,<text>久病逢佳節。高樓對晩晴。閑雲度峯影。好鳥隔林聲。地勢偏猶敞。江流遠復平。長安不可望。時詠麗人行。</text>
<title>錄示坐忘</title>,<text>客裏身全老。愁中鬢已華。冥冥春意少。慘慘暮寒多。鄕國山川阻。流年節序過。更添衰病甚。歸計正蹉跎。又旅病誰相問。終朝獨掩門。斷雲迷磧樹。連雁過江村。幸此存知己。因之欲贈言。到君賓館日。猶似到鄕園。</text>
<title>題衍上人軸</title>,<text>東湖停棹暫經過。楊柳悠悠水岸斜。病客孤舟明月在。老僧深院落花多。歸心黯黯連芳草。鄕路迢迢隔遠波。獨坐計程雲海外。不堪西日聽啼鴉。</text>
<title>贈行思</title>,<text>曾折河橋疏柳枝。東風芳草更相思。重逢京洛一笻竹。依舊行裝千首詩。深院落花春雨後。滿林啼鳥客愁時。孤舟爲繫西潭月。邀我丹丘有宿期。</text>
<title>湖南客中</title>,<text>江南三月聽歸鴻。夜坐頻書咄咄空。千里客情燈影裏。一年花事雨聲中。丹爐久廢知無術。白髮偏生亦不公。行路難行只如此。掩門高臥是英雄。</text>
<title>松京懷古</title>,<text>操鷄搏鴨盡靑丘。五百年來王氣收。天命有歸難免數。人心思會豈無謀。宮前輦路生秋草。亭下毬庭放夕牛。唯有御溝南畔水。至今嗚咽送寒流。</text>
<title>挽孫明府</title>,<text>君爲明府我爲客。三月煙花烏鵲橋。點檢遺篇如昨日。凄涼哀挽卽今朝。人間父子情何極。海內朋親膽欲銷。京口閉門秋色裏。滿庭黃葉雨蕭蕭。</text>
<title>題釜山浦</title>,<text>黃茅浦口瘴煙深。處處城壕枳殻林。積雨連旬蠻館毀。怪雲埋日戍樓沈。長杠擔水歸鹽竈。脩竹環山見海禽。遙望鄕關一千里。逢人空說遠遊心。</text>
<title>善山道中</title>,<text>西風吹葉葉聲乾。長路悠悠厭馬鞍。數口在京家食窘。一身多病旅遊難。河橋雁度淸霜近。園草螢飛白露寒。獨倚詩囊遙夜盡。計程呼說小童頑。</text>
<title>曉行板橋村</title>,<text>水關西路聽鷄鳴。嶺月初沈曉霧平。人響間聞茅店語。馬蹄連上板橋聲。悠悠漸喜鄕山近。瑣瑣偏知旅態生。更下長陂說徒侶。天明順趁及先行。</text>
<title>送林子順覲嶺南左兵營</title>,<text>營幕寧親令子歸。海雲開盡雁南飛。將軍出令收雕劍。都尉巡兵掛鐵衣。關路亂山連遠近。馬蹄秋草歇芳菲。臨岐莫怪頻惆悵。庾嶺梅花驛使稀。</text>
<title>送客出西郊。簡寄楊根使君</title>,<text>當時閉戶斷經過。送客西郊上遠坡。芳草野橋春水在。亂山江郡夕陽多。耕夫就餉林中語。溪女條桑陌上歌。聞說使君新下令。近來官政拙催科。</text>
<title>暮春尋寺</title>,<text>春山處處聽溪行。古寺僧期趁晩晴。深樹鳥鳴時送響。滿林花發不知名。身依法侶塵緣盡。手把仙經道氣生。更宿中寮最高頂。月明鍾磬上方淸。</text>
<title>寄問許典翰</title>,<text>甲山西北接陰山。鳥道懸雲不可攀。遷客此行何日到。家書時寄隔年還。長聞刀斗城埤裏。但見鼯貂樹木間。聖代豈終才子棄。莫敎三十鬢成斑。</text>
<title>渡淸川江</title>,<text>安州城外水如天。立馬沙頭喚渡舡。帆帶晩煙依草岸。雁迷殘日下蘆田。長途旅客思歸計。向老筋骸憶少年。始信在家貧亦好。近來雙鬢轉蕭然。</text>
<title>上龜城林明府</title>,<text>八月邊霜近授衣。北風吹葉雁南飛。誰憐范叔寒如此。自笑蘇秦困不歸。家在海西音信斷。客來關外故人稀。燈前暫結思鄕夢。秋水煙沈舊釣磯。</text>
<title>書懷</title>,<text>人間萬事不如意。得失悠悠看塞翁。好月樓臺還有病。落花時節每多風。倘來軒冕虛無裹。過去英雄寂寞中。五十之年何所用。一聲長嘯望遙空。</text>
<title>上思菴相公</title>,<text>靑山黃閣兩支離。到處相逢亦一時。林壑以前曾有計。廟堂之上更何爲。潭心雨過龍長睡。松下雲來鶴不知。五六年間機事盡。近沙鷗鳥莫相疑。</text>
<title>道中感懷</title>,<text>龍泉鳴吼匣中悲。十月西風兩鬢絲。黃葉滿山秋寺廢。白沙連渚小橋危。孤帆過後千峯夕。匹馬行時百草衰。牢落故居空入夢。亂藤疏竹有茅茨。</text>
<title>九日。送伯宗朝天</title>,<text>盧龍塞近左賢王。關上沙楡葉盡黃。遼左路艱無戒懼。賈生年少更文章。烏蠻館裏看新曆。靑海城頭望故鄕。爲客不堪逢九日。寒花聊贈一枝香。</text>
<title>題淸道李家壁</title>,<text>南來數月計多違。節序如流已授衣。旅舍不堪黃葉落。暮天遙望白雲飛。沙梁雁下寒江渚。門巷煙生苦竹扉。唯有同來野僧在。病吟相對說西歸。</text>
<title>梨花亭。次駱峯韻</title>,<text>客行嗟未及春遊。滿樹濃陰翠擁樓。花事已空難入手。賞心猶在屢回頭。登高每結懷鄕念。望遠還添去國愁。瀉盡煩襟知有計。欲沽村酒愧無由。</text>
<title>詠雪。奉呈虛舟</title>,<text>頑雲昨日凍陰昏。曉起開窓雪擁門。誰作㶚橋驢背興。正銷山店客中魂。初隨去馬迷荒野。旅逐歸人暗遠村。更想郡齋無一事。可能呼酒對芳尊。</text>
<title>獨坐感春。呈虛舟</title>,<text>繁陰漠漠日沈昏。病客傷春獨閉門。愁坐不禁花爛熳。老來無復意飛飜。留連世事多千變。孤負年光欠一言。太守政淸還有興。肯將邀我酒盈尊。</text>
<title>登淸遠樓感懷</title>,<text>山郡層樓壓小塘。晩風吹度芰荷香。雲生遠樹嵐光媚。江帶平林水氣蒼。千里倦遊成老大。七年多難獨悲傷。沈吟徙倚危闌久。滿樹歸鴉近夕陽。</text>
<title>留別洪君瑞</title>,<text>一別嘉林已十年。重逢顔貌海西邊。交遊散盡無多在。同學飄零問幾全。落日煙空愁去鳥。故山雲木怨啼鵑。明朝又是懷歸路。兩地相思各惘然。</text>
<title>奉別權員外書狀之行</title>,<text>常脩職貢外藩臣。遼塞燕山多苦辛。員外此行勤跋涉。帝京何日奉絲綸。五門淸漏連淸瑣。三殿仙香繞紫宸。好與千官同拜賀。聖明天子萬年春。</text>
<title>贈別韓景洪濩</title>,<text>西街曲巷尹家庄。每到尋常把酒觴。全盛舊時如夢寐。亂離今日更凄涼。短衣關塞風霜苦。匹馬秦京道路長。徃事悠悠問無處。送君安得不沾裳。</text>
<title>江東。逢金基祿話舊</title>,<text>原州賓館昔留連。屈指于今二十年。筋力自嗟衰謝後。歲時長憶亂離前。他鄕物色干戈際。故國山河夢寐邊。從此相逢是相別。不堪回首意茫然。</text>
<title>江東。贈主倅洪子敬</title>,<text>缸花結燼明還翳。此夕愁人枕未安。久別自然歡意少。遠遊偏覺旅情難。荒村月黑砧聲急。碧落霜深雁影寒。多病近來消瘦甚。不堪重着故衣寬。</text>
<title>登白華山</title>,<text>西嶽中天逈絶塵。雲臺遙禮望仙眞。蓬山弱水三千里。王母蟠桃一萬春。此去微茫無定所。向來淸淺問誰人。何當更御泠泠氣。遍歷扶桑若水津。</text>
<title>次鄭文孚令公韻</title>,<text>離人何處起離愁。江木隨風葉盡流。遼塞遙連山色晩。朔雲高送雁聲秋。三年尙抱馬卿病。千里還登王粲樓。去國懷鄕回首望。碧天無際水悠悠。</text>
<title>奉送李鵝溪宣慰之行</title>,<text>文星辭下紫螭頭。鳳闕晴霞濕翠樓。霜落海田孤驛曉。葉飛關樹亂峯秋。地連遼左生寒早。江出夷中積氣浮。王事獨賢須努力。朔風吹弊黑貂裘。</text>
<title>次長律韻</title>,<text>石崖松老倚風潭。陰籟泠泠響遠含。一壑雲霞還黛色。萬家桃杏尙紅酣。時開道篋書長滿。獨伴林僧席共參。已向巖亭成野趣。日斜蘿逕聽樵談。</text>
<title>放赦後。寄荷谷</title>,<text>五色鸞書下紫雲。秋來遷客雁爲群。生還古里田園廢。泣拜新阡草樹分。孤月曉山愁裏對。九天仙漏夢中聞。何時好向三淸路。更奉東皇太一君。</text>
<title>送李伯生賀至</title>,<text>八月邊霜塞草黃。使車催發上遼陽。沙中飮馬長城窟。關外經秋古戰塲。萬國衣冠同此會。衆人言語各殊方。行頒寶曆東還日。照海文星滿路光。</text>
<title>題湖寺僧卷</title>,<text>晴鳩相逐喚終朝。睡起僧房掩寂寥。深院定中禪客坐。上方齋後佛香銷。春山一雨蘼蕪長。鄕國三更夢寐遙。更與吾師說幽約。幾時重渡廣陵橋。</text>
<title>上月汀亞相</title>,<text>客衾秋氣夜迢迢。深屋流螢度寂寥。明月滿庭涼露濕。碧天如水綘河遙。離人夢斷千重嶺。禁漏聲殘十二橋。咫尺更懷東閣老。貴門行馬隔雲霄。</text>
<title>九日黃岡</title>,<text>西風吹葉葉辭柯。此日登臨感歲華。欲把一杯酬令節。强扶多病折黃花。無錢處士陶彭澤。落㡌參軍晉孟嘉。千載風流俱不泯。暮天回首獨長嗟。</text>
<title>降仙樓夜懷</title>,<text>迢遞朱闌俯碧城。滿天星斗夜雲輕。一千里外身何遠。十二峯前月正明。多病未能成峽夢。獨來猶自聽江聲。仙居不必求他界。何處緱山有玉笙。</text>
<title>奉寄月汀大人</title>,<text>天涯熟食適淸明。異地淹留見客情。京洛數年消息斷。別離中夜夢魂驚。高官已自歸勳業。造物終須忌盛名。從此春風無限好。有山何處不歸耕。</text>
<title>平壤感懷</title>,<text>離家曾製玉連環。醉倚紅粧間翠鬟。同席友朋凌鮑謝。滿城花柳好江山。當時行樂皆春夢。此日飄零但苦顔。欲向東流問往事。下江煙樹鳥飛還。</text>
<title>立春吳體</title>,<text>江東客裏逢立春。節物風光愁殺人。盤中生菜不可食。門前柳條還欲嚬。悠悠西塞獨身遠。杳杳南國多兵塵。中興宗社大臣在。悵望涕淚沾衣巾。</text>
<title>客懷</title>,<text>此身那復計西東。到處悠悠逐轉蓬。同舍故人流落後。異鄕新歲亂離中。歸鴻影度千峯雪。殘角聲飛五夜風。惆悵水雲關外路。漸看芳草思無窮。</text>
<title>謝勤上人</title>,<text>新家峽裏老農居。田圃收功不願餘。百計謀生無上策。數詩排悶有中書。秋晴林逕時行藥。雨後溪潭見釣魚。惟有野僧知我意。近來棲息問何如。</text>
<title>贈平壤少尹韓仲孚</title>,<text>西關擧目四無親。顧影依依只一身。王粲未歸爲客久。馬卿多病本家貧。靑雲滿路皆新貴。白首重逢是故人。待取明年二三月。古城煙柳浿江春。</text>
<title>寒食</title>,<text>終朝風雨暗春城。祭罷歸來掩蔽扄。寒食淸明三月近。病愁離思一時生。官橋嫰柳新添色。園樹鳴禽已變聲。始覺流年同逝水。任他華髮白千莖。</text>
<title>寄安州牧使金德諴</title>,<text>今年花發去年枝。節過淸明老更悲。深院鳥聲春雨後。亂山嵐氣夕陽時。行尋小逕披新草。臥看前山改舊詩。不有使君恩似海。此身那得久於斯。</text>
<title>過鳥嶺。聞杜鵑有感</title>,<text>隴坂漫漫隴水悲。旅人南去馬行遲。辭家正欲懷吾土。入峽那堪聽子規。千嶂不分雲起處。數聲猶苦月沈時。杜陵無限傷心事。直到涪州別有詩。</text>
<title>白馬江懷古</title>,<text>百濟興亡歲月遙。斷雲殘照見漁樵。山河霸氣全消歇。朝市餘聲已寂寥。正殿君王驕醉夕。下江風雨滿歸潮。龍貪白馬千年恨。汀草汀花未解嘲。</text>
<title>無題</title>,<text>瑤絃纎縷合懽床。暖壓紅錢小洞房。夢覺秦樓分翡翠。日沈湘浦斷䲶鴦。粧鈿寶月明珠綴。腰帶盤雲瑞錦囊。十二斜行金雁柱。碧紗如霧掩秋香。</text>
<title>守歲新溪夜。分韻</title>,<text>靑燈明滅照寒宵。遠客身同落葉飄。故國音書來日少。異鄕山水計程遙。霜風慽慽鳴簷角。昏月依依下樹梢。不啻離人易惆悵。使君於此亦魂銷。</text>
<title>病滯。題寧城池樹。</title>,<text>湖南留滯又湖西。歸路千山夢亦迷。近日形容愁病旅。經年消息愧貧妻。關河行色看詩草。池院秋晴檢藥題。盡夕無人來問我。不堪庭樹露凄凄。</text>
<title>夜行驪江感懷</title>,<text>杖劍西風關路長。獨行無語過沙梁。孤城斷角鳴江郡。深夜寒霜滿水鄕。酒肆舊勞司馬疾。藥囊新撰越人方。依俙月下橋邊石。莫是當年濟北黃。</text>
<title>戊辰。晴明出遊。</title>,<text>晴明門巷柳絲斜。客子閑行信馬過。芳草野橋春水在。亂山江郡夕陽多。耕夫就餉林間語。溪女條桑陌上歌。處處田原民樂業。近來官政拙催科。</text>
<title>逢黃廷式令公贈別</title>,<text>一別東陵眼幾寒。中間消息杳雲端。尋常夢裏長相見。邂逅尊前不盡歡。佳節已驚寒食過。病身偏覺旅遊難。明朝又是關河別。芳草離離暎馬鞍。</text>
<title>偶吟</title>,<text>旅人無睡坐寒宵。窮巷柴扉閉寂寥。季子遠遊裘盡弊。馬卿多病鬢還凋。霜侵海樹風聲緊。月滿虛窓露氣饒。明日甑山歸去路。野橋秋草正迢迢。</text>
<title>次雙阜相公廣寒樓韻</title>,<text>仙侶飄然下翠樓。夜香輕泛玉搔頭。千杯法酒人初醉。一隊霓裳曲未收。明月滿天分上界。長風來席馭春遊。三淸洞府還疑此。方士金丹不外求。</text>
<title>龍城。次玉峯韻。</title>,<text>數月離家音信稀。惜春還賦送春詩。杯尊坐久南樓好。河漢更深北斗移。飛絮落花無定處。倦遊良會亦同時。相逢各自東西去。芳草萋萋無限思。淸溪雨後起微波。楊柳陰陰水岸斜。南陌一尊須盡醉。東風三月已無多。離程處處王孫草。門巷家家枳穀花。流落天涯爲客久。不堪中夜聽吳歌。</text>
<title>次權進士韻</title>,<text>夜氣泠泠生露煙。碧空花月小樓前。簷楹怳若虛無裏。笙鶴如聞縹緲邊。三島眞人來上界。九天仙醴醉瓊筵。明朝却憶今宵興。浮世功名始可憐。</text>
<title>成川題詠</title>,<text>春陰漠漠雪霏霏。遠客愁多獨掩扉。連歲甲兵無定計。一身漂泊更何依。江橋日落行人少。野樹煙沈鳥去稀。遙望故園膓欲斷。不知流淚已添衣。</text>
<title>箕城。贈朴生</title>,<text>洛陽年少賈生如。一笑相逢未見疏。遊俠莫提三尺劍。好儒須讀五車書。客來關外流離久。家在秦中喪亂餘。若訪老夫何處住。大江東畔問樵漁。</text>
<title>別李禮長</title>,<text>桐花夜煙落。海樹春雲空。芳草一杯別。相逢京洛中。</text>
<title>登驛樓</title>,<text>一片秋天月。中宵生遠愁。江南有孤客。休照驛邊樓。</text>
<title>畫梅</title>,<text>擁腫古槎在。寒香知是梅。前宵霜雪裏。尙有一枝開。</text>
<title>畫竹</title>,<text>脩竹半身折。疏枝生老根。從前煙雨裏。幾箇長兒孫。</text>
<title>詠畫</title>,<text>積雪滿山逕。蕭蕭林葉飛。渠家在何處。日暮擔樵歸。又封着錦囊去。童子隨山翁。微涼起林葉。滿山風景中。又船頭下魚罾。舡尾櫓激石。不知日早晩。江煙沈翠壁。又江樹濃陰合。騎驢江上行。漁舟向何處。日暮風浪生。又新霜昨夜重。木落江水寒。舟人望秋色。持楫下危灘。又雪壓茅簷竹。人稀村逕微。定是詩人住。天寒不啓扉。</text>
<title>效崔國輔體四時</title>,<text>曉色珊瑚薦。春寒翡翠簾。歸來百花裏。香露滿衣霑。又露濕薔薇架。香凝荳蔲花。銀床夏日永。金井索浮瓜。又玉階霜氣寒。金閣疏螢度。靜夜闃無人。梧桐滴淸露。又繡幕怯寒威。金屛護鸚鵡。窓間覔侍兒。寶篆生香縷。</text>
<title>芳林驛</title>,<text>西陽下溪橋。落葉滿秋逕。蕭蕭客行孤。馬渡寒溪影。</text>
<title>畫鶴</title>,<text>獨鶴望遙空。夜寒拳一足。西風苦竹䕺。滿身秋露滴。</text>
<title>送人</title>,<text>五月櫻桃熟。千山蜀魄啼。送君空有淚。芳草又萋萋。</text>
<title>次栗谷韻。題僧軸</title>,<text>宿鷺下秋沙。晩蟬鳴江樹。歸舟白蘋風。夢落西潭雨。</text>
<title>戲題主人壁</title>,<text>秋月照洞房。秋虫啼近壁。神女下陽臺。行雲杳無跡。</text>
<title>題金醉眠山水障子面</title>,<text>雲暗山千點。煙沈水一痕。漁舟迷去棹。莫是武陵源。又遠岸起暮靄。寒江生白波。泊舟人不見。買酒入漁家。又鶴上紫煙衣。飄飄古仙子。去入雲冥冥。天風吹不已。又古澗水泠泠。山風松子落。中有隱世人。援琴坐苔石。</text>
<title>別意</title>,<text>恨結丁香樹。塵生翡翠裙。願爲江上石。日日望夫君。</text>
<title>舟上。別泥丸次韻</title>,<text>前望峽中路。回看江上樓。纔分咫尺地。已似夢中遊。</text>
<title>畫</title>,<text>何處鳴楖客。山陰載酒船。無人識賀老。家在鏡湖邊。</text>
<title>嘉林。別安生</title>,<text>山近夕陰重。日西秋氣悲。明朝百濟路。回首是相思。</text>
<title>錦江。別鄭子愼</title>,<text>一樹棠梨葉。風吹落滿庭。明朝錦江水。愁對暮山靑。</text>
<title>上柳西坰</title>,<text>遙空日下山。曠野沈沈樹。每在別離間。令人嘆不遇。</text>
<title>題畫</title>,<text>翁婦相欣欣。春來事耕作。高車駟馬人。誰識田家樂。又采樵山澗中。息肩山邊石。遙遙望家山。不知山日夕。</text>
<title>宿安州村舍</title>,<text>積雪千山路。孤煙一水村。行人欲投宿。殘日已黃昏。</text>
<title>逢金爾玉別</title>,<text>曲巷逶迤盡。柴門古縣傍。相逢何草草。話別已西陽。</text>
<title>題畫</title>,<text>古木葉已盡。山村秋水空。艤船人獨宿。風浪夕陽中。又老樹梅花發。風鳴脩竹林。山人踏雪至。詩句自長吟。又山洞春雲煖。山闌春日遲。時傾竹下酌。同去看花枝。又騎驢渡橋去。葉落秋山空。不知日早晩。煙嵐飛瀑中。</text>
<title>次韻</title>,<text>處困常歡若。居貧每晏如。東風寒食淚。不覺滿衣裾。</text>
<title>贈人</title>,<text>倦客黃岡路。端陽負令辰。相逢草草別。俱是亂離人。又遠靄鳥邊白。遙岺雲外靑。干戈國南徼。欲語淚先零。</text>
<title>題金悅卿寫眞帖</title>,<text>悅卿道高下。留影在禪林。一片水中月。千秋鍾梵音。</text>
<title>題畫帖</title>,<text>陰崖古驛存。行人夜投宿。犬吠白雲中。童子下山谷。</text>
<title>次尹恕中韻</title>,<text>京洛旅遊客。雲山何處家。疏煙生竹逕。細雨落藤花。</text>
<title>題金養松畫帖</title>,<text>一行兩行雁。萬點千點山。三江七澤外。洞庭瀟湘間。</text>
<title>佛日庵。贈因雲釋</title>,<text>山在白雲中。白雲僧不掃。客來門始開。萬壑松花老。</text>
<title>楓岳晴雲</title>,<text>蒼蒼谷口山。上有靑楓樹。有時起晴雲。忽作山頭雨。</text>
<title>平沙曉月</title>,<text>山月照溪沙。曙色明如素。不復有人行。獨有聯拳鷺。</text>
<title>鐥淵村燈</title>,<text>喬木翳荊榛。隔水村燈小。秋機及催科。不知山月曉。</text>
<title>新店秋砧</title>,<text>秋禾刈山田。草店依雲巘。翁姑事夜砧。月下聲近遠。</text>
<title>蓮塘夜雨</title>,<text>夜雨漲秋池。秋荷太多死。蕭蕭葉上聲。驚起䲶鴦睡。</text>
<title>舞鶴暮嵐</title>,<text>似靄還非靄。如煙不是煙。每看山日夕。空翠滿山前。</text>
<title>南山冬柏</title>,<text>雪裏披雲錦。煙中傳艶粧。何如松柏樹。獨立傲氷霜。</text>
<title>雙亭納涼</title>,<text>雙樹濃陰合。開襟納遠風。誰知當曙客。揮汗路岐中。</text>
<title>暮浦歸帆</title>,<text>浦口帆歸穩。江中水不波。須從安處泊。山外夜風多。</text>
<title>無題</title>,<text>黃鳥百囀千囀。綠楊長枝短枝。彫窓繡戶深掩。怨臉愁眉獨知。又處處多逢馬跡。行行且避車塵。長安陌上花柳。半是高官貴人。</text>
<title>奉呈柳摠戎</title>,<text>虎節音容別久。邊城消息來疏。北雁春歸欲盡。不知何處通書。</text>
<title>別韓書狀</title>,<text>路經盧龍塞上。相逢密城江樓。折手垂柳欲別。臨分脈脈離愁。</text>
<title>寄妓生</title>,<text>指下泠泠秋水。雲間裊裊纖歌。遙空獨去飛鳥。滿地吹來落花。</text>
<title>黃州。寄申子方</title>,<text>白帝飛書乞粟。黃州作客多時。相逢草草談笑。還是悠悠別離。</text>
<title>無題</title>,<text>落日孤雲獨鳥。前村古木寒煙。居人去盡官道。宿客行尋渚田。又去鳥遙空雲外。行人獨木橋邊。茅簷隱暎殘雪。門巷依俙冷烟。</text>
<title>長信宮四時詞</title>,<text>別院無人楊柳齊。早衙初散戟門西。畫梁東角雙飛燕。依舊春風覓故棲。龍輿新幸建章宫。十部笙歌後苑中。深院綠苔人不見。石榴花映曲闌東。玉蟲銷盡暗缸花。六曲金屛倚彩霞。一夜西宫風雨急。滿庭紅葉曉來多。苑樹寒鴉凍不飛。玉爐添炷篆煙霏。君王早御通明殿。宮女催呼進尙衣。</text>
<title>平調四時詞</title>,<text>門巷淸明燕子來。綠楊如霧掩樓臺。同隨女伴鞦韆下。更向花間鬪草廻。五色絲針倦繡窠。玉階新發石榴花。銀床氷簟無餘事。盡日南園蛺蝶多。金井梧桐下玉闌。琵琶絃緊不堪彈。欲將寶鏡均新黛。捲上珠簾怯早寒。錦幕圍香寶獸危。曉粧臨鏡澁臙脂。繡籠鸚鵡嫌寒重。猶向簾間覓侍兒。</text>
<title>送別柳摠戎</title>,<text>金河氷合雪糢糊。元帥巡邊備不虞。何處胡笳鳴月裏。北風吹送小單于。紅蓮幕裏從遊客。白髮愁中何處家。杖劍轅門相送後。獨歸山雪曉寒多。</text>
<title>祭塚謠</title>,<text>白犬前行黃犬隨。野田草際塚纍纍。老翁祭罷田間道。日暮醉歸扶小兒。</text>
<title>拜新月</title>,<text>深閨女兒年十五。拜月堂前人不知。風吹羅帶默無語。下階手折庭花枝。</text>
<title>襄陽曲</title>,<text>平湖日落大堤西。花下遊人醉欲迷。更出教坊南畔路。家家門巷白銅鞮。</text>
<title>出塞曲</title>,<text>虜中傳出左賢王。塞馬如雲殺氣黃。已近居延山下獵。磧西煙火照天光。都尉分軍夜斫營。漢家金鼓動邊城。朝來更聽降胡說。西下陰山有伏兵。寒塞年年不見春。朔河飛雪壓黃塵。單于新寇雲中戍。夜鑿城門召募頻。</text>
<title>錦帶曲。贈孤竹使君。</title>,<text>商胡賣錦江南市。朝日照之生紫煙。佳人正欲作裙帶。手探粧匳無直錢。</text>
<title>錦衣曲</title>,<text>鴛鴦機上紫花錦。剪下金刀作舞衣。更向春風歌扇底。却愁身化彩雲飛。</text>
<title>江南曲</title>,<text>香陌春泥金齒屐。鴉頭錦韈足如霜。無端一唱江南曲。楊柳樓前空斷腸。</text>
<title>采蓮曲。次大同樓船韻。</title>,<text>蓮葉參差蓮子多。蓮花相間女郞歌。來時約伴橫塘口。辛苦移舟逆上波。</text>
<title>刈麥謠</title>,<text>田家少婦無夜食。雨中刈麥林中歸。生薪帶濕煙不起。入門兒女啼牽衣。</text>
<title>移家怨</title>,<text>老翁負鼎林間去。老婦携兒不得隨。逢人却說移家苦。六載從軍父子離。</text>
<title>橫塘曲</title>,<text>家住橫塘南埭邊。常隨女伴采新蓮。逢郞一笑成佳約。繡戶雕窓楊柳煙。儂家住在橫塘口。江鷺常時下晩沙。過盡一年春事好。隙簾愁對刺桐花。</text>
<title>仙桂曲。題月娥帖。</title>,<text>一曲瑤琴秋恨長。夜深燒盡水沈香。多情更有西樓月。步下金階滿地霜。附崔孤竹碧落迢迢鸞路長。天風吹送桂花香。玉簫歸去瑤壇上。羅襪寒深一寸霜。</text>
<title>降仙曲。次靑澗亭韻。</title>,<text>三洲碧桃結千歲。半白▣鸞來一雙。中天仙節降王母。玲瓏海氣連雲窓。</text>
<title>拾穗謠</title>,<text>田間拾穗村童語。盡日東西不滿筐。今歲刈禾人亦巧。盡収遺穗上官倉。</text>
<title>撲棗謠</title>,<text>隣家小兒來撲棗。老翁出門驅少兒。小兒還向老翁道。不及明年棗熟時。</text>
<title>步虛詞</title>,<text>三角峨峨鬢上綃。散垂餘髮過纎腰。須臾宴赴西王母。一曲鸞簫向碧霄。靑童結伴婉凌華。夜下三洲小玉家。閑說紫陽宮裏事。玉階偸折碧桃花。王母雲車五色麟。白鸞前導向西巡。天章曉奏虛皇殿。仙桂花開八萬春。仙島焚香禮玉虛。紫麟催駕五雲車。西宫侍女多嬌笑。錄盡三天未見書。玉簡金書道籙通。紫皇新下蕋珠宮。仙官列侍排龍虎。盡禮無譁肅穆中。西嶽眞君上紫微。百靈奔走備威儀。三淸秘訣無傳授。偸寫天章半夜歸。羊城使者取眞符。露佩胸前豁落圖。直指扶桑催木帝。及時傳語上淸都。三壇中夜講眞經。大集群仙列下庭。唯有老君修別殿。手書雲篆送玄冥。</text>
<title>江陵書事</title>,<text>三月江陵花滿枝。折花還有去年悲。傷心莫問東流水。日夜悠悠無歇時。</text>
<title>宮詞</title>,<text>平明日出殿門開。鳳扇雙行引上來。遙聽太儀宣詔語。罷朝新幸望春臺。宮墻處處落花飛。侍女燒香對夕暉。過盡春風人不見。院門金鎻綠生衣。中官淸曉覓才人。合奏笙歌滿殿春。別詔梨園吹玉篴。御袍新賜錦麒麟。</text>
<title>許李臺口呼</title>,<text>碧海波空雲影涵。白鷗無數上苔巖。山花落盡不歸去。家在石峯江水南。</text>
<title>江陵東軒</title>,<text>水滿南塘生白煙。少桃花發竹林邊。自憐病客無閑緖。一度傷春似去年。</text>
<title>成佛庵</title>,<text>西峯庵子近中天。雲竇泠泠落遠泉。半夜懸燈客不寐。老僧鳴磬禮金仙。</text>
<title>山行關外作</title>,<text>近水疏籬紅杏花。掩門垂柳兩三家。溪橋處處連芳草。山路無人日自斜。</text>
<title>龍津</title>,<text>秋江水急下龍津。津吏停舟笑更嗔。京洛旅遊成底事。十年來往布衣人。</text>
<title>西江漫興</title>,<text>江橋酒幔晩風斜。一樹映籬紅杏花。昨夜西潭菱子熟。女郞時唱浪淘沙。</text>
<title>題畫</title>,<text>寒林煙暝鷺絲飛。江上漁家掩竹扉。斜日斷橋人去盡。亂山空翠滴霏微。綠楊閉戶是誰家。半出紅樓映斷霞。無賴流鶯啼盡日。晩晴門巷落花多。霜落天南雁叫群。荻花風起雪紛紛。一行飛過瀟湘岸。半落汀洲半入雲。寒林葉脫見禽棲。度一溪橋又一溪。滿袖山風踏殘雪。數竿斜日石峯西。</text>
<title>竹頭菴</title>,<text>鏡浦湖邊人不行。江門橋上月初生。僧窓夜冷客無睡。蘋末西風來雁聲。</text>
<title>遊鏡湖。贈宋德求。</title>,<text>江門橋上海雲起。日在橋西橋影東。遊人回首望初月。兩岸松鳴湖上風。</text>
<title>贈道人</title>,<text>講罷丹經啓石扉。獨來松下倚松枝。瑤壇夜久月華冷。露濕山衣人不知。</text>
<title>贈僧</title>,<text>海氣連山沈夕暉。西庵鐘磬老僧歸。懸燈一夜同僧宿。淸曉穿雲下翠微。</text>
<title>三日浦</title>,<text>平湖解䌫忽中流。一水縈回白鷺洲。三十六峯九十曲。不知何處四仙遊。</text>
<title>靈谷尋春</title>,<text>東峯雲氣沈翠微。澗道竹杖尋芳菲。深林幾處早花發。時有山蜂來撲衣。</text>
<title>贈人</title>,<text>金鳯敍低雲髻斜。獨開深屋掃庭花。愁來莫唱傷春曲。唱到傷春恨更多。</text>
<title>松京懐古</title>,<text>前朝臺殿草煙深。落日牛羊下夕陰。同是等閑亡國地。笑看黃葉滿鷄林。</text>
<title>寄謝慕伯</title>,<text>乘君之馬衣君衣。萬里湖山雪正飛。惆悵此行無送別。興仁門外故人稀。</text>
<title>鍾城道中</title>,<text>玉門關外雪漫山。月照沙河亂磧間。何處悲歌鳴遠戍。夜深遊騎射鵰還。</text>
<title>磨天嶺。題院壁。</title>,<text>四十之年鬢若絲。向人羞道是男兒。何時掛劍天山木。虜酒千鍾飮月支。</text>
<title>題甓寺</title>,<text>驪江三月孤舟還。家在西潭雲水間。煙生蘋渚鳥投樹。花發石臺僧掩關。</text>
<title>宿洞宮</title>,<text>風泉響落秋山空。石門月出疏鍾後。道人讀罷黃庭經。夜掃天壇拜北斗。</text>
<title>尋伽倻山</title>,<text>中天笙鶴下秋霄。千載孤雲已寂寥。明月洞門流水在。不知何處武陵橋。</text>
<title>淸道九日</title>,<text>去年九日漢陽城。今年九日江南道。年年依舊折黃花。去年人到今年老。</text>
<title>曉發孤山村</title>,<text>行人曉發孤山路。日出未消衣上霜。荒店開扉秣征馬。石鐺敲火熟黃梁。</text>
<title>尋金子佩山屋</title>,<text>長鬚擔酒帶殘月。山逕曉霜人不行。老牛終夜荳萁冷。未到君家天已明。</text>
<title>題睡軒壁</title>,<text>東嶺雲連西嶺雲。須臾風作雨紛紛。道人獨向山中睡。風雨山中睡不聞。</text>
<title>挽南格菴師古</title>,<text>鸞馭飄然若木津。君平簾下更何人。床東弟子收遺草。玉洞桃花萬樹春。</text>
<title>病中。折花對酒吟。</title>,<text>花時人病閉門深。強折花枝對酒吟。惆悵流光夢中過。賞春無復少年心。</text>
<title>寄問鵝溪相公</title>,<text>離別江潭木葉稀。至今魂夢更依依。孤舟一去無消息。秋草寒溪獨掩扉。</text>
<title>哭楊蓬萊</title>,<text>知是人間尸解身。不須惆悵浪沾巾。蓬萊海上東歸路。疑有碧桃千樹春。</text>
<title>題湖寺僧卷</title>,<text>古寺寒鐘鳴翠微。子規啼歇恨依依。南湖菱角已成刺。三月行人歸未歸。</text>
<title>贈樂師許億鳳</title>,<text>雙眉覆眼鬢蕭蕭。曾捻梨園紫玉簫。移向瑤臺彈一曲。曲終垂淚說先朝。</text>
<title>西京</title>,<text>敎坊南畔獨行遲。樓閣重重處處疑。明月滿街人寂寂。夜深吹送玉參差。</text>
<title>嘉山道中</title>,<text>嘉陵北望接龜城。歷數來途更遠行。試向長林望津渡。濕雲沈野不分明。</text>
<title>題南塘</title>,<text>家住湖西楓樹林。當時棲宿海山禽。年年作客來京洛。每到君家說客心。</text>
<title>送人從軍</title>,<text>都護新兼節制高。君歸麾下劍吹毛。交河夜渡層氷合。直斬樓蘭血滿袍。</text>
<title>送許功彦朝天</title>,<text>騎省郞官翰苑臣。遠朝天子萬年春。遼河小吏如相問。報道東藩第一人。行盡遼西數十程。磧沙無數雁飛鳴。回中日暮傳烽火。時見陰山斥候兵。天街銀燭漏聲遙。帝闕參差近紫霄。別詔內庭宣宴罷。千官朝下午門橋。</text>
<title>送李觀松之龍灣</title>,<text>獵獵金風動塞關。君今作尹向龍灣。浿江南畔休回首。咫尺君門隔萬山。</text>
<title>送鄭士徽點馬之京</title>,<text>霜落秋江木葉飛。送君關路更依依。如今老去無家別。九月西風近授衣。</text>
<title>催粧。戲贈蛟山。</title>,<text>西宮季女玉卮娘。偸寫雲謠閉洞房。禁着外人窺不得。九華蓮燭待仙郞。仙家花燭隔三霄。露濕銀河渡鵲橋。開着玉屛迎絳節。彩鸞中夜喚文簫。</text>
<title>別意</title>,<text>今朝離別出西關。問我西歸幾日還。郞若不歸空有妾。妾身終上望夫山。</text>
<title>湖南。簡恕仲。</title>,<text>湖南爲客故人稀。海雁逢春更北飛。欲寄一書相問訊。不知飛向帝城歸。</text>
<title>題僧軸</title>,<text>離家數日行山路。春在花枝亦不多。唯有惜春無限意。強扶衰病折殘花。</text>
<title>洛中有感</title>,<text>好爵高官處處逢。車如流水馬如龍。長安陌上時回首。咫尺君門隔九重。城闕參差甲第連。五侯歌管沸雲煙。㶚陵橋上騎驢客。不獨襄陽孟浩然。</text>
<title>東郊。訪許美叔。</title>,<text>策馬田間路不平。隔溪亭榭問春耕。相逢各自容顏改。二十年前舊姓名。</text>
<title>望孤竹村莊</title>,<text>遙望村莊淚滿巾。五年墳樹蔽荊榛。西州門外羊曇醉。更有山陽笛裏人。</text>
<title>巫山道中。逢雨感懷。</title>,<text>高林蒼巘帶斜暉。路繞巫山匹馬歸。神女已知詞客至。故敎行雨濕征衣。</text>
<title>控江亭</title>,<text>離人獨坐意悠悠。木落寒江水驛秋。關海近來多怨別。客行隨處倦登樓。</text>
<title>成川。贈京妓喚御史。</title>,<text>蓮花隊裏舊梨園。法部豐呈近至尊。曾是太平全盛事。不堪垂淚對郞言。金泥香疊石榴裙。怨入瑤琴指下聞。來住小莊巫峽裏。幾回爲雨更爲雲。生長京城十字街。門前深貼小金牌。如今離亂停歌舞。篋裏時看玉燕釵。</text>
<title>次僧軸韻</title>,<text>童子持甁汲井華。石山泉味向人誇。須臾手撥爐中火。坐對香燈獨煑茶。</text>
<title>贈李會源</title>,<text>相逢自是亂離中。滿目傷心市井空。節物不隨人事變。上林花柳亦春風。</text>
<title>上巳</title>,<text>長安宮闕雨新晴。楊柳如煙拂綺城。二月離家過寒食。只今爲客到淸明。</text>
<title>江行</title>,<text>路繞江千十里長。落花穿破馬蹄香。湖山莫道空來往。羸得新詩滿錦囊。</text>
<title>贈申判官</title>,<text>正是春風三月天。桃花如笑柳如眠。罷官多少傷心事。盡付瑤琴白雪絃。</text>
<title>悼亡</title>,<text>粧匳蟲網鏡生塵。門掩桃花寂寞春。依舊小樓明月在。不知誰是捲簾人。</text>
<title>卽事</title>,<text>驪江津吏具行舟。三月煙花下急流。不是平生舊相識。人間離別摠關愁。</text>
<title>贈人</title>,<text>六年湖嶺尙風塵。避地西來旅食貧。到處鄕閭多擾擾。出門俱是點兵人。</text>
<title>畫</title>,<text>溪橋水急暮雲多。古木蒼煙集亂鴉。雲外小山靑一抹。夕陽明處有人家。</text>
<title>贈別韓益之</title>,<text>楊山二月寒凝苦。雪滿山川不見春。明日西行首陽路。肩輿穩侍大夫人。</text>
<title>題蔡景一幽居</title>,<text>中和東面蔡君居。農圃登場積有餘。終歲任輸關稅外。閉門無事看詩書。</text>
<title>李仁瑞家催粧詩</title>,<text>金泥花襯繡芙蓉。夜宴仙樓十二重。催上玉釵紅燭爛。錦屛羅襪步從容。</text>
<title>贈權察訪仲明</title>,<text>中和一笑昔年情。萬里乘槎自帝京。今日大同江上話。明朝還有義州行。</text>
<title>送尹佐郞暉之上京</title>,<text>九月遼陽塞草腓。朔風霜氣滿征衣。行人欲近燕山宿。雁乳平蕪曉不飛。秦時猶築古長城。飮馬回中窟未平。萬里征人關裏宿。至今胡虜不窺兵。蓬萊殿裏一陽生。萬國車書會帝京。東土使臣脩職貢。奉天門外待鷄鳴。</text>
<title>題畫</title>,<text>三月桃花開滿山。泛花流水出人間。殷勤洞口好相送。此去孤舟何日還。黃鶴樓前秋月明。一聲長笛過江橫。須臾曲盡鶴飛去。更馭風天歸上淸。</text>
<title>送人入京</title>,<text>西關迨遞接秦京。遠路逢春草又生。家國破亡離亂後。不堪垂淚送君行。</text>
<title>呼韻</title>,<text>曲闌晴日坐多時。閉却重門不賦詩。牆角小梅風落盡。春心移上杏花枝。</text>
<title>贈浙江人桂玉</title>,<text>新制鴉靑窄袖袍。遠隨飛將戰臨洮。男兒意氣還相許。腰下千金有寶刀。</text>
<title>秋夜淨友堂。同李栗谷話。因呼韻。</title>,<text>陰蟲切切怨階莎。孤燭燒殘夜氣多。各倚小闌同不寐。一池疏雨聽秋荷。</text>
<title>題畫</title>,<text>簾幕蕭蕭小院幽。一庭蕉葉雨聲秋。池塘水冷荷摧折。唯有鴛鴦立竝頭。</text>
<title>寄孤竹</title>,<text>東城迢遞望西城。幾度相思兩地情。明日離京泝江路。磧沙紅葉盡秋聲。</text>
<title>遊三淸洞</title>,<text>仙磬寥寥夜殿空。衆星遙拜白雲中。須臾道士關門後。一點香飄上界風。</text>
<title>乞火</title>,<text>白馬津邊津吏住。縳茅編屋隱江隈。行人乞火扣漁戶。雪壓竹籬門不開。</text>
<title>送友人之京</title>,<text>弘農郭外日初斜。送子秦城更落花。關路迢迢寒食節。不堪爲客遠離家。</text>
<title>滯病寧城蓮閣。示主人。</title>,<text>曙霞籠樹月初斜。客病逢秋倍憶家。怊悵倚闌人不見。滿地涼露濕荷花。</text>
<title>題長沙倅綾陽幽居四時</title>,<text>新結茅茨覆石壇。竹籬苔逕翠微間。柴門盡日無人到。處處春雲生遠山。二月春江春水平。江沙如雪荻芽生。兒童急報河豚上。船尾持罾傍岸行。四月江田大麥黃。家家門巷菜花香。濃陰滿地日亭午。竹簟藜牀山夢長。村南村北雨晴初。舍下爪田手自鋤。深巷日長無箇事。樹陰移榻課兒書。聯珠山下大江流。江上層巒薜蘿秋。沙岸刈禾村路遠。隔林人語釣魚舟。天際遙遙十二峯。峯頭朝暮綵雲濃。新霜一夜山中下。疊嶂連巒錦繡重。江村雪後掩柴扉。煙冷疏林鳥雀稀。老子當爐時煖手。笑看中婦絮寒衣。塵埋屋壁舊烏紗。一笑歸來感歲華。窓外小童來報喜。水村微雪有梅花。</text>
<title>杜山縣夜風雨感懷</title>,<text>三更風雨暗孤城。城樹風號葉葉聲。枝上宿禽棲不定。亂群飛起雨中鳴。</text>
<title>蔓菁浦。望土亭舊業。悵然作。</title>,<text>蔓菁浦口呼舟子。漁戶煙生日欲斜。遙望土亭曾住處。一行衰淚落江波。</text>
<title>雨後梨花</title>,<text>連日春陰閉院門。夜深微雨隔簾聞。朝來自起開窓看。滿樹梨花濕暖雲。</text>
<title>詠梅欲開未開者</title>,<text>竹外梅花三兩枝。步庭相對未開時。只緣強被東風誤。正似無言息國姬。</text>
<title>寄梁伯休</title>,<text>春愁一半付瑤琴。金博銷香夜閣深。惆悵故山歸不得。夢随花雨落東林。</text>
<title>次雙阜相公淳昌東軒韻</title>,<text>辛夷落盡刺桐開。深院無人燕子來。簾外綠陰春晝永。繡闌東畔夢初回。</text>
<title>路中憶蓀谷莊。示孤竹。</title>,<text>家近靑溪獨木橋。橋邊楊柳弄輕條。陽坡日暖消殘雪。料得莎階長藥苗。</text>
<title>對花嘆老</title>,<text>東風亦是無公道。萬樹花開人獨老。強折花枝揷白頭。白頭不與花相好。</text>
<title>塞下曲。贈柳摠戎。</title>,<text>探騎潛窺虜帳邊。漢兵深入過祈連。前軍夜失陰山道。大雪須臾沒馬韉。一夜繁霜磧草腓。護羌校尉戰新歸。金瘡血逬逢秋氣。哭望南雲臥鐵衣。</text>
