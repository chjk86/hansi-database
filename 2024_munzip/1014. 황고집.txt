<title>寄諸友</title>,<text>身爲萬事主。心作一身宰。萬事要當理。一心須勿怠。只加惺惺法。動靜如貫琲。雖居千萬中。常顧此心在。雖居暗室中。恒念毋自詒。見善卽斯遷。有過莫憚改。恢廓靈臺上。靑天白日皠。澄澈活水頭。光風霽月彩。寧使塞天氣。自令欿然餒。牿喪滅一軀。擴充保四海。洞我方寸地。坐收功業嵬。寄語吾黨諸君子。勉勉日新若不迨。</text>
<title>宿田家</title>,<text>滯雨宿田家。堪嗟疾苦多。男愁將失稔。女歎卽傷麻。薪溼朝炊窘。簷踈夜漏沱。夕飢撫子淚。晨叫督徭拕。鄭俠無今世。誰圖這痛痾。</text>
<title>歎子心不能如父母心</title>,<text>爲子雖稱孝。安如父母膓。幼時常冀壯。壯後亦難忘。飢飽恒懸念。暑寒慮或傷。在家顧面喜。出外倚閭望。恐死欲先死。痛痒願代痒。子心能若此。方可養無方。</text>
<title>族兄 錫命 僉知宴。醉中走筆。</title>,<text>曾我不喜酒。愚狂恐益狂。今日到兄家。痛飮輒盡觴。爲此天恩降。滿堂喜慶洋。子孫羅左右。賓朋聚四方。擧盃爭稱賀。獻祝享無疆。兄我竹馬時。安知至老蒼。况復五褔具。八耋猶健強。嵬然三品秩。燦然雙玉光。胥悅親戚話。要我共歡塲。相對兩華髮。叙舊感懷茫。所以不辭酒。慰兄古意長。我飮亦勸兄。兄飮又勸卬。互爲無量飮。若忘戒德將。酒味旣淸冽。酒氣又熏香。性情漸浩浩。諧笑方和暢。此誠得酒意。古人亦有章。豈若紛紜徒。貪飮恣充膓。擡眼顧宇宙。天地逆旅忙。西欲折若木。東欲拂扶桑。上逐羲皇遊。俯視喬松颺。煕煕度千秋。厭世至帝鄕。狂歌祝吾兄。莫笑我語荒。日暮駄醉歸。回首樂無央。明年遇大霈。弟兄共徜徉。</text>
<title>輓丁參奉 載興</title>,<text>聖蹟山佳秀。活溪水澄澈。其間釀肹蠁。自古多賢哲。嶷嶷游軒翁。大闡吾道績。源濬波自遠。公乎鍾淸淑。旣得資稟厚。擴以充養實。誠深百行源。學究三代業。敦行孝悌暇。翫耽經史博。文章是餘事。存省得要法。端拱靜几上。潛心恒對越。仰思俯而踐。矜持期純熟。蘭馨風不待。鶴鳴響自徹。王庭拔彙日。高衢庶騁力。自分世難合。若將終邱壑。旣篤內守貞。焉爲外誘奪。任他得與喪。忘懷榮與辱。心上抱負遠。靜裏乾坤測。囂囂知不知。誰與爭其樂。嗟余生苦晩。質魯居又僻。淸光幸一近。傾葢若舊識。風襟自有契。交情期莫逆。許與才雖薄。景仰誠未歇。只恨南北遙。每勞魂夢覔。山川雖間濶。肝膽終不隔。往在壬寅春。訪我情密勿。欣對山窓下。笑話雜今昔。論窮性情妙。思入造化極。共吐契濶懷。更期雞黍約。寧知此日別。永作千古訣。丹霄鳳去遙。黃壤埋白璧。士林嗟何及。親朋膽欲裂。斯文日益孤。知音竟誰託。今聞卽遠宅。身病違執紼。神交付冥漠。痛懷呑未洩。遙想古亭畔。皎皎餘寒月。寒月照千載。人去明如昨。</text>
<title>輓再從姪汝寬 德咸</title>,<text>哀乎汝汝寬。汝何歸去早。汝年五十三。五十不稱夭。但念汝平生。如何不憐悲。幼年失所恃。及壯命多奇。治産終何有。爲文竟何成。愛汝性質好。窮不失素貞。守分農圃裏。不慕名利榮。屋上靑山在。屋下流水淸。漁樵樂自存。飢飽任所遇。嘉汝六親和。冀汝百年度。云何鬼神惡。使汝奄不起。汝遘毒疫時。我在洛城裏。千里㐫音聞。驚怛胷如燬。歸來又哭女。心狂復如癡。痛哭將何爲。殤彭同一歸。嗚呼汝寬乎。汝見汝赫不。汝赫先汝去。汝去應同遊。汝等雖同遊。奈此人間膓。嗚呼言何益。我何言之長。喜兒未及成。汝應心不忘。慈墓未及遷。汝又恨應結。兒長不久時。遷厝豈無日。須休一念滯。好歸萬年宅。哀汝汝寬乎。好歸休好歸休。此路熟能脫。泉下他日如相見。此時悲懷會有樂。</text>
<title>輓樂窩安如松 宗茂</title>,<text>洛城有高士。豈弟出世塵。早游長者門。得聞斯道眞。願學鄒老志。好善樂正倫。博約工自篤。引進敎亦諄。爲壽吾道傳。蒐纂先師文。我願從之遊。路遠病纏身。肝膽烱相照。尺書每通神。千里一席語。先獲贈我申。山川苦間濶。音聞亦難頻。時因兒輩遊。喜聞起居珍。聲聞九重徹。賢路百里先。期將抱負展。溥澤靑丘民。天何不憗遺。奄忽跡成陳。寢門痛哭恨。豈徒交情親。嗚呼命矣夫。浩歎仰蒼旻。欲語公平生。豈是短章伸。聊將存沒懷。遠寄老淚潸。</text>
<title>輓姜友 壽格</title>,<text>自少從遊好。老來契益深。喜討文辭欵。愛看德宇欽。每値風和日。携筇互問尋。那意百年祝。終爲二竪侵。八耋雖云壽。一歸痛永沉。凄凉司馬里。慘憺鶴溪潯。我年亦望八。能復幾光陰。泉臺如有見。何恨乍分今。今聞卽遠宅。衰病壙難臨。筵前一痛哭。老流自沾襟。嗚呼嘻𡃰兮。數句荒辭何能盡人間千萬說。曉天薤露遠于將蒼松林。</text>
<title>輓族弟士洪 守範</title>,<text>哀哉我士洪。汝何忍至斯。哀汝事親誠。神人應共知。鶴髮兩老親。汝何忍而辭。哀汝宜家樂。親戚咸稱之。靑孀與孤兒。汝又何忍違。汝何能自忍。忍汝知是誰。天高鬼神惡。痛號長何爲。哀汝我士洪。汝何令人悲。自在童穉時。出入我門庭。喜汝文辭就。嘉汝志行貞。臨事旣剛果。處義分渭涇。顧我一門中。有幾如汝明。行乎鄕黨間。人孰不稱名。愛重數十載。何如爾我情。汝視我如父。如子我不能。汝與我兒輩。相愛如弟兄。旣同休與戚。何分辱與榮。爾我兩家翁。以此慰暮齡。云何一疾祟。沉綿昧重輕。呻吟涉旬月。或卧或起行。時我在黌舍。見聞心不驚。一朝忽聞劇。顚倒至前亭。未及入汝室。已聞臯復聲。肝膽忽墮地。白晝如冥冥。然爲時所忌。不能親斂撫。雖緣氣力衰。是亦昧大數。嗚呼長已矣。一號隔千古。我懷尙如此。况乎母與父。第有一宗兒。是可慰親懷。長成豈無日。福善理應回。嗚呼一生死。古今人莫遁。彭殤同一寐。早晩何矜㤪。但令後死者。空斷寸寸膓。今日汝何歸。北邙秋草荒。痛呼不窮情。何盡一短章。未知人死後。泉下有見不。泉下他日如有見。送汝不哭我心則優。</text>
<title>獨坐有感</title>,<text>莫道天人遠。流通一理同。俯臨仰對處。私僞敢能容。</text>
<title>讀西銘有感</title>,<text>乾坤大父母。父母小乾坤。一心能順事。無忝爾生恩。</text>
<title>就閒堂卽事</title>,<text>終日讀書子。無情世事忙。細雨東籬下。閒點竹芽長。</text>
<title>次吳丈 斗陽 韻</title>,<text>我性是天命。吾心卽太虛。性心收不得。何用滿車書。</text>
<title>寒食日醉中作</title>,<text>東風寒食節。處處梨花開。大醉故人酒。江邨日暮迴。</text>
<title>詠雪</title>,<text>雪滿乾坤景。興圓畫不眞。但覺靈臺境。浩豁凈無塵。</text>
<title>次郭尙甫 師徵 韻 二首</title>,<text>臺上春風好。松間霽月光。携朋兼美酒。塵慮頓相忘。白髮催年紀。靑山遠市朝。但得閒中趣。休傳世外騷。</text>
<title>憶宗人來仲 後亨○二首</title>,<text>自君西歸後。夜夜頻夢君。夢裏欣相話。覺來倍憶君。昔與君不識。何曾有相思。相思由相識。還羡不識時。</text>
<title>贈別李明遠 昶</title>,<text>摻手惜相別。東風江樹綠。明年春又至。莫負看花約。</text>
<title>遊智異山 二首</title>,<text>昨日仰玆山。邈然不可攀。進進終無息。乃能達上巒。頭流高且大。洞觀天地間。雖然止所見。不若一心寬。</text>
<title>自遣 二首</title>,<text>有事焉有正。無爲却無忘。只循飛潛理。自在動靜鄕。物來寧爲累。順應自不勞。感應宇宙裏。靈波自滔滔。</text>
<title>贈別朴上舍擎夫</title>,<text>水榭風光濶。溪臺月色明。喜逢連夜話。分手倍傷情。</text>
<title>悲秋吟。贈李明遠。</title>,<text>閒齋忘歲月。遽然天地秋。今年看又半。空添白髮愁。</text>
<title>聞秋蟬秋蟲終日達夜鳴。有感。</title>,<text>夏生秋死物。猶盡天機鳴。如何人㬥棄。不念天之生。</text>
<title>次崔士仰 南斗 韻</title>,<text>由來豪傑士。不待文王風。須去過情話。各加向上功。</text>
<title>次李生 喜慶 韻</title>,<text>衰伏窮山裏。無朋助日新。今承千里訪。對話覺惺神。</text>
<title>就閒堂謾詠</title>,<text>就閒是惰事。非是出塵人。自度無才德。江山自卧身。</text>
<title>與盧完甫 珏 遊搜勝臺對吟</title>,<text>白髮映靑眼。欣開十載襟。盛事鵝湖舊。淸遊鶴洞今。</text>
<title>次來仲韻 三首</title>,<text>思君何不見。每恨亦稀書。只有憧憧念。往來心上於。思君何不見。顔面望中俙。日日前山夕。但看宿鳥歸。思君何不見。每擬早相逢。不知千里路。能保舊時容。</text>
<title>春詞</title>,<text>乾坤和氣動。窩室亦春風。發育洋洋德。㹅由一敬中。</text>
<title>講小學有感</title>,<text>每講明倫篇。尤愧事親章。塡膺風樹恨。彌深白首膓。</text>
<title>眎學子</title>,<text>聖道雖云遠。求之各在身。一心能不放。隨處卽看眞。</text>
<title>偶吟</title>,<text>學聖心無得。探經道未窮。謾將經世志。虛老碧山中。</text>
<title>淸夜吟</title>,<text>淸夜惺無寐。燈前萬古心。林間驚宿鳥。松月半庭陰。</text>
<title>贈全文若 應燁</title>,<text>願爲君子儒。毋作小人儒。文章一小技。博約是鴻儒。</text>
<title>丁卯春。哭季女。翼年夏。又哭長婦。仍寫懷。</title>,<text>人死孰不哀。爾輩何最哀。雖知脩短數。欲寬旋自哀。</text>
<title>待子書懷 二首</title>,<text>游子久不還。老父望眼寒。晝永夜又永。達曉終日難。計程又計日。愁水又愁風。堪笑衰膓弱。如何老婦同。</text>
<title>歲回甲申感懷</title>,<text>憶昔甲申歲。委禽李氏門。人亡回舊歲。不覺感懷新。</text>
<title>次李斯文得叟 德符 軸中韻 二首○竝小序</title>,<text>關北李斯文得叟。以松巖門人。又遊於寒泉先生門下。而南北交違。曾未有一面之會。今幸邂逅於寂寞之濱。一見如舊。且見一代公卿。莫不贈詩嘉奬。已成一軸。遽請余和韻替面。顧此耄昏。安能成語。而深感同門之誼。且重違請。忘拙以贈。得叟北關士。相逢若舊親。爲是泉門下。曾熏座上春。北哭松老後。南來築雙巖。紫陌囂塵遠。靑山一布衫。</text>
<title>聞望月菴會吟。次其韻。二首</title>,<text>聞說月菴上。以文會靑衿。應知論道處。各自爽淸襟。工夫有次序。要當知後先。却恐好高士。騰理付空言。</text>
<title>次素菴鄭季通 達濟 韻 附原韻</title>,<text>虛生八十歲。閒卧一茅堂。這裏終身恨。未窺數仞墻。繫馬古松樹。步上黃臯堂。忽聞絲管響。槐陰落小墻。</text>
<title>送子之京</title>,<text>汝身是我身。愛身如愛我。何忘一擧足。在輿如見我。</text>
<title>奉別城主趙公 榮祏 瓜歸 二首</title>,<text>化洽百里內。興高一盃中。一盃笑相別。百里遺愛融。花林春腳歸。風草斂芳菲。三洞煙霞夢。倘過舊巖扉。</text>
<title>敬次退溪搜勝臺韻</title>,<text>屹然天半石。風物轉淸佳。百代形何變。千秋景不埋。雲歸前獻躅。山仰後生懷。獨立沉吟久。斜陽映斷崖。</text>
<title>路中卽事</title>,<text>喜逢春日好。散步任遊遨。陽岸花初動。陰崖雪半消。天雲方澹蕩。魚鳥自深高。擡眼望山郭。靑旗風外飄。</text>
<title>次宋公著 必 韻</title>,<text>子說閒居樂。我知子意奇。玄風嗟遠矣。淆世歎奚爲。應笑夸毗客。任看軒輊兒。晴窓幽趣足。時和古人詩。</text>
<title>次櫟泉宋公 明欽晦可 月城遺墟韻</title>,<text>碩老曾遊地。賢孫又遠尋。追思當日事。應復感懷深。植義三韓節。扶綱萬古心。月城連某里。正氣萃安陰。</text>
<title>敬次退溪搜勝臺韻。贈別櫟泉。附櫟泉詩</title>,<text>勝臺逢勝友。風景倍增佳。此日同遊樂。他年跡不埋。莫催歸遠駕。那忍惜離懷。擧手行塵望。扶筇上斷崖。搜勝臺邊水。水淸山更佳。石樓明月得。磵道白雲埋。前輩留芳躅。主翁有好懷。欲歸復惆悵。回首老松崖。</text>
<title>閒中謾詠</title>,<text>虛堂秋雨霽。花塢夕陽明。露溼殘蟬響。風傳遠澗鳴。草光騰地潤。人氣共天淸。寄傲南窓下。閒吟和鳥聲。</text>
<title>遊南海錦山</title>,<text>九日錦山遊。萬峯紅樹秋。人行圖畫裏。船雜鴈鳧頭。地斷靑邱盡。天連碧海浮。人間無此境。何處是丹丘。</text>
<title>看日出</title>,<text>孰謂扶桑遠。紅輪腳下生。澒濛天地混。滉朗海山明。怳在太初上。如看始闢形。俄然區宇廓。同我太虛淸。</text>
<title>悲秋吟。贈李明遠。</title>,<text>閒齋淸曉氣。衰鬢忽驚秋。松影迎風瘦。川光得月浮。蟲聲和露溼。螢火帶煙流。萬物靜觀處。沉吟獨倚樓。</text>
<title>詠桐花</title>,<text>萬樹春歸盡。一庭桐有花。朝迎日色燦。夜混月光華。風動淸香烈。露凝蘭影婆。好看壇上曉。紅玉散明沙。</text>
<title>秋日卽事</title>,<text>秋雨輕霏霏。朝陽揜晩暉。霧籠千畒暗。煙起萬家迷。漁父簑衣溼。樵童蘆笛稀。嗈嗈何處鴈。雲裏向南飛。</text>
<title>與盧完甫。遊尋眞洞長水寺。</title>,<text>白首尋眞客。靑山謝世人。豈爲景物役。亶要襟懷伸。水月心肝照。雲霞笑話親。莫嗟秋賞盡。各有四時春。</text>
<title>傷秋</title>,<text>傷秋還自笑。餘年復幾秋。洛波雲萬古。武嶺月千秋。宇宙惟來往。乾坤自夏秋。世間凡志士。須莫更悲秋。</text>
<title>閒詠</title>,<text>閒齋晴日永。凈界絶塵埃。谷鳥相鳴和。山雲自去來。卷中洙泗近。腔裏混源開。入夜惺惺坐。庭梧月影徊。</text>
<title>晴景</title>,<text>一旬山雨翳。今日洞天開。列岫呈新態。千巖洗舊埃。病夫神覺爽。詞客氣增恢。向晩風光好。朗吟上碧臺。</text>
<title>謾詠</title>,<text>年垂八耋秋。天與一生依。愛月頻移席。乘風每上樓。但知閒裏趣。焉到世間愁。動靜探源處。山靑水自流。</text>
<title>次宋公著滌愁巖韻</title>,<text>洛波千載後。誰更過前川。灑灑虛明地。悠悠自得天。月光沙際遠。雲影鏡中連。遙想剡溪興。也知王子賢。</text>
<title>次城主趙公然字韻 二首</title>,<text>象外成佳會。玆遊豈偶然。尊卑同樂處。景物倍增鮮。要識人心一。休言世界千。淸談塵慮遠。怳若對眞仙。明公非俗吏。百里化陶然。襟佩承文學。疲癃樂惠鮮。政閒興廢百。心靜應機千。三洞煙霞境。六年作卧仙。</text>
<title>述懷仰呈陶菴先生</title>,<text>泗洙窮正脈。濂洛溯餘波。曠世猶懷想。同時况若何。心期通昒夕。顔面隔山河。窮困年衰恨。索居轉覺多。</text>
<title>述懷</title>,<text>白首耽經客。生平貧且窮。神遊八極外。身卧一窩中。尙友多知己。求交少許衷。天公猶厚我。明月又淸風。</text>
<title>自鳴鍾</title>,<text>此物誠爲珍。天機洞眎人。烟朝坐點度。雨夜卧知辰。極妙能通化。闡微可奪神。由來齊七政。果驗玉衡因。</text>
<title>次鄭季通韻</title>,<text>夙仰檜淵老。今逢永錫人。芝蘭香襲日。天地氣和春。旣尙文詞富。又嘉志向眞。願加征邁力。勿替家聲新。</text>
<title>詠高</title>,<text>人皆仰高貴。我獨不知高。形形各異品。物物自卑高。高者或無貴。卑夫亦有高。微微倜儻子。藐藐大人高。</text>
<title>閒齋</title>,<text>淸晨梳盥坐。晴景浩難栽。谷口雲初散。峰頭日欲開。靈臺增凈豁。虛室絶塵埃。揜卷遐翹首。神光徹八垓。</text>
<title>次田生 載厚 洗心亭韻</title>,<text>爲愛亭名好。沉吟到日中。旣從靜處養。須察動時通。巨壑藏魚鱉。長天任雨虹。洗心造此境。方覺點埃空。</text>
<title>次鄭友 重明 來訪韻</title>,<text>數椽屋更修。爲是卜居幽。短檻光風濶。踈簷霽月鉤。這間心自足。此外有何求。今荷慇懃訪。對吟讓一頭。</text>
<title>江山偶吟</title>,<text>看山體厚重。觀水翫流通。洞僻山容靜。源近水流淸。靜中藏萬寶。淸餘達四溟。那裏萬千象。欲言語不工。</text>
<title>輓陶菴先生</title>,<text>皇天相斯道。篤生百世師。洪波砥柱屹。崇廈棟梁峗。德業程朱嫡。文章雅頌規。山頹安倣痛。非止哭吾私。</text>
<title>輓李生汝達</title>,<text>善士奪何速。茫茫親愛情。英才稱妙歲。懿行篤平生。况托易兒敎。尤嘉喜學誠。遽然千古隔。題輓淚沾纓。</text>
<title>輓慶生 時來</title>,<text>嗟君從我學。自在幼儀辰。義重言之贅。情深說莫陳。百年期不負。一夕痛成塵。伯道有承祀。泉臺小慰神。</text>
<title>輓姨兄愼公 翊威</title>,<text>荒凉居次里。寂寞德岡亭。碩老皆長逝。行人尙涕零。玉樓應促記。文殿必通名。塵世終焉托。帝鄕伴說星。</text>
<title>輓李尼山實甫 遇芳</title>,<text>聖上嘉忠孝。風聲聳世聆。寵錫隆三命。恩光耀二城。謂必延遐壽。如何促短程。平生親厚誼。今日但沾纓。</text>
<title>偶吟</title>,<text>床頭千卷達窮身。一室能遊宇宙垠。羲易翫通天地化。麟經究晣帝王倫。虞書日日對堯舜。魯語源源侍孔顔。修己治平曾氏傳。致中位育聖孫篇。偉哉雄辯鄒夫子。豁我胷中氣浩然。卓立平生無障面。詠歌蹈舞送吾年。</text>
<title>輓尹公 徽</title>,<text>嗚呼痛兮我先君。外兄弟六昆季。公居其四稱俊奇。惇行孝悌世業全。早遊騷壇妙譽馳。况我兩家世比隣。花川古里連垣籬。是時公家樂俱存。六友堂中塤與箎。吾家伯叔且全盛。羡宇充堂相追隨。而我生晩荷愛偏。公視我同親侄兒。曾共書齋敎子弟。太平春日期永僖。吁嗟世故變滄桑。十數年來何險𡾟。兩家親懿盡冥邈。寥廓遺墟含涕洟。自我罹憂別舊居。公亦挈家他鄕移。山川間濶會面稀。悵望南北幾相思。每擬揩靑話舊情。此年違期明年期。憂患叢裏歲月晩。遙憐白髮相侵肌。寧知光陰不借人。七旬風燈一夜隳。摧胷痛哭哭未了。今秋又哭賢季萎。天於公家此何酷。福善常理亦未知。餘生天地獨抱恨。更向何親說此悲。今聞卽遠違執紼。孰謂人情又如斯。慟哭兮遠望寒雲。茫茫慘無涯。嗚呼痛兮夫何言。有生有死造化常。聖愚今古長存誰。公之享年古稱稀。公之餘慶後應祁。公乎自慰毋自悲。考終天命復奚嘻。嗚呼痛兮後死人。情自無盡。一篇短詞。千古永辭。</text>
<title>輓劉士容 以垕</title>,<text>嗚呼士容兮。禀何厚壽何嗇。苗而不秀秀不實。是古人深所惜。凡在親知尙揜涕。况君兄弟幼婦情何若。哀哉矜哉嗟士容。君何自忍向冥漠。曾我兩家世居隣。世世情誼異他戚。况君性純才且優。我愛深兮冀成立。去年從我受中庸。自恨居遠未能學。云何日月奄淪忽。我心悲兮曷有極。溫溫風味怳如昨。森森眉宇常在目。嗚呼噫嘻兮。彭殤宇宙同一籌。古今何人長年執。未有後嗣終寂寂。是尤憐兮增余惻。荒草南山先塋下。慰君歸去長侍側。嗚呼士容兮。君有精靈聽我否。一篇短詞千古訣。</text>
<title>輓族兄 守胄</title>,<text>噫我樂水先祖諸子孫。兄家絫世承家業。一門親誼同睦中。吾家情愛尤相篤。而况兄我生連歲。自在童穉同遊學。携手花川十年春。聯案江齋幾昕夕。親雖袒免情兄弟。百年心事期莫逆。中年雖分西北居。泂襟何間同一席。每恨俱衰稀相晤。有時揩靑喜歡謔。去冬十月分手日。期以春風更相握。如何一疾奄不起。使我衰膓如摧割。病不卽聞喪不含。今又卽穸不臨穴。但將深情寄短詞。痛矣世故難豫度。顧我生年亦望七。住在人間能幾日。泉臺倘有相見理。舊遊終知千歲續。先乘白雲快天遊。也知斯世不可托。寄也歸也浮休裏。一寐早晏何可慽。雖然不覺涕無從。此何人情自惻惻。遙知精靈相應通。莫待巨卿親執紼。一聲長痛遠于將。寒松蕭瑟荒山麓。</text>
<title>輓郭尙甫</title>,<text>嗚呼尙甫乎。何遽厭世而至斯。欸我從兄士禮氏。應伴泉臺相追隨。俱以吾鄕大文士。一時竝歸鄕運衰。文章憎達古亦多。十屈南省命奈奇。白髮人間我獨留。誰與論文誰與遊。嗚呼尙甫乎。君我親誼誰等侔。自在童穉同嬉遊。至老深情轉綢繆。旬月不見尙欝陶。攜杖朅來欣唱酬。我性鹵莾不能詩。得君佳句輒和之。年來朋儕盡凋零。賴君慰懷百年期。何知年運値厄會。一夕天東奎掩輝。勝臺水樓三月天。桐花馥郁昔年華。昔年詩酒今寂寞。索落孤朋懷若何。初聞吾君遭內艱。感君誠孝冀天扶。纔過一旬遽承匈。驚呼寢門膓如刳。厲疫乾坤事違情。不能臨尸慟矣夫。嗚呼生死理之常。死生一度人孰無。悠悠宇宙一浮休。茫茫天地空長吁。嗚呼尙甫乎。存順沒寧抑何悲。吾年亦稀年。在世能幾時。九原倘相見。終知別小會時多。未知君我子孫能繼君我志。世世相好克承家。嗚呼萬端情懷難盡一幅詞。不昧明靈知也耶。</text>
<title>輓姨侄愼錫慶</title>,<text>爾是吾兄單少子。能令老父樂安之。今何奄折還傷孝。天道冥冥不可知。嗚呼痛兮。親戚鄕黨哀之惜之何須說。孤寡鱞獨叫號欲絶之慘。難盡一短詞。</text>
<title>搜勝臺月夜。飮贈宗人來仲。</title>,<text>秋風淸秋月明。高臺淸景半天明。良朋會良夜遊。肝膽瀅明樽酒淸。樽酒傾浩歌發。碧波粼粼山崢嶸。此遊難恒得。此景亦難竝。離合苦無常。奈如別後情。年年此臺風月我憶君。君今遠遊何處風月憶老生。堪笑天地萬物皆逆旅。請君更進酒一觥。</text>
<title>復路吟</title>,<text>幾年世路泣歧窮。歸向靈臺訪主翁。主翁指我平生路。一路如砥萬路通。</text>
<title>秋日偶吟</title>,<text>一片閒堂一氣浩。悠悠風景送吾年。好看淸夜新秋月。半在前塘半在天。</text>
<title>禍福</title>,<text>禍福由來互伏倚。其來其去豈違天。但念天人交感際。盡人事處可知天。</text>
<title>感懷</title>,<text>吾人事業是何事。父子君臣與弟兄。若把此倫人各盡。俗淸風美萬方亨。</text>
<title>久留山菴。下來時作。</title>,<text>爲愛仙菴隱碧鬟。一旬聊借白雲閒。如今却向人間路。自恨塵緣未盡刪。</text>
<title>春日寄姜玄彥 壽根</title>,<text>三月江頭步步花。明光照水夕陽多。松林隔處遙馳想。知有高人弄碧霞。</text>
<title>翫溪有感</title>,<text>終日無心翫碧流。曲曲淺深衮衮流。問渠那得逝如許。自然不息自然流。</text>
<title>石榴花</title>,<text>石榴花發午陽明。影落淸池上下明。最愛煙朝微雨夕。團團垂露亂珠明。</text>
<title>憎蛙</title>,<text>乾坤昏黑萬蛙聲。聒聒遠邇共一聲。吁嗟爾亦化中物。何事淫哇亂正聲。</text>
<title>見河碩士 碩徵 來訪</title>,<text>來從何處去何處。何所聞來何所去。由來譽處方成毁。所貴人間無毁譽。</text>
<title>宿內院菴。扶筇出洞。</title>,<text>攜筇緩下綠陰逕。潔潔鳴泉步步淸。巖花猶惜閒人別。點點隨流似有情。</text>
<title>夏日卽事</title>,<text>一氣流行萬物亨。綠陰芳草霽光明。愛看化化生生類。各各能成太極精。</text>
<title>夏日謾興</title>,<text>雨歇洞天日色透。餘霞映溼滿汀洲。方塘水淨靈臺濶。雲影天光上下流。</text>
<title>偶吟</title>,<text>民吾同胞物吾與。落地弟兄宜友于。如何將此謾非是。是是非非反害于。</text>
<title>贈友人</title>,<text>爲贈一言替一顔。此言須莫等閒看。欲分千古聖狂界。只在一心操舍間。</text>
<title>述懷 二首</title>,<text>今年始覺去年非。此日亦知昨日非。屈指吾年垂四十。半生得是半生非。追思三十年前事。半醉半醒夢覺中。過而能改知無過。聖訓昭昭服我中。</text>
<title>率口次成賓仲韻</title>,<text>爲問庭前一朶梅。誰傳消息雪中開。天心無改貞元復。世道如何去不回。</text>
<title>謾興 二首</title>,<text>江邨歲晏雪初霽。石逕人稀半揜扉。點罷羲經窓日午。爐香消盡懶煙微。男兒天地志謾大。歲晏山中意未閒。千古唐虞身已晩。朗吟梁甫閉松關。</text>
<title>曉思</title>,<text>睡覺窓明鷄又鳴。曉光月色未分明。擁衾起坐神魂靜。依舊靈臺活水淸。</text>
<title>責子</title>,<text>客來日日我爲主。何事爾曹學不爲。若待人無方做業。一年三百揔遊時。</text>
<title>感興 二首</title>,<text>皇天賦與本無偏。世上何人不受天。天路昭昭人自暗。泣歧賢是踏歧賢。抱負當年志謾大。擬將斯道濟淆紛。世遠唐虞天地老。此身端合卧山雲。</text>
<title>暮江晩興</title>,<text>山日西沉暑氣遒。洞天寥落暮江幽。沙明石白汀風遠。兩岸蘆花十里秋。</text>
<title>次曺潤甫 應澤 韻 三首</title>,<text>柳垂深巷絶車輪。日永茅簷養我眞。簞食瓢羹無改樂。顔何人也我何人。風輕紫陌亂朱輪。世遠羲農少復眞。林下何須談世事。田間宜作荷鋤人。堪嗟歲月若推輪。自恨生平失路眞。情車晩載桑楡興。爲訪靈臺舊主人。</text>
<title>感雪</title>,<text>窮陰昨歲物難同。白雪今朝一色同。如何且爕吾胞內。滌舊維新皓色同。</text>
<title>次洗心亭韻</title>,<text>退翁臺號是天淵。俯翫游魚仰察鳶。流行一理元無間。也識主人樂自然。</text>
<title>次式好堂韻</title>,<text>削玉靑梧小塢東。霽天明月影童童。一般淸趣無邊處。灑落襟期伯仲同。</text>
<title>詠蘭</title>,<text>滋蘭庭畔已經年。每報春光百草先。夏藏其葉秋香發。認與羣華耻竟姸。</text>
<title>春日偶吟</title>,<text>一閉山門不記春。岸梅溪柳已爭新。輕風暖日無邊景。誰是前川翫興人。</text>
<title>門會時韻</title>,<text>瞻彼原頭樹葉蓁。枝枝連氣㹅精神。能知一本分千榦。可愛千孫是一身。</text>
<title>次禹秀士 師疇 韻 二首</title>,<text>逢君今日作淸遊。正値高臺八月秋。攀別明朝難盡意。爲將長短問歸流。臺號奚稱愁送臺。爲君今日佩壺來。征旆明朝挽不得。江雲渭樹思悠哉。</text>
<title>至夜吟</title>,<text>時値中冬夜又中。八垓皆入混濛中。誰識天心恒不息。一陽已動至陰中。</text>
<title>立春 二首</title>,<text>三陽回泰動休徵。萬物盎然一氣蒸。祝吾聖上體天道。長使八方壽域登。春返書窓日漸長。喜聞吾黨誦聲洋。願除身病兼心病。能使工夫日日章。</text>
<title>雨夜</title>,<text>山齋深夜雨濛濛。晦塞乾坤萬象矓。獨有胷中天地別。大陽晃朗五更中。</text>
<title>有感</title>,<text>一誠無息混淪中。二氣流行萬化中。誰識鳶魚飛躍理。活融夫婦唱隨中。</text>
<title>次宗人來仲韻</title>,<text>歲晏山中白髮長。波瀾世道亦堪傷。郢質風斤君聽未。疑人忘處恐先忘。</text>
<title>述懷呈城主趙公 二首</title>,<text>𠌫翁當日莅天嶺。敬獻諸公德器成。也識文章乃餘事。何如實地作先程。天賦旣同學亦同。達窮雖異此心同。措諸事處人多貳。識不同歟氣不同。</text>
<title>仲冬見雨灰有感</title>,<text>冬天陰曀晝如冥。點點飛灰若雨零。聖世當今和氣應。皇穹何意警生靈。</text>
<title>秋夜</title>,<text>碧天寥廓點雲收。白月滉洋萬里秋。澄澈靈臺同活潑。洞然萬象一源頭。</text>
<title>贈全文若</title>,<text>欲爲君子爲君子。甘作小人卽小人。君子小人皆在我。願君自立莫隨人。</text>
<title>苦雨</title>,<text>秋連夏雨百禾萎。上爲公憂下爲私。食是民天民國本。蒼穹何意乃如斯。</text>
<title>懷來仲</title>,<text>春風分袂已秋聲。千里洛城一夢縈。若使斯人安此土。豈令此老惱離情。</text>
<title>黌堂謾詠 二首</title>,<text>自悲功業未追前。謾送浮生五十年。洞洞此心對越處。兢兢一念若臨淵。春風攜友入黌堂。但愛看書夏日長。今朝忽見桐飄葉。聞已山田早稻香。</text>
<title>夢對京中諸宗有感</title>,<text>千里纏綿百代情。團圓時向夢中成。覺來不覺心惆悵。洛水風煙路幾程。</text>
<title>黌堂偶吟</title>,<text>講堂講字是何講。明倫明字亦何明。學宮本爲講明地。今人胡不顧其名。</text>
<title>贈楊副率應秀 栽</title>,<text>善惡只分義利間。誰人能敬一心間。紛紛俗子尋章處。此理空騰口舌間。</text>
<title>看雲偶吟示諸子</title>,<text>浮雲來往本無倪。纔向東歸又向西。人間飜覆揔如此。昨日高哉今日低。</text>
<title>黌堂春雨</title>,<text>黌齋講罷退諸子。靜坐看經日已斜。時見濛濛春雨裏。桐花閒落小壇沙。</text>
<title>賞春</title>,<text>四時春是五常仁。瑞日和風備此身。人解惜春仁不惜。何知天也不知人。</text>
<title>門會時</title>,<text>寄語吾宗多少人。須知一體而分身。若知一體分爲二。豈愛他人不我親。</text>
<title>述懷仰呈寒泉先生 附次韻</title>,<text>千里從遊世外天。喜看晴月照寒泉。寒泉混混月長照。水月襟懷覺得先。白首高歌歲暮天。空山朝夕食淸泉。朋來千里歡如舊。同善何論覺後先。</text>
<title>遊寒泉述懷示諸益 附寒泉先生次韻</title>,<text>生晩窮鄕志謾大。恨無師友發孤蒙。今來一月春風坐。忘却流年五十翁。花林弟子遙相待。果育要須筮得蒙。樂水堂前水無息。分明此意自先翁。</text>
<title>奉別寒泉先生 附次韻</title>,<text>樂得我師講味長。辭違此日別懷茫。面雖相隔心何隔。晴月中天照兩鄕。處士南歸道路長。笑看俗物盡茫茫。我知老去憂方大。亟就人中擇舜鄕。</text>
<title>謾詠</title>,<text>父慈子孝是天理。魚躍鳶飛亦性中。有物由來必有則。云何求道杳冥中。</text>
<title>太極圖</title>,<text>二氣混淪一理中。誰探玄奧啓羣蒙。從知萬化由心出。爲我懸明無極翁。</text>
<title>次朴濟卿 壽邦 韻 二首</title>,<text>日晏松關倚石臺。浪吟天地蹔徘徊。門童不察氣先紫。疑報山前俗客來。浪得儒名五十載。反求其奈未開蒙。年光已邁道彌遠。獨歎中宵愧主翁。</text>
<title>春詠 二首</title>,<text>三月東風正澹蕩。欣欣萬物㹅芳華。欲尋上世太平迹。須翫此時一氣和。浩洋仁體未竆深。無臭無聲何處尋。湖上處處春光滿。始識乾坤卽我心。</text>
<title>見山中小澗有感</title>,<text>深深幽谷一源淸。爾亦混元天一生。絡石縈林隱復見。一心不息到滄溟。</text>
<title>敬次鄭松江贈韓彦胄板上韻</title>,<text>驚看板上動龍蛇。知是松翁故友家。尙仰沉吟千載下。却忘西日落寒沙。</text>
<title>偶吟</title>,<text>千古唐虞事業違。草堂春日夢依依。徒將半世君民志。虛老林泉一布衣。</text>
<title>仰呈乾柿于寒泉有吟</title>,<text>心丹面粹。存性化質。一以貫百。外柔中直。鮮能知味。特進丈席。</text>
<title>奉別城主趙公 榮袥○竝序</title>,<text>昔後漢劉寵。甞守會稽。郡大治。被徵。有五六老叟自山谷間出。賚百錢送之曰。明府下車以來。狗不夜吠。民不見吏。今聞當見棄去。故自扶奉送。至今讀史者。傳以爲千古美事。安知弊縣之民。乃得見於今日。而未知寵亦如我明府之能敬奉上恤臨下。政簡而治成。刑省而吏戢。賦役均糶糴時。學校興官宇修。七事擧而百廢興。百里之內。小大之民。咸得樂其職安其業。六載如一日者耶。民等亦山谷中老氓也。自扶奉送之誠。亦不下於會稽之老叟。而貧無以賚送。且於我明府。抑何以錢爲。聊奉一盃松醪。以謝公醺馨之澤。繼之以詩曰。歸去來兮綽綽裕。行裝蕭灑故山涯。閒來應訪陶菴老。爲報窮廬苦憶懷。</text>
<title>往德岡書舍。寄示姨兄愼公 翊成。兼示郭尙甫 師徵。○二首。</title>,<text>昨別依然夢亦虛。日間安否更何如。向來兒病今差未。爲到德岡問以書。鶴洞春風引懶興。短筇來倚德岡亭。爲問故人藏酒否。詩囊催佩慰閒情。</text>
<title>惜花 三首</title>,<text>一朶閒花小塢東。乾坤和氣此間融。軒頭對坐愛難去。爲惜韶光易謝風。愛花非是愛花紅。愛是乾坤和氣融。和氣若存斯世上。此翁何必愛花風。獨藏胷裏四時春。人間無處可逢春。年年三月春方爛。一般和意樂天春。</text>
<title>雨後見庭梅始綻 二首</title>,<text>夜來簷雨放春聲。朝看庭梅已發英。一氣和融流不息。也知造物暗中亨。一雨千山積雪消。滿園桃李始爭嬌。春風有意挑淸興。窮巷無人繫玉壺。</text>
<title>君子亭 二首</title>,<text>亭名何以稱君子。知有君子名此亭。須願諸君顧名義。居斯愼勿負斯名。斯無君子奚取斯。欝彼蒼官特愛奇。屹立淸溪白石上。灑風高振歲寒姿。</text>
<title>七月十五夜。和郭尙甫韻。</title>,<text>梧桐月上晩風輕。萬籟初收一氣淸。欣對良朋談不厭。却忘窓外夜三更。</text>
<title>自遣</title>,<text>動處易忘靜處得。做時不如說時何。人能動靜終無間。然後方知夯大荷。</text>
<title>遊錦山。宿菩提菴。月夜聞笛聲。</title>,<text>雲盡南天海月流。一聲長笛錦峰秋。蓬萊仙子如相聽。應渡碧波共此遊。</text>
<title>戱答蘇處士 凝天 括入奚囊語 附原韻</title>,<text>笑君纔踏半巖苔。乃詑奚囊括入回。仙區肯逐遊人去。依舊前川屹二臺。時適水漲。未能周觀。故有踏半巖之語。松陰繫馬掃蒼苔。噴壑驚瀾抱石回。括入奚囊收拾去。先生坐失二高臺。</text>
<title>贈別朴上舍擎夫 時以新恩來訪</title>,<text>喜君白首挹荷香。尤賀天門近日光。也識大才當晩就。佇看秋日戴花芳。</text>
<title>贈李明遠 昶○二首</title>,<text>七十衰翁世事休。強扶性命送殘秋。曠懷天地寄餘興。騁想羲軒作遠遊。十年林下製荷衣。謾被世人手却揮。惟有江山無我競。無邊風月朗吟歸。</text>
<title>初夏</title>,<text>紅花飛盡綠陰轉。麗日和風四月天。爲愛淸光隨處憇。隔林漁屋散炊煙。</text>
<title>丙子八月一日。尤春兩先生從享文廟時題位板。因參釋菜禮。感而有吟。二首</title>,<text>聖賢於衆非親戚。底事尊崇歲薦禋。爲其明道能扶世。若報其恩萬世恩。慕賢心是慕其道。慕道心無豈慕賢。若使吾人輕道學。慕賢之說㹅虛諞。</text>
<title>憶亡友</title>,<text>炎夏淸風故院樓。靑衿濟濟誦吟遊。論文昔友歸何處。白首悲懷繞鶴流。</text>
<title>贈劉子精 彥一○二首</title>,<text>諸子一無此學心。嘉君獨有向斯心。若止有心行不篤。恐如此老抱悲心。此老初年亦有心。到今白首紛如心。流光易失學無盡。須惜寸陰遂此心。</text>
<title>獨樂吟</title>,<text>天翁待我不爲貧。剩借林泉七十春。惟彼朱門晨夜客。應嗤塵外伴雲身。</text>
<title>詠秋</title>,<text>春風淡蕩百昌和。夏日薰蒸萬物奢。寥廓秋天晴肅氣。玉淵澄豁點氛遐。</text>
<title>奉別城主洪公 益弼</title>,<text>花林遽歸有脚春。偃風庶草捲縕絪。偏沾雨澤一衰物。殘日窮山倍黯神。</text>
<title>感暮鴉</title>,<text>秋雨濛濛白日晦。農人不識酉申時。微物安知天向暮。各歸其止冐雲飛。</text>
<title>山房偶吟 二首</title>,<text>一揜山窓鎖碧霞。却忘時序暗中過。邨童來報春消息。溪柳抽黃岸有花。㥘寒累月閉山扃。不信春風野外淸。陰壑雪消晴日朗。始聞前澗放新聲。</text>
<title>述懷 四首</title>,<text>靜虛動直一言要。修己治人總在玆。若非存養眞工篤。安得光明正大時。欲窮天理理無盡。長讀聖書書有餘。只此一心萬理具。此心明處可通書。聖是天兮動靜天。學由人矣豈違天。戰兢臨履晨曛警。只恐生平獲罪天。我未生時氣在天。我應死後氣還天。生之天也死之天。不貳死生聽彼天。</text>
<title>觀龜院植木有感</title>,<text>少時舊種已成老。晩歲新栽亦丈餘。新植且高舊植老。此生便覺累居諸。</text>
<title>院木皆吾學徒承命所植。而衆木已成老大。學徒亦多有老且死者。可想敎育之多年。而徒有悼亡之歎。未見良材之盛。感而又吟。</title>,<text>物得培根猶達枝。人何勤敎不成材。若無斤斧爭侵伐。寧有牛山濯濯哀。</text>
<title>秋日思子吟 三首</title>,<text>人情莫不歎時逝。獨我胡爲願日催。若使三秋歘爾過。可令老父見兒迴。初爲功名忍別離。今反本情欝戀思。求名戀欝俱非正。自嗟終老道心微。愚心素不羨功名。安分林泉送一生。於子任他循俗態。却疑浮念未能淸。</text>
<title>守分吟</title>,<text>貧是士家常事耳。兒曹須莫歎傷哉。天公使我如兼富。應有减他細福來。</text>
<title>秋日</title>,<text>庭梧風動鷰高飛。日霽千林棗栗肥。秋光正好心還索。千里洛城子未歸。</text>
<title>待子 四首</title>,<text>渠心應與我心同。旅遊非特爲渠躬。第念由來不匱孝。何必揚名聲利中。汝心雖欲悅俱慶。我意素無必苟然。蹔喜眼前何足貴。貴存裕後亦光先。人情誰厭早登科。命在其中可奈何。千里旅遊淹日月。空令父子作沉痾。昨夜夢中宛爾見。欣然問語語矇矓。覺來一倍增馳想。長望西天杳去鴻。</text>
<title>自悼</title>,<text>索莫老懷萬念澌。怳然如夢復如兒。秋風安得蘇衰病。只伴西窓古牘披。</text>
<title>次盧完甫 珏 贈別韻</title>,<text>愁送臺邊愁送日。秋風蕭寺約重逢。脫簑海印君聞否。來到尋眞萬樹紅。</text>
<title>錦山不二邨。立冶隱吉先生遺墟碑及百世淸風大字碑。尹屛溪記其文。次先生詩韻。先生後孫尙衡甫來余。請次其韻。忙次贈之。二首</title>,<text>邨名不二慕賢居。聳動後人百世餘。百世淸風四大字。首陽千載此墟書。地之相去萬餘里。前聖後賢節共淸。薇老竹靑何㤪悔。雷山錦岳矻風聲。</text>
<title>訪靈鷲寺松溪菴。路中作。二首</title>,<text>夜來山雪灑禪門。石逕鳴筇半溼雲。探眞更向高菴去。隱隱鍾聲步步聞。松菴高逈絶塵紛。鷲𡽹聳靑半沒雲。強扶衰力攜筇上。童子出迎掃石門。</text>
<title>看同春年譜有感</title>,<text>仰止高山百載下。恨深生晩未親薰。如今敬翫編年譜。怳侍德容日夕間。</text>
<title>晬日書懷 二首</title>,<text>此日生我劬勞日。殘年感懷轉益加。兒輩須勿進佳饌。獨留人間悵若何。哀哀父母晩生我。日夜撫憐恐不全。若知頑命至今在。豈殢當年每禱天。</text>
<title>警學子</title>,<text>憂與身生寧有息。事隨日出又還生。若求無故方爲學。只恐終身無學成。</text>
<title>偶吟 二首</title>,<text>一雨一晴本一氣。陽舒陰慘各隨時。湛然太素曷渝色。要識天君亦若斯。一氣充盈宇宙間。流行晝夜不停端。人生稟是乾坤氣。胡不勤工欲自閒。</text>
<title>感吟 二首</title>,<text>讀書當年志經綸。林下空成近鬼身。先我幾人虛送世。後來繼者復何人。梧桐霽月明今古。楊柳光風吹後前。老矣嗟嗟歎何益。只將心事對蒼天。</text>
<title>輓劉公 以淵○二首</title>,<text>孝友家庭孝友人。文華德行冠鄕鄰。八旬八載考終命。浮世榮名㹅是塵。弊居又幸接芳鄰。承誨多年誼轉親。乘化如今挽未得。爲私長慟淚沾巾。</text>
<title>輓族兄 錫履○二首</title>,<text>少小情親至老大。春風秋月喜相隨。嗚呼此別成千古。獨在人間不勝悲。少年才藝惜無成。痛結鴒原又喪明。如歸泉下有相見。猶勝人間獨燬情。</text>
<title>輓族叔 元成</title>,<text>少收令望老崇資。齒德如公世所稀。况醼重牢同日窆。此行爲慰不爲悲。</text>
<title>輓姜友 壽龜</title>,<text>少小情親老未衰。嘉君孝友又文辭。安知一疾成千古。鄰笛山陽不勝悲。</text>
<title>輓族兄 守欽</title>,<text>五福人間稟得全。卜明雖喪奈何天。倘加數歲兒孫長。無恨傳家笑入泉。</text>
<title>輓朴生 齊亮</title>,<text>年非壽也名爲壽。惜燬人間父子情。忍看白璧埋黃壤。不覺西風老淚盈。</text>
<title>輓成汝威 虎雄</title>,<text>眞淳姿稟愨恂行。在古亦稀今孰儔。生平情誼言何盡。獨住人間涕自流。</text>
<title>輓劉君信 晉三○二首</title>,<text>共遊人間七旬春。君知我心我知君。今分幽顯雖先後。豈久泉臺更見君。淸剛之氣靜貞姿。儒雅承家衆仰推。八耋全歸寧有憾。只令孤友不堪悲。</text>
<title>輓族弟汝止 守善○三首</title>,<text>少時師弟老如友。情誼何論袒免親。孰謂今年先我逝。一聲長慟邈蒼旻。卓山松柏入望靑。是汝生平展省塋。而今歸侍應無憾。但使衰膓淚滿纓。人生於世倐如夢。早晏雖殊同一歸。生亦夢兮死亦夢。夢中空作夢中悲。</text>
<title>輓吳而正</title>,<text>丱角攜遊至老大。生平情誼莫相違。寧知少我君先逝。七十光陰一夢依。</text>
<title>輓權順則</title>,<text>自兒親愛長居鄰。日夕相從秋復春。遽然一疾成千古。獨住人間此老身。</text>
<title>懲憤改過</title>,<text>怒逢怒處可懲怒。過遇過時便改過。元不怒時懲甚怒。若無過處改何過。人皆善處易無怒。我自聖時必有過。山澤風雷人鬼境。男兒到此貴惺過。</text>
<title>次姜玄彥 壽根 韻 二首</title>,<text>春滿乾坤一氣佳。萬紅千紫弄嬌娃。金枝已嫰溪邊柳。玉葉半抽岸上槐。也識化工無厚薄。從知物性有參差。和風麗日景何遠。欲喚冠童上翠崖。山窓晴日點埃融。玩占春光倚檻櫳。岸柳迎風朝暮翠。巖花垂露淺深紅。神遊浩豁乾坤大。思入玄冥造化工。千載羲軒馳想遠。欲追餘訓點書籠。</text>
<title>述懷。次鄭老 夏相 尋眞洞韻。</title>,<text>閒卧乾坤一片境。勝臺之上別區中。神遊洙泗三千際。意濶滄溟九萬風。山月豈終吟弄客。慶雲擬作和歌工。昌斯與物閒斯就。何必超塵向遠蓬。</text>
<title>述勝臺釣魚之興。寓想桐江子陵之風。</title>,<text>嘐嘐百世一絲風。寂寂千秋七里空。扶節宜爭功上下。釣臺何恨地西東。桐江渭水心同白。秋葉春花色別紅。欸乃聲中天地晩。把竿回首意無窮。</text>
<title>晴曉有感</title>,<text>春夢依微不覺曉。起看初日映深霞。長堤碧溼雲連草。小塢紅低雨壓花。野麥芊芊翻萬頃。邨煙藹藹散千家。眼中光景太平象。只願豊登息㤪嗟。</text>
<title>雨中偶吟</title>,<text>陰雨支離日又日。苔生床閣綠生靴。階庭潦急疑成瀑。竈突水盈恐產蝌。露重長麻半折榦。草荒遠畒已傷禾。拾樵赤腳搔頭語。朝爨此艱夕奈何。</text>
<title>宿靈鷲寺。自海印頂轉向香積峰。路中卽景。</title>,<text>逈脫塵區入翠微。蕩胷淸界俗緣稀。坐移石上嵐生袖。行憇松邊露滴衣。綠樹陰中千鳥語。白雲頹裏一僧歸。晩登絶頂乾坤大。遙點香菴掛夕暉。</text>
<title>入九千寺 二首</title>,<text>捫葛攀藤上碧鬟。萬峰回處一菴閑。花紅舊砌千年色。石老荒壇太古顔。塔影迎風欹檻外。磬聲搖月落雲間。危樓詠罷神魂凈。始覺淸都在世寰。九千菴號問何齡。華搆隣天若化成。古壁煙熏金像老。畫梁夜靜玉燈明。千巖翠靄來還去。萬樹奇禽捿復驚。夢落曉鍾淸透骨。起看瑞旭上前楹。</text>
<title>登香積峯 二首</title>,<text>晩登德裕最高峰。恢豁乾坤一望通。北近薇垣嵬斗極。南臨方丈縹雲中。氛連碧落云西海。水濶平沙是洛東。誰識人間別有地。聊伸男子四方衷。一嶽高高三路通。登臨快覺世思空。雲興遠浦龍潭水。霧豁尖峯馬耳風。眼底煙林赤堞壯。望邊花葉錦山瓏。湖西𡽹右萬千界。盡入回頭指點中。</text>
<title>閒中卽事 二首</title>,<text>千古唐虞事業違。一春光景自依微。曉窓花撲香生夢。晴嶽雲收翠滿衣。神氣靜頭看道體。鳶魚動處翫天機。茅茨日晩無人到。布糓聲中揜竹扉。一卧林泉遠世紛。愛看景物自朝曛。墻頭花落春光散。池面風生月影分。後苑暮煙催宿鳥。前山微雨懶歸雲。閒中領畧乾坤意。萬象無非不息勛。</text>
<title>次吳丈 斗陽 韻</title>,<text>直作男兒宇宙遊。此身無處此心留。任觀物理否還泰。閑占風光春與秋。南北東西皆可樂。工商農士竝相儔。年年陌上鶯花節。時把酒詩共唱酬。</text>
<title>次宋公著 必 韻</title>,<text>竹林踈雨揜山家。驚報門前紫氣多。斗喜蘭馨熏菉室。却慙泥淤映淸波。唾珠縱燁無鹽畫。皷缶奈懜大濩何。居僻難頻麗澤會。悵吟雲樹自興嗟。</text>
<title>次宗人來仲韻</title>,<text>年來病懶揜山門。遙憶故人惱夢魂。安土八方皆可樂。殊鄕千里更奚論。從知忠信行蠻貊。休向夸毗苦囁喧。鶴洞秋淸臺月好。共君何日對金尊。</text>
<title>次城主趙公慶老宴韻 二首○代人作</title>,<text>南精昨夜耀華筵。勝事今朝入頌篇。鈴閣耋艾含哺地。康衢煙月詠歌天。古儀正合壽星節。晠禮將稱壬戌年。洪福旣同明府樂。遐齡願獻玉階前。壽域乾坤闢勝筵。鶴軒煙月詠佳篇。盛儀秩秩升三老。沛澤洋洋降二天。皷腹歌謠聞昔世。涵恩蹈舞卽今年。蠧翁遺化欣重覩。盛事花林埒後前。</text>
<title>次族弟智汝 守愚 韻</title>,<text>君爲我弟我君兄。半世敦親照兩情。責善每消今俗態。論心恒質古人經。塤箎交和幾多日。麗澤相滋擬一生。却恐始終難克保。願君無效此聾盲。</text>
<title>歎道學不明</title>,<text>古今儒者妄探道。道豈窅冥日用中。赫命誰知無內外。高明不識道中庸。但懼治平爲巨事。寧思誠正是要功。寥寥百載紛迷睫。聖訓何時可闢蒙。</text>
<title>和郭尙甫新歲吟</title>,<text>回斡天機妙且玄。任看時序自悠然。人間得喪同槐夢。靜裏安煕是葛天。虛送光陰今幾歲。重來日月昔生年。感中忽得佳朋什。詩興遠紆雲樹邊。</text>
<title>次宋公著韻</title>,<text>得友輔仁素我心。人誰與我伴山林。忘形幸荷包蒙篤。倒意相欣託契深。只恨索居閡令範。幾希空谷聽跫音。如今偶做黌堂會。喜報德星昨夜臨。</text>
<title>門會時</title>,<text>我祖當年卜此鄰。後孫今日百餘身。分形連氣皆知否。萬葉千枝我識根。連氣識時眞性得。同根知處覺情新。莫辭此酒十分醉。爲樂吾宗百代親。</text>
<title>草堂夜坐</title>,<text>夜入閑堂暑氣遒。竹林凉動已驚秋。虫聲溼露鳴還澁。螢影和煙斷復流。隔岸邨舂風外急。遠江漁火雨邊稠。荊扉撑掩小園靜。月色透雲上柳頭。</text>
<title>次楚江書院韻</title>,<text>楚江源遠接滄洲。吾道東來一脈留。泰嶽粹容嚴百載。寒潭晴月照千秋。功深開繼平生業。義大攘尊半世籌。滿掬兎蛇未盡淚。更追當日爲公流。</text>
<title>搜勝臺</title>,<text>爲愛江心一片臺。絶埃天半獨崔嵬。能令遊子煩胷滌。更使騷人欝抱開。幾度英雄千古跡。頻傾少長九秋杯。淸區物色招閒興。終日苔磯任去來。</text>
<title>次明菴鄭明叟 栻 韻</title>,<text>欽仰高名十載前。客秋邂逅豈非緣。許交不待相知面。傾膽深欣共得天。大地達觀今幾日。高衢騁力政何年。淸風來晩蘭香靜。無競江山弄紫煙。</text>
<title>感吟</title>,<text>仲尼環轍春秋日。鄒聖虛過六國風。濂洛羣賢誰展抱。栗陶諸老亦云竆。心遊宇宙身房內。志濶唐虞世降中。天地悠悠時不與。吾儒何日可舒衷。</text>
<title>謾詠</title>,<text>守分平生任自然。但將心事質前賢。功名久斷塵間夢。風月長留象外天。世遠唐虞違志業。身閑天地樂魚鳶。前山春盡秋兼過。綠草丹楓六十年。</text>
<title>次李明遠韻</title>,<text>有志初年慕獻賡。無情日月幾虛盈。才優端合膺多福。命蹇何知蔽兩明。簞食雖空顔氏巷。麒兒應振謝家聲。君衰大雅陳無繼。他日騷壇孰主盟。</text>
<title>雨中閒吟</title>,<text>春雨前簷雪半成。竹扉閒掩午鷄聲。樵童應歎簑衣濕。汲女空愁井路濘。山郭依依踈杵響。溪邨藹藹淡煙生。明窓和睡看經坐。堪笑斯翁老太平。</text>
<title>追和宋公著搜勝臺韻</title>,<text>小洞仙臺壓翠空。閱經今古幾英雄。磐根半入層波裏。角高撑積氣中。天作勝區奇爽會。人扶淸興翫遊同。臨分不覺酣餘景。各播瓊琚響晩風。</text>
<title>謾詠 四首</title>,<text>笑哉世上夸毗子。自㥘㥘人何所營。欲貴恐人多沮貴。要名亦懼或虧名。嫌名還好渾塵俗。忘貴寧憂阻巨卿。綠水靑山無競處。八垓風月掉衣行。寄語騰騰儛世郞。一生奚事自奔遑。面前自有好田地。身外何蹌險路塲。墦上醉夫驕妾婦。繡中肥角詑蒭粱。尤呵多小熱中子。不識靑天㤪嬖倉。堪歎世間附勢人。名雖爲士㹅捐身。誰羞齊御擁人葢。爭詑孟甞待己親。巧令取容今莫喜。肺肝難掩竟招嗔。能修天爵輕人爵。然後方知席上珍。富貴欲圖焉若意。貧窮雖厭只勞神。石田數畒靑山靜。玉帛千鍾紫陌紛。上有皇天唯聽命。下存平地可安身。但令俯仰心無怍。何處男兒不自伸。</text>
<title>擧子吟</title>,<text>一試紛紛遠近士。傾資破產自忘癡。功名得失知前定。私欲營爲詎可期。惰業猶憎徒望倖。無文何意亦奔馳。不修人事論天命。堪笑世間逐利兒。</text>
<title>次李明遠翫戱韻</title>,<text>悠悠泛泛老精神。天地中間自在身。馳想羲軒杳難際。游心洙泗浩無垠。孤高不必招時忌。笑戱聊能渾俗塵。稷契勛華何可說。可憐林下一閑人。</text>
<title>次諸益韻 二首</title>,<text>昔年君我共丰容。今日胡成白髮翁。暮境情懷寧有異。窮廬悲歎想應同。經綸素志何須說。抱負平生竟掃空。願把桑楡吟弄興。浪遊三十六春宮。天地能令賤物容。遽然成此一衰翁。麤衣糲飯隨吾分。明月淸風與衆同。虛送光陰悲白髮。徒將心事質蒼空。今逢諸益塵襟滌。怳若披雲玩月宮。</text>
<title>次觀水樓韻</title>,<text>龜淵源接泗洙汀。活潑淸流繞廟庭。混混續來知有本。悠悠過去自無停。盈科豈憚經千曲。勇進終能達四溟。觀水名樓誠有意。有形觀處覺無形。</text>
<title>次崔士仰 南斗 香玉齋尹屛溪韻</title>,<text>峽裏一齋八窓洞。齋前雙澗四溟通。天光雲影徘徊內。魚躍鳶飛活潑中。聖可學歟無已進。舜何人也有爲同。要令此舍恒存主。然後方能廓大公。</text>
<title>感吟</title>,<text>耄年精氣若昏霧。只有形骸人世留。情熟程朱猶記想。神馳洙泗尙優遊。盡消習氣餘初性。忘誦經文領大猷。耿耿此心何處用。恨難傳與後生儔。</text>
<title>觀水樓</title>,<text>觀水樓高暑氣微。登臨昕夕遠塵機。花光映枕香生夢。松影低欄翠滿衣。月朗庭梧晴景濶。風淸池柳爽襟溰。客來休說經綸事。我是人間懶不歸。</text>
<title>次明道和打乖吟 二首</title>,<text>生世幸爲男子身。任窮何恨落風塵。聖謨賢範亦云富。明月淸風豈曰貧。自喜閒中千古趣。浪遊腔裏四時春。樂夫天命疑奚有。我是人間掉臂人。生今世也處今世。處世還能混世塵。欲貴奈如趙孟貴。厭貧難躱魯原貧。淸風明月安窩趣。細草閑花壽域春。存順沒寧唯我事。㤪尤何可及天人。</text>
<title>次劉君信守默齋韻</title>,<text>道體至虛至實存。自心得處有難言。靜觀川水長來逝。閑翫山雲自吐呑。細爾云爲如不察。大而天地更何論。怳然一悟渾同體。堪笑崆峒往問軒。</text>
<title>偶吟</title>,<text>一卧雲林歲月流。遽然已過七旬秋。人間已隔經綸事。物外長隨泉石遊。擡眼靑天天浩浩。濯纓淸水水悠悠。休休莫莫虛生老。却愧無顔對聖猷。</text>
<title>次盧完甫韻</title>,<text>與子相知自妙齡。渭城春樹幾年靑。蓬麻生竝宜扶直。蘭蕙臭同喜襲馨。老去工夫寧有懈。流來歲月却無停。朝聞夕死須相勉。此訓當書座右屛。</text>
<title>龜院閑詠</title>,<text>黌齋於我有深緣。此地逍遙幾十年。門柳壇梧三紀種。淸風明月四時天。䂓成白鹿朝昏講。化洽靑衿歲月綿。瞻仰廟庭恒感惕。愧無德業勉追先。</text>
<title>聞月城同春遺墟。櫟泉重建草堂宴落成。有吟。</title>,<text>先賢遺舍更修成。爭賀後昆不匱誠。千古淵源寧地墜。三韓梁棟亘天擎。皇明瑞日山中朗。䨓首高風洞裏淸。此日靑衿同勝會。後人應慕令公名。</text>
<title>輓城主李公 顯良</title>,<text>早立霜臺納誨猷。晩承殊眷管南州。心存愛物先摩撫。志切濟窮後距鉤。聖上特思興廢縣。皇天何意奪賢侯。旅㫌千里西歸路。一域遺民涕泗流。</text>
<title>輓李執中 聖擇</title>,<text>吾鄕儕友孰如君。君我交情老益勤。妙歲騷壇同做業。晩年泉石共攜醺。軒軒風度今何見。灑灑談論惜不聞。六十光陰嗟倐忽。世間萬事㹅浮雲。</text>
<title>輓李美甫 萬宏</title>,<text>美甫執中吾愛友。如何數月隔幽明。地下從遊叔姪樂。人間慘慟親朋情。豈弟容儀嗟永閟。芝蘭交誼更誰評。自今行過東邨路。那復相欣笑出迎。</text>
<title>輓裵生 夢錫</title>,<text>才行兼全世罕人。愛君由此倍相親。報暉心切終無憾。滋葉根深菀有兟。泣鬼幾年憎達命。驚風半世貴通神。忽聞乘化悠然去。痛哭蘭亭跡已陳。</text>
<title>輓陶菴先生</title>,<text>士生斯世貴知心。樂得先生講此心。開來八路坌諸子。承欵十年許一心。春風座上開千戶。瑞日晴邊照兩心。天不憗遺長夜閉。嗚呼何處更論心。</text>
<title>輓族姪 昌迪</title>,<text>嗚呼士吉眞佳士。孰謂今年遽至斯。叫峽猿腸幾寸斷。傾梁杞淚澈泉洏。摳衣講學怳如昨。把幅題詞豈忍爲。命似子淵兼伯道。非夫慟矣更誰悲。</text>
<title>輓李公 暄</title>,<text>溫然醇質瀅然操。德望雅儀世共推。業業家庭全孝友。恂恂鄕黨謝營爲。靈源有濬波淸遠。寶樹深根葉繁滋。偕老八旬同日窆。此行爲慰不爲悲。</text>
<title>輓三從叔 极</title>,<text>吾宗長也我鄕長。二品崇資九耋年。竭力事親人可則。深誠尊祖衆皆賢。陪遊幾歲偏承愛。隔欬今晨倍塞胭。適値諱辰違執紼。德山遙望慟懷纏。</text>
<title>輓再從兄 守泰</title>,<text>八耋考終世所稀。人皆爲慰我何悲。平生情愛偏相篤。半世追隨恐暫離。鄕黨如今無長老。門闌從此孰依毗。滿庭蘭玉是餘慶。乘化全歸愜孝思。</text>
<title>輓郭宗甫 漢徵</title>,<text>丱角攜遊至老大。交親情誼轉冞冞。瓌才莫售命憎達。眉壽無徵數亦奇。龜院論文如昨日。鶴亭把酒更何時。寧知少友先乘化。反使衰朋淚滿詞。</text>
<title>輓宋公著</title>,<text>奕世華胄邁世英。博聞多識早騰名。行敦孝友全天賦。文徹古今得地靈。聲氣相求深晩契。林泉共約樂餘齡。遽然一夕先乘化。白首寢門涕自盈。</text>
<title>輓李明彥 暘</title>,<text>早欽孝友襲家庭。何况忝親倍素情。灑灑談論醒俗懶。亭亭標致脫塵縈。如何一疾彌年歲。奄忽三泉閟典刑。衰病未能親執紼。曉天寒月但沾纓。</text>
<title>輓城主李公 聖中</title>,<text>三載花林有腳春。窮山衰草亦沾仁。方欣百里歌來暮。那意一朝哭返輴。楚峽暮雲腸斷寸。梁城晨月血崩峋。桐鄕遺愛何須說。病未攀㫌倍黯神。</text>
<title>輓曺潤甫 應澤</title>,<text>居接東西四十春。靑年情誼老彌惇。幾隨花柳同吟賞。每慰簞瓢任窶貧。忍說麒麟先返昊。俄驚凰鳳混藏雲。荒庭寂寞餘孤寡。那禁親朋淚滿巾。</text>
<title>輓朴濟卿 壽邦</title>,<text>病蟄山齋惱夢思。忽驚喪僕告兄歸。衰來每歎晨星望。此日寧知夜壑移。厚重德儀何處見。華敷文藝惜沉輝。堪將哭婦去年淚。更向南雲沾我衣。</text>
<title>輓李輝甫</title>,<text>吾鄕儕友若晨星。白首親情倍少齡。每慰八旬神尙健。安知一疾藥無靈。雍容氣宇嗟何接。欵厚談論惜未聆。病卧寢門違執紼。含哀成語報冥冥。</text>
<title>輓四有堂禹公 洪漸</title>,<text>生平交契繼先誼。况又派連內外親。孝友家聲承不墜。詩書世業邁能遵。嗟何一疾毉無技。虛過八旬志未伸。朝暮吾生亦復幾。泉臺早晏續遊頻。</text>
<title>輓禹友 洪紀</title>,<text>幾年相恨不相見。今日那堪聞永歸。孝友惋容心上愛。溫淳雅範眼中依。芳蘭茁五知餘慶。稀筭添三且莫唏。路濶身衰違執紼。至親情誼涕空揮。</text>
<title>輓贈參議和谷李來甫 遇泰</title>,<text>生非偶也死何遽。欲問蒼天天邈然。早歲名聲推士友。晩年風範邁狂狷。命爲憎達數胡舛。壽不滿仁理亦玄。未哭柩前聞卽穸。生平情愛杳重泉。</text>
<title>輓再從兄 守恭</title>,<text>嗟吾門運轉彫替。賴有我兄猶倚依。沉重德儀古老範。質淳言行後生師。耄齡每慰相遊話。此日寧知奄棄違。獨住人間誰與伴。一聲長慟暮山歸。</text>
<title>浩歎歌 登高作</title>,<text>天地大且大。山川多又多。此間億兆民。何以致和平。要知聖德外。他無可爲事。</text>
<title>死生歌 三首</title>,<text>世上一夢耳。一夢誰不夢。晩寢與早寢。率是一般寢。此古今常理。如何獨自悲。我前千百世。我後億萬歲。人生死亡後。應如未生時。世人莫惡死。其奈未生前。人生死亡後。魂魄皆離散。未知一精靈。不泯何處會。死若見父兄。速死亦至樂。</text>
<title>自警歌</title>,<text>賦命七十餘。汩沒形役中。點撿吾平生。俯仰多愧懼。今後須克己。奉若贖舊罪。</text>
<title>忠信歌</title>,<text>言語宜忠信。行實宜篤敬。忠信與篤敬。㹅是好於己。奈何世上人。自㬥自棄爲。</text>
