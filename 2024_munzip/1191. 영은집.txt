<title>壽母生朝。敬次家兄朋厓公 華壽 韻。己巳</title>,<text>斑衣起舞稱觴筵。臘樹琪花上髩姸。偏喜慈天緜日月。爭瞻平地降神仙。起居但願年年似。福履留將世世傳。自媿劬恩無以報。南山百拜頌餘年。</text>
<title>讀書志感三絶</title>,<text>一書未了他書趨。數墨纔過故墨渝。試服何方醫得祛。考亭夫子有嘉謨。寸得雖微尺得多。新書儘好舊書何。久久耐煩成熟了。僊僊轉覺祛沈痾。義到精深語到艱。傍無強輔可惺頑。且閣一邊時復讀。神明爲我破重關。</text>
<title>次家兄詠雪韻</title>,<text>颯颯瀌瀌耳頓醒。平鋪玉屑滿階庭。遙簷宿鳥疑歸所。晩浦漁舟失故汀。鴈塞十年啗烈士。龍門三尺立諸生。今年凍殺人休說。大椀終看喫飽聲。</text>
<title>枕漱亭</title>,<text>洞天窈窱逼靈眞。小築端宜棲老身。韻玉琮琤泉入戶。亂碁磊落石鋪茵。桃源或到漁舟子。雲谷時逢載酒人。密邇先原風樹感。巖居匪直謝囂塵。憶昔厓兄此地營。登臨偏切陟岡情。堂依石勢仍階級。軒壓溪心自水聲。知我鯈魚游潑剌。款人幽鳥語分明。如今萬事心無入。祇付殘篇了此生。</text>
<title>洞天二十詠 用雲谷詩兩聯分韻。</title>,<text>曉林陽意動。色色見天心。時有澗邊鳥。坐弄百舌琴。右洞中春天鸎囀庭畔柳。鹿飮巖下渠。谿風淸午簟。主人臥看書。右洞中夏天商音入谿樹。巖阿錦繡媚。無端感懷長。蟲聲繞壁四。右洞中秋天喉澀幽灘咽。鬢瘦曉山岌。永夜悄無眠。明年已七十。右洞中冬天三峯拱兒侍。上有吾祖阡。那禁寒泉感。香火自年年。右洞中山天蒙泉枕下鳴。竟夜聲亹亹。知渠不息功。前頭去復幾。右洞中水天谷空噓有隧。幽人夢初覺。亂山䕺薄中。一時笙簧作。右洞中風天蒼蒼天欲黑。一聲動林關。乍從起處起。殷殷度南山。右洞中䨓天峽束遲爲曙。陰壑宿霧濃。冉冉山色改。一輪到天中。右洞中午天松暗水涓涓。星河轉簷隙。靜坐眞機呈。萬念都是客。右洞中夜天谿禽一聲過。晴囪照紅日。對越卷中人。此心政專一。右洞中朝天短篴何處聲。牧童六與七。牛背掛靑蓑。穿去林間日。右洞中暮天兩儀入無際。谿山渾一胞。誰遣撒花手。侈我屋上茅。右洞中雪天纖雲歸遠空。涓泉警幽夢。少焉山半輪。殷勤照我棟。右洞中月天靉靆千林色。玲瓏半簾聲。曉娥提甕語。巖端瀑布成。右洞中雨天聽禽兒丸藥。牽犢翁荷鉏。捲簾山更好。淸興饒林居。杜霽朝詩。丸藥流鸎囀。註云日晴宜丸藥。○右洞中霽天谷口人煙起。桑麻接前阡。耕山非逃世。毋我沮溺然。右洞中野天負杖臨高頂。三山一望可。鷗鷺猶不猜。雙雙飛度我。右洞中海天性本不解飮。當軒輒頹然。客到休問酒。亭下有釀泉。右洞中壺天膠擾百年間。居然我髮白。願收寸灰餘。歸來枕泉石。右洞中心天</text>
<title>挽野隱族兄 夢陽</title>,<text>丹丘號仙鄕。耆德古相望。吾宗文藻宅。滾滾發源長。惟公天姿富。名譽蚤翺翔。飭躳惇孝悌。餘力以文章。妙言抽關閩。傍流泝漢唐。滿腹載碨磊。開頰生馨香。乍授西園簡。卻垂北海。翛然斂踪跡。高臥林下庄。卷中千載友。宅邊數株桑。存養元有素。優游誰獨障。而康復而好。遂躋八旬強。遞瑟歌同陸。連被樂比姜。養得林泉重。善類咸推昂。斤斤論中窾。恢恢量包荒。所以厭人心。不啻望靈光。空疎偏知奬。源源拜匡牀。執契從先子。推愛因阿郞。鼓篋頻虛席。留轄輒呼觴。小子今焉仰。大老嗟云亡。西湖秘典刑。東壁收光芒。豈惟吾私慟。一方俱倀倀。悵望華蓋里。不禁我涕滂。</text>
<title>挽李聖則 準祥</title>,<text>襟期疎雅古家風。六十年來養拙翁。一臼滔滔名利外。關心藥裹老於中。通家厚誼又同庚。歲晏竆廬兩綰情。回首層峯那復說。如今補綻昔時嬰。痛纏鴒原我涕淫。寄言阿季若爲心。賴有傳家文選在。終看他日滿庭陰。</text>
<title>次濟美堂落成韻</title>,<text>憶昔拜公杖屨園。居然人事一朝翻。傳家衣鉢詩書禮。當世模楷祖子孫。聞道阿郞成偉頌。終看吾黨有公言。同楹合祝藏修地。情禮商量一體尊。</text>
<title>癸巳春。因靑鳧宗會。觀周王山諸勝。次宗姪蒼臺薰伯 有橒 韻。</title>,<text>大遯山未到周王界。襟懷已出塵。石蒼苔蘚沒。松老蔦蘿紉。大遯名猶好。遊觀興復新。夜來巖底宿。仙鶴報前身。船巖石路將竆氣勢增。無端凄凜一頭冰。因緣捱過層層面。彳亍行尋步步稜。匪直神明潛保護。由來兢業利攀登。今行頓覺操心法。不谷如臨到底恒。周王窟何年轍跡駕纖離。石戴留芬萬劫遺。古榻雲生埋寶座。懸厓鳥絶鎖靈逵。劒門崛嵂天爲固。禹穴谽谺鬼所施。最恨當春冰玉帳。前人詩帖未曾垂。旗巖寂照菴邊聳翠岑。岧嶤直上幾千尋。叢鬟立立環如馬。銳确巉巉翼似禽。可使指揮諸魅伏。誰知撐豎化翁心。如今晠代兵氛廓。祇合登臨記瑞祲。</text>
<title>次族叔癡菴公 景羲 墓道立石韻</title>,<text>瞻星臺下路南循。文曲百年晦列辰。湖館未從羣弟子。魯坊空拜過行人。名傳儓隷何須碣。禮合豆籩尙闕禋。多謝賢孫追遠意。寒山石語迄千春。</text>
<title>金州行。宿通度寺。與三從姪有鎬共賦。</title>,<text>倦馬寒山路。巋然大伽門。飛甍驚遠眺。淸唄爽煩魂。極樂山人宅。無端俗士轅。幾年今復到。石佛已忘言。</text>
<title>發金州。歷漆山浦至栗峴。戲贈蒼臺。</title>,<text>涉盡長河復疊岡。金陵回首是幷鄕。寒雲一抹朱皇嶽。流水千年竺婦塘。不謂惠州天上在。誰知劒閣峽中藏。人間我是逋仙者。刺史不能縶一方。</text>
<title>留能州客館。次蒼臺韻。</title>,<text>不圖豪士此中幽。東接扶桑北沸流。未信徼荒王氣會。元來世界我生浮。天寒水國龍吟窟。日暮鄕關角語樓。我馬低徊緣底事。爲傍花樹故遲留。</text>
<title>能州別館。誦陳后山河梁闋以勞之。仍占古調二絶。</title>,<text>遠浦寒潮退。孤城宿霧開。行行行不舍。容易過岡來。人生足別離。何必此中悲。聞道河梁別。天山萬里湄。</text>
<title>沂上。別周文賓 相穆 僉兄。</title>,<text>浮生離合好相催。纔到門時餞席開。故宅百年文藻伴。深春三月武陵盃。不因子美江湖逐。安得元方伯仲來。多意今朝沂上雨。故敎歸客更徘徊。</text>
<title>挽族孫趾彥 麟煥</title>,<text>菱角雞頭渾不形。𣻏𣻏此世古家刑。把牋不敢張皇語。卻怕尊堂寸寸釘。千里封章闡鼻祖。雙圍穿札壓都人。那將懷玉山中牒。丐得前程一兩旬。一夏硏槧竹裏館。阿婆三五抹塗時。祇今疎夢尋常到。老去偏憐竹馬知。君歌我舞十年前。一隊風流不寂寥。折箭今來弓亦掛。詩吟劉白咤中宵。</text>
<title>次百悔從兄 崑壽 三聲韻</title>,<text>鵙窻斜日亂梭飛。弄得聲聲出箔幃。宛轉天孫來降是。間關鸎語乍聽非。征絲匪直酬官督。慈線且將報孝輝。莫惱燈前勤札札。終看卒歲告完衣。右織機聲日暖池臺燕子飛。老夫無事倚書幃。厭聽游子評歌曲。惱殺傍人道是非。賴有驥兒能解讀。卻令蝸屋頓生輝。琅琅聲裏煩襟豁。側耳三時起攝衣。右讀書聲丹穴羽毛未學飛。偏憐啼笑繞庭幃。早搜篋子幼儀抄。且慰家人績事非。聒聒亂蛙當鼓吹。娟娟老蚌弄珠輝。人間善慶從他出。爭祝家家夢虜衣。右啼兒聲</text>
<title>李元叔 相聖 來訪。百悔以詩令困惱之。笑次。</title>,<text>浮世功名等贅疣。歡愁何足問蛟鰍。閒來樹語千般鳥。病起花闌五月榴。賴有跫音山外至。穩將離緖酒中酬。座間百悔偏多事。惱敎詩筒督遞郵。</text>
<title>詠雪排律。次韓詩四十韻和蒼翁。</title>,<text>驢背風流遠。無人踏雪來。感君璀璨贈。聳我老肩催。空色元來幻。何須造物猜。玄冥敲二氣。白陸起千堆。帶雨乍明滅。逐風任去回。岡巒斂翠黛。川瀆失灣隈。匝地琪花粲。滿天玉甲摧。輕輕透穴隙。故故繞池臺。誰把綺紈素。遍敎衣被裁。練絲繚岸柳。鮮髮畫階苔。凹凸因形賦。密疎隨意挼。霾英兼靉靆。硬粒敵瓊瑰。渾合三元氣。凈無一點埃。含情何潔潔。受質本皚皚。臘瑞呈豐稔。聖功協輔財。側谿勢轉穩。層嶂氣增嵬。靜夜常含月。竆陰際復䨓。剡溪停客棹。蕭寺喚僧盃。世界重煕皥。乾坤再闢開。矮松欹弱植。瘦竹喜深培。閃水藏蹤乍。幔山轉眄纔。誠抽孝子笋。貞葆幽人梅。尙有介中量。姸媸一色該。無心戀聚散。有意弄徘徊。漢繡被千落。蜀鹽散八垓。騰空始逸態。落地已寒灰。海窖天饒節。蔡城夜獲魁。人稀三逕沒。鳥坐半枝頹。縈陌長蛇騖。爬崖怒猊豗。輕颺蝶化翅。縞潔鶴同胎。水閣光逾射。巖扃凝不推。郢謳寡俗和。周雅勞民哀。晛見旋消魄。濇摶可弭灾。那堪深閉戶。無數細傾罍。使事慚歐令。傳神憶馬才。壑深囚餒虎。澌漲上河鰓。物理難推了。天功儘偉哉。袁安倚夜枕。消寂政無媒。白戰雖徒手。游刃地尙恢。但於韓老腳。安免倒綳孩。</text>
<title>蒼翁用康節何事吟投示。卻次以寄。</title>,<text>何事邇來閉戶深。親朋落落少相尋。陳工無與資麗澤。交道難回利斷金。撫卷偏多年邁歎。禔躳謾負歲寒心。嵆翁一事前頭望。領取琴樽與子斟。何事幽居興味深。古人朝暮卷中尋。文章不在耽糟粕。義理要須辨鐵金。滿院春風微拂面。近窻水月靜觀心。案前下物綺如錯。酒不辭多百斗斟。</text>
<title>梧窩李丈 相奎 年七十。爲先先生叫閽之擧。將扶羸於千里之外。可唏又可壯也。臨別呈四韻。</title>,<text>洛城風雨趁重陽。愁把寒花侑別觴。百年抱血腸冞熱。七耋裹跰力匪強。卽今聖主膺新服。自是公論有句當。但願脩程爲道愛。早敎吾嶺再輝光。</text>
<title>留亭卽事</title>,<text>巖棲幽閴穩紓襟。消息眞傳灑落心。所以吾家存養訣。工夫要自靜中尋。</text>
<title>雲山齋中。次白聖淳 灝運 韻。</title>,<text>齋衣整攝步前楹。爲惜良宵酒一行。蓬海月來端正面。花塢春洩淺深情。箇中收拾渾成句。分外經營總役形。賴有丈人當座壓。淸談半夜共諸生。時梧窩李丈爲洞主</text>
<title>次族孫謙叟 泰煥 敬軒韻</title>,<text>學始終由一箇敬。直將心法㴑千聖。眞方端的傳祈華。遺訣分明備語孟。且喚主人惺起居。如臨嚴傅理情性。小軒扁揭要時省。知子工夫日夕競。</text>
<title>次薰伯與李禹用 泰鉉 酬唱韻</title>,<text>亭頭徙倚望依依。一抹江雲咫尺違。岸柳風輕禽舌鬧。階苔日長馬蹄稀。頹齡誰道幽居好。瘦骨無功戰勝肥。近報吟仙修遠社。肯敎許飮醉言歸。</text>
<title>贈別申時應 晉運 關東歸路</title>,<text>荒村盡日閉門深。山水翁來細討襟。老去偏知年輩好。坐來不覺夕陽沈。自慚世故多纏縛。剛羨風流遍陟臨。臨別更留三浦約。白鷗應解故人心。</text>
<title>挽丹砂族叔 景杰</title>,<text>窈窱丹砂宅。八旬養性眞。靑箱傳祖業。素履安吾身。也有靈光在。而今鼎竈陳。重陽歌復續。爲問修文仁。</text>
<title>挽朴景輝 致鳳</title>,<text>朴君景輝。海上秀士也。行誼文彩藹然。爲知舊之望。年四十而夭。噫。直木先伐。甘泉易渴。宜乎景輝甫之不免也。余與景輝。托忘年之交。衰暮相仗之情。殆不寥寥也。豈謂老者後而壯者先。如古人所云耶。重陽後四日。風雨甚惡。因記昔謝溪堂之哭潘郞也。以滿城風雨近重陽。作三疊詩以哀之。古今人拊時之慟。若執一契。玆倣其詞。以侑蒿里之唱。滿城風雨過重陽。起數黃花早晩香。可惜秋容藹有色。無端戲劇籬邊僵。滿城風雨過重陽。不見修文地下郞。君行若遇商顔氏。爲愬孤恩割愛腸。滿城風雨過重陽。不獨君家氣數涼。歲暮徘徊無恨慟。文星點點秘光芒。</text>
<title>挽百悔兄</title>,<text>宛轉中秋月。猶知去年來。照我書滿架。窺我酒盈罍。獨坐蟲聲裏。此懷向誰開。懷哉百悔翁。座間笑語纔。脫略同阮劉。詼諧軼朔枚。開口聲劒筑。披腹器瑰瓃。感翁駿逸氣。不曾舍駑駘。蛾工聯蕭寺。蟬聲趁黃槐。我歌從下里。君嘯立希臺。爾來五十載。髩髮共成皚。竆通固天耳。難用柰大才。瑣瑣剗枝葉。吟吟臥草萊。夜久高低誦。行處淺深盃。世事韜菱角。活計付紙堆。春草池畔路。一日十往廻。禔躳互砭訂。拈句迭敲推。我退君書至。君歸我手擡。暮年相仗意。風流正酣䤂。棲塵一朝散。浮生儘無荄。炎風何熇赫。西山又崔嵬。不是前期定。其柰造物猜。知命非云夭。逋債定堪唉。荷斲今亡質。當爐祇書灰。傷心草玄宅。幽逕半侵苔。</text>
<title>庚戌春。豎短碣於竹島望鄕臺。仍刻吏部洞通使洞次薰伯韻。六首。</title>,<text>公自汝南此地家。爲憐文物倣中華。天寒劒外三年笛。風引河源萬里槎。石戴遺芬磨歲月。洞傳嘉號鎖烟霞。那堪墟墓油然感。佇立沙頭夕照斜。右通使洞尙書故宅問何年。洞口依微一抹煙。南國衣冠嗟杳邈。中朝官閥尙流傳。當時返命非無地。玆土仍封也亦天。苔面敬題三字號。後人追遠定夤緣。右吏部洞殊方壹鬱強排愁。徙倚孤臺日暮洲。國步蒼茫邊鼓外。鄕心寥落大刀頭。淚沾工部猿聲夜。音斷中郞鴈唳秋。極目雲濤無限意。至今常繫旅人舟。右望鄕臺丘隴底處草離宮。望裏秋原暗暗通。義起墠壝臨碧海。心懸星月照玄穹。履霜孝感三時切。如水先靈兩地同。𨓏𨓏居人猶指點。徘徊壇下意何竆。右望祭壇扶桑瑞旭照心紅。銀海茫茫鏡面空。宛轉浴來三島盪。玲瓏暈與五雲通。塼花舊迹歸天上。野藿深誠老域中。千古臺存光亦在。緬公當日一般衷。右日光臺吟陟高臺夜色淸。漁舟處處唱歌行。近人蟾兔三更吐。忽地玻琉萬斛呈。擧酒吸來豪興發。思家步去暗愁生。影中人世浮千古。叵耐登臨感慨情。右月光臺</text>
<title>挽朴孝子</title>,<text>朴矦煕顯守海土歲餘。不以一子隨。鈴閤之間翛然也。日其長胤忽策驢而至。奉晨昏才一日。便告訣。悲夫。不佞於孝子固無雅。於尊府君雅熟矣。所以慰尊府公者。爲孝子餞。玉碎蘭萎自古傷。况君親老又他鄕。早識丹丘仍羽化。不應孝子有今行。屛鶴當年未敢來。三時東望陟崔嵬。要之大限由天定。猶慰親顔一夜陪。迢迢嶺海阻相隨。獲拜尊堂不問知。那意夤緣傾蓋地。黃梅細雨送君悲。</text>
<title>挽恥齋族兄 祖陽</title>,<text>白首峯下老。讀書峯下屋。頫仰圖書窟。沈潛性命錄。偉哉賢聖謨。磊落儲其腹。我家衣鉢是。天性嗜好夙。所以涵養力。睟然達面目。醇醇絶俗調。休休祛邊幅。庭除草離離。破窻風蔌蔌。小婢朝拾薪。繩牀托糜粥。怡然啖如飴。啖訖還復讀。韶顔加豐澤。鼾鼻愈震谷。知有所樂在。得失渾忘鹿。我時牀下拜。繾綣意可掬。追奬先世誼。揚扢古人牘。使我坐如癡。不覺顙僕僕。疎滯多警發。鄙吝自降伏。此老今不見。吾黨政無祿。典刑日以遠。古道何時復。寂歷康成宅。書帶祇自馥。</text>
<title>挽族兄炳文 虎陽</title>,<text>吾鄕古多士。吾門不寂寥。質行推齊魯。文獻襲楚翹。長德日以謝。行第又易凋。巋然兩三禿。相對髩毛蕭。自少心相詡。垂暮誼偏饒。徹皮貯眞素。禔躳祛飾雕。蚤謝公車業。翛然臥山椒。問君何所樂。樂有父兄賢。詩禮溫舊業。孝友守單傳。具爾樂且湛。天餉一家全。一弟出在外。一弟又早年。皓首陪親側。躳執灑埽役。撫衣問寒燠。當食嘗甘適。婉愉看深愛。純默驗實蹠。洞門跬步地。何曾暫出迹。董生人不識。君平世宜擲。猶有知者知。常塡戶外屐。分華十里路。睠焉不相釋。同堂誼兼戚。披襟道資益。年德俱先我。蛩駏兩相掖。丹院團圝夜。花齋奠拜夕。淡淡如水契。傾倒無所逆。前期共朝暮。惟冀易會席。那意三夜夢。遽報各天遊。山空文藻宅。門掩桂樹秋。戀戀身後事。何忍便長休。憊臥池亭夜。落月滿小洲。</text>
<title>挽趙周卿 彥郁</title>,<text>芙蓉高揷天。其下幽人廬。頎然八尺軀。滿腹儲詩書。沿搜百家秘。揮埽一軍虛。君平遭世棄。董生老樵漁。嗟吾伏海澨。得君傳誦餘。粤在赤豕秋。千里赴公車。幾抱附尾願。始喜賞宿譽。時秋雨淋淋。嶺路半洳沮。君馬頻顚踣。我僕長欷歔。公猶處由由。襟懷常坦舒。負抱三塘夜。嘯傲四郡墟。東林與西泮。半載聯襟裾。剪燭談霏屑。開樽唾成琚。𨓏遊如隔世。頹然臥空除。祇有戀戀意。時與寄雙魚。前春偶忝解。重磨洛陽驢。洛中當時伴。鬢髮俱蒼如。面面把酒勞。動詢山人居。我說山居好。耕於復釣於。那意此歸路。蘭報已到閭。已矣長已矣。世事一夢蘧。休休古人刑。去藏何山㠊。一哭情未伸。千秋恨應茹。異日泉臺下。尙謂故人歟。</text>
<title>次寄朴文實 之秀○幷小識</title>,<text>日百悔翁自浦上讌席歸。沾沾說同人盃勺之勝而但文實不在座。強要之。終不肯。次送老杜撥悶詩四韻以示意云。余竊悲之。文實。達者也。平生悲懽未嘗一留於心。而今若此。何也。未知達者抱中尙有未達者存耶。然而渠今開口而詩。詩則幾乎習忘矣。苟忘矣。彼儻來之懽愁倚伏。不啻若石火電光之自起而自滅也。何足以累吾之方寸。旣悲而且慰。因索筆和呈。時文實喪子。歲餘不出門。與子離闊動經春。良怕無言對故人。十里停雲愁路織。五更殘月步簷巡。會看碩果留生理。莫使闖芽枉費神。浮世悲懽都幻界。眼前詩酒且開脣。</text>
<title>次族孫仲元 皋 遯庵韻</title>,<text>世間渾漫事。山水可忘情。大遯高千丈。冥觀傲一生。巖棲來鹿友。雲臥聞雞鳴。可歎臼中物。祇將水火爭。</text>
<title>古隱館。次夢翠洪使君 羲升 韻。</title>,<text>訪古隱山桂樹邊。秋風高臥吏中仙。河間舊誼重三世。洛下前遊已六年。白髮欺人餘短劒。黃花留客拈新篇。淸衙半日陪良晤。𨓏跡依然唱和筵。</text>
<title>九日。階菊未綻。與社友拈石皷韻。以責黃華負約。</title>,<text>重陽是日歲癸丑。嗅香颯到城南叟。升堂纔畢寒暄敍。放杖一笑籬下走。巡除三匝仔細看。呀然向我歎一口。山茱决明總鮮顔。底事秋容獨殿後。當初栽培主人意。祇爲今日賞九九。寒泉晩計倂措杞。彭澤幽情傍垂柳。頻檢弱植蚤瀹水。每懷佳辰遙占斗。支離亢旱閱春夏。百般扶持勞跟肘。癡孫戲折架欄柵。老奴時過鉏莽莠。要到晩節保香信。恐敎名辰負良友。霜令解報鴈叫侶。社盟踐歸鷰將㝅。如何老傑錯理會。未離初身同蝌蚪。登高興減遇白衣。泛勺味薄羞黃耇。如非蓐收失約束。無乃驕陽誤指嗾。迷魂未醒睡海棠。正色還輸鬱金卣。空然露泣肅霜朝。不省豳律歌矇瞍。龍笙遙咽社汾陰。禹鈴空埋山岣嶁。由來天地正肅氣。稟得精神非不厚。龍山不有解笑者。落帽風流誰識某。三秋短景已半過。一年佳期難再有。滔滔逝日宛他愉。不見山樞與濕杻。芳心隱約有底惱。懶趁當期月建狗。蹉跎翁亦過時物。日薄桑楡無與偶。庭畔朝暮細數罷。每起詩草搜幾首。牢愁况當抱萬斛。待他饒笑都撥掊。淸賞於汝旣無分。有客有酒將焉取。江城風雨歲暮歎。未吐苦心委塵垢。雖然早晩乃天耳。不是貞姿渝素守。遲開花有好開日。猶勝世間人衰朽。留將來臘上寅節。未酬今債酬以壽。</text>
<title>階菊爲亢旱所惱。不及重陽。余自古隱浹望而歸。始爛熳開顔。喜吟二絶。</title>,<text>秋盡山中信馬回。淺花殘葉強題來。挺挺一䕺霜下傑。主人如待笑顔開。支離耐過亢陽天。中葆幽香箇箇圓。抵死苦心今始吐。誰知高節晩逾堅。</text>
<title>九晦尹斗永以詩問菊花消息。次報。</title>,<text>昨夜院中荒雨度。垂垂花蔕曉風斜。新英婥約呈顔色。老傑瘦勍減鬢華。細數幽香時負杖。故憐殘蘂更編笆。繞軒一座金堆裏。儉歲翁猶興味賖。</text>
<title>餞菊</title>,<text>花於爾逸世於我。晩節相依興味饒。如對故人風雨夜。欲論懷抱雪霜朝。書餘拄笏添蕭爽。客到傳盃不寂寥。此去明年誰復健。呼兒扶起滿庭飄。</text>
<title>池亭臘夜。與仲元李元叔拈韻。</title>,<text>水閣寒多閉戶遲。戀中人到若前期。遙山雪奏琴三疊。曲水冰呈玉一巵。卻喜浪仙能劇話。何嫌子固未工詩。雖然吾輩團圝事。那得不令四友知。</text>
<title>道項齋修譜席示諸宗</title>,<text>南來吾祖卜玆鄕。剩播淸芬百世長。勝國衣冠緜奕奕。古壇松樹鬱蒼蒼。敦風韋曲聯花席。樂事桃園遞羽觴。繕譜不惟釐統系。合堂修睦倍鮮光。</text>
<title>次朴聖任 世綸 遯學齋韻</title>,<text>千聖眞詮學以明。多君志義隱居行。荒閒地合雌吾守。貧賤天將玉汝成。已分卷中饒活計。肯從身外慕虛名。筮他二字扁齋意。正爾滄洲寄遠情。</text>
<title>與柳魯進 進穆 登魚臺。乘舟訪竹湖。</title>,<text>客訪丹丘問宿緣。篙師遙指十洲邊。魚臺北望今千劫。竹嶼東臨又七賢。偶奉靑牛來遠峽。卻看皤鶴款同筵。殘年一暢諒難再。更喚漁翁貰酒錢。時同遊七人</text>
<title>丑湖花樹會。次座上韻。</title>,<text>臞仙喚集海東頭。咫尺蓬萊第一洲。同祖碑前今日酒。使君灘上舊風流。鳧迎十載王喬舃。鷺夢千秋博望舟。莫道此筵難再合。如萍天地我生浮。</text>
<title>挽峯下族兄 舒陽</title>,<text>豐襟頎宇古人刑。我則見之柰後生。南極光芒兼德曜。東巖旨訣有心經。君平甘棄關時命。白傅悲吟鍾老情。耆碩吾宗淪謝盡。傷心春草滿山庭。</text>
<title>挽朴文實</title>,<text>晨星寥落海東垠。那復靑山送此人。動忍工夫隨地密。醇深氣味任天眞。心無劇易撓吾守。眉不歡愁見子顰。可惜重陰藏七尺。如今萬事總前塵。希臺嘯舞幾年玆。世誼重重白首持。北寺三冬聯榻日。長河千里贈鞭時。雅抱涉難然後見。交情到老以前知。剩水殘山千萬疊。此生何處覓鍾期。</text>
<title>敬次主倅寄題古冊詩韻 幷小識</title>,<text>家有舊藏裒言一冊。長不及尺。廣半之。片片補綴。一葉而聯三四紙。輯成法言道經通書說苑四大家。蓋吾曾王考槐亭府君手蹟也。日主倅要一覽。擎進之。倅曰。嗟異哉。淸寒勤劬之意備矣。斯不可以無志。作五言古詞一章。貼諸卷端以還之。辭致悠然可誦。盥手三復之餘。謹步其韻。以寓感慕之忱。瑣瑣裒片白。一冊蒐羣言。上頭安玄草。下方述渾元。劬哉先人蹟。奉守三世樊。手澤新補綴。心畫該平反。太守見之喟。彌月留東軒。珍重數句語。足令偈吾門。</text>
<title>甕婆行 幷小序</title>,<text>余性不喜帖帖。偕老幾五十年。不識居室之味。少也爲擧業所欺。強半在山房邸舍。於家政便客耳。有時自外入。瑣瑣室人之讁。殆不能酬。及此衰鰥。獨守先齋。嗒然如老頭陀活計。人或苦我而猶不知爲苦。祇以韓魏公簡靜之樂爲樂也。一夕。有老翁前一老媼。負戴苦窳瓷器。請寄廡下一宿。余笑而許之。使小奴出給稾薦以藉之。夜旣深。聞戶外囁囁聲。或笑或語。少無寒苦悽楚之意。余旣異之。朝起媼告翁留。提甌而出。得麥飯多少。洗手摶飯。崇于椀而跪進之。自以饋餘相對讓食。甚歡洽焉。噫。彼以蠢蠢二姓之合。內無衣食之資。外無巢穴之庇。而皓首扶攜。草行露宿。猶樂在其中。始知天地不可以獨運。陰陽不可以相離。老而無妻。信乎爲四竆之首也。昔牧犢子見雉朝雊。作歌以自悲。余亦不能無所感於中云。自有天地有伉儷。肆昔聖人重其制。木有連枝鳥比翼。胖合之理無巨細。翁於世間一蠧物。喪耦荏䒣一紀逮。竟夕齋居無所與。坐看庭樹烏欲栖。何來一翁與一媼。自言夫媍販瓷甈。老翁皺臉半酡酒。老媼赤腳穿破𡲕。直叩我扉前致辭。願借丈人廡下憇。固知日薄無所寄。看我老朽特自詣。呼僮入室賜之席。惻惻中宵心不閉。更深忽聞笑語聲。友瑟和琴鳴洩洩。平明攝衣告翁出。丐得麥飯崇于箄。歸與夫壻兩對坐。讓多分甘歡相嚌。樂在其中人豈知。無復一毫色佗傺。回看末路顚連者。不識父子與兄弟。渠以蚩蚩二姓合。老死猶戀百年誓。飢寒苦樂渾不記。迢迢原隰相扶曳。若使庶倫皆如此。何憂人不可二帝。始知四竆鰥爲首。古人垂訓良有契。</text>
<title>次柏湖書堂重修韻</title>,<text>蕭灑亭臨曲潊頭。冥棲夫子此淹留。所過精采傳空谷。以待藏修指某丘。不是行窩恣玩樂。好將遺帙細硏鉤。諸賢賁飾關斯道。依舊中流自在舟。</text>
<title>次溪窩朴聖榦 楨永 元宵韻</title>,<text>懶點寒燈度五更。良宵虛負故人幷。龍蛇凍意經䨓蟄。鴻鴈春聲報雪耕。慣看世情翻冷煖。勉將交道互提醒。梅前起聽新番曲。繞室淸香特地生。</text>
<title>再從兄 麟壽 重牢宴韻</title>,<text>今生重結月中絲。壽酒香濃合巹巵。於禮三千無故事。而年六十復佳期。龜延逸少坦牀腹。蛾老孟光齊案眉。活底南星雙降位。畫圖堪作後人知。</text>
<title>葡萄五絶</title>,<text>蜿蜿草龍穿碧蕪。三年繞出小牆隅。也應滿腹眞精是。噴得西風箇箇珠。問爾何年學遠遊。至今人誦博望矦。自從異產遍中土。不復星河使者舟。翠幕綺帲合復開。松杈高下半邊擡。雨後蔓翹多意緖。長鬚掀放拕空來。編得枯柴襯作籬。爲防兒豎日偸枝。不是阿翁剛惜汝。愛看磊落向圓時。餌能解䬼釀宜酒。端合詩廬病暍叟。滿庭光影婆娑邊。步月微吟起負手。</text>
<title>盤松</title>,<text>水閣風多種矮松。竚看歲暮翠陰濃。緣何折節長回首。儻怕先生直不容。二樂堂周公怡。赴皇朝。應制盆松詩云。半尺沙盆半尺松。風霜孤節老龍鍾。知渠不學干天長。驗得人間直不容。其後我使赴朝。輒問曰。直不容先生無恙否。</text>
<title>次琴易堂藏皇明曆韻三疊</title>,<text>先周日月卷中明。字字披來老眼明。風泉百世無竆恨。天下誰將此義明。紅羅正朔署分明。海外猶存故國明。拱璧君家傳幾世。苦心留與日星明。人間何世再昌明。寥落神州古月明。愁把黃花書甲子。千秋心事訴淵明。</text>
<title>陶社。同溪蒼兩老拈韻。</title>,<text>淸齋永夜伴燈殘。剩得頹齡數日歡。昭代功名同抱瑟。蚤年稜角總磨盤。靑襟選集皆三益。白首團圝又二難。試問詩囊餘幾草。更呼賖酒掛歸鞍。</text>
<title>謹次癡庵板上韻</title>,<text>拂袖巖扃講道心。山明水活繞千尋。曼瑚簾捲朝支笏。風露堂淸夜抱琴。剩馥猶傳文藻宅。輿論留待騭評林。當年執燭今華髮。回首雲屛感慕深。</text>
<title>挽李姨兄 彙周</title>,<text>家世師模洛建遺。風猷爾雅自天姿。文章勳業尋常有。難得初心抵死持。煦於接物篤於倫。人不間言戚若親。珍重渭陽修禊事。寒泉百世孝思伸。生同我伯降惟庚。知己人間有弟兄。夜臺何處天寧是。好把茘蠔迭笑迎。</text>
<title>挽白封汝 箕東</title>,<text>醇眞氣味滿襟裾。便腹磊碨載好書。匪直天姿高賦予。源流來自百行餘。天生我輩老荊榛。儘是儒冠誤此身。騈首吟吟成底事。破笥祇有數篇陳。寂歷黃花萎晩霜。幽人何處起新邙。自顧此悲還妄耳。明年翁亦七旬強。</text>
<title>次瀛奎律髓眼昏韻</title>,<text>金篦訣古世無醫。閉睫謾吟歇后詩。不我還明悲魯直。長時和睡伴希夷。書翻數句行間失。客對前顔問後知。不是洪匀貧賦予。緣何懵懂半成癡。</text>
<title>次後松齋金公 士貞 貤贈焚黃韻</title>,<text>苞山盟部舊賓僚。扶植高風百世遙。志切中丞嬰保障。夢酣都尉擊天驕。謙光益卲忘勳伐。邃學敉敎惕夕朝。有隕恩章侈晩節。歲寒庭翠十分饒。</text>
<title>挽申儒伯 相斌</title>,<text>眉山颼竹韻孫枝。誰識穹林有斐姿。八十一縫襟抱好。三旬九食色容怡。早從師友尋門路。老守書銘竭辨思。古調峩洋今不復。強題蕭挽涕沾頤。</text>
<title>次李丈 海鷹 江棲韻</title>,<text>灣洄水一曲。端爲幽人資。棐几平生友。漁村卽事詩。捲簾容燕到。投釣報鷗知。中有忘機老。考槃歲月遲。</text>
<title>庚申春。刊癡庵集。族弟德應 驥陽 屢以書要而病未赴。仍疊庵中韻以寄。</title>,<text>巾衍留護百年心。細把精微愛翫尋。潮海䧺詞𤨿玉佩。洛濂遺訣韻瑤琴。時當孝子編玄草。地又前人講道林。卻歎衰慵靡效力。緘書遙寄意偏深。</text>
<title>謹次晩愚亭韻</title>,<text>倚杖觀淸漪。矯首對蒼旻。川平雲漠漠。怡然養性眞。記昔牀下拜。虛室淨無塵。九十猶箴警。富有又日新。移日坐如塑。存養定深純。如何霖雨姿。老此江湖漘。晩占菟裘地。時到花月辰。山川苦脩阻。未獲陪曛晨。倀倀知柰何。容易歲月臻。</text>
<title>次三休堂板上韻</title>,<text>谷口樹深一草堂。百年卜築好林庄。司空信分身偏逸。潘岳賦居趣正長。繞壁晴嵐千丈翠。枕城畫角五更涼。日休知自三休得。重歎幽人用晦光。</text>
<title>次示三從姪有鐄忍詬吟</title>,<text>處世許多好。無出忍字右。君以詩自警。也應志潔垢。忍得合忍處。何人復我䛮。君不聞古訓。士增玆多口。或以非情誚。或以當言糾。人言非我爲。何可同一臼。詬固有實虛。忍又殊當否。人若非情加。我則當忍受。彼言如藥吾。忍恝還可醜。此處細商量。觀我以下手。豈如莫執中。徒使心偏紐。紛紛毁與譽。擧是滄浪取。捄寒莫如裘。此言有深趣。願移百字工。隨事躳自厚。露地忍齁眠。罄室忍茹糗。喜怒當忍節。夷險且忍守。縱遇難平事。坦坦心不有。增益我所能。何必忍詬後。須要更努力。十分思矯揉。行止審霽潦。問學祛鹵莽。明明吾家路。廓然藩籬剖。浮謗自消除。善類推賢某。勉勉從此去。庶不我生負。瞽言非全耄。聽者肯回首。</text>
<title>次溪窩新居韻</title>,<text>山抱水廻自一區。蕭然茆屋見林丘。平泉基業前人守。盤谷漁樵卒歲優。深巷牛歸分蚤暮。淸渦鷺浴任沈浮。營巢莫歎鳩謀拙。一架攤書足可留。</text>
<title>挽李元叔 幷小序</title>,<text>可山李元叔。吾弱冠友也。叔生于詩禮之庭。早聞爲學之方。才又穎邁。操觚立就。便颯颯有聲。一時儕友皆退步焉。海上其世鄕也。率數年一再至。至必訪余。訪余未嘗不謀酒。有酒未嘗無詩。蓋前後唱酬之作。筍束如也。治擧子業四十年。未得展其所抱。以葛庵先生伸理事。裹足西上。叫號輦路。首尾四五載。而卒蒙昭雪之典。噫。吾嶺幾百年積鬱之抱。始伸於今日。不亦韙哉。昨年秋。余造叔。叔自坡上移築于可山谷中。見林岡幽闃。琴書靜暇。殆悠然可人。余曰。叔將老焉者耶。叔笑而出示新居四韻詩。且要和。其首聯云。萬木中間一草廬。主人無事臥看書。末云。也識眞緣天所貸。城塵終不累吾裾。叔於今庶乎其無事矣。吾輩無事看書。豈非我死所。而叔之不死於寢。何也。嗚呼其可悲也已。叔之歸。病不能就訣。且前日詩未及和。因搜其韻。分作短歌五絶。以替古人素車之餞。愛君新築可山廬。可是幽人臥讀書。如使君仍書臥讀。可無遺恨老山閭。髫齡已讀等身書。搜剔精華信手拏。餘事功名那足道。乃家詩禮自菑畬。斯文抱恨百年餘。旅食長安未啓居。仁天䨓雨時如待。能事人間不朽渠。丹瀛深處水雲儲。刺酒論詩又膾魚。回首尋常題詠處。傷心歌曲聞樵漁。前秋攀別執君裾。遙指仁山薦縟餘。未薦縟儀君此路。也應精爽去躕躇。</text>
<title>挽李謇叟 在謇</title>,<text>秋深黃葉報寒聲。寂歷東都處士扃。風流醞藉存遺範。器局沈深不外形。書帙誰從傳白傅。雨牀遙憶臥坡兄。流水曲終人不見。強題蕭挽涕從橫。</text>
<title>挽朴丈聖休 川永</title>,<text>蒼然氣色徹皮眞。此世吾猶見古人。未聞雌黃聲出口。何曾粉白態加身。當樽雅抱呈疎曠。鼓缶安歌驗壽仁。剛恨鴒原同病老。滿牀風雨獨眠晨。</text>
<title>挽族弟輝汝 璧陽</title>,<text>送送泉臺路。幾多飮恨人。君今戒行李。靑山也亦嚬。弱歲游經術。鬢雪垂紛繽。焉識生理拙。不問室人嗔。亭亭好光陰。噓送松炬煙。乃以一寒布。聲名動八垠。鄕圍與廷對。十登觀國賓。宿望推亞輩。佳譽藉朝紳。如何守磨蝎。年年渡灞頻。記昔公車路。與君西入秦。鳥途高千疊。凍雪皚璘璘。一手牽子衣。一手扶我巾。十顚又八踣。攜到漢水濱。枕掀五更風。衣染九街塵。功名胡大物。儒冠信誤身。退然臥竆廬。回首一悲辛。熟處君不忘。兀兀坐書茵。詎不知便休。積苦常嬰神。抱璞不愁刖。啖齏動經春。長卿素多病。子雲未逐貧。曳疾千里歸。肌骨涸無津。相對兩眽眽。強以寬辭陳。促限由數薄。誰將訴穹旻。聞道觀化夜。朗吟書一巡。此聲如可徹。天地定亦呻。猶帶兩解去。冥司爲汝伸。碨礧何山腹。藏此滿肚珍。靑春多少子。無學折臂倫。</text>
<title>次竹裏館重建韻</title>,<text>人亡竹古但名傳。遺韻團圝度幾年。明月重尋琴嘯夜。疎煙長護海山綿。也知興廢功須後。多賀藏修業繼前。稺篁取次兒孫長。重向主人感遇然。</text>
<title>挽古溪李令公 彙寧</title>,<text>那意白雞報歲籌。東山花鳥也深愁。淸朝耆望兼三達。奕世師模第一流。大嶺傾頹嗟氣數。寒棲蕪沒柰藏修。先兄知己今無復。卻恨幽銘未勘讎。</text>
<title>九日會飮重九峯</title>,<text>蕭晨謀與雅懷寬。強陟崔嵬偸暫歡。天冷五湖翔鴈陣。地連三島抃鰲冠。題詩晩葉秋光老。倚劒高臺夕照寒。重九峯頭重九飮。兩奇堪作畫圖看。前人遊屬後人遊。畫嶂晴嵐翠欲流。潘岳登高留二賦。司空攜客樂三休。霜遒錦樹酣紅葉。風打帽紗愧白頭。解惜黃花吟罷路。若爲明日蝶生愁。東坡九日吟。明日黃花蝶也愁。</text>
<title>次李崇伯 在奫 甲筵韻</title>,<text>君是匪莪誰是莪。六旬孺慕未忘俄。功名渾是蕉藏鹿。歲月居然壑赴蛇。兒獻彩圖騰老宿。客斟賀酒筭恒沙。摩挲盛什偏多感。一樂人間樂復何。原詩有蓼莪歎</text>
<title>次玉舜汝 汝晦 二疊</title>,<text>蠢蟄竆廬一蠧人。晨星寥落少情親。從何珍重千金字。分外寄來寂寞濱。昭代經綸自有人。竆溟甘與老漁親。望八投竿非素志。十年前謝漢江濱。來詩有捲釣起來之語故云</text>
<title>與薰伯仲元校鳳洲集。次集中韻。</title>,<text>丹丘鳳去碧梧春。秘世遺音宛隔晨。搜括精華竆宇宙。鋪張圖畫步星辰。儘多邵老平生力。誰是子雲後世人。文藻百年空故宅。滿庭書帶翠成茵。</text>
<title>石榴</title>,<text>名花何事漏詩書。海外曾隨漢使車。胎結璣珠然謂石。甲同螯蟹也非魚。味頗甜了兼酸了。根不山於又水於。佳品歲登常貢簿。蜀櫻荊橘愛還疎。安石名䕺著漢書。愛同楓橘每停車。花裁爛錦頻媒蝶。實吐眞珠不混魚。開結晩從秋夏以。栽培偏喜石沙於。自來性不炎凉計。幽砌芳園總未疎。</text>
<title>客有誦明人愍老詩。描寫竆寂之狀。戲綴其韻。以足其意。六絶</title>,<text>人皆願不死。不死謂神仙。不見神仙好。只見不死憐。擧足逢兒議。遮眼怕睡媒。無事林塘路。三時十往回。隔屋讙聲聞。扶杖往聽之。坐定稍稍去。依舊獨來時。客來牀前拜。知是故人子。熟面猶依俙。不敢細安否。癯鷹露稜骨。竟日守空篝。尙有凌雲志。時時注遠眸。誰云識字好。少日易招詬。年來覺緊要。無書死已久。</text>
<title>挽金敬立 養植</title>,<text>晨星落落歲華遒。南國衣冠颯已秋。洞口紅開春寂寞。幽人何處去長休。葬紅開洞淵然其抱瑩然神。七十年來卷裏人。江山故宅松聲逈。獨保心期好返眞。衡湘舊識少年時。雲樹偏深日暮思。那意重峯三夜別。翛然仍向各天涯。</text>
<title>閒字吟</title>,<text>人言無事閒。無事也非閒。盡日無攸事。消閒卻不閒。心閒方是閒。莫厭事無閒。有事如無事。此心到底閒。</text>
<title>挽申時應</title>,<text>從古文人鮮不畸。造翁意忌有誰知。人間至寶殉身去。齒甪元無兩與之。儲眞蘊樸古人刑。坦率風流醉後呈。世間多少夸毗子。何似守雌老一生。蓬萊去路訪庭梅。七十行裝竹一枚。山陰半路旋回棹。萬二千峯筆輸來。荊圍踏跡幾番秋。君臥靑山我白頭。如今萬事俱塵土。血濺鵑花怨未收。</text>
<title>挽朴師魯 宗秀</title>,<text>亭亭月柳濯風神。喬木家庭第一倫。揮麈不聞閒毁譽。藏龜誰識素經綸。百年圖史傳家業。一室瑤環照席珍。洛社風流今寂寞。滿城花雨暗悲辛。</text>
<title>冥棲庵。校洪範衍義。謹次大山先生韻。</title>,<text>經世大文字。疇能贊一辭。範圍包洛敍。禮樂擬周爲。豕渡分譌省。豹斑媿謏知。吾儕幸不死。剞劂有前期。</text>
<title>次柳少游 致游 贈言</title>,<text>那意寒塘夕。高車枉弊居。攀遊不記昔。宿面卻疑初。柰乏誠投轄。未抽案束書。山中有小築。何不少虛徐。</text>
<title>次權啓膺 命奎 謫居韻 三首</title>,<text>紫閣峯陰喬木廬。春婆經過四旬餘。儻來之會亦前定。隨遇而安何陋居。北望猶傳工部札。南來剩讀柳州書。奎仙幸得丹丘謫。島樹江雲也不疎。借問東溟水。何如宦海風。懽愁斟竹葉。榮辱付苓通。當使形骸外。毋忘溝壑中。古來賢達者。何限遭罹鴻。淨業由竆苦。知君報佛禪。經秋遙鴈信。枕海撼鷗眠。皎忱賓朝日。歸心望夕煙。蟄陽前夜復。聖代豈遺賢。</text>
<title>仲元與權啓膺遊遯亭投示詩。次寄。</title>,<text>悵望雲屛首屢回。羣賢攜酒趁花開。陽林早暖鸎初語。嘉客遙臨鶴不猜。沈約多年吟閉戶。杜陵斜日阻登臺。春遊處處天機活。留待前川問柳來。</text>
<title>種柏</title>,<text>亭前移柏十年計。養得十年可庇吾。但此翁年行七十。十年之計不那迂。</text>
<title>次朴孔巖 鎭嵒 幽居韻 二首</title>,<text>丈人巖下屋。蕭灑兩三間。厭俗泉聾耳。離羣鳥識顔。偶來仁壽洞。遙對弟兄山。晩節藏修志。煙霞特地寬。西山兀兀守空庭。不是當年喜獨醒。半世功名裏擲。一般啼笑靜中聽。石門雨過千層白。澗屋煙生數點靑。好把琴書恬養地。塵囂不敢到柴扃。</text>
<title>李元夫 善祥 自仙槎解配歸。次韻送別。</title>,<text>漂槎何事再經年。笑把湖琴坐始堅。從古文章多此地。如今榮辱已先天。穴探玄洞詩千軸。臺擁紅潮酒萬錢。僕亦當年顚沛者。憑君行李一欷然。</text>
<title>挽申永祚 胤錫</title>,<text>頎抑風流蚤藉譽。靑春執契白紛如。司空家範三休襲。公藝宗盟百忍儲。南極老人今晦彩。東都處士遂空廬。舊遊寥落皆塵土。徙倚亭頭老涕挐。</text>
<title>挽族弟稺亨 震陽</title>,<text>叔季歸來氣數淪。果中圓缺苦相因。君於宿債猶何戀。七十二年好去人。丘園糚點採吾薇。老耳何曾到是非。分外功名腐臭已。試聽歌瑟度兒扉。</text>
<title>掩卷歎</title>,<text>萬事都忘好。好書不可忘。老聰渾反是。偏向卷中亡。</text>
<title>挽族姪壽彥 有龜</title>,<text>疎瘦風儀簡淡裾。丘園養拙八旬餘。蟬聯南碣前人閥。寂歷東都處士廬。忍把當年私誼討。無緣暮道雅懷紓。迢迢江渭相思夢。卻向泉臺庶遇諸。</text>
<title>花齋罷席後。仲元尙留。吟示一律。次寄。</title>,<text>徙倚亭頭望翠微。宿桑餘戀正依依。明招幸遂繙書約。韋曲剩看滿樹菲。漏水殘聰多警發。繞山淸夢更離違。傍無強輔資昕夕。不獨臨文訂解非。</text>
<title>柳少游書末有詩。次韻卻寄。</title>,<text>老業日趨下。竆年苦索居。昔夢山頹後。重歌海潤初。誰今吾黨事。子有父師書。逮學編新刊。便風一過余。</text>
<title>次李士實 秀榮 幽居韻 三首</title>,<text>巖構端宜養性眞。好將花葉記秋春。釣投盤谷誰爭所。書檢酉山定會神。不逐燕蝙分晝夜。且同猿鳥結朋親。長時煙雨梅花洞。塵外翛然蛻化身。回首人寰萬慮空。林居滋味也無竆。山圖悄蒨支頤外。水樂琮琤倚枕中。老去心期看晩翠。閒來書卷對朝紅。衰慵安得乘風翮。問答漁樵與子同。靈區糚點有前期。留待高人護守基。九曲無人停棹久。百源深夜整冠危。陽林花暖香侵席。遠樹煙籠翠上楣。卒歲優閒天意耳。工夫隨手總堪宜。</text>
<title>閱家藏遺稿有感</title>,<text>謂當老去閒無事。老去還嗟事事。古篋書殘三世草。荒原儀闕百年藏。餘齡荏䒣前頭薄。積逋嶒嶝下手茫。歲暮靈芝多少感。被他分外費流光。</text>
<title>族姪晦叔 基恒 來訪山亭。拈韻各賦六首。</title>,<text>晩築矮亭小潊頭。匪緣高趣臥滄洲。千重杳藹朝嵐色。四壁琮琤瀉玉流。故向楸陰移燕几。不嫌桃浪逐漁舟。寄言明活山中客。萬事虛雲一任浮。深深築此洞中天。願學人間無事仙。曉攝衣冠楸下拜。晩攜書帙石頭眠。索居偏喜來三益。良討儘多讀十年。安得與君同一壑。杖藜隨意好攀緣。落落相逢共白頭。蒼葭十載遡洄洲。沈痾長我評罏藥。佳句多君倒峽流。醉臥莫辭松下石。興來應憶雪中舟。勉旃交拾桑楡景。莫使身名實地浮。翛然匹馬踏霜天。邂逅今朝識字仙。三疊詩成輸滿抱。五更話到警深眠。梓鄕物色悲游子。蓬藋跫音慰暮年。莫唱驪駒催去路。前期未易遠尋緣。思亭移步習池頭。光影徘徊半畝洲。桃院敍倫眞樂事。竹林耽醉豈風流。君應歸去爭樵席。我亦商量理釣舟。晩計無如收拾在。此心須戒役沈浮。自山亭出宿池亭安吾分拙任吾天。不信人間別有仙。搰搰胡爲長縛累。齁齁未得穩成眠。幸從子約守三日。稍慰嵆康願百年。且向花齋移酒席。合宗攀話又佳緣。</text>
<title>次晦叔幽居韻</title>,<text>明活山幽靜。蕭然上舍居。牆連文藻宅。架擁聖賢書。未解隨時適。何妨與世疎。就閒天意耳。願子益磋如。</text>
<title>夏日池亭</title>,<text>小院無人午夢賖。石榴開遍滿庭花。覺來癡坐無情思。黃鳥一聲度水涯。</text>
<title>次講會韻</title>,<text>吾家旨訣在吾書。講習宜精學者初。眼著昭原究本領。心提皦日整襟裾。後生只怕尋能繹。前輩猶兼帶且鉏。此會年年成故事。行看閭塾造嘉譽。</text>
<title>薰伯與弟敬伯 有栻 寓花齋。以詩速。次寄。</title>,<text>平生未賣石湖癡。甘縮竆溟曳尾龜。叵耐魔兒重縛我。芳園咫尺阻追隨。遙憶山中幷二難。詩筵幾度酒盃寬。獨抱幽琴長夜臥。酸鴻雲外一聲寒。傍無強輔訂疑難。一念尋常伯仲間。衰慵長業兼離索。宿祟何由祛得完。</text>
<title>謹次傍先祖 薈 濟州弘化閣韻。閣卽公所建。</title>,<text>南極宿邊赤海頭。蠻煙一點通濟州。聖化遐覃民變夏。長城遙屹士防秋。山河表裏歸王統。冠蓋登臨擺客愁。萬里銜綸宣撫蹟。仙槎復有博望矦。</text>
<title>次宗人 有柱 明隱齋韻。家藏有崇禎曆。因號明隱。</title>,<text>百年松菊宅。歲暮懷淵明。遯市無塵雜。枕尊有酒盈。北窻惟露史。東國匪風情。花葉記春夏。何時返舊正。</text>
<title>次明隱思美亭韻</title>,<text>西方人去獨留名。奕世謨勳孰與京。江漢逶迤迷萬折。乾坤寥落逖三英。佳期花向籬邊老。幽抱月從海底生。散步亭頭孤嘯罷。太山直欲一毛輕。</text>
<title>校癡軒集。次集中韻。</title>,<text>攜取草玄向谷盤。隔晨如對古人顔。原頭細紬圖書蘊。邃眼竆探宇宙寬。風流已邈東山謝。文望曾傾北斗韓。猥將禿筆追丁乙。卻恨工夫媿尺竿。</text>
<title>咸興宗人章吾 文翼。自利原任所來配本府。以詩索和。卻寄。</title>,<text>千里缶歌老。遙從豐沛村。幾年綰虎符。此日病犧尊。縱鮮衡湘識。自分魯衛門。偶成花樹會。何用羇愁煩。</text>
<title>次章吾文翼謁鼻祖遺墟碑韻</title>,<text>吾祖南來儘有緣。中朝勳閥至今傳。當年物色徘徊際。故國存亡縹緲邊。影事猶依明月塢。歌聲如咽夕陽船。暮齡千里尋源到。不是君行空一還。</text>
<title>次龜陰金孟實 光壽 寄韻二首</title>,<text>相思眽眽動經年。衰颯宂魔互縶牽。念顆難除投黑白。昏花長對幻朱玄。桑楡卽景無朝暮。桃竹何時共後前。丹海風光秋正好。吟仙儻記舊時緣。秋風寥泬正堪悲。兩白頭翁底事爲。浮世功名蕉覆鹿。欺人歲月隙過騏。劉禎甘作漳濱臥。沈約空憐帶孔移。遙謝山陰同病客。有時珍重寄來詩。</text>
<title>偶吟</title>,<text>久病知醫方。醫方在我身。平心無忤物。寡欲自閒人。飢飽非他預。興居任分眞。閉門人不至。愈向卷中親。</text>
<title>壬戌七月朢。泛舟大津。拈赤壁賦秋字。</title>,<text>佳節人間壬戌秋。東山明月駕扁舟。蜉蝣二客歸陳跡。龜鶴羣仙訪舊遊。渾覺全身生羽翮。回看浮世等蝸牛。十洲三島知何處。海上佺期總下流。</text>
<title>夜亭邀月</title>,<text>呼兒佩檠買油去。兒道無油得月回。少焉入戶徘徊影。且付油錢買酒來。</text>
<title>與薰伯披槐亭先稿。見公與處仁翁同寓連村有作。其事適同。故共次其韻。</title>,<text>一似駏蛩兩禿頭。行窩隨處起空樓。聰明憐我都三反。識解多君洞九流。祇可優遊謀卒歲。莫敎宂瑣浪關愁。衰年挈寓今猶昔。苦海相將下瀨舟。</text>
<title>與薰伯仲元再校癡軒集共賦</title>,<text>雀尾藏奇閱幾時。當年惜羽俟前期。纖塵埽去猶餘瀝。瞀眼披來更漏巵。誰躡窟根訂邵畫。祇將花草刪周詩。袍衫割小還深懼。去取無那不倍離。公有遺書藏匣。吟曰。孔雀愛其尾。深藏欲自奇。世間愚性物。非獨此翁癡。古人以割袍作衫。喩校書太刪。</text>
<title>頃年。借退陶所編理學錄於蒼翁所。留置案上。以時紬閱。蓋其諸子問辯之目。先生光明之訓。𨓏𨓏切中己病。不覺如痒得搔。乃拭昏花泚禿穎。抄繕要言至戒若干條。以爲餘日記忘之資。傍人姍笑。不暇恤也。</title>,<text>前脩惠我眼藏書。一部眞詮講討餘。症逐源委端下砭。路分偏正審推車。操心最怕容些放。攻業從蹉待後紓。白首抄方眞妄了。且偸殘景補居諸。</text>
<title>拈簡易集中枯木韻。與家少共賦。</title>,<text>遠謝繁華特立堅。臞顔端合置林泉。容他蟲蟻虛心受。飽得風霜滿腹傳。寂寂相看經幾劫。蕭蕭不復落無邊。飢烏獨鶴時相訪。猶見人間不我捐。</text>
<title>朴聖任以詩要和。病中強步以謝。</title>,<text>倚榻孤吟拊腹皤。吟邊苦竹竹邊荷。人生到老元如許。世事傷心且柰何。無故徘徊消歲月。有時歇后放詩歌。偏多詞伯相思字。珍重寄來寂寞阿。幽居勝事誦涪皤。晩結詩盟古社荷。逝水光陰挽不住。浮雲富貴任無何。門深謝眺靑山宅。興到杜陵白首歌。莫厭搗殘椒桂了。辛甘風味老巖阿。涪皤。白香山一號。東坡與曾子固唱和詩云。最後數篇君莫厭。搗殘椒桂有餘辛。</text>
<title>獨坐</title>,<text>晝永空齋坐嗒然。三分是塑七分禪。懶攜黃卷時遮眼。吟望靑山謾聳肩。才媿馬卿常抱病。年踰伯玉不離愆。惟聞老樹間關鳥。時惠淸音午睡邊。</text>
<title>亭前老槐</title>,<text>亭畔數株匽薄身。支頤朝暮對如賓。疎枝倒水篩明月。老榦多風殿每春。早引蟬聲催擧子。暗拕蟻夢戲遊人。百年手植庭陰舊。分付兒孫護後辰。</text>
<title>元朝。次金禹洪 在 韻。</title>,<text>磨空歲色迭相禪。萬品蘇回一氣傳。儘覺天機終則始。會看人事缺時圓。梅香破臘嗅前夜。椒醑盈觥讓少年。曉起呼兒題紙尾。遠來詞客不吾捐。</text>
<title>黌堂講會。次鵝湖韻。</title>,<text>講道論文只主欽。工夫焉可貳吾心。精粗益致沙磨玉。本末休敎木揣岑。三物興周先德行。五經壞漢細潛沈。願言同志交修力。長使絃歌繼自今。</text>
<title>旅飮席。與諸勝共賦。</title>,<text>此飮吾州問幾年。樽邊髧髮報蒼然。三才定位情文備。五敎推源孝悌先。禪盃古俗覩今日。揚觶胥箴勔後賢。卻慚筋力難爲禮。猥廁羣公再坐筵。禮。衰老相揖。一坐再坐。</text>
<title>挽定齋柳先生 致明</title>,<text>前春陪誨乞銘餘。贏得淸香滿袖裾。氣蘊四時泥塑坐。襟涵秋水玉壺儲。門前不識宰卿宅。案上長留性理書。吾道如今安所倣。茫茫墜緖一堪歔。</text>
<title>挽再從兄 麟壽</title>,<text>我公執大年。翩翩八旬過。偕老豈易期。重見同牢賀。耳目旣聰明。兒孫羅右左。斂是以全歸。無憾人世債。而我所深憐。除是這般在。祥禽不世出。至寶難獲再。端潔雅風姿。無復見今代。記昔同堂友。及余四三輩。厓兄在世時。無日不相對。山寺風饕夕。池亭月明夜。抽書而鼎坐。無冬又無夏。征邁勉行葦。湛樂饒塘草。一自失吾兄。獨與公相保。𨓏迹如山河。臞容儼土塊。坐蟄仍爲祟。閉門久卻埽。公如面壁禪。我類顚壑槁。對戶祇相望。惟以慰暮早。相就無甚話。乍離如有捨。願借龜鶴齡。永保雞豚社。劉安忽升仙。少游將焉駕。家運値陽九。天不老成假。瑩然無瑕玉。埋沒混礫瓦。怛怛知柰何。不禁老涕瀉。雖然死已矣。良苦未死我。</text>
<title>次三從弟稺猶 興壽，稺絳 甲壽 書塾韻。</title>,<text>古者家有塾。詩禮敎春秋。羣居以觀善。趨向不昧幽。後世失敎養。若農不服疇。居肆工就業。守津兒操舟。諸君識此義。闢齋慕隱求。於焉聚學子。不但爲私謀。種竹當階面。購書溢架頭。講討資麗澤。佔畢遡旁流。任重道且遠。動息敢嬉遊。須思寸陰惜。毋忘終身憂。游焉復息焉。努力以自修。所以古人訓。自修類重裘。</text>
<title>曾王考墓豎碣志感</title>,<text>斧堂咫尺愴懷冞。寂歷楸陰歲月移。滿軸牙籤存手澤。繞庭花竹想風儀。孺情那任三周感。貞刻尙稽一片辭。依樣設施非恔意。泉臺猶慰父兄思。</text>
<title>挽朴聖榦 幷小序</title>,<text>昔張元伯之卒也。其友郅君章，殷子徵輩。晨夕候焉。張曰。子生友也。恨不見范巨卿。巨卿吾死友也。及葬。柩止不進。母曰。嗟有所待歟。俄而巨卿至而柩車乃前。噫。余與聖榦友。嘗自謂生且死焉。其病也。不得執其手。其葬也。不得臨其穴。然則余於死生無所居。已知子柩之不少留也審矣。雖然。人將有適。雖宿舂時月之役。其別也猶有贐。况聖榦其永辭矣。可無言乎。聖榦晩年喜爲詩。與余遇。輒索和。今在弊笥中者。皆君咳唾之餘也。嗚呼。復欲與聖榦爲此戲。何可得也。因抽平日所唱酬。步其韻以爲餞。且以洩古人廣陵散之悲。聖榦尙記乎否。悲夫。生同一甲守同丘。嘯舞希臺六十秋。鳧短鶴長皆可笑。蛩先駏後獨相求。詩投歇后源源訊。酒索尋常款款酬。叵耐前宵端正月。九原何處復淸遊。右次池亭賞月當年不識路千重。誤著腳跟到夕舂。壯志擬君題馬柱。流光欺我老龍鍾。聯鑣嶺路層冰滑。剪燭泮宵曉鼓鼕。回首前塵都幻界。幾人賺得病吳儂。右次計偕途中作昔攜三老訪巖端。爲愛潺流洗耳官。煗酒壚邊聯鼎句。看碁石畔對芝冠。如今壁榻長懸在。依舊岡巒孰檢看。缺界紛紛無淨土。靑山歸臥定吾安。右次山亭別席溪山文藻枕書堆。儒雅風流有自來。百拙不妨行末路。一塵常恐累靈臺。崢嶸氣向吟邊聳。珍重書仍別後裁。悵望山陽人不見。小亭深夜起徘徊。右次別後相思</text>
<title>挽裴景翊 翰周</title>,<text>耆宿山南第一流。風猷珍重尠君儔。先周笛笏家聲遠。古鄴架籤活計優。晩對眞酣山水餉。深培坐占子孫庥。邇來驚報龍蛇夢。觀化人間八十秋。家兄婣友敬吾兄。自失家兄意彌縈。文藝則君餘力以。行防由乃古家成。評琴晩計悲嵆叔。挽紼逋情愧范卿。遙憶涒灘江上約。誰知歸與夜臺迎。</text>
<title>挽李日擎 相健</title>,<text>精明氣色玉溫溫。驂竹初年共結轅。牀對韋蘇賢伯仲。家傳伊洛好淵源。泮宵枕雪聯疎夢。巖塾品花粲緖論。回首西江風不定。九原難作倍傷魂。</text>
<title>挽金德元 鎭坤</title>,<text>葭玉忝交自妙英。暮年嶠海兩關情。溪雲宅裏典刑舊。壺月亭前襟抱明。叫闔望歸扶道責。傳家韻理讀書聲。那堪世路人亡痛。竆八十翁處士旌。</text>
<title>挽朴德中 英燦</title>,<text>南山蜿蜿駕鯨來。噴起頹波傑氣回。有意來人無意去。氣機爭柰鬱難開。中丞才絶文無草。同甫迹疑氣太銳。專席風流今寂寥。荒山何處臥高厲。壯蹟東城顯刻遲。百年遺恨在輿儓。力排亂鏑酬公議。能事慈孫繼述來。騷壇歃酒同盟席。瘴海翻波共逐舟。更向潘楊重結約。要將蔥麥晩來酬。疎梧落月吊寒浦。那意西南喪二朋。枕邊駭浪無時靜。臥數晨星感慨增。李日擎同時逝去故及之</text>
<title>次朴潤之 永昊 九軒韻</title>,<text>好返首丘再起楹。山重九九老於生。慣聽蔥笛依依過。繞夢林泉曲曲淸。晩占公車登泮選。故遺破耒記巖耕。知君睠睠扁楣意。無負初心佇守成。</text>
<title>戊辰冬。設門老會于卄齋。旣罷。敬伯仲元仍留數日。蒼翁以病不至。次送老杜詩韻。卻相和。</title>,<text>病起居然歲色催。跫音翩自戀中來。秋懷幾日吟葭露。春信前宵報管灰。琴外峩洋環曲水。臘前花樹傍寒梅。小車林外來何晩。三笑題詩懶擧盃。</text>
<title>己巳秋。約門內諸老會日光臺。議立石志感。</title>,<text>扶桑瑞旭上高臺。猶帶先天影子來。碧海槎浮時八月。玄都草沒歲千回。秋深古洞樵歌咽。潮退平湖鏡面開。有事敢言衰朽力。登臨半日意難裁。</text>
<title>與諸宗立石日光臺。續次遺墟碑韻。</title>,<text>扶桑南望拜君親。萬里皇華一介身。向藿孤忱悲落照。乘桴素志泊遐濱。林巒不改經千劫。川瀆同源自一人。光影臺邊多少感。祇留片石護來辰。</text>
<title>金矦 亨鏶 以莘憩李相公 敦寧 怪石韻投示。次呈。</title>,<text>莘野先生巖扃鎖。靜對石友梅下坐。天生異物不諧俗。多年矹硉竆海左。大者尖削玉芙蓉。小者細鏤金粟顆。山人那得叱起鞭。水師無語謾廻舸。今越太守淸始見。太守不有重重裹。裹上先生觀物窩。列植庭畔平不頗。同評太湖品甲乙。不羣平泉凡磊砢。海天近夜光怪動。箇箇眞精從星墮。世無君平安歸問。契遇元章應笑瑳。幽期尙戀近雲屛。淨緣故尋傍雪朶。生怕粉抹冒頑醜。費洩機緘雕細瑣。神慳鬼秘幾千劫。流落人間居然我。緣甚思量蹙嚬爲。有同來坐醒醉可。菱溪菩薩定爲伍。靈壁金帶何足夥。如圭如笏乍詘直。若髫若䯻相攜荷。盤陀砥柱以外身。孕他龍鍾理則那。形形把弄造化機。細推眞宰堪一歌。曾於岱畎厥貢惟。偶然穀城今遇果。三生塔下舊因緣。萬壽堂前長帖妥。前身嶽色隱隱動。古皃苔髮颼颼嚲。其中一片不易介。谷遷陵移可渝麽。碔砆混眞面應皺。瓦礫爭鳴口欲髁。世間誰有工畫者。五日空敎盤礴躶。傍人莫笑此物怪。此物元非近煙火。</text>
<title>先妣晬辰。在元陵己巳臘月二十五日。今年乃二周甲也。藐玆不肖。苟延于世。再逢是朝。撫時竆天之慟。庸有旣乎。孤臥餞日。五內靡定。起抽曾王考追慕詩六十韻。略述哀懷。以寓蓼莪之感云。</title>,<text>除夕前五歲己巳。病臥悲吟枯腸裂。慈烏未盡反哺恨。點檢平生寸寸結。兒生𨓏歲値呼癸。况復萱春垂暮日。偏蒙止慈愛少辟。誰無父母恩私截。尋常出入顧又腹。越自匍匐至有室。件件追念淚先墜。忍令泚筆提一一。吾家中葉遭陽九。庶事茫茫巴鼻沒。尊章蚤世棄諸孤。上有二老年俱耋。淸寒家計自世業。闊大庭戶賓客熱。孺人是時始入門。入門何曾愁眉歇。髧髧二叔未成長。奄奄重幃常纏疾。夫君攻業在家少。內外之政身自挈。春秋若爲供蘋藻。老幼專仰縫衣襪。僮僮晨夕煎糜粥。任他蓬髮不暇櫛。高堂時有意朋至。咄嗟辦需令下猝。飣餖庶羞暗裁量。不計寒廚屨顚蹶。抽來場稼帶穗舂。走向園蔬手擷。如聆門隙笑語聲。然後私寢歸臥悅。桑楡晩景靜暇夜。每向兒曹語嗚咽。逌來壼範出天姿。到老精力猶不竭。書遺女戒字字珠。譜評焦尾諧古律。牀前冠笄次第了。坐享偕老頗優逸。鳧藻一室洩洩樂。人道吾家福無缺。韶顔如昨此歲昔。晬辰重回初甲乙。親朋來我胥賀巵。兄弟具爾歡繞膝。詩吟紫陽壽朝句。喜瞻西河不老髮。斑衣以序拜獻觴。不肖稺齡時十七。翛然雙鶴綵花筵。歷歷樽俎當日設。讎年奄臨歲旃蒙。痛纏蓼莪不自滅。燻天厲火警是春。病息時在人鬼穴。塡河堆嶽骨髓慟。未奉湯餌臨與訣。桓山哀號彼何禽。微物猶知子母別。人而不如可謂人。刺刺遺恨穹壤徹。攀號靡及且柰何。忍偸頑縷三霜闋。興居耿耿在耳訓。每冀兒豚才剪拂。蔚蒿猶欲報春暉。繼晷燈前思兀兀。雕心翰墨費光陰。裹足風埃耗氣血。韓非畫手盭圓方。昌黎畸宮隨磨蝎。身佩慈訓底事業。𨓏時齠齡已望八。枵然七尺臥竆廬。天地無用一蠧物。跳丸歲月互周還。取次庚甲尋舊節。年年忍度放生朝。往歲又過重牢月。霜遒露濡上墓辰。高蓋躳省亦久闕。蛇年忽報過夢邊。百二十年嗟一瞥。堂寢依舊燕喜所。不見當時兒女列。人間銅狄獨守閭。滿腔疚懷爲誰說。如令前輩遇此日。情禮商量宜綿蕝。非時黷祀旣不欽。奉辰虛度情又蔑。雖於無禮以義起。一觴薦寢非大失。于時沴氣逼四鄰。寢廟開闔靡敢率。佳城又在路相梗。替兒滴酒事亦窒。寒宵輾轉臥無寐。五內擾擾如火爩。晨起穿衣拜寢外。老淚如血沾鬢雪。阿兒亦豈久於世。早晩泉臺歸拜謁。今秋始抱四世胄。太歲遙應誕彌厥。紹玆願言受以介。其壽與齊其祿茀。泉臺異日曁我兄。拜頌慈庥歌長發。哀謳替哭豈得已。我懷悠悠無所洩。槐翁曾有和塤箎。曠世孺慕同一轍。揮淚強題寂寥辭。辭縮何能多少述。</text>
<title>挽白聖休 河運</title>,<text>崦嵫日薄勉相持。老去偏憐少小知。古色元來眞率好。劇論不以顧瞻爲。坦懷𨓏𨓏含盃後。偲意斤斤下榻時。旣壽而康翩化去。翻憐後死使君悲。</text>
<title>挽族姪敬伯</title>,<text>昨歲之臘。雲林子敬伯。手書三絶詩以寄余。乃觀化前二日也。追閱留墨。不勝邈若河山之感。因足其韻以爲訣。淳風死不回。古道埽質直。瓦缶競䨓鳴。蠟鞭多貌飾。惟君天賦厚。蚤奉先人側。過庭敦詩禮。開壘摛翰墨。三峯對相峙。磨光暎珠璧。詞采旣贍麗。見解又淹博。俛首場屋間。誰是當世擘。視彼拾芥物。可使手到捉。磨蝎柰守宮。曝魚空縮額。黝彼雲林下。下有草玄宅。門對謝眺岑。架揷鄴矦軸。塤箎互唱酬。瓦璋畢娶𡣪。淸餉饒晩景。榮枯何足戚。坯戶一蠧物。遊君仲曁伯。較齒差數飯。披胷輸全愊。醉飮行處酒。邃討對時籍。月寄江州筒。暇攜東山屐。逢場笑相迎。𨓏𨓏加戲劇。高談寡俗調。坦襟祛邊幅。種種眞率態。頗躡醇古迹。所以愛好深。相視笑無逆。緣何中途失。奄此朝暮迫。池亭團話夜。山齋展拜夕。到底少一歎。無意異日席。何忍西門過。長使東湖憶。珍重臨訣字。枕邊留心畫。索筆步其韻。潸然老涕滴。</text>
<title>花齋門老會。拈得天字。</title>,<text>花樹春回二月天。一行攜手摠稀年。三時吟病爲長業。半日偸閒便小仙。月會祇緣情義篤。風流寧使耆英專。歲修禊事楸陰下。不是尋常羞耇筵。</text>
<title>光山。次仲元感懷韻。</title>,<text>備涉桑溟我髮黃。傷心世事幾彷徨。斯文氣數當灰劫。前輩藏修鞠草場。雨濕蘚苔侵破瓦。風撓葵麥繞頹牆。今行忍向西林路。回首山門老涕滂。</text>
<title>挽李素溪 彙炳</title>,<text>博帶峩冠古色蒼。丘園養望八旬強。昌平宅裏循先業。元定書中服義方。吾黨老成今寂寞。古家文獻孰承當。可嗟卅載相思夢。祇付泉臺邂逅場。</text>
<title>次朴僉樞 鎭容 慶席韻</title>,<text>紫玉鬢邊綠髮鮮。翁家世祿引高年。喬松莫道無平地。瓜杞終看有隕天。更賀萊兒呈彩戲。故敎羲馭駐車懸。先兄舊社同庚伴。偏感人間有此筵。</text>
<title>表從孫李中潤來見。年甫弱冠。才藝夙就。臨別書示。</title>,<text>賢愚大槩判天姿。未有無才可遠期。縱然成器由磨琢。不怕高才怕審思。</text>
<title>刊癡軒集有感。次集中韻。</title>,<text>滿庭書帶自成陰。悵望遺軒歲月深。象緯錯綜三昧筆。文章搜剔百家林。堯夫已去誰呈錄。桓老經衰未賞心。數卷詩篇花草耳。幽香莫向此中尋。或問太玄經於桓譚曰。書可傳否。曰可傳。然吾與若不及見也。公圖象二書未刊故云。</text>
<title>庚午春饑之餘。秋事大熟。喜賦卽事。</title>,<text>凉颸寥泬撼庭杈。十里郊雲一望賖。繞樹秋聲噪晩雀。連天穗色蘸蟠蛇。靑蓑雨後疏渠叟。翠黛水中摘黍娃。卻感天心應悔禍。疎煙漸起未炊家。</text>
<title>曾孫初度日。蒼翁以一絶投示。仍疊其韻。</title>,<text>槐陰百世庇根深。晩著孫枝未及尋。三公不換傳呼戲。儘覺前人獲我心。周璥見曾孫傳呼之戲。語人曰。位高非喜也。壽考見此爲幸。晬盤載祝老情深。步趣從他手戲尋。願言射六前程事。養取當年赤子心。</text>
<title>挽李定軒淑汝 鍾祥</title>,<text>晨星忽報斂奎墟。氣數山南近不舒。薄試牛刀那展抱。蚤承獅幅永終譽。模楷嶺外今元禮。博雅淮中古秘書。歎息吾林歸寂寞。春風何處笑攀裾。</text>
<title>次白仲陽 基東 書室韻</title>,<text>問君將老否。宅畔起新椽。開徑邀賓友。垂簾對聖賢。隔牆人或隱。架壑地奚偏。願以遺安意。藏修不匱前。</text>
<title>挽柳參議季好 致好</title>,<text>金山畫粥舊書生。動忍工夫鐵寸勍。蚤騁亨衢輿望注。倦尋初服世緣輕。門過光範書焉上。牀對逍遙夢易成。攜與好人稍稍去。白頭吟望若爲情。</text>
<title>挽李江棲丈</title>,<text>翳日薄虞淵。病吟竆海陬。忽聞江棲翁。翛然廣漠遊。典刑日以喪。吾黨氣不烋。粤惟安陵宅。名碩世作求。朗陵八俊坊。元定三世修。公以稱家兒。才藝出凡儔。徹皮眞氣味。軒眉雅風猷。蚤遊翰墨場。耆宿總讓頭。逸詞希三都。邃識涉九流。視彼摘髭物。不啻手到揫。孫山緣數奇。君平與世休。黝彼淸江曲。糚點一小丘。蔣逕開細草。鄴架垂縹幬。盈門賓屧倒。繞庭兒衣摳。而康又而好。裒然享遐籌。猥余託末契。于今六十秋。世誼同井舊。年執長房由。散櫟元無取。寸蒯幸見收。松坡重陽雨。竹嶼五月舟。珍重詩與札。不以川路悠。已矣長已矣。世事同浮漚。休休古家範。去向何山投。未束靑芻奠。西望空悵惆。</text>
<title>挽柳少游</title>,<text>曉天星月下書櫳。遙憶美人錦水東。不出家庭而授受。更兼材器也磨礱。小成早與功名退。妙解耽將性理竆。南嶽唱酬今不復。呼兒索筆涕無從。</text>
<title>挽金孟實</title>,<text>素琴掛空壁。舊要皆我背。我死誰當哭。知有龜陰在。龜陰我所好。其年七八退。膂力旣便健。精明非我輩。誰知折箭痛。遽爲微之酹。天遣龜陰子。其意非偶爾。珠玉貯其腹。錦繡華其觜。穎悟旣超邁。傍蒐又戢孴。十行中丞眼。七步子建趾。妙齡豎赤幟。誰敢逼子壘。籍湜應僵走。命騷如驅使。前程萬里賖。矯矯駕騄駬。造物多戲劇。頻年渡灞水。漳濱沈淚珠。穹林拋拱梓。逌然擠而與。歸臥故山址。數椽先子廬。四壁古人紙。頫讀仰而吟。軼宕圖與史。晩工紬關鍵。邃解辨象緯。匪愛歇后題。聊洩碨磊氣。淸餉旣優哉。令望日以蔚。猶不恥下交。逐臭東海陬。幾惠江州筒。時艤山陰舟。九日重峯飮。暮春遯山遊。劒看悲歌筑。籤抽遡墳丘。相守歲寒期。不以嶺路脩。昨歲陽復月。投我以手幅。首言寖衰颯。重歎稀追逐。安得風生腋。蹇驢前一僕。竹嶼尋宿債。桑溟洗滯腹。若失螯蟹肥。留待亭畔菊。此願胡太奢。居然奪我速。近日池邊樹。蟬聲繞茅屋。風儀日已遠。談笑那時復。空抽案上牘。摩挲日三讀。龜陰且背去。我死誰當哭。</text>
<title>歲暮吟。示李季鵬 在瀚。</title>,<text>衡門客退寂無譁。瘦竹矮松歲暮家。滿院凉颸侵夜簟。隔籬疎雨謝寒花。年光去去流雙轂。世事悠悠戰兩蝸。臥數生平成底事。鏡中空對鬢毛華。</text>
<title>隱矦詩韻。別季鵬。</title>,<text>竆通止一甌。相守歲寒期。隍鹿渾虛事。櫪驥異盛時。願言隨飮啄。珍重互扶持。猶識夢中路。聊慰隱矦思。</text>
<title>挽訂窩金泰叟 岱鎭</title>,<text>琢得器成玉汝姿。芝蘭庭下珥瑤兒。毅然有守淵然滀。吾道年來賴與持。磊落冲襟錦繡儲。經綸祇付茂陵書。晩來孚鶴隕天爵。不縻初心臥草廬。斯文運値歲龍蛇。草宿愚亭抆淚過。如何復與龜陰去。不見頹齡胥刮劘。癡翁邃學世無傳。留待子雲度百年。近夜藜燈讎校筆。書纔登木子登仙。幽禽懷好晩𠴨𠴨。尺素邇來好往還。多謝楣間珍重字。他年留作屋樑顔。</text>
<title>蒼翁聞演孫棲山。詩以訓之。疊韻以足餘意。</title>,<text>爲學莫先一箇欽。工夫只在著跟深。從容煖室明牕下。政好抽書盡意吟。爲人樣子在經傳。何事能成志不專。鼎鼎光陰流水去。莫將暇日玩悠然。</text>
<title>挽宗姪薰伯</title>,<text>友道由來知己難。朋從千里古人然。幸君相遇同門閈。流水高山七十年。花樹敍親呼我叔。蓬麻倚益敬君兄。滾滾披襟傾倒處。兩忘鳧鶴短長形。鎭物雅量喬嶽峙。敦倫和氣春風煦。至令鼎呂吾家重。專靠宗盟有所主。眉山故宅三峯秀。善和舊坊萬卷庋。餘力文章恣刮劘。羞從濁世混糠粃。阿婆塗抹少年日。花鳥春愁到處盃。如今畢硏都依舊。更覓句來孰與裁。夤緣書牘月三至。片片紙毛案上堆。如何際此新元節。不見寄余一字來。桃園留約死同歸。自信平生誓不渝。天上應成樓白玉。謳吟其柰下招巫。巋然銅狄守竆廬。昃日那堪聽缶歌。都無意緖人間住。君死吾生去幾何。悵望西門一線路。江雲十里卻無津。他生若有前期在。夢裏須君一證眞。</text>
<title>挽李莘老 在進</title>,<text>明時底事守東岡。抱膝閒中歲月長。吾黨好人今寂寞。古家文獻孰承當。包荒氣味曾無芥。炳燭工夫老自強。舊要翩翩乘化去。人寰何意獨彷徨。</text>
<title>挽李文叔 相顯</title>,<text>風猷不墜古家刑。抱拙林園養性靈。不見雌黃出子口。何曾粉白施吾形。狐丘乍喜還同井。蛇歲誰知趣去程。善類年來稍稍盡。傷心吾黨涕如傾。</text>
<title>校足閒堂白公遺集。謹次堂帖韻。</title>,<text>人去地留馥。龍山舊日亭。寒雲來去影。流水古今情。路遠行歌曲。時危保性靈。莫言閒我足。無計報芹誠。</text>
<title>仲元來訪。適値村秀文墨之會。因留數日以破寂。喜贈。</title>,<text>守躄空堂晝掩扉。滿庭幽草自芳菲。風輕岸柳鸎饒舌。雨度階苔蝶曬衣。擡眼渾無當世念。償心重與故人違。課筵近日團圝事。忘卻槐梢下夕暉。</text>
<title>涔寂中。仲元攜書來訪。因留數日。儘阻餘良覿也。臨別次其韻。</title>,<text>當年翁亦賦閒居。自分庸才百不如。世棄嚴君甘伏市。天竆虞老就編書。聽昏傍聒何曾到。忘甚閒愁不待鉏。隨遇隨安眞樂在。竆通自是一歸虛。右竆居日昃竆廬叩缶歌。意中人到喜如何。江雲莽蒼偏相阻。歲月崢嶸近復加。病枕憧憧勞夢蝶。逢場眽眽剪燈花。此心快豁終無路。且把離樽勸少多。右遣懷</text>
<title>挽車洞宗相公 性元</title>,<text>九九翁辭九九仙。來何同我去何先。弧南近夜台躔動。枕癭多時臥不眠。雲泥路截晩傾蓋。渭北江南日暮思。座上春和流注意。此生何處復前期。雞林一出整鸞棲。遺愛至今在口碑。薄試牛刀還鼎席。三朝元老作蓍龜。披襟千里替書寄。字字瓊琚案上堆。前秋往復追先誌。剞劂那時竣議來。前年。公作南宗志弁文。約以開春印布。支離翁亦飭巾久。不復年來作誄辭。劉安雞犬靡追恨。題送公歸倍我思。</text>
<title>癸酉夏。來寓山中。舊日林壑。非不蒼翠可玩。而更無心况。臨歸強抽一律。</title>,<text>經年始到隔林亭。翠壁盤渦面面呈。蘇子昔遊猶復識。長卿多病柰難醒。霧中花事兼春暮。愁外泉聲竟夜鳴。心境好時風景好。終朝覓句句無靈。</text>
<title>出山亭</title>,<text>巖棲冀效效何成。慚負羣嵐解俗情。遠樹長含煙雨色。幽禽謾報暮朝聲。山爲愛靜還愁寂。酒欲忘憂卻怕酲。且護林園無恙在。前期留待菊垂英。</text>
<title>歲暮吟</title>,<text>翩翩歲色亂梭飛。憊臥書空萬事非。北海樽懸賓不至。東溪筆放性同歸。日因少事巡梅塢。曉借無眠弄月輝。剩得從容涵養地。工夫終欠覬精微。杼山老退東溪。放棄筆硏曰。我將放汝。各歸本性。</text>
<title>讀放翁詩有感 幷小序</title>,<text>陸放翁老居蘭亭禹廟間。前後作詩萬餘首。時翁年八十六。想出於衰晩無聊之戲。而猶云少留更願兩三年。留世之念。終化不去否。戲次三絶。多事放翁萬首詩。也應懷抱老難醫。八耋人間猶不厭。回頭更願少留期。虞淵頹日度如年。無事時題歇后篇。剛羨古人心力健。不曾一字到愁邊。便死已勝千百輩。百勝奚但得年倍。殘齡恰到阿翁籌。一事更無藉手退。起句卽放翁原詩</text>
<title>病枕無聊。消日政苦。時拈一兩句以自遣。適見朱子答廖益仲書。以暮年詩政爲一厄。不覺瞿然。</title>,<text>老去詩篇號一厄。先賢遺戒爲心役。要消頹日還爲厄。不是堯夫有愛癖。</text>
<title>次聾齋李公贈爵焚黃時韻</title>,<text>恩誥煌煌百世榮。終看物議有時平。河南的韻紹先正。斗北令名答後生。顯晦吾知氣數在。襃崇適値聖朝明。貤章追到停祠後。尸祝何曾係重輕。</text>
<title>處世吟示兒輩</title>,<text>莫歎世途險。祇看自處何。愆訧宜反己。非是各還他。人不虛舟怒。我須坦路過。此言非老耄。經歷亦云多。</text>
<title>適見范文正訓子弟云。生好家作好事。以光祖先。拈示兒輩。</title>,<text>生好家庭好事期。光先裕後總由玆。好事何曾他道理。商量職分盡當爲。</text>
<title>校默山集有感。次集中韻。</title>,<text>聲掀海嶽放瓊琚。記昔吾家有賈舒。醫國疏章鳴瑞鳳。驚人詩句逐溟魚。令名走卒爭傳後。晩節竆涯賦遂初。生得紙毛投勘筆。陶陰無補柰才疎。</text>
<title>山亭。再校默山集。次集中韻。</title>,<text>攜書深入小亭幽。強拂昏花一覽休。割去袍衫休敎窄。埽來塵瀝儘看留。幾年門閉靑山謝。百世名傳白耳歐。席罷翻嗟人少一。蒼翁當日費心籌。</text>
<title>疊鷓鴣天三章。和呈滿江紅詞伯座下。金義興煕老。製寄滿江紅一詞。</title>,<text>昔晏叔原贈友詞。有曰從別後憶相逢。幾回魂夢與君同。今宵剩把銀釭照。猶恐相逢是夢中。政爲今日道也。仍步其詞以呈。衡湘識飯顆逢。一別那時更與同。祇有天南雲一片。崢嶸停住歲寒中。勛華世幸躳逢。翻嗟便腹太空同。君平敢怨明時棄。甘老散材拋社中。那意君白首逢。半世雲泥路不同。寄語東湖歸去鴈。淸音時惠遡洄中。</text>
<title>山亭迎春</title>,<text>涉盡重陰強起衰。乾坤淑氣一元回。寒驅遠壑稍殘雪。香動前階欲放梅。驀度樗齡竆八耋。慣將椒醑答三盃。笑他半死溪邊樹。猶待春風次第來。</text>
<title>仲元因門講之會。來宿山亭。拈老杜十二月一日詩。臨別贈之。故次之。</title>,<text>空谷跫音忽到扉。霧中相對面依微。經營敍晤曾虛座。顚倒起迎不暇衣。幾度停雲愁裏過。矧看曉宿望中稀。嗟今講樹團花會。剛恨衰軀咫尺違。</text>
<title>挽李景休 奎應</title>,<text>松蘿晩有托。相守歲寒期。北平三世誼。憶拜少小時。奚論瑣瑣別。要與緜緜持。有時平安字。珍重慰相思。昔別非云早。猶道可後期。同省非霄漢。一別度幾時。及此同衰病。無那胥扶持。也有前期在。枉費此日思。</text>
<title>甲戌嘉平月。朝家因東宮冊封之慶。特除士庶八十以上優老樞銜。此曠世異數也。遐鄕子弟多赴洛周旋者。兒輩固請追往。書此以停行。乙亥三月二十三日絶筆。</title>,<text>顯親雖謂孝。咈志亦非恭。素履甘微分。緋衣僭棄蹤。隕天宜拜受。特地敢先容。願以祈姚澤。祇圖祝華封。</text>
<title>挽詞[金養範]</title>,<text>玉友金昆世共推。竆年兀兀互箝鎚。瓊琚未放俱淪沒。此理茫茫夙所疑。少日頻承風範魁。談論千古間加詼。如今宇內人豪眇。遙望停雲首幾回。</text>
<title>挽詞[趙泰祜]</title>,<text>枕漱翁歸白玉樓。樓中仙子賀添儔。八旬硯北眞工積。一代嶠南雅望留。師表當年巋魯殿。希音是日閟虞球。那知十載違離淚。仍灑東溟萬里流。</text>
<title>挽詞[李相行]</title>,<text>東海百年後。瀛皤一老多。鰕魚腥不到。芻豢味誰加。有位宜三達。無言不百家。忽驚酉夢罷。難得更承何。</text>
<title>挽詞[朴世綸]</title>,<text>坱然其氣粹然姿。鳳骨麟情降世奇。無爵猶尊天下達。有書常對卷中師。吾家爭慕先生重。此道終孤後死悲。眞宰於賢恒不足。祇敎身沒虎留皮。</text>
<title>挽詞[金驥善]</title>,<text>濠老起南服。吾林重自持。薰和全古氣。隱德永守雌。經列槐陰市。亭成牧老陂。呂海璜竿晩。鄧林檜木萎。風流詩酒穩。歲月琴書遲。愚淟叨深眷。先君早切偲。九峯高軒過。百里尺書披。桑海還成變。星霜久隔移。豈料將歲暮。奄忽哭公輀。海內文人少。山南古老誰。漱亭今已閉。谷口問無知。庭竹寒風淅。塘荷裛露滋。丹山愁望遠。鬱嶺淚看巇。情負寢門哭。緘詞不勝悲。</text>
<title>挽詞[朴宇永]</title>,<text>八耋經綸這事爲。一方文物賴扶持。如今擧切云亡慟。鄕黨柰何失蓍龜。魚含槐野幽居墨。鵬阻莊華大海圖。矻矻竆年皆剩馥。後人留待復揚揄。幸蒙知顧大丘門。誠薄無由報厚恩。復有諸郞賢孝在。此生餘日可無諼。</text>
<title>挽詞[白基東]</title>,<text>德義文章齒與幷。達尊無待爵榮於。勛華道樂耕莘野。梁甫吟成臥草廬。矜式永期中國室。箕精忽拱上皇居。鄕人會送靑山下。從此吾林丈席虛。</text>
<title>挽詞[李晩埈]</title>,<text>高門緣結喜于中。半在滄溟半在公。一拜龐牀猶飽德。更看揚草定知工。卽今淑氣嶠南索。從古文人硯北竆。牧老百年槐市上。前賢芳躅後賢同。</text>
<title>挽詞[族姪基恒]</title>,<text>耆德瀛皤在。吾門亦不衰。蓮香同昔愛。魚樂復今知。口耳元非學。性情已見詩。休休燕坐地。道氣上鬚眉。公有亭種蓮。所居坊名濠上。故使蓮魚事。靈光巋獨仰。今歲歎非辰。玄草收塵篋。丹丘邈羽人。竆通寧問命。壽考定由仁。相去阿唯幾。餘生病日臻。</text>
<title>挽詞[三從姪有鎬]</title>,<text>亭於二十洞中天。宴坐八旬一老仙。秋水精神王子表。春風和氣伯淳賢。珠遺滄海明時恨。箱貯玄經後世傳。小子如今安仰倣。倀倀冥道淚潸然。</text>
