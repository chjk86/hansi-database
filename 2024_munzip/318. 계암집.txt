<title>送鄭齋郞 允諧 ○丁酉</title>,<text>齋郞鄭公來官所數月。移向東徼。余惜其去者也。往日歌酒。尤未忘。今行歌以送之。感時擊長劍。我杯君強歌。君歌酸楚君莫歌。且聽我歌淸而和。百年浪自苦。會面能幾何。況爲萬里之遠別。倏如秋葉辭林柯。湖海風蕭條。豺狼又經過。龍城一破裂。虜將驕橫戈。國紀尙旒綴。朝廷寐無訛。悲君絆微宦。契闊成蹉跎。高義挽白日。壯志淸江河。末契託知己。深交相切磋。淸論動人耳。亹亹皆不頗。西風下晩霜。秋色迷寒莎。金雁沒晴天。江楓凋遠阿。東溟杳杳遠。海月明秋波。嶺雲萬重阻。山嶽高嵯峨。相失各茫然。恨別令人痾。君應宦情少。我覺離懷多。黃金縱散盡。寸心終匪他。飄飄老鶴心。落日雙鬢皤。斗酒送行色。長嘯秋江沱。丈夫有大膽。濟時當琢磨。無效屈三閭。獨醒沈汨𤄷。時乎苟不可。同臥西山坡。所以臨岐別。不用淚滂沱。</text>
<title>閒坐有感走筆 戊戌</title>,<text>三皇開太極。古時何遼哉。天地判上下。倂人參三才。彝倫立紀極。星日昭然回。良性固自發。愛親知提孩。相傳只一心。扶植欽靈臺。下愚乃獸禽。暴棄甘駑駘。唐虞日已遠。宇宙多風埃。邇來十九代。興廢何其哀。晴囱展經史。萬古心徘徊。</text>
<title>淸涼風穴臺 庚戌</title>,<text>臺在克一庵。世傳崔孤雲遊處。有板木二。卽坐牀。摸壁穿行仄。攀梯歷上危。巖應神匠鑿。穴作玉龕奇。落日寄遐眺。孤雲來幾時。依俙王質斧。想像洞仙棊。爲問兩板木。爾其知不知。</text>
<title>白雲庵</title>,<text>白雲繞畫簷。靑藤覆陰壑。僧高耐一湌。境絶勞雙屩。丈室淨無埃。沈寂渠應樂。時有西風來。唯聞林果落。</text>
<title>登紫霄峯</title>,<text>一杯千仞岡。萬里三秋景。塵寰藐藐卑。衆山茫茫迥。風端聞鳳吹。天際翻雲影。卓哉玆遊豪。可與喬晉竝。</text>
<title>登硯滴峯</title>,<text>絶頂豈不高。登臨反沈鬱。借問胡其然。雜木紛薈蔚。山川礙顧眄。遠邇難區別。呼僕取長鎌。繁枝隨意伐。咫尺去壅蔽。高明變翕欻。眼釘旣已拔。快若看天日。千峯霧靄捲。萬里端倪豁。擾擾天壤間。洪纖辨群物。人情喜通達。山勢增崷崪。始知玆山尊。景仰誰敢忽。</text>
<title>哀生員從兄 坪○四首</title>,<text>哭兄兄不言。拜兄兄不起。幽明邈已分。親愛皆虛矣。兄乎奈爾何。有淚添溪水。我無親弟兄。視兄如手足。相期期百年。天奪何其速。寂寂烏溪邊。端居歎孤獨。事兄盡弟道。愛物出天性。可方何古人。楊津與陳競。嗟嗟今世間。誰復有斯行。輀車引祖道。丹旐翻寒日。親戚聚成哭。送之長夜室。哀哉不復回。草草人生畢。</text>
<title>玄洞口占 丙辰</title>,<text>淸溪黃葉飛。寒嶂靑霞散。旭日瑩秋容。霜鵰翥雲翰。疏疏山店寒。瑟瑟林風晩。遐眺興如飛。纖埃不玷眼。</text>
<title>挽洪君啓亨 壬戌</title>,<text>死別無不悲。況君靑年夭。浮生三十春。何異過眼鳥。遠日旅櫬歸。回飆捲飛旐。泉臺一幽閉。長夜何時曉。永與人世隔。嗟嗟事已了。憐哉白首親。辛苦營宅兆。罄室萬計無。相對哀哀叫。生死摠堪噫。親朋不忍弔。幼兒復何知。襁褓方嬉笑。魂兮悲且慰。身後猶堪紹。靑銅鸞影孤。聲斷寒蟾皎。慘目淚自痕。行路亦可愀。孤墳荒四尺。斜日隱林杪。悽咽山泉鳴。寒松爲墓表。</text>
<title>水邊躑躅 乙丑○春。寓棲蘆川。</title>,<text>春殘新綠長。雨餘群芳歇。最愛躑躅晩。江岸花爭發。東君有深意。特地繁華設。望望沿碧流。千葩紅點綴。嬋姸初日照。畫幅丹靑活。霞光水底明。蕩漾馮夷窟。交承杜鵑花。變幻楊妃襪。物外芳景麗。溪山轉奇絶。幽人獨吟玩。沙鳥相飛戛。孤舟繫花叢。鏡面生新月。</text>
<title>喜晴</title>,<text>昨日風色顚。今朝天氣好。新晴快心目。氛翳渾如掃。碧峯樹參差。朝暾明杲杲。澄川涵衆境。雲物相傾倒。巖光與葉彩。浸漾如蘋藻。衆鳥各有聲。有聲如自道。時哉長養均。卵翼由天造。牧兒晨出牛。破眠何其早。原頭徑如線。黃犢跳靑草。巉巖江中石。繚繞淸流抱。一水猶變化。贏縮旱與潦。物理深莫量。乾坤亦已老。潛思極昭昭。氾觀眞浩浩。嗒然誰共論。書囱獨幽討。</text>
<title>賤疾比劇。不能出入。已將旬餘。以道上舍有斗醪。要遊於江次。約有日矣。及期。天雨未果。病中無聊。吟得數語。以博一粲。</title>,<text>多病已十載。無聞將五旬。悠悠過日月。虛老嗟吾身。邇來復沈綿。衰鬢明如銀。造物眞戲劇。敧枕空吟呻。柴門久不開。苔色侵衣巾。但將黃卷書。昕暮怡心神。駸駸節序晩。已近鴻來賓。秋光正蕭灑。江上楓林新。端居事調息。奈此辜佳辰。一壺要我遊。賴有多情人。欣然愜宿好。擬拂荷衣塵。秋陰忽作崇。雨脚垂蒼是。翳翳萬象晦。沈沈群物湮。淸賞坐貽阻。悵望寒江濱。人間戲事魔。打破悲無因。天意深莫測。有屈還有伸。豈無開霽時。未須愁眉顰。晴郊響吾筇。會展平生親。</text>
<title>曳杖</title>,<text>籬前溪水流。流作琤琮響。參差翠柳深。塽塏白石廣。幽人喜臨水。閒拄九節杖。手弄淸泠派。陶然寓心賞。活性無小大。猶作江湖想。纖魚戲其中。可玩不可網。翳然村徑蕪。終日無來往。西暉欲斂岫。紫綠紛萬象。稚子告云暮。書齋歸偃仰。</text>
<title>夏日</title>,<text>亭午樹陰濃。幽軒澹無事。南囱對碧山。涼颸林杪吹。病身稍輕安。一枕初罷睡。黃卷萬帙繁。靜坐尋書義。古人我不見。千載空興喟。遷善與改過。勉勉思欲企。羲農去已久。宇宙傷憔悴。蟻垤百年中。紛紛雜愚智。懷哉歸去來。三徑醒還醉。</text>
<title>送金萬古 柱宇 赴湖南幕官 丁卯</title>,<text>君是花中蓮。屢入蓮花幕。淸秋湖水南。渺渺飛孤鶴。琅玕滿腹香。金石知心切。黃髮臥漳濱。默傷千里別。人事摠由天。交情兩如水。江湖謝白鷗。應覺名爲累。蕭蕭碧草歇。嘒嘒玄蟬號。別後望不極。雲端秋月高。銀鉤掛我屛。玉札留我案。何以慰相思。對此朝夕玩。男兒隨遇安。名敎有至樂。善保千金軀。脩途更努力。</text>
<title>梅</title>,<text>前臘寒未甚。今春花正繁。瓊枝橫晩徑。雪蕊明芳園。皎皎絶俗姿。迥覺淸而溫。嗟我苦多病。況値戎馬喧。枕席度年華。經春不開門。梅兄此時好。相對增銷魂。空吟水邊枝。辜負林中樽。佳景正惱人。嘆息終無言。</text>
<title>寒食。以兵亂。停祭。</title>,<text>墓祭本非古。後賢原人情。報本禮則然。仍以爲常經。云胡百五辰。奠酹違先塋。突騎城邑馳。烽火山河明。人寰方未定。泉壤亦靡 一作豈 寧。空感雨露濡。何由伸素誠。東風去年同。群物欣欣榮。病裏懷不佳。臥聽春鳥聲。</text>
<title>六月十五日 戊辰</title>,<text>亭午林飆生。涼陰滿庭密。翛然白葛衣。心與雲俱逸。東方俗節名。喚作流頭日。粉圃皎如玉。淸氷映崖蜜。飛泉石上灑。松翠寒蕭瑟。思欲河朔飮。閒愁酒中失。炎天向暮碧。歸雲凝嶺奇。月輪轉淸彩。瑤臺涼露垂。淸瑩林中景。掩映階前披。睡魔亦解事。此夜來偏遲。攬衣欲問月。會心知有誰。懷哉不能寐。長吟康節詩。</text>
<title>九日</title>,<text>九日天氣淸。秋山紅葉明。飆寒雁聲疾。日淡雲容輕。節物如水流。璇極相周行。變衰固其常。志士良感情。黃花猶未開。野芳徒紛榮。病裏抱幽憂。何由餐落英。籬邊懷靖節。千載垂雄名。</text>
<title>挽權大老 碩忠</title>,<text>靈辰雪打旌。妙歲風驚燭。白日爲無暉。哀哀老親哭。良才至於斯。重泉埋寶玉。寂寂古宅中。無人理書冊。一本。作蛛絲網書冊。</text>
<title>憶福川赤壁</title>,<text>造物有深意。混沌開此境。黃岡萬里外。形勝遙相竝。蘇仙儻過此。甲乙應難訂。誰將九州鐵。萬爐神椎猛。打成千仞壁。森嚴布置整。巉絶竦莫窮。仰觀心神警。棲鶻不畏墜。危巢似誇逞。浸崖玉鏡潭。澄流十里永。碧鱗漾成沫。靑楓垂倒影。伊昔童丱日。陪遊最爲幸。勝事增一倍。於焉泛蘭艇。艫轉巖姿滑。樽搖湖色冷。畫鼓一撾添。千聲 一作訇砰 散 一作振 林嶺。山鬼捷應響。瞬息還默靜。西北眼界平。依俙夏口迥。朗吟飛仙詞。松間掛金餠。江心彩筆揮。醉墨光炯炯。邇來五十年。陳迹成俄頃。悲歡惱中腸。夢裏情懷騁。重尋杳未涯。一一遙取領。寄言向山水。須知吾耿耿。願隨南飛鳥。周覽蓬壺景。</text>
<title>憶四月松</title>,<text>蒼髥蔭野渡。疏影落淸泚。孟夏種還榮。妙有元精理。童童列成行。翠蓋舒邐迆。松下綠蕪平。持竿玩流水。淸風奏竽籟。白鷺灘上起。願言勿翦伐。堅貞保終始。從當成老龍。炎月盡庇此。靈藥千歲存。仙人亦應至。</text>
<title>憶滄浪</title>,<text>石色靑且白。瑩滑何奇哉。兩壁左右對。儼若城門開。飛泉瀉其問。白虹鳴殘雷。架板坐空中。如臨百尺臺。淸勝出人境。步步無纖埃。來囱是白雲。護徑唯靑苔。匏樽晩開酌。山月淸入杯。千里杳無緣。陳蹤有餘哀。上三首。先君遺迹。</text>
<title>秋日偶吟 己巳</title>,<text>秋來苦多霧。日高始微收。當午天淨快。琉璃靑若流。蕭蕭紅蓼灘。瑟瑟黃蘆洲。釣舟閒自橫。可以寫我憂。飛來雙白鷗。泛泛波上游。人與物無猜。汝其知吾不。</text>
<title>秋懷</title>,<text>秋暉入南囱。已覺羲馭短。庭樹金風多。玄蟬號復斷。苦熱思納涼。初寒希就暖。人情巧變遷。節候寧徐緩。寥寂柴扉扃。白雲幽徑滿。悠悠宇宙間。安得知心伴。缺 綿已吐白。二字缺 初含黃。收斂及此時。田家秋更忙。繅車入夜鳴。茅茨耿燈光。蟋蟀嗁未歇。露冷良宵長。端居懷古人。千載焉能忘。歲暮無與歸。惄然中心傷。山氣日以瘦。蟲聲夕漸密。晴空皎皎月。流影入書室。金波瑩無累。令我幽憂失。螢光亦稟性。時復草間出。千古晦且明。陰精有虛實。借問偸藥人。何由學仙術。市人重貨物。追逐黃塵途。錙銖及分寸。珍嗇同肌膚。然諾一言合。瞬息千岐殊。均有得失念。無論智與愚。誰知賣藥翁。跳入神仙壺。二字缺 飮玉醴。飄然凌八都。</text>
<title>夏冷 庚午</title>,<text>節屬小滿天。寒疑杪秋月。號飆若挾霜。卉木行就歇。胡爲長養辰。凜冽砭肌骨。畦丁戀添襖。戲稚思穿襪。眞宰錯主張。曆家誤分別。陰陽旣乖異。權柄誰僭竊。蠶頭冷還縮。鶯舌澁欲結。白圃藏篋笥。氷漿讓湯爇。四時自有信。冬寒與夏熱。而今反常道。天意眞難徹。</text>
<title>雨晴</title>,<text>春旱亦已久。雨來誰不喜。霏霏連數宵。厭意斯須起。小民易欣怨。皇天本張弛。今朝宿陰豁。麗日明遐邇。宛轉百鳥聲。和風助淸美。離離畦隴麥。活活陂塘水。農事亦云樂。所重端在此。儻非餐芝朮。焉能緩耒耜。流波苦不淹。芳節垂納履。可憐桃李花。繁華安足恃。嫩葉靑參差。遊蜂覓殘蕊。哀哀蜀帝魂。訴冤胡乃爾。時物感人心。靜坐看衆理。愛彼溪上山。雲屛開邐迆。</text>
<title>新秋雨後</title>,<text>鷄鳴蓼花下。雀鬪槐陰中。宿雨曉來歇。多露涓林叢。焦枯方告病。洗滌俄施功。儻非天瓢滴。誰救炎爐烘。昭蘇草木新。秀穎禾黍豐。山蟬送淸響。涼意生微風。土潤耕且好。老圃蒔菁菘。樂哉郊居幽。此味誰與同。虛堂夢魂淸。遠與羲皇通。疏慵愧弱質。貧病安微躬。百齡同擾擾。俯仰瞻蒼穹。靑山起吾興。流水淸吾衷。襟懷苟有適。何恨成老翁。</text>
<title>三月三日 辛未</title>,<text>東風捲地吼。天氣稜稜寒。重三屬春季。節令猶欠寬。桃杏澁未吐。枝頭微蕾團。芳草如有意。水邊靑闌干。病人不出門。兀然趺坐安。時時得佳句。絶勝爲好官。吟來理情性。喜色生眉端。</text>
<title>未開杏花</title>,<text>紅杏未開時。圃圃豆子大。天工自蘊中。生意漸敷外。日彩照姸姸。煙光和藹藹。東風暖氣催。明日花如繪。</text>
<title>寒食</title>,<text>今日勝昨日。藹然春氣多。融融暄景遲。習習舒風和。野芳各自榮。天巧成條科。佳辰食猶寒。歲行如飛梭。墟墓感人心。雨露濡林阿。落日拜掃回。村路相經過。嗟吾未與祭。經年抱沈痾。情事不獲展。有淚其滂沱。書牕騁閒玩。嫩靑連小坡。嘔啞忽有聲。采菜聞俚歌。</text>
<title>歲暮有感</title>,<text>髫年寧識憂。歲時偏饒樂。庭闈侍省暇。摴蒱賭六博。歡遊不知疲。盡夜眠何著。卽今稚變翁。形骸漸衰削。悠悠俯仰間。往事還如昨。虛負有爲日。思之歎兼怍。江村寒更嚴。春臘相依薄。節物供感慨。里閭何蕭索。長懷櫪馬喧。謾看街童躍。靜裏玩天機。明囱盤兩脚。三元隔數宵。新意回沖漠。勉彊莫諉老。治功爲妙藥。</text>
<title>辛夷 壬申</title>,<text>百花未發時。獨占年光早。東風日日吹。開遍黃瑪瑙。林景帶芳菲。巖姿添美好。賞心隨歲新。何用嗟身老。</text>
<title>早起</title>,<text>林鳩曉相囀。處處聞其聲。病人起亦早。坐對南囱明。田夫出耒耜。農畝驅牛行。雨暘各有時。栽麥宜天晴。喧喧四隣語。傭力相經營。析薪爲朝炊。靑煙茅舍生。淸明已欲邇。春物皆含英。化工有妙理。乾道由元亨。煕煕和氣舒。眠食春臺平。隆古幾千載。浩歌抒幽情。</text>
<title>喜晴</title>,<text>白雲飛向南。天宇開新霽。山明氣象佳。日照光輝麗。掃此積空陰。誰煩萬丈篲。纖毫瞭可辨。四面皆高揭。小灘息奔猛。琅然玉聲細。衣漂趁晴忙。擊浣喧水際。樹葉潤初晞。微風輕入袂。鳴蜩何處來。耳邊聞嘒嘒。歲物自回薄。寒暑迭相繼。幽居澹無慮。柴扉誰造詣。酷愛庭苔靑。嫌他惡草翳。家僮盡意鋤。乾淨諧吾計。</text>
<title>有感 甲戌</title>,<text>至矣李先生。東方之晦庵。垂訓炳日星。萬古爲指南。理義旣已重。物慾寧所甘。云胡世上人。秉心有二三。顧眄倏無恒。言行違相參。外誘一翻動。懷沙千尺潭。嗟哉難與共。愼莫容易談。</text>
<title>失題</title>,<text>士也生世間。所貴在立志。立志若不高。終爲庸鄙子。方寸被形役。聽命如僕使。取舍苦無定。心口何其異。滔滔無不然。俛仰但增喟。善惡判兩途。舜跖分義利。諒非格致功。茅塞何由治。君子念在玆。莫容斯須貳。</text>
<title>秋晩</title>,<text>木落山色瘦。霜天無片雲。黃昏新月明。林影橫紛紛。刈穫侵夜歸。前後連爲群。逶迤村徑長。叱牛聲相聞。</text>
<title>感春 丙子</title>,<text>天行健不息。沖穆運樞斗。一氣成歲功。春爲四時首。兼包亨利貞。元德由仁厚。至哉生物心。絪縕彌九有。振振萬復億。涵澤被醇酒。得意樹敷英。知時禽喚友。條風惠若撫。晴晝暄如炙。窮谷與要地。何曾有先後。盡入煕皥中。普徧無姸醜。在人亦有春。方寸須看取。藹藹惻隱心。初於上帝受。推行儘在熟。然後免掣肘。中和致極功。位育猶反手。天人春一般。妙意君知否。</text>
<title>大水書事</title>,<text>泥柴棲樹枝。川陸變成海。元氣入積潦。崇陰傲眞宰。驚心廬舍漂。瞥眼陵谷改。崩沙疾掩人。逬避焉能迨。哀彼壓中魂。初非礦金採。浸畝水暫除。離披做菹醢。新經度田餘。造物張戲儡。征賦從底出。分作溝中餒。昊穹昭在上。蒼生儻有罪。往歲雖云災。今年爲十倍。和調古有徵。歷歷遺事在。弱翁奏水旱。千秋照光彩。</text>
<title>偶書</title>,<text>今古賊夫人。皆由一私字。不暇顧是非。但欲爲昵比。九鼎豈不重。未滿一羽視。誰云泰山高。吁彼陽尊類。公論無所施。披猖極縱恣。蔑識不足道。稍愈皆一致。何時正人心。見得當然理。昭哉在堪輿。此道應不墜。世有▣▣輩。負先賢作罪斯文者。而私黨群庇之。人心不明。可爲歎。</text>
<title>遼陽吟 丁丑</title>,<text>亭亭華表柱。借問今何如。人民莫須道。城郭皆爲墟。丁仙豈復過。過必增欷歔。巨鎭控中土。形勝稱方輿。軍容照渤海。馬色明醫閭。朝天路由玆。夐野連簪裾。藩壤作咽喉。二百年有餘。一夕軍民擾。走散如驅猪。屛蔽失金湯。陷沒爲穹廬。鼎魚猶刺擲。廿載逋誅鋤。楡關節制雄。正正勅戎車。豪俊爲時出。英謀邁穰苴。妖氛動輒滅。猛虎當黔驢。郅支焉敢逃。行見擒康居。河湟快收復。淮蔡皆驅除。赫赫聖皇怒。雷霆轟碧虛。東人復爲人。貢途當如初。</text>
<title>杏花 戊寅</title>,<text>杏花朝未開。夕來繁如雪。東風不住吹。俄頃施爲別。催成瀲灎香。好應芳菲節。病裏對淸樽。何由花下設。</text>
<title>秋夜</title>,<text>喞喞不停聲。草蟲悲底事。人間事事悲。微物亦多思。只見時運移。焉知昊穹意。涼宵殊未央。轉枕猶無睡。</text>
<title>初秋</title>,<text>日月不相饒。初秋已逾半。玄蟬號樹枝。蕭瑟楊柳岸。涼生白葛衣。輕快欲收汗。</text>
<title>三郞病後入省。卽刻書示。</title>,<text>吾病汝亦病。一家病何多。病來莫憂撓。務絶心念邪。已病在愼攝。由我非由他。憂喜任自然。早晩回天和。觀此悟養生。因以享壽遐。吾言不汝欺。書紳無放過。</text>
<title>贈別鄭鳴周 昌詩 ○己卯</title>,<text>心期未易話。話必知心人。今古默日多。悠悠行路塵。懷君已成老。寧知遇今辰。數面猶未足。遽別還傷神。惜君欲少留。征駒蟄無因。山禽喚晴日。江柳搖新春。離恨雖無窮。且須戒沾巾。心肝若相會。千里同比隣。</text>
<title>卽事 庚辰</title>,<text>東園櫻桃樹。花發昨夜雨。韶光正堪玩。佳期莫相誤。況此醍醐熟。小槽涓涓注。酒盡猶可繼。花落不可住。千里同心人。何時共團聚。萋萋草色多。佇立長亭暮。</text>
<title>次鄭上舍 榮邦 韻</title>,<text>歲暮霜雪繁。山川晦寒姿。時光自不留。天意誰能知。擾擾群物多。動息皆有時。冥觀消息理。何必懷深悲。中宵撫古琴。所賴唯鍾期。</text>
<title>詠雪 戊申</title>,<text>稜稜紙帳寒氣生。怪底房櫳凝淡白。淸曉起來啓戶看。瓊花散亂漫空碧。誰家溫酒對盆梅。來歲屯雲占隴麥。此際袁生高興多。任他門外深三尺。晴暉回暖上晨扉。石鼎紅光湯水沸。滴滴簷頭寒溜聲。微微陌上陽和氣。聳肩何客覓新詩。炙背無人知此味。却念防邊十萬軍。裂膚應有身無衣。密密疏疏整復斜。終朝至夕連申卯。平鋪屋瓦高低迷。亂綴樹枝千百巧。縮頸寒停嬾僕樵。側身凍澁飢烏爪。廚人做飯煮山蔬。燠室欣然聊一飽。炊煙一抹和輕葩。入暮纖纖漸欲歇。永夜向深添一奇。薄雲初散流孤月。寒聲落地竹蕭蕭。皓色浮空山兀兀。自笑苦爲佳景撩。三更無睡吟淸越。</text>
<title>覺華寺</title>,<text>陰陰長林松檜徑。步步萬點棠梨香。金仙愜我幽尋興。分付山靈瑤席張。短筇響砌客抵寺。闊袖下地僧出房。入夜疏櫺脫衣掛。枕邊激激泉聲涼。蕭疏山雨灑還止。颯爽林風吹不停。水碓飛泉春滾滾。夜殿搖鐸鳴泠泠。半嶺白輝殘月上。五更淸梵香燈熒。吟苦奈如詩思澁。夢回倍覺塵心醒。深殿突兀若翬飛。繪畫玲瓏射金碧。騰龍舞鳳何紛拏。飯鼓齋鐘自朝夕。通神不見洗臟僧。說法誰看點頭石。巨刹雄山名外間。高閒唯屬尋眞客。</text>
<title>般若臺</title>,<text>山名縱曰淸涼山。我意天台卽玆處。一曲浩歌望群峯。群峯欲語竟不語。蕭郞幾度過靑鸞。阮肇還疑逢艶女。府視陰崖萬丈深。輕風颺颺吹衣擧。</text>
<title>剝松皮歎</title>,<text>剝松皮剝之何所爲。民命喁喁逼於死。亂後餘生遇今歲。通國饑荒無遠邇。官倉私廩糶升斗。火炎車薪灑杯水。朝晡計窮無奈何。草木爲糧非得已。持斧腰鎌百爲群。松林逐日紛如市。蒼官反受池魚殃。龍虎變白崩顚裏。脫盡虯皮勞復傷。血化黔膏流十指。家家布席曬日中。北里南巷渾如是。擣焉煮焉蒸可食。充腹還如粳稻美。飢腸所迫無不爲。可憐民窮胡至此。斯須活命由此物。樹木陰功猶有被。世無監門誰畫爾。世無鄭公誰拯爾。甲第聞來豈其然。盤中白粲珠相似。</text>
<title>春雨 丁卯</title>,<text>春雨冥冥過十日。幽齋病客襟懷煩。梅花不與時事擾。數枝橫雪招吟魂。兵塵漫漫混宇宙。避世何地爲桃源。眼暗頭白不須歎。早晩擬見澄乾坤。</text>
<title>送金萬古赴關北幕</title>,<text>狀元聲價傾長安。妙齡丰彩何超越。詞鋒早入李賀室。墨迹窮剔藏眞窟。明時補用無內外。北門參謀選才傑。繡衣蓮幕等泡幻。儻來何用分優劣。秋風匹馬萬里遙。長劍寒光傲霜雪。胸懷磊落皎日照。吟嘯激烈妖氛滅。知君此去壯心魄。其奈思親復戀闕。男兒所履惟忠孝。方寸堅如百鍊鐵。龍蛇之筆圭璧韻。醉裏揮洒關山月。咸關嶺外一樽酒。畫角聲逐胡笳發。</text>
<title>春寒 辛未</title>,<text>二月將闌寒未解。却疑東君猶未回。天機誰料暗中運。陰氣漸被陽和排。辛夷又如去年花。一枝斜倚巖邊開。去年今年眞一瞬。花開花落還堪猜。人開千態物翻覆。天上萬古春去來。春去來兮可奈何。蓬壺杳杳安在哉。男兒勉彊會有爲。道通宇宙何恢恢。羞卑歎老何足算。屑屑世人空悲哀。</text>
<title>喜雨</title>,<text>夜半蚤吻利。輾轉數殘更。紙囱黑不辨。瓦溝喧有聲。聲聲喜人欲起舞。不是祖逖聞鷄鳴。我屋雖漏奚足惜。我衾雖霑奚足驚。人人誰不躍此時。中夜百萬皆歡情。山川草木亦均慶。斷流將續枯將榮。旱乾春中至夏季。豈知一雨拯民生。莫言秧老種無益。莫言節晩功難成。高田或有未優渥。只恐霑注斯須晴。村家明日便忙劇。趁水牛耒相傭耕。縱稔三分一二分。曷與荒穢同年評。雨乎雨乎眞爲祥。天意恤民常分明。我願邦家須體此。沛然仁澤穌疲氓。書生憂歲復憂民。志喜一篇由中誠。</text>
<title>思雨 壬申</title>,<text>久雨不收常思晴。旣晴而旱復思雨。雨也晴也中節少。天亦難斟民喜惡。可憐瘠土最苦辛。盈縮唯憑空外注。雲霓如靳數日間。寧免喁喁轍中鮒。我願皇穹洽甘澤。淨洗驕炎新令布。何時民物展黃眉。空憶康衢老人哺。</text>
<title>紅爐 乙亥</title>,<text>銅爐灼灼烏銀熾。紅彩瑩煌照虛壁。斗室溫溫春氣生。時聞囱外溪氷拆。披書稍久指欲直。炙熏俄頃舒膚革。鐵箸閒撥焰更繁。暖纈佳趣無人識。</text>
<title>靑燈</title>,<text>寒宵一刻長復長。點點銀釭眞解事。病眼猶未廢看書。魚魯何憂難辨字。蠅頭翦落耿不暈。紙帳相將排睡思。多謝蘭膏最益人。短檠伊誰墻角棄。</text>
<title>憶福川少遊</title>,<text>憶在湖南官舍時。春風兒戲相追隨。禁山山上花冥冥。碧油香屑煎葳蕤。四十餘年如一夢。昔日丱角今白髭。遙知山徑竹陰合。杜鵑聲中花滿枝。禁山。在挾仙樓東北百步許。</text>
<title>聞鵑</title>,<text>杜鵑花開春已暮。子規夜叫明月中。明月多情亦爲悲。聲聲盡夜飄春風。滿腔丹血爲誰流。化作山花無限紅。楚天空闊問不得。萬古哀冤精衛同。</text>
<title>九月十九日。記所見。丁丑</title>,<text>夜半颯颯鳴雨聞。朝來白霧迷玄雲。斯須日出天宇晴。暖影可愛囱間明。誰敎屛翳作戲劇。太陰冥冥橫八極。密雹斜拋萬點亂。助成冬威寒轉粲。忽然長飆捲地雄。寸障無復干皇穹。回看向來便難摸。朔氣凜凜凝天衢。頃刻明暗未一瞬。弛張翕忽何其迅。天公變化未易推。嗟乎物理相盈虧。</text>
<title>病裏偶吟</title>,<text>千家萬家鼾睡聲。老人中夜獨起坐。唾壺摩挲不離口。痰瘶如何偏困我。晨鷄未號夜未側。時聞櫪下噴飢馬。已將夜坐爲常事。恨非功夫不寐者。</text>
<title>琴判事家。醉次裴翰林 龍吉 韻。甲辰</title>,<text>邃巷攢靑樹。疏籬浸淥灣。圖書晴壁上。躑躅短墻間。嶽遠嵐逾重。庭陰日欲殘。金罍酒光動。爭席野人歡。</text>
<title>又示琴聲遠，道濟二契。</title>,<text>客裏偶然値。情杯山日斜。淸和初暖景。深淺數枝花。分厚是眞友。年多安足誇。蹇驢江路暝。扶醉夜還家。聲遠。長我六七歲。道濟。少我五六年。以年長相戲。故五六云云。</text>
<title>遊雲巖寺口占 戊申</title>,<text>欲識寺高在。但看群嶂平。長江縈作帶。奇石矗爲屛。壑底雲歸暝。天邊鳥去輕。冥搜殊不遍。乘月下寒汀。</text>
<title>有懷福川抱月亭</title>,<text>斷麓依深翠。遙坰斂晩煙。亭高若飛動。境絶少攀緣。願抱月輪白。重令霜鬢玄。淸光照湖嶺。別後幾回圓。</text>
<title>邇日出遊。氣頗困。詩以記之。二首。己酉</title>,<text>小飮痰隨動。頻遊體復疲。春風應見訝。長日不吟詩。罐藥晨呑穩。盤蔬午味滋。逍遙竹溪上。心境自怡怡。起晩眠初覺。吟慵句未工。欣然出門外。春色滿園中。磔磔禽鳴澗。輕輕燕擷風。長欽昔賢語。佳興與人同。</text>
<title>愛日堂舊基 庚戌○遊淸涼紀行</title>,<text>層觀今無見。高墻只有基。馮夷眞戲劇。造物亦何爲。愛日名空在。隨流事儘悲。悠然感古意。江路獨吟詩。</text>
<title>自淸涼回過縣衙。病倦。未入拜城主。</title>,<text>偃室無公事。仙山有宿緣。白雲生袖裏。靑眼阻牀前。飽遂興公賞。慙非子羽賢。陰陰官路傍。擬聽武城絃。</text>
<title>過松生朴大庵 惺 故居 辛亥○訪周王山而過焉</title>,<text>高躅曾棲地。閒鑣偶復過。穿雲牽興遠。逝水感懷多。故域松應拱。空村鳥自歌。依然數間屋。猶在碧山阿。</text>
<title>秋雨書興 丙辰</title>,<text>山色微煙裏。秋光細雨中。樹深淸瀨遶。村僻小蹊通。車馬喧難到。樵漁興未窮。閒看陶杜集。千載素心同。老圃靑蘆菔。深崖紫薜蘿。村狵沙上戲。田叟雨中過。澤國時將暮。塵寰事轉多。秋懷正牢落。閒養鬢絲皤。蕭疏秋景物。幽寂野人情。雨屋綿車響。溪扉稻杵鳴。年豐不患釀。迹散儘甘耕。薄晩涼風緊。霜林葉脫聲。寥寥人影絶。瑣瑣鳥聲稠。歲月空催老。江湖未解憂。波奔迷外物。塊處惕前修。宇宙爲男子。虛生最可羞。</text>
<title>送柳季華老兄 袗 之達美 四首○庚申</title>,<text>之子久相阻。況今南去遙。交情淡莫逆。別恨醉難消。行止皆天定。窮通詎我搖。靈臺無一物。至樂在簞瓢。相門出寒士。世間惟一人。逾知先代貴。已分此生貧。淸白傳家寶。聲名韞櫝珍。能存眞富貴。德義潤吾身。貧賤雖非病。遷移詎得安。江山如有戀。親舊不成歡。惜別傾深白。論懷吐片丹。吾儕相許意。須向古人看。闊別從今始。佳期復幾成。秋風感人意。涼雨競蟲聲。鶗鴂鳴何早。芝蘭種未榮。蒼茫穹壤裏。獨立淚沾纓。</text>
<title>文殊山中臺</title>,<text>佛殿雲爲蓋。禪糧水代舂。山張左右翼。松化蜿蜒龍。倦僕將驢返。趫僧挈橐從。仰看孤寺遠。要上最高峯。到中臺。命僕馬還歸。步上金鄭庵。僧輩搬行具。</text>
<title>失題</title>,<text>家人戒飮切。隣友見招頻。數出雖妨病。慵眠奈負春。百花爭艶景。三月最良辰。忍斷杯中物。微斟復入脣。</text>
<title>贈僧德藏</title>,<text>村雨濕梅叢。敲門有贊公。雲蹤徧方外。星學邁虛中。童子坐失睡。故人談未窮。佳期在浮石。重訪梵王宮。</text>
<title>賞荷花。次琴子開 撥 韻。</title>,<text>草堂秋色淨。林嶺夕陽紅。君子生淸水。良朋醉晩風。貪看元自別。獨愛與誰同。朗詠仍成句。還愁播海東。</text>
<title>淸涼滿月庵。贈白蓮大師。</title>,<text>一聽高僧話。彌令世念灰。雲山俱是樂。儒釋不須猜。壑邃靈風產。囱明爽氣來。金環棄如屣。汨沒轉堪哀。師以討賊。功授嘉善。而不啻若浼已焉。方之世間。汩沒輩遠矣。吁可敬也。</text>
<title>廬江。次金鶴湖孝一韻。庚申</title>,<text>煙霞深別院。蘿桂蔭群峯。雨發詩中趣。春回酒後容。波光凝檻碧。嵐氣入簾濃。勝事偏饒此。何須慕赤松。</text>
<title>淸涼。次權契丈韻。</title>,<text>千林文郁郁。秋景亦從周。仙鶴飛鳴過。騷翁朗詠遊。雲情九霄逸。塵念一時休。廢刹眞堪惜。居僧莫憚修。</text>
<title>三月九日。向川城道中吟。二首。壬戌</title>,<text>晴日江郊暖。雙雙錦蝶飛。野芳燒後嫩。春浪雨餘肥。賞景徐驅馬。乘暄欲減衣。耕夫叱牛苦。應得到西暉。秣馬碧溪上。孤村唯鳥啼。山深春色閟。林暖日光低。老惜年顏改。閒愁世路迷。佳人杳何許。天外暮雲齊。</text>
<title>挽金鶴峯夫人</title>,<text>鶴馭歸天上。高名萬仞岑。夫人猶在世。吾黨亦知欽。戲綵庭階溢。含飴歲月深。千秋配君子。流慶視碑陰。</text>
<title>漢城旅懷</title>,<text>抱病客長安。東風花欲殘。羈愁吟正苦。行路去逾難。涉世知無術。歸家勝得官。三更蝴蝶夢。飛繞舊漁竿。客邊濡滯苦。一刻直三旬。長晝愁終日。良辰恨負春。林泉吟想切。花月夢歸頻。拙病唯甘退。誰爭野逸人。一枕塵間事。千層世上心。黃粱炊未熟。滄海較誰深。得失輕如羽。安閒貴抵金。東風猶太古。天地入長吟。覆雨交何恃。浮雲貴亦榮。世情惟冷煖。春日自陰晴。已慣看群物。何勞計一生。東風驚客意。新綠遍秦城。</text>
<title>書事 丁卯</title>,<text>虜騎江津逼。朝儀海島寒。亂來何日定。事去此時難。列爵檀公走。堅城卽墨殘。靑丘豈終否。納納老天寬。</text>
<title>二月夜 戊辰</title>,<text>中春時候解。新月暮寒生。不寐臨囱久。空思曳杖輕。村煙趁耕務。梅影動詩情。更味鄒書語。惺然夜氣淸。</text>
<title>紀事</title>,<text>臥病嗟玄晏。歸寧羨孟光。衰年情易感。前事夢何忘。朗魄虛囱透。昏眸細字妨。淡然人境寂。凝坐正宵長。</text>
<title>和菊囱李兄 燦 韻 己巳</title>,<text>來詩句句字字。無非相愛。而肺腑中流出。有非尋常酬贈之比。病中三復。不勝感歎。謹以俚辭。和其韻。少壯追歡日。衰遲臥疾時。心親頻入夢。迹往轉添思。歲序回杓易。吾生閉戶宜。幽懷無與寫。天地一希夷。</text>
<title>有懷川南書堂 二首</title>,<text>碧麓高棲靜。靑郊晩望遐。農人初刈麥。君子已開花。畏景消陰壑。淸香繞彩霞。莊吟獨愛說。天霽月生華。久病如匏繫。幽懷倩筆書。水花勞夢想。江月問何如。淸洒供吟詠。馨香識卷舒。會須醫肘後。乘興度籃輿。</text>
<title>送金萬古赴湖南幕官</title>,<text>淸絶湖南地。君今做幕官。風塵凋鬢髮。氷玉照心肝。道屈才難展。名高迹未安。雲程萬餘里。此別不須嘆。</text>
<title>人日 庚午</title>,<text>人日無人到。明囱靜坐孤。氣蘇暄景逼。春怯朔飆呼。末俗看來認。良辰病裏徂。古書披更好。千載想唐虞。</text>
<title>踏靑 二首</title>,<text>何處踏靑好。小橋流水邊。嫩絲黃映日。細草碧和煙。地坐何須席。村沽不計錢。悠然得佳趣。扶杖過前川。何處踏靑好。霽天斜日時。拄筇輕展步。筒柳戲成吹。草軟衣從黦。杯深酒若滋。煕煕造化妙。隨遇入新詩。</text>
<title>九日雨</title>,<text>此日爲佳節。多年負勝遊。蕭疏山雨夕。瑣屑野芳秋。獨酌重陽酒。閒消萬古愁。菊花行欲發。會見揷盈頭。</text>
<title>臘寒</title>,<text>殘臘行將盡。餘寒勢轉嚴。日車添玉漏。一作綵線 書室展牙籤。靜 一作妙 意難形筆。衰容漸著髥。幽棲更安穩。眞足老夫潛。</text>
<title>挽金都事逢吉 止善</title>,<text>遠日悲逾甚。寒風淚暗揮。相知自少久。此別向何歸。陳迹心中念。同人世上稀。星巖舊遊地。落月夢依依。</text>
<title>挽</title>,<text>良吏今辰少。親朋老境稀。幾年長孺臥。千里范卿思琴鶴雲同散。田園露已晞。人才儘堪惜。非獨故情悲。</text>
<title>春興 三首○甲戌</title>,<text>溪柳裝村景。山桃麗岸容。洞深堪作隱。陂活好爲農。瞥影尋巢燕。微聲采蕊蜂。悠然動詩興。閒拄一枝筇。四時春最好。三月日須遊。藥餌常爲伴。鶯花久未酬。閒吟雖闃寂。高臥亦風流。邈矣會心者。可從何處求。晴嶠披鮮錦。疏籬映彩霞。有村誰賣酒。無處不開花。景惱眞成癖。詩工豈足誇。朝看兼暮玩。摠爲惜芳華。</text>
<title>挽李參議茂伯 潤雨</title>,<text>醞籍由天賦。操持賴聖書。朝中人鮮比。名下士無虛。仁壽胡多舛。心期未大攄。潭州遺惠在。空裛吏民裾。</text>
<title>次關東方伯金孝仲 榮祖 惠韻</title>,<text>穢貊千年國。韶華二月天。風謠棠蔭路。春澤麥蘇田。趣逸仙臺上。詩來病枕邊。泠然絶塵俗。淸水出芳蓮。</text>
<title>挽柳持平季華 二首○乙亥</title>,<text>厚德令人醉。高標擧世欽。鍊金精豈化。飮水樂何深。痛絶虛驕習。惟存信善心。要知公議惜。看取盡霑襟。吾道憑何處。今年失此人。凋零係時運。悲悼若天倫。百贖哀篇闋。三嘆寶瑟湮。情懷君必識。誰與輔爲仁。</text>
<title>三月初五日。大雪。丁丑</title>,<text>重三逾二日。雪片大如杯。春暮何曾覩。時危轉作猜。壓枝寒折竹。堆渚潤通荄。向晩皆消盡。斜暉映小梅。</text>
<title>流頭日</title>,<text>東俗傳來久。流頭自古因。時羞粉團冷。霽色玉輪新。擣麥村謳亂。傭耘巷語親。軒囱煩惱滌。淸夜最宜人。</text>
<title>夏日 二首</title>,<text>炎威枯海嶽。亭午火輪紅。白葛輕猶汗。靑林靜不風。喧爭圖巿利。辛苦認田功。獨臥羲皇世。翛然栗里翁。溪岸微涼進。蟬聲起樹間。客來苔蘚徑。禽浴蓼花灣。已遠塵中鬧。誰爭病裏閒。書囱朝暮趣。簇簇對煙鬟。</text>
<title>挽金察訪 昌祖</title>,<text>耿介已華髮。淸貧惟素衣。交情卅年久。宦意一塵微。賈鵩誰知遽。荀龍漸覺稀。難兄與難弟。相訣痛寒暉。</text>
<title>惜花</title>,<text>殘花已堪惜。疏雨又相猜。佳節奈虛負。少年難再來。淡煙和渚樹。香雪點階苔。病裏猶吟興。東風欲勸杯。</text>
<title>卽事</title>,<text>杏花兩三枝。小園斜日時。潺湲流水響。淡蕩東風吹。病起試欲步。詩成還自怡。悠悠無與語。閒徑蒼苔滋。</text>
<title>雨餘</title>,<text>盡日聽春雨。滿庭花片多。良辰正堪惜。深巷有誰過。碧溜郊扉護。靑煙水樹和。幽懷藉詩遣。淸坐又微哦。</text>
<title>漢城旅舍。夜飮。卽事呼韻。庚戌</title>,<text>燭花霜菊下。月彩粉墻頭。已獲中心樂。何須外物求。重城罷嚴柝。寒杵報深秋。淸唱撩詩思。繁絃蕩客愁。朋罇樽傾北海。河漢任西流。旣醉猶多酌。將歸又少留。論交方恨晩。患得孰懹憂。酬詠休辭醉。疏狂不自由。街風吹未歇。曉靄淡初收。京洛歡今夜。鄕關憶此遊。任眞相爾汝。莫莫更休休。</text>
<title>失題</title>,<text>芳洲埋白璧。千載恨難休。自負才無敵。寧期道不謀。瞻烏 缺 未卜。薦鶚只招尤。黃祖眞屠狗。曹瞞是沐猴。形骸付豺虎。俗物視蚍蜉。落筆驚寒玉。停杯眩衆眸。光含黃鶴月。淸染洞庭秋。利器終難晦。高名反作讎。江山留勝槩。辭賦動幽愁。煙草供哀思。萋萋綠滿洲。</text>
<title>初冬月夜 丁卯</title>,<text>初冬微暖夕。景物正堪憐。碧澗鳴寒瀨。淸霜映白煙。桂輝中夜月。菊艶小春天。瑤界非塵世。金英絶俗緣。林空萬影歇。砧遠數聲傳。酒漉懷徵士。杯邀揖謫仙。三淸飛羽駕。千載覽瓊篇。尙友無今古。徂時有後前。欲將毫管寫。久耐紙囱眠。妙趣終難辨。星河轉一邊。</text>
<title>送李書狀 埈 赴京 癸卯</title>,<text>九天專對選英才。丹鳳含書五色裁。元禮直聲霜凜肅。謫仙雄藻錦昭回。觀周始遂奇男志。翼漢何煩四皓來。應製玉皇知有日。禁城花月醉霞杯。春城雨色動 一作弄 微晴。陌上新黃柳帶輕。遼海山川愁去馬。薊門煙樹亂飛鶯。皇都佳麗篇中入。上國衣冠筆下傾。匏繫偏荒空浩歎。長風何日快宗生。</text>
<title>思福川贈僧智永 幷序○戊申</title>,<text>一日。有僧來叩門。訊之則曰。吾本福川吏鄭某之子。亂後因父亡。出家爲浮屠。周遊方外。近以事抵宣城。諦公居在此。希一見以道彼中事。余出見之。似未曾相識者。顧惟彼時。余方幼。僧爲尤幼。則其顏貌。固未能記認。而惟以福之故。於心有喜意。試使之前而與之話。果福人也。歷叩福之事。則一一皆響答。聽之亹亹。不覺移席而前。凡山川之奧曠。人物之衆寡。亭館興替之由。牧守更代之端。無不畢數而盡說。使累載所欲聞之襞積。一擧而盡豁之。怳然若身親得到其地。而更爲遊覽。於是感且喜。而亟以遇玆僧爲幸。夫人之情。鮮不悲舊事而傷陳迹。雖俯仰之間。今昨之頃。其所以興懷。或有所不能已者。矧夫地之隔絶。歲之久遠。追思昔遊。何以爲情。余之客于福。尙矣。于時。先公爲是縣。而余實長養于此。首尾凡四五年。以故戀戀之懷。雖鄕幷。殆未是甚焉。每念灑應之暇。追逐群兒。循街而上屋。騎竹而擊毬。巷無不踏。川無不浴。歷歷乎俱在目中。依依焉長入夢裏。距今廿餘載。音耗之難。有若秦，吳。間有人傳。福川自經賊。非復曩日矣。所幸。先公所建挾仙樓，淹留軒及鄕校俱無恙。而以不得聞其詳。恒自慊焉。苟非玆僧之至。誰使余日聞所未聞乎。彊人意而豁人襟者。蓋非一二。尤可表表者。客館去淹留纔一尺。而淹留接挾仙。館焚而軒與樓免。復有賊徒將爲竈軒上。渠酋戢。不之縱焉。由是獲全。玆非天意也歟。碧瓦朱欄。獨存煙燼中。王人之至。咸于是止。莫不歎賞。而匹美於魯靈光。誠亦異矣。黌舍之保。爲斯文慶尤大。誦絃庠序之敎。永世有賴於斯。則當日培植之功。士皆有所記焉。惟抱月亭。未免頹圮。頗有惜而欲葺之者。蓋先公之治。一切以誠心懇惻爲主。故當時固不關赫赫名。而去後之愛。深浹於人。至今皆曰。不可忘。追表之以寓慕想。不特堂屋之留異迹而已。嗟乎。喪亂以來。福之人。流逬未復者十居六七。而星移物換。又不能禁存沒之感。今人爲之悵然灑涕。曩時同歡。其眞夢耶。樂生之安。按堵之盛。彼難以復矣。慈顏之侍。稚戲之遊。吾不可再矣。又安得羽余腋而飆余駕。飛杯乎挾仙，風月。擊棹乎赤壁煙波。招故伴而搜陳蹤。題新詩而繼昔遊哉。無窮之思。復爲短章若干篇。爾歸持以示福人。且爲吾致珍重。一別福川經幾年。某丘某水渾依然。時時蝶夢自飛越。杳杳魚書誰遠傳。往事不堪電過眼。今朝忽遇雲遊禪。風櫺對爾話終日。長歎之餘題短篇。先公爲政惟眞心。遺愛見思猶至今。一一詳言聽不厭。浪浪感涕流難禁。巋然仙閣鬼煩護。屹立黌堂人起欽。早晩重遊償此志。溪山處處窮搜尋。亂餘人事幾番移。聞道福川非舊時。流轉東西靡有定。存亡歲月儘堪悲。他年若過同遼鶴。百世知誰揖峴螭。共樂太平眞一夢。嶺雲湖樹更相思。福川人。立碑鄕校前。記先公重修。兒時遊迹焉能忘。有若異鄕思故鄕。春嶂掇花香滿袖。秋園拾杮爛盈筐。月亭風景野寥廓。赤壁波光煙渺茫。悵望南天幾里盡。寸心與路同悠長。竹林東畔挾仙樓。樓下有軒名淹留。翠沼荷花固無恙。朱簾桂月應含愁。八囱佳景畫屛障。千里遙思風馬牛。獨有靈光是天意。何時更上繼淸遊。</text>
<title>雨後風甚。開花頓落。吟成一首。</title>,<text>乘午羲輪始映空。霽餘寒氣鬪和融。一溪新碧連宵雨。萬樹殘糚捲地風。遣日工夫高枕上。惜春情緖苦吟中。芳菲垂謝渾吹盡。怊悵明朝但綠叢。</text>
<title>詠雪</title>,<text>臘日江村霜雪深。層空漠漠結重陰。三冬閉戶病何久。萬卷堆牀慵不尋。淘米定知新歲酒。擣衣誰響夕陽砧。凝然獨對淸香篆。一片虛明見此心。</text>
<title>月下對酌口占 己酉</title>,<text>淸夜閒談倒肺肝。醺然相對不知寒。蒼天澹澹月一片。末路悠悠事萬端。頤養病身須藥力。和平靈府要心寬。但知隨處排塵念。糲飯藜羹樂復安。</text>
<title>奉送朴侯 善長</title>,<text>凋瘵山城閱一秋。撫勞贏得鬢絲稠。痒痾誠切憂民悃。甘旨難贍奉老羞。會看還珠騰異績。何緣截鐙借賢侯。驛亭新綠連江樹。斜日殘鶯喚別愁。</text>
<title>丹砂峽 庚戌</title>,<text>山坡穿了又沙汀。柳浪松陰夕照明。淸水絶塵斜影靜。快風吹暑嫩涼生。丹丘邐迆描難逼。白鳥婆娑狎不驚。行渡一川靑入望。雲峯喜我馬頭迎。</text>
<title>孤山</title>,<text>西湖靈隱擅佳名。此地江山亦孕精。小艇逗潭魚戲適。疏松倒壁鶻棲輕。雲霞別界壺中月。鷄犬柴門峽裏氓。耕鑿百年喧坌絶。安閒眞足樂平生。</text>
<title>馬上有賦</title>,<text>閒遊勝日竝江濱。偶得江中撥剌鱗。村舍憩驂鎌茂草。樹陰呼媼展長茵。膾飛玉縷行廚侈。酒瀉陶甁古味淳。醉裏高吟乘興去。街童喚我作仙人。</text>
<title>滿月庵 壁上有先大父，先人題名。而寺空已久。</title>,<text>寶房高住碧山椒。金佛紗籠鎖寂寥。壞牖獨窺雲嶂月。虛簷自激洞門飆。留題壯迹龍騰壁。閱世悲懷鶴歎遼。濡翰更添遺墨斷。不堪雙涕灑靑條。</text>
<title>白雲庵</title>,<text>白雲庵對祝融峯。回磴迢迢石髮封。藥砌晩芳糚媚臉。松濤殷響盪塵胸。高隣上界疑非世。寒戀重裘不是冬。絶頂巍巍期必到。靑筇莫變葛陂龍。</text>
<title>登硯滴峯</title>,<text>危峯屹立絶岧嶢。怪石風吹却怕搖。蟻垤茫洋看衆岫。鳳鳴淸越捻仙簫。身臨淨土三千界。目極長空九萬霄。向晩雲煙變明滅。斜陽杳杳鳥飛遙。</text>
<title>卓筆峯</title>,<text>昔日金生書鐵索。猶殘巨筆植如拈。窮攀始識瓊峯秀。遠見恒疑玉指尖。壓地雄深根自固。樘天峻極勢逾嚴。三杯七字吟豪氣。酒興詩情得兩兼。</text>
<title>竹嶺</title>,<text>擺落楓枝拂客衣。深秋物色眩晨暉。孤光出海銅鉦掛。萬匹糚山綵錦輝。西望紫霄雲路迥。南臨蒼野郡城微。家園百里殊多思。杳靄初收鳥自飛。</text>
<title>丹陽</title>,<text>甑裏蕭條有古城。淸泠水石抱仙亭。峽深疑聽胡孫嘯。峯秀猶傳玉女名。馬首秋光明引路。鴨頭江浪浩奔霆。山氓強欲修陰德。積草爲橋濟衆行。</text>
<title>黃江</title>,<text>經徧黃江卅里程。晩秋雲物正娉婷。明霜錦葉初舒絳。拂浪絲楊未脫靑。亂石錯途行邁倦。淸流漾岸客心醒。揮鞭斗覺吟懷壯。鳴鶴沖空入渺冥。</text>
<title>忠州</title>,<text>崢嶸遠嶽匝雄州。匹馬西風賦獨遊。小巿夕喧商易米。孤舟夜泊客登樓。星河影浸江津闊。砧杵聲寒店舍秋。何處沙鷗掠舷過。水煙凌亂滿汀洲。</text>
<title>漢城雜題</title>,<text>翠華晨出上東門。龍旆微風瑞彩翻。矛劍寒光千隊虎。佩環輕響二班鵷。明時漸卜伸眉樂。要路惟看疾足奔。多少黃金交厚薄。人情摠爲念讎恩。溝面晴虹駕石橋。錦袍中貴竝華鑣。城橫白嶽重門壯。陌漲黃塵寶馬驕。時世艶糚工變化。巿廛奇貨競喧囂。斜陽隱隱簫聲起。畫閣香風十里飄。</text>
<title>謝呈洪享諸 得一</title>,<text>闤闠中間掩草扉。紙囱明處翫天機。紫芝儘絶功名念。黃卷端宜道義肥。春樹戀情山矗矗。暮城離思雪霏霏。嶠南回日梅花發。欲折芳梢付雁飛。</text>
<title>玩鶴 幷序○辛亥</title>,<text>靑鶴洞。爲周王山最勝。洞之南。有大鳥巢焉。相傳是鶴也。大凡山之取名以此。而遊客之到于是。自以爲奇觀異覽。爲話頭大張本者。亦惟恐後鶴焉。比年。因無賴漢擲石。鶴忽移巢于西嶂萬仞上。巉絶杳漠。迥若霄漢。不可見。亦不可望。前後遊人。莫不悵慊。有若入崑山而不見白玉。之句漏而不得丹砂也。余與二從兄及庶叔。遊是山。到周王寺。顧謂僧云。鶴可見乎。曰。難。余曰。物有顯晦。時有逢違。難於彼而易於此者。亦有之。烏決夫鶴之終不見乎。出寺門西北。暫憩藤陰下。忽見西壁上。有物回騖。翩翻若翠輪。余指示之。審其爲鶴也。盤旋久之。復隱于巖壁間。觀者皆異之。僧謂余言。自鶴之移遊于玆者。槩不知幾許。而不聞有得見者。獨於今日。不之隱。豈鶴亦有私於人者耶。公輩以何有而致玆異乎。皆噱噱然笑。蓋鶴之種非一。而高下有殊。今玆之鶴。固未知如何。觀其丹頂玄裳。苔啄巖棲。與鶴經所載不相遠。而只以脛赤。疑非是眞鶴。或近乎俗所謂黔鳥也。雖然。名山勝區。助奇發興。不必皆眞物而後爲然。吹笙於緱嶺。則雖未必子晉。而且當以子晉聞之。長嘯於蘇門。則雖未必孫登。而且當以孫登聽之。飛鶴於周山。則雖未必眞鶴。而且當以眞鶴觀之。尙奚暇眞假之論而爲多說哉。危巢朱頂幾千春。聞道年來避俗人。始信雲姿深祕迹。若爲凡骨盡要親。吟筇晩傍丹臺樹。逸▣俄看翠羽輪。異境但知誇異事。不須饒舌辨非眞。</text>
<title>將出山城樓呼韻</title>,<text>領略仙山憩石樓。輕風吹興浩難收。盤回逸鶴雲棲壁。簇立奇峯帆駕舟。魚隊晩揚明鏡靜。鵑聲晝裂翠林稠。斜陽一抹蒼松杪。紫氣疑看老子牛。</text>
<title>歸來亭</title>,<text>壁上詩篇已百家。雄章誰是繼陰何。江潭天影涵虛瑩。城郭人煙隔岸多。孤鳥驀空陰結浦。長虹閣雨彩明沙。飛軒日暮鳴霞佩。思在遙天莫可涯。</text>
<title>次丹陽二樂樓韻 壬子</title>,<text>霜滿晴空碧欲流。晩秋楓葉耀仙樓。鶴巢琪樹雲生壁。雁起寒蘆雪漲洲。金瀨漾軒山日倒。玉峯圍郡洞天幽。燒丹儻學靈眞術。壺裏應消世上愁。</text>
<title>嶺上。次庚戌年韻。</title>,<text>麻衣誰遣換朝衣。仙桂香葩照日暉。長憶家庭承訓戒。休誇閭里有光輝。秋風客袂襯紅葉。絶壑溪聲輷翠微。剩想鄕園寒眼待。靑泥度盡馬如飛。</text>
<title>樓巖道上</title>,<text>行吟佳景信歸驂。應被傍人怪我耽。朝日掛鉦纖靄捲。秋波拭鏡霽天涵。曝蓑漁店依煙樹。沽舟商船繫石潭。料得歸鄕新釀熟。菊花楓葉滿溪南。</text>
<title>喜雨 癸丑</title>,<text>六月移苗又此年。年來暵虐每相牽。禹湯罪已其興勃。黎庶呼庚奈倒懸。涸轍少霑眞似鮒。泥畦初樹已聞蟬。醒然滌洗洪爐焰。一雨千金賴上玄。</text>
<title>金而和 中淸 尊契。有萬里行。爲索一語。顧僕不才。朝昏役役。疾疹又重。何能有佳思。可以鋪張行意耶。只以俚詞記情。幸笑擲爲妙。甲寅</title>,<text>千秋笙鶴慶嘉辰。才譽飄然拔擢新。天上玉京輝瑞日。海東金節擁詞人。燕山形勝群龍鬪。遼塞兵威萬馬馴。壯志奇觀收一覽。征鞍隨處把毫頻。</text>
<title>書懷</title>,<text>朝昏束帶困塵沙。多病何堪更憶家。客裏年華三月盡。世間岐路萬條斜。詩情未爽頻更藁。春恨空深負賞花。泉石已期魚鳥伴。一鞭南邁喜非賖。</text>
<title>謝洪享諸贈馬尾冠</title>,<text>輕如蟬翼細如羅。誰截雲鬉巧弄梭。試著淸風通爽氣。橫看秋水動微波。墊巾何用高名慕。漉酒唯應醉興多。投贈蒙君珍重意。竹林深處岸吟哦。</text>
<title>宣陵臘享</title>,<text>陵柏蒼蒼歲欲昏。冷煙殘日鎖江門。一天嘗膽深讎在。百世淪肌聖澤存。文德有隆貞觀治。英材無讓舜廷元。荒山又報嘉平祀。感古微臣欲斷魂。</text>
<title>臘月迎祥帖子</title>,<text>晴旭暉暉徧海隅。三元物色殿前殊。春將生意初回曆。聖與天心若合符。誠切華封眉壽祝。願新湯德兆民蘇。獸樽酌罷鑪煙細。禁苑和風鳥自呼。</text>
<title>銀臺鎖直。次金監察孝伯韻。</title>,<text>禁廬深處漏丁東。騷屑文書寫未窮。鄕夢自飛千里外。故人相阻一城中。堂堂歲律蛇投壑。鬱鬱羈懷鳥鎖籠。何日與君靑眄値。春風劇飮醉顏紅。</text>
<title>次權生尙遠韻。贈柳季華。</title>,<text>悠悠萬事付天公。醉後不知西復東。大嶺雪飛樘勁柏。晴空日出捲陰虹。梧桐此日鳴祥鳳。雷雨何年起臥龍。千里分携君莫歎。男兒無處不相逢。</text>
<title>送柳季華契兄</title>,<text>潭上雲霞絶俗氛。天書一夕到柴門。幽蘭豈欲移官道。喬木其如感國恩。已覺離情涉溟渤。要將何道亘乾坤。端儀正則從玆遠。昔病還萌鄙吝根。</text>
<title>蓮仙臺 在覺華寺△丙辰</title>,<text>香煙飛繞翠微岑。囱外雲霞夜景陰。天籟寂寥金刹靜。月光淸冷雪山深。三更灝氣難成夢。一點塵情不到心。定有眞仙騎鶴過。碧空何處可追尋。</text>
<title>次權生尙遠</title>,<text>勳名此世似炊沙。萬事悠悠奈老何。悟道高僧心有定。出塵閒客興無涯。晨暉射殿明金彩。殘雪黏峯鬪白紗。齋罷禪房鐘梵息。洞門松檜舞神鴉。</text>
<title>挽金柏巖 玏 △丁巳</title>,<text>白髮垂肩雅志乖。菟裘煙月送生涯。千尋正直憐蒼柏。一瞬榮華夢大槐。淸洛臥龍空負望。佳城跑馬更傷懷。文章事業知難泯。會向龜溪勒石崖。幽尋泉石白鷗邊。匹馬奚童喜靜便。鄕里不知爲宰相。溪山剩許作神仙。耆英雅範氷紈繪。太傅風流錦瑟絃。惆悵一朝賓閣閉。玉潭無復泛觥船。</text>
<title>鳳停寺姓會。醉呈座上諸宗文。求和。</title>,<text>秪園收雨午風輕。新綠陰陰好鳥鳴。紅日晩輝銜遠嶠。白雲晴影落深觥。初緣一姓兟兟會。剩見諸親款款情。醉裏題詩聊記勝。醒來披閱眼重明。</text>
<title>陶山。次琴山長韻。</title>,<text>寒齋獨有數枝梅。感古幽懷寄一杯。瞻彼泰山長起敬。曠吾安宅儘堪哀。春泉落鏡淸塘滿。夕雨霑花嫩蕊堆。濂洛水深雲谷靜。石壇松檜護蒼苔。</text>
<title>挽鄭密陽 士信 ○己未</title>,<text>館閣靑春妙藝馳。年來滯臥鬢成絲。弄璋已見珠雙顆。揮筆重攀桂一枝。天上壯遊朝帝日。嶺南佳眺莅民時。銀章錦服官三品。身後翻成薤露悲。</text>
<title>春雪</title>,<text>冬雪無徵大小辰。東風可是六花春。潤催梅柳精神動。光被湖山氣象新。茅屋乍堆還作雨。竹蹊微濕不生塵。西疇凍解耕應好。民事天時摠會寅。前冬無雪</text>
<title>寒食</title>,<text>寒食家家晝掩門。東風吹暖鳥聲喧。松楸有感春將暮。梅柳爭姸景欲繁。老去光陰如疾箭。病餘蕭索負淸樽。村蔬淡味偏宜我。愛看靑蔥漸滿園。</text>
<title>臘月庚申夜飮口占</title>,<text>臘酒浮春香滿觥。雪囱明燭敍閒情。彭尸已屛庚申醉。老兔能供子夜淸。佳景爽襟詩思湧。高談抵掌睡魔驚。參橫未覺寒更盡。坐聽隣鷄喔喔鳴。</text>
<title>廬江訪金孝一。兼呈座上。庚申</title>,<text>山路崎嶇草樹深。濕雲飛翠拂衣襟。淸江有約聯鑣至。漉酒催詩洗盞斟。久矣不聞塵世事。欣然相對故人心。仙區却恨無奇語。沙鳥閒鳴替我吟。</text>
<title>偶書。示孝一僉契。</title>,<text>晨起軒囱爽氣來。山風勒雨洗氛埃。能驅旱魃乘時虐。別遣騷人耐久回。淸漾鏡波江色動。晩收雲葉嶠容開。玆辰更覺朋情重。惡醉猶能吸盡杯。</text>
<title>西嶽。次呼韻。</title>,<text>淼淼波濤接遠江。汀洲雨歇白鷗雙。千家簾幕依靑樹。十里湖山湊碧囱。眺罷欲歸泥滿路。興來誰遣玉盈缸。風端灑筆添詩料。西嶽煙霞盡入腔。</text>
<title>挽鄭寒岡先生</title>,<text>溪門當日反三隅。典策孜孜服聖謨。理義恰猶芻豢悅。彝倫屹若棟梁扶。棲遲荒野知天命。表率儒林正士趨。斯世斯民俱不佑。深淵龍去但嗚呼。</text>
<title>次贈權生尙遠</title>,<text>空山雪霽暮霞濃。蕭瑟寒齋對碧松。濁酒未妨中散懶。淸風不送退之窮。幅巾身世江湖逸。方寸胸襟宇宙通。貧賤一生君莫厭。曾聞孤竹餓西峯。寒郊歲暮獨傷麟。豺虎紛紛盡韠紳。天地幾經時世變。風塵空老丈夫身。龍泉閟匣無新識。鯨海乘桴感昔人。安得餐霞學仙侶。武陵花裏領千春。</text>
<title>旱餘雨下。向夕而歇。</title>,<text>知時一雨有光輝。際晩微收若縷飛。新沐數峯橫翠髻。喜晴輕燕舞烏衣。溪橋夕照人間渡。茅舍炊煙樹雜圍。萬物徧霑生意遂。此時吾亦願無違。</text>
<title>挽金大丘令公 允安</title>,<text>汪汪筆翰長河走。坦坦襟懷大路平。東野看花雖恨晩。南州剖竹肯要名。酒仙佳趣經千日。窮鬼深交共一生。常恨年來雲樹隔。遽聞乘化倍傷情。</text>
<title>自峽村訪聲遠</title>,<text>亭午來從碧嶂邊。鳳城雲裏拂吟鞭。蔥蒙樹擁柴門徑。淸灑臺臨玉礫川。膠漆百年心裏友。玻瓈千日飮中仙。預敎兒僕休催返。須待林途月皎然。</text>
<title>溪院謝聲遠見訪</title>,<text>嵐氣初晴天宇開。海棠枝動好風來。橫塘晩翠涼陰碎。隱岫殘紅暝色催。溪上朗輝新月印。客邊騷興故人杯。明朝我亦尋君宅。此夕餘懷一一裁。</text>
<title>初度有感 壬戌</title>,<text>途中初度感懷深。長憶劬勞淚不禁。幼日幾經湯餠會。玆辰辜負奠杯斟。兒年向老唯安分。時事無涯不稱心。秋渚憩驂頻極目。故鄕迢遞隔千岑。</text>
<title>洛城旅懷 以注書日記修正事承促旨上京</title>,<text>千里艱關到洛城。蕭然野服一書生。自憐爲客因何事。猶喜無人識我名。盡日草玄欣有味。何時接淅浩然行。疏慵只合雲林臥。闤闠旬餘夢屢驚。</text>
<title>初夜</title>,<text>城門擊柝斷人行。遙夜沈沈欲二更。萬戶秋生涼露下。千坊燈映衆星明。朝臣角枕圖名計。商賈牙籌析利營。惟有幽人歸思切。絶無他念撓心情。</text>
<title>遊西湖</title>,<text>浩浩波濤萬頃雄。蠶頭初上御泠風。江山信美吟還苦。天水相連望不窮。蓬島樹涵鮫室裏。荻洲煙斂雁聲中。飄然一棹凌千丈。明鏡遙應碧漢通。西湖勝事要人傳。酒榼漁蓑載一船。水闊波濤秋益壯。天晴嵐靄暮還姸。歸帆極浦微如鳥。快閣縣崖望若仙。數首新詩吟浩蕩。江妃爲我舞蹁躚。</text>
<title>九日登高</title>,<text>重陽客裏意難裁。試上秋坡把一杯。落日海門山縹緲。滿城風笛月徘徊。鄕園邈矣千峯隔。襟抱翛然萬里開。今古英雄如過鳥。長江淼淼自縈回。蔥蔥琪樹隱蓬萊。綽約高亭倚玉臺。錦瑟聲從林罅出。雲囱影落水中開。江山自是資遊賞。賓主何須問往來。末聯缺</text>
<title>自京南還贈李君實</title>,<text>城南蓬蓽絶來車。中有閒翁臥弊廬。烏帽暫時還拂袖。綠籤終日只耽書。人生自是知音罕。親意相孚識面初。遠別不堪千里阻。須憑尺素漢江魚。</text>
<title>連雨書事 癸亥</title>,<text>三旬豐注若傾盆。墊溺誰▣下土冤。日月渾爲陰氣囿。乾坤都入雨聲喧。樵蘇路絶廚煙冷。咫尺人遙野水昏。頭白書生空歎息。燮調深理共誰論。逐日連宵不絶聲。翻江倒海瀑流鳴。怪來天上何多水。虛却人間久望晴。鬱鬱孤齋懷萬感。昏昏八表病群生。請君耐了須臾苦。潦霽相乘理自明。山溜推沙積滿庭。溪流拍岸動柴荊。風生厭見商羊舞。日出爭聞蜀犬驚。白晝奴閒眠亦好。漏天人困病還生。幽憂萬斛彌襟抱。撫罷南薰酌一觥。</text>
<title>蘆川遣興 乙丑○春寓棲</title>,<text>壺中贏得好風光。吟釣幽懷未易量。一夜水生春漲綠。千峯花嫩洞霞香。隔雲淸梵來何寺。颭浪閒橈倚小航。靜裏天然無物我。游鱗歸翼摠相忘。澄江如鏡淨塵襟。昕暮軒囱坐對吟。雨後巖姿糚嫩綠。水邊雲物散輕陰。花飛可惜春將盡。林僻還欣客不尋。向夜月明洲渚靜。一聲淸絶聽沙禽。</text>
<title>集仙臺</title>,<text>崔嵬靑磴逼雲天。風袂凌虛興欲仙。石角窺危江萬仞。松梢迎勝月初弦。擬招喬晉論丹訣。如聽笙簫響紫煙。閒望川原桑柘翳。數村寒杵夕陽傳。</text>
<title>苦熱</title>,<text>三庚溽暑擁林廬。蒸鬱人人困未紓。樹影鋪庭朱火午。蟬聲滿院黑甜餘。炎涼互變隨時改。愚病相仍與世疏。賴是靈臺無熱惱。軒囱閒坐靜看書。</text>
<title>寒食 丙寅</title>,<text>丘墓興哀歲月深。病違情事更何心。辰寒食春猶淺。落日愁雲晩更陰。草木靑靑生自長。乾坤漠漠古猶今。年華物理無停歇。行見東風花滿林。</text>
<title>次唐人夏景韻</title>,<text>微暑催黃漸著梅。竹光輕入碧香杯。溪棲只合爲漁父。山飯何能具豹胎。長日小齋心似水。淸風高枕鼻如雷。簡編幽味無人共。林鳥和鳴任去來。</text>
<title>春日</title>,<text>梨花開遍雪漫漫。可惜無人把酒看。世事聞來悲歎足。春風欲去繫留難。芳枝帶葉韶華歇。翠嶺含雲雨意殘。如許佳辰多病久。午囱新㵸小龍團。堪恨東風落盡花。滿園新綠已藏鴉。入顏老色休拈鏡。過眄流光似走車。文火有時煎大藥。武陵何日訪仙家。病翁將睡爲閒課。啼鳥聲中夕照斜。苔色侵籬映竹關。淸溪瀉玉落紅斑。四時最覺春歸疾。萬事無如醉睡閒。農月溝塍添白水。夕暉村巷近靑山。莫愁光景都消盡。壺裏煙霞在此間。河山千里未休兵。靑草連天鼓角聲。野老不禁憂國淚。江春何事感人情。朋樽每羨諸年少。花鳥空餘舊太平。杜曲詩篇千載映。枕邊猶得病眸明。病裏吟春自不聊。簾櫳晝永更寥寥。落花溪漲正堪玩。叢桂山幽孰可招。香雨乍飛蘇麥喜。綠陰新展早鶯嬌。空思太白臨高興。目送滄浪萬里遙。</text>
<title>喜雨微晴</title>,<text>銀潢快洗旱塵飛。霶沛初從點滴微。禾稼勃興含宿潤。園林新沐閃殘晞。南風欲解東民慍。上帝應憐下土饑。日入田郊俚唱罷。喧喧村徑荷鋤歸。</text>
<title>生日</title>,<text>疇昔孩提膝下童。居然今作白頭翁。昊天恩德知難報。生日情懷痛不窮。病挾至愚孤厚望。身將諸子泝遺風。依然三十年前事。獻壽高堂若夢中。</text>
<title>中秋不見月 去年今年皆若此</title>,<text>節序奔流劇逝川。去年秋夕又今年。人間却老眞無策。天上揚輝亦斷緣。桂魄含愁雲暝合。草蟲吟侯露寒涓。神宮萬里群仙會。應賞淸光皎皎圓。</text>
<title>小囱</title>,<text>小囱涼動攬綿衣。林霧溟濛曉色微。秋雨適中欣快霽。朝暉欲上散餘霏。田家耕穫唯勤苦。世路輪蹄遞是非。待得前江淸浪減。綠蓑閒釣錦鱗肥。</text>
<title>秋興</title>,<text>秋空澄廓碧羅寒。返照明村暮色殘。澤國微霜蕎麥變。山籬活畫蓼花殷。眼中消長閒來認。心上虛靈靜坐看。多病一生貧亦樂。淵明黃菊可堪餐。</text>
<title>松蕈</title>,<text>蒼髥寒露滴秋淸。山氣微香日色晶。鶴唳響空催節候。龍根蟠地發精英。錦苔斑裏抽身出。針葉堆邊戴笠生。定是赤松遺餌化。肉芝何獨擅佳名。</text>
<title>秋盡</title>,<text>秋盡山中風色凄。樹林蕭索葉塡溪。浮雲欲散還仍聚。短日纔昇又已西。郊野▣空連遠水。牛羊閒放踐蕪畦。窮村未見豐登樂。誰減征徭慰庶黎。</text>
<title>有感</title>,<text>年逾五十愧無聞。病裏呻吟暮與昕。放過每嘆消日子。操存惟在事天君。聖賢遺訓如親炙。鄒魯名鄕欲藉薰。燈下披書尋古義。蘭膏一點照毫分。</text>
<title>外姑今年八十有九。內外孫設壽席。孟冬和暖如春。夜深月高。慈顏猶在座。從容酬獻。盡歡而罷。嗟乎。此事固世間多有乎哉。病中思想。不覺感歎。聊以一律。見意云。</title>,<text>衆孫聯璧舞華茵。王母高年九十春。人世固知無此樂。孝誠須及有吾親。玄冥助順冬還暖。素魄呈奇月自新。只恨東牀多病久。一杯爲壽在何辰。</text>
<title>失題</title>,<text>病骨無眠坐夜闌。燈前偏愛展書看。銅甁有響淸泉沸。紙帳生稜霽雪寒。歲暮幽愁慵對鏡。日新昭訓愧銘盤。環中識得天行妙。胸次恢恢宇宙寬。</text>
<title>歲暮</title>,<text>冬律將窮冷轉嚴。日華隨刻稍知添。竹爐灰撥通紅火。棐几塵淸展綠籤。老去人情思往昔。由來天道貴虛謙。安閒熱惱君須擇。騎鶴楊州詎可兼。此身已與病爲群。世事年來絶不聞。天外冥鴻凌倒景。空中蒼狗任浮雲。林泉寂寞時將暮。燈火靑熒夜欲分。儺鼓鼕鼕除夕近。兒童追逐戲紛紛。</text>
<title>春日 戊辰</title>,<text>春日林園戴勝啼。東風吹暖草萋萋。野蠶欲出占三箔。村雨新晴驗一犁。末俗已判紛似雪。佳辰只合醉如泥。病中猶未孤吟興。贏取年華入品題。倏忽東君月已三。垂楊搖艶綠毿毿。韶華競入龍眠巧。病思都歸蝶夢酣。老向芳菲心轉惜。貧宜藜藿味偏甘。晴來更有些些務。斲了山薑曬翠籃。</text>
<title>新年</title>,<text>新年門巷絶來過。終日寥寥雀可羅。病裏不妨書作藥。吟餘旋被睡爲魔。物情隨地知誰會。人事由天理則那。惟有東風今若古。雪消陰陸草生坡。</text>
<title>雨晴</title>,<text>通宵一雨到天明。春困昏昏病未平。向晩微陽雲葉透。被風新態柳條輕。樵蓑歸拂花枝濕。村汲擎將澗瀨淸。可惜光陰如許好。歉年無術奠蒼生。</text>
<title>花發</title>,<text>舍南花發映靑山。松下溪流響佩環。芳樹鳥啼春更寂。柴扉人絶晝常關。病餘猶想籃輿興。詩廢端令筆管閒。已共身心爲一物。好將耕稼老巖間。</text>
<title>春日書懷</title>,<text>杏花樓外數枝紅。綽約韶光倚晩風。月又拋愁病裏。一村空入畫圖中。禽聲互答芳辰暮。蝶夢初回午景融。淸寂小軒吟更苦。滿樽香醁與誰同。</text>
<title>書懷</title>,<text>韶華如錦照溪流。日午晴絲藹藹浮。老憶少時騎竹戲。病逢多難對花愁。尋眞會入桃源洞。攬景思遊杜若洲。鰈域戈矛猶未偃。疲民何計事西疇。</text>
<title>憶挾仙樓</title>,<text>飛甍縹緲帶晴光。疑是雲端彩鳳翔。畫士縱觀難畫得。愁人纔上便愁忘。襯荷簾捲香凝閣。侵竹囱開碧入房。造物由來陰有護。百年遺迹感懷長。珠箔迎巒翠色侵。鏡光涵日漾樓陰。竹林禽喚遊仙夢。花檻蟾供覓句吟。陳迹幾驚曾俛仰。苦心常擬更登臨。只今衰病何由到。千里關懷雪滿簪。畫棟珠簾似昔年。遙將涕淚灑風煙。高樓鶴去悲遺世。華扁龍騰認挾仙。却數星霜童已叟。偏憐物色竹和蓮。餘聲勝迹▣無泯。留作南鄕故老傳。</text>
<title>挽權海美 暐</title>,<text>才名雅聞衆皆知。經學深明妙一時。射策聊乘東野興。投簪豈待北山移。鄕隣阻闊因吾病。耆耇凋零爲世悲。餘慶更看蘭茁美。死生無憾匪公誰。</text>
<title>失題</title>,<text>水石幽蹊墜葉繁。村醪薄薄數杯溫。三秋物色澄蘭沼。二客詞華照席門。世路有分看楚越。吾生隨遇信乾坤。翛然林下同閒趣。何恨淸霜入鬢根。短李丰儀玉炯然。白雲疏格老雲煙。一時才調相推許。千首篇章衆播傳。託契已忘貧與賤。消憂何擇聖兼賢。秋山更好留連話。明日君休強著鞭。自慙疏惰復如凝。閉戶年來不賦詩。萬事有時成獨笑。半生於世少相知。江湖買醉靑絲繫。天地懷憂白髮垂。多謝慇懃遠相訪。雪霜無負歲寒期。蓋世勳名輕一羽。寬心杯酒重千錢。淸風有似來親友。明月曾經照謫仙。書室獨全天下樂。紙囱誰攪日高眠。恰逢詩客談騷雅。怕有塵言到耳邊。白璧琅然到我門。高才藐視八叉溫。樽前秀色祥鸞峙。筆下奇文彩鳳鶱。一作靑梧日麗祥鸞峙。赤管風生彩鳳鶱。 志尙遠超當世士。詞源來自一家尊。劇談終夕論今古。千載長懷獨樂園。</text>
<title>失題</title>,<text>石竇雲生翠欲滋。澄灣練練匝爲池。山靈謝俗來無路。地勝由人遇有時。千駟寧關耕釣樂。一區新入畫圖奇。滿懷淸思吟難妙。說與波間白鳥知。</text>
<title>贈鄭士徽</title>,<text>鳳城傾蓋夢依然。人事推遷度幾年。散境豈知重邂逅。行臺莫惜暫留連。淸談得酒偏難輟。深分投膠兩益堅。皎皎氷壺相照映。醉中惟賞好山川。</text>
<title>失題</title>,<text>卓落高才杳莫攀。祥鸞矯翼峙雲端。沂公志趣超當世。蘇子文章動契丹。此去好乘遐徼馹。年來稀著侍臣冠。但將忠信懷殊俗。東土將期奠枕安。</text>
<title>春日偶書 己巳</title>,<text>竹戶斜開水石傍。晴雲靄靄暖風香。桃花半落春輝老。蝴蝶雙飛午夢長。病裏朝晡尋藥裹。閒來日月繞書牀。淸吟本欲襟懷遣。更有文房四友張。</text>
<title>凝翠樓。福川大門樓也。往在丙戌端午。先君子與客觴其上。作詩云。天涯偶見兩同年。吳价，羅悏。 樽酒追思十載前。離語已因歸客詠。情杯又向故人傳。吳公先歸。羅公留。 登樓細雨端陽節。倚柱輕風落照天。醉裏從敎學仙侶。綠楊陰下戲鞦韆。當時余以童子侍側。今到己巳端午。已四十四年矣。慨然興感。敬步其韻。</title>,<text>高樓曾別幾經年。陳迹分明在眼前。黃鶴一篇詩獨在。碧雲千里信誰傳。蒲辰臥病書囱下。樹影陰濃畫棟邊。亂後。凝翠樓尙無恙。樓前多老樹。 更憶少時芒屨穩。捷如飛鳥上鞦韆。</text>
<title>六月十六日月夜</title>,<text>向夕炎官欲解圍。姮娥初出廣寒闈。靑空晃廓纖埃絶。碧海蒼茫灝氣飛。石瀨因風來枕席。桂華如雪入囱扉。三更人世眠方困。獨玩瑤臺皎皎輝。</text>
<title>中秋月</title>,<text>中秋月色古今難。八九年來僅二看。病枕無眠惟自語。金樽有酒與誰歡。銀橋縹緲簫聲遠。玉宇淸澄桂影寒。遙想群仙罷高會。夜深霄漢正驂鸞。壬戌中秋。月色甚佳。至己巳始再焉。故首句云。</text>
<title>奉呈菊囱</title>,<text>禪房靜裏菊囱翁。心與乾坤造化通。山水高深羅眼底。風煙收斂入懷中。獨尋聖學操存法。兼有仁人濟活功。病我邇來增戀戀。爲緣襟素兩相同。</text>
<title>端居</title>,<text>老病端居藥餌嬰。高齋風雪鬢絲明。平生有志非謀食。末路無人可話情。歷歷古今看得失。悠悠天地任枯榮。何時閭巷催科息。民樂年豐享太平。</text>
<title>紀事 二首</title>,<text>逋粟蠲除歲幾更。一朝嚴令勒民生。寒洲雁落哀音苦。窮轍魚喁困尾赬。斗斛雖盈膏血盡。鞭敲交亂髮膚驚。可憐邦本搖縣旆。誰叩天閽減此征。里巷蕭條氣象凄。一邦無告納淤泥。群生望絶斯須活。九族侵來遠近齊。倉粟入雲人怨積。牢囚仆雪哭聲低。財民聚散誰輕重。須念他時悔噬臍。癸亥春。州縣逋糴。蕩滌除減。至是復令還徵。民生大困。</text>
<title>挽金新安 中淸</title>,<text>槃泉洞裏展遺經。邃學高才晩發硎。四野狵眠謳縣邑。九霄麟下瑞▣庭。一作百里頌聲狵睡野。五章珍彩鳳過庭。 神觀有異嗟何及。醫餌無徵理則冥。遠日恔然誠孝至。佇看餘裕 一作休佑。 更輝熒。</text>
<title>中秋淸夜偶吟</title>,<text>雲飛蕭瑟暮江楓。霽後溪山綠靄籠。風散竹洲眠白鳥。秋晴苔巷落靑桐。淸聲遠店三更笛。冷響長天一點鴻。枕上寥寥心更靜。燭煙蟠處碧玲瓏。</text>
<title>月夜偶吟</title>,<text>夜入江城玉宇淸。數聲長笛動幽情。興來揮筆詩千首。歲去消憂酒一觥。鼎鼎光陰身易老。紛紛世道志難平。沈吟散步成佳趣。霜月姸姸隔樹明。</text>
<title>擬贈鄭桐溪 蘊</title>,<text>巍然樹立塞穹蒼。千仞岡頭彩鳳翔。大地山河輸氣象。中天日月讓輝光。蚩蚩走卒知欽慕。正正民彝賴主張。聖世也膺舟楫用。神明深佑我東方。十載珠厓瘴髮黃。匀天氛豁佩琳琅。北風嚴雪康侯柏。南國淸陰召伯棠。名蓋四方長不朽。生同一世幸聞香。邦人聚首爭瞻賞。豈爲腰金照地光。</text>
<title>上元後二日快晴</title>,<text>上元終夕雨昏昏。天宇初晴日色溫。淨放新春煙景媚。快消陰凍水聲喧。詩情不減年年曆。農事將興處處村。病裏猶欣樽滿醁。此生隨分謝乾坤。</text>
<title>謝琴奉事丈 憬 見訪</title>,<text>老星輝入小囱邊。勞問呻吟荷見憐。空愧半生虛送日。共論先契忝忘年。八旬逾健寧須杖。十里徐歸不用鞭。安得靈丹蘇病骨。月潭同泛釣魚船。</text>
<title>仲冬初七夜</title>,<text>隆寒微解雨初霽。冬夜月明淸景新。諸子相陪聯榻好。病夫閒坐短檠親。百年天爵惟知貴。擧世人情最厭貧。泉石生涯塵慮少。箇中眞境與誰隣。</text>
<title>寄蘆川主人 庚午</title>,<text>猿鶴欣然得主人。竹輿咿軋響江濱。春潭水漾桃花片。仙嶠飆騰桂月輪。炊黍夢回高興動。杖藜遊遍朗吟新。牛鳴邈若長亭阻。空憶芳洲採白蘋。</text>
<title>春雪</title>,<text>書囱侵曉冷暉凝。林壑瑰奇皓百層。暖氣潛催還作雨。峭風輕緊復爲氷。竹竿閒釣江心叟。松葉飢餐石竇僧。誰識幽人詩興惱。㶚橋思欲蹇驢乘。</text>
<title>秋暮</title>,<text>錦樹霜凋葉擁蹊。谿山淸瘦氣凄凄。回風吼壑秋聲起。落日沈雲暝色迷。楚纍餐英年律暮。吳歌擣練月輪低。寥寥靜夜喧初息。獨愛孤松老鶴棲。秋杪風煙澹翠微。淸川水落照柴扉。寒空叫雁疑書至。暮徑嗔牛認穫歸。千載神交誰有會。百年心事願無違。西囱日映生暄氣。却笑癡蠅鬧晩暉。</text>
<title>十月十五日夜。懷東坡赤壁遊。</title>,<text>玉宇微霜灑碧松。廣寒淸景晃千峯。靑天有月長流影。赤壁無人更繼蹤。間世英豪如過鳥。出塵詞賦捕飛龍。高齋想像當時興。朗詠瓊瑤亦快胸。</text>
<title>歲暮有感</title>,<text>流光忽忽歲將除。衰鬢稀疏疾病餘。兒戲宛同春夢覺。鼓聲還似昔聞初。熟看人世無窮事。閒讀吾家有味書。淡泊生涯隨分好。盤湌不用恨無魚。</text>
<title>淸明 辛未</title>,<text>風光姸暖稱佳辰。晴午喃喃鳥喚人。蘭渚碧茸鮮可拾。杏梢紅蕾嫩初匀。年來有感淸明日。物外無營老疾身。望裏偏饒春意態。小堤楊柳畫圖新。</text>
<title>送春</title>,<text>惜春無計挽春留。三月風光欲盡頭。林鳥關關疑欲語。桃花脈脈暗懷愁。棲身靜室閒成趣。極目芳郊病負遊。爭奈晩風吹錦片。杜鵑聲裏綠陰稠。</text>
<title>憂旱</title>,<text>早暮重陰塞太空。幾回瞻仰禱天公。焦乾河海疑無日。吹散雲霓咎在風。前歲爲災今歲甚。一方推類四方同。田廬更切憂民念。堪笑迂愚白髮翁。</text>
<title>中秋月</title>,<text>天公不欲負中秋。呼出姮娥散晩愁。一碧長空飛玉鏡。三淸灝氣襲瓊樓。山河大地參差影。笙鶴群仙汗漫遊。愛惜澄輝看未足。書囱終夜上簾鉤。</text>
<title>次權子與 點</title>,<text>相思百里歎離居。衰鬢皤然野鶴如。末路情親流輩罕。少年遊戲老來疏。華緘入手驚初定。淸藻醒心病欲除。知有吟筇尋水石。預敎童隷掃園廬。</text>
<title>挽權參判 泰一</title>,<text>經濟謀猷藉一時。庇民佳政口爲碑。無從涕易知誰爲。有用才難使我悲。柯谷文星光已動。松庵落月照還疑。溪山本作菟裘計。魂魄應須戀洛湄。</text>
<title>雪興</title>,<text>雪興無端惱病翁。江天蓑笠釣船中。斜飄不禁黏鴻羽。亂壓惟聞折葦叢。暝意入村煙映素。寒光生瀨水涵空。書齋想像淸人肺。閒護丹鑪獸炭紅。雪興無端惱病翁。蹇驢詩思㶚橋中。高吟爲覓瓊琚句。低唱何關綺繡叢。凍騎凌兢知笠重。沽錢傾倒任囊空。氷鬚遇著春陽解。一斗含來醉纈紅。</text>
<title>挽李上舍德遠 之馨</title>,<text>惜君恒擬疾瘳時。神佑冥茫竟不醫。衰境非惟知己少。偏鄕深歎好人萎。可堪才行書爲傳。却憶從遊淚入詩。英氣雅論歸底處。雪風吹起北堂悲。</text>
<title>挽鄭愚伏 經世</title>,<text>文章經術迥難儔。當世群賢讓一頭。天壤重開登宿德。夙宵三接進嘉猷。君民道在名爭誦。殄瘁詩成淚暗流。可惜遺編今寂寞。鄭公鄕里暮雲愁。</text>
<title>恒陰 甲戌</title>,<text>曀曀恒陰幾日披。春來少見快晴時。人情憫鬱何由解。天意微茫未易知。謾欲長空揮帚掃。常聞暄景種麰宜。暗中猶有生生妙。溪岸纖茸翠色滋。</text>
<title>寒食</title>,<text>辛夷初發柳微黃。嗁鳥司春晝刻長。猶著冬衣憐病況。正逢寒食感年芳。東風長物無恩怨。末俗隨時有抑揚。每歲杜門佳節過。永懷先壟淚成行。</text>
<title>擬呈洪府伯景時 雴</title>,<text>神交幾載歎無因。靑眼初揩鬢已銀。對席俱爲同甲老。敲門自是有心人。淸風入調欣相和。落景催行恨轉新。琴鶴明朝歸意決。德儀惟卜夢中親。</text>
<title>紀事</title>,<text>貧民資業保無因。麥隴靑靑賣與人。已分粃糠難繼口。只緣鞭扑亟加身。纔經稀布艱難措。復見田徭疊續臻。本固邦寧曾有語。廟堂誰肯念書紳。</text>
<title>歲暮</title>,<text>節物依然歲欲移。老來情境鬢毛知。虛拋少壯成何事。倍覺光陰迅此時。雷鼓殷天輷有響。雪囱終日澹無思。髫年取適眞堪笑。屈指新正每恨遲。</text>
<title>歲時 乙亥</title>,<text>歲時蕭索似常時。村巷寥寥隙駟移。岐路萬千知孰悟。行年六十奈吾衰。餘生欲勉須無畫。舊事難追只入詩。殘雪小蹊明暮景。獨將閒趣撚霜髭。</text>
<title>偶吟</title>,<text>人心險阨劇羊腸。愛惡隨時苦不常。孤鳥自能飛縹緲。幽蘭只幸保馨香。回觀叔末都如此。任却暄涼自主張。興歇向來由氣數。且將時序付蒼蒼。</text>
<title>蘆川圖 丙子</title>,<text>蘆川佳境記曾棲。峯壑依然舊不迷。潭氣潤苔靑壁滑。樹陰藏寺白雲低。淸灣乍浸虛舟纜。落日誰尋小店蹊。疇昔主人偏愛惜。畫圖空覺感懷悽。</text>
<title>哀洪監司元老 命耇○丁丑</title>,<text>孤城援絶黑風馳。千里提携赴鬪師。身死身生人可見。君衣君食子唯知。臨危儻得渾如彼。僨事何由遽至斯。英烈眞爲今代一。史書編裏盛名垂。</text>
<title>有歎</title>,<text>二百餘年拱帝閽。先皇拯恤被元元。一邦再造知誰力。萬世難忘罔極恩。大義亘天嗟已斁。輿情貫日痛何言。須將逢海汪汪水。淨洗靑丘汚衊痕。</text>
<title>燕山</title>,<text>燕山縹緲五雲深。瞻望宸居泝赤忱。胡孼數年遼地隔。皇恩千載昊天臨。彝常就熄渾緘口。義理難磨只在心。聞道神兵頻勝捷。威靈直掃鴨江潯。</text>
<title>寒食</title>,<text>輕寒峭峭禁煙節。小院寥寥斜日時。歲事相承交凜煦。人生易老變容姿。催春急侯憑禽語。報本深誠及馬醫。老病年來違展掃。佳辰愁坐涕霑頤。</text>
<title>挽李原州 詠道</title>,<text>才能恢刃仕還優。洙泗遺基慶遠流。聲譽屢稱知郡日。勤勞夙著濟師秋。星輝已表延齡享。天運終歸厭世休。耆舊一鄕今有幾。愴然懷昔泫雙眸。往在軍興日。公以地曹郞。轉餉贍給。有成效。故四句及之。</text>
<title>贈鄭府伯君則 世規</title>,<text>亂後相逢喜又悲。靑眸凝淚爲傷時。身輕一死方爲勇。話到三更不解疲。病裏交親看漸少。世間人事杳難知。花山此去崇朝邇。無惜壎篪數數吹。</text>
<title>南囱</title>,<text>南囱日照暖如熏。書帙披來整不紛。調氣正須資善養。禦寒何用藉微醺。誰知世運終難定。自幸吾生未有聞。開闢中間多少事。茫茫今古幾蕕葷。</text>
<title>除夕</title>,<text>亂中肯念歲華遷。不覺明朝又一年。老匪所嗟嗟世亂。人於何恃恃天憐。樽罍樂事少時憶。鼓角哀音深夜傳。賴有銀釭 二字缺 意。寒囱相對未成眠。</text>
<title>生日有感書懷 辛丑</title>,<text>八月初旬吾以降。光陰二十五年更。孩提襁褓懷中免。拊育劬勞膝下成。慈念區區憐晩得。恩悰眷眷似初生。未知苗碩常申奬。空擬蘭馨願立名。詩禮訓從庭下過。衣裳線自手中輕。霜眉雪髮雙闈色。稚齒童顏寸草情。憂疾幾貽朝夕慮。倚門猶待暫時行。不勤每戒功虧簣。有過時承責厲聲。內外俱嚴存警懼。工夫要使讀周程。殷勤縱冀須成就。遲鈍何能有發明。梨栗唯知弄雛戲。晨昏多愧趁鷄鳴。乾坤大德何由報。草木微忱孰與京。初度三秋親自悅。俱存一樂我方榮。父兮鮐背稀年老。母曰吾兒此日嬰。湯餠試嘗供效古。深杯先祝壽齊彭。雅懷暢敍來親故。美事團圝聚弟兄。起坐高談喧四座。蹁躚逸舞拂飛甍。涼生庭樹開新甕。暝入虛簷繼短檠。痛飮厭厭傾瀲灩。華筵秩秩聒絲笙。賞心但恐金樽竭。醉興閒酬玉韻賡。戲彩堂前張畫幕。揷花頭上耀繁英。微躬只恃難忘愛。幼態還同始泣喤。自謂平生長樂此。何知一夕便憂縈。椿萱竝失吾何罪。草土猶全命最獰。駒隙三霜經倏忽。牛毛百感集崢嶸。蓼莪倍痛腸如潰。風樹深哀淚濕纓。杖屨豈堪時玩慕。桮棬不忍更持擎。細量舊歲眞如夢。長記陳蹤▣可驚。此日烝嘗那一享。生前菽水是三牲。數行雜饌空陳卓。三爵淸醪竟凸觥。父子幽明寧有間。悲歡今古儘難平。巢枝獨鳥猶飛倦。反哺慈烏未盡誠。冷落門庭秋色淡。凄涼風物暮天淸。寒蟲咽咽啼陰砌。明月團團入小楹。髣髴音容思杳杳。羹墻俯仰抱惸惸。徘徊獨望群峯糾。感慨沈吟孑影惸。此意無邊無與告。愁看天末雁南征。</text>
<title>三三日次韻</title>,<text>悄悄暮寒起。沈沈煙景昏。淸愁不可耐。微雨落花紛。</text>
<title>月夜</title>,<text>明月入我戶。獨坐鳴瑤琴。萬籟自寥寂。悠然中夜心。琴鳴月色靜。月白琴聲淸。撫琴見明月。此夜難爲情。</text>
<title>春帖</title>,<text>瑞色三陽動。深恩萬物知。親庭祝眉壽。裁帖寫新詩。</text>
<title>秋晴</title>,<text>蓼花秋八月。涼意入蟬聲。雲物散虛碧。嵐光乘晩晴。</text>
<title>立春</title>,<text>病久經年臥。朋來盡日談。吾身雖藐藐。天地亦參三。</text>
<title>春帖</title>,<text>病中何所事。曬藥與披書。沖漠天機妙。新春布令初。</text>
<title>失題</title>,<text>遙遙千里道。疊疊萬重山。春物柳如染。客愁頭欲斑。</text>
<title>題圓扇</title>,<text>圓素如明月。輕淸產快風。靑蠅不敢近。睡足北囱翁。</text>
<title>春帖</title>,<text>元日書春帖。新年採物華。病來時買藥。眠罷或煎茶。</text>
<title>偶書</title>,<text>漸安除舊疾。雖老勉新功。凝坐明囱畔。游心簡冊中。</text>
<title>憶福川竹亭</title>,<text>池水環竹島。春來筍生早。靑荷池面浮。竹裏看逾好。</text>
<title>路傍松 庚戌○四月。遊淸涼紀行。</title>,<text>路上停鞭獨愛看。亭亭擎蓋老蒼官。夏天草木渾無別。須把堅貞待歲寒。</text>
<title>遊孤山亭十絶</title>,<text>晩泊孤山山盡頭。蒼茫眼落白鷗洲。入山忘却出山外。山外應無此勝遊。梅影橫斜鶴影淸。孤山一抹暮煙生。山前却放扁舟去。疑在西湖水上行。一亭梅鶴供淸興。滿目雲山入朗吟。始識眞仙都在此。丹砂未必化黃金。雨後千林半綠陰。碧山深處碧江深。船磨翠壁衝風下。人對淸樽盡日吟。江山本自無夷夏。梅鶴何曾有古今。始識西湖林處士。一生詩興最淸深。洞天寥落笛聲飛。峭壁攢峯碧四圍。醉裏吟詩休太苦。吟詩猶恨未忘機。絶壁千層高復低。輕舟一片從流下。江山如許酒可無。醉裏須敎杯更瀉。笛聲暗與歌聲逐。船底春江千丈綠。回看斷崖下中流。立立層峯皆削玉。杯中綠蟻映花濃。醉裏吟詩擅化工。萬壑殘紅春雨後。千林嫩綠夕陽中。繞壑雲煙供晩態。沿江樹木湛淸華。仙遊本與紅塵隔。山笛村歌未必奢。</text>
<title>次友人韻</title>,<text>小溪深處晩煙紛。談屑霏霏酒半醺。通夕勝遊殊未洽。來朝更擬餞東君。</text>
<title>贈友</title>,<text>茅屋春晴午夢長。起來囱外已斜陽。山巖半里人如玉。應對靑煙一炷香。</text>
<title>夏日書事 癸丑</title>,<text>懶性仍兼病與愚。明時量分臥江湖。稻花香動鱸魚下。招得溪翁賭酒壺。時欲向洛免新。聞時事擾擾輟行。</text>
<title>上舍兄及以志，而實。俱佩壺。至會于盤石溪邊。德輿及墋亦至。酬飮行杯。杏花初發。松月又上。口占一絶。丁巳</title>,<text>溪上杯行松影斜。和風淡淡滿村花。興來莫怕春宵短。乘月須尋有酒家。</text>
<title>揷菊佳節。無聊盡日。乃吟一絶。</title>,<text>九日寥寥獨在家。提壺何處泛黃花。西風蕭瑟霜天碧。一抹秋山返照斜。</text>
<title>中秋 戊午</title>,<text>秋月藏輝霧雨微。爲憐燈影映深巵。夜闌欲見娟娟色。莫恨涼軒醉坐遲。</text>
<title>濯纓潭放舟。至汾江。</title>,<text>輕風淡蕩霽天涼。江上靑山掛夕陽。淸浪打船林影亂。翠屛新月更催觴。</text>
<title>池上口占</title>,<text>君子花開久未看。一杯今日做淸歡。池邊夜靜香風遠。楊柳枝頭片月團。</text>
<title>自陶山遡流到孤山。口占十絶。庚申</title>,<text>昨夜雲昏靑樹頭。今朝雨捲白蘋洲。蘇殘已滿田翁望。愜意翻成勝友遊。雲嶂周遭石澗淸。龍居千載感懷生。孤山梅鶴牽人興。十里幽蹊卸馬行。杜鵑花裏提壺過。山鳥聲中覓句吟。若使俗人知此興。淸遊不惜費千金。春水粼粼柳欲陰。桃花枝映碧波深。東風淡淡吹輕袂。豪氣難禁醉後吟。仙區開闢幾千載。翠壁丹崖無古今。今日胡爲倍淸勝。知君得趣江爭深。右丹砂贈德遠。丹砂峽裏桃花飛。茅屋數村靑嶂圍。東風江上一杯酒。白鷗與我俱忘機。松風滿壑碧峯廻。山徑微微高復下。小店煙生春日曛。白雲深處江流瀉。右過白雲店。縣崖樹發禽相逐。潭水沈沈春更綠。一曲漁歌煙艇回。梨花風暖飄香玉。此以下孤山。薄暮煙霞興正濃。吟壇自許畫聲工。醉來景物酬無暇。輸入春潭照鏡中。有時自得碧雲句。無處不好靑春華。錦浪仙舟歌管咽。玆遊今日儘豪奢。</text>
<title>贈修巖契兄 二首</title>,<text>避病遷移亦豈堪。簞瓢淸襲碧山嵐。草堂自此生顏色。風月懷中萬象涵。疇昔相期水石邊。玉壺頻倒早梅天。別來歲月經多少。淸露槐花響晩蟬。</text>
<title>贈金孝仲 四首</title>,<text>紛紛世變我何知。掩耳灰心任大癡。有興忽然成朗詠。白雲靑嶂入新詩。高標拂枕翠屛幽。不恨人間歲月流。小舍兀然觀更遠。長空一點暮雲浮。病間還敎適性情。羲皇北牖午風輕。箇中日月都消盡。却怕疏慵枉一生。天機靜處驗吾心。一段良知貫古今。利欲蔽前人不識。黃流千丈競淪沈。</text>
<title>秋江泛舟</title>,<text>秋波倒景碧搖搖。一葉扁舟蕩九霄。浦樹冥冥漁笛晩。江煙欲斂數峯遙。天影落水底。如在天上。故二句云。</text>
<title>失題 二首</title>,<text>梨花皎潔杜鵑紅。春景融融日正中。萬物▣欣生意遂。須知一氣妙無窮。步上林坡喜快晴。松陰岸幘午風輕。濛濛花氣薰晴日。更好幽禽送一聲。</text>
<title>定止書堂口占 壬戌</title>,<text>高亭新構碧江濱。入眼韶光政暮春。勝地元來風景好。況逢賢主又嘉賓。殘雷殷殷暮雲邊。雨後微香濕杜鵑。更愛小塘明似鏡。會看荷葉碧田田。</text>
<title>敬次城主韻</title>,<text>明府循良同漢世。宣城佳秀勝仇池。紙囱留得遨頭醉。松菊淸風入楚詞。</text>
<title>洛中書懷 甲子</title>,<text>平生隨遇信蒼天。狼狽吾行亦可憐。人事無端還一笑。終南崷崪聳雲邊。功名與病不相謀。疏懶無成已白頭。從此明時爲野逸。不妨江上弄沙鷗。</text>
<title>卽事 乙丑○寓棲蘆川</title>,<text>桃花籬落夕陽斜。茅屋春風四五家。鋤罷石田山欲暝。半江微雨灑煙沙。</text>
<title>雪夜月明</title>,<text>瓊花璀璨綴枝條。竹屋燈靑夜寂寥。低唱本非吾輩事。書囱佳趣靜中饒。</text>
<title>卽事 丙寅</title>,<text>溪橋楊柳碧搖灣。佳景惟供病客閒。桃杏映村春正好。惜花嗁鳥自間關。</text>
<title>萬景臺 在福川</title>,<text>翠巖參錯柳汀回。江色澄深百尺開。佳景寂寥遊客罕。沙鷗爲主去還來。</text>
<title>辛夷 丁卯</title>,<text>辛夷一樹傍巖隈。蠟蕊娟娟雨裏開。世亂春光猶不改。東風處處角聲哀。</text>
<title>春日 二首</title>,<text>楊柳堤邊新水生。煙條靑嫩總多情。田家饁出柴門閉。春鳥間關花裏鳴。山桃含笑嫩紅舒。春洞明霞浸碧渠。疑是武陵移此地。夾溪芳樹護幽居。</text>
<title>紀事</title>,<text>紙囱燈火照虛明。囱外寥寥月色淸。誰識山家幽興味。夜深猶有讀書聲。因兒輩讀書。賦此。</text>
<title>冬夜</title>,<text>雪山凝素月華新。淸氣稜稜欲逼人。黃卷靑燈梅影瘦。氷壺一片炯無塵。</text>
<title>草詞 戊辰</title>,<text>綿綿細草碧初匀。生意含春日更新。無極瑤琴塵滿匣。誰知妙用自如神。</text>
<title>寒食</title>,<text>寒食春天草似苔。山花含蕾未全開。東風習習吹微雨。薄暮人家拜埽廻。</text>
<title>春日</title>,<text>溪水涓涓穀雨晴。桃花村落午鷄聲。悠然獨立春風裏。詠出新詩適性情。</text>
<title>七夕無雨 時大旱</title>,<text>烈烈烘爐萬命艱。昭回雲漢擧頭看。人間赤子心如灼。天上靈仙淚亦乾。</text>
<title>至日快晴</title>,<text>彌旬陰雨久愁人。南至俄驚氣象新。更驗天心明可見。日光隨處照精神。</text>
<title>春山採蕨</title>,<text>西崦陽和荷筥行。杜鵑叢下摘柔莖。春槃便覺呈兼味。酒有佳肴飯有羹。</text>
<title>夏畦鋤禾</title>,<text>田水如湯午焰煩。綠蓑蒲笠競喧喧。辛勤莫憚耘鋤力。嘉穀從來莠易蕃。</text>
<title>秋園燒栗</title>,<text>林園秋晩葉平壇。拍地丁丁墜栗團。拾取如拳煨活火。碧煙消處蛻金丸。</text>
<title>冬鑪烘酒</title>,<text>山家幽興屬金壺。愛聽甁笙咽地鑪。耳熱還疑冬更暖。雪簷寒溜玉爲鬚。</text>
<title>春日 己巳</title>,<text>煙花綽約畫圖新。晴鳥喃喃欲撩人。病不出遊深閉戶。只將閒玩答靑春。</text>
<title>未開杏花</title>,<text>輕盈紫蕾滿枝頭。芳意姸姸倚小樓。莫遣東風催爛熳。徧開還有惜花愁。</text>
<title>六月望日 四首</title>,<text>樹木如眠靜不風。乾端烈烈火旗紅。東韓舊俗流頭節。淸水琤琮碧石中。陽烏欲沒暑猶煩。白紵輕衫瀋汗翻。萬里氷輪昇玉宇。淸輝如水爽幽軒。玄氷一段直千緍。官禁何由到野人。賴有月光澄暑氣。泠然風露潤烏巾。三更愛月不知睡。萬里看天空有懷。寒暑迭乘成歲運。由來位育與時偕。</text>
<title>臥病 二首</title>,<text>病翁閒坐翫天機。終日無人叩竹扉。黃卷丹鑪殊自適。有時書興管城揮。年來年去固其常。天地無窮日月長。但願吾生須更勉。武公老學照詩章。</text>
<title>題畫屛</title>,<text>花前聽琴月下甁笙和玉琴。淸絃閒弄碧桃陰。千秋復愜鍾牙興。不在聲音只在心。松下圍棊兩箇仙翁角一枰。松聲蕭瑟子聲輕。丹丘自有靑泥餌。桑海須臾幾變更。小橋行人樹老崖傾石路斜。篁煙隱約兩三家。溪橋獨過知誰子。衣袂行穿鏡面霞。幽徑騎驢浦口維舟沙水平。蒼峯玉立嫩嵐生。靑驢不用催鞭去。收拾風煙在緩行。煙江釣魚秋水浸磯蘚錦斑。荻洲微雨灑蒼顏。垂竿只爲耽閒趣。魚少魚多自不關。雪山對鶴雪裏乾坤一色淸。玄裳丹頂獨分明。山人忍凍吟哦苦。脾肺澄寒灝氣生。</text>
<title>春日偶書 庚午</title>,<text>韶華長度病吟中。雙鬢年侵已作翁。却憶少時行樂事。春山依舊杜鵑紅。杜鵑花色絶堪憐。朝日初昇露浥鮮。向晩東風吹浩浩。紅綃凌亂夕陽煙。春鳥喃喃春日暄。杏花陰裏閉柴門。田翁種罷歸來晩。籬落煙生暮景昏。依依楊柳綠遮橋。映水和煙意態饒。誰遣兒童吹作管。溪邊逐日取長條。碧色連畦麥欲齊。香風和暖蝶飛低。修陂浸穀春饒務。花裏時聞戴勝嗁。</text>
<title>冬夜 四首</title>,<text>初冬天氣似春和。林影稀疏月色多。夜久輟書推戶看。三星高轉傍銀河。樓月微斜夜不寒。雁聲遙過碧雲端。燈前趣味淸如水。一室虛明坐臥安。煙橫村路少人行。何處淸砧擣月明。午夜寂寥群動息。小囱惟有讀書聲。涓涓暗水響瑤琴。枯葉堆庭一尺深。却怕中宵靑女壯。呼童茅覆菊花金。</text>
<title>紫黃白菊揷甁中 辛未</title>,<text>三色寒花共一甁。案頭淸艶照人明。芳華不類桃和李。良月霜風落葉鳴。</text>
<title>紫菊</title>,<text>紫菊姸姸秋意深。寒叢相倚夕暉陰。雖然外帶臙脂色。要識中含鐵石心。</text>
<title>白菊</title>,<text>白菊亭亭歲暮榮。梅爲兄弟雪爲精。西山餓魄論貞節。商嶺厖眉化皎英。</text>
<title>黃菊</title>,<text>黃菊熒熒晩色鮮。金英奪目歲寒天。回看萬木皆搖落。疇昔繁華摠可憐。</text>
<title>失題</title>,<text>蝦蟆曾解爲官鳴。更有銀脣習世情。不向柴門飛玉縷。任敎刀機綠苔生。</text>
<title>春山採蕨</title>,<text>前宵一雨洗春城。報道西山蕨已生。老婦朝來誇勝味。瓮頭新汲醬如猩。</text>
<title>夏畦鋤禾</title>,<text>林中饁罷上高阡。却藉蓑衣盡日眠。向晩鼓脣齊擊壤。曲中還奏屢豐年。</text>
<title>秋園燒栗</title>,<text>曉策藤枝涉後園。靑林磊落火齊繁。兒童撥火呈黃玉。滿鼻馨香不忍呑。</text>
<title>冬鑪烘酒</title>,<text>嶺日窺囱薄未紅。驚禽翻翼遠林風。誰知一段陽和在。別屬鑪前短帽翁。</text>
<title>春風問 甲戌</title>,<text>滿園紅紫錦薰天。無限韶華惱眼前。何事伊人病爲伍。杜門敧枕過年年。</text>
<title>病人答</title>,<text>病裏無心逐路塵。每年拋擲艶陽辰。縱然凝坐書囱下。猶領煕煕宇宙春。</text>
<title>杏梢</title>,<text>杏梢微蕾漸成團。囱外春工畫一般。堪惜芳菲容易老。未開眞勝已開看。</text>
<title>花雨</title>,<text>杏花時節雨絲絲。香雪䙰褷隔小籬。片片落來眞可惜。只愁明日便空枝。</text>
<title>雪後</title>,<text>雪後嚴風刮地吹。一團佳趣擁鑪時。晴簷滴滴鳴寒溜。知是陽和暗裏滋。</text>
<title>春興 乙亥</title>,<text>小亭閒寂帶斜暉。春岸桃花映竹扉。更有幽禽添雅趣。嫩霞深處遶林飛。</text>
<title>題崇禎曆 丁丑</title>,<text>正朔曾頒冬至日。猶存題目舊崇禎。人間百變斯須異。曆日披來感慨生。</text>
<title>感春</title>,<text>東君猶似昔年春。芳草纖纖逐日新。擧目山河無限恨。獨將衰淚灑風塵。</text>
<title>雪</title>,<text>遼海雲黃雪片稠。天聲一夜震旄頭。戎王就縛牙旗下。不獨奇功數蔡州。露布催書墨未乾。遼民垂泣睹衣冠。降胡敗馬紛無數。流血沙場雪作丹。砲聲迅發六丁雷。萬舳相連駕海來。直到金州催下纜。胡人聞道已如灰。讒首函飛細柳營。將軍誓不賊俱生。由來感激成功易。遼瀋山河指顧平。</text>
<title>淸明 戊寅</title>,<text>風光漠漠混堪輿。漫有淸明記曆書。天意何時回景運。春臺喜色看眉舒。</text>
<title>杏花</title>,<text>春容新綴杏花園。芳意嬌嬈似欲言。可惜無人携酒賞。數聲幽鳥近黃昏。</text>
<title>桃源圖</title>,<text>天下紛紛經幾秦。古昔未必如今辰。靑山疊疊碧水渺。注目千載融心神。</text>
<title>失題 二首</title>,<text>桃花洞裏日如年。春鳥關關近午天。自是武陵爲異境。俗人安得溷凡緣。一作漁翁莫向外人傳。桃花洞裏日如年。春渚茸茸綠接連。晴鳥數聲閒夢罷。惠風輕颺柳堤煙。</text>
<title>新燕</title>,<text>簾外雙飛送語音。去年巢處又來尋。人間背合朝昏異。微物猶存不二心。</text>
<title>贈汝煕</title>,<text>鶯聲樹影午風和。佳節携壺野老過。衰病年來雖不飮。夜深猶坐聽琴歌。陶潛情話此時開。淸夜厭厭未撤杯。病裏暢懷誠不惡。請君明日抱琴來。</text>
<title>贈而實</title>,<text>世態千般閱歷多。知君默默臥煙霞。平生不解求名利。閒對沙鷗鬢已華。</text>
<title>至日</title>,<text>陽氣潛生地底雷。環中消長暗相催。人間世道猶無改。天上時光却自回。</text>
<title>挽詞[領中樞府事李聖求]</title>,<text>嶺南唯一斗南人。箕潁高風迥絶倫。諫議豈縻垂釣客。雲林虛老採薇身。芝蘭淑氣三春盡。宇宙淸名萬古新。自愧貪榮終辱國。挽君今日倍傷神。</text>
<title>挽詞[平康蔡裕後]</title>,<text>爲是龍洲每說公。知心不在阻音容。五經豈必需三命。一疾還應護萬慵。久著蓬蒿供晩歲。却隨松柏抵嚴冬。士林今日無涯慟。南國新頹太白峯。</text>
<title>挽詞[權諰]</title>,<text>海外中華才俊府。山川秀麗鍾南金。消長一世殊多變。去就惟公不易心。鳳逝靑空槐夢覺。龍飛白水鹿眠深。男兒大節墳前說。贏得芳名百世欽。行違進退君臣分。萬古彝倫豈等閒。可是常經公獨守。天生聖達自人間。</text>
<title>挽詞[右尹卞三近]</title>,<text>南服文明素有稱。觀於夫子益堪徵。初年釋褐非身計。末路辭榮豈病仍。瀨上虛銜同諫議。卷中眞樂對顏曾。云亡此日儒林慟。瓜葛如儂一倍增。</text>
<title>挽詞[都承旨沈演]</title>,<text>有美人如玉。淸朝第一流。靑雲非素志。白髮抱先憂。謝病丘園日。幽居喪亂秋。高風今寂寞。衰淚映雙眸。</text>
<title>挽詞[後學金應祖]</title>,<text>神武門前早掛冠。中庸蹈刃較誰難。孤松屹立風霜裏。砥柱巍然渤澥間。大義已看扶聖化。流風猶足障狂瀾。陶山餘韻今寥落。回首宣城我涕潸。</text>
<title>挽詞[知製敎睦性善]</title>,<text>世道今如此。完名獨有公。琴書元亮趣。山水子陵風。北闕身難進。南鄕迹已空。平生一識願。揮涕立途窮。</text>
<title>挽詞[副司果睦行善]</title>,<text>標格亭亭出世間。望如星斗仰如山。白駒在谷終難縶。丹鳳歸霄奈莫攀。几案塵埃書幌閉。薜蘿煙月洞天閒。時危更切云亡慟。永使高名起懦頑。</text>
<title>挽詞[昌原黃㦿]</title>,<text>金子仙人也。遊戲於斯世。鳳凰自飛翔。麒麟可羈繫。俛仰宇宙間。撫覽天人際。適來解帝縣。適去同蟬蛻。應知不化存。追楫前賢袂。高山與流水。神遊弄光霽。生平慕一識。冥行愧逆曳。北征當嚴程。南望空揮涕。</text>
<title>挽詞[廣陵李必行]</title>,<text>宇宙茫茫坐獨悲。哲人其萎道將衰。綱常砥柱樘霄立。文獻餘風遯世危。城市囂塵都夢寐。明囱白日靜軒羲。嶺南先輩嗟長遠。何事同時竟失隨。</text>
<title>挽詞[豐山洪雴]</title>,<text>不仕非無義。斯文自有源。中淸身遠辱。求志道彌尊。金榜纔通籍。銀臺後代言。齒酸經世變。心決擧朝昏。軒冕非吾願。松筠在故園。靑春辭禁闥。白首臥山樊。私淑因庭訓。玆鄕是道存。波分洙泗水。地接武夷村。謝眺靑山宅。陶潛碧柳門。補羸惟藥物。滋畹雜蘭蓀。疾病仍嘔泄。風波幾覆翻。菟裘擬終老。馹召謾頻煩。巖壑雲無競。滄浪水不渾。藏棲竝鸞鶴。韞櫝等璵璠。昔入高門款。叨聞世誼敦。交情如水淡。和氣藹春溫。杖屨期重會。音容隔九原。高名重處士。餘慶看兒孫。世路終難涉。斯人不可諼。山陽多少恨。斟酌數聲呑。</text>
<title>挽詞[縣監黃時榦]</title>,<text>卓彼先生地。欽斯君子人。道肥多病日。節苦閉門辰。東海非無士。西山却有倫。淸風元不死。浮世謾傷神。力爲君王固首陽。曾於靑史此詩傷。人亡今日猶堪誦。留取聲名萬古香。</text>
<title>挽詞[司諫趙錫胤]</title>,<text>嶺服曾銜命。雲林獲拜塵。始知名下士。欣襲座中春。世事傷心劇。高風引領頻。登龍難再遂。題挽淚霑巾。好遯名逾顯。撝謙德更尊。官陞亞諫議。身臥舊田園。靜養期仁壽。全歸謝世喧。縣知餘慶在。蘭玉滿庭蕃。</text>
<title>挽詞[正洪瑱]</title>,<text>一壑菟裘舊業存。羞將芰製入脩門。初逢濁世身還隱。更遇明時道益尊。獨抱遺經探聖域。謾勞徵辟下天閽。李膺容接今難續。哭望南雲拭淚痕。</text>
<title>挽詞[縣監孫必大]</title>,<text>琴以無聲貴。棊緣不著奇。盡憂公未健。誰識世難爲。明月無言去。淸風振古吹。宣城君子澤。衮衮未容衰。</text>
<title>挽詞[應敎李道長]</title>,<text>嶠南當日多賢士。苦節淸標最許公。誰識漢家九鼎重。實關嚴子一絲風。妙齡德立名隨立。半世身窮道不窮。生死榮哀何足憾。卽今時事尙無聰。魯無君子斯焉取。世有眞儒衆不知。廿載林泉非絶俗。平生疾病爲憂時。東南正氣乾坤盡。山斗高名宇宙垂。吾道從今日蕭索。哭公奚獨哭吾私。</text>
<title>挽詞[佐郞張應一]</title>,<text>此老吾猶識。今人皆不知。休官非傲世。多病爲傷時。白雪操方潔。靑霞意自奇。九原悲莫及。一哭鬢如絲。</text>
<title>挽詞[縣監柳元之]</title>,<text>廊廟千年器。江湖半世痾。秋霜看峻潔。喬嶽仰巍峨。澗閉風聲遠。天高鶴影過。溪亭正寥落。回首更悲歌。</text>
<title>挽詞[郡守成以性]</title>,<text>北斗名高日。東山望重時。平生心自苦。一室病相宜。吾道將何託。蒼天竟不遺。寓哀千里外。懷祿愧緘辭。</text>
<title>挽詞[府使李烓]</title>,<text>南州冠冕繼群賢。懿德淸名一世傳。儀鳳暫來時向泰。蟄龍長臥道終全。高官不換桐江釣。舊業猶存栗里田。他日士林論出處。幾人靑簡可同編。陶山蕪絶已多時。作者高風復在玆。淸世尙纏玄晏病。晩生曾識紫芝眉。應知俎豆歸鄕社。豈有文章愧墓碑。鄒魯舊邦今索寞。傷心不獨哭吾私。</text>
<title>挽詞[完山李晉英]</title>,<text>陶山雲水濯塵纓。不受區區世網嬰。自是聖明容介士。遂令天地有完名。龍門接引前年客。雁塔追拚宿世情。數郡衣冠相弔後。此邦誰復繼風聲。</text>
<title>挽詞[驪興李煥]</title>,<text>只見曾辭諫議招。世人爭爲子陵褒。誰知抱病山林遠。不屑橫眠帝腹高。閉戶十年雙鬢雪。繫門于駟一秋毫。料應先獲君心事。獨有潯陽處士陶。歷閱寰中六十年。始終誰似此人全。襟懷不讓氷壺澈。操履眞同砥柱堅。蹈刃豈難辭爵祿。考槃非爲愛林泉。傷心無復南州望。空有高名北斗縣。</text>
<title>挽詞[郡守朴𤥚]</title>,<text>大材擢杞枏。重望傾朝簪。聖主將加膝。高官不入心。棲遲山壑美。擺脫世紛侵。存沒人皆仰。淸風百代欽。</text>
<title>挽詞[參奉李時明]</title>,<text>明能知事是。智已炳民先。鞏洛新登聖。春山尙隱賢。寧嫌託病誚。深悔許身年。涇渭存詩史。公心後代傳。</text>
<title>挽詞[後學申悅道]</title>,<text>溫其如玉粹如金。山斗高名一世欽。軒冕儻來非素願。丘園棲息遂初心。忍聞天上催仙馭。無復人間領士林。灑落精神應不死。烏川月色古猶今。</text>
<title>挽詞[縣監金念祖]</title>,<text>頹波千丈孰回瀾。急流由來勇退難。堯舜當天尊潁士。桓靈乖道掛逄冠。魯無君子斯焉取。道有經權貴執端。因是因非渾不管。好將淸節擬廉頑。</text>
<title>挽詞[烏川鄭克後]</title>,<text>洛水鍾人傑。東邦運欲昌。襟懷泂秋月。節操厲嚴霜。一病緣憂國。十年堅在牀。居然乘化盡。天意竟茫茫。</text>
<title>挽詞[進士權尙遠]</title>,<text>卷舒由我更須龜。投老林泉謝聖時。苦節欲行天下獨。高懷未許世間知。精靈凜凜山川在。名姓昭昭日月垂。束髮登門今白首。感恩唯有相哀詞。凜若秋霜暖若春。心期自別世間人。齒牙不妄千金諾。襟抱都無一點塵。出處何常惟適義。死生由命等還眞。欲將哀挽追潛德。頭白年來筆更貧。</text>
