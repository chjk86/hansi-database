<title>感懷 八首○辛巳</title>,<text>大哉天地間。浮生渾濛濛。禍福無停機。飄然似轉蓬。世人不修心。逐逐勞其躬。吁嗟名利輩。都在智巧中。其二長安公與侯。結構九天上。車馬爭馳逐。道路日相望。松栢性本直。耻爲桃李狀。丈夫志千古。高爵非所仰。其三至人不尙賢。遺身白雲間。吾聞老萊子。浩然西出關。名利有何貴。風塵多苦顔。一鶴東南去。杳杳不可攀。其四朝登千仞岡。滄溟小如杯。茫茫何所見。一氣盡八垓。浮榮本無形。取之不可來。人不違大道。泰山亦可摧。其五殷周世久遠。聖道今已頹。歧路多逶迤。高人空嗟哀。誰家豪華子。禍門自去來。不顧平原君。魯連眞達哉。其六貧亦何所苦。富亦何所樂。富貴無所益。歐人千丈壑。吾聞秦皇帝。殺人劫天爵。繁華飛鳥散。千載空寂寞。其七貧而修大道。富貴安敢傲。秋風日蕭索。寒門渾似掃。故人絶相求。不見車馬到。辛苦仕宦人。塵埃自滿帽。其八秋天何蒼蒼。白雲自古今。何處林泉好。浩興苦不禁。同我誰復在。杯酒膝上琴。彼哉塵俗子。徒有名利心。</text>
<title>獨酌有感</title>,<text>朝日高樓看物態。山容草色媚新晴。誰知病客非塵俗。且對芳樽任醉醒。並坐鳴禽殊悄悄。交飛乳燕自輕輕。閉門覓句成何事。老大徒悲百歲情。</text>
<title>泛舟。次杜律韻。</title>,<text>峽雨連三月。陰陰苦不開。雲圍山角靜。水薄岸顚廻。沙鳥飛飛下。漁舟汎汎來。江流東入海。獨立意悠哉。</text>
<title>寄申士揆 宅夏</title>,<text>秋色滿天地。故人胡不歸。苦吟坐虗閣。時起步寒扉。白酒從誰醉。黃花惜漸非。南雲杳無極。何日共書幃。</text>
<title>次蓀谷韻</title>,<text>落日蒼茫野色昏。孤村一犬吠柴門。微風遠岸煙初散。積雪荒林鳥不翻。愁劇何方留急景。詩成敢道去陳言。十年浮世多歧路。努力諸君盡此樽。</text>
<title>送盧汝錫 命圭 還京</title>,<text>悲歌擊長劒。壯心向誰託。十三始逢君。令我動心魄。每換長安酒。攜君醉高閣。於今各壯大。崔嵬高冠著。天涯更相遇。講說雜歡謔。君何棄此去。戚戚愁緖惡。離別古所有。何必涕橫落。奈此窮村裏。得酒誰與酌。上有孤去雲。下有雙飛雀。始覺浮生裏。百年半悲樂。臨別却無語。相看兩寂寞。北風吹征鞍。靑山亦蕭索。層氷塞江漢。努力愼行役。悵望獨歸來。寒天更寥廓。</text>
<title>燕超齋。與李，崔兩生同話。</title>,<text>日暮城西靑天高。林風瑟瑟吹不休。雨晴雲捲橫北斗。銀河磊落向西流。我倚欄頭對淸樽。東山明月照此樓。明月皎然同我心。我擧一杯消百憂。長歌陽春望八荒。終南峰巒接天浮。親朋如雲滿四座。醉中驩然道舊游。拔劒擊壺樂未窮。諸君努力醉金甌。今夜行樂難再遇。明朝分散不復留。</text>
<title>次明詩韻</title>,<text>暝色柴門外。孤峰一鳥過。村深砧響遠。野曠月明多。决决氷生瀨。蕭蕭風隕柯。乾坤正搖落。吾醉且長歌。</text>
<title>次挹翠韻</title>,<text>寒禽凍獸各山林。高閣吟詩坐夜深。幽興還從一笑發。愁心更得數杯禁。風敲密竹泉聲急。月度微雲野色沉。歲暮仲宣鄕思苦。登樓西望隔荊岑。</text>
<title>小至後。次東岳韻。</title>,<text>忽驚客裏雪初飛。節序堂堂小至歸。冷閣杯觴催好句。孤村砧杵送殘暉。岫雲乍過山光失。岸柳全疎鳥影稀。風色定從陽氣减。寒梅消息亦天機。</text>
<title>次滄溪韻</title>,<text>陶謝文章千古才。百年吾輩復登臺。長江日落風難定。深峽天陰鳥不來。歲暮仲宣猶作客。途窮阮籍且耽杯。故園梅樹春生未。直北終南首重廻。</text>
<title>次大復韻</title>,<text>無言獨立對孤峰。薄暮蒼茫倚古松。雪意漫山雲不動。煙光羃樹鳥無蹤。窮陰峽裏啼飢虎。寒水潭中蟄老龍。客子愁多元少睡。東林微月復疎鍾。其二孤吟每夜氣無豪。今對山僧與濁醪。覓句何妨纖月落。看書却喜一燈高。十年世事隨雲葉。百歲光陰在鬢毛。自笑他山長客夢。回頭京洛憶吾曹。</text>
<title>口號</title>,<text>蒼茫山月照。古木起寒烏。氷底水聲斷。雪中梅意孤。愁從客裏劇。興是病餘無。老婢知吾苦。東隣乞一壺。</text>
<title>懷盧汝錫</title>,<text>峽裏長爲客。他鄕更苦寒。忽逢今夜月。重憶舊時歡。好句從誰發。新梅獨我看。沉吟望不極。雲樹隔長安。</text>
<title>次大復韻</title>,<text>村穉長歌樂。客愁寧可聞。一心惟愛酒。萬事卽看雲。衰柳枝相短。寒梅花欲分。奈何棄親好。窮峽獨離羣。</text>
<title>草坪奉別昆侖叔父</title>,<text>知有今朝當此別。罷樽欲拜更茫然。十年從學墮虗地。千里歸心寄獨鞭。流水無情湊大壑。浮雲何意滿寒天。人生樂少元多苦。事故纏身亦自憐。</text>
<title>智異山歌。贈能上人。</title>,<text>無心兮上山。山峻極兮難攀。獨飮兮流水。望白雲兮不還。</text>
<title>花樹堂偶吟 壬午</title>,<text>漢岸高樓舊賞名。登臨目力入新晴。靑山漠漠皆春氣。白鳥閑閑非世情。始覺江湖足淸趣。寧將憂患惱浮生。舟人向晩得魚笑。吾酒君魚共醉醒。其二遯世幽居却避名。時同野老候陰晴。風塵滿面都無管。鷗鳥近人如有情。落日蒼山看欲暮。長江白雨勢初橫。君多酌我我多興。五柳春風醉不醒。</text>
<title>獨坐有感</title>,<text>此身漸老大。於世獨無心。已矣吾何事。頹然卧竹林。日長車馬少。春遠屋廬深。阮籍悲千古。狂歌彈玉琴。</text>
<title>春日獨坐</title>,<text>閉門無客至。終日獨留春。草滿閑庭綠。花明古樹新。靜居任幽寂。詩罷失吟呻。天際浮雲起。悠然憶故人。</text>
<title>雨中獨酌</title>,<text>多病三春掩竹扉。朋交相訪邇來稀。杯樽獨酌鳥時語。憂患纔過花已非。白雨空從木末墮。靑山終不戶前違。此中無事多幽興。永日垂帷自忘機。</text>
<title>趙盛叔 爾昌 見訪。仍留宿同賦。</title>,<text>客來日暮蒼茫時。穉子相呼開竹籬。孤鳥衝煙去漠漠。殘花著樹落遲遲。濁醪我辦情無極。佳句君成語苦悲。月黑東峰歸路遠。相留好作一宵期。</text>
<title>雨後。同趙盛叔。次唐詩韻。</title>,<text>花柳經春雨。高樓縱目初。對君幽興足。幸我一錢餘。地僻鳥惟下。天淸雲欲虗。此中多古意。林卧看羣書。</text>
<title>又次唐詩韻</title>,<text>訪吾獨樹下。靑眼好相同。嗟矣君何著。紛然復轉東。功名浮世事。談笑故人風。攜手縱心目。尋春桃李叢。</text>
<title>寄李益之 夏英</title>,<text>淸談一笑各茫然。坐得新秋又可憐。兩手傾杯酬白日。寸心憂世任蒼天。君於丘壑能遺俗。我涉悲歡欲羡僊。借問龍淵寂寞意。何如共醉桂陽顚。</text>
<title>謾興</title>,<text>吾生不喜出。柴門長獨閉。庭中二株桐。生風吹我袂。靜坐感物化。向夕步階砌。林間多暮響。秋氣自無際。鳴蟬何太急。我心傷歲逝。擾擾名利輩。出入何門第。薄俗漸敗壞。交道亦已敝。達人生前樂。小人重才藝。此夜眞美夜。有月高翳翳。徑取東隣酒。痛飮忘此世。擊壺發悲歌。四顧靑山霽。</text>
<title>夜坐憶友</title>,<text>雨後心如洗。新醪不用觴。蟬鳴萬戶夕。露下一庭凉。萬事隨時化。孤吟並夜長。江湖淹滯客。回首意凄傷。</text>
<title>朴烈婦行</title>,<text>浮雲西北起。哀鴈東南翔。悲風四面至。此時心自傷。深痛向誰說。江水東流長。忽逢一樵女。自言居吾鄕。吾欲與汝言。欲語心茫茫。固知天地間。萬事多非常。豈有如妾者。嗚咽迫中腸。妾本朴氏女。妾名爲尙娘。疾痛每呼父。日夜不離旁。十歲始織布。十三學裁裳。田家本力農。歲歲望豐穰。父欲使耕田。恐妾傷風霜。父欲使治家。恐妾不足當。妾勸得後母。稍爲老父光。中心豈不悅。思古益凄愴。嗟呼此身苦。並日食糟糠。糟糠豈不足。家貧無稻粱。誰謂後母難。吾母性最良。但其當嚴冬。獨宿氷雪房。老父愛妾甚。求婿於隣鄕。出入十餘日。不知求何方。一朝忽來道。今日得吾郞。李家第二子。長身更福相。左右圖婚事。東西或紛遑。忽然定日到。狼藉致紅粧。隣人相與聚。來觀滿頹牆。十六爲人妻。恐懼心不揚。三日辭父母。從夫謁姑嫜。新婚百餘日。一不與同牀。同牀非所願。多有辛苦狀。夫或年少故。每事何太狂。反唇肆怒罵。醜辱及爺孃。往往大杖擊。身痛實難當。妾身雖不重。恐或傷人綱。上堂告舅姑。三年侍無恙。今日辭舅姑。欲去意戃怳。舅姑大驚問。何事此悤忙。雍容前致辭。舅姑勿我妄。本知有此行。此行非蒼皇。暫歸少婦家。且待夫年壯。出門登前途。自然心怊悵。落日入家門。父母見之驚。阿母大聲言。何以作此行。送汝好舅家。不得致心誠。汝言怨舅姑。汝心何不平。汝父出無袴。汝姊居無裳。汝來復遺憂。吾何百年養。驕己而事夫。夫肯相愛親。汝若被驅逐。何不迎他人。何處無男子。男子足東隣。汝是貧家女。何可守其身。妾豈有愆尤。天命不可量。阿母尙如此。狂夫更何望。拜父出門去。山川空悲凉。悵然久踟躕。日暮更何之。沉江不足畏。只恐人心疑。疑卽難暴白。蹤迹更誰知。天應送汝來。與汝忽相逢。欲語再三咽。悲恨塡心胸。夫婦有大義。不可以輕忽。夫豈向妾薄。今年纔十七。十七非不足。窮鄕無學術。性情本放蕩。處事多所失。怨懷難說盡。含淚望西日。逢汝略相告。此足以不滅。前有連理枝。後有雙飛雀。微物各相依。妾身則無託。汝亦能樵歌。聽妾歌一曲。皇天何茫茫。於妾獨無惜。一曲汝能記。傳歌此江邊。魂亦知汝來。波濤却回旋。傳言妾夫家。求妾碧波浪。妾身罪惡大。一死不足償。且傳一二語。死後不相忘。掩面投水死。永爲魚腹藏。樵女含悲歸。傳之於朴氏。牧使得聞之。嗟歎嘉厥志。飛狀奏天闕。旌閭表其里。至今烈婦墓。過者亦傷心。其上何所見。唯有松栢林。蕭瑟悲風起。寂寞哀鳥吟。臨紙詠斯章。不覺淚沾襟。</text>
<title>夢李載大 夏坤○癸未</title>,<text>霖雨十餘日。長懷千里客。山川邈已間。風月還獨酌。深夜著孤夢。故人來我側。誦我以詩句。責我以塵俗。余亦驚握手。自然心戚戚。一從與君別。此身長寂寞。每望南飛雲。心中苦不足。親朋滿京華。君何在空谷。風塵一爲別。山水十年約。含笑向我道。何日更追逐。搔頭出門去。山暝月初落。覺來如在旁。依依見顔色。百年許心友。一夜夢相得。沉吟空佇立。怊悵情何極。</text>
<title>杏洲江樓。與李芳叔 苾遠，申士揆會話。</title>,<text>江水明樓夜。凉風動樹陰。語長纖月落。詩得一樽深。世事難回首。漁舟自可心。平生多感激。白雪待知音。</text>
<title>攜芳叔汝秀 錫華 登泛虗亭</title>,<text>高樓攜客坐。談笑屬佳辰。天地猶杯酒。江湖亦故人。潮平船欲動。沙暖鷺相親。客意長飄泊。悲歌岸幅巾。</text>
<title>江閣與士揆偶話</title>,<text>平生性癖江湖上。五六年來避俗喧。憂世悲歌多感激。停杯一笑視乾坤。賈舟晩泊無風岸。漁火初歸落月村。更向泛虗亭裏去。長林老木自成園。其二小酒親朋歡此席。豪談一笑更淸狂。三年奔走峽雲苦。五月登臨江閣凉。雨落風驕搖老樹。波翻岸坼動危檣。窮途白眼從時輩。秉燭含杯亦不妨。</text>
<title>杏洲觀漲</title>,<text>漲水東來滿眼黃。漁人舟子各奔忙。江聲拔地魚龍怒。浪勢橫空鳧鴈翔。日落沙村煙不動。風高岸柳雨初長。世路於今問何事。十年病我此彷徨。</text>
<title>田家雜詩</title>,<text>東風吹和氣。草木皆已春。布糓朝暮飛。鳴聲聞四隣。老農起相語。我稼及良辰。相呼具耒耜。飯牛待淸晨。言向宅南田。耦耕三兩人。前宵春雨至。我土滑且匀。自言牛老瘦。數畆已一旬。所以致菽粟。咄此耐寒貧。落照下山木。弛駕復逡廵。荷斧入山深。丁丁伐荊榛。荊榛鬱且盛。使我樂心神。其二疎籬隔流水。綠煙起作文。窮村少人過。庭草自芳芬。種豆數畆田。草長豆難分。呼兒汝勤鉏。農事必勞筋。一畦耕未半。蒼山已夕曛。野老尋煙歸。東西各紛紜。荷鉏忽相遇。相立語殷勤。其三雞鳴飯耕牛。雙駕向東阡。出門呼隣夫。未暑耕餘田。夜色欲淸晨。煙樹但蒼然。耕歌鉏一隅。老幼相齊肩。自言稼穡難。民勞誰復憐。心中本無物。但願屢豐年。朝日出雲表。更向樹陰眠。其四綠草迷幽逕。終日閉山門。澗水籬底流。鳴蟬日夕喧。梧桐蔭前庭。佳果熟後園。日暮何所見。田夫歸煙村。</text>
<title>對酒偶次挹翠韻</title>,<text>新醪旣云熟。黃菊亦生香。呼對寬心具。吟成招友章。餘生何足歎。世事苦多傷。坐到三更夜。星河更杳茫。</text>
<title>寄載大</title>,<text>落日懷朋却苦心。出門遙望白雲深。菊芳酒熟從誰醉。身病人稀只獨吟。憐我蹉跎催老大。羡君骯髒卧山林。秋來溪月更何似。夢入梧亭橫素琴。其二昨夜淸霜初落木。今朝獨坐憶吾徒。空悲白日愁邊去。更惜黃花病裏枯。鴻鴈驚心何太急。江山入夢一長吁。前川近日魚肥否。魚得叉來酒且沽。</text>
<title>入磨峙</title>,<text>惡風落日急。客子峽中行。山木秋餘立。寒溪林外鳴。霜楓兩岸赤。晩霧孤峰平。此景誰同賞。親朋在洛城。其二斷岸夕陽暮。怪禽林木中。山光秋寂寞。野色晩朦朧。羸馬厭長路。殘僮愁峽風。嗟呼行客子。辛苦古今同。</text>
<title>悼從弟 甲申</title>,<text>得也五六歲。豐下出羣兒。束髮期大貴。忽病進巫醫。百方終無賴。九原有餘悲。已矣傷何益。所愛惜其奇。駐馬孤墳下。未哭淚先垂。山足歸汝骨。餘休松栢枝。撫墳盡日哭。肝腸痛無涯。誰能免一死。如汝未聞之。吾怪大司命。與奪極參差。紛總九州民。偏酷至於斯。物理更細推。皆由門運衰。收淚一長嘆。上有浮雲馳。春山花交發。幽澗水流遲。山水雖云樂。四顧益凄其。山日落欲盡。歸來獨吟詩。</text>
<title>出郭偶吟</title>,<text>人事信多力。輓吾復遠行。出門遊子色。回首故園情。新柳臨江細。濃花照野明。悠悠覽春物。鬱鬱感平生。</text>
<title>行過金栢谷遺居有感</title>,<text>古亭一曲水。下馬發長謠。滿眼雲山在。傷心栢谷遙。野花春寂寂。巖竹暮蕭蕭。過客題詩罷。悲風忽振條。</text>
<title>謾成</title>,<text>遠岸羣花發。幽林獨鳥鳴。朝來春睡罷。步出一溪明。地僻無塵想。身閑愜野情。十年啖棗栗。何敢望功名。</text>
<title>日下</title>,<text>日下川光靜。山昏嵐氣侵。雜花明一逕。歸鳥喜高林。每往野中醉。悠然塵外心。片雲何處起。應是故鄕岑。</text>
<title>前溪憶載大益之</title>,<text>病吾向晩著巖坐。游目前山春可憐。縱有懷人賴一醉。自無憂國已歸田。淸泉與石何相薄。老樹開花故作姸。恨不芳樽攜二子。談詩說畵共悠然。</text>
<title>登高獨詠感懷</title>,<text>寂寂流春水。蒼蒼下夕暉。林深人獨醉。野晩鳥羣飛。故國朋書闊。他鄕客夢微。愁來每出涕。能作幾時歸。</text>
<title>獨坐前溪小酌</title>,<text>岸幘春溪上。前山宿雨開。懷人詠伐木。憂世醉深杯。林僻花時落。沙晴鷺晩廻。故園歸未得。悵望一悠哉。</text>
<title>臘月初五日生子後。吟詩。</title>,<text>今年始得子。幽福此身長。眉目細精妙。聲音巨發揚。那知愁去病。不識喜成狂。敎訓是父道。終夜更細量。</text>
<title>寄諸弟 乙酉</title>,<text>村落俱含一冬意。砧舂互答夕陽時。梅前瘦骨攻詩老。竹外寒容掃雪兒。棲鳥爭投空谷遠。宿雲微擁小峰奇。鶴胡不睡候門立。佳客已違淸夜期。</text>
<title>寄載大</title>,<text>病夫盡日無言坐。風竹蕭蕭打北牕。十載憂時生白髮。前宵有夢落滄江。羣鴉拍拍不知數。獨鶴冥冥何必雙。恨未攜來寂寞友。淸談一笑醉深缸。</text>
<title>夜醉朴子中 民秀 家。次杜律韻。</title>,<text>飢烏凍鵲各園林。病我何心寂寞吟。閉戶讀書寒燭靜。倒衣迎客一宵深。欲尋殘雪開樽醉。却被頑雲障月陰。更向君家劇談笑。遺巾棄襪不須禁。</text>
<title>立春日。呈昆侖叔父。</title>,<text>忽見春盤細生菜。始知新物與時廻。纔消北陸三冬雪。已發西園一樹梅。谷鳥有聲寒意减。山雲無力暖容催。春來更祝昆侖叔。掃却憂愁醉酒杯。</text>
<title>幽居偶吟 丙戌</title>,<text>頹然終日昏昏睡。睡起看山岸幅巾。雨濕春禽亦愁緖。花生老樹自精神。宴居一室塵心少。獨往虗池道意新。最愛閑雲生碧岫。卷舒朝暮伴幽人。生一作明其二年來心事淡如水。日日東園寂寞行。獨鳥時鳴還好意。幽花自落亦閑情。已無芳酒終難醉。欲得新詩苦未成。病我何心感春物。剩隨諸弟樂昇平。其三浪吟散髮行淸曉。世事於吾了不知。好鳥自閑還有語。病夫何意獨無詩。一園草細悠然坐。幽樹花殘悵望悲。童僕亦傷春色暮。甁中得酒莫遲遲。</text>
<title>次叔父詠雪韻</title>,<text>隨風颯颯故侵人。繞室蕭蕭欲掃塵。日落千門猶白晝。花開萬樹却深春。纔分空外歸鴉色。稍失松間老鶴身。堆玉豈無沽酒債。不妨攜客醉連晨。</text>
<title>上叔父</title>,<text>多病昆侖子。平生獨瘦顔。處心塵世外。送老酒杯間。一念寧忘國。淸談每到山。蘆原有茅屋。早晩得俱還。附次韻抑默休高論。低徊且苦顔。游心虞夏上。寓迹朔臯間。拙性疑輕世。幽期耻說山。時來一悵望。雲際鳥空還。</text>
<title>又上叔父</title>,<text>一睡悠然罷。虗齋已夕陰。如雲無自意。共鳥有歸心。小子功名晩。先生憂患深。蹉跎俱老大。悵望好山林。</text>
<title>次載大韻</title>,<text>閉門心事有餘淸。散髮高吟非俗情。過臘猶憐寒竹色。移時獨聽老松聲。雲俱宿鳥遙空去。雪與孤峰薄暮明。憶友題詩愁緖亂。何時共對一樽傾。</text>
<title>贈載大</title>,<text>東方有狂客。磊落不覊人。白眼俯今古。玄談合鬼神。論絶猶感慨。詩畢接淸新。脫俗本奇志。幽棲自絶倫。遂移洛下宅。去卜湖中隣。一入華陽洞。三遊智異春。山雲隔南北。江水橫紛綸。別恨時時苦。回頭夜夜頻。高歌阮籍醉。閑著淵明巾。俗子聚卿室。病夫卧冷茵。浮生集天地。自古多悲辛。子託煙霞興。誰憐潦倒身。結纓棄滄浪。縮手落風塵。鳳老梧從折。鶴飢松亦薪。沉冥遺世累。飄倐望僊眞。擧袖聽靈籟。把杯倚月輪。亦知隱處樂。未敢遠離親。昔在草坪夕。共眠寂寞晨。邇來殊不愜。何日更相伸。安得長風帆。與君窮海瀕。</text>
<title>次李文順雪詩三十韻</title>,<text>驚呼鵲不蒼茫曉。誤唱雞猶寂寞宵。故逐輕風簾外落。巧尋幽谷閣中飄。牆垣埋苔埃古。阡陌鋪匀皓素。旋撲輕猨還却墜。橫吹快鶻不能驕。縱使牛羊迷舊逕。且令牟麥保新苗。乍來幾愛微微近。急灑難禁脉脉遙。護璧樓臺明白晝。帶花蝴蝶弄淸朝。侵凌老竹添寒色。壓倒高松屈半腰。細墮從容渾集砌。回飛歷亂已縈條。那分獵騎奔平野。忽看漁船上暮潮。入座婆娑隨妓舞。擁査粧點學梅嬌。龍蟠北海應千尺。人對南山只一謠。宿鳥寧尋巢處樹。歸僧渾失去時橋。定非銀漢波濤濺。眞是崑岡玉石燒。庭院初頭翻鵠鷺。園林頃刻拂綾綃。爭輝故向沙邊積。避穢偏從氷面消。汗漫侵牕寒凜凜。玲瓏和月影搖搖。旣無路上通來往。自喜門前免喚招。霜雹儷渠知互冷。火煙銷汝反深澆。愁翁覓句移憑榻。殘婢炊餐屢絶樵。豆稭怪底雲端下。梨杏紛然樹末凋。趨府吏員皆玉弁。乘軒卿相盡銀貂。固知覆谷芝蘭茁。始覺傾都貨寶饒。此日雖誇威烈猛。他時竟作汗流漂。出門颯颯欹籉笠。閉戶蕭蕭聽管簫。萬屋排擠浸贔屭。九天容易恣飛迢。攜樽酣醉心開豁。呵筆沉吟興引邀。與鶴相將殊悄悄。懷朋獨卧太寥寥。莫煩屬和相傳示。樂世忻歡我復聊。</text>
<title>獨吟</title>,<text>戶外南山下微雪。岸巾幽客獨吟時。芳樽許我還無醉。怪鳥窺人亦有奇。敢取浮榮俱此世。只緣淸興覓新詩。柴門寂寞渾如掃。窮歲悲懷誰更知。</text>
<title>獨卧</title>,<text>獨卧南山下。蕭然生事微。不言忘俗慮。一笑悟天機。盡日憑烏几。無人叩竹扉。寒梅殊悄悄。初月更依依。</text>
<title>得詩字</title>,<text>獨坐寒梅下。梅花開數枝。客來方一笑。酒熟更新詩。谷口雲歸盡。松根鶴立奇。夜深羣籟歇。孤月在虗池。</text>
<title>醉後。訪昆侖叔父不遇。</title>,<text>醉到昆侖宅。不知淸夜深。入門如一笑。開閤忽孤吟。鶴自依依睡。梅方寂寂心。徘徊疎竹裏。霜月照寒襟。</text>
<title>寄載大</title>,<text>聖朝有逸民。悲歌卧空谷。超然絶塵世。被褐懷金玉。高風久寂寥。得君於末俗。古稱巖穴士。所以有遐躅。豈不欲從君。靑山結茅屋。誤矣落塵臼。謾作窮途哭。平生簡傲態。恐礙世人目。出門無所往。獨往昆侖酌。昆侖亦多事。不能連日夕。踽踽獨歸來。悵望南山石。思君久佇立。實勞我心力。前宵有一夢。夢落雙梧閣。</text>
<title>示從弟君叙 守範</title>,<text>丁亥三月。余南下詩山。謁祖母淹留十餘日。每到秀水靑山則輒盡醉。醉後入脩竹一睡。睡罷必爲詩以記。而從弟忽卧病敗意。故所得不多。解脫風塵色。逍遙水竹鄕。他時難一笑。此日盡淸觴。世自浮雲變。吾今白髮長。休沾憂國淚。天地任疎狂。</text>
<title>得花字</title>,<text>虗庭自動泠泠竹。一院時飛寂寂花。春憶故人殊不樂。日懷吾叔更長嗟。無名碧草愁邊細。隨意靑山病裏斜。攜酒披香亭上醉。忘機白鷺立淸沙。</text>
<title>過宋進士道淵兄弟</title>,<text>茅屋靑山下。柴門流水邊。爲高不合世。養拙自歸田。一榻襟懷靜。同居友愛偏。看君弟兄意。令我可忘年。</text>
<title>一寄</title>,<text>一寄他鄕後。故園路未賖。顚狂飛柳絮。容易落桃花。獨卧山禽怪。長吟野日斜。每嗟孤夢短。連夜不歸家。</text>
<title>示從弟</title>,<text>悵望元吾土。徘徊更此亭。憂心殊悄悄。歸意自冥冥。鳥乳移深樹。鷗飢立晩汀。如何千里外。共作一浮萍。</text>
<title>披香亭得樓字</title>,<text>淸晨獨往步巖竹。向晩悠然坐小樓。此日忘機如白鳥。百年涉世似虗舟。平湖不動花相映。遙野無邊樹盡浮。更有流霞堪細酌。始知酒力减春愁。</text>
<title>遣意</title>,<text>閉門寂寞塵心少。臨水悠然俗事無。暮蝶穿花何急急。春鳩喚雨太區區。湖山此日思歸客。江漢他時一病夫。不必回頭長北望。攜君更醉濁醪壺。</text>
<title>獨往</title>,<text>步屧時獨往。春風水竹村。依依自一笑。默默更何言。澗靜幽花落。山深怪鳥喧。悠然忘去住。隨意醉芳樽。</text>
<title>病中書懷</title>,<text>客裏且吟病。此身殊可憐。功名今已矣。詩酒復茫然。遣興猶新月。無情是老天。故園應入夢。中夜獨成眠。</text>
<title>三日卧病。流水浮雲。不復到眼。落花飛鳥。亦自傷心。是以悄悄獨坐。悒悒不樂矣。李生溥忽一笑而來。慰此寂寥之懷。故因取酒共醉。以吟一律。</title>,<text>三日閉門殊寂寂。此身伏枕更茫茫。忽看得雨春花發。自感緣愁老髮長。爲客焉能開一笑。逢君始得醉淸觴。前宵夢入終南色。鞍馬何時返故鄕。</text>
<title>居山驛</title>,<text>步出居山驛。驛村殊淸曠。沙平自流水。野盡更靑嶂。桃花與翠竹。隱映春溪上。停策一疎散。山鳥啼相旁。</text>
<title>登飛飛亭</title>,<text>野闊風煙合。春歸草木深。長江樓割據。半日客登臨。不厭靑山色。相忘白鳥心。悠然淸興足。更引濁醪斟。</text>
<title>和載大</title>,<text>自古賢豪多濩落。此身亦喜偃空林。浮生得失何關我。半世心懷獨伴禽。病後渾驚花滿眼。愁來更得酒寬心。今朝和送淸詩去。良夜還須步屧尋。</text>
<title>寄盧汝錫</title>,<text>蕭瑟秋風動江漢。君攜妻子入山中。黃花應待主人發。白酒須招野老同。魂夢只尋惠嶺北。音書久斷廣灘東。冬來有約相能負。事故多端計亦窮。</text>
<title>送汝秀向鎭川</title>,<text>送君忽憶十年事。每與病夫任醉醒。憂患向來無舊興。酒杯從此有離情。陰雲老栢連深峽。敗馬孱童發曉城。別後因人寄一字。莫令望眼涕長橫。</text>
<title>贈李益之 癸未。七月與益之作。十日之飮。</title>,<text>我今二十成何事。窮巷冷居如拙鳩。閉門獨卧聽寒雨。雨脚來侵懷更愁。欲得一杯聊自慰。家貧市遠亦難求。憶昨桂陽十日醉。天公似是爲吾謀。甕中一斗須臾盡。醉後寧論孔與周。小童酌我不盈觴。我輒怒叱如怨讐。遺巾棄襪劇淸狂。益之嗔我我肯收。我醉而狂本如此。非爲愛酒欲消憂。人言此物多誤人。此物於吾不可休。功名富貴非無意。吾生與世本如疣。欲事交游取名譽。或慮狂言落罝罘。富貴交游兩絶迹。生平不醉更何由。歸來京國故人遠。飛鴻落木壽城秋。君雖九歲稍長我。豈以年輩論靑眸。克彖丹靑俱入妙。眼看俗子同蜉蝣。君雅我僻性相殊。交契足爲管鮑儔。興發時時欲招君。萬里巨浪共乘桴。六龍無情鞭白日。僊山何處訪丹丘。此計無成兩護落。朝來獨坐空搔頭。聖賢禮敎廢已久。人或有才不肯修。反趣世途是非叢。左右談說紛嘲啁。峻者弟兄不同說。各立異論相訾尤。緩者祖孫不相顧。有如行者莫肯酬。今君超然才格高。更師吾祖學道流。心神淡泊淸如水。豈與世論同沉浮。始知才大不易售。身世蹉跎歲易遒。弱冠已就文章路。何其中路反夷猶。心之出入本無定。恐君或不擇處留。處留不擇更何望。與彼俗類眞一區。三冬邵城宜讀書。君意何如我卽投。浮生倐忽眞如夢。君旣有志寧悠悠。</text>
<title>同益之。次杜律韻。</title>,<text>贔屭無邊雪。蒼茫欲暮城。語緣佳客細。愁與一樽平。松月閑中白。梅花世外明。醉來遺萬事。高卧笑浮生。</text>
<title>同諸君遊崇善花園 戊子○諸君李眞望，尹游淳兄弟。李夏坤從弟守約。</title>,<text>階回砌轉共君躋。步屧林間得一蹊。人事花開今日笑。樓臺鬼瞰昔年棲。老松根裂紛披倒。舊竹枝殘慘澹低。寄語長安豪貴子。休煩結構亘東西。其二孰料花邀吾輩躋。更看苔食舊時蹊。一樓寂寞春禽集。古瓦欹傾老鼠棲。草自無心圍客細。松如有意向人低。彈棊酌酒淸狂劇。不覺山頭日已西。</text>
<title>寄尹仲和 淳</title>,<text>自古賢豪多濩落。如今吾亦偃空林。一杯只可寬幽抱。萬事何曾挂此心。我爲儒冠身已誤。君於詩句興難禁。及春好向花間醉。閉戶寧須寂寞吟。其二身閑只自看山靜。斂迹端宜閉戶深。十載眞成空谷卧。幾人能解病夫心。午眠爛漫忘機鶴。春語丁寧欲雨禽。聞道楓溪花亂發。不妨今日共君尋。其三白鳥與吾曾有約。靑雲於子更何關。十年鬱鬱空幽抱。萬事悠悠且苦顔。久覺浮生如夢裏。須將濁酒醉花間。病夫此意惟君解。明日南山可共攀。其四春花豈得長時好。吾輩端宜半日歡。一醉於今如未辦。愁懷自此更難寬。不須隱几空成睡。何必憂時獨發嘆。久識仲和非俗類。能來談笑倚欄干。</text>
<title>李希吾 匡一 輓</title>,<text>雨隨哀輓西門去。草擁新阡左甸遙。海內人琴久寂寞。城南花竹亦蕭條。瀧岡哀表應他日。嬴博悲呼卽此朝。鬱鬱平生奇氣在。定爲寃劒夜衝霄。</text>
<title>和寄李久叔 眞望</title>,<text>不受氛埃松竹深。攜來列坐豁煩襟。花宜落日偏相映。鳥得新晴自對吟。濁酒澆愁須盡酌。淸詩脫手豈經心。知君本有凌雲氣。更被韶華覺未禁。</text>
<title>懷李子深 眞源，沈士章 鈺。有感。辛卯</title>,<text>存沒悠悠臨逝水。悲歡袞袞對斜陽。向人無復成佳話。得酒何能盡一觴。寂寞秋花偏帶雨。婆娑老樹不宜霜。浮生草木終同腐。華屋荒原莫較量。</text>
<title>贈人</title>,<text>八月淸霜黃菊發。孤吟誰與我同觴。深秋獨對南山色。永夜愁看明月光。豈意故人勞遠駕。共攜殘燭宿連牀。逢君一笑舊時面。乞酒東隣且不妨。其二風吹木落望前山。佳菊姸姸作好顔。唯有一樽消百慮。更無親友叩寒關。滄江雨歇虹初斂。紫塞霜飛鴈欲還。人生浮世且爲樂。悲秋何用涕長潸。</text>
<title>閑居漫吟</title>,<text>此身只合淹空谷。白首無言對夕陰。未厭靑山長在眼。生憎落木解傷心。經秋寂寂看衰菊。終歲悠悠卧北林。除却閑眠無一事。新詩題罷更高吟。</text>
<title>登北園</title>,<text>一病支離甘閉戶。十年潦倒廢登臺。偶攜諸子看秋色。况有芳隣送酒杯。白髮盈頭眞自笑。黃花滿眼却生哀。何妨此日成泥醉。坐覺良辰不再來。</text>
<title>獨吟</title>,<text>萬事悠悠都不管。百年袞袞本非遙。秋來睡少渾難著。老去愁多未易消。已與孺人謀小酒。更招佳客話深宵。寒花疎竹同淸趣。絶勝他時獨酌謠。</text>
<title>懷益之</title>,<text>籬花受月殊淸絶。吾輩經秋各別離。鴈度長雲應已老。虫喧永夜亦堪悲。懷人未可寬幽抱。憂世猶憐作皺眉。不寐孤燈渾悄悄。此身如寄更凄其。</text>
<title>有感</title>,<text>老夫獨旁寒山卧。浮世難攜一燭遊。去去孤鴻橫薄暮。蕭蕭落葉送殘秋。已無白酒終難醉。况對黃花不用愁。回首江湖曾有約。關天富貴莫須求。</text>
<title>與諸弟遊北嶽</title>,<text>酒熟黃花發。攜朋作好遊。悠然出北郭。相與詠高秋。盡脫千峰葉。爭喧衆壑流。遺巾渾一醉。欲去復還留。</text>
<title>文殊寺</title>,<text>寺去靑天不盈尺。登臨游子飽艱辛。始尋壑出朝雲捲。竟到山含夕照新。世態可知尊石佛。天心何事棄騷人。欲窮江漢淸秋色。更上高峰縱目頻。</text>
<title>重興寺</title>,<text>踏石穿林盡。時聞古寺鍾。秋光迷衆壑。夕照下孤峰。獨飮杯中酒。復攜手裏筇。依依紅樹晩。忽與一僧逢。其二獨立孤峰若羽化。寒生脚下碧層層。飛泉出樹驚棲鴿。夜月隱林起病僧。我得新詩頗自喜。君無濁酒更何憑。小童莫道諸天遠。蘿外深明一點燈。其三晩投露積峰前寺。山閱古今幾送迎。虗壁攜僧看石像。層樓並弟醉金觥。一川紅葉傷心下。九月秋花盡意明。不覺悠然塵慮去。疎鍾淸梵捴禪情。</text>
<title>上明谷大父</title>,<text>丹心北極戀吾君。白首東郊倚夕曛。輔相十年曾盡瘁。歸來一壑好平分。有時捲幔山相對。終日關扉鳥獨聞。更把遺經窮奧旨。悠悠毁譽不須云。</text>
<title>書懷。寄君叙要和。</title>,<text>回憶平生一笑長。十年空谷送斜陽。懷君寂寂梅新白。憂世茫茫鬢已蒼。客對寒山看不厭。雲俱宿鳥去何忙。柴門欲閉無人到。雪落高松月滿堂。其二感慨吾憐窮歲色。蕭條爾寄白門深。梅開一樹春還到。樓靜三更月欲侵。悵望滄江空有約。徘徊寒巷獨悲吟。山妻報道新醪熟。步屧何妨雪裏尋。其三鳥度長煙翻一點。梅橫殘雪出孤枝。十年閉戶惟書帙。兩地懸燈各歲時。鬢髮蕭蕭隨節換。雲山袞袞入簾奇。幽居已與風塵隔。是處閑情我自知。其四池色虗明浮世外。山光未了半簾間。小村雞犬行相護。積雪禽烏去不還。一病支離詩捴廢。三冬寂寞藥相關。更逢佳客懸高榻。笑罷樽前各好顔。其五雪從未臘能三白。梅亦衝寒放一枝。香入淸宵聞更妙。光添皓月望還奇。堪憐閉戶徒攻病。安得攜君共賦詩。早識高才稱敏捷。瓊琚不害枉茅茨。其六爛漫花開何太喜。蕭條葉脫亦堪悲。光陰袞袞還窮歲。榮落紛紛各暫時。始覺人生如去鳥。何關世事若翻棊。攜樽好作良宵醉。紫陌鳴珂問是誰。其七賤子緣何猶滯洛。諸君隨意各歸農。偏驚草木皆秋色。况復疎狂欲老容。白日無情何太速。靑山有約會相從。寒花在手樽盈酒。安得詩人一笑逢。其八數枝梅發孤齋雪。一陣鴉歸遠樹煙。倚杖婆娑當落日。懷君怊悵向寒天。林深鳥語偏宜聽。地隔人喧只自眠。閉戶琴書全雅道。從今偃息了餘年。</text>
<title>悼亡兒</title>,<text>兒小名順童而岐嶷。才二歲。學語無不通。三歲能識字。病夫偏愛其聰朗。暫時不離於膝下。是年九月。忽得痘證。證甚危篤。雜試藥物少無效。以十月初三日。終至化去。嗚呼。生何暫而死何遽耶。是理蒼茫。無處質問。心中痛悼。亦難自抑。聊書數詩。以泄此恨。夢得音容如夙昔。覺來人世足悲憐。一朝爾遽終歸土。萬事吾將欲問夭。袞袞浮生同逝水。悠悠何日見黃泉。丁寧喚父臨終語。回憶如今涕自漣。其二卽看泉戶元非遠。何事吾見不復來。縱對杯樽殊不樂。欲爲談笑轉成哀。凄凉壁上曾憐畵。寂寞牀頭舊弄梅。汝有一兄兼兩弟。老夫懷抱苦難開。</text>
<title>病裏懷昆侖</title>,<text>虗齋寂寂看山色。深巷悠悠撫歲華。雪壓孤松橫礙鶴。天寒遠樹暗藏鴉。愁邊日落空舒嘯。病裏梅殘獨發嗟。樽有新醪堪一醉。先生不到此山家。</text>
<title>贈益之</title>,<text>谷靜留雲宿。山虗得雪含。獨吟詩自就。宴坐道相參。水月通無染。金銀照不貪。看君眉上氣。可與老江潭。</text>
<title>高樓</title>,<text>地僻經冬卧。樓高薄暮登。一潭先得月。萬戶各懸燈。病劇何曾已。愁深却不勝。蒼茫無語立。雪裏數峰層。</text>
<title>對雪</title>,<text>對雪當淸夜。吟詩了一冬。樓高妨病眼。山逈豁煩胸。月色池同潔。梅香酒與濃。柴扉故不掩。應有客相從。</text>
<title>晩眺</title>,<text>落日山橫幔。深冬雪掩門。鳥烏同抱樹。雞犬各依村。病裏梅相照。愁邊竹復喧。懷君空悄悄。獨閉一茅軒。</text>
<title>逢君叙</title>,<text>此身今潦倒。歸夢落滄江。競啄鴉無數。相忘鶴有雙。詩書堆一架。昏旭度寒牕。忽謾逢諸弟。呼兒問酒缸。</text>
<title>病中偶吟</title>,<text>抱病妨詩句。澆愁賴酒甁。形容同落日。朋友若稀星。鬢不饒人白。燈猶向客靑。蒼茫窮歲色。蕭索一茅亭。</text>
<title>寄友</title>,<text>寂寞孤齋裏。三冬愁獨處。浮雲倐已散。獨鳥向何許。懷君一悵望。西北山更阻。眠食近如何。官薄身仍旅。平生豪俠氣。悲歌慕梁楚。遙想空山裏。時與漁樵語。書來一披覽。歸意半舊墅。高才竟蹉跎。令我悲莫禦。歲色亦云暮。風雪滿寒序。憶昔攜君地。樽中有佳醑。醉來相握手。忘形到爾汝。丁寧更有約。共浮春江渚。好事苦多魔。魂夢杳煙嶼。至今如籠鳥。日夕長思侶。何以往君邊。一笑心懷叙。愁緖自多端。閉門身更癙。蒼茫望不極。怊悵空延佇。</text>
<title>訪松石洞 壬辰</title>,<text>步屧緣溪入。淸泉可濯纓。草長幽逕合。花發四山明。自爾無塵想。悠然愜野情。攜筇問前路。出樹鳥相迎。</text>
<title>看花</title>,<text>看花遶古樹。風送片香聞。落日翻歸鳥。長空逗斷雲。此中甘寂寞。浮世任紛紜。安得平生友。酒杯好與分。</text>
<title>從祖父損窩宅壽席。次志喜韻。</title>,<text>萱堂昔疾已回春。綺席酣歌捴至親。盡日鶯聲偏旁妓。滿園花氣欲薰人。杯容緩酌歌初轉。劒到頻揮舞忽新。興劇不妨銷蠟燭。歡深與子醉良辰。其二蟠桃碧海閱千春。爲壽高堂鶴髮親。醉盡芳樽皆上客。舞翻紅袖卽佳人。林間好鳥啼相近。樓外濃花照更新。且把詩篇聊志喜。諸君努力樂玆辰。</text>
<title>三松園。登高賞花。松下觀棊。得深字。</title>,<text>地僻春生草。園淸雨洗林。鳥啼迎客至。花發映杯深。共向松間話。誰知物外心。莫辭爛漫醉。桃李片時陰。</text>
<title>呈昆侖先生</title>,<text>偃息衡門下。徘徊老樹前。琴棊消永日。窮達信高天。園僻禽相樂。階幽竹更穿。此中堪送老。萬事一悠然。其二節物鶯相報。心機鶴共忘。靑雲難自致。白髮坐能長。竹密開樽僻。松高散帙凉。平生同臭味。今日異閑忙。</text>
<title>贈人</title>,<text>一生眞自笑。三十更何成。縱酒非關興。攻詩不爲名。深知故人意。惟解病夫情。悄悄空懷子。寥寥獨聽鶯。</text>
<title>逢延聖輝 世華 共君叙。敬次遲川集韻。</title>,<text>久已雲山對。何曾俗物如。留人孤燭靜。聽雨一簾疎。酒綠仍佳句。琴淸復古書。悠然聯榻話。不覺到雞初。</text>
<title>次君叙聯句韻</title>,<text>俗子何奔走。病夫殊寂寥。苦炎還倦睡。凉夜亦長謠。竹旁虗池淨。梧經驟雨凋。閑來自無事。獨立聽松濤。</text>
<title>又與賦深字</title>,<text>徘徊新雨霽。偃息一亭深。去鳥俱斜日。喧蟬各暮林。閉門松竹色。聯榻弟兄心。悠然浮世外。諧笑復長吟。</text>
<title>得凉字</title>,<text>一卧今十載。高情與世忘。彈棊元不俗。散髮卽爲狂。遠岫當書几。孤雲度酒觴。蟬聲忽滿樹。無乃近秋凉。</text>
<title>敬次遲川集韻</title>,<text>心與池光淸有餘。蟬聲况復到幽廬。看雲自覺閑情愜。聽雨還知俗慮疎。興至松陰行自憇。詩成桐葉坐仍書。更無雜客門常掩。草長空庭鳥啄除。</text>
<title>次東臯韻。寄益之。時益之。得齋郞。</title>,<text>思君怊悵獨乘垣。回首蒼茫已薄昏。兩地無書緣積雨。高秋有約枉窮村。誰知逸士裁烏帽。不改潛夫卧白門。莫向塵中徇斗祿。人情世態若波翻。</text>
<title>病裏吟成</title>,<text>竹陰松翠掩柴扉。一曲淸池可樂饑。病客逢秋猶藥。歸鴉衝日亦天機。已將懶性甘幽寂。何用狂談到是非。悠然睡起無他事。故向新晴晒草衣。</text>
<title>晨起偶吟</title>,<text>雨過前林曉色凄。園鴉欲散下塒雞。松深凉露重重墮。竹茂新叢往往低。浮世相忘窮巷外。靑山獨對一樓西。無人顧我幽棲地。時有孤禽隔樹啼。</text>
<title>閒中書事</title>,<text>是處淸軒不受炎。脫巾終日卧疎簾。高梧寂寂秋陰靜。病客昏昏午睡添。隨意入林同鳥樂。忘機臨水羡魚潛。無人解識閒居趣。堪笑諸公寵辱兼。</text>
<title>懷君叙</title>,<text>柱杖松陰如老釋。閉門草色等荒郊。堂成已辦餘年計。地僻稀逢舊日交。聒耳蟬聲何太苦。關心藥餌亦難拋。懷君散步虗庭裏。忽復斜陽下樹梢。</text>
<title>送君叙之鎭川</title>,<text>十年鬱鬱浮生老。萬事悠悠別意長。並榻高齋能幾日。論詩霽月數淸觴。蟬鳴漢北秋聲起。馬指湖南夕照忙。怊悵送君空佇立。病中懷抱只堪傷。</text>
<title>晨坐書懷</title>,<text>俗物何曾來僻巷。蟬聲只自集孤臺。淸晨露下琴書冷。一夕秋廻節序催。久已逃人殊寂寞。猶堪聽鳥更徘徊。彈棊縱酒俱淸趣。榮辱紛紛首不回。</text>
<title>答人</title>,<text>心事蕭然寄北園。病夫終日坐忘言。梧生晩韻風微度。樹斂濃陰雨忽翻。秋氣無端侵小院。山光不盡滿孤村。煩君莫道塵中事。且把閑情更細論。</text>
<title>病懷悄悄。夜分不寐。</title>,<text>諸公逐逐塵中去。病客閑閑池上行。月度疎梧當夜皓。虫移小戶入秋鳴。燈花乍落星河轉。竹露微橫枕席淸。不寐孤懷殊悄悄。思君佇立到深更。</text>
<title>月夜書懷。寄仲和。</title>,<text>懷友未曾淸睡著。逢秋况復一杯空。孤齋閴寂寒山對。遙夜徘徊皓月同。林外螢飛因腐草。松端露重墮微風。此時悵望情何極。詠罷新詩寄巷東。</text>
<title>七月十四日。聽隣人殺雞買酒。將作來日之樂。病我亦口號一律。</title>,<text>生涯寂寂當秋序。一病悠悠卧北園。人向前村多買酒。世稱來日是亡魂。欲將笑語聊從俗。强作婆娑亦對樽。歌罷拂衣仍起舞。豪情尙復視乾坤。</text>
<title>偶吟</title>,<text>我不相關世事新。松陰散步岸烏巾。蛛絲織去多罹蝶。草露零來易濕人。月白微雲詎點綴。鴻高暗繳亦逡廵。悠然自在風塵外。空巷誰知有逸民。</text>
<title>病起偶吟</title>,<text>漸覺微微秋意凉。堪憐悄悄病懷傷。閉門只合琴書悅。無客何妨盥櫛忘。世事如絲紛已亂。蟬聲薄暮咽還長。新詩題罷仍高詠。暝色柴扉一樹蒼。</text>
<title>懷載大</title>,<text>虗庭草色掩柴門。一榻蕭然絶世喧。嗟我懷人愁寂寂。共誰攜酒醉昏昏。玄蟬獨自鳴深樹。孤月偏能入小軒。林下卽看秋意近。勝遊何日復西園。</text>
<title>次后山韻</title>,<text>新軒端合了餘年。避世高情益渺然。夕照橫山孤鳥去。秋聲在樹一蟬先。虗池澹澹當淸酌。凉竹泠泠替素絃。駟馬高車君莫羡。由來傾覆亦堪憐。</text>
