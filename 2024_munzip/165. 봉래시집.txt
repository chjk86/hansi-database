<title>題僧軸山水圖</title>,<text>畫出蓬萊影。求詩向世間。逢人如有問。休道我家山。</text>
<title>金剛山</title>,<text>吾聞天下人。願生高麗國。親見金剛山。萬二千峯玉。</text>
<title>畫有溪橋歸僧</title>,<text>雲山不負我。我目負雲山。溪橋西日暮。獨敎定僧還。</text>
<title>送李季獻</title>,<text>花落楡關樹。鶯啼古驛樓。浮雲將別恨。獨向漢陽洲。</text>
<title>題愛蓮齋</title>,<text>池塘播萬古。松石老千秋。眼大何▣▣。延車白鷺洲。</text>
<title>次咸原驛板上韻</title>,<text>天與孤雲遠。山呑碧海窮。我行如子美。飃泊塞垣中。</text>
<title>贈雲上人</title>,<text>朝朝靑海上。暮暮碧山中。去住無心着。生涯空復空。</text>
<title>東村十詠</title>,<text>泠泠磵中水。灼灼巖上花。城市亦春事。風光此地多右靈谷賞春萬里瑤臺鏡。千秋皇盤。不分盈臼藥。空照片心丹。右東臺翫月丹染靑楓枝。天香落桂子。不見眼中人。空餘石上字。右盤石賞秋一雨夜來急。千山晩失足。莫敎蘆渚沈。賓▣舊棲息。右蘆川晩漲不夕峯雲黑。瑤華滿飛嶂。今夜駕白鸞。千尋過仙掌。右道峯暮雪暮作風流帳。朝爲朝會雲。浮空千佛影。終古奉明君。右千佛朝雲返暉照東南。西北陰崖黑。吾欲剗去好。還愁富媪哭。右▣角夕照杖蔾尋僧來。鐘聲響石路。蘭若近紫霄三淸風日好。右西寺尋僧借君池中鶴。駕我風背翼。須臾到蓬丘。一見梅月客。右鴨池聞鶴入海觀魚者。臨淵直釣何。三公如可傲。一竹是生涯。右妓淵釣魚</text>
<title>擬古二首</title>,<text>玉鈿珊瑚釵。金鞲明月環。粧成向君笑。謂妾是無顔。又盈盈十四五。學彈琵琶絃。琵琶曲幽怨。垂淚對君前。</text>
<title>岑樓自咸山東距有嶺踰是退朝社倉</title>,<text>上上岑樓上。昭蘇宇宙分。眼親天際日。衣薄嶺頭雲。</text>
<title>半月山 明甫呼韻</title>,<text>點碧獨蛾眉。浮空橫缺月。妖蟆食何時。風落影山雪。</text>
<title>八竹詠 枯筍新雨雙老叢風。朴生光世。將朴詠八竹屛。求詩。書贈。</title>,<text>亦知等一死。堅貞磨不滅。君看萬木春。不換千霜骨。右枯竹介六七筍嘉。忘千萬錢肉。始覺夫予嗟。盡美齊舜樂。右筍纔脫霧豹衣。倒書飛鳥跡。幾時壯瑤枝。淸颷添月夕。右新雪白葉逾靑。雨洗枝更凈。獨也任和淸。知君草中聖。右雨嬋娟相倚薄。風月與雙淸。願死西山上。當年欲竝生。右雙落落蘇子卿。蕭蕭墮齒髮。一節大窖中。十年天山雪。右老凌亂炎風影。淸深月夜陰。竚看瓊玉實。將聽鳳凰吟。右叢疾風裂高岡。復欲吹勁草。披拂莫輕翔。同調歲寒老。右風</text>
<title>元德優松齋八詠</title>,<text>俯瞰如茨稼。雲屯十畝間。知君多美酒。終日對雲山。右栗亭觀稼登崖於二予。天遠盍歸來。西山近落日。猶有舊採薇。右西崖採薇古人思不見。遺愛是蓮花。獨對光風夕。恭惟霽月華。右水檻賞蓮釣魚柳溪水。沽酒向柴扉。歸來牛背笛。風滿綠蓑衣。右柳溪釣魚三山來遠眼。一笛響伊州。梅落江城樹。雲淸白玉樓。右笛峯遠眺招提雲上頭。花雨滿炎洲。一宿胡僧舍。機心浻九秋。右成佛尋僧竹塢觴金菊。淸香洗九腸。始知平日飮。虛作爛醉鄕。右竹塢泛菊</text>
<title>雪梅詩軸</title>,<text>雪梅雙白堂。坐我聞暗香。始識春風面。何須在艶陽。</text>
<title>風流巖前有綠水</title>,<text>肅瑟風流嵒。長吟淥水曲。且加鄒予吹。暖律生寒▣。</text>
<title>洲上次尹加平</title>,<text>直擕東山妓。莫採西山薇。浮雲常住處。倦鳥亦忘歸。</text>
<title>謝上尹加平</title>,<text>水闊飛銀尺。山深長紫薇。白鷗應笑我。花落不言歸。</text>
<title>迎祥詩 恭懿大妃殿</title>,<text>椒酒傾觴百。山呼祝歲三。六宮歌今德。誰復誦周南。</text>
<title>春帖字大殿</title>,<text>一歲將窮日。三春喜再廻。乾元如有息。桃李不能開。</text>
<title>南浦夕眺</title>,<text>落日沈殘景。羣峯生積陰我。行如予美。虛壯暮年心。</text>
<title>剪林</title>,<text>剪林盤石出。吹火暖風生。與爾煉金骨。千秋駕玉笙。</text>
<title>俯仰</title>,<text>俯臨石澗水。仰看松桂雲。明朝更登陟。洗頭玉女盆。</text>
<title>聲出虛籟。號示仁覺輩。</title>,<text>闔闢混沌死。乾坤載太虛。誰知天籟發。不覺地雷噓。</text>
<title>登大平樓。次紫陽先生。</title>,<text>風緊動海碧。嵐浮裊空翠。淸時忍獨醒。境勝宜孤醉。又匏瓜繫一隅。茅屋蓬門宿。刮眼受金鎞。無幽明不燭。</text>
<title>平望亭。次許草堂韻。</title>,<text>峩峩復洋洋。山水屋上下。溪雲起竹房。松月入琴架。</text>
<title>送許草堂出使江南</title>,<text>北闕承思日。南州出使臣。梅花應索笑。莫作未歸人。</text>
<title>卽事</title>,<text>孤煙生曠野。落日照平蕪借問南飛雁。家書寄我無。</text>
<title>佛頂臺。次車紫洞韻。</title>,<text>山岳爲肴核。滄溟作酒池。狂歌凋萬古。不醉願無歸。又懸瀑風前水。瑤臺天外山。蕭然坐終日。孤鶴有餘閑。又圭峯入紫薇。斗屋倚岩扉。邀客定僧出。白雲生滿衣。</text>
<title>贈遠上人</title>,<text>遠師鳴雷皷。乾坤頓覺掀。餘音散巖壑。草木盡欲言。</text>
<title>有懷</title>,<text>美人隔湘浦。一夕生秋風。思之不可見。獨立亂山中。</text>
<title>降仙樓</title>,<text>日落黃牛峽。天低白帝城。陽臺有神女。莫遣雨雲行。</text>
<title>書玄緝詩軸</title>,<text>東華吾欲辭。衣塵吾欲拂。隨汝入名山。茹芝駐壯髮。</text>
<title>登嶺 乙卯冬。守咸興。病重。乞辭歸來。登鐵嶺。口占。</title>,<text>峻嶺層層疊疊。鳥道上上登登。深林幸免豺虎。積雪敢憚凌兢。</text>
<title>書山石。次王半山。</title>,<text>磵水琤以下綠。雲山鬱其相圍。樂魚鳥而倘佯。澹日夕子忘歸。</text>
<title>灘聲 明月灘。在至樂亭下。</title>,<text>月灘蕭瑟泛春聲。軒樂玲瓏奏九成。磯上漁翁從劇戱。渚邊鷗鷺任閑情。</text>
<title>次懶齋韻 懶齋。乃入兄。遠訪荊罪。</title>,<text>風流千載陶彭澤。自謂羲農皇上人。笑殺歸來苦不早。到頭方脫折腰身。脫一作挺</text>
<title>秋夏菊 六月六日。歸京。過元進士好善。詣墻根白菊曰。是兩節菊也。懇於得詩。作三絶以贈。</title>,<text>落落瑤華傍水欄。露飜香動博入歡。當年倘會靈均眼。應掇騷些罷夕餐。粲粲炎風白玉英。氣兼香色儘堪驚。秋來倚薄幽闌笑。誰識孤根兩箇情。橘渡海來看異實。杏移梅去䓈凡花。霜枝不出階方寸。炎夏淸秋有兩華。</text>
<title>次白仲紹贈 走筆</title>,<text>陰霾已喜見新晴。況値親朋十載情。吹葱說盡篠驂戱。忘却前頭長短程。</text>
<title>書元上舍紙窻</title>,<text>吹笛峯陰入睡鄕。北窻幽夢到羲皇。樵歸小洞靑苔靜棋罷懸壺白日長。</text>
<title>觀溪漲。次仲玉。</title>,<text>風緊雲昏雨作秋。碧溪初漲割高丘。懷襄不是滔天勢。漫遣傍人沒盡愁。</text>
<title>漁村卽事八絶</title>,<text>尋眞曉入靑山洞。遡月宵遊白鷺沙。到底結茅奇勝處。水涯山頂遍吾家。右吾家洞陰傲吏亦風流。來訪黃冠道士遊。更拔雲松童子去。令人却憶去年秋。右憶去白鷺洲上。歲見松輩百餘。今秋。永平守來遊。手拔以去。▣有憶去年之句。黃冠童予。皆猜蕈。道士。指壯。童予。比少。鵬息九天餐沆瀣。鷦求一粒恣翺翔。我來莾蒼久糧絶。庚癸空呼水草鄕。右庚癸聚石編蘆遮激湍。天高風急水增寒。明朝滿笱飛銀尺。應共溪翁絶叫讙。右明朝潘生鶴髮明雙鬂。宋玉悲懷結九腸。悵望白衣人不到。一秋辜負菊花香。右辜負投宿深山舊主家。蓽門陶穴掩雲蘿。夜閑始進山田飯。合口先呑缺齒沙。右齒沙足鈍免敎顚頓㤼。步遲便覺發幽情。探奇覽勝徐行處。悔策追風趣遠程。右騎牛幾歲魚蝦不有年。龍湫沙滿作平川。溪翁笑拔橫梁笱。欲向滄溟理釣船。右拔笱</text>
<title>不見</title>,<text>不見年年長不見。相思日日重相思。長相思處長相見。何恨人間有別雖。</text>
<title>蓮</title>,<text>紅衣翠蓋自精神。挺出淤泥不染塵。世間深愛誰同我。如對光風霽月人。</text>
<title>陽德縣監趙文國挽詞二首</title>,<text>伯道無兒君有後。顔回夭折子中期。薤歌一挽東流水。忍讀前山墮淚碑。曾聞善政稱西土。忽見靈車向北邙。千古夜堂無晩日。覺來何處說黃梁。</text>
<title>哭南施伯</title>,<text>蓋世風流獨世君。水秋心性謝陶文。靑春先作松喬去。應笑塵人禮白雲。灔灔深杯不飮何。永思平昔淚飜河。傷心斷盡四腸曲。忍聽傍人薤露歌。</text>
<title>重陽日。聞彈琴。次金士亭復。</title>,<text>黃花獨笑重陽日。白雁倫驚瀚海▣。莫▣瑤琴彈別鶴。遠人猶有未歸愁。</text>
<title>奉先住持天則惠紙。走筆謝。用前韻。</title>,<text>天禪知我飽淸閑。白雪花牋寄客還。回首淸漢歸去路。灑翰模寫幾雲山。</text>
<title>寄徐鎭之</title>,<text>登山盡處觀天極涉海窮時見月宮。天根月窟閑來往。爲我參尋無極翁。</text>
<title>洞陰山亭次休齋</title>,<text>剖決如飛几案間風。流太守剩偸閑。飃然怳入將軍洞。媿乏淸詩賦石欄。鷰語山堂白日斜。綠楊紅杏競韶華。沈痾未遂躬參拜。尺地何嫌枉見過。</text>
<title>謝加平送圬奴晉石鏝治屋壁</title>,<text>送王承福壁圬鏝。感兄嘉惠坐長嘆。請借更窮三日力。盡除風雨十年寒。</text>
<title>賦得峴山奇。邀太守共遊白鷗洲。守以故未赴。</title>,<text>靑山爭似峴山奇。綠水渾如習郁池。山公不喜羊公賞。何處行看墮淚碑。</text>
<title>白鷗將日。呈三七絶。邀永平城主。主辭以病。送白衣挈雙壺兩雉。簡視多恨。村人見官人來供以我爲太守也故書以此謝慰。</title>,<text>兩箇華虫雙玉甁。滄洲落日繼懽情。兒童錯北山公醉。爭唱銅鞮和渭城。</text>
<title>簡朝柳廣文詢之托不會</title>,<text>西塞山前白日廻。沙鷗洲上玉山頹。英靈怕入紅塵跡。敎鎖雲關拒子來。</text>
<title>洲上。次尹加平兄氏韻。</title>,<text>黃大蒼鷹一老夫。淸風明月解余娛。晩將松菊開三徑。還似將軍泛五湖。</text>
<title>簡寄弟應擧應龍</title>,<text>胡馬戀風驤北首。越禽懷土向南飛。物猶如此人何耐。春草年年歸未歸。</text>
<title>淵頭。次如丘韻。</title>,<text>黃經坐誤下淸平。往客高吟到四明。暫借長風乘破浪。碧雲千里恣天行。</text>
<title>尹加平見我望國山詩。明日。作七絶。余適受還職牒。故三叫。走次其韻。</title>,<text>望國山頭望白雲。風吹心眼政南犇。天書忽下雙龍闕。龜綬應參五鳳門。</text>
<title>除夜。用古韻。</title>,<text>坐除今夜不成眠。喜祝君親意斷然。却將來歲爲今歲。經過千年作一年。</text>
<title>自得 丈岳舟長。網漁于嘉鬱浦而無包人。共興嗟有作。</title>,<text>魚龍不入虛舟網。鷗鷺相親大釣磯。此日天機皆自得。好將風月咏而歸。</text>
<title>石龜嵒老松</title>,<text>月桂同時種盤古。日烏拂羽金天昊。莊生體道大椿年。壽與乾坤而獨好。</text>
<title>小車 辛未仲春旣望。鶴奴造小車。新語於海汀。</title>,<text>十里鳴沙轉小車。謝敎鞭策聽徐徐。阿童挽近芳洲岸。却恐輪蹄破綠萋。</text>
<title>金城縣令黃範。民安之。欲借一年。書贈。</title>,<text>金石山城隣北斗。桑麻村巷隔南川。琴歌五載今黃覇。瓜滿丘民借一年。</text>
<title>湖海寄南仲素 梨湖。仲素別墅。</title>,<text>滄海蓬萊惟寂寂。梨湖鷗鷺自閑閑。從君欲破林泉夢。却怕馳煙下北山。</text>
<title>靑白 黃金城予師道。心眼雙淸。有進取。翼成之後。詩以勸之。</title>,<text>盈盈白玉臨風樹。冏冏靑銅照膽眸。去作鳳凰池上客。翼成勳業汝箕裘。</text>
<title>口號</title>,<text>獨立笑蓉第一枝。三生結習少人知。天邊笙鶴尋無處。窻外蟠桃自四時。</text>
<title>次一行韻</title>,<text>綠水靑山白足僧。楚天吳雪往來曾。淸虛如問蓬萊客。千里相思日轉增。</text>
<title>鏡湖。次宋進士韻 四首</title>,<text>江城花落雨初歇。露葉煙枝滿綠淸。遊人催發泛湖棹。風送款乃何處聲。煙輕霧細越羅裙。一笑眞傾下蔡軍。更步生塵▣上襪。莫敎飜作楚臺雲。碧海水從雲漢北。蓬萊山入鏡湖東。湖東江岸板橋闊。鯨蹴晩波生夕風。湖上桐花落鏡臺。綠陰濃處水煙開。湖心暮色起西嶺。擬弄月簫歸去來。</text>
<title>沙丘臺望北海諸嶠。在安邊鶴浦北渚</title>,<text>金玉樓臺拂紫煙。鳳獜洲渚下羣仙。靑山亦厭人間世。飛入滄溟萬里天。</text>
<title>贈天然</title>,<text>藏眞惠遠太顚師。李白淵明韓退之。等是當年方外友。詎論心跡兩參差。</text>
<title>半月山彈琴半月山。在鑑湖邊。琴亦有狀半月而名之者。</title>,<text>半月山頭半月琴。水晶樓閣紫煙深。陽春白雪無人和。碧海長天萬里心。一作夜夜心</text>
<title>崔翰林大中壽席</title>,<text>雙親喜溢滄溟水。聖主恩高白岳山。有志早成臣予道。莫言忠孝兩全難。</text>
<title>楊口別墅</title>,<text>山在山中萬仞山。數間茅屋亦人間。石屛風下閑西地。谿鳥松雲自往還。</text>
<title>日月籠中鳥。次休仲諸君韻。</title>,<text>翔翥東西烜爀暉。蟻磨何限去來歸。亦知子思還先覺。解道鳶魚共躍飛。</text>
<title>挽玄鶴</title>,<text>仙客何爲穴蟻羣。九皐聲返九天雲。可憐今夜蓬萊閣。水郭雞鳴坐待聞。</text>
<title>白雲寺</title>,<text>白雲寺在白雲山。靑眼胡僧碧眼看。春來版塞靑溪水。不泛桃花到世問。</text>
<title>石樓十首</title>,<text>桃花風日隔塵喧。雁外霞城鎖洞門。怳禦颷輪探月窟似遊龜背踏天根。磐陀巨石餘千尺。喧聒飛流絶四聽。莫道出山波更急。爲輸潮海有深情。霜崖合沓光依舊。碧水玲瓏響轉新。欲知朝夜無體性。看取淸高自在身。洞壑有天深杳杳。峯巒無地聳嶙嶙。借君白鶴如雲翰。往采玄霜問谷神。觸石鏘鳴環佩響。穿林交戞弄瑤琴。始知鍾子峩洋耳。解聽靑山綠水心。百川混合來無舍。萬壑齊犇去不窮。欲到滄溟千萬里。波瀾同在太虛中。源從元寂蒼崖上。下作南江白鳥潯。酲解可含深淺勺。乘流堪和短長吟。源寂。洞名。在楓岳山。疊石灑寒微雨色。飛峯拖日礙雲行。坐須菌閣含風夕。步上東臺倚月明。涵容水影兼山影。照澈天心與客心。激石急流君莫問。紫泉淵裏鏡面深。時出淵泉溥也博。寒生華嶽載而臨。風雲江海經終古。動靜元非兩箇心。</text>
<title>丘山驛亭。次趙石磵韻。</title>,<text>日暮郵亭强倒巵。路分南北欲歸時。長相思處長相見。誰恨人間有別離。</text>
<title>崔門壽席見贈</title>,<text>種玉一山森似竹。棲霞雙鶴髮如煙。斷將織女機中素。更獻人間五百年。</text>
<title>別金孝子譚五絶</title>,<text>一嶺遠浮晹谷海。五雲深鎖鳳凰池。仁君倘問金生孝。只在杯乾石裂時。金祭考。盃酒自乾。及葬作碣。須石自裂。人以爲誠孝所感也。二載粟紅珍富縣。三年保合大和民。飛蝗不入橫溪嶺。天意先知惠孝人。滫脆君羹終不遺。忍敎慈母獨無將。丘民供奉多餘裕。太守聞來莫敢嘗。連村比屋回回首。石表紅旌處處看。誰將六行昭來許。▣到斯人亦改觀。桃花源裏見朱陳。君予鄕中講五倫。笑殺六年東閣守。時來空薦一忠臣。</text>
<title>次鄭湖陰韻</title>,<text>靑白橋雲閣晩湖。當時紅粉記吾無。華筵袖却瓊瑤去。震䳱從來也不孤。元韻 湖陰靑林粉堞枕平湖。勝事連倫古亦無。當日分留多物色。夢中春草興難孤。</text>
<title>三日浦</title>,<text>鏡裏芙蓉三十六。天邊鬟䯻萬二千。中問一片滄洲石。合着東來海客眼。</text>
<title>寄崔大中</title>,<text>仙人一去瑤臺月。琴瑟空餘海上亭。今朝把贈瀛洲客。綠水靑山空復情。</text>
<title>降仙亭。戱爲留眼蓀谷李謫仙。</title>,<text>霓裳羽衣淸都仙。謫下碧海三千年。今朝學吹鳳簫曲。萬里長空乘紫煙。</text>
<title>降仙亭。待車紫洞。</title>,<text>降仙亭上望仙翁。何處鸞笙寄碧空。迦洛峯頭斜日落。白鷗疏雨海棠紅。</text>
<title>贈送臨瀛歌妓</title>,<text>數腔珠唱起樑塵。爭道瀛洲第一人。我豈雪堂參備客。只綠多病負靑春。</text>
<title>觀屠鯨</title>,<text>河伯天刀斬巨魚。便風吹落押戎西。如陵殽積沙丘上。三百州民飽有餘。</text>
<title>萬景臺。次林石泉韻。</title>,<text>碧海暈紅窺日半。蒼苔磯白烱鷗雙。金銀臺上發孤笑。天地浩然開八窻。</text>
<title>答友人</title>,<text>君問吾家萬二山。孤亭獨在五雲間。窻前碧玉桃千樹。只見開花不見殘。</text>
<title>九仙峯 峯在桐岳東。與蓀谷同遊。口號。對屬次之。辭曰。如此得意警句。誠不可敵已。</title>,<text>九仙何日九天中。萬里來遊駕紫虹。湖海勝區看未厭至今雖立倚長空。</text>
<title>普德窟</title>,<text>銅柱琳宮白日邊。亂峯如雪倚長天。眞仙倘住千尋窟。仍我靑鸞駕紫煙。</text>
<title>感過贈李蓀谷</title>,<text>芙蓉峯上聽雲和。松柏堂前見橓華。秖今在世知音少。誰遣鍾期伴伯牙。</text>
<title>浦外次古人韻</title>,<text>芝車誤入蓬萊島。碧桃長春花不老。靑鸞黃鶴自往來。丹竈香餘風灑掃。</text>
<title>送李蓀谷</title>,<text>秋風浙浙雨凄凄。綠綺弄絃烏夜啼。羸馬蕭蕭發古驛。半天雲裏上橫溪。</text>
<title>浦外</title>,<text>浦外幽居海上山。靑松高拂紫雲間。澄湖萬頃暎秋月。時與白鷗相往還。</text>
<title>錦水亭</title>,<text>十年塵土鬂如絲。一笑懽娛問幾時。晩向江湖訪漁父。白鷗心事少人知。</text>
<title>仙遊潭</title>,<text>桃花結予三千歲。龍虎丹成日未斜。湖光海色落天鏡。黃鶴白雲棲紫霞。</text>
<title>鑑湖堂</title>,<text>問余何事卜閑居。天下名區盡不如。沙白海靑松翠路。芙蓉萬朶盡吾廬。</text>
<title>贈江西寺住持僧問莫是賦丹砂者乎。時以大同察訪過此。</title>,<text>風雨無人慰客行。江西寺主最歡迎。相逢便說丹砂賦。慙愧山僧亦識名。</text>
<title>佛頂臺</title>,<text>滿地雨花仙境界。曼天雲氣帝衣裳。翛然下瞰人間世。依舊靑山傍海洋。</text>
<title>楡岾寺坐山胦樓。回望背岳。戲題此作。</title>,<text>九井峯懸十二瀑。飛流直下少人准。長刀剗却經天險。萬二千峯次第開。</text>
<title>水樂亭</title>,<text>靑鶴西支落釣磯。紫宸臺榭白雲飛。松琴溪瑟坐終日。知有鸞笙下翠微。</text>
<title>謝懷呈六藝諸生</title>,<text>病妻別母辭江國。孩予呼爺哭海滣。心痛未成書院會。此生長負故鄕人。</text>
<title>成川</title>,<text>姑射山前九曲川。桃花深鎖武陵煙。依依洞府人難到。何處漁舟落杳然。</text>
<title>道峯書院洞瀑流</title>,<text>瀑水源流取次尋。自來天地到如今。前頭不息溶溶去。添却滄溟幾許深。</text>
<title>次鈍菴詠盆松</title>,<text>瓁屈龍盤霄漢姿。歲寒春色奪天時。時來扶厦寧無計。災到犧罇願不爲。</text>
<title>借馬</title>,<text>追風天馬疾如飛。飛過雲山幾翠微。賴有東庭多舊意。免敎徒步杜陵歸。</text>
<title>平望亭。次古詩。平望亭。卽抱川家舍也。</title>,<text>如雲身世竟何居。蓬轉萍浮十載餘。來祭松楸霜露下。獨歸湖海伴琴書。</text>
<title>鑑湖北九仙洞四磐石下。得泠泉。泉有蛟龍。</title>,<text>瓊竇靈泉一派遙。穿雲絡石響簫韶。蛟龍舊繫蒼生望。借我長虹駕紫霄。</text>
<title>送平安都事金彦亭步俗短歌而作十首之一</title>,<text>蒼頡謾爲雖別字。秦皇胡乃不焚之。至今留滯人間世。長見陽關去住時。一作斷盡肝腸折柳時。一作腸斷陽關解半時</text>
<title>夢登四名山</title>,<text>一彈丸上四名山。飛入詩翁蝶夢間。覺來身在紅塵裏。慙愧孤雲獨去閑。</text>
<title>贈漱玉洞文益成 文時作襄陽守</title>,<text>玉洞仙人下九天。蓬萊駕鶴弄雲煙。丹崖却洒銀河句。江漢風流五百年。</text>
<title>贈送平安都事。兼寄李謫仙。十首之四</title>,<text>生別定知輕死別。此行應見合分支。臨風寄語靑閨女。何似當時杜牧之。聞說嬌顔減十分。紅消桃臉淚紛紛。若爲化作臙脂粉。妝點梅花半面薰。中天皓月挂西樓。獨捲重簾上玉鉤。書雁不來秋夜盡。曉風吹結翠眉愁。予美當時愛謫仙。蛟龍得雨弄雲煙。秖今竝世同天地。應是前身結後緣。</text>
<title>迎祥詩恭懿大妃殿</title>,<text>滿酌屠蘇薦九華。延年不用飯胡麻。極知坤化滋羣植。珥筆詞臣盡拜嘉。</text>
<title>春帖字</title>,<text>行侔天地卽相參。毋道徽柔繼二南。擬和思齊歌聖德。秖同蠡測恐難堪。</text>
<title>順陵途中。次朴建之。</title>,<text>烏几靑年學聖賢。朅來高詠矞雲篇。窮途忽發歸歟興。長憶篷窻醉後眠。</text>
<title>三山雪觀</title>,<text>天意應嫌紫翠峯。六花開出玉芙蓉。孤雲亦匪無心者。還向孱顔盡日籠。</text>
<title>次觀頤道人贈法達韻</title>,<text>道士淸詩起法僧。珠琪璀粲滿溪藤。三吟欲和寸還盡。挑了禪房一夜燈。</text>
<title>遊楓嶽和車紫洞</title>,<text>山上有山天出地。水邊流水水中天。蒼茫身在空虛裏。不是煙霞不是仙。以坎艮形容峙㳘。紫洞歎賞曰。此古人所不到處。</text>
<title>簡抱川城主。乞蓮菊竹三絶。</title>,<text>願借池蓮四五根。擬看堂背去憂萱。寧思凈友懷前哲。欲把馨香喚客魂。右蓮楚餐素入靈均夕。晉露香傳五柳杯。風味至今猶未沬。倘分階下百叢來。右菊遨頭砌下幾多羣。子美堂前無此君。欲拂波濤蒼翠色。忍專雝噦鳳凰聞。右竹</text>
<title>釣南浦。盡日不得魚。樵兒曰。餌大水淺。空爾爲勞。須遠去。乃去。遂感我懷。笑成此作。</title>,<text>廣張三百六十釣。蕭蕭霜鬂先秋草。餌大水淸魚不來。便當收綸向蓬島。</text>
<title>贈無爲</title>,<text>謝却當年石入弓。跏趺幽窟尙豪雄。菖滿來獻宣城閣。袖裏猶生萬壑風。</text>
<title>鶴城寄友人</title>,<text>山水情懷老更新。如何長作未歸人。碧桃花下靑蓮舍。瓊島瑤臺入夢頻。</text>
<title>江陵詠懷。示蓀谷。</title>,<text>海山雲樹三千里璧水音容四十年。延陵不解龍泉劒。徐市舟中一笑顚。</text>
<title>父子</title>,<text>天地生吾父母身。百年難得報三春。頑嚚不格蒸蒸日。曾閔何如大舜仁。</text>
<title>君臣</title>,<text>風雲龍虎起陳陳。舟楫丹靑譽諤臣。希見都兪三季日。賡歌長屬卷中人。</text>
<title>夫婦</title>,<text>自家天地一乾坤。一與齊成萬福原。敬義只在幋帶戒。莫忘王蠋不更言。</text>
<title>長幼</title>,<text>一字行聯鴻雁序。同音相和鶺鳹飛。連枝共葉同根樹。曾謂人如物也非。</text>
<title>朋友</title>,<text>東北西南得喪分。芝蘭荊棘不同羣。莫將金石難回信。飜作飛空斷綺雲。</text>
<title>天地</title>,<text>鯈忽混沌無極氏。肧胎淸濁兩儀君。三千世界生朝暮。十二樓臺度一元</text>
<title>日月</title>,<text>乾坤闔闢倚雙懸。西海東溟一朶蓮。却恨明光無背照。夜來還入地中天。</text>
<title>星辰</title>,<text>塊然翕闢陰陰裏。嘒彼垂精耿耿光。誰整樞機尊北極。不敎庚孛見東荒。</text>
<title>山川</title>,<text>高高下下分査滓。蕩蕩巍巍自峙流。動靜不雖形氣外。蟻磨長載一虛舟。</text>
<title>草木</title>,<text>草木蕃夭太始墟。便將風雨自耕鋤。唯有蓂蓍平露瑞。見藏時復體盈虛。</text>
<title>風雲</title>,<text>白海遠連靑海闊。吳山遙與楚山長。唯有風雲天不管。任他南北恣飛揚。</text>
<title>寄拘犴諸生</title>,<text>筆勢自是詩眼苦。轍環猶有畏佳人。東隣豈乏西施笑。不識今逢古壬申。</text>
<title>新卜關東得之兵燹餘</title>,<text>淵明心事歸來賦。摩詰生涯輞口圖。超然遠蹈蓬山路。萬二千峯畫也無。</text>
<title>簡寄應遇弟 二首之一</title>,<text>風高松浦南鴻少。霜重瀛洲北雁稀。唯有淸江連碧海。一雙魚帶十行歸。次 時宰豊川府○應遇大關嶺外行人少。西海城邊音信稀。何日紫荊同樂土。十年干祿未言歸。</text>
<title>題安邊民家新板 時宰安邊府</title>,<text>川通徐市扶桑海。山盡王喬種玉田。塵埃不到氷壺裏。方信人間別有天。百世關西道已東。不知苗裔幾英雄。兒童錯認遨頭貴。歌詠宜春一帖中。七代祖楊起。以元閣老。陪齊國大長公主出來。封上黨伯。蓋關西夫子楊伯起四十世孫故云。</text>
<title>洛山寺</title>,<text>靑靑霧閣三千丈。白白雲窻萬里天。望望乘査人不見。不知何處恣飃然。一作不知何處泛樓船</text>
<title>寄平海倅紫洞先生</title>,<text>西關曾嘆三年別。東海還嗟數日程。東君早識相思苦。不遣芳洲春草生。</text>
<title>別紫洞寧覲</title>,<text>蒼天不與悲風樹。四馬馬難追。負米春。淪落殘生孤倚賴。獨垂危涕望行塵。</text>
<title>金剛山。天逸臺</title>,<text>靑山舞不舞綠水歌不歌爾舞不舞舞。我歌不歌歌瑤臺之上表獨立。碧空明月生何多。</text>
<title>詠瀑布</title>,<text>瑣碎灑還空。絡落樂無窮。雷犇走壑何日回。桂樹瑤臺歸去來。</text>
<title>挽完山令許荷谷誦傳</title>,<text>完山令伽倻琴。世傳伯牙今再起。薤歌忽向靑山陰千古知音付流水。</text>
<title>題琴腹得之江陵士人家</title>,<text>玲瓏石上桐。一鼓一吟三十春。當年鍾子棄我去。玉軫金徽生素塵。陽春白雪廣陵散。倘寄蓬萊山水人。</text>
<title>贈崔孤竹膾傳人口</title>,<text>首陽山孤竹節。綠葉三冬雪。靑天一片月。西方美人歸去來。山可摧兮竹可折。</text>
<title>贈琴翁。琴翁。錦水亭主人也。刻此詩於尊岩。</title>,<text>綠綺琴伯牙心。鍾子始知音。一鼓復一吟。泠泠虛籟起遙岑。江月娟娟江水深。</text>
<title>題鉢淵磐石上 與崔顒車軾。各述一篇。刻石上。</title>,<text>白玉京蓬萊島。皞皞煙霞古。熙熙風日好。碧桃花下閑來往。笙鶴一聲天地老。</text>
<title>次蓀谷挽玄鶴</title>,<text>胎化雲來。氣歸風去。羽儀入土。聲影何處。吾終無侶。心與口語。</text>
<title>次六弟楊子和韻</title>,<text>春日雙靑眼。秋風一葉身。浮沈隨白鳥。瀟灑出紅塵。陶逕松交密。斑園萊食新。愧無顔氏樂。頻逐子雲貧。</text>
<title>謝南仲玉惠蕨 仲玉。靑城守。壻。</title>,<text>山城頻好雨。薇蕨到荊扉。採掇風猶把。泠漙露未晞。避周當野粟。輕漢勝靈芝。肉食非吾事。塡坑飽我飢。</text>
<title>觀漁 時抱川主守將白衣送酒</title>,<text>漁父窺魚地。靑溪日落時。長竿窮丙穴。數罟蕩龍池。膾雪飛霜刃。胎紅煮綠葵。白衣將送酒。明府亦多思。</text>
<title>欲晴 二首之一</title>,<text>望雨朝連夜。歸雲洩欲晴。爽迎林籟發。深覺岸流平。盡說桑麻長。齊懽黍稷榮。江山羈老病。贊賀阻元亨。</text>
<title>孤亭</title>,<text>日白雨西黑。雲昏天北靑。終風紛起滅。震宇喪雷霆。吟廢詩書澁。行迷道路停。方將竚淸景。江漢一孤亭。</text>
<title>高山獨不降 高麗忠臣注書吉再少時觀漲詩曰。大野皆沈沒。高山獨不降。人傳誦之。識者異之。</title>,<text>西北猶傾圮。羅浮亦散流。壯君堯則大。獨使禹功休。乾坤高一表。山岳幾千秋。滄溟有砥石。吾欲繫扁舟。</text>
<title>築榭</title>,<text>九松誰始種。三面對溪山。自適當時趣。能來破地慳。伐枚煙嶂列。臨鏡狎鷗還。苓兔何鳥首。壺中日月閑。</text>
<title>天使迎送題名契軸</title>,<text>龍馭乘雲霧。皇華下海堧。哀榮尊玉冊。泥誥照中天。擁箒犇晨月。操刀擊夜鮮。涵恩歌湛露。江上幾杯傳。</text>
<title>水木</title>,<text>石洞煙霞古。山居水木淸。飛潛觀物性。魚鳥沒人情。簪紱非衰病。文章豈强名。天台有鶴髮。去欲問黃精。</text>
<title>休同 經草堂於靑溪。溪漲糧絶。書投洞陰守告糶。告者臨水空返。</title>,<text>茅棟靑溪岸。經營風雨秋。未成燕雀賀。先急癸庚憂。告糶稽淋漲。飛波寄往投。休同王錄事。嗔却少陵求。</text>
<title>卜居鹿門山下。古有長者居址。今有廢砌頹垣。門外有石靈龜。酷似眞形。上可坐百餘人。背上鑿二斗宂。俗傳長者作鉄柱觀。坐玩懸燈瀑布。</title>,<text>欲築靑山屋。重尋淥水湄。崩榛橫古道。長者去何時。谷響樵童斧。風吟木客詩。靈龜元示兆。不用問然疑。</text>
<title>春帖字大殿</title>,<text>純陽方動日。宸意感乾文。溫古勞三夜。知新就十分。時隨天健改。治自聖功勤。寒谷條風暖。歡聲沸四聞。</text>
<title>贈別</title>,<text>黯然消魂處。愁雲奈復生。天低蘇武海。地絶右賢城。信欲和蠻俗。居當畏物情。莫孤平日志。絃誦播新聲。</text>
<title>謝贈玉䃱</title>,<text>玉䃱能輟送。顔色過前聞。鐵鑄雙龍錦。山姸五鳳雲。天形回鏡面。地數應羲文。桃報慚瑤贈。摩娑到夕曛。</text>
<title>謝惠草堂杜詩</title>,<text>我愛杜工部。文章天下先。珠璣生筆翰。造化謝機權。不見迨三載。相思抵百年。今來開碧眼。草罷太玄篇。</text>
<title>箕城。次奏請聖節書狀三先生韻。</title>,<text>古國依然是。關山未了靑。長城臨海盡。高閣入雲停。霞鶩滕王郡。煙花道子屛。蓮舟有艶唱。莫遣遠人聽。</text>
<title>白生員挽詞</title>,<text>雲間仙鶴侶。天上老人星。嗜酒期無量。耽書爲養靈。蟠桃看漢殿。甲子過堯蓂。萬里登寥廓。佳城隔窅冥。</text>
<title>春帖字大妃殿</title>,<text>紫電三朝始。蒼龍一歲頭。坤元師大易。妊姒母宗周。萬壽延遐筭。千秋樂景休。永言題寶字。高貼綉楣留。</text>
<title>水原山 在抱川縣東。穹幽陰鬱。氷雪夏淸。雲靄晝昏。天將雨。徵必先現。故當旱。土人不望雲霓。而望玆山氣。然風雲鼓噓。首發斗文海龍半月。而水原應之。然後雨。</title>,<text>控北居辰極。經南背漢京。夜雲霾晝日。春草結秋霜。慘澹通寒峽。森沈過鐵堂。勞勞避暑者。東走太山岡。</text>
<title>半月山 縣鎭山。以形得名。古傳。半月得三台爲案地鍾。公相不絶世。十室斗邑。今多宰輔。古所云。可驗。</title>,<text>玉坼橫全玦。車摧臥半輪。望中弦欲上。湖外鏡將淪。雲去娥眉蹙。煙消翠黛顰。三台前案妙。宜毓鼎梅臣。</text>
<title>金柱山 白鷗東望。下有橫川。萬歲橋叢叢突兀。直截雲漢。穹石鉄積。磈礧成質。盡山松栢。不簉凡木。落景鎔涕。蕩金橫川。名不虛矣。</title>,<text>落照金成句。長鳴楚望樓。潮仙丘壑美。爭似洞庭洲。射彩銜西日。浮光蘸北流。擎天騰九萬。應有杞憂人。潮仙。卽朝鮮圖籍▣。以有山水名。</text>
<title>簡寄重答楊景霖時中十五日。復使邀遊。且示水頗漲。不於遊有妨云。故戱投此作。</title>,<text>春風知我遊。靈雨灑滄洲。濯沐浮靑嶂。游深喜白鷗。影多從物戱。波曲信杯流。醉後騎黃鶴。高吟上玉樓。</text>
<title>飛來亭</title>,<text>海入壺中地。樓居水上天。靑浮雙玉筍。紅折萬金蓮。煉汞龍吟鼎。餐霞骨已仙。君招黃鶴酒。吾與白鷗眠。</text>
<title>鷺鷥</title>,<text>鷺鷥何蕭灑。風儀玉雪淸。不羣雲鶴擧。長伴海鷗行。白日遙分影。紅蓮近讓明。靑山過飛處。飄落水煙情。</text>
<title>寒梅次蓀谷韻</title>,<text>竹塢庾嶺樹。先放南枝花。玉蕋看初冷。淸香聞更多。無仍寄驛使。有淚如懸河。明日風吹去。空華奈若何。元韻 蓀谷客有故山夢。他鄕見此花。攀枝不忍折。恐傷春意多。所思在遠道。急景如長河。芳華未能久。抱恨其如何。</text>
<title>經夏 甲戌年四月初八日。在江陵府。</title>,<text>不識三春去。那知四月還。風林少紅雨。雪嶺盡靑山。往者不應復。居人愁萬端。長歌聞皷笛。使我涕汍瀾。</text>
<title>丘山書院謁聖像</title>,<text>肅肅宣尼廟。天天禮拜遲。如聞浮海語。親見欲居時。吾道東來久。斯文復在玆。丘山終不陊。宇宙日星垂。</text>
<title>次孝友堂壁上韻堂在江陵家。金。孝子府東門外金德璋也。嘗語曰。昔年明府枉臨。當筵醉臥。使兩妓女。彭紙於空中。偃仰而書之。</title>,<text>平生思孝里。今日對華筵。酒熟邀佳友。年饑散寶錢。筍抽號雪日。魚躍叩氷天。獨灑無從淚。空吟蓼蓼篇。</text>
<title>次四美亭韻</title>,<text>江山何處好。風月一孤亭。玉鏡開新匣。蛾眉寫舊靑。高唐詩可賦。流水曲堪聽。咫尺人間世。柴門夜不扃。</text>
<title>楓嶽中臺自此十首。皆次車紫洞韻。</title>,<text>斷岸疑無地。憑虛喜有臺。琪花枝屈鐵。瑤草葉如杯。谷豁松琴引。風高霧帳開。西山已落日。須待月徘徊。</text>
<title>狗峴</title>,<text>人世風塵隔。仙山道路賒。冰仍終夏雪。林放後春花。虛步秦童遠。雲聲漢犬斜。壺中知不夜。峯外夕陽多。</text>
<title>盧偆井</title>,<text>古井依林麓。潺湲一牛涔。鳥去靑山靜。甃傾綠蘚沈。曉華呑不發。蔘語聽難尋。爲問空門子。何如覺海深。</text>
<title>獐項嶺 此篇。上東文選。</title>,<text>羽蓋登寥廓。狂遺七寶鞭。天關開白日。鵬路掃蒼煙。萬壑孤笻外。千峯一笑邊。安期何似者。自詫上方仙。</text>
<title>歡喜峴</title>,<text>路窮雖谷口。雲盡見天心。虎嘯淸颷震。龍吟紫洞深。渴消瓊竇雪。飢覓玉芝林。數息暫流憩。桂枝生綠陰。</text>
<title>白雲橋</title>,<text>笻飛三峽裏。風逐馬蹄遙。鬼運凌霄幹。雲橫駕鶴橋。浪痕眠獸臥。空影半虹搖。星漢多靈鵲。今宵乞一梢。</text>
<title>山映樓</title>,<text>蕭灑壺中地。樓居水上天。朱欄便對倚。閣道任橫穿。暑夕雲同臥。淸宵月共眠。桃花頻寄語。人世莫流傳。</text>
<title>楡岾寺</title>,<text>沙門臨玉砌。金刹湧雲間。地獄無人面。天堂是上關。鐘鑼獅象吼。梵貝法塵閑。問爾波羅密。何當脫鬼寰。</text>
<title>梨岾</title>,<text>森沈百里谷。阻絶五盤行。撑突龍槎倒。嵯峨虎石橫。木冰春樹變。風雪夏雲生。爲見蓬萊面。都忘寫背程。</text>
<title>佛頂菴觀日出</title>,<text>樓閣飛朝蜃。雲帆渡海僧。暈生弦欲上。蓮吐葉微昇。紅紫迷朱匣。空明點佛燈。爛銀千里鏡。誰掛一天藤。</text>
<title>題龍鳳寺塵上</title>,<text>邂逅蓬萊釋。煙霞古寺中。龍飛山湧碧。鳳躍樹翻空。玉籟生冰磵。松琴弄雪風。偶然塵思少。淸絶片時容。</text>
<title>遊仙詞</title>,<text>銀河水上白玉樓。我昔聞之今始遊。雲母屛圍琥珀枕。水晶簾捲珊瑚鉤。蟠桃開落三千歲。盤古淹留八萬秋。獨立瑤臺開浩笑。白雲黃鶴思悠悠。盤古。一作王母。獨立瑤臺開浩笑。一作瑤臺上表獨立。思悠悠。一作去悠悠。</text>
<title>春帖字大殿</title>,<text>從來乾道李勞謙。聖德如天仰具瞻。至報陰消寒欲盡。臘傳陽長化先霑。楊垂太液新舒眼。梅映含章已滿簷。睿澤淪肌無遠近。春光依舊遍窮閻。</text>
<title>臘天</title>,<text>玄冥風起臘天寒。擘絮雲晴雪意闌。釣玉溪冰懷呂望。干人屨冷愧袁安。琴彈流水商聲咽。劍刜長空紫氣漫。欲駕素霓朝玉。帝傍人体說學仙難。</text>
<title>南參判挽詞</title>,<text>名登蓮榜聲初靄。身佩銅符政有聞。玉雪儀容看落落。陽春談笑劇云云。耄期過隙辭遐筭。芝桂盈庭榦寶薰。永擊佳城舊窀穸。薤歌悽斷碧山雲。</text>
<title>秖事文昭殿</title>,<text>九門初闢五雲深。虎闥森嚴擁羽林。雙闕聳空聯五室。百官齋列宿層陰。鳴球柎處蓮壺斷。祝冊登時曉月況。願采瓊琚編樂譜。祀庭重賦鳳凰吟。</text>
<title>重九日次南仲玉</title>,<text>碧溪流上八魚臺。滿座情親盡眼開。村笛山歌觴百斗。白雲紅樹錦千堆。霜飛短髮秋風落。天爲詩人暮雨催。不醉今宵吾不去。登高何羨倚樓才。</text>
<title>婦人挽 不知爲誰哉</title>,<text>天敎奇夢錫蘭香。擇節于歸詠鳳凰。入手絲麻傳古事。齊眉酒食耀前光。承家餘慶振振孝。下世高年苒苒忙。虛幌盆歌政嗚咽。暮山松檟鎖幽堂。</text>
<title>五部契軸</title>,<text>陳力當官部最勞。手編丁版點人曹。驅童擁帚身淸路。乞雨燒香戶曳袍。合禊喚僚偸暇日。挈樽乘興過江皐。留名不必愁無地。已入龍眠顧兔毫。</text>
<title>嘉靖三十六年丁巳歲秋八月十七日。冊封元子于景福宮之思政殿。爲世子。越七日。某甲 行會百官宴于勤政殿庭。敎曰。予以否德。叨承丕基。戰兢自守。十有三載。而獲譴于天。連歲凶荒。今因封世子之慶。乃設羣臣宴於勤政殿。此實君臣同德。魚水一堂之秋也。卿等。宜各醉飮。俾盡宴會之情。因命題。今日參宴宗宰文武百官曁五衛諸將。後日徐當製進。予將覽焉。</title>,<text>秋宴當秋賀慶成。羣臣湛樂頌昇平。風吹獸炭飄香篆。鳳舞虞韶奏鹿鳴。夏啓謳歌天下意。漢高尊酒未央情。白頭共忝宮花賜。愧乏涓埃答聖明。九五龍飛御海東。相歡魚水一堂中。倘非元首明哉力。誰贊雍熙大矣功。殷棄三仁鴻柞短。周親十亂泰時隆。如今君有君人語。堯舜臣隣庶見同。右君臣同德。狎同。皆御題。</text>
<title>迎祥試詩 恭懿大妃殿</title>,<text>灰飛葭菅氣初還。祥慶隨春啓曉關。德合坤元資博厚。聖齊文母倍幽閑。和風泛柳舒金眼。宮日含梅解玉顔。白髮微臣供帖字。桂庭椒頌賀鵷班。桂殿羲車趁早朝。玄冥歸馭已迢迢。望齊文母徽音正。德配坤元令聞昭。宮日暖隨紅線長。惠風吹占綺梅猺。微臣歌詠宜春曲。朝退天香滿袖飃。</text>
<title>廢妃愼氏挽 中宗正妃坐父愼守勤。廢爲庶人。享年七十一。離宮在駝駱峯下許士牙家上。</title>,<text>媲德早歸雙殿日。六宮鐘皷一時開。崑山倐忽生炎火。桂樹風霜薄草萊。春憶上陽花泣露。夢回長信漏添哀。丹心化作瑤臺月。應向西陵夜夜來。</text>
<title>又次湖陰龍門笑仙三賢之韻。贈雪梅。</title>,<text>白堂簫灑息紅埃。自愛淸寒比雪梅。名出强生應外物。現非眞相覺須回。飃䬛玉屑由來事。皎潔瑤華亦自開。文章翰墨吾何敢。辜負誇張一世才。浮生何處說塵埃。世味從來苦李梅。纔渡野橋愁欲破。便尋山寺興先回。靑羅草帶新春碧。紅杜花迎舊眼開。明月鴒原情話裏。白鷗泉石幾費才。</text>
<title>雲岳山</title>,<text>天作高山壓震方。芳名流轉小金剛危。峯聿聿參霄漢。積翠蒼蒼接大荒。天上梵鐘雷發響。樹頭金刹日分光。猶然下視三千界。眼底乾坤兩窅茫。</text>
<title>王方山 在縣北里。陰幽叢鬱。有樵蘇禽獸之盛。無泉石秀麗之勝。</title>,<text>靈泉異石非佳境。蘿薜叢林晝亦迷。橡栗秖饒供草食。霾雲常起老虹霓。杉雞竹兔尋常見。廢寺殘僧一二棲。圖籍愛名存告朔。始知蘭蕙間蒿萊。</text>
<title>白鷗洲。次應擧韻。效變體。</title>,<text>泉石膏盲疾已痼。百年心事一滄洲。菟裘本是我鄕土。洲上丘世業 富貴孰任吾去留。春風原上苽堪種。細雨磯邊魚可求。霜鬂蕭蕭老衰至。歸去來隨雙白鷗。元韻 應擧狂道士來居士洞。洲上洞名 白鷗翁引白鷗洲。砑巨石欹還整。盤倔長川去復留。命駕合從吾土稅。采眞何逐異鄕求。風流二老酬▣恩日。有不歸來有白鷗。</text>
<title>白鷗洲韻。復次尹加平。</title>,<text>解紱歸來臥故丘。卜居相近杜蘅洲。耦耕荒野開雲壠。共席垂楊聽栗留。寂寞琴書聊寄傲。棲遑天地亦何求。永將身世追漁父。日向滄洲狎海鷗。</text>
<title>次尹加平 四首之三</title>,<text>萬古翩翩佳子長。百年心迹海山鄕。風雲足亂山煙碧。月露身穿海橘黃。龍虎精英移鍊魄。歸來金玉滿剛腸。文章不直靑楡葉。依舊翺翔翰墨場。骯髒身空七尺長。纏綿病臥萬山鄕。高飛碧落形難化。獨草玄經鬂易黃。太白何爲心是錦。廣平猶用鐵橫腸賢愚千載吾誰作。終付神交寂寞場。折柳韶韺誰短長。瓊瑤燕石不同鄕。直從節奏分高下。須把晶光卞白黃。風馬首回千佛塔。雲鵬翅折九羊腸。降幡未豎詩城下。決勝何時借一場。隆慶四年冬十二月日。左贊成李滉卒。贈領議政。賜祭禮葬。</text>
<title>退溪先生挽詞</title>,<text>花潭身世悲張子。退老生涯哭晦翁。未信賦余初偶爾。自知傳道竟相同。文忠正學維將絶。河洛淵源遡已窮。日月貞明天地久。聖賢心迹十圖中。</text>
<title>次竹西樓韻</title>,<text>勝日逍遙上玉樓白。雲紅樹送高秋。千尋鐵壁雙厓裂。一派銀河九曲流。壺裏有天生逸興。世間無地着閑愁。且將綠酒招黃鶴。莫遣蘭舟近白鷗。岳陽滕閣說同流。爭似空中綵翠樓。狂客未應誇賜鏡。子房何用願封留。雲窻眠共松頭鶴。沙渚行隨海上鷗。妃女素翁同一室。不須今夜夢刀州。</text>
<title>題金公賞流堂</title>,<text>湖海仙人獨閉關。金銀樓閣倚蒼顔。時乘蓮葉遊天上。莫遣桃花到世間。瀧下臥龍吟響石。鏡中歸寫破微瀾。誰能柱覓長生草。此是瀛洲第一山。</text>
<title>遊國島</title>,<text>紫霞城外綠雲東。白玉樓居醉一中。銀漢星郞鳴鼉皷。玄洲神女唱玲壠。身將孤鶴騰寥廓。心與浮雲捲太空。手折珊瑚挽落日。笑看天地一樊籠。</text>
<title>寄徐鎭之 春首。鎭之期與遊楓岳。余拘事不▣。蓋鎭之先往淮陽。留俟我。至馳僕促行。簡辭致謝。</title>,<text>夢蝶翩翩落海丘。夢蝶。鎭之堂號。 過門何惜片時留。徐過門不入 尋君擬踏山陰月。興盡虛回雪夜舟。萬里煙霞供老眼。百年泉石寄神遊。被去茂留 毗盧會見東方子。謝竊蟠桃共白頭。</text>
<title>淸磵亭</title>,<text>九霄笙鶴下珠樓。萬里空明灝氣收。靑海水從銀漢落。白雲天入玉山浮。長春桃李皆瓊蘂。千歲喬松盡黑頭。滿酌紫霞留一醉。世間無地起閑愁。或云。此傳山亭作。</text>
<title>送別姻弟朴明甫 時在高城▣湖堂</title>,<text>數千里外三年客。萬二峯頭一葉身。老去故鄕知我命。遠尋湖海見君眞。綢繆情話還如夢。去住傷懷問幾旬。獨媿知時江上寫。雙飛應笑解携人。</text>
<title>次白樂天志喜韻</title>,<text>五冠西都王相後。再生東海姓楊兒。回天心赤神先勞。抱日輪紅夢亦知。玉雪風儀應少爾。麒麟骨相問爲誰。吾家舊物靑氈在。汝作夔龍起鳳池。</text>
<title>送崔大中曝曬南州</title>,<text>華蓋翩翩促晩裝。秋風吹斷別雖腸。蟾宮折桂萊衣子。鳳闕含香玉署郞。關樹染紅霜寫早。塞雲收碧暮蟬涼。還將曬草向南國。目極天涯歸路長。</text>
<title>上伯氏</title>,<text>天地盈虛轉一丸。古今人事若波瀾。資玄自放無家谷。致遠雲遊不住山。姊妹弟兄思夢裏。松楸丘壠望雲間。西山薇蕨東籬菊。解遣騷人供夕餐。</text>
<title>琴岳山 在鉄原南十里。詩意。乃世傳實語。行成一律。</title>,<text>王喬赤松兩仙人。控鶴驂鸞東鐵岳。瑤琴乍倚月中彈。飛雹雷轟松上石。陽春一曲樹冬華。羽商亂聲天夏雪。至今胡僧望翠微。家上時見雲間燭。</text>
<title>斷簡 蓋詠豐岩山水。而今亡缺。</title>,<text>海含天去盡山戴石來多尋常億丈雪一萬二千峯天邊一萬二千峯亂揷芙蓉秋水中秋風倘落龍山帽三日湖成九日湖</text>
<title>次趙松江浻叔詠雪十韻</title>,<text>蓊雲陰宇內。滕六灑風前。點滴纔生地。飜崩竟滿天。投林珠作樹。經野玉爲田。麃奕疑排拶。空濛訝接聯。飄颻光欲亂。騷屑細相牽。皎潔元無累。光明本浩然。淸氷寒喜照。短髮影猜遷。欲躡尋梅逕。思乘訪戴船。蒼茫悲素節。蕭索怨凋年。倘取宜城酒。高歌醉一千。</text>
<title>送李正字歸覲惟新 六十韻</title>,<text>南國妖星孛。中原猘犬狂。鼎魚寧假息。爐雪自消亡。聖慮勞宵旰。疇咨起廟廊。安民需大德。治亂濟元良。明府光時論。蕭車涉磵崗。文翁初赴蜀。鄒衍暫遊梁。揖讓開千戶。琴歌在一堂。負移應虎豹。翔集竚鸞凰。之子金閨彦。淸標玉樹香。才華親屈宋。書法倒鍾王。氣岸涵山海。心情接混茫。老儒皆齷齪。妙歲獨蜚揚。自是承餘慶。由來視考祥。都人爭趾美。時世剩傳芳。問寢違旬朔。趨庭路短長。言歸告一日。省覲過三霜。金燭辭雲闕。仙舟發漢陽。朱曦洗積雨。潦漲沒滄浪。桂楫飛先鷁。篙帆落遠檣。月溪乘石瀨。驪水劈龍驤。孔潬思桴海。愚灣戀隔湘。江山新誥命。霞鶩舊南昌。佳節聯文駟。椿闈擧玉觴。名聲周李耳。勳業漢張倉。衰病人同棄。淸狂爾獨將。謬逢傾蓋晩。何意鬪身强。麗澤疏肌骨。蘭畦拔莠稂。𪀏𪆛君已許。鶼鷢我慙當。空有陰何信。虛懷管鮑行。淸宵遺共被。暑夕不同床。此去還消膽。餘生幾斷腸。菁莪叨下國。蓂莢數虞庠。宿昔幽期在。于時繕性剛。神區饒爽嵦。氣像顫炎方。月岳參雲漢。江流畫故疆。思皇多吉士。炳烈或恭姜。靑簡昭來許。朱門表里坊。王風委草莽。天地日榛荒。倐使衣冠域。飜爲獍豕場。到今嗟已矣。從古恨凄涼。擧活蒼頭命。誰譏赬尾魴。昏晨非借助。忠毅自張皇。高興知難盡。天遊尙不忘。金書破鯨力。强翰斐文章。于勒松臺石。風流山女娘。宮商轟碧落。宇宙擺礌硠。春草生嚴沍。秋霜削九陽。踆烏墜絶壁。陰魄鎖琳琅。達堰扳溪柳。松豀折海棠。結歡睹樂事。排閔滌災殃。落落撫民館。惺惺自警房。梨園列弟子。鶴陛奏笙篁。食酒爲年日。談碁設禁防。歸來時序暮。寥落鬂毛蒼。陳迹三春後。幷州萬里鄕。任他裁景物。輸與占風光。海墨揮山筆。神工較頡頑。嵩華供豆案。溟渤勺壺漿。想得淸新富。須知對屬忙。會看秋月滿。千里重奚囊。</text>
<title>贈花嵒尙宗師</title>,<text>花嵒宗師大選戊午科。住持四名山。其學長于浮屠。師事者衆。余亦愛其淸且和。數往來於所住蓬萊山之表訓寺。與之論道理。洞然無碍。不啻所謂頗聰明可與語者也。丙寅夏。余在鑑湖。來訪且別曰。我家水城。少喪母。塋于峴山之麓。有老父在水城。今將往覲。因投洛山觀觀音。上雪▣入花嵒。欲將老焉。余尤愛其托迹空門。而內有實行。眞可謂墨而儒者也。嵒師名尙珠。字圖映。種桃嵒居。以自號云。去國江關遠。辭家歲月賒。花嵒近榟社。法號寄禪科。降苾招靈母。將蔬薦老爸。峯雲留貝葉。海月印楞華。林藪應朝市。頭陀是洛迦。多君儒者釋。吾不與如何。</text>
<title>次沙村韻。仍遣懷。十二韻。</title>,<text>雲水溪邊楊柳村。桃花源入石屛門。逸空不是亡秦客。雖索頻招去楚魂。豁莽早開松菊逕。引泉宵灌獨孤園。窻煎善虎來馴犬。桑上金雞唱曉暾。望斷江流虞地坼。聽迷雷發畏天軒。風顚金柱宮徽亂。雲鬱晴虹劍氣昏。不分辰砂沖九萬。還蒸山藥作兼飱。幽居縱得消煩惱。無佛猶稱後世尊。數息靜尋禪海坐。傍花香聞蜜蜂喧。生涯綠水飃鷗影。勳業靑銅負雪痕。率性冷然驂野馬。放歌聊爾命匏樽。優游一世終吾老。難報乾坤大造恩。</text>
<title>挽洪應嚮</title>,<text>蚤誓栢舟天不憖。晩承榮養百無憂。經傳紗幔遺雙桂。駟駕雕軒撫一州。冰沚喜深銀鯉躍。寒林懽極雪芽抽。沈痾漸解靈泉液。遐筭將窮白鶴秋。未及瓜期時忽忽。遽隨薤露事悠悠。誰銘牲繫昌黎字。永烈幽貞耀故丘。</text>
<title>外叔母柳氏挽 少處寄養。埻史略凡三歲。叔母性度貞靜。平生無小過。丁父母喪。皆從禮文。早罹疾。年未享長而終。</title>,<text>溫溫淑德自淸眞。竹性松心萃六親。胎敎早成雙玉樹。母儀偏化一家人。提孩忝奉昏晨戒。三歲長勤顧腹仁。天只半途先下世。義乎猶子寄孤身。縻官去隔三千里。抆淚悲纏十二辰。言念夢中堂上語。忍看丘壠草生春。丙辰冬十二月十三夜。捐世。是夜。我在大同。夢拜。顔色異常。問母何若是黧毁。答日。我已左矣。汶須護我喪葬。聞卽號慟。覺永宛然增泣。後數日聞訃。蓋其日也。受由往葬馬。</text>
<title>翠白仙人過余曰。扶桑之海。際于蓬萊。靈蹤異跡。天秘而地藏。今我與爾。盍往觀乎。風雲壯懷。灑落珠璣。臨將分手。許拾殘馥。追寄星駕。辭不獲已。綴荒獻菲。非愚則妄。伏希斤敎。</title>,<text>誤入蓬萊島。逍遙拾瑤草。邂逅翠白仙。淹留事幽討。王母戞瑤瑟。上元供火棗。紫煙卷靑丘。白日行黃道。贈君碧桃花。千春長美好。右瓊瑤許李臺丹竈在雪厓。碧松鎖赤城。玉泉澹銀汞。文甃鍊瓊英。臼有玲瓏刻。槽餘龍虎形。不見姹女顔。誰知素翁名。徘徊日欲暮。翠鳥鳴雲扃。右寒松丹竈井海西白沙汀。湖南靑草湖。爭似扶桑下。天懸費長壺。浮空依蜃閣。綠窻拓虛無。白雪唱翠娥。流霞勺麻姑。駕彼雙靑鸞。還向上淸都。右沙洲白玉樓何處乘槎客。今宵來貫月。萬里羽毛輕。千頃琉璃滑。風颿掛浪楫。乾坤何儵忽。暫遊三千界。秋霜明兩髮。永願辭人間。浮遊者溟渤。右同乘貫月槎仙人揮彩筆。海墨灑天門。一揮星斗橫。再揮山岳蹶。蘇蘇發震雷。百虫履啾喞。光燄萬文長。眞成李杜四。誰不附靑雲。高名懸白日。右詩文裧天光吾聞夏少康。一旅能定國。上兵伐奇謀。在精不在敵。羣羊搏猛虎。不如一鳴鏑。楚軍多勇銳。漢人依豁達。願天掃彗孛。丘民按耕鑿。右嘲客星仁聖御東邸。惻見孱軍立。問對不成童。接地曳擐甲。玉音嗟渙發。周舍二五十。休役兩無憾。筋力裕相及。賓天七箇月。民到今號泣。右記舊聞籍軍四十條。備不餘纖毫。窮搜調不足。擧瑕士林髦。流雖自孤獨。幾箇綠林豪。姦猾蜮射影。遨頭何所操。但恐城門火。終及冥鴻毛。右修軍籍右八篇。五。効陪遊餘典。三。卽事。情苟非知己。詎安承命。幸杓覆瓿。勿與不愛者之白眼也。盼陽作噩日南至。佛農後人蓬萊天逸翁。再拜奉稿翠白仙人。</text>
<title>寄鄭八溪君 三首</title>,<text>銀漢乘槎客。玉皇香案吏。黃麻纔入境。望哺乳赤子。廉立攬轡曰。流還逋租里。始荷簡命重。䌤綸無箇事。死生聽兪扁。牖民在正己。獠猲畏鈇鉞。何用穿楊矢。時宜啓白簡。彩筆耀靑李。龍虎起風雲。南山漢江水。主聖臣乃賢。蹈無賡歌裏。丈人抛書劍。早脫簪組吏。江南獨步人。日下無雙士。連倫籍桂門。重見萬石里。樂志晝錦堂。牲養孰爲事。韙哉全五福。人間千一己。倩桃忘天弓。莊椿謝年矢。栖霞古日松。出關今世李。安得紫霞車。遠泛靑海水。玉廬醉樽酒。高歌月影裏。別君今卅載。何處作隱吏。君鬢幾許雪。君家生幾子。我喪室與弟。三歲哭蒿里。當時共騎竹。何曾看此事。效賢屢不仕。爲祿多累已。防胡修隕壘。戒嚴抽夜矢。未偸方朔桃。三結蠻家李。邂逅兄似弟。交情澹若水。書寄長相思。悠悠一笑裏。</text>
<title>浩然亭八詠</title>,<text>善名忽在玆。高山吾可仰。驚湍屹砥柱。險絶奇愈壯。彼逝者不息。日月眞蝄蜽。霞䳱際遠天。盪然襟懷暢。放歌楓樹林。庶幾稱夙尙。右三聖晩秋白日駃靑空。芳歲歇瑤草。嬌桃謝瓊蘂。醁酒知我老。愁陽感大運。惜暮傷鬱抱。流年不可住。榮悴自羲昊。且上蓮葉舟。滄溟問三島。右花山春暮亭上一杯酒。天心三五月。起舞影凌亂。照我胸矹硉。丁寧發善誘。酌勸千觥罰。爲我留一醉。毋霜鏡中髮。笑也歌浩浩。天地窅怳惚。右浩然玩月東嶺捲宿雲。南川收好雨。霽色起罨盡。江山增媚嫵。田畯及有事。農功開上土。旣聞黍稷蕃。還長鵞鴨數。荷鋤帶月歸。擊壤歌召父。右南川霽雨磊落榦時英。翺翔松桂壑。餘事試牛刀。彈琴弄仙鶴。對峙倚綠陰。連軒騰玉脚。雪衣亂白雲。空聲應秋鶚。暫借摩天背。騎向楊州泊。右綠陰舞鶴亦知是要津。競渡窮日力。佃作或東郊。及時事藝植。北客何所爲。更難三老色。微爾飛渡江。鱻能知若德。擊楫望鵾鵬。仰羨空飛翼。右北津泛舟曉色起江夜。晨鐘鳴佛境。警露鶴移棲。響月松轉影。沙鳧悟波夢。早已隨泛梗。孤客耿不寐。獨聞霜氣冷。肅肅坐待朝。九思兼三省。右浮鴨曉鐘落景㗸西嶺。半邊看欲沒。明沙廻綠水。十里連玉雪。亭午豈不好。日夕尤可悅。但恐漸昏黑。川路渺難越。秉燭酌金罍。東望瑤臺月。右平沙落照</text>
<title>朝發 四首之三</title>,<text>朝發漢陽城。暮入箕子都。娛耳盡好音。悅目多美姝。有肴如陵岡。有酒傾春湖。余美亡左右。誰與爲驩虞。獨乘照夜白。月走西山雪。滅沒過鄧林。欲問夸父渴。霜蹄乍踦蹶。鳳臆流汗血。且食玉山禾。明朝向天闕。進水氷堅白。霜雪餘數尺。靜齋影橫斜。照影藍田石。斂衽坐三夜。虛明生九陌。天光洞宇內。鶴驚棲霞栢。開襟當淸風。不知東方白。</text>
<title>香山三章。別參寥。</title>,<text>香山高不極。八萬四千峯。中有綠髮翁。鍊骨棲雲松。狂吟倚日觀。縱目昭堯封。安得躡仙梯。一盪夫子胸。普賢寺何在。第五橋上頭。濯纓百里水。逍遙龜鶴秋。曇雲灑嵒扉。花雨生丹丘。欲攀鐵鎖高。冥濛不可求。山阿靜何許。太始無極天。峯回風不落。鶴歸僧罷禪。不識白日曉。誰知霜兔眠。有路莫躋攀。仙源何處邊。時靜齋與寥僧。同寓普賢寥下。與哉離合。仍其▣。兼示靜齊。</text>
<title>送沈叔平先生守豐德郡三篇</title>,<text>我愛子之心。寒江照秋月。我愛子之懷。淸風灑蘭雪。相視但相笑。豈云鶼與周。直尙古之人。不落人世游。大才天所眷。豈弟神所勞。早紆聖君思。靑雲振高踊。周才無不可。內外寧小大。民治急圻旬。簡選君在左。淮陽信不薄。得重終臥治。詩禮化文敎。琴歌明宓義。榮養奉慈顔。吹壎和伯氏。斷斷夙夜臣。偏鄕遺孝理。白雪滿江國。黃雲迷海渜。大家賦南征。子泛孝廉船。寒林亂筍抽。氷渚雙鯉躍。西輪無疾驅。朝夕還飛舃。</text>
<title>聯環篇。奉呈江原林監司。</title>,<text>落落靑雲士。翩翩紫霞想。不役緖使間。獨遊萬物上。詩顚李杜壇。筆掃鐘王陣。名聲滿南海。海濤隨鵬運。鵬運泊何處。玉皇香案前。日詠黃庭字。點檢卿雲篇。帝虞東維缺。欲補晹谷仄。咨汝唯汝能。往釐扶桑曲。桑曲天作區。蒼茫山海窟。造化孕蜿蟺。陰陽化儵忽。異迹在在逢。仙蹤處處皆。最奇金剛山。鬱鬱叢叢兮。鬱鬱叢叢兮。高高高不極。銀漢帶其腰。日月生其腹。瑤草列瓊林。羣玉是臺僕。朱夏聳氷山。靑春長雪立。雪立九萬天。八萬峯可仰。昔吾夢登之。逍遙乎家上。仰觀一丸天。始知天下小。泠風忽灑余。蘧蘧蝴蝶覺。蝴蝶覺何方。誤落紅塵網。斯臾不可忘。神遊心獨往。甚愛丈人行。甚羨丈人遊。溘埃風上征。蕭瑟遊蓬丘。蓬丘洵可樂。仙聖非人間。洪厓接日觀。風物多異觀。雞鳴楓桂枝。犬吠光碧殿。擧擧王子喬。迢迢今再見。再見尙依遲。焱輪窮上下。三十六仙官。擁箒迎道左。蕭皷響碧雲。玉節照朝九。野歌和村謠。熙熙陶壽國。壽國佩靈丹。去療丘民瘼。民瘼去已盡。觀遊乃可畢。斗勺北溟深。盤錯東山高。醉析析木華。僛舞招仙曹。仙曹衛叔卿。共邀赤松子。鞭笞鸞鶴羣。駕馭羲和氏。驅入揮毫端。渙然汩汩來。天葩靄春空。龍吟何扗哉。龍吟何壯哉。萬籟俱寂默。春山鳥不磔。夏雲雷不作。啾喞秋虫喑。沸冽冬風啞。始知白雪曲。調高終寬和。寬和亦何傷。自信還自奇。江風是我伴。山月是我知。濯纓萬瀑流。飛步毘盧崿。如見東方翁。傳我望落落。</text>
<title>挽洪應嚮 註見上</title>,<text>天也喪聰明。神乎亡正直。孝子竟誰勞。長年先夭折。憶昨葬靈根。攀呼哀不及。糜粥不入口。枯柴消毁骨。慈母執我手。泣向天求活。豈不念母恩。我哀終不極。慘慘風樹聲。不聞皐魚哭。兄嗟季殞絶。姊呼妹痛怛。願見先大人。願從玄宮夕。玄宮曉無日。墳上草已綠。吾欲復子魂。楚些招不得。吾欲洗子冤。江河汙不雪。千載作九原。永錫興仁國。奈看屋樑月。不忍山陽笛。</text>
<title>雪竹</title>,<text>春竹吾亦愛。靑蔥多惡植。夏竹吾亦愛。兄草生邊幅。最愛霜雪辰。猗猗含晩綠。嚴風震天地。殺氣凋萬木。疏枝不受寒。密葉冒滕六。不變蒼蒼色。松栢豈云獨。自家春四時。陽和生碧玉。烈似餐雪翁。淸如採薇叔。向使天無冬。吾終不知竹。</text>
<title>有感</title>,<text>鸚鵡閉雕籠。啾啾思鄧林。蒼鷹坐錦蕭。蕭瑟雲霄心。伊人類不幸。獨居傷幽襟。長歌愬明月。促柱揮瑤琴。孤鸞驚別鶴自。鼓還自吟。伯牙沒已久。擧世無知音。</text>
<title>贈別春州奇刺使東岡先生 當春州東去。出餞大成尹公于西門外。追寄此作。</title>,<text>星駕啓東行。我馬登西道。辜負鼎門席。想鬱于干抱。親朋日南北。誰同君惠好。隔晨失相笑。偏州移國寶。文駟騁雕軒。爲政在吾老。慈廚割氷魚。竹林筍發早。軒鶴舞鳴琴。鸞凰下瓊島。欲去無舟楫。江漢不可造。悠悠我之思。漠漠原上草。</text>
<title>寄徐鎭之 席見上</title>,<text>王孫多意氣。日月早聲名。心親不識面。久矣肝膽傾。尙友或千古。竝世同性情。松栢信高直。蘿蔓爭附榮。日君投燕石。幸得見報瓊。擬誦金丹訣。怳服砂玉英。血肉頓蟬蛻。羽翼飜太淸。翅弱槍楡枋。咫尺碍曾城。徐與王孫有暹淮陽恨不得其欒遊之樂。 翩翩夢蝶子。迢逐東方生。步月八萬峯。撥雲三秀堂。高揖鶴上人。吹導雙鸞笙。韓衆與浮丘。擁篲前途迎。登豆視三山。眼中杯大瀛。明朝入紫微。謁帝排雲扃。帝問學仙人。勿言寸心誠。</text>
<title>國島歌。寄李鰲峯。</title>,<text>巍巍太上京。浩浩神明舍。白玉千尋柱。靑天一片瓦。東西桂日月。光景無晝夜。金窻拓銀漢。琪樹結珠菓。雲母屛風裏。水晶簾箔下。泛泛乘槎翁。手折珊瑚朶。膾釣六鰲來。醉醒千日臥。萬舞鼉皷鳴。彼哉何爲者。</text>
<title>開家後新亭</title>,<text>欲逃朱夏熱。霜斧課兩僕。剪伐四松林。豁達南浦目。游泳對鷗鷺。眇然淸心魄。觀瀾嘆逝水。望雲悲局束。俯瞰人間世。誰能知歷落。</text>
<title>朗月吟</title>,<text>我心比朗月。天地遍虛徹。胡乃隔曾城。不照金銀闕。美人閟玉樓。靑年誰與列。春容易流水。秋鬂難消雪。邂逅願相逢。倘授長生說。</text>
<title>靑溪懷足也。寄漢城。</title>,<text>離君有暮春。不言如桃李。魂隨白雲山。目送靑溪水。三百六十釣。東西南北裏。鈎登海六鰲。餘喙東州里。壯觀不同賞。淸宵無共被。大火急西流。新蟬嘶古樹。奇峯聳主闕。霞綺霾金地。寂寞還寂寞。相思重相思。桂綠歇春榮。瑤芳迫秋悴。惠好歸去來。天台訪松子。</text>
<title>作松屐。戱書。</title>,<text>我多謝公山。而無謝公屐。雪鋸運風斤。中斷後凋木。準平前後齒。雲走西南嶽。兩足垂靑冥。迢迢訪黃石。明朝朝玉京。笑殺王喬舃。</text>
<title>白雲山 在永平東。淸幽奇秀。白石淸泉。丹楓翠栢。擁掩崖岸。杜鵑羊躑。夾映岩谷。周山百里。愈入愈佳。異鳥飛鳴。玉磵玲瓏。顧眄終日。左右逢奇。吟潔塵懷。忽焉忘機。眞仙界也。</title>,<text>空外一翠屛。玲瓏天地間。光影遞隱見。似欲誇人寰。山自不改容。雲胡紛往還。匪雲山不奇。匪山雲不閑。所以雲與山。相隨多好顔。寄語赤松子。勿掩松桂關。</text>
<title>次遺響遠別。寄淸虛道眼。</title>,<text>落落淸虛老。東歸苦不早。禪誰爾共參。山不我同好。金剛無毁滅。滄海無枯槁。佳期莫逡巡。先路來吾道。岩扉桂花發。風月永相保。</text>
<title>有人投詩求眞訣。次其韻贈之。</title>,<text>三萬六千日。大運一朝暮。納納穹壤間。含靈總肝腑。長生不可獨。眞訣爲君露。姹女媾金翁。夫婦忽同路。臨爐火力白。怫怫蒸春霧。男子也懷胎。花開北地樹。十二萬千年。長醉西家酟。</text>
<title>牛女詞</title>,<text>烏鵲橋牛女宵。去年今夕相逢時。相逢嗚咽不成悲。玉淚傾雨下人間。人間天上說悲歡。悲來方悔懶耕織去。作參商思日長。雖多會遲望歲忙。望望河間烏鵲翔。他時烏鵲亦有翼。浩浩河流不可越。不願河流淺可涉。不願烏鵲重飛集。但願羲和駐馭三萬六千日。敍別殷勤暫相立。</text>
<title>磯永石引 鷺洲叢石當流水。嚙蝕終古。剝落三二。遂名曰磯水石。</title>,<text>溪心之石叢急流。竝出孤生三七問。呀者如呑橫若遮。逆若突刺援且攀。旁邏雖立盡有爲。奈爾怒水生驚波。飛沙漂礫霹雷忙。盪隙穿宂如琢磨。罅天片倒馮夷宮。挂帆枝落魚龍國。縱敎堅貞磨不磷。表獨奇形減宿昔。水哉水哉古猶今。古乃順流今爲虐。君不見滄海田。君不見不周折。到頭誰卞剛柔理。逝英喧盎學女兒。靜我溪堂淸我耳。</text>
<title>競渡怨 代人作。弘文錄居首上之中。</title>,<text>蒼梧山蒼楚水碧。遠渡近渡人競渡。招招沈塚水底魂。竹枝慘裂斜日暮。新筒餌下角黍飯。䋱繩舞瀾蛟龍怒。爭舟奪楫竟何有。捩柁開尾空洄泝。羣芳磊落衆芳芬。鵜鴂先秋鳴白露。黃昏易暮美人遲。九門深深王不窹。浮游九土獨無芳。好脩不忍中改度。懷沙千仞入驚湍。淵裏彭咸應好遇。競渡怨。怨增三湘流。湘君鼓瑟如泣愬。競渡怨。怨添浙江潮。怒氣矹硉波山騖。將身莫上汩羅船。一聽哀歌淚如雨。</text>
<title>白鷺歌。次如丘投韻。如丘洞陰敎官</title>,<text>白鷺白白如雪。白鷺洲在赤壁東。卽指長湍石壁 飛來不下惡溪水。飢去往啄崑玉虫。朝飜紫煙入霄漢。暮辭靑雲泛方蓬。翩翩鶴鶴人間世。遠落白雲山名靑溪中。出白雲澮鷺州 靑溪水綠沙皎銀。路絶不來求魚童。松關居士 洞名 啓郊扉。衣敝敗荷冠天公。天公。冠名。卽簦笠。役忘所焉。 見我來揖我前。擧手揚言飛碧空。空明滄島練輝中。狀若玉樓排鴻蒙。天成鬼守地藏之。帝可盧兮神可宮。帝愛晴波羣。授受雙溪漁父翁。廣張三萬六千之大鈞。坐忘三萬六千之春風。來不嫌去不猜。笑殺蠻觸爭相攻。孰云浩蕩不可馴。翁與鷺與心天同。靜裏乾坤自如如。頭上日月莫匆匆。東山峽束會橫川。山峽名。川水名。 屈曲盤回西塞邊。西塞。砂名。 淸風灑落明月樓。淸風明月。竝峭壁名。 慌聞彩鳳鳴高桐。蒼厓鐵立削神斧。奇形異貌非人工。琅玕瑤草長紫莖。岸上況有靑林楓。飛仙西望出雲臺。叢石犖确珠玲瓏。飛仙。島名。洲東。 萬歲橋娛老淵松。磧沙潬飛素虹。光碧瓊華炅炅相照灼。瑤宮金闕難爲功。洞陰仙如丘子。採眞直望佳氣忽。緣溪偶人桃花源。罄折曲匑如張弓。芝童錯遌藥犬吠。累累行吟松桂叢。沐蘭湯浴芳華。業風吹生靈雨▣。相隨白鷺作雙鳥。日夜飛嗚呼號。天地爲之聾。蜂釀醽醑勺鸕鷀。醉來奉碎煙雲蓯。仙道有數不可久。會合有窮情不窮。三秋思隔十洲天。雙眼碧落于塵紅。長歌激烈付赤心。長歌。卽送詩。 劍蓮拂雪他山礱。頭風頓已牙類氷。羽毛逈脫烏兔籠。劉安八公昔同登。願共盧敖驂鴛鴻。三疊琴心橫玉笛。取醉淸都酒。下瞰人寰謝郫簿。</text>
<title>詠白鷺幷序</title>,<text>余自小少。甚愛鷗鷺。行遇江河陂澤。必駐馬吟玩。久然后去。孝悌人孫世光。籠致鷺一雙惠。適所願。喜過夙好。走成一詩。時用自笑。白如玉白鷺白。白玉雖白不飛發。白如雪白鷺白。白雪雖白有彫歇。丹丘紫鳳詎不貴。閬風曾城阻雲路。扶桑黃鵠最矯矯。泛泛萬里時反顧。生成江海傍澤藪。淤泥汩沒無緇磷。秋風獨振皎皎衣。皓若日烏飛靑春。相親相近莫吾猜。五湖魚蝦煙雨中。霜辰氷至歲云徂。啄實棲我靑竹叢。</text>
<title>上城主求白鵞。民始學語。酷好是鳥。求諸人。竟莫能致。幸謁琴軒。忽見池上羣鵝。欣然協望。走成詩以乞。</title>,<text>羲之好白鵞。掃寫黃經五千言。我亦愛此鳥。愛重不復比璵璘。貧無雙璧書不成。山陰將奈白鵝何。黃山二十四洞天。卅二蓮峯開赤赮。中有萬鵞羣。雲羞雪恥爭玉潔。我欲往執樊籠來。翠壁丹厓路超忽。風流太守守花山。還有池邊六七雙。耿介逖聞陶令風。擬看白鷴臥北窓。爲減玉羽能輟贈。敢辭一詩煩胡公。亂放錄竹猗猗叢。翫之日夜長相從。</text>
<title>美人曲</title>,<text>美人端坐光碧之高堂。玉容絶世而獨立。美人手揮龍門之孤相。獨奏陽春曰雪曲。調高千載少知音。秀色曠世難再得。爲我彈鳳凰。百鳥呑聲廢啾喞。再鼓龍虎吟。震風卷海雲涌碧。謾調乍變樹冬華。羽商亂撥天夏雪。陶然忽回天地春。戞戞韶鈞諧六律。虽氓解慍鄙夫淸。象尼有聞應不肉。胡然爲帝胡爲神。使我一見腸斷絶。腸斷絶斷復續。百年三萬六千日。日日相隨無遠別。古人亦有言得意則可樂。雲屛錦帳夜同夢。瓊麋琅玕朝共食。紉蘭扈杜襲芳馨。坐令靑天駐白日。美人兮。美人莫學春風桃與李。願作歲寒之松栢。</text>
<title>白生員挽詞</title>,<text>偉耶呼耶薤露耶。玉堂歟金馬歟。朝承恩暮賜死。不如安樂壽考令終。不如安樂壽考令終。偉耶呼耶薤露耶。有子兮文武連倫。有孫兮猗蘭玉樹。生前身後萬福無疆。生前身後萬福無疆。偉耶呼耶薤露耶。蜉蝣歟蟪蛄歟。不知聃壽與彭年。此老歸去兮。無不足奚所望。此老歸去兮。無不足奚所望。</text>
<title>鴛鴦行。寄箕城知己。</title>,<text>鴛鴦飛浿水涘。頡頑翺翔煙雨裏。鴛鴦飛漢江濱。啄泥㗸枝營土春。丹丘鸞鳳愛乘居。河上睢鳩憐共棲。翩翩矯矯何山鳥。整翮爭拾瑤洲草。瑤洲草不足惜。却怕沖空摧比翼。鳥耶盤飛莫紛挐。蕩蕩乾坤何處獨無家。滄江洲渚富▣▣。碧海長天滿鴉䳱。毛衣羽裳綵翠紅。鸚鵡歌聲當笙鏞。洵美樂莫如。何用河中魚。悠悠我思幾時降。莫驚鴛鴦天作雙。</text>
<title>題平壤善政碑碑名遺愛。平壤庶尹李元孫。</title>,<text>遺愛歌聲遠播。一夫謠萬人和。抱布握粟買貞玉。一片龜頭浿水左。浿水東流幾多時。吏民爭言壬寅規。壬寅今已十八秋。死者可作碑可休。</text>
<title>贈友人</title>,<text>憶昨吹一葱。憶昨騎一竹。今日相逢淮海頭。君首戴霜我鬚白。君歸江漢對君門。回首陽關淚沾臆。</text>
<title>丹砂賦 庚子榜上之中</title>,<text>天地氤氳兮。萬化職職。坏陶孕氣兮。聚精凝淑。芝聞秀肉。乳有鍾石。曰惟丹砂。亦稟亭毒。資堅剛磅礴之異氣兮。其精英靈爽亦足以延遐齡而上寥廓。壯中含赤埴之膏脈兮。又擅夫山澤之勝味。名旣著於仙經。貴又表於奇誌。伊韜晦之逸民兮。爰採之而服餌。於是孤潭道士。焦里夫人。餐霞永日。靜坐千春。旣勤劬而向道。亦蕭灑而忘塵。將欲追飛步之子晉。學羽化於王喬。覩萬期於浹晨。指一馬於崇朝。乃啓靈篇披瑞圖。巾柴車集仙徒。尋古穴於楓林。踏鳥道於雲衢。鑿斷岸之礜石。落崩崖之峻隅。勤荷鍤而帶鋤。掘側足於昏明。爰劚其土。爰揀其精。如玉之英。如珉之赬。殷斯勤斯。搗之鍊之。金聲應兮玉春。粉沫雜兮瓊屑。終麋碎而塵集。倐星陳而沙鋪。和芳液以成丹。調霮露以延軀。服匙未落。形體變遷。塊視三山。凌厲八仙。曾日月之幾何兮。生羽翰兮翩躚。臨沅丈人獲一飮而眉壽。岣漏太守得再服以不老。陶洪餌兮沖擧。魏伯茹而仙早。號有朱丹之別。形存龍虎之狀。或埋古井。或雨天上。名旣多端。服者靡一。茫茫兮今古。幾見凡亡而楚存。漫簡兮溢帙。孰明徵之可論。嗚呼噫嘻。死生浩浩。天地曼曼。綏之則壽。撓之則散。命不可圖。命與人同。壽不可延。壽必有終。原性命其不殊。孰有生而無死。吁嗟乎荒言詭語。誰作俑而妄陳。常牽奇而合怪。欲矜己以自神。唱百世之實無。啓千齡之僞存。所謂甘菊辛夷。苦蔘酸棗。天門地骨。黃精白藁。擧無稽而誕妄。夫孰百方而一效。白兔豈服而通靈。鹿皮豈餌而得道。雞鳴雲中。誰所告也。犬吠天上。誰所報也。瞻前顧後。尙異好怪。秦皇漢武。同愚效戾。童男不返。東海洋洋。秋露難挹。天夜蒼蒼。及其失道而歸。盡儘煙空而雲沒。猿愁茂陵之秋風。鶴弔驪山之夜月。天啓皇明。眞人誕作。順性命之大化。濟烝黎於壽域。行道德之膏梁。邁龍虎之丹顯。覃忠信之蒭豢。勝鈆汞之瞑眩。幻說淸兮禮樂備。方言去兮仁義修。屈軼生兮佞人遠。堯蓂秀兮太和流。余欲白簡每獻醫國策。靑囊時佩療民術。革盡萬古荒唐說。日從丹墀進藥石也。</text>
