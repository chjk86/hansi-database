<title>敬勝百邪賦</title>,<text>心者。一身之主宰。敬者。一心之主宰。主宰失職。百邪迭侵。天下之事。無復可爲者。昔卜商氏義利之戰。肥瘦自判。余亦爲敬勝百邪之賦以自警。其辭曰。夫何天君之御極。紛多有此患害。旣氣稟之始拘。又物欲之交蔽。嗟閑邪之無術。致蝥賊之迭作。丹田以之不耕。靈臺以之茅塞。屋散地而無備。寇四境之日至。主宰爲之怵惕。命帥師於志帥。操情舟兮整意馬。豎勿旗兮令氣卒。修禮義之干櫓。除忠信之鎧甲。無推轂之宂勞。有折衝之勝算。決義利於卜氏。卜肥瘦於一戰。固內直兮爲壯。況外方兮凜凜。陣一字兮當關。縱百邪兮莫犯。紛紛藉藉耳目口鼻四肢百骸之賊。竟革面而納降。關人鬼兮透重重。舍神明兮洞八窓。同王師之有征。信仁者之無敵。勇奚啻於一怒。功不待於三捷。一朝雲捲而席撤。儼天君之高拱。慶交正於表裏。賀不違於動靜。惟毫釐之莫差。在須臾而無間。寔主一而無適。自百體之日胖。寧安宅之久曠。喜正路之復坦。擧而措之天下。可酬酢乎萬變。斯主宰一勝之極功。可優入於聖域。然持敬之最難。敢頃刻之怠忽。儻少弛於戰兢。乃賊邪之病心。或天飛兮或淵淪。羌乃獸而乃禽。肆聖賢之慮此。每敦篤於自治。堯欽明兮舜溫恭。湯日躋兮文緝煕。顔四勿兮請事。曾十目兮其嚴。發主一於河南。明畏義於晦菴。苟舍此難與克己。實頂門之妙鍼。曰余專專其無類。日履薄而臨深。顧氣質之懦弱。恐邪私之所覬。法大壯於羲易。庶非禮而弗履。喚主翁兮惺惺。期造次兮必於是。</text>
<title>擬古 三首。 贈張德晦。顯光</title>,<text>蘭槳煙水中。芒屩雲山東。尋君不見君。欲往將何從。潮頭采薜荔。山腹求芙蓉。所以手中玉。把玩無與同。憑風叫九天。九天老無聰。窮林守苦節。不敢悲卞刖。松柏鬱蒼蒼。天地鍾貞剛。上干九重雲。下臨千仞岡。根方託蟄龍。葉不怯秋霜。淸陰蔽百牛。過者徒嗟傷。室堂已苟完。匠石輕棟梁。空山白日頹。獨立影徘徊。春風吹桃李。枝葉日薿薿。灼灼葉底花。纂纂枝頭子。不言自成蹊。折看殊未已。風霜一夕下。繁華不可恃。時運固所使。搖落衆所鄙。回看嶺上柏。中心寧不恧。</text>
<title>流寓搴芝谷</title>,<text>崱峛搴芝峯。谽豁搴芝谷。漠漠不暇呆。何以療飢渴。顧瞻四郊外。染齒何充斥。君王未旰食。卿士多羞辱。隻手何所爲。抵掌空憤切。平生一斗膽。消盡到今日。嶺南六十州。胡爲鮮忠烈。滔滔棄城輩。從前空食祿。自笑大言翁。入山恐不密。空山啜泣久。白日將西匿。</text>
<title>寄松雲老禪</title>,<text>未見松雲面。先得松雲髓。松能後寒凋。雲自隨風起。禪心已入定。禪迹政相似。我欲從之遊。衰病苦爲累。相思不相見。悵望菩提子。</text>
<title>次韓文公寄皇甫持正詩。贈洛園金達遠。垓</title>,<text>我學漆園翁。君爲玉皇吏。同心臭如蘭。尊酒論文字。綠綺無以報。愁有張衡四。如何星霜移。巧違不一値。臨風空悵望。恨不飛奮翅。釋褐而曳裾。策名行爲吏。一朝展瑾瑜。四海傳姓字。道也本無二。推之端見四。盛年不再來。明君不易値。君今盡有之。宜奮靑雲翅。夙慕鉛汞術。深慚刀筆吏。有詩寫佳興。無人問奇字。潛心黃卷中。不嫌壁立四。偸閒洛浦外。偶與薪歌値。泠然禦寇風。御之不待翅。</text>
<title>和任卓爾 屹 龍潭古風十章</title>,<text>碧嶺去天咫。嵌竇噓雲起。金鷄叫摶桑。蒼茫影旖旎。長空有底忙。瞬息馳萬里。世爲靑雲訹。誰向山中朅。吾愛陶貞白。千載獨怡悅。右松嶺曉雲玄蟬餞炎熇。絳河橫天遙。靑林一夕變。錦纈江南饒。白日半西峯。炫爛山欲燒。掩映屋左右。貧家覺暴富。堪笑石季倫。步障誇紫繡。右楓嶂晚照淸溪含冥漠。渟滀潛夷若。澄輝萬里來。半夜潭心落。風定自澹澍。肯受纖埃著。此時勿助長。浩氣堪直養。景仰無極翁。襟懷更爽朗。右澄淵霽月平蕪岸東北。極目靑一色。蒼天憫下民。叱付雲師勅。倒注阿香瓢。橫斜任風伯。須臾捲神功。競饁歡姑翁。政好陶淵明。植杖東皐東。右曠野驟雨乾坤晚杳冥。玄雲如漲溟。龍公驅屛翳。亂雪飄瓊瑩。怳然宴瑤池。鋪張雲母屛。榾柮烘且倦。蹇驢向芳甸。雙肩如山聳。詩思入遐眄。右遠山風雪膚寸起北山。頑雲三日漫。前溪欲懷襄。鷗鷺失舊灣。行人立渡頭。欲濟愁盤桓。君懷陸沈憂。擬從夫子桴。空將濟川手。采蘋聊自由。右前川漲潦吾聞曼倩長。遊方眇天壤。北逝看層氷。其厚百餘丈。斯言出齊諧。悵望神獨往。如今潭渚凝。歲暮龍鱗層。扶醉盡日臨。奇觀吾未曾。右沙渚層氷方塘涵靑銅。玉井船藕空。碧瑤刻作葉。露華淸曉濃。如擎綠玉珠。箇箇明玲瓏。方將儲三斗。欲換傾城婦。風流雖有餘。其如獅子吼。右平池露荷西疇春事急。喜爾耳濕濕。脫耟放前堤。競趁靑草噆。幸無飛輓苦。煙雨臥原隰。陰陽久不舛。阿誰更問喘。惟有爾牧來。商歌聲宛轉。右大堤放牛石逕險而脩。鶴頂山盡頭。路上往來人。眇眇如蜉蝣。閒忙各殊狀。坐看心自幽。借問今昔客。幾介免形役。所以主人翁。曾無出山跡。右石路行人</text>
<title>建除體。寄任卓爾。</title>,<text>建安才子七。文章名萬古。除却吾翠虬。後來誰繼武。滿酌春風杯。岸巾容膝堵。平看一世豪。尙友愈與甫。定性無一事。託興還鼓舞。執旌風騷壇。萬象困凌侮。破家固不恤。所憂在明主。危如引一髮。身世騎怒虎。成敗不由君。忼慨如中蠱。收拾眼前事。永言編樂府。開口無多日。掩泣竟何補。閉戶著異書。仲任儻可伍。</text>
<title>能庵卽事 二首</title>,<text>小寺臨平野。租田水色勻。山深雲惹筆。松近露侵身。鶴夢猜煙覺。溪聲入耳新。俯看塵念遠。仙興釣詩人。布襪靑鞋客。東西南北身。邯鄲酣夢午。兜率巧遊晨。初旭紅於血。流渠白勝銀。溪山風景富。隱者信無貧。</text>
<title>次洪表兄韻。兼示李希之。惟聖</title>,<text>松林安小臺。只恨傳無杯。巖角閒烹蕨。花間淨埽苔。雲光將黑去。山色送靑來。借問登臨興。登臨何壯哉。</text>
<title>贈丹丘人</title>,<text>聞說君居住。疏籬近上淸。對銅羞白髪。披霧采黃精。烏免明丹鼎。煙霞祕赤城。他年遊覽處。料得夢魂驚。</text>
<title>贈日本僧天荊道人</title>,<text>通好高麗日。尋盟永樂秋。扶桑朝解纜。釜浦暮維舟。故國長飛夢。他鄕易起愁。吾知師術妙。應見水西流。</text>
<title>仲舅賁趾南先生輓 三首</title>,<text>師事李先生。尊崇朱考亭。窮經要體認。學禮務躬行。易數勤讐校。廬居盡孝誠。如何天不慗。使我失儀刑。卅八生平樂。簞瓢陋巷間。堵同容膝亮。心慕曲肱顔。泣血霜三盡。悲昆暑一䦨。孤魂今繼逝。天道測眞難。詵詵甥與姪。鍾愛我居先。句讀承提命。頑蒙被誨鐫。毋病邇來苦。靈轜難自肩。辭柩仍永訣。悲涙倍潸然。</text>
<title>次鄭汝諧贈別韻 二首</title>,<text>客裏何愁苦。人間底事忙。依然一尊酒。驀地六炎涼。別路兼天遠。離愁共水長。殷勤行有贈。光焰滿篇章。忘機鷗下早。戀樹鳥飛忙。栗里煙霞媚。西風草木凉。天地壺中闊。山川眼底長。相思欲寄語。臨紙不成章。</text>
<title>雨後 在孤山</title>,<text>山沐知經雨。江飜覺有風。得詩何處寫。無路可輸忠。滿眼干戈集。藏身草木叢。危樓空北望。西北底時通。</text>
<title>題仙夢臺 臺在醴泉。主人李鎭南。</title>,<text>主人分竹虎。襟韻儘風流。策杖晴沙岸。安亭嶨石頭。鷗盟曾款款。仙夢忽悠悠。誰識經過地。雲煙摠是愁。</text>
<title>李慶樑潛軒次諸丈韻</title>,<text>萬事只溫飽。皤然田舍翁。身雖居世上。名不出山中。棲息依丘壑。交遊雜士農。我來歌浩浩。醉臥滿簾風。</text>
<title>次吳春塘 守盈 寄示韻 二首</title>,<text>傷心山水宅。換號遞先人。點易要精象。鳴琴欲養神。閒情隨處足。素志不須伸。況遇知音子。論文意轉親。危樓有工部。時事摠關情。望眼窮千里。吟髭斷幾莖。暮江縈檻遠。秋日照窓明。箇裏傷心處。霜風送雁聲。</text>
<title>呈雪月堂金丈 富倫○辛卯</title>,<text>攀得尋幽興。來敲雪月扉。皚皚寒有色。晈皎夜生輝。栗里先生是。梁園末至非。心期太相似。登眺却忘歸。</text>
<title>李東巖 詠道 爲鄕兵軍糧都摠。最有勞。今以馬官赴連源。吟得近體絶句。錄呈行史。</title>,<text>歲晏桃村別恨生。無驢未餞故人行。二年兵甲霜添鬢。三島煙霞藥滿鐺。旅雁聲聲雲外落。官梅點點雪中明。客窓知有無窮思。坐擁寒衾到五更。馬官今更遠。鷄社與誰親。路入丹丘峽。槎通銀漢津。留連福庭境。仍得羽衣人。一笑相逢地。參同契裏春。干戈滿地客傷懷。陽復如今動管灰。待得春風成勝賞。驛程依舊野棠開。騎牛此日最嫌遲。爲約溪翁話別離。滿眼雲煙摠詩料。却緣愁緖不成詩。</text>
<title>次春塘韻</title>,<text>君住溫溪北。儂居洛水東。風塵秦視越。談笑燕違鴻。亂嶂霜林外。黃花白酒中。相逢有何樂。同作釣魚翁。</text>
<title>曾歷鳳城。醉呈近體。又不辭而退。來書有督過之意。詩以謝之。</title>,<text>酒助疏狂性。詩多訕侮辭。醒來方悔醉。吟罷卽知非。韓信中情怯。檀公上策奇。小生無別意。先契願依歸。</text>
<title>齋中有感。呈同棲諸友。</title>,<text>有美同聲子。藏修此一陲。才高猶激厲。宵短尙吾伊。義理欣條析。疏狂幸切偲。却憐同范甯。辛苦眼生眵。</text>
<title>倭寇</title>,<text>涅齒跳梁甚。霜華上鬢危。將軍俱負腹。志士謾傷時。草木無知好。溪山不語悲。蒼蒼監在上。人衆竟何爲。</text>
<title>次人和杜韻 二首</title>,<text>顚倒無車載。蒼茫不襪行。入門心已喜。把酒眼還明。霜雪添雙鬢。功名誤半生。今朝多幸耳。醉話十年情。搖楫愁生浪。攀崖惜破苔。薰風吹面急。似欲慰人來。</text>
<title>拜呈草堂主人而述</title>,<text>卜地由來勝。靑山擁碧灣。方塘纔半畝。茅屋但三間。籬菊䕺䕺好。池荷葉葉殘。主人元愛客。杯酒蚤同歡。</text>
<title>幽居</title>,<text>抱村江幾曲。入戶月纔句。霜妬黃花晚。風仇赤樹稠。境將車馬遠。心與水雲幽。箇裏相親者。輕輕泛水鷗。</text>
<title>呈春塘</title>,<text>景仰春塘老。蕭然野服寬。襟靈自無累。名利肯相干。健筆臨東晉。淸詩逼建安。却憐花月會。還欠我蹣跚。</text>
<title>奉別朴勿軒君述 二首</title>,<text>風雨前宵話。杯尊此日情。花衰山少色。草綠岸還明。王粲初成賦。康成懶讀經。相思他日恨。其柰夢迷程。傾蓋情猶舊。傳杯意轉眞。靑山春色晚。白首故交新。泉石曾成癖。煙霞欲卜隣。此心誰作證。燈火耿相親。</text>
<title>和李嘉仲 亨男 韻</title>,<text>客盡南州美。尊開北海堂。談高卽驚座。筆落便成章。勝事香山社。風流曲水觴。陽春如欲和。才調愧王楊。</text>
<title>偶成</title>,<text>夢入南柯國。魂迷北海尊。如今纔罷夢。依舊尙遊魂。醉發輕狂態。醒傳雪日喧。將題浪翁字。高臥頌羲軒。</text>
<title>題梁將軍 文 山水圖 中原人</title>,<text>縹緲江天遠。微茫落照邊。雲埋半空嶂。樹帶萬重煙。丹頂鳴皐亮。荷衣習隱偏。相將在物外。知是藥壺仙。怪底江山勝。分明半幅間。橫槎一樹古。削玉數峯寒。蘭茝生洲渚。乾坤別宇寰。方知畫玩意。要保晚年閒。數間茅屋在。隱映久成村。野遠山橫黛。人閒樹作藩。年年仍物態。色色動詩魂。一氣存中夜。煙霞許子飧。琴在瑤臺上。人來玉洞中。風煙迷指顧。花木護西東。浪接仙源水。家隣金母宮。可憐塵世眼。詩記付陶翁。</text>
<title>江院呈同行諸友 二首○癸巳</title>,<text>匹馬尋廬岳。聯鑣儘勝流。才經紅蓼岸。又入白鷗洲。十里澄江遠。三秋亂嶂稠。炊煙仍夕起。縷縷護詩樓。碧嶂簪幷抽。淸江玉欲流。崎嶇松柏峽。蕩漾蕙籣洲。久別音書斷。相逢笑語稠。區區望辰意。夜夜倚危樓。</text>
<title>別李子敏 安訥</title>,<text>冠冕通溟渤。懷綏賴大才。爲掄辭命手。試鎭海雲臺。軼古脩名立。超今盛業恢。却憐霜鬢客。臨別把深杯。時以洪牧陞。爲東萊府使。</text>
<title>次洪應瑞 鸞祥 韻</title>,<text>錦江春色早。化國日舒時。短棹湖心去。夕陽山外遲。論文憑老圃。壓酒賴吳姬。扶醉還歸路。惟聞馹騎嘶。</text>
<title>上西厓柳先生 三首</title>,<text>肺因憂國勞成病。髮爲思親雪作輝。堅銳十年何所用。金湯此日竟難依。柁檣未具風飆起。草樹將枯雨露稀。百爾所思無勝算。不如同采故山薇。聞道巋然精舍在。風花雪月四時宜。玉淵魚鱉今咸若。不怨先生去國遲。在遷西幸日。重相中興辰。德望尊當世。扶持屬此身。風塵縻不去。老病苦相因。何日驅豺虎。歸來理釣綸。</text>
<title>次李仲善 益亨</title>,<text>醉客當東道。吟鞭向北關。髮從今日白。涙爲七年潸。芳草沿途碧。仙花滿壑殷。看來俱是恨。詩思未能閒。</text>
<title>次湖西使相沈學而 悅 韻</title>,<text>峽中聯馹騎。畫角咽秋雲。草沒高低路。煙生遠近村。霜嚴山變色。風急浪成紋。已覺仙區近。虛徐待月昏。</text>
<title>淸川縣館次板上韻</title>,<text>亂山接巫峽。試手借龍公。雨意朝朝變。秋容處處同。纖歌和玉笛。獨鶴下瑤空。攲枕思鄕夢。偏驚此夜中。</text>
<title>始安縣奉別尹莘叟 三聘</title>,<text>聞草歸田賦。齊驅馹騎馳。人心灔澦險。世道蜀山危。去住分今日。悲歡係此岐。離亭一杯酒。更勸日西時。</text>
<title>別沈使相學而還朝</title>,<text>簡潔南坡子。甘棠兩召公。蒼蠅雖止棘。白雪始知松。杖銊當春日。交龜政朔風。同來不同去。此別柰吳儂。</text>
<title>次趙海運怡叔 希逸 韻。呈舊使沈學而。</title>,<text>南北紛豺虎。吾生不後先。那堪爲容處。又被別魂牽。弔影嗟今夕。知音托二天。吳州千里意。須借尺書傳。</text>
<title>和朴年兄景升 以儉</title>,<text>新歲今朝始。前年晦日窮。相逢靑眼客。盡是白頭翁。秉燭歡悰足。當筵別意空。憑君莫辭醉。明曉各西東。</text>
<title>次柳謙巖先生 三首○丁酉</title>,<text>休官河上丈。松桂護門庭。不剪窓前草。常懸座右銘。丹心猶耿耿。白髮轉星星。三逕蕭然甚。知無車騎停。河上元仙界。人間異福庭。藥爐看汞鍊。麟閣恥勳銘。簡寄東岡物。詩高北斗星。荒詞聊綴緝。再拜和雲停。白髮逢兵火。無人埽朔庭。誰將孟堅筆。更勒竇公銘。夜夜瞻乾象。時時占歲星。坐看塵世事。天地是居停。</text>
<title>靜坐</title>,<text>靜坐焚緋翠。深探造化功。誰言儀作炭。莫把物爲銅。大地千年障。春風不死工。年年提活筆。點出漏來容。</text>
<title>伏龜亭贈李仁伯 元長</title>,<text>峽裏尙秋暑。迂途訪故人。羞爲金馬客。來作木川民。執耟同莘畔。垂綸似渭濱。何如原隰子。霜雪滿簪巾。</text>
<title>暮泊彈琴臺</title>,<text>仙島期同賞。魔障事不諧。秋容和雨老。山氣帶煙佳。鼎裏調鉛永。人間亂虎豺。靑溪千仞底。吾欲挹洪厓。</text>
<title>佳俳日</title>,<text>遠容宦遊苦。淸秋霜露哀。牛醫馬卒鬼。鷄炙濁醪杯。嶺外松楸隔。湖西夢寐迴。遙知瞻埽地。恨不此身來。</text>
<title>惟一齋金公 彦璣 輓</title>,<text>勝水佳丘活計宜。光陰六十太平時。英才負笈還堪樂。寶樹盈庭只自奇。廣老頗遭官長罵。滅明曾見宰君知。邇來卜築鄰仁里。薤露歌殘我最悲。</text>
<title>藥圃鄭相公 琢 輓 四首○乙巳</title>,<text>先友當年盛。斯文退老門。位高心更下。齒達德尤尊。仁恕平生志。謀猷太史存。西州門儻過。痛哭徹重坤。先友凋零盡。惟公獨典刑。重期補袞職。忽報坼台星。知止超今古。全歸覺順寧。豐碑神道左。無愧蔡邕銘。木稼人知孼。旋聞嘆鑑亡。風雲曾際會。丘壑晚徜徉。舊里寒煙鎖。新阡宰樹長。春風他日笛。不忍過山陽。時危膺夢賚。年至臥桑鄕。鐘鼎榮何與。江湖憂未央。村舂初輟相。巷哭竟焚香。病阻轜車別。那堪涕涙滂。</text>
<title>次錦陽精舍韻</title>,<text>小洞人蹤斷。方塘鏡面開。仙風尋底處。斜日照荒臺。</text>
<title>再疊贈李叔老</title>,<text>花柳三春節。逢君舊抱開。始知蘭室樂。也勝會瑤臺。</text>
<title>三疊贈黃景栗</title>,<text>花繁紅錦展。松亂翠屛開。性癖山兼水。携琴一上臺。</text>
<title>次一上人軸上韻</title>,<text>陽禽聽曉啼。幽鳥聞晴哢。我有一張琴。興來時撫弄。</text>
<title>過眞城</title>,<text>籬落已成灰。桃花自在開。靑藜沿碧澗。疑入武陵廻。</text>
<title>贈琴師兼示諸君 二首</title>,<text>前村典客衣。白日已斜暉。共聽松風曲。淸溪繞翠微。莫惜金縷衣。難繫西飛暉。縱有高陽會。無人看小微。</text>
<title>種蓼答人</title>,<text>種蓼小軒外。秋來花正繁。非無蘭菊好。爲愛似江村。</text>
<title>醉後次韻</title>,<text>入夜秋堂靜。惟聞蟋蟀喧。西風更蕭瑟。楚客正煩冤。</text>
<title>次洛園贈溪北</title>,<text>斜陽照短簷。倦鳥投疏樾。主人倚竹窓。心事同秋月。</text>
<title>洛園接梅。臘月已萼。</title>,<text>物閉生成意。君移造化權。寒香霜未虐。疏影月能傳。</text>
<title>金子峻 坽 初度壽雪月堂。仍勸余作詩以祝。</title>,<text>綵衣當慶席。令節近佳俳。時事堪揮涕。杯尊爲展懷。溪山未錦繡。絲管乏淫哇。八百春秋祝。堂前拜獻皆。</text>
<title>愼判事亭</title>,<text>鳥語聲聲碎。桃花樹樹明。江流如作酒。相對許相傾。小亭遙對水雲村。江鳥江花慰客魂。借問主人何處去。石頭牢落有窳樽。</text>
<title>次洛園病中吟 四首</title>,<text>怪鳥有情鳴古木。流霞無計賞殘花。昔年春色途中盡。今日韶光病裏過。今人要上人。盡道能彈琴。宮商旣不卞。況復峨洋音。洛郊志于古。非復今時琴。世間小所許。惟賞栗村音。日將漁釣子。彈罷松風琴。指下絶哇響。胸中存大音。</text>
<title>烏川社會。次洛園。二首</title>,<text>花下成奇遇。溪邊作勝遊。供詩有佳興。不醉不宜休。花落知春暮。山高覺日斜。群賢高會處。傾盡酒如波。</text>
<title>謝李近夫 迥 送鵝</title>,<text>才乏臨池妙。雙鵝荷送籠。自今亭下水。無復射人蟲。</text>
<title>洪陽次朴年兄仲文韻</title>,<text>滿堂胡不樂。爲有向隅人。我亦曾傷虎。傷心湖海濱。</text>
<title>錦城雨中送人</title>,<text>秋霖鳴浙瀝。暮角雜宮商。歷問人歸路。悽然倚畫堂。</text>
<title>遊葩串。遇雨而還。次韓景純韻。二首</title>,<text>天公多戲劇。紅紫謾粧林。兩眼還無暇。孤吟費寸心。催詩寒雨欲沾衣。爲愛溪山緩緩歸。莫趁斜陽驅馹騎。沿途曲曲賞笞磯。</text>
<title>淸川縣館。次板上韻。</title>,<text>秋雨空階滴滴。秋山落葉仙仙。寒鷄腷摶爭叫。客枕攲危不眠。山外寧知有酒。杖頭叵耐無錢。西原明日乘興。馹騎喜君共聯。</text>
<title>次雲皐器仲韻 三首</title>,<text>故人標格神仙流。醉臥高齋守岑寂。栗村逋客狂且愚。斜日揮鞭赴前約。大酌流霞已昏黃。半壁靑燈更明滅。階前流水兮泠泠。戶外靑山兮寂寂。中有一人黃其冠。與我曾結鷄豚約。勝事須憑一筆傳。千載蘭亭跡不滅。三杯傾盡大道通。一曲彈來萬壑寂。平生兩癖入膏肓。甘以寬平處隱約。君不見今古英雄人。磊落肯與雲俱滅。</text>
<title>贈薛都司桓夫 虎臣○中原人</title>,<text>皇朝良將薛其姓。氷蘗淸標伯夷聖。行營來住永嘉府。人人手額爭相慶。腐儒如生亦草偃。飽觀號令秋霜淨。壺漿一朝拜和門。載色載笑恩眷盛。燕頷虎頭是前身。投筆英心自天性。肆筵設席酒未半。令彈琵琶和新詠。曲中何者最堪傳。忠孝一言我所敬。千年休詑景宗才。妙韻勝似狎競病。東征兩載意如何。雨雪直扺楊柳花。屬國風土異中華。萬里食息鬢鬖髿。登樓已草仲宣賦。望辰每吟工部歌。丹衷半夜衝斗牛。鞅掌不遑顧私家。將軍此行小邦幸。行獵島夷若麇麚。莫敎關笛動鄕思。麒麟異日生光華。卽今醉酒又飽德。逸興恰似乘煙霞。巴謠不合和陽春。日向儲胥手空叉。</text>
<title>和桓夫西江月 二首</title>,<text>蟲鳴鳥鳴。時序去鼎鼎。風淸月淸。客子心耿耿。封豕長蛇。左海橫行。遑恤鄕關。鶴迥車轔。馬彭壯志。上貫牛斗星。天道屯而亨。直待功業成。報君恩幸。政好泛五湖煙艇。雲狂雨狂。波浪高千丈。山長谷長。蕙蘭無人賞。考槃之樂。永矢不忘。世事那入夢想。素琴一張彈罷。峨峨與洋洋。千載遇聖皇。東征濟黔蒼。洪恩甚廣。爲日日祝壽稽顙。</text>
<title>呈北枝 二首</title>,<text>丈人夙慕䲭夷子。浮休甘作江湖客。風流不減謝東山。豪富可埒石金谷。凌雲華構丹靑新。滿座高朋談笑熟。却恨洞房鎖玉貌。不及昭陽鴉帶日。笙歌隔簾最無聊。麈尾驅牛殊不惡。簑衣不妨叩松門。還嫌姓字換一夕。雪窓猶苦眼雙寒。竚看籬邊人衣白。我本山陰興盡人。還作灞橋肩聳客。技妙穿楊學王公。詩要惹僧慙鄭谷。憶曾射䇿金門歸。不及山中白酒熟。不向邯鄲夢黃粱。欲敎玲瓏唱白日。相如之肺王肅眼。叢集一身交作惡。瓊章況復步拙吟。手之口之永今夕。丈人許結鷄豚社。詩酒相酬效元白。</text>
<title>坡州。次陽村憶鄭公韻。丁亥○已下關西錄。時大人自燕京還。故往候龍灣。</title>,<text>昔年傾蓋地。眉宇世情無。北海摶長翼。東華踏畏途。却緣偏養樂。不恤故園蕪。暮笛山陽路。重經堪一吁。</text>
<title>平壤 二首</title>,<text>西遊客意倍悽然。古堞秋晴惹晚煙。浮碧樓臨雲外雁。練光亭壓水中天。前朝餘物惟喬木。先聖遺規只井田。往事悠悠不堪問。離離禾黍動南阡。西關形勝已神馳。此日傷心過故都。瑟瑟秋風驚短䇿。荒荒晩日趁長途。龍藏古井深千尺。箕畫餘疇耿九區。弔古悲今是何事。滿城餓莩最堪吁。</text>
<title>統軍亭次韻 十首</title>,<text>龍灣此日欲寬情。指㸃山河强問名。雲碧一痕遼野闊。江澄千里海波平。風前攲枕應難穩。笛裏羇心只自驚。誰識候門稺子意。秋宵耿耿到天明。腐儒隨處動詩情。慙愧詞壇未有名。登閣何嫌犯庾亮。乘槎元欲問君平。離魂已向遼雲遠。羇夢偏從塞雁驚。休道西關好風景。抵年秋日暮還明。徙倚危亭日日情。遼山入望摠無名。紅顔滿座何從悅。杯酒澆胸亦不平。反面夢成纔欲喜。隔江煙起幾番驚。憩來斗屋愁尤切。空向前窓閱晦明。先來到江。晝必放煙。以報此邊人。○右思親登眺秋風最放情。一城形勢稱亭名。老將誓心慙講好。强胡款塞願輸平。廟堂振古饒長算。刁斗從今自不驚。更喜君王遴鎖鑰。西門號令曉霜明。統軍要在識群情。債帥何心只點名。兵到孫吳不厭詐。韜稱文武貴持平。風雲龍虎威曾壯。奇正縱橫勢若驚。此法不傳今已久。西山死去更誰明。右亭名氷蘗高標久感情。曾於嶺外聳聲名。出山有老錢應大。傍路鑱辭石已平。塞北風霜魂欲斷。終南松月夢長驚。相逢此日休相訝。秦鏡重磨照膽明。宣恩西塞慰民情。始識淸標未忝名。拙比道州要下下。寬如定遠尙平平。邊關少警塵常靜。窮巷安眠犬豈驚。至澤不咸知舊憾。歸來愼莫效淵明。右呈主官爲向將軍謾布情。請君求實不求名。三堂勿謂酒無事。一路休論時太平。惻隱須因飢溺擴。脊梁不用死生驚。千年英傑知誰慕。漢室忠貞有孔明。右呈通判學術空疏蕩性情。深慙沒世不稱名。熊魚輕重誰能辨。事物權衡孰使平。茅塞半生眞是患。屋荒今日最堪驚。反求有路知何在。經訓昭昭日月明。十載林泉保此情。世間人未識吾名。行穿石逕不知險。坐倚危床惟覺平。得喪曾從塞老定。是非休向漆園驚。靈臺儻得澄如水。利害交前易講明。右自詠</text>
<title>李汝玉 璿 以團鍊赴遼。喜甚。詩以送之。</title>,<text>爲把離杯上統軍。塞歌關笛亦堪聞。從君指點遼陽路。眼力還迷鶻嶺雲。界遼有山曰松鶻雙翎欲借就陽禽。飛入遼雲愬別心。今日渡江君獨去。空將短律盡情吟。</text>
<title>八月七日夜。大雷雨。有感而作。</title>,<text>秋深塞外此歡迎。寒雨兼雷半夜驚。行李不知何處宿。客窓愁坐到參橫。</text>
<title>義順館南茅亭書懷 二首</title>,<text>思親今幾日。楓葉代鵑花。縱有平安字。其如定省何。看雲長費眼。步月豈思家。誰道同仁盛。封疆限一河。欲問通遼道。雙眸已眩花。駕遊眞戲劇。樽酒柰愁何。心逐雲踰塞。魂從夢到家。華夷分界域。脈脈歎關河。</text>
<title>一路守令。例以麥熟廢賑。殭尸屬於路而不之恤。龍灣令公獨撫摩之。其言曰。麥熟云者。乃誣上之語。余聞而歎服。感賦 二絶</title>,<text>逢人能說刺人非。入井誰拯赤子危。莫道書生阿所好。推仁惟有使君知。休覺陶潛昨日非。西關民物仗安危。心勞撫字同韓相。應識吾王恨晚知。</text>
<title>同主官令公泛舟鴨江。沿流而下。口占近體。上流距城十五里。今水勢衝蕩。義順館下威化等島民田竝被衝沒。甚可慮也。</title>,<text>民傳省斂使君來。手額爭嗟劍戟回。峽裏風高催畫角。江心日晚把金杯。堪憐令節非吹帽。宜欠佳姬奏落梅。始覺大平今有象。沿關隨處狼煙灰。是日乃中元節。使君不用歌吹故云。</text>
<title>奉呈邊奉事寅吉 應福○入龍灣始逢。爲塞外交。</title>,<text>逢君度日展幽襟。傾盡殘杯到夜深。莫恨世無知己者。幽燕豪氣古猶今。邊本遼瀋人故云</text>
<title>團練渡江。爲雨所阻。不勝憫迫。復次前韻。</title>,<text>西遊始流火。濡滞到黃花。虛館安眠幸。脩途滞雨何。有雁添新恨。無心憶故家。乘槎泛鴨水。直欲上天河。</text>
<title>輓郭判事之元</title>,<text>晦跡舌人職。于今五十年。相分在花月。重見擬秋天。白髮輕千里。丹心耿九泉。蘆原舊雲物。此日倍蕭然。</text>
<title>敬次鶴峯金先生韻。呈南丈。</title>,<text>山圍庭院風煙好。春晚江城草木深。日暮酒醒人尙臥。隔林時聽栗留音。</text>
<title>次錦陽精舍韻。贈黃景栗。</title>,<text>巖頭混混一溪廻。洞裏菲菲百卉開。鄙吝自消芝室話。從今可得洗靈臺。</text>
<title>次李希之傷春韻 二首</title>,<text>遊遍春天雨後山。山靈迎我慰愁顔。風光辜負塵埃裏。始向殘花涕淚潸。尋春佩酒入溪山。幸遇嘉朋一破顔。欲問杜鵑春盡處。杜鵑無語不禁潸。</text>
<title>躑躅</title>,<text>躑躅臨池欲自誇。孤䕺無力摠低斜。春光已老花隨老。始酌叵羅欲賞花。</text>
<title>次蔡養叔韻</title>,<text>有酒難兼溪逸六。無人誰共馬成三。只愁半夜風稜酷。猶喜孤燈句律嚴。</text>
<title>伏次叔父韻 二首</title>,<text>坑熱霜寒朝臥穩。那知曉日已生東。年來妙悟治心訣。除却胸中妄想空。閒看無心出岫雲。遠江聲外百無聞。酡顔晚對酣霜葉。自喜荒村絶世紛。</text>
<title>次月波亭韻 二首</title>,<text>風恬波定月明秋。時有玄裳飛掠舟。驚起浪吟蘇老賦。整襟危坐任江流。霜風蕭瑟客悲秋。獨下高亭上小舟。長嘯一聲山日沒。金波倒映碧波流。</text>
<title>讀牧隱詩句有感。足其末二句。</title>,<text>偶向東籬羞滿面。眞黃花對僞淵明。牧隱於今始覺韓山子。不食葷腥別有情。</text>
<title>贈張旅軒德晦</title>,<text>思君叵耐夢魂銷。合沓靑山望裏遙。撫劍長歌誰與和。悄然不寐到中宵。</text>
<title>秋山起暮鐘爲題。兩甥有佳作。仍次其韻。</title>,<text>舂容聲漏暮山雲。時帶蕭蕭落葉聞。境僻已知隣上界。心幽那肯慕塵紛。</text>
<title>夕陽人倚樓</title>,<text>北溟何日化鵬遊。志欲圖南倚古樓。長嘯一聲山日暮。更彈霜劍意悠悠。</text>
<title>栗園 癸巳</title>,<text>蟲鳴蛙吠動秋晴。野渡孤舟盡日橫。賴有楚人騷些在。篷窓醉臥詠蘭蘅。對酌淸尊散遠愁。白蘋紅蓼滿江秋。水禽亦愛忘機者。飛近騷人醉臥舟。</text>
<title>過燹墟有感</title>,<text>飢厖戀主迎人喜。乳鵲尋巢向客鳴。無限春風新物色。夕陽回首摠傷情。</text>
<title>和高提督 應陟</title>,<text>家在江南煙水上。手中曾折一枝梅。欲寄美人愁驛使。如今却喜覯良媒。</text>
<title>次子期丈卜居武陵韻</title>,<text>煙霞深處是君棲。琪樹千尋日月低。半世風塵不關念。臥看沙際舞鵾鷄。</text>
<title>送別李愳齋克休 時以馬官赴召村</title>,<text>君向江南橘柚鄕。霜風吹送滿林香。遙知驛路驅馳日。政是山人醉夢長。</text>
<title>送韓巡相 孝純 遞任還朝 二首</title>,<text>繼餽論兵鬢已蓬。誰將巨筆頌斯功。中興政待公歸相。其奈東民詠渚鴻。三載驅馳戰伐場。淸忠一德鎭南荒。離亭爲送王孫去。極目寒蕪惹恨長。</text>
<title>訪權松隅 味道。 途中口占。二首</title>,<text>睡起江樓訪隱淪。千林嫩葉翠陰新。野人莫拜騎牛客。客亦騎牛是野人。騎牛穿入碧山雲。來叩松門日未曛。明日淸和是佳節。此行端爲聽南薰。</text>
<title>次孫伯善 有男 韻</title>,<text>江村纔有兩三家。掩映樓臺樹影斜。日暮酒酣歌浩浩。乾坤萬物柰吾何。</text>
<title>暮春有感。呈同棲諸君。</title>,<text>紅稀綠暗客心迷。吟得新詩强自題。蜀魄亦悲春色暮。落花枝上盡情啼。</text>
<title>四月六日。泛舟前江。吟呈諸友。</title>,<text>松舟晚泛洛波淸。橫泊蘭洲暝靄生。爲抱瑤琴彈一曲。高山流水最關情。</text>
<title>林臺還。吟得一絶。示嘉仲。</title>,<text>高樓千尺倚江城。芳草萋菲動客情。醉臥空齋歌伐木。幽禽何事更嚶嚶。</text>
<title>疊淸字。呈反求齋權景源。混</title>,<text>桂棹中流水月淸。滿汀芳草喚愁生。如今逢著知音友。論盡江湖十載情。</text>
<title>孤山。敬次退溪先生韻。</title>,<text>孤山千載擅風流。梅已査牙鶴不留。短棹將迎雲與月。客來何必枉回頭。主人襟韻勝希夷。一半華山分我否。欲將泉石作吾私。笑倚松根不語久。</text>
<title>疊前韻</title>,<text>濯足淸江萬里流。溪山慰我暫時留。亂離無限傷心處。夜雨蕭蕭白盡頭。呑聲逃死亂山中。强把蓍龜問可否。吾知歲運轉亡胡。小往大來應不久。</text>
<title>次西厓柳先生韻。題玉輪詩軸。</title>,<text>淸宵聞說楓岑勝。胸次森然萬二峯。却恨十年曾理屐。正陽眞境阻遊筇。</text>
<title>詠菊</title>,<text>楚客秋來不禁悲。一壺聊賞傲霜枝。從今酒債知無欠。無數金錢傍北籬。</text>
<title>十月大雨。梅樹露結如珠。次南顯卿 興達 韻。</title>,<text>暮雨同登溪上樓。露粧寒樹客情幽。莫敎山雀輕搖落。花葉無從覓樹頭。</text>
<title>謝北厓貽琴 三首</title>,<text>故人贈我綠綺琴。窓外棲烏啼夜深。古調雖彈人不識。惟有明月來相尋。遠寄瑤琴學妙音。故人眞解故人心。近來夜夜幽窓畔。彈罷峨洋月古今。獨憑江檻孰知音。流水高山只此心。聲耳有無君莫恨。那知古者不如今。</text>
<title>借洛園竹盆</title>,<text>盆上誰栽紫竹生。危枝疏嫩感幽情。只應培養風霜節。移傍梅窓竚鳳鳴。</text>
<title>寄洛園</title>,<text>幽居無事掩柴荊。惟有琴書養性靈。忽憶故人愁不寐。隔窓寒雨暗深更。</text>
<title>盆竹枯死。寄洛園。</title>,<text>溪竹旣枯園竹腓。風煙兩地減光輝。欲傳瘦影托心賞。盤礴無人能解衣。</text>
<title>送別眞城倅任弘甫 啓英○二首</title>,<text>長途風雪正紛飛。爲把深杯話別離。聞道桐鄕遺愛在。民心如石不須碑。惠溢雷封政有聲。聞風孰不願爲氓。如今忽草歸田賦。錢百方知父老情。</text>
<title>訪琴惺齋 蘭秀 吟呈一絶</title>,<text>林下今年避世紛。親朋笑語覺彌溫。山陰此日堪乘興。爲愛煙江雪一痕。</text>
<title>呈南華峯和甫</title>,<text>離群數載臥江鄕。靑眼重逢喜欲狂。傾盡一尊回白首。晩村煙樹更微茫。</text>
<title>雪月丈有詩筒及濂洛風雅詩以求之</title>,<text>煙霞隨處要牢籠。抵死惟嫌語不工。囊面錦丈曾弊久。詩成還欲納郫筒。天敎濂洛振風騷。六義森嚴日月高。架上已知無長物。一編相贈等秋毫。</text>
<title>遙呈春塘</title>,<text>竹窓高臥夢軒虞。身世輕於泛水鳧。遙想淸新詩句裏。滿溪風月不支吾。</text>
<title>次贈晚晦</title>,<text>春來衡泌共棲遲。今日陽關別馬嘶。莫道飛烏何所集。上林知有合棲枝。</text>
<title>伏次先君韻上文村叔</title>,<text>扶醉初尋小有天。蕭然茅屋碧溪邊。主人底事堪消日。惟對淸波白鳥眠。</text>
<title>次呈松亭</title>,<text>碧嶺丹崖頻入夢。尋眞一計十年餘。如今鶴背人何處。惟有煙雲擁翠虛。</text>
<title>彈琴臺</title>,<text>古臺埋沒鬬鼯麕。山色遙連月岳雲。一曲峨洋雖寂寞。江聲松韻亦堪聞。</text>
<title>樓巖送奴</title>,<text>鶴髮斜陽幾倚門。還憐遊子曠晨昏。竹關東望重重隔。歸思迢迢入暮雲。</text>
<title>次朴敬仲 協 望雲亭韻</title>,<text>下有歸來上有廬。中間更有錦城居。太平底事忘年老。雲畔耕田月下漁。煙雲長護隔林廬。云是茅山隱者居。却恨商川舟楫手。蕭然盡日事耕漁。</text>
<title>水鳥</title>,<text>昨夜江波得雨肥。蘋洲向晚霽煙霏。水禽忽爲行舟起。應覺人心未斷機。</text>
<title>彈琴有感</title>,<text>玄鶴于今隔四年。蛛絲成網掩鵾絃。分明手澤空如昨。三弄那堪淚徹泉。</text>
<title>寒食有感</title>,<text>寒食王城白日遲。街頭楊柳政垂絲。箇中無限傷心事。不及封塋瞻埽時。</text>
<title>雨中有感</title>,<text>春雨霏霏滿洛城。客驚歸夢午鷄聲。明朝浩蕩鷗波闊。安得身如一鳥輕。</text>
<title>三月二十六日。夜泊鼎浦有雪。</title>,<text>下碇蘭洲夢始回。滿江風浪更喧豗。東君嫌却山花落。一夜催成六出來。</text>
<title>馬上口占。寄勿軒。</title>,<text>洞裏乾坤別樣開。小溪芳草碧成堆。知君不放挑花浪。恐有漁人再度來。</text>
<title>廬院和琴大調 宮奏</title>,<text>晦迹雲林已十年。無人能解伯牙絃。聖功須向蒙齋做。山下時時看出泉。時寓童蒙齋</text>
<title>嘉仲還有懷。示同棲諸君。二首</title>,<text>晴粧山色捲朝嵐。風颺蘭汀去客衫。誰笑離愁生不斷。暗牽芳草滿江南。峯回路轉鎖煙嵐。惟有輕風透葛衫。怪鳥時時驚蝶夢。北山啼盡更山南。</text>
<title>謝顯卿惠藥</title>,<text>故人贈我延生劑。嚥罷刀圭體覺輕。鼎器從今知不弊。眼前咫尺是蓬瀛。</text>
<title>養浩樓。和同棲諸友。</title>,<text>此夜疏狂不自裁。爲携尊酒上江臺。一天明月供淸賞。模却前山翠影來。</text>
<title>柳絮</title>,<text>日長庭院午風淸。輕薄楊花點點明。笑殺兒童强解事。晴天喚作雪飄零。</text>
<title>夢見權定甫 宇 有感</title>,<text>華表何年逢姓丁。人間初失石曼卿。夜來不忍看乾象。爲有文星與酒星。</text>
<title>聞鶻鳩</title>,<text>洛山南畔梨花樹。喜爾枝間自在鳴。今日五蘆峯下聽。凄然不似昔年情。</text>
<title>寓童蒙齋</title>,<text>人曰渠今已白頭。胡爲來與小兒遊。我言幸托童蒙契。應免齋中座上羞。時與諸友會講。有會錄。</text>
<title>次權靑巖 東輔 韻。題而述草堂。二首</title>,<text>六出雕成樹樹花。人間無處不繁華。最憐凉月相宜夜。大醉長歌澗上家。品題秋月與春花。共倚茅齋看物華。誰遣主人專一壑。暮年吾亦欲移家。</text>
<title>廬江夜坐書懷 壬辰五月。以倡義事到院。</title>,<text>江沙如雪月添輝。萬里晴空旅雁歸。倚樓長嘯星河爛。壯氣中宵可解圍。</text>
<title>病餘賞梅。次東坡十絶。呈雪月丈。</title>,<text>梅兄標格擅天和。開向春風勝韻多。若使再逢林處士。暗香疏影更如何。爲賞瓊葩獨上臺。月明庭靜一尊開。風流曾許粧妖額。何似飄零襯碧苔。木帝行春昨夜回。不分南北一時開。雪膚綽約當風立。疑是姑山處子來。花下傳杯罄玉樽。花前岸幘醉昏昏。酒醒半夜香浮動。詩欲成時還斷魂。粉瘦瓊寒一樹花。月明疏影更橫斜。主人嗅罷堪乘興。欲向前村訪酒家。一氣循環落又開。昔年今日雨曾催。如今蓓蕾枝枝發。更喜霏霏細雨來。洛浦神魂爲玉蕊。姑山仙骨幻瓊枝。爲憐淸艶看無厭。此癖從來未易醫。夜半風顚花盡飛。査牙窓外只空枝。莫言寂寞緣花落。更有前頭結子時。水府鮫人賣寶輕。枝枝點綴夜光明。平生我亦輕財者。今向寒梢却有情。水北山南是我家。尙玄還喜思無邪。縱無自遠朋來樂。賴有窓前滿樹花。</text>
<title>送洪子敬 汝栗 還朝</title>,<text>君乘殿中驄。我管山中雲。顯晦雖不同。心事無蕕薰。春風吹別袂。竚立憂心殷。靑山尙殘雪。桑海猶妖氛。干戈去年事。痛哭何須云。滔滔擇棲日。惟君能不群。一幀天日表。背負遵海濆。丹心旣無愧。彝鼎當銘勳。哀哉南嶺人。盡膏齊斧斤。如何更箕斂。冤號不堪聞。惜無魯仲連。談笑能解紛。惜無卓太傅。黎庶安鋤耘。君歸問時宰。誰是唐虞筋。勸圖中興業。上佐明明君。梅窓負朝暄。翹首書同文。</text>
<title>天中節。步往四當軒會村友。丙午</title>,<text>沙白江淸杜若香。杖藜徐步意偏長。南風解事輕輕至。吹拂遊人醉面涼。</text>
<title>訪水亭</title>,<text>瓦屋如焚不可眠。幽情每向水亭偏。騎牛緩緩垂鞭去。怕有新詩琢未圓。</text>
<title>題友人蓮亭</title>,<text>滌盡熇炎細雨天。紅衣翠蓋最嬋娟。憑欄坐想濂溪子。不必峯頭十丈蓮。</text>
<title>沃原驛。次板上韻。</title>,<text>身似匏瓜繫一州。神馳皆骨與頭流。如今始奮天池翼。方副莊生第一遊。</text>
<title>峴山府有感</title>,<text>杳杳音容痛莫追。桐鄕惠化至今遺。枕山城郭依然在。遼鶴重來不禁悲。</text>
<title>萬瀑洞鶴</title>,<text>拗頸閒眠翠壁陰。山僧遙指是胎禽。莫嫌空谷遊筇響。欲借雙翎采紫金。</text>
<title>次四仙亭韻 三首</title>,<text>人間此地有蓬瀛。六六峯巒替畫屛。登眺莫嫌歸去晚。沙鳴棠落夕陽汀。仙浦仙亭按海洋。蕭蕭山雨送輕涼。蘭舟一泊停杯看。面面雲巒呈淡粧。海鷗相狎似曾知。脫落機心愜素期。亭上四仙能解意。强敎山雨替催詩。</text>
<title>襄陽使君金道源 涌 壽母生朝。次心源 澈 韻。</title>,<text>花山自古號雄州。座上雙難第一流。今日萱庭叨末席。不妨淸酤凸瓊舟。</text>
<title>宿龍仁</title>,<text>暮境衷情關喜懼。明時榮寵感遭逢。驛程漸向西湖去。計距家山應萬重。</text>
<title>次趙海運怡叔韻</title>,<text>浩浩雲濤杳接天。眼窮齊魯始爲邊。最憐落照蒼茫外。點點螺鬟斷復連。</text>
<title>德山縣。次具柏潭韻。</title>,<text>終日驅馳原隰間。鏡中無復舊韶顔。幽人每笑休官話。不敢明言戀故山。</text>
<title>過又晚浦</title>,<text>扶病重經又晚津。船頭鼓角鬧江神。寄言白鳥休驚怪。我亦難馴浩蕩身。</text>
<title>漁翁</title>,<text>漁翁載網暮洲立。笑我霜毛入紫陌。箇裏閒忙縱有殊。利心不斷元同格。</text>
<title>舒川浦。點送舟師。和賈公黯韻。呈水使奇仲綏 孝福。</title>,<text>輕著儒冠不學兵。功名無分誤平生。白頭試閱豼貅壯。勝似桓榮作老更。</text>
<title>蓮亭。次沈使相學而韻。二首</title>,<text>菡萏淸香滿一池。微風時動漾晴漪。攲傾羞借醜稭直。還向濂溪思舊知。誰將麻稈揷前池。翠藕紅房困碧漪。邂逅南坡老仙伯。光生半畝感新知。牧伯揷麻骨。以防蓮實見偸之患。使相大笑。令盡拔。仍以詩嘲之故云。</text>
<title>麻谷寺偶吟</title>,<text>驅馳原隰宦情微。松菊荒猶未賦歸。竹院幸偸閒半日。晩山黃葉欲紛飛。</text>
<title>路邊紅䕨纏松幾十丈</title>,<text>火龍戰敗倒秋風。鱗甲殷然映半空。洞壑欲燒天又夕。奇觀驚動灞橋翁。</text>
<title>淸州南石橋玩月 二首</title>,<text>炎月微雲銀漢外。淺斟低唱石橋西。欲知鄕思撩人處。野色蒼茫入夜迷。秋宵共跨臥波龍。蟾桂婆娑影欲空。莫怕世人輕指點。是身已在廣寒宮。</text>
<title>中原。寄韓石灘孝仲。</title>,<text>故人遙在千山外。秋晚中原雁影寒。羌笛無端來客耳。爲搔短髮倚欄干。</text>
<title>次南坡相公韻 二首</title>,<text>琪樹瑤花處處幽。丹丘山水擅靑丘。洞天合有騷仙跡。手額爭知第一流。誰排弱水接澄淵。回首仙山一悵然。明日龜潭乘彩鷁。不須衝雨濟深川。</text>
<title>彈琴臺。次韓石灘韻。</title>,<text>琴臺日暮結愁雲。中有當年戰士魂。付與冤聲臺下水。鳴灘下愴抵宵分。</text>
<title>次韓景純韻</title>,<text>峽中前夜雨新晴。秋色都驅入雁聲。孤客聞來猶有恨。臨歧況復送君情。</text>
<title>次金正德 信 韻 二首</title>,<text>客裏逢君湯井東。音容不與少年同。對床細話燈花落。曠野休悲兕虎窮。嘉君肥遯臥廧東。不向人間較異同。卻恨此身輕一出。光陰行見壑蛇窮。</text>
<title>敬次退溪先生題僧軸韻 丙申</title>,<text>一鉢一筇兵火日。雲林隨意去還留。却慙白髮悲時客。役役東西賦遠遊。</text>
<title>贈浙江人 三首</title>,<text>上國高明小國人。客軒相對笑談溫。他年何處相思切。嵐捲靑山月一痕。江南形勝擅西湖。和靖先生德不孤。更問蘇堤楊柳樹。至今依舊帶煙無。右問西湖蘇堤千載英靈白馬潮。至今香火尙未消。棲霞嶺與胥山廟。相距中間幾怒濤。右問岳王，伍員廟遠近。</text>
<title>嘲黃會元 汝一，趙休甫兩君。二首</title>,<text>白骨叢邊度歲華。八年倭賊亂兵戈。多情察訪宣傳淚。更漲龍興江水波。文章卓越黃山谷。才智高明馬服君。萬古雙城誰善政。碑成墮淚獨超群。</text>
<title>失題</title>,<text>皇華使節映江濱。滿峽秋光分外新。幕下病慵何所恨。眼中還少意中人。</text>
<title>新造橋梁。權時中佩酒來。因微雨散歸。途中口占。</title>,<text>出岫寒雲掩日輝。幽人遙採蕙蘭歸。一壺傾盡俱扶醉。直抵松林雨濕衣。</text>
<title>有感 二首</title>,<text>傳野煙沈問幾年。如今奙鍤滿山前。英雄不入君王夢。穹昊無心濟巨川。姓名欲記新遊客。紅紫重開舊杜鵑。泉下故人今已矣。空將文字世間傳。</text>
<title>結網有感</title>,<text>綠漲鷺鷥新浦水。紅蒸躑躅舊年叢。眼前風浪高千尺。不及篷窓結網翁。</text>
<title>奉別權守之 泰一 赴野城 三首</title>,<text>五馬元非賁一身。專城自是爲雙親。繁華花柳沿庭色。歡樂春萱滿室春。鑑影亭前傾玉斝。淸心樓上膾銀脣。公家素業惟廉謹。會見謠桑頌袴民。一入千尋宦海間。自憐遊子鬢毛斑。君歸定過桃村路。爲問孀親安未安。五十衰翁叨翰苑。聰明才俊合耶不。任他老少登題品。叵耐孤蹤薦廟憂。</text>
<title>夏日登山偶吟</title>,<text>獨凭松門玉尙寒。自歎凡骨遇眞難。三韓往事無由問。一世塵波不我干。眼底乾坤何浩浩。壺中日月正團團。陽精草長應堪採。從此林泉樂考槃。玉尙一作碧玉</text>
<title>和勿軒留別韻</title>,<text>高臥江湖四十年。閒隨漁父慣乘船。詩瘦我曾同杜甫。詞壇君不愧庭堅。論文數日惟騷雅。沽酒前村雜聖賢。莫恨今朝相別易。前期知在九秋天。</text>
<title>擬和李提督 如松</title>,<text>靑丘兩載困戈干。帝欲同仁一怒安。東海氛消千古快。南山祝罷萬方歡。民思至理因多難。物感陽春爲後寒。從此梯航通九八。定知閒却伏波鞍。</text>
<title>設伏道潭 在龍宮。退宿石峴有感。</title>,<text>卌年晦跡澗之邊。慙愧時危始許身。鳥雀無情啾白晝。臣民有恨泣靑春。旄丘誕葛何多日。漢水鏖鋒想此辰。勳業未成搔短髮。鏡中漸覺白於銀。</text>
<title>次李器成 遲 伴鷗亭韻 二首</title>,<text>樓臺弘敞洛江頭。形勝當年占上流。郭外微茫平野闊。天邊森列亂山稠。風煙滿目饒詩料。酤醑盈尊散客愁。欲識人心機已斷。須看波面不驚鷗。迷途十載雪盈頭。鏡面還慙對碧流。滿地干戈經目慘。一簾風月入杯稠。欲求仁智寧無樂。雖處江湖自有愁。昔日深盟今不負。相親相近水中鷗。</text>
<title>敬次雪月堂寄示韻</title>,<text>竄伏窮山日抵年。霜華耿耿客頭邊。登城將卒誰持久。蔽水蒙衝盡被堅。自分今朝死溝壑。不知何日靜塵煙。廟堂應有懷來策。山必梯通海必船。</text>
<title>次趙月川先生壁上韻</title>,<text>先生謝事閉門深。壁上親題首尾吟。風月無邊輸几案。乾坤不毀在胸襟。每憐吾黨多迷路。不慍時人少賞音。今日始從函丈問。就中何法可安心。</text>
<title>次雪月堂韻 二首</title>,<text>不讀龍韜過半生。時危無路展葵誠。峨冠曾此治鉛槧。大劍如今事戰爭。墟落晚煙人下淚。轅門曉角客傷情。凱歌他日還山急。肯向燕然勒姓名。北來消息杳無因。草莽孤臣恨不辰。袖裏有韜摧勁敵。胸中無術濟生民。乾坤黯黲霜凝甲。關海腥膻血浥塵。待得華陽歸馬後。幅巾還作枕流人。</text>
<title>次二松 二首</title>,<text>將軍臥甲避愁深。愁已尋人上短簪。泉石從來眞勝已。風塵何處覓知音。劍騰古匣生雄吼。桂送澄輝入浩吟。壯志漸衰成老大。乾坤應笑少年心。靑衣滿壘似屯雲。夷禍當年不忍聞。眼底山河渾不賴。域中天地若爲昏。隣交曾恨憑三寸。陽復方知喜十分。世道挽回賢佐在。此身還擬臥柴門。</text>
<title>次金晴巒 允安</title>,<text>島夷爲孼古來無。劍戟森森滿四隅。委質何人酬主辱。披肝底處獻臣愚。帝秦堪蹈魯連海。救趙難偸晉鄙符。痛哭一聲山日曉。隔窓棲止有飢烏。</text>
<title>次簡齋舟行遣興韻</title>,<text>千里微茫雲外嶺。孤舟蕩漾雨中灘。非魚誰解爲魚樂。惟客方知作客難。春入碧灣禽語軟。日斜靑嶂棹歌殘。高吟莫作悠悠聽。漫興猶堪句句看。</text>
<title>次金心源韻</title>,<text>百尺高樓倚晚空。登臨蒼翠杳茫中。閒來采把洲邊若。醉後調成膝上桐。短棹共迎千嶂月。細綸時颺一溪風。深情已幸隨年少。末契應憐托老翁。</text>
<title>題雙松堂</title>,<text>高堂今日意逌然。尊酒論心問幾年。托契曾從先祖厚。題詩要許後昆傳。雲蒸北谷成朝雨。炊起前村惹晚煙。莫怕兒童齊拍手。不妨山倒碧溪邊。</text>
<title>次洪明府 履祥 韻</title>,<text>兩衙城主。俱以便養乞外。莅本府。時大夫人年皆高邁。又同一庚。一時異事。是秋城主爲二衙大夫人生辰設宴。有祝壽之什。間出示龍吉。仍命和進。龍吉喜道盛事。謹拜手步韻助祝。時判官尹齊賢專城榮養享遐齡。嶺外相逢又一庚。坤月菊秋張綺席。龜年鶴算祝瓊觥。爲他金母人間現。須用仙璈地上轟。盛事只今傾一府。兩家休道有輸贏。</text>
<title>呈張德晦</title>,<text>山南酷愛臥深閨。有約不來無軏輗。鳴葉隨風來撲面。寒雲滿壑去迷蹊。塵寰自與仙區近。勝境難容俗骨棲。靜裏抱琴彈一曲。曲中山岳漫高低。</text>
<title>次寄鄭彦輝 爀 琴射之作</title>,<text>年去年來萬事違。海翁先我已忘機。失之正鵠反諸己。彈得峨洋知者稀。明月賞音來石逕。靑山勝己當苔磯。醉中時倚松關臥。不恨如今露濕衣。</text>
<title>贈梁將軍 時以張摠兵榜中軍過本府</title>,<text>皇恩天大東漸遠。簡將如今屬可堪。磊落名聲曾斗北。扶搖羽翼自溟南。胸藏萬甲從韜略。手奠三韓在笑談。借寇君門知路斷。故將別淚灑征驂。</text>
<title>竹西樓。次孫八淸而善 守慶 韻。</title>,<text>海上如今踏十洲。沿途雲物可全收。山爲鳥獸藩籬好。溟作魚龍窟宅幽。白石晴川令眼豁。蠻煙瘴雨使心愁。重來恰似遼東鳥。扶醉長歌上畫樓。</text>
<title>重遊楓岳有感 癸未春。陪家君遊。今庚子夏。與方伯洪渾同遊</title>,<text>鰲擲三山獩貊東。爭流競秀畫難工。雕憑玉斧修蟾手。移借神娥負岳功。護得靈仙森劍戟。光生溟渤茁芙蓉。舊時面目無添減。十八年今喜再逢。</text>
<title>長安寺次八淸</title>,<text>遊方情勝世情微。宿莽沿途處處菲。山爲靈仙工掩映。天知正直捲煙霏。嬌嬈自是供人玩。偃謇寧能怯帝威。一落塵寰應係念。夢魂長繞海東圻。夏月遊山雲霾爲患。是遊也無一點雲。故第四聯云。</text>
<title>正陽寺</title>,<text>一萬二千峯削立。東臨碧海玉岧嶢。樹陰濃綠形愈白。雲影低飛勢自驕。雪嶺在西求幷駕。天台拱北欲來朝。同遊賴有子荊在。漱石枕流憑斷橋。</text>
<title>鏡浦</title>,<text>澄湖十里近東溟。湖面無風掌樣平。蓬島茫茫應咫尺。蘭舟泛泛在空明。紅粧千載無消息。白髮今朝蕩性情。安得顚狂同賀老。爲將君賜作身榮。</text>
<title>送李叔平 埈 赴京</title>,<text>柳色都門展翠裙。西郊車馬想紛紛。遠遊壯志酬疇昔。專對高才足聽聞。萬里鄕心燕巿月。九霄仙樂鳳樓雲。太平天子恩如海。應許靑丘有副君。時以請王世子朝京故云</text>
<title>送李而立以冬至使赴京</title>,<text>恭篚玄黃聘接轅。年年日至賀皇恩。聞君將發觀周軔。恨我遙呑執盞言。駿死金臺應有骨。歌殘屠肆尙餘魂。只今宵旰憂邊圉。朝罷先須酹一尊。</text>
<title>謝雪月堂丈</title>,<text>高臥東皐洛水濱。山茹水食養精神。景鐘側畔功名薄。黃卷中間事業新。社有遠公尋結友。塢無坡老詠藏春。後生不有先生覺。那得如今悟本眞。</text>
<title>西厓柳先生輓 二首</title>,<text>光岳鍾絪縕。斯人來補君。從容陳道德。顚沛建功勳。玉色期重見。金聲不復聞。生前浪毀譽。千載太空雲。天上樓成急。人間劍解忙。士林裘失領。朝著屋摧梁。已把牙絃斷。從敎惠舌藏。西門堪痛哭。不獨謝甥羊。</text>
<title>次李仁伯數魚亭韻</title>,<text>數間茅屋傍苔磯。徹底澄泉繞竹扉。物我兩忘莊與惠。天淵俱察躍兼飛。萬殊各自呈形象。一理誰知貫顯微。莫把數魚爲事業。靜中須究所乘機。</text>
<title>馬上口占。呈沈南坡，韓石灘。</title>,<text>偸閒令日踏雲關。喜入崖開水注間。兩岸蘆花晴後雪。一林楓葉醉時顔。欲伸壯志鵬無翼。且割愁腸劍作山。却愧龍鍾幕中客。星星雙鬢已成斑。</text>
<title>水營泛戰船。偶得一律。呈水使李仲榮，李希正。</title>,<text>臨淮風度孰能當。爲泛龍驤惜解携。空碧拭銅船上下。尖巒排劍岸東西。鳳箏羌管勞牽挽。鳧渚蘭皐費品題。酒盡興䦨人已散。暮煙生浦片帆迷。</text>
<title>呈北厓</title>,<text>主人心事政休休。半世生涯付釣舟。厓北風煙憐款款。溪南雲月覺悠悠。松門縱與九關隔。石逕堪邀二仲遊。已結暮年鷄社約。不妨乘興賦驚裘。</text>
<title>寄南華峯和甫</title>,<text>昨夕贈君玄鶴琴。知君今日寫幽襟。靑山立立梅窓外。流水泠泠竹戶陰。醉裏何人不瑩聽。世間惟我則知音。春來有意能相訪。共向江花盡日吟。和甫有酒病。故五句戒之。</text>
<title>醉贈鄭梅隱子孚 士信</title>,<text>袞袞天機自不窮。春光又到洛江東。閒中懶讀騷兼雅。物外知音月與風。華髮已堪歌白雪。靑錢何處買黃封。今朝邂逅逢靑眼。一笑逌然百慮空。</text>
<title>呈春塘</title>,<text>溫溪溪水卽滄浪。天許騷翁構草堂。禽語和風驚夢急。春容帶雨送詩忙。途窮肯尙揚雄白。歲暮還歌寗戚商。我亦近傳山水曲。一尊鷄社儻相將。</text>
<title>丁酉二月二十七日。貢章天閽。席藁待罪。三月十八日夜夢。入經筵。中廟亦臨。覺而感涕。詩以記之。</title>,<text>廟堂無算轉乾坤。披腹寧辭喪厥元。悟主一言忠自激。事讐千里義當論。幽明黼座聯龍袞。咫尺天威入夢魂。側耳數旬溫語閟。孤臣江上政煩冤。</text>
<title>次李仲善贈韻 戊戌</title>,<text>分明眉宇眞龍種。叵耐蹉跎屈驥材。匹馬東西棲不定。一身天地影堪哀。吟嘲物象才難敵。呑吸江湖量亦恢。自愧散人還碌碌。但將心事向君開。</text>
<title>四當軒</title>,<text>軒成四當足棲遲。心絶云爲覺坦夷。羞斲天眞扮俗狀。肯因人黠變吾癡。湖山有量容狂跡。風月無邊趁素期。日上竹窓猶臥睡。能知抱一是嬰兒。</text>
<title>謝盧容吾 大海，崔深源 潗 來訪。</title>,<text>峽中秋氣政蕭蕭。皁蓋聯翩訪寂寥。我鬢已從前歲白。君顔非復昔年韶。割鷄競試庖丁手。祀骨方懲漆吏嘲。白飯靑芻窮未辦。但將談笑共逍遙。</text>
<title>在翰苑有感</title>,<text>隆恩至渥世無肩。野獸山禽性莫遷。金地草從鄕夢長。木天香自御爐傳。風塵斗覺迷人甚。疏糲方知養靜偏。南望親庭消息斷。問君何日著歸鞭。</text>
<title>山刹夜話 二首○寺在平海</title>,<text>修眞古寺客初尋。亂水穿雲一逕深。門對茫洋東海淼。樓當蒼翠越松林。忘形幾倒輸情酌。穩語還忙到夜心。人事明朝隨日出。一場歡笑直千金。梵宮高爽幾千尋。樓外滄溟萬頃深。免魄寒侵紅雪影。磬聲淸透碧雲林。淸談可債三更夢。熱酒還傳十載心。兵火八年人事變。更堅其利斷剛金。</text>
<title>次朱鶴林 元兆 養浩樓韻。寄示金汝修，李嘉仲。</title>,<text>端居暇日輟莊修。爲挈良朋夜上樓。虛壑涵風收地籟。澄瀾瀉月響天球。美材莫許牛羊牧。大道須從孝悌求。未喪斯文還在此。雕蟲何必數枚鄒。</text>
<title>遊淸涼。吟示權時中。二首</title>,<text>與君登眺淸涼峯。玉筍森羅如鬬雄。落葉滿溪黃沒膝。枯筇觸石響驚龍。回頭咫尺紫微北。擧足招搖靑海東。我今蠛蠓人間世。直欲驂鸞追赤松。曾向金剛杖竹行。山中邂逅摠仙靈。松杉珠綴來玄圃。洞壑霜明陋赤城。夜夜客聞笙鶴唳。朝朝僧誦梵王經。淸凉今日聯鑣地。重起當年眺望情。</text>
<title>出山。馬上口占。嘲金道源。</title>,<text>淸凉嶺外號仙區。彷彿楓岑萬二奇。自有英靈爲窟宅。故敎松檜作藩籬。賢能不憚輸多算。川岳寧嫌失舊姿。可笑相公饞幕客。又驅村酒入詩脾。時道源爲都體察從事官。方蕫淸凉山城故云。</text>
<title>醉後</title>,<text>貧家釀酒古來難。酒熟朋簪喜上顔。身後一名爭及醉。人間萬事摠輸閒。芳洲有約鷗爲侶。花巷無人竹作關。睡起獨携扶老去。綠陰深處聽綿蠻。</text>
<title>栽菊</title>,<text>我不學仙仙學我。不須辛苦養三田。靑山似戟排前運。黃卷爲巢護晝眠。事業已從階菊大。姓名當向酒尊鐫。榮枯不出乘除外。世上經營合囅然。</text>
<title>詠蜂效白體</title>,<text>趁紫尋芳粉翅忙。繁華身世太顚狂。何如日午蜂衙鬧。唼水團花作蜜房。微物尙能知分義。最靈胡不畏天常。晴窓默坐看渠苦。回首南風涕欲滂。</text>
<title>觀秦漢紀天時人事之說。有感。</title>,<text>終古興亡皆有數。誰將人事枉支撐。漢成莫道由三傑。秦滅應緣未漆城。信耳早於泜水斬。良平須向固陵烹。可憐齪齪趨時輩。何苦區區錯用情。右天時休將事事委諸天。夏葛冬裘理則然。億丈城宜連碣塞。千尋池合抵深泉。一雙白璧須憑謝。四萬黃金聽出捐。却敎黔首能歸嚮。秦漢雲仍世世傳。右人事</text>
