<title>抱琴厓詩歌七章 並序</title>,<text>余占小築於龜臺之上。臺之西畔一厓。回頭東望。直抱琴江。蓋江之得名以琴。不知其義何居。而石瀨淸淺。泠然可聽。眞所謂洋洋流水曲也。乃命其厓曰抱琴。選古詩七章。以象七絃之歌。其五者之道。皆吾所未能。而追感則深。二者亦爲難能而志則近焉。每於天淸月明之夜。杖策緣厓。俯臨三瀨。其湍急處如䨓腹之砰然。其流轉處如松風之驟至。磤磤乎泠泠乎。有自然之節奏。遂使童子歌七章詩以和之。悠然聽了。便覺哀樂中節。信乎詩敎之理人性情也。彼霹靂枯桐。春雪高調。何以及此。噫余素無琴。不解鼔。又不能歌。自巖棲以來。聽此琴歌此詩。足以養吾耳而發吾心也。同好之士。尙有以知此音哉。						蓼蓼者莪。非莪伊蒿。哀哀父母。生我劬勞。昔在丁亥。不肖赴廷試。歸抵赤羅。蒼黃戴星。平生此痛。與天罔極。常念先人畢命詞一絶。不覺痛哭失聲。孤露此生。雖欲孝誰爲孝。以蓼莪章寓終身之慕。						鳶飛戾天。魚躍于淵。豈弟君子。遐不作人。賤臣生遇純廟盛際。獲升國庠。屢侍殿講。俛仰之間。已分今昔。追感聖德。以鳶魚章。寓善頌之忱。						習習谷風。以陰以雨。黽勉同心。不宜有怒。此特取其陰陽和而雨澤降。夫妻和而家道成之義也。余少時性氣粗厲。室人少不如意。輒加怒。怒了則悔。不至失和矣。今則室人已亡。雖欲黽勉。不可得也。遂以此意。爲年少者之戒。						常棣之華。鄂不韡韡。凡今之人。莫如我兄弟。余有二弟。一則致力先事。一則句管家業。使乃兄專意讀書。居然之頃。次第夭歿。三十年共衾之樂。何由復得耶。以常棣詩。寓孔懷之悲。						相彼鳥矣。猶求友聲。矧伊人矣。不求友生。我求我友。而人不我友。白頭幽居。尤覺孤苦。秪將尙友古人。以酬此志耶。						衡門之下。可以棲遲。泌之洋洋。可以樂飢。						不稼不穡。胡取禾三百囷兮。不狩不獵。胡瞻爾庭有懸鶉兮。余自在江上。以樂飢爲心。以伐檀自勵。古人未可遽及而志則然矣。</text>
<title>成琴詩小歌。仍賦琴詞五章。</title>,<text>琴之瀨淸且漣。合二水分三川。匯爲毛兒淵。磤磤乎䨓腹之砰然。混混乎出山之泉。琴兮琴兮。大音本無絃。						琴之厓高且幽。邐延西下更回頭。俯臨大江洲。絶壁削成靑瑪瑠。漁工水師無心來泊月下舟。主翁得之盤旋遊。						我欲和有虞之南風。九門深深兮羌不可通。我欲和龍門之遺歌。正聲迷茫兮將如何。琴厓上琴瀨中。披我襟開我聰。此間此樂渺何竆。						江月白江風淸。激激如漾漾如。渾然自天成。沙鷗水鶴飛來相和鳴。靜中太古聲。令我充然養性情。我厓我瀨兮誰與爭。						蒹葭蒼蒼兮水一方。桂樹䕺䕺兮南山岡。我思古人兮思正長。食力兮伐檀坎坎。樂飢兮泌之洋洋。我琴我歌兮歌五章。</text>
<title>鹿門洞賦 鹿洞。李處士漢中所居。</title>,<text>吾令僕夫戒駕兮。指太白而爲期。遵小川而左邅兮。若有人兮巖阿。秋半輪於竹嵋。江七里於嚴瀨。菱歌兮一曲。溯洄乎湖之上。洞壑窈窕而寬敞兮。儷天樽而翺翔。登揮手之古臺。歷紫岸之崎嶇。逌肥谷而筮遯。宜爾碩人之薖。行行到夫栗里。摘黃花兮遐吁。歌呦呦兮石門。曰昔訥翁之攸廬。築烟霞而啓基。劈辛夷兮爲楣。山蔥籠而遶扃。水汩㶁而循除。空文藻於古宅。芬至今猶未沬。曾日月之幾何。悵茂草之離離。霞皎皎兮後谷。聞前脩之風者。携琴書而寓趣。侶鹿豕而忘情。木食兮澗飮。蕙帶兮蘿裳。誠所樂之有在兮。非世俗之可服。邀我兮椒邱。贈我以芍藥。指白雲之一區兮。茅可誅而蒯可綯。生菜之軟綠兮。咍玉盤之珍羞。夏木之陰陰兮。濯淸風而逍遙。霜紅之纈林兮。爛盈匊而充饑。朔雪之漫山兮。盟後凋於蒼友。緬君子之所操兮。寧外累以自凂。解余珮而結言兮。回余車以復路。踰荒項之絶頂兮。暫容與於桃湖。日忽忽其將暮兮。風飄飄兮吹衣。山川之脩阻兮。計與我而相違。靈芝之三秀兮。嘆古人之未就。旣而自解曰潘寓直於省中兮。夢有思於江湖。謝寄迹於山林兮。心猶嬰於塵埃。苟余情其信芳兮。矢不諼於靈區。襟懷中而岳色。几案間而泉聲。婆娑兮初服。遊泳乎茅亭。居闤闠猶大隱兮。又何必歷遠而徜徉。</text>
<title>觀海賦</title>,<text>登烏嶼而緤馬騁。望大洋兮萬里。竆扶桑浩浩乎不可量深淺。人心。 中有鮫鰐兮噴起如高岡。世路。 怒濤衝激兮砥柱屹。節義。 盲風驟至兮落烏檣。趨利。 東南低下兮萬波湊。卑牧。 窟宅包涵兮百怪藏。弘量。 蜃樓崢榮山兮忽散風。富貴。 三山渺茫兮六鰲骨已霜。怪誕。 壯觀兮心孔寬。俯仰穹壤兮聊相羊。</text>
<title>灑掃吟</title>,<text>朝朝灑掃淨無塵。自是茅廬有主人。一几爐薰淸晝永。靜中時復喚惺頻。</text>
<title>赴南省。到壯川吟。</title>,<text>翰墨塲中一布韋。回頭二十六年非。溪冰山雪千重路。秖爲榮親未敢歸。</text>
<title>過松坡口占</title>,<text>呼舟東泊漢陽城。大報壇高日月明。至今頑石松坡上。烈士忠臣慷慨情。</text>
<title>輓權楊口 以中</title>,<text>華嶽積蒼翠。淑氣鍾人傑。榮銜承聖眷。縟儀光先烈。五載楊山舘。屹立碑三尺。飄然江海思。大字題軒額。憶昔陪笑語。風流不寂寞。繾綣杯酒情。丁寧林泉約。世事竟蹉跎。秋風唳仙鶴。</text>
<title>送族叔大如 鼎夏 之晉陽</title>,<text>晉陽從古勝。矗石至今嵬。壯士英魂在。憑君酹一杯。</text>
<title>居泮日。贈尹佐郞 效覺。</title>,<text>夜久琴書冷。懷人獨倚欄。三旬遊太學。幾日直槐垣。對酒忘羇旅。觀梅憶故園。專城何太晩。堂上七齡尊。</text>
<title>泮中與李古溪 彙寧，權景命 度，李聖揆 彙正，成而簡 永默，沈季鷹 東翼，韓孟英 光雋，李季陽 正煥，柳紀仲 光漢 拈韻共賦。</title>,<text>西遊冠劒正堪寒。糲飯薤湯素分安。殘雪岧嶤鳷鵲闕。片雲迢遞太行巒。瀛洲消息黃柑遠。璧沼遨遊白酒寬。回憶山南松竹圃。經營志與歲華闌。</text>
<title>送李聖揆還鄕</title>,<text>經歲從遊此日分。征驢曉踏嶺頭雲。旅裏偏深同省誼。學中先數古家文。楊柳橋邊多送客。梅花牕外獨思君。名塗役役知多事。願向陶山採馥芬。</text>
<title>贈李古溪，李聖揆。</title>,<text>琦樹瑤林此地多。禁中春桂又生花。看君氣味溫如玉。始信熏陶在古家。</text>
<title>與柳紀仲南歸共和</title>,<text>芒鞋穿雪學遊人。驛路寒梅處處新。會待東城春氣暖。詩驢須訪洛南鄰。</text>
<title>謹次北山淸白祠韻</title>,<text>北山之下先生祠。堂構遺謨定有期。千載恬淸南海吏。一書曾卻北關師。溪蘋澗藻年年享。智水仁山世世基。珍重袞褒光日月。當時契遇後人知。</text>
<title>次徐丈 光洙 山居韻</title>,<text>遲遲春日上巖阿。濁酒三杯一浩歌。要識箇中眞靜理。暮天雲盡碧峯多。</text>
<title>登絶影島。感鄭忠壯公 撥 殉節。</title>,<text>斜日荒臺上。遊人說鄭公。海堧驚浩劫。江磧泣孤忠。東國山河壯。南門鎖鑰雄。書生猶膽氣。倚劒曬炎風。</text>
<title>李矦 台升 邀登南麓賞雪</title>,<text>瑞雪花城縣。官閣得淸閒。曠野圖繪界。晴嶂几案間。小徑通欹岸。筇屨一躋攀。遠川寒更碧。奇石凍仍斑。擁爐披紅獸。鋪茵藉白菅。儼若瑤臺上。飄然列仙班。此會荷珍重。布韋共歡顔。罰觥依金谷。茅亭憶馬山。俯仰千古感。斜日繞城闤。宇宙藏無盡。江河逝不還。朗吟陽春曲。回棹剡溪灣。暝色生巖竇。風威逼郊關。若爲吹鄒律。和風遍九寰。</text>
<title>過鄭孝子 東龜 廬</title>,<text>梧川何泱泱。聖巖何崢嶸。君不見竹亭鄭孝子。雪壑有遺聲。一心如奉盈。湯藥侍萱堂。嘗糞效黔婁。叩冰類王祥。割指得少延。赤誠貫彼蒼。及遭風樹痛。廬墓八公岡。八公深且險。中有猛虎老豺逢人輒咬傷。噫彼冥頑猶感孚。晨夕來衛攀號擗踊塲。又有雊雉飛入幕。供之奠靈牀。行路咸咨嗟。刺史何不褒而揚。頃年遂一握。使人如襲芝蘭香。接物惟恭謹。處事尤安詳。傾貲施盡貧交疏昆季。蓬蓽蕭然環堵牆。陰沴氣最惡。善人遽云亡。夜見屋危上有光正煌煌。精英干九霄。亘若長虹炳若星。飛旐發湖南。日慘慘兮雲冥冥。忍令後百年。埋沒孝子名。已乎已乎世無韓昌黎。誰作蕫生行。</text>
<title>李矦臨毛淵。請余同遊。</title>,<text>𥳑速乘公暇。懸厓小坐安。新波生甕底。微雨過林端。麥戶黃雲重。魚盤白雪寒。夜來淸想永。湖上月猶團。</text>
<title>奉餞李矦</title>,<text>百廢花城縣。經綸有遠功。陽和燕谷裏。冰櫱玉壺中。琴酒留嘉客。詩書警後蒙。遲遲湖上路。征旆駐東風。</text>
<title>次尹佐郞韻</title>,<text>相逢說到去年秋。客在湖南湯沐州。公時爲肇慶廟令。 城郭周迴圓野勢。樓臺跨據大川流。襟期風露壺中見。聲氣峨洋匣裏求。會待泉齋歸臥日。一樽之酒兩靑眸。</text>
<title>次徐孝子 光河 追廬韻</title>,<text>爲孝無他道。惟親愛子心。白頭追慕感。廬墓涕沾襟。</text>
<title>憶昔行。贐許參軍文玉 瑨 西征。</title>,<text>憶昔龜巖塾。書史共聯牀。就質尊阮府。體認強記方。指訂頻題壁。紬繹輒成章。掩卷時長嘯。知君氣獨揚。竟投斑生筆。遠志自蓬桑。向趨雖異路。契分卽平生。越在黃兎歲。疋馬伴西征。鳥嶠穿弊屩。漢流涉危檣。旅食同酸苦。日錄資不忘。聖代菁莪蔚。不才猥升庠。繼賀南院試。百步妙穿楊。一第龍光重。雙闈鶴髮長。宦階陞東道。恩旨耀南鄕。暫蹶非爲失。英才當晩成。世路夷且險。物理竆始亨。肯學夸毗子。汲汲趨名韁。洛中知舊士。半是黑貂霜。汲引惟人責。安貞寔我常。聞君千里軔。明發錦湖陽。摵摵風生樹。重重雪滿岡。艱關此行李。幾日到南城。城上開元寺。尙痕舊題名。離合元多感。追逐儘餘情。願奉安陽檄。歸舞老萊堂。</text>
<title>泮舍贈別金重一 士健 歸端川</title>,<text>新梅消息動微寒。逆旅邀人爲整冠。明日東阿高望處。賀君斑舞慰平安。</text>
<title>輓夏悅庵 時贊</title>,<text>淸泂一條冰。強剛百鍊鐵。想象寒棲翁。將心日澡雪。少年高妙才。泛濫諸家說。詞章猶玩喪。聲利易墜跌。歸來林下坐。俯仰懷先哲。石潭溯正脈。鏡湖問要訣。性說推一原。禮輯分八節。竆經七十年。不見有作輟。薦剡非輕重。蘊珠嗟湮沒。伊昔軒屛下。提撕意更別。立腳要硬脊。持身貴修潔。六籍疑難處。高論沛如决。科目憂時弊。禊約遵古轍。隔江思正長。采采幽蘭結。巖穴遂寂寞。星霜遽遒迭。公岳何崛。錦湖長澄澈。桂花襲人裾。遺芬尙酷烈。</text>
<title>西征途中。與族孫啓文 正奎 唱酬。</title>,<text>三灘津頭													迢迢洲渚喚長年。十度西征涉此川。日照晴沙明勝雪。風恬微浪澹生烟。奔忙愧我觀光士。深淺憑渠上瀨船。回望江臯蘭芷碧。沿流三嘆晩風前。						鳥嶺關						倦步登山好。重關屬載陽。危樓臨鳥背。側徑入螺膓。峽束飛泉急。崖懸古木長。披雲跨絶頂。何處是吾鄕。						過忠烈祠						將軍心上有雙明。薙髮三年航海誠。宇宙卽今何世界。無端感慨一書生。</text>
<title>輓縮庵族兄 器重</title>,<text>吾門厄會道山頹。追憶平時杖屨陪。萊舞供歡常在側。彧房承誨克成材。遺謨肯構三槐宅。雅趣忘機曲澗臺。花樹百年先契重。秋來霜露正堪哀。</text>
<title>次許▣▣ 槿 壽韻</title>,<text>望七齡高寶曆辛。華觴擎進壽鄕春。宿痾漸逐陽和散。遐福長隨歲律新。庭下斑衫多一子。人間白髮尠雙親。賀君此日歡娛意。湖上笙歌集衆賓。</text>
<title>輓金丈 在哲</title>,<text>公祖萍堂我植松。明時道義好相從。姻親更結芳鄰約。天啓四年甲子冬。</text>
<title>輓尹佐郞</title>,<text>尹公經學士。抱負應時需。栗亭幽居地。竹翁古家謨。律身恒兢惕。供歡輒怡愉。行年三十餘。釋褐登雲衢。際會逢昭代。淸顯卜前途。如何一潛郞。偏被鬼揶揄。竟違專城養。歸來坐桑樞。肯學夸毗子。奔忙失所趨。夜夢懸魏闕。秋思寄江湖。陋巷頻傾蓋。囷廩喜全輸。先契蘭同臭。末學素近朱。泮館詩聯軸。山樓酒盈壺。歲暮相將處。黑貂霜滿鬚。感慨良未已。桑海多憂虞。晩年林下趣。要我共歡娛。石泉元澹泊。山黍當肥腴。梧臯三徑月。宿約謾虛孤。古圃寒花發。西風獨鳥呼。八公何寂寞。回首一長吁。</text>
<title>登伽倻學士臺</title>,<text>聞說先生昔抱琴。翩然跨鶴上雲岑。始林黃葉千年國。誰識孤臣罔僕心。</text>
<title>贈別文安仲 弼博</title>,<text>住鶴亭前玩綠漪。白鷗嫌我未忘機。好是幽庄三逕月。一樽聊復話心期。</text>
<title>輓權丈 師國</title>,<text>先公厚德昔聞之。積慶高門食報宜。壽考康寧完福力。沉深寬雅好襟期。門多道義論交客。庭有詩書述志兒。鐫石朝陽功未訖。一山黃葉葬塤篪。</text>
<title>輓權寶城 師億</title>,<text>明時抱負闡才名。百里專城不足榮。賢祖門欄垂厚蔭。諸郞冠蓋繼餘聲。南州水石閒中趣。北極風雲夢裏情。棣幄淸晨雙旐擧。重泉湛樂慰平生。</text>
<title>閒居述懷。贈金景先 洛裕。○二首</title>,<text>名途多愧競葩奇。靜裏琴書始覺非。寡陋無由資實得。高明何幸許相知。梅花月色淸泠夜。竹樹禽聲靜寂時。獨倚山扃瞻詠久。願言爲我惠箴規。						聞道幽居傍澗阿。主人眞趣也如何。一几蕭然淸晝靜。數聲啼鳥在庭柯。</text>
<title>書示正養軒諸學</title>,<text>聖功先養正。小學乃其方。夙興咸盥櫛。端坐整衣裳。入室勤灑掃。趨庭謹暄凉。卽席容毋怍。上堂聲必揚。裸體元不恪。攝齊固其常。言辭遠鄙倍。步履要安詳。立心須正直。將身戒毁傷。獨居寧怠慢。羣處常端莊。對客愼唯諾。接物思溫良。本原旣涵養。餘力學文章。發軔須及早。前路亦云長。</text>
<title>遊孔巖</title>,<text>佳境窈然翠壁圍。遊人到此便忘機。兩山削立如相合。百谷爭流竟一歸。雨後層巖龍屈曲。雲間危道鳥高飛。行行絶頂須努力。特地風光剩馥菲。</text>
<title>孔巖歸路。訪裵士中 相圭 寓居。</title>,<text>社山之陽一茅屋。故人文酒同追逐。故人近住梅花谷。谷口生涯喜耕讀。自言幽棲有淸福。渴飮泉兮飢食木。無事常關扉白竹。有時閒采籬黃菊。往往遊人慰幽獨。淸風朗月詩成軸。嗟我役役拘於俗。有志未就修初服。朝發山東裹我足。澗畔薖軸尋遐躅。靜玩太極圖一幅。朗誦武夷歌九曲。桂樹團團蘭蕙綠。臨離贈我秋香馥。回首羣巒紛矗矗。玉人何處生芻束。緣溪十里路漸熟。白茆蕭然一書塾。整齊衣巾對案牘。出門迎人靑拭目。羨君巖棲侶麋鹿。愧我顚髮星星禿。勸我催進雲安麴。挽我更賭山陰局。拓牕呼兒登彼麓。七絶霜紅爛盈掬。竟日歡娛忘寵辱。又是登臨淸夜卜。感君情厚聊信宿。爲君披我琅玕腹。知君一生素履篤。何必區區學干祿。山間行住任遲速。分內靑山芋栗蓄。勖君讀書庸成玉。爲我因風好音續。</text>
<title>社山西軒講會</title>,<text>參天地立眇然身。自愧顓蒙喪本眞。勉勉求仁顔可學。孶孶爲善舜何人。始知涵養無如敬。須信常行不外倫。願與鄕鄰同志士。年年此會講磨新。</text>
<title>輓朴丈 孝先</title>,<text>道契殷勤自昔賢。南來一識在童年。接人款款非由外。處己休休不飾邊。雲洞溪岑方得主。蘭庭文史克追先。山東耆德今長往。虞殯歌成遠悵然。</text>
<title>輓朴士亨▣▣ 二首</title>,<text>回首山樓識面初。居然二十七年餘。南來卻荷殷勤意。一幅新詩慰索居。						人間此別最傷魂。一片丹旌道九原。試向雲門看逝水。幾時回注入雲門。</text>
<title>贈宗人平仲 萬衡</title>,<text>十年林下屋。吾一靜中涵。百忍張家範。三緘魯廟箴。溪流藏邃壑。山色暎疎簾。花樹分張處。相思在竹林。</text>
<title>登玩龜亭。次板上韻。</title>,<text>地護潛龜出水遲。幽人嘉遯此間宜。名賢韻士留題處。孝子慈孫肯構時。岳勢前環仍後拱。溪流北匯更西馳。終朝微雨凭欄坐。觀盡靈區物色奇。</text>
<title>次崔畏窩 琳 孔巖韻</title>,<text>巖巖特立仰看嗟。慕聖爲名卽此耶。上下削成千仞壁。中間附着數叢花。鳥途通峽危於蜀。鰲柱撑空屹彼媧。形勝百年誰管領。曲川臺上主人家。</text>
<title>次徐丈 進復 韻 二首</title>,<text>等閒客說溪山好。百年溪山也自好。主人能識溪山好。溪山還得主人好。						我愛溪山動靜好。動靜於人體驗好。不有平生存省好。可謂溪山主人好。</text>
<title>東山書社。贈主人崔止軒 孝述。</title>,<text>東山遺馥晩來尋。古木秋花洞府深。十里湖通圓野色。兩邊峯起碧天心。菑堂克紹前人美。桑梓猶爲後學欽。公議百年應不泯。縟儀何日集靑襟。</text>
<title>遊周房山</title>,<text>東南形勝號周房。富媼千年孕淑精。削白𥓂砑驚禹鑿。拄蒼磅礴想媧擎。水簾風擺琉璃碎。楓葉霜輕錦繡明。寄向西庵高處宿。夜來魂夢不勝淸。</text>
<title>方臺亭。敬次鶴峯先生韻。</title>,<text>方壺高百尺。飛檻俯淸流。碧嶂圍千疊。奇巖露萬頭。松深晴見鶴。沙白動知鷗。撫古仍生感。西風倚晩洲。</text>
<title>題德溪精舍</title>,<text>先公薖軸地。乃肯一堂開。獨几晴嵐滴。疎簾遠水來。菑會謀食力。桐㯃護成材。願得玆山半。棲遲共樂哉。</text>
<title>松靑書院奉安時。敬次凈友堂韻。</title>,<text>松靑一壑獨淸風。玉碣巋然凈友翁。公議百年蘋藻薦。至今遺馥杜鵑紅。</text>
<title>奉和巽齋族兄 器震</title>,<text>隱居五十年。高情與誰酬。澗竈茶烟冷。山扉鳥語幽。世味元澹泊。湖海尙風流。翛然雙不借。花樹一園丘。酒榻論文細。梅床玩理周。襟懷觀素月。鬢髮惜殘秋。俗眼媚綺麗。遺卻琅玕璆。耕讀眞良筭。功名是虛謀。自愧漫浪迹。歲暮徒離憂。勉子牢着力。前行莫遲留。</text>
<title>壽母生朝。次朱子韻。</title>,<text>雪中茅屋久蕭凉。元春佳氣忽滿堂。堂中起居幸少康。向來沉綿費百方。復因沴患深閉藏。今日快掃門庭荒。荒歲竈陘多不煬。愧乏珍膳兼華觴。蹲蹲羅拜奉甘漿。老人一笑百憂忘。癡癡諧謔亦何傷。但願調候永復常。樽前遐祝上無疆。瘦筋癯骨彌強剛。白頭阿兒黃髮娘。年年歲歲迓吉祥。年年今日似今日。樂莫樂兮聊徜徉。</text>
<title>次德溪精舍韻</title>,<text>南河家世占西山。茅屋蕭蕭水石間。雨後菑烟開舊迹。雪邊嵐翠潤新顔。雲霞襟抱元無累。杞菊生涯也不艱。俯笑塵中多少客。百年車馬未曾閒。</text>
<title>偶吟</title>,<text>猗我先王德勝妖。維皇寶命爛昭昭。紫極龍昇天地䀲。靑宮鶴返海山焦。負扆家中無管蔡。垂簾殿上有祈姚。聞說神孫仁且孝。羣黎莫復苦嘵嘵。</text>
<title>余嘗愛毋自欺三字。以爲珮服之資。行之十年。未見實效。近讀大學。始自撿省。蓋行之不逮。以其知有未眞也。遂乃感歎。以知行並進之意自勉。二首</title>,<text>大學書中悟昨非。力行元是在眞知。十年枉做無頭底。秖欲將心不自欺。						平生心事欲無欺。點撿平生謾自欺。卻是平生知未到。吾今致力不吾欺。</text>
<title>先祖參議公墓立石韻</title>,<text>先公校尉宅河陽。積累功深後祿長。湖上琴歌五昆季。瀋中風雨一忠良。百年門戶曾無忝。今日松杉復有光。寄語諸宗須勉力。劬書勤稼繼餘聲。</text>
<title>仁山鄕校會講韻 二首</title>,<text>恭惟大學一編書。後學工程發軔初。得遇良朋論此學。此心聊復慰離居。													吾人格致莫如書。樂事仁山會講初。臨別殷勤留後約。百源前路訪君居。</text>
<title>贈崔鳳村德容 象龍</title>,<text>柴門地僻客跫遲。春日思君閱舊書。閒處無關當世事。衰年有喜故人知。梅花谷口猶殘雪。楊柳亭西欲晩暉。何夜獨巖亭上月。一樽之酒一聯詩。</text>
<title>謹次小學亭裵公 必新 韻</title>,<text>超然屹立衆流中。斂卻詞華慕古風。一部初頒宣政訓。三壇爰築養蒙功。蓮花碧沼秋容凈。梧月晴牕夜氣通。樵牧尙能傳口訣。行人駐馬鳳堤東。</text>
<title>夢入塲屋。見亡弟子韋。驚悟有感。</title>,<text>慟哭靑山歲已闌。此生無路復相看。忽然今夜荊門外。接面胡爲未接歡。</text>
<title>梧谷寓庄吟 二首</title>,<text>雲門於我有深緣。買得梧岡屋數椽。蒜韭栽成盈尺圃。桑麻措置若干田。兩崖水活添新雨。萬樹花開雜翠烟。從此無心山外事。柴關終日坐悠然。						矮屋蕭蕭擁翠巒。家人謂我此居難。悠然久着漁樵味。山裏乾坤更覺寬。</text>
<title>偶吟 二首</title>,<text>除卻牕前草。牕前草又生。日日除乃已。方是屋子淸。						靜坐觀萬物。藹然自生春。濂翁一般意。吾今識得眞。客有叩云君今除草而曰識得濂翁意何也。翊東曰濂翁直從天理上驗得生生之妙。余初學也。當先從事於灑掃等節。使心地寧靜。然後可以觀理也。仍與相笑而罷。</text>
<title>求仁吟</title>,<text>有生天地間。莫非天地子。體是天地氣。性是天地理。物則惟吾與。人皆我昆季。親疎貴賤間。所施雖不同。藹然惻隱心。無一不貫通。云胡頑且忍。私己喪本眞。一毛楊爲我。衆瘠越視人。譬如痿痺疾。不知痛癢切。老夫長歎息。反躳以求諸。巧令實鮮矣。孝弟其本歟。近讀孟子書。喜得求仁方。彊恕二字符。平生珮欲行。物我均一性。好惡亦同情。所好要同做。所惡愼勿施。常以吾一身。處乎衆人地。勉勉推將去。於仁莫近焉。私欲將消了。本心可得全。苟能志於是。何不先明理。利者人所欲。義則公其施。所以絜矩章。丁寧致此意。至哉仁之道。實惟天地心。求之懼不克。惕惕一高吟。</text>
<title>感古</title>,<text>天下宗周日。二子獨言非。餓死終無悔。萬古西山巍。其後八百年。一士蹈東溟。要看這氣象。秋月上穹靑。牧羝天山外。生還詎可望。畫圖麒麟閣。鬚髮染胡霜。偉哉諸葛公。三聘起隆中。出師圖匡復。遺表照丹衷。晉代無烈士。栗里獨高賢。淸淸菊花露。手寫春秋編。如何五季下。誠臣少一人。士氣由導率。世道方沉淪。民彝終不泯。相繼彰義聲。罵賊常山陣。殉國睢陽城。桓桓岳將軍。赫赫文丞相。可惜忠志士。無補國將亡。雙明刱鴻業。燕謠起南京。卓乎方正學。將身一毛輕。我東崇節義。列聖培根基。竹橋懸白日。吳山長春薇。杜洞七十賢。無一不闡美。有若六臣者。成就一箇是。每讀莊陵史。無端涕汍瀾。秋風東鶴寺。爲誰獨招魂。秋江布衣士。叫閽訟昭陵。腏享由公議。伸枉亦恩榮。壯蹟閑山島。卓節宋公壇。不有忠亮力。應須再造難。白刃披強膓。漢山靑未已。逖矣遼河濱。三良同日死。邇來百年間。寥寥不聞義。一死諒非難。得死實未易。獨夜竆山枕。靑虹菀欲吐。抽毫發長嘯。俛仰遡今古。</text>
<title>詠雪</title>,<text>早起聞蕭颯。瑤花滿地飛。天陰噓氣質。日霽眩光輝。厚積山仍重。輕消水漸肥。將心明若許。寧有一點微。</text>
<title>苦寒吟</title>,<text>殘孀家在水南邊。單着蕭蕭不掩肩。破壁風多仍凍雪。荒簷日晩或炊烟。無人斫送靑山木。有吏徵來白骨錢。誰寫此間竆苦狀。囊封朝奏九重筵。</text>
<title>題示學堂諸友</title>,<text>時文體製尙夸浮。秖爲區區媚俗眸。薊北層雲歌劒市。江南秋月採蓮舟。縱然成就文章技。終是尋常利祿謀。要識吾儒爲己事。須從四子卷中求。</text>
<title>過李內兄 周榦 廬所感吟</title>,<text>吾兄誠孝我知之。觀感搬移侍疾時。三足臺西廬墓所。白頭號慕似嬰兒。</text>
<title>啓文祥日。作一絶以泄悲感。</title>,<text>世路艱關白髮多。思君不見意如何。死生知己從來少。高倚乾坤一浩歌。</text>
<title>輓崔畏窩</title>,<text>一命於公不足優。百年操履老林邱。文章軌則遵班馬。經學源流溯栗尤。竊喜從遊資道義。那知奄忽隔明幽。孔川水石無人管。誰復春秋禊約修。</text>
<title>李矦 鳳寧 晬日。爲其子 在興 所邀。</title>,<text>琴軒晬節際休明。子舍華樽速友生。蓬矢方存悲感意。斑衫偏切慰歡情。江城物色霜花老。京國風裁玉樹淸。介福無如多錫胤。壽筵今日賀章成。</text>
<title>輓李丈 遠欽</title>,<text>晢晢風儀長者人。花山初見更無儔。博雅文章一頭高。弱齡追隨所得優。歸來空谷輒相思。俯仰三十二春秋。水有荷花山有桂。君子素履將焉求。大田義烈成一部。扶植世敎斯其尤。翩然乘化復奚疑。逝者日月空悠悠。餘生有情淚沾鬚。大政山寒落木稠。</text>
<title>聞崔鳳村修禊。寄一絶。</title>,<text>江水悠悠寄所思。塞鴻飛盡夕陽遲。多謝諸賢修禊約。百梅園裏訪遺規。</text>
<title>輓巽齋族兄</title>,<text>吾門巽齋翁。介潔更無雙。着力吾家事。拋卻擧子工。固竆六十載。篤友家仍肥。郢門春雪曲。從古和者稀。有時來相訪。談話夜欲分。竊喜蓬麻長。剩覺芝蘭薰。頃年哭啓文。與公共相紼。今年又哭公。此懷與誰說。虛樓看月夕。高樹聽蟬時。白首靈光巋。出門更何之。</text>
<title>訪不知翁太極窩。吟一絶。</title>,<text>采藥山前一洞深。主翁遺馥客來尋。太極窩空圖象秘。秖將動靜驗吾心。</text>
<title>與李子正 魯脩 觀海</title>,<text>與子登臨眼忽驚。海堧斜日暫停行。雲端出沒三神島。烟處高低萬戶城。細沫飛空疑雨灑。廣洋凝碧覺天晴。聯襟又向烏頭去。喜聽峨洋一夜聲。</text>
<title>社陽精舍</title>,<text>卜築社山南。俯臨深潭水。竟夕坐無言。洋洋動靜理。						勸規堂						念昔天啓時。吾祖修鄕約。曰我同約人。爲善勿爲惡。						息游齋						讀書意欲閒。游泳暢心神。永念千載上。風雩詠歸人。						孝堂山													山乎爲誰孝。令人孝思生。苟能承順得。亶不愧山名。						德峴山						德山元厚重。草樹自蕃息。勖哉吾黨人。須養本心德。						盛德谷						淇澳詩三復。盛德詎能忘。乃知君子學。切磋琢磨成。						聖巖山						巖巖高幾尋。造極斯爲聖。要知日躋工。立心先主敬。						吐山潭						潭在百谷下。百谷水注潭。淵深渟滀處。利澤自能覃。						松潭													靜觀麗澤象。友道喜相資。願言同志士。爲我惠箴規。						金珀山						東南元氣萃金山。云道行人掛舃還。殘麓邐延餘十里。社陽風月一區閒。						醮禮山						北望尖峯似劒端。松京太祖祭天壇。蚓萱風雨經千載。依舊靑山霽色闌。</text>
<title>次崔鳳村鳳舞亭韻</title>,<text>公山淑氣碧闌干。林下經綸着處安。將使閭閻興孝悌。先敎子弟正衣冠。桑麻遠色湖邊野。竹樹淸陰石上壇。規約幾年成就得。共君談笑俗相看。鄙洞洞舍亦揭刻鄕約洞規。以爲勵俗之方。故末句有俗相看之語。</text>
<title>乙巳春。與宗人希仲 載奎，裵乃休 克紹 同往大坪。歷路唱酬。</title>,<text>入銀海寺						逶迤一路入公山。階級層層水石間。努力直須竆絶頂。勉君中道莫相還。						次龜山頌德碑韻						龜陰太守是良醫。三載膏肓對證知。月照冰壺元泂澈。春生古木更扶持。神君化洽今荀淑。慈母恩深古杜詩。莫向公山勞伐石。行人萬口已成碑。						拜雲谷李令公 羲發。謹次心經韻。						虞傳夏受自堯欽。卻把危微判一心。物累皆從形後得。道原須向靜中尋。發處存誠曾氏傳。常時主敬晦翁箴。一部有功開萬世。天君儼若卷中臨。						玩李氏家藏海東三絶。次李五峯 好閔 韻。三絶。崔𥳑易記。韓石峯書。石陽正墨竹。						金剛勢壓老泉橋。拔宅仙風入望遙。寶帖秖今留照目。一時名勝好相邀。拔宅𥳑易記文中語。													敬次白雲亭靑溪先生板上韻						白雲亭子碧川頭。春日晴沙暎客眸。三面周圍靑嶂屹。一邊蒼蔚古松稠。永懷昔哲風流遠。益闡靈區物色休。賢裔百年菑構業。不應耽酒醉如劉。						玩金氏家藏文章劒						靑熒一長虹。橫亘斯羅天。文章光氣合。傳護後千年。						謁陶淵書院。敬次臥龍書堂韻。						臥龍山下一精廬。想仰先生此隱居。絶壁危懸巢樹鶴。急湍驚退上灘魚。春薇歌斷殷賢曲。露菊香留晉士書。撫古徊徨仍止宿。夜來魂夢入淸虛。													敬次定齋先生立春韻 三首						五十慚無聞。旬日起新知。莫云回頭晩。常要此心持。						汎濫何所成。操履是眞切。平生珮省資。反求二字訣。						去年橫溪塾。空違願言心。好德諒非我。彝天乃可諶。						謹次岐陽書堂板上韻						靑山日暎晩霞明。簾閣寥寥數鳥鳴。好古主人今不在。客來無與話星經。好古窩柳公徽文所造璣衡。留在架上。						歸路過蜚亭詠懷						雲羃峯頭不肯飛。故將狂雨灑時時。風驅木葉分披急。水著泡花滅沒奇。濯足不勞濡濁浪。支軀尙幸拄枯枝。此行艱苦休相說。歸坐書巢自得師。</text>
<title>訪梅山洪丈 直弼 于西江。已移住露梁舟渡。向露梁口占一絶。</title>,<text>西來虛訪小東樓。更向滄江發小舟。隔岸春山霧深處。獨梅花發小扃幽。</text>
<title>登華城門樓</title>,<text>朝發江郊夕水原。芳堤十里樹陰繁。城圍平地規模壯。臺壓靑山氣勢尊。非爲遊觀營別院。永令留守護仙園。健陵當日文明盛。感古高吟把一樽。</text>
<title>謹次皇岡祠韻 二首</title>,<text>皇明老將軍。遺像儼中堂。百年風泉感。令人涕淋浪。						皇壇陪享舊。鄕社縟儀新。壯蹟徵前史。英風起後人。東來居豈偶。北望感應頻。肯構由誠力。孱孫泣寫眞。</text>
<title>題隱巖精舍</title>,<text>醮山錦水邊。茆屋兩三椽。拓地新成圃。通溪細引泉。禽聲和晝夢。嵐翠潤朝烟。這裏漁樵樂。悠然寄晩年。</text>
<title>謹次雲溪裵公墓碣韻</title>,<text>二百年今一尺碑。龍蛇古蹟始徵知。草茆有士忠謀壯。藩閫無兵國步危。白刃孤城臨賊日。丹書王府策勳時。休令義烈終湮沒。公議山南俎豆祠。</text>
<title>謹次裵孝子 世重，世斗 旌閭韻</title>,<text>棹楔重新占地完。至今傳說昔承歡。七耋嬰兒堪作戲。一家元季倂爲難。君子揄揚徵蹟古。後孫瞻慕履霜寒。巋然一閣雲門洞。要作吾人樣子看。</text>
<title>輓宗人希仲</title>,<text>少壯遊學初。知君樸實姿。晩就吾家路。征邁與共期。法門承誨日。書樓會講時。鼎丹調未得。爐湯一何遲。溪上藏修志。嗚乎無所施。旌翣雲門路。抆涕寄哀詞。</text>
<title>老隱精舍雜詠 並記</title>,<text>金珀一支。邐延於西北而爲老隱山。其西麓盤旋於竹林之際。爲敬庵臺。斗絶於龍淵之上。爲毛兒厓。東麓蜿蜿屈折。蔚然特立於滄洲之下廣淵之口。俗呼爲古寺厓。復斷而屈起。爲俗隱厓。重重起伏。循江直下。與毛兒厓相望而止。中有一巨巖斗入江中。狀如伏龜曰龜臺。方廣可數三丈。磅礴蹲踞。占方位不偏。三川之湊環。羣巒之拱揖。皆若有情於此臺然也。臺之南洞曰麻谷。洞壑雖淺狹。而山擁水匯。啾喧不到。允宜幽居之所。歲丁未始營精舍於洞中。小亭於臺上。阿悳健幹其役。越三年己酉。亭舍兩屋粗成。可棲息也。舍凡三間。左曰反求。右曰彊恕。合而命之曰老隱精舍。亭凡四架。東扁直方。西扁樂玩。又扁其堂曰龜淵亭。亭之右厓層累高朗。江山之勝。一覽盡得。取雲谷詩山水爲留行之語。命曰留行臺。臺之東俗隱西。斷厓平鋪。自有幽趣。命曰永矢臺。亭之左厓。峭壁側立。其勢可畏。命曰畏厓。厓之西。巖麓陡斷。俯臨澄淵。命曰鳶魚臺。臺之西。小麓昂首東顧。回抱琴江。江流有聲。泠然可聽。命曰抱琴臺。舍之東。有泉淸冽。取古詩五八淸泉漱齒寒之語。命曰漱寒泉。毛兒厓上有雩祭壇。取沂雩古事。命之曰風詠。其軒豁氣象。當爲此山第一也。噫。余少而役心於時文。晩而又不能致力於此學。竟不免爲一世之虛人。可勝歎哉。自今以往。庶幾靜坐讀書。少補旣往之失。閒居暇日。隨分自適。有時意到。逐處題詠。以攄發閒中之趣。聊以自樂也。或曰老隱之名。樂玩之扁。美則美矣。如非其人何哉。君以龍鍾一措大。以隱自居。以樂自扁。非癡則妄矣。且年已六十。讀亦奚爲。唯與鄕社諸友。笑娛於壺觴之筵。追逐於弋獵之塲。亦浮生一樂事。何苦兀然獨坐。對塵編拭昏眸。未有實得而徒尙虛名也。翊東瞿然斂容曰僕平生所行。不孚於人。然夙有山林之願。而喜得是區。因地命扁。則舍之得名爲隱。庸奚傷乎。至若樂玩之扁。誠非愚陋之所及。而夫耕者之必事播種。射者之必志彀率。自是分內事。白首讀書。誠爲晩矣。而伯玉之知非。武公之抑戒。豈非後人之所可法者乎。所患特乏古人誠篤之工耳。江湖一隅。旣得我所。唯當送老於書冊之中。以終此生而已。人之嗤罵。所不敢辭也。客笑而退。遂錄其語以自勉焉。己酉重陽節。主人識。													精舍						曲曲蒼屛遶碧洲。登臨軒豁更深幽。地名偶與吾心會。從此林廬寄白頭。						龜淵亭						巖頭小築擁靑林。長夏淸泠絶俗音。遙峀彌縫平野闊。澄江繚遶斷厓深。老去非關當世事。靜中須養自家心。惟有殘編慰幽闃。嘉賓時復遠來臨。						樂玩齋						新闢巖扃讀古書。始知敬義互相須。細觀坤卦文言傳。默驗濂溪太極圖。雲谷箴成眞踐履。陶山詩做恁工夫。徒然寓慕扁嘉號。寡陋深慚老更迂。						留行臺						三曲層臺擁翠微。遊人到此便忘歸。莫嫌止宿無雞黍。又是江湖好月輝。						鳶魚臺						淵躍天飛理若何。自然之外更無他。乾坤物物皆如許。思聖當年喫緊多。						抱琴臺						巖厓回抱大江琴。流水泠泠自古今。好是秋宵臺上月。主翁來坐獨知音。													風詠臺						晩向汀洲濯病肌。乘風游泳一吟詩。鳳飛千仞歸何處。卻怕吾人氣象卑。						敬庵臺						珀麓峨峨錦水淸。敬翁臺古尙留名。曾因外敵存深警。得遇明時致太平。						俗隱峽						循俗旣不可。矯俗亦豈可。須是同而異。俗隱峽中俗隱可。						畏厓													翠厓高百尺。俯臨屋西楹。苟能常畏畏。應得此心惺。						漁梁						累石長江口。承空小箔橫。月落霜深夜。時時火獨明。						漁艇						漁人乘小舟。施罟聲濊濊。夜深橫渡頭。滿載汀洲月。						漁磯						滿江風雨裏。端坐一蓑衣。不有耽魚意。許君可忘機。						江鷗						久久空中舞。落水更翻飛。爾本無心者。無人欲害渠。						水鶴													軒軒雙白鶴。俛首啄蘆花。忽然簸雲去。弓繳不敢加。</text>
<title>江閣。敬次退陶先生山居四時吟。</title>,<text>滄江向曙宿雲明。幽鳥棲花得意鳴。早起拓窓仍靜坐。乾坤無物不生生。朝						風柳垂垂午景遲。主翁閒坐整冠衣。檻前綠漲桃花水。卻向汀洲緩步歸。晝						巖厓斜日採春薇。媚我盤飧足療飢。不識世間鐘鼎樂。迂疏眞與俗情違。暮						錦水西流月上東。良宵光景浩無竆。此間默會眞消息。不是耽玄與說空。夜○右春													朝來盥濯錦流淸。十里平蕪萬木靑。便覺靈襟無係累。晴窓一誦訂頑銘。朝						翠壁玲瓏水底明。蒸炎不敢逼軒楹。午風忽引靑山雨。白鷺飛來空外聲。晝						斜陽入水倒靑山。漁帆蕭蕭鏡裏還。卻笑滁亭無此景。兩峯深處聽潺潺。暮						霧捲江天月正明。巋然一閣不勝淸。此身疑在瑤臺上。臥聽金雞半夜聲。夜○右夏						朝陽乍熱忽凉風。水國浮雲一盪胷。採採中洲蘭杜碧。江南千載感騷翁。朝													蕭蕭歸鴈一聲豪。寥廓天空白日高。手摘黃花呼白酒。風流遙想葛巾陶。晝						茅棟翛然只自娛。江山全勝輞川圖。人間得喪都忘了。坐到斜陽一事無。暮						星斗欄干玉宇淸。碧窓深處一燈明。向來枉費詞章力。慚愧平生擿埴冥。夜○右秋						木落山寒天地空。巖間瘦竹獨靑叢。霜簷初日紅如火。炯炯吾人一寸衷。朝						晩來巖壑此經營。靜對琴書坐斂形。積雪層冰深塞路。山門從此斷將迎。晝													天地竆陰日已西。問君何事獨巖棲。思將一敬收微效。方信吾家路不迷。暮						江閣三更雪月光。惺惺不寐此心長。從前醉夢何須說。回首人間六十霜。夜○右冬</text>
<title>六月江閣。謝鄭矦 游 來訪。</title>,<text>午風吹暑霧。晴日上欄干。更望新秋月。仙舟放碧瀾。</text>
<title>裵乃休見訪江舍</title>,<text>適志方爲樂。巖間小築安。百年期自在。一累或無端。野色通襟豁。灘聲入夢寒。故人知此意。淸話夜來團。</text>
<title>贈別鄭矦</title>,<text>南圃瓜花尙未開。如何今日此行催。世間平處從來少。酌送琴湖水一杯。</text>
<title>哀慶吟 並序</title>,<text>新秋旣朢。積雨初晴。開軒獨坐。若有所思。竹林諸友玉山三老。適玆左訪。慰此幽闃。殊可感也。時仙馭上陟。聖嗣龍興。草野臣庶。旣累然相弔。又欣然相慶。弗庵徐丈 進復 爲余誦明義錄甚悉。令人涕沱。已而月出東嶺。七重蒼壁。濃淡如畫。十里長湖。虛靜如鏡。景致殊絶而遊樂則非其時也。仍分韻共賦。以道哀慶之忱。						水石淸凉界。巖厓寂寞中。方讀古人書。殘年冀微功。慇懃數君子。左訪此谷空。縞衣相對坐。娓娓話始終。漢苑方起柳。軒湖未攀弓。憶昔肅章門。覲光日初紅。純廟己卯。謝恩仁政殿。 露梁儀衛壯。龍袍鶴駕同。華城擧動時。翼宗隨駕。賤臣與太學生祇送於津頭。 一天臨化日。八域動春風。歘忽卄載餘。嗚呼三世恫。國事方綴旒。定策斷慈衷。十九蓮勺村。天質睿且聰。當年巫蠱事。妖任出自洪。誣衊何由雪。至冤上徹穹。惻惻因心友。紛紛引法公。迢迢江海上。望望情何竆。放還陳干里。實由睿斷雄。純考特命賜環。 宵人更媒櫱。大行朝。 慘憺咽哀鴻。野有呑聲哭。朝無訟冤忠。天運終而復。龍德始興隆。偉哉傳心法。諺敎下簾宮。五百舊宗社。付託惟一躳。后道識民艱。睿學在儒崇。尤須敬大臣。孜孜政化通。仰贊女堯舜。天晴月上東。沙際明湖遠。巖間淡靄籠。有哀莫吹簫。無興豈泛篷。于以賦哀慶。西望更呼嵩。願言疾敬德。庶績共臣工。</text>
<title>吟示亭中諸君</title>,<text>讀書欲何爲。只是明人理。巍巍堯舜道。曰孝悌而已。心心常存畏。事事必求是。莫將好田地。空爲擧業累。</text>
<title>哀慕吟</title>,<text>丁亥年今卄四朞。有懷不寐白頭兒。傷心遊子還家日。痛哭高堂畢命詞。古篋尙新餘手澤。齊筵宛覿好容儀。如天罔極終何報。奉此身心不敢虧。</text>
<title>輓朴丈 濬</title>,<text>仁山秋色忽生悲。正憶高扃趁候時。四閣詩書貽後計。一家菑構述先規。鄕鄰自此無耆老。門戶如今有肖兒。髣髴淸儀何處得。小塘寒月尙依依。</text>
<title>大明紅</title>,<text>古國悲歌黍離田。殘紅猶得舊名傳。休將落蘂歸燕塞。好遣靈根渡浿川。天旣喪邦那敢怨。人於覽物獨堪憐。冽泉門裏皇壇側。培植孤芬護永年。</text>
<title>次南丈 履龜 蓮龜墅韻</title>,<text>黔沙一見八年餘。爲過新庄問啓居。谷口菑畬通曠野。案頭籤軸貯奇書。春來園圃勤培植。雨後池塘或釣漁。錦水東西三十里。魚來鴈去莫相踈。</text>
<title>題月淵臺</title>,<text>雲溪百折匯重淵。雙鏡堂開別一天。滿砌陰濃交竹栢。入簾嵐翠雜霞烟。仙臺勝賞花間酌。錦壁奇觀月下船。多謝主人能紹述。翰林遺業至今傳。</text>
<title>輓崔鳳村</title>,<text>早聞經學造精深。晩托襟期互相尋。所見合時欣會意。此行偏處惠投箴。迷途宿約殘燈照。雲谷幽懷獨鳥吟。怊悵舞亭秋夜月。玉簫吹斷鳳凰音。立齋翁贈君詩云。靑春早學鳳凰簫。</text>
<title>壬子立春在江閣。與金和集 益諧，裵乃休拈韻共賦。</title>,<text>先春來坐小巖亭。一片虛襟便靜寧。年華使我詩聲老。雪意催人酒力醒。晴光正滿東山月。蒼柄方旋北斗星。造化無言人莫會。靜看羣物各呈形。</text>
<title>謹次孝陽書社躋享韻</title>,<text>島酋昔犯漢陽宮。奮義當年父子同。林壑會盟懸白日。郡城鏖戰躡䨓風。百歲旂常功不泯。良辰蘋藻禮初崇。南望雲門千丈碧。公靈如水感相通。</text>
<title>贈勉裵乃休</title>,<text>琴書孝陽社。一几淨無氛。養心須用敬。績學莫如勤。這裏能着力。到頭合收勳。歲晩山堤谷。孤蘭剩馥芬。</text>
<title>次朴養正 漢發 周甲感懷韻</title>,<text>白頭孺慕倍常年。爲是劬勞在此年。水閣新規如昨日。山樓遊學最當年。幛中圖象懷千古。庭下詩書待十年。江上老傖同一感。明年癸丑是吾年。</text>
<title>次族孫國明 鎭奎 育英齋講會韻</title>,<text>遙夜殘燈一點明。吾人家計勖相成。顧我尙存偏底病。看君都是藹然情。花甲縱云殊蚤暮。𥳑編要共討微精。已從腳下尋平路。努力應須致遠行。</text>
<title>輓徐丈 進復</title>,<text>晢晢容輝長者眞。通家餘誼又婚親。少年湖海遊豪士。晩節山林學道人。得意吟哦江上月。乘閒培植洞中春。悠悠世事皆陳迹。虞殯歌成送遠輴。</text>
<title>孫明五 倫錫 來訪江閣</title>,<text>谷跫生薄暮。明月滿江樓。好話三更到。今年此一遊。</text>
<title>龍庵文會。與諸友共賦。並序</title>,<text>歲乙卯夏。與河乃吉 錫羲，韓文伯 錫杓 會于內院。通讀庸學二篇。遠近士友來者亦不少。立講誦之規。習揖讓之節。寔邇來一勝會。蓋此事只是平常。若看作奇特想便非。要當立旨俛俛。死而後已。願諸君無若拙者之老無成也。文伯先述志。仍續和成軸。遂題軸端。以備異時山中故事。						講說樓頭月正明。襟紳滿座雅歌生。苟辦吾家眞事業。肯求天下別功名。一壑渟深龍氣隱。九霄遼闊鶴眠驚。試看白雲峯上路。幾人停坐幾人行。</text>
<title>龍田寓庄吟</title>,<text>天啓甲子冬。始居洛南村。傳來二百年。子孫僅能存。野麓艱柴草。江城近啾喧。早有巖棲志。周遊訪名山。太白春川際。伽倻陜洛間。非無可居處。重遷固常情。晩築龜淵上。悠然寄餘生。震兒從外來。誦進堪輿言。九龍盤作址。三台拱水門。地鍾奎璧精。山明錦繡文。地家爾莫信。天理我曾知。積善慶必有。積惡禍仍隨。俛俛日用間。爲善勿爲惡。試看諸大家。賢祖肇貽厥。厚德爲基址。高才作樑柱。積累世旣久。承承遵規矩。汝父嗟德薄。不種焉能穫。諄諄語未已。小子敷陳曰。富盛那可知。生理當先觀。山上千丈木。山下數頃田。墾厓宜黍菽。築塢合柿栗。林藪幽閒界。願言耕且讀。遂將百緡銅。買得此邱壑。陟巘誅茅茨。拓址披荊棘。乃建數間屋。秋九念二日。悶汝拮据勞。憂汝腁胝疾。山居戒或怠。晨起整衣裳。一誦遂初賦。杜若秖自香。學孫年十二。稍有問字誠。一孫纔髫齔。心孔頗開明。長時繞左右。拊頂慇懃說。讀書欲何爲。要識爲人道。大要先孝弟。平生謹灑掃。科第猶外物。文行是爲吉。老我旣無成。望汝情更切。山泉爽我肚。山蔬養我口。肯須愁日昃。怡然叩離缶。山庄顚末事。手題寄來後。</text>
<title>講會日。吟示龍田諸友。</title>,<text>先將敬字立工程。餘力時文亦不妨。收斂久時身自整。硏竆至處理須明。丹粒可成龍虎塊。玉簫要和鳳凰聲。存得一心無間斷。不應虛負此平生。</text>
<title>裵乃休，河乃吉，韓文伯適至。往遊尹▣▣ 鳳翰 居然亭。</title>,<text>摩雲一嶺截西東。春日尋眞此會同。名區蓋得文章力。峭壁元因造化功。有意操琴招白鶴。多情珮酒侍靑童。山外遊塵飛不到。夜來魂夢水聲中。</text>
<title>輓族孫瑞五 煕奎</title>,<text>早年投筆學西遊。志在班超萬里侯。風霜浩浩天無極。日月蘧蘧水共流。曾知抱負終當展。方信功名不必求。江上斜陽垂涕望。龍驤歸旐故山邱。</text>
<title>先祖植松公墓竪碣韻</title>,<text>江舍風流道義資。晩來移卜洛南基。冽泉定有傷時感。鄕約猶餘善俗規。遺蹟百年殆湮沒。孱孫八代僅扶持。銘于片碣徵諸後。邱隴蒼松晩蔭垂。</text>
<title>乙卯夏。定齋先生以景慕宮典禮事。被譴于智島。與族孫國明，許舜則 銈，裵乃休作候問之行。途中唱酬。</title>,<text>渡洛江次乃休韻 二首						江湖風雨浪花生。雙轡翩翩一櫂輕。西望羅城秋色遠。爲誰千里與俱行。						獨把殘經啓後生。世間榮利一毫輕。深悲巫蠱當年事。去作涪州此日行。						謁灆溪書院。敬次退陶先生板上韻。						西來先問蠧翁鄕。灆水秋風採舊芳。道學吾南誰所倡。高山千載仰天王。													登南原廣寒樓						湖南名勝廣寒樓。秋日凭高曲檻頭。城府規橅中處壯。溪山佳氣四邊收。劉公籌畫征倭蹟。春妓歌詞蕩子遊。樓下東西南北路。欹斜正直在吾求。						過潭陽馬上口號						浹旬穿過萬重山。快活金城大野間。奚囊記取閒酬唱。他日相思此往還。						到龍山。問智島前路。						撥汗披襟倚驛樓。炎風敺暑逼新秋。前期瀛島三千里。歷路湖山數十州。南極歸雲鴻背沒。西津遠樹馬頭浮。程途數向居人問。三日方能達海陬。						謁眉泉書院。敬次記言中韻。						公靈於此必驩虞。大月伽倻最勝區。丹靑一幅留眞像。白盡當年鏡裏鬚。						歸路過羅州。謁景賢書院。						聯驂邅入錦城西。竹樹烟雲咫尺迷。山分積氣連千嶂。水合羣流匯一溪。當年祠院由尊慕。此地襟紳自整齊。祇謁怳如親炙得。扁楣續和尹公題。						登咸陽學士樓						樓觀高臨渭北天。孤雲學士去登仙。文章太守華楣筆。窈窕佳人錦瑟筵。方丈靑山來尺咫。南溟歸路涉三千。呼僮秣馬長堤草。半日憑欄共少年。						送國明入伽川						三旬馳逐此相分。東向伽倻訪海雲。記得勝遊煩寄我。歸來江舍獨離羣。						步陽關韻。先送舜則歸家。						洛天飛雨灑行塵。楊柳疎蕭蘆荻新。臨離勸我一杯酒。不是東歸無故人。</text>
<title>南海歸龍社僉賢。來訪江閣。</title>,<text>秋水虛明動翠屛。故人相肯訪巖亭。詩懷得月淸堪和。酒力乘風澹欲醒。有約逢迎今夕至。無端奔走半年經。夜深睡到東方白。鳥語嚶嚶枕上聽。</text>
<title>贈別趙矦 性敎</title>,<text>朝發龍田峽裏村。一杯淸水餞西轅。花鄕十室陽春遍。英塾四年師範存。爲政規模非俗吏。承家操履有賢孫。龜淵江上相思處。那復高車莅小軒。</text>
<title>重陽日。諸友相訪。聯策上內院。引白啖靑。足以償佳節。但階菊殄悴。是爲欠也。</title>,<text>獨對山扃課小童。老懷寥落與誰同。良朋萃至情非偶。佳節登臨興不空。秋薄松林生晩翠。霜輕楓葉軟初紅。殘庵不見黃花淡。明日東巖十畹中。</text>
<title>翼日訪居然亭。聽琴賞菊。上曲川臺。想郭警齋風節。涉川登崔畏窩精舍。</title>,<text>勝日尋眞境。無言坐嶝端。周瞻遺址古。遙想碩人寬。玉溜灘聲起。雲屛石氣寒。經營徒費意。斜日卻忘還。</text>
<title>登相看齋有感</title>,<text>絶壁浮雲仙跨鶴。曲灘晴日客觀魚。滿目淸泠閒水石。傷心埋沒舊圖書。</text>
<title>陽復日。先生蒙宥。乃休謹步紫陽冬至韻。要余求和。</title>,<text>微陽消息動潛䨓。竆陰百蟄一時開。此間靜觀生物理。祥風恩霈次第來。</text>
<title>自內院移下龜祠。贈純上人。</title>,<text>山門一出首重回。院下淸溪溪上臺。寄語純公好修理。未妨隨意去還來。</text>
<title>龜祠文會</title>,<text>寂寞溪岑一度新。衣冠弦誦滿堂春。莫把文章誇一世。須將道義學前人。會問小童猶勝友。許心千里便同鄰。書中嚼得無竆味。方識膏粱不是眞。</text>
<title>龜祠罷會日。敬次朱夫子鹿洞韻。</title>,<text>買山初約已經年。一洞幽深夾澗泉。省事仍修釋氏築。玩心須讀古人編。合禊只堪同志會。將詩莫向別人傳。平坦路頭無限樂。靑雲不必慕高騫。</text>
<title>與河乃吉，韓文伯，周英振 命于 遊孔巖旺山。</title>,<text>佳節東巖玩景心。緣蹊訪路緩登臨。不於大旺山頭見。那識雲門曲曲深。</text>
<title>輓崔明彥 奎燦</title>,<text>幽居懷抱與誰論。剡棹時尋峽裏村。可忘先交資道義。夙知雅意厭啾喧。桐心流水形容靜。梅下芳樽氣味溫。此別須臾那可恨。九山殘照近黃昏。</text>
<title>盤松吟贈許潤玉 璞</title>,<text>石上盤松長丈餘。昂藏獨保歲寒姿。世間良匠皆拋去。秖合龍眠畫作奇。</text>
<title>在孝陽書社。李士衡 奎昇 來訪。</title>,<text>山澤精廬傍藪林。又逢良友遠來尋。一洞浮雲身外事。半牕晴日卷中心。濁酒三杯堪遣興。陽春一曲莫高吟。世間平地從來少。韜晦常宜若履臨。</text>
<title>江閣。與都景魯 啓東 金和集，裵贊中 相觀 拈韻共賦。</title>,<text>春日嘉賓滿座周。水濱巖際一書樓。暖風簾外禽聲集。晴雪堤邊柳色稠。卻把吾身閒處寄。要觀天理靜中流。白頭休說桑楡晩。須向新年益自修。</text>
<title>七夕會</title>,<text>令辰嘉客好山川。小酌相酬曲檻邊。凉籟噓來西嶺月。淡霞飛雜北林烟。叩缶未須愁昃日。望霓秖切願豐年。今日相從非偶事。年年佳節許同然。</text>
<title>輓朴周八 奇煥</title>,<text>周八吾黨傑。端介之操聰穎質。憶昔追逐乎社亭。我爲壯年君竗齡。近更遊從龜淵水石間。君爲壯年我衰顔。笑談娓娓便忘年。况復追感好契自吾先。我有詩兮與君和。我有酒兮與君酡。孰謂方壯者儷造化而先歸。使夫衰老者涕潸然以揮。嗚呼有生必有死。百年脩短一聽命物者處分如何。人間此別不久兮。會相逢天上白玉樓嵯峨。君有二胤皆佳士。君歸瞑目百不憂。我在竆谷兮未能送君葬。追賦此哀辭兮意悠悠。</text>
<title>與南上舍晦叔 基恒 遊止淵</title>,<text>枯驢行色趁淸秋。明谷溪山恣一遊。澗溜和烟噴白石。楓林礙日暎高樓。愧我疎姿終鹵莽。愛君小築卜深幽。喜到靈區修晩契。慇懃更被一宵留。</text>
<title>輓朴學禹 廷夏</title>,<text>玆鄕耆德孰如公。風彩垂垂七十翁。早年南國魁奇氣。晩歲東山重厚風。近聞門戶連緜慶。亶驗根基積累功。虞殯歌成南望哭。斷雲孤鳥夕陽中。</text>
<title>呈李定軒 鍾祥</title>,<text>士望東都夙所欽。鞭驢百里遠來尋。幸得一言徵短碣。百年風樹倍傷心。</text>
<title>和朴養正贐章 二首</title>,<text>形勝南州號九龍。巖間一屋挾蒿蓬。除卻灌花課樹外。更無一事不從容。													衰暮那堪此別離。隱矦餘韻慰相思。孔巖水石前期在。春日須君一賦詩。</text>
<title>次朴養正水閣重修韻</title>,<text>水活山明閣在中。後孫誠力述先功。固知碩德根基遠。仍賀靈區氣數通。花樹序倫鄕社族。絃歌肄業巷閭童。壁楣重揭遺銘訓。要在賢孫下實工。</text>
<title>贈金景先</title>,<text>聞道幽居傍澗阿。主人眞趣也如何。一几蕭然淸晝靜。數聲啼鳥在庭柯。</text>
<title>次金景先枕澗齋韻</title>,<text>林下初成曲澗堂。主翁境界本淸凉。巖巒有力披雲立。溪水無聲出谷長。數畝菑田食力計。一牀書籍養心方。暖風遲日衡門下。隨意栽培亦不妨。</text>
<title>輓族姪仲錫 永履</title>,<text>河上三槐宅。繁衍子孫枝。家範遵先世。門規憶盛時。謹愼知學力。剛方見天姿。爲憐洛南老。相從托襟期。道義吾何有。黌序謬見推。衰朽疾病侵。半年臥支離。忽聞耿蘭報。樑月夜生疑。沉吟強扶起。一哭送阿兒。門運何衰替。疲頓政堪悲。</text>
<title>輓曺善汝 啓東</title>,<text>堂上遐籌八十年。斑衣何忍遽昇仙。末路芬華憎俗薄。古人書籍述家傳。托契相須三益上。論心不滯一隅偏。文樽一會空違約。獨倚江欄思罔然。</text>
<title>立春諸友來訪山庄</title>,<text>朝來林下喜聞跫。嘉客聯翩涉小矼。柳色新醒烟裏圃。梅心暗動雪邊窓。欲爲常逢詩結社。何由贏得酒盈缸。巖際小亭留後約。桃花新浪漲春江。</text>
<title>聞晩愚亭新成。吟呈柳仲思 致儼。</title>,<text>聞道先生卜築爲。岳林淸境想依依。晝靜靑嵐生几案。月明流水在門扉。春雨池塘魚喜泳。夕陽林藪鳥知歸。此會應須資講問。憑君要聽說精微。</text>
<title>輓河乃吉</title>,<text>庸岡吾黨秀。入山始相知。英發其言論。爽朗這襟期。三載山房會。病廢枉見推。政喜論道義。非爲攻文辭。理氣源頭處。所見不無疑。爲待征邁後。爛漫得同歸。不見旬月間。一疾胡至斯。虛樓月明夕。小園梅發時。黯黯若相待。世事寧不悲。峽裏從遊樂。阿誰證此詩。</text>
<title>仁山講會。呈李勿厓。能燮</title>,<text>天道回環復一陽。明時三物可觀鄕。詞章不是治心法。禮讓亶爲化俗方。皁帽尊嚴臨虎褥。靑襟趨走侍鱣堂。蜀郡當年儒學盛。文翁去後頌聲長。</text>
<title>吟示諸孫 並序</title>,<text>歲在丙辰冬。穉孫方讀史。余敎以晨昏之節灑掃之方。以爲將來涵養本源之資。而余老矣。恨未及見其成就也。噫天下之好資稟。尠不爲名利上壞了。甚可惜也。乃吟示四句。惓惓致戒。使穉輩早知義利之辨。						兩兩兒孫讀史篇。參差相間二三年。晨夕暄凉元爾職。三時灑掃是其然。不用詞塲誇俗尙。須將勤儉述家傳。吾人德義眞良貴。勖汝深懲利一邊。</text>
<title>孫兒寬敎三加日。詩以爲戒。</title>,<text>責汝成人道。始行三加儀。科宦求難得。文行學可爲。定省惟疏節。灑掃是常規。勤謹耕且讀。門戶可維持。夫婦人倫始。相敬莫相褻。御家刑于寡。反身威如吉。閨房常整冠。衽席不戲辭。自然和且樂。然後百福宜。人所以爲人。秖有一箇心。擴充爲堯舜。汩喪乃獸禽。邪慾防閑密。義理培養深。求心心便在。敎汝讀警箴。酒色陷人心。敗亡多由此。善哉湯不邇。於乎文曰祀。常敎義理勝。休爲嗜慾使。幾箇少年子。誤墮坑塹裏。昔我先君子。丁寧吾耳提。遺訓爾何知。將詩爲汝題。朋友於人倫。所繫惟重云。擇勝要責善。取益求多聞。義同蓬麻直。臭合芝蘭熏。苟欲名施後。何不附靑雲。</text>
<title>病中吟 二首</title>,<text>莫把塵編竆汗漫。眞經一部已爲多。久久存心理義上。念頭私欲漸消磨。						十載豐饑元有數。百年治亂本無常。莫謾經營天下事。一牀書籍足平生。</text>
<title>病中吟示諸孫</title>,<text>讀而能誦誦能思。始則無疑更有疑。思久忽惟疑自釋。方是工夫大進時。</text>
