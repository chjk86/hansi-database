<title>次監軍大同韻</title>,<text>中華東國本同文。更有周師作聖君。千載行人回首處。荒碑三尺是遺墳。[附原韻]敷陳洪範闡斯文。遠作東偏海外君。黍稷周宮何處是。至今人過拜箕墳。原韻</text>
<title>塞下曲</title>,<text>斥候朝回部曲驚。單于已近古長城。軍中暗聽調輕騎。都尉今宵欲斫營。</text>
<title>尋春</title>,<text>倦登蘭若訪春歸。無限風光醉不知。惟記碧峰明月裏。子規啼到五更時。</text>
<title>征婦</title>,<text>春日登樓望遠人。女郞連袂踏紅塵。如何一種爲人婦。長向空閨獨苦辛。</text>
<title>采蓮</title>,<text>塞北江南別幾年。含情去摘水中蓮。小姑珍重牽衣語。莫近西湖蕩子船。</text>
<title>觀瀾亭</title>,<text>楊柳依依古渡邊。濕雲經曉薄爲煙。纔分白鳥飛沙渚。不辨蒼茫下瀨船。</text>
<title>春懷</title>,<text>三月蘇州客未還。江南芳草已如烟。愁來不近山牕宿。明月梨花有杜鵑。</text>
<title>經亡友舊居</title>,<text>數家新住小溪濱。無復藍田舊主人。籬落蕭蕭寒食後。小桃花發爲誰春。</text>
<title>春日遊山</title>,<text>緣崖越壑更穿藤。遺却前峰不復登。爲愛滿山花落後。子規聲裏閉門僧。</text>
<title>詠晩菊</title>,<text>含芳直到歲將窮。開向風霜慘憺中。不是化工偏較晩。耻隨紅白闘春風。</text>
<title>次洪海峰 命元 韻</title>,<text>春光已謝落花風。京國衣冠此會同。爲問獨醒憂世客。何如長醉灌園翁。</text>
<title>次吳從事韻</title>,<text>畫閣疎簾納晩凉。石楠花發透淸香。嬌娥慣作迷人語。爲道風流孰似郞。</text>
<title>四月八日。無燈戱作。</title>,<text>銀臺出納近來多。奈此淸和八日何。不用懸燈酬俗節。天然月照海棠花。</text>
<title>寒食出城途中偶吟</title>,<text>風埃滿面日趍衙。文簿叢中度歲華。出郭始知春事晩。行人徧揷杜鵑花。</text>
<title>道中吟</title>,<text>驅馳征馬赴王程。放過林花夾路明。何當竣事東還日。收拾風光緩轡行。</text>
<title>自西還。仍向湖中。</title>,<text>西征遊子隔年還。三月江南草色闌。日暮蒼茫水雲外。舟人指點沔陽山。</text>
<title>舊遊</title>,<text>江南處處訪遺墟。幾度經過駕洛西。長憶碧松亭下路。春風芳草綠萋萋。</text>
<title>次樂夫令公韻 監司洪命元</title>,<text>白頭行役縱堪憐。詩酒相逢亦好緣。適適勞勞俱聖渥。征驂到處卽當筵。</text>
<title>次韓西平相公 浚謙 賞梅韻</title>,<text>寒夜沉沉莫厭遅。明朝分散卽相思。且看雪裏梅梢冷。留得春光只暫時。</text>
<title>送宋評事</title>,<text>瑞羽必丹穴。美玉皆藍田。物性旣如此。足知士亦然。吾觀宋評事。籍甚名家子。嗚呼先伯氏。節義照靑史。伯道竟無兒。持家屬北海。小少有美行。得之戶庭內。靑雲久蹭蹬。談士皆稱屈。向來有公議。中間謁紫闥。入宮卽見妬。正坐眉如月。朝廷重塞垣。北赴元戎幕。結束戒行李。嚴程二千里。咸關石戴驛。鐵嶺橫天起。况復胡未靜。烟塵猶在望。將軍日行塞。戈甲相排蕩。窮邊一書記。於君未特達。所慮王事重。緩急宜努力。家聲肯墮地。利器當盤錯。男兒賦命定。豈料通與塞。邯鄲一枕夢。曾未熟黃粱。得馬又失馬。塞翁心淸凉。顧我雖釋褐。靑衫帶官卑。弊盡黑貂裘。剩耐妻嫂欺。旅食久無魚。浪賦歸來篇。所幸見知己。氣蘇君子前。人事苦多違。窮途又此別。二月春風多。都門芳草綠。黃沙翳絶漠。遊子何時還。旣嗟別離遠。仍傷行路難。促觴百憂集。掩抑沾衣巾。長卿久滔渴。公幹仍沉綿。行當謝簪笏。歸卧滄洲煙。秋來如有鴈。寄書江南天。</text>
<title>送洪翼之</title>,<text>南陽積德門。衮衮出公輔。嗚呼先尙書。勳業邁千古。伊昔大廈傾。我公爲棟樑。中流失舟楫。萬人號穹蒼。玄成典形在。美價踰琳琅。道義是箕喪。文章乃餘事。去年初射策。落筆動天意。八載下帷餘。天人明一理。俊才兼世德。官聯一朝貴。聖主重儒雅。待詔宜金馬。如何佩銅魚。去作淮陽卧。漢宣初中與。分憂必良佐。少府暫出外。馮翊元非左。慈惠及忠信。念念當在玆。蠻貊亦可行。况在同胞兒。鞭箠愼勿用。萬姓猶瘡痍。誅求劇多門。仁者宜惻隱。我初客京輦。見君破拘悶。王事有去留。窮途忽此別。送君出都門。孟夏天氣熱。念君行李苦。勸君且強飯。我雖在泥塗。識君自童丱。朋友古所敦。莫病原憲貧。琴堂有餘暇。書札寄來頻。</text>
<title>寄宋子深</title>,<text>大朴本無爲。末路足機巧。封侯屬爛羊。聖賢多不飽。齊瑟豈不工。奈與俗殊好。乃知古賢人。閉關而却掃。所思礙江漢。幽懷久未討。昨別今已春。城南生靑草。</text>
<title>五噫歌</title>,<text>凌晨驅我車。擧目望山河。欝彼北邙道。塚墓高嵯峩。嗚呼歌一噫。人生如鳥過。顧覽帝王州。帝京豪貴多。冠盖相馳逐。甲第如星羅。嗚乎歌二噫。我志空蹉跎。宮闕何崔巍。宵漢相蕩摩。君門深九重。萬姓紛沉疴。嗚呼歌三噫。涕淚空滂沱。人心苦無良。世道日以訛。淳風去不廻。不見丘與軻。嗚乎歌四噫。悵望意如何。寥寥未央宮。西望杳關河。關中昔喪亂。只今生禾黍。嗚呼歌五噫。抑怨聲未和。行行萬感集。聊作五噫歌。</text>
<title>美酒無曲巷歌。寄趙飛卿 翼。</title>,<text>城南有深巷。蔀屋小如斗。車馬不曾到。蓬蒿沒戶牖。中有當爐人。辛勤釀醇酎。法得杜康好。味出葡萄右。芳馨不自掩。美名傳萬口。伯倫荷鍤至。賀老當門扣。朝迎謫仙人。暮引高陽叟。蕪沒豫章鑪。寂寞新豐酒。至美苟在玆。疇能患不售。顔回處陋巷。萬古名不朽。段木守窮閭。諸侯競奔走。寄語進修人。唯宜愼自守。</text>
<title>名利關</title>,<text>有關峙冥冥。乃在都市間。要津激其傍。平地生波瀾。九疑對面起。咫尺千峰巒。表裏通紫陌。紅塵何漫漫。紛紛冠盖子。日夕爭入關。強者據形勢。弱者難登攀。極力不相讓。一入車轂丹。去天纔尺五。突兀見金鑾。台星與卿月。照耀臨瓊壇。靑雲生其間。其樂不可殫。雖然坑塹深。十去九不還。覆車互相望。此路良險艱。其危也如此。髮竪驚心肝。嗟爾遠道人。胡爲來相干。眷彼寂寞濱。大野寬且閒。驅車自無壅。行止孰能慳。何如保天爵。至樂永不刪。回首望此關。長歌行路難。</text>
<title>五色蛾歌。呈李白沙 恒福 相公。</title>,<text>東極有扶桑。千里影婆娑。天蠶食其葉。作繭仍成蛾。五色備奇彩。翅拂若木花。偶然渡海來。飛飛落人家。春風正淡蕩。綠林桑葉多。忽復化爲蚕。吐絲成綺羅。其繭大如甕。其絲爛如霞。世間不曾有。異事還堪誇。安得養此蛾。日日采桑芽。繅出萬丈線。補衮增光華。聖主垂衣裳。無爲化邇遐。不然付織女。日夜弄飛梭。織成萬匹帛。不輸官催科。大庇寒士家。陰谷生陽和。微裏正在玆。題作天蛾歌。</text>
<title>送金得之大德赴皇都</title>,<text>昔我避地江都城。逆旅見君潛動魄。如挹大海之波瀾。手探貝宮弄明月。翔鸞儀鳳來丹穴。翠竹碧梧祥雲浮。別來夢魂長耿耿。川途無梁又阻脩。朅來京國乃一逢。黃塵夕風語馬首。素識才爲廊廟具。果然自致靑雲久。我住城南喜往還。每一見之寬旅愁。如何王事異去留。送君萬里朝皇州。結束征車赴嚴程。盛夏五月西出塞。曜靈當天何赫烈。日夕火雲亘海岱。長河欲渴靑草死。願君加飧愼征途。卽今天子居燕京。燕京壯觀天下無。九重城闕連天起。四海玉帛爭奔趍。年年八月千秋節。天子臨軒受朝賀。閶闔高開五雲裏。萬國衣冠鳴玉佩。南交北貊盡梯航。扶桑月窟皆重驛。白環箬矢集西東。虎拜山呼薦圭璧。我邦况視內諸侯。筐篚駿奔安敢後。輔行專對要得人。在廷孰能居子右。知君談笑了使事。久已誦詩三百篇。子長遐遊是素志。季札觀周更少年。遙知此行灰管改。七月始達漁陽路。西風浩浩遼水波。落日蒼蒼薊門樹。漢將射虎有遺石。令威化鶴餘古柱。舊聞燕薊多壯士。至今易水悲風起。我欲隨君日邊去。高歌擊筑燕山市。</text>
<title>送趙飛卿赴高山</title>,<text>趙侯出入黃金闕。往者朝廷有公議。紫禁論思罷前席。靑衫去作郵亭吏。趙侯靜者外榮利。肯因窮達爲悲喜。嫫母升堂西子醜。籧除甕盎仍嫵媚。趙侯心地收汗馬。不作聖賢期不已。兀然下帷餘八年。咀嚼六經談子史。弱齡射策登靑雲。同說天人同一理。有功吾道乃如此。何恨謫斥窮荒裏。前年識子洛陽城。貝宮胎寒出海水。翔鸞儀鳳來丹穴。翠竹碧梧祥雲起。塵埃好在三尺桐。共奏陽春白雪曲。近日公家政令新。交友聯翩去京國。北風蕭蕭雨雪霏。千里窮陰晦川陸。天衢漠漠凍雲合。萬象慘憺無顔色。窮途已覺別離苦。川路如何中險艱。鐵嶺嵯峩石戴驛。咸關積阻霾天寒。親朋掩抑惜君去。我獨高歌送行李。丈夫行藏要有命。厄窮元非君子耻。塞翁禍福何足論。得馬失馬心如昨。賢才陸沉古猶今。向來亦有長沙客。</text>
<title>送尹張卿佐海西幕 弘國</title>,<text>舊聞驥騏服塩車。世無伯樂誰能知。物誠有之士則然。吾觀尹侯毛骨奇。淸時不識龎士元。強趍手板州縣卑。今年又佐海西幕。世皆稱屈侯愈寬。升沉不能動其意。我識尹侯眉宇間。蒼狗白衣好飜覆。得馬失馬心淸閒。我出都門送君行。暮春三月生芳草。停驂首陽山北雲。喚渡抱月亭前道。自古碧城大都會。關海提封一千里。有肉如山酒如澠。喧喧日夕歌鍾起。繁華流宕古所戒。士也律身宜自苦。夜遊莫遣邏卒知。醉語須防使君怒。念君心地極了了。簿領餘力仍詩書。上有征鴻下有鯉。莫使關河音信疎。君王聖明廊廟淸。肯使麒麟在平地。他年鵬翼會南圖。使人回首蛟龍池。酒闌脫劒笑相贈。臨岐涕零非男兒。</text>
<title>野吟</title>,<text>麗日牽幽興。臨溪植短筇。看花失釣侶。隔水問樵童。夕霽澄平野。春陰下遠峰。前山知有寺。風引數聲鍾。</text>
<title>南還留別友人</title>,<text>靜夜傳籌飮。重城曙色遅。風來宮漏近。月過樹陰移。海內猶征戰。罇前惜別離。明朝沔陽路。拂袂與君辭。</text>
<title>宿巴陵</title>,<text>暮宿巴陵縣。中宵思正勞。劒藏猶雪色。年去已霜毛。水落秋江小。天寒曉月高。故園何處在。歸夢越風濤。</text>
<title>送睦湯卿赴京</title>,<text>聖主虔侯度。明廷簡使華。金鑾舊學士。銀漢一仙槎。人語過江異。邊聲出塞多。秋風吹萬里。強飯度關河。</text>
<title>江上卽事</title>,<text>麗日牽幽興。疎慵出戶多。行尋凈散地。坐數落來花。夕照明蒼壁。春陰覆遠沙。催歸童子語。江樹已棲鴉。</text>
<title>向江都</title>,<text>煙波杳無極。掛席下楊花。夜爨分漁火。朝薪拾渚査。拄篙過斷岸。折竹表危沙。何處住行役。鰲江天一涯。</text>
<title>遣興</title>,<text>永日林塘凈。眠驚鳥啄蛇。新荷帖水小。高竹受風多。吏隱非關祿。官醪不用賖。夜來風雨足。出郭問桑麻。</text>
<title>題李白江 敬輿 湖亭</title>,<text>小檻依蒼壁。平郊極望平。夕陽山角見。新月水頭生。久念江南樂。今爲漫浪行。客遊多歲月。新鴈又秋聲。</text>
<title>楊湖春泛</title>,<text>春湖淨如練。一棹倚西風。不愁歸路遠。只怕酒盃空。平郊十里綠。斜日半江紅。可憐波浪阻。辜負石田翁。</text>
<title>閒居</title>,<text>倦倚烏皮几。閒披鶴氅衣。呼兒進藜杖。有客欵柴扉。村酒夜來熟。溪魚春後肥。苔階更移席。花落滿庭飛。</text>
<title>洛山寺觀日出</title>,<text>義相千年寺。東溟萬里隈。天連徐巿國。波撼洛山臺。日月扶桑近。金銀古殿開。此身疑羽化。騎鶴上蓬萊。</text>
<title>次李白洲 明漢 投贈 四首</title>,<text>落拓元由數。窮通豈在人。身閒詩遣興。心息睡爲鄰。嶺外曾經臘。湖中又送春。年年長北望。鯨海濶無津。山近草樹密。巷深車馬稀。風扉關未定。雨燕濕猶飛。白屋安耕鑿。朱門有是非。身閒爲樂土。誰道不如歸。睡起小窓虗。閒宜白髮梳。庭泥時下燕。池雨欲生魚。幽草從蕪沒。飛花不掃除。只能無事飮。醉或罷看書。池面萍初合。槐陰綠漸繁。庭空闘鳥落。階暖蜜蜂喧。老去慵詩律。閒來近酒樽。兒童報春事。薇蕨已生園。</text>
<title>送閔學士赴江界 二首</title>,<text>聖主憂邊事。儒臣輟從班。分符辭魏闕。策馬度陰山。禁裏無頗牧。軍中有范韓。時危盤錯地。從古得人難。君向鴨江去。余從蝶海歸。參商曾遠別。燕鴈又相違。萬里頑雲凍。千山急雪飛。臨岐俱白髮。相顧一沾衣。</text>
<title>張玉城 晩 哀挽</title>,<text>奕奕張元帥。天生曠世英。人方倚喬嶽。國已失長城。功盖三韓域。身歸一畒塋。凄凉舊部曲。流涕峴山銘。</text>
<title>端陽日銀臺入直時。謝賜酒扇 二首。</title>,<text>方朔偸桃後。相如病渴時。上罇分御醞。中使下瑤墀。玉液何須貴。瓊漿不足奇。一盃三祝壽。何以答鴻私。寶箑淸風起。宮壺瑞露香。炎蒸携爽氣。衰白醉恩光。闕下靑雲合。天中白日長。自然垂感淚。何以報吾王。</text>
<title>次權子凈湖亭韻</title>,<text>亂石開成路。橫崖斷作門。天晴出遠峀。木落見孤村。宇宙身如寄。江湖獨凭軒。主人仍好客。隨意酌匏罇。</text>
<title>次李澤堂 植 韻 三首○余罷官寓江陵時。公以便養出宰杆城。寄三篇詩。</title>,<text>隴西擅文藻。北海足佳賓。簿領常多暇。壺觴轉覺親。遙憐鏡湖客。分寄洞庭春。一醉百憂失。歸心懶向秦。苦乏還魂術。空聞樹穴環。彭殤俱夢幻。人世浪辛酸。春酒澆腸暖。秋霜入鬢斑。他時倘相對。非復舊容顔。供世慵爲累。歸朝病見妨。到頭皆樂土。何處是他鄕。東海神仙窟。西川水竹庄。自能安暮景。聊可以彷徉。[附元韻]籍甚屠龍手。當年觀國賓。冲襟欣早契。逸步更誰親。宦跡俱濱海。僑居又餞春。時聞得佳句。古氣逼周秦。南海朝雲塔。東垣叔子環。古來俱幻影。何事謾悲酸。雪漲湖光動。春晴柳影斑。遙將兩鴟酒。一爲破愁顔。世道看逾窄。生涯太覺妨。年來城市夢。長在水雲鄕。傍海宜開榭。臨湖合置庄。君能辦玆勝。卒歲可相徉。元韻</text>
<title>送李平陵督郵赴試</title>,<text>昨別李司隷。頻驚月似環。交遊自童丱。臭味共甘酸。久隔龍三級。難窺豹一斑。煙波離思滿。日日减衰顔。</text>
<title>嘉山途中</title>,<text>江水自東去。我行猶向西。百年元草草。半世太棲棲。馬首秋風急。山頭落日低。官橋問候吏。郡郭隔雙溪。</text>
<title>端午賜扇</title>,<text>五月天中節。淸風闕下分。身微求穴蟻。恩重負山蚊。碧玉裁斑竹。輕紈剪彩雲。年年朱夏至。持此祝聖君。</text>
<title>客遊湖右。題友人湖亭。</title>,<text>楊柳東風吹我衣。倦憑江檻對斜輝。三盃酒力愁來淺。千里鄕書別後稀。芳草晩烟人獨去。落花微雨鷰雙飛。忽思二月秦城外。馬踏春蕪日暮歸。</text>
<title>送南書狀公濟朝天</title>,<text>五月嚴程度薊門。熱雲如火欲焦原。防胡萬里秦城壯。射虎千年漢石存。會趁秋風辭帝闕。莫敎春草怨王孫。金笳蘆管漁陽路。耐聽邊聲出塞喧。</text>
<title>閒居</title>,<text>鑿翠緣崖架小堂。捲簾開戶卽滄浪。漁商賣鱖渾盈尺。野老分蔬怱滿筐。擾擾戰爭看白蟻。紛紛榮悴付黃粱。欲知靜坐閒中趣。滿地落花春晝長。</text>
<title>寄邊衣</title>,<text>秦雲霜落鴈南飛。九月遼陽驛使歸。手把素紈縫密密。淚沾紅臉下微微。儀形暗記前宵夢。寬窄依裁舊篋衣。十襲殷勤重寄語。塞垣消息莫令稀。</text>
<title>王孫草</title>,<text>王孫去後斷音塵。芳草萋萋又一春。何處洞房悲素婦。幾年南國怨騷人。輕盈泣露空添恨。羃歷牽風欲損神。最是相思無限意。謝池煙雨綠初匀。</text>
<title>苦雨</title>,<text>積雨連江白浪堆。萬帆疑自碧天來。不愁大陸沉淪盡。只怕高峰次第摧。屋角通宵懸玉索。門前終日聽奔雷。橫流利涉知無術。閉戶端居思未裁。</text>
<title>題新橋柱</title>,<text>十里奔川觸石號。危橋百尺絶飛濤。虹霓揷漢玉腰濶。蛟鰐橫波金背高。不學馬卿題柱志。空憐子産濟人勞。狂瀾亂嘒猶依舊。自是中流立脚牢。</text>
<title>挽李判書 志完○二首</title>,<text>嗚呼夫子至於斯。慟哭元非爲我私。邦國政須經濟器。艱危忽失棟樑姿。門闌奕世公侯貴。名閥當年走卒知。聖主臨朝驚奪速。履聲無復上丹墀。少年華譽夾宸居。歷敭元因積德餘。五世昔聞三太尉。一家今見二尙書。鳴珂共入黃金闕。聽履同登白玉除。回也忽先顔路去。公私沉痛復何如。</text>
<title>別梁監軍</title>,<text>天仙忽降海東垠。萬里逢迎亦宿因。自幸登龍仍附驥。敢方覊羽與沉鱗。黃岡樽前論兵地。浿水風烟擊楫辰。王事有程還惜別。不堪回首重沾巾。</text>
<title>監軍行。呈李月沙 廷龜。</title>,<text>驄馬新兼節制雄。來時謁帝未央宮。艅艎駕海鯨波息。棨戟臨關虎穴空。萬竈炊煙朝似霧。半天兵氣曉成虹。燕然山石應無盡。班筆何時勒駿功。</text>
<title>次王監軍</title>,<text>御史驄馬出漢家。赤亭猶被叛羌遮。龍驤破浪過滄海。鳳詔開凾展彩霞。雄略早推胸有甲。淸詩更見筆生花。遙知竣事東還日。荷得宸心益寵嘉。[附元韻]海東高宴敞王家。堂繞嵐雲作幕遮。蔬摘島芝堪當藥。盃含山翠卽飧霞。玉簫曲奏龍宮調。寶葉枝開上苑花。公子更看麟趾慶。擧觴德器著溫嘉。元韻</text>
<title>次監軍</title>,<text>皇恩天覆奠遐方。更錫吾王福履長。繞電日回森武衛。乘飊星下自文昌。將釐瑞靄來金殿。祝壽流霞㶑玉觴。此宴此賓眞曠世。靑邱物色轉輝光。[附元韻]鼎籙東華自震方。天敎海國衍靈長。派源函谷僊齡茂。福斂箕疇壽域昌。龍作人來傳火藥。鶴隨官舞獻霞觴。虹流喜沐丹書寵。分得升恒日月光。元韻</text>
<title>次監軍</title>,<text>文壓西京摘衆芳。早登雲路際明良。論兵唾手無堅敵。醫國通神有妙方。行色遠辭丹鳳闕。威聲已慴左賢王。建州小醜何曾數。自是陰山舊牧羊。海隅何幸挹芬芳。始信艱危仗策良。濫作登龍荀氏御。飽聞醫國越人方。文瀾直泝東西漢。筆勢橫驅大小王。辱贈瓊琚那敢報。駑材只合左牽羊。</text>
<title>次平海月松亭韻。寄白洲諸公。</title>,<text>高亭移席俯窮溟。瓦缶村醪不用甁。籬下菊殘經九日。檻前松老閱千齡。唱來新曲皆春雪。謫降何人是歲星。擬住烟霞最深處。與君相對共忘形。</text>
<title>寄鄕隣舊友</title>,<text>與君同築小林亭。欲占風煙老一生。照壁燈釭分夜色。隔籬砧杵共秋聲。堂前穉子常更抱。屋後葵田每互耕。誰料只今成遠別。獨憑書札問江城。</text>
<title>黃州秋夜</title>,<text>邊笳戍鼓古城頭。崩迫光陰長客愁。千里繁霜侵兩鬢。一江明月在孤舟。長年暮景虫喧草。極浦寒聲鴈引秋。不禁烟波離思滿。淸宵獨上廋公樓。</text>
<title>安州卽事 時公以月沙相公遠接使從事官。駐節於安州。</title>,<text>千里關河客未回。強扶衰病獨登臺。蟬催殘暑今朝盡。鴈帶新秋昨夜來。急雨連山靑嶂合。小風吹水碧鱗開。鄕園一別無消息。徙倚朱欄淚滿腮。</text>
<title>淸江紀事</title>,<text>七月正當十五日。蘇仙淸賞卽今宵。不知浮世幾壬戌。常恨人間太寂寥。今者勝遊眞有分。地之相去莫言遙。倐來倐往誰先後。萬㥘方知是一朝。</text>
<title>別李參判 顯英 赴京</title>,<text>近聞專對屬英姿。末路孤忠聖主知。白首天涯相逢日。滄波海外獨歸時。休言舟楫偏危險。自信神明好護持。千里去留均爲國。丈夫臨別不須悲。</text>
<title>次宋參議 克訒 韻</title>,<text>年年關塞事防秋。漢將移師海上留。探騎朝回兵氣動。悲笳夜發客心愁。艱危詎敢辭臣辱。慷慨難堪俱主憂。千里逢君襟抱豁。不知身世在邊頭。</text>
<title>挽洪參判 霙</title>,<text>豐原家世冠靑邱。軒冕當今第一流。金榜聯翩鴻鴈影。玉郞文彩鳳凰樓。閑中棊酒惟看客。病後功名亦棹頭。六十人間如此足。向來存沒卽浮休。</text>
<title>藥山東臺卽事</title>,<text>笑指蓬壺冠巨鰲。一年行役未全勞。山河大地香爐出。塞北名城鐵甕高。松頂飛來千歲鶴。海門吹去二江濤。酒瀾擊劒蛟龍吼。獨立邊風意氣豪。</text>
<title>留定州</title>,<text>新安池館駐行車。八月初驚見菊花。高柳未勝風力緊。敗荷備得雨聲多。荒城暮色羣鴉集。絶塞秋光一鴈過。千里逢君仍取醉。却忘身世在關河。</text>
<title>次殷山淡淡亭韻</title>,<text>從事靑衫似子荊。惟慙倚馬句難成。晴川畫閣憑風逈。古木蒼明極目平。龍捲晩陰歸洞壑。鴈拖秋色入空明。玆亭形勝眞無比。黃鶴當年浪得名。</text>
<title>贈許文學犒軍之行</title>,<text>御史乘驄出鳳城。春坊蹔輟講筵行。宣綸關塞三千里。飮德𤜻㹯十萬兵。驛路氷霜猶朔氣。更樓皷角摠邊聲。明离顧問應虗席。須及陽和日計程。</text>
<title>挽金監司 止男</title>,<text>嶺南千里去還來。聖意殷勤屬駿才。攬轡淸風追孟博。却金遺愛在東萊。誰知玉節承宣地。遽見丹㫌寂寞廻。只有棠陰猶不改。可堪回首重添腮。</text>
<title>春日把盃</title>,<text>三月臨瀛草色多。天涯遊子未還家。自憐暮景非春事。猶向他鄕戀物華。最愛流鶯穿弱柳。生憎闘鳥落殘花。荒年酒料天饒我。朝把深盃至日斜。</text>
<title>秋日偶吟。寄白洲。</title>,<text>羅衣藏篋錦衣成。持向銀床熨帖平。白露侵階增月色。碧梧無葉减秋聲。寒池水落芙蓉死。虗幌燈殘蟋蟀鳴。時聽玉籠鸚鵡語。應愁高閣夜凉生。</text>
<title>杆城 大夫人生辰。襄陽大夫人往赴。人間勝事。兩倅又是同宗。有詩遙次。澤堂時宰杆城。</title>,<text>板輿穩過鳴沙路。綺席遙臨析木津。爭羡兩家生此子。况聞初度屬良辰。蓬壺氣接風煙逈。萱草濃含雨露新。百拜獻盃仍祝壽。八千年後始爲春。便養情深宦意輕。名區得郡又連城。禀精南極年俱耋。隨子東征世共榮。花撲舞衣添五彩。鶯和歌板侑千觥。金剛自是神仙窟。何必携家上玉京。[附元韻]金剛南麓遊僊窟。碧海東頭浴日津。大耋兩堂皆甲子。同宗高會屬初辰。華輧皁盖逢迎近。玉醴瓊桃頌祝新。莫說永郞千載事。人間此樂亦長春。鳴沙晴路板輿輕。峴首風煙接水城。月過上弦初展魄。花臨寒食政催榮。封隣衛晉叨聯席。壽祝喬松遆進觥。但得情親窮勝事。滄濱何異在秦京。元韻</text>
<title>次釣鰲軒韻。寄徐藥峰 渻。</title>,<text>歷歷羣山眼底平。兼端鼓角喚愁生。鵬圖水擊蠻烟捲。鯨海波澄漢日明。絶塞詎期今夕會。窮途方喜故人情。懸知宣室虗前席。竣事何時到洛城。鱠炙蛟螭雕玉盤。樽前對馬一彈丸。平臨積水三山小。遠引長風五月寒。蛾出扶桑新渡海。桃生靈島舊名蟠。危欄更合孤臣倚。北極星辰夜夜看。</text>
<title>又用前韻。寄鄭宣慰使 弘溟 子容。</title>,<text>人間行路最難平。辛苦供時白髮生。衆口鑠金多毁譽。寸心如燭自分明。從來坦坦眞吾道。餘外紛紛付世情。只有故人能識字。別魂長繞洛陽城。君似明珠薦玉盤。賤才還愧結蜣丸。十年散聚頭俱白。四海艱虞膽欲寒。天上珮聲皆鵠立。星間劒氣且龍蟠。如今士別逾三日。莫把音書歇后看。</text>
<title>答萊伯 金緻</title>,<text>海上開營闘草萊。轅門日暮皷聲催。短長瑤瑟鳳凰柱。深淺香醪鸚鵡盃。座下鰲擎三島立。潮頭鯨吸百川廻。猶嫌未極扶桑外。更倚雲間千尺臺。柳州分竹出南關。怊悵罇前久別顔。海上元來多異境。雲間何處是仙山。每驚李白珠生唾。自歎江淹錦見還。邊圉卽今王事急。須君長筭解連環。</text>
<title>次宣慰使子容韻</title>,<text>軒檻當風酒力醒。嶠南雲日屬新晴。鵬飛怒氣飜滄海。鯨闘餘波蹴古城。老去壺觴眞有味。向來離合幾傷神。更憑危堞窮遐矚。極浦遙岑畫不成。</text>
<title>次萊伯韻。呈水相。</title>,<text>水軍節度才且雄。戰艦列戟滄溟中。腰下龍鳴倚天劒。櫪間鳳翥浮雲驄。玉帳建牙虎士立。丹徼投烽鯨海空。自笑書生百無用。白頭已是成老翁。</text>
<title>次子容觀鯨闘</title>,<text>長鯨闘角捲東溟。五嶽浮沉額鼻獰。高浪蹴天䨪日月。大聲吹岸作雷霆。吸來已覺百川涸。戰罷還驚三島腥。只爲遠遊窮壯觀。休嗟身世一浮萍。</text>
<title>次子容韻</title>,<text>誰向龍鍾屢寄詩。舍人來自鳳凰池。十年遠別心如結。千里相看鬢若絲。海味漸饜爲客久。酒籌差减惜吾衰。天涯薄宦成何事。自笑休官已太遅。</text>
<title>浙江潮</title>,<text>忠憤千秋尙未消。年年鼓作廣陵潮。長鯨噴薄霾寒日。白馬奔騰挾迅飊。終日大聲吹谷岸。有時高浪蹴雲霄。憑君遮莫窮餘怒。吳越興亡已寂寥。</text>
<title>次萊伯韻</title>,<text>絶塞孤城壓海門。憶曾同上釣鰲軒。暮潮岸蹴濤聲壯。春瘴連天日色昏。北望可堪垂客淚。南來猶自解方言。曩遊亦已成陳跡。愁緖如絲理更煩。</text>
<title>用釣鰲軒韻。寄自如督郵行間。</title>,<text>憶昔萊邑共盤盃。歲月居然若走丸。乍見柳絲垂岸裊。俄驚露氣入簾寒。秋晴鴈度遙空去。水落龍歸大壑蟠。瓢繫此身空欝欝。古書千卷照燈看。</text>
<title>次萊伯韻</title>,<text>小池荷葉已催殘。始覺前宵白露寒。五斗欺人官况少。三盃有力客愁寬。心肝與子靑萍照。塵世從他白眼看。宿昔相思容髮改。時憑驛使問平安。</text>
<title>涵虗亭宴軸 小序</title>,<text>人生百年內。一塲開口笑。誠不可易得。况我洛中舊僚。南州名勝。或受事于朝。或寓居于玆。邑郭聯綴。近則一二舍。遠不過莾蒼間爾。以是歲六月之望。會于盆城之涵虗亭。盖以盆最居中。而池館之勝。甲於南州。箕踞散髮。引滿擧白。絃管迭奏。間以調謔。凡五日夜而止。雖膝閣之會。竹林之遊。無以過此。誰謂嶺千里之外。有此奇遇也哉。粉白黛綠。供事於左右。酒食之費。夫旣或繼之。一遊一樂。何莫非君恩所及。而時則荷香滿地。小雨留人。造物者饒吾輩。亦復不淺。不可使人間勝事都落夢境。欲謀久傳而爲他日面目者。宜莫如繪事。故以一幅縑素。載其蹟。屬余記其事。不敢以不文辭。於是乎書。洛城交遊二十年。中間聚散若烟雲。一樽嶺海開靑眼。千古峩洋續斷絃。賓主肯慚滕閣會。風流不减竹林賢。但愁勝蹟仍消歇。分付龍眠畫手傳。</text>
<title>秋夜聞促織有感</title>,<text>書生亦自念安危。中夜沾胸涕泗洏。去歲調兵行北塞。今年通幣撫南夷。度支用匱仍催賦。田舍秋登猶苦飢。可笑寒虫虗促織。貧家能有幾鉤絲。</text>
<title>送盆城府伯秩滿北歸 趙濈</title>,<text>邯鄲氣槩重交遊。文彩風流老未休。藹藹政聲河渡虎。恢恢遊刃目無牛。陶潛栗里催歸去。太史周南獨滯留。兩地別懷何處苦。檜山明月洛濱秋。</text>
<title>次金道伯 時讓 韻</title>,<text>古來眞隱貴藏名。夫子幽居遠市城。草木盛衰知節序。煙雲舒捲看陰晴。桃花恐引漁舟入。蒼壁疑因禹斧成。目斷白鷗飛盡處。江流東去暮山橫。</text>
<title>寄通信使姜 弘重 行軒</title>,<text>兩朝華譽冠當時。公輔之才衆所期。何處不爲忠信地。此行偏荷聖明知。風波歲暮隨舟楫。歧路年來識險夷。定知尉佗遵漢約。西歸特此報鴻私。</text>
<title>別柳廵察 舜翼 赴海西</title>,<text>㫌節乘秋出華陽。去年琴鶴自南鄕。驅馳湖海輕千里。意氣澄淸奠一方。愧我不才如苦李。知君遺愛在甘棠。倘非聖主勤西顧。肯遣名臣輟鷺行。</text>
<title>黃參議 致敬 大夫人遷葬挽詞</title>,<text>黃家叔度振名聲。門戶元因積德榮。聞說白楊成拱木。更移玄宅入佳城。無非妥帖先靈計。可見經營孝子情。洪福山西松栢裏。始看雙劒會延平。</text>
<title>送申書狀</title>,<text>未遇知音且白頭。暮途何幸識荊州。交期已覺無新舊。王事還驚有去留。千里關河遼塞月。萬方環佩帝城秋。離亭別語惟強飯。專對之才子自優。</text>
<title>送李吉甫赴京</title>,<text>漁陽驛路接天涯。一夜邊聲出塞多。萬里觀周將玉帛。少年專對富才華。路經白鶴千年柱。人在黃河八月槎。暇日會尋燕市去。至今遺俗有悲歌。</text>
<title>送睦禹卿 大欽 朝京</title>,<text>漁陽烽火照關河。此日君登博望槎。天上曉鍾遙執玉。地中灰律始吹葭。車衝萬國兵前去。路繞千年柱下過。世亂再膺專對責。只緣名譽在中華。</text>
<title>金將軍 應河 哀挽 四首</title>,<text>大國初輕小敵堅。深河一役血成川。李陵面目施何地。武穆忠誠達上天。死去名留千載後。元來勇出萬夫先。新詞鐵馬應流汗。可驗英靈殺賊旋。李廣初臨右北平。漢朝曾未識豪英。忠臣豈顧身生死。烈士要爲國重輕。終古簡編應有迹。只今天地却無情。一般白骨黃沙裏。驕虜猶傳柳下名。矢空金鞞劒摧鋩。左挾雕弓右拓槍。事去未殲東鐵勒。力窮猶殺左賢王。長星只解亡諸葛。白日何曾退魯陽。更有黑風吹逆氣。至今惟自怨蒼蒼。大將降旗出幕中。四邊雲鳥轉頭空。金戈獨奮揮西日。鐵馬悲鳴向北風。死後始能知義烈。世間元不乏英雄。結爲山嶽融爲海。一氣千秋壯我東。</text>
<title>別洪景望 雩 赴京賀冬至 二首</title>,<text>羣陰消盡一陽生。萬國分波會玉京。正喜漢儀方整肅。豈憂胡馬恣縱橫。近聞聖主久專對。已識胡公有此行。名在我東元獨步。自今華憂更英聲。樊籠羽翮苦低昂。送子如今意渺茫。銀漢槎從八月去。玉京身到七星傍。秋風白鶴遼城遠。落日黃龍塞路長。易水燕臺依舊色。幾人能解哭昭王。</text>
<title>白羽扇</title>,<text>誰愛輕寒作扇圓。雪翎傳自射雕年。元來用捨非由己。隨處炎凉不怨天。手裏指揮三顧日。匣中零落八哀篇。會當一把登東嶽。莫道秋風已颯然。</text>
<title>閒居遣興</title>,<text>小雨初過夾嶂中。飛花亂逐下山風。看書閉戶身方靜。束帶趍衙計始空。薄俗豈容心似矢。寒廬端合卧如弓。元非達識超塵外。自是求名本不工。</text>
<title>鄭參奉哀挽</title>,<text>福善由來理不爽。如何天道此茫然。侯生市隱人誰識。阮子窮途世莫憐。一宦未成俄白首。百齡猶遠遽黃泉。秋風衰草坡山路。泣送輀車雨滿天。</text>
<title>代趙承旨 希輔 爲南公濟作挽</title>,<text>君昔朝天我輔行。暮途夷險見交情。只憂一病淹時月。誰料今朝隔死生。半世官聯殊炳煥。九重恩渥備哀榮。仁人有後方能驗。却向嵇郞記典刑。</text>
<title>權修撰哀挽</title>,<text>君家兄弟古人少。雙璧連珠海內奇。千里藩垣爲保障。十年經幄幾論思。陳諶陳紀誰優劣。純禮純仁本等夷。國恃二難今喪一。哭君非獨爲吾私。</text>
<title>送人朝天</title>,<text>氷塞長河雪滿程。送人西入鳳凰城。迢迢萬里自今夕。草草三盃慰此行。春早薊門關樹冷。日沉遙岸野雲平。遙知古戍更樓月。淚下胡笳出塞聲。</text>
<title>夢呑丹篆</title>,<text>天遣奎星下世間。昌黎文彩擅騷壇。僊翁正照筇頭火。寶篆誰敎夢裏丹。只謂南華爲暫幻。豈知東野是傍觀。才添不待生花筆。自是江淹有錦肝。</text>
<title>題楊山二樂樹</title>,<text>歲暮窮愁雪滿頭。異鄕爲客獨憑樓。延年未易還丹服。遣興惟宜大白浮。已喜登龍爲李御。不須騎鶴上楊州。今來視昔渾多感。更有何人續此遊。</text>
<title>代妓</title>,<text>邂逅無端卽別離。羞顔纔解更愁眉。深情每入琴心苦。暗恨空敎燭淚知。未信今朝傳好語。爲言前日誤佳期。空閨不捲龍鬚席。留待阿郞夢到時。</text>
<title>夫人哀挽</title>,<text>荊妻儀範冠閨房。德助名家福履長。連哭爺孃纔一月。竟緣哀疚忽三喪。官封視配仍夫貴。敎養從胎得子良。政看門闌餘慶在。且將脩短付亡羊。</text>
<title>出塞行。送鄭評事。</title>,<text>陰山直北是窮廬。兵氣如虹貫太虗。漢將秋屯橫虎落。胡王夜獵過狼居。天門日望平安火。一鴈時傳尺素書。遙想前籌多自暇。金罍撾皷舞紅裾。</text>
<title>送朴魯直 𥶇 使北庭</title>,<text>利器光芒新發硎。古來盤錯試靑萍。鄭公使虜遼人服。魏絳和戎晉國寧。姑息何曾因廟略。覊縻實欲振王靈。不緣忠信行蠻貊。胡地風沙豈再經。</text>
<title>雨中遣興寄畸翁</title>,<text>小雨霏霏晝掩門。城南窮巷少塵喧。時呼倦僕修花砌。更揷疎籬護竹園。老去自慚無好句。興來猶復近淸樽。却嫌靜裏還多事。撿藥看書到日昏。</text>
<title>漫興</title>,<text>葉底殘紅日漸稀。夜來風雨捲春歸。鶯兒捎蝶過墻去。燕子含泥入戶飛。書卷散拋塵委積。睡魔新逼眼依微。城南窮巷無餘事。懶性偏宜晝掩扉。</text>
<title>香奩夏景</title>,<text>佳人晝坐倦絃歌。睡暈曚矓上翠蛾。玉手攬刀裁白紵。金甁瀉水試新茶。槐陰滿地蜂聲閙。簷影垂空燕語多。高閣納凉氷簟滑。微風時動石榴花。</text>
<title>漫興寄白洲</title>,<text>深巷蓬門掩寂寥。索居斑鬢日蕭蕭。睡魔喜懶長爲伴。歡伯羞貧已絶交。獨有淸風來戶牖。時看小雨滴芭蕉。此身與世相忘久。何用勤辛作解嘲。</text>
<title>早朝次白洲</title>,<text>金門仗出五雲垂。劒佩千官立玉墀。近斗觚稜飛燕雀。飜空旗脚動蛟螭。漏聲細逐和風去。花影徐隨淑景移。日暮金鑾草詔後。何人醉出省門遅。</text>
<title>觀漲</title>,<text>平明觀漲上江樓。積水千帆過樹頭。怒氣平呑廣野去。大聲橫捲半天流。黿鼉奔走迷前窟。鷗鷺盤廻失舊洲。舟楫濟川吾已矣。不如安坐看沉浮。</text>
<title>東京懷古</title>,<text>池館寥寥月滿空。雞林黃葉下西風。山河覇氣千年後。統合雄圖一夢中。舊俗尙傳金櫃事。居民猶說角于功。從來故國多遺恨。一望悽然意不窮。</text>
<title>鳳凰臺</title>,<text>百里山川繞故臺。夕陽登眺獨徘徊。東南伯氣全消歇。今古浮雲自往來。行殿草萊迷舊處。荒城烏雀有餘哀。憑君莫說興亡事。且盡當年酒一盃。</text>
<title>角干墓</title>,<text>氣禀星辰嶽降精。乾坤醞釀出豪英。三方統合山河在。萬古飛騰戰伐名。神筭豈惟高衛霍。奇功元不數韓彭。荒墳數尺殘碑古。空使征人下馬行。</text>
<title>瞻星臺</title>,<text>薄劣無階報聖明。一麾叨守古東京。山河繚繞千年國。草樹荒凉半月城。雉堞毁爲樵客路。池臺平入野人耕。三分百戰渾如夢。猶說風鳶舊上征。</text>
<title>挽任參奉 琠</title>,<text>由來福善理昭然。造物如何厄子偏。羅隱有才終不第。子雲無命孰推賢。漫留秀句驚千古。誰料浮生未百年。歲暮北風吹素紼。白楊寒雨滴新阡。</text>
<title>挽李判事府 德馨</title>,<text>夢盡黃粱世事空。明時忽失老成功。德存一代名仍大。身歷三朝位益隆。壽貴福全天道驗。哀榮禮備聖恩洪。追加典冊陞元輔。盖念當時欲命公。</text>
<title>送沈君奭宰山陰縣</title>,<text>昔年東郡趍庭地。今日南樓衣錦廻。環慶曾沾老范澤。河陽爭喜小徐來。柔蒲掛壁仍前政。密竹當軒有舊栽。想得硯池春雨後。蘭亭時復綺筵開。</text>
<title>再過友人李白江江亭</title>,<text>主人亭子壓嵯峩。脩竹連雲一逕斜。洞壑向陰秋氣早。樓臺近水夜凉多。從來宇宙誰非客。到處閒寬卽是家。把酒頓忘歸意促。滿天明月聽漁歌。</text>
<title>送閔書狀朝京</title>,<text>送君萬里入皇州。値我陲亭作旅遊。久識人間元有別。偏因客裏倍生愁。路經遼鶴千年柱。序屬燕鴻八月秋。王事去留均失意。慇懃更上驛南樓。</text>
<title>過松都 三首</title>,<text>統合功歸一夢中。籌來今古幾英雄。山川依舊市朝變。草樹連天城郭空。百二地形看踞虎。半千王業似飛鴻。傷心善竹橋邊水。日夜潺湲鵠嶺來。覇氣銷沉歲月賖。雄圖不改舊山河。苔封古井塡秋葉。日隱荒城噪暮鴉。籬落孤村曾主第。雞豚小市昔侯家。秋風立馬宮前路。一曲樵歌鬢欲華。寒烟衰草舊城隍。鵠影靑松事杳茫。客子經過空駐馬。向來成敗幾亡羊。秋聲淅瀝生喬木。日色依微下女墻。自是薄遊多感慨。不敢登眺更沾裳。</text>
<title>挽權判書 盼</title>,<text>兩朝勳舊吉昌公。開濟邦家德業隆。後漢今周方再造。哭秦存楚賴孤忠。戚聯豪貴心猶小。身歷安危位益崇。天奪老成民失倚。履聲無復入宸聽。</text>
<title>寓懷寄趙浦渚</title>,<text>自慚疎懶負明時。潦倒風塵白髮垂。後輩皆輕程不識。先容肯借魏無知。名塲雞肋眞堪笑。世路羊腸足可悲。林壑舊存終老約。也應猿鶴怨歸遅。</text>
<title>再用前韻。酬素翁見和。</title>,<text>僦屋城西掃一軒。端居無異返邱園。向來榮辱渾如夢。老去淸閒獨閉門。春後小庭花結子。雨餘深院竹生孫。丁寧分付羣兒輩。刈得新葵莫損根。</text>
<title>出塞行。送鄭評事 二首。</title>,<text>離歌數曲送君行。北望關雲萬里平。瀚海波濤連朔氣。輪臺歌曲摠邊聲。嚴城晝閉胡塵起。壯士宵驚獵火明。草檄也應墮虜膽。防秋還屬一書生。嫖姚置陣壓王庭。白草黃沙極望平。萬幕飜飛雲出塞。三更吹笛月臨城。單于傳箭秋行獵。都尉潛師夜斫營。明發似聞胡騎走。並州部落少軍聲。</text>
<title>東京懷古。呈澤堂。</title>,<text>雞林遺事杳無憑。極目蕭條感廢興。流水一千年故國。寒烟四十八王陵。瞻星臺古饑烏集。半月城空野鹿登。漠漠平郊秋草合。斷橋孤渡夕陽僧。</text>
<title>秋日早朝</title>,<text>玉漏丁東銀漢傾。五更騎馬入承明。風霜九陌秋如水。砧杵千家月滿城。馳道正連雙闕直。飛甍高入五雲平。金宮仗出㫌旗動。一炷爐煙細細輕。</text>
<title>秋夜有懷。寄金滄洲仲文。</title>,<text>昨夜秋風動四山。遙知落葉滿長安。魚龍蟄後江聲小。鴻鴈來時月色寒。幕北夢魂懸象魏。周南蹤跡滯辰韓。晩途報國無知術。只有胸中一寸丹。</text>
<title>武烈王陵</title>,<text>想得當年覇業強。太平煙月浩茫茫。並呑割據三分國。掃盪乾坤百戰塲。園寢至今人下馬。廢興從古事亡羊。傷心衰草寒烟裏。遠近樵歌起夕陽。</text>
<title>鮑石亭</title>,<text>鮑石亭前草樹荒。行人駐馬摠沾裳。寃氛日起天無色。鬼火宵行野有光。幾度山河經戰伐。筭來今古足興亡。傷心猿鶴遊何處。擧酒西風酹國殤。</text>
<title>塞下曲</title>,<text>輪臺八月雪飄花。壯士聞笳卽奮戈。羽檄日飛丹鳳闕。單于夜渡白狼河。烏鳴漢壘軍聲小。鴈避胡沙戰骨多。少婦只知關塞冷。五更猶自擣輕羅。</text>
<title>登白華 三首</title>,<text>高臨絶壑步跉跰。是日獰風動四溟。鷁道西通中國界。鯨濤南蹴老人星。百年身世磨中蟻。萬里乾坤水上萍。極目齊東懷義士。半洋山色至今靑。碧海漫空萬里遙。鯨波呑納衆川朝。夕陽指點田橫島。斷霓依俙呂政橋。一片山河如葉小。百年身世任萍漂。鄕關北望家何在。獨立西風鬢欲凋。華嶽崢嶸萬仞岡。高臨絶頂壓靑蒼。鰲頭霽色三山出。鴈背秋光八月凉。似馭長風遊汗漫。欲傾滄海瀉壺觴。劃然一嘯中天響。遠逐歸雲入渺茫。</text>
<title>挽玄洲</title>,<text>淸時咸仰德星堂。丹穴從來産鳳凰。謝氏門庭映蘭玉。蘇家兄弟盛文章。揮毫蓮幕詩聲振。通籍蓬山姓字香。存沒至今人事變。哀詞吟罷涕淋浪。</text>
<title>華山石盆</title>,<text>華嶽崚𡾓起。何年玉作湫。陶甄得地最。造化用功優。危石知誰鑿。靈源貯不流。露盤辭漢闕。奩鏡下秦樓。塵跡何曾到。仙娥此少留。粧成朝見影。沐罷夕晞頭。救葉喧驚鳥。擎芝有老虯。徒然聞絶境。邈矣阻奇遊。迷夢長遐駕。神區未易求。空思九節杖。幾日到林丘。</text>
<title>晉昌哀挽</title>,<text>歎息人間事。蘧然大夢驚。相門傳世德。王國擅家聲。玉樹連枝貴。氷壺徹底淸。腹中書籍滿。皮裏是非明。勳業麒麟畫。山河帶礪盟。虗心外榮利。閉戶空經營。眞率耆英會。逍遙酒聖名。䟽慵托末迹。夙昔荷深情。擇里雖云晩。登門竊自榮。壺觴陪酩酊。杖屨忝逢迎。每喜談千古。何知返九 缺。聯翩五老逝。雨露幾新塋。門館盡空巷。輀車又此行。臨歧久躑躅。執紼淚縱橫。渺渺春江𤄃。蕭蕭祖馬鳴。東風吹素幕。落月照丹㫌。座右銘猶在。庭前草又生。空餘小樓閣。不忍過西城。</text>
<title>朴錦溪 東亮 哀挽</title>,<text>歎息賢豪盡。風流掃地無。大鵬元擊水。儀鳳本棲梧。官自黑頭貴。才爲黃閣須。擧朝推地望。高步騁天衢。彜鼎銘勳業。麒麟儼畫圖。謝庭皆寶樹。驪穴摠明珠。盛滿雖多懼。神明實所扶。人生有否泰。行路忽崎嶇。溟海南征遠。星辰北望孤。蒙恩返田里。憂國處江湖。樵路時爭席。田翁屢挈壺。琴碁消日月。魚鳥共歡娛。大夢休槐蟻。浮生似隙駒。誰知一夜內。奄忽百年𩪍。永縮經綸手。難諶造化鑪。塵床散書籍。虗牖網蜘蛛。落柘餘衰髮。凄凉立暮途。親朋日凋喪。存沒幾嗚呼。先曉輀車發。方春雨露濡。一哀無限淚。安得灑黃罏。</text>
<title>銀臺聯句 李令天章</title>,<text>九闕深如海。彦。 三陽早着梅。牕流寒月影。天。 爐火暗香灰。此夜惟須飮。彦。 浮生亦可哈。論交方照劒。天。 隨意且傾罍。雨露逢時泰。彦。 風雲屬運開。偶然同榜會。天。 適自異鄕回。淸切丹霄近。彥。 丁東玉漏催。晨光連貝闕。天。 春色上銀臺。夙夜承殊渥。彥。 疎光愧不才。何曾明主棄。天。 自是暮年頹。瑣力雖難強。彥。 雄心未肯摧。黃金徒羡郭。天。 白日敢方崔。身世遭多厄。彥。 經綸耻自媒。愁能療百病。天。 醉可拔千災。荏苒身將老。彥。 崢嶸歲又來。天。 主恩山未答。彥。 詩思錦空裁。三峽淵源濶。天。 千篇氣像恢。慇懃一夜語。彥。 追憶十年陪。意氣人誰借。天。 聲名衆所猜。樽前燒短燭。彦。 珠淚半成堆。天。</text>
<title>檜山館聯句 趙令希輔</title>,<text>慘慘將分袂。悠悠問後期。趙。 平生幾會合。人世足分離。彦。 天𤄃山圍野。荷香水滿池。趙。 蟬鳴微雨後。鳥度夕陽時。彥。 交誼心相照。功名鬢已絲。趙。 險夷君不變。窮達我先知。彥。 雅望推前輩。淸疎信我師。趙。 殷勤一盃酒。珍重五言詩。彥。 句拙寧論格。情深謾記辭。趙。 應留他日面。仍訴積年思。彥。 愧乏瓊琚報。珍藏篋笥宜。趙。 當筵誇飮劇。撫劒惜年衰。彦。 會面無非數。離筵更擧巵。趙。 風塵吾老矣。歧路子何之。彥。 楚澤靑蘋怨。愁容暮鏡悲。趙。 野橋經雨斷。石棧入雲危。彥。 古堞依山麓。歸程傍海湄。趙。 明朝密城路。應想嶺南奇。彥。</text>
<title>漢陰哀挽</title>,<text>歷數才難溯古先。典刑誰似我公賢。功名靑史垂輝遠。德業蒼生屬望專。往在弱齡通禁籍。未逾強仕上台躔。兩朝開濟身猶健。卄載艱危志益堅。聲播華夷爭起敬。績存彜鼎最光前。向來時事方千變。老去身心莫兩全。忽鎩羽儀龍闕下。永收蹤跡鳳池邊。元非時論能吹髮。自是君恩暫息肩。聞說行藏依綠野。豈知存沒隔黃泉。幽冥掩抑丹誠在。霄漢分明白日懸。雨露再沾枯草洽。陽和暗逐死灰宣。棟樑已折難擎廈。舟楫中沉孰濟川。夙慕下風今白首。幾披蒙霧覩靑天。每經一顧方增價。不待長號更着鞭。窮轍寂寥吹沫日。隨珠浩蕩報恩年。香殘芝蕙餘空室。琴靜峩洋斷苦絃。最恨斑衣長已矣。可堪春樹日凄然。韋家經術玄成繼。子政文章小秀傳。未傍素車歌薤露。空瞻遺像在凌烟。臘天殘雲楊州路。回首悲風涕泗漣。</text>
<title>穆陵遷葬挽章</title>,<text>長憶凝旈四十春。至今流澤在生民。宗祊誣雪彜倫正。尊攘功存大義伸。制作動遵周禮樂。經綸高出漢君臣。金甌整頓中興日。玉几悲凉末命辰。良史大書留汗竹。豐碑實錄耀貞珉。無疆休熄乾坤否。有道孫承日月新。宗祀光輝由默祐。園陵香火奉明禋。方期玄宅安無極。誰識佳城別有眞。丹雀呈祥豈天意。靑烏協筮闡坤珍。迹同灤嚙憂文考。事異防崩泣聖人。睿想經營勞日夜。慈闈沉痛益酸辛。牛岡舊卜遵先志。馬鬣移封亦宿因。喬嶽風雲雖改色。長陵松栢永爲隣。雲遊劒舃仍相近。月出衣冠喜更親。仙仗出城躬俎豆。天顔有淚濕衣巾。山川欝欝元多感。霜露凄凄更愴神。喉舌小臣陪鳳輦。幽明此路送龍輴。空留昔日攀髯手。未作重泉褥蟻身。宇宙茫茫重掩壙。音容曖曖再經旬。題詞一哭瞻何及。厚夜千秋不復晨。</text>
<title>消魂橋</title>,<text>秦京道出灞陵遙。車盖紛紛朝復朝。多小征驂向關洛。古今離恨在河橋。空留別淚沾金背。長帶新愁卧玉腰。萬里路分堤上草。幾人魂向此中銷。羇臣去國遊燕趙。蕩子從軍戍薊遼。秋雨暮烟人杳杳。北風殘日馬蕭蕭。赤闌渡後心如結。南蒲歸時鬢欲凋。不是到橋懷便惡。只緣分手恨偏饒。人間莫怨川梁阻。天上猶傳烏鵲謠。獨有少年題柱客。肯將悲涕灑春潮。</text>
<title>梁監軍別章</title>,<text>干星寶氣嶽精神。凌厲中原草木春。賦逐相如爲後殿。文疑良史是前身。又將軍旅兼游刃。不獨詩書老劚輪。智足攻心平亂略。才堪出手辦經綸。單于牧馬窺關外。天子徵兵壓海濱。弘濟艱難須國士。妙掄中外得名臣。艅艎破浪滄溟窄。劒戟連雲節制新。五色裁霞宣詔綍。一方披霧見僊眞。驅馳水陸三千里。全活遼韓幾萬民。几席論兵多暇日。藩邦開宴樂佳賓。笑談爭聽驚人語。咳唾渾成絶世珍。顧我未參先覩列。策駑惟逐後車塵。誰知極浦沉碑會。正値秋山落帽辰。窺豹一斑雖所願。登龍三級奈無因。星槎欲返牽牛渚。飈馭將辭析木津。海若息波驕鰐遁。馮夷戒路老蛟馴。休言舟楫殊平地。自信神明護吉人。久識僊凡元異界。不堪離別苦沾巾。偏荒恨未留威鳳。符彩惟應記瑞麟。遙想還朝奏東事。我王誠意達楓宸。</text>
<title>月沙相公哀挽</title>,<text>歷數當時第一流。大名誰與我公儔。鵬飛萬里雲天𤄃。鰲戴三山力量優。德業䌤綸邦國化。文章黼黻帝王猷。艱難世事維持日。珍重君恩報答秋。寫出肺肝號極紫。挽回天日照靑邱。八登宗伯仍黃閣。再主詞壇尙黑頭。隻字皆傳天下口。嘉謨獨贊幄中籌。波瀾直泝周秦漢。位望爭推范富歐。丹穴羽毛皆上瑞。藍田陸海摠名球。兩朝國器連三葉。一代家聲盖八州。牙笏滿床添福履。瓊詞驚世見箕裘。無端草木韶光敭。終古山河間氣收。不待巳年捐館舍。未禁辰日泣宸旈。箕城儐接成陳跡。從事追陪若夢遊。窺豹一斑披霧雨。登龍三級愧鰕鯫。傷心東壁星辰返。痛哭西州日月愁。無復門前設行馬。可堪江外卜眠牛。丹㫌曉發丘陵遠。白露霄凝節序遒。自幸向來聆笑語。誰知此去隔幽明。迢迢烟樹廣陵路。淚入秋江灑未休。</text>
<title>大平館</title>,<text>吾東眷命自皇穹。開闢王畿四隩通。一帶漢江流作紀。千層華嶽峙爲宗。地連渤海方千里。關扼華夷幾萬重。形勝不殊吳踞虎。富強何謝楚諸熊。鞏基奕世規模壯。定鼎當年氣像雄。西向謳歌霑舜化。東漸禮樂按箕封。南窮老宿隣朱鳳。北接幽墟界燭龍。九陌衣冠趍曉日。萬家城郭亘長虹。國風雅習三王敎。童子羞言五覇功。大海息波吹玉笛。四時調律應黃鍾。從知外服耕桑樂。渾出天王化育中。關市津梁無壅隔。筐篚玉帛走臣工。聖朝字小恩彌大。我后虔誠志益冲。上下交孚寧有間。乾坤覆燾自無窮。容光共入休明被。盡節偏承寵渥隆。天詔有時宣德澤。漢民扶杖聚羸癃。幽並驛路看如砥。樽俎皇威賴折衝。銜命幾多勞使節。衛行無復事兵凶。館因娛客窮環麗。扁揭昇平樂事同。鳳翼垂空連紫闕。蠶頭當戶露靑峰。樓高五丈旗堪建。門闢三重駟可容。反宇激光浮日白。糠梁排井倒荷紅。班倕讓巧方圓正。造化休功制作豐。淸絶渾疑非下界。高危端合駐僊蹤。斜臨曲檻平看雨。乍倚雕楹欲馭風。簾捲暮霞披晻靄。牕開晴月上朣朧。古今登覽皆豪俊。賓主風流謝闒茸。不比漢朝通穢貊。常敎學士下瀛蓬。陸生只說中華禮。博望寧求大夏筇。深刮理根窮槖籥。或投詩律妙商宮。壘堅屈賈誰能鏟。墻擁曹劉不可從。宏辯時談小稗海。博聞要並二崆峒。金聲擲地珠生唾。玉肺雕空錦作叢。物色供詩如有助。風光惹興不遑慵。瓊罍酌酒傾霞醞。繡幕圍春間纈絨。畫燭搖蛇明殿閣。銀缺含壁映窓櫳。事天豈假文爲末。備物還兼禮意崇。只要使華留浹洽。不慳公費聚圓融。歡情欲住崦嵫日。暖律能移黍谷冬。間館綺羅飄越女。錦筵丸劒舞巴童。又誇文字詞壇肅。始信麗韓淑氣鍾。倉卒亦能傾宿廩。應酬還訝役神傭。久憑大化覃無外。不復淸邊事詰戎。奕世未曾愆聘享。我邦元是富塩銅。靑蚨絶貫公私溢。紅粟如京府庫充。表裏山河閒白日。郊原雨露但春農。唯看野草歸征馬。寧使詩人詠澤鴻。誰料兵塵吹澒洞。向來民氣似鴻濛。狼烟入塞連江北。鯨鬣掀波過海東。天塹難憑空洶湧。金城無賴謾巃嵸。焚燒洛邑仍箕壤。馳突雕題與貫胸。豳邑已空思亶父。楚丘重建頌文公。匡恢縱被天心悔。毫末無非帝德洪。喜見舊儀眶有淚。厭聞多難耳思聾。新皇御極開秦璽。儀鳳宣綸下嶧桐。斥鷃惟堪望寥廓。跛黿那得仰穹霳。人逢山斗心先醉。節屬陽和興更濃。擊劒任敎肝膽露。當筵莫使酒罇空。無機自覺形骸外。得意休言鬢髮鬆。瞻望帝鄕仍祝聖。萬邦從此樂煕雍。</text>
<title>天紳</title>,<text>廬嶽崚嶒入紫煙。遠看飛瀑落長川。初驚匹練垂空直。更訝晴虹接地圓。共說河車居漢渚。織成天帶掛雲邊。氷綃雪縞三千尺。日照風吹幾萬年。雲作白衣時冉冉。山如玉笏更娟娟。星官月珮來羣帝。霞服霓裳會列仙。久識化工聊戱耳。無窮靈派但茫然。誰敎玉柱長擎昊。直恐蒼龍下飮泉。中夜怒時雷轉壑。半空飛處雨漫天。倘敎俗士來相覷。會把塵心一洗湔。</text>
<title>淸江賦 公以月沙從事官。駐▣▣節安州時。與▣▣天使及諸公共作。</title>,<text>灌圃子與客遊於淸江之上。時維孟秋。歲則壬戌。月盈而望。旬有五日爾。其東接浿水。南注溟渤。北瞻鐵瓮。經營乎莾蕩之野。西通鴨綠。發源乎香爐之峰。丹崖擁而壁立兮。波㶑灧而相舂。粉堞繚以周遭兮。紛照曜乎江中。出魯陽而長邁。觀夫浩浩而無窮。於是劈沙棠以爲舟。削木葉以爲棹。錦纜兮牙檣。挹淸光兮下前浦。乍沿洄而容與。云余濟乎西滸。于時星漢左轉。北陸南廻。碧梧始落。金風西來。白露降而空兮。素月騰而流天。九州逈以滉瀁兮。玉宇廓其渺綿。天與水而相涵兮。成一碧之茫然。攬顥氣而盈襟。欲輕擧而翩翩。遂沉吟乎齊章。終慇懃兮陳篇。江娥出而歌舞兮。馮夷又從而蹁躚。爾乃移舟於桂若之洲。扣枻乎滄浪之中。波恬浪靜。夜寂山空。漁歌互應。客有携玉簫而來者。沙禽亂飛。聲瀏亮其凄悲。泉客爲之泣珠。鮫人爲之罷織。游魚仰而竊聽。賈客聞而太息。四座潛然而泣下兮。遂變樂而爲哀。強引盃而相屬。心怊悵而徘徊。時序忽其不淹。春與秋其代謝。歎美人之遅暮。憂思欝其不寫。蟋蟀鳴而啁啾兮。鴈流哀於江渚。草木欲其黃落兮。哀衆芳之先敭。矧王事之靡盬。緬驅馳於原濕。路脩逈而多艱。悲舊鄕之擁隔。音塵曠而日遠。關塞杳而無極。江流日夜而東逝兮。共歸心而綿邈。屬良辰於天末。憶勝賞於蘇僊。覺往事之如昨。幾壬戌之人間。惟物色之分留。歷千古兮一般。念今日之邂逅。天所餉於吾儕。雖復人非蘇子。地非赤壁。山川隔閡。時序遷易。然其陵轢江山。嘯詠風烟。悠然自適。得於天則一也。至於歎周郞之英槩。思孟德之賦詩。非蘇子騁懷於今古而感慨於興衰者乎。若乃感乙支之雄勇。憶隋煬之敗績。非淸江舊跡之可尋而事類於赤壁乎。嗚呼。月色無恙。風光依舊。買不用於一錢。用不竭於千齡。蘇子得之於耳者。吾亦得之而爲聲。蘇子寓之於目者。吾亦寓之而成色。非蘇子所謂造物者之無盡藏乎。且夫百世一朝。萬劫一塵。孰爲今世。孰謂古人。誰爲之後。誰爲之先。一氣往復。變化而蟺。安知吾輩不生於古。而蘇子不死今也。非蘇子所謂物與我皆無盡者乎。然則不必思古而悲今。不必傷離而怨別。語其寄也。天地逆旅。語其同也。四海吾與。又安知他鄕之可悲兮。故鄕之可思。獨恨夫九闕如海。長安杳兮日邊。四郊多壘。胡塵起而蔽天。顧西塞而膽裂。瞻北極而眼寒。樂不可縱。遊不可盤。因誦謝希逸之歌曰。美人邁兮音塵闕。隔千里兮共日月。月旣沒兮露欲晞。歲方晏兮無與歸。佳期不可還。霜沾人衣。遂輟棹而歸。萬曆皇帝登覽此篇。批以猶勝於赤壁賦。賞賜七書各一帙黃白玉壺及盃各一雙。子孫世守爲寶焉。</text>
