<title>三月三日。奉陪家大人季父與里中諸父老。會飮于蟾山之澗邊。二絶○時余自京還。避痘寓松岳。</title>,<text>殘花泛酒細莎茵。遲日溪山淡淡春。遊子歸來陪杖屨。風流何似浴沂人。春晩江鄕三月三。洞天高會小伽藍。蒼茫醉眼山村暮。一半炊煙一半嵐。</text>
<title>沙平曉行</title>,<text>江村終夜枕江聲。撩亂鄕愁睡不成。隱隱滿空殘角響。家家賣餠小燈明。馬蹄便捷山前月。雉堞迷茫漢上城。行到驛亭尋酒戶。霜簷土銼碧煙生。</text>
<title>過達川</title>,<text>將軍箕尾上。亭子大江濆。寃憤虹千丈。英姿畫七分。</text>
<title>宿水多寺</title>,<text>蕭寺寒燈五皷宵。思家無寐坐寥寥。羈踪風卷飛蓬轉。蒼鬢秋同病葉凋。天地徘徊知己少。雲山留宿占閒饒。可堪明日東江上。白草明沙道路遙。</text>
<title>訪月淵臺</title>,<text>靑鞋行踏石溪斜。乘興來尋小若耶。千樹白雲僧閉戶。一樽紅露客忘家。如知我樂魚吹浪。同與人閒鷺踏沙。認得謫仙顔色在。淵深浮動月婆娑。</text>
<title>避痘長善墓下。逢寒食述懷三首。寄示孫士冀 思駿。</title>,<text>空山松栢斧斤尋。野火村樵恐未禁。萍迹飄淪緣痘氣。墳菴依止獲兒心。七年宿草流光迅。三復非莪感慕深。忍聽墓前栭樹裏。棲烏反哺暮朝音。望裏慈顔夢裏尋。覺來孤枕淚何禁。惟祈千歲靈根壽。莫報三春寸草心。頹景繩難西嶺繫。故園魂去北堂深。便風每得平安報。將信將疑二字音。客中愁與病相尋。病起其如愁不禁。先墓東風寒食節。高堂西日倚閭心。杜鵑自叫野花晩。遊子未歸芳草深。政憶故人閒啓處。寥然空谷企跫音。</text>
<title>閏月初吉。雨中遇竹便。走草寄孫士冀。</title>,<text>別後花開落。興居問若何。觀君勿藥否。文友摘蓮耶。客病風頭苦。春霖月額多。江橋相送處。極目漲煙波。自註士冀與其仲氏。三月初旬來訪。而伊時山花未開矣。花已開且落。而阻甚故云。頃見孟觀有疾。士文赴覆試。故頷聯問之。古來以朔日謂之月額雨。故頸聯云云。江橋爲春漲所斷甚可惜。若橋在者。曷不源源過從耶。古人詩云長相思。川無梁。卽尾聯之意。</text>
<title>醉後放歌</title>,<text>人昔有言閒故飮。我今無事醉爲鄕。九萬里天大鵬意。三千歲雨小桃香。</text>
<title>客中無曆。忽見新鷰。知已過社翁雨矣。是時今是亭滿山柰花。或紅或白。</title>,<text>紅柰花交白柰花。知申亭子夕陽斜。江南社雨將雛鷰。飛入尋常百姓家。</text>
<title>寄題萬魚寺 幷小叙</title>,<text>余與李幼淸諸人。約遊萬魚寺。君芳言宿昔一遊。而寺名萬魚。誕漫無憑。故有問石蒼茫際名魚幻化邊之句云耳。噫吾濟勝具。與子不相如。金華牧兒眼。濠濮丈人書。海上新羅寺。山頭太古魚。滄桑重換日。啣尾下歸墟。</text>
<title>余到眞巖之日。竹下諸公已作雲門之遊。蓋余與有同遊之約。而山中有忌疾。故未能從焉。獨坐漫吟。聊示士冀。</title>,<text>道是遊閒恐不閒。吟眉應接幾巖巒。看來銅塔藏山藁。爭似荷花隔水顔。鰲相未尋春夢處。足翁曾考碩人槃。靑鞵布襪尋常有。吾獨胡爲坐閉關。自註士冀之歸。必以銅㙮詩誇張。故反之。謝太傅何與人事。終不如銅雀臺上妓。是吾意耳。可呵。白沙相公甞夢遊一處溪山絶勝。後聞雲門山水正如夢境。欲卜居而未果焉。噫使公爲雲門洞中老。終無北靑之行耶。千載一惋。</text>
<title>往在甲戌春。余暫寓眞巖。是時泉翁兩世及余。亦有兒隨焉。今余重來。獨攜嶷兒。萬事滄桑。百感纏綿。淚寫一絶。</title>,<text>甲戌年今二十強。重來百感劇蒼茫。當時熟面溪山在。適見吾頭已滿霜。</text>
<title>送兒子往竹村。梳頭晝眠獨起。不禁思親。作三絶。</title>,<text>汝往遊茶村。吾眼在茶村。阿孃倚門眼。六朔幾朝昏。前年石妹去。母氏持踵哭。不見母氏面。惟見母氏筆。當食或忘箸。當寢忽驚眠。兀然身在此。心在阿母前。</text>
<title>自眞巖將移寓靈隱。雨中過韶村朴生文觀。爲其孫及村裏諸兒構學舍。名以惜陰齋。有詩次其韻。</title>,<text>紅藥名園夢故林。黃梅細雨訪韶陰。小齋絃誦頗宜聽。浮世風埃便不侵。花下抱孫新句好。燈前留客故情深。如君堪惜公然老。頃見沈橋亦此心。自註去年見沈橋趙使君。語及朴生老且將死。歎嗟久之。</text>
<title>三浪回路。暮宿朴順則家。曉發贈之。</title>,<text>挐舟金海渡。下馬玉山傾。自註三浪醉金泉酒而扶來 人間無事老。燈下不言情。茅屋三年面。瓊琚八月聲。主人爲示秋詩諸篇 堪笑吾行李。緣忙又曉征。是年大歉爲奴輩救蔬之計。連日作曉行故云。</text>
<title>寓牛嶺樂西庵。與朴汝一漫吟。二首</title>,<text>今日悠然我欲愁。不堪春盡獨登樓。北堂夢失怡愉樂。東海心違汗漫遊。僧睡弊蒲同契活。鸎歌深柳自風流。山外故園知不遠。興來擬上最高頭。居士不關天下愁。睡餘趺坐小鍾樓。滿山雲木軥輈聒。何處風塵野馬遊。黃卷對賢千古近。曺溪送月萬川流。客來謾說人間事。倚檻閒梳壯髮頭。</text>
<title>久寓牛庵。與朴汝一士良諸友。相會於峴山梨花亭。稚川孤墳在路邊。往來惻然而吟。</title>,<text>惆悵蓮岑路。依筇再度尋。故人千古臥。秋草萬峯深。白首芳鄰約。朱絃逝水音。梨亭山日下。萬事欲愁陰。</text>
<title>細雨獨上狐峴。南朢馬山汝一孤墳。已芳草矣。因憶去年自金陵還暮投順則家。曉發贈征字韻。次以寄順則。</title>,<text>細雨登狐峴。潸然我淚傾。故人高卧處。芳草遠江聲。紅紙前塵債。黃壚後死情。思君何日見。漂泊客南征。</text>
<title>隱霧庵寓中 丁酉</title>,<text>不是冬宵永。其如少睡何。擁爐尋火種。引竹點煙茶。村遠無鷄唱。林深有虎過。曉窓禽鳥語。春氣得先多。</text>
<title>霧庵逢寒食</title>,<text>客逢寒食雨。花發杜鵑枝。老去無多興。春來有小詩。</text>
<title>寄題鉢峰書堂</title>,<text>峰名爲鉢鉢懸同。新構書堂小峽中。巢父谷深三徑外。鷓鵠村隱萬松東。前人經紀成今日。童子絃歌咏古風。無限湖山遊衍處。幾多亭閣費閒功。</text>
<title>隱霧庵八景 丁酉</title>,<text>不厭相看十里樓。飛甍聳翠大江流。樓中不見樓全軆。向者登樓未始遊。右南樓畫棟吹角咿咿江上城。曉光風便響分明。南邊百載昇平曲。不似夔笳月下聲。右官城曉角僧道仙人遊此巖。時聞笙磬舞霞衫。仙人已去餘香霧。百尺巖藏十襲函。右仙巖宿霧誰斲巖爲疊疊屛。屛頭飛瀑掛天靑。趨波士女爭來浴。道是蔘苓液有靈。右屛巖藥瀑木皮爲瓦石爲龕。帝釋夫人極樂庵。夜靜暗聞人祝語。一燈明處小蹊諳。右佛龕蘸燈林間脩竹竹間齋。居士燒香掃石堦。梁甫吟餘臥龍夢。參同卷上武夷懷。右竹林茆齋山溪不息遠江歸。蘆渚遙看小艇依。最是輕帆秋水色。落霞孤與齊飛。右薪浦歸帆獨歸蓀谷夕陽僧。筇指圭岑高處登。早掩柴扉童上座。撥爐噓點佛前燈。右蓀谷歸僧</text>
<title>敬次尹明府 光裕 禮林書院韻八絶 戊戌</title>,<text>吾道東方孰倡明。文忠夫子應時生。承來圃冶傳寒蠧。功在斯文不可名。國家崇道世休明。公幸遭逢以畢生。忍說宵人奇禍釀。辛勤成就大賢名。聞道之聦見理明。鄕音獻納朴先生。三千里路臨潼竄。卄七賢人黨籍名。吾祖艱貞利晦明。淸流史禍孰全生。碧山夢裏雷龍隱。黃閣書中瑞鳳名。自註東臯李相公。卽先祖表再從。而薦章有瑞鳳冥鴻等語。故先祖貽書責之而不起。南冥作雷龍亭。與先祖書曰共做碧山閒夢云云。凝川水麗又山明。前後三賢鍾得生。多士揭虔書院立。聖朝宣額禮林名。春秋季月享齊明。絃誦遺風惠後生。幸得院中賢洞主。邑人爭仰斗山名。尼邱從古毓文明。長德高賢間有生。民事國恩俱職耳。使君家世是淸名。傳家長物一經明。常恐孱孫忝所生。多事故人勤緩頰。貴人解識野人名。自註尹侯以李懿甫及李沃川之言。而得聞野人之姓名云。</text>
<title>和呈尹明府 戊戌</title>,<text>七月旣朢。尹侯泛舟南樓下。余與孫士冀從焉。梁山守林濟遠亦來會。入夜而歸。翌日明府以二首詩寄示。余方病臥。而官隷雨立火促。草草構和。壬戌之秋赤壁舟。子瞻留與使君遊。三韓世界船中濶。七月江山畫裏浮。紅露金罇淸興動。白雲銀漢夜光收。蓬萊咫尺梁州倅。共泛仙鳧泝碧洲。千古坡翁一葉舟。同來二客亦風流。長天月滿凝川水。畫堞秋晴控海樓。仙袂馭風三島近。紗籠剪燭五更遊。美人秋水娟娟意。窈窕詩吟水調頭。</text>
<title>尹侯行到少山。次第二韻寄來。謹和以呈。</title>,<text>西江波浪百帆舟。吏隱還如退急流。夢近五雲天北極。秋多八月嶺南樓。熊幡應爲民嵓急。鳥道非關錦石遊。潦盡凝湖明似鑑。邑人加額看遨頭。</text>
<title>次尹侯詠雪韻二首</title>,<text>白雪平生曲。爲歌白雪來。知音四海少。滿眼六花開。月面淸如洗。梅魂冷欲回。遙瞻仙吏隱。江上玉樓臺。十丈紅塵色。天公淨洗來。江山雙鏡耀。庭院百花開。澹泊精神聚。淸明世界回。將看化翁筆。後素畫春臺。</text>
<title>尹明府示龍西集。夜燈不寐。敬次集中閒居卽事韻。以寓曠感之懷。八首</title>,<text>燈前讀易夜。地底復陽時。不息隨機運。無竆見理遲。雪深新麥動。臘近小梅知。下士竆居樂。遺經斃自期。三千禮樂字。少也任縱橫。自負經綸術。惟期聖世鳴。黃昏謂有約。白髮遽無情。桂陌看花淚。逌然笑孟生。塞翁齊得失。邵氏見虧盈。甲第相傾奪。要津互死生。婆娑遂野服。耕鑿樂昇平。梅鶴龍岡畔。春眠足孔明。東溟鰈域小。南國布衣竆。夫子春秋在。皇朝廟社空。巫閭金帛走。氈帳軌文同。修攘雲亭意。山深桂樹䕺。每懼靑氊失。寧歎白髮寒。行多愧身影。學未祛疑端。不適明時用。敢言行路難。沈吟歌白雪。歲色又將闌。先人田宅在。飢飯又寒衣。我勸僮喂犢。妻催婢上機。眠床羣弟共。醉月好朋歸。昏定諸兒退。焚膏到曉暉。活計圖書是。經綸竹樹看。架簷培馬乳。蒔藥煮龍團。春卉觀生意。秋香傲歲寒。吾廬吾亦愛。幽興幾時闌。頂戴龍西集。夙欽風貌榮。磋切塤篪唱。舂容雅樂鳴。詩因性情正。學得本源淸。莊誦閒居韻。悠然起後生。</text>
<title>雪中朴順則來訪。次來字韻以贈之。</title>,<text>大雪袁生臥。孤舟剡曲來。壯志空然老。衰顔莞爾開。人間六花滿。地底一陽廻。江梅古驛路。留約訪漁臺。</text>
<title>次金伯和 壽䥧 贈別韻 自註伯和居公州孝洞西泮同苦</title>,<text>湖中佳士我新朋。傾盖何論識面曾。天地許多男子事。文章敢詫自家能。長安雪月三杯酒。旅館襟期一盞燈。萬里南溟鵬路濶。他時攜手與君登。</text>
<title>扶杖</title>,<text>扶杖無心往。移時立澗濱。向陽花意思。過雨麥精神。冉冉寒溫變。芸芸節物新。看雲滿眼淚。難起九原人。自註節物皆新。而亡人無歸期。觸目悲凉。</text>
<title>駕谷寓中。小婢饋亥釀。</title>,<text>小婢飄飄至。老妻密密封。千辛客味苦。三亥酒香濃。</text>
<title>每食後散步庭除。常有斑鳥近人不飛。</title>,<text>鳥坐櫻枝上。翁步櫻枝下。物我兩無猜。俱是忘機者。</text>
<title>夕鳥</title>,<text>夕鳥高枝集。啾喧若是非。不妨欹枕聽。任自向巢歸。</text>
<title>山菴寓中漫吟 二首</title>,<text>昔我來斯正月初。居然春序不多餘。凶年幸喫香秔飯。山味偏宜澹泊蔬。但有二僧俱往市。元無一事自看書。開牕不礙南樓朢。去歲狂風會事如。聖世多簪紱。竆山老布衣。白雲如好友。冉冉入僧扉。</text>
<title>寓中無聊三絶</title>,<text>禪房晝深臥。入戶有淸風。細細茶煙繞。衣衾紫氣濃。客坐空山雨。僧眠古寺樓。不知山外事。無喜亦無愁。長吟彭澤句。願作葛天民。淸風北窓下。自謂我何人。</text>
<title>重陽夜。與朴君次老杜悲秋韻三首。</title>,<text>瓦溝霜華重。金罇酒味深。壁燈花落枕。庭院葉啼林。乘月君何至。悲秋我獨吟。東籬嗅黃菊。相勖歲寒心。南國騷人病。西風感意深。才疎非寶樹。詩退愧詞林。晼晩黃昏約。悲凉白髮吟。秋天籠裏鶴。飛動海雲心。與君同里閈。交契淡而深。對酌樽浮菊。論文月隱林。峩洋絃上語。龍劒匣中吟。後夜書燈影。分明一片心。</text>
<title>醉過重陽</title>,<text>蒹葭昨夜露爲霜。好是秋光野稻香。黃菊花交紅桂影。老人大醉過重陽。</text>
<title>竹圃孫丈 思翼 寄詩來。謹次二首。一以寓愛仰之誠。一以自悼。</title>,<text>庶幾翁無疾。神呵又鬼禁。三千古禮樂。七十好光陰。聽雨同懷抱。因風惠德音。勖公勤炳燭。眉老可師今。自註窃見眉叟龍洲希庵簡易諸集。七八旬以後之作。勝似盛壯時。盖其炳燭工夫尤篤故也。百感高齋夜。來如雨不禁。雙阡黃犢峽。黃犢峽卽篤谷 萬事白駒陰。步月夔翁意。悲秋楚客音。忘情太上事。學力愧于今。</text>
<title>步前韻以足餘意</title>,<text>信息晨烏語。庭枝借不禁。忽驚瓊珮響。飛落桂花陰。珍重懷人誼。舂容聽古音。丹丘聞占勝。杖屨願從今。</text>
<title>又次三絶</title>,<text>齊年吾畏友。伯子是賢師。炳燭分輝望。丹丘證後期。欲講參同契。除非爲引年。名山遊賞處。蠟屐若飛旋。煙霞非痼疾。泉石豈膏肓。無病何須藥。方瞳寫表防。時公抄表記防記</text>
<title>復用前韻三絶</title>,<text>河南南野逝。又失大山師。夕死吾無懼。朝聞未有期。生長衣冠國。昇平二百年。心無衣食亂。壽城好盤旋。力求奇異境。泉石亦膏肓。靜几衡門下。依然履道防。</text>
<title>竹圃丈來訪栢谷宿二夜。雨中送別。</title>,<text>萋萋紫桐木。啄啄錦翼雀。松逕石齒齒。馬蹄響特特。珍重竹圃丈。空山訪逋客。西風飄颯然。雙髩白羽鶴。翁貌丹如砂。翁眼靑映竹。無限悲苦語。已之不復繹。尙論千古邇。曠懷四海窄。遊目眺茶園。矯首仰雲谷。不寐五更枕。眞勝十年讀。依然小亭子。藜火明天祿。僧蔬烹斷壺。市薧煮比目。秖是古意長。不道客味薄。秋雨滿滄江。奈此驪駒促。披簑亦趣事。上馬眞矍鑠。悄然倚欄坐。目力虎灘極。吾心勝吾眼。直到丈席側。</text>
<title>秋日獨坐。敬次退陶四時吟秋晝韻。</title>,<text>暑氣全消不復豪。小園䕺桂閉門高。心無物接無朝晝。丌上凝神對退陶。</text>
<title>復用前韻志感二絶</title>,<text>當世人中幾箇豪。雲林深處布衣高。從初不作彭衙夢。却笑風塵來去陶。風驅頑霧氣雄豪。秋霽天容一夜高。我願君王軆乾斷。工兜勘律命臯陶。</text>
<title>黃岡行贈李督郵 運彬 三絶</title>,<text>黃岡臨海門。海中多龍子。爲君櫪上駒。步步靑雲起。黃岡古多竹。大者如椽直。爲君白簡筆。報國而華國。黃岡近蓬萊。孤雲古臺下。金丹歲暮思。參同讀靜夜。</text>
<title>記夢 並小叙○甲辰</title>,<text>正月二十四夜夢。忽承召登對。天顔溫粹。下諭曰以爾爲原春道繡衣直指。廉察逆孼之漏網者。對曰逆魁伏法。聖化滌蕩。眞所謂關東盜無足憂。臣但得遍遊關東山水。以遂生平至願也。窃念夢者發於因想。而海隅賤臣。逖矣雲天。因想之所不到。而有此一生不識君王面。夜夢尋常到玉墀之感。於乎異哉。孤臣二更夢。聖主五雲宮。前席天顔喜。宣麻御墨濃。關東憂竊鼠。驛路命乘驄。覺後心頭月。蓬萊一萬峰。</text>
<title>次竹圃丈眞巖迎春歌韻 乙巳</title>,<text>太皡東君回北斗。玉京宴罷星宮酒。天上百神隨句芒。地中三陽噓氣母。羲和捧日上暘谷。彩烏翔舞蒼虬後。金釵彩燕宮樣娥。土牛耕犂田野叟。春心何處最先到。丹竁炊煙起楡柳。蘇門丈人有同姓。福地仙家三峽口。仙翁夜讀黃庭譜。仙媼曉搗玄霜臼。中堂琴瑟音和平。八旬人間烏兎走。太液池中玉朶蓮。先生折揷靑春首。幷𦷾開花花結子。百福宜家吉无咎。天上麒麟彩衣舞。卷中蠧魚金鱗壽。雛鶴幼鳳爭和鳴。古壑時時龍一吼。三十六宮何處尋。杖屨迎春春氣受。巖臨釣臺七里灘。山近嚴光千古友。新春消息在庭梅。易理細與諸君扣。流光付與甲辰去。古事要共庚申守。春盤生意五辛味。折足僧鐺煎蒿韭。獨憐維摩病起後。涅槃會上散已久。東君來日未識面。南嶽遊時失交手。高歌謔浪仍勉戒。虛牝黃金意至厚。雖然公亦淺之知。名利焉能爲我誘。耽遊幼觀疲梁津。逐科士文蒙埃垢。我且優遊二子間。自少悠悠至老朽。白雲紅塵隨意往。入洛尋山無不有。先生好學如炳燭。末光肯許鄰家婦。處天地無愧俯仰。讀聖賢如侍左右。慈氏山頭今夜月。先生不眠憶我否。</text>
<title>安靜瞻 仁一 次竹圃韻見寄。聊復和贈。</title>,<text>箕尾星明傍南斗。壽域人民醉醇酒。仁賢變夷爲小華。聖朝愛民猶慈母。扶桑日爛出震初。仙李春濃結子後。狼煙無警鰐波晏。不見兵戈百歲叟。中原天地鴨江北。故京腥塵暗花柳。旃裘紫兜餙其身。酪漿羶肉甘其口。黃河消息百年去。萬國金繒集玉臼。何幸我生生天東。東海之濱牛馬走。周孔詩書誦我口。大明冠巾覆我首。蔬食一盂冬一裘。仰天無㤪人無咎。太平聖世生長老。六旬已極吾年壽。匣中古劒銅花蝕。不關夜夜蛟龍吼。賤士固賤竆固竆。千鍾簞食嚴辭受。城市大道車馬馳。閉戶無事須卬友。慇懃獨有丹丘生。有時乘興衡門扣。有如昔時病臭人。嗜其臭者來相守。十千卷中金蠧魚。三百甕裏黃齏韭。論文每剪五更燭。下上千年不知久。滄波誰借一投足。百戰堪憐八叉手。我且爲君慰且勉。其言非謾其情厚。萱堂菽水盡怡愉。鱣舍冠童勤掖誘。人間不義富且貴。過去如風掃塵垢。建安以來文章骨。無限靑山無數朽。悠然竆達付與命。讀書惟吾本分有。閒時奇字問竹翁。竆節生涯謀室婦。湖南元帥好主人。何不文昌置左右。我將騎牛訪三峽。君能從我同遊否。</text>
<title>白雪歌。奉呈竹圃丈。</title>,<text>白雪盈盈覆天地。浩然不見其涯涘。白髮之白白如雪。老翁起坐悄心思。牽出栘中白牝犢。與翁白髮同一色。參同一卷掛其角。欲就竹下先生讀。先生古貌渥如丹。八耋煙火家食吉。人間白雪此地多。世路紅塵無白雪。高車駟馬迭顚踣。歧路彷徨堪歎息。却恐牛蹄躓於雪。悵望遙歌白雪曲。</text>
<title>安靜瞻次余白雪歌見寄。聊復和贈。</title>,<text>稺陽出地蝗入地。滿天飛花銀海涘。依然子夜吳中雪。剡溪孤舟有意思。幾處歌茵白獸炭。誰家醉筵紅裙色。故人此夜應未宿。白屋靑燈古書讀。古來竆者甚於君。盲有文昌夭長吉。富貴何限名磨滅。一去無痕鴻踏雪。竆且讀書眞讀書。君不見雪中寒梅有消息。白雪偏多老人頭。煩君和唱陽春曲。</text>
<title>復用前韻寄孫士文 思絅。兼示宗禮 秉魯。</title>,<text>悲歌白雪聲殷地。人在終南大江涘。大江之東竹林下。美人娟娟勞我思。前年同入姑射山。悵望仙入氷雪色。金岡萬瀑紫煙生。內院一燈黃庭讀。歲暮長安薄遊歸。盍簪隨處同人吉。任他靑雲少年子。笑殺此翁頭如雪。此翁差勝康衢翁。日出日入長偃息。忘機何處共觀魚。七灘新亭倚欄曲。</text>
<title>栢谷寓中。憶亡友士冀。</title>,<text>謂我無餘淚。如何又不禁。故人孤臥處。芳草數峯陰。白首奔波客。朱絃逝水音。移時倚欄坐。江雨舊猶今。往年寓栢谷。士冀冒雨來訪。追思悵然。有今雨不來之感。</text>
<title>次巴南金丈士楫 濟胤 韻奉別</title>,<text>巴翁能命駕。幾日發長安。酒外紅塵世。詩中紫玉山。尋人蕭寺宿。話意佛燈閒。明發慇懃祝。靑春伴好還。</text>
<title>奉和廵相公廵到統營韻 幷小叙○乙巳</title>,<text>乙巳八月。按使廵到統營。十三邑太守隨會焉。按使先唱四韻。統使和之。飛書於十三宰而要和其韻。幷徵小序云。窃按合浦海山形勝。三南第一關防也。昇平二百年。海波不揚。煙塵不警。水陸元帥二相公。從容譚讌於龍驤樽俎之間。嘯咏雲海。而從官輩躡淸塵而竆壯觀。同樂聖代。何其幸也。然而憂樂以天下。卽我二相公事也。君子艱貞而有憂中之樂。達施而有樂中之憂。憂之如何。憂國恩之罔報耳。奉和瓊章。仍以是說仰獻。滄溟爲沼鐵爲城。鐵城固城本號 畫角吹開瘴霧晴。顯允元戎歸夜獵。廵宣按使省秋成。擎天一片閒山石。控海三邊統制營。吾輩髮膚歸造化。聯翩冠盖樂休明。</text>
<title>用戊戌舟字䪨。奉呈尹星州 光裕○甲辰。</title>,<text>願買嶺南樓下舟。遠溯洛東江上流。伽倻古國都節制。昇平畫角鳴城樓。少陵使君坐讀書。割鷄牛刀恢恢遊。倘記成都舊小隊。閒訪浣花流水水西頭。</text>
<title>趙慶尹 明鼎 申明府 晙 遊南樓。抵我書曰差晩欲登舟。聞櫪上長耳甚快騎來云。余往與同舟。明府之仲子 光復 季子 光履 聞我來亦會焉。趙令次三淵韻要和。余卽席口呼。</title>,<text>三韓我東國。八月嶺南樓。錦繡屛中畫。魚龍頂上浮。驢衝京尹路。人共李膺舟。且莫遲回棹。秋江多急流。</text>
<title>戲寄李昌寧懿甫 性淳</title>,<text>讀易梅花下。翁與宓羲親。消息尋碩果。竆陰先識春。昌山老使君。愛花豈其眞。夜夜夢中蝶。飛繞如花人。</text>
<title>蒹葭三章。奉別柳督郵 雲羽。</title>,<text>蒹葭何蒼蒼。白露忽爲霜。英英玉樹影。宛在天南方。秋山笏外高。秋水筆下長。願言溯洄從。永懷寧渠央。蒹葭何蒼蒼。白露便爲霜。野人業曲簿。采采朢西方。金蠧古紙乾。鱸魚秋水長。寤寐懷古人。讀易夜未央。蒹葭何蒼蒼。白露遂爲霜。瓊樓九天上。銀漢不可方。金丹歲暮感。憀慄秋夜長。西江多夕浪。謇誰水中央。</text>
<title>寄李評事 勉兢</title>,<text>瀛洲仙吏髩如烏。十月星軺塞外徂。幕府棲遑將玉汝。尊公老健直金吾。皇華原隰皆詩料。籌筆關防長廟謨。銀燭碧油歌舞地。頤神節欲是工夫。</text>
<title>奉呈李侯 㝡源 河東謫中</title>,<text>使君遠謫河東去。不復嶺南樓上臨。樓下澄江樓上月。密人長見使君心。</text>
<title>表忠寺。次壁上韻呈沈明府 鉁○丙午。</title>,<text>冠盖聯翩會。蕭然野老隨。白雲深樹寺。黃菊晩花時。太守愁邊興。癯翁醉後詩。村容秋慘憺。故出洞門遲。</text>
<title>家弟 國珍 將往海上觀翫。柬呈萊伯。</title>,<text>蓬萊仙吏海雲間。鎖鑰邊門簿墨閒。蠻俗風謠要寓目。聖朝無事不須關。</text>
<title>謹次寒暄堂先生大洞三樹亭韻二絶</title>,<text>文忠絳帳想前塵。講道東南集遠賓。最是勞勞亭樹下。歲寒心事詠歸人。羣賢星散海揚塵。人代渾爲過去賓。樹老古壇餘講座。碑臨官道式行人。</text>
<title>次金生述懷韻</title>,<text>野老經綸業。冬裘與夏絺。耕牛騎代步。蔬食飽忘飢。點易燈前讀。高歌酒後悲。竆經期斃已。留與付諸兒。</text>
<title>淸明前夜。和朴汝一閒字韻。</title>,<text>故人茆屋竹林間。剪燭相看古意閒。勝日尋春留後約。杏花村近杜鵑山。</text>
<title>李萬育 峻發 來訪。誦丁海左 範祖 詩。次其韻。</title>,<text>相逢十年面。喜色動鬚眉。江月孤齋夜。山雲 李君所居地名 遠客詩。美人天北極。田舍海東垂。千古峨洋操。牙絃孰子期。</text>
<title>次朴命甫 諄 言字韻</title>,<text>出好興戎儘是言。嘵嘵傷易又傷煩。須將夜氣長存得。明月池臺息外喧。</text>
<title>又次謳字韻</title>,<text>默言猶未廢吟謳。珍重新詩喜見投。詩與春花爭得似。枕中頻拭霧中眸。</text>
<title>簡孫麴隱 思奭</title>,<text>漂泊西南九朔淹。羈愁仍復病愁添。孤雲老子如相見。應有逋仙少一嫌。聞欲遊孤雲臺故云</text>
<title>讀白沙翁所纂魯史零言 丁巳</title>,<text>晩喜春秋讀。竆陰小草堂。森嚴一王法。羽翼四文章。擧世嗤朝紙。惟公服素王。山河恢社稷。天地建綱常。經卷長留在。林泉捨死亡。眵昏頻剪燭。神倦更燒香。七十翁何讀。三千點與狂。春秋眞正讀。鰲老與寒岡。</text>
<title>避痘馬巖望南樓。次其韵二首。戊申</title>,<text>東國之南嶺外天。高樓千古大江前。金華屛障周遭裏。駕洛山川杳藹邊。二水中分官渡市。三林澹抹夕陽煙。城頭畫角昇平曲。人倚紅欄酒後筵。欲渡滄波去上天。飛樓危屹若無前。東南野坼江回處。塞障雲低鶻沒邊。竹樹一䕺粧雉堞。桑麻百里息狼煙。希文不是閒憂樂。惜未相攜語此筵。</text>
<title>余遘痘始痛時。熱渴無比。似夢非夢間。得詩一絶。至今不省其夢非夢也。己酉</title>,<text>願爲龍頭龍。臥飮龍頭水。水涸作雷雨。不令魚鱉死。</text>
<title>記夢 丁巳</title>,<text>夜夢丁寧見阿孃。顔貌髩髮宛如常。枕母之膝請獵虱。偃卧戲笑如兒嬰。阿母撫頂梳髮語。短髮疎踈虱何生。指爪微有獵虱聲。頭無癢處頭爲輕。枕膝怡然仍就睡。秖信身臥阿孃傍。嗚呼安得長如今夜夢。覺來淚痕濕繩床。</text>
<title>自遣 癸丑</title>,<text>天竆地盡海東濱。有一村翁年七旬。閒臥謾憂天下事。索居尙友卷中人。燒茶藹藹香煙室。醉酒熙熙太古春。含哺飽時時拊腹。腹中無恙老經綸。</text>
<title>栢谷亭寓中春望 癸巳</title>,<text>春姸可意換春衣。步出山溪興欲飛。豆葉魚肥寒食雨。桃花水漲翰林磯。百千萬變雲蒼白。四十九年人是非。莫向林間嗔杜宇。慇懃告我不如歸。</text>
<title>謹次樊巖閣老贊詠眉叟先生妥影韻六絶</title>,<text>甲寅上曠感眉叟先生。命蔡相國濟恭求見七分小眞。相國與士林議。自漣上恩居堂移先生小眞于梧里李相國古第。多士之日來拜者以千百計。相國唱六絶贊詠。天運循環似轉輪。鍾精光嶽氣氳氤。三韓文物追三代。大老當年有若人。握文履井儼垂紳。一幅生綃寫得眞。審像求賢曠世遇。傅巖千載孔巖人。都人爭睹鳳麟回。先甲來翁後甲來。誰欲置之邱壑裏。巢肩烏鵲自徘徊。肅廟甲寅。先生以大司憲承召入城。今年回甲故云。梧老精靈不顯光。東床舊客復同堂。却是同堂相對處。無言儼若思深長。東郭丹藜夜夜光。芸編八十八星霜。若得獻君精一學。吾王遐不作文王。先生胷次河海渾。先生道德華嵩尊。巖巖氣像求何處。老石擎天立㓒原。㓒峽有石高可數百尺。先生甞杖屨其下。命名水石洞。近聞㓒原守與士林議構影堂于石下。意甚盛也。章末及之。</text>
<title>伏賡御製賜洪領府 樂性 江亭韻</title>,<text>仁賢古國海東頭。聖主名臣敍九疇。一世昇平渾造化。兩朝元老幾春秋。瓊籌海屋無疆壽。鼎鼐名園有地樓。但願臯夔贊帝德。永令衢老飽嬉遊。</text>
<title>伏賡御製褒忠韻 時江左翁之孫思伋求詩於道內</title>,<text>寧王遐不作寧人。古戊申年今六旬。國運方亨胡亂賊。君靈攸曁幾勳臣。不謀義旅如興蝟。遂有官軍斃逆麟。江左老臣齎志死。風期曠世聖王親。先王盛德協天人。壽域春臺享八旬。丙枕不眠憂治世。申年有亂識忠臣。妖氛廓爾殲梟獍。瑞彩森然睹鳳麟。堯陛紫蓂周甲至。羹墻聖慕製詩親。</text>
<title>內賜司馬榜目。卷首有御製四韻詩。白首抱歸。丹悃自寫。蟣虱賤臣。蟲鳥微音。不敢與於臯夔賡載。而不妨爲康衢老翁擊壤自樂耶。二首○乙卯</title>,<text>烏幞靑袍簇禁垣。天香內醞降犧罇。南山聖壽三千甲。北闕祥雲萬八門。自註禁中新立千五門萬八門。而御坐於兩門中。 同年鶴髮今丞相。座主龍顔我至尊。應製御考入格。特敎恩賜。古所謂天子門生非耶。 會有明年耆老試。願臣無死見新元。御製起聯頷聯同簾。故臣亦以頷聯頸聯同簾耳。煙花春繞上林垣。藹藹天香內醞樽。仙樂鳳來儀象闕。恩波魚躍上龍門。天中紫極五雲影。榜首黃扉三達尊。七耋賤臣蓮卷抱。鄕園歸詫老黎元。</text>
<title>泮中歸時。立馬與諸友別。權其天 思浩 索余詩。怱怱吟贈。乙卯</title>,<text>百怪吾行有一奇。與君相遇若相期。淋漓謔浪詩兼酒。暎澈襟懷友是師。西泮可憐今夜會。南樓佇待好風吹。不知何處作寒食。獨酌花村金屈巵。</text>
<title>西還到木城。與宗丈 光運 共吟。</title>,<text>萬派同源百世親。油然情意若爲伸。達尊宗丈迎門喜。老妄新恩促駕臻。人代滄桑燈下語。家庭寶樹眼中春。長留若木枝頭日。望若高山範後人。</text>
<title>謝李盤溪翁 潚 贈丹藜杖引</title>,<text>太乙眞人丹藜杖。千年落在龍首嶂。龍山老人適得之。瘦骨丹皮長一丈。遊戲人中謫太乙。偶然乘興來相訪。慇懃持贈舊主人。勝似玄珠還象罔。人世風塵十丈紅。扶杖出門無所往。奎章之閣古天祿。學士誰是今劉向。高齋夜讀奇文訣。夜若有光明晃晃。</text>
<title>贈前人</title>,<text>爲問盤溪老。溪亭倘訖功。雲深三峽路。地阻兩癯翁。水石平鋪白。林花窈窕紅。靑鞋頗引興。其奈阮途竆。</text>
<title>送孫上舍宗禮。次其韻。</title>,<text>爲君願把魯襄戈。挽得羲輪疾苦梭。志業終須竆究得。光陰豈可等閒過。賢關日夕金蘭會。麗澤工夫玉石磨。野老柴扉誰更叩。杏花春晝掩陽坡。</text>
<title>次孫邇窩雜詠十絶</title>,<text>猗歟歲寒竹。靑靑霜雪餘。睠言孫上舍。讀書竹下廬。問君地爐灰。火種長幾尺。三時主人翁。惺惺常在屋。野人業耕鑿。男糓而女絲。學種靑門瓜。浩歌黃臺詞。神龍蟄冬窟。卧擁鱗之而。潛躍各有時。君子取諸斯。道邇求諸遠。無得徒爾勞。不騖亦不絏。無諂乃無驕。源遠水長流。根深木茂枝。齊治由正心。心是我嚴師。菀菀晩香宅。英英寶樹林。悠悠先丈思。勖君歲寒心。支離未死翁。髮禿無餘白。幸有伯府公。依仰老長德。梧竹與梅菊。薄言幽懷開。萬國天中月。一理地底雷。勞生苦不足。委分常有餘。日夜思何益。不如且讀書。</text>
<title>次孫揆伯 甲東 梅花十絶韻 丙辰</title>,<text>殘臘竆陰雨雪和。先春消息一枝多。撒塩渾似翁頭白。無用調羹柰爾何。右雪梅珠露輕盈滴玉臺。誰敎飛入月盆開。霜毛老鶴如翁瘦。仰嗅寒香俯啄苔。右賞花孟氏驢蹄雪上回。放翁燈影月中開。爭如讀易花陰下。夜夜庖犧夢裏來。右憶古酒興陶陶醉拍罇。廵簷孤笑月黃昏。何處香飄黃鶴笛。淸宵花返素娥魂。右巡簷自是天公生出花。詩人漫品直橫斜。三花影下長吟客。天上人間太乙家。右賦詩山花開盡野花開。亂紫繁紅節物催。大地凝陰氷雪裏。一枝何處得春來。右自况藐姑仙子雪爲肌。溫玉精神點點枝。落溷飄茵俱可惜。拾來丹鼎萬民醫。右惜花春風桃李洛城飛。逐臭尋芳蝶滿枝。誰識龍岡抱膝客。參橫月落獨吟詩。右歎世曰妻曰兄偏重輕。仲舒君復欠分明。乙翁待以賢朋友。道是無情也有情。右懷人白門西畔是君家。曩過君家日欲斜。歸來自歎花緣薄。今見君詩似見花。右醉吟</text>
<title>奉呈孫竹圃慶壽席</title>,<text>峽東山水毓精神。養得先生過八旬。黃圈暎簪前進士。綠眉齊案淑夫人。代間遊戲長無倦。天下神仙自有眞。人欲匹之那可得。森然寶樹滿庭春。</text>
<title>白雲歌。送表忠寺摠攝僧有聞。</title>,<text>八公之山白雲多。無心出峀隨白霞。白霞古山松雲寺。䕺䕺桂樹天香花。檀爐細煙篆白蓮。雪衲古貌浸丹砂。逋翁白髮如白雲。譚禪聽經忘歸家。遠公蓮社醉淵明。參寥石泉眠東坡。一筇住處便是家。何處故山歸甚麽。來無係着去無痕。悵朢聊爲白雲歌。</text>
<title>送玄生 商禮 還鄕</title>,<text>君是洛陽人。識面在己丑。移家一千里。結廬蟾山谷。蟾谷窈而深。林居甘寂寞。愛君貌如心。淸冰與溫玉。步屧數過從。晤言竟日夕。古來貴芳鄰。千金誰買得。往年白眉公。先歸洛城宅。一別奄千古。何山芳草綠。凉凉重踽踽。北望鴒原哭。而我抱此懷。相對淚橫臆。悠悠北風思。忽忽西雲役。全家載歸舟。孤帆泝東洛。病違河梁別。老懷良惻惻。去去愼行李。願言加餐食。</text>
<title>送別李稺文</title>,<text>竆陰雨雪掩衡門。玉貌蕭然君馬騵。新榜香蓮洛陽客。古家喬木漢陰孫。龍門載策寬胷次。蠃博埋珠拭淚痕。遙想高堂閭望切。彩衣歸袂趁春元。</text>
<title>七灘亭次板上韻</title>,<text>秖爲蓴鱸也自豪。季鷹歸興與秋遭。閒中魚樂觀成趣。機外鷗眠着得牢。當日北風天地晦。至今南國釣臺高。賢孫堂構眞無忝。松石遺墟愧我曹。</text>
<title>次今是堂韻 乙卯</title>,<text>龍灘舊雨細零零。宛見仙翁笑倚亭。逸興小舟遙宦海。精神落月映疎欞。二疏行色水雲白。三逕生涯松菊靑。一節不徒恬退已。公心誰識後千齡。自註公詩有滄江小舟龍灘細雨之句。故首頷兩聯。用舊雨小舟字耳。內翰公亦同休退。猶二䟽叔姪也。尾句非敢曰道得公本心。而以其時考之。則出處之義。有難明言。而以今是名者。有若翻然於名場形役之昨非。而浩然歸田也。嗚乎賢哉。</text>
<title>栢谷亭會席感吟。用前韻。</title>,<text>江竹蕭蕭玉露零。桂杉深處見高亭。風光不老雲依峀。影子長留月滿欞。故友何山墳草綠。秋燈是夜眼花靑。依然畫出香山社。吾輩玆遊更幾齡。</text>
<title>慕先亭次板上韻二首</title>,<text>重疊螺鬟暎繡屛。慕先古里慕先亭。喬松雨浥王裒淚。寶樹陰濃謝氏庭。徵士家風安素履。大山碑記信丹靑。春秋祭墓焄蒿感。百子千孫鍾地靈。無限秋容似畫屛。淸罇客倚夕陽亭。白雲南浦僧歸野。紅樹西風葉下庭。孝子松楸膏露結。賢孫香火篆煙靑。能君翼友歸何處。珠淚空餘泣水靈。</text>
<title>寄題南仲殷 景羲 暗室溪亭</title>,<text>閉門爭似閉吾心。古語上士閉心。中士閉口。下士閉門。 明德眞工暗室尋。活水遊魚菱葉鏡。一枝棲鳥桂花林。閒時元亮惟蒔菊。樂處蘇門不鼓琴。宦海秖今多急浪。須如砥柱着跟深。</text>
<title>入盤龜亭馬上口號</title>,<text>老人能騎馬。亭子見盤龜。莞爾無多語。悠然有小詩。</text>
<title>踏靑至江舍</title>,<text>春山人境僻。屛隱小仙家。野遠霞成綺。湖平浪自花。書隨松影讀。詩伴澗聲哦。老病無餘興。其如醉後何。</text>
<title>往龍城</title>,<text>風吹一葉出林間。此老行裝只可歎。今夜不知何處宿。故園能得幾時還。騎牛客踏洲邊雪。舞鳳庵依郭外山。掩淚龍城尋舊路。䦱門無復笑迎顔。</text>
<title>踏橋夜記夢</title>,<text>夜夢靑娥負我行。謂如瘦鶴軆輕輕。願隨烏鵲同飛去。踏踏虹橋上太淸。</text>
<title>夜坐</title>,<text>淸宵几案淨無埃。坐看燈花落又開。昏定諸兒床下退。立言先哲卷中來。精神夜長牛山木。消息春回兎墅梅。尙學臥龍噓氣法。雲煙藹藹起茶灰。</text>
<title>新塘寓中</title>,<text>自笑臞翁病鶴同。雲霄意思小籠中。簾低遲見三更月。牕弊渾來萬里風。開否庭前冬碧樹。歸歟山裏夏黃公。新蔥漸茁香醪熟。陶寫春愁可策功。</text>
<title>三月三日踏靑至江舍 丁巳</title>,<text>病起始開戶。新梅如故人。淸晨梳白髮。住節踏靑辰。藜杖行時伴。莎根坐處茵。回蹊亭子起。溪壑頓精神。</text>
<title>野逕</title>,<text>茸茸露草細。密密野蹊生。恐踏莖苗折。要尋石面行。</text>
<title>兒孫摘櫻桃</title>,<text>櫻子高枝紅。兒立枝下啼。明年櫻熟時。長與櫻枝齊。</text>
<title>步往大堤。見蓮花有感。</title>,<text>塘水溶溶碧。荷花簇簇紅。可憐種蓮客。荒草萬山中。</text>
<title>雪夜</title>,<text>庭雪蕭蕭竹。爐煙靄靄茶。無言整襟坐。不寐聽鷄多。溫酒生微浪。香燈落小花。飢民長夜凍。日出奈催科。</text>
<title>飮紅露一小鍾。卽就枕醺然而睡。睡起而詠。</title>,<text>茶煙細細枕邊長。紅露醺人入醉鄕。睡起軟風和雨過。紫桐花落滿庭香。</text>
<title>醉歌</title>,<text>別有朱顔却老方。金樽玉露卽瓊漿。天敎太乙遊人代。八十封侯是醉鄕。</text>
<title>茶歌</title>,<text>手種深爐火。看書臥點茶。淸香開曉胃。衾枕繞輕霞。</text>
<title>秋桂</title>,<text>秋容日蕭灑。風露桂枝斜。時有幽香度。深䕺隱現花。</text>
<title>秋興</title>,<text>自笑頭童無可梳。聊將秋興誦離騷。黃卷千年虞夏遠。紅塵四海泌衡高。霜淸老菊精神肅。雲闊飛鴻意氣豪。要使胷中春浩浩。桂花香露滿罇醪。</text>
<title>冬溫</title>,<text>冬溫偏與老人宜。多事何人謂失時。淸曉開窓看細字。夕陽扶杖待歸兒。高梧稀葉蕭疎響。晩桂幽花窈窕姿。問字不煩人載酒。小爐紅露煮盈巵。</text>
<title>北風終夜不寐。次唐人韻。</title>,<text>北風聞不寐。遙憶遠遊人。遊人休念我。衾枕暖如春。</text>
<title>憶兒西行不返</title>,<text>遊子西遊久不來。老翁無語坐書灰。誰言嶺路脩千里。一日心神十往回。</text>
<title>除夕有感</title>,<text>逝水今年盡。空山此夜深。無聲雙眼淚。不寐一燈心。</text>
<title>幽閨㤪八絶</title>,<text>胡商江南市。紅錦繡元央。裁衣不堪着。深藏塵滿箱。儂在弱水東。郞在弱水西。弱水在何處。城南桃李蹊。垂楊萬條絲。相縈也不惡。安得繫郞馬。使之行不得。山鵲噪淸曉。喜色半愁眉。暗嗔暮歸鵲。人欺鳥亦欺。春風發梅花。花好能幾時。天香日消瘦。又何春風吹。月色疑君面。窺簾君若歸。妾顔羞月色。瘦盡舊容輝。寒夜耿孤燭。搗練神暗傷。郞衣得無薄。無心裁妾裳。神巫傳神語。歸人在半道。望望空斷腸。綠髩白應早。</text>
<title>盆菊</title>,<text>十月勁風冷逼人。蕭條白屋雪紛繽。盆中萬片黃金色。寒士生涯頓不貧。</text>
<title>讀史吟四絶</title>,<text>君亡國破甬東師。幎帽煙中玉碎時。好色貪財要自穢。五湖船上假西施。不但爲西子解嘲。道破范老心中事。○右西施君王不死豈英雄。北面其將事沛公。曾笑楚營單父女。豈堪重遇漢宮中。呂后羞死。虞姬猶生。○右虞美人冒頓方強甚楚秦。白登危急事和親。朝廷當日陳公在。只與生綃畫美人。陳平所遺圖中美人而已。呼韓不如冒頓。又無白登之急而和。非也。朝廷無人可歎。○右王昭君文帝寬仁除肉刑。武皇何事遽紛更。忠言太史弭蚕室。楊惲阿孃愧爾嫈。文帝爲緹嫈孝感而除肉刑。武帝黷武。國用不足。紛更祖訓。子長家貧。不能贖刑。可慨也。○右緹嫈</text>
<title>雪中與李子厚，安正進還鄕。登鳥嶺。</title>,<text>江南歸客馬靑騘。落魄狂歌上鳥東。雲外只看天在上。雪行疑立月明中。城爲軍國關防勢。路闢乾坤造化功。一笑登臨天地小。雄心萬里駕長風。</text>
<title>過草谷</title>,<text>平郊漠漠馬如流。芳草萋萋綠滿洲。孤棹暮江何處客。啼鸎深樹月波樓。風塵落魄無知己。逆旅逢春有許愁。世事秖今堪可歎。西雲回首路悠悠。</text>
<title>夜宿黃澗。用文簡公東軒韻二絶。</title>,<text>霜意凄凄夜氣昏。風驅落葉打荊門。相逢靑眼無竆意。江月秋燈一樣痕。秋深南國海天昏。詞客相逢詠薛門。缺界淸遊天亦會。晴空雲捲月生痕。</text>
<title>己未立春感吟二絶</title>,<text>回思七十五年事。昨夜燈前一夢回。年富諸兒須勉學。醉生夢死戒阿翁。一家之政付吾兒。養祭賓農兼讀之。除却圖書花竹外。更無一事乃翁知。</text>
<title>白毫子歌 甞自號白毫子</title>,<text>南山昔有白毫子。我有南山亦白毫。罇裏流霞三亥酒。匣中含景四寅刀。</text>
<title>挽崔百弗菴 興遠○三首</title>,<text>世道日交喪。人心昧義理。不有君子儒。何憚亦何恃。縱然獨善身。功化及州里。斯世有幾人。沉歎中夜起。㓒洞窈而深。隱居有先生。孝友根天性。誠敬主躳行。便幡幾召命。素履利幽貞。康寧享八耋。殉道歸九京。聞說仁峽人。出市市人知。頒白不負戴。暮歸相扶持。先公豳舊俗。畫井張遺規。親灸賢子弟。感化能如斯。</text>
<title>挽李小山 光靖</title>,<text>大白小白山崔嵬。文明鍾結蘇湖隈。蘇湖之上碩人寬。塤篪絳帳臨湖開。韓山祖有文章種。錦水翁傳道學來。林下全歸無所憾。仲容孤櫬日邊回。</text>
<title>挽孫竹圃五絶</title>,<text>聱翁家世世聞詩。夫子文章卽我師。自哭齊年一般慟。斷行爭似斷絃悲。偕老茶山彩鳳凰。琅玕多實竹林香。一時雲路雙飛去。丹穴金毛總五章。烏几詩書竹林下。鳩筇水石七灘邊。溪山淸逸斯文老。三達尊兼五福全。康寧住世去翛然。生也如仙死亦仙。悵望欲尋公去影。洞天何處簇香煙。東風芳草德陽隈。衣履遙憐是日埋。強醉梨花亭下酒。獨登千里朢鄕臺。時在京故末句云云</text>
<title>挽鄭梅山 重器</title>,<text>南斗芒芒泄霿霏。斯文長德閟音徽。千年嶽瀆還靈氣。一代衣冠歎化機。何處佳城巾屨秘。當時雅朢泰華巍。穎陽山水鍾淸淑。海令門閭卜駟騑。涵老鯉庭資負劒。橫翁鱣室早摳衣。風流人擬鸞停樹。氣度天敎馽脫鞿。靈應夢徵紅錦帕。雄詞跡發墨花幃。鏗鏘金石初筵動。疏越朱絃太廟希。秋水灌河波浩浩。輕車就道馬婓婓。千鈞弩豈彈鼷鼠。五彩絲宜補衮褘。大匠手工無斧鑿。兒曹口氣類嘲誹。名流海內勤磋切。賢聖書中要發揮。耳執荊圍劘壁壘。手擎蓮萼拜庭闈。東堂射策三千字。北海摶鵬九萬飛。楓菊三秋新亞使。山川百濟古王圻。史垣彤筆潛騎省。湖邑朱軒集雉翬。曾賀謝庭森寶樹。誰知嬴博瘞珠璣。推他東野靈龜命。免了西河益友譏。翻覆世情雲雨變。蕭疎髩髮雪霜凒。風波宦海虛舟泊。鴟鼠名場彩鳳饑。意謂朝廷忘此老。那知恩命到衡扉。薇垣栢府天恩重。雲鳥泥龜世慮微。擊壤甘爲田老逸。考槃永矢碩人頎。西江歲暮多波浪。南澗雲深長蕨薇。三逕梅阿無客訪。一庵梧麓與僧依。經綸花竹生涯富。蒭豢詩書道貌肥。顯處天人幽處鬼。志爲元帥勿爲旂。文章典重猶提卷。性理昭融若解圍。先稿誰家侈卷首。墓碑幾處琢山碕。浸淫道味如啖蔗。活潑天機想浴沂。楓陛雲深勞夢想。蘭畦歲晏惜芳菲。江湖憂愛頭全白。耆社恩榮服賜緋。司寇崇班違赴召。孤臣感淚未嘗晞。田間憂國思明主。病裏呼天哭聖妃。擔却竆通歸分劑。閱來憂樂任行違。看他六鑿無來往。付與三彭說是非。東魯靈光千劫巋。南天極宿萬人睎。晩生幸忝通家誼。夫子聊分隙壁輝。虛館高風欣醉飽。書紳嘉訓代弦韋。每因迷弟承尊候。曲被華竿貶重威。孺子門前留轍跡。令君坐處尙馨馡。薪圭滾汨輪蹄歇。亭館蒼茫鴈鯉稀。已信神明勞豈弟。長期耇造享純禨。十行珍重前年札。一拜丁寧異日祈。趾美有兒承世業。殫誠無計繫頹暉。中原慘憺儒林氣。故里荒凉處士磯。嶺外曾推三鄭令。道中聊與九原歸。先生隱德如施設。後學回淳或庶幾。雲月翩𦒘迷鶴馭。風塵啾喞鬧蛜蝛。連家不但私情慟。憂國重爲世道咘。謦欬緇帷今寂寞。精神樑月但依俙。緘詞遠向雲岑寄。和淚簷前小雨微。</text>
<title>挽李上舍汝寬 敦恒</title>,<text>昔我少年日。東遊新羅國。東都多名勝。古稱士冀北。英英白眉公。詞賦百夫特。季方難爲弟。聲價聯荊璧。傳家有詩禮。需世好器局。傾盖鷄林路。聯袂鳳凰麓。戚誼叔祖尊。交契金蘭托。同登半月城。曠懷千年蹟。浮雲紫玉洞。一散不可復。山川間以闊。歲暮輪蹄歇。蓮花丙子榜。阿季貂尾續。靑氊付兒曹。白髮樂耕鑿。經濟但一室。誰之人不若。芳鄰聘士老。寤言結薖軸。康寧好身世。六旬差不足。翛然一番行。在君得無速。而我猶人猗。天胡降𥚁酷。煩寃五內焚。所遭人理極。寥然憶舊遊。九分成鬼錄。九原不可作。仲穆秋柏實。伯氏已先歸。何山墓草宿。譬如客散後。悄然坐空席。老眼無餘淚。又灑寢門哭。緘辭寄海雲。鵄述嶺上宅。</text>
<title>挽朴稺川</title>,<text>我知稺川生。不信稚川歿。稚川今定死。丹旐入空谷。斜陽峴山西。芳草萋萋綠。大兒隨輀來。呼父聲斷續。小兒抱母項。問母何事哭。爺爺金官去。魚果應多得。謂言明日歸。今過幾明日。聞此行路悲。况我情誼篤。春花共君賞。秋燈共君讀。一井素心鄰。百回靑眼拭。永懷方未已。神何奪之速。風塵足衣馬。衡門誰剝啄。春風洛陽陌。無數看花客。家貧能愛詩。似君復有孰。矯矯郭代公。高風已寥廓。誰知薄世界。忽有金陵伯。衾襚與棺槨。無憾式踰域。拏舟汎粟帛。孤寡賴衣食。稚川如有靈。泉路草應結。凡爲稚川友。此意願相勖。</text>
<title>挽安光進 景璡</title>,<text>人家五兄弟。天下難得樂。次次至長成。次次有知覺。書以次次敎。衣以次次服。孰非父母子。劬勞尤罔極。兟兟十夫妻。夙夜長繞膝。父母或有疾。竭盡十人力。五婦共粥飮。五男罄醫藥。及遭父母喪。天地自漠漠。人見十披髮。反謂榮不慽。兄或止弟哭。弟或勸兄粥。哀哀孤露痛。歲月有時息。兄以父母心。愛弟猶顧復。弟以父母養。事兄愼寢食。一人得一味。五口同時喫。一人聞一語。四耳同時側。一盤環坐飽。一堂列臥窄。或有一人出。未歸過限日。四人若踽踽。渾室盡虛廓。暫別尙如此。何况死生別。鬼神一之甚。又况再奪速。亡者邈已矣。存者何其毒。旣忍斷手足。胡乃留耳目。目見病死狀。耳聞孤寡哭。膓如利刀割。心有釘子着。隨時能飮食。對人能酬酢。孤燈夜雨時。淸罇明月夕。有淚不自知。曉來枕上濕。淚當有時枯。恨亦有時歇。借問在何時。與身同時滅。千煩又萬冤。直欲問造物。兄弟雖多少。本軆分於一。賦命何脩短。受氣何厚薄。始旣次第生。終宜次弟沒。兄死弟葬之。雖痛理不逆。彼無兄弟者。生世本孤獨。不知樂如孺。焉有痛若割。二者羡不得。一理痛奈若。爲歌脊令詩。替與虞殯曲。緘寄白眉翁。寫去紅淚血。一言慰逝者。六旬婚嫁畢。</text>
<title>挽李君芳 馦 四絶</title>,<text>高堂鶴髮淚垂垂。萊子斑衣何處之。最是鴒原無限痛。國芳心事我先知。其人如玉匪拘儒。孝友家庭盡惋愉。每愛逢人言笑地。朗然眉宇一塵無。君於科業早頭回。經濟林泉幾樹梅。九日龍山山下宅。菊花依舊故人來。泉臺何處訪綸兄。送子先歸爲寄聲。三十年間小桑海。白頭姊弟保殘生。</text>
<title>挽孫士冀 七首</title>,<text>老別無前期。老人情易弱。所以隱侯詩。晦翁昔三復。而我老且病。如何與君別。別路幾萬里。前期幾歲月。死別兼老別。呑聲重惻惻。聱漢先生孫。靑泉生長村。菀菀晩香宅。盈庭茁蘭蓀。金昆與玉季。和樂迭篪塤。高才脫馽鞿。雅儀如玉溫。妙歲入洛遊。機雲人爭言。長安桂香陌。年年新及第。瓊琚玉佩響。而不鳴盛世。靑氈萬卷書。白牌一家計。兄旣賢季傳。兒又乃翁繼。天倫爲兄弟。長公卽賢師。老來爲良友。知音諒在茲。銅狄長金花。同床百年期。秋聲竹林多。其柰夜雨時。朋友五倫一。幷世而齊年。君才我心降。我言君亦然。春花眞巖好。秋燈柏谷懸。謔浪千古事。淋漓十日筵。豈如世之交。執袂而拍肩。相看髮已短。相期心甚長。精神老尙旺。壽考方未央。胎骨本不濁。俗緣差未強。所以觀化際。翛然去若忙。秋江白露晞。春福芳草衰。玉樹英英氣。厚地深埋之。臨挽更泫然。暗誦古人詩。更無相見日。那有暫忘時。</text>
<title>挽朴上舍 瓊林</title>,<text>道州山水好。薖軸碩人居。子弟聞詩禮。鄕邦息毁譽。天香蓮卷在。文藻杏亭餘。夢寐雲門路。吟筇孰起余。</text>
<title>挽李仲贊 憲烈</title>,<text>新羅古國良佐村。晦齋先生賢子孫。靑氊詩禮世趾美。古家遺風今尙存。昔我東遊拜高堂。先丈撫愛眉顔溫。滿庭寶樹花影裏。白眉最先交情敦。英英芝宇豈弟器。等閒文詞名譽喧。君是元方之難弟。知音伯仲吹箎塤。吾與大有君齊年。四人相得遊文垣。月城悲歌吊荒陵。玉山古湫尋淵源。南州槐市必同硯。東泮篝燈幾傾樽。狂瀾達水某乙變。夷險隨吾君弟昆。嗚乎伯氏豈永年。數載三埋嬴博魂。自從人間伯氏歸。相逢未言聲先呑。老去閉戶輪蹄歇。舊遊如夢尋無痕。謂是相逢有前期。兩家女兒思嬋媛。前年太歲又甲辰。我寄君書數百言。只願生前更一面。其言謔浪情勤恩。吾儕已老會一死。人事何知隔九原。六旬考終百無憾。况復諸子如蘭蓀。伯仲次逝三弟哭。不可與吾同日論。哀哀白髮哭兩季。生死人間極煩寃。三月三日曲江曲。芳草萋萋春一番。荒辭一闋淚一掬。寄與歸雲東海奔。</text>
<title>挽朴丈 諴○二首</title>,<text>元來種德慶緜緜。淸福公家賦與全。三老鞶巾棠棣影。百年琴瑟鳳凰絃。萊衫諸子趨庭下。謝樹兒孫滿眼前。壽考康寧乘化去。此行頗不遠於仙。兩家事契甚悠哉。吾祖元因朴氏來。先丈䨓巖扶服義。家君風樹感恩懷。姻親結誼源源好。臭味同情款款開。從此山西經過路。不堪重上慕先臺。</text>
<title>挽孫士文</title>,<text>人間萬事不可知。我爲士文作挽詩。嗚呼士文頗憶否。去年溪堂醉語時。我謂我死君作挽。悠悠閒說皆已之。但言其人好古書。如嗜飮食忘渴飢。作爲詩文頗不工。不適時宜衆所嗤。嗤之亦復沾沾喜。江村木卒一男兒。此事托君今已矣。聊以自挽挽君宜。惟君與我竆相若。迺今推冠吾何辭。盧馬仝異不須卞。多君老成醇儒姿。聞詩聞禮此家庭。諸父諸兄寔賢師。何山士冀臥不起。鼓子秋花開古枝。而我尙爾人中遊。多病自難良醫醫。龍磯水石藥山雲。影事蒼然騎犢隨。秋山黃葉送將歸。士文在者應同悲。盈盈臺下澄江月。故人眉顔與襟期。</text>
<title>挽崔伯溫 宗謙</title>,<text>七耋康寧又有奇。溫溫氣味好文詩。靑氈龍院貞忠緖。絳帳梅山道德師。一夕南樓晨宿散。十年東海暮雲思。歸期勿說差遲速。離索竆廬後死悲。</text>
<title>挽李汝淸 憲伯 三絶</title>,<text>憶與君家伯仲遊。君時最少鯉庭趍。依然身入芝蘭室。詩禮門中五鳳樓。遠客相逢無忝堂。與君三夜話滄桑。門欄便作烏衣巷。蓮桂森然滿眼香。丹顔蒼髮老成師。榮養專城謂有時。賢胤終天無限憾。他時欲孝孝爲誰。</text>
<title>挽族叔察訪 斗七 三絶</title>,<text>一門三老八耄年。花樹精神畫可傳。季父先歸公又繼。此身斯世益寥然。森森眉骨美風神。馳射穿楊技絶倫。紅桂光榮聯棣萼。高堂西日慰雙親。漠北風霜再度遊。關西夜獵十年愁。功名行樂歸春夢。萬壑何山草色秋。</text>
<title>挽安僉樞 景時</title>,<text>溪齋秋水月娟娟。鶴髩憑欄想宛然。少日詞林名下士。暮年香社畫中仙。老成符彩鄕鄰仰。詩禮家風子姓賢。後死觀居離索感。嶠南耆舊曉星天。</text>
<title>挽孫之翰 克中</title>,<text>吾與君家從弟昆。綢繆情好最相敦。煙花攜酒源源會。江閣凭欄款款言。閭井甘爲含哺老。籝金留與讀書孫。滿山黃葉重陽節。送故人歸獨掩門。</text>
<title>挽安佐郞正晉 景漸</title>,<text>人生七十死非忙。後死寥然獨永傷。秋葉山中紅粉旐。春官員外白頭郞。家庭孝友天姿好。操履端詳學力將。他日犢車西峴路。麴湖誰與醉荷香。</text>
<title>挽朴聖和 鼎梅</title>,<text>德山氣磅礴。積溪繞華屋。中有君子人。孝友天性得。嘵嘵此世界。言貌梔蠟餙。見子貌眞淳。聽子言沈默。治家有經綸。操守牢且確。雖無曄然輝。吾必謂之學。事契兩家重。步武一嶺隔。先誼重新姻。期倚兩不薄。一疾云胡㞃。三醫莫效藥。臨終命不亂。澹然有定力。兟兟四昆季。半世如孺樂。士衡臨海臥。君弼長安客。凉凉季方在。獨抱螟兒哭。兄死使弟哭。理順亦何慽。吾家丙辰生。空山草已宿。興言百感並。老淚濕挽幅。</text>
<title>挽李上舍泰而 敬五</title>,<text>我有芝蘭室。馨香播早春。沉潛味典籍。蕭灑樂淸貧。鄒魯眞君子。江山好主人。慈良無物我。忠告破畦畛。雙璧難兄弟。承家有鳳麟。淸疎非俗套。文雅有天眞。未展良騏步。先悲弱草塵。豐城埋寶彩。樑月獨精神。亭晩寒江咽。山哀暮笛嚬。他時雪裏楫。忍渡霞山津。</text>
<title>挽鄭戚 翊東 三絶</title>,<text>其人如玉臭如蘭。泮燭論文幾夜闌。惆悵送君淸灞渡。少年及第滿長安。君家書帶又萋萋。經濟林泉萬卷書。詩禮門庭遺敎在。森然寶樹泗東西。明儕海內曉星收。何處靑山土一坏。老別前期仍死別。春風獨上嶺南樓。前年別時。有今春南樓之約。</text>
<title>挽朴聖光二絶</title>,<text>人世彭殤俱幻花。乃翁休哭且長歌。寃魂好伴吾兒在。共讀黃庭莫念家。梨花亭發去年花。往事茫然共和歌。一片孤墳朢思眼。鷓鵠山下倚閭家。</text>
<title>挽曺上舍</title>,<text>遊戲人間七十春。聦明福履賦洪匀。學中進士推先輩。天上神仙是後身。世路忘機鷗浩蕩。癯容到老鶴精神。翛然觀化歸何處。想像乘雲笑不嚬。</text>
<title>挽李司果 秤 八絶</title>,<text>十日人間科第名。九臺山下斷魂塋。山外誰家吹玉笛。與君同榜又同庚。衙北山頭曉月輝。靈車軋軋背庭闈。大爺臥抱金牌哭。待汝新恩晝錦歸。待汝新恩晝錦歸。阿孃釀酒婦裁衣。何知喜宴前三日。紅桂丹旌相伴飛。湖營京邸幾年離。謂是相歡會有時。生子成名人不願。如君爭似不才兒。紅顔素帕可憐孀。生別何長死別忙。一塊女孩如可保。他時嫁與守家郞。秀而不實豈其天。天意難諶鬼亦偏。終古君家冤債重。春鸎啼斷漢江船。笳篴聲沈斥苦哀。來時賀客哭而迴。門前華表何須斫。或有寃魂化鶴來。君嘗推我甲辰雄。趣舍雖殊志有同。千古一場分手處。靑靈橋畔五宮東。</text>
<title>挽安丈 命迪○代家大人作</title>,<text>向來吾洞內。耆舊幾人亡。睡老仍長夜。松壇自夕陽。君家梅定綻。何處草新芳。獨有屛山老。相逢淚對觴。</text>
<title>端午樂詞 並小叙</title>,<text>壬申夏。余與冠童數十人。會課于南山之隱霧庵。適當重五日。以是題試羣兒。羣兒辭以題韻之俱強。余遂率意呼寫。時午齋纔散。叙事趁韻。牽強胡走。日昏而未畢數句。佛燈下書之。仲夏之月月建午。律中蕤賓日維五。反舌無聲鵙始鳴。草化螳蜋角解麌。蒲葉靑靑弄碧潭。槿香暗暗生荒圃。南風吹發石榴花。粧點千門與萬戶。右仲夏楚俗好鬼重是日。家家祭船如祭祖。極浦南望浪拍天。湘嫄祠下水如舞。花衫女巫影婆娑。落日招招大江滸。招招屈君君不來。羣船齊發爭撓櫓。前船如飛後船搏。遵彼汀洲採芳杜。芳杜可佩不可餐。投粽或恐蛟龍怒。楝葉靑黃綵絲長。竹筒貯米如甖甒。競渡之歌歌正苦。右競渡歌漢人惡梟重梟羹。梟飛啄粟如桑扈。金丸飛落五陵兒。調和塩梅盛四簠。君王順時除惡鳥。內禁催宣金珀琥。右賜梟羹取蜥蜴取蜥蜴。盛以磁器不苦窳。白露凄淸浥丹砂。秋去春來飽膓肚。長安三十六離宮。宮中各有三千數。或操玉杵淸夜搗。或換金帛巴西賈。玉臂鮮紅點點血。守宮準擬君王覩。右紅守宮淮南松桂䕺䕺碧。淮南仙人捕蠅虎。捕蠅虎拌赤豆。蠅方肉豆方斧。蠅虎蠅虎勢甚武。右捕蠅處句漏仙尉飧瓊砂。馴養蟾蜍如水牯。蟾蜍頭上有白角。蟾蜍頷下有丹譜。符以赤靈印靑珷。八字煌煌五兵辟。佩之不須愁鈷䥈。右捕蟾蜍劉家石室十二屛。符刻金桃柄玉珇。蛟綃鳳紋碎光動。魍魎魑魅孰敢侮。百鬼遁藏皆懼㥚。右桃印符婆娑神婆娑神。神何泛溢曹娥父。曹娥年十二。無父更何怙。七日悲啼三日浮。背負父屍屍不腐。浙江萬古叢鈴語。神若有知應愀憮。河水之章悲陟岵。右曹娥碑零陵有鳥名鸜鵒。一春無聲如病齲。肉味不足登鼎俎。瞥捩飛蓬避網罟。鳥有長舌惟厲階。隙月斜飛鮮血吐。秦箏寥亮指不澁。軟語輕輕學鸚鵡。鸜之鵒之須勉努。右語鸜鵒葛葉靑靑黃鳥飛。大唐天子龍卷黼。紅羅拂水碧紗煙。紈是齊紈縞是魯。微風暖日紫宸殿。頒賜百官無精粗。美人遺我錦絅衣。何以報芝金鑑昈。右唐時賜服楊子江心月一片。百鍊磨成無點𪐴。龍樓照心勝照井。佞有封倫諒蕭瑀。但願君心同此鏡。長盈不虧月如弣。右江心鏡玉屛深深逗香煙。花顔兩兩分行伍。銀團輕滑瑪瑠盤。弱腕纖腰暫仰俯。砂糖粉黍鬪輕風。玉臂如引千匀弩。一箭中心天爲笑。佳辰行樂何俁俁。右射粉團蒜爲拳艾爲鬚。人耶鬼耶天師甫。眼如電勇如虎。手把百鬼擘作脯。雲間猛氣鍾進士。夢中金甲漢鄧禹。右張天師百丈遊絲百索粽。朱閣逢逢銀樣鼓。閣裏兒娘花巧扇。撩亂春愁鳳凰柱。複道交牕萬縷紅。賣粽羣兒滿杜鄠。含羞玉顔二八娘。夢華盛事千萬古。右百索粽雍熙天子遊南國。花龍盤盤上玉宇。連雲帳殿太原城。新鬼啾啾哭逋虜。三軍爭唱澶淵凱。萬國復獻肅愼楛。龍髯色拂半空煙。蹈舞康莊收與冔。右宋澶淵會丁東細漏侵瓊梭。裁出宮袍綉金縷。羽林孤兒三十萬。鞅掌王事懷靡盬。象齒爐薰篆紅香。黃門詔下期門府。右頒宮袍貂蟬珂馬誰家郞。曉入東華軟紅土。輕衫照日委蛇香。豸冠峩峨暎玉麈。臨門一笑黃河淸。脫却紗衣趍赤砮。右包拯紗公服茭花紅紅菰葉白。九子香粽一角稌。玉晨冷磬破昏夢。碎珮珠囊滿江兩。不願生女嫁封侯。秖願生男幹君蠱。鉤弋遊魂不須悲。赤脚仙人下銀浦。右九子粽小豆大豆艾虎輕。翠眉背壁香燈炷。丁當小響亞烏雲。玉鷰飛上金釵股。軟風吹吹萬年枝。十二花塼步踽踽。中官唱籌頒綵虎。羅襪塵生拜傴僂。右艾虎瑤華宮裏珠簾冷。玉階春蘭親自樹。綠葉輕柔花未綻。淸香裛露盈堂廡。金盆呵水滿簟凉。紅玉香膩笋指撫。君王催喚海棠睡。懶着雲羅佩瑤珝。右浴蘭湯紫禁煙花語新鸎。菖蒲仙草來天姥。轆轤啞啞金寧水。楚糵吳酸和淸酤。一飮可以辟灾癘。再飮可以潤臟腑。金莖仙露和爲壽。萬歲千秋奉明主。右菖蒲酒長安陌上人如月。長安陌下草已莾。白白紅紅自芊緜。三三五五成行部。已喜康衢鬪香苕。更聞堯廚生萐莆。不用淸明與上已。分曹結束紛相賭。右鬪百草宜男草生菌笑人。誰家女兒愁媚嫵。雙蛾對蹙靑山低。繡幕飛飛新鷰乳。襟前斜帶紅荳蔻。日暮歸家語阿姆。共說熊羆昨夜夢。紅袖掩面笑詡詡。右宜男草都城人家凡幾家。家家織成長命縷。扶桑瑞旭照柔條。鍾玉團團蝶栩栩。繅車軋軋葳蕤香。藍茜夜向巴商估。一絲爭言增一歲。可以消灾無疾瘉。千歲秋香換新綠。淸風兩腋新生羽。右長命縷石上有蒲蒲有根。刻和老艾如小竪。九日茱萸不足論。帶之可使病者愈。團團碧葫蘆。垂垂紅錦組。旣佩我姑嫜。稚孺及傭雇。右帶蒲人翰苑郞官宮帖字。依樣畫蘆祈福祜。六一居士瑤臺吏。彤筆如椽弄仙簿。微凉十二玉闌干。玉人不老看花塢。繡戶羅宇百靈護。鳳翥龍翔入規矩。千門萬戶溫溫喣。右宮帖子佳辰樂事難具論。且須歲時烹羊羖。蜩鳴嘒嘒葽亦秀。田家作苦周原膴。深閨女紅絺綌成。脫袴勸我脫弊裋。小麥靑靑大麥黃。載刈載穫盈倉庾。楝花消息雨濛濛。已占西成人四鬴。櫻葉成陰櫻子紅。異味何須大宛枸。饅頭水團皆新味。麥醪初熟瓢尊斞。萬里秋千習俗異。江南兒女紛團聚。垂楊影裏百尺絲。結佩鳴璫各爲伍。飄然入雲如憑虛。忽然落地笑掌拊。冶遊園中萬種技。昇平盛事香牙輔。薰琴五絃我后彈。瑞麥兩岐吾民取。安得辟兵五綵線。舜殿輝煌繡裳補。安得投江百筒粽。哺我萬民無貧窶。桃印靈符刻萬本。使佩人人遍率普。使佩人人無疾病。太平天地鴻恩溥。右卒章</text>
<title>釣隱詞 並小叙</title>,<text>古之隱者。或於耕或於樵。或於酒或於賣藥。隱道雖殊。所以隱其身則一也。洛之西涯。有隱君子朴公。龍河 漁釣於洛。而以釣隱名其墅。屬不佞曰子牙隱於渭水之釣。子陵隱於桐江之釣。此皆吾之尙友釣徒也。子試爲我識之。余復於公曰斯二人者。始則隱而一爲周師之揚鷹。一爲文叔之諫議。千古漁磯。人去名留。曷若釣以隱其身。而幷其名隱之爲眞隱乎。翁今隱矣。焉用文爲。爲唱漁歌一闋曰。洛水之深兮魚子肥。白鷗之白白如翁髮兮。相對窺魚兮兩忘機。何處紅塵風浪百丈兮。落照漁村捲釣緩緩歸。</text>
<title>錦堂春一闋。呈沈明府 鉁 壽母席下。並小叙</title>,<text>伏聞今日是太碩人晬辰也。海屋添百歲之籌。官廚備五鼎之供。民夜來添疾。不能趍造於壽席之外綴。仰伸慶賀之誠。昔者皇明劉閣老大夫人壽席。邵天民歌錦堂春詞以侑壽觴。玆敢效嚬。庸代獻壽竹枝。以供履舃之用。潘母千里笋輿。河陽一縣花香。嶺南樓下都護府。斑衣獻壽觴。三遷敎止於慈。八耋年壽而康。凝川人士感孝理。錫類祝陵岡。</text>
<title>白苧詞</title>,<text>苧羅山苧羅村。薄言采苧苧滿園。紵絲皎潔繞玉指。玉指銀絲白相似。織成縞帶如雪色。帶我延州貴公子。</text>
<title>子夜吳歌</title>,<text>子夜姑蘇臺。滴盡金壺水。金屛翡翠帳。吳王醉夢裹。誰知伍將軍。愁坐獨不寐。</text>
<title>白頭山歌。贈鄭滄海幼觀 瀾。</title>,<text>我聞白頭山之中。古有白頭神仙翁。白頭之仙老不死。白頭之山長不崩。白頭野老夜讀書。家在白頭山之東。</text>
<title>凝川敎坊竹枝詞八章 並小叙</title>,<text>余寓南山谷中。偶閱豹翁詩。有愁州竹枝曲八絶。謾次其韻。爲凝川敎坊竹枝詞。蓋竹枝始於吳楚。而多哀怨。一名小秦王。夏統所謂東吳土地間曲也。余猶入定老頭陀。爲爾馨語。不幾於宋廣平鐵肝氷心吐出梅花賦香艶耶。未及淨寫。而適於燈下。見古邑誌中有凝川敎坊竹枝詞八絶。卽畢翁之題贈梁娃者也。怳如黃太史歌羅驛夢中故事。仍笑曰謹厚者亦復有之耶。龍頭山色綠猗猗。秋去春來生竹枝。竹色年年長不改。可憐人老不如斯。凝香樓畔百花春。簾捲靑樓月下人。別曲古傳梁進士。琴調新學李明臣。古有梁進士居城東。材有所眄。作城東別曲。近有李明臣善琴。敎坊多學之。湖商苧布白如雪。松客雲羅直幾金。醉與纏頭也不惜。雲心劒舞玉娘琴。雲心劒舞玉娘琴歌。俱擅名一代。煙兒二十入長安。一舞秋蓮萬目寒。見說靑樓簇鞍馬。五陵年少不曾閒。雲心一名煙兒西廂月曙畫屛幽。繡枕䲶衾懶未收。色掌着忙行首喚。案前行次嶺南樓。畫裏湖山鏡裏天。高樓疑若去飄然。緗簾影下紅欄倚。道是花魂爲世緣。官人誰願作書房。知面知名也不祥。前年阿姊選醫女。啼別孃孃上洛陽。冠盖之經過。有所眄而不能忘者。多囑京司。選入於醫女食子針線婢而上京。其弊甚矣。秋生湖上白蘋波。落盡洲邊紅豆花。桂棹泝灘歌競渡。上辛淸夜弔蓮娥。古云秋上辛不乘舟。往年有載妓上龍灘。覆舟有落花之慘。蓮娥以最少名妓而溺焉。湖上人至今悲之。盖其日適是七月上辛也。</text>
<title>觀察使春廵嶺南樓歌十章 並小叙</title>,<text>古者方岳陳詩。以觀民風。里巷婦孺之謠。幷皆採取。用之於鄕黨邦國。詩三百篇中列國之風是已。兎園野夫。仰瞻旬宣威儀之盛。卽事永言。純用俚語。匪敢曰詩可以採。盖甘棠之頌美召伯者。喜得見聖王新化。及於江漢之南云爾。芃芃春麥雨膏之。慶尙監司廵歷時。漢吏千年攬轡意。漕倉三月發船期。發廵行次發船前。探吏飛傳使道賢。慶邑道州無事過。午前中火發楡川。探吏如飛次次傳。延烽已過校村前。本官府使知多病。城外權停軆祗延。春城官柳暎鵝黃。如舞雙驂驛路長。左右傳呼皆意氣。面無人色馬兵房。軍奴號令人中虎。裨將威儀馬上仙。安坐雙轎廵察使。襜帷捲處起茶煙。第一門前下馬砲。嶺南樓上錦筵鋪。三班禮數移時畢。催喚門前等狀徒。關踏烏煤印踏朱。朱衣刑吏筆如流。雲屛畫燭笙歌響。誰識登臨樂處憂。分憂北闕二千石。司命南藩七十州。入夜魚龍驚火箭。至今鷄犬怯丁秋。丁亥春廵時。辟人不得觀光。至禁鷄犬。犯則重杖。自是當廵時。邑人皆囚鷄犬。差備紅娥二八年。暗嗔行首故含嚬。密陽多妓如無我。使道今宵可獨眠。男提竹箒女提甖。一點纖塵路不生。鞭扑役夫須忍苦。春廵本意省春耕。</text>
<title>三浪發船謠九章 並小叙</title>,<text>三浪之有漕倉。卽賢洞金明府 仁大 爲密人永世惠者也。先是設馬山漕倉。而令密人屬焉。密之東峽。距馬浦殆二百里。丁壯頓於長亭。馬牛陷於泥淖。老弱孤寡宛轉啼呼於日暮津途者聲相續。光景慘然。金侯下車。慨然以密人之弊爲己憂。以設倉三浪。往復上營。至於六七。適金海官爲掠設蒜山計。上營左右頗爲金海地。金侯爭之曰金海昌原。同鎭接壤。則馬浦蒜山架屋疊床。江右旣有兩漕倉。豈以江左而獨不當置一漕倉耶。况三浪江左名都會。魚塩之所委輸。舸艦之所湊泊。春水潮生。不患其水淺。而處於鵲磯之內。棧道十里。天險金湯。不幸百千年後。設有煙塵之警。倉米可無齎盜粮之患。爲國爲民。無以易此。毅然爭執。不爲撓奪。於是玄昌靈三邑皆願屬於密。蓋三邑在大江上流。故下灘輕舟朝發夕至耳。仍築倉於湖上。而至今賴其惠焉。不佞尙憶往年。侯嘗邀余同舟。自凝川順流至湖。時春水方生。如坐天上。中流顧謂不佞曰子嘗引孫郞語子美詩勸我爲證左。今不爽矣。擧酒相屬而罷。忽已一紀矣。孤舟下湖。繫纜登樓。擧目湖山。風景不殊。而不禁去思之感。吟成發船謠若干韻。要使黃帽郞扣舷而歌之。三浪三月發船時。輕颺東風五兩旗。港口不愁移巨艦。年年漕雨每如期。每當發船時。必大雨江漲。故州人以三月初旬雨。謂發船雨。三浪舟子舟爲家。不畏三浪風浪多。湖上羣兒白鵠舫。往來如鷰復如梭。上江船遇下江船。魚賈肩磨塩賈肩。十八船中二萬斛。非珠非玉是民天。春湖卵色碧如天。吉日燒香生紫煙。笳鼓滿空舟子喜。孫將軍語小巫傳。發船前。大張巫樂。迎禱孫將軍廟。玉節親臨點各船。監官色吏俯旗前。朱衣羽笠都差將。第一船頭立渺然。樂樂樓頭畫角哀。放船砲動滿江雷。二百格軍齊擧碇。一時船首向東回。壚頭商女酒氛氳。那爲行人勸一罇。暗喚戶房珍重去。征帆今夜宿何村。準載歸船雙大石。漕倉門外立而書。河山德澤金明府。廊廟經綸趙判書。密人寧飮三浪水。不食馬山倉下魚。不有賢侯仁者勇。蒜山幾與馬山如。</text>
<title>發船謠後殿二章</title>,<text>近來船上人。都唱鷰尾亭。其辭曰風寒月明。夜長無眠。萬里滄波身好去。今去幾時還云。今以俚語翻成韻語。爲發船謠後殿。商女壚頭白玉甁。煙波無限去留情。離樽不盡金泉酒。別曲仍歌鷰尾亭。鷰尾亭前鷰尾灘。夜長月白又風寒。萬里滄波身好去。問君今去幾時還。</text>
<title>萬魚石歌</title>,<text>天地萬物中。石爲最頑物。小石不復大。古石不亡滅。一受其成形。不變千萬刦。此乃理之常。理外言詭弔。言是邃古世。湧地出彌勒。玄鳧泛東海。白馬回西域。名山敞道場。神僧住卓錫。王公㝡先好。翠華來駕洛。蜿蜿老龍伯。聽經參晨夕。是爲鱗蟲長。率來萬魚族。龍入小井隱。水旱不盈縮。魚皆蛻鱗甲。堆着化爲石。不白亦不靑。不黃亦不赤。莫黑匪烏色。淺黑猶魚脊。無穹然而立。無窪然而鑿。無如盤而圓。無如鉤而曲。無廣而蟠礴。無尖而刺矗。雖無鱗與甲。又無鬐與鬣。大者大魚若。小者小魚若。後先若啣尾。左右若比目。或若躍而浮。或若潛而伏。磷磷衆維魚。於牣縱大壑。聞言及目見。足令衆庶惑。荒唐幻誕事。吾儒所不說。然猶理殊萬。不可拘執一。人皆有是眼。見物不同各。神眼與俗眼。相遠隔幾驛。荊山一塊石。俗眼但麤惡。獨有和氏眼。洞見中有玉。金華山上石。俗眼白錯落。獨有初平眼。叱起羣羊牧。穀城山下石。俗眼黃硉兀。獨有子房眼。恭進丈人舃。自有空洞眼。魚石始分別。嘗見高山頂。巖罅有螺殼。滄桑迭萬變。道眼俄一瞥。會見此山石。躍鱗或點額。洋洋得其所。下歸歸虛國。此理欲問石。不語請對臆。雖潛在江海。亦匪魚極樂。網者截水漁。叉者撑波入。釣者香其餌。弋者緻其繳。禽有鶖與鳧。浮泳恣搜索。獸有獺與犀。出沒分敺逐。弱肉強之呑。同類有鮫鰐。與其復爲魚。爲石在此谷。天荒海上山。終古無用積。磊磊象鱗鱗。化翁一戲劇。爲石無所用。似魚不可食。不爲明堂礎。不爲長城築。石色黑不艶。不可爲碑碣。石理生不熟。不可施追琢。諛墓無直筆。去思成謟俗。瞻彼他山石。石面多愧色。古人強解事。擊之響淸越。響者稱古鍾。厥數三十六。誰知亂石䕺。自有眞磬匿。於皇世宗朝。磬石錫貢密。執策非伯樂。安可拔尤得。遂令泗濱石。未和淸廟瑟。空山歲月長。樵牧來敲擊。山矸石爛歌。千載想甯戚。擊拊八音諧。勛華一夔足。沉淪不遇歎。石乎豈爾獨。</text>
<title>懊惱曲 並小叙</title>,<text>懊惱。卽懊儂之聲轉者。魏晉樂府中一曲也。近有大堤村女名丹娘者有姿色。嘗採桑陌上。朴君順則見而悅之。遂買畜焉。俄而爲室中所迫。不能堪耐。移置幾處而不得。則歸之大堤其母家。絶不往來。其母欲奪志。丹娘一夜逃去。入石骨山剃頭爲尼。時余避痘在牛嶺之僧舍。聞而悲之。倣古作此詞。以舒順則之懷云耳。懊惱何懊惱。落日欲沒峴。山西夕陽下。捲簾斷膓處。小橋煙柳大堤。憶昔十五二八時。掃眉如蛾領如蠐。十七採桑官道傍。郞騎白馬踏花嘶。隔桑含羞儂不語。郞心一點通靈犀。大堤春水碧如天。笑指交飛倚睡雙鳧鷖。竹林中寒砧暮舂夜不眠。仰看三五小星參與氐。最是洞房一聲骨冷魂盡飛夜夜。河東獅猊風飄蓬水浮萍。海東頭天端地倪。孫郞阮仲容宅。三年鎖影深深如犴狴。眼中泉源月中歸。雪髩阿母抱項呑聲啼。靑松短籬白竹半扉。終日閉竇窐。何心掃苔階。何處寄赫蹏。也可憐春風獨尋來。小園芳草萋萋。草萋萋愁紅恨綠。如藍復如緹。風吹落花如新淚點點着羅袿。一寸柔腸百斛悲恨。可耐千戟刺萬刀刲。遙想江南春亦闌。何處鳴尋春。陌上綠髮驪元央。曉枕殘夢欲覺未覺時。驚了一聲黃簾捲。十里五里長短亭。官路往來朱蹄與駃騠。極目行人近却非。江城暝色傳皷鼙。何事燈花如報喜。愛不忍剪金鎞。要慰阿孃強諱愁。不分羅衫自寬翠眉自低。遙看南湖水萬頃鳴玻瓈。阿孃在兒奈何。不忍將身飽鯨鯢。簾外綠楊與人一樣瘦。狂風欲吹其奈奚。晝坐思夜臥思。一身水上漚。百年甕中醯。終不如潔身歸空門。萬山白雲深處伴猿麋。呑聲出門何處是石骨山。三步長吁五步攀躋。道是石骨山高強與愁齊。上殿禮佛下參禪。暗倩剃頭金鷿鵜。解下烏蠻十八鬟。也不關。玉梳頭金股笄。一莖髮一行淚。淚隨髮落箇箇便成泥。不忍照面氷盆看。居然小闍梨。鉛水凝睇二十年。人間萬事電過長空。白雲谷口鳥歸棲。眞珠瓔珞蘭煤雲鬢何處在。雪衲下髼鬆蒜髮雕蠻題。香囊珠珮何處在。背後一鉢囊。手中七尺藜。紅雕盤畫砂鍮盞何處在。四箇烏木鉢一片白瓢盠。長椅畫鏡脂筒粉盒何處在。壁上丈八尺將軍竹篦。石竹紋綠衣紅裳何處在。白䙅緋靑長衫錦襴紅袈裟綠邊黑綈。僧與俗不須辨。男與女也自迷。是心安處極樂世。歷歷西天歸路霧盖雲㡙。懶倚禪牕縫衲衣。纖纖指春筍柔荑。芒鞵錫杖從此去。白雲處處千峰又萬溪。水舂雲母碓。雲滿福田畦。雲無跡水無心。去誰留來誰擠。回頭笑十年苦海淪落地。籠鶴藩羝前塵事。蟬蛻甲下界慾麝噬臍。山外狂塵億兆家。牽情癡夢幾黔黎。滿山紅綠自得意。一番花雨霋霋自飮自啄。生來不愁思。竹麕與巖鼷。漕溪淡淡漾淸綠。對浴乘𪃠雙鸂。月色有缺還有盈。皎皎暎欄枅。可憐今夜諸天月。遍照故園空閨。雲衲掩面蒲團枕臂。輾轉臥夜氣凄凄。魂飛千疊萬疊到故園。背燈孤臥鶴髮白鷄皮黧。不見馬山村。豈知馬山蹊。忽然五更上房二十八鍾聲。依俙是曉風茅屋第一鷄。揄長袂拭淚眼。我何用重悽悽。不㤪主母不㤪郞。只恨此身三生寃業爲人㜎。沐蘭湯爇檀爐。發願佛前椒糈齎。不願往生兜率天。不願化樹爲菩提。但願生生世世千劫又萬刦。郞爲丈夫妾爲妻。在天爲元央。在地爲比目。火澤不相睽。親愛諸姬若姊妹。不妬不忌無勃谿。伏願大慈大悲諸佛諸菩薩。俯鑑弟子言有稽。弟子生前侍佛前。敬持此心如璋復如珪。乞得金剛劒。拔出弟子苦痛如蒺蔾。乞得大慧刀。除去弟子鈍根猶稗稊。千灾八難雪消冰泮。苦海慈航迷塗指南輗。願使倚閭人。白髮復黑牙生齯。主父主母亦康寧。偕老同裯享嘏褆。弟子肉身化爲石骨山下灰。魂魄有知含笑眂。魄歸地下頌佛功。魂飛天上爲雌霓。千年碧井詞一曲。阿滿子相和相提攜。不羡當時衛叔卿。騎上靑山雪色麑。佛靈佛力如可忘。擢髮苴履拔舌耕犂。人生百年幻花。塵世萬事吹虀。空門慧日長如年。居是白玉京。渡是靑雲梯。寄語天下空閨可憐人。同我歸來兮。</text>
<title>及壯試爲亭長賦 御考三下○此爲公車之作。而晩年小成以此也。故姑錄存之。</title>,<text>帝陶唐之苗裔兮。皇發夢于火龍。揚芒颷而絳天兮。維泗陽吾以降。顔何爲乎曰角兮。股何爲乎星光。阿仲詈以不事生業兮。阿雊交謫以糟糠。旣不能與蕭椽吏曹主吏兮。弄刀筆以爲吏。又不能與灌同庚樊同婭兮。隨屠沾以飽醉。芒之山碭之澤兮。雲胡爲乎蔥蔚。弗撫壯而行吾志兮。余焉能忍以耕鑿沒齒。聞祖龍之宮闕耽耽兮。又驪原之起土。將往觀而西嬉兮。何所求爲亭長。十里一亭亭有一長兮。督丁男馳騖乎役場。阿房之高闕兮。秦皇之蜂目虎威何狀也。驪山之抔土兮。秦皇之龍輴車骨何時也。其生也吾可以縱觀兮。其死也吾得以深瘞。覽九州之博大兮。長亭短亭兮幾萬里。丁男兮幾人。亭長兮幾夫。擧皆屈首而役役兮。有雙目安敢仰視。吾將盡天下之壯觀兮。吾固有腹中之大志。高余冠之竹皮兮。睨秦雲而一笑。區區一亭之長兮。朕試爲而迺已。沛縣之東泗水之上兮。是爲亭長之所。武媍之壚在其左兮。王媼之帘暎其右。可以酡龍顔之朱兮。可以澆豁如之度。督盜賊是長之任兮。申申其發號。傷人及盜抵罪兮。焉用秦法之如毛小。而一亭兮有一亭之長。大而萬國兮有萬國之長。今之長一亭者兮。安知非萬國之王。後之王萬國者兮。安知非一亭之長。其令南昌亭長飯韓信。烏江亭長渡項王。</text>
<title>升庠贈賀詩 乙卯 [權思浩]</title>,<text>翩翩才調自髫奇。皓首欄衫豈素期。一榜獨明南極宿。八年猶少渭川師。唱臚席上爲人瑞。過嶺花邊儼鶴姿。一作歸鄕政起遼陽感。載笛還同緱氏吹。 臨別不須相歎惜。南樓他日共吟巵。</text>
<title>升庠贈賀詩 乙卯 [李龜星]</title>,<text>秋水芙蓉晩始奇。忙途不與少年期。耆英畫裏無新榜。科目人中得老師。上面紅知宮醞醉。拂衫風自禁林吹。歸程笑指東流漢。酌滿賢郞萬壽巵。</text>
<title>升庠贈賀詩 乙卯 [柳範休]</title>,<text>五十年前已吐奇。少成留待壽春期。癯仙賁餙三呼慶。老驥奔騰百戰師。墨榜休嫌年少伍。紫宸喜得老成姿。宜將靈壽佛恩報。斟向華城萬歲巵。</text>
<title>升庠贈賀詩 乙卯 [金㙆]</title>,<text>皓首靑衫亦一奇。晩成應是待昌期。風流此日聯新進。聲價當年擅宿師。光拖禁春歸袖滿。香分法醞細風吹。離筵堪賀不堪悵。且把拙章佐斗巵。</text>
<title>升庠贈賀詩 乙卯 [柳晦文]</title>,<text>少年進士却非奇。白首靑衫正好期。此日彤闈回睿眷。一生黃卷得餘師。太平歌頌再山祝。難老風流雙笛吹。昨夜勝筵慚未赴。拙詞聊代獻深巵。</text>
<title>升庠贈賀詩 乙卯 [李志容]</title>,<text>丘園棲息任淸奇。白首西來際好期。洛下榮名新進士。嶠南聲望老成師。三千海外鵬摶志。二百人中鶴立姿。雙笛東門扶上馬。醉痕猶帶曲江巵。</text>
<title>升庠贈賀詩 乙卯 [朴之馨]</title>,<text>靑春落拓數何奇。會待淸河千一期。晩節猶看詩思健。高名久仰嶺儒師。向陽老木將春色。降世仙禽宛雪姿。分路東風歸馬疾。慇懃更進別離巵。</text>
<title>升庠贈賀詩 乙卯 [申嶷]</title>,<text>泮邸讌席。老少僉賢抽韻志喜。不肖侍側。不可無一言。謹俯伏以書。癡兒愧匪鳳毛奇。詩禮傳家敢自期。千里氷程陪老父。一旬函丈奉賢師。恩波太液蓮香晩。寒食東風御柳吹。最是泮橋歌笛夜。斯文勝會醉金巵。</text>
<title>升庠贈賀詩 乙卯 [府使趙觀鎭]</title>,<text>勸立華柱。而謂非本意。故以一絶詩致其不然之義。文章積屈與時違。望八靑衫古亦稀。華柱何嫌永感下。君恩到此一門輝。</text>
<title>挽詩[正郞權思浩]</title>,<text>妙齡聲價冠騷壇。霞佩英英照世間。天寒古木滄江上。歸艇相期夕鳥還。與可園中飽筍饞。幽居淸趣少人諳。等閒幱幞衰年事。玉字披看太乙菴。雄文傑句紙生颼。幾度書床拭老眸。局束自甘轅下足。章山虛負嶺南樓。身後精英溢幾箱。鹿門非是小文章。天應眷戀顔丁孝。繼述名家百世強。少日靑雲氣。耆年墨榜人。凝川饒水竹。賢主樂朋親。江月圓還缺。極星明復湮。公歸何所憾。後死淚盈巾。洛水還千里。泮橋賀一言。南樓知近宅。北客又登門。忽忽參商隔。依依文酒論。菴空歸太乙。頫視世啾喧。</text>
<title>挽詩[進士金道行]</title>,<text>一識芝眉逆旅間。南鄕矯首路漫漫。秖聞風味猶依舊。每遇親知爲問安。衰境暫登文石陛。冥途應作舍人官。海山何處空埋玉。題寄哀章淚滿顔。</text>
<title>挽詩[持平李萬運]</title>,<text>卬浦川因利。千金未易償。激揚彌正直。操履近文章。捧袂思翻露。披牋喜截肪。願言車笠意。回首白雲長。</text>
<title>挽詩[參奉李㙖]</title>,<text>昔余自總角時。習聞公英聲於翰墨塲中。心竊向慕之。顧余愚騃。無所短長。處地涯角。匏繫一方。未足以出交當世之士。旣晩通家密州。因緣獲拜公於鈒浦之第。公好風裁喜言論。淸修博雅。忠厚老成。有古昔先生長者之遺風。向所謂蜚英翰墨者。乃公之餘事。非其至也。尤眷眷於接引後進。不以我爲愚蒙眇少而遐外之。意氣傾倒。勤懇交際之間。有若忘其年歲之有老少也者。未嘗不心服而誠悅之。每一登拜。有得於言論風旨之間者多矣。顧以山川間闊。世故絆掣。無以數數奉餘誨於讌閒寂寞之濱。以少變其愚蒙羝滯之見。則未嘗不向風而感悕也。公有才無命。連不得志於有司。旣而以耆老特恩陞上庠。聖上惜才優老之典則至矣。而以公之才具抱負。得此於耆艾之歲者。豈公之所以自期於平日者。亦豈朋遊故舊之素所望於公者耶。嗚乎其命矣夫。公雅喜名山水。每與會心人優遊嘯咏。悠然有出塵之想。嘗謂余曰吾州東有三洞之異。南有三浪之勝。自古風客騷人之所吟賞。子寧有意則吾當爲南道主人矣。余亦欣然敬諾。以留後期。昨歲孟春。遠惠一札。要與金持憲子野甫及時圖之。余固心躍如而南馳也。而顧無以辦一款段。重以疾病潦倒。答書須暇。子野亦分憂丹丘。日困簿書。今公不少須矣。嗚乎其已矣。想其山川尙無恙也。余亦可以自力一行也。而緬懷我公。其何忍復過西州路也。嗚乎悲夫。今聞公卽遠在邇。而無以爲臨穴之訣。然亦不可無一言以道其平日景慕之私。遂爲之辭曰。密之山高而蒼。密之水汪而洋。精鍾秀毓多名碩。嗟嗟我公惟世德。淸修質文。豈弟氣志。溫其旣飽。藹乎以醉。嗚乎其不可傳者已亡矣。漠然徒見水流而山峙。</text>
<title>挽詩[僉樞李承延]</title>,<text>太乙仙人蓮葉舟。羅田洞裏已成丘。靈源寶派傳黃閣。上舍恩光降玉樓。未遂盍簪秋水濶。願言傾蓋白頭愁。南樓薄過年前事。不辨仙源成悔尤。</text>
<title>挽詩[承旨李鼎揆]</title>,<text>嶠南形勝最高樓。月澹雲閒度幾秋。天爲風光無主管。故生詩伯在名州。百戰文垣世莫爭。風聲當世最強兵。李廣難封終有數。桑楡小捷甚功名。迢迢南北歲華遒。每恨無緣續舊遊。閬苑忽聞歸鶴影。前期只在白雲頭。</text>
<title>挽詩[李東沆]</title>,<text>氷壺淸韻玉精神。文雅風流逈絶倫。少日藝林持望士。晩來江浦老畸人。身名只博金蓮榜。靈魄應歸太乙眞。緬仰德音期歲暮。可憐長訣在今春。</text>
<title>挽詩[權俒]</title>,<text>太白之南紫嶽高。混然元氣挺人豪。鄕鄰有望瞻山斗。京洛聞名識譽髦。少日經綸希管樂。暮年詞賦逼劉曺。登壇獨擅齊盟主。戰藝誰先漢將旄。胷次波斯多貨寶。襟期江漢靜風濤。淸標出世爭如玉。和氣醺人不待醪。高手幾呈經國策。奇才空失發硎刀。天衢可惜藏騏步。草野誰知有鳳毛。未際文王來渭水。終敎志士臥林臯。科名詎朢承恩賜。韋布終難換帽袍。瓜葛幸緣喬木附。峨洋因與子期遭。淚餘昔日亡兒灑。聲斷前年哭婦號。交契可忘伊昔誼。南川期共朢湖舠。自憐衰朽頭如雪。遙賀康寧面似桃。太乙菴中懷氣像。嶺南樓上憶風騷。幾年南北相思苦。千里尋常兩夢勞。遽失靈光誰倚杖。新封丘壠繞蓬蒿。若知今日成千古。何不生時作一遨。盡哭親朋俱寂寂。獨留斯世轉忉忉。巨卿白馬違相送。題罷哀辭淚滿毫。</text>
<title>挽詩[李經祿]</title>,<text>鈒浦遙連三浪津。三浪曾過擧手頻。只恨此行違北路。無田樽酒共分蓴。遙遙世德自松師。雅望南州古逸遺。幽谷莫嫌蘭桂老。搴蓮全不負明時。</text>
<title>挽詩[進士李天燮]</title>,<text>我欲挽公不解詩。公歸莫恠我無詩。殘花古木空山裏。啼鳥嚶嚶總我詩。高才無奈鬢蕭森。太乙菴幽擁帙深。恩賜光華傾馬榜。善鳴聲價動鷄林。川原幾歲勞牽夢。山水當時解賞音。甲子憶同吾伯氏。餘生存沒又如今。</text>
<title>挽詩[李宜榦]</title>,<text>南州共說伯高賢。蘭室追遊自妙年。一代詞垣推巨擘。滿春和氣挹初筵。衰顔可惜藍袍士。晩契同參太乙仙。遙識多情今夜月。分明依舊嶺樓懸。</text>
<title>挽詩[進士李祥發]</title>,<text>嶺南樓上白雲秋。自擬平生得壯遊。遂有仙庄繞花竹。况兼詞伯足風流。露蕖向晩香猶艶。寶劎當寒氣益遒。滿篋丹鉛期浩劫。不知何處更逢劉。</text>
<title>挽詩[李商楫]</title>,<text>禮林黃葉落。江上主人亡。四海親朋少。誰知李夢良。</text>
<title>挽詩[佐郞南景羲]</title>,<text>嗚乎太乙翁。今世豈易得。松溪泝本源。詩禮傳舊德。家政在孝友。餘事是翰墨。少小主詞盟。聲譽傾南國。高才寡儔侶。奇文有典則。使之達而施。黼黻宜潤色。徒勞三獻君。至寶無人識。一名在暮年。不足慰屈抑。蓋公於文章。於老尤肆力。時人莫之追。汗滋如籍湜。安得剞劂手。廣布垂千億。自我託姻婭。屢侍門屛側。時忘老少分。談論傾悃愊。會少別多日。將心寄相憶。今焉隔九原。回首增悱惻。鮫珠雜薤露。箇箇寫胷臆。呑酸聲如訴。泉路奈冥默。</text>
<title>挽詩[李昌運]</title>,<text>密城自古稱文獻之鄕。而故上舍太乙軒申公挺生於是地。沉潛經史。咀嚼墳典。尤工於詩。而執耳騷壇。噫詩本性情。豈易言哉。比興以取象。鼓吹以暢懷。慧竅通而聲調渾然天成。眞機返而格律犂然心契。詩固士大夫之能事也。觀其詩可知其人矣。蓋公天資豈弟。器宇雍容。孝於親友於兄弟。而應事接物。能得衆人之歡心。蘊之於內而發之於文辭者。菀然炳然。公之詩與文。亦豈可易而言之哉。夫以我公之文章之盛如此。而累擧不中。晩年始成一小名。又不大闡。嗚乎惜哉。詞曰。密州山川之擅雄麗於南土兮。卓彼騷壇兮天以公鳴。居家孝友之是亦爲政兮。餘力學文兮公以之行。白髮靑衫之不怨尤於天人兮。我有我佩之鞙鞙兮。聊以自怡。樂天命而如歸兮。嗟公之錦肝繡腸兮今何之。</text>
<title>挽詩[李鼎寅]</title>,<text>公是松溪後。風流逈出儔。曠襟容庶物。高行律前脩。霜刃且無敵。嘉禾宜有秋。早知龍點額。空嘆雪盈頭。晩景周庠步。脩途洛水悠。洒盡鴒原淚。還催鶴背遊。交情三世篤。婭誼兩心稠。晩歲阻音久。舊遊回首休。如今成死別。無處望靑眸。獨立人間世。云誰且唱酬。遙思棘人獨。徒遣老懷愁。存亡無限痛。南望暮雲幽。</text>
<title>挽詩[李鼎任]</title>,<text>嶺南樓下好門閭。先子同庚此老餘。少日詞華爭膾炙。晩年閒趣付圖書。名終小得才還惜。壽過稀齡理不虛。床下寒暄那復得。水流花發送靈車。</text>
<title>挽詩[曺繼文]</title>,<text>江山鍾淑氣。嶺外有人豪。雪壑寒松臥。秋波落木高。先仁多後祿。白髮又靑袍。回首南樓下。猶聞天樂嘈。海山何處起新阡。泡沫人間問各天。白首淪沉需世器。丹旌飄拂渡江船。衣冠拭淚迷龜鑑。墟樹含情送蛻蟬。後死從何重講誼。古橋寒月照牙絃。</text>
<title>挽詩[趙宅奎]</title>,<text>蓮舟仙子是前身。贏得南州席上珍。晩歲靑衫優聖渥。一生黃卷樂天眞。當時秖許文章伯。今世誰知抱負人。先輩風流終寂寞。忍將玉樹委黃塵。</text>
<title>挽詩[李趾祥]</title>,<text>拜違顔範幾經秋。遙望南天一夢悠。世遠松溪源有自。齋高太乙意無求。工夫不獨文章煥。志業何期泮學遊。先子同庚今已矣。追懷萬事涕空流。</text>
<title>挽詩[進士李鼎儼]</title>,<text>故人兒子忝同年。三月松坡倚一船。東魯儒生不見用。南方學者莫能先。江山宅裏空文藻。膾炙人間幾什篇。壁上毗盧峯萬二。臥遊仙作去遊仙。</text>
<title>挽詩[進士李塧]</title>,<text>南州有豪士。平生志不羈。物表紅荷萼。風流綠楊枝。葩噩藏滿腹。月露映凝眉。文章何穠郁。志業遠大期。半世場屋裏。羣儒巨擘推。有才嗟無命。功名自參差。松篁好粧點。几案閒養頤。五畒先業守。萬卷孫謨貽。門外多車轍。席上錯籌巵。一路延攬地。三春花柳時。淸歡南樓酒。豪思洛舟詩。百年天地客。一興老瑤池。十日工猶宿。四方志不疎。恢恢舊手段。大比伴鄕兒。揮灑如流翰。自不患有司。省圍亦可試。強策上京師。適余叨添額。亟拜朢風儀。花甲同先子。親愛異凡耆。不遐才蔑劣。頻速賜歡怡。朝來而暮往。如舊新相知。偶爾同榜眼。情誼又倍之。嘲我華頂戴。憐公白髮垂。迨其還鄕日。慇懃不相遺。先送靑春子。躡塵華旆隨。曉店譏索餠。午壚爲問釃。龍湫壺傾沽。馬浦袂相離。丁寧臨別敎。尋約不我欺。豈負大人意。言下欲如其。長道三百里。匹馬路迤逶。短笛尋暮巷。幽篁覆疎籬。云爾來何晩。催僕鷄黍炊。歡情顔色溢。眷意腹心披。緣他忙行色。信宿遽催辭。五年南北別。一般老少思。假蝶時成夢。過鴈只凭奇。每被來汝敎。尙闕款段騎。前冬來賢胤。終宵責我辭。老人望子久。行聲獨何遲。柳綠樓以下。花紅水之湄。芳月光如晝。待人景不移。庭闈歸報語。君行期在玆。我意亦如此。姑俟暖日曦。遙瞻長照極。近驚忽騎箕。詩酒今寂寞。風月爲含悲。花泣靑山路。露濕白書旗。萬事成陳跡。我馬去躕踟。和淚寫心曲。不覺誄如斯。</text>
<title>挽詩[進士李錥]</title>,<text>人誦嶠南太乙翁。文章孝友古家風。盛名久仰躳行篤。實德方看士論同。晩采蓮洲恩數重。竆居林壑事功隆。公今已矣吾安倣。幸與賢郞世好通。憶曾陪侍嶺樓春。南國風流第一人。謂我兩家深契誼。逢君三夜喜情親。才高惜未明時用。襟坦終敎素履眞。耆德襄陽今不在。西門斜日淚沾巾。</text>
<title>挽詩[孫應復]</title>,<text>洛水東入海。遙遙到凝川。凝川渭陽邑。江山淸而姸。吾公禀秀氣。絶特自幼年。風儀似杜牧。詩語逼靑蓮。弱冠戰藝苑。聲價動八埏。東都鳴皷吹。流輩莫能前。靑騾玉蹄疾。綠袍草色鮮。槐圍每獻捷。警句爭喧傳。志氣丘山重。交遊京洛連。風流已自足。淸福亦云全。水竹封千戶。山秔種萬田。春堂喜具慶。棣萼又蕃延。幸我中表列。隨後同周旋。雖非阮瞻達。尙愛安仁賢。公才奈無命。淸灞淚頻濺。風期嗟晥晩。人事亦推遷。先行盡零落。羣弟皆重泉。滄桑五十載。靈光獨巋然。公心猶未已。炳燭工能專。昔年參恩賜。榮名動九天。恨吾空汨沒。久未拜床筵。昨秋哭季舅。款段策南廛。悠悠鈒浦里。思古感意偏。對公如一夢。握手涕漣漣。韶顔尙未老。素養知有緣。詩書送日月。几案無塵煙。明時歎不遇。一箚思高騫。旣羡老益壯。又賀日乾乾。臨別有後約。菊黃秋月弦。如何天不憗。鶴馭忽陞仙。痛泣望南斗。五內如焚煎。八旬非不壽。哀公多迍邅。瑚璉未薦廟。騏驥空受牽。草野竟埋沒。天理孰能穿。有子一不少。可以守靑氊。靑烏卜云吉。幽期指舊阡。臥病情禮絶。執紼何由焉。俛仰思疇昔。只覺淚泉懸。聊將後死痛。緘哀寫長牋。</text>
<title>挽詩[趙觀煜]</title>,<text>皓髮靑衫老。平生無所求。文名江左士。詩債嶺南樓。四弟行年促。孤哀學業優。何山松柏裏。朝暮白雲浮。</text>
<title>挽詩[進士孫星岳]</title>,<text>松溪家學畢齋州。儒雅風裁孰與儔。駿彩星馳冀北野。詩聲椎碎嶺南樓。圖書古壁靑燈耿。花鳥深園白髮愁。莫恨儒冠無所就。晩年恩賜亦風流。車馬何年到弊廬。病餘髭髮勝於初。凌雲奇氣竆猶壯。炳燭眞工老不疎。每擬荊門床下拜。兼謀赤壁舟中釃。此懷未遂公先去。何忍秋風策蹇驢。</text>
<title>挽詩[進士崔南復]</title>,<text>綠尊黃菊也風流。一笑芳茵歲十周。三疊琴橫林下屋。百篇詩敵嶺南樓。雪頭蓮榜初心負。霧眼芸燈晩契留。落日金陵征祖馬。野花啼鳥惱人愁。</text>
<title>挽詩[修撰李元祥]</title>,<text>松溪賢胄襲家聲。仙鶴精神表裏淸。早把文章驚俗耳。一時詞伯讓高名。高價連城不自求。楚庭三刖卞和羞。▼(足+(屬-(勹*虫)+日)蹬未展靑雲志。蓮榜浮名已白頭。圖書淸燕樂嘐然。康濟閒中七十年。忽報陽坡仙馭遠。名樓從此失風煙。</text>
<title>挽詩[李驥祥]</title>,<text>莫誇名勝嶺南樓。我覩詞林第一流。松溪緖業靑氈舊。蓮榜浮名白髮秋。楩楠可惜奇才棄。瓜葛偏尋好誼繆。逢我先行應九夜。倘如人世續交遊。</text>
<title>挽詩[李岳祥]</title>,<text>我馬前遊九月秋。周流江右十三州。崢嶸秀色黃梅峀。快濶奇觀矗石樓。行到陽坡尤勝賞。喜瞻芝宇出凡儔。遼陽鶴化歸何處。壁上金剛仙路悠。</text>
<title>挽詩[曺錫英]</title>,<text>層樓縹緲碧城頭。彎得淸江也字流。勝地風煙猶待對。丈人齒德此優遊。床前寶牒三更燭。天上虛帆半世舟。聞道衣冠方會葬。夕陽愁殺聽江謳。</text>
<title>挽詩[司諫柳雲羽]</title>,<text>何盭今年疾。南州隕少微。生材成也否。謂命理於非。家窶文華富。身潛道韻飛。讀書丹鳥拾。勤稼白牛肥。岸草甘同腐。沙鷗共忘機。衰遲成進士。恩數樂殘暉。廚受南陔菜。菴懸太乙輝。人葠花暎砌。書帶草薰衣。風撼名樓樹。雲空處士扉。棟樑巖壑倒。玉礦沙圍。白首黃郵謫。靑眸紫氣違。芹洲簪一盍。春草露今晞。</text>
<title>挽詩[進士沈英錫]</title>,<text>松溪古宅有儀型。文彩彬彬振暮齡。萬八門前唱名日。靑臺曉奏老人星。泮橋疎雨濕靑袍。丹穴文章識鳳毛。欲問家庭嘉訓在。終南秀色似人高。聯翩膠舍幸同升。五載遙瞻太乙燈。丹鼎藥成人已遠。碧山寥落鎖蒼藤。</text>
<title>挽詩[進士洪樂玄]</title>,<text>雲山漠漠直南馳。太乙床頭擊壤詩。丹汞化龍眞活計。白頭歌鹿又明時。幸從客館逢佳胤。早識公家有令儀。千里忽驚風馭遠。碧蘿巖畔藹餘悲。</text>
<title>挽詩[承旨權坪]</title>,<text>聖恩優及老。七耋上庠登。方宅生涯足。名門孝友承。文騷鞭電驥。心事貯壺氷。千里未攀紼。臨風感淚凝。</text>
<title>挽詩[進士李在璣]</title>,<text>尙憶宮門放榜年。恩袍鵠立白頭仙。行看西序集鳩杖。始信南州開藥田。蜀客詞章其友識。荀家德業有兒賢。曲江春讌渾如夢。碧海招招太乙蓮。</text>
<title>挽詩[參判睦萬中]</title>,<text>去歲忝修先輩蹟。連朝喜共阿戎談。鬚眉不識老申子。文藻初聞太乙菴。名祖遺閭澤尙在。暮齡佳句癖逾耽。寂寥短牘俄千古。衰涕憑風灑向南。</text>
<title>挽詩[注書姜後欽]</title>,<text>書劎蕭條守一岡。聲名飛渡洛川長。四方車蓋時穿巷。百里衣冠半在堂。綠水靈龜元老壽。太山奇樹自文章。鯫生不是知音者。絃絶瑤琴涕滿裳。</text>
<title>挽詩[進士孫秉魯]</title>,<text>太乙天都直。幽居不遠仙。文章黼黻具。身命斗牛緣。谷邃蘭生馥。山輝玉有煙。靑箱舊家學。留與子孫賢。洛下邀賓驛。山陽樂志園。東南獨建幟。人士半歸門。若識先生大。須看行誼敦。功名渾外物。良貴古今尊。俎豆松翁地。聱爺景慕深。追惟兩祖事。斟酌後孫心。畏壘將尸祝。嚴灘集佩衿。儒林未了案。公遽道山岑。後死頑如石。神交憶斷金。先思每相勖。小子若爲心。柏谷懸燈話。春阡逝水吟。白頭孤露在。開篋淚淫淫。公嘗寓栢谷時。望先君春福新塋。有朱絃逝水之句故云。強醉梨亭酒。遙思竹圃翁。哀辭不堪讀。人事轉成空。並世推宗匠。恒言必長公。靈光兩零落。吾道此焉竆。阮老憐嵇紹。坡翁仰蜀公。常稱後生畏。不謂若人竆。疾病仍漳水。萍蓬又泮宮。向來期詡意。牢落總成空。時月不相見。憧憧云爾思。方當千里別。更寄一聯詩。浮世會心少。殘年相送悲。塵箱次第札。吟望苦低垂。方春有飛雪。仙馭大荒歸。宇宙高才盡。東南此道非。旅遊多異聞。行槖又新詩。無緣向公說。屛燭影依微。馬首終南見。仙庄隱約間。徘徊欲落日。寂寞閉靑山。杖屨如將撰。風儀竟莫攀。出門靡所適。長晝掩柴關。古宅餘桐竹。新阡長薜蘿。永違緜漬酒。空復淚成河。知己老成盡。誤身儒術何。玄床有遺草。慚愧舊侯芭。</text>
<title>挽詩[進士孫有魯]</title>,<text>太乙菴中老。今年七十六。八秩雖不遠。百歲如風燭。強欲鋪舊誼。把筆喉先咽。我之三從姑。乃是公賢匹。所以兩家好。譬彼瓜與葛。公昔少年時。文采動驚俗。南州姓名高。北斗光價赫。精神瑩秋水。氣象騫皓鶴。蜚英翰墨塲。高視無與敵。相距一舍地。往來同歡戚。先君與季父。兄事復弟畜。聲氣旣相通。臭味又共合。灘亭竹村東。鈒浦南山曲。有時命駕來。二僮一白犢。論交情不竆。話舊心莫逆。賦詩仍命酒。淸談兼雅謔。自幸聞緖餘。動輒隨公側。視我以少友。容我於末席。謂言長如此。百齡同一日。人生不可期。萬事遽異昔。先行零落盡。風樹魚含索。餘生泣孤露。幻景如過隙。以此依仰情。尙賴老成德。感念疇昔事。相對輒於邑。巋然一靈光。曉天如孤月。書床蠧魚老。病驥憐伏櫪。終能一奮迅。七旬登蓮籍。浮名是外物。於公奚損益。但幸精力旺。能享衰莫福。超然臥閒界。靑山暎黃髮。瓦盆弄兒孫。謝庭森蘭玉。滿架圖史中。逍遙樂無極。粤自數年來。鄕曲多噂𠴲。薄俗難重陳。浮世不足說。前輩惟公在。小子庶有托。恭將先考思。倍切遐齡祝。天風萬里長。三島仙月落。一廵觀化逝。顧笑厭昏濁。天胡不憗遺。吾黨竟無祿。鄕邦失蓍龜。狐鱔舞山澤。只信仁者壽。寧知奪之速。細雨春江路。靈車逝安適。金官古仙窟。斯丘公所樂。合祔賢婦氏。千載同幽宅。九原難復作。如公安可得。顧此一後生。兩鬢已成雪。前途已自知。不作多時別。悲風動繐帷。玉棺歸夜壑。謦咳不可聞。神儀無處覿。永作千古訣。歎息復歎息。</text>
<title>挽詩[安仁一]</title>,<text>誰悼袁安作碣銘。碣中無雪雪花零。金屑霏霏銀磬響。哭公歸夜夢丁寧。公言碣文不言卧雪事。而其文皆是雪意。子知之乎。覺而記其語。不省其來告之意。今將質之于泉下。與公同病病如年。兒輩何嘗外事傳。怳惚依微非夢界。乙翁騎犢獨昇仙。二月初二日曉。余在病喫粥云。今月乙翁必仙矣。兒輩皆驚恠。以爲無是事。及後承實則果然。黑氣颼颼蕩海堧。妖精來掩極星躔。聞道神仙壺局會。先生黃髮亦飄然。不徒吾鄕哭乙翁。又聞吾國失樊閣老。殄瘁之慟。鄕國惟均。高麗人物白雲翁。一代奎華照百禩。至若東韓後東坡。前賢未必獨專美。前輩稱李公奎報爲東國東坡。不佞亦以爲大畧有坡公才格。翡翠翩翩錦翼舒。盍看淸水出芙蕖。倘思栢谷亭中語。南浦方肥荳葉魚。常憶公避痘栢谷也。不佞往省焉。與論三唐詩律。余云公詩欠這意味。須加意焉。公笑誦豆葉魚肥寒食雨。桃花水漲翰林磯曰。子試論此法何如。余云是則略有意而豆葉字。亦宋人造語之工。非唐格也。嗚乎。此等酬酌。今復何可得也。巖亭多歇白牛鞭。儂亦周旋二老筵。佳謔南州春有曲。當時吾輩幾乎仙。當日迎春曲。多用神仙字相謔故云。人言世外又神州。終古詞靈浩蕩遊。鸞駕迢超知去處。二分明月在何樓。公嘗語余云。吾昨夢登一高樓。座客皆吾舊日親朋。因與吟詩。余先書天下三分明月色。二分明月在楊州之句。客皆嘖嘖嘆。余曰君輩何其孤陋也。此實香山語也。此何兆應。余曰主臣主臣。公百歲神遊之地。必於江山詩酒之間。不墮阿曼獄也。公笑云政如是。必當速赴矣。到今思之。足知公之去處矣。畫壁蓬萊燭照紅。公時一語責愚蒙。如何此世相思意。年少終殊白髮翁。眷意溢於言外。余所不忘也。蒼茫獨立涕交頤。竹圃之思又子悲。千里江山看黯淡。此心惟遣九原知。世無竹乙二老。郢斤牙琴。千古同懷。雖非飢粟與寒襦。犀玉誠難使在塗。當日濟南文藁役。弇州所以勉兒駒。哀胤實有幹蠱之譽。大事承當之責。同人之所望也。 觀居奚以可。人世易鶉蛙。耆舊今無在。風流却甚乖。奔川那暫靜。䕺岳若相排。旣未九原作。沉沉此夜懷。</text>
<title>挽詩[朴鼎凝]</title>,<text>雍容蕭灑貌如心。吾道嶠南早仰欽。尙友晴窓黃卷上。羞肩遐躅碧山深。蓮花榜小材支廈。桑柘春空物染襟。鄕黨蓍龜邦俊乂。挽無近古亦無今。契誼從先篤。江山有古宅。金陵丹旐路。小子情懷惡。</text>
<title>挽詩[孫以魯]</title>,<text>人物衣冠第一州。江山又是嶺南樓。蜿蟺淑氣尋常孕。牛斗祥光日夜浮。挺出羣賢鳴盛世。繼生夫子耀名區。鄕邦一代詞林朢。非獨文章逈俗流。徵士高名北斗懸。雲仍八世世承賢。靑春不盡登瀛客。紫府元無沒字仙。鷄骨生前吾輩恨。龍頭定後布衣權。可憐禮樂三千字。虛送光陰七十年。神儀如鶴鶴淸奇。曾逐先君道義期。芳草堤深留白犢。靈芝詩到聽黃鸝。丘園講誼圖書靜。湖海傾樽日月遲。文藻江山悲物色。襄陽耆老更存誰。萬二煙嵐壁上秋。風流仙老醉騎牛。神遊秦漢千年宇。門對江山百尺樓。如使榮名登玉署。可能揮手潤皇猷。晴窓一枕蘧蘧夢。歸則應歸瑤海頭。風流儒雅信吾師。文酒園林一夢疑。甲子隨波前輩盡。乙翁無祿後生悲。德音珍重頻提耳。惡俗浮囂每攢眉。最是鄕邦無限慟。樊巖元老又騎箕。終南是我丈人行。幾度懸燈陪話長。不棄泥塗老鬢髮。尙憐奇氣頗淸狂。放談千古文章境。仍及兩家道義塲。此樂悠悠夢未爛。一番滄海驚塵桑。新春病起枕書睡。一夢蘧蘧公遠行。牕外鄰鷄凍未唱。案頭孤燭微如星。怳然若屆海山駕。彷彿將歸伊潁程。頫視塵寰厭溷濁。上朝玉帝紅雲庭。</text>
<title>挽詩[孫喆魯]</title>,<text>此生髮未燥。夫子名吾鄕。詩禮家聲舊。松篁處士庄。神交錦水里。道契德山岡。俎豆三賢院。桑麻五棣坊。萱闈曾發夢。錦字已呈祥。鍾毓精靈氣。紛馳翰墨場。高名重梁楚。美質自珪璋。可是仙人表。將期白玉堂。文垣高地步。雲漢濯天章。日月老騏驥。風麈悲鷫鸘。晩獻蓬萊賦。休言鬂髮蒼。春回黃閣榜。恩醉玉樽香。造物猜公器。高才上國庠。虛生黼黻手。送老蠧魚牀。笑傲南樓月。風流北海觴。山林經濟付。書史是非忘。人物東吳論。文章南斗光。風徽立鸞鶴。神韻叶宮商。柏社頻承誨。仙鄕只在傍。東南推以望。鄕序倚爲樑。照夜方瞳熒。無燈細字煌。讀書聊自樂。換骨豈無方。烏几丹爐密。龜床白日長。謂言神永護。可不壽而臧。每切高山仰。寧知逝水忙。新春臥白髮。一枕笑黃粱。黑氣人間世。紅雲玉帝閶。乘風鞭白犢。長嘯上金剛。鴈外春江雨。門前華表霜。西州月明路。歸馬獨彷徨。</text>
<title>挽詩[孫甲東]</title>,<text>南山有桂花。杳杳白雲邊。東天奎宿沉。乙翁去上仙。依依楊柳岸。萋萋芳草阡。丹旐影蕭蕭。白髮泣南川。公惟壯節後。慶自松溪緜。孝友惟天賦。文章有地傳。玉容錦繡膓。符彩獨魁然。當世騷壇帥。高名誰復肩。宜居廊廟上。豈但詞林先。伊余故人子。勝冠拜高筵。七耋春堂高。五枝常棣聯。羣龍滿庭除。仲兮早採蓮。家聲赫赫昌。車駟喧喧塡。人言德星聚。一家茀祿專。奈何蓄厚餘。才豐命其邅。但敎鴈題㙮。未試鵬摶天。徜徉任泉石。逍遙拾雲煙。珍重友花竹。分明師聖賢。士林爭想望。縉紳皆周旋。髓綠神益淸。綽約氷霜鮮。接物有何間。小子承最偏。幾叨書以速。猥蒙不遐捐。勸我業勤篤。警我志益堅。雪月冬夜永。風花春晝前。上下千載語。評品短長篇。一日不相見。中心徒悁悁。頻承穩笑語。告別分張憐。眷愛詎敢忘。私心實感鐫。仰止若山斗。庶祝無疆年。云胡天不憗。騎鯨遽促焉。小子西行來。沉綿病伏跧。未能拜高軒。驚承氣候愆。及公東首辰。小子病未痊。斂飯一未憑。腸裂心若煎。幽明餘恨多。天地茫茫玄。儒林根柢失。鄕社棟樑顚。無竆後生痛。於何矜式旃。人生浮世裏。萬事渾忘筌。適來而適去。公能脫俗緣。瞻望推山下。有約猶未圓。悠悠九原下。不見十丈穿。凄凉龍峀月。嗚咽馬巖淵。曉露拂素紼。彷彿執策鞭。遼陽歸月鶴。華岳悲杜鵑。伏哭素帷前。有淚傾如泉。</text>
<title>挽詩[崔學模]</title>,<text>松溪翁後有賢孫。天理當看樹德門。月上梧桐千古色。日哦松竹百年樽。經綸違世江湖樂。詩禮賁身士友尊。斐然君子靑山臥。風範依俙不可諼。</text>
<title>挽詩[朴諗]</title>,<text>嗚乎。太乙申公士觀甫。生於世德之家。美風姿篤學業。文章其餘事也。儕友之景仰。有如昌黎之山斗。不幸今春。以疾考終。聞臯音而孰不歎惜哉。况余生長一鄕。自少同調。有事相倚。有疑則質。坦吐心肝。無異親戚。而遽見僊僊然歸化。暮年喪質之痛。烏得不於邑。顧余命途崎嶇。痛纏西河。寸斷膓肝。焉有挽歌助紼之况耶。然而緬憶平素。不可無一辭千古之訣。玆以擺脫禮式。強作一聯一絶。以寓後死者之懷。梧落庭陰鶴刷翎。老仙催駕水雲汀。文章海上靑蓮月。趣操江南處士星。夢幻三千浮世界。起居八十最康寧。吾鄕後學其誰倣。太乙菴前哭素屛。若人君子去。喬岳夕陽時。臥病違攀紼。牙琴聲正悲。</text>
<title>挽詩[朴鼎實]</title>,<text>嶺南樓十里。太乙丈人居。畢翁篤生里。松溪種德廬。壹欝文章氣。江山助有餘。公於是乎出。風度古人如。胷次浩無涯。容象自安舒。溪月通襟爽。庭梧滿案疎。乾乾夕惕若。端坐讀詩書。少陵驚人語。太史壯遊墟。囊括錦繡肚。宗儒大門閭。白首圖書案。八耋好居諸。地崇君子林。門多長者輿。萬和方暢時。乘興或肩輿。馬巖淵雨後。龍頭山月初。晩棹東坡壁。長歌醉翁滁。缺界淸閒福。于公獨猗歟。鴈塔連棣榜。燕謨茁蘭除。晨謁祖宗廟。怡然整襟裾。濂洛書翫細。鄒魯風來徐。含光不市名。林下蘊櫝琚。四方矜式士。羣飮河南瀦。終南山左右。芳鄰接輔車。有時造公門。以玆蔑識余。披衿見平素。亹亹笑語攄。拜獻一靑藜。倚觀前塘魚。雲水金剛洞。遠意鞭靑驢。鄕邦運暮矣。餘生淚滿袪。美洞山斗頹。陽坡歲月虛。二老聯翩去。嶠南士夫歔。駕洛古國路。落日照丹旟。文藻湖山宅。芸香餘石渠。</text>
<title>挽詩[朴恒春]</title>,<text>松溪處士後振振。七十南州此一人。白首靑衫非世態。淸姿高標是天民。生徒痛哭薰陶地。杖屨虛無太乙晨。嗟我病昏違執紼。同鄕交契又連姻。</text>
<title>挽詩[朴慶最]</title>,<text>士良來哭士觀行。司馬旗前竹馬情。不朽文章何處葬。仙人旵始笑相迎。南樓夜酌鳳庵鍾。乘興殘年到處從。浮世玆遊難再得。海雲遙望意千重。</text>
<title>挽詩[門人朴世赫]</title>,<text>海涵山蘊蓋云多。玉粹金精不可磨。夫子書中君子老。聖人治下碩人薖。經時籌策久藏蠧。造道淵深誰測蠡。駕洛名山千古宅。隔江相望益嵯峨。</text>
<title>挽詩[金宗濂]</title>,<text>有老終南下。飄然不世姿。琴書眞契活。水月好衿期。黃卷芝蘭襲。白扉梧竹垂。嶠鄕矜式地。宿望大宗師。</text>
<title>挽詩[進士金漢權]</title>,<text>讀書林下夕乾乾。君子攸居不遠仙。左右圖銘閒日月。逍遙泉石好風煙。芬芳海徼文章士。趍仰山南齒德賢。杳杳丹旌駕洛路。分明跨鶴去朝天。</text>
<title>挽詩[朴慶成]</title>,<text>山河元氣下終南。天降仙官太乙菴。花錦杜陵曾竝駕。飛鯨采石倐同驂。風流嶺外今無二。福祿人間必得三。營築佳城居又近。幽明今古慰難堪。</text>
<title>挽詩[安載重]</title>,<text>花樹園林上舍庄。石溪流水葆餘光。文華紫極懸珠斗。風骨金盤薦海裳。節序怱怱三月暮。鄰居恰恰百年芳。空山一夕傳哀唱。無計人間更拜床。</text>
<title>挽詩[安景器]</title>,<text>東國蓮花榜。南州太乙菴。松翁固大老。夫子又豪男。天末孤雲去。村墟夕景含。人生老相失。拚紼最難堪。</text>
<title>挽詩[成泰祉]</title>,<text>古琴曾學水仙操。幾度剪燈泛白醪。遯世心隨蘆鴈擧。論文氣接斗牛高。海東聲價千年士。江左風流一代豪。已矣巫陽催鶴馭。金陵舊壠長新蒿。土木形骸被奬多。相逢欣笑又狂歌。松醪幾待啼湖月。秫粉同煎駕谷花。天上何樓構白玉。山前歸路哭靑莎。孝廬更看簷頭水。碑閣西邊尙古家。</text>
