<title>和持國寄示韻 持國。張相維字。</title>,<text>一病涔涔又一旬。偏知造物惱吾身。還聞紫禁頒新曆。叵耐靑山隔故人。藥餌豈能留齒髮。文章只得弄精神。知君自有龍韜策。談笑從容靜塞塵。原韻去時風雪來時雨。客裏酸辛病裏身。世故不曾饒老子。天公似欲困騷人。百年行役偏凋鬢。千首文章謾有神。從此田居牢閉戶。不堪知己間音塵。</text>
<title>哭表從祖柳仁川 永起</title>,<text>外氏多人物。惟公最盛名。麒麟不世有。鸞鳳待時鳴。仁者還如此。天心果孰明。松山一夜雨。颯颯洒銘旌。</text>
<title>用白洲韻贈楓潭子 白洲。李判書明漢號。</title>,<text>見說溪邊宅。依巖起釣臺。露濃紅藕拆。沙淨白鷗來。身計書千卷。幽居酒一杯。生平卜築意。今日送君廻。原韻谷口三間屋。溪邊數尺臺。水寒黃葉墮。山近白雲來。野菜初收圃。村醪正滿杯。騎驢湖海客。日晩不知廻。</text>
<title>答李完豐 曙</title>,<text>差肩廊廟齒名臣。寸念憂勞只爲民。鬢髮十年渾欲雪。梅花一夜已回春。寒更指直誰能耐。寶獸爐薰政可親。會借鄒生吹暖律。自然和氣徧東人。</text>
<title>祔廟都監卽事 癸酉</title>,<text>天開景運屬神孫。帝眷東藩寵醴源。功大自宜宗廟享。禮成冞覺孝思敦。千家花柳迎仙仗。百隊衣冠擁寢門。欲作歌詩追魯頌。還慙薄劣忝詞垣。次韻仙李盤根十葉孫。重光鴻業濬靈源。致隆生我情何極。無樂爲君意更敦。禰位卽今安正室。禮家從此定專門。叨觀盛典眞多幸。跪奉金觴醉掖垣。鶴谷</text>
<title>挽九畹 李監司春元號○甲戌</title>,<text>前輩已黃壤。後生還白頭。不能休涕淚。何處覓風流。泉下修文祕。人間寶唾留。當年問字地。寥落小塘秋。</text>
<title>挽張監司 紳○丁丑</title>,<text>草草功臣葬。銘旌載小船。世人多後議。吾意獨深怜。盛業垂靑史。孤魂泣九泉。丁寧留訣語。兄老恐難全。素幔隨流水。明將向桂陽。舊遊餘幾箇。暮境送君喪。麟閣功難竝。泉臺恨獨長。不須垂涕淚。浮世等亡羊。</text>
<title>次答金慶山 怡</title>,<text>嶺外傳書信。多情荷故人。台階慙薄劣。岩穴有沈淪。日月凋玄鬢。心肝奉紫宸。遼天瞻鶴駕。消息苦難眞。</text>
<title>送崔興海</title>,<text>經春抱病厭喧囂。閉戶南街謝舊交。葉底殘花餘幾片。梁間語燕定新巢。危途遠別偏多恨。合族初心未擬抛。想得宣城吟眺處。遍階香筍摠開包。</text>
<title>和棄老齋卷中韻</title>,<text>四老幽棲傍海山。當時勝事播人間。春泉細細通蓮沼。野艇依依度柳灣。世業靑氈眞不墜。龍驤白首占餘閑。公能許我謀隣社。月笛煙蓑共往還。</text>
<title>題僧軸</title>,<text>新軸雪花凝。求詩何寺僧。敲門疏雨夕。歸路白雲層。佛殿秋陰冷。禪心霽月澄。生平遐遯意。頭禿病相仍。</text>
<title>贈澤風子 李尙書植號</title>,<text>公餘無一事。終日掩書堂。宿鳥投深樹。鳴蛙鬧淺塘。年侵驚節物。謀拙愧岩廊。社稷今如此。諸公幸自強。</text>
<title>別李參判 昭漢</title>,<text>萬事干戈後。相逢鬢已衰。五雲仍北極。雙舃又南陲。曉角層城迥。秋濤矗石危。天邊有征雁。早晩寄新詩。</text>
<title>送金子珍留守松都 南重</title>,<text>丞相風流遠。賢孫器量優。亨衢看驥足。禁直近螭頭。此別無多路。殘生更百憂。何緣擺俗累。暫嘗朴淵秋。</text>
<title>簡直夫 李相敬輿字</title>,<text>愁多鬢髮添白。雨後蟬聲益淸。南麓看來咫尺。何緣倒屐相迎。</text>
<title>次野塘韻 奉命西行時</title>,<text>萬里銜綸客。乾坤入馬蹄。時危心轉壯。家遠夢猶迷。斷壑寒泉凍。荒村古木齊。諸公幸不捨。長路費提携。</text>
<title>鳳山路中</title>,<text>長坂逶迤摠赤泥。古城遙指夕陽西。羊公往迹無因問。碑面蒼苔字已迷。郡有玉城碑故及之</text>
<title>次蔥秀山韻</title>,<text>削立溪邊萬仞山。爲當官道要人看。千年玉乳懸蒼壁。四面螺鬟簇翠巒。疇昔皇華停使節。幾篇佳什映雕欄。可怜勝事今難再。衰草荒墟夕照寒。</text>
<title>途中偶感</title>,<text>客夢迢迢官路遙。飄蕭華髮鬢邊饒。燒殘館舍茅仍覆。秋落關河葉盡凋。未許煙霞尋舊隱。難將塵露報明朝。十年廊廟今如此。更遣何人爲解嘲。</text>
<title>平壤。次副使金侍郞 南重 韻。</title>,<text>移時喚渡立沙邊。九月風高浪拍天。鷗鳥不知人事改。夕陽無數傍漁船。征鞍日日戒嚴程。不管西州物色呈。只把寸忱酬眷遇。敢將衰鬢占詩名。關河極目秋天迥。臺榭連空落照明。想見至尊仍旰食。長安回首重含情。</text>
<title>有懷</title>,<text>憶昔昇平日。茲邦勝事繁。樓臺臨媚景。幢節控名藩。井落渾依舊。風流略不存。故人仍遠謪。誰與共淸罇。</text>
<title>用前韻竹枝詞三疊</title>,<text>輕舟伊軋白雲邊。櫓搖碎却鏡中天。欲識篙師手捷疾。後船漸遠失前船。妾家本住瀼西邊。燕子樓高三月天。綠楊絲脆易斷絶。莫遣漁郞來繫船。雙蛾顰向鏡臺邊。不恨郞君只恨大。未識巴西路近遠。含情樓畔問商船。</text>
<title>箕子廟。次金侍郞韻。</title>,<text>道啓陳疇日。心驚達丑辰。殷墟空洒涕。鰈域竟歸仁。香火祠堂舊。丹靑畫像新。明夷看苦意。千載重沾巾。</text>
<title>次金侍郞檀君廟韻</title>,<text>甲子開基遠。神人異迹存。餘風看舊俗。祠屋帀重垣。亦有東明配。遙瞻象設尊。興亡千古恨。一酌奠芳蓀。</text>
<title>次李書狀 時楳 韻</title>,<text>十月邊風勁。平郊霽色澄。薄雲初墜日。陰澗欲成氷。畫角寒仍迥。霜蹄暮更騰。看君多妙句。老朽怯先登。</text>
<title>渡淸川望百祥樓。見副使，書狀聯騎下來。</title>,<text>朝來催駕發安興。欲上高樓病未能。香嶽雲消靑黛出。淸川潮退綠脂凝。十年兵革身全老。千尺欄干夢獨憑。遙望雙旌過絶岸。錦囊新句幾篇增。</text>
<title>次副使韻</title>,<text>都謢關防地。何年闢柳營。西風聞畫角。曉日見層城。水落淸川細。天低迥野平。相逢但一醉。取次莫論兵。</text>
<title>宿林畔館有感</title>,<text>傍人應笑我非夫。白首含綸到塞隅。館宇新經兵亂後。江山政屬雪霜初。百年天地書生老。千里關河旅夢孤。辛苦築城終底用。長敎志士淚盈裾。</text>
<title>車輦館</title>,<text>征車日日侵晨發。千里嚴程尙恐遲。邊雪朔風俱見逼。弱男稚婦兩相隨。時危父子還輕別。義重君臣敢顧私。怊悵皇華賦詩處。館松依舊偃虯枝。</text>
<title>次副使韻</title>,<text>控扼要衝百雉城。關防新設護神京。曾知元帥推多算。竟使儲君作遠行。戰苦洞仙功未就。事危南漢夢猶驚。可怜粉堞連雲勢。盡是當年築怨成。</text>
<title>箕子廟</title>,<text>聖遠三千載。空山墓刻留。瓊宮曾諫紂。玉馬竟朝周。古井存殷制。陳編敍禹疇。居夷知有道。餘敎被靑丘。</text>
<title>書懷</title>,<text>去家日以遠。馬首猶向西。回頭望長安。白雲歸路迷。謀國乏長策。召戎空噬臍。上爲宗社念。下復悶烝黎。周旋殫心膂。猶恐事易睽。此行不憚遠。文字有所齎。獨自抱苦心。撫枕中夜啼。天運固如此。誰論牛與鷄。平生黃卷裏。擊節慕夷齊。張儀雖有舌。豈足誇小妻。磨涅道益光。譬如珠在泥。千秋甯武子。孔聖見提携。報國倘云了。歸去事耕犁。早知列鼎食。不及啖蔥虀。書此獨怊悵。官齋山日低。</text>
<title>次書狀韻</title>,<text>憶曾留滯客周南。身似禪僧夜獨參。經史百年眞足樂。功名一夢更誰貪。猥逢聖代收耕野。亦使疏蹤輟釣潭。恩絶在朝翻自懼。計深謀國詎能諳。不思陰雨須先備。空遣詩書入坐談。蜀棧蒼黃仍事急。秦庭拜跪亦心甘。臺評往日多譏謗。鼎坐今年重荷擔。身上弊裘纔掩髂。庫中餘粟不盈甔。驚弦餘魄同羈鳥。望哺民情似餓蠶。傳食一旬徒自苦。奉書千里轉多慙。羨君詩律家聲素。扛鼎騷壇筆力堪。御史霜威驄馬去。關西物色錦囊探。風流副使同吟眺。煙雨脩途竝駟驂。急雪有時催妙句。淸飆作意捲層嵐。香山入望纔分髻。鴨水經秋欲染藍。釀熟何妨吏部飮。詩成偏覺少陵耽。龍泉寶劍愁頻撫。鷄舌新香夢每含。托契向來同趣味。論材終是愧楩枏。國恩可報身何愛。仁政如施澤自覃。摠爲前星隔天末。一年雙眼淚長涵。</text>
<title>次副使韻</title>,<text>驅車信所之。漸已近邊陲。疊嶂森如戟。驚風利似錐。功名君未老。顏鬢我全衰。拱北心徒切。圖南路未遲。瓊琚看咳唾。玉雪仰容姿。楚奏終懷舊。新亭浪作悲。路長猶未了。人遠苦相思。幸際風雲會。偏蒙雨露私。涓埃如可報。糜粉更何辭。感激平生意。丁寧謝舊知。</text>
<title>途中。次汾西韻寄白軒 白軒。李相景奭號。○戊寅</title>,<text>霜落前峯積靄收。一條寒玉瀉新愁。黃花赤葉屛間畫。翠壁丹崖鏡裏秋。汲井暫須蘇渴肺。臨杯忽復憶詩流。夕陽催路悤悤發。無限靑山送客輈。次韻紫氣關頭細雨收。驛亭寒菊倍離愁。百年忠信孤槎客。萬里山河落木秋。白雪郢歌元妙曲。彩雲蕭史亦風流。懸知專對東歸日。滿路祥飆挾兩輈。白軒</text>
<title>歸路。次徐督郵 挺然 韻。</title>,<text>報國慙長算。逢時忝上台。憂虞何日定。懷抱向君開。鶴駕瞻仍遠。螭墀夢獨廻。明朝曉星路。雪巘正崔嵬。曉星嶺名</text>
<title>次韻</title>,<text>旅窓纔破睡。塞角已催行。山郭依依遠。關雲片片輕。敢言長洗甲。行且免簽丁。珍重新詩意。終須托半生。迹遍西關遠。心懸北極高。艱危今若是。行役敢言勞。兵氣連河朔。藩封等莒曹。朝來有京信。臺府足風濤。孔門羞伯佐。麟史記王春。功或存當世。心寧似古人。欲追三代美。須着一番新。怊悵已頭白。徘徊街路塵。</text>
<title>嘉山道中。用進退格示徐督郵。</title>,<text>關塞連年此行役。老夫筋力倦驅車。仁侯到後有佳政。快馬騎來無險途。官廚冷落酒肴薄。石棧嶙峋霜霰餘。逢着峽民多菜色。欲將何術慰亡逋。</text>
<title>次徐督郵韻</title>,<text>堤柳當冬亦自斜。佳人新髻學棲鴉。箕城也是風流地。那惜靑錢問酒家。</text>
<title>次謁箕子墓韻</title>,<text>齋心祈聖墓。否運悶吾東。香火依虛殿。松杉響夕風。丹衷今可質。靑史後應公。千載龜書祕。何人爲發蒙。</text>
<title>用前韻贈鮮于參奉</title>,<text>範疇傳洛數。禮俗化灣東。古井留殷制。遺歌邁國風。三仁心迹竝。百代議論公。好學玄孫在。吾將問啓蒙。</text>
<title>次韻</title>,<text>當冬風日轉晴和。長路垂鞭信所過。夙駕但聞催鼓角。淸樽無復聽絃歌。愁邊物色關雲黑。病裏光陰旅鬢皤。怊悵無因投笏去。夢魂空逐白鷗波。</text>
<title>次李學官韻。兼示鄭督郵。</title>,<text>旅館相逢何處翁。形容憔悴髮如蓬。關河淹泊流光暮。翰墨交遊好事空。東嶽已歸重壤下。澤堂今在萬山中。百年等是悠悠裏。身命休論塞與通。</text>
<title>瑞興途中。寄兒後亮。時質瀋中</title>,<text>爲學不須多着說。自心眞妄自心知。待他到得澄明後。流水閑雲意自遲。</text>
<title>次謝白軒</title>,<text>人生有命且安之。寧着戚欣來去時。只爲天顏隔多日。羸驂未免戴星馳。玉貌分明眼見之。西郊長記送行時。多情小札將新句。不覺歸心一倍馳。</text>
<title>送曹子實赴寧海 文秀</title>,<text>岐路已知難制淚。衰年何況易生愁。湖山淸絶從君占。廊廟憂虞敢自謀。疏雨笛催江館夕。晩煙蟬噪驛亭秋。相思最是關心處。紅葉飛時獨倚樓。刺史功名亦榮矣。印章如斗繫腰間。金剛太白俱靈境。玉署銀臺自近班。此老從來有仙分。新詩端要破天慳。白沙翠竹秋山路。想見藍輿獨往還。忽忽流光晩。蕭蕭危鬢凋。故人仍告別。吾意轉無聊。但得仁侯往。寧嫌嶺俗浣。應知報政後。褒札下丹霄。</text>
<title>哭張谿谷持國</title>,<text>聲名早在韓歐列。昭代遭逢亦一奇。始恨鄭公偏守制。那知傅說已騎箕。遺文盡被仙官取。盛業終看汗竹垂。絃斷古琴誰爲聽。百年深慟託哀詞。</text>
<title>挽廣陽夫人</title>,<text>移封大郡錫名崇。彤管徽音聞禁中。友篤先朝恩莫竝。屬尊當宁禮冞隆。萱堂正見怡愉極。鶴算仍聞九十終。欲識碩人身後慶。百夫行裏有緦功。</text>
<title>送金晦而赴錦州 光煜</title>,<text>咫尺丹霄捧御筵。一麾南去鬢皤然。論交却憶髫齡舊。事王應須晩節堅。別夢已驚千里遠。政聲終要萬人傳。二年黃閣吾何補。獨自中宵涕泗漣。</text>
<title>題僧軸</title>,<text>未答君恩病獨纏。端居終日聽鳴蟬。林泉有約吾將老。宦業無成歲屢遷。王室自然流涕淚。山僧何用覓詩篇。當時次律偏疏曠。謾道前身是永禪。</text>
<title>哭李相國 弘胄</title>,<text>雅望淸標照海東。一時遭遇眷彌隆。人推宿德先朝舊。節著艱虞首席崇。黃壤不知今日事。靑編應記去年功。叨陪廊廟渾如夢。淚洒松山落木風。</text>
<title>偶題隱上人軸</title>,<text>孤吟對層壁。坐到夕陽沈。欲識如來性。須觀見在心。雨餘庭蘚積。秋晩洞煙深。世事搔頭裏。空抽白玉簪。</text>
<title>次僧軸韻</title>,<text>生平憎俗子。無處可開懷。白石烹初熟。黃庭讀偶差。身從小山隱。心與老僧偕。己悟看詩妄。從他百鳥喈。</text>
<title>次寄亮兒</title>,<text>人生有恨仍千緖。天道無心自四時。莫以音書太疏闊。兩鄕相照是良知。天末幾時重會面。閨中無日不嚬眉。寄書千里聊相勖。心地淸涼是素期。決明顏色照虛堂。風送幽香雨送涼。異土栽培知有以。自家生意一般長。經年寂寞掩書堂。盛暑流金心自涼。儒釋工夫同靜致。箇中眞味較誰長。千金未許坐垂堂。別後頻驚換燠涼。來往只憑魂夢裏。月明無限塞天長。瀋陽西去三千里。逢着行人寄一書。欲識京中近日事。黃堂仍屬病相如。</text>
<title>贈獨步 獨步。僧名。乃關西妙香僧也。公在相府時。使此僧持書赴軍門。此詩乃臨別所贈。</title>,<text>秋入園林萬葉鳴。鬢華如雪鏡中明。向來無限關心事。都付山人一錫輕。</text>
<title>吾助川 己卯</title>,<text>映日涵屛玉鏡虛。微波不動見眞如。沿流便欲窮源去。聞說花潭有舊居。</text>
<title>次金雲瑞韻 霱</title>,<text>停車半日對孱顏。醉後微吟紫翠間。忽有雙鷗飛掠水。看來疑是畫中山。溪邊石刻留千古。天上詩仙不再來。多荷主人珍重意。一杯應待使車廻。沈沈巖底水。淺淺沙上灘。千秋許太史。石字詠廻瀾。</text>
<title>吾助川</title>,<text>一道淸溪繞翠屛。境幽端合置茅亭。晴窓綺席當春巘。細柳煙沙瞰晩汀。憂國向來頭盡白。對君今日眼終靑。明朝又指金郊路。聚散人間等水萍。昨過蔥嶺愛蒼屛。今渡猪灘憩小亭。無數游魚吹錦浪。一雙飛鷺下煙汀。山含落日雲皆赤。峽束脩程石盡靑。南去北來成底事。百年天地信浮萍。</text>
<title>有感</title>,<text>鯨濤翻海角聲喧。國事蒼黃尙忍言。萬姓腐心思鶴駕。至尊含淚送元孫。此生豈謂逢今日。未死終須答聖恩。從古殷憂啓興運。祖宗仁澤及來昆。</text>
<title>效竹枝詞</title>,<text>巴陵江水春更深。時聽沙禽相對吟。何處女郞將桂棹。竹枝一曲壞人心。煙花三月暗西隣。無限春愁解醉人。越商自是不解事。灎澦堆前長苦辛。</text>
<title>無題</title>,<text>二十年前際會隆。寸心常擬活吾東。病深只合投閑局。才薄何能忝上公。夢入終南歸路近。夜闌孤館故人同。丁寧莫負西湖約。共向花間酒一中。此身正似隨風絮。飛近高樓旋墮泥。敢道郞心不如舊。從知妾命故多睽。織成錦字書難寄。淚滿鴦衾夢亦啼。但托貞心終自保。任他蛛網鎖深閨。</text>
<title>次鄭醫韻 枏壽</title>,<text>千里相隨意轉深。詩成到處費長吟。愧我老非今世用。知君獨有古人心。</text>
<title>用前韻</title>,<text>欲訪漁家作比隣。向來軒冕不關人。西湖花月春應好。沽取村醪莫厭辛。</text>
<title>次海西伯 林墰 韻</title>,<text>萬事如今膽已銷。西方民物逐年凋。猶看柳影搖殘郭。時把松枝補斷橋。鶴禁夢廻邊月苦。星槎路阻海天遙。何人爲畫修攘計。整頓朝廷輯百僚。春早餘寒未肯銷。薄陰遮日雪花凋。泥深關路愁騎馬。氷拆河津怕渡橋。千里湖山行已遍。五雲宮闕望仍遙。唯君憐我身多病。爲把詩篇問舊僚。老去偏傷志氣銷。病餘還愧齒牙凋。獨怜蔥嶺千尋壁。重渡猪灘十丈橋。素札再投情更厚。東陽一見計非遙。看君壯歲持藩節。異日功名邁衆僚。東陽卽平山</text>
<title>新柳</title>,<text>正月嘉州節候新。橋頭楊柳已含春。金枝綿絮煙中色。更着遊絲欲惱人。折來溪柳一枝新。滿眼浮光認早春。回首洛橋無限意。天涯猶作未歸人。</text>
<title>安州次板上韻</title>,<text>城上平臨大野開。華堂仍占女墻隈。簾前落日銜山去。檻外春潮捲海來。歲月侵尋人自老。關河迢遞雁初廻。歌脣舞袖渾無興。只有歸心日日催。紫塞風煙萬里開。斜陽獨倚畫欄隈。一條白水朝宗去。三面靑山走勢來。世道豈容閑局預。宸憂正切使槎廻。微臣分外叨恩數。病裏歸鞍不要催。時有從容上來之敎。故末句云云。天涯扶病一登樓。萬里雲煙入壯遊。危檻倚空看月出。澄江如線抱城流。多情乳燕雙雙度。得意波鷗箇箇浮。關路阻脩風土別。他鄕莫作久淹留。</text>
<title>次鄭醫愁城韻</title>,<text>靈臺有寇最難平。方寸中蟠百雉城。制勝心君思灌酒。倒戈意卒巧乘酲。極知劉阮虛增級。誰信孫吳善用兵。獨有西方鈐略祕。本來無住亦無生。</text>
<title>次鄭醫謝贈筆韻</title>,<text>聚族移封小管中。獨將強記效奇功。處囊始覺毛生別。磨頂終須墨友同。偏近貴臣思贊化。亦隨閑客助吟風。如今柄用歸年少。老退誰怜禿髮翁。絶塞嬰奇疾。天恩命御醫。良方隨手驗。歸日未應遲。</text>
<title>宣川</title>,<text>宣城人日詩情動。太守衙軒病枕移。想見故園春信到。早梅枝上獨先知。長路歸期未要催。巖廊經濟念全灰。春寒古渡氷猶積。雪盡南枝梅欲開。尺疏猥陳臣病苦。脩程仍帶聖恩廻。夢尋鷗鷺西湖月。十里煙波翠似苔。名利驅人日日催。我今於此寸心灰。雲深石室眞堪隱。月到梅窓要自開。金鼎燒丹應九轉。蟠桃結子已三廻。蓬山巢鶴元無欲。猶向靑溪洗綠苔。花柳迎春淑氣催。尋芳一念未全灰。淸川渡口潮應滿。浮碧樓頭酒好開。行子不堪長路倦。暮鴉還帶夕陽廻。詩成恰欲題官壁。誰把紗籠謢錦苔。夜闌孤館燭華催。煎罷茶爐有暖灰。佳句偶題還自改。春醪初熟共誰開。鄕書欲寄邊鴻去。遠客應隨社燕廻。窓外一株山杏樹。莫敎花落覆靑苔。</text>
<title>蔥秀山</title>,<text>凍滴甘泉玉乳垂。松生絶壁倒虯枝。若遣巖花紅映水。也應添得十分奇。汲來岩下甘泉水。煮取江南晩採茶。一椀頓驚蘇病脚。欲將藜杖試平沙。危石崚嶒欲倒垂。翠嵐濃滴掛猿枝。化工應費雕鐫力。削出芙蓉面面奇。山店投來日欲斜。掃苔安鼎自煎茶。岩間積雪藏深壑。氷底寒流瀉淺沙。</text>
<title>次廻瀾石韻</title>,<text>一溪迢遙來百里。群山突兀當面起。東邊削立蒼玉屛。下有澄泓千尺水。晩來風定澹若空。鳥度雲移明鏡中。憶曾皇華來駐節。銜杯落筆眞豪雄。碑面留題三大字。字畫遒勁鑱鐫工。只今何處訪詩仙。應在天台第一峯。</text>
<title>山亭折花有感</title>,<text>呼兒攀折一枝春。紫蔕丹英箇箇均。眼底分明化工意。若爲持贈遠行人。</text>
<title>西湖 庚辰</title>,<text>獨立煙磯把釣絲。無心明月照襟期。煩公莫羨任公子。偶得呑舟亦一時。仙遊舊刻掩蒼苔。千載詩仙不復來。唯有漁人撑小艇。夕陽橫蹴浪紋開。酷怜風月眞成癖。每到花時興轉新。若使西湖變春酒。定爲千日醉鄕人。雨洗芳郊十里春。滿村花柳一時新。想看南麓幽棲處。雙燕飛來喚主人。</text>
<title>二月三日風始定。志喜。</title>,<text>朝日滿窓牖。夜來風始休。疏籬幸未缺。亂帙亦堪收。造物元無迹。吾生本自浮。眼前花柳事。渾欲付閑愁。波臣驚未定。風伯倦還休。水練兼天淨。汀煙見日收。喃喃晴雀語。的的晩鷗浮。莫厭村醪薄。猶堪慰客愁。</text>
<title>去歲之秋。軒師叩門求詩。屬余多事。繼有遠役。匆匆未果。今年歸自關西。寓居湖上。病中無聊。披出篋裏留軸。書此以歸之云。</title>,<text>去歲煩相訪。秋庭葉正飛。詩牋勤見托。人事苦多違。病覺春寒重。貧慙道力微。平生雙蠟屐。早晩到禪扉。晴波漾日柳含煙。江閣寥寥只晝眠。世味漸酸身且病。從師端擬學參禪。一臂偏枯雨鬢斑。龍鍾猶復寄人間。年來漸覺詩情倦。僧軸經春始見還。</text>
<title>題俊師軸</title>,<text>曾煩老釋強留牋。人事多端歲月遷。驅傳塞程飛雪後。閉門深巷落花邊。追思舊約渾如昨。欲寄新詩未遇便。早晩藍輿尋石逕。燒香聽偈佛龕前。</text>
<title>有懷</title>,<text>風流子玉小相親。勸我西湖早卜隣。今日獨來曾宿處。滿園花柳爲誰春。</text>
<title>卽事</title>,<text>門前湖水碧於天。日暖沙鷗相對眠。世故十年經百變。客居一月費三遷。愁聞渤海鯨波怒。佇見春風鶴馭旋。聖念不遺簪履舊。入城恩旨昨來宣。</text>
<title>思崔聖止兄弟 有淵</title>,<text>名園分占屋西東。臺榭依俙柳影中。擧世共推雙璧美。卜隣曾許故人同。兩君憔悴俱爲吏。老我摧殘已作翁。怊悵無由一相見。亂山回首夕陽紅。</text>
<title>偶題</title>,<text>前身可是病維摩。瘦骨崚嶒鬢盡皤。莫遣兒童試投瓦。室中淸水本無波。</text>
<title>西湖次東坡韻</title>,<text>浮世身如寄。湖山興渺然。棲遑仍暮齒。卜築在茲年。磯暖宜垂釣。風輕好放船。翩如出籠鶴。淨似擢泥蓮。近海潮聲壯。臨江岸勢偏。米商聯巨舶。漁戶接層巓。秀色分千嶂。群流會百泉。濠梁眞適意。杞國謾憂天。魚躍桃花浪。人歸柳市煙。君看西子態。濃淡摠成娟。老去仍多病。功成亦偶然。經綸推善手。湖海丐殘年。身似歸巢鳥。心如不繫船。瑤琴閑玉軫。寶劍閉秋蓮。微分於斯足。君恩到底偏。憂時餘寸赤。報國已華巓。種藥疏春圃。煎茶汲曉泉。行藏應有道。飮啄摠關天。湖上三更月。城中萬戶煙。新詩聊寓興。不擬鬪嬋娟。世事爭紛若。吾心自澹然。棲遲幸今日。行役記前年。黃閣休論道。滄波好放船。江山如赤壁。詩酒憶靑蓮。春入吟眸遠。人扶病脚偏。微風信孤棹。落日倚層巓。鷺靜當幽逕。花寒傍細泉。餘生拚素鬢。萬事任蒼天。水岸依依柳。漁村淡淡煙。多情是新月。雲際露嬋娟。</text>
<title>用前韻</title>,<text>十日西湖上。狂風吹不休。雁寒猶欲去。雲急遂難收。拔地花身倒。漫天柳絮浮。端居觀物變。觸境動詩愁。</text>
<title>余自寓居西湖。苦患風痺。不得出門遊賞。時復扶人強起。揭簾送目。但見平沙曲岸。遠樹孤村。煙雲縹緲之間。露出數點峯巒。依依如畫。亦足一番暢懷。計欲日暖風和。暫爲登陟。以副宿願。又迫事故。悤悤入城。臨發悵然。爲賦一篇。聊用自慰云爾。</title>,<text>十日西湖病掩關。望中煙翠有無間。簾前隱約分洲島。雲際依微露髻鬟。遠勢故應輸咫尺。天遊元自謝躋攀。錦囊更有詩千首。誰謂吾今垂橐還。</text>
<title>病中思挹白堂。寄亮兒。</title>,<text>常愛終南千尺臺。一年一度看花廻。秪今病着三春暮。屐迹從他封綠苔。蜘蛛隨意網朱軒。客至從嗔不出門。坐想山齋讀書處。梅花飛盡杏花繁。何人刱占終南勝。鑿破雲根架小樓。嘉扁故應深寓意。秪今花柳鎖春愁。移家南陌近層臺。杖屨登臨日幾廻。怊悵一春吟病裏。夢魂時復踏靑苔。病鶴無心上衛軒。凡鱗非分到龍門。舊雨來人今不至。滿庭苔錦落花繁。春雨濛濛晩不收。燕巢泥濕涴書樓。歸耕好仰調和力。自是當年浪作愁。</text>
<title>寓衿川村舍</title>,<text>梨花開遍杏花稀。槐葉初生柳葉肥。隨處春山無限好。子規還道不如歸。春山寂寂夜將深。窓外啼禽有苦音。凡物有生皆惡死。問渠哀訴獨何心。行尋幽逕夕陽西。野闊山平送一溪。春晩子規垂血盡。數聲猶復向人啼。路出南門轉向西。夕陽驅馬渡沙溪。盤回一谷宜棲遯。坐聽深林黃鳥啼。童童靑蓋七槐亭。六月淸風滿一庭。便欲誅茅卜隣舍。盡邀濃翠入窓櫺。滿林靑子摠成仁。獨有山丹殿晩春。蝶鬪蜂猜渾爲此。莫敎容易折隨人。</text>
<title>答鄭醫</title>,<text>百年忠孝負君親。南出都門恨轉新。廊廟舊慙謀國地。江湖今作釣魚人。烹葵炊黍供衰境。種柳移花趁晩春。寄謝倉公勤濟物。刀圭起死當千緍。</text>
<title>黃鸝</title>,<text>得意香風暖。交飛霽景鮮。寄巢深樹裏。弄影落花邊。彩羽含金暈。流音瀉玉泉。解怜春色老。催喚曉窓眠。</text>
<title>喜張子藎見訪 忠漢</title>,<text>雨後溪山畫不如。喜君騎馬到幽居。相看晩景雙蓬鬢。尙有平生萬卷書。</text>
<title>薔薇</title>,<text>金錢箇箇綴薔薇。脆幹風來力更微。莫恨春殘花事退。小園隨分有芳菲。昨看縹蔕半含黃。今見檀心正吐香。睡困不堪當日午。風流終是敵花王。</text>
<title>雨後</title>,<text>田家得雨晴還好。谷鳥吟春晩更新。睡罷草堂無一事。百年隨分作閑人。</text>
<title>雨</title>,<text>初聞鳩婦喚桑塢。旋見顚風捲柳絲。四面濃雲低晩色。三農喜氣入新詩。霏微乍覺沾春岸。活潑仍驚漲曉池。山葛野棠均被澤。靑靑渾欲掩疏籬。</text>
<title>四月一日</title>,<text>忽忽流光住莫因。從今斷送一年春。妖紅艶白渾無處。嫩綠淸陰亦可人。麥帶細花連野逕。燕銜輕蝶落蒲茵。四時不乏田園興。但願身閑酒入脣。</text>
<title>聞春宮北行有感</title>,<text>乍返靑龍馭。還辭丹鳳樓。如何四年別。不許數旬留。邊樹鶯聲亂。遼天鶴影愁。病臣今日淚。酒向鷺津頭。</text>
<title>偶題</title>,<text>病來獨愛柴門靜。日下長瞻玉座尊。臣罪未容逃斧鉞。聖恩猶許退田園。槐陰柳影村村合。鳩哭鶯歌處處喧。別學釀方須麥熟。待將野老共陶樽。</text>
<title>寄人</title>,<text>別離今幾歲。鴻燕巧難逢。君已沾新渥。吾仍學老農。世情元自淺。道味向來濃。尙有三淸夢。時時踏曉鍾。此生甘懶拙。中歲愧遭逢。身退非忘世。家貧要務農。溝聲晴更急。山翠晩還濃。何必塵街裏。勞勞到暝鍾。處世多相識。知音不易逢。危途仍積毀。晩計在歸農。老覺春宵永。閑從午睡濃。功名眞一夢。謬遣記彝鍾。行止應吾道。榮枯信所逢。陶生慕諸葛。許子話神農。幽鳥樂相喚。晩花香更濃。故人在城市。倘肯記龍鍾。屛跡仍添拙。跫音亦罕逢。淸風來一室。好雨慰三農。買土靑錢少。題詩墨字濃。平生山水曲。千載憶牙鍾。自從多病後。難得故人逢。壯節雲臺畫。餘生鄭谷農。風翻書葉亂。日轉柳陰濃。但有田三畝。何須祿萬鍾。天意眷明主。太平終再逢。但令寬賦斂。不用勸桑農。風暖麥濤細。雲烝梅雨濃。秋來大作社。取醉樂歌鍾。野逕黃梅熟。田家令節逢。提壺偏勸酒。布穀解催農。白水連渠漲。靑山入戶濃。詩成多古韻。一一吐金鍾。旱魃連年厄。甘霖此日逢。向來眞忝竊。恨不早歸農。遠遠村煙淡。霏霏水霧濃。平生報主意。倚杖到昏鍾。村酒時時酌。田夫往往逢。民天應在食。王政要先農。餉就槐陰密。耕宜黍地濃。回思十年夢。催趁五更鍾。</text>
<title>挽李判書大夫人</title>,<text>早從萊子托情親。慣識萱闈制行純。壽得七旬又五歲。尊爲八座大夫人。爭瞻鶴髮魚軒貴。忽作靑山馬鬣新。彤管他年編女史。母儀閨訓照千春。</text>
<title>村居雜詠</title>,<text>節序無常候。光陰劇轉輪。春風如昨日。夏令卽茲辰。蝶舞還無處。鶯歌故不頻。靑山長在眼。足以寓心神。是日不聞鶯有詩吟翠巘。無夢到朱輪。種樹徵前譜。觀燈近今辰。京華來札少。野老叩門頻。擬待秋禾熟。羔豚賽社神。眼看時物改。無計絆羲輪。鶴馭仍西極。龍光自北辰。吟詩肩聳久。報主涕垂頻。匡復須諸彥。園陵也有神。似珠初脫蚌。如月漸騰輪。貫徹虛明地。周流十二辰。操持且勿失。點檢故須頻。到得功成後。超然自入神。老色休窺鏡。危途合曳輪。吟邊饒月露。夢裏近星辰。隱几忘言久。扶筇試步頻。靑山故當戶。晩眺轉精神。</text>
<title>有感</title>,<text>鼓角喧空海接天。五千兵甲載樓船。山城不死皆臣罪。泣向春風拜杜鵑。時公罷相田居。聞有助兵之擧。感而有作。</text>
<title>用前韻</title>,<text>釣石圓如枕。蟠松曲似輪。優游供暮景。淸暖値佳辰。野逕逢人少。村盤進酌頻。詩成竟何用。只慣弄精神。步窘慙迷轍。人亡泣斲輪。自知無用處。但願老昌辰。睡榻淸風細。農家喜雨頻。溪山入詩筆。字字是傳神。</text>
<title>偶題</title>,<text>江屋初心謬。郊扉晩計存。衰顏依地主。寄迹向溪村。佳句移時就。啼禽竟日閒。終須買隣墅。寂寞養玄根。境幽眞可喜。心靜不須存。草樹當初夏。風煙自一村。干戈餘性命。京國斷知聞。肉食元非分。寧辭咬菜根。屈指平生友。如令半不存。悠悠十年夢。寂寂數家村。覓句多新趣。看經悟舊聞。身閑聊自適。漱水枕松根。用舍吾何與。行藏道固存。溪山須有主。花柳自成村。此計吾先定。傍人詎可聞。物生殊動息。畢竟共歸根。買莊新計拙。求道古書存。倚杖煙沙岸。棲身老樹村。眼昏花屢見。耳病蟻常聞。晩覺禪家味。眞成斷六根。</text>
<title>四月八日</title>,<text>簾影參差雨乍晴。數家籬落午鷄鳴。年年此日長安陌。萬戶懸燈到五更。釋迦生日今朝是。杯酒張燈舊俗傳。佳節自憐猶抱病。若爲身到弟兄邊。午景遲遲樹影匀。丁寧鶯語報佳辰。不嫌好事乖燈夕。待看黃昏月半輪。病臥窮廬百鬼侵。十分霜髮映華簪。長安北望君門隔。漢水西流海口深。燈火九街今夜色。鶴天千里此時心。孤臣未死逢多難。每到佳辰涕不禁。</text>
<title>四月九日得朝字</title>,<text>令節觀燈後。淸風對卷朝。漸看槐耳長。已覺麥花消。日暖村鳩悅。林深野雉驕。仍思強扶杖。沙岸步逍遙。丘壑甘微分。心肝奉聖朝。水流元萬折。肺病苦三消。老放兒童懶。貧從婢僕驕。終南在日下。故故向人遙。簇簇群山擁。迢迢一水朝。淸風時自至。永日亦堪消。洞邃歸雲懶。田平走犢驕。啼禽似相戲。乍近忽成遙。畏人成懶癖。多病謝淸朝。野闊村煙斷。山晴水霧消。無營心自靜。遇興氣能驕。偶被沙鷗引。渾忘釣逕遙。村煙分處處。山色自朝朝。魚動荷珠碎。鶯捎蝶粉消。簞瓢隨分樂。富貴幾人驕。但得枝棲穩。何須九萬遙。花月耽新句。衣冠怕早朝。譴微恩更重。身退謗應消。溟徙鵬圖倦。楡槍鷽語驕。嚴城一水外。回首五雲遙。衆星兀北拱。萬水必東朝。自是皇猷遠。寧容霸氣消。天心終可見。爾輩莫偏驕。萬事搔頭裏。長瞻霄漢遙。宦遊驚昨夢。意適在今朝。山翠晴堪掬。溪雲晩未消。暖沙鷗睡穩。豐草馬嘶驕。村老頻相訪。寧嫌野色遙。節序春仍夏。流光暮復朝。草香茵可藉。花謝錦全消。水積蛟鼉怒。風暄燕雀驕。岐灘連海色。極目送迢遙。前川深沒馬。昨雨夜連朝。國有豐年喜。民應冤氣消。但令邦本固。寧許敵人驕。芹曝微忱在。天門獨恨遙。靑溪與冠嶽。環擁似相朝。積翠濃將滴。浮煙淡欲消。小詩難稱意。萬象自生驕。病脚如差健。藍輿不憚遙。晝眠仍到夕。夜坐或連朝。得句心差喜。憂時膽已消。檢方怜婦病。失學信兒驕。不淺尋眞興。三山路苦遙。</text>
<title>雨中有蝶粘着紙窓。以筆就紙搨摹。俄而蝶失所在。獨有墨蹟宛然。朝夕在眼。戲成兩絶。書于窓面。</title>,<text>窓間雨蝶小如錢。淡筆摹眞却宛然。借問蝶飛何處去。翩翩應在草花邊。墨痕如蝶蝶如錢。紙上花間兩宛然。蝶去墨留都幻迹。不知眞蝶在誰邊。</text>
<title>偶題</title>,<text>隱几怜淸曉。孤吟到食時。靑山如畫障。黃鳥是歌姬。起滅心皆寂。行藏道自隨。平生得意處。陶寫入新詩。老病仍三黜。優閑亦一時。水容凝楚練。山色艶燕姬。拄杖雲煙近。移床筆硯隨。張衡元潦倒。漫賦四愁詩。幽居寂寂小溪隈。紫陌紅塵念已灰。耕稼自知生事足。柴荊不許俗人開。樵歌落日靑山答。釣影晴沙白鷺猜。別欲買莊移水北。竹煙松月共徘徊。</text>
<title>漫詠</title>,<text>郊原澄夕霽。風日弄淸和。荷葉浮錢小。松花落粉多。境幽宜屛跡。年老信沈痾。句是無心得。終然費琢磨。初夏節尙早。薰風已扇和。嶽嵐晴更濕。鶯語曉偏多。萬物皆生意。孤臣獨抱痾。向來饒漫詠。詩硯手頻磨。酒憶陶元亮。詩怜張志和。知音當世少。尙友古人多。志士思高蹈。危途有積痾。平生獨往意。頭白未全磨。爲詩尙平淡。飮酒在醺和。杯酌寧嫌淺。篇章不用多。地幽捐俗事。意愜失沈痾。最愛前峯月。雲端一鏡磨。釣築乘時起。鹽梅用汝和。丘山恩未答。大馬戀空多。往日曾三接。殘年且百痾。唯餘孤劍在。塵積不堪磨。物生無鉅細。任性保天和。白鷺心偏靜。黃鸝舌故多。哂伊千古意。枉抱百年痾。不悟愚公老。猶思墨頂磨。</text>
<title>野興</title>,<text>野興多佳致。新詩取次收。山容朝對靜。泉響夜聽幽。經濟初心謬。棲遲晩計優。柴扉無客到。終日伴眠鷗。溪山心所喜。廊廟跡初收。日永郊扉靜。林深洞壑幽。無厭五鼎少。知足一簞優。晩計吾誰托。沙邊有白鷗。詩情同野水。浩浩未能收。白日陰霏斂。靑山晩黛幽。相如自多病。方朔竟非優。久已機心息。休敎起白鷗。告退從靑帝。方來是蓐收。炎神行令始。顓頊宅身幽。運用玄機祕。生成萬族優。莫論消長理。身世信波鷗。田夫勤播種。意在及秋收。耘處羲炎赫。歸時暮色幽。物情皆得得。帝力自優優。獨有垂竿客。忘機逐海鷗。</text>
<title>川獵 庚辰</title>,<text>網出澄潭曬晩汀。穿來巨口柳條靑。霏霏落雪堆盤細。颯颯廻風入座腥。藉草不妨成小酌。歸鞍聊復掛空缾。翻嫌釣瀨曾多事。坐使天文動客星。蒹葭楊柳匝煙汀。倒水山光照眼靑。綱截玉刀驚得雋。碗浮金粟洗餘腥。開顏自覺春生臉。守口何須寂似缾。欲向東津酬絶唱。九天應已動文星。瀲瀲微陽下夕汀。洗魚沙岸竈煙靑。風雷倂送蛟龍怒。薑薤新調鼎俎腥。折取綠楊穿玉尺。斟來香蟻照銀缾。歸時不覺前峯暗。煜煜松梢點小星。</text>
<title>書懷</title>,<text>十載思歸今始歸。端如老馬謝銜鞿。尋方不啻經書重。炷艾眞同獵火圍。多病自知便寂莫。戀君終是近郊畿。家徒四壁非吾恨。政要胸中道義肥。半世紅塵苦未歸。幾年西塞困鞍鞿。人懷良玉終三刖。櫟在空山自十圍。葵藿寸忱仍魏闕。桑麻千里是王畿。携竿日日尋沙逕。水滿溪潭魚正肥。</text>
<title>哭金參判士逸 槃</title>,<text>昭代遭逢盛。儒家學業純。風流優地望。談笑見天眞。仁者終無壽。今年屬在辰。向來臺省裏。能復有斯人。執友連凋謝。吾衰獨奈何。師門終寂寞。世事益蹉跎。馬鬣靑山遠。鴒原白髮多。分明西郭路。唯有夢相過。</text>
<title>卽事</title>,<text>今茲當暑令。宿昔變春容。高樹靑爲蓋。頹雲火作峯。淸朝看野牧。落日聽隣舂。滿眼皆幽事。吾詩不自供。野興每難盡。林居能自深。啼鶯占高樹。翔鶴度輕陰。隱几看群動。冥機悟此心。詩成亦聊爾。隨意一長吟。</text>
<title>喜三姪見訪</title>,<text>雀噪柴門午夢驚。有人騎馬自京城。鸞凰文彩一猶子。水月精神兩姪甥。節近麥秋金色嫩。日長槐夏綠陰淸。相逢莫作悤悤別。共向樽前聽晩鶯。連枝別恨已堪驚。一水盈盈限禁城。小阮風流看此日。東床氣槪有佳甥。欺人短髮紛紛白。照眼新詩句句淸。年少讀書須努力。異時喬木見遷鶯。</text>
<title>漫興</title>,<text>懶心還與病相宜。一榻淸風午夢遲。老去厭看床上易。閑來頻檢篋中詩。翻嫌庭樹鶯聲鬧。坐愛雲霄鶴影移。欲把漁竿尋小逕。柳溪沙暖穩垂絲。</text>
<title>燕雛</title>,<text>簾影玲瓏霽景姸。雄雌相逐畫樑邊。粘巢始趁花開後。啄菢終居麥熟前。黃口未銷煩乳哺。黑衣纔長各風煙。須知喚主丁寧語。政要幽人護視專。映簾晴日弄暄姸。對語呢喃午夢邊。護得衆雛深屋裏。啄拋殘殼小窓前。切須樑桷防霖漏。勤托兒童戒竈煙。且看朝朝黃吻改。翻風趁蝶自應專。</text>
<title>用前韻</title>,<text>昨夜荷池雨。新添數尺深。牛羊尋暮逕。村落帶輕陰。漂泊仍多病。艱危獨此心。一筇從散步。萬事入孤吟。</text>
<title>喜雨</title>,<text>一德欽天念匪他。炎風十日奈民何。黃昏似覺霏微細。半夜驚聞淅瀝多。故自曰暘兼曰雨。直知宜麥復宜禾。小臣白首甘耕野。試綴蕪詞和舜歌。天意分明豈有他。主心勤忽係如何。憂民念切詎無感。潤物功高寧自多。已擬築場來打麥。仍須戴笠去鋤禾。從茲佇見昇平樂。頭白田間擊壤歌。</text>
<title>題圭師軸</title>,<text>朝日淡無色。白雲山更深。鑪香盤細篆。松影落疏陰。動處迷眞性。空來認本心。禪僧亦多事。携卷強相尋。</text>
<title>次鄭醫韻</title>,<text>琴書伴我共成三。陣陣淸風自入簷。慣踏靑苔穿小逕。新裁白葛製輕衫。雨餘山翠濃侵牖。日暖爐香細透簾。莫道幽居太寥落。亂鶯啼處柳眉纖。雲移小洞乍生陰。雨後鳴蛙鬧不禁。多病向來偏喜靜。故人相別最關心。閉門覓句頹如醉。隱几忘言兀似瘖。衰晩自知才思盡。詩名渾欲讓高岑。香山投老鬢如霜。彭澤歸來逕已荒。對菊叵堪衰世恨。放花猶戀昔年狂。風流二子還千古。詩酒餘生且一床。但爲終南隔淸漢。區區葵藿耐傾陽。老投窮谷斷經過。跡似雲鴻謝網羅。便可持螯作吳語。何須撫缶效秦歌。煙鋤雨種怜農苦。月步風眠愜興多。此日優閑那易辦。祗應天欲長吟哦。一酌難消千古愁。三山渺渺阻仙遊。求田今日太遲晩。報國初心終謬悠。烏帽夢趨丹鳳下。黃冠身被白鷗留。秋來倘遂尋僧計。萬壑松聲獨倚樓。鄭子平生酷愛詩。狂歌痛飮是吾師。世人不識孫思邈。看作龍鍾老太醫。揷架書千卷。誅茅屋數椽。經過無俗客。陶寫有詩篇。山氣涼虛壁。雲容淡暮天。興來宜細酌。缾在莫敎眠。荷葉浮錢滿小池。最宜疏雨夕陽時。垂垂柳帶柔堪結。細細波紋冷欲吹。隨杖麥香連隴度。藉苔蒲薦就陰移。身閑境僻多幽事。一一收將報子知。</text>
<title>廻文體</title>,<text>淸水磵雲輕。落花林雨細。情忘對鷺鷗。夕日山門閉。</text>
<title>再贈海師</title>,<text>前年乞米遊城市。今歲携詩訪野廬。相對嗒然無一語。禪心已悟鳥吟餘。</text>
<title>偶吟</title>,<text>木几便朝寢。柴扉抵午開。愁從杯上失。詩自鳥邊來。舊藥兒頻檢。新松手擬栽。前溪晴漲碧。步向釣魚臺。</text>
<title>次張陽川 忠漢 韻</title>,<text>郊墅尋初服。江湖老漫郞。風煙新栗里。花柳舊河陽。斗粟終關數。盤蔬可飽腸。丁寧斂鵬翼。莫使羽毛傷。靜愛王官谷。潛怜漢署郞。耕蓑宜細雨。釣石傍斜陽。泉洗塵囂耳。茶澆火食腸。餘生此已足。道屈亦何傷。憐君割鷄手。老伴釣魚郞。樗散從微分。葵傾爲太陽。風塵三折股。世事九廻腸。下璧元無纇。群兒故謗傷。</text>
<title>夜坐 移家東郭</title>,<text>鎌稜生被夜漫漫。照壁燈花巧耐寒。咫尺嚴城知不隔。禁鍾和月落雲端。</text>
<title>偶題</title>,<text>秋來霜髮亂如絲。半爲憂君半爲詩。眼見雜花眞是妄。耳聞群蟻亦成癡。非無報國匡時志。自迫鍾鳴漏盡期。賴有隣居舊閣老。肯分膰肉惠尫羸。閣老。指李相聖求。</text>
<title>無題</title>,<text>膏以明故煎。蘭以香故爇。玉潔易生瑕。林高先被折。冥鴻飛不高。羅網亘天設。窮鱗吐微沫。何得濡涸轍。惻愴不能言。中宵腸內熱。</text>
<title>雙松</title>,<text>對偃蛟虯故作雙。力爭霜雪不曾降。天飆半夜吹殘月。淅瀝寒聲滿一窓。</text>
<title>獨檜</title>,<text>亭亭直上揷層霄。晩雨疏煙勢更遙。應有鳳凰來託宿。莫敎風雪撼寒條。</text>
<title>題英上人軸</title>,<text>惻惻春寒晝掩扉。庭前柏樹影參差。山中老宿還多事。強要幽人一首詩。</text>
<title>挽許陽陵 𥛚</title>,<text>龍蛇厄運驚今甚。詞賦盟壇忝舊參。直道詎堪浮俗隘。孤忠還有聖君諳。雲臺留畫功臣面。鸞紙追宣議政銜。歲暮屬當憂國日。羨公長夜早沈酣。</text>
<title>寄謝李韓山子和 時楳</title>,<text>經歲沈痾久索居。故人終惜數行書。如今始得平安字。兩箇山鷄意有餘。</text>
<title>雪後</title>,<text>暮色仍含素。寒威故逼人。蒼官亦多事。化作玉龍鱗。</text>
<title>至日</title>,<text>風雪蕭蕭獨閉關。小爐灰暖篆香殘。欲知子半陽生意。須向吾心驗四端。</text>
<title>次大諫韻 公弟惠吉○辛巳</title>,<text>郊扉春欲動。幽事頗相宜。柳已浮金暈。松仍屈鐵枝。磵雲隨曳杖。山雨落圍棋。自是疏慵甚。非關傲一時。</text>
<title>贈性一</title>,<text>郊居寥落到人稀。時有山僧肯叩扉。終日嗒然相對處。鳥音花影自天機。</text>
<title>暮春上旬。移種山丹。</title>,<text>枝間蓓蕾已含丹。似覺幽香滿一軒。淺土新栽那遽許。爲緣生意在孤根。乞得隣家花一叢。殷勤移向小墻東。風前已覺扶疏翠。雨後須看的歷紅。第花吾獨最山丹。今日移栽傍翠軒。不必句衣嫌小刺。還須揷竹護新根。低枝嫩刺自成叢。地占淸幽古柏東。欲識茲花奇絶處。須看淺蔕吐新紅。映日含煙自一叢。也尋詩老到城東。楊花飛早休誇白。芍藥開遲莫妬紅。</text>
<title>擬李白烏夜啼</title>,<text>城頭月出花含煙。啼殺棲鴉楊柳邊。秦川女兒嬌不語。纖手札札鳴機杼。新裁樂府織錦紋。眼斷不省關山路。</text>
<title>烏棲曲</title>,<text>煙沈宮樹日色暝。枝上啼鴉棲未定。西施欲醉含睡癡。玉釵半脫雲鬢欹。宮中行樂日復夜。漏盡金壺涼月墮。酒酣樂極誰能那。</text>
<title>示李甥 堥</title>,<text>形容憔悴髮星星。只爲沈痾損性靈。心上自知難得力。枕邊還復着遺經。天機衮衮桃花笑。世事紛紛楚客醒。賴有佳甥時問字。老夫雙眼一回靑。</text>
<title>杜鵑花</title>,<text>不喜姚黃千葉美。偏怜蜀魄數枝姸。淡粧自有西施面。且向東風一嫣然。</text>
<title>偶吟</title>,<text>長恨梅魂招不返。却怜桃艶折來新。東君本自無私意。淺紫深紅摠是春。</text>
<title>次松溪八詠韻</title>,<text>三峯勢獨尊。石骨撑霄漢。膚寸化白衣。朝朝凝不散。右三角白雲矗矗秋空外。粧成萬仞紅。肅然遙起敬。前哲有高風。右道峯紅葉非煙復非霧。掩靄太虛中。疊嶂藏眞態。輕紗作翠籠。右水落晴嵐燭龍含赤曜。照向崑山玉。愼莫揭書幃。寒光逼人目。右峨嵯霽雪東牧饒豐草。群龍弄晩晴。一年春好處。煙壓錦茵平。右箭郊煙草寢園斜照徹。佳氣轉分明。萬代興王地。彤雲一抹橫。右元陵夕照素練涵秋影。明虹落霽天。欲看十分月。須到此橋邊。右石橋翫月野寺夕陽邊。孤筇鳴石逕。禪窓軟語闌。不覺前山暝。右天定尋僧</text>
<title>春旱</title>,<text>日出東方如撥血。狂飆捲野漲黃沙。林花易損幽人恨。田稼難成野老嗟。聖念未容安玉扆。雷公何惜轉雲車。孤臣中夜憂時淚。欲叫天閽計又差。</text>
<title>偶題</title>,<text>巡簷日日待花開。纔見開時落又催。火急作詩酬令節。一年光景再難廻。去年三月寄黔村。厭聽林鶯盡日喧。今歲東效又留滯。不禁花柳惱詩魂。</text>
<title>偶題</title>,<text>老夫屛閒日。幽事亦堪誇。柱杖挑新菜。攀枝數落花。安心眞上藥。寓跡卽吾家。欲與東君別。前村酒可賖。</text>
<title>惜春</title>,<text>陣陣輕風拂面來。杏花如雪覆蒼苔。可怜春色無多日。且向樽前醉一回。問春今去向何方。春自無言心自傷。唯有流鶯解相惜。百般啼喚到斜陽。雀乳初成燕子廻。遊蜂纔過蝶飛來。此意自佳人不會。滿庭花雨獨徘徊。</text>
<title>寄李閣老 聖求</title>,<text>咫尺柴荊相對開。角巾藜杖好追陪。怊悵一春渾遇盡。杏花零落小墻隈。</text>
<title>用前韻</title>,<text>筒傳未覺風流盡。酒熟還思笑語陪。花落任他隨水去。何人解到白雲隈。煙雨綠郊分作主。論思黃閣忝曾陪。但爲明時有微戀。卜居仍近禁城隈。日邊雙闕五雲開。夢裏天顏咫尺陪。未答鴻私臣已病。夕陽回首鳳池隈。花間政要酒尊開。月下端宜杖屨陪。多病未堪拚勝賞。暮鶯啼恨曲欄隈。</text>
<title>次寄東淮 申都尉翊聖號</title>,<text>秦樓自在北辰傍。還愛幽居近野塘。山抱龍津開紫洞。天廻斗峽束滄浪。閑聽詩偈留禪客。懶把音書向洛陽。我亦江湖有留債。今年擬上乞骸章。尋常夢繞釣臺傍。花滿前山水滿塘。千卷圖書供白首。百年塵垢洗滄浪。水鍾曉磬敲殘月。斗尾春帆度夕陽。賦詠風流傾一代。國朝元自盛文章。淮翁卜築平丘。有近體一篇膾炙人口。諸公多屬而和之。水石風流。眞足誇艶一時。余恨病不得往。追步其韻。以寓向往之情云。</text>
<title>敬次北渚問安韻 金相瑬號</title>,<text>陰沴爭能翳太陽。倉公投劑適溫涼。趨班上相威儀重。得旨群醫步屣忙。寶殿玲瓏開瑞旭。周垣繚繞接崇岡。遙瞻喜氣浮閶闔。欲共三春遍四方。原韻良醫察脈辨陰陽。因此推求熱與涼。勿藥未遲宜戒快。全功在積莫要忙。濃花送喜依丹檻。瑞靄呈祥擁翠岡。姑射雲龍徵氣象。長桑休詑上池方。</text>
<title>呈北渚</title>,<text>盛業推公獨。浮名愧我孱。俱驚一場夢。且辦十年閑。倦鳥投深樹。歸雲戀遠山。盈虛元物理。吾道未曾艱。</text>
<title>用前韻。謹呈北渚台案。</title>,<text>鵷行鳴佩集昭陽。鳳沼晴波漲曉涼。天佑聖躬終有喜。藥收全效未宜忙。爐煙日暖香浮座。苑樹春歸錦被岡。須信上公醫國意。若除存養更無方。枉駕尋郊店。多情眷病孱。誦詩無倦聽。把酒有餘閑。公自輕梅鼎。人猶擬雪山。丁寧愛晩節。終要濟時艱。</text>
<title>偶成</title>,<text>香煙晴晝弄氳氤。靜裏方知物態眞。啼鳥稱情高占樹。遊絲隨意暖搖春。松因舊葉抽新筍。杏就殘英結小仁。身病心閑差有味。詎堪重踏禁城塵。</text>
<title>送金晦而出按海西</title>,<text>壤交三路據要衝。煮海鎔山物產豐。況復殷憂當此日。須知妙揀在宸衷。深惟邦本爲長算。急應隣需是近功。但得一心存惠愛。自能隨分濟民窮。郭外鶯花春欲闌。邇來離恨太無端。延英久已蒙知遇。利器仍須試錯盤。辦餉當年能最著。按藩今日事尤難。只應隨地殫臣節。丙夜宸憂倘少寬。</text>
<title>次澤堂韻。寄題金水使草堂。</title>,<text>頗怪將軍宅。還同處士居。靑山當戶牖。白水繞階除。寶撥鳴瑤軫。秋蓮照碧虛。九重方拊髀。應降紫泥書。</text>
<title>用前韻呈北渚</title>,<text>十里傳筒欲夕陽。滿庭松韻助淸涼。隋珠帶暗投人遽。薇露凝香盥手忙。劍氣崢嶸干斗極。河源浩溔瀉崑岡。憑君乞取飛霞佩。捕逐蛟龍跨八方。淡淡輕雲曀復陽。松聲和夢簟紋涼。世間名利還多辱。物外光陰本不忙。病後莓苔侵杖屨。吟邊蒼翠簇巒岡。他年欲訪天台路。餐玉囊中有祕方。夏愛淸陰冬愛陽。最宜春暖與秋涼。四時隨地有餘樂。萬事在天何太忙。月滿前川兼後澗。雲生西嶺接東岡。老知浮世百無益。使欲將身托上方。數日寒疾甚苦。幾不省事。惠示二篇佳章。惶感實深。謹用原韻。更效鄙拙。以希斤敎。</text>
<title>前韻</title>,<text>書窓不厭受朝陽。更愛淸風進夕涼。高柳正濃鶯故久。落花將盡蝶尤忙。穿開細磵通三逕。界破閑雲占一岡。衰朽自知非道骨。閉門聊復看仙方。</text>
<title>前韻</title>,<text>賈誼英聲滿洛陽。虞生壯略策西涼。全才在昔如公罕。盛業當年去國忙。意愜朝朝看華嶽。詩成往往寄東岡。欲知寤寐欽淸裁。半夜中庭月一方。前歲移家漢水陽。繞村喬木夏猶涼。隣翁導我誅茅始。世故驅人改路忙。巖下固難稽俗士。夢中時復陟高岡。但令心地常淸靜。城市山林豈二方。天上仙人魏伯陽。道成飛去脫炎涼。有形不及無生逸。千劫同歸一瞬忙。身在但須香玉斝。興來長對白雲岡。盡捐四大輸眞寂。別是空門見性方。</text>
<title>次崔大容白沙先生書院韻</title>,<text>參三終古有常經。自是人爲萬物靈。豈謂擧朝淪左衽。得令殊俗覩文星。懷賢意足溪毛潔。樹敎功尊汗簡靑。怊悵海天無限月。分明流照入虛屛。</text>
<title>前韻</title>,<text>穠李夭桃次第開。含情脈脈似相陪。貧家不管繁華事。更着明粧小檻隈。</text>
<title>送柳下弟 公弟惠吉號。時柳下以賓客陪春宮滯瀋館。子一配鏡城。</title>,<text>二弟飄零各異鄕。相看俱是鬢毛蒼。鏡爲吾土猶聞信。遼卽殊隣重斷腸。講席從容追宿昔。危途調護藉忠良。昭昭天道吾能必。穩奉儲闈返舊疆。世道看來膽欲寒。食君誰識不辭難。可憐白首今賓客。曾是春坊舊講官。公子乞飡終取霸。相如奉璧早期完。丁寧莫灑南冠淚。忠信端能濟險艱。</text>
<title>前韻</title>,<text>風塵群動鬧。宇宙此生孱。病骨春增瘦。詩情日又閑。無端坐終夕。得意眄前山。對境卽成悟。誰言入處艱。</text>
<title>病後</title>,<text>瘧鬼欺人日又加。滿床書史委蛛窠。流鶯喚起西窓夢。拆盡薔薇一樹花。</text>
<title>送完尹子建 元相斗杓字</title>,<text>故人去作南州吏。老我今爲東郭翁。萬死忠肝輸盡赤。一時盤血歃曾紅。相看此日艱危甚。倘得他年語笑同。欲把蒲鞭贐行李。向來民力十分窮。</text>
<title>疊白沙先生書院韻</title>,<text>十年居洛誦遺經。晩節憂勞損性靈。抗疏本期回濁世。遜荒終見坼台星。冤埋古獄猶騰紫。名埒秋空未了靑。南陌煙花如宿昔。此生無復拜門屛。</text>
<title>謝元子建寄朱書及蓮子</title>,<text>平生絶慕考亭翁。千古斯文一帙中。多謝故人投贈意。欲將遺學啓包蒙。剝皮除薏玉成糜。政趁幽人病瘧時。促喚女奴煎作粥。淸心調胃最相宜。</text>
<title>追謝</title>,<text>珠圓玉潤映村盤。應是官池雁啄殘。切作湯煎舂作粥。隨宜奏效當金丹。皮面黑文光㧣漆。核中靑薏暗藏胎。欲知造化生生意。須向春塘種數枚。日昨悤悤附謝。使還發封。乃皮蓮也。前詩殊欠實狀。蓋前此屢蒙末惠。故有此誤認。可見病昏之甚也。謹效兩絶。以謝不敏。又一絶用來韻追寄云。朱書遠接河南緖。蓮子元編本草方。喜得甜香滋渴肺。愧無經術答明王。</text>
<title>示趙學士 重呂</title>,<text>杖策南坡四望通。相隨六七有冠童。靑山隱約浮嵐外。芳草芊綿迥野中。世事思量堪髮白。村杯斟酌亦顏紅。誅茅別欲營詩社。一壑風煙與子同。蓬海茫茫路不通。衰顏無術可還童。詩成便自超三昧。酒熟何妨試一中。賞葉政怜初夏綠。種花須待別年紅。春來莫怪偏消瘦。頭白憂君進退同。手把遺經力要通。可堪衰邁已頭童。君恩未答艱虞際。歲月都輸疾病中。那免客嘲玄尙白。不禁春盡綠棲紅。西隣南巷從遊慣。稍喜尊前語笑同。九扇天扉籍早通。螭墀喚仗認雙童。漆園曠達遊方外。曼倩詼諧託禁中。釀熟隣家偸去碧。詩成宮錦奪來紅。南隣晩託金蘭契。歲晏相期出處同。曳杖巡園眼界通。循墻撲杏任村童。商山只在都門外。綺皓休思野橘中。世故十年驚鬢白。榴花五月照顏紅。不煩穿鑿供幽賞。磵草山雲與衆同。彩牘題詩寄一通。傳看誇艶及兒童。淸新合在曹劉上。俊逸須論鮑謝中。和璧琢開驚膩滑。帝機鳴裂亂殷紅。玉川自是傷幽怪。弄筆辛勤鬪異同。朱門未肯姓名通。每叩柴荊喚小童。許我猥居諸彥後。求君須向古人中。詩成筆下山增翠。笑罷尊前面發紅。一壑平分眞勝事。竹籬松逕略相同。洞府雲扃夢叩通。玉簫聲裏兩仙童。身騎一鶴來天上。路指三山在眼中。石髓盛將銀椀白。金丹鍊就火珠紅。分明授讀黃庭訣。不與人間字體同。天人一理感須通。今歲如何山又童。倦雨老龍眠水底。銜書丹鳳下雲中。區區暗禱瞻天碧。杲杲還驚出日紅。欲爲蒼生訟風伯。昌黎筆力更誰同。時有求言之敎却掃茅廬學敬通。閑敲茶臼付山童。鶺鴒遠別關河外。廊廟深憂漆室中。一榻襟期新月白。滿城車馬軟塵紅。比隣不厭頻來往。心事唯君與我同。千尺商山一逕通。強扶衰脚趁樵童。晴嵐滴滴芒鞵底。懸瀑琤琤石縫中。望眼未窮遙野翠。回頭已見夕陽紅。令人絶憶芝峯老。怊悵無因杖屨同。早攻經史略能通。事業終慙五尺童。鷄犬一村商嶺下。歌鍾甲第禁城中。床頭古易凝塵素。篋裏朝衣疊錦紅。衰病只應便寂寞。五湖遐躅敢言同。文場一戰鼓三通。藉藉當時說晏童。忽忽光陰五十後。悠悠身世是非中。梅羹調處鹽施白。驥足行時汗斂紅。自笑向來眞錯料。恥將功業衆人同。</text>
<title>謝湖南伯具景輝印寄孟子 鳳瑞</title>,<text>孟子談王道旣通。三遷慈訓自兒童。齊梁千里倦遊後。問答七篇閑退中。前聖淵源涵海碧。一時軒冕落花紅。殷勤印送知君意。此理昭昭今古同。</text>
<title>和東溟新羅琴歌 東溟。鄭公斗卿號。</title>,<text>山頭危石生孤桐。哀壑槎牙多烈風。歲久年深十圍大。颼颼半夜聞天籟。魍魎晝號鼯鼠走。飛電赫赫雷霆吼。雨漱霜埋霰雪侵。柯葉摧落餘空心。新羅老禪卓錫地。奔走氓俗供檀施。法宇梁梀須良材。匠石一睨飛斧催。一朝突兀見華屋。碧瓦朱甍照山谷。人間幾度閱興替。百靈呵護風雲衛。靑蛇之歲水爲災。洪濤舂山山爲摧。講堂崩塌失世尊。神物依然幸獨存。洗剔苔蘚認舊刻。云是大中年間作。何人斲爲綠綺琴。朱絃玉軫徽黃金。天生至寶必有主。許侯風流乃得取。況有佳姬解音調。試令鼓之手法妙。珠簾拍地花陰移。華閣邀賓淸月窺。爲君一奏鳳凰鳴。群仙翩翩下雲輧。劃然變作古涼州。白日黤慘征鴻愁。千般意態十指語。浮雲無根柳飄絮。有手無琴亦何用。有琴無手誰爲重。邂逅人琴兩相須。亦自有物非由吾。柯亭焦尾理一般。古來遇合良獨難。許侯平生多忼慨。危言數進死不悔。坐此坎軻成白首。扶持獨荷主恩厚。侯乎侯乎勿復爾。世人誰是鍾期耳。何不持此去和南薰詩。坐令聖化流遐邇。</text>
<title>偶題</title>,<text>松花粉褪杏初酸。庭畔薔薇落又殘。聞道東家牧丹好。一枝香艶要人看。</text>
<title>種花</title>,<text>百卉爭春俱可愛。一年纔得一回開。四季獨能多態度。長留春色在丹顋。</text>
<title>種鴨脚</title>,<text>鴨脚元來長百尋。寸莖移植近松林。憩陰食實兒孫計。灌水培根老子心。</text>
<title>用前韻答趙學士</title>,<text>千里南州嶺路通。彩衣行色詑兒童。承家詩禮趨庭後。爲政風流臥閤中。竹葉故爭春酒綠。榴花應爲好詩紅。蘭亭勝事今能再。此地仍聞縣號同。</text>
<title>入用前韻</title>,<text>山門未許俗人通。擣藥松陰有小童。蓬島樓臺滄海外。仙家鷄犬白雲中。轆轤細引寒泉碧。簾箔低垂曉日紅。已悟作詩添一惱。不如端坐閱參同。露禱孚誠帝感通。粒烝玄化在街童。纔聞罪已絲綸下。旋見騰歡畎畝中。已喜禾抽交掩翠。翻愁麥壞便成紅。老夫但願留餘喘。社酒他時野叟同。世上浮名等馬通。詩成只合付奚童。長卿本在鄒枚右。徐邈奚辭賢聖中。瓊報乍稽愁鬢皓。醜顰難似愧顏紅。書帷寂寂柴門掩。玉塵淸談夢裏同。</text>
<title>喜雨呈北渚</title>,<text>一雨連宵萬象濃。廟堂從此解愁容。今年又幸無邊警。爲語田家穩作農。一日三韓喜氣濃。神功初不着聲容。雨珠雨玉曾何用。早識民天只在農。曉起庭前草色濃。宿雲仍復掩山容。耕夫趁雨村村急。不待官家更課農。膏雨新隨聖渥濃。玄功欲寫筆難容。林間布穀知人意。白日飛鳴苦勸農。玲瓏矱闕瑞雲濃。喜氣遙瞻八彩容。六責卽徵三日雨。諸公休更禱先農。志喜高文墨蹟濃。女郞新句麗春容。一籌久已輸前輩。早合歸歟學老農。</text>
<title>次答許聖源 崙</title>,<text>濃雲如織雨淋淋。畎畝歡聲愜聖心。聞說公卿方薦士。問君何事入山深。靑山如沐復如淋。落日孤雲無自心。別後音書何處寄。亂峯千疊閉門深。禾疇交翠雨新淋。感荷吾王澤物心。君去本非逃世者。卞和三獻待秋深。</text>
<title>挽申兵使</title>,<text>虎鉞雄湖鎭。麟符控貊邦。韜鈐曾敵萬。淸白更誰雙。風斷將軍樹。煙沈節制幢。州民空雨泣。不復覩眠狵。譜著高靈舊。行居表從親。戎壇專策略。宗黨仰淳眞。孰謂經年別。仍成隔世人。老來多涕泗。今日倍沾巾。</text>
<title>再呈北渚</title>,<text>橐籥絪縕萬化濃。天人之際力難容。大平未必全無象。今歲民租半賜農。天畔輕雲意態濃。危巓端要鶴巢容。斯須變作漫空黑。千里滂沱慰老農。松風一榻午眼濃。夢裏分明見德容。忽有新篇誇得雨。宛如相對話桑農。縱橫墨妙淡還濃。寫出新詩月露容。休向藝林專至寶。會推糠粃鑄羲農。彤墀賀雨喜方濃。誰料憂端上玉容。未死孤臣無限淚。幾時民物樂桑農。五月飛霜處處濃。頓敎田野減春容。忠言屢擬陳丹陛。秪是無由不奪農。聖主恩私到骨濃。向來臣罪有難容。低回未敢違京洛。數畝山田久廢農。</text>
<title>偶題</title>,<text>疏松受月碎輕陰。虛閣寥寥夜向深。詩意入玄人不會。樹梢棲鶴伴孤吟。</text>
<title>呈北渚</title>,<text>江左風流說謝安。當時談笑轉狂瀾。中間世故從千變。雅素襟期自一般。槐夢乍回雙鬢皓。葵忱未改寸心丹。篇章餘事猶堪詑。百十明珠拭眼看。次韻咄咄君詩逼建安。有如鯨力破洋瀾。風斤欠質應思郢。血指慙顏始識般。至寶未酬靑玉案。衰容勝服紫金丹。文章不必論燕許。緯地經天佇再看。北渚</text>
<title>前韻</title>,<text>君子行藏着處安。世情平地有波瀾。陳編滿架心千古。細草生庭趣一般。長夏可消棊白黑。微才曾謬轂朱丹。已從野老來爭席。莫作當年上相看。泰華撑霄勢轉安。滄溟無際可觀瀾。築臺詎有賢先毅。搆廈終須巧讓般。鍾鼎殊勳光竹帛。詩書餘債寓鉛丹。隋珠箇箇含精耀。眼眩初逢未敢看。硬語橫空置字安。無風巨海自生瀾。九皐仙鶴聆孤唳。反舌春禽弄百般。始覺雷門難着鼓。寧容嫫母更施丹。勤收寶唾藏深篋。留與兒孫後代看。常慕遼東管幼安。片帆千里駕鯨瀾。榮枯有數人何預。隱見隨時道一般。世路幾曾經折軸。仙方聊欲試還丹。年來自笑衰遲甚。夢裏周公久未看。宗社當年賴再安。天敎砥柱鎭驚瀾。驥蹄暫蹶終千里。人面難同有萬般。廊廟籌謀頭盡白。凌煙畫像臉猶丹。男兒事業誰能料。醉把吳鉤帶笑看。迹似驚禽未暫安。心如古井不生瀾。煙霞物外思長往。翻覆人間問幾般。龍劍倚床光照雪。素書留案字含丹。脩門欲入身多病。咫尺瑤墀夢裏看。</text>
<title>次宿金山寺韻</title>,<text>寺樓鍾動殷秋山。響落層霄紫翠間。鶴夢倂將松月靜。禪心長與洞雲閑。</text>
<title>竹枝歌</title>,<text>巴山西望白雲多。五月瞿塘不可過。一送郞君遡三峽。幾廻堤畔動悲歌。堤上靑靑楊柳多。捲簾斜日待郞過。商船打鼓一時發。遊女揷花相應歌。灎澦堆前白浪多。巴商辛苦側帆過。含情欲問郞消息。落日沙頭聽棹歌。</text>
<title>次答沈秀才 之治</title>,<text>斂迹知今佚。趨營悟昨勞。詩書還舊債。湖海有餘豪。竝舍逢才子。新文起我曹。丁寧謢靈境。莫掣戴山鼇。</text>
<title>次答關西伯囿春 鄭相太和字</title>,<text>一籌端合與君輸。黑髮功名唾俗儒。王事關心良獨苦。詩情觸眼未能無。臥龍早許扶皇漢。威鳳終須瑞有虞。衰病自怜筋力盡。閉門非爲謝名途。</text>
<title>懷仙詞寄鄭囿春</title>,<text>雲海微茫落照間。眼穿何處覓蓬山。張騫槎路仍多阻。徐市樓船久未還。易被秋風欺白鬢。難從仙竈借紅顏。年來無限傷心事。窮巷蒼苔獨掩關。次韻勞勞鞍馬道途間。悔不當年早入山。容鬢已驚秋後變。夢魂常向日邊還。時移舊事空彈指。世亂浮名獨汗顏。百感暗從中夜起。與誰同力靖西關。囿春</text>
<title>示沈秀才</title>,<text>當時際會忝公卿。欲爲三韓做太平。萬事只今成白首。悔將文字買名聲。絡緯驚秋織不停。月高松影半空庭。虛明自覺靈臺淨。何待曺溪聽法經。鶴化人間徐佐卿。名懸天上漢君平。偶然雙鳥相逢處。無數春禽各閉聲。廿載風塵脚不停。老歸郊墅草生庭。憑君欲效惺惺訣。道在吾心不在經。文章今見馬長卿。憔悴誰憐楚屈平。界破閑雲分一壑。月中時有啄門聲。舊喜看詩今已停。閉門淸坐覓黃庭。老君遯世還多事。強費千言著一經。素心初不慕孤卿。遐遯常思尙子平。出處如今眞兩誤。閉門東郭聽幝聲。谿谷爲文筆不停。當時摛藻掞天庭。舊遊寥落餘衰鬢。他日山陽莫再經。赤車馳詔召長卿。北海封章薦正平。何事昌黎文作戲。謾敎張籍吐雌聲。陳琳檄手未容停。定遠威名服不庭。堪笑腐儒徒碌碌。白頭聊復抱遺經。禮隆雙璧愧虞卿。老向靑門學邵平。多病詎堪糜廩粟。有兒猶未墜家聲。夸奪紛紜走莫停。道存那復見行庭。須知艮止無窮意。絶勝金剛一部經。衰慵豈合齒公卿。功業還須讓勃平。未覺閉門太寥落。來詩句句有金聲。日日傳筒未肯停。讀來黃色上天庭。侯生政坐阿私好。強把玄言比六經。劍客千年說慶卿。秦宮餘怒竟難平。書生不是全無膽。一曲燕歌奏苦聲。高樹蟬吟雨乍停。亂山蒼翠滿秋庭。雲移鳥度皆眞態。何況床頭有古經。看羊北海老蘇卿。幾首新詩寫不平。千里雁書傳得否。塞天寒月已秋聲。軒蓋追趨久已停。秋苔隨意遍階庭。枕中自有丹砂術。不用羲之寫道經。倦遊無意謁公卿。旅況逢秋自不平。紙價似聞添一倍。知君藉藉有詩聲。得路騑騑莫要停。奇才早合貢明庭。比聞下詔搜巖穴。未許毛生老▣經。</text>
<title>到屋後泉石口號</title>,<text>秋花的歷間層巖。草下陰蟲冷不堪。暝色欲低嵐氣合。坐聽泉響瀉寒潭。平生托興在雲岩。欲到名山病不堪。便合結茅依小岸。坐看山影倒沙潭。隨意沿溪上翠岩。詩情到底政難堪。宿雲濃霧皆眞態。且待中宵月滿潭。</text>
<title>次沈秀才韻</title>,<text>借宅移居愛靜便。禁城東畔小溪邊。已過伯玉知非歲。正値香山乞退年。小雨引秋涼睡榻。夕嵐霏翠濕茶煙。偸閑今日緣多病。不是留侯強慕仙。自作東郊主。仍休北闕朝。煙雲供嘯詠。天地入逍遙。短髮秋先冷。衰顏酒後韶。南隣有詩伴。乘月數相邀。</text>
<title>前韻</title>,<text>老辭堂印獲安便。野築終須近日邊。綺皓風流還此地。關王祠廟創何年。村巫倚醉鳴神鼓。驛騎休衙散暮煙。一一錦囊收物色。不妨呼我作詩仙。舍後有商山。故第二聯云云。</text>
<title>前韻</title>,<text>主憂慙厚祿。才拙負淸朝。鯨海書難達。鴒原夢獨遙。至今聞戰伐。何日奏簫韶。岩壑多賢儁。須煩束帛邀。</text>
<title>用前韻答沈秀才</title>,<text>向來頗恨阻音便。豈意相逢洛水邊。節制向余能說子。廣陵回首已多年。評詩山閣邀淸月。鍊藥金鑪有暖煙。咫尺芝岡苔徑細。携君共訪橘中仙。常時一見恨無便。邂逅從遊水石邊。佳句數投眞刮眼。交情倒盡各忘年。雲開金掌收珠露。日暖崑岡見玉煙。聞道紫泥求俊彥。看君去作鳳池仙。盛名聞宿昔。佳會在今朝。住接柴荊近。來從嶺海遙。正聲追雅頌。古意入咸韶。已託忘形契。無煩折簡邀。</text>
<title>再用前韻寄沈秀才</title>,<text>鬢毛雪白腹便便。筆硯圖書散四邊。欲報國思須一死。未堪臣病已三年。高梧露冷風鳴葉。廢砌蟲吟月壓煙。晩向參同尋孔穴。紫陽▒是慕神仙。泉聲聞夜夜。嶽色對朝朝。古劍隨身近。仙山隔海遙。俗人憎阮籍。弟子咲邊韶。看竹誰家好。吾須不待邀。臥起無常信所便。不容塵事到身邊。酒中有味堪千日。世上何人住百年。風帶澗聲涼送雨。月交松影細含煙。超然似入蓬瀛界。肯羨雲間駕鶴仙。節候催寒暑。流年送暮朝。蛩吟依砌近。螢影度林遙。學問慙新得。容顏減舊韶。松櫺可淸月。不待故相邀。憐君嗜書籍。誦讀徹昏朝。瓊韻尋常得。芝眉咫尺遙。食苹思雅什。儀鳳憶夔韶。十載山陰棹。寧煩戴子邀。屠龍技妙未逢便。可耐霜華入鬢邊。正屬聖君勞丙夜。空敎志士惜流年。秋生江漢千帆雨。日出長安萬井煙。會有薦雄文似者。莫思蓬海覓神仙。天爲幽人借靜便。卜居同近駱山邊。燈前談笑宜淸夜。架上詩書足暮年。歸夢定垂東海釣。朝衣猶帶御爐煙。待吾丹鼎收功日。騎二茅龍訪列仙。啄門驚昨暮。投璧幸今朝。霧豹文猶隱。雲鵬意已遙。宛駒終入漢。虞鳳會儀韶。似覺中秋近。休辭月下邀。</text>
<title>憶二弟</title>,<text>二弟俱殊域。相思歲月闌。遼西雲杳杳。塞北路漫漫。書札因人寄。音容待夢看。男兒自有命。勉爾且加餐。</text>
<title>卽事</title>,<text>野色纔收潦。蟬聲復滿林。靑山如識面。黃卷有知音。淹泊仍多病。艱危只此心。秋風吹杖策。隨意步庭陰。旅食依郊店。高名動藝林。文瀾涵漢史。詩律逼唐音。滄海經年夢。秋天萬里心。淸風似相約。吹散滿庭陰。夕日明西崦。秋容在上林。澗嵐成薄霧。松籟奏哀音。獨鶴向何處。孤雲無自心。仍思理輕屐。山逕踏苔陰。</text>
<title>又呈沈秀才</title>,<text>商飆淅淅韻庭柯。客意其如歲晏何。千里夢魂東海闊。一年月色仲秋多。村鷄社酒從茲樂。魚日隋珠自古訛。玉宇漸高氛霧捲。道峯寒翠聳嵯峨。</text>
<title>前韻</title>,<text>泠風吹夢去。昨夜到柢林。月上金鋪影。雲間玉磬音。不須聽法偈。便自了禪心。從此謝塵境。長齋雙樹陰。</text>
<title>夜感</title>,<text>西風吹冷雨。夜半響虛庭。本有流年感。爭如病枕聽。古人骨皆朽。晩學鬢全零。努力趁餘景。驅車莫少停。</text>
<title>寄舍弟</title>,<text>卒卒歲時晩。凄凄霜露稠。如何一枕夢。分作兩鄕遊。疊嶺連天峻。三江接海流。秋風有歸雁。書札寄將不。</text>
<title>寄沈秀才</title>,<text>病畏秋風冷。眞同殼底蝸。靑天盤一鶻。淺沼闃群鼃。慕古生何晩。忘言坐石齋。更堪供世用。土木是形骸。</text>
<title>偶題</title>,<text>卜居依輦轂。寄興在山林。道寂超凡界。詩成有古音。自迫懸車日。非無戀闕心。天風漸搖落。庭樹已疏陰。曉風吹雨斷。餘滴在松林。雁度雲間影。蟲喧月下音。撫時傷暮景。許國媿初心。只有鴒原夢。頻穿塞磧陰。賣藥思康伯。論詩憶道林。溪山供活計。松月是知音。兀兀終今夕。昭昭見本心。片雲天際過。簾几乍生陰。燈影照無睡。虛堂欲二更。星涵銀漢冷。霜結露華淸。蟲訴一秋恨。雁傳千里情。朝來鏡中髮。添得幾絲明。</text>
<title>次答沈秀才</title>,<text>君詩如駿馬。脫略謝羈箝。白日霏金屑。靑天撒玉鹽。通波尺地阻。畫戟九閽嚴。幸有東川叟。招邀不汝嫌。</text>
<title>簡東沙</title>,<text>卜築身將老。朝廷口欲箝。平泉饒竹石。殷鼎謝梅鹽。酒所風流劇。詩壇律令嚴。相看一步地。來往未應嫌。</text>
<title>寄題日光山應製韻 壬午</title>,<text>敎本慈悲性本空。金沙淨界可珠宮。陰功廣度諸天喜。華構新成特地雄。龍護法鍾波斂黑。雲隨寶札墨浮紅。二邦今日勤修福。萬億生靈入普通。南極靑山倚半空。驚看塔廟湧龍宮。慶流三葉開基遠。坐具千人罩境雄。僧定不知髭髮白。日生先已殿廊紅。福田秪向吾心覓。一理分明有感通。着空是妄定非空。離相端能造聖宮。人有智愚同一性。宗分頓漸較誰雄。雨餘天畔岳增翠。春入江南花遍紅。雙樹倘容聽說法。爲君彈指證圓通。</text>
<title>北館書懷</title>,<text>已覺微陽動。行看塞月團。手中餘漢節。頭上有南冠。久客貂裘敝。悲歌蠟燭殘。百年關造化。只合勉加餐。寂寂棘垣合。悠悠新月生。鄕園思萬里。鍾鼓到三更。夢近爐香煖。斟憐臘味淸。男兒性命在。徒隷莫相輕。</text>
<title>聞亮兒東還</title>,<text>咫尺未堪音信阻。況今聞汝已東行。拘幽不隔鄕園夢。患難偏知父子情。雪裏愼登靑石嶺。雲邊莫認鳳凰城。龍灣諸老如相問。燕獄艱辛各飽更。</text>
<title>春夜書懷。奉呈石室。淸陰一號○癸未</title>,<text>旅館身猶滯。家鄕夢獨還。殘更仍四鼓。愁緖幾千般。朔馬思燕草。南禽戀越山。遙知渭橋柳。金嫩正堪攀。夙心偏所仰。餘債竟須還。妙句臻三昧。羈懷覺一般。戰塵昏赤縣。獵火照陰山。欲寄鄕書去。孤鴻杳莫攀。天下兵猶滿。春來客未還。此心元一致。世議苦多般。節序驚寒食。歸魂遶舊山。公詩若雲月。仰望未能攀。次韻鶴野龍灣路。三年再往還。人生一泡幻。世事幾名般。禽力難塡海。蚊心悔負山。誰憐塞外客。庭樹夢中攀。暮景傷難駐。良時惜未還。一原唯識路。萬品孰知般。俠士須磨劍。幽人好買山。漢庭槐里令。宮檻不容攀。石室</text>
<title>春雪有感</title>,<text>絶域逢春未覺春。朝來驚見雪花新。莫將外物爲欣慼。春意分明在此身。</text>
<title>見黃雀有感 此處鳥雀亦稀見</title>,<text>黃雀飛飛遶棘林。雄雌相趁有和音。故園只是尋常見。今日偏能感客心。</text>
<title>憶山中舊莊。奉呈石翁。知翁同此懷也。</title>,<text>異域經春尙未還。舊居寥落掩松關。江魚暖愛雲溪水。野鶴晴盤石室山。蘿徑會容逋客到。桂花留待老仙攀。分明天地盈虛理。素月雲端缺又彎。次韻曾訪淸平暫往還。偶從樵逕叩荊關。依林傍塢兩三屋。隔水連峯千疊山。便欲卜隣分洞壑。尙牽幽夢費登攀。春深正漲桃花水。一曲雲溪幾處彎。石室</text>
<title>第二</title>,<text>夢遇仙官召我還。翩然騎鶴造天關。俯看滄海一泓水。回指齊州千點山。瓊籍姓名叨記錄。玉樓欄檻遍躋攀。嫦娥自是眞緣重。不爲當年羿彀彎。次韻歸心日日鳥俱還。夢着陽關與玉關。喚渡不知何處水。隔雲時認故鄕山。回文機畔那容住。奇樹庭中暫許攀。看似古宮愁怨女。舞衫渾忘學弓彎。石室</text>
<title>第三</title>,<text>狐裘未許孟嘗還。函谷難開半夜關。楚奏二年添白髮。秦京千里隔靑山。南來鴻雁漸應少。北極星辰那可攀。取舍熊魚吾已了。却須談笑越人彎。次韻塞水交流去不還。黃雲白雪漢時關。古銘誰讀燕然石。異跡空傳射虎山。博望靈槎疑欲問。蘇卿高節邈難攀。天文夜看攙搶小。北落威弧正可彎。石室</text>
<title>謹呈石室台案</title>,<text>閉門孤館度三春。日日顚風吹倒人。舊國鶯花渾欲晩。殊方謠俗故相親。東槎已報歸諸彥。北聘仍聞命老臣。疆事至今勞聖念。可堪中夜血沾巾。次韻天涯孤絶自傷春。每讀佳篇更起人。韋曲園廬抛世業。劍南懷抱隔情親。不愁囹圄驚心事。惟喜朝廷得藎臣。終始遭逢應見少。頫昂今古涕盈巾。石室</text>
<title>復用前韻</title>,<text>郭東花絮已殘春。應有啼鶯待主人。憶弟思兄心獨苦。種松移柳手曾親。空將一札憑燕雁。誰識南冠是楚臣。何日復尋西磵路。竹輿隨意岸烏巾。次韻生年七十四廻春。迹半朝流半野人。鍾鼎軒裳非始願。江湖魚鳥自相親。終知琴晳達中道。每羨巢由作外臣。世事只今驚百變。撫心中夜幾沾巾。氷天月窟徧回春。憔悴南冠獨楚人。塞上黃羊元易飫。雲中白鶴故難親。魚腸未斷思鄕戀。雁帛誰憐去國臣。空憶秋千綠楊院。娃娃戲落紫綸巾。正屬秋千節故云。古人三月踏靑時爲此戲。○石室</text>
<title>呈石室</title>,<text>故國風光在眼前。若爲收取到吟邊。聞笳落日腸先斷。步月中宵影自憐。庭靜有時喧啄崔。天空何處覓盤鳶。勤酤蘆酒拚春酌。莫使金尊墻下眠。掉臂名韁未擬前。幽棲買斷白雲邊。一區煙月身將老。萬里羈囚世所憐。行斷塞天驚旅雁。影翻村樹羨投鳶。詩篇遣悶渾無賴。只是昏昏醉後眠。次韻故國風光在眼前。寄懷何必近身邊。西郊芳草如堪藉。南苑殘花正可憐。野叟削匏時作象。街童翦紙巧爲鳶。兩家最是難忘處。兄弟看雲白日眠。丹鳳城西白麓前。淸心堂北小溪邊。松風滿壑聲偏愛。山月隨人影獨憐。竹樹桐陰分鸑鷟。鼠肝蟲臂付烏鳶。天涯此日空回首。却似邯鄲枕上眠。石室</text>
<title>呈石室</title>,<text>白首詞壇老。緣何再至斯。名高造物忌。行獨衆人疑。荏苒三春晩。蒼黃萬事危。未能抛口業。頻許和新詩。次韻天步艱難甚。憂端億萬斯。吾人元自信。世路漫相疑。蛇影能消病。羊腸可轉危。他鄕春欲半。一笑且吟詩。石室</text>
<title>疊前韻</title>,<text>曾點能言志。顏淵請事斯。高車久已駕。此路竟多疑。得處終難穩。操來轉覺危。幸逢春日暖。相對且論詩。百年懷仰地。傾倒在今斯。市裏寧三虎。胸中謾九疑。向來多悔吝。何以辦艱危。萬事且休說。春風要賦詩。次韻佳句看逾妙。回腸正在斯。從尋兩世好。頓釋百年疑。道勝終歸直。神扶自脫危。還須謝經濟。重對舊書詩。石室</text>
<title>呈石室</title>,<text>老作秦囚歲月深。苦心猶未改南音。此身不及春飛雁。隨意翩翩遶上林。次韻關梁一閉隔深深。千里無人寄好音。腸斷故山寒食月。慈烏啼血滿前林。石室</text>
<title>再呈石室</title>,<text>不嫌門鑰鎖人深。日日佳篇惠好音。珍重一言心所貺。此生終擬老山林。山莊遙隔白雲深。倦客懷歸多苦音。庭畔四松皆自種。想看柯葉已成林。次韻人喧漸息夜將深。簷鐸泠泠有古音。忽憶昔年三角下。月明禪榻在香林。松柏連雲翠色深。風來竽籟自成音。故山一別歸無路。夢作飛禽遶萬林。石室</text>
<title>有懷六絶</title>,<text>鴨水遼山重復重。西郊遠送記前冬。終然後至還先去。梁月依依見玉容。右屬東淮細字三行意萬重。圓扉喜氣欲排冬。常時每苦偏相厄。今日方知獨見容。右屬白江桃李門前耀幾重。後凋心事見嚴冬。魏其不顧當途怒。周勃寧期聖度容。右屬洛洲相業文衡齒兩酸。北扉東館鬢全斑。春風先我揮鞭日。應念龍踵久未還。右屬白洲書傳隙戶慰辛酸。京報因茲得一斑。爲問江都近無恙。應知日夜望吾還。右屬許侍郞鶯已成雛杏子酸。相思千里淚痕斑。箕祠香火關何事。終使傳臣困往還。右屬申學士次韻秦樓深處彩雲重。氷簟金鑪了夏冬。造物故知多戲劇。暫敎危境試從容。雲山環擁水重重。幽夢驚回去歲冬。世事自忙心自逸。知君不作楚臣容。堆案文書掃百重。一言溫諭變三冬。應知庇下無寒士。螢火寧論廨宇容。把酒論詩不厭酸。閉門深院落花斑。春明石室無多路。藜杖何時得往還。坐想東歸世味酸。閑居獨爇鷓鴣斑。南隣北里多耆老。已夕扶携相與還。交情兩世共鹹酸。早歲曾知霧豹斑。東館一從分散後。夢隨征旆逐君還。石室</text>
<title>謹呈石室</title>,<text>終朝不語坐觀心。萬慮無端又見侵。佳節一年逢上已。勝遊千載憶山陰。貂裘敝盡春猶着。雁信來遲病獨吟。何處隣家弄長笛。夕陽凄斷不成音。危途可見古人心。定性寧容外物侵。際會風雲如夢寐。琢磨詩句了光陰。花開底處供春賞。日暖今朝穩晝吟。試把瑤琴奏流水。客中何幸遇知音。殊方氣候足驚心。何況衰年病易侵。寒磧多風春亦雪。亂雲韜日晝常陰。無魚獨撫馮驩鋏。懷土誰憐莊舃吟。欲回南人問家信。板扉深鎖斷跫音。次韻燕山漢節獨傷心。零落狐裘雨雪侵。千里風雲連朔漠。一春天氣半晴陰。邊鴻塞雁回殘夢。缺月疏星動苦吟。楚奏南冠今古恨。世間誰復識遺音。耽閑樂靜少年心。失路翻爲世故侵。憂患飽更輕去就。恩榮絆住老光陰。重興大業詞人頌。高遁幽情桂樹吟。一事未成身異域。楚聲空自怨哀音。高管繁絃蕩客心。靑鞋碧草細相侵。歌終金縷綺席散。酒盡玉壼山日陰。北海看羊漢使節。西河守館越人吟。世間苦樂無窮事。誰染詩牋費翰音。石室</text>
<title>詠月</title>,<text>配日含章水魄精。天街萬里信脩程。輕盈乍被微雲掩。活脫俄看大地明。圓缺幾廻人事變。炎涼遞謝歲功成。莫敎仙斧摧丹桂。任放秋看滿太淸。日月元來離坎精。四時行度各殊程。二三五八分盈缺。朝暮東西迭晦明。夜夜娥愁眠不穩。年年兔㨶藥應成。何人借術林靈素。飛步虹橋躡紫淸。飛出雲端玉鏡精。來時仍躡去時程。影淪渭水逾看潔。色到中秋定更明。何處戍樓腸欲絶。幾家閨思夢難成。憑將短笛吹邊恨。風露三更徹骨淸。次韻手把䨥環弄水精。長風吹月送遙程。中宵不寐看逾好。萬里無雲覺轉明。爽氣滿襟詩欲就。羸形側影畫初成。心肝徹底皆氷雪。贏得今宵分外淸。石室</text>
<title>詠史五絶</title>,<text>一戰禽吳未是功。五湖歸棹詎非忠。舟中不載西施去。麋鹿還應到越宮。右范蠡完壁微功何足稱。負荊高義是難能。丈夫心事如春水。肯許中間着點氷。右廉藺玉貌邯鄲困戰塵。空言爭救帝強秦。至今東海連天碧。淸節猶能起後人。右魯連信陵元是魏公子。德色邯鄲奈魏何。趣駕迷途一言力。始知高義出人多。右信陵易水寒歌恨有餘。秦宮環柱事歸虛。竟令六膝朝函谷。只坐從前釰術疏。右荊軻次韻廉藺遺風古史稱。一時功伐各爭能。後私先國差堪許。那似初心玉映氷。月暈孤城晝暗塵。邯鄲朝暮且降秦。當時不有先生議。羞殺子秋萬古人。一諾千金不顧他。誰論義理果如何。背公死黨難逃責。若是尊周豈翅多。石室</text>
<title>石室見和詠史三絶。辭意俱到。不敢續貂。以近體爲謝。</title>,<text>掩卷無言對夕暉。尋思今古事多違。匹夫有守終難奪。淺學言權適見譏。客裏光陰春寂寂。街頭楊柳夢依依。新詞吟罷空三歎。白雪從知和者稀。滿眼風沙日寡暉。危途苦覺夙心違。捐軀本擬酬知遇。夫路終甘受罵譏。籠翮望雲難自擧。涸鱗濡沫暫相依。下流從古憎多口。敢恨親朋音信稀。旅窓愁寂對斜暉。回視平生百計違。魚目欲干和璧美。雲鵬爭受學鳩譏。煙江有夢尋鷗約。月樹無枝可鵲依。默語或殊心自合。從今不恨賞音稀。春禽相喚弄晴暉。覽物傷時意轉違。李叟獨爲關尹識。仲尼還被接輿譏。心如白日應無怍。身似孤雲未有依。北極朝廷長在念。可堪京信近來稀。長向雲端恨落暉。暮年憂國寸心違。新詩幸被詞宗許。久客那嫌僕隷譏。黃霸尙書良獨苦。蘇卿漢節且相依。關山迢遞家鄕遠。況復春殘雁到稀。</text>
<title>呈石室</title>,<text>忽忽光陰愁裏過。踏靑佳節負歸期。一城鶴禁猶難近。千里龍墀豈可思。門鎖不曾遮月色。屋深那復見花枝。年年春至偏乘興。今歲逢春淚獨垂。一春已過六旬六。君問歸期那有期。落絮飛花眞可惜。淸風明月苦相思。身留北海待羝乳。夢入小山攀桂枝。萬事如今已自料。齒牙半脫鬢絲垂。天上光陰那可追。人間離合本難期。黃雲紫塞迷歸路。滑水秦川遶夢思。紅杏雨殘先結子。綠楊風暖故低枝。此身正似籠中鳥。悵望煙霄羽翮垂。</text>
<title>感春五絶呈石室</title>,<text>羈禽一入樊籠裏。千里歸期日日差。遙想故園春漸老。杏花開盡又桃花。花發故園歸太遲。分明記取夢中詩。卽知萬事皆前定。只是人情浪作悲。燕語呢喃鶯語滑。竹根抽筍柳絲低。南隣詩友應多興。幾度携樽過北溪。作客殊方春又深。東村花柳最關心。鴒原別後無消息。佇立斜陽淚不禁。南冠千里泣孤臣。未答恩私鬢髮新。再近龍顏更無路。一年腸斷塞垣春。次韻落落人情隨日變。紛紛世事逐年差。天時到此還多誤。節過淸明雪再花。三月長安麗景遲。年年醉賦落花詩。如今獨在天涯裏。白草黃沙無限悲。夢裏尋幽不記處。村南村北路高低。東風一夜山中雨。流送桃花出小溪。燕子不知春已深。鶯兒渾忘趁花心。如何白首西河客。日日思歸獨未禁。異域經年老病臣。東風未見歲華新。羌兒似解愁人意。吹落梅花笛裏春。石室</text>
<title>用前韻</title>,<text>瀋陽三月連日雪。節候暄寒亦自差。客子不知風土異。錯疑庭樹落梨花。殘年稼圃慕樊遲。斷送平生只在詩。世事從來多錯誤。白頭燕獄使人悲。風因送雪吹偏急。雁爲傳書飛故低。自是少陵能好事。裁詩問竹向南溪。艱危須仗老成臣。佇見黃堂鼎鼎新。自顧本非廊廟具。異鄕留滯過三春。次韻商顏金馬身逾健。洛水秦京路不差。好趁淸和佳節去。暖風遲日醉梨花。故園歸計莫嫌遲。日日須成千首詩。天地遽廬身是客。去來何喜又何悲。浮光荏再身全老。行路艱難氣益低。惟有少年山水興。夢尋雲衲到靑溪。春草萋萋春水深。王孫千里未歸心。樊南到此應腸斷。制淚雖工亦不禁。曾讀離騷弔楚臣。悲懷憀慄到秋新。屈原已去今千載。誰識悲秋更感春。石室</text>
<title>用前韻</title>,<text>寸心憂國不知他。一落殊方萬計差。縱使得歸終底用。雪渾雙鬢眼昏花。片雲天末故遲遲。似欲催題寄遠詩。摠爲主人歸未得。一園花鳥共含悲。畫池曾聞議不入。談天末覺氣全低。他時蓮社尋前約。一笑還須過虎溪。梅山小築占幽深。翠壁蒼藤愜賞心。世事多端仍暮齒。落花時節恨難禁。看方了了認君臣。檢藥時時辨舊新。眠食一床無外事。不知時物已殘春。次韻去速留遲一任他。羈愁易解病難差。前宵偶得還家夢。寂寞柴門掩落花。羨君才敏我慙遲。的的淸文藹藹詩。時見十分情到處。幾回悽惻助余悲。城北名區分洞壑。弼雲高擁白蓮低。懸流峭壁多奇絶。最號淸楓第一溪。孤影蕭蕭坐夜深。不眠不語獨持心。忽然思想十年事。風起浪翻誰復禁。白髮先朝侍從臣。眼看人事幾番新。四年燕獄風霜苦。不及喬山草木春。石室</text>
<title>呈石室</title>,<text>雲溪釣客頗好事。石室山翁能賦詩。天敎各捉囚一處。物有不平鳴四時。妙意通玄鬼神泣。新篇落筆煙雲隨。惜無花鳥助心賞。春去春來渾未知。奚筒莫厭頻來往。陶寫襟靈只在詩。漢節十年傳後史。秦庭七日濟當時。公心匪石終難轉。我道如環信所隨。相馬要求形色外。九方皐死更誰知。靜裏看書頗自得。興來揮筆亦成詩。浮生苦樂同歸幻。萬物榮枯各有時。白晝下簾心更寂。淸宵步月影相隨。居然身在諸天界。此味非君誰復知。次韻漢史賢良推政論。唐朝宰相數敦詩。向來蹤迹違中路。此地萍蓬偶一時。浮世是非都兩忘。窮途行止動相隨。椒辛荼苦千般味。日日平分與子知。君才敏贍筆如飛。未和前篇見後詩。憂世戀恩元切切。停雲夢草亦時時。淋漓漸覺波瀾起。變化應看風雨隨。年少登壇誰敢堅。只今方許老夫知。僭率下恕爲幸○石室</text>
<title>再和</title>,<text>百感中來自不平。經年燕獄寄殘生。故園花柳佳期阻。異地風沙客意驚。時閱卦文占夢兆。強從徒隷作人情。諸公㳄第尋歸路。未許衰翁竝轡行。數步沙庭掌樣平。逢春未見草芽生。遼西物候看來別。滿住方音聽却驚。幸遇詩仙同旅榻。款承良晤契深情。百年緣果應前定。歸日還須作伴行。次韻憶在先朝際太平。農桑四境樂民生。靈臺一夕妖星動。溟海千重駭浪驚。再造三韓蒙帝力。東回百折仰宸情。誰知未死孤臣在。萬里連年出塞行。人間有路幾時平。世外還思判此生。蓬海褰裳聊可戲。桃源遇客不須驚。雲煙舒卷從吾樂。魚鳥浮沈任物情。寄語芙蓉老城主。上淸朝駕莫先行。石室</text>
<title>石老和詩。有蓬海桃源之想。蓋出紫陽感興之意。僕亦道情不淺。爲賦此篇。以破客中愁寂云。</title>,<text>鼇背風煙滄海外。仙家鷄犬白雲中。桃花爛漫隨流水。絳節蹁躚朝紫宮。九轉煮成開寶鼎。千廻讀遍悟參同。從公乞取飛霞佩。騎二茅龍踭碧空。臞仙本在煙霞外。何乃見羈羅網中。偶然誤讀黃庭字。聊爾暫辭玉帝宮。淸貧裝橐山僧似。孤瘦形容海鶴同。相對默然成一笑。世間萬事摠雲空。前宵夢化仙禽去。碧海三山在眼中。羽客皆乘赤虯駕。玉皇常在水晶宮。始知天上官曹別。不與人間禮數同。會待內丹胎結後。翩然輕擧踏瑤空次韻九州徒聞四海外。一生易過百年中。凌雲愛誦大人賦。躡景欲超王母宮。朱顏綠髮朝朝改。芝草琅玕歲歲同。世路艱難仙路遠。可憐此計墮虛空。效吳體仙人招我登山去。斜瞰蓮花古郭中。連案寶書丹篆字。揷雲高閣白銀宮。倒廻日月雙輪比。傾挽天河勺水同。夢化幾時重問道。波翻電掃百憂空。石室。</text>
<title>呈石室</title>,<text>羈旅身仍病。家鄕夢獨歸。雀猶尋舊穴。人未換新衣。寂寂一春盡。悠悠萬計違。諸公各努力。自可轉危機。次韻衮衮龍灣路。群公次第歸。只留雙白髮。共敝一春衣。天意高難問。人情近亦違。憑君莫輕訝。萬事有神機。石室</text>
<title>用前韻講經權</title>,<text>靜處觀群動。眞成爛漫歸。湯氷俱是水。裘葛莫非衣。事或隨時別。心寧與道違。君能悟斯理。語默各天機。次韻成敗關天運。須看義與歸。雖然反夙莫。未可倒裳衣。權或賢猶誤。經應衆莫違。寄言明理士。造次愼衡機。石室</text>
<title>又用前韻</title>,<text>人情如宿鳥。向暮各知歸。獨有經春客。猶穿過臘衣。愛君心尙在。謀國事多違。倚伏元天道。誰能幹此機。春草日已綠。王孫猶未歸。霜添憂國鬢。淚滿戀君衣。浮世眞難料。佳期苦易違。曾參稱至孝。慈母亦抛機。次韻白岳吾廬在。黃沙夜夢歸。花翻新鶴頂。燕舞舊烏衣。風月取無禁。親賓期不違。何方保此樂。恨未學圓機。我非蜀魄鳥。長恨不如歸。淚盡斑斑血。絺殘莫莫衣。天心乖好惡。人事喜睽違。欲向蒼蒼問。如今誰秉機。昨來得家信。問我幾時歸。念切常加飯。貧傷未寄衣。移居路更遠。處困事多違。及早天應定。無勞織錦機。石室</text>
<title>敬呈石室</title>,<text>絶域年華改。孤臣涕淚頻。可憐今夜月。應照故園春。天外聞歸雁。雲端隔美人。平生報國計。耿耿爲誰陳。旅況誰相問。鄕書苦不頻。鳥啼愁遠別。花落怨殘春。社稷今如此。朝廷果有人。意中多少事。一一向君陳。旅館無聊極。新篇屬和頻。公詩如造化。妙意欲留春。落日憐歸鳥。窮途憶古人。分明昨夜夢。仙仗遶句陳。次韻遠客思鄕切。殘宵歸夢頻。只留三箇月。似過十年春。塞水猶朝海。燈花獨向人。漢臣羝乳地。遺跡已成陳。孤燭照瘦影。相憐淚滴頻。沈沈四壁夜。寂寂一年春。避色慙前聖。扶顚憶古人。仙居不可到。何處問朱陳。歷歷英雄事。由來見未頻。能成第一業。更待後千春。圮上傳書客。隆中抱膝人。賢多自韜晦。誰向九重陳。石室</text>
<title>疊前韻</title>,<text>棲鴉啼盡暝煙平。坐待墻頭明月生。君子所居隨處樂。主憂如此獨心驚。塞天千里片時夢。家信一封無限情。傳語堂前雙杏樹。留花莫放待吾行。</text>
<title>寄亮兒</title>,<text>正月發書三月見。啼痕滿紙未全乾。山長水遠人何處。花落鶯啼節已闌。他日會看靑眼喜。沈憂莫使綵衣寬。一言轉向箕城報。高義如君占亦難。聞汝西行已逾月。灣江浿水定何方。關梁路阻知難見。父子情深尙有望。早信天心堪倚賴。邇來形勢轉蒼黃。書中不盡丁寧意。他日相逢話政長。</text>
<title>石翁見示龍灣別子詩。不覺感涕。追步其韻。</title>,<text>龍灣別路夢依依。父子相逢倘有期。莫遣新詞翻別曲。得禁雙淚定知稀。衰年父子政相依。亂世萍蓬豈可期。此日苦心唯我共。平生直道似公稀。一庭煙雨細依依。坐負今宵明月期。政是花時歸未得。滿枝梨雪日應稀。原韻龍灣江上語依依。爾問歸期未有期。人世誰無父子別。秪今如爾與吾稀。故園東望思依依。幾向黃昏悵失期。最是無情華表鶴。去家千載往來稀。紅桃碧柳兩相依。紫燕黃鸝各有期。惆悵一年春已盡。故人千里寄書稀。</text>
<title>淸明日有感。謹呈淸陰案下。</title>,<text>寒食昨已過。淸明今又逢。可憐好時節。奈此病形容。故國三千里。羈愁一萬重。名園倚東郭。花意漸應濃。幾年勞遠憶。今日喜相逢。自顧駑頑極。還爲雅度容。談珠穿箇箇。心膜退重重。不待醇醪飮。眞成道氣濃。鄙夫百無用。昭代忝遭逢。末路動多謗。聖恩偏見容。愚忠懷耿耿。禍罟墮重重。只有三更夢。天香滿袂濃。次韻故國天涯隔。佳辰客裏逢。鳥啼應有恨。花發爲誰容。流水去逾去。浮雲重復重。何人待芳草。詩酒興全濃。世事元多忤。人生會有逢。何須較得失。只可作從容。酒竭金錢乏。寒輕毳幕重。新詩遞相和。病眼墨花濃。慘淡孤城別。艱危異域逢。可憐經歲客。非復舊時容。旅恨縈千緖。鄕愁壓幾重。還思浣花客。猶自賦春濃。淸陰</text>
<title>大風</title>,<text>遼東遼西氣候同。昨日今日皆北風。吹翻渤海撼坤軸。驅使玄冥鞭祝融。客子閉門不敢出。雨師縮手難施功。欲訴上帝戢其怒。閶闔九門誰能通。</text>
<title>翌日風定</title>,<text>昨日大風今日陰。頑雲四合天沈沈。苦遭炎毒不相恕。況乃憂端交見侵。天門萬里有䨥涕。家信一字當千金。遼陽山水多險隘。歸去莫敎霖潦深。</text>
<title>遼陽歌</title>,<text>遼陽沃野亘千里。昔時繁華誰與比。北隣靺鞨東朝鮮。女能騎馬兒控弦。公孫割據雄一域。幼安避地此爲客。邇來太平三百載。李家父子氣磊磊。煮鹽鑄鐵通陸海。權門白日輸貨賄。歌鍾沸天士馬怠。不悟一朝人事改。新城粉堞高崔嵬。舊城頹毀生草萊。戰場白骨如丘山。遺民憔悴孤與鰥。廢興翻覆自古然。皆係人事寧由天。君不見海上一片華表柱。黃鶴飛來是汝主。</text>
<title>次思庵韻</title>,<text>一棹尋源不自疑。桃花千樹暮春時。此翁却有神仙骨。只是凡人未易知。</text>
<title>次石室韻</title>,<text>懸崖斗起揷層空。東接滄溟地勢窮。武帝筑臺曾有待。始皇鞭石竟難通。陰陽舒慘鵬雲外。日月吐呑鯨雪中。吏部休誇洞庭作。一泓眞與井觀同。</text>
<title>八卦歌</title>,<text>乾宮八卦乾作首。姤遯否觀剝晉有。坎宮八卦坎爲基。節屯旣革豐夷師。艮宮八卦艮先占。貴畜 大畜 損睽履孚漸。震宮八卦從震推。豫解恒升井過 大過 隨。巽宮八卦巽爲主。畜 小畜 家益妄嗑頤蠱。離宮八卦離在中。旅鼎未蒙渙訟同。坤宮八卦坤居始。復臨泰壯夬需比。兌宮八卦先論兌。困萃咸蹇謙過 小過 妹。</text>
<title>三月晦日雨下</title>,<text>三月只今日。東君已告歸。更無花照眼。空有雨沾衣。世事愁難撥。天時信不違。傍人莫猜訝。吾意久忘機。</text>
<title>謹呈石室</title>,<text>鍾閣峥嶸帶夕陰。隔墻時見鬪棲禽。怪來此地無花草。縱有新詩何處吟。滿庭花影與松陰。睡覺南窓聽曉禽。好事只今如夢裏。異鄕春色入孤吟。風流詞伯老淸陰。鸞鶴由來是瑞禽。羈縶四年眞可惜。爲君聊奏玉壺吟。次韻君詩雅麗似何陰。我志浮遊擬尙禽。天遣此來應有意。百年梁甫續遺吟。北海軒前改砌陰。東坡江上夢仙禽。詩家古事眞凡隔。雪窖三春只苦吟。松柏堂前松柏陰。山居來往只山禽。蒲團蕙帳今無主。秋鶴春猿自在吟。石室</text>
<title>敬次呈淸陰</title>,<text>廉頗曾是將壇雄。趙國爭推百戰功。只爲黃金能造謗。非關才力老來窮。老向詩壇獨擅雄。還須一戰樹奇功。仆旗息鼓聊相戲。三峽詞源豈有窮。早年場屋獨誇雄。晩節詩書粗有功。頭白祗今何所得。異鄕空泣暮途窮。原韻湖翁蘇老一時雄。晩歲詩壇尙廢功。自顧江淹才已退。敢將餘力鬪無窮。仆旗息鼓。可見廉頗老怯。</text>
<title>感懷</title>,<text>流年逐水去難廻。恨緖如麻撥不開。春色已從今夜盡。更鍾偏向旅窓催。關雲極目迷歸路。蘆管多情送落梅。千里浿江長在眼。幾時重把故人杯。</text>
<title>立夏日有感</title>,<text>異鄕憔悴一孤臣。坐覺流光似轉輪。蓂曆尙看餘十日。天時暗已改三春。飛花落絮應無處。軟綠淸陰政可人。惆悵未因尋節物。只憑窓影認曛晨。時危謬許匪躬臣。擬向天衢捧日輪。豈有微禽塡巨海。難將寸草報三春。迷途竊喜從先進。逆境尤須慕古人。墻外任他車馬鬧。獨披黃卷坐淸晨。次韻炎帝其君火正臣。縓幢絳節御朱輪。葭灰一點先吹律。梅雨三更斷送春。世路已忘天外客。韶華又負鏡中人。愁邊只喜宵籌促。坐聽隣鷄早報晨。病起三更白髮臣。樓頭缺月半成輪。何家買醉他鄕酒。幾處追思昨日春。長抱百年無限恨。獨憐千里未歸人。豐城紫氣干牛斗。誰遣雷生候及晨。立夏翌日○石室</text>
<title>次石室韻</title>,<text>人間萬事吾何與。冬夏氷湯各順時。不用區區較得失。從須冷煖自心知。原韻氷盌蜜香餐雪地。金爐獸炭吸煙時。兩家風味誰能識。却問靈臺笑不知。</text>
<title>感懷 癸未</title>,<text>北獄身纔脫。南宮跡未安。故人多在此。相見不成歡。歸計春先謝。邊愁月又團。危樓臨浿水。容我一憑欄。右思景輝賦歸晉徵士。流涕漢袁安。曠代須相感。同時幸作歡。塞雲無限闊。漢月幾回團。早晩關西路。題詩遍玉欄。右奉石翁翔鵬滄海窄。棲鵲一枝安。物性雖云別。身謀各所歡。浮名齒已冷。幽築夢頻團。待我尋山店。煩渠事藥欄。右憶家豚道直神須旺。心淸體自安。莫思身外事。且辦面前歡。得句裁雲片。烹茶破月團。茅簷松作架。足以當朱欄。右憶山莊次韻三春留絶域。萬里憶長安。對酒無多酌。題詩亦鮮歡。碧憐香縷散。紅愛燭花團。何處登樓客。相思獨倚欄。淸陰</text>
<title>燈夕。春宮宣賜酒肴。感而有作。敬呈石翁案下。</title>,<text>泣盡燕囚五月霜。今來何幸近春坊。珍羞頻輟仙廚饌。美味叨分內醞香。可惜觀燈逢令節。寧容主器久殊鄕。聖功正在殷憂日。願效忠言答寵光。南冠二載鬢渾霜。歸夢長尋郭外坊。邊酌苦嫌蘆酒薄。賜恩空憶橘包香。攀依少海還今日。瞻仰宸居隔異鄕。一醉良宵眞不分。此生重得覩三光。跡阻參商幾閱霜。巷居南北舊分坊。從知萍泛元無定。已覺蘭言自有香。頭白秪今看苦節。眼靑他日訪仙鄕。詩成咳唾須矜重。恐被傍人怒夜光。</text>
<title>卽事</title>,<text>雙燕翩翩掠地飛。小庭疏雨捲霏微。移居南館還愁寂。只喜墻低見落暉。四面屯雲結不飛。掃除風力尙嫌微。陰晴也自關天意。旭日明朝騰赤暉。盛年勳業際龍飛。晩節憂勞愧力微。短髮詎堪趨北闕。長繩猶欲絆西暉。</text>
<title>自詠</title>,<text>老子尋常愛晝眠。一廻眠過一醒然。世間得失拋身外。客裏光陰入鬢邊。藥餌豈能留暮景。詩篇聊可送餘年。馮驩當日歌長鋏。壯志纔拚代舍遷。旅枕昏昏着晝眠。暫舒支體在家然。功名一夢邯鄲下。心事平生水石邊。歸思可堪傕日日。方耕聊欲度年年。文章自足垂千古。囹圄何曾辱史遷。捲簾舒嘯下簾眠。四月淸風爲颯然。稍喜神融黃卷裏。忽驚身在朔雲邊。艱貞箕子當衰季。寤寐同公憶盛年。從古聖賢多處困。殊方敢恨歲時遷。</text>
<title>遣悶</title>,<text>遼土由來舊戰場。經年爲客恨偏長。重江未渡皆殊域。兩館相依似故鄕。身省日三常慥慥。運逢陽九獨遑遑。自慙廿載叨榮祿。未效涓埃鬢已霜。</text>
<title>五月五日。春宮賜送蒲酒及肴饌。</title>,<text>涸陰無望覩陽春。恩意偏隆記舊臣。異地初嘗五日酒。浮名已誤百年身。群流分派皆歸海。衆宿殊躔必拱辰。羽翼商顏乖宿計。白頭空有淚盈巾。</text>
<title>書懷</title>,<text>故鄕俗節鞦韆近。勝事分明心獨知。新麥未成先摘穗。老蠶初熟欲團絲。煙空杳杳鳥飛沒。驛路迢迢書到遲。弱子嬌孫見何日。病吟天末滯歸期。</text>
<title>寄尙兒</title>,<text>晩得雙珠只留汝。此心慈愛此心知。英姿早試鳳爲蠟。妙思漸看蠶吐絲。依舅一年聊可慰。待爺千里未堪遲。只須努力傳經訓。不墜靑氈是所期。</text>
<title>前韻</title>,<text>六十禿翁千里客。孤懷耿耿有誰知。仙方聊欲試丹鼎。小技不須誇色絲。俗眼相看多落落。君恩未報故遲遲。寄聲預向沙鷗報。白石滄江與尒期。</text>
<title>朴頵來致家書 聞聖候新愈。且客使入京。自上有憐救兩臣之語。都民亦齊訴西郊云。</title>,<text>一對家信大醫將。見說如今玉候康。臣罪固應甘斧鉞。聖恩終始出尋常。自然感激垂鮫淚。那復從容近御床。郊外祝還煩父老。愧無功德及黔蒼。</text>
<title>呈石室</title>,<text>百年塵世閱窮通。未覺三生口業空。華表題詩憐獨鶴。灣江歸棹拂晴虹。栽松敢擬看成棟。養竹還須待及筒。環洛東西一江水。會分佳處屬漁翁。</text>
<title>主家有一花鴨。羈孤可矜。余託主婢善護。且諭以放生之意。婢言待翮長放遣云。感而賦之。</title>,<text>花鴨翩翩是野禽。珍毛終入罻羅擒。泥中拍拍無完翮。月下時時有怨音。不復雲飛兼水宿。猶餘翠領映丹衿。那能致汝滄江上。隨意煙波失所尋。憐渠自是一微禽。何事虞羅亦見擒。味薄不堪供割薦。勢孤誰與吐和音。汚溝忍使投丹趾。淸水終須濯絳衿。待得雙翎長新羽。任敎輕擧杳難尋。覺性曾知在麽禽。▣身不密竟成擒。貓兒工伺須勤護。主婢多情有好音。頻與井淸霑暑渴。莫敎溝濁汚鮮衿。煙波無限開籠日。未許虞人更見尋。次韻憐渠自在伴沙禽。何事翻爲網裏擒。摧短翅翎凋彩色。紛紜鳴噪雜哀音。思歸公主歌新曲。戀別文姬泣故衿。見此羈懷增感歎。定知愁恨日相尋。淸陰</text>
<title>罵蠅</title>,<text>晝眠苦被蒼蠅惱。驅去還來信可憎。安得秋風吹几席。坐令渠輩失依憑。點汚琴書猶可恕。依投懷袖苦難禁。非無手裏驅渠扇。其奈眠時巧見侵。坐時亦似知相憚。臥後爭來集鼻尖。汝自性情工作惱。睡魔於汝定無嫌。</text>
<title>偶成</title>,<text>老去偏知歲月忙。經年況復滯殊鄕。邊沙落日客懷惡。芳草連天歸夢長。玉美敢辭三足刖。主憂常擬一身當。驚禽久斂雲間翮。莫把虛絃相向張。浮生役役有何忙。只合將身着醉鄕。丹鼎未成人已老。蓬山欲往路偏長。疑讒互織誰能直。力任相枰故不當。夢入雲溪三十里。一條寒玉錦屛張。</text>
<title>答石室病後見寄</title>,<text>夢中人境本非眞。一指彈來萬劫塵。誰識維摩示病後。依然還是法王身。原韻 病時不知人事者二日。旣蘇猶怳惚不信其爲眞境。今日曉坐。若有所悟。書此記之。一病精神減十分。向來人事杳如塵。五更夢斷雨聲絶。依舊前身是此身。</text>
<title>雨後</title>,<text>夕風吹雨洗炎烝。旅枕無眠夜獨興。却似山齋涼露後。手持黃卷近靑燈。終日昏昏困暑烝。一番涼雨病初興。殊方氣候眞難料。更索冬衣夜喚燈。病如深甑被炊烝。何況羈危跼寢興。今日又驚芒種至。一年歸思伴孤燈。次韻沈痾無處避歊烝。掃榻淸風爲一興。直到夜闌心骨醒。喜看簷月掛銀燈。煙屋沈沈氣鬱烝。解衣槃礴自晨興。翛然一餉江湖夢。記得漁舟半夜燈。身如方藥晒兼烝。志似枯苗待勃興。暑氣未銷歸騎動。故山淸夜對秋燈。石室</text>
<title>再用前韻答石室</title>,<text>竈煙炎毒苦相烝。忽見新篇病欲興。仍憶昔年湖上釣。一江煙雨夜懸燈。溽暑廻腸倂作烝。眼枯何日見中興。年來益厭塵寰隘。夢着袈裟點佛燈。</text>
<title>次壁上韻</title>,<text>門外鑾輿漸遠。那堪鳳吹聲微。金魚鎖斷深殿。苦覺春燕來遲。右長門怨荷花掩映紅粧。蘭橈驚起鴛鴦。十里薰風吹度。滿船皆是荷香。右蓮花深閨不省秋至。疏螢暗度簾前。一別關山千里。相思明月孤懸。右秋閨新月</text>
<title>謝李上舍見訪</title>,<text>讀書不用強求通。浮世都須付幻空。鳥喚睡魔門有客。雨催詩興筆成虹。名家文彩傾流輩。得意篇章已滿筒。早晩南歸應見記。駱山東畔訪衰翁。</text>
<title>有感</title>,<text>白塔連雲迥。遼河抱郭流。元戎昧長算。遺恨到千秋。</text>
<title>盆池畜一病鴨</title>,<text>盆沼澄明映小籬。兩邊蒲葉漸離披。煙朝隱几看鳧浴。稍似南溪把釣時。水宜頻汲緣無本。蒲已新抽爲有根。始悟靈源在方寸。未須勤苦誦陳言。翅短未能翔數尺。意遙終是戀滄波。煩渠莫厭盆池小。離却盆池有網羅。身在莫愁凋迅翮。時來會見借高風。尋常護養非憐爾。爲是人今與爾同。</text>
<title>用前韻。謝孟措大見過。永光卽漢人</title>,<text>孤館寥寥對小籬。異鄕襟抱向誰披。藥爐經卷無餘事。不覺流光變四時。夕陽人影在疏籬。靑眼相迎霧一披。妙畫慣聞含造化。會看盤礴解衣時。</text>
<title>聞雷</title>,<text>雨脚隨風落小庭。夕陽天畔轉分明。殊方氣候眞堪怪。九月轟雷有怒聲。</text>
<title>夜坐用前韻</title>,<text>高秋作客滯龍庭。萬里歸心對月明。何處戍樓拈短篴。倚風吹送斷腸聲。</text>
<title>次蔡別坐韻 得沂</title>,<text>自別雩潭勝。空知丙穴魚。祕書藏石窟。羸馬逐氈車。磧外風霜苦。天邊音信疏。前星借光耀。聊此暫蹰躇。雩潭。乃蔡生新卜之居。縱橫抵掌哂儀秦。寂寞垂綸慕渭濱。天遣越人來活命。地留盤谷待藏身。潭蛟改穴山靈喜。甕蟻浮香麴味醇。松下茯苓春可掘。連根見寄養吾神。</text>
<title>用前韻</title>,<text>久作西河客。空歌代舍魚。江山少來使。父老待回車。海闊征鴻斷。天寒落木疏。平生報主意。歲晏獨躕躇。山河百二壯咸秦。樓觀參差照漢濱。鐵券勳名歸典冊。金犀寶帶壓腰身。告猷獨近天顏熟。與宴頻嘗法醞醇。二十年間一場夢。從來多少弄精神。范叔羈游未說秦。劉郞憔悴滯漳濱。風流固合追前緖。方術偏能誤此身。桂樹山中秋欲老。桃花源裏俗仍醇。枕中別有燒金訣。雖未成丹亦有神。</text>
<title>重陽日憶兄弟</title>,<text>今年九日阻銜杯。客裏那堪歲月催。想見茱萸紅滿樹。一枝誰寄異鄕來。忠原消息今安否。駱洞音書昨寄將。千里相思兩行淚。此身不及雁隨陽。是時柳下方宰忠原</text>
<title>寄敦詩 李相時白字</title>,<text>重陽已過朔風寒。開月今看十二團。欲寄新詩向南陌。塞鴻飛盡路漫漫。</text>
<title>寄箕伯具景輝</title>,<text>流光滾滾若頹波。客裏重陽昨已過。千里一天明月色。故人應亦憶西河。</text>
<title>次亮兒韻</title>,<text>擬將強弩射驚潮。未肯乾坤祲沴消。烈耀四環依北極。群流百折要東朝。身遊沙漠携孤影。夢着冠裳拜九霄。無限朔風吹歲暮。十分霜雪鬢邊饒。記得西湖對晩潮。海門秋色片雲消。仙遊古刻深難滅。冠岳晴巒遠欲朝。勝賞分明如宿昔。舊京迢遞隔層霄。殊鄕旅食多辛苦。稍喜篇章篋裏饒。憐渠藻思似春潮。阿堵仍看點翳消。不恨敝裘凋塞磧。早須端笏立淸朝。經秋別夢雲千嶂。此夜開襟月一霄。螢雪未嫌親旅榻。流光肯爲少年饒。</text>
<title>次後尙韻</title>,<text>留滯西河歲又闌。黑貂裘敝不禁寒。何當去賞箕城月。鐵篴橫吹倚玉欄。東郊詩興未全闌。坐想松庭月影寒。傳語驥兒勤灑掃。莫敎苔色上華欄。</text>
<title>偶題</title>,<text>年來脾病苦呑酸。厭見燈花照眼斑。覓句自知妨習靜。祗緣詩債未全還。戶外氈帷設數重。杯中酥酪備三冬。縱然隨俗供身計。自是常存氷雪容。</text>
<title>次韻</title>,<text>孤鶴曾棲太華頭。朔雲荒磧爲誰留。淸宵向月伸圓吭。響徹琳霄十二樓。終南渭水夢悠悠。何事龍庭久滯留。半夜胡笳吹塞月。愁邊獨倚仲宣樓。</text>
<title>呈石室</title>,<text>一城煙翠夜霏霏。杖屨三更月滿衣。華表山川非昔日。令威何事去還歸。</text>
<title>次蔡別坐韻</title>,<text>元龍豪氣老難消。三尺枯桐發興遙。靑眼逢君還異域。金樽對月卽良宵。天寒雪落客心動。馬走車馳胡語驕。廿載戰塵猶未息。山河誰識界燕遼。燈花挑盡篆香消。千里歸心北極遙。飛雪送寒侵旅夢。落梅吹恨入邊宵。常慙易學工夫淺。最羨雩潭水石饒。當日幼安稱苦節。浮舟何事客東遼。</text>
<title>用前韻</title>,<text>十月關城凍雪霏。客身猶着去年衣。千群蹙踏河氷裂。知是名王大獵歸。詩情未共世情消。林下幽莊夢想遙。石室雲深從鎖晝。松明脂滑可燃宵。探囊覺有篇章富。納履誰爭貧賤驕。自笑葵丹虛向日。寧容豕白敢誇遼。</text>
<title>自詠</title>,<text>高車按路戒迂斜。道不遠人柯伐柯。試向靈臺問消息。一天澄闊見星河。</text>
<title>忌日有感</title>,<text>皓首天涯逢諱日。丙辰餘慟尙摧肝。劬勞生我恩何極。倉卒扶天事固難。素志兩全忠與孝。危機一墮暑兼寒。想看兄弟今宵淚。說到西河鼻更酸。</text>
<title>冬至前一日</title>,<text>慘淡關雲凍色蒼。經簷短日少晶光。蘇卿漢節身全老。蔡女胡笳恨獨長。朔雪霾寒迷舊國。葭灰應律報新陽。故園梅意常先臘。應待幽人賞淡粧。久將身世聽蒼蒼。櫝裏寧嫌閟夜光。殊俗多猜心易折。衰年少睡夢難長。分脂翠管違他域。煮豆隣家似洛陽。邊雪故應知客意。夜來庭樹點梅粧。</text>
<title>讀易有感 至日</title>,<text>森森衆木摠歸根。氷雪爭欺骨立身。誰識此間春意在。一番雷雨萬彙新。一物無形是化根。看來元只在吾身。煩君着意加調護。應有靈光分外新。</text>
<title>次贈蔡生</title>,<text>淡墨題詩字半斜。珊瑚碧樹政交柯。逃虛自倍聞跫喜。況復詞源快倒河。數疊靑山抱郭斜。月明疏影散庭柯。羈魂暗逐莊生蝶。飛渡三更太子河。</text>
<title>冬夜有感</title>,<text>遙夜漫漫不可晨。殊方又見雪花新。殘燈明滅如相慰。邊月虧盈定幾巡。天地無情人自老。江湖有約夢猶頻。他時逢着南歸雁。一札須傳上苑春。久作西河客。仍逢去歲冬。燈前千里夢。月下四更鍾。雪暗埋荒磧。江寒蟄老龍。朝廷半親舊。誰肯記疏慵。漸覺歸期誤。經春又涉冬。戍樓今夜篴。禁陌去年鍾。虛彈驚雲雁。寒門閉燭龍。沈憂常晏起。人謂老夫慵。桂香宜白露。松老耐嚴冬。寶彩潛頑璞。希音閟鉅鍾。群鷄能鬪鳳。斛水或藏龍。物理有如此。吾今久放慵。邊風號怒夜沈沈。萬磧千山凍雪深。香燼落殘金鴨冷。隔窓燈影照孤吟。脩門九鑰鬱沈沈。何況臣今老病深。已是天涯難制淚。琴心莫奏白頭吟。</text>
<title>贈人</title>,<text>君今故國路。我獨塞天邊。報主猶看劍。臨岐欲贈鞭。身同華表鶴。心似小乘禪。別語須深記。時危伏濟川。</text>
<title>次朴醫韻 頵</title>,<text>氷姿寒映玉壺姸。道術深知薊子賢。自是三生緣果重。一年再度到天邊。雲間新月一眉姸。更對靑州從事賢。安得將心托此月。分明流照美人邊。</text>
<title>次韻</title>,<text>誰憐皓首寄穹廬。自信丹心未改初。凋盡節旄蘇屬國。誓完和璧趙相如。平生得力詩三昧。末路流言鬼一車。不用南冠悲楚奏。當年羑里演羲書。黃梁夢破一炊間。我車軸折馬仍班。衆陰消剝道難泯。多故糾紛心自閑。願借仙人九節杖。去看海上三神山。流珠九轉丹成後。白日驂鸞故國還。</text>
<title>次贈吳侍郞 竣</title>,<text>再見西河動管灰。幾回冠蓋洛中來。丹心向日終誰察。靑眼因君得暫開。世事千般多錯誤。胡笳十拍謾悲哀。東歸何處成相憶。灣館椒香入酒杯。</text>
<title>贈趙書狀重卿 重呂</title>,<text>中宵不語坐書灰。枕上無端萬念來。雜遝始如雲霧集。掃除方見日星開。須知此道非黃白。秖是浮生有樂哀。說向故人成一笑。新從汝海誤蛇杯。</text>
<title>書懷</title>,<text>亂雪朝仍急。胡風夜轉狂。今年餘幾日。來歲定何方。老病元吾分。行藏信彼蒼。東家西澗叟。一節四經霜。</text>
<title>用前韻</title>,<text>休煩凍指撥鑪灰。春色行隨綵勝來。家信會逢南雁至。梅花應徧北枝開。龍蟠大澤神珠暖。虎吼空林雪壑哀。欲趁上元謀一醉。九華燈裏紫霞杯。</text>
<title>詠雪</title>,<text>頑雲慘淡屬殘年。飛雪飄颻照眼鮮。聚散因風疏復密。高低隨地後還先。連街縞帶車行處。逼骨詩魂玉碎邊。霽色更宜朝日上。燭龍光吐迥搖天。須知大有在明年。六出飄花臘後鮮。握節自驚殊俗遠。聚星還讓古人先。飛遲似欲嘗風勢。洒急偏能到酒邊。眼亂忽然迷下上。却疑身在白雲天。羈愁不用怨流年。眼見荊山剖璞鮮。郢路舊腔元寡和。兔園新賦獨居先。硯氷乍合詩成後。茶霧猶含客醉邊。還有十分奇絶處。四郊煙散月生天。來麰報信趁殘年。簷蔔無香色更鮮。微霰落稀初有待。晩風吹急却爭先。傳誇勝迹龍門後。耐凍詩肩驢背邊。知爲丈夫輸氣像。玉峯千尺倚靑天。</text>
<title>春帖</title>,<text>三陽回泰斗杓東。萬物胚胎一氣中。但願王心元是體。直將淳化四時同。靑海西頭逢立春。盤中未見菜芽新。雪花故作梅花面。病裏還驚客裏身。何處瑣闈開寶帖。誰家柏酒醉華茵。老臣遙獻王正祝。聖體康寧百福臻。</text>
<title>次李靜叔韻 </title>,<text>二年猶作客。明日又逢春。但有還家夢。誰憐去國身。浮生元不定。殊俗且相親。悄悄殘燈夜。愁聽漏鼓頻。白髮燈前影。寒梅笛裏春。光陰五字律。宇宙百年身。藥裹尋常近。裝囊點檢親。老兄千里外。書札寄來頻。二三四更鼓。五十九廻春。丘壑從前計。風塵見在身。滯留驚歲月。報答愧君親。萬感中宵集。燈花落枕頻。</text>
<title>除夕</title>,<text>病枕他鄕遠。殘年此夜深。山河非宿昔。身世感如今。漏鼓隨春動。邊風帶雪侵。未能忘舊債。詩罷且長吟。守歲非吾事。端憂到夜深。流年癸仍甲。浮世古猶今。內敎丹砂誤。君恩白髮侵。瑤琴空在匣。寥落鳳凰吟。</text>
<title>次四皓廟韻 甲申</title>,<text>落日深山廟屋開。香煙一縷酒三杯。冥飛暴政知幾作。羽漸明庭覽德來。橘實至今傳異蹟。桂花依舊覆春苔。留侯不乏爲師舌。帝意終須四叟回。</text>
<title>次畫梅韻</title>,<text>傾城一笑爲誰開。月下輕盈喚不來。知是老師心獨苦。毫端點綴幻新梅。</text>
<title>前韻</title>,<text>四百鴻基談笑開。未央春殿奉金杯。白雲千載人何處。古廟斜陽客獨來。塵暗鬢鬚猶見雪。雨侵巾几半生苔。松陰滿地深山暮。手採瓊芝出洞回。桂樹山中石路開。恭瞻靈座奠椒杯。仙芝曄曄曾長往。束帛戔戔始一來。繞屋落花隨蛺蝶。半簾疏雨濕莓苔。當年不有留侯力。高節爭能挽得回。</text>
<title>卽事十絶</title>,<text>殘燈明滅映虛窓。多少閑愁學力降。一枕無端成小睡。夢隨鷗鳥浴滄江。香篆縈紆繚半窓。心瀾不動衆魔降。試爲吾人論性體。一輪孤月墮千江。當年獻策近天窓。擬向三邊築受降。萬事秖今堪一笑。會須歸去釣煙江。淺酌何嫌對雪窓。新詩端合萬人降。欲知筆下飛騰勢。八月潮頭捲浙江。一宵春信報書窓。雪戟風刀摠欲降。會占名亭供晩計。東湖流水接西江。經旬抱病不開窓。硉兀愁城打未降。倘待東風氷泮後。夕陽催棹過灣江。搖毫擲簡傍書窓。老向騷壇氣未降。一讀君詩便驚眼。風濤浩溔接三江。霞想曾攀玉女窓。紅塵未肯此心降。卽拚野鶴如雙鬢。長羨沙鷗占一江。睡餘紅日滿南窓。似覺心兵欲乞降。正想故園春意動。柳絲含翠漾淸江。已聞啼鳥喚春窓。威斂玄冥不日降。忽憶㪣針供釣具。坐看騰鯉上氷江。</text>
<title>戲次唐詩韻</title>,<text>一雲如抹鎖千峯。煙火人間隔幾重。丹竈守嚴山鬼伏。黃庭誦遍道情濃。窓開竹影看馴鶴。逕拆松根露蟄龍。蓮社老禪居未遠。夕陽時聽講堂鍾。仙家遙在白雲峯。玉洞靑溪路幾重。床上道經香霧濕。竹西茶竈翠煙濃。殘棊雹散驚棲鶴。飛瀑雷喧撼睡龍。盡日花間鶯語鬧。朱門不羨有歌鍾。</text>
<title>寄尙兒</title>,<text>一紙兒書無限意。慇懃問我幾時還。操脩在己終須勉。行止關天豈足嘆。南國早梅應已老。朔▒春雪未全殘。綵衣他日相迎處。細雨芳郊草色斑。</text>
<title>次七夕韻</title>,<text>玉筯尋常和粉流。香心寂寞小樓頭。璿梭札札不成匹。銀漢迢迢無限愁。月滿桂宮天更闊。露凝珠箔夜何悠。最恨一年三百日。佳期秖待鵲橋秋。珠淚空添銀漢流。停梭懊惱在機頭。千年過盡長相憶。七夕除來摠是愁。河鼓有情應脈脈。玉皇無語謾悠悠。自憐不及姮娥寡。隨意閑眠桂殿秋。</text>
<title>次石室元宵韻</title>,<text>梁園高價壓枚乘。落手淸篇當十朋。政想帝城今夜月。九街光爛萬家燈。鶴背泠風不可乘。故園千里阻親朋。多情只有淸宵月。飛出雲端玉作燈。憶向金沙問大乘。孤雲野鶴自爲朋。夕陽殘磬飛山葉。秋雨空齋點佛燈。龍飛當日翊時乘。三接便蕃寵百朋。白首居然成濩落。五更歸夢伴殘燈。西湖小艓夢中乘。喚起眠鷗作友朋。月落潮平廻棹處。隔林明滅見漁燈。</text>
<title>追步白洲諸公遼路還時韻</title>,<text>鶴去留孤柱。城空遶舊河。春風故國路。草色馬前多。</text>
<title>詠月</title>,<text>偶然扶杖出。明月在天心。ꟙ杵應成餌。蟾宮似可尋。良宵傳自昔。遠客到如今。稍覺詩情動。渾忘露氣侵。此夜團團月。無心似有心。應期曾不失。分影故相尋。隱見從晨暮。虧盈自古今。應憐異鄕客。衰病怕年侵。</text>
<title>憶梅山舊莊</title>,<text>金沙潭畔竹爲門。重疊靑山隔世喧。流水落花三月暮。數家鷄犬是桃源。碌碌寧辭澗壑嗔。山田一半委荒榛。去京三舍猶難往。何況今爲萬里人。</text>
<title>夜感</title>,<text>何處琅璫報曉鍾。數聲和月撼窓櫳。三年慣是愁邊聽。日夜催人減舊容。不謂南冠客。重看北海春。流年老更促。殊俗久還新。落日銜沙磧。屯雲接塞津。平生一部易。憂患轉相親。</text>
<title>謾題</title>,<text>病骨終難健。歸期苦易違。三年仍旅食。萬事信天機。夜雨河氷薄。春陰塞日微。新詞非白雪。獨覺和人稀。去年今年長作客。遼東遼西俱異鄕。胡王打獵千匹馬。老子寄身三尺床。關河氷雪尙多阻。京國音書誰使將。此曲哀怨不堪奏。邊雲慘淡西日黃。</text>
<title>無題</title>,<text>勒石燕然山。洗兵瀚海水。功成不自居。拂袖還鄕里。</text>
<title>詠懷</title>,<text>雙鬢日蕭蕭。春愁轉不聊。行裝書數卷。宿病肺三痟。山雪寒猶在。河水暖未消。白雲隨地滿。回首紫宸遙。</text>
<title>又次梅山韻</title>,<text>白雲如帶擁柴門。觸石轟轟澗瀑喧。遡盡雲溪三十里。亂山深處有眞源。暮年耕釣竟誰嗔。水有游鯈山有榛。看我掛冠玄武日。莫言林下更無人。</text>
<title>詠月</title>,<text>鼓聲催報漏。香炷屢添焚。半璧初騰海。長風爲掃雲。遂開今夜色。頓失衆星文。美恨圓輝缺。猶能照入珢。坐待初更約。心如一寸焚。吐來千丈焰。飛上萬層雲。配日雙開耀。分陰錯有文。誰能學夸父。逐影到天垠。易曰。剛柔相錯。天之文。冷涵銀闕湧。光射玉岡焚。半破憐新鏡。孤懸失片雲。蕭蕭聞地籟。的的見天文。欲得先靑眼。相邀碧海垠。</text>
<title>前韻</title>,<text>男兒一片心。寶劍明秋水。寂寞已千年。無人深井里。</text>
<title>次鄭醫韻</title>,<text>百年綠果未全空。邂逅端能慰客中。灣上追遊仍舊跡。樽前談笑又春風。雙魚久斷誰傳札。一鶴長鳴未脫籠。兩館相思還咫尺。新篇莫惜寄奚筒。笑罷南柯片夢空。孤筇徙倚夕陽中。石田早合耕殘雪。梅逕偏宜受暖風。黃犢任吹圓澤笛。白鵝應待右軍籠。藥坊例貢多靑竹。倘爲詩翁截一筒。新詩未許舊愁空。春色還驚入眼中。無限塞雲遮北極。幾群征雁帶東風。山河一擲棋翻局。日月雙跳鳥在籠。工部平生忍羈旅。浣花村酒憶郫筒。黃堂事業久抛空。白首羈危逆旅中。睡起影隨孤竹月。詩成韻有萬松風。忠慙趙藺完和璧。智乏田單制鐵籠。隱几頹然至日夕。此心無物似虛筒。朝來乍覺百憂空。五十明珠照空中。愧我本非經世具。多君早慕達人風。未堪薏苡盈讒篋。獨喜參苓在藥籠。客裏除詩難自遣。應須一日一傳筒。人間念念幻泡空。客裏時時酒聖中。自笑馬卿多美疢。誰知宗愨有長風。城東謾種花千樹。塞外相隨藥一籠。却怕此邦添見訝。盡輸雲物入詩筒。浮休身世萬緣空。今古山河一嘯中。時聽落梅隨塞笛。獨看歸翼借天風。潛鱗躍水春氷裂。殘雪留庭曉月籠。多少閑愁無處瀉。向來渾欲付詩筒。</text>
<title>次鄭太醫韻</title>,<text>遠客西河歲月遲。故人千里幾相思。每因素札驚深眷。不分淸樽對舊姿。世路已曾三折股。春風還復一題詩。少陵白首交遊冷。尙有忘形老畫師。相看鬢髮屬衰遲。幾向關雲惱夢思。日暮不收憐驥病。歲寒無改見松姿。花溪合列儒醫傳。燕獄曾編老杜詩。休怪旅窓甘寂寞。手中黃卷是吾師。</text>
<title>次韻</title>,<text>端居未免動詩愁。況乃東風吹白頭。萬里山河供落筆。百年天地寄虛舟。雲中射虎人何在。海上看羊客獨留。西路比聞凋弊甚。一春花柳摠含羞。休將新句攪春愁。流落天涯共白頭。客枕未堪聞塞笛。煙江何處弄漁舟。南冠奏曲猶思楚。萬戶疏榮獨愧留。且待月明謀一醉。爲君傾橐辦肴羞。</text>
<title>示亮兒</title>,<text>送爾長安去。東風二月初。到家花正發。歸路柳微舒。世亂身何適。心存道有餘。關西多驛使。猶足見音書。俗情多變態。吾道只如初。天地無成毀。陰陽有慘舒。處危心自得。作善慶須餘。報爾雙珠道。修身在讀書。北海春生後。南窓睡覺初。江山態猶斂。句蟄意潛舒。兄弟三年別。家鄕萬里餘。仲尼歸魯日。臨老纂詩書。</text>
<title>次石室韻</title>,<text>曾許梅山作主人。龍庭三載未抽身。城頭畫角吹殘月。雲外孤鴻趁早春。香老古査梅結子。雨餘新粉筍成筠。華亢祗坐羊羹事。歸日無心望僕臣。蓬島群仙滄海東。際天鯨浪杳無窮。桃花物外春長暖。舟楫人間路不通。珠闕迥開鼇背日。玉簫高占鶴翎風。蘧然枕上回殘夢。一縷爐煙細繞櫳。</text>
<title>次韻贈李使君 㦨幷序</title>,<text>去歲夏。余脫得北獄。滯寓南館。居月餘。李君靜叔以質子自京而來。屬余處艱。人多白眼相待。獨靜叔不以爲意。遂與之日相往還。吟弄煙月。以相娛樂。足以忘其羈旅之恨。蓋靜叔結髮從余遊三十餘年。豈期今日相逢於此。辦得一段奇事。殆天緣哉。靜叔以其與友人酬唱詩短律十二篇示余。意深而辭苦。余爲之累欷增歎。靜叔因屬余步其韻。且曰。必願得手迹。余思人事苦不可期。萍水風燈。況余白首。一朝倏忽聚散。未必不悵然於陳迹。靜叔見求之勤。意亦有在。余其可以拙爲解而靳之哉。遂書爲贈。絶域年三換。愁腸日九廻。京華疏信便。書札幾虛裁。關寒春天闊。煙霜旅鬢催。非君數相訪。靑眼爲誰開。浮俗元多態。平生秪此心。國恩終一報。仙境擬長尋。計較眞成錯。羈危遂至今。窮遽仗學力。無那百憂侵。夙賞諧雲水。冥棲在磵阿。主恩叨眷遇。世故飽經過。地隔龍灣塞。春生太子河。時危關百慮。只合飮無何。舊築梅山丁。桑麻自一村。溪魚知釣影。林鳥學人言。樵逕苔應滑。耕蓑雨政渾。向來迷出處。聊復信乾坤。渡氷初破凍。灘響已跳波。水郭輕陰轉。煙臺小雨過。病眸花着暈。衰脚杖扶斜。多少傷春意。詩成且一哦。紫闕浮雲外。黃塵落日前。百年雙白鬢。萬里一靑天。留滯星霜改。支離性命全。榮名媒咎責。切戒莫求旃。石洞尋遺刹。山門秣駟驂。老僧能說偈。諸佛儼分龕。素塔千層雪。春江一帶藍。何緣借禪榻。終日鼻端參。柱古依殘堞。山寒送晩暉。江流猶自在。鶴去不曾歸。舊跡還多感。征鞭故懶揮。路人那識此。驅馬政騑騑。吾道竟安放。素心良已孤。不言此邦陋。但覺故人無。磧冷雪時落。天長雁獨呼。舊京縱歸得。勿復轂丹朱。雁書緘未寄。龍劍匣初開。日向崆峒沒。春從碣石來。南音終不改。北俗謾多猜。松柏應天性。何曾霜雪摧。故國重江外。春風久客間。雁聲仍北至。鶴影且東還。天意寧須問。吾心本自閑。所嗟時命謬。無力轉危艱。一爲遼海客。頻送故人歸。郭外春還早。天涯信到稀。久慙叨匪據。已晩落危機。昨夜東湖夢。扁舟雨滿衣。</text>
<title>呈石室</title>,<text>石室老翁鬢如雪。人間七十五年今。風霜落盡看羊節。葵藿平生向日心。孤鶴不眠邊月冷。舊山何處白雲深。危蹤久已驚洗俗。莫把新詩取次吟。</text>
<title>春雪</title>,<text>朔庭春尙早。飛雪欲埋沙。近地多成雨。飄空細作花。巧遮新上月。寒壓暮棲鴉。更覺家鄕阻。愁心劇亂麻。</text>
<title>次前韻示李靜叔</title>,<text>北垣曾作暫時人。南館猶爲遠客身。京國未堪千里夢。他鄕又見一年春。愁時不覺生明月。醉日還須種綠筠。休怪節旄零落盡。蘇卿元是漢朝臣。晩歲移家駱麓東。自知衰邁屬途窮。欄邊冠嶽三峯出。郭外煙郊十里通。五柳門前春帶雨。四松庭畔夏含風。卽今稚子思親淚。鶯囀花枝燕入櫳。</text>
<title>次韻贈鄭太醫</title>,<text>樓頭橫篴碧雲高。百感中來劇蝟毛。靑鳥未傳蓬海信。彩霞猶想赤城標。桃花源裏曾留約。桂樹山中早見招。世事多端人易老。一年春色政難聊。千里懷人室遠而。含情未寄一篇詩。逢君此日眞如夢。對酒他鄕秪作悲。野戍雪深春到晩。海天雲積月生遲。相看暮景差堪慰。傳與靑氈有白眉。晝日頑雲鎖積霾。俄看千樹玉崔嵬。勢橫鉅野渾無際。吹入疏櫺漸作堆。大窖飢餐憐苦節。星堂白戰想深杯。卽知靑帝嫌功晩。故替新葩巧翦裁。右詠雪遙夜難晨獨撫躬。暗鐘何處送隆隆。寒隨城拆搖殘月。亂掣簷鈴雜曉風。歸夢未成孤枕上。廻腸可待一撞終。依然長樂催朝日。秪是聲同聽不同。右聽鍾陰磧茫茫海色空。幼安何事客遼東。棣枝花老春猶隔。紫闕雲深夢得通。危幙一朝巢燕寄。故山千里檻猿窮。可憐渭水橋頭柳。飛絮渾應逐晩風。</text>
<title>次韻呈石室</title>,<text>屋上啼禽喚午眠。他鄕物色又新年。龍門咫尺難身到。秖許慈明得近前。千里看雲白日眠。無端一別已三年。箕園桃李新橋柳。春色分明在眼前。</text>
<title>雪後</title>,<text>閉戶沈吟獨抱痾。一天風雪暮寒多。春來不作離群恨。爲有諸公數見過。</text>
<title>用前韻</title>,<text>一讀淸篇洗百痾。明珠靑玉眼中多。可憐月下奚筒寄。勝似山陰雪棹過。</text>
<title>卽事</title>,<text>殊方節候苦無常。南客從來見未嘗。舊雪欲消新雪積。東風纔轉北風狂。流年已報春分近。旅枕猶嫌夜漏長。謾憶山陰脩稧處。竹林花影照傳觴。早春陽氣例難舒。今歲凝寒未有如。政待塞天來雁字。忽然凍雪遍穹廬。得令顓頊威仍秉。還怕東君讓不居。此去混河無十里。鑿氷猶可釣潛魚。</text>
<title>感春</title>,<text>昨日北風今日晴。開戶出視心眼明。赤日照耀天無雲。氷溜滴瀝簷有聲。籬頭黃雀亦得氣。鳴飛早占春風情。節物政佳庭宇窄。四顧蹙蹙環一城。南門咫尺不得出。何況萬里之王京。嘆息無言還入室。滿床書史縱復橫。目擊千古自多感。神遊八極誰復爭。但令心地無滯礙。便與日月同光晶。莊生齊物亦達論。後人空自多嘲評。</text>
<title>效古</title>,<text>昨日北風號。今朝浮雲卷。日出鳥雀鳴。春煦氷雪淺。朔土雖多寒。句萌已暗展。駕言欲出遊。跼促難自勔。人生百年內。苦樂非一件。赤松仙想遙。五湖春帆轉。華亭感鶴唳。秦市嘆黃犬。達識有曠度。小智困多辯。而我本蹇劣。謬恩廁鼎鉉。負乘諒非宜。時命固多舛。歸耕苦不早。奇禍甘自踐。撫已心獨驚。顧影顏有靦。憂患古亦然。聖哲猶未免。文王處羑里。易彖曾所演。史遷厄蠶室。文詞終大顯。所貴君子心。孜孜以爲善。餘年如可假。此道未云緬。但勖平生操。莫嘆知我鮮。</text>
<title>用前韻示李靜叔</title>,<text>忽然一咲散沈痾。觸境天機自覺多。得意好花春政發。無心明月夜相過。絶域誰憐抱積痾。唯君於我意偏多。相從政要評新句。一日應須一度過。</text>
<title>次李內乘韻</title>,<text>春田政合種桑麻。雪盡南溪細有波。樵子束薪煙裏語。牧童橫篴雨中過。數家砧響山村僻。獨樹花開水岸斜。怊悵故園新物色。一年歸計入孤哦。</text>
<title>偶題</title>,<text>客心驚歲月。春色到蠻鄕。雀乳逢辰早。鷄號與日長。自然催老病。何以答君王。多少窮途恨。徘徊欲夕陽。白日添新晷。靑山隔故鄕。人隨春共老。恨與路俱長。道厄傷陳蔡。才微愧伯王。祗應淸渭水。依舊繞咸陽。寄托閭秦贅。呻吟自越鄕。山銜紅日盡。雁帶白雲長。歲月凋危鬢。心肝奉聖王。梁園足賓客。誰復記鄒陽。</text>
<title>聞鍾</title>,<text>聲從虛閣迥。韻入曉風淸。斂去全歸寂。敲來却有情。最覺風撞徹。偏令月聽淸。旅人元少睡。莫更攪詩情。</text>
<title>次金侍郞 堉 詠鶴韻</title>,<text>本是仙人驥。曾棲白玉城。西湖梅畔影。赤壁月邊聲。一翦霜翎短。長瞻雪壘平。莫敎鷄鶩混。猶自有遐情。霄漢摧高翮。風塵寄此城。丹砂猶在頂。白日獨呑聲。蓬海仙山遠。關雲殺氣平。幸逢王子晉。翔舞感恩情。</text>
<title>雪</title>,<text>春雪不成花。如塵復似沙。騷騷寒響墜。羃羃暮光遮。京國音書阻。窮途節候差。空林先暝色。愁殺後棲鴉。玉女弄瑤花。空中撤素沙。寒輕從地濕。色暗被雲遮。春氣終難敵。天心本不差。須看未央曉。日影借飛鴉。</text>
<title>次韻</title>,<text>西河作客已三霜。斷盡平生鐵石腸。遙想洛陽春雨裏。滿城垂柳碧千章。朝來飛雪薄於霜。故與詩人攪寸腸。回首郭東春已晩。一欄花影待平章。</text>
<title>次韻答鄭君</title>,<text>一年幽大窖。二載客他鄕。未覺春宵短。還嫌塞日長。流離常戀主。衰白且談王。祗有三更夢。時時繞上陽。</text>
<title>偶感</title>,<text>落日銜城隱。歸鴉接翅飛。天空雲片片。村暝樹依依。關塞經年滯。江湖宿計違淸明看又近。何處踏芳菲。</text>
<title>聞具景輝訃音</title>,<text>人來必得洛洲書。今日如何一字無。關塞極天餘白髮。茫然獨立阮生途。洛洲。具監司鳳瑞號。</text>
<title>次韻</title>,<text>瀋城無日不風沙。二月寒多未見花。遙想故溪新水漲。綠楊飛絮覆靑莎。雲日凄迷近午天。旅窓寥落枕書眠。鴒原隔月無消息。算得脩程倍惘然。遼河極目漲飛沙。故國春風幾樹花。正憶東湖新雨後。白鷗無數唼柔莎。</text>
<title>次石室韻。題李使君  所藏趙子昂八駿圖。</title>,<text>吾聞穆王之馬兩其駟。絶足追風日千里。朝飮瑤池邀仙駕。夕渡秦川討叛者。穆王白骨泉下枯。神駿亦化歸此圖。都尉丹靑眞絶技。曺軍後無與二。筆端雷雨倏變化。滿堂見之皆咄咤。邇來二百餘年後。人也馬也兩不朽。貴戚豪家縱有如山之白璧。曷能易此數幅之遺墨。四海風塵失和豫。此物亦自遭季世。石室新詞協淸商。微意欲效鳳鳴陽。我謂使君勤護惜。恐有天官六丁白日搜篋箱。</text>
<title>次尙兒韻。兼寄堂弟子相。</title>,<text>故山隨處雜花開。人在天涯猶未廻。江上忽逢新雁過。阿咸珍重寄書來。書窓閑傍海門開。日日雲間送雁廻。無限陸生千里恨。獨懷香橘待爺來。</text>
<title>次李郞 堥 韻</title>,<text>長年飄泊未安居。斗水誰能貸涸魚。病裏可堪爲客恨。春來猶幸見君書。舊遊零落十無一。關路阻脩千有餘。政是芳辰歸未得。幾回孤夢繞山廬。</text>
<title>次鄭太醫韻</title>,<text>世間翻覆劇浮雲。與子交期到白紛。千首詩篇渾謾興。一區泉石會平分。麴生風味宜相托。蟻子功名豈足云。常笑退之無定力。老來還作送窮文。五雲仙闕隔瀛蓬。歸路微茫指點中。殘夢曉迷楡塞月。故山春老楝花風。雁過華表書能寄。易在床頭道未窮。少壯追遊如昨日。異鄕相對兩衰翁。</text>
<title>用李內乘靜叔韻</title>,<text>白日悠悠西復東。男兒性命未終窮。干戈滿地幾時定。蓬海連天無路通。君自有才廊廟具。我今於世馬牛風。何當共把箕城酒。明月樓頭拓綺籠。西河三載滯行人。愧似平生報主身。紫塞煙塵侵旅髮。故山風雨送殘春。任敎懶蝶窺紅藥。誰揷新笆護翠筠。憐子功名還拓落。北來猶作馬曹臣。</text>
<title>謝成川老儒朴大德見寄延壽丹</title>,<text>鼎裏靈丹九轉餘。刀圭分寄濟羸軀。他年羽化登仙日。暫向巫山訪澤臞。</text>
<title>次石室聞鵑韻</title>,<text>三月遼西有杜鵑。故山風物乍依然。微禽亦解思君意。啼向孤臣淚血前。</text>
<title>呈鳳巖 白江一號</title>,<text>萬事人間一夢疑。逢君此地未曾期。天文暗動魁三象。莫道殊方性命危。冬氷固合夏蟲疑。稷卨當年謬自期。再見朔庭春草長。洛陽城闕夢中危。末路從誰可難疑。吾生不與古人期。讀書千卷知無益。早辦丹田一念危。</text>
<title>次鳳巖韻</title>,<text>白頭未死舊陪臣。鼉鼈難通若木津。拭盡啼痕人不見。尙留斑血在衣巾。原韻蟣蝨三韓一介臣。乘槎路斷海無津。今逢地拆天崩日。白首那堪淚滿巾。</text>
<title>呈石室，鳳巖。</title>,<text>高文漢代重燕然。淸節西山慕昔賢。心事秖應天日照。姓名寧要簡書傳。精忱早托仙槎上。殺氣終纏帝座前。悲憤向來饒咳唾。寶光何啻十城連。右屬石室千載明良際會新。錦江煙月輟垂綸。聲名久已驚殊俗。軒冕眞成誤此身。黃閣同升事終謬。南冠相對意彌親。可憐戎馬驕騰地。爭識儒林第一人。右屬鳳巖</text>
<title>贈諸質子</title>,<text>數子彬彬焉取斯。相逢借問我爲誰。時危獨覺涕洟數。道在寧容居養移。拓地他年班定遠。貪天往日介之推。東家元禮尤淸峻。枉許平生一字師。</text>
<title>贈李秀才敏章</title>,<text>余旣有贈言於李生矣。李生若猶不足於無詩也。余笑謂李生。君子之相然信。一言而有餘。奚以多爲。然人情無窮。而聚散之不可常。有求而靳焉。安知不爲別後恨。是爲贈。我是龍門客。君爲鳳穴雛。同來沙漠外。唱詠以爲娛。君常操筆硯。坐立必於隅。東還眞可喜。別恨猶不無。百濟多勝迹。春江繞扶蘇。終當一棹去。與爾共名區。</text>
<title>次鳳巖韻</title>,<text>東館連年鎖夕暉。南宮彌月未言歸。長安父老偏多恨。加額何時覩衮衣。</text>
<title>呈鳳巖相公</title>,<text>千古興亡鳥去閑。舊遼城外水彎環。太宗武略今何在。往跡空餘駐蹕山。多少詩愁未放閑。漸看明月壞銀環。健兒身手終何用。殺氣遙連萬歲山。但令心地占寬閑。不用腰間響佩環。孤竹淸風猶可挹。春來薇蕨滿西山。淸隱堂前白鷺閑。落花巖畔碧流環。可憐遠志多幽思。何事如今浪出山。汩汩紅塵不暫閑。貞心渾欲學圜環。從來錯羨楊州鶴。三載西河憶舊山。霜蹄躞蹀在天閑。珠勒金鑣玉刻環。老委邊沙誰復惜。空看苜蓿繞春山。</text>
<title>前韻呈鳳巖</title>,<text>膠漆平生兩不疑。氷壺秋月照襟期。那知老作遼河客。頭白相看萬事危。出處當年已自疑。故人還許托心期。鑾刀薦割翻招怨。隻手扶傾詎救危。迷轍回來路轉疑。暮途光景況難期。煩君着意施鞭策。一簣終成九仞危。病眼眵昏着字疑。此心猶與古人期。桑楡事業休嫌晩。一念春氷惕履危。許身明主不曾疑。塡海移山詎敢期。贏得傍人拍手笑。欲將瑣力濟艱危。</text>
<title>次韻</title>,<text>關河淹久客。風俗訝殊鄕。厭見屋簷短。難逢衣袖長。淸臞思竹弟。富貴憶花王。願逐雲間月。流輝照洛陽。</text>
<title>呈鳳巖</title>,<text>靑簡枰衡自有公。會稽臣妾敢言功。吾人事業荒唐甚。畢竟都輸西磵翁。次韻二老經權各爲公。擎天大節救時功。如今爛漫同歸地。俱是南冠白首翁。鳳巖</text>
<title>呈鳳巖</title>,<text>雲雷枉許效經綸。晩節眞成累故人。一片丹田還自在。共君努力芟荒榛。鳳巖卜相。初出於余。而終致拘幽之厄。故篇中及之。</text>
<title>次鄭太醫韻</title>,<text>江城畫角弄微晴。雲罅時看漏照明。佳客謾思來舊雨。上林能復聽新鶯。眼穿不見傳家信。心折猶懸戀闕情。山下石田留數畝。若爲歸去共君耕。</text>
<title>呈白江</title>,<text>墻根佳穀細如無。好雨沾來色有餘。千載濂翁一般意。近人庭草不敎鋤。睡足南窓一事無。滿床圖籍肯求餘。朝朝自覺菩提長。山徑榛茅不待鋤。世故悠悠了得無。疏簾半掛夕陽餘。江南舊種蘭三畹。應待幽人手自鋤。輕煙如織近看無。斷雨隨風時滴餘。憶着綠蓑湖上釣。忘機終日伴舂鋤。但有妄眞無有無。天機都入笑談餘。由來禾稗多疑似。只在田夫審用鋤。收來窅嘿一言無。說去紛紜萬卷餘。自有吾田吾自理。不須辛苦倩人鋤。曾騎白鶴跨虛無。直至三山萬里餘。珠闕參差如對畫。玉田璀璨不容鋤。論才今日似君無。談笑匡時定有餘。試借耕田喩治國。但將惡草細加鋤。雨目昏花一齒無。親朋凋謝幾人餘。年來多少危途恨。不向山田早把鋤。萬化沄沄本自無。風簾隱几午眠餘。忽然惹動田家興。佳雨朝來滿一鋤。</text>
<title>次白江韻</title>,<text>三年臥起一床頭。每到黃昏耐百憂。參錯塞雲蒼間白。霏微簷雨洒還休。中原消息傳難審。故國江山見莫由。卽事羈危亦吾分。有誰騎鶴上楊州。</text>
<title>無題</title>,<text>雲月隱復見。淸風來座隅。愛此一床穩。不知淸夜徂。小詩未可意。吟詠聊自娛。群生雖殊品。千古竟同趨。賢愚俱泯滅。憂樂亦斯須。達人遺天地。寂寞道爲徒。理得物莫奪。心廣體自敷。祗宜安素分。何用歎窮途。</text>
<title>前韻</title>,<text>迷車欲返雪渾頭。屈指頹齡更可憂。一簣爲山終有益。涓流到海未應休。前人已遠知難及。此路多岐愼所由。離索幸蒙垂警策。却忘身滯古幽州。白首支離遼水頭。南音未解瀉幽憂。傳經素志生何晩。戀主丹忱死不休。功業謬期今管樂。行藏終愧古巢由。干戈滿地無歸處。海外誰言更九州。烏頭不白人白頭。百年未滿千年憂。遼東城郭此時改。天下甲兵何日休。雁足書成寄無處。羊腸路險歸末由。燕都翻覆一棊局。竟向誰家輸九州。</text>
<title>次韻</title>,<text>南風薰入舜絃歌。洛水文開禹導河。生晩苦遭陽九會。此心終奈古人何。混河流水碧迢迢。東注滄溟氣像遙。憶昔公孫最強盛。控弦十萬制全遼。千古沙場戰骨堆。尋思禍祟有從來。帝軒不刱干戈制。爭使英雄毒八垓。</text>
<title>詠柳</title>,<text>折取楊枝揷小庭。汲來寒井日三傾。忽然一夜生新葉。知是工夫養得成。人力故應參造化。能令枯柳發新靑。無根亦有回生理。何況吾心本自靈。</text>
<title>次韻</title>,<text>心如亂緖自多違。跡似孤蓬無復依。故鄕消息邈難得。中原君臣嗟已非。深山何處杜宇哭。落日但見昏鴉歸。不堪鬱鬱久爲客。土銼塼床生事微。</text>
<title>次鳳巖韻</title>,<text>萍蓬萬里阻明庭。目極雲山未了靑。一節三年良已苦。生全終是荷王靈。塵喧暫息月侵庭。坐愛爐煙細裊靑。喚却此心無一物。本來面目是虛靈。少年摛藻掞天庭。足躡雲衢步步靑。流落秪今成老朽。筆端還復有精靈。武皇雄略震王庭。雁塞烽煙不復靑。禮樂衣冠四百載。那知季葉有桓靈。楊子江深接洞庭。廬山鍾阜半天靑。東南王氣終難盡。知有英雄應地靈。曾栽松竹遍階庭。春夏秋冬一樣靑。最是月明人寂後。蕭蕭天籟韻含靈。共承明訓自家庭。昭代差肩嚲紫靑。浮世昇沈身外事。相期不愧此心靈。人來那復見行庭。眼暗無由更着靑。馬走車馳渾不管。祗邀明月照襟靈。將壇威望壓龍庭。前有衛靑後狄靑。誰似周家仲山甫。雍容尊俎抗皇靈。生前車馬鬧門庭。身後功名照汗靑。二者較來誰得失。秪輸端坐玩昭靈。</text>
<title>次韻</title>,<text>曾從鶴禁忝師賓。異數偏隆不佞臣。星月九霄瞻望遠。白頭猶作未歸人。曾聞旨酒燕嘉賓。今見西河滯聘臣。造物本來嫌美器。邑災寧獨坐竹人。樂散西周絶尙賓。天翻東海泣波臣。仲尼不得中行與。大過猶思獨立人。</text>
<title>新栽野卉</title>,<text>孤芳殿春色。移近旅窓虛。紅妬榴花艶。靑分柳葉疏。慇懃半簾雨。照映一床書。未許金盤薦。天涯恨有餘。異卉煩隣婦。孤根半帶泥。煙姿謝粧抹。野色入提携。怕雨啼痕濕。愁風舞態低。相看共飄泊。不語轉悽迷。</text>
<title>前韻</title>,<text>百卉都飛盡。春光久已虛。芳魂還有託。結習未云疏。蜂股團香粉。蝸涎巧篆書。風飄眞可惜。雨打尙看餘。薄陰初轉砌。疏雨不成泥。政愛畦芳近。無勞野榼携。燕輕時掠過。蝶懶故飛低。更惹騷人恨。歸心半已迷。</text>
<title>題輞川圖</title>,<text>靑山煙靄裏。古屋松林間。欲喚扁舟去。翛然更不還。山水自淸幽。丹靑添古怪。知是貴家翫。胡爲入張賣。君愛輞川詩。我愛輞川畫。願言翦一幅。安得幷州快。搨摹雖後人。本山右丞手。石老爲題詩。流傳應更久。鳳巖本是滄洲客。偶落人間歸思長。不用慇懃買此畫。君家自有淸隱堂。</text>
<title>贈韓生 聖任</title>,<text>棘屋前春勤見訪。書齋長夏數相尋。混河流水流無極。爭及韓侯一片心。三年流落在殊方。却認幷州作故鄕。何日上林飛白雁。與君携手度河梁。</text>
<title>次鳳巖韻</title>,<text>偶得隣居竝。從來託契親。台階新閣老。石室舊山人。眚災終不久。高誼更誰倫。愧乏蘇卿節。頻看北海春。早許交期列五倫。百年磋切在求仁。雲翔鸞鶴看珍羽。水落魚龍有側鱗。異地相逢顏鬢改。長年爲客橐裝貧。向來出處君應笑。錯擬區區蹇二臣。原韻博陸勳名已絶倫。西山節義亦成仁。自慙螻蟻唯求穴。敢擬鯨鯤欲振鱗。軒冕在天非所願。煙霞滿地不全貧。如何做錯風塵際。白首終爲負國臣。</text>
<title>柳</title>,<text>舊幹纔盈尺。新梢欲及墻。風煙含嫩態。雨露借榮光。但得栽培厚。終能日夜長。生成歸造化。未可用心忙。</text>
<title>贈徐秀才 卽漢人</title>,<text>漢闕書應上。陳蕃榻幾懸。相逢關塞外。憔悴更堪憐。</text>
<title>次鳳巖韻</title>,<text>一別江湖久未歸。秪留明月照苔磯。那能共趁新秋雁。矯翼雲端次第飛。</text>
<title>夜坐</title>,<text>雨洗炎天夕霧霏。淸風陣陣襲人衣。不知客裏流頭近。驚見簷端霽月肥。</text>
<title>再呈鳳巖</title>,<text>雲谷溪山人不歸。金臺煙雨鎖漁磯。更憐淸隱堂前竹。空自靑靑待鳳飛。金臺山石室別墅</text>
<title>口號</title>,<text>三千里外是秦京。二十一回遼月明。入夜秋期知不遠。草蟲先已有寒聲。雨溢遼河不可船。故園歸路轉茫然。谿堂寄在商山麓。高柳應聞第一蟬。</text>
<title>次鳳巖賜金買書之作</title>,<text>金賜賢臣眷獨專。廩庖餘澤到靑編。滿籝遺後知何益。一部殘經是寶傳。</text>
<title>庭柳一枝。爲風所倒。命少奚將繩縳住。謾賦。</title>,<text>裊裊隨風不自持。絲繩還解繫腰肢。楊妃醉後嬌無力。扶起雲鬟半欲欹。</text>
<title>謾吟</title>,<text>墻外奔車若轉雷。案頭黃卷淨無埃。朱炎不到澄涼地。璧月長懸玉宇開。一念初廻九地雷。幾年勞碌困紅埃。終須借取長風便。決盡浮雲萬里開。</text>
<title>喫氷 從石老得新方</title>,<text>玉屑霏霏色自嚴。調來蜂蜜倍淸甜。新方欲效南薰殿。獻御雖癡定不嫌。不怕人間火令嚴。嚼來寒玉齒生甜。新詩未用煩誇說。好事須防造物嫌。</text>
<title>讀易</title>,<text>箋註紛紜各出新。毫分縷劈轉迷津。欲從畫上求眞易。先向靈臺洗垢塵。</text>
<title>用前韻答石老</title>,<text>驪珠奪目未能持。六月淸風襲四肢。幸得秋來符吉讖。一筇山逕角巾欹。石老詩。有秋來主人去之句故云。此心灰寂入楞嚴。外物何曾問苦甜。契託平生是黃卷。默然相對兩無嫌。</text>
<title>用前韻答鳳巖</title>,<text>隱隱空中乍有雷。一番涼雨洗浮埃。相思咫尺泥街阻。羈抱多端誰爲開。枕中仙訣別求新。玉露團凝滿口津。不用麻姑千歲壽。坐看蓬海變沙塵。</text>
<title>次文徵明畫帖韻</title>,<text>玉洞淸幽不染塵。扁舟催泊暮江春。分明兩岸挑千樹。應有秦時避世人。疏林遠樹亂參差。斷岸崩沙浸綠漪。未許着人知有意。待吾乘興賞秋時。雨餘簷滴響潺潺。煙際纔堪辨遠山。淺渚潮生連岸闊。漁人獨自刺船還。林深隱屋纔分一。山斷歸帆忽作雙。對立橋頭兩無語。夕陽秋色滿前江。亂壑層岡深復深。邊江一樹着花新。孤筇落日歸何處。巖下松扉有主人。</text>
<title>次鳳巖七月一日韻 仁宗大王昇遐之日</title>,<text>龍髥已遠鼎湖空。七月甘霖歲屢豐。黃道一年瞻瑞日。靑丘千里囿仁風。遺民尙被前王澤。神化同歸造物功。絶域可堪逢此夕。只將雙峒。</text>
<title>次韻</title>,<text>潦霽秋天覺泬㵳。墻頭疏柳冷蕭蕭。牽牛淚灑銀河闊。斷雁聲和塞篴飄。浮世多端離又合。流光迭謝暮還朝。欲從文字窺前哲。老病侵尋齒髮凋。</text>
<title>別沈書狀 𢋡</title>,<text>邂逅天涯一笑同。如何告別太悤悤。繡衣驄馬王程遠。滄海桑田世事空。高樹亂蟬喧小驛。上林歸雁趁秋風。關西眺賞多樓觀。倘寄新詩慰病翁。</text>
<title>送潛谷 金相堉號</title>,<text>聖主尊儒日。元孫毓德初。玉成還異域。天遣近辰居。野磧秋仍早。嚴程暑未除。丁寧傅保地。努力莫躊躇。</text>
<title>次鳳巖七夕韻</title>,<text>倏忽銀橋架玉津。霓車寶襪淨無塵。休嗟天上良宵短。何限長年怨別人。</text>
<title>送人</title>,<text>殊方又喜故人來。尊酒殷懃得再開。別後音書何處寄。白雲千里雁初廻。</text>
<title>次鳳巖韻</title>,<text>本自崎嶇動有違。暮途添惹俗人非。只應離日無私照。黍谷今朝借暖輝。仙山何處訪參寥。秋入高空碧色迢。怊悵百年長往意。秪今羈繫鬢全凋。落日危途我馬班。秋風獨送雁群還。可憐一片天山月。夜夜流輝照玉關。故國歸期漸謬悠。暮雲回首塞天秋。此心政似西江水。日夜滔滔入海流。心空自覺捲無餘。俗陋猶聞聖欲居。坦腹便便從晝臥。箇中元自有詩書。年來學業漸抛荒。欲借淸談洗俗腸。會向馬江分一曲。扁舟隨意釣斜陽。</text>
<title>詠夜</title>,<text>暑令今纔退。沈痾頓欲痊。淸風簾外至。皓月樹梢懸。乍喜靈臺淨。新添玉宇姸。自然超悟境。渾似蛻秋蟬。</text>
<title>口號</title>,<text>三年流落阻秦京。病裏逢秋意自驚。詩癖老夫猶未已。強將新句要人評。</text>
<title>前韻</title>,<text>故國身難往。秋風病不痊。稍嫌孤榻冷。乍愛小燈懸。螢影流新照。荷花謝舊姸。向來眞自誤。頭白戀貂蟬。</text>
<title>感懷</title>,<text>屢驚新節候。凋盡舊形容。月冷蟲吟苦。天淸露氣濃。連年長作客。何日得歸農。亦有東家老。漂漂政似儂。流光人易老。末路道難容。鄕夢秋先去。詩情病後濃。此身如得返。何地不宜農。他日花源裏。扁舟試訪儂。</text>
<title>詠月 甲申</title>,<text>此月政堪翫。秋光霽後新。來從萬里海。滿却十分輪。暗淡纔分桂。蒼涼已襲人。淸輝如可攬。吾欲寄西秦。</text>
<title>次鳳巖韻</title>,<text>萬事浮沈春夢裏。百年生死蠹書間。不如掃盡三生債。坐對孤雲心自閑。</text>
<title>有懷</title>,<text>雲鴻自是鳥之微。順序翩翩南北飛。愧殺吾人不如爾。炎涼屢改未能歸。</text>
<title>卽事</title>,<text>手種嘉苗數十莖。已看新穗吐芳馨。無端夜雨和風急。玉倒珠翻滿一庭。池上蓮房幾百莖。門前稻畝有餘馨。秋來無限田家興。一任蒼苔遍小庭。</text>
<title>簡鳳巖</title>,<text>病臥涔涔着小床。半庭疏雨送微涼。故人咫尺頻參訪。一日相思正斷腸。</text>
<title>寄題遠憂堂</title>,<text>鏟岸臨流結屋新。水禽沙鳥好相親。江湖也自多憂思。落日危欄望北辰。</text>
<title>用前韻答鳳巖</title>,<text>日日添新稿。朝朝減舊容。愁多人易老。詩苦興難濃。未返蘇卿節。空思鄭谷農。羅浮山一半。早晩許分儂。搖落悲秋色。蹉跎惜暮容。塞雲寒漸薄。江霧晩仍濃。萬國皆酣戰。疲民豈務農。涼宵添漏箭。從此倍愁儂。</text>
<title>看易有感。次鳳巖。</title>,<text>硏朱點易曉窓開。寒日初昇屋角來。悟得先天無一語。水光山色共徘徊。人文肇自昊羲開。龍馬當年效瑞來。三聖相傳皆此事。力加探索莫徘徊。先天指掌圈圖開。親見庖羲面目來。霽月光風元灑落。草茵花錦任徘徊。河南覷破孔心開。元晦精尋姬彖來。千古微言如日月。未容中路暫徘徊。</text>
<title>前韻</title>,<text>西風吹捲塞雲開。碧落迢迢送月來。強欲題詩寄歸雁。夜深涼露獨徘徊。</text>
<title>再題遠憂堂</title>,<text>未可江湖着許憂。主人深意子知不。安危今日君恩重。欲把行藏問海鷗。</text>
<title>次鳳巖西瓜韻</title>,<text>本出西方種。今從北壤栽。園丁初摘到。隣客可邀來。頓覺枯腸潤。能令睡眼開。家僮愛佳品。收核謾盈杯。夏蔓收新實。春畦憶舊栽。團圓隨手轉。甜滑入喉來。玉露金盤徹。瓊漿碧盌開。可憐河朔會。當暑強千杯。美實生西國。群仙手所栽。葡萄爭得比。鴻鵠定銜來。翠籠擎初至。銀盤劈乍開。不煩承露掌。靈液自盈杯。原韻不省人間有。何從地上栽。翠雲籠月轉。丹液帶霜來。思吾餐雪苦。愧爾映氷開。欲解文園渴。如沾露一杯。</text>
<title>次鳳巖韻</title>,<text>百濟千年有故都。相公臺榭照江湖。浮雲興壞何須問。物色依然是別區。</text>
<title>次韻</title>,<text>明月流輝河色沈。誰家秋夜擣寒砧。三年塞外歸心絶。一片猶餘戀闕忱。重城鎖斷夜雲沈。夢裏猶聞月下砧。音信苦稀關路遠。美人那復記孤忱。露冷紗窓螢影沈。寒衣未寄急秋砧。閨人只怨歸時晩。豈識長慙報主忱。月掛西城簾影沈。夜深零露濕淸砧。回文欲織相思字。一字殷勤一寸忱。秋夜寥寥月欲沈。愁心亂杵未調砧。良人不念深閨恨。但信平生許國忱。</text>
<title>次鳳巖感春宮頒蟹韻</title>,<text>鄕關杳杳隔天涯。秋早遼河水白波。忽見飯監分郭索。三臣感淚我偏多。昭代叨恩未有涯。還從少海沐餘波。此生終愧商顏老。夜夜靑山入夢多。長安遙望白雲涯。夢裏猶尋鳳沼波。蟹甲頒恩還不分。寵光何翅十明多。</text>
<title>次鳳巖韻</title>,<text>幽廬曾寄水雲涯。塞外光陰劇逝波。十蟹居然上盤俎。故鄕風味領來多。橫戈出沒澗溪涯。風雨時時烝涉波。束縳如今歸我輩。猶張骨眼怒人多。</text>
<title>次韻</title>,<text>露冷蓮池褪舊紅。更憐靑子帶秋容。煩君爲折新房寄。令我詩情一倍濃。西風吹倒滿池紅。零落殘香誰爲容。試向靑窠尋小薏。箇中生意已春濃。</text>
<title>感蓮房再賦</title>,<text>東池曾種數莖蓮。一別從來三過年。結子開花渾不見。今朝對此倍茫然。脆實密排靑玉佩。翠皮團作露蜂窠。故園風物應如許。奈此鬅鬙旅髮何。</text>
<title>次韻</title>,<text>驚沙漠漠際黃雲。落日高樓一篴聞。傷舊感今無限恨。積成千斛與誰分。秋來別恨滿遼雲。何況悲笳月下聞。夢裏欲尋東去路。亂山千疊杳難分。</text>
<title>謾筆</title>,<text>絶域身猶滯。秋光日又深。霜凋北海髮。月照冷山心。詩橐有千首。裝囊無十金。長安望不見。惆悵暮歸禽。</text>
<title>次韻</title>,<text>群動紛紜看自別。所趨終是各歸家。獨憐遠客拚霜鬢。頻向殊方送歲華。塞樹風高聞旅雁。城樓月落動悲笳。愁來欲奏明妃怨。調急絃哀不可加。孤城四望但平沙。書信經時一到家。靑鏡自怜添白髮。東籬行復採黃華。凶奴豈識蘇卿節。塞曲猶傳蔡女笳。病雁久摧雲外翮。莫將虛彈故相加。</text>
<title>前韻</title>,<text>聞說南湖多勝致。竹林深處是君家。枯筇石逕携山色。短棹沙潭蕩月華。仙客暮年離石室。中原今日聽金笳。詩工政在途窮後。新格須看一倍加。老厭塵喧敗人意。駱山東畔晩移家。西溪流水諧心賞。北闕趨班愧鬢華。浮世百年風裏纛。塞天秋夜月中笳。主恩身計俱牢落。客夜寒更覺漸加。休將空寂說恒沙。泗水風煙是我家。但使靈臺添氣象。莫嗟銅鏡減韶華。時裁遠札傳秋雁。謾把新詩和塞笳。欲與韋編還宿債。前途倘見數年加。</text>
<title>贈別</title>,<text>搖落江天落照時。客中還作別離悲。殷勤欲問重逢日。流水浮萍不可期。</text>
<title>謾筆</title>,<text>王室仍多故。殊方久索居。病來詩課廢。老去道情疏。山水前緣在。經綸素計虛。江南有歸雁。吾欲寄家書。病臥虛齋十日強。忽驚向戶已生涼。百年憂患何曾了。無限靑山入夢長。客意誰相問。秋風已颯然。江湖新過雁。沙磧冷無煙。舊國靑山外。丹心白日邊。東隣兩詞伯。聊此結前緣。</text>
<title>春宮頒賜西瓜。次鳳巖韻。</title>,<text>昨夜星宮降月團。雪膚交映火珠丹。玉皇親許嘗金液。香露霏霏滿口寒。</text>
<title>前韻</title>,<text>老向詩壇欲避強。誦君新句齒生涼。窓前栽柳初嫌晩。白露濃時訝許長。</text>
<title>前韻</title>,<text>遼河秋味兩尖團。西域仙瓜玉剖丹。多荷前星借顏色。聯翩恩賜慰孤寒。</text>
<title>感懷</title>,<text>白露回新節。羈懷轉惘然。層城澄夕霽。疏柳淡秋煙。夢入鷗波外。詩成鳥影邊。出門時悵望。天路杳難緣。本自疏頑極。那能見未然。遠身丹禁日。臥病戍樓煙。白塔遼河外。長城渤海邊。孤飛華表鶴。千載有因緣。</text>
<title>別李秀才 稹</title>,<text>渥洼從古產龍駒。丹穴于今有鳳雛。留眼他年看騰翥。九宵四海在斯須。燕山杳杳浮雲外。鴨水迢迢夕照邊。此後相逢知有日。臨岐未免一潸然。平生吾友洛洲公。玉貌森然在眼中。幸遇佳甥差自慰。天涯此別又秋風。</text>
<title>次白江韻</title>,<text>八渡河流鬪轂雷。三遼野色接煙臺。家鄕已作三年別。懷抱何能一日開。病後越吟元自苦。秋來楚客轉生哀。詩中多少天涯恨。寄與征鴻故國回。原韻白首未堪憂國淚。黃昏更上望鄕臺。遼天鶴去秋將晩。函谷鷄鳴曉未開。漢月自來如舊識。塞鴻何事有餘哀。分明記得前宵夢。玉陛爐香滿袖回。</text>
<title>前韻</title>,<text>客意朝來殊未愜。臨江何處有高臺。蒼蠅點璧成三則。綠蟻浮尊要一開。寒早塞樓歸燕急。月明滄海斷鴻哀。千磨萬折餘無幾。錯道愁腸日九回。</text>
<title>偶吟</title>,<text>八月新涼候。三年久客情。手中餘漢節。雲外是秦京。儒術曾何補。功名只自驚。東湖煙水足。早晩濯吾纓。</text>
<title>次白江韻</title>,<text>心空纔一寸。萬象自森然。淡若籠沙月。輕如渡水煙。攬來如可翫。推去更無邊。欲得回眞照。先須洗衆緣。數日病若。頗爲詩障所惱。用此自警。且以相勖。原韻元來方寸地。本體自澄然。莫使塵侵鏡。還如月掩煙。有時無着處。不識在何邊。但學惺惺訣。終應絶俗緣。</text>
<title>夜吟</title>,<text>客睡那能着。鄕愁未易忘。燈花靑近壁。蟲語冷依床。天上星辰遠。頭邊歲月忙。平生報主意。唯有淚雙滂。</text>
<title>前韻</title>,<text>碧梧霜墮暮砧催。衰意逢秋欲上臺。憂患人間無日了。甲兵海內幾時開。陰磧草腓鷹擊迅。陣雲樓迥▒聲哀。江南魚稻寬閑地。坐送群鴻一一廻。</text>
<title>有感簡鳳巖</title>,<text>萬事關天豈可違。秋風歸計又參差。平生學力今須見。處險能亨道所隨。處世從來動有違。喜君心事不參差。尋常步屧中秋月。贏得淸光在在隨。</text>
<title>李靜叔八駿圖</title>,<text>穆王昔日行千里。此畫依然是八龍。鬪臥騎牽雖異態。色毛筋骨摠眞容。人間幾閱腥塵染。卷裏猶看墨迹濃。更被使君垂拂拭。始知神揔有遭逢。</text>
<title>示鳳巖</title>,<text>物情隨地別。秋色逐年同。截塞風如劍。當天月似弓。雲鴻看漸盡。戍角聽難終。何日秦關曉。歸鞭與子東。</text>
<title>次鳳巖韻</title>,<text>村盤思劈蟹。野酌合傾匏。鷗鷺投新契。風塵謝舊交。不才便養拙。隨分卽安巢。政是秋高後。看吾一擧鞘。</text>
<title>夕</title>,<text>落日寒光暗。餘霞暮色斑。層城纔及閉。孤客倍思還。月細弦初上。林疏葉正殷。應知半夜夢。遶遍萬重山。</text>
<title>新月</title>,<text>雲際娟娟月。如眉復似梳。靑天自來去。素質信盈虛。客夜鳴鍾後。涼秋過雁初。沈吟未能寐。風露滿衣裾。</text>
<title>次寄柳下</title>,<text>天涯衮衮送流光。八月西風已作涼。無限鶺鴒原上意。塞天千里夢魂長。雲間微月有新光。秋色蕭蕭雁帶涼。三載牧羝何日乳。算來餘齒未全長。</text>
<title>白露</title>,<text>昨夜白露下。江城秋氣多。蕭蕭動風色。摵摵響林柯。海內兵仍滿。頭邊髮盡皤。男兒四方志。歲月轉蹉跎。</text>
<title>志士</title>,<text>志士惜日月。事業當及時。每遇秋風起。倍作徂年悲。矧茲羈旅苦。日覺齒髮衰。學術竟何有。經綸眞自欺。居然成遲暮。古人不可追。慘淡兵氣黑。陰風日夜吹。沈嘆坐終夕。此情當告誰。</text>
<title>詠庭前種秫</title>,<text>香秫秋來玉粒新。飛飛黃雀似相親。從他唼喋輸黔觜。不復驅除意甚眞。</text>
<title>卽事</title>,<text>秋色蕭蕭獨掩門。飛鴉無數度黃昏。建州風俗看來慣。日日城中社鼓喧。</text>
<title>次鳳巖韻</title>,<text>曾聞野石欺和璧。或把山鷄擬鳳凰。世俗豈知眞與贗。白頭黃卷誦三王。</text>
<title>呈鳳巖</title>,<text>作客未云苦。求仁是所安。耳邊多北語。頭上有南冠。野色侵江闊。城陰帶雨寒。秋風送歸雁。天路正漫漫。</text>
<title>前韻</title>,<text>心體本無物。太空恒寂然。撥灰元有火。剖璞自生煙。證在金沙上。光輸水月邊。十分淸淨地。那得惹塵緣。此歲行將晩。歸期轉杳然。寒驚八月露。愁織萬重煙。落日飛鴉外。秋光斷雁邊。稚兒隔千里。怊悵見無緣。</text>
<title>前韻</title>,<text>西塞三年滯。新詩千首多。心肝懸北闕。身世入南柯。八月露華白。孤臣霜鬢皤。非君數相訪。何以慰蹉跎。擧目黃沙遠。搔頭白髮多。窮鱗依涸轍。羈鳥集危柯。病覺莊吟苦。嘲從華腹皤。此心元自在。吾道未蹉跎。妙意難容說。工夫豈在多。道存庭畔柏。人睨手中柯。但愛室中白。寧嫌鬢上皤。縈囱香一縷。身世任蹉跎。</text>
<title>次鳳巖韻</title>,<text>凄凄邊日冷。慘慘朔雲黃。身在百年苦。名留千古香。塞垣秋易盛。孤枕夢難長。搖落風霜裏。誰憐碧蕙芳。寥落空山裏。崚嶒一老槎。秋來無復葉。春至豈生花。苔蘚年年蝕。風霜日日加。尙能含古韻。淸夜奏簫笳。</text>
<title>簡鳳巖</title>,<text>我自慙崔瑗。君須似李膺。門知當日峻。銘豈後人稱。旅館逢秋夕。淸樽共夜燈。却疑山榻畔。相對兩禪僧。結交四十載。共迫崦嵫期。我視眼增暈。君行脚較遲。秋風淹絶域。愁緖劇棼絲。晩節且相勖。無爲浪自悲。紫塞猶爲客。靑山舊有期。金丹如可化。歲月未嫌遲。栩栩莊生蝶。哀哀墨翟絲。那能挽天漢。洗盡百年悲。出門頻悵望。又恐誤秋期。野水浮空迥。頑雲釋嶠遲。道窮天所械。身在命如絲。滿目風沙裏。那堪鼓角悲。</text>
<title>送李靜叔</title>,<text>共作殊方客。相從幸接籬。如何萬里別。又値九秋時。少海旌旗遠。中原鼓角悲。十年剛制淚。爲爾一漣洏。別路煙塵外。交情父子間。我今渾白髮。君亦損朱顏。社稷雙流涕。乾坤兩觸蠻。臨岐不能語。默默視刀環。</text>
<title>燈下有懷</title>,<text>籤籌添漏永。瓮牖納涼新。黃卷宜相對。靑燈可稍親。眼昏嫌細字。人遠有芳塵。白首嘐嘐意。非君誰爲陳。秋分嗟又近。夜刻漸應脩。未有人相問。空慙影獨留。年衰多健忘。心弱受閑愁。不是崔亭伯。胡爲遼海頭。</text>
<title>次韻</title>,<text>西風吹欲盡。未許帶人歸。塞月盈虧數。關楡曉夜稀。不曾逢遠信。那復寄寒衣。往往還家夢。蘧然覺却非。碧海千層湧。頑雲萬里開。靑冥若無倚。寶鏡自何來。灑盡孀閨泣。吹殘戍笛哀。十分圓魄滿。只恐曉鍾催。</text>
<title>謾詠</title>,<text>薄雲西日淡無晶。萬戶炊煙處處生。坐數歸鴉渾欲遍。一壺誰慰此時情。何處緗簾捲水晶。新愁欲共月俱生。寒衣未寄天霜重。目斷關山無限情。雲母屛開映水晶。翠帷綃薄曉寒生。欲縫衣袴傳西塞。刀尺裁量倍有情。閨思</text>
<title>次鳳巖韻</title>,<text>從官西去幾時歸。秋晩燕關日少暉。憂國十年今若是。血痕偏濕舊臣衣。人間岐路有東西。天下風塵萬里迷。剛恨祖生偏喜事。中宵起舞爲鳴鷄。三年留北海。萬里送前星。落日燕雲遠。秋風漢節零。關河經若戰。草木帶餘腥。報主平生意。猶看一劍靑。</text>
<title>別李靜叔</title>,<text>絶域相依僅廿蓂。從來托契到忘形。悲歌今日遊燕市。彩服何時近鯉庭。宇宙百年雙別淚。波濤萬里兩浮萍。知君早有凌霄氣。會見天風送鶴翎。</text>
<title>贈別</title>,<text>旅次同淹泊。今朝異去留。傷時增錯莫。惜別更夷猶。塞日收殘暑。關雲帶早秋。歸途有佳句。爲寄破牢愁。</text>
<title>有感</title>,<text>秋風廣寧路。西日古遼河。楚老攀車泣。燕人擊筑歌。未堪聞別鵠。況乃動哀笳。不謂天津水。今成血染波。</text>
<title>效古</title>,<text>晩來疏雨冷霏霏。路上行人猶未稀。聞說單于移毳帳。家家結束事鞍鞿。</text>
<title>次白江韻</title>,<text>李叟有佳句。吾軍亦足張。奔濤來滾滾。古韻逼蒼蒼。陶謝先鳴晉。蘇陳豈讓唐。論詩似花品。誰是色兼香。正看天宇廓。還愛月弓張。秋入銀河白。晴增塞嶠蒼。蘇卿曾返漢。杜甫竟歸唐。莫使重陽酒。終辜野菊香。</text>
<title>詠月</title>,<text>好是中秋月。淸光夜夜多。纔分蟾半腹。旋見桂交柯。涼露霏霏濕。輕雲冉冉過。莫敎催向滿。將奈易虧何。</text>
<title>前韻呈鳳巖</title>,<text>君年今六十。較我一年多。霜雪慙衰鬢。珊瑚映碧柯。同爲海上徙。頻許月中過。欲和陽春調。其如才薄何。明月一年色。爭如今夜多。嚴霜先碧桂。密葉謝寒柯。空闊元無礙。團圓此莫過。最添詩骨冷。佳句到陰何。</text>
<title>感懷</title>,<text>此日不可度。邊陰動宿痾。悲風撼寒鐸。聲到旅窓多。白露凋翠柳。病葉鳴寒柯。出門望京邑。山高水增波。還坐掃一榻。香煙繚委蛇。床頭對古易。奈此奧義何。新知苦難進。舊學嗟已訛。憂患聖人心。炳炳諒匪他。所希無大過。餘生任蹉跎。</text>
<title>月下訪鳳巖。適値就寢。悵然而還。</title>,<text>詩思撩人夜不眠。山陰興入子猷船。柴關深掩無人應。題鳳歸來月滿天。次韻輾轉纔成半夜眠。西風夢落泛湖船。那知月下門還掩。不覺台星動塞天。鳳巖</text>
<title>次韻</title>,<text>睡覺虛窓曉色微。樹頭餘露滴霏霏。忽驚剝啄傳新句。照眼隋珠滿室輝。渤海連天闊。遼山入望尖。胡笳數聲發。客淚幾行沾。舊國頻歸枕。高秋獨下簾。平生杜工部。三載蜀中淹。明月殘鐘夜。關山遠客情。詩篇聊自慰。樽酒與誰傾。天上秋風落。人間萬事更。若爲成羽化。吹徹鶴邊笙。</text>
<title>示鳳巖</title>,<text>淸隱堂前夢。迢迢漢水南。江聲喧白馬。霜色到黃柑。浮世何多故。羈懷正不堪。猶餘杖屨興。月下影成三。大野通夷夏。長江界北南。故山思拾栗。紫殿阻分柑。謬荷天恩重。何曾瑣力堪。中宵渾不寐。坐到鼓聲三。秋聲連朔漠。歸夢落東南。舊逕荒松菊。新香冷柚柑。異鄕愁獨滯。衰境病難堪。頭白空遐想。仙山海上三。</text>
<title>夜吟</title>,<text>異俗誰相語。齋居默似僧。江山千里夢。風露二更燈。古易床頭掩。新篇卷裏增。邊寒欺故絮。布被欲生稜。東郭耕田叟。南湖把釣翁。胡爲來絶塞。況復値秋風。月下吟詩苦。雲端戀闕同。相看俱暮齒。飄泊任萍蓬。</text>
<title>棲鴉歎</title>,<text>月白星稀烏夜啼。繞樓三匝未安棲。高飛隨意天衢闊。底事徊徨着處迷。</text>
<title>次鳳巖韻</title>,<text>共作他鄕客。相看兩禿翁。長思西掖月。久厭北方風。此日安危際。當時出處同。窮途荷相勉。麻直自扶蓬。昔擬隆中老。今成塞上翁。枯葵猶向日。病驥亦嘶風。禮樂三韓古。干戈四海同。太平難再見。衰疾鬢如蓬。</text>
<title>次韻</title>,<text>南溪秋色滿空山。詞客天涯且未還。靑海城頭一輪月。祗應流影照秦關。愁裏光陰夢裏山。斷鴻嘶盡暮雲還。班生早有封侯志。白首猶思入漢關。黃塵漠漠暗胡山。獵騎呼鷹日暮還。萬里築城終底用。秪今唯有漢時關。塞下曲縹緲彤雲海上山。玉皇朝罷衆仙還。看棊調鶴無餘事。花下珠扉白日關。游仙詞卜居當日傍靑山。城裏紅塵未擬還。爲感君恩聊暫出。秪今飄泊阻鄕關。</text>
<title>前韻</title>,<text>身似驚弦雁。心同入定僧。西風涼滿榻。疏雨夜侵燈。昭代名還辱。窮途志益增。詩情秋更苦。瘦骨日稜稜。</text>
<title>次韻</title>,<text>秪在此城內。頻移數篋裝。客居終未定。詩債獨難忘。病鶴偏愁月。寒松肯怕霜。應知千載後。名共混河長。</text>
<title>別庭柳 是日自南館移世子館</title>,<text>日日相看朝復暮。忽驚秋色已蕭然。風枝露葉偏啼恨。別後重逢未有緣。</text>
<title>雷電</title>,<text>燁燁雲間電。轟轟天上雷。政當霜節近。忽送雨聲來。遠客愁無奈。頑陰密不開。明朝鶴駕發。腸斷曲城隈。高秋八月後。天地已收雷。久客從屯滯。中宵有震來。且須衣服坐。終見笑言開。莫待堅氷至。先歸淸鴨隈。殊方愆節候。半夜有驚雷。雨注千盆側。江喧萬馬來。秋陰連日閉。霽景幾時開。愁殺南冠客。猶淹北海隈。</text>
<title>前韻</title>,<text>柳州曾種柳江邊。每讀淸詩爲愴然。我亦窓前勤手植。可憐難保一年緣。辛勤種爾此墻邊。半夜西風冷颯然。令我一朝生別恨。與誰他日作新緣。</text>
<title>次答鳳岩</title>,<text>三月春風渭水邊。別來魂夢每依然。今年倘許聯鑣去。更與殷勤結舊緣。一株栽向塞城邊。灞岸春光却宛然。造化生成吾豈敢。待君黃閣了前緣。</text>
<title>次韻</title>,<text>尙怜城上笛聲春。況對庭前露葉新。怊悵今朝忽成別。舞腰嚬黛向何人。五柳曾栽南澗春。別來枝葉幾回新。裁詩與報先聲去。匹馬東歸是主人。</text>
<title>二十日。儲宮發瀋向燕。意欲拜送。力疾出西城。候于佛寺之側。聞儲宮已由他路發行。缺然而還。是日移寓上館。感而有作。情見于詞。</title>,<text>催鞭出西郭。秋色正蕭蕭。稍愛秖林近。難攀鶴馭遙。虛瞻夕陽路。未及永安橋。雪涕還空館。重門鎖寂寥。</text>
<title>次韻</title>,<text>皇天無老眼。人事到今朝。敢恨東歸晩。難堪北望遙。朱旗風閃閃。白日馬蕭蕭。執靮多才俊。終須早渡遼。</text>
<title>佛寺</title>,<text>郭外有迦藍。金銀寶氣涵。纔容柳下憩。未許佛前參。野釋皆殊舌。經文定幾龕。歸時倍惆悵。誰與共禪談。珠宮入蔚藍。雲影迥相涵。講榻天花落。齋鍾曉偈參。梵書傳貝葉。金像照禪龕。只恨方音別。難成半日談。</text>
<title>敬次壁上韻</title>,<text>關山遠。塞天長。金鞭赴絶域。畫閣凄餘香。庭中有奇樹。零落經新霜。三叉河北盤山月。萬柳莊西燕塞雲。長安回首五千里。消息應須隔歲聞。南來北去一涕淚。海內兵甲何紛紛。秋分過。夜刻長。金缸照孤夢。寶鴨凝餘香。西風日已高。白露成微霜。金笳吹徹關山月。玉宇澄潤無纖雲。棲鴉落魄城頭號。候蟲悽切床下聞。自是光陰有代謝。浮生萬感徒繽紛。</text>
<title>朝起</title>,<text>朝日上高城。窓間几案明。老知書有味。困覺道須亨。慕古人誰在。開來意固精。白頭成鹵莽。深愧負平生。</text>
<title>次韻</title>,<text>天涯送春宮。客裏過秋夕。浮世諒多感。流光眞可惜。故人同旅寓。談笑膝相促。莫嘆室無虛。仰視日月白。日覺前星遠。長瞻北極尊。無由近丹陛。何處是中原。自古殷憂啓。于今敎化敦。太平行復見。休恨眼花昏。慕道須相勉。評詩敢自嫌。驥蹄千里闊。鸞翮萬人瞻。素月新生海。淸風好捲簾。年來托意處。江表有陶潛。苦恨生時晩。難追邃古隆。湯仁恩解網。禹德想卑宮。迹限籠中窄。神遊卷裏融。喜君詩見寄。忠厚邁王風。</text>
<title>遊鳳林大君舊館</title>,<text>河間留寓舍。秋色日凄涼。病柳猶含翠。寒花未吐香。題詩仍舊壁。行李又殊鄕。薄暮胡笳發。愁人更斷腸。</text>
<title>春宮發行三日。有感而作。</title>,<text>天時行晼晩。人事易悲涼。落日遼河渡。西風野菊香。有詩偏寄恨。無夢不歸鄕。莫遣成追憶。當時已斷腸。</text>
<title>前韻</title>,<text>羈蹤咫尺阻南門。塊處從晨便到昏。還笑靑郊謝病日。林莊猶恨近人喧。</text>
<title>病鶴</title>,<text>早知胎化羽。誰使睫垂眸。影冷虛庭月。魂傷碧海秋。哀音如有訴。遠客倍生愁。待得霜毛長。從渠萬里遊。</text>
<title>有感</title>,<text>秋色遂已暮。關河霜露滋。伶俜蘇武節。搖落宋生悲。萬品隨元化。三光運四時。群芳漸凋歇。恐誤美人期。絶塞光陰晩。孤臣涕淚滋。故園千里夢。浮世百年悲。蟲語侵燈夜。爐香結篆時。自怜荒落甚。不與古人期。</text>
<title>次病鶴韻</title>,<text>皓態雲縹緲。珍毛雪飄颻。翩然逸翰擧。天路邈以遼。仙人所驂駕。碧落伴笙簫。倏忽東復西。天風送蕭蕭。造物忌殊異。奇禍爾所招。誰云大翮長。曾未若鷦鷯。丹頂減舊耀。玉趾傷偏凋。風塵跡一誤。蓬海首空翹。嚴霜墮瑤草。落月愁琳霄。佐卿傷亦甚。令威去自遙。人間羅網足。物外煙霞饒。斥鷃笑大鵬。鸞皇困鴟鴞。哀哉豈獨爾。黽勉甘寂寥。</text>
<title>初度日有感</title>,<text>功名安用畫凌煙。白首流離衆目憐。絶域再逢初度日。餘生能復幾回年。九州擾擾爭蠻觸。一室區區守簡編。摠爲君親恩未報。獨將危涕洒秋天。邊楡葉盡冷疏煙。遠客逢秋只自憐。蓬鬢千莖凋壯志。梅花三弄惜流年。夙心炳炳期完璧。晩學嘐嘐慕絶編。莫把離憂損眞性。世間何事不關天。老眼昏花侶着煙。危途同病且相憐。虛傳美醞堪千日。實怕寒宵敵一年。新句喜看靑玉贈。舊棲空憶白茅編。向來榮辱悠悠事。不敢尤人更怨天。</text>
<title>余初度之明日。乃鳳岩先忌。鳳岩有詩。語甚悲苦。竊有所感。步其韻以答之。</title>,<text>昨夕君先諱。前宵我始生。可憐俱異域。無計薦微誠。孺子終天慕。當年愛日情。秖今雙白鬢。相視各呑聲。</text>
<title>次鳳岩韻</title>,<text>鶴駕淸秋遠。星宮白晝關。相逢燕父老。未改漢河山。今古一流涕。乾坤餘厚顏。百年詩有債。聊復爲君還。</text>
<title>前韻</title>,<text>凄凄寒目少光晶。獵騎初還暮靄生。鞲上白鷹時掣臂。草間狐兔更關情。</text>
<title>有感</title>,<text>丙子蒼黃夢亦驚。孤成四面障雲平。分明宗社當年計。辛苦關河萬里行。舊邸未堪供宴息。新堂須待略經營。秋風又是燕山路。月下空聞病鶴鳴。舊館今寥落。孤臣獨滯留。衣冠驚異俗。笳鼓怨淸秋。日下無來使。天涯有此樓。平生思報主。老病恐長休。強欲上高樓。層梯未半休。豈唯憂病脚。還恐惹鄕愁。簾捲夕陽入。庭空孤鶴留。羈懷自多感。況復屬悲秋。久客仍多病。流年已向殘。獨憐孤鶴瘦。誰悶敝貂寒。塞柳先霜隕。戎葵帶露丹。層城四面合。何處望長安。江山歸路遠。宇宙此生殘。戍角凌風迥。村砧擣月寒。露華無數白。霜葉幾回丹。莫怪沈吟久。新詩字未安。</text>
<title>詠畫</title>,<text>汹汹溟波動。浮浮樓艦危。松杉看盡偃。知有海風吹。隱映朱樓迥。岧嶤粉塔尊。行人如蟻鬧。橋外夕陽分。</text>
<title>有懷</title>,<text>寧飮浿江水。不食混河魚。土壤豈云別。人情懷素居。華軒非我戀。親友久相疏。但願靑門外。瓜田手自鋤。短衣看射虎。長鋏歎無魚。不爲君恩重。誰能此地居。塞笳吹月冷。關柳着霜疏。驥子終相見。園蕪數遣鋤。</text>
<title>卽事</title>,<text>黤黮雲容改。江風送雨來。林疏病葉墜。天遠斷鴻哀。盡日常扃戶。他時一上臺。異方吁可怪。八月再聞雷。</text>
<title>前韻</title>,<text>慘淡開雲暮。蕭條旅鬢殘。爐煙縈榻細。江雨灑簷寒。懶拙從嘲白。衰遲愧服丹。京城少來使。誰爲報平安。</text>
<title>有感</title>,<text>江城吹角夕陽邊。九月霜風滿塞天。浮世幾回蓬海淺。上林空有雁書傳。謫仙苦被金經誤。中散終嗟石髓堅。欲向東籬採佳菊。朔雲荒磧意茫然。</text>
<title>秋雨</title>,<text>秋霖暴漲沒行車。平地奔湍勢決渠。少海旌旃應已遠。至尊調攝定何如。孤臣涕淚關河外。直隷生靈戰伐餘。九月雷霆吁可怪。夜深殘燭整冠裾。</text>
<title>呈鳳巖</title>,<text>黃沙白草四無邊。搖落霜風萬里天。麗代舊疆猶可記。管寧遺跡竟誰傳。新詩未洗千秋恨。苦節須看百鍊堅。當日東京重班掾。早將文字勒燕然。西來嘿嘿逐氈車。政見摩尼照濁渠。萬事卽今眞咄咄。此心隨處任如如。風流文雅知誰似。廊廟從容定有餘。自愧龍鍾百無用。歸時但願許聯裾。曾聞福德東方照。誰謂台躔北海臨。五字河梁有新句。千年流水入孤琴。天崩地拆驚今日。雪壓霜摧見苦心。昨夜西風吹雁盡。燈前欲動越鄕吟。</text>
<title>偶題</title>,<text>霜風一倍作寒威。斗覺鎌稜生客衣。千里塞城人抱病。百年塵世事多違。鶺鴒有恨長相憶。烏鵲無情空自飛。強欲裁書報鄕國。眼花隨筆不成揮。</text>
<title>九月四日又雷</title>,<text>朝來格格風威緊。向晩雷聲殷塞雲。病客未堪乖節候。異方那解察乾文。三韓本自分疆埸。百里從知異聽聞。常似震來天所福。誰將此語獻吾君。</text>
<title>是日雨雹</title>,<text>造化眞難測。陰陽頃刻殊。雨風元倂勢。雷雹豈同塗。野色時明滅。窓光乍有無。題詩記朝夕。聊復一嗟吁。</text>
<title>前韻</title>,<text>常慕平生臺孝威。不將簪笏易蘿衣。從知夙賞超方外。未是今人與我違。隨意嶺雲閑自在。近身沙鳥靜忘飛。神交千載嵇中散。報謝山公爲發揮。</text>
<title>呈鳳岩</title>,<text>巖棲曾寄錦江濆。竹岸蘋汀多白雲。老蚌珠胎看澤潤。少微星象動天文。身邊紫綬吾何與。谷裏幽蘭世自聞。暫滯龍庭亦无妄。早歸螭陛奉明君。</text>
<title>次鳳巖韻</title>,<text>黃沙四面起秋聲。寒日蕭蕭邊馬鳴。百雉古城蟠地壯。千層新塔倚天明。連雲二嶺疑無路。朝海長江似有情。欲爲蒼生洗兵甲。九霄銀漢力難傾。怜君少小占名聲。晩向詩壇又大鳴。自信高才最淸俊。不知雙鬢已分明。聯翩豈敢爭華藻。陶寫猶堪暢性情。共荷國恩醻未得。枯葵長向太陽傾。</text>
<title>有感</title>,<text>九月風高天雨霜。一年佳節臨重陽。應知此夜鬢添白。借問誰家菊有香。客子未歸歲時晩。舊遊如夢江山長。少陵枉作登高恨。郪縣涪江猶我鄕。山沈海倒六鼇霜。雨伏雷行慘不陽。瞥眼已驚塵劫壞。滿頭誰揷菊花香。客心鬱鬱一城窄。塞路悠悠二嶺長。愁至莫辭蘆酒薄。酌多終到黑甜鄕。</text>
<title>感古。用鳳巖韻。</title>,<text>武皇威略萬方加。南北名王盡乞和。詩到柏梁新刱體。獵廻五柞每誇多。文成羽服金門侍。阿母雲輧白日過。西祀東封意未已。悔心垂老感汾河。一自孱孫亂漢家。娥眉西嫁老黃沙。昆池織女虛秋月。上苑飢鴉啄古槎。北伐威聲收震電。東封遺躅落殘霞。金根豹尾無消息。司馬門前野草花。</text>
<title>九日次石室韻</title>,<text>遠客不曾看曆日。雲間朝暮南飛雁。忽聞今日是重陽。強買村醪傾一盞。</text>
<title>九日</title>,<text>生平不淺登高興。塞館那堪閉夕陰。萬里河山千古恨。百年天地此時心。東湖稧事黃花酒。雲谷秋光赤葉林。多少勝緣難再得。白頭飄泊到如今。</text>
<title>次鳳巖韻</title>,<text>慙吾舊學飯炊沙。喜子新篇錦照霞。千里客遊生白髮。故山秋色到黃花。周人計日瞻歸舃。漢節淹年阻返槎。早覺此心無住着。未須空憶夢中家。</text>
<title>題畫</title>,<text>層樓輝映小窓間。擾擾千夫往復還。馱駕驅牽非一狀。驢牛駝馬亦多般。指揮題品煩詩叟。目擊從容慰病顏。欲乞高文爲畫記。可憐谿谷已荒菅。</text>
<title>詠菊</title>,<text>九月寒花未拆房。拆來靑蕊帶微黃。孤根失所邊霜早。手裏猶聞細細香。</text>
<title>次鳳巖韻</title>,<text>莫遣辛勤鬪韻強。邇來文苑久抛荒。論交末路眼多白。待罪明時髮已黃。紫塞三年人臥病。南湖千里雁隨陽。看君正似高常侍。到老新詩錦作腸。</text>
<title>用前韻呈淸陰</title>,<text>四幅鮫綃掛壁間。獨分煙浪爲輸還。怜公畫癖老逾甚。顧我詩情淸一般。信筆唱酬聯巨卷。隔窓言笑破愁顏。心知雅度多包納。不以絲麻捨蒯菅。四畫皆石室導買。石室最愛風濤一幅。輟而還之。有此作。次韻少日追遊翰墨間。暮年心力倦知還。尙怜畫史通三昧。正喜天機出百般。好事蒙君分寶軸。小裝隨處對孱顏。圖書一室生涯足。歸卜幽廬蔭露菅。淸陰</text>
<title>詠畫。次石室韻。</title>,<text>鼉作鯨呑接太陰。欲登彼岸杳難尋。但看巨艦安如屋。誰識篙師苦用心。原韻峽束江盤白日陰。怒濤中裂幾千尋。長風破浪今無力。對此悠然萬里心。</text>
<title>前韻</title>,<text>白日風濤忽作陰。蛟龍窟宅頫千尋。百靈顚倒舟人笑。遇險方知不動心。</text>
<title>又次石室韻</title>,<text>黑浪呑空失大湖。紛紛迷路泣楊朱。此船定是南人馬。錯遣吳山入畫圖。原韻萬里風濤接五湖。初疑越舸載陶朱。超然行色應無此。定是龍驤出峽圖。</text>
<title>前韻</title>,<text>不是三江定五湖。彩船欄檻爛靑朱。知公興足煙波裏。佳句殷勤一幅圖。當年講道在鵝湖。眞贗誰分陸與朱。太極精微須默悟。本來無象可容圖。次韻曾聞幽想在江湖。今日工夫點易朱。不用虞卿紹絶筆。從君還欲演河圖。石室</text>
<title>夜詠</title>,<text>寥落空齋獨下帷。半窓明月似相窺。吾衰不復周公夢。世亂偏嗟萇楚詩。千里家書孤雁寄。一秋羈思暗蛩知。浮生南北隨緣足。莫許閑愁到兩眉。</text>
<title>前韻奉呈石室</title>,<text>尋梅一夢到西湖。報客仙禽頂有朱。欲乞徐煕摹冷淡。暗香無迹自難圖。</text>
<title>次鳳巖韻</title>,<text>人情有七樂兼哀。世故相煎老病催。別夢每尋棠棣樹。佳辰已負菊花杯。萍蹤南北誰能那。塞月虧圓定幾回。此夜此心無與語。案頭詩卷掩還開。</text>
<title>悼具監司景輝</title>,<text>白首那堪賦七哀。天時人事苦相催。停雲落月餘雙淚。宿草孤墳負一杯。存歿悲歡皆夢幻。古今疑信是輪回。書中八字臨終語。篋裏深藏不忍開。</text>
<title>前韻</title>,<text>少時曾下董生帷。咫尺林園未肯窺。三代質文歸損益。百王治亂在書詩。身逢聖主頗輕許。事謬當年不早知。欲向暮途尋舊業。可堪霜雪滿鬚眉。</text>
<title>次鳳巖韻。悼具景輝。</title>,<text>一哭天涯淚雨零。回思玉節闢新營。憂勞抵死醻恩地。繾綣平生向我情。泉下有期終寂寞。夢中相見未分明。撫孤他日銘心事。不奈殘年病葉輕。</text>
<title>前韻再呈石室</title>,<text>長怜仙鶴老人間。自幸瓜投隋璧還。早是盛名驚一代。向來多難劇千般。詩含古韻追風雅。筆照花牋逼柳顏。寓意丹靑知有以。盡携泉石到榛菅。</text>
<title>前韻</title>,<text>靑山迢遞塞雲秋。行斷西風驚旅雁。強欲登高作重九。白頭誰勸黃花盞。</text>
<title>次韻悼羅夢賚 萬甲</title>,<text>頭白人間萬事危。北扉風雪哭君時。彈丸傍伺不曾悟。畦畛太疏眞可悲。聖主寬仁豈終棄。九原冥漠已長辭。排閽折檻平生意。應有他年太史知。</text>
<title>次韻</title>,<text>愁心欲上望鄕毫。好事誰能送酒來。塞雨倂驅秋色去。家書半雜淚痕裁。危機多閱語難盡。徂歲漸闌人未廻。枉却年年九日醉。黃花從此不須開。</text>
<title>次悼亡韻</title>,<text>親舊哀音次第聞。又將雙淚哭秋雲。槐庭種德從文翼。蓮閣留香屬令君。一札前春怜我病。百年餘日與誰群。他時鷄絮銅津路。白首空悲宿草墳。</text>
<title>次白江明妃出塞圖韻</title>,<text>畫手何人妙入神。故敎衣帶減腰身。新粧豈爲單于喜。絶艶還添西子嚬。馬上琵琶秦塞月。夢中花柳漢宮春。和親正誤當年事。不獨黃金枉寫眞。原韻龍眠筆下巧傳神。馬上明妃畫裏身。毳幕謾誇供帳盛。愁容還入翠眉嚬。羅巾尙濕昭陽淚。靑草終留紫塞春。黃金枉却毛延壽。千載丹靑此是眞。</text>
<title>詠月次亮兒韻</title>,<text>孤月生滄海。淸光萬里開。會須乘興去。飛上百層臺。</text>
<title>次白江韻</title>,<text>世情看似秋雲薄。衰髮還隨病葉零。萬死一心猶未白。百年雙眼爲誰靑。莊生謾說諸侯劍。蘇武終淹老上庭。莫使窮途凋壯志。只應天象動文星。原韻故國心隨歸雁沒。孤臣鬢與節旄零。天寒却恐陰山白。眼暗偏迷岱嶽靑。齊士高風東有海。漢家何日北無庭。乘槎已向河源路。欲問牽牛織女星。</text>
<title>次悼亡</title>,<text>歲晏關河百感生。故人存歿更關情。昇沈世路中年事。卿相門闌兩代榮。玉節西來三會面。松阡東望一呑聲。鍾王筆勢今誰見。樑月依然照枕明。</text>
<title>次詠月</title>,<text>太極無心生動靜。二儀分象有虛盈。孤輪恰向今宵滿。一色從知萬古明。吳質桂邊偏少睡。姮娥殿裏獨多情。東西迭代應天道。只惜淸光造次傾。</text>
<title>有感</title>,<text>漢代歷年三百盡。空令壯士涕雙零。昭陽殿古月華白。太液池深菱葉靑。鼓角忽驚喧赤縣。衣冠誰爲謁彤庭。炎靈寂寞乾坤裂。況復前軍落大星。</text>
<title>次石室韻</title>,<text>娟娟雲月杳難親。皎皎鸞皇迥出塵。不爲盛名驚異俗。誰知東土有斯人。手中鳩杖天涯夜。夢裏花山物外春。他日未應辭世道。九重方念舊儒臣。</text>
<title>待月</title>,<text>雙鬢髼鬆面色黧。世情都未識端倪。丹砂寶訣仙緣在。白蟻功名曉夢迷。滄海水寒龍正蟄。碧梧枝冷鳳難棲。東廊步出看新月。風露三更影獨携。</text>
<title>次韻悼李尙書 顯英</title>,<text>溫溫良玉映朝紳。前輩如公復幾人。早向龍門叨得御。晩從鵷列荷相親。風餐西路驚當日。木稼東方失舊臣。萬死秪今餘白髮。獨將雙淚灑秋旻。</text>
<title>前韻</title>,<text>紛紛榷政困蒸黧。誰是寬平卜與倪。厄運從來多自致。高談況復使人迷。天心未改龍歸澤。國步猶艱鶴失棲。亦有兩巨同患難。端逢一老荷提携。</text>
<title>次悼亡</title>,<text>同時華省比雙鴛。早識君才稱異恩。卿月光輝臨八座。戎壇威望控三藩。沈痾每惜遺荒野。一哭還傷阻寢門。獨立窮途迷所往。塞天搖落政黃昏。</text>
<title>戲贈鳳巖</title>,<text>不是詩人強要窮。詩因窮後始能工。平生潦倒杜工部。千古風流蘇長公。衮衮天機隨筆運。冥冥意匠入神通。終然小枝歸兒戲。可笑吾儕錯用功。</text>
<title>次杜工部秋興 八首</title>,<text>先主行宮脩竹林。孔明舊廟柏森森。瞿塘峽束奔濤隘。白帝城連古塞陰。一棹東歸他日計。長安北望老臣心。空江月落丹楓暗。山鬼時時答曉砧。天上飛騰急景斜。長從客裏送年華。幾逢巴菊開寒蕊。行見湘梅着古槎。連雁帶霜過暮峽。曉猿啼月和哀笳。豈無畫省郞官筆。老病摧頹眼有花。蕭蕭寒日易斜暉。羃羃晴嵐入望微。赤甲山明雲欲散。黃牛峽冷葉爭飛。全家下蜀孤舟遠。束帶趨朝素計違。避繳冥鴻誰得慕。食人豺虎自能肥。翻覆人間一局棊。眼看今古自生悲。幸逢至德重恢日。尙憶開元全盛時。北極天高空悵望。東屯地僻強棲遲。蘭芳未歇秋風冷。采采吾將寄所思。霜風一夜撼巫山。楚國秋光到客間。疊嶂靑楓連蜀道。孤雲落日望秦關。丹砂謾有囊中訣。白髮空慙鏡裏顏。補衮初心猶未已。幾回東省夢催班。前年繫纜瀼西頭。三峽風煙又一秋。楚客帆檣灎澦懼。夔人屋壁虎狼愁。乾坤納納從黃髮。江漢滔滔送白鷗。暫欲移家近赤甲。終須鼓棹下荊州。分茅裂土競誇功。至竟干戈滿域中。河朔不曾修職貢。荊榛久已委王風。豐城未劚冤氛赤。蜀道猶看戰血紅。擬獻狂言效梅福。却成沈醉似山翁。終南渭水繚逶迤。白日魚龍皇子陂。內醞初宣七貴第。春風欲動萬年枝。樓頭羯鼓催花發。閣道香煙逐仗移。五十年間太平事。至今追憶淚雙垂。</text>
<title>次杜工部赴成都韻</title>,<text>劍外河山雄蜀都。中丞再佩玉麟符。謳歌在處看遺愛。松菊從茲理舊蕪。邀路馬軍應遠至。留歡村酒好頻酤。銀章赤管依然在。曾是餘波及老夫。山有松篁水芡蘋。故園無處不宜春。花留寶靨邀新句。燕入空簾喚主人。漸覺兒童多好語。先將信息報比隣。曾知丙穴魚偏美。指動銀盤鱠縷新。千樹桃花一道溪。武陵歸路不曾迷。卽知風俗今猶古。底事棲遑東復西。書帙尙留塵滿架。柴扉久掩兔交蹄。元戎已有尋春約。急向茅堂掃燕泥。曾惜寒梅竹作欄。暗香和露瀉淸湍。松陰穩對新棊局。磯上還尋舊釣竿。奧訣千周終自覩。金爐九轉有還丹。無心更入紅蓮幕。老病如今拜起難。百年天地此身微。流落三巴尙未歸。錦里風煙應不負。杜陵花竹恐全非。湖山隨處堪乘興。世路看來足駭機。趁到故溪春更暖。四松庭畔試新衣。</text>
<title>次杜工部曲江韻</title>,<text>長安白日萬家春。最是曲江花惱人。水鶴雙翻疑舞袖。林鶯千囀當歌唇。流光正要銜杯爵。淸世何須嘆鳳麟。臺閣諸公盡材儁。諫垣深愧廁微身。麻鞋憶昨襯黃衣。幸遇時平扈駕歸。甲第半爲新貴有。鵷班自覺故人稀。省中事罕須頻出。江上花殘欲盡飛。老去漸看佳節晩。一壺春酒不容違。</text>
<title>次杜工部九日韻</title>,<text>百感逢秋誰與寬。登山臨水強爲歡。正憐菊泛杯中酒。莫使風吹頭上冠。興愜華筵笛聲裂。醉扶歸路月光寒。一行斷雁天邊去。忽復悽然忍淚看。</text>
<title>次杜工部詠懷韻</title>,<text>身許唐虞皐稷上。文羞伯仲傅班間。來從劍外三千路。坐對巴東十二山。江海極天將遠適。干戈滿地未能還。屈原忠憤終誰識。上帝高居九鑰關。宋生心事至今悲。憔悴三閭是汝師。詞賦風流垂後代。江山第宅異當時。武關一閉楚人泣。王夢多情神女思。風有雄雌何足辨。我還於此不無疑。巫山醜女立當門。千載昭君還舊村。選入深宮知色麗。嫁歸絶域坐時昏。琵琶出塞有遺恨。玉骨成塵安得魂。從古紅顏嗟命薄。黃金多少不須論。堂堂大耳自英雄。東討無成崩此宮。猛將雲長威海內。老臣諸葛起隆中。天心纔許益州帝。霸業終慙泗上翁。香火空山猶未絶。從知不與百王同。祁山六出計非小。天下三分功亦高。已死猶能走仲達。使生豈復數兒曹。遺祠伏臘歲時日。薄物磵谿沼沚毛。感激分明前後表。至今千載見忠勞。</text>
<title>次杜工部諸將韻</title>,<text>狼煙長照雁門山。漢月獨臨蘆子關。師出尙遲收薊北。功成須是拔行間。誅求海內蒼生急。歌舞樓頭白日閑。眼見諸公皆厚祿。莫敎憂色上龍顏。鼓角長喧萬國城。連年上將建牙旌。非關虜騎能輕漢。只爲諸侯多握兵。但見飛書要爵賞。有誰提劍掃塵淸。曲江若在無今日。志士千秋恨未平。玉關幽塞夜連烽。一日軍書達九重。瞋目武臣常語難。借顏恩詔輒加封。蒼生杼柚空猶索。列鎭茅包慢不供。可惜燕公錯料事。遂令天下異兵農。汾陽忠義萬夫標。貝錦當年膽欲銷。按節轅門恒肅肅。束身私第正寥寥。外夷慕信多剺面。列校成功半揷貂。何不喚歸廊廟上。坐令四海仰皇朝。曾從僕射蜀中來。拜訣歸旌白首哀。盡室棲棲出巴峽。隨波渺渺到陽臺。頻逢海賈詢吳俗。強赴田翁共社杯。自此江湖任飄泊。敢將樗散廁群材。</text>
<title>夜吟</title>,<text>微微燈影照寒廳。隱隱殘鍾和睡聽。秋色只應三過夜。此身眞箇一浮萍。羈愁似酒能成醉。歲月如梭不暫停。鄕國杳然重嶺外。夢隨鷗鳥落煙汀。</text>
<title>贈鳳巖</title>,<text>結髮交遊五十年。中間聚散各隨緣。忠言幸敎曾多荷。麗澤相滋近始專。老去莫嗟鍾漏促。冥行須待燭花燃。精微盡在寒泉錄。一室分明對四賢。黃閣同升計已差。向來時事亂如麻。羶鄕邂逅應天便。蘭室薰陶不我遐。爲學只求心去膜。讀書休歎眼生花。殷勤輟寄床頭易。知子新功日又加。</text>
<title>自詠</title>,<text>少日不知才力薄。寸心長與古人期。看經每切還珠戒。事主非關竊祿私。二者到今俱有愧。百年過半竟何爲。茫然獨立楊朱路。無限秋風入鬢絲。朝日輝輝出卯南。射窓寒影卷中含。從來賢聖傳心訣。不翅丁寧對面談。提掇卽今須自勉。尋思已往固多慙。賴天倘有窺斑見。老死龍荒亦所甘。</text>
<title>放雀</title>,<text>野禽元乏羽毛奇。何事籠中亦見羈。物自有靈知苦樂。我今垂老足慈悲。開簾白日曾無惜。得意秋風任所之。從此莫須貪粟粒。貪時還恐失便宜。</text>
<title>次韻寄題栗里堂</title>,<text>造物看來亦未公。全輸佳境與詩翁。里名偶自傳陶舊。蓮社還應許我同。四野桑麻寬占地。十年花竹養成叢。欲描勝賞誇塵世。秪恨如今欠畫工。</text>
<title>次韻</title>,<text>寂寞空齋夜。孤懷老釋如。忽蒙佳句贈。未肯舊情疏。兩地三年夢。千金一束書。豈期沙漠外。重敍別離初。</text>
<title>憶兄弟 時舍兄宰綾州</title>,<text>棣花各飄泊。白首涕漣如。東郭夢魂數。南州音信疏。直知無寄處。還復寫平書。稍喜使星邇。懸知返節初。</text>
<title>春宮賜送黃柑。感而有作。</title>,<text>后皇佳實產南鄕。少海行旌駐朔方。千里題封傳異域。十重包裹護新香。金盤玉筯從天下。虯卵驪珠照座傍。爲感貳尊恩意重。團圓在手未能嘗。</text>
<title>次竹所韻 金賓客光煜號</title>,<text>羈滯西河歲月頻。看羊蘇武是前身。陰山獵火愁中見。紫殿龍光夢裏親。風俗每驚椎髻異。物華行及彩幡新。弟兄千里無來札。幾度虛逢口下人。</text>
<title>次韻</title>,<text>處世肱三折。逢人面九疑。風塵餘鬢髮。性命荷恩私。流落歲將暮。別離心苦悲。只應天上日。分照寸忱危。</text>
<title>次韻悼任賓客 絖</title>,<text>九霄閶闔邈崢嶸。盆底幽冤誰見明。河上未歸賢子犯。鄴中初喪病劉楨。風塵執手高秋別。雪野攀輀此日情。血盡眼枯號孝子。極天哀慟欲崩城。</text>
<title>寄題統軍亭</title>,<text>舊堞已埋沒。此亭仍獨留。西臨滄海闊。北望黃雲浮。今古壯士淚。安危廊廟憂。憑欄不盡意。紅日在山頭。</text>
<title>再次前韻</title>,<text>仙家風味擅遐鄕。柚淡橙酸未足方。和露摘來初帶葉。塞天携到尙含香。肺痟頓失呻吟內。恩賜纔分星月傍。莫向殊隣誇盛事。從知北客不曾嘗。</text>
<title>又示鳳岩</title>,<text>臘日今年凍欲消。前星喜氣塞全遼。商顏歸去須終老。漢節看來未盡凋。紫闕曉光雲五彩。灞橋春色柳千條。知君自有調元手。早返黃扉翊聖朝。</text>
<title>前韻</title>,<text>燈前永夜苦難消。仙鶴何爲尙戀遼。一部丹經眞訣祕。百年孤劍壯心凋。路迷蓬海三千里。策愧金城十二條。東去便思尋舊壑。未容重玷聖明朝。天時迭運長還消。送臘迎春計未遼。幸有餘光可追攬。莫言衰髮已全凋。源泉貯潔分澄派。根本培深暢遠條。欲識此心呈露處。須君盥櫛驗淸朝。</text>
<title>夜成</title>,<text>獨夜睡難着。殘燈滅復明。流年催臘盡。歸計待春生。塞月含弦細。寒鍾徹響淸。孤臣眼已暗。何日見時平。</text>
<title>謾賦</title>,<text>學詩石室敢窺斑。講易鳳岩差慰顏。竹所老人仍繼至。筆端佳句未容刪。關河暮景加淹泊。蘭雪淸風激懦頑。奇事自堪誇後世。莫言吾輩道方艱。</text>
<title>臘後一日有感。呈鳳岩。</title>,<text>三年牢落在天涯。送臘今朝又一嗟。日景已添新漏刻。夢魂偏繞舊煙霞。從敎凍雪欺綿絮。會見春盤進菜芽。病弟城東苦相待。歸期莫作後梅花。</text>
<title>前韻</title>,<text>高人物外送生涯。志士胸中有怨嗟。靑鏡徒然傷白髮。故山何處隔丹霞。梅梢臘破含章面。竹裏春多粟粒芽。年後年前歸得否。塞城唯見雪飄花。君詩浩浩未窺涯。每讀新篇使我嗟。頃刻丹靑虹吐氣。幻空樓閣蜃蒸霞。燭龍照夜天皆赤。鄒律排寒草欲芽。從此老夫思袖手。硯池無復墨生花。</text>
<title>再呈竹所</title>,<text>東歸未保得安居。日夜歸魂繞敝廬。小磵門前孤逕細。落梅窓畔幾枝疏。詩書舊業身將老。風雪他鄕歲向除。西路十年來往熟。吏民應復待廻車。洛城東畔是吾居。竹塢松籬繞草廬。故國歸心魂夢遠。異鄕經歲鬢毛疏。羈愁把酒從賢聖。謾興題詩效建除。好趁春風携手去。共尋南畝命巾車。有仁州卜居之意。故末句及之。</text>
<title>次韻答竹所</title>,<text>陰風朔雪窮荒地。素髮丹忱老病臣。鶴駕西來今有日。龍灣東去豈無津。操琴未改南音舊。睨柱終完趙氏珍。更待洛陽花柳節。爲君酤酒話情親。</text>
<title>有感用前韻</title>,<text>鯨鬣無端掀渤海。洪濤中拆泣波臣。秦宮灰死楚猴火。漢苑秋生織女津。豈有六軍飜倒戟。尙思荒服遠輸珍。三分百戰河山裂。陽九乾坤身見親。</text>
<title>次竹所韻</title>,<text>欲向名山訪遠公。白雲丹壑路難通。年年遼塞送殘臘。日日胡沙吹北風。此地相逢夢寐外。客懷輸盡唱酬中。看君藻思今無敵。筆下分明五綵虹。今代詩才誰似公。化工精意筆端通。疏籬黃蕊吐香艶。淸廟朱絃含古風。故合早居群卉上。未應終雜衆聲中。遼河臘月聞孤詠。忽覺寒光生白虹。當年未甚後諸公。白日優游丹禁通。自倚聖恩齊華岳。欲令新化邁王風。係心只在雲霄上。失跡終歸罟獲中。三尺莫耶塵滿匣。猶能夜夜吐雙虹。天道盈虛本自公。人情欣戚異窮通。唯君早慕江湖樂。而我頗聞賢達風。藥物多生滄海上。仙家只在白雲中。會須喚取林靈素。倏忽層霄梯玉虹。恩麻曾忝拜三公。一隔丹霄路莫通。弔影幾逢靑海月。緘書欲付赤心風。百年遐想煙霞外。千古空名竹帛中。安得魯戈回日馭。掃開黃道豁氛虹。</text>
<title>次韻答鳳岩 乙酉</title>,<text>少年爲學乏三餘。老去還慙對古書。凍筆題詩句難好。白頭談易計眞疏。流光荏苒催新歲。別夢尋常繞舊居。欲買山田種春麥。東歸倘及雪殘初。</text>
<title>前韻再呈鳳岩</title>,<text>對榻燒香意有餘。一言勝讀十年書。期君際會經綸密。歎我支離齒髮疏。跡屈暮途甘素履。計深他日渙王居。千磨萬折經辛苦。只是丹心未改初。</text>
<title>聞竹所中路得病</title>,<text>聞說竹翁添舊疾。人來不見數行書。衰年更涉氷途險。旅次那堪藥物疏。歲暮客懷偏作惡。時危臣子豈遑居。勉扶羸骨隨銅輦。笑出新篇會面初。</text>
<title>寫憂</title>,<text>默默坐長夜。微鍾報四更。江山千里夢。風月百年情。好事今誰得。危途秖自驚。親朋滿京洛。眞似隔前生。老兄今白首。南國佩銅符。莫恨信音闊。況聞形勢孤。世途多險隘。家謗最冤誣。阿姪幸高第。靑氈終未渝。尙書公以姻家之故。時有延謗之嘆。○右思伯氏吾弟八峯老。班聯貳月卿。今年奉圭信。至日抵燕京。似報星槎返。兼陪鶴駕行。朝來占鵲喜。深慰異鄕情。八峯柳下一號○右思參判弟病今何若。吾愁日又添。向來書未到。無乃筆難拈。嶺外三年謫。遼西四歲淹。人心不盈寸。那得百憂兼。右思正郞來時留稚子。寄食在仁川。從弟人皆有。吾門爾最賢。向聞授論語。今幾著詩篇。好待春歸日。提携拜我前。右思兒子東郭幽棲處。關王古廟邊。岩回屛數疊。松偃蓋雙圓。一水抱孤驛。三峯浮半天。居隣有二弟。棋局好留連。右思舊舍</text>
<title>詠懷</title>,<text>岐山謾說鳴丹鳳。洛水空傳出瑞龜。千古哲王嗟已遠。百年吾道竟難期。如聞金宿欺烏足。況復西京有赤眉。當日喟然浮海嘆。聖心爭得仲由知。</text>
<title>前韻</title>,<text>乞怜搖尾穽中虎。耐久縮頭床下龜。嗟我飽經浮世變。看君獨保舊交期。春風准擬廻旌旆。塞雪終敎入鬢眉。學力正須窮處驗。淺深唯在自心知。全身莫作能鳴雁。屛跡還同不食龜。褊性豈宜今世用。素心元與古人期。從敎佳句盈千首。未許閑愁到兩眉。欲趁新春耕谷口。先聲爲報老農知。但使此心都洗盡。何煩長短較蓍龜。行違有道終須審。憂樂多端本不期。臘雪未消山斂黛。春風忽動柳舒眉。敝廬歸去烏皮在。身外紛紛非所知。役智恥同三窟兔。韜光願學六藏龜。漆園敖視蒙莊叟。索帶行歌榮啓期。萬化本來趨一軌。百憂何用集雙眉。君看海客機心動。沙上飛鷗聖得知。</text>
<title>次竹所韻</title>,<text>曾向山林寄散蹤。十年丹鼎道情濃。矮人豈有看場得。醜女難爲悅己容。自愧身名頻寵辱。向來世道幾汚隆。欲尋舊業嗟無路。寂寞雲窓盡日封。</text>
<title>次韻贈金正郞思晦 光燦</title>,<text>佳句相投不厭頻。與君俱是遠遊身。重逢沙塞緣非淺。晩託葭莩意甚親。旅館又驚椒酒熟。故園須趁柳絲新。他年匹馬金臺路。爲叩岩扉喚主人。我髮已童君髮斑。後先十載共衰顏。從來世故飽經閱。各出詩篇細點刪。群議政如波洶駭。此心爭得石堅頑。舊山猿鳥渾無恙。尙覺前途未甚艱。</text>
<title>贈金思晦</title>,<text>遼塞風霜頻遠行。形容潦倒鬢華明。百年興廢孤臣淚。千里晨昏孝子情。憂患飽經魂尙悸。襟期暗照蓋初傾。春風壽席東歸日。待我新詞侑兕觥。</text>
<title>兄弟四人。南北分散各數千里。今日遇柳下還自燕京。相會于此。家兄書亦自南州傳到。獨子一病甚不得致書。心甚傷感。中夜不寐。錄成短律一篇。仍屬柳下和之。</title>,<text>西節廻千里。南書當萬金。靑門仍宿疾。白首且孤吟。兄弟形雖別。憂歡意獨深。何由共長枕。款款話如今。</text>
<title>敬次竹所除夕韻</title>,<text>此地終年客。明朝去歲人。燈留今夜夢。鷄報故園春。蓬島迷歸路。桃源待後身。萍蹤逐流水。向海未通秦。旅館驚新歲。屠蘇解醉人。江山千里夢。天地一年春。自笑平生計。誰憐去國身。詞壇看白戰。筆力到先秦。一尊非守歲。長夜政愁人。塞月全沈魄。更籌暗報春。殘年餘幾日。往事似前身。會待桃花發。扁舟問避秦。</text>
<title>次竹所韻</title>,<text>當時役役逐塵蹤。親舊交歡未甚濃。豈謂三年淹朔漠。還成一榻對音容。江山路遠孤忱在。雨露司存雅望隆。他日東歸如見訪。石門深處翠霞封。雲臺黃閣十年蹤。夢罷南柯睡未濃。燈下偶成良夜醉。鏡中無復少時容。人生有淚傷今古。天道無心迭替隆。匣裏靑萍光潑水。可憐抛擲素塵封。冥漠諸公絶往蹤。幾家詩卷墨華濃。石洲春塢花饒態。簡易秋巒玉削容。谿谷波濤看浩溔。嶽翁宮室仰穹隆。尙怜西磵留杠筆。岣嶁山尖待禹封。已知南北共萍蹤。猶向樽前喜色濃。雁足無煩海上札。梅花倘及臘前容。臨行更覺歸心促。未死須看至治隆。劍履趨朝渾望絶。祗應隨例拜黃封。銀臺一日輟仙蹤。尙有天香袖裏濃。賓友震宮看羽翼。經過雪窖許從容。燈前細酌新愁破。篋裏華牋舊眷隆。知子湖莊長在眼。滿庭松竹凍雲封。南關杳杳斷來蹤。夢裏靑山眉黛濃。萬死此生餘白髮。故人相見尙丰容。休言朔野行裝遠。須識明時眷渥隆。願學囊中餐玉法。爲余珍重一開封。浮生過鳥覓無蹤。詩態春雲滿意濃。靑眼對君情不淺。白頭於世道難容。話長未覺更籌盡。臘近偏驚朔氣隆。一笑樽前良己足。夢中渾失舊茅封。扁舟散髮去無蹤。萬古煙波鴨綠濃。仙骨自能輕紱冕。越王寧獨寡含容。冥鴻一擧淸風遠。汗簡千秋霸業隆。辟穀何人還強食。當年只得讓齊封。</text>
<title>次韻答竹所</title>,<text>繽紛世道幾回新。欲向黃梅一問津。消長相因皆夢幻。始終難保是君臣。孤城塞外三年篴。白髮尊前萬里身。不用悲歌怨歲暮。卽看滄海亦生塵。</text>
<title>前韻</title>,<text>朔風吹寒振沙漠。雪積胡山氷塞津。聯翩出塞二賓客。寥落閉門三老臣。新年漸近不隔月。舊疾益添難動身。竊聞世子已卽路。終日待看車馬塵。</text>
<title>前韻寄題栗里堂</title>,<text>正對巴陵卜宅新。春潮日日滿楊津。山抽軟蕨輸香束。江出嘉魚養老臣。帶被懶朝拋鶴頂。墨因題句濕花身。王城十里休嫌近。自是翛然隔世塵。浮雲捲盡玉宇淨。明月直渡銀河津。扣劍悲歌此淸夜。南冠白首皆舊臣。江山雖遠有歸路。天地甚寬難着身。洛陽書札日稀少。故人半已松下塵。中宵壹氣本來神。頻向華池漱玉津。丹訣自能延歲月。藥方何必問君臣。壺中別有人間世。夢裏誰知蝶化身。榮辱百年多少事。眼看今古共埃塵。漢陽佳氣鬱輪囷。木覓山連銅雀津。今上丕承宣祖烈。一時徵起遯荒臣。雖然否運關天數。自是群情係聖身。安得從容白羽扇。免勞乙夜念邊塵。少壯不知才力薄。劇談王霸口津津。叨逢漢道重光日。忝列周家十亂臣。富貴功名半餉夢。是非榮辱百年身。只應一片靈臺地。着意澄淸謝垢塵。</text>
<title>前韻</title>,<text>歲暮遼河逢故人。忽如雙劍會延津。可怜白髮今賓客。曾是銀臺舊從臣。袖裏天香飄朔野。眼中金帶繞長身。對君詩意關飛動。還向晴窓掃硯塵。東歸鶴駕仗嘉賓。臘盡春生太子津。班秩周宮卿月亞。風流漢代歲星臣。梨園佳句千人口。栗里閑情五柳身。從此洛陽添紙價。肯容駑蹇躡淸塵。汲黯戇言嘆積薪。公孫經術寵平津。賢人未見來東閤。天下皆知有直臣。阿世豈能逃後議。事君只在正吾身。可怜白首江都相。沒齒空尋斷簡塵。右詠史買占幽莊錦水濱。縣城煙火隔沙津。從知謝傅多牽興。不是齊鼃故致臣。自愛煙霞常滿眼。寧容紱冕久嬰身。可怜進退關心事。天下如今有戰塵。</text>
<title>前韻敬呈石室</title>,<text>地上孫思邈。雲間衛叔卿。鍊成金竈藥。歸去玉皇京。白日臨孤節。東風送遠行。楊江千里月。先已入詩情。</text>
<title>次韻答竹所</title>,<text>文章諸老大鳴東。還讓一頭輸與公。絶調陽春誰敢和。捧心西子自難同。萍蓬不定風波裏。功課全歸翰墨中。比及秦城各星散。相思猶許尺書通。十年三過古遼東。蹤跡寧論世道公。老去偏驚新歲換。天涯還與故人同。詩談亹亹開尊後。客夢依依到洛中。駱麓金灘知不遠。錦囊他日數相通。</text>
<title>憶梅山舊居</title>,<text>上盡崎嶇千仞岡。俯臨危壑杳難望。一區奧壤開仙窟。兩道淸溪響玉璫。石室雲深恒鎖晝。蘿陰月轉自生涼。金沙潭畔岩屛古。背日丹楓可早霜。</text>
<title>正月十五日。陪世子發瀋陽。纔出秫門止宿。夜次竹所韻。乙酉</title>,<text>笳鼓今朝別此城。亂山殘雪遠含晴。暉暉麗日明孤塔。翦翦輕風颭畫旌。幸許老臣叨後載。已敎西路佇先聲。吟君詩句知君喜。花正開時到玉京。鷄鳴合傳出秦城。天爲行人借久晴。途雪向殘宜馬足。磧雲含喜送霓旌。禁園預想煙花色。戍壘猶聞鼓角聲。千里卽知當步武。仲春應得抵王京。</text>
<title>靑石嶺</title>,<text>夜投荒峽兩三家。靑石山高不可過。四野雪埋難辨路。一溪氷合未跳波。雲生斷壑岩屛濕。日轉疏林騎影頗。四海風塵倦行役。洗兵誰爲挽天河。</text>
<title>次鳳岩韻</title>,<text>王商十里是狼山。疇昔文皇駐蹕看。日落殺聲滄海湧。陣前兵氣紫霄干。至尊枉却千匀弩。小國纔同一彈丸。遼塞早寒安市險。六軍何事久盤桓。</text>
<title>次柳下韻</title>,<text>客行千里遠。天借一旬晴。雪逕連村白。氷泉照壑淸。袖中嵐氣滿。鞭外夕陽明。未覺羊腸險。新詩適欲成。</text>
<title>靑石山道中</title>,<text>山深積雪若堆沙。曉色寒和凍霧遮。未省寒垣春尙早。誤疑歸騎踏梨花。王商與靑石。前後相對起。羊腸信多憂。馬力猶可倚。</text>
<title>道中次鳳巖韻</title>,<text>連山遠遠南遮海。平野茫茫北接燕。東渡遼河地形別。石峯千尺倚靑天。</text>
<title>靑石最宜硯。行忙未得採去。</title>,<text>山骨巉巉別有靈。最宜詩硯玉靑熒。欲收佳品隨行李。落日催人未暫停。</text>
<title>甜水站。有懷竹所。</title>,<text>病骨愁寒發每遲。嚴程戒曉有常期。鳳城柵外應相見。十日征鞍幾首詩。</text>
<title>檜嶺</title>,<text>僕夫流汗馬虺隤。辛苦雙輪幸免摧。從此始尋平地去。故園應及早花開。</text>
<title>廢寺</title>,<text>不知何代寺。危構寄崖巓。塔古莓苔蝕。墻空薜荔懸。寶坊今已壞。金像更能全。只有前峯月。淸光似舊圓。</text>
<title>次鳳岩韻</title>,<text>旅燈同夜夜。聯騎又朝朝。十里君差後。孤眠耐寂寥。</text>
<title>聞鳳林大君喜報</title>,<text>一騎將書半夜過。呼燈起坐失沈痾。東宮卽返大君繼。喜氣偏知紫禁多。</text>
<title>通遠堡</title>,<text>四年身計寄穹廬。千里行裝仗僕夫。未渡三江猶別域。得踰兩嶺漸夷塗。客愁時向杯中失。詩課聊從馬上輸。回憶鳳城當日事。一絲危喘鬼神扶。</text>
<title>有感</title>,<text>洛洲爲政合生祠。死竟寥寥事可疑。不用龜趺高數尺。謳謠一路自豐碑。</text>
<title>次統軍亭韻</title>,<text>雪盡楡關春晝晴。縱觀西極有茲亭。往來日月元分度。流峙山河自異形。多難十年傷白髮。壯心千古撫靑萍。健兒半作沙場鬼。縱有遺孤不及丁。突兀崇岡倚晩晴。盡收三境入孤亭。連雲萬嶺蟠龍勢。隔水一山翔鶻形。春色似煙還似霧。遠林如薺又如萍。十年來往終何事。皓首蘇卿昔是丁。</text>
<title>寄鳳岩</title>,<text>擧頭漸近長安日。信馬先收西塞春。雪在疏林野梅色。未堪折寄眼中人。</text>
<title>宣城</title>,<text>晩到宣城郭。蒼松挾路迎。江山猶雪色。鳥雀已春聲。北望煙塵黑。東歸日月明。丁寧謝父老。媿爾遠來情。宣鐵村民。聚迎相賀。故落句及之。</text>
<title>雲興</title>,<text>野館滄波外。山城白雪邊。民心頗淳朴。肴饌半蔬鮮。兵甲今纔定。征繇合少蠲。地偏王化遠。尤待使君賢。</text>
<title>新安道中</title>,<text>曉辭林畔館。夕及定城門。野燒群山黑。春陰古戍昏。妓坊猶粉面。漁戶半荒村。努力金巡察。丁寧布主恩。</text>
<title>獺橋</title>,<text>發自新安館。行經獺水橋。春寒頻下雪。海近早生潮。尙覺前星逼。恭瞻北極遙。靑山應不盡。歷歷送歸軺。</text>
<title>野橋</title>,<text>略彴斜連細岸隈。滿溪飛雪凍徘徊。一雙白鷺衝車起。千疊靑山入眼來。身際聖明還落魄。心經憂患着寒灰。晴川渡後春應暖。好向城樓樽酒開。</text>
<title>轉入山路</title>,<text>春雪半成泥。濃雲滿峽低。僕夫愁繭足。征馬怕穿蹄。亂石如人立。妖狐學鬼啼。夕陽明遠嶺。歸路未全迷。</text>
<title>次韻納淸亭</title>,<text>勝絶仍官路。何勞蠟屐尋。一溪流玉鏡。千嶂束瑤簪。立馬傷陳跡。無人覺苦心。微涼生夕霽。忽欲洗煩襟。</text>
<title>嘉山</title>,<text>縣郭依深峽。孤村帶夕煙。靑山分曉嶺。碧海納晴川。晩飯香蔬軟。春杯雪鱠鮮。題詩記所歷。明日又征鞭。</text>
<title>贈嘉妓謫仙</title>,<text>四年今日此重過。夜聽仙娘唱踏歌。怊悵江南一千里。陽關春色奈愁何。嘉山郡有老妓名謫仙。家兄點馬時舊眄。爲余唱歌詞數闋。淸婉可聽。余旣久滯西河。兄又出宰南州。作別已四載。因之起感。不覺依依。呼韻亮兒。爲七絶一首以贈之。余又續而和之。</text>
<title>前韻</title>,<text>忽蒙佳句慰孤蹤。正屬前星慶耀濃。一日三韓傳好語。五雲雙闕動春容。微臣倍覺悲歡切。昭代曾經際會隆。回首岱宗滄海上。可憐千載絶登封。</text>
<title>博川</title>,<text>博川十室邑之小。魚稻田園差可稱。二水環流成島嶼。妙香分脈散岡陵。先人眺賞留餘債。白首經過擬暫登。永渡欲澌歸路急。促鞭斜日涕交膺。</text>
<title>次制勝堂韻</title>,<text>轅門吹角畫堂開。雉堞周遭江岸隅。置酒邀賓衆樂沸。揚兵習戰陣雲來。高樓日出郊原闊。碧海潮喧天地廻。擬賦一詩留粉壁。路長苦被僕夫催。</text>
<title>肅川次板上韻</title>,<text>遠山殘雪在。落日孤雲閑。客中逢漢月。聊作一開顏。邑妓漢月善談譃微微簾影墜。漠漠春光寒。且進眼前酒。莫歌行路難。</text>
<title>到此信宿。不與主人相遇。題一詩以寄恨。</title>,<text>肅州舊說芙蓉閣。太守新開小雪堂。山近簾櫳嵐翠滴。夜深庭院月華涼。侍郞筆跡元超絶。觀察詩篇更老蒼。客路悤悤題鳳去。主人他日恨應長。</text>
<title>偶題</title>,<text>二月春尙早。東風寒更吹。白雲分片闊。紅日輾空遲。野雀爭銜毳。垂楊自嚲絲。幸無官事惱。隨意坐題詩。晩節蛇添足。明時竽混吹。向來迷不諫。今日覺全遲。栗里松三逕。嚴陵釣一絲。野花春自發。隨處可吾詩。</text>
<title>和東溟詩</title>,<text>箕都元在浿江西。千古興亡落日凄。浮碧樓臨春水闊。牡丹峯與白雲齊。俗霑聖化猶知禮。民似驚禽未定棲。暫近召棠看惠政。平明騎馬踏晴泥。江樓回首白雲西。漠漠平林生夕凄。雪盡亂峯靑黛竝。天晴孤鶩落霞齊。雙旌北至開新化。匹馬東還訪舊棲。欲解吳鉤謝知己。從來切玉軟如泥。</text>
<title>次韻寄題順受亭</title>,<text>茅茨新葺架松椽。偏稱幽人靜養專。殷井舊廛今未改。太師餘慶故多賢。力行仁禮知尊祖。順受榮枯是樂天。安得從君結隣社。一江風月度年年。</text>
<title>劍水站。次洪使君韻。</title>,<text>平生寄興在林泉。身世眞同杖鉢禪。野館垂楊來繫馬。石橋斜日送流川。肩輿自此思長往。胸次寧容受外牽。昨夜聞君遊寺作。十年煩惱一醒然。</text>
<title>題蔥秀站。留示鳳巖。</title>,<text>氷溜猶蒼壁。春潭已碧波。題詩留古館。明日故人過。</text>
<title>宿靑白堂 夏爲浴▣。將向西原。</title>,<text>晩泊金臺下。東淮有小樓。蟬聲兩岸樹。山影半江流。地僻煙霞古。人亡翰墨留。強吟思舊賦。衰鬢颯驚秋。</text>
<title>越溪</title>,<text>行李寄扁舟。擧帆風欲秋。今朝穿越峽。昨夜宿平丘。宇宙一黃髮。江湖雙白鷗。久聞四郡勝。自此入冥搜。</text>
<title>謾題</title>,<text>鴟夷東去不曾回。綺皓商顏羽翼來。失得未論皆腐骨。江山隨處且銜杯。幽人坦坦蓍開繇。華屋隆隆鬼見猜。四境煙塵今幸息。昭王不用築金臺。</text>
<title>椒店有感</title>,<text>十日身爲客。終朝病伴愁。寒煙孤店夕。疏雨半簾秋。宦業從人笑。生涯不自謀。且須營數畝。晩計付鋤耰。次韻一爲湖外客。衰疾轉添愁。曉色凄疏雨。寒聲報早秋。行藏隨所遇。榮悴更誰謀。賴有田三畝。歸來手自耰。李</text>
<title>次韻</title>,<text>隱几忘言味有餘。老將書帙寢相疏。不須更待秋江月。看取靈臺一寸虛。</text>
<title>與敦詩聯句</title>,<text>夜靜空山秋月明。白頭相對說平生。敦詩 期君勠力扶王室。未死終須見太平。子謙</text>
<title>偶題 寓居鎭川</title>,<text>秋分忽已過。茲歲又將闌。露下蟲音促。雲邊雁影寒。浮生南復北。明月缺仍團。萬事從眞宰。吾心到處安。悄悄空齋夕。微微遠寺鍾。秋來多苦雨。客裏少歡悰。報主身先老。歸田歲又凶。明朝晴日出。溪路試鳴筇。霧雨連山暗。桑麻繞屋深。牛川生夕漲。蛤嶼動秋砧。久客囊裝弊。閑愁歲月侵。幸逢賢地主。杯酒數相尋。朝日吐復翳。秋霖殊未晴。田翁愁錯莫。野水亂縱橫。旱澇仍今歲。君民奈此情。詩成還獨改。竟夕倚前楹。</text>
<title>偶題</title>,<text>雨覆雲翻定幾巡。世情元自與時新。獨憐質朴延州老。頭白相看意更眞。延州老指延陽緩急人間時亦有。死生交道古應稀。邇來萬慮都灰滅。秪是難忘具景輝。</text>
<title>次縣屛韻。示李使君 悅。</title>,<text>新涼入面酒微醒。無數荷花繞縣亭。盡取靑山輸几席。時邀明月到窓櫺。從知句漏饒仙藥。莫向華陽叩玉扃。單父鳴琴見今日。坐令民俗自淸寧。流水靑山屋後前。訟庭人寂聽鳴絃。仙鳧早晩歸天上。銅印尋常繫肘邊。百里桑麻深雨露。千家梨棗熟風煙。使君莫歎勞荒政。來歲應逢大有年。</text>
<title>卽事</title>,<text>今夕雨稍歇。漏暉明旅床。宿雲收晩靄。高樹送微涼。已喜湍流減。猶嗟黍稻傷。枯筇強扶疾。溪上步徜徉。</text>
<title>次寄李尙書敦詩</title>,<text>一別經旬後。新詩見舊情。音容從此隔。秋月幾回明。竊廩慙衰鬢。分廛慕聖氓。雲間有歸雁。還欲問秦京。原韻別君當歲晩。何處不關情。夜靜蛩音亂。庭空月色明。誰知調鼎手。終作耦田氓。老淚無時已。迢迢向玉京。</text>
<title>前韻</title>,<text>節序居然改。相思獨此情。薄雲風掃淨。殷葉露霑明。天上三魁象。田間一老氓。儂心如渭水。日夜繞咸京。</text>
<title>簡淸牧 崔繼勳</title>,<text>靑城太守舊烏臺。大姓三韓衆讓崔。門戶光輝增煒燁。祖先功蔭荷栽培。百年追孝松楸老。十世收宗遠近來。忝列諸孫還有愧。斷碑無字沒荒萊。</text>
<title>尋村墅。路中呼韻。</title>,<text>楓葉纔丹菊未黃。夕陽村逕繞山長。田家泥飮休辭醉。新月初昏細有光。秋入郊原百穀黃。寒川如帶勢何長。狐岩縱目忘歸路。處處村煙動暮光。</text>
<title>前韻述懷</title>,<text>鷄頭鴨脚一時黃。玉露團時淸夜長。坐見群芳漸銷歇。空排詩律送流光。當年西事劇蒼黃。燕獄號天歲月長。萬死歸來眞是幸。九重猶復阻淸光。眉間喜色乍浮黃。卜宅溪邊龜兆長。末俗從來多噂沓。幽人但合閟聲光。山日凄凄水霧黃。溪邊騎影一鞭長。却煩地主勞相趁。自覺吾行倍有光。病身無意佩銀黃。再到溪莊興更長。天遣老師來相宅。白雲丹壑頓生光。</text>
<title>次金持平韻</title>,<text>天門遙隔白雲端。夢梩威顏咫尺看。病驥嘶風空在櫪。枯葵向日未渝丹。詩功敢擬通三昧。世態從知劇萬般。多謝故人勞遠訪。宿舂山路不言難。</text>
<title>前韻</title>,<text>十年乾沒太無端。世路何人靑眼看。此日歸田雙鬢白。常時憂國寸心丹。翻雲覆雨紛千變。明月淸風自一般。新就浣花溪上宅。莫言吾道屬艱難。</text>
<title>前韻答蔡察訪</title>,<text>夙齡遐想寄雲端。碧海三山夢裏看。萬事居然頭皓白。此身何用轂朱丹。歸尋田畝眞吾分。閱慣人情定幾般。晩契追遊今日始。一藜岩逕莫辭難。</text>
<title>卜居</title>,<text>臥龍亭下宅。宜着臥龍人。尙記雙湖詠。重遊廿載春。經營因地主。偃息荷王仁。却笑磻溪老。乘時輟釣緡。族祖南雙湖曾有題詠曰。地待主人藏祕久。人隨勝地卜居遲。余於廿載前。嘗一到此。故第二聯云云。</text>
<title>前韻</title>,<text>浮俗悠悠任萬端。只將詩卷病中看。出雲孤嶂秋仍碧。照壑攢楓露正丹。物外煙霞元自在。人間憂樂苦多般。推擠十載今來此。始識吾身進退難。擬扶藜杖過蘇端。先得瓊章盥手看。我髮已童無可白。君顏雖老有餘丹。霜風露菊逢重九。嘯志歌懷覺一般。莫怪秋來吟轉苦。陽春調絶和偏難。</text>
<title>喜洪正言 錫箕，趙進士 來陽 見訪。</title>,<text>從來食蕨不求餘。獨向溪邊構小廬。秋後豈無新雁過。病中眞覺故人疏。逢君末路回靑眼。問我深山有素書。休怪把詩偏企聳。百年留債未全除。昨別悤悤恨有餘。喜君聯騎到林廬。聽詩靜夜燈花落。作客高秋鬢髮疏。二妙定非今世士。十年須讀古人書。正逢聖主求賢日。步武從容上玉除。</text>
<title>次卞生韻</title>,<text>我自身多病。君今齒已尊。相逢話京國。作客信乾坤。醉失桑麻逕。閑尋芋栗園。溪莊更瀟洒。不復羨朱門。</text>
<title>溪莊垂就。喜而有作。奉示峽內諸君子。</title>,<text>晩卜林莊溪水隈。頭陀山翠眼中堆。隣人奔走爭趨役。邑宰經營爲辦材。入峽淳風如太古。臥龍嘉扁有從來。天霜曉夜催重九。且對黃花勸一杯。</text>
<title>次答柳下弟</title>,<text>千里殷勤兩首詩。正當秋色回殘時。愁邊得力唯杯酒。病裏關心是別離。長路杳綿人已老。小燈明滅夜偏遲。今來古往皆如此。墨子徒然泣素絲。憶君今日得君詩。正是吾詩寄洛時。淚盡一年傷死別。影孤千里怨生離。樽前白髮誰能惜。鼎裏金丹苦恨遲。目斷雲天秋色遠。未堪愁緖劇棼絲。原韻愁來吟罷鶺鴒詩。悄悄孤燈不寐時。一弟重泉纔永訣。兩兄千里又生離。江南消息書難達。湖右山川夢亦遲。秋夜未堪姜被冷。鬢邊偏覺已添絲。邇來多病懶題詩。閉戶孤吟獨坐時。宇宙此身元易老。弟兄何事更相離。雨餘高樹秋生早。山近虛簷月上遲。遙想臥龍亭下岸。石潭閑把一竿絲。</text>
<title>書懷</title>,<text>去歲重陽遼水北。今年秋色在西湖。浮生禍福應天定。暮境行藏與道俱。身退詎能忘社稷。歲荒隨處見流逋。幸聞明主憂民切。恩詔丁寧賜半租。半歲靑門厭舊廬。掛帆秋雨過東湖。生平夢想溪山勝。結束囊裝藥物俱。道在此心須自得。詩收萬象未容逋。且從野老詢農圃。敢拒官家責稅租。</text>
<title>初度日。太守設酌。</title>,<text>初度幾回孤子淚。今朝難拒主人觴。一天風雨經秋夕。滿目山川是異鄕。老去自慙虛俊味。興來還復約重陽。嚴霜日夜催征雁。雲外分飛不作行。</text>
<title>山僧慧遠見贈山葡萄。霜後所摘。淸甜特甚。</title>,<text>霜落葡萄蔓。垂垂萬顆團。採携煩錫杖。傾瀉溢村盤。颯颯山風至。霏霏玉露寒。不須憂渴肺。從此訪仙壇。</text>
<title>野望五絶</title>,<text>溪流柱杖東。霜落秋山空。不覺重陽近。楓林處處紅。水霧帶橫東。郊原秋穫空。燒田知種麥。火照遠山紅。返照掛林東。夕陰庭宇空。小詩裁未定。坐失落霞紅。流光水注東。世事秋雲空。人老髮還白。林疏葉更紅。汩汩西復東。素心嗟已空。坐看秋色晩。遙憶禁林紅。</text>
<title>山路口占。示南茂才。</title>,<text>落日肩輿詩興長。九秋佳節近重陽。兩峯對立開巖逕。一水橫流噴石梁。野菊香寒猶欲笑。村醪味薄亦堪嘗。小江別墅如分半。來歲須栽柳十行。小江卽川名</text>
<title>前韻答陳，金兩秀才。</title>,<text>靑山之下白雲隈。溪水秋生雪浪堆。此地誅茅安素分。當年構廈愧良材。諸君何幸居隣近。佳句頻能寄我來。黃葉一村明月裏。相邀共醉菊花杯。</text>
<title>次金秀才韻</title>,<text>高歌眄細岑。野酌掃幽林。吾意每思古。後人應視今。岸花明的的。山木亂森森。自媿老無用。徒爲隣黨欽。四面繞靑岑。秋來錦作林。臥龍傳自昔。卜宅在如今。引水分淸派。栽篁待碧森。風流白蓮社。千載使人欽。</text>
<title>前韻</title>,<text>香篆縈回几案隈。新詩題處墨花堆。溪山自可供閑趣。樗櫟從知是散材。童子掃庭紅葉墮。亂峯當戶白雲來。正逢明月高秋夜。相對一杯還一杯。草堂新築浣花隈。待見春風錦浪堆。野老自多漁釣興。公宮寧少棟樑材。京華已斷雙魚問。洞口時看五馬來。佳句欲成吟更苦。當筵不覺久停杯。</text>
<title>寄卞生</title>,<text>此去君家無十里。君無驢馬我沈痾。秋來遣悶憑詩句。語到驚人只自多。</text>
<title>次韻</title>,<text>靑山一片若飛來。截野臨流千尺臺。我老無心詠梁甫。世人何必浪相猜。</text>
<title>臥龍亭。用南生韻。</title>,<text>人自着嘉名。靑山寧有情。還須作春雨。坐使百花榮。</text>
<title>次韻</title>,<text>嶺上移時雲作團。門前終日水流閑。莫言靜裏渾無事。斟酌推敲久未安。</text>
<title>喜得勝地。謝金生。</title>,<text>吾欲占新勝。益與溪水親。人有指近岸。廢址隱蒼榛。危磴難寄足。陰崖劣容身。老夫腰脚衰。仰視先愯神。金侯導我行。稍稍近東隣。地夷受耕犢。水淸數游鱗。去家數步地。忽然眺望新。柳州嗜山水。登降疲崖濱。終然不可居。文字空千春。今我有所獲。豈不多古人。經營誠未暇。杖屨日應頻。百年未及滿。聊此養吾眞。</text>
<title>次韻</title>,<text>落日東郊病乘黃。秋風回首暮途長。皮毛脫盡精神在。閃閃雙瞳看電光。光明朝日旅床東。萬象昭昭煙霧空。但使此心如此日。豈容重惹俗塵紅。</text>
<title>題息波亭</title>,<text>趁得重陽節。來尋處士家。疊巒明赤葉。欹石間黃花。網聚銀鱗急。鷹翻錦翼斜。未須催去路。風日正姸和。是日溫暖如春</text>
<title>歸路有作</title>,<text>我卽田間一布衣。偶然乘興扣山扉。徜徉不覺川光暮。手折黃花帶醉歸。</text>
<title>歸時暫憩妓岩</title>,<text>層屛如削水如空。一樹丹楓照鏡中。掃石行觴殊不惡。只愁山外夕陽紅。</text>
<title>次權子顧韻</title>,<text>遠迹湖山外。餘生藥餌中。對君愁欲失。話舊老還聰。世議何多隘。天心本至公。向來思爛熟。甘作一漁翁。曉鬢如絲白。鬖髿滿鏡中。非無憂世志。其奈遠宸聰。牢落悲徂歲。敷腴喜遇公。連床一夜話。燈下兩衰翁。</text>
<title>九日</title>,<text>九日西風捲雨來。走庭紅葉欲成堆。佳辰病負登臨興。喚取隣翁強一杯。</text>
<title>次金座首韻</title>,<text>二十年前此水隈。只今雙鬢雪成堆。依然鄕老將鳩杖。更有隣村乞屋材。匹馬中秋勤見訪。新詩九日辱投來。自憐病骨衰頹甚。坐負龍山酒一杯。</text>
<title>前韻贈卞希哲</title>,<text>靑山中拆石橋隈。滿路秋光赤葉堆。藜杖草鞵牽野興。斷雲疏雨入詩材。西風忽送重陽去。落日偏催好月來。缸底當看殘蟻淥。爲君呼取盡餘杯。</text>
<title>次卞生韻</title>,<text>新莊蕭洒狎溪濆。正對靑山置蓽門。斂却桑楡歸白賁。此情唯許共君論。</text>
<title>次韻</title>,<text>高秋霜露重。落葉擁柴扉。野客尋常至。棋盤白黑圍。山寒眉斂黛。月滿鏡流輝。醉後忘賓主。寧論是與非。夜寒明月浦。秋落夕陽洲。取醉仍嘉節。歸休卽舊丘。江山元有待。身世本來浮。莫學湘潭客。辛勤賦遠遊。浮嵐迷洞門。落木辨人村。亂石纔通逕。淸溪會遡源。山高遲見月。谷邃早生雲。萬壑崢嶸裏。誰言地勢坤。幽莊淸絶謝紛華。白水靑山繞檻斜。鐵鎖長垂靈霧合。漁舟何處覓桃花。</text>
<title>次寄柳下</title>,<text>雨過空齋冷。風鳴病葉流。江山千里闊。宇宙一身浮。縱有南來信。難寬北望愁。相看俱暮齒。搖落又高秋。摵摵林飆動。翩翩雁影流。天時頻代謝。人世幾沈浮。紫塞三年別。靑燈半夜愁。詩成無限意。遙寄漢陽秋。吾弟柳下老。當今無此流。立朝名少歉。觀行實常浮。興愜詩篇富。家貧婦妾愁。平生致君志。高臥度三秋。夕陽橋上路。人影倒溪流。嵐氣微微合。村煙遠遠浮。自多潘岳興。終惹宋生愁。茅屋誠爲拙。經營費一秋。倦客掩行李。頹光謝急流。凄凄山日瘦。淡淡野雲浮。雨打殷楓盡。霜凝碧蕙愁。新詩題滿卷。斷送一年秋。</text>
<title>聞雷</title>,<text>老睡元難着。秋宵更有雷。輕隨電影去。驟送雨聲來。直恐岩巒裂。翻疑屋宇摧。憂時關百慮。展轉若爲栽。</text>
<title>次韻答蔡察訪</title>,<text>渡水穿岩不覺賒。靑山盡處有人家。正憐叢菊含霜蕊。尙記群鳧蹙浪花。勝賞轉頭秋已謝。淸篇落手日初斜。蘇仙赤壁猶餘興。十月還須步月華。是身元不定。隨地便爲家。海上三年雪。湖西九月花。風高雁行急。日側砌陰斜。荏苒群芳歇。徒然泣歲華。踏遍山阿與水隈。珠璣一一唾成堆。藏踪故合投空谷。結屋何煩揀美材。鷗鷺一群閑自狎。風雲千里叱敎來。百年煩惱都消釋。不許弓蛇入酒杯。巖扃寥落磵谿隈。朝暮煙嵐撲面堆。已愧璞頑遭屢刖。豈容樗散廁群材。白雲携錫野僧去。明月叩門山客來。但得時淸歲又熟。百年隨分且銜杯。</text>
<title>次李叔度九日韻</title>,<text>北去南來爲底忙。今年客裏又重陽。登高漫愛茱萸赤。落帽眞慙鬢髮霜。伯玉知非嗟已晩。嗣宗耽醉未爲狂。紛紛病葉風吹亂。妨我樽前望故鄕。露結爲霜後。蕭蕭萬葉秋。雲高天北極。村僻瀼西頭。水冷蛟鼉蟄。山空虎豹愁。若爲携謝客。佳處與同遊。東西分住一山隈。巖徑崎嶇積葉堆。百里經過妨老脚。三秋吟詠足新材。老蘇健筆元難敵。小謝淸篇又繼來。忽憶故林同隱處。白頭辜負十年杯。邑中百十戶。溪上兩三家。厭對官橋柳。行尋野菊花。把杯香瀲灎。題壁筆橫斜。千古風流事。眞堪記永和。令族饒餘慶。琳琅照一家。題橋憐壯志。搴菊惜殘花。辱寄詩篇妙。驚披墨迹斜。時危多苦意。那免損天和。佳辰不適意。命駕到田家。斷壁楓含暈。疏籬菊帶花。水容當檻淨。山影透簾斜。酌盡三杯酒。陶然合太和。</text>
<title>溪上</title>,<text>十月天寒水益淸。扶疏林影落虛明。村橋雪滿無人到。盡日溪邊曳杖行。</text>
<title>挽李同知族丈</title>,<text>墨綬專城日。鳩筇進秩年。名高循吏傳。光動壽星躔。契闊纔三月。儀刑已九泉。後生還白髮。淚盡漢江邊。</text>
<title>挽龜川君</title>,<text>哀挽靑門曉月斜。百夫相送盡緦麻。親居魯衛精誠篤。功在彝倫寵典加。白日荒原埋玉匣。春風南郭發梅花。傷心獨洒無從涕。寶樹東床是一家。</text>
<title>題僧軸 丙戌</title>,<text>英師已化前身去。弟子今携舊卷來。往事追惟如宿昔。淸篇重把有餘哀。浮生白髮無端老。古寺閑花幾度開。寥落十年詩社約。續題新句付渠廻。</text>
