<title>有感 是時。愼爲▦先生而嘗吟一絶韻。○己未</title>,<text>平生所學朱夫子。此事如何每受殃。仰首長吁頻欲訴。老天無語但蒼蒼。</text>
<title>和曾姪孫尙孝，尙義，尙忠，萬仞。兼示諸族詩。</title>,<text>於戲我先祖。出自海西地。粤在勝國 我國勝高麗爲國。故謂高麗爲勝國也。 時。崛起致隆位。恭惟文獻公。諱冲海。崔之始祖。而官至侍中。卽今議政。故云致隆位也。 文章德業備。當時海東人。敬愛稱夫子。先崇儒者學。儒敎無不曁。生靈被膏澤。社稷蒙福利。後昆賢且盛。芳流百千禩。夫何入我朝。衰替無與比。疑是數三代。竊恥事姓二。以故顯者少。散落于八疆。噫我六代祖。慘矣被刑章。兄弟數三人。自源自河。與我六代祖。三兄弟云。 並皆投畀北。慶源會寧吉州三邑。三兄弟被謫云。 五代祖以下。綿綿猶瓜瓞。鄕貫失首陽。海州別號。 豐川定非眞。況彼孤竹公。自是近代人。何以援爲祖。羞與對人說。譜牒元不存。族派全然失。孰知我國崔。皆自鷄林出。所以澤翁詩。文昌海崔宗。紛紛多郡望。寔由多分封。我宗寒且微。焉知斯所從。高祖以上墓。亦皆不能識。全昧追遠義。念玆泚顙額。逮我祖考身。始免負羽役。文筆天生才。晩歲始勤學。祖妣亦勤勞。艱難務稼穡。開業以傳世。子孫皆其澤。劬勞生我父。我父四昆季。哀哉我伯父。孝友多文藝。妻淫黜無嗣。不幸亦早世。嗚呼我仲父。能詩有才子。才子亦不幸。十四忽妖死。叔父曁我父。子孫稍自有。嗟我第二兄。繼我仲父後。主我宗家事。祀我祖父母。今我兄之子。倏爲爾祖父。嗟我祖考妣。爲汝澤斬祖。唉哉世已遠。孝思爾當勖。但我自初生。命蹇多痼疾。四歲遘痘疫。喘息危欲絶。仍成半盲人。手足亦爽骨。貽我父母憂。天作不孝子。夏夜數五里。三往汲新水。祈禱活吾命。昊天恩罔極。五歲失吾母。波咤無衣褐。惟我先考訓。先之以小學。小學數篇中。本備做人樣。孔孟程朱學。八歲能自仰。十六讀鄒書。芻豢悅我口。濫自謂此身。作聖其何有。仁義禮智說。常欲自固守。千載上古人。皆吾所尙友。狂狷昧擴充。每恨未逢師。二十丁外艱。父喪也 窮天極地悲。只欲務正學。顯親以爲期。幸値畏齋翁。出爲北評事。我上請學文。願學以爲己。衆人指之笑。俗士皆愕眙。驚視也。 惟我李先生。敎我他人異。靑蛇孟春日。始獲講義理。是時老峯翁。按節來北鄙。亦勸爲己學。兩翁共遵軌。十月遊七寶。山名在明川。 遂分數千里。咸山季冬月。心經學老峯。翌年三三日。治任向南中。南中春已暮。花柳爭靑紅。我年二十五。始得過漢陽。寔賴兩賢翁。送我大賢門。十九日將暮。始得到宋村。入拜同春翁。起答如尊客。是行千里外。病足如刀割。余若蔡西山。千里脚流血。翌日至橋山。上書請受學。尤菴老先生。視余猶子姪。春朝曁秋夜。孜孜勤敎育。四書五經外。朱文近思錄。家禮及家語。啓蒙與小學。揲蓍象數 見啓蒙 說。律呂期三百。見書傳 凡干義理文。幾多不授受。從遊十年間。聞見頗富有。且遂南遷志。娶得湖西婦。生女又生男。萬里幸有後。噫自甲寅秋。士林遭陽九。厄會也 天實降士禍。士禍由何咎。追思乙卯事。三魂尙在否。鞫獄桁楊 刑杖也 下。幸得不隕首。時有矯誣人。禮以作坑塹。北謫更南遷。士禍猶烈焰。大賢逢大厄。豺狼無厭足。矧余以門徒。豈辭收司律。六月盛暑雨。萬里荷校行。加桎於項也。見周易。 不死由天幸。苦節得令名。吁彼泗水謫。寔我安節亨。四月庚申夏。回泰天所佑。是歲冬至後。齋郞職除授。白鷄二月半。換奉影幀職。故鄕猶千里。在彼磨天北。八月踰茂山。到我鰲山城。兄娣俱存在。稍慰離索情。遂卜甑山下。奉遷考妣塋。伊時爾父母。靡有議親迎。安知廿年間。爾曹並長成。旣不識面貌。何以聞音聲。回思甲子夏。有人誣賢師。尹拯作書。誣辱尤庵也。 平生事一義。今日永乖離。彝倫掃地盡。疏辨那可已。雖承聖批溫。厥黨怒切齒。廢錮十餘年。實是皆由此。蓋於丙寅春。出宰爲懷仁。伊日少輩黨。已久亂其眞。戊辰居下考。退臥金陵村。己巳二月春。朝廷棋局翻。士林大禍作。大老陷刑戮。黨論猛如虎。詎能知白黑。至謂微末余。大老之心腹。縱是誣讒說。於我榮已極。天不聽施刑。臺諫金夢陽請刑此身。上不聽而流余於光陽也。 恩譴何怨天。泗光兩瘴鄕。通計十二年。不死誠可怪。瘴毒難可喩。平生抱宿病。到老益沈痼。嶺海兩謫地。家屬來相聚。前後妾與女。代我皆物故。女兒七歲殀。妾則死貞固。每憶涕自零。悲痛心骨錮。嗟我第三兄。急亂至再度。南北幾千里。足繭荒山路。鴒原情何極。恩義篆髓骨。靑犬孟夏初。有恩自天落。獲見金鷄慶。畿甸仍棲息。乙亥秋以後。歲惡難比列。連年恒暘足。每見穀不熟。丁丑妻餓死。四顧孰矜恤。同師二三子。出錢五六百。受賻始斂殯。死後已閱月。人有謗余言。我亦徒自哭。獨子抱鋤柄。隣人視常漢。困苦何所比。僕婢亦自叛。但我窮裏趣。何以三公換。未嘗乞於人。固窮踐所學。前秋八九月。復職非正職。廢置十四載。瘴海爲監收。古例本無迎。何以責收卒。亦無草料事。不似官員行。時維九月晦。霜風千里程。雇馬京城裡。行色苦且忙。及至湖南境。陪卒忽然出。瞻彼路傍人。罔不驚嗟咄。十月踰蘆嶺。在高敞縣 嶺外草猶靑。可笶吾身世。正如水上萍。中路再經宿。乘夕渡木浦。在務安縣水路十里云。 驅馳夜初更。始到海南土。地名花原串。牧官留任所。風土絶殊異。隆冬或撓扇。命途本屯蹇。仕亦飮瘴泉。但自此以後。頗有官員樣。雖非實正職。服食則所長。出入擁傘蓋。晨夕聞鼓角。籠中有貯衣。庫中有積穀。廐中多肥馬。盤中多肥魚。財穀比前年。可謂富有餘。鄕人那得見。衣▦夜行如。視我初長時。奚啻天壤殊。弊衣不掩骼。歲寒亦無襦。藜藿充飢腸。不厭糟糠粥。人皆蔑視余。莫我肯顧恤。然吾頗勤學。矢以不汩沒。禍福幾飜覆。得此稍自康。此實布衣極。反懼生災殃。先世積陰德。餘慶爰曁卬。子路初貧日。百里嘗負米。富貴思其親。今我亦何異。悲痛纏楓樹。此恨何時已。兩兄及一姊。況聞與世別。不得臨穴訣。肝腸每欲裂。兒如淵明子。亦不好紙筆。天運至於斯。只歎命窮薄。今聞吾兄後。汝曹兄弟出。山川萬萬疊。逢面在何日。春間使人回。忽見爾書詩。始知爾兄弟。生長習文辭。文辭如老成。純熟且輝光。吾衰家亦衰。孰謂有此郞。郞兮旣聰敏。年富力亦強。將來萬里遠。所至何可量。爾其聽吾言。吾心喜無疆。豈徒無疆喜。向汝欲發蒙。昔登大冶山。在尙州，聞慶，槐山，淸州四邑接境之地。 手若捫蒼穹。今上智力山。在珍島牧場。 海闊天且崇。吳越亦可俯。浩浩快豁胸。然多未盡學。難脫固陋窠。況汝坐井觀。其奈天小何。宜爾自歎息。未免童觀羞。但汝苟欲仁。仁至更何憂。讀書亦多術。汝其識其序。無爲小人儒。實是聖人語。爲聞爾輩學。只是在科擧。科擧亦可工。善行焉暴棄。願汝學古書。行義以爲利。吾觀世俗人。利害却忘義。讀書能言士。正如鸚鵡鳥。罔知義之大。惟趨利之小。我願爾兄弟。學爲孝悌人。後生眞可畏。方長物茁春。如我老朽者。俟死痼病中。未遂初年心。半夜徒自恫。畫虎今不成。心恒包羞恥。還鄕罔有期。見汝誠未易。但將萬里書。戒爾還自悲。亦願爾兄弟。奉先以孝思。家廟曁松楸。如思生存居。豺獺亦報本。可以人不如。祭先受福慶。備載古人書。謂祭無益人。豈不受天殃。葛伯自不祭。所以底滅亡。念玆而在玆。戒玆宜不忘。如我遠遊子。何日拜先塋。秋霜春雨時。徒自愴我情。平生不與祭。常欲長悲鳴。雖行紙榜祭。每自心不平。願汝勿忘本。無忝爾所生。亦勿同姓婚。以貽羞門庭。雞林我崔宗。先儒說丁寧。汝看萬枝樹。萬枝一脈通。又看千派水。千派一源同。如何犯國禁。以底自陷刑。我言止於此。汝其毋忽聽。此外無窮義。具載傳與經。願汝誦經傳。經傳中。四書文理及義理明白。若不熟讀四書。則雖爲文章。猶如不學人也。 心上常篆銘。亦以遣後嗣。無或有墮零。謹勤不厭倦。以至終遐齡。崇禎後二壬午陽月。曾叔祖。詩。</text>
<title>次金寬谷韻 戊申孟夏念四日。二首。</title>,<text>家三千里遠。水億萬重深。情札從何至。看來倒我心。書非眞面目。忻聳正無分。兼有瓊琚贈。在情不在文。</text>
<title>疏 甲子四月。司甕直長時。辨經。</title>,<text>伏以欒共子之言曰。民生於三。事之如一。父生之。師敎之。君食之。非父不生。非食不長。非敎不知。生之族也。故一事之。唯其所在則致死焉。朱子取此。而置之於小學明倫之篇。臣自幼時。讀小學之書。深知君與父與師俱爲一體。而人倫之大無過於此三者也。是故。君之被誣。臣不可不辨。父之被誣。子不可不辨。師之被誣。弟子亦不可不思其伸辨之道矣。然父子則情親。故人或有時乎爲私勝之事。君臣則義嚴。故人或有時乎爲畏威之擧。師與弟子則本非父子之情親。又非君臣之義嚴。故忽忽而慢視者多矣。此豈生三事一之道乎哉。其爲人倫之不明大矣。然則明其人倫。欲免爲夷狄禽獸者。何獨於其師而慢之也哉。是知見師之被誣而辨之者。亦莫非明人倫之道也。今臣有爲師訟辨之事。而敢將瞽說。仰溷天聰。伏乞殿下垂察焉。臣師奉朝賀臣宋時烈。學問純正。道德光大。不但爲一代士林之宗匠。故八方之士。望之如泰山北斗。欽慕尊信。稱之以師。雖如向來爲群奸所侵困之時。亦莫不欲爲宋時烈辨誣不已矣。及夫群兇黜伏。至冤見伸。宜其益自尊信。而奈何人心頗僻。世道汙下。尙德之風日衰。好黨之習日痼。今日之士。尊敬宋時烈。漸不如初。臣深自竊嘆於心。而乃於壬戌秋應旨之疏。略言其士習不美之狀。以陳國家元氣之深可憂者。以此也。厥後朝著論議日益乖張。宋時烈蹤迹日益孤危。臣猶怪今日人心之不祥。何由而至於斯極耶。莫知其端倪者久矣。今而後。臣知其所以然之故矣。何者。前大司憲尹拯。托迹山林。自處以儒。陰懷醜正之心。詆斥宋時烈不遺餘力。則今日之士視拯所爲而爲之者。安敢不薄於宋時烈哉。臣於昨者。只因道路得聞尹拯移書於吏曹參判朴世采。極口肆罵臣師宋時烈。指金爲鐵。指白爲黑。其書傳播。盈滿一世。上自公卿。下至韋布。有口皆言。有耳皆聞。聞之者莫不駭而怪之。臣則深自爲訝。以爲此必世俗之訛。言也。如拯之以儒自處者。豈有誣其師之事乎。其無足信也。置而不慮者久矣。今始得見其書。書中所言。無非怨懟臣師宋時烈之意。而有曰。木川事如此。此必是出於函丈門下。而函丈不肯說破所聞之處。又曰。使我自問於許璜者。亦未曉函丈之指。又曰。義利雙行。王霸並用。與大學誠正之學不同。同春所謂都是機關。莫廬所謂全用權數者。恐是函丈之實病。又曰。來敎所謂作書推謝之云。鄙則不能開惑。輒敢畢布心腹。函丈之於先人。自碣銘以來。實非一言一事而已。至於木川事而極矣。人子之心。安能晏然如他。由是情不能不異於前矣。拯之於函丈。實不能無疑於本源。言行之間。有如前日所論者。而不敢講質。古人所謂師生者。實無如此之義。由是義亦不得不異於前矣。以情以義。俱不能如初。而不自知其是非。則雖欲推謝。何以成其說話耶。蓋函丈云者。指宋時烈而言也。臣讀之未半。心寒骨驚。涕泣交頤。實未知其所以爲言也。是何聖明之世。人心之危險。倫紀之大變。至於如是之甚耶。其書雖曰私書。而韋布莫不傳誦。則以臣爲師冤痛沬血飮泣之心。豈可諉之於私書。而置之不卞也哉。故儒臣尹宣擧。卽拯之父也。嘗與宋時烈相交爲友。而拯之於宋時烈。亦且自少受學。講論義理。積有年所。稱之以先生。與之如天屬之親矣。師事累十年。而一朝棄之如遺。唾之若浼。噫暿險矣。此豈常情所可測哉。朱子與人書曰。人生萬事。眞無所不有。正爲此事而準備可也。孰謂拯有是言哉。臣師事宋時烈。今至十數年之久。未嘗見一言一行。不合於大學誠正之道。而雙行義利。竝用王霸之事也。拯之言。胡爲而然哉。蓋義利雙行。王霸竝用。卽朱子嘗與陳亮往復論卞之辭也。亮之爲人。推尊漢唐。以爲與三代不異。眨抑三代。以爲與漢唐不殊。故朱子與之痛卞。使其義利雙行。王霸並用之說。粹然以醇儒之道。自律者也。今拯嘗見宋時烈何言何行。有似於陳亮之說。而發出此等無倫之說耶。蓋雙行義利。並用王霸。則誠所謂畔棄繩墨。脫略規矩之人也。宋時烈之平日言行。何嘗有一毫疑似於是。而搆誣之辭至於是之甚耶。以臣之所見言之。則宋時烈之於義利王霸。毫分縷析。至精至密。益致其謹嚴。寧有毫釐彷彿於拯之言哉。如拯之言。則宋時烈之學。僞而非眞也。邪而非正也。是拯欲以宋時烈之一生用工。誣以爲自欺之人。得罪於聖門之歸。噫嘻。人心之危險。胡至於斯耶。宋時烈之爲學。正大光明。庶幾無愧於古昔聖賢之道。欽慕尊仰。必欲效而行之者。益深於朱子之道德。則豈有雙行義利。並用王霸。以自作朱子罪人之理哉。雖以向來迫禍之時而言之。其無毫末利害之心。亦豈無見得者乎。臣請詳之。宋時烈律身以篤敬。誨人以謹嚴。老而彌篤。不動乎鐵輪之旋轉。困而益堅。不變乎雪霜之凛洌。蒙大難而未嘗有隕。穫章皇之擧。迫大禍而無一毫消磨摧落之意。蓋士無不危。人無不懼之時。猶主義理。守死不變。擺脫於利害之私。而確乎其不可拔有如是。則況在平居無事之日。豈有攪金銀銅鐵爲一器。而不自知其非之理乎。然則苟有一分是非之天者。孰敢以拯之言。不爲罔極之誣哉。宋時烈越自孝廟朝以來。深蒙寵擢之恩。難進易退之節。尊王黜霸之事。已昭然在人耳目。雖欲誣罔。豈可得乎。宋時烈之心。以爲寧學聖人而未至。不欲以一善成名。寧不成大義而罷退。不欲以小利爲己功。是故。告君則必先以格致誠正之學。敎人則不勸決科取第之文。雖如向時賊䥴輩欲加以人臣之極罪者。亦不敢以爲本源可疑機關權數而斥之。則今日宋時烈之被誣義利雙行者。則所未有之語也。拯之誣以王霸竝用者。亦前所未有之事也。拯書所謂同春。卽指故儒臣宋浚吉也。所謂草廬。卽指前參判李惟泰也。其所謂機關權數。亦皆管，商，儀，秦之事。而拯乃以浚吉及惟泰爲有是語。而引喩斷定。略無顧忌。未知浚吉因某事。發此說於何日何地。而與拯同聽者誰耶。抑出於書札文字間耶。假使浚吉有是語而宋時烈本無此事。則其言非矣。不可以爲證。況萬萬無其語乎。浚吉若以宋時烈爲都是機關則斥之甚矣。又何許以道義之交。而同其出處。於在世之時。托以後事。於臨終之日。而至遺以高山仰止四字。示其終身尊敬之道耶。拯非但誣宋時烈也。並與浚吉而誣之矣。豈不痛哉。若惟泰權數之言。臣亦未之聞也。說或有之。而惟泰之言。足以爲公耶。宋時烈之於惟泰。雖嘗與同師爲友。而自甲寅人事大變之後。惟泰多有可慨之事。故公議不許。惟泰因此備怨於宋時烈。嘗有不悅之心。簸斥之語。則其爲權數之言。難保其必無。而亦不滿一哂矣。拯之引此爲證者。不過合勢連衡之計。而亦多有積憾之由也。臣請悉之矣。拯之父宣擧當丙子之難。入於江都。及其陷沒也。與其妻及友人。約以同死。其妻死之。其友死之。惟宣擧獨不能死焉。厥後杜門爲學。終身不仕。益多有可觀之事矣。然而責備而言之。則豈無可議者乎。昔年賊䥴未及敗露也。能眩惑士林。士林多有信之者。故雖如宋時烈。初亦不能免焉。此宋時烈所以常有恨不識人之歎也。然自見䥴之背眞售僞。慢侮朱子以後。宋時烈便與䥴爲疏矣。及至己亥大喪後。禮以爲阱。則人孰不深嫉而痛絶之乎。惟宣擧獨不之絶矣。及於一日。宋時烈與浚吉，惟泰，宣擧等。會于山寺。語及䥴，善道事。宣擧以爲善道則小人。䥴則君子。宋時烈等三人。相與難之曰。善道之事。本自䥴而發矣。爲其源始者爲君子。則爲其末流者何獨爲小人耶。若以鐫爲君子。而善道爲小人。則爲善道之至冤也。此語理勝而無可卞答之辭。故宣擧不得已而應之曰。䥴亦小人。吾當絶之云而罷還矣。厥後宣擧竟無絶䥴之事。故及其沒也。䥴爲宣擧作祭文。使其子奠酹焉。宋時烈聞之。大以爲訝。乃於宣擧練祭之日。略示其可疑之意於祭文而送之。其交曰。惟是江說。少有未契。兄若於海。並加原貸。我之疑晦。信矣卽辭。凡玆話言。更不稟訂。痛在心曲。甚爲我病。蓋江者。指䥴而言。以其在驪江之側也。海者指善道而言。以其居海南之地也。夫宣擧謂䥴爲君子。謂善道爲小人。若並善道而許以君子。原貸其罪惡。則我之所疑。卽辭之意也。此宋時烈之於宣擧。雖雅爲父。而疑其不快者有如是矣。其後拯請其墓文於宋時烈。宋時烈因其家狀而敍其言行。末引朴世采褒揚之辭而稱道之。拯以爲宋時烈與其父宣擧。自少交遊。而不自爲其辭。文引年輩其後世采之言而言之。此必有未滿之心矣。往復辨請至再三。雖有改處而竟不得盡如其言。此宋時烈所以不能無微意於其間而然也。宋時烈之於平日往來交遊之間。莫不待之以辭嚴義正。無絲毫徇私阿好之意。皆類此也。是故。知德者鮮矣。而悅之者少。怨之者多。可勝嘆哉。若使宋時烈。果有王霸竝用機關權數之心。如拯之言。則必循顏情。隨其所熟而私之者多矣。有何仇怨於宣擧。而不從其子之請。若是之堅乎。且金石文字。實無異於史筆。故立言之士。不敢爲誣辭。以媚於人者。自是天下之公議。不可有一毫私意於斯矣。然則雖欲曲循其子之意而改其文字。過許道德。烏可得乎。以故宋時烈竟不能深許於碣文。拯之所以御冤挾感於宋時烈而積之歲月。至于今日者。專在於此。其書所謂函丈之於先人。自碣銘以來。實非一言一事而已者是也。且木川之人。乃於頃年。有江都俘虜。不合享祀之列。蓋指言宣擧也。宋時烈風聞其說。而深有駭憤之意矣。及見前左尹臣李翔之爲木川地書院院長。而謂之曰。君何能感化侮辱美村之人耶。美村。卽宣擧齋號也。翔欲以書院。覈得其人而罰之。非但有年久之事。猝難究得也。渠輩深隱固諱。而覈之之難。正如捕風繫影矣。蓋宋時烈之言於李翔者。其意未嘗不存於宣擧。而拯乃深信木川反覆自隱之說。而反疑其言做出於宋時烈之門下。此則常情所不可到處。而拯信所不當信。疑所不當疑。屢次迫問於宋時烈以其言根所出之處。宋時烈不得已而指言其所共聞之人。其所共聞者。卽陽城居儒生許璜也。拯竟不問於璜。只自作仇而益其忿怒。其書所謂至於木川事而極矣者。此也。至於書札間。論貶宋時烈。若是其狼藉。而乃曰使我自問於許璜者。亦未知函丈之指。噫嘻甚哉。此豈常情所可測者乎。禮曰。其先祖無美而稱之。是誣也。拯非不知此語。而怨懟宋時烈不爲溢美之辭於其父。則是欲誣其父也。旣欲誣其父。又能誣其師。此豈讀書之人所忍爲者哉。且函丈云者。本出禮記。蓋弟子與師對座。席間可容一丈之謂。而後人因稱其師。以此二字。如足下閝下之意也。今拯歷數宋時烈之平生本源。而與人論貶至於如此。然猶不去函丈之號者。抑何意耶。旣以宋時烈爲義利雙行之人。而苟存以師之稱。臣實未曉其意之所在也。近見一種士論。以立異於長者。人譬於子路之慍見。今拯詆誣長者。而尙存函丈之稱。則人亦必以拯之事。譬之於慍見矣。然子路則慍見於其師而已。未嘗有攻斥其師。而陰與人譏議如拯之事也。未知拯之義理。出自何許學而來耶。拯不一就仕。讀古人書殆四十歲矣。不但士林之瞻望甚重。而朝廷之禮遇甚隆也。且渠亦何嘗不以古人自處。而今乃倒戈伐其師如此。噫嘻。如拯者。天下萬世。更有其人耶。蓋人之於父師。致有內外輕重之殊。而其爲人倫之大則一也。假令其師實爲其父之讎。而亦不當變亂黑白。詆誣罔極。而況元無作仇必報之事乎。宋時烈於宣擧。雖有不滿心處。而許其學許其節。形諸文字者亦多矣。拯何視宋時烈以爲其父之仇。而攻斥詆誣若是之甚耶。臣固知拯積憾於宋時烈久矣。然豈料拯之口發出此等罔極之說耶。若宋時烈之道德學問。遠師朱子之法門。出處行藏。明秉春秋之大義。以之平日語默動靜。而亦未嘗脫朝略畔棄乎規矩繩墨之中。爲近世儒賢之宗匠。受累聖明之深知。而其處心行事之正大光明。如靑天白日。無一毫邪曲之私者。雖今日婦孺賤隷之無識。亦莫不知其如此。則孰不知彼拯挾憾怨懟之言論。固萬萬無所損於臣師宋時烈道學之一二乎。第拯不是鄕曲小儒之人也。世采又爲一代之所尊。則凡其酬酢之書。必將有傳後之事矣。後世之人。因拯之書。或以宋時烈爲本源。可疑機關權數。如拯之言。則非但爲宋時烈門生之痛也。抑亦爲斯文之深羞。而後世之人。又不知拯有誣伯夷爲盜跖之行矣。不幸之大者爲如何哉。遊於宋時烈之門下如臣之寒微庸碌者。雖無足道。而値此斯文莫大之變。默無一卞。有若越人之視秦瘠。則非但厥罪惟均。而未免爲破倫之人也。古昔先王之制。生三事一之義。亦將泯沒於聖明之世矣。可不懼哉。可不痛哉。臣雖極知蚍蜉撼樹之爲無益。而目見賢師橫被罔極之誣。將不得卞白於千載之下。則爲師冤痛。思欲卞白之心。爲如何哉。此誠天理民彝竟不可泯滅而不能自已者也。臣敢冒萬死。仰呼天門。冀其有伸雪之道矣。伏乞聖明俯賜睿察。明卞邪正。以破一代之群疑。以定百世之是非。則斯文幸甚。倫紀幸甚。臣無任含冤負痛惶悚戰灼之至。上疏大槩。前大司憲尹拯詆誣臣師奉朝賀宋時烈。以爲義利雙行。王霸並用。機關權數之人。此實管，商，儀，秦之事。而拯乃比而擬。誠所謂指金爲鐵。指白爲黑。誣伯夷爲盜跖者也。臣見賢師枉被罔極之誣。思欲卞白於天日之下者。誠天理民彝不容自已者也。敢冒萬死。仰叫天門。冀蒙睿察。洞卞邪正。以破一代之群疑。以定百世之是非。以幸斯文以扶彝倫事。批答曰。省疏具悉。噫。奉朝賀以碩德大老。荷兩朝之殊遇。爲士林之宗匠。寡昩之尊信。國人之景仰爲如何。而不料詆誣之罔極。乃至於此。深爲世道不覺慨嘆也。所陳罔非爲師卞明之意。而言甚痛快。予用嘉尙。可不採納焉。</text>
<title>乙卯推鞠時供辭</title>,<text>右原情事段。矣身 以遐荒絶域極愚極賤之人。蠢蠢無知。然君父之不可欺。國禁之不可犯。則已知之矣。雖斧銊在前。鼎钁在後。豈可畏怯而不直告哉。矣身 忘不自量其筯力形勢。徒切願學之心。而往來懷德。學于宋時烈。今果爲十餘年之久矣。矣身 適在師門之時。矣身 之師被罪。遠竄于 矣身 之所居道內。卽當隨去。矣身 素有足病。不能遠行。未得如意隨往。陰城居幼學崔世冕。憐其遠來狼狽。而借其人馬。矣身 於二月初九日。始得發程。直向北道會寧而去矣。未知柳弼明製疏於何時。而呈上於何日。數千里南北。聲息不相聞者。將至半年。今者。弼明忽以 矣身 爲相議製疏之人。古今天下。豈有如此無理妄誕之說乎。若曰 矣身 在湖西未歸北時。相議製疏。則 矣身 亦以宋時烈之弟子。何不與弼明聯名上疏。而徑先還北耶。矣身 發行時。弼明來見曰。今君向師北去。而吾不能遠步同行。可歎可歎。鐵原府使。卽我妻族之人也。寒食時。則必有祭物載來人馬。我當乘其回馬而往于鐵原。又自鐵原轉入德原爲計矣。如是談話相別而已。亦無欲爲上疏之說。弼明何以 矣身 爲製疏之人耶。況於前冬。朝廷禁令甚嚴。而如論上疏者。則當論以逆律傳敎矣。考心重律。若非喪性之人。則孰敢輕犯國家之重禁。而自取誅戮之禍哉。但宋時烈被罪之事。是非雖不敢知。於門生情義。不無冤痛之心。故 矣身 妄欲獨疏訟冤。而頃於冬春間。搆一疏藁。而禮文上說。則不敢一毫及之。而只略以敍宋時烈學問出處之義及我聖祖聖考所以禮遇倚任挭槩。而乞降寬宥之典。旋聞朝家禁令爲甚嚴。而凡宋時烈伸救之上疏。則勿爲奉入。亦自上傳敎。矣身 卽焚其疏槀。蓋當搆草之時。弼明得見之。而亦無相與議論之事。弼明以 矣身 爲相議製已之疏。不亦怪妄虛誕之甚乎。小學書曰。臨難毋苟免。矣身 自少時講讀此書久矣。今者。於弼明之疏。有一毫相干之事而欲獨免。則獨不愧於心乎。昔高允蓋與崔浩同事。不敢隱諱於其君。矣身 雖愚賤。尋常欽慕此人之義矣。今若旣與弼明同事。而欲避其禍。則豈不爲高允之罪人乎。且所陳太丁之事。尤極無聖。甚非臣子之所可言者矣。豈能有對人而以此等無理之說出諸口哉。弼明若非失性犯逆。則必是畏己之誅。而欲移其禍於無辜他人之奸計。矣身 則雖於夢寐之中。而未嘗有一毫相干之事。矣身 若怯於天威而徑服焉。則亦是欺罔君上之事也。矣身 雖被千誅萬斬。而欺罔君上之事。則終不忍爲也。豈可徑服。枉死於聖明之世。以自陷於欺罔君上之罪乎。此外更無所供之辭。問目內辭緣。千萬瞹昧。</text>
