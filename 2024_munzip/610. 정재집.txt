<title>屛幛次古人韻</title>,<text>心天秋月白。昭朗人人知。莫把片雲障。恐敎全體非。</text>
<title>和族弟濯叟 致皜 懷古吟 壬辰</title>,<text>故人在山裏。我欲從之親。忽得瓊句來。激烈解醒人。今人無此語。恐被俗子嗔。人生豈徒耳。鮮能惜此身。決性饕名利。莫念降衷仁。夫夫獨異好。矜莊戒飛淪。津津說古人。牙頰生微春。此意無誰語。幽貞聊自珍。我有一不幸。京洛怕緇塵。詩人意微婉。繹來堪書紳。人情各殊好。那得盡回淳。若凂還嫌隘。思憂秪自𤸅。親仁復愛衆。聖有謨訓諄。此心周流處。方知仁體眞。所樂在反躳。可以忘賤貧。</text>
<title>立春門帖 乙巳○三首</title>,<text>明誠存舊聞。反約發新知。寡過嗟未能。餘日更自持。老我旣蹉跎。望子情更切。遜弟爲基本。問學求旨訣。莫要富貴相。常存簡素心。百順從玆至。天人理可諶。</text>
<title>輓李應敎 家淳○九首</title>,<text>海東夫子宅。淸洛靈境抱。中有一半區。紫霞山更好。鍾得靈芝秀。妙年聲價優。文章堪倚馬。筆法妙棘猴。搴蓮佐离筵。攀桂貯金閨。仗馬如可學。平步卿班躋。鬱拂多奇氣。百鍊難嫵媚。貶屈非丈夫。頻遭官長詈。波浪起西江。斯文陽九厄。奮筆扶正脈。箱篋留手澤。夤緣獲私久。幾荷眷顧深。憶在趨班日。長道見公心。哭辭廞衛後。明日歸御催。肯學名塗彥。顧戀事低佪。山深閉門巷。素節諒不隳。於公復何慽。堪爲世道悲。山樊容老身。東壁書丹旐。翩然歸大荒。頫視塵寰眇。</text>
<title>輓族孫泰永</title>,<text>送君歸北邙。北邙樂如何。昔日送君大人歸。今又爲君賦薤歌。人生終古何寂寞。但見春來碧草莎。思君來我話移日。坐歎人間駭矚多。得非厭世之淆漓。己欲乘化歸眞那。別來頭未轉。報君患微痾。微痾豈死人。長嘷聲忽過。吾家十世百千人。收族承宗一身馱。君資雅潔有文藻。翹翹衆卉拔芰荷。有時攜卷來相讀。兩襟輸灌如梳爬。衆情方倚爲前茅。靜躁辛甘任調和。柰何秋風一夕吹。前頭萬事付一嗟。况君有子未克壯。有婦低眉蛾。冥道欣慽如未忘。此事何堪涕滂沱。惟有劈開塚一半。百年佳緣合干邪。老我坐送靑春子。一聲東風頭更皤。</text>
<title>輓李于章 應秀</title>,<text>南北征鴻遠。歸飛過故澤。友鴈失素侶。翹首鳴喀喀。終然淪羽毛。回翔更無日。念君在芳年。承藉有徽則。文藝可成名。淑行兼令質。翩翩流輩中。聲華自藹菀。相去一舍强。逐臭頻促膝。分飛十數歲。幾回勞我臆。我有北遊便。前期好相覿。况君年少我。於我多謬屬。我愧精已耗。因循踰歲月。幽明永相負。長公亦已歿。死生交情見。多愧未躳訣。追寄那足謝。聊以表悃愊。</text>
<title>次仙遊亭重修韻</title>,<text>石門斜望已幽幽。纔入新亭氣欲秋。層壁但能孤鳥過。洪濤如聞老龍愁。去來空劫昆明燼。今古風流員外邱。寄語諸公勤祖業。一初非是等閒遊。</text>
<title>丁巳七月十三日。諸君報晩愚亭屋子已就。乃扶曳而至。座間占韻以詠之。余不嫺詞律。以古風五言。和其意。</title>,<text>坐看雲起處。秋色霽蒼旻。肩輿上翠微。行尋一境眞。何嫌洞府小。幽絶遠囂塵。百年耕犂地。一朝齋閤新。端宜忘外累。淸坐養眞純。循除聽小澗。巖際見河漘。且喜陶倉近。筇屐趁良辰。懷哉千載人。俛仰如隔晨。優游聊自適。那知歲已臻。</text>
<title>又示諸君</title>,<text>以余尋常恨。今爲諸君祝。吾家多後進。每患業不篤。苟要專此志。須就一靜寂。外誘方可輕。內志諒不牿。幸今成此屋。稍能脫塵俗。江山不必勝。最好斷遊客。勸爾攜笭箵。自今勤種績。時功與歲計。因以至十百。疏源波可遠。培根實可食。願共兒孫輩。此意勤相屬。</text>
<title>送別朴幼省 炳幾</title>,<text>人生儘有緣。離合情更苦。相看別無事。只欲快一睹。憶君邂逅日。深結在心腑。愧我無及人。慙君視車輔。自我返鄕廬。看君義邁古。兩次越河山。千里視村塢。豈無北堂戀。沿路幾陟岵。有逢還有別。那堪同矢弩。但願勤做業。時惠此聾瞽。</text>
<title>輓李參奉 彙陽</title>,<text>窈窕江上宅。窻軒蘸淸波。皎皎主人翁。霜鬢好婆娑。下有白白鳥。日夜汎中河。物色兩不厭。淸光此中多。如何去不顧。白雲更嵯峨。留與一塵迹。靑山有小阿。</text>
<title>輓李士珍 海德</title>,<text>公生安陵世。遺範以矜式。俗弊恥隨徇。才美加繩督。入定僧淡虛。守閨女拙約。萬軸牙籤間。媺哉日用的。擧足常存畏。論交愼所擇。文章旣脩潔。言行去圭角。守雌八十年。片心堅似石。老我空寄世。默念平生篤。三世間一嶺。兩心元無隔。淡水情無斁。歲寒期不忒。淵冰今世道。惟公操履特。君去無還期。我生精已脫。一誄嗟未及。三霜云已闋。中宵不寐地。思起有餘惻。書此寄諸郞。聊以見私臆。</text>
<title>輓李達如 宗植○五首</title>,<text>休休好氣度。款款討晝宵。去來心常住。川原未爲遙。從知保性眞。不受塵俗緇。持己旣坦夷。與人寧畔涯。我聞光山氏。儒行擅南州。三容立家計。十世存派流。昨歲余拘海。公爲千里尋。那知後我歸。中道遽絞衾。愧此老且癃。一哭猶未能。家貧兄弟鮮。何以道後承。</text>
<title>輓河孟裕 相爀</title>,<text>老夫迷世事。西門斷行迹。充然好氣度。但記在心目。時時訪我來。有意在眉睫。愧我無及人。知君可醫俗。此事今已矣。幽明付一啜。彰烈祠前路。草樹更悲惻。前徽誰復繼。思君更切切。聞有孤兒在。可能父書讀。</text>
<title>輓李君穆 彙寧○三首</title>,<text>木鐸寒棲後。靑氊揭德華。地望全嶺最。治績六州多。玩佩心逾遠。遺榮寵更加。未乾辭䟽墨。酉夢遽驚嗟。病倦寄人世。長懷曲水湄。憂時傷潰決。容物袪偏私。夜峽猿聲斷。秋江鴈影悲。昨年書在篋。重讀不禁洏。未說平生好。嚴程誰昔忙。慇懃把別袂。談笑見剛膓。世事風波淼。閒愁道路長。如何今日病。無計薦深觴。</text>
<title>輓李英叔 家發○二首</title>,<text>懷哉素宇老。淳朴古人姿。孝友因天著。詩書篤祖貽。慶徵看玉樹。仁壽驗銀緋。忽報修文去。吾衰誰與歸。回首專塲日。詞華爛錦城。小成酬拙志。高步讓難兄。處物存謙挹。憂時戒墊傾。商量尙書狀。無路報仙京。</text>
<title>寄族弟濯叟 致皜泰陵直中</title>,<text>送君入城市。情同嫁女初。羞顔應未開。幽抱共誰紓。野性終難馴。鍾鼓駭爰居。但願君努力。涓埃答聖恩。小官無他職。隨分有定跟。磨涅吾不憂。霽潦君自知。哺烏情更切。爲養亦多規。南天歸鴈急。政此秋興高。寄語寫衷曲。一念政滔滔。</text>
<title>輓金聖瞻 東鎭</title>,<text>君家三物有長鞘。我淚千行擬短招。沉晦古來元一理。秖應光氣動寒霄。可惜椒梅抵死香。漳濱十載卧枝陽。前秋邂逅移時話。瘦骨猶能少日芒。琴響凄悲月榭空。法門寥落曉星同。那知白首孤存日。三向西州哭道竆。</text>
<title>輓琴繼聞 詩述</title>,<text>晩圃秋容好。燦燦敷黃蘂。孤芳未曾歇。不恨年光駛。物性固自爾。人心有同調。天香自不掩。羞向東風笑。</text>
<title>哭再從弟而述 致傳</title>,<text>嗟嗟而述去何之。我欲送君難爲訣。爾哭爾姪眼欲枯。何爲使人又爾哭。爾姪未歸爾爲憂。上下山坂勞爾蹠。入拊孤寡出凝涕。爾不自意年已促。爾如支廈一箇木。爾在不憂終墜覆。乃爾又不延一縷。天高鬼猜一何惡。我不一動送寒阡。又不一語侑冥漠。強把哀章揭前路。一字一涕寫情曲。</text>
<title>輓金宅明 南運</title>,<text>故人多奇氣。鬱屈異俗儔。苟使展其蘊。高風振寰區。談笑謝時人。歸來掩衡門。我道固如此。尺步有定跟。持此以應物。固宜多睽異。聽天心自裕。隨俗恥小智。於我何所取。心期在古先。傴僂事藜屩。卧起樂比肩。不待吐言辭。吻然有相契。不喜相媚嫵。惟喜共麤厲。此事於今無。望望何處尋。長憶不可見。老淚時涔淫。</text>
<title>輓李惠叔 致迪</title>,<text>節操竆處見。眞性靜時存。㗳然笑相對。但覺氣味溫。迢遞幽人居。幾勞魂夢糾。而今各天遊。題輓意悄悄。</text>
<title>悼三從姪在鎬</title>,<text>嗟哉爾爲質。姸好而純默。莫嫌氣不揚。猶自心透石。可以業儒素。可以循繩墨。一朝化異物。曾是不意度。乃父薄雲霞。中道而摧折。遺爾二鳳毛。使我心慰悅。爾乃去而兄。影響徒寥廓。埋爾先廬址。家衖在咫尺。嗟我老自諉。殯門無一哭。寄語在前道。魂兮無彳亍。</text>
<title>輓李元夫 善祥</title>,<text>叔季鮮人物。看君氣宇豁。儀觀見昭森。襟期更灑落。不作皺眉事。古道居今俗。我以重表親。少小頻相逐。雖後先公世。猶及大庭日。北亭見龍虎。諸房峙鸞鵠。君爲托重兒。長枝更蘭茁。休休意象眞。款款談笑洽。人生異鹿豕。魂夢勞日夕。想來兄江上。淳風如可襲。何緣一相見。尙冀煩襟滌。嗟君已臯復。又將歸窀穸。徒然一長歎。題輓淚蔌蔌。</text>
<title>島中。送別族姪厚民 星鎭，內姪李始能 敦禹 還鄕。</title>,<text>官於是與謫於是。等是離鄕去國人。處患行患吾豈敢。試將竆通任天眞。平日相從在聖經。講得夷險不二心。歸去莫須長慽慽。好將斯義更溫燖。</text>
<title>輓李翼如 楨運</title>,<text>以約失之鮮。聖言不我欺。我愛光山子。衷情上芝眉。闇然期古道。十年勞相思。愧余非所堪。感爾情不衰。昨歲尋海曲。風雨幾阽危。披襟共話心。忘郤楚囚悲。誰知賜環日。還爲報蘭時。川原更杳茫。秋草空葳蕤。君家十世業。儒行振南維。知君能繼述。早晩勤下帷。聞說臨化夕。危坐不跛攲。命讀文淸錄。千載吻心期。遺戒更篤至。堪爲後人貽。</text>
<title>輓柳忠汝 海麟</title>,<text>與君生幷世。相望若參商。如何臭味同。不憚越河岡。及余投海曲。義士或彷徨。君爲攜短筇。千里尋天潢。勞問亦已至。烟瘴共飮嘗。意若心所樂。奇氣自昂昂。終然成一別。爲有親在堂。別來曾幾何。聞君病道傍。魂夢方迢遞。忽報中道亡。此理云何舛。長吁欲問蒼。悒悒瞻南極。道塗何悠荒。哀詞題一曲。老淚爲沾裳。</text>
<title>輓姜休應 運欽</title>,<text>侃侃先大夫。夙負南士望。故人稺子誼。一再荷厚仗。顯刻愧非分。爲君曾抗拙。因緣獲梯攀。十載心糾結。嚴程往年事。高義荷竆道。去來慽歡間。衷情爲傾倒。日月曾幾何。聞君各天遊。人事諒不期。反使老我愀。夫人堪可懷。灑灑邁俗儔。福履宜爾將。此理儘悠悠。一哭老未能。強起題輓幅。寄與南歸人。冥冥霖雨黑。</text>
<title>輓金子翼 翊東</title>,<text>人生於世間。鮮能遂意欲。或緣志不篤。或緣命不得。始君奮厥志。操觚遊塲屋。鴈㙮高幾許。刷翅如髭摘。旣又亟回頭。曰有儒者的。制行以忠信。持心以誠確。記昔訪我來。謂言隨勝跡。處衆愈執禮。心虛若求益。臨歸乃問志。爾行非謾逐。此行爾徒勤。此事我徒恧。此後數十載。書面每隨續。聞君結小亭。讀書味愈篤。好友時過從。淸詩氣鬱峍。逮我拘海曲。千里勞征鞸。握手看衰髮。交情視溟渤。送子涉歸津。關河暗風雪。那知荏苒間。世事此飜覆。賜環吾猶視。齎志君奄歿。何處靑山土。埋君骯髒骨。龍田新築在。寂寞垂素幄。老夫無一哭。有淚空沾臆。</text>
<title>哭柳季正 平佑</title>,<text>柳生從我久。誠切禮冞宜。溫藉趨牀際。雍容討話時。諏疑頻問鴈。診病亟鞭騅。脩短諒難詰。吾今爲爾悲。</text>
<title>輓詞[李亨秀]</title>,<text>崑玉荊金自異姿。早時聲譽嶺之眉。從來此學源流在。一脈柯亭不問知。宦海浮雲任卷舒。熏罏淸晝洛閩書。時人枉道山林相。香土東華夢亦疎。衿佩前堂講帳懸。環橋如覩五更筵。東膠几杖三王制。會待殊恩降自天。涪舟一葉涉危瀾。莫把行裝問岸觀。田社歸來精益健。家家碑版照林巒。宇宙頹波孰挽回。吾林運氣冷如灰。千秋哭誄歐公語。虎逝龍亡大嶺哀。</text>
<title>輓詞[金鎭坤]</title>,<text>斯道百年氣數回。天生夫子大東開。淵源直接高山近。義理撐扶海島嵬。猶幸吾儕親耳目。不知何歲復胚胎。適時來去儀形遠。爲哭公私不盡哀。</text>
<title>輓詞[李彙載]</title>,<text>緬仰高風思渺然。洛城重拜又多年。丹罏戒秘神精旺。玉藻功深氣貌全。愚谷琴書計已定。涪州髭髮夢常懸。吾南長德凋零盡。後死空懷異世賢。</text>
<title>輓詞[金岱鎭]</title>,<text>生後高山也不遲。肧胎已兆見聞知。從來灑掃渾坯樸。恁去周旋自矩規。先聖故敎依下學。斯文重幸得宗師。靈光東魯餘三紀。敢怨天公嗇憗遺。敢將窾啓贊襟裾。竊卜芝眉照炯如。靜定元因恬養到。睟溫都與闇章舒。梅寒竹瘦淸修裏。玉栗金精稟受初。得見曇華稀一現。生而降古也榮渠。</text>
<title>輓詞[門人金基洙]</title>,<text>吾東圃退是程朱。歷落相望降大儒。隻手能扶斯道重。嫡傳衣鉢又蘇湖。圭璋令望鳳凰儀。天挺英豪見可知。遭際昌辰仍釋褐。君民堯舜是心期。篤實眞工用反求。言無瑕玷行無尤。溫恭氣象莊嚴意。兼得顔春與孟秋。嶠南著處哭山頹。誰復斯文任繼開。小子偏深千古恨。及門猶未得知裁。</text>
<title>輓詞[門人金光壽]</title>,<text>高山寥落士趨歧。一脈斯文孰護持。天意定應憂絶學。故生夫子作宗師。精金溫玉稟於天。一念淵冰八十年。知是尋常斯道在。今人衣服共周旋。江禪浙史各分爭。斯學由來要講明。禮樂皆從岐下出。如今南國頌先生。滄江一卧歲華移。憂道憂時鬢髮絲。歎息愚亭粧點後。籃輿來往不多時。篋中敎墨手頻摩。自訟愚生志業蹉。若也早承罏韛化。不應懺悔似今多。</text>
<title>輓詞[門人金健壽]</title>,<text>大東元氣稟純完。扶得斯文一線殘。小學樣中光霽在。魯論篇裏畫圖看。心無物我天機炯。身備中和地步安。用舍行藏惟潔己。遺風百世鄙夫寬。</text>
<title>輓詞[門人金遇洙]</title>,<text>自愧程門諡伯淳。無因議德答儒紳。昊天運復湖翁弟。瘴海恩深世子臣。威鳳祥鸞千仞壁。和風甘雨四時春。宗師一代猶餘敎。重待何辛起後身。退陶，大山二先生。皆適來于辛。</text>
<title>輓詞[高聖謙]</title>,<text>正聲何蕭索。鞠通生古琴。再理湖上韻。獨鳥下東南。獨鳥下東南。廣陵調也。古人以喩絶學。人苦南瀛遠。我說南瀛好。淺水二千年。中有侍郞島。天風向夕多。洛水洪濤戰。夜久風亦靜。秋月生水面。海嶽多於國。南客且一騾。歸來坐春風。忽失海山多。筭公金聿字。繡我泉臺惠。讀至三侑辭。一字還一涕。築築龜陽土。天意未易覸。東南更寂寞。吾道在靑山。</text>
<title>輓詞[門人權璉夏]</title>,<text>正脈溪湖接續徠。淵源百世大東開。天心偏惠南州士。挺出眞儒更起頹。此道洋洋載簡篇。後賢只是述前賢。先生不欲談新妙。獨向遺經發舊詮。斯文千古久成歧。頓悟支離各一規。方信眞工兼博約。修辭行己兩無虧。玉粹金純學力眞。衣巾精彩質文彬。爭瞻七尺容觀上。驗得中和備一身。宗祊百世禮疑多。精義平生久講磨。惟有天神鑑此意。暮途還往海無波。</text>
<title>輓詞[族子衡鎭]</title>,<text>孔林枯檜久。無人更旋斡。間氣今天地。此心古水月。自在中規矩。任他隨裘葛。山頹嗟無及。惟思報塵刹。</text>
<title>輓詞[門人柳致皜]</title>,<text>正學承遺緖。先生復得宗。諸經探蘊奧。至理在常庸。坦易非難覩。高深恨莫從。餘生慙負敎。平昔眷愚憃。心全無欲累。觸處藹眞衷。溫愛親疎徧。莊嚴表裏同。義精竆達際。禮適古今中。已矣斯文喪。公私不盡恫。篤敬兼忠信。孜孜八十年。性眞全所秉。心法得相傳。節義竆彌著。聦明老不愆。平生開繼業。歷落在遺篇。</text>
