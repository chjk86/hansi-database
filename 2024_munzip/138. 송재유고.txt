<title>詠射帿 九歲作</title>,<text>壯士彎秋月。雄風袖裏生。雷聲山下動。星落白雲傾。</text>
<title>居平洞八景</title>,<text>孤山一點明。白雨漾氷莖。豈待秋風至。季鷹先我行。右落山採蓴九皐獨棲處。誰遣翠濤來。天寒聞更遠。恐曳棟樑材。右鶴嶺聽松綠影落雕弓。共聞曾熟手。弛張付一爭。立飮沙邊酒。右槐亭射帿晩風吹釣絲。芳草立多時。得雋又何待。歸來橫柳枝。右城川釣魚獨抱後凋操。不愁風雨忙。靑靑伴疏竹。高處宿鸞凰。右南岡尋柏神物厭平地。噓雲巖上水。變化在須臾。蒼生望一起。右龍庵望雲太華誰移種。天然出水中。無風香自遠。欲採思何窮。右沙池賞蓮芳洲春水生。風便一帆輕。夜深弄明月。恰得鏡中行。右幕浦歸帆</text>
<title>遊扶餘白馬江</title>,<text>夕醉加羅酒。晨登白馬舟。斷松負石苦。疏雨結雲愁。宇宙風塵過。山河日月流。浮沈惟水鳥。應洗濟王羞。</text>
<title>還七精寺 時爲承旨</title>,<text>布衣讀書處。二十一年來。興廢樓餘地。悲歡酒滿杯。山深新雪盛。林靜舊禽欸。明日紅塵裏。應知白首回。附次韻 潭陽府使盧克昌披榛鞭款段。爲訪故人來。白雪埋山寺。黃眉入酒杯。君飛騰最健。吾老病堪欸。天使雲泥隔。離腸謾九回。</text>
<title>牧篴圖</title>,<text>十里江湖細雨過。數畝牧田草煙鋪。載牽載驅者何子。長蓑獨向風中蘆。是是非非都兩忘。吾忘爾牛牛忘吾。時時赤手短篴吹。一聲數聲橫天衢。餘音幾應平湖月。高韻却醒人間竽。誰知寸管持古音。行看碧雲留山隅。篴自無心牛自肥。草野氣象何淸癯。毫端意度盡神妙。霜紈氣宇猶魁梧。爲言畫工知得否。篴寓於心不在圖。</text>
<title>射帿</title>,<text>臂弓腰矢舞蹲蹲。風正帿顏日欲曛。痛飮百杯連百中。鼓聲雷落碧山雲。</text>
<title>贈安正字 名汝止。以新恩來訪。</title>,<text>君何先達我何遲。秋菊春蘭各有時。莫道當年先折桂。廣寒猶有最高枝。</text>
<title>三奇詩 時爲全州府尹。與羅仍及海運判官。會于廉般門外。皆先生生員同年也。判官姓名無傳。</title>,<text>樓中邂逅有三奇。風雨罇前各把詩。何日粗休心事了。閒尋漁艇下江時。</text>
<title>入直昌慶宮。有懷書寄侄子恒，慄兄弟。</title>,<text>墳墓天南每自悲。況逢秋夕月明時。望思巖畔泉應咽。追遠臺前草幾衰。覺是今朝猶未去。知非他日又何之。麻衣濕盡孤臣淚。更向松楸滿面垂。</text>
<title>四碧亭</title>,<text>槐松茅水列山根。犬吠鷄鳴自一村。邀弟邀兄兼邀客。携琴携牘又携罇。笑吟幾戒農桑務。學問寧忘孝悌敦。獨撫繁纓回白首。只緣時未報君恩。</text>
<title>送宋士重之燕京</title>,<text>眼看遊舊半王京。蕭散秋風獨遠行。同國暮年忻末契。別筵斜日惜深情。承顏膝下千金重。奉詔關中萬里輕。歷歷沿途皆勝翫。詩魂先動過秦城。</text>
<title>送林判官士遂 亨秀 ○二首</title>,<text>堯舜垂衣値太平。秋風誰賦遠東征。峨冠擬啓詩書腹。佩劍還隨鼓角城。雲漢餘民方急病。鼠狐殘孼尙飄輕。直須好試靈丹手。醫得窮邊報聖明。八斗才華海內揚。偶將弓馬試弛張。同朝共惜辭金殿。異域爭稱自玉堂。地近氈城千里樂。雲遙毋岳幾時傷。只看利器盤根處。肯使詞臣滯一方。氈。卽穩城。</text>
<title>巡撫海西時贈陳世儉</title>,<text>東風官柳欲成絲。馬上欣逢九尺奇。腰撫黃金驚命達。頭看白雪慰年衰。連宵客館燈花落。半日郊程雨脚垂。菜色民間王事急。節旄空向海西湄。</text>
<title>次玉堂失鶴韻</title>,<text>誰報靑綾別占天。暫辭玄圃落池邊。乍驚淸夢風鳴竹。初吐長音露瀉蓮。學舞寧將尋帳客。聞琴直欲伴詩仙。憑渠不問乘軒事。却恐含羞傍侍筵。附元韻 忍齋洪暹秋風直欲度長天。誤落西淸古沼邊。便覺素翎勝白雪。更將丹頂鬪紅蓮。未忘華表當時活。曾化蘇耽舊日仙。謫墮人間渠不俗。蹁躚當傍草綸筵。次韻 退溪李滉誰遣丈人墮九天。絲寒縈足繞欄邊。戲遊爽地寧同䳱。驚報寒更欲替蓮。閒裏好隨鑾殿客。夢中眞見雪堂仙。凌風一擧尋無跡。遼海茫茫月滿筵。又 河西金麟厚悔放殊姿送遠天。至今蹤跡寄何邊。留詩肯弔千年柱。刷羽堪依十丈蓮。淸轉玉簫臺畔影。微茫赤壁夢中仙。山高海闊無消息。倘記當時玳瑁筵。又 石川林億齡數聲嘹唳泬㵳天。蒼檜陰中苦竹邊。風雨幾埋三島月。氷霜又到五湖蓮。緇塵已汚新毛短。丹頂猶染舊骨仙。江海老人空對立。不知涼露濕秋筵。</text>
<title>次知止堂宋公 欽 觀水亭韻 亭在森溪船防下</title>,<text>參差綠影鏡奩寒。百面東坡上小欄。某壑幾思童子水。此亭今作老臣灘。天扶德業能神退。地祕淸區盡異觀。江海元無廊廟隔。晴波朗日照忠肝。附元韻危構臨流夏亦寒。老夫無日不憑欄。旣專谷口雙溪水。奚羨龍門八節灘。靜影沈光眞可樂。晴粧雨沫最堪觀。千姿萬態渾迷眼。要取淸瀾冼我肝。</text>
<title>哀病柏賦</title>,<text>余竊悲衆芳之消歇。悶元和之無常。般紛紛其櫟壽。榝又欲蕪乎松篁。聞後凋於古訓。願依君子之姱節。于以求兮山之曲。驚枯槁而獨立。夫何物中之鍾英。空憔悴於衆木。吾令童子而潰蟻。撫蛟枝而太息。原夫大匀之播物。哀正氣之鮮得。紛汝旣有此內美。又重之以勁直。會元眞於屈榦。散萬化於回枝。旣云不挫於歲寒。孰能病夫高姿。苟非樵火之或失。恐二氣之有違夫。孰云栽培而傾覆。抑物理之難知。桃李兮姱春風。縱姸醜之混色。變亂兮可見君子。只恃夫風雪。今反不如乎凡卉。孰英華之可及。彼木蘭與薜荔。世多悲夫落英。然榮悴之自有時。不必恐鵜鴂之先鳴。余獨以汝而可恃。固植物之最秀。猶不保舊時之峻茂。尤不忍其孤瘦。已矣枝葉之殞黃。惟昭質其未虧。覽鐵樹其若玆。又況揭車與江蘺。自萌蘖而拱把。幾風雨於溪壑。何昔日之勁草。今胡爲乎黃落。尙慮斧斤之難避。孰能顧夫所守。覽察草木。其猶未得。又況消長之理數。噫百品之繁植。紛榮悴之倚伏。觀乾坤之默運。物雖剝而必復。病苟不至於根本。豈無元氣之一脈。是陰陽盈虛之大機。可回生意於將絶。吾欲封汝以舊壤。待雨露之化育。庶幾自微而寢長。將永建於不拔。回視滿山之靑紅。寧無知愧於昔日。白日忽其遲暮。恐孤根之委絶。恨旣無造化之大手。立山中而掩泣。嗚呼天地中間。自守最貴。一榮一悴。都是外事。窮兮何傷。達兮何喜。柏不自病。吾獨汝悲。柏乎柏乎。物豈獨而如此。生死雖曰在己。吾誰恃乎。嗚呼天地。</text>
<title>懶賦</title>,<text>夫惟天地之健順。運自然於不已。謇從古而環回。能萬物之終始。人也中立而參三。盍以之而乾乾。所以畫之者誰歟。余惟懶之爲愆。惟本心與生俱生。而志氣爲之輔佐。中所存之少弛。奄外累之蔽我。爰乘罅而便惰。病本然之天機。初萌芽於方寸。竟尾閭於四支。耳之聲兮目之色。曾不省夫自持。甘脂韋而汩沒。無自許之定力。嗟一曝而十寒。功已隳於乍輟。德欲崇而不崇。業欲廣而不廣。終鹵莽而日退。深有愧於大壯。氣稟之變化已矣。視聽之聰明益錮。凡所以止吾之業沮吾之行者。何莫非懶之所蠱。然則是懶也。原於質稟之昏庸。萌於志氣之放僻。長於涵養之不充。成於物欲之外鑠。萌蘖衆惡之根祗。蒙昧萬善之桎梏。依之於爲子兮。晨省昏定之何物。依之於爲君兮。恤民敬天之何事。依之於諍臣兮。曰我有待而言矣。依之於士夫兮。謂道登天然也。愚者以之而益愚。懦者以之而益懦。歲月虛度者誰尤。草木同腐者誰咎。雖然氣爲志率。志爲氣帥。心兮本虛。乃一身主。志之者心。氣之者志。毫釐一差。大謬千里。志惟不持。懶於是使。氣惟不率。懶於是肆。敬以存內。彼何能祟。大抵人生兩間。擔當宇宙。天下之理。皆我之理。天下之事。皆我之事。事毀于放。理明于思。有終身憂。奚暇外馳。是以放勳欽明重華。聖者自逸巖廊。誰曰不可。猶曰未也。兢兢孜孜。大智如斯。況其下者。漢文之於不遑。竟泥之於黃老。武皇之於外施。卒病之於黷武。紛紛乍作而乍息。功幷虧於半道。然而心有邪正之分。事有善惡之別。如其正兮。益之於惟日不足。如其邪兮。損之於惟日不給。垂衣聖治。得之於勞中之逸。傳餐隋政。失之於勤中之懶。所貴乎明善之先。尤貴乎當務之果。哀世人之姑息。皆由不行乎此。物旣知誘而物化。嗟嗟乎無主之御欲。苟有志於奮業。舍惜分而何爲。亂曰。天地之間。物各有司。司之有道。皆久於動。苟不知動。何體何用。天司其覆。地司其載。苟懶其轉。萬物誰賴。日司其照。月司其明。苟懶其臨。天道何行。川司其流。雲司其行。苟懶其運。品庶焉形。道司其一。易司其通。苟懶其化。天地夢夢。農司其稼。婦司其續。苟懶其任。焉衣焉食。子司其孝。父司其慈。苟懶其分。孰曰民彝。君司其仁。臣司其義。苟懶其職。豈云天理。凡厥當然。胡不踐而。日新又新。與天同歸。</text>
<title>權賦</title>,<text>夫惟萬類之不齊。乃自然之實理。紛巨細不可以混類。玆中正之最貴。吾聖人旣竭乎目力。推心上之律法。念平施之太方。命木工爲我制作。紛旣錘方而榦直。實權輿於黃鍾。曷智鑿之營營。惟公直焉是從。縱低仰之萬變。歸要合於大中。旣倍蓰又千萬。隨所懸而不錯。積分寸之無僭。抑毫釐而昭晳。羌輕重之在彼。孰能遁夫錙銖。跡何深而不著。理何隱而不輸。謇裒多而益寡。誠妙用之不窮。夫孰知尺許之一物。寓無形之至公。措天下而一制。入中國而無僞。察事理之不誣。宜南面之首事。量衡同於四岳。匀石藏於王府。古聖哲之宗器。夫何季世之未具。彼剖折而不爭。是不知其何說。嗟本然之權度。人孰無於同得。然無形而是危。權也於是乎最急。會物情而畢擧。雖五尺而入市。況末路之尙詐。多事物之措置。苟稱量之不審。奚小大之能分。哀反鑑而索照。率天下而紛紛。大哉權之稱物。自聖神而流出。然權移而不能自變。盍反本於物則。人徒見衡石之自行。茫不知夫本末。顧方寸之虛靈。蓋無偏而無側。苟本源之不臧。豈所感之中節。推萬事而皆然。比冬裘而夏葛。余得體道之妙契。邀隨時之君子。亂曰。徒權不足以權行。徒心不足以物齊。戲欷哉心爲甚。冀人人爲余一度。</text>
<title>老將賦</title>,<text>余惟俯仰於宇內。潛究物理之終始。所涉孰淺而忍性。所歷孰多而不智。夫何將軍之元老。猶骨法之矍鑠。自桑弧擬射夫四方。曾許投筆之遠略。紛旣妙算之蓋世。彼孫吳曾何足說。然兵家因亂而功著。幾拔劍擊地而待時。治旣非結繩之純化。刁斗屢警於遙陲。嗟嗟乎孰能徂征。玆焉奮膽而仗鉞。桓桓乎前貔後虎。凜凜乎左矛右戟。載馳兮載驅。孜孜焉每懷靡及。山河何險而不陣。賊壕何堅而不入。功不常一月之三捷。時或有不見之三年。遑遑乎靡室靡家。旐旟之胡不翩翩。一身之惟王事是棘。幾年經營乎行伍。懷歸春日之遲遲。勞筋雨雪之載道。許多世味之艱辛。曾已備嘗乎咀啜。攻一城增其一智。殺一敵長其一識。奇勳已收於敵愾。足以長城乎王國。嗟羲馭忽其不淹。奄驚蒼鬚之變白。神謀益老於平時。筋力已衰於曩日。顏或皮皺於鏡裏。心常鞭笞乎衛霍。千行兮萬陣。昭昭然數計而龜卜。言奮臂而撫躬。都是劍痕與鏃迹。哀哀十生而九死。誰知倔強之猶昔。雕弓之永言藏之。塵生匣底之劍鋒。今旣肉生於髀裏。故馬悲嘶而向風。昔之車馬之奔馳。志豈在汗馬之微勞。已矣哉百年經半。空控鏑而太息。凄涼大樹之安在。唯見破斧之倚壁。力固不足以御衆。謀能折衝於帷幄。國家而無競惟烈。誠在無遺之老成。吾哀世主之涼德。謂老骨奚足以用兵。紛紛鳥盡而弓藏。又焉知克壯其猷。唯皇天授人以才智。惟久於閱歷者求之。不歷羊腸之險艱。焉得精御馬之壯謀。不經龍門之汩潏。又焉熟操舟之妙術。老尙父於渭磯。天所以老鷹揚之茂烈。久充國於漢庭。天所以久屯田之祕策。智多於更事之深。謀高於歷患之熟。吾固知老將之神算。孰不曰乃成於久久。宜大老於天之下。爲國而盍用此耆耇。以之而守邊。爲干爲城。以之而扞王。爲藩爲屛。夫豈衰力之足病。所恃乎報國之壯志。彼區區以力而不以老。只是老將之遺恥。雖然功因亂生。名由功至。老將之智。智於多事。老將之功。功於不治。其功其智。是豈初意。時乎治矣。黼黻乎王室。時乎亂矣。柱石乎四域。嗚呼將乎。豈必裹尸於馬革。</text>
<title>次張平子歸田賦</title>,<text>生天地之浩浩。哀白日之驅時。觀萬物之回薄。豈揪斂之無期。伊虛靈之實理。在夫人而奚疑。苟哲幾之不早。是堂燕之群嬉。信行藏之由命。孰江山之我辭。嘗念江東春晩。栗里秋淸。紅塵之恥。二子之榮。盍歸乎來。華亭鶴鳴。十年鄕禽。耳邊嚶嚶。回視世路。九疑人情。於是輸笏丹墀。反駕某丘。山呈舊翠。溪續新流。飢鷹去鞲。池魚脫鉤。分墟落之藜莧。豈江漢之鯊鰼。嗚呼鬱彼桑柘。白雲舒舒。封先塋之霜雪。慰昊天之勞劬。謇樂爾之妻孥。藹春和於草廬。寬天下於杯罇。揖唐虞於琴書。感垂穎之反本。亦先哲之遺模。吾負郭而不歸。其奈江水之有如。</text>
<title>次別知送權公 應達應昌 之嶺南賦</title>,<text>古之人兮不可見。日月逝兮天地周。余取友兮天之下。都不會兮心之求。若有人兮嶺之南。心旣正兮身且修。始邂逅兮錦城衙。得友之兮後何愁。石之攻兮麻之倚。德以友兮虛以受。忽採蘭兮戀北堂。望白雲兮天一陬。別駒鳴兮去去秋。慰倚閭兮奉盤羞。某丘古兮某水淸。子間歸兮余獨憂。攬歸裾兮徒延佇。情萬緖兮不可抽。白日暮兮僕夫催。錦山寒兮錦江流。天浩浩兮高飛雁。路漫漫兮一回輈。冬風吹兮白雪下。木葉脫兮枝不樛。丈夫生兮天地中。紛散聚兮雲浮浮。桂花香兮玉階下。願與子兮之所由。結慇懃兮贈以言。不見君兮我獨留。</text>
<title>喜雨賦 丁亥庭試初試魁</title>,<text>原夫二儀之高厚。庶類芸芸其不億。孰能若余之兩間。命雨師爲余施澤。是曰人物之甘乳。天地不爲之輕借。故天人相與之孔微。休咎皆自夫在下。方玆農月之告病。豈非大戾於治化。五日十日之無禾。今胡爲乎逾月。物孰成化於屯膏。哀生意之將遏。苟或悔禍之稍緩。恐其後時而難及。周衰秦末之寒燠。足見天應之不忒。巫尫只益乎神怒。乾封奚與乎天格。災祥之果不虛應。宜軫聖心之惕若。念念之惟在於勤恤。恐少弛於對越。信乎昭格之必應。忽天開而地悟。令二氣而先運。雷師告余以已具。習習兮東風。時雨驟從而霢霂。旣優兮旣渥。品彙共沐其沾足。咸曰豐登之有期。相與抃賀乎朝野。羌不先而不後。允矣玆雨之時也。致一人之有慶。萬口騰歡其未休。觀天人之默感。善惡亦與之通流。帝舜不過曰儆余。湯惟知夫桑林。世常說氣數之或然。奚足與議夫天心。今玆之雨。其誰之由。天耶人耶。上下寧求。天不能自位。物不能自育。天位兮物育。惟在不息。昔聞一女之仳離。不雨三年。徂玆旱乾。夫孰知其使然。喜不在民。喜在王誠。大哉誠乎。未有誠而不明。嗚呼未雨之前。人擬何事而致災。旣雨之後。益信王心之一哉。常使戒心一如不雨。常使喜心毋盈雨後。少無間斷。至誠悠久。不知何雨之可喜。何旱之可懼也。雖然曰雨曰暘。天道之常。乃中乃和。人性之良。于以感之。長發其祥。豐年穰穰。天下同慶。六事之責。孰非殷民之不幸。雲漢之詠。豈是周人之實福。無功之功。天地之德。不經此災。焉知此喜。誠因喜端。益戒前愆。陰陽和兮。萬物遂焉。玆豈非億萬年無疆之休。臣不勝芹曝之拳拳。遂作歌曰。天地遠兮。聖人參兮。參之者何。惟至誠兮。思無邪。諒乾坤會通之機歟。其機如此。曷不敬之而敬之。</text>
<title>洞庭賦</title>,<text>厥初游氣之磅礴。運自然於不息。止而峙兮山嶽。流而液兮川瀆。夫何洞庭之雄湖。壯巴陵之一域。極瀟湘之天南。通巫峽於地北。開混沌之端倪。囿陰陽於呑納。右君山之峨峨。左長淮之湯湯。氣潛蒸於雲夢。波或撼於岳陽。九疑鬱其嵯峨。若擁掩而蓄力。浩浩乎幾百里其逶迤。杳曠莽而無極。至若海口春深。岸上日晴。水面掌平。波心鏡明。雲光洞屬。天影徘徊。江山褰擧。宇宙乍開。及夫肅氣初轉。蜚廉陰鬱。驚濤澎湃。怒浪汩潏。嵩華恐拔。日月憂溺。風物凄愴。天地閉塞。噫又噫異哉。猿嘯兮風朝。鶴叫兮霜夕。岸芷兮汀蘭。落霞兮孤䳱。嫋嫋兮秋風。湘靈鼓瑟兮木葉下。皎皎兮落月。屈魂掩泣兮一雁過。朝暉兮夕陰。千態兮萬狀。激遷客戀嫪之情抱。惱騷子淸眞之氣像。吾不知形勝之若是。蓋造化之叵量。天不能自險。必險之地。地不能自壯。必壯之水。恢恢兮爲器。納納兮爲具。煙雲其門戶。風月其淵藪。洞庭兮誠有之。天之開兮地之創也。是以觀洞庭之壯。則可占天地之廣。知天地之廣。則益驗洞庭之壯。尤有大於此者。盍亦反諸吾心上。雖然洞庭之大。大之者天地。而洞庭何與焉。洞庭之壯。壯之者造化。而洞庭何與焉。吾心之大。大之者非人。吾心之壯。壯之者吾身。其機如此。知之者鮮矣。余嘗桂棹兮蘭槳。于以泊之兮于彼涯涘。渺渺兮余懷。忽有飛來兮雙白鷗。采薜荔兮誰贈。望美人兮天一陬。驚濤兮蕩漾。揖軒轅之廣樂。蒼梧兮雲斷。弔帝子兮斑竹。於是吟老杜之詩。唱浩然之句。乃擊楫而歌之。歌曰洞庭之虛。虛故能受。洞庭之廣。廣故能容。虛而廣。君子之通。洞庭之流。吾之氣兮。洞庭之深。吾之志兮。逝者如斯。智者樂只。</text>
<title>望夫石賦</title>,<text>若有石兮山之巓。異尋常之巖巖。何故不顚而不覆。屹萬古之漸漸。竊怪夫物理之萬變。驗異迹於山徑。叩厥由之誰宰。揖烈婦之孤貞。何所獨無山川。胡獨至今而人立。曰自結帨之君子。堅百年之成說。豈意刁斗之一驚。奄從軍於遙陲。大義縱寬於靡監。情已切於調飢。室伊威兮戶蠨蛸。羌誰與而獨息。五日期兮六不見。猶懸懸於采綠。況慆慆而不歸。鬱中懷之曷劇。兵凶兮戰危。又焉知其存歿。遠望之可以當歸。願一陟兮高岡。攀蘿兮捫薜。夫孰云我馬之玄黃。表獨立兮峯之上。眼已寒兮天一方。雲之際兮鳥獨還。白日慘其無光。乾坤兮浩浩。負羽兮何處。牛羊兮下來。方寸兮誰語。俯絶壁兮千尋。知一死之有所。然返還之無期。指天地而爲極。奄形銷而骨幻。結芳心於山骨。何昔日之蕙質。今眞爲乎頑物。豈物化之難諶。夫惟一誠之所格。寧素心之可轉。向天涯而如昨。情雖斷於金石。哀旋歸兮曷月。立風雨而不撓。痛荷戈之沐櫛。剝莓苔而無變。泣暴骨於沙漠。關河阻兮莫之越。想幽怨之難洩。玆豈比他山之攻玉。實三綱之柱石。雖不可使叩之而鳴。凜高風之卓爾。信乎天地之間。萬類一理。相感之深。夫婦其先。無情數叢湘岸之邊。帝子揮泣翠葉斑斑。人可石乎地上之頑。一望關山磈然其顏。是豈非一種之道理。縱微緖而難欺。噫此一心無不可爲。方陟彼之崔嵬。玉顏可化爲至麤。倘良人之得返。奄歷玆而踟躕。安知石上之芳魂。又何難於變化。今夕何夕。見此粲者。竟瞻望而不及。空日炙而雨淋。茫茫宇內。天地何心。足召水旱。其可忍耶。當時世道。亦可知也。嗟哉婦人一身。不出庭牖。良知眞性。雖本天賦。苟無造端之有素。恐陰道之難成。有此夬兮有此婦。豈寡妻之無刑。想捨生於先登。違契闊之完盟。吾固知節義之成雙。婦而貞兮臣而忠。惜乎史傳之不備。良有感乎余之衷。紛紛過者之何知。但行邁之靡靡。旣無銘誌之貽垂。深年代兮甲乙迷。顧安得廣廈之覆蓋。遠敲火與礪角。遂爲亂曰。織女之支。徒采玉皇之黼黻。南方之補。只覆一方之草木。石兮石兮。扶植萬古之大倫。期我乎桑中。彼獨何人。</text>
<title>窮不失義賦</title>,<text>夫惟一心之虛靜。初焉本無乎一物。君子安之於自然。專惟義而爲服。天固生我之有以。何戚戚於窮約。在我之天爵旣榮。在彼之人爵何道。在天之時運可順。在人之富貴焉慕。孑介然於不移。擬虛舟於一身。愈屈而正氣愈壯。愈苦而大義愈新。遇事而事中有道。遇物而物中有義。非其義天下何顧。非其道一芥何取。飢寒之迫我兮。盍亦反諸吾心中之天。貧賤之困我兮。盍亦質諸吾性中之天。所恃者吾天。何往而不可。一室之內。大寬天下。守之固資之深。何外物之奪我。屹獨立於奔流。矢顚沛而勿失。歷山于田兮。泣親之至情愈篤。莘野躬耕兮。樂道之天機自若。絃誦不輟於齊魯。簞瓢不改於陋巷。吾道始否於漢錮。正學大厄於宋黨。伊川講道而自如。范滂視死而如歸。大人之肝膽一鐵。達何樂兮窮何悲。吾觀世人之貿貿。凌駕舜禹於平時。及窮厄於一朝。鮮不爲外累之所移。朝蠅營於秦關。夕狗苟於楚壁。爭灑阮籍之淚。幾痛唐衢之哭。窮善固守者幾人。起寒心於有識。噫天地之間。否泰相極。窮乃士常。達不可必。節義可仗。鼎鑊何惕。志氣可尙。威武焉屈。孔云知命。易稱不憂。順天而已。夫復何求。雖然霜風發發。勁草乃見。火炎烈烈。眞金乃發。平時可處。厄窮最難。君子固守。居之能安。所樂者天。所安者義。無累本然。夷險一致。</text>
<title>大聖無作賦</title>,<text>原天賦之正性。本自然而不貳。惟聖人之能盡。守一天而無僞。道自中於不勉。知豈致於愼思。藹方寸之虛靜。孰外私之中窺。極誠明之從容。混本體之眞實。當父子而慈孝。原固有而內激。處君臣而忠義。根秉彝而外發。隨日用而呈露。豈天倫之爲美。推萬事而皆是。非安排之所致。擧全體於混淪。歸大用於時出。雖不顯而自彰。又何行之求擇。只仍固而經綸。實由中而昭格。比奏假而無言。四海翕其歸極。彼禮樂與典章。亦本心之融徹。昭王道於平易。納民心於淳質。是淵微之極功。邈聲臭之無跡。苟一毫之矯揉。奚高厚之配德。觀天道之不言。運二氣於於穆。化無心於發育。物自成於冥漠。玆一元之浩浩。驗生物之不測。況神聖之敦化。沕玄機之無作。心旣運於風雷。道又著於飛躍。叩厥由之誰宰。信本然之莫遏。然聖人之性之。雖絶無乎私智。苟全然而無事。恐天理之難恃。猶不息於希天。卒無爲於恭己。故陶唐之安安。尙自彊於業業。儼垂衣而南面。俗可封於比屋。徒委天而無用。鮮不流於枮木。噫至聖之不常。非安行其必利。苟致曲於善變。期聖域之必至。雖身性之異品。卒同歸於一理。哀世人之久假。飾天理而徇意。紛雜霸之計功。擧爲生而哭死。旣厥本之穿鑿。況敢望於平治。豈天眞之伊遠。嗟受病於形氣。縱余學之困勉。期不能之不措。庶自明而之誠。豈深造之無道。信天理之無妄。孰外心而有物。惟至聖而能順。盍服膺而勿失。重曰。天本於理。理初無雜。聖源乎天。天本純一。非強順天。自率其性。非敢絶人。自由其命。無事之事。久而不息。有作之作。勞而日拙。作與不作。而天而人。嗚呼不顯。聖人之德之純。</text>
<title>化雨賦</title>,<text>原夫大儀之斡運。具大化於四德。俶陰陽之變化。妙鬼神之行跡。藹品彙之滿盈。紛各具乎太極。方春陽之一動。鼓生理之坱圠。凡藏氣而斂形。孰無心於闖發。然物理之生始。須雷雨之相薄。縱封植之已勤。化豈成於人力。札生意於方萌。悶屯膏之無澤。忽上天之同雲。蒸二氣之沕穆。習習兮東風。降時雨之霢霂。注甘澤於芽甲。沛玄功於根荄。是及物之神化。信物性之俱會。玆天地之交泰。混萬類之發育。豈揠苗而助長。本生道之無息。噫造化之鍾物。縱生成之有常。觀一旱與一雨。豈闔闢之無方。彼無情之動心。咸囿化於沖漠。苟布澤之無節。恐物性之難達。物因時而發揚。化又神於易入。羌不先而不後。大哉雨之成物。仍援天而證聖。感神道之設敎。昔宣尼之大德。觀過化之存妙。領三千於杏壇。美顏愚而曾魯。或體段之得俱。學已高於造道。顧未進於神明。期必至於天德。爰聖訓之啓迪。渙一貫之氷釋。旣敷求之成功。一蒲葦之化速。推此理之冥會。信覺人之有序。苟不憤而不啓。恐彼受之無所。彼群賢之成德。亦鎔中之陶鑄。因所器而設敎。化自神於鼓舞。伊天人之合德。邈玄功之叵測。物欲達而易達。人欲立而易立。天行雨而潤物。聖設敎而覺後。雨有跡而能潤。敎無跡而能覺。雖天雨之必時。敎盍同乎人質。噫人性虛物性塞兮。虛塞異根本一兮。雨以成物。天之功兮。敎以養正。聖之功兮。識此誰兮。惟默通兮。</text>
<title>射者仁之道賦</title>,<text>惟弧天下之至機。原一身之心法。手得之而中彀。目體之而省括。苟中藏之小謬。奚發外之合矱。實心用之專妙。豈弩牙之外務。曩余學射於藝苑。命虞人爲余機張。紛旣揖讓而升堂。恐余發之不臧。夫何正鵠之屢失。紛下觶而趨蹌。叩厥由之誰率。心竊愧於穿楊。豈彀率之或違。誠本然之失度。彼勝己之何尤。恨心學之不妙。羌潛心而默察。曾巧智之心悟。人之性鮮能下人。何玆藝之不較。推是志而善充。理何往而不得。噫正己之實學。固衆善之歸宿。倘自足之一萌。奚進道而修業。忽抽矢而興喟。反一心之全德。原仁道之浩大。括乾元之至理。善雖常於天賦。求豈外於一己。昔陋巷之尼父。問求仁之一旨。提克復之紛說。明造道之有由。吾固知自反之眞功。乃做聖之玄樞。況虛靈所備之萬物。豈自外而循循。堯旣不得以與子。舜何得以與親。蓋瞬存而省察。要不喪其本然。彼聖賢之抗行。暸杳杳而薄天。均是皇天之降衷。余猶未免爲鄕人。求是端於惻隱。恐殘忍之戕眞。反良機於羞惡。慮穿窬之蠱純。推萬事而皆然。念念之惟在於收放。極是推而光明。雖孔孟猶我讓。竟自利而之安。孰非期於向念。幸自治之不篤。安此身之能檢。存吾誠而固有。仁可囿於大造。哀心放而不知求。異哉世人之爲小。豈吾道之遠人。理固昭於方寸。紛自畫而忘修。羌逐末而離本。旣無寸善之足稱。況本原之安宅。甘自流而不悛。嗟衆惡之所積。玆已遠而不復。曾射夫之不若。余獨知求仁之莫近。期不能之不措。昔余之自多自用。馳鴻鵠而不覺。今汝近取而務本。契進德之達道。工力縱嫌於渾融。惜遇射之晩也。乃爲系曰。彤弓之弨。翩其反兮。矢兮孔直。君子器兮。而中不中。何預於彼。心兮吾心。仁兮吾仁。盍求於內。虛以受人。大而化之。與天同春。</text>
<title>君猶舟賦</title>,<text>余竊念天位之孔艱。悶天命之難常。般紛紛其向背。驗盈虛於覆隍。聞聖人之取渙朝。余將濟於大洋。浮扁舟而擊楫。渺水國之茫茫。慮重險之天塹。命篙工爲余利涉。付性命於孤棹。危小心之矜惕。忽風師之暴怒。鼓濤瀾之迅激。羌一葉之出入。決死生於呼吸。然有備而無患。庶行險而致吉。噫舟楫之成敗。由水性之順逆。況波心之不常。紛幾潮而幾汐。苟操術之小弛。生大禍於倏忽。委一身於不測。豈危念之暫息。倚蓬牕而抽思。感爲君之不易。臨幅員之博大。莅巍巍之極位。麗四海之林林。縱皆吾之赤子。羌至愚而至神。信中情之難恃。當恩波之遠洽。擧歸奔於我闥。自王澤之一渴。咸疾首而怨讟。是曰可畏之非民。實安危之自取。夫孰云一人之至尊。危已甚於孤舟。彼江河之浩浩。縱天下之險流。然有形而易圖。可濟險於不意。矧柂移而舟轉。豈險夷之二致。此民情之無形。幾巫峽之中峙。藏極逆於極順。祕至危於至安。惟知厭亂而好治。何去就之無端。朝爲后於撫我。暮旋讎於虐我。后來而其蘇。庸非夏氏之人民也。前徒之倒戈。是非商家之天下耶。民豈危其人國。君自毀其命脈。苟民心之一失。信舟中之皆敵。觀天下之物理。否泰紛其倚伏。當世道之一升。是海上之無波。愚楚人之習舟。翫無風而婆娑。豈知禍生於所忽。竟載胥而及溺。嗟嗟乎水耶人耶。禍相尋於覆轍。吾固知狃安而忘危。最可戒乎人牧。亂曰。民猶此水。水猶此民。險夷在水。安危在人。唐虞安之而唐虞。漢唐危之而漢唐。其機由我。曷不其亡而其亡。</text>
<title>天鑑余賦</title>,<text>惟皇天鍾精于尼丘。肇錫余以道脈。始余有志於心法。恐道統之莫續。究精一於唐虞。南薰墟兮草碧。泝淵源於商周。岐山鬱兮愁雲。帝王遠兮世已衰。孰繼持乎斯文。曩余始倡於闕里。微回也吾誰與歸。養天眞於簞瓢。指聖域猶高追。恒服膺而默契。邀堯舜與之爲師。道已成於四勿。庶幾斯道之有依。紛吾正脈之攸主。幾年憂懼乎不傳。始得子於三千。喜罔墜其極天。旣得人爲之依歸。余縱死其何傷。夫何彼蒼之不弔。奄一朝而云亡。慨杏壇之無人。瞻陋巷其凄涼。余以天爲可恃。夫何禍余之斯酷。昔聞仁者之必壽。今胡爲乎邈邈。豈余身之足悲。慮吾道之莫壽。厥初堯舜之聖。爰執中而相授。儼禹湯之祗敬。逮道統於文武。幸一脈之屬我。豈自我而斷絶。天旣奪余之所恃。嗟余獨生其何益。回之喪卽余之喪。孰能開其後覺。昔汝之潛伏陋巷。夫豈獨善之爲樂。吾旣轍環乎四海。安貧窶而養德。道雖不行於一時。庶將傳汝而永久。況十年函丈之講明。情豈啻於君父。哀中道而遽殞。謇余懷之罔極。人或云賜也之穎悟。余獨惡其貨殖。亦知夫商也之篤信。奚足與議夫傳統。羌孰可與授受。增余懷之悲慟。縱寬假於天命。實潛慟乎正學。想精神於彷彿。邈余懷之不可接。立洙泗而鬱悒。渙余涕之盈眶。嗟嗟乎柰何。仰視天之茫茫。系曰。唐虞旣遠。文武墜兮噫。獨有顏回。其庶幾兮噫。一朝飄逝。不可希兮噫。天實喪余。將安適兮噫。我罪伊何。罹此厄兮噫。</text>
<title>福堂賦</title>,<text>惟天高而地厚。具大化於四德。春旣先之以雨雷。冬又申之以霜雪。元固非貞則不行。又王以之而威民。與斯民固囿於無刑。乃聖人之至仁。然皇天授人以七情。人孰無有生之感欲。俗不常結繩之純。治又非畫像之朴。君子兮或一或二。小人兮常千常百。眞心每悔於宴安。本情呈露於憂懼。思脫桎梏之有道。盍設防民之一具。雷霆兮爲門。肅殺兮爲戶。其貫絏縲兮筋骸。其加縛束兮手足。威以悚萬人之心。嚴以塞萬人之目。勞以萌本然之悔。困以懲前日之惡。天性之眞機藹如。開旣晦之日月。旣從善而遠罪。身又免夫刑戮。孰臨危而玩禍。誠本然之可恃。是所謂智者之福堂。孰不曰足以和義。然則是堂也禍之閑福之基。築以仁守以威。不慈者入之兮。竟全慈而出之。不孝者升之兮。終致孝而脫之。弑逆者由是而消縮。能以福君父之大義。盜跖以玆而懾慄。能以福生人之天理。難發者悔心。是堂也能悔。憚改者宿過。是堂也能改。所以尊之者福祿。舍玆道兮孰克。堂固福民之一器。亦曰殃民之物。苟不明德而愼罰。民肝乃塗於鈇鉞。故聖人欽哉恤哉。曰非道兮何及。唐虞至化兮民協于中。成周盛治兮囹圄其空。夫何叔季之暴主。紛用法之慘酷。朝罪而暮受白刃。又何路而自新。棘林多夜哭之鬼。肺石少不冤之人。刑豈聖人之本心。一何後世之殘賊。福之者適以禍之兮。嗟嗟乎冷骨於有識。嗚呼。仁德爲出治之本。刑政爲輔治之末。禮義利於斧斤。忠信貴於桁槢。有恥且格之爲可恃。寧恃夫轉禍之有術。所貴乎天下之皆全人。俗可封於比屋。斯乃國家之大福。何有乎福堂之福也哉。亂曰。陰之剝陽之復。威之至仁之極。爰有堂消民慾。賢者之恥。愚者之福。苟不敬哉。堂其覆兮。有民社者。採此說兮。</text>
<title>稼穡惟寶賦</title>,<text>厥初乾坤之高厚。寓至寶於重稑。妙鬼神之行跡。藏厥種於坱圠。哀下民咀果而噬獸。世重之以倥侗。令二氣爲余造化。將與百姓而同之。然樹藝之多端。命神農汝往播植。紛旣自天而誕降。實有庭而且碩。耒耜於是乎創制。誠美利之叵極。物之貴必秀乎品。羌耕穫之有節。雖天寶自成於化。化亦多賴於人力。方仲春之載陽。俶擧趾於東作。迨朱維之曉日。謇彼郊而捽草。奄役車之其休。藹觀登於場圃。旣倉庾之惟億。孰囊橐之屢空。相仁惠而義恤。抑禮和而樂融。上天道之流行。下人紀之峙立。苟飢寒之迫身。彼廉恥之焉遑。玆寶奚啻乎爲重。乃軀命之大具。吾固知吾民之一天。宜南面之首務。雖飢穰之天數。實降監乎人事。使世德不足以有和。必貴寶而宜祕。盲風怪雨之日亂。肯有望於多稌。故唐虞之淳穆。猶拳拳於敬授。天雖災於九年。民反無乎捐瘠。逮三代之太平。念念之猶在。黍稷雖曾孫而來止。亦婦子之勸饁。致中和於調順。臻屢豐於大熟。豈惟俯仰之事育。降百神於芬苾。頒白之擧爲穀帛。庶王道之將畢。彼漢唐貫朽之殷庶。縱不能無病於井牧。紛旣驅民於南畝。亦有務本之遺意。夫惟四民之最苦。何季世之謾易。擧皆以珍怪爲寶。夫孰知稼穡之艱難。猶自悔昔人之無聞。謾狃志於宴安。紛紛損下以益上。是豈非自戕於命脈。顧田野無非赤土。余徒見餓莩於溝壑。今夫美玉之在此。人莫不貪眩其耳目。是何物生之大本。反自爲之輕視。觀萬物生於穹壤。閒自忘於天地。矧桑麻穀粟之相安。羌日用而不知。奢侈每生於飽暖。所急不違於農時。噫一夫不耕乎百畝。常八口之受飢。推天下而皆然。肯斯須之敢忽。幸人主賤本而重末。民將率歸於游食。苟藏富於下民。君誰與而不足。庶幾日固其邦本。樹生生之大業。噫謂金爲重。飢不穀兮。謂玉爲貴。寒不服兮。我有一寶。凶年不能殺。願沽之主。所其無逸。惟寶其寶。毋殄天物。</text>
<title>長江天塹賦</title>,<text>原天地之高厚。奠岳瀆之流峙。惟王公之設險。豈形勝之徒恃。務民嵒之顧畏。實守國之大本。苟人和之不至。曾何補於天限。邈玆江之橫截。作巨塹於南北。總漢沔之奔會。控地靈之欻翕。漲怒濤之山頹。亘黏天而無壁。名夙播於宇內。宜有國之所宅。激淸嘯而高觀。幾旋得而旋失。曰昔姬氏之建侯。要以衛乎王室。孱孫繼而失守。昧宴安之鴆毒。怨已深於臥薪。不能隔此南越。權也南國之將種。値蜀魏之鼎立。杜曹家之朶頤。實波濤之迅激。何後嗣之罔念。竟鐵鎖之融液。徒委心於形勝。豈長保於無禍。迨典午之搶攘。尙偸安於江左。獨士雅之慷慨。誓洪流而擊楫。患己成於淸談。縱百險兮何益。不顧亂而圖後。鮮不及於自滅。顧玆江兮胡顏。空浩浩兮水國。宜世主之兢惕。警朽索於前轍。笑陳主之罔懲。負重險以自逸。彼何人之佞說。謂天塹之難渡。視天下兮誰何。惟日益兮驕固。樂方酣於玉樹。兵已逼於朱雀。悵繁華兮何許。但眢井之荊棘。何江水之蕩潏。卒不救夫顚覆。地豈負乎人國。人自毀其命脈。吾固知守治之大道。不在地而在德。仁義利於甲兵。文敎堅於城郭。在丸泥而可封。豈山谿之足說。矧幅員之博大。無此界與彼域。欲偏保於一方。亦可見夫淺狹。使天險之眞設。縱外寇之永隔。苟民心之一失。亦江中之皆敵。惟內修而外攘。乃保治之長策。泝長流而興嘆。聊大書於巖石。係曰。江之廣兮不可游。思無曰固矣。智者謀之。江之深兮不可泳。思毋謂險矣。力者奪之。德與不德而守不守。雖有地利。和爲主兮。</text>
<title>霖雨思賢佐賦</title>,<text>夫惟天地之健順。八萬餘里之相距。茫茫九州之博大。孰草木鳥獸之若乎。令二氣以迭運。命五行爲余造化。物孰生生於屯膏。斯乃注雨於天之下。然極備極無之亦凶。玄功尤著於旱餘。輿望已蘇而欣抃。芽甲流形而藹如。至化流行於大內。能措萬物之終始。苟無時雨之沾潤。乾始坤生兮何以。在天而厥理猶彰。況天下一人之獨理。惟聰明最秀庶類。體天工而建位。恐負荷之不克。念一日之萬機。君門兮九重。我澤兮焉施。堂下兮千里。我化兮孰宣。政奚諮而處焉。事奚稽而決焉。竊霖雨之化養。足以施天而承地。顧一身主億萬之上。自何以成順而致利。安得調元之巨手。護與造化之一致。道蘊裁成之神算。才抱經綸之大器。啓之而沃君心之善。決之而洗民情之惡。蓄之而留朝廷之治。行之而洽四海之澤。畢雲失化於上天。神龍喪靈於大壑。將何以左之右之。直回元化於廟堂。庶績自底於咸煕。庶幾垂衣於巖廊。比如物生於自然。天地轉運於無爲。誠不治人之以天。其孰曰人其代之。唐虞思之而唐虞。漢唐忘之而漢唐。茫茫萬古之宇內。夫豈無傳巖之元良。嗟嗟乎有君而無臣。吾獨有感於商宗。噫。一元之氣。磅礡渾融。苟無發育。萬類何形。澤之以霖。天道乃行。天下之大。一人之主。苟無輔弼。惠不民受。明王以之。誠於其思。思之者何。共之以治。又從而爲霖雨之歌曰。成物之性。臣之義也。宣天之澤。君之理也。爲人君兮。採此旨兮。爲人臣兮。踐此意兮。</text>
<title>不得於君則熱中賦</title>,<text>曩余有志於經世。抱忠良之懿德。窮養之將以達施。肯終老於蓬蓽。謂見用於王朝。期稷契之事業。時不常雲龍之會。士或有三刖之泣。君門深兮九重。草野遠兮千里。願進忠而無路。思報國之大義。夫豈汲汲於爵祿。庶不負乎素履。臣非君誰與勠力。懷經濟兮何益。皐夔不得乎堯舜。焉致雍煕之丕績。周召不得乎文武。豈臻泰和之茂烈。哀余生之不遇。中悶瞀之忳忳。退靜默而莫余知。進號呼而莫余聞。願一竢乎芳期。羌不可恃也。余旣不難夫山林。顧前志猶未果。鬱余懷之躁煎。若驚鼎之沸湯。旣不能幼學而壯行。空戀闕而懷恥。衆皆競進而貪婪。進路呀而劃絶。邈魚水之一堂。夫何余時之不淑。悲朕時之不當。渙余涕之沾臆。傍有大人先生。遂前而詰之曰。愚哉子見。鄙哉子智。救世行道。雖儒者志。用行舍藏。乃君子事。惟求在我之道德。在上之爵祿何慕。只順在天之時運。在人之得失何道。時乎來兮玉堂金闕。時乎否兮高山石室。昔聖賢之在世。守仁義之天爵。懿蘭香之自聞。待人爵之自至。雖不遇乎見知。柰天命兮何爾。澹太虛之無塵。守天眞而順理。天固有以處我。何戚戚於窮達。夫何世道之日降。紛干進而媒入。朝蠅營於秦關。暮狗苟於楚壁。喪廉恥之本心。陷利欲之桎梏。旣不知守義之爲大。患得患失之常恐。心術已毀於未仕。假如得君兮何用。吾哀子之躁進。昧行藏之大節。旣不用而亦已。又何至於中熱。求善價而沽諸。見孔氏兮可恧。昔孟軻憂世之至情。夫豈下於後人。當在齊而出晝。欣豫色之恂恂。子何爲而大躁。反有傷乎天眞。益進德而修業。縱不遇兮無悔。忽聞言而大悟。焚膽腸其氷解。因與之係曰。功名兮有命。富貴兮在天。天不可必。命不可遷。得之兮何喜。失之兮何悲。然則出處之大致。都付之於天命之依歸。</text>
<title>縞素三軍賦</title>,<text>原夫師出之以律。務執言而仗義。苟正名之不先。天理孰扶乎墜地。目縞素於漢史。吾嗟有幸乎人紀。當嬴氏之倔起。六王不知其何托。徵魚狐而立後。實項梁之長策。籍也南國之世臣。宜遺祚之輔翼。況天下莫尊於芋氏。庶存祀於熊繹。痛反噬於江中。賊千古之物則。是誠無赦之大憝。在人人而得戮。夫何沛中之天授。猶未聞夫沐浴。皤皤之三老。道安適而逢之。明大義於片言。忽眞機之激中。念君臣之天敍。礭乾坤之正義。彼神人之共憤。忍竝生於戴履。嗟君父之一致。曾北面兮幾月。是擗踊之不暇。寧枕戈之敢忽。爰指誓乎白日。嗟我師兮聽無譁。惟六月之常服。縱前聞於兵家。遭大故而不變。在方喪其如何。素乃冠兮素乃服。又胡爲乎赤幟。纔哀詔之一頒。凜秋霜之烈氣。白旆兮央央。馬鳴兮蕭蕭。轅門兮雨泣。天意亦颯其風飄。人情慘於竹枝。士氣寒於競渡。雖甲冑之愁愁。尙勇志之皎皎。信天心之輔順。孰王師之能禦。直爲壯兮曲爲老。何誅賊之足慮。有征兮無戰。奏膚功於垓下。鬼雪恥兮人解羞。果無敵之仁者。植王綱於斲盡。彼智力之何與。劉之得兮項之失。實有分於此擧。噫三軍之秉彝。寔皇天之降衷。苟無有以先倡。鮮知感而思從。激洞然之一呼。實董計之有功。董之心兮帝之心。帝之心兮天下心。紛以心而感心。宜得人之最深。然喪主於寧戚。夫惟誠之爲貴。發喪之書未乾。彭城之酒已置。顧服色兮何顏。徒外慘兮可恥。矧杯羹之一說。恐非忍出於人子。忠與孝本非二致。可因此而識彼。戲歔乎千載之下。底事眞兮稱寬仁。辨此其誰。君子人兮。</text>
<title>運甓賦</title>,<text>惟天下之事業。孰非豫而能立。貴君子之勵志。勖自強於定力。當中原之綴旒。勢必須於弓矢。苟百骸之少弛。恐怠勝而凶起。懿夫子之運甓。謇從事於朝夕。豈區區於小物。要一施於遠略。念男兒之全節。荷君民之大責。早蒙訓於慈闥。已許身於王室。奄分符於廣州。心竊愧於伐檀。顧皇天之賦命。實遺大而投艱。憤靑城之遺恥。痛腥穢之瀰漫。勢已急於拯溺。寧一飯之敢安。志雖切於枕戈。手空握乎牛刀。倘小康之一作。許弘濟於戈矛。苟無養於遵晦。功詎期於倉卒。只修器於在我。願竢時而奮翼。固民生之在勤。笑我友之自逸。忽回視夫庭中。乃陶冶之舊物。縱不用於瓦磯。豈無補於服役。力雖歉於扛鼎。非挾山之難能。然勞逸之必節。期朝暮之有恒。候金烏之初翥。尙官吏之未至。爰手運於齋外。已百之而乃已。及蜂衙之纔罷。又胡爲乎轉徙。紛或內而或外。無一日之有闕。初矻矻而苦筋。竟成性于乃習。夫何一州之刺史。猶不煩於屑屑。宜或人之致問。果弘志之難測。夫孰知五胡之雲擾。盡輸入於寸甓。旣肌膚之堅定。而心志之磊落。事何往而不揆。無絲漏於剖竹。建大號於江左。皆此志之所發。上旣無剛健之誼辟。世又病於淸虛。爭高致於竹林。誰惜分於居諸。獨眷眷其何故。僅偏保於一方。顧玆甓兮胡顏。空風雨於苔荒。噫四肢之欲安。固共有於人情。然不勞而何慮。旣不慮而何成況。疆圉之孔棘。摠一身之經營。當艱險而寧避。遇事故而必行。嘗狃安而忘危。卒遇亂於呼吸。猶望風而先驚。況解紛而制變。比王公之貴介。嘗出蓋而入殿。幸小試於風霜。奄身病而目眩。宜慮患之必深。念綢繆於未雨。事竟成於有志。乃丈夫之先務。思先王之不敢忘。歎末俗之悠悠。羌乍勤而乍輟。奚責效於桑楡。嗚呼。志爲事本。身乃志具。其身不勞。其志焉守。欲安其內。所以制外。內而交修。允也匪懈。雖然志固氣帥。心乃身主。甓固手運。運之非手。運甓非難。運心不易。天行健。君子以之。所惡於智。爲其鑿也。行其所無事。其能得耶。若余者亦何爲哉。生當太平。不事耒耜。焉知甲兵。其用力於仁乎。願孶孶於鷄鳴。</text>
<title>絶絃賦</title>,<text>邈余贅寄於衰世。悲雅頌之寥寂。曩旣有志於古聲。結雅懷於妙曲。世皆敏手於折柳。獨鬱結其誰語。曰勉陞降以上下。求志氣之相許。紛旣潔誠之信直。始得子與之爲友。是豈朋從乎爾思。孰非全心之相受。幾年虛堂與夜月。傳徵羽於指下。水何深而不奏。山何高而不假。肝膽已與之相照。況聲音之外發。果默契於融會。信心通而聲入。自以爲知我之最熟。恒撫柱而潛恃。夫何老蒼之云邈。奄一朝而遐棄。嗟嗟乎夢耶眞耶。天何爲乎紿余。人之知貴相知心。痛余懷之何如。願就重華之虞庭。彈南風之一闋。湘波淫泆而阻艱。道蒼梧其奚適。將回輈兮洛之陽。奏淸廟之妙聲。黍稷離離兮無處尋。向西風而涕零。四海茫茫其博大。孰云察汝之指法。天旣奪余之所恃。獨抱琴兮何益。忽抽撥而興喟。感相須之物理。匠輟妙於成風。女修容於悅己。哀六絃之獨存。望美人兮何處。仰宇宙而激涕。恐大音之無所。誰可與玩斯遺響。寧破碎於一擧。無情數尺之春繭。尙含愁於臨絶。空餘琴閣之風月。益中懷之凄切。顧絲管之權輿。實寓心之一器。苟藏中之不得。徒啁哳之外耳。昔余婉孌於塤箎。見峨洋之奇趣。因所形默會其性情。豈面目之徒取。痛矣人亡而物存。所不忍於中情。人或云琴本於和平。盍將彈乎不平。況中心自有鍾期。又何爲乎鈌鈌。然天下物理之相孚。夫惟自然之交合。天生知志於下地。曠千載而一得。況十年相忘於鼓瑟。情已斷於金石。哀中道而遽殞。謇誰適而爲業。浩浩兮宇內。紛四方兮萬里。知我兮一人。一人兮鍾子。其一兮又亡。不破兮何竢。哀哀兮一心。人不知兮吾獨知。絃兮絃兮。盍收聲於冥冥之歸者也。</text>
<title>御風賦</title>,<text>悲睇聽之孤束。願輕擧而遠遊。跡徒繫於塵臼。焉托乘而上浮。顧形色之天賦。稟元化之同得。雖欲離而不可。孰蟬蛻而超絶。竊怪夫列仙之御風。凌天地而徑度。紛旣匪鸇而匪鳶。是不知其何故。曰自大道之一隱。鳴堅白之雜說。寇也周衰之逸士。抱天資之廣達。憤人寰之迫阨。指黃老與之爲匹。念宇宙之弘博。眇一身之中立。苟不滯於形氣。一太虛之無跡。爰靜慮而坐忘。病已成於怳惚。奄形消而骨幻。驚滿袖之長風。聊假力於層空。邈逍遙其焉薄。表獨立兮雲之際。窮六合於瞬息。豈曰天之高高。聽金烏於日邊。形穆穆而浸遠。一冥冥之飛鳶。竟周流而乃下。尙餘飆之颯颯。擧萬物而不累。固後世之有述。衆惑惑而駭遽。孰然否之別白。余竊思而大言。盍反本於眞實。原天下之物則。物各具乎太極。彼川魚與雲鳥。是自然之至理。人最靈而首出。藹萬物之咸備。故聖賢之大中。存天理以御氣。專心體之妙用。與天地而流通。寬四海於戶庭。又何有於風中。觀大塊之噓氣。初發形於蘋末。羌在物而最虛。彼所御之何術。旣不知可離非道。信所學之偏倚。將堯舜之不能。胡不以是之爲異。固吾徒之羞稱。宜都付於有無。仰絶世而長嗟。願乘風於舞雩。</text>
<title>掇蜂賦</title>,<text>哀吾生之孔艱。痛賦命之奇薄。自初免於襁褓。失所恃而孑孑。望九泉兮莫追。呼日月而泣血。誰撫愛而育我。思彌久而益切。欲捐生而自引。永從遊於黃壚。顧萱堂之未空。忍延喘於須臾。哀一身之無處托。仰後母之恩渥。思古人之難處。心常戒而惕若。顧余雖未遺於膝下。彼大義則如一。苟純心之誠宜。諒天鑑之昭晳。神明之猶可格。矧名同於母子。爰盡心而竭力。尙無間於彼此。懼一心之或愆。若履氷與臨水。何皇天之不弔。今反遭夫不祥。衣上之蜂一掇。黯黮之惡始彰。余心之純且直。恐彼物之肆毒。忽奔走而前救。反自求其辛螫。何夫子之信讒。忽生疑於所不疑。令余露宿而風餐。長號天而雪泣。天漠漠兮不聞。情紆軫而莫之白也。惟彼反哺之烏。尙天倫之不捐。矧余萬物之最靈。焉忍生計於萬一。仰戴天而俯履地。雖欲欺焉不得。縱不及王季之孝。余豈同於塵聚。掇蜂之豈云嫌乎。諒萬萬無此理。苟余志之有他。天厭之天厭之。雖神明之所共知。父不知兮柰何爲。悔余誠之未殫。獲前世之惡名。苟所行之正直。諒明明如日星。人雖間於其間。反推心而感激。父生疑兮母生讒。故余之所以爲惑。彼大舜之至孝。雖得遭此變厄。諒玄德之動人。竟祗豫而能格。嗟余愚昧而莫及。雖九死其難贖。愧千古之流臭。肝膽摧其若裂。臨絶命而拉琴。作履霜之一闋。遂爲歎曰。茫茫古今。有此理耶。民莫不穀。我獨于罹。我罪伊何。衣蜂之掇。天長地久。此恨難洩。君子不惠。寧寐無訛。已矣乎天實爲。謂之柰何。</text>
<title>哀失馬辭</title>,<text>余之家天一方。仲之秋吾以行。載馳兮載驅。曰吾與汝兮經營。朝余秣兮劍水。夕余至兮黃州。若有草兮山之麓。古樹陰兮道之周。言下兮言繫。忽仰道而長鳴。秋風兮嫋嫋。吾知爾懷之不平。縱食之不盡夫一石。庶荳菽之可飽。僕夫告余以玄黃。羌一草之不齩。余竊悲跋涉之艱辛。人與物而豈異。是或生於倦極。當勿藥而自喜。一日二日兮。良醫見之而不可爲。孫陽邈而遠。天胡不憖夫一驥。昔汝之入余閑。身不滿夫六尺。產自耽羅之絶島。幾風雨於舟舶。當狂奔之不羈。人猶惡夫踶嚙。士固可取於跅弛。余獨稱其汗血。相雖嫌於九方。癖已成於鄧子。冀浸長而大壯。將以馭夫千里。日月忽其不淹。氣自閑於其則。豈惟力之足稱。孰非德而可服。慙余惠之不周。腹恒鳴於皁櫪。咸池之水曷日飮。玉山之禾無期窮。不能以自存。苟有食其終乏。分折腰之斗俸。期共保於朝夕。及歲行之未暮。反余轡於鄕曲。嘶一聲於古街。慰侯門之童僕。利長途之攸往。孰不爲汝而歎息。從此以之誠勤。忽爾蹄之永訣。豈主人之奇釁。抑物理之難詰。初旣主余而聽牧。恐托身之非所。哀哉一飽之無時。抱權奇之誰許。凡物器而莫之展。知與不知兮唏歔。況天涯之飄泊。俱可念乎羈旅。紛汝性之戀主。吾豈畜類而視汝。狐之丘兮越之南。信物性之天與。縱山川之阻脩。想魂魄之流通。專白骨兮山之楸。揖蓋帷之遺風。愧獨立兮齋之上。痛中懷之誰御。四方萬里兮吾誰與。仰房星而無語。</text>
<title>送羅典翰決獄扶餘[金河西 麟厚]</title>,<text>聖人司敎化。導養無不至。云何一幺麽。螮蝀堯舜治。犴獄有可疑。讞議莫容易。倘是實有辜。決在難赦地。南江白日晩。草草空相視。有酒酌便可。吾儕盍言志。</text>
<title>輓詞[金麟厚]</title>,<text>我慕羅夫子。休休德行人。錦城推末技。湖閣廁淸塵。義著論勳處。心存獻策辰。平生多愧負。此訃益沾巾。右河西金麟厚宇量千間廈。才猷萬斛舟。臨危堅似石。從諫速如流。謂作明堂棟。翻成宿草丘。生平松遠志。今慟北荒陬。右眉巖柳希春仁者必有壽。如何而至斯。善人今若此。天道亦難知。草木秋風後。山川落照時。空餘湖海客。無復細論詩。憶昔蓬萊殿。同時閱古文。他年談笑後。今日死生分。未遂留徐劍。徒悲望白雲。秋山落葉滿。何處覓孤墳。右石川林億齡托分爲知己。情深伯仲行。揚聲漢北外。獨步斗南方。朝惜賢卿逝。人悲長者亡。何年撰地誌。吾土賴公彰。右錦陽君吳謙天高不可問。仁也遽如斯。賦命將無壽。生材必有期。雷霆言豈避。州府道猶施。何處靑山土。長令識者悲。茶毒浮生事。偏傷哭子哀。向來非不達。今日自難回。玉樹驚朝露。金章忽夜臺。堂堂忠義氣。萬古脫塵埃。右羅州牧使吳祥早年遊學郡庠中。落筆爲文思不窮。藻麗肯隨時世態。淵源能有古人風。膺命豐鄕五馬臨。臥治三載却鳴琴。庭無雀鼠渾閒事。人識絃歌化日深。璞玉良金未混塵。琢陶惟簡在中宸。牛刀暫試武城理。國器須成廊廟珍。會見名垂千字誄。豈惟巷哭一州民。茫茫眞宰尤難料。丹旐雙雙錦水濱。右學圃老人蘇世讓南荒家世洛中身。幾被楓宸眷愛新。義重命輕承對日。名高謗集敢言辰。牛刀此日方游刃。琴閣中宵忽棄民。迢遞故山松檜暗。從容何處問音塵。右京畿監司蔡世英萬頃洪波座上風。昭昭吾道信來東。批鱗欲試朱生劍。滌篆何煩趙氏筩。贏博纔看傷季子。竹林那料祀萊公。仁人不食皇天報。永使邦民淚滿瞳。右南原府使金世憲施報茫茫天莫問。眞人誰識入冥冥。大庭對策唐劉子。餘事文章漢賈生。久昵經帷長柏府。特紆聖眷尹完城。明存子夏身還沒。風雨荒郊不盡情。右古阜郡守洪春年天錫東方命世豪。君憂還服試牛刀。仁推淸化南民作。名重斯文北斗高。大廈當安摧棟木。論經方急失夔皐。生爲人愛死爲惜。祖送都門盡泣號。衡南天柱聳蒼旻。當代應生命世人。習習春風吹著物。冷冷秋水泂無塵。淵源學海涵今古。浩汗詞鋒慴鬼神。一念如傷民共鑑。哀哀號痛若私親。右兵曹正郞李彥憬靑年單士擧於鄕。戲筆三場侍玉皇。警謫嶺南留數歲。鐵城風土入寒囊。藥言苦口時中病。權貴褊門盡忌之。有底身無言事責。極陳深戒駭人爲。右灌圃魚得江</text>
<title>奉玩陽坡同類錄有感 竝序 [石壁洪春卿]</title>,<text>此錄。惟我先祖杏村公親筆也。字法勁健。手澤尙新。不勝悲感。我先君尙以未得奉玩爲恨。而孤春卿每有未補先君之恨矣。月浦公後孫羅世纘與春卿。情同骨肉者。而今年春。以應敎承召上京時。瓻封是錄。送示于余。喜慰無量。卽模畫鋟梓。多遺玉堂同僚。而舊本襲襲藏于我家。流傳子孫也。千金字迹盡名流。一世交情想勝遊。影紙尙存蠹不蝕。子孫懷抱自羅州。</text>
<title>詠錦城慶事</title>,<text>我成宗十四年戊子。本州文士九人。聯名蓮榜。時牧使金春卿仲子叔勳亦同榜。一時慶會于錦城館。本州敎授朴成乾。作別曲六章以美之。金崇祖，洪貴枝。年少才能。金叔勳，崔貴源。父母俱存。羅渙興，羅景造。兄弟無故。羅振文，羅處光。始起家風。羅顯，羅贇。四寸兄弟共占蓮榜。故公有詩曰。錦城慶事不其誇。賀鼓淵淵十二家。如此佳期稀振古。懽抃朗詠六章歌。</text>
