<title>[序]</title>,<text>余生始齔。讀古文眞寶前集。兼看唐音學作詩。先輩徃徃稱之。朴守菴，李栗谷兩先生見謂有眞趣古意。力學則可以成章。心竊自負。後因病廢。束書不觀。今已老矣。回想少日。不覺悵然。一日。㮨兒持空冊來請錄余詩。始復記憶前後所作。蓋所存者才百之一二。拙陋不足觀。聊以示一家子弟而已。非敢自齒於作者之列也。萬暦丁未暮夏。滄浪生書。</text>
<title>詠東瓜 九歲作</title>,<text>小圃東瓜熟。靑蔓上屋簷。摘來充鼎實。大味勝陶潜。</text>
<title>坡山雪後 十一歲作</title>,<text>昨日黒雲起。繚亂東南飛。今朝飜作雪。埋盡釣魚磯。糢糊松柏上。風動落霏霏。霽後餘寒發。夕日照柴扉。</text>
<title>田家六言 十四歲作</title>,<text>漠漠煙雲秋晩。蕭蕭風雨黃昏。田翁驅犢歸來。犬吠孤村蓽門。</text>
<title>柳塘春水 十四歲作</title>,<text>晩穿雙屐到溪濱。綠柳成陰已盡春。流水落花漫不禁。不知誰是武陵人。</text>
<title>伏次家君韻 十四歲作</title>,<text>水氣侵衣冷。松風洒面涼。閑來枕書臥。鼓腹詠羲皇。</text>
<title>新菴寺 十四歲作</title>,<text>朝發逍遙山。暮投新菴寺。石峯生晩雲。苔逕落松子。脫衣臥虛堂。疏磬空山裏。</text>
<title>病臥溪齋。貽書堂讀書諸君子。</title>,<text>悄悄無與晤。終朝臥南牖。空山昨夜雨。滿砌生春草。一川長蒲柳。千峯起煙霧。之子不同室。何由話幽抱。</text>
<title>宿大興寺</title>,<text>踏盡天磨十二峯。晩投方丈月窺松。明朝又向前山去姑姆潭邊看玉虹。</text>
<title>夜吟</title>,<text>寒岑月未生。暗澗泉愈響。散步小庭涼。霜鱗滿行杖。</text>
<title>柳溪</title>,<text>一上江邊閣。翛然世慮微。座間靑嶂入。鳥外遠帆歸。見客開新釀。呼童上釣磯。卜隣如肯許。投老製荷衣。</text>
<title>題尹洽山亭</title>,<text>挽蘿登絶岸。瀟洒類仙居。岸樹殘春後。江花曉雨餘。雲生松牖靜。風入小堂虛。松根憑遠望。山翠鬱扶疏。</text>
<title>客至</title>,<text>日照禁城西。春山起香靄。夢驚剝啄聲。客立柴門外。相迎坐西軒。舋舋論衷眞。但恨無樽酒。何用慰慇懃。</text>
<title>冬日閑居</title>,<text>朔風蕭條吹短景。四山雪壓㭅松冷。吾廬獨在小灣東。一逕穿林踏山影。竹床莞席遊塵絶。道人心源澄古井。人間名利日紛紛。誰識山中一味靜。</text>
<title>次朴思菴相國韻</title>,<text>一帶溪深樵逕微。鶴巢南畔敞巖扉。澆書睡罷雲歸洞。群峭磨天碧四圍。</text>
<title>會葬朴思菴。仍次先生絶筆韻。</title>,<text>百年肝膽淸溪水。千古聲名太史書。惆悵靑山埋玉罷。晩林歸騎踏寒淤。元韻谷鳥時時聞一箇。匡床寂寂散琴書。可憐白鶴臺前水。纔出山門便帶淤。</text>
<title>次冶隱集諸公詩生字韻</title>,<text>蔣徑淹高躅。陶園寄此生。終然安義命。不是艶聲名。東洛頑猶在。西山豈獨淸。馨香餘汗簡。想見古人情。</text>
<title>次鄭松江相國韻</title>,<text>高林滴露朝嵐卷。綠樹啼鸎午夢醒。風送水聲通戶冷。日烘花影透簾明。沈酣鍾鼎非吾願。嘯傲田園得此生。草色滿庭人不到。繞䦨閑試葛衣輕。元韻槐花陌上繁蟬集。荷葉樓中少醉醒。高閣晩涼乘雨至。亂岑斜日隔雲明。年荒未可収妻子。世亂那能卜死生。慙愧海天雙白鷺。滄波萬里去來輕。</text>
<title>栗谷墳庵。次先生韻。</title>,<text>駿骨無人貴。空山草木長。金臺如有築。猶可報燕王。</text>
<title>伏次家君韻</title>,<text>竹色侵陶逕。山光滿謝窓。箇中誰作伴。風月恰成雙。倚樹藏矮屋。臨溪拓小窓。閑情素琴一。知己白鷗雙。</text>
<title>伏次家君訪安天瑞山居韻</title>,<text>石泉琴韻響。苔壁錦紋齊。莫道無隣竝。林端有鶴棲。</text>
<title>遊熊潭次人韻</title>,<text>人事幾回換。殘生今獨來。靑山留古跡。碧水照荒䑓。林靄晩來合。巖花春後開。登臨多少意。觸境自餘哀。</text>
<title>和李實之 春英，申敬叔 欽 聚勝亭韻。</title>,<text>漂蕩眞同海上槎。旅途何處洗煩痾。輕陰不散愁邊日。蝴蝶空回夢裏家。故國山河春欲動。新亭賓客淚偏多。憑誰喚取扶顚手。戔帛仍敎白璧加。明道詩。未須愁日暮。天際是輕陰。</text>
<title>夜坐感憤</title>,<text>戊寅臘八夜。擁衾中夜思。人之與禽獸。所爭良幾希。若不修人職。形人實則非。生以民人來。死以禽獸歸。嗚呼足痛心。爾當銘肝脾。勿謂力不逮。俛焉但孜孜。四十而無聞。尼父有訓辭。恐失此日心。吹燈起書之。</text>
<title>伏次家君題柳浚溪亭韻</title>,<text>高韻竟誰識。小亭山崦新。此生隨處樂。歧路更何人。</text>
<title>春帖子</title>,<text>修行由我勉。福祿自天申。百物無疵癘。熙熙壬午春。</text>
<title>次林子順落花韻</title>,<text>風飄紅素閙薨薨。似學飛仙白日升。花盡也知秋食實。生成均是荷陶蒸。</text>
<title>梅花無主自飄零。次人韻。</title>,<text>鶴馭騎雲無復來。春風吹盡古墻梅。殘英雪落無人見。枝上空聞鳥哢哀。</text>
<title>次杙兒韻</title>,<text>高秋憀慄日氷霜。木落墟簷納月光。舊學漸蕪身漸老。不堪時序去堂堂。</text>
<title>次安士彦 邦俊 留別韻 僕於坡山江上有亭。曰滄浪。</title>,<text>彼美竹山子。英標冠時流。屛居馬韓南。獨抱離索憂。爲結文會約。盍簮期抄秋。麗澤果有望。之子眞良謀。告歸何太忙。摻手臨寒流。相看久脈脈。別恨兼百憂。尙喜有前期。滄湖紅樹秋。雞黍古事在。吾將細君謀。</text>
<title>次城主李公韻</title>,<text>笑仙館下早稱賢。垂耳鹽車困靮鞭。印匣塵生無一事。琴堂春日據梧眠。城主。成先生悌元門生。成先生自號東洲笑仙。偃室長慙子羽賢。阮途難着祖生鞭。龍光未試浮雲決。原巷蓬蒿坦復眠。</text>
<title>夜坐池邊。聞啼䳌有感。示主人韓瑩中。</title>,<text>荷香冉冉竹猗猗。月露濛濛下曲池。誰遣䳌聲悲永夜。令人再拜杜陵詩。</text>
<title>送淮陽李使君尙吉之官</title>,<text>暮夏西城話聚散。二十年前舊靑眼。抄秋玉山望行塵。三百里外一麾人。草草相逢卽相送。掣電悲歡纔一夢。慇懃寄語謫仙翁。惠鮮須念甘棠風。淮陽雖薄愼勿云。漢廷思賢今召君。</text>
<title>堂叔士浻氏少余二歲。與余小少相狎。自號馴鶴翁。求詩於余。戱贈長句一篇。用代新年祝算。</title>,<text>吾家令叔夏山翁。三生結習餘仙風。平居於物無所好。獨愛臯禽情頗鍾。雲羅掩得喜折屐。置之花塢脩篁側。久之馴狎解人意。呼來蹌蹌就掌食。舊聞鷗盟鹿可友。要以心親無貌取。神交千載誰與歸。竹溪孤山兩詩叟。此翁自是雞群鶴。鎩翮年來長錯莫。風期晩託縞衣仙。伴我潜夫甘寂莫。翁乎翁乎爾本蓬。壺散仙鍊金掖。鶴亦三珠樹下慣逐驂鸞客。謫下人間一夢長。不如和鶴和翁白日飛昇歸帝鄕。笑看扶桑西畔海揚塵。蟠桃子熟三千春。雙溪洞裏客未歸。華表城邊塚纍纍。時來訪我小洞天。爲我細討參同篇。</text>
<title>前詩詼語不莊。旣而悔之。再賦短篇。其辭猶夸。題罷不覺自笑。信乎習氣之難忘也。</title>,<text>畸人立於獨。於世長抹摋。俗子苦難諧。按劍驚明月。區中不可托。謝去游溟渤。海上逢羽仙。遺我靑田翼。一笑携與歸。於焉此嘉客。鹿呦本相求。鷗盟眞可結。忘形與之友。歡狎無厭歇。蔣徑絶過從。陶園隔深轍。爾鳴得我和。我簮惟爾盍。牢關雀羅門。客至愼勿納。</text>
<title>江亭初夏。次金丈韻。</title>,<text>草閣柴扉面水濱。江風鼓浪萬車轔。亭臯軟綠初成幄。極目煙波愁殺人。</text>
<title>次堯瑞韻。送別韓公熟 喜仁 赴官。</title>,<text>世路瞿塘不可磯。烏紗何似薜蘿衣。那堪別後相思夜。月鎻溪南舊隱扉。</text>
<title>次東岳詩韻贈韓瑩中 小序</title>,<text>丁未春。東岳山人宿香谷草堂。留詩壁上。有一唱三嘆之餘音。余時到草堂。每讀之未嘗不擊節鳳尾。越一年己酉正月。余自京歸坡山。迃訪草堂。阻雪仍留。入夜山童報晴。開窓四望。霽月滿山。與東岳賦詩之夕。月日適同。風景不殊。主人以爲竒遇。要余續貂。駑攀驥迹。三出逾窘。聊博一粲。願勿以示人也。雪壓萬松靜。淸宵流皓月。孤吟不勝淸。爽氣襲人骨。緬懷萊洲仙。胸襟有佳趣。停雲杳天末。脈脈何由吐。東岳時爲東萊府使李侯有佳篇。麗珠光奪月。前身是謫仙。詩韻餘風骨。勝事復今夜。天公饒我趣。詩成慙珠旁。閉吻不敢吐。詩仙何所似。萬古屋樑月。少年已飡玉。近來仍換骨。眞訣倘相傳。乞我壺中趣。何時匡山歸。錦心看一吐。元韻洒落牛溪翁。襟懷如霽月。滄浪正泒深。典刑非朽骨。平生聖賢書。言外得妙趣。寂寞老白屋。一飯孰三吐。皚然白者雪。皎然明者月。淸賞集中夜。草堂寒徹骨。卽知造物意。使我識公趣。池邊一樽酒。更約梅花吐。</text>
<title>題韓瑩中草堂</title>,<text>孤征踏殘雪。策馬亂松間。野逕無人問。斜陽獨掩關。掃軒催展席。呼酒共開顔。語罷宵將半。金鉦湧碧巒。</text>
<title>漢城秋夜。乘月訪吕德夫 裕吉。德夫時以賀至赴燕。因題數語。以贐其行。</title>,<text>皓月臨高軒。秋庭候虫思。居人惜此日。行子念萬里。語䦨各悄然。脈脈空相視。去去且加飡。關河愼行李。復見天心賀一陽。星槎萬里奉宸章。籠羅文物歸彤管。收拾河山滿錦囊。百世淸風訪孤竹。二南餘化想甘棠。此行所得應殊絶。越槖從今笑陸郞。</text>
<title>寄贈安士彦。用前來韻。小序</title>,<text>今年坡下大歉。室如懸磬。邊報又不靖。意欲汨徂南土。以爲棲托一枝之計。旣而不果行。故人期又不至。病懷益無聊。因用前韻寄呈山陽精舎。徃在夏月中。甘霖苦未下。谷蓷暵其濕。溪田大無稼。假貸絶隣援。因依少親婭。食遇陶令旬。衣歌寗戚夜。尙頼舊箕裘。書味甘如蔗。寧爲轍中枯。肯顧嗟來謝。簞瓢縱未給。芋栗猶可炙。歲晏惜園葵。憂端齊泰華。知音天一方。千里期命駕。晝思夜夢之。川途阻程舎。佳期坐落莫。人事足歎訝。索居倐經年。坡月幾生覇。流光不待人。尺波如箭射。書鴻暮落漢。別柳寒凋㶚。長㝷舊遊處。獨上溪頭榭。雲霄不可越。安得羽翰假。</text>
<title>次人韻。留贈姨弟鄭元亮 晦。</title>,<text>宅相見爾髧髦初。老去情深肯作疏。春草句成須寄至。不堪相望怨離居。</text>
<title>次姨夫送酒詩韻</title>,<text>松葉新醪出内方。一盃還許野人嘗。詩來更覺風生頰。廿八驪珠照夜光。今朝漢上盈樽綠。何謝宣城滿甕香。飮罷小窓欹午枕。不知身世是何鄕。</text>
<title>病起行藥。至水雲亭。</title>,<text>經旬不出抱微痾。偶起閑行古澗阿。薜荔秋光霜已近。煙嵐霽景日初斜。壯懷寥落鬚添雪。金氣凄淸菊欲華。野廣天低雲影淡。獨依亭樹數歸鴉。</text>
<title>晩步水雲亭聎望。申子方 應榘 兄有期不至。因用舊韻。</title>,<text>西山爽氣散煩痾。卓立群峯意不阿。極浦煙收漁笛起。遙空雲斷鴈行斜。晴秋杳靄迷楓樹。落日餘霞暎荻花。惆悵故人期不至。出門延佇到棲鴉。</text>
<title>讀周書至武成。因用前韻。</title>,<text>膏肓嗟已作沈痾。國勢眞如倒太阿。妹邑炮煙纔勃起。牧郊雲陣忽橫斜。人歸西嶽飡薇草。客過殷墟詠麥花。象箸寶衣隨一炬。鹿䑓喬木有昏鴉。</text>
<title>有客見贈以詩。因與次韻。</title>,<text>一別三秋參與商。今朝喜復覯淸揚。嗟余潦倒家聲落。感子過從故意長。詩罷淸樽泛時菊。談餘高柳送斜陽。那堪臨水分携處。極浦風霜葦葉黃。</text>
<title>堯瑞見和。復次。</title>,<text>半生貧病慕歌商。五十無聞愧立揚。悅目雲山千嶂合。濯纓淸泌一溪長。餮饕決性悲張毅。鉛汞關心笑伯陽壽夭榮枯須信命。役形何必太蒼黃。耕也初非慕弼商。釣溪曾不羡鷹揚。縱慚文史三冬足猶喜簞瓢一味長。未許窮愁消壯志。不堪秋興感微陽歲寒心事期同勗。一樹靑松萬木黃。</text>
<title>溪廬夜坐感懷。因用前韻投贈黃思叔 愼。小序</title>,<text>士大夫晚節最難。深願老兄益勵初心。克副師友素望。毋令畢竟受譏於君子則幸甚。非宮非徵亦非商。月下灘聲抑更揚。此夜離人偏悵望。秋風霜髮不禁長。停雲渺渺瞻天末。瓊樹迢迢隔漢陽。爲報故人須努力。無雙聲價舊稱黃。</text>
<title>冬日閑居。用舊韻重寄黃思叔。</title>,<text>籬外跫音犬吠商。峽天雲淡月悠揚。東林宿鳥群飛急。西崦炊煙一抹長。病裏寒窓時又晩。砌邊殘菊月惟陽。窮廬何物堪消日。連屋書籖萬卷黃。委風應律替吹商。野曠天空鷙鳥揚。歲晏光陰山日短。雨餘風物嶺雲長。空懷未果凋雙鬂。大化無停近一陽。鄙吝欲萌誰藥石。索居長憶汝南黃。</text>
<title>偶看皇華集。次龔天使安興館夜宴詩韻。</title>,<text>日下天仙爭快覩。紫霄威鳯食琅玕。雄辭妙語流胸出。海雨江風入頰寒。詩罷飛雲繞毫末。飮䦨斜月掛林端。令人錯認臨皐夜。孤鶴飛鳴過水干。</text>
<title>野興</title>,<text>楊柳飛花雪滿蹊。麥風搖浪碧連溪。西郊煙際一條路。酒醒歸來聞午鷄。</text>
<title>西隣倭躑躅盛開</title>,<text>雨後空山霽景鮮。名花一簇古墻邊。迎風弄日婆娑影。疑是蓬山下醉仙。</text>
<title>龍山對雨。用杜詩吳體韻奉呈士溫公子求和。</title>,<text>公子樓居在翠微。臥看凍雨過江飛。馮夷憑怒浪花撲。電毋狂奔雲葉稀。詩筆洒殘彤竹管。釣舟沾盡綠蓑衣。長空稍散萬銀箭。知是龍公初凱歸。</text>
<title>歸坡山又値連雨。復用前韻。凡得三首。錄似李君弘甫求和。兼促其歸。時李君有來宿之約。</title>,<text>雲頭垂地日光微。雨脚漫山鳥不飛。籬菊已高霑欲偃。林花將謝打來稀。終朝亂點侵蓬戶。向夕微凉透葛衣。洚水莫愁滄海溢。定知容得百川歸。初隨林靄洒微微。旋逐溪風繚亂飛。斂翼鳥依深樹少。披蓑人過斷橋稀。露多窓竹涼侵席。潤入階苔綠暎衣。向晩水生波浪惡。小童收得釣絲歸。乍看飄洒乍依微。山際時和白鳥飛。遠峀天邊遮已沒。疏篁窓外滴猶稀。柴門客絶垂蘿幄。花逕泥多汚蘚衣。正好對床眠一夜。故人今雨倘來歸。</text>
<title>江上次人韻。時客有彈琵琶者。</title>,<text>落日盪槳去。江空生夕波。歸舟載餘興。纖月照琵琶。浦口煙含樹。江心月湧波。誰爲欵乃唱。一曲倚琵琶。</text>
<title>雨後遊金剛寺。歸路偶吟。</title>,<text>紅葉填山逕。靑雲覆石渠。夕陽鴉陣外。煙樹是吾廬。</text>
<title>用臨皐韻。哭一草亭主人丈。</title>,<text>家世城南尺五天。暮齡棲泊老江邊。桑麻地接東南陌。鷗鷺盟成二十年。湖舫寂寥虛夜月。藥欄蕭瑟鎻寒煙。山陽笛裏無從涕。獨立西風洒碧漣。江湖滿地水浮天。一葦風帆浩渺邊。遣興功多詩度日。忘憂理妙酒爲年。銀絲膾罷登艫月。玉笛吹殘極浦煙。陳跡只今餘故宅。敗荷零落臥淸漣。</text>
<title>余於坡西小姑湄石壁上卜築。國馨罷官。亦於南畔誅茅。皆未就。國馨有詩相贈。因以其韻和之。屋未成而詩先就。亦猶興公賦天台之意耶。呵呵。</title>,<text>林居每恨小觀天。歲晩移家孤嶼邊。萬里乾坤展遐眺。一軒欄檻送殘年。濤瀾近接滄溟水。花竹遙分紺岳煙。更築小堂連蔣逕。閑看凈友濯淸漣。</text>
<title>溪廬夜坐有感。用杙兒詩韻。</title>,<text>知非嗟晩矣。吾已過蘧年。半世成何事。殘生只可憐。眼花紛似霧。鬂雪白於綿。寥落初心在。雄圖一悵然。斗屋寬容膝。還堪着暮年。紛華人共羡。寂寞我偏憐。溪雪明窓紙。山寒透褐綿。檠燈如報喜。紅綴數花然。</text>
<title>雨夕漫興。次杙兒韻。</title>,<text>世外塵囂遠。端居萬慮淸。空林對疏雨。幽鳥共閑情。湛露迎曛濕。微涼入夜生。曲肱差有味。終不羡浮名。</text>
<title>與安士彦謹次先王考四言詩韻</title>,<text>牛澗有流。余塵未沐。松堂有風。余熱未濯。家學方落。是吾之憂。尙其肯搆。式燕以游。</text>
<title>後數日復次。投贈士彦求和。</title>,<text>毋彈爾冠。人忌芳沐。毋振爾衣。人嫌江濯。魯葵可食。杞天何憂。俛仰一室。聊以優游。滄浪淸兮。我髪斯沐。滄浪濁兮。我足斯濯。不閱我躬。遑恤人憂。彼美漁父。聊可與游。</text>
<title>曉枕無寐。戯題吳體長律。疊押五韻奉呈安士彦求和。新出俳諧體。古未有也。</title>,<text>月落鷄鳴山悄然。眠雲夢罷魂蘧然。雙溪漱玉遠逾響。半壁燈花寒更然。着靜詎能心惕若。逃空猶喜足跫然。殘年舊學要商略。嗟子此來非偶然。</text>
<title>與安士彦佩壺遊松潭。値小雨醉歸。馬上用蘭溪詩韻。各賦 一首。</title>,<text>雨沐蒼崖靜。風梳古木悲。谷鶯如喚友。山酌解扶衰。步屧侵苔錦。垂鞭拂柳絲。村童争拍手。不覺接離遺。</text>
<title>再次得古風。呈士彦蔪和。</title>,<text>偶到舊游處。茫然令我悲。流風日已遠。甚矣吾道衰。潭松不改色。余髪已如絲。尙須勉餘年。良友毋我遺。歧分楊有泣。絲染墨以悲。善惡幾甚微。消長相盛衰。龍門輟餘響。絃絶空朱絲。糟粕尙可咀。所賴彝訓遺。</text>
<title>旱熱甚。與安士彦納凉溪上。用樊川詩韻。各賦古風。</title>,<text>翳翳桑麻陰。相過惟田夫。山空鳥語響。水落灘聲鳴。靜極自生涼。翛然一事無。寧知褦襶客。觸熱長安途。田婦渡溪去。依林餉農夫。黃犢遠其母。隔草鳴嗚嗚。向晚雲物變。夕陽漸欲無。樵人帶暝色。依依望歸途。</text>
<title>楊州蓮亭。倚䦨小眠。</title>,<text>紅粧翠蓋擁虛樓。池上微涼意已秋。夢罷曲䦨香滿䄂祗疑蝴蝶化莊周。</text>
<title>次唐詩韻。示申 湸，鄭 斗卿 二生。</title>,<text>靈根稟中和。萬古長不死。湘纍賦騒後。一笑濂溪水。流芳人與花。百世聞風起。須知華實兼。所以號君子。鶯啼吏人稀。深院爐香死。高檻送微涼。雨打芙蓉水。風來萬荷亂。浙瀝秋聲起。殘紅半開落。時見新蓮子。凡草木根埋在地中。久不出土。無不死者。唯蓮不然。千年不死。開土則便出。可異也。</text>
<title>征婦怨。戲效温飛卿體。</title>,<text>盧龍塞北靑絲鞚。丹鳯城南綺窓夢。鸞鏡染啼粧。鵲爐銷暗香。金風捲羅幕。池柳霜初落。萬里憶征夫。寒衣今到無。</text>
<title>次李白菩薩蠻韻</title>,<text>金梭響斷回文織。燕鴻呌侣吳雲碧。落月滿粧樓。洞房人正愁。玉䦨掻首立。幾處寒砧急。天末望歸程。秋風生㶚亭。</text>
<title>次鄭斗卿韻 楊州郡齋雨中</title>,<text>客舍逢連雨。同雲不肯收。院深人語靜。林密鳥聲愁。崖滑添新溜。溪深合細流。龍湖思共釣。牛浦憶同游。身世千莖雪。行藏百尺樓。一樽聊適適。萬事劇悠悠。</text>
<title>宿楊花渡。次成重任 輅 韻。</title>,<text>江空月落曉雲低。老木霜楓蚕嶺西。無限閑愁秋夜盡。空林鶴去亂鴉啼。</text>
<title>次林叔瞻嘯歌堂韻</title>,<text>象外逍遙擅一丘。山陽小隱極風流。看雲望水聊乘興。弄月吟風不管愁。松竹晚陰元亮宅。池塘春意謝公樓。年來又起餐霞想。夢繞頭流萬壑秋。叔瞻有卜居頭流之計。故落句及之。少年收跡寄林丘。晚歲人言隱者流。身外已知皆長物。心頭肯許着閑愁。尋僧時到嶠南寺。覔句多登池上樓。萬事人間都不管。花開葉落記春秋。</text>
<title>癸丑立春日。有感書懐。仍題春帖。兼奉久菴城主令前。伏希郢正。時與久菴論太極圖</title>,<text>節届三陽歲又更。天機流動本無停。誰知方寸虛靈地。妙與乾坤造化幷。五性在心全太極。一元行氣貫生成。長春意思要深會。寂感因知萬物情。</text>
<title>余性不樂覊絆。自放山野之間。甲午春。在龍灣得心疾。無以娛憂。尤樂順性以自適。見人有拘囚禽鳥以爲玩好者。輒笑斥之。以爲不通物情。堂叔士浻氏好養鶴。自號馴鶴翁。嘗求詩。余以五七言各一篇應之。後三歲。偶閱舊稿。殊不喜。夫言者心之聲也。此一篇之言。非吾之心也。子雲悔少作。其以是歟。乃更賦一篇。聊以述吾本懐而已。非欲以立異爲高也。覧者詳之。</title>,<text>鶴本不覊鳥。擧世固難馴。設機羅致之。因以入城闉。來從夸奪子。永辭餐霞賓。長翮鎩莫擧。逸志屈莫伸。雖蒙主人惠。感古恒愁辛。時於風月夜。長唳徹宵晨。其聲何激烈。遺響飛蒼旻。鶴意自酸苦。人自聞歡欣。強名之曰馴。其實牢狴然。我語馴鶴翁。此鳥眞可憐。物情有如此。誰哉識其眞。虐物以自樂。何殊君厲民。商宮列炮烙。秦殿環鉗髠。苦樂竟無間。聖愚誰敢陳。物人理無異。含生同一原。同胞與吾勻。一視當同仁。不如放之去。雲霄任飛飜。飛潛與動植。同樂熙熙春。仍號放鶴翁。更作忘機人。</text>
<title>次許僉知 澄 觀漲韻</title>,<text>波舂兩岸漲如雲。去馬來牛摠不分。潮水吼風吞巷口。盤渦蹴日漱巖齦。村童竸喜籬穿蟹。田父唯愁野廢耘。獨有江湖懐魏闕。遇災修省祝明君。</text>
<title>楊州客舍。投贈金沙溪。</title>,<text>蕪城春草喚愁生。一夜悲歡十載情。萬事只今雙鬂雪。故人靑眼爲誰明。</text>
<title>謹次先人悼趙重峯韻</title>,<text>冗長無實彼哉誰。蘭芷如今盡變移。瓊佩百年空偃蹇。國無人也莫吾知。沃州山中耕者誰。無人敢誦北山移。朱絃一唱三嘆意。獨有山前荷蕢知。重峯諫不用。退耕於沃川安邑之野。赤子心今存者誰。孩提深愛亦遷移。五十而慕眞公謂。至誠純心世罕知。忠臣傳首舍公誰。萬折朝宗志不移。一擲鴻毛明白死。如今始得聖君知。先生伏節于錦山。先王特贈吏曹判書以褒之。堂堂大節重峯老。忠義由來自孝移。忠孝一生惟自盡。此心初不願人知。敎我恩隆者是誰。紛然名利竸推移。四倫加一倫攸敍。獨有重峯老子知。生三事一似公誰。砥柱橫流死不移。宇宙棟樑天下士。公眞男子乃今知。近來言學指名誰。涉險臨危志或移。莫以能言貴鸚鵡。後凋終要歲寒知。才雄盤錯匪君誰。百鍊彌剛不變移。一戰功高世無二。如今始服土亭知。土亭。李先生之涵別號也。壬辰。倭寇犯順。橫行五六年。于時文武將官。擁兵逗遛。無一人敢與列陣交兵者。李判書廷馣嬰城而僅全。權知事慄據山而却賊。其餘舊德宿將。望旗奔潰。食焉而違難者滔滔是也。獨我重峯。起於罪廢之中。倡義首事。提烏合數百之衆。傍無蜉蟻之援。敢以孤軍獨進。直擣淸州據城之賊。蹈赴凶鋒。殱賊幾盡。賊將棄城而走。僅以身免。先是。土亭嘗言今代人才。唯有趙汝式一人。初莫信。至是始服其先見。徃事如今欲問誰。山河不改歲星移。當年富貴都灰滅。竹帛風聲萬古知。</text>
<title>涵碧堂偶題</title>,<text>霧罷呈江樹。潮生没浦淤。秋風鳴屋角。落葉滿庭除。</text>
<title>長坡江亭小集。杙兒有詩。次之。</title>,<text>一樽簪盍俯江濱。老柳柔桑綠影新。浦口風饕花半落。不妨深酌賞餘春。</text>
<title>江亭小集。次杙兒韻。</title>,<text>渡頭春樹簇晴煙。一葦風帆白鳥邊。暖眼初欣相莞爾。臨風却欲御冷然。標梅詩詠召南女。瞥眼流光奈何許。春來春去摠不知。酩酊斜陽駄醉去。</text>
<title>次堯瑞留别韻之江陵任所</title>,<text>君行武陵畔。棧道霱雲邊。地接東南嶺。波連五十川。仙遊憑短策。眞訣問長年。匏繋今頭白。先鞭覺汝賢。</text>
<title>挽權擇甫 克中。擇甫與余相繼爲洗馬。從遊禁中。</title>,<text>淡水交情四十秋。世間離合劇悠悠。百年莫逆眞三益。靑眼相看共白頭。鶴禁鴻泥如昨夢。龍湖飛旐隔仙遊。殘生草草心知少。哭向南雲涙未收。</text>
<title>李國馨 馣 山亭飮罷卽事</title>,<text>脫却絺衣臥草亭。靑山影裏樹冥冥。杯斟綠蟻佳人捧。盤摘靑瓜稚子擎。</text>
<title>次金自漢見贈韻</title>,<text>勞生汨汨喪吾眞。隙駟居然五十春。堂搆絶無新學力。耕桑只守舊溪濱。殘年世味酸辛足。末路交情變態新。多謝丈人猶故意。一封書札自天垠。</text>
<title>松都城樓。送人之官。追次人韻。</title>,<text>驪歌唱罷下南樓。別路風煙正値秋。想得渡頭殘酒醒。夕陽回首白蘋洲。</text>
<title>挽趙釴妻鄭氏 鄭氏。松江相公之孫女也。</title>,<text>有美相門女。天賦朴以眞。擇對歸邯鄲。中閨餘十春。婦德有足多。婦工良已勤。浮生何草草。穠李纔三旬。黃粱一夢罷。萬事跡已陳。無兒奉奠酹。孤櫬西溟濱。幽明旣異路。卽遠涓良辰。舊山三百里。歸舟渺無津。丹旒逐逝水。玄室交河漘。顚風落薤露。修夜何時晨。詞以誄冥漠。有淚沾衣巾。</text>
<title>次陶彭澤韻。送安士彦歸牛山。</title>,<text>古人不可見。俗人難與言。踽踽半世中。栖跡坡西園。閑居息交遊。相對唯陳篇。有美瑩如玉。千里來惠然。膠漆一以合。倐然成良緣。肝膽默相會。詎假言以宣。移家老相依。築室分華山。優游樂有餘。庶以終吾年。良會未云久。如何出離言。羡子歸初遂。考槃山陽園。行裝何所有。古今書百篇。少年輕別離。此日俱惘然。樹雲永相望。暖眼知無緣。離亭不可極。毫墨何由宣。白駒在空谷。音塵間河山。去矣可若何。索居當暮年。</text>
<title>李月沙 聖徵 携酒相訪。二子從焉。其伯進士明漢有詩。因次其韻。</title>,<text>月沙携酒夜相呼。竹葉淸香擁玉盧。一笑欣然心莫逆。對君疑是照氷壺。</text>
<title>次李綏之 綏祿 韻</title>,<text>孤雲獨鶴本無蹤。回首人間萬事慵。賣藥因之到城郭。開樽偶爾得從容。曲䦨飮散風敲竹。小院棋殘雪壓松。剰覺此間閑意在。曉窓欹枕夢羲農。</text>
<title>贈東岳李子敏</title>,<text>二樂容齋後。參之挹翠軒。嗟君能趾美。文彩照乾坤。熟路輕車駕。長驅孰輕軒。南圖應不遠。鵬翼看橫坤。</text>
<title>次先友峒隱丈九老會詩韻</title>,<text>鶴髪九皓翁。綺筵歡笑同。衢樽歌帝力。樂事誠難窮。不須問有無。飣餖隨約豐。共道地行仙。壺中萬緣空。豈羡漢八公。高舉凌煙虹。願留三千春。陪賞蟠桃紅。掻癢倩麻姑。玉手抽纖蔥。</text>
<title>復用前韻。效嚬將進酒辭一章。以侑壽樽。</title>,<text>將進酒何所祝。所祝與人殊不同。壽考公所自有。吾不祝與天地無窮。不祝鼎鉉貴。不祝錢財豐。但願飮此流霞觴。千憂萬病一時空。如鸞鶴馭冷風。若日月開陰虹。讀書辨蠅頭。春入韶顔紅。不須飡瓊漿。鬂髪還靑蔥。勸君酒君莫辭。洛社風流今古同。蒼顔白髪粲相暎。簪盍年年歡不窮。人間鍾鼎暫時熱。享此淸閑誰嗇豐。吳鹽如花酒如乳。座滿佳賓酒不空。莫愁月落星漢回。長檠吐熖如長虹。酒酣飜疑少年日。金釵侑坐生春紅。願君千年萬年壽。南山松桂長籠蔥。</text>
<title>次陶詩擬古一章贈尹可晦 昉</title>,<text>君材似杞梓。我質如蒲柳。念我平生遊。幾人能耐久。相看過半百。之子眞石友。蘭交淡以成。大味如玄酒。我衰百無能。初心嗟已負。君誠愷悌人。每見顔爲厚。眞心與素風。似子今安有。</text>
<title>遊松京紫霞洞。小酌晚歸。</title>,<text>仙人橋下紫霞洞。曲水巖邊松兩三。醉臥落花山日盡。滿林空翠滴衣衫。</text>
<title>送襄陽鄭使君時晦 曄 之官</title>,<text>不換三公貴。高堂有太君。書因便養乞。符爲顧憂分。毛檄衝關雪。潘輿度嶺雲。仙鄕多異跡。福地遠塵喧。鉛汞耽眞訣。江湖戀帝閽。鳴琴賓日月。露冕奉晨昏。蓬闕隣慈館。雲謠侑壽樽。萊雛延鶴馭。彩服舞瀛濆。棠苃鷗波暎。天香燕寢熏。貴鄕歌魏令。徐孺下陳蕃。滿目風光好。遨頭勝事繁。神君天下最。能子海東聞。葭玉曾相倚。芝蘭慣襲薫。食萍情不薄。伐木思徒勤。暖眼初披霧。關心又别羣。愧無仁者贈。却獻野人芹。赤子應知保。蒼生在擴恩。桐鄕事可範。茂宰德堪尊。去矣懐無已。欽哉政勿煩。折麻如見憶。書札自天垠。樗散才名三十年。廣文官冷客無氈。乍看鵬路靑雲上。却試牛刀碧海壖。百里雷聲喧水國。三春草色暎湖天。停雲楓樹無窮恨。此日離筵淚似泉。三年草土。久廢鉛槧蒙索別語。苦辭不獲。筆路荒澁。斧鑿多痕。強顔呈拙。只合漫瓿。</text>
<title>朴參奉 守慶 求詩。以小絶爲贈。</title>,<text>生爲最靈人。此心皎如日。相期保歲寒。朂哉庶勿失。</text>
<title>諸公設泡會話于金剛寺。余以病不赴。因憶少日陪諸老先生作泡會于玆寺。賦山字韻短篇。轉眄今四紀矣。鴻泥陳迹。杳然如夢。感古傷今。聊次舊韻。錄奉國馨，堯瑞求和。</title>,<text>豆泡俑何代。淮南大小山。憶昔從先生。御食雙林間。今古一飛鳥。長空雲影還。懐賢不可忘。仰止有高山。生世縱叔季。神游洙泗間。何當丐餘韻。手挽古風還。淸齋抱微痾。高會阻雲山。遙聆鍾磬音。隱隱翠微間。同心不同賞。悵望煙鳥還。</text>
<title>夜坐再用前韻</title>,<text>逸興滿幽襟。高吟肩聳山。商聲振林木。遺響繞樑間。月落河已斜。孤雲凝不還。昏鴉栖已定。雪月照千山。羣動入夜息。大吠墟里間。遙聞笑語喧。知是田翁還。</text>
<title>國馨好看道書。用徐花潭讀參同契詩韻。以長律一篇見示。余不講丹法。無以爲答。然仙聖養氣之法。俱以陰陽水火爲妙用則同。而有公私邪正大小之辨則異。仍步來韻以復之。</title>,<text>一氣函三天降材。陰陽合變互成胎。調和情性凡通聖。吐納新陳老變孩。水火玄機終復始。乾坤妙用闔還開。偸生逆理朱垂訓。莫羡道人身姓回。朱子感興詩。但恐逆天理。偸生詎能安。</text>
<title>挽白承旨 惟咸 丈</title>,<text>有美高賢胄。家聲振海東。登名掛蓮榜。選俊入芹宮。科甲蟬聯早。煙霄步武通。望郞名已藉。經幄寵仍隆。止棘多䜛舌。飛涎足射工。一年投嶺外。三載謫湖中。漂梗身無定。炊粱夢已空。孤忠世難棄。五福錫還豐。蘭玉抽新茁。箕裘纉舊功。浮生如此足。直道本難容。撫事嗟何及。懐人恨不窮。葭莩深義分。雪涕寫哀恫。</text>
<title>次國馨送人遊金剛山詩韻。吳體。</title>,<text>脫却人間塵土蹤。天風吹引長房筇。淸都要覲玉皇案。赤松不羡留侯封。丹丘夢破正陽寺。碧海眼盡毗盧峯。乘桴仍扣白銀闕。好勇由也吾將從。先鞭羡子躡仙蹤。象外冥搜了一筇。地卽丹丘爲上界。天連滄海肆東封。虹飛隱隱三千瀑。玉立森森一萬峯。欲賦壯遊吾已決。諏神寧待筮龜從。冷風鶴馭杳無蹤。幽討行裝九節筇。白日雷霆崖瀑響。半空溟渤洞雲封。臯禽曉唳琪花樹。海色宵登王笋峯。倘許華山分一半。驂鸞投老鎭相從。</text>
<title>與客飮碧桃花下次韻</title>,<text>小於白藕大梅花。粧點坡山野老家。爲報春風須護惜。莫敎飄落委泥沙。綠玉枝柯白玉花。移根應自海仙家。如何和靖梅千樹。雪暎西湖岸上沙。</text>
<title>次金進士 友伋 邀月亭韻</title>,<text>湖山小築占涯濱。勾引騷人徙倚頻。若下春波長瀲碧。槎頭膾縷細飛銀。詩傳南國千家卷。夢斷東華十丈塵。象外聊浪眞得計。世間乾没是何人。昂頭望望絳河濱。眼冷雲衢落帽頻。稍看金波暎鋪鍊。忽驚蟾影照傾銀。氷輪輾上元無礙。玉鏡飛來本不塵。賓主東南眞盡美。燕思長憶謫仙人。</text>
<title>朝至西山村舍 西山是成參議以文兄世葬</title>,<text>蒙蘢草樹萬山中。微雨新晴小澗東。屋上鷄鳴初旭滿。林間人語㸑煙籠。蕭條絶崦人稀少。咫尺神京氣鬱蔥。浮世白頭今古恨。亂峯蒼翠鳥呼風。</text>
<title>次安州紫電樓韻。樓藏兵器。仍飾觀遊。</title>,<text>昔年曾上謝公樓。詩酒淋漓賦壯遊。徃事只今餘昨夢。百年零落舊觥籌。翬飛華觀傍譙樓。修飾非緣事浪遊。萬甲胸中森武庫。邊頭政要賛皇籌。賛皇公是李德裕。起籌邊樓。</text>
<title>次冶隱集中生字絶句韻</title>,<text>早與魚熊判死生。薇飡不換萬鍾榮。英風凛凛吹寰宇。萬古三韓激義聲。</text>
<title>得月沙書及見贈詩。仍次來韻以謝之。</title>,<text>夫君國柱石。翰墨是其餘。滿腹一寸赤。搜膓千卷書。風期元浩蕩。氣岸更恢疏。葭玉眞相倚。長慙我不如。白簡風霜起。洪私雨露餘。金閨行絶籍。水墅臥看書。稍與魚蝦狎。已將鴛鷺疏。江湖換廊廟。憂樂更何如。時月沙遭彈不允象外逍遙地。丘園素業餘。中年卜居賦。晚歲絶交書。鮑叔知眞忝。韋郞跡未疏。魚湖各相忘。不必問何如。元韻白髮坡山友。經年夢想餘。草堂重見訪。江路再貽書。暮境朋知少。危途問訊疏。丁寧荷高義。臨别意茫如。</text>
<title>訪熊潭 潭在坡山後道窟上流</title>,<text>白雲靑草雨濛濛。蓬藟花間峽路通。卯酒酣餘殘夢醒。不知身入洞天中。</text>
<title>次江亭小酌韻</title>,<text>勝友滿高堂。盈樽竹葉香。杜鵑花欲謝。風動落華觴。江花弄晴影。江草送春香。落日風光好。何妨更一觴。</text>
<title>次臨臯主人見贈韻</title>,<text>百憂䕺裏病無堪。六十年光只欠三。象外盪胸眞一快。秋來吾亦理征衫。人間難托亦難堪。夢繞仙山海上三。且向天磨弄秋色。普賢峯下拂塵衫。</text>
<title>題李 渤 江亭</title>,<text>憂患尋常醉。湖山眼一開。漁村春酒熟。更擬看花來。</text>
<title>避兵伊川長柯谷</title>,<text>伊川之縣山夾水。東入千山萬山裏。連峯倚天樹障日。十里飛湍風雨駃。我行避世非尋眞。駐馬悵然幽興起。征人相顧一咨嗟。投暝共宿長柯里。主人垂白笑相迎。款客慇懃如有情。宵眠板閣悄無寐。臥聽櫪馬相悲鳴。花源秦俗杳何許。愧我匏繋眞勞生。時危無賴性命全。回首却憶南陽耕。永路何曾達。窮愁未易禁。山高頻悵望。天遠一悲吟。未請朱雲劍。誰聽白雪琴。萍漂更流慟。長愧壯夫心。</text>
<title>夢中作 壬辰。倭冦長驅。連䧟三京。大陣方據平壤。時天兵來救。先鋒李汝梅登城破賊。蓋落句詠寒梅三字。覺來未解。賊破後始驗其兆云。</title>,<text>天兵百萬下天來。汛掃朝鮮社稷廻。我輩將何報功德。只將詩律詠寒梅。</text>
<title>在龍灣。示堯瑞。</title>,<text>龍灣雪後暗回春。斗覺韶光着柳新。鍊到敲推吟正苦。不知年少笑陳人。</text>
<title>挽李府使之詩</title>,<text>苦戰身死李將軍。人道前身漢飛將。勳勞半世未封侯。失路暮年頗惆悵。金山之役虜膽落。一聞令人驚辟易。吁嗟賀蘭獨何心。竟使龍城歸褁革。英魂鬱没埋黃壤。夜夜光芒斗牛上。悠悠彼蒼那得知。空有芳名千載垂。</text>
<title>歸寧至嘉山。登曉星嶺。</title>,<text>曉星嶺頭斜日輝。嘉平館外行人稀。疏松古柳歲年晚。茅屋槿籬煙火微。四域風塵猶未靜。百年萍梗欲何依。鄕山杳杳白雲下。霜落海關愁短衣。</text>
<title>載寧。次姜子舒 晉暉 韻。</title>,<text>松林煙起數家村。寂歴斜陽過蓽門。滿眼山河豺虎亂。憑誰招得杜陵魂。</text>
<title>客行</title>,<text>杳杳山西日。依依水北村。斜風雜疏雨。夕露濕秋雲。每恨朝看鏡。長愁暮扣門。催歸林外鳥。似爲客慇懃。</text>
<title>立春帖子</title>,<text>鴨水新春入舊年。天涯感物一悠然。行看嶺外煙塵靜。投老歸耕渤海田。時有入江陵卜居之計</text>
<title>道中</title>,<text>歲暮關河雪滿山。客行迢遰向龍灣。寒林落日孤村路。惟見田翁納糴還。</text>
<title>別堯瑞 南宮蓂。 用陽關體。</title>,<text>一春南徼尙煙塵。遠客思鄕白髮新。與君此別各惆悵。漂梗明年何處人。</text>
<title>龍灣會飮。病不赴。</title>,<text>絶塞孤城歲暮天。旅窓愁鬢雨聲邊。今宵病負南隣飮。留得寒燈伴客眠。</text>
<title>春晚。寓龍灣城中。有賣魚者過門而號焉。余以囊空不能買。戱題一絶于壁。</title>,<text>薺花開處薍籬鳴。臥看厨煙過午生。滿地落花人寂寂。春風門外賣魚聲。諺言薺花開日。薍籬鳴時。蓋薺花開。乃春晚絶糧之日。而薍籬鳴。乃日永難消之時。皆言飢困情況也。</text>
<title>寓居松塲村。投贈龍灣城中諸公。</title>,<text>薄暮蚊雷繞鬂鳴。倦來欹枕石床淸。煙沈半壑村光暝。月上千峯樹色明。不恨荒寒添旅味。偏憐水石稱幽情。中宵獨有懐瓊樹。一望停雲古寒城。</text>
<title>松塲夜坐</title>,<text>草滿原生巷。風淸陶令窓。夜涼飜樹鵲。人靜睡籬厖。劍聳雲端岫。琴鳴月下瀧。天涯遠遊客。今夕洗愁腔。</text>
<title>夕登統軍亭。次孟襄陽韻。</title>,<text>煙水溟濛接遠流。孤雲一片認遼州。仍携閑客成三益。更把深盃遣百憂。月瀬波光搖睥睨。雲岑燒影落汀洲。泠然兩腋淸風起。直擬騎鯨汗漫遊。</text>
<title>送人赴燕。餞別鴨江。走筆題扇。次摩詰韻。</title>,<text>平生丈夫心。不洒兒女泣。今朝江上舟。斗覺離憂入。遼山去鳥滅。碣石歸雲急。叵耐夕陽洲。解携人獨立。</text>
<title>送成則行 晉善 赴燕京</title>,<text>吾宗壯歲播淸芬。一節觀周朝大君。別酒朝酣鴨水波。征車夜宿遼山雲。山河萬里控帶雄。白日歌鍾寰海聞。皇家文物屬昇平。會同閶闔爐煙熏。行裝腹裏詩三百。肯數悲歌燕趙客。此行努力愼令儀。奉勅歸來再前席。整頓天樞護紫微。迅掃狼煙淸海域。今年始有故園歸。耕釣坡西吾亦得。</text>
<title>又次人韻。兼呈閔伯春 仁伯，成則行。時伯春爲使。則行爲介。</title>,<text>二妙先鞭不奈何。莫將珠履向人誇。夷齊故國風如在。山海雄關斗可摩。燕巿倘逢眞馬骨。浙車時買小龍茶。壯遊歷歷歸應說。只待槎回八月河。</text>
<title>次統軍亭劉貟外韻</title>,<text>江上高樓望。天涯遠客情。雨乾田黍熟。雲盡海岑生。遠浦帆千片。微風角一聲。他鄕好風景。故國未休兵。</text>
<title>松場雨後</title>,<text>蛙鳴靑草岸。雲返穹林石。羣峯暮却明。倒射落霞色。</text>
<title>次延安南大池賞蓮韻</title>,<text>演漾淸無底。馨香德有隣。誰知川上客。不是看花人。</text>
<title>次崔同知 岦 石假山韻</title>,<text>秋毫竝泰山。至人齊小大。雲根鏤孱顔。盡日供宴坐。元韻 石假山。甕津縣齋所有也。花山。山名。窓間一虱懸。目定車輪大。我得石如拳。不向花山坐。</text>
<title>次神光寺詩軸韻</title>,<text>山鳥早鳴樹。洞雲朝度溪。開軒一舒笑。亦有佳朋携。</text>
<title>赴試見黜。後與姨弟姜子舒，鄭元亮同宿。元亮戲呼韻。請余賦詩。走筆書三絶。</title>,<text>荊山刖足者吾雖。歲晚猶堪作吕伊。坐遣三韓開壽域。不然平地地仙爲。兵塵浩未息。世故莽相纏。未試屠龍手。空慙老馬年。風期采芝翁。身世荷篠丈。俯視世中人。兒曹空攘攘。</text>
<title>挽姨弟姜子舒</title>,<text>晉陽山水秀。孕毓未渠央。吾弟晚來出。學海初濫觴。苗而竟不秀。惜也未可量。萬古一骸骨。脩短何足傷。蒼茫棣華詩。零落芝蘭香。深深黃壤下。一慟埋珪璋。</text>
<title>贈金允禎。時有卜隣江上之約。金解吟詩。善書。</title>,<text>吾廬豈不好。引興在滄浪。帶月歸孤嶼。乘潮上野航。細鱗穿荇帶。香醑拆荷裳。更道天隨子。新詩滿錦囊。湖山多雅興。象外任聊浪。酒熟魚登俎。琴淸月滿航。每憐葵衛足。不惜露沾裳。只恨淸痾甚。時時理藥囊。</text>
<title>又贈金允禎</title>,<text>小築分煙渚。扁舟我已謀。靑蓑一竿竹。歸釣蓼花秋。</text>
<title>挽昌山君成公 壽益</title>,<text>長淮流未絶。人物數昌山。卿月昇麟閣。文星照筍班。流風無復繼。舊德更誰攀。執紼違嘗藥。緘辭涕自潸。</text>
<title>洛河屯田。次車天輅韻。</title>,<text>湖田渺渺水雲空。百頃囷收玉萬鍾。轉粟皆言晁令策。給軍誰識棗郞功。官居好是隣漁戶。地利惟應訪澤農。九扈務閑庭院靜。一汀蒲柳又條風。</text>
<title>寄贈李實之。李時爲醴泉宰。</title>,<text>寥落終南歲晏時。酒泉老守苦相思。晚年交道違麗澤。淸世周行失羽儀。洛浦松雲怡醉眼。白岑梅雪爽詩脾。文章剩得江山助。珪組何心換一麾。</text>
<title>還小鏡于宋仁叟 英耈。 因有戲贈。仁叟時爲吏部郞官。南圃修容之物。日嘗携到溪上。可以無取。子輿有戒。還投明月。願無按劍。</title>,<text>秦樓照膽範模竒。吏部潛郞舊自随。暫向洛中辭俗狀。偶來溪上鑷詩髭。未妨留硯從蘇子。却怕亡金意不疑。領得烏紗歸去好。候門童稚道相宜。</text>
<title>次金正 玄成 韻</title>,<text>一讀南窓句。悠然感物情。徂年聿云暮。大化本無停。齊瑟乖時好。隨珠得夜明。團圎簪盍處。目撃澹忘形。</text>
<title>雨夜禁直。次同僚韻。</title>,<text>簷雨淋床濕。窓風透枕寒。池蛙和禁鼓。渠溜亂朝環。田圃情何已。塵勞意易䦨。遙憐南澗水。一夜送潺湲。</text>
<title>贈彗上人 上人失先祖詩軸。使我書之。小序失不錄。</title>,<text>秋山日卓午。敲門來白足。口誦先祖詩。要我重題軸。感爾舊意長。拙墨聊汚幅。多慚墜家聲。對卷空三復。</text>
<title>再用前韻示宋仁叟</title>,<text>萬家眠後獨惺惺。玉漏沈沈滿耳聽。月蹴微雲昇遠峀。風捎殘雪堕寒庭。身如老鶴中宵警。心似寒松晚歲靑。惆悵壯圖抛欲盡。自嗟身世太零丁。</text>
<title>別宋仁叟之任淸風</title>,<text>見說黃江上。官居百尺樓。雲移孤嶂夕。月上小湖秋。訟絶庭生草。機忘渚下鷗。終年饒勝事。漁釣混滄洲。一代高標聳搢紳。玉京仙鶴下城闉。纔看鵬路回雲翮。俄見龍墀批逆鱗。紫禁䲶鸞傷遠別。碧湖魚鳥自相親。懸知陶令閑窓下。嬴得淸風滿幅巾。</text>
<title>次堯瑞韻</title>,<text>火老金柔序已更。田家日日望西成。東臯滯穗無人穫。愁殺秋簷積雨聲。</text>
<title>夜坐感興</title>,<text>星月皎如晝。納涼開夜窓。雲山深隱隱。石瀬遠淙淙。世累休關念。閑愁不入腔。中宵歌感慨。永憶鹿門龐。</text>
<title>次韻</title>,<text>坡山明月夜。騷客最關情。灘響依山轉。漁煙隔樹生。詩成看武庫。酒熟破愁城。半世雲林下。何妨散隱名。</text>
<title>復用前韻。吳體。</title>,<text>野外人事絶。園林無俗情。看雲閱世變。臨水悟浮生。何必赤松子。不願芙蓉城。猶嫌栗里客。身後更留名。</text>
<title>松潭次人韻</title>,<text>水落盤陀新出稜。題詩蒼壁記吾曾。秋風一杓黃花酒。話舊林間有老僧。</text>
<title>漫成</title>,<text>水雲亭下小溪流。鞍嶺山前落木秋。金稻葉乾炊豆飯。木綿花盡獻功裘。田園嘯傲年年適。兵壑風流事事幽。明日南隣期會飮。朝來自起候槽頭。</text>
<title>送別崔興叔 起南 評事赴關北。進退格。</title>,<text>嗟君此去路方難。豆滿河邊古塞寒。關月夜臨羅骨嶺。陣雲秋擁白頭山。興來聊復思投筆。老去猶堪試據鞍。盤錯要看遊刃地。莫敎虛輟從臣班。</text>
<title>竹影行。贈韓瑩中 瓘。</title>,<text>草堂懸燈秋夜淸。床頭古盆竹數莖。疏影依依壁間落。傳神妙絶森儀形。盆竹靑靑壁竹墨。同者風姿異者色。莫將形色較異同。標格精神二而一。君不見輞川老人畫稱神。霜根雪節終非眞。又不見東坡學士筆追見。免起鶻落徒驚人。區區毫墨強髣象。誰識天機隔霄壤。吁嗟乎驪黃牝牡俗眼久已昏。千載之上唯有九方臯可與言。</text>
<title>復以兩絶足之</title>,<text>一雙竹作兩雙竹。壁上盆中森對越。誰爲孫叔孰優孟。是假是眞君試別。詩成三叫恨詩惡。此君嗔余強饒舌。江都急喚老詩人。一和柴桑形影說。時詩人權汝章在江華。數徃來韓家。</text>
<title>題申家亭</title>,<text>仁川新嶺一片石。石上茅亭花竹深。中有幽人擺俗累。日夕坐鼓峩洋琴。主人善琴。仁川境内無巖石。唯此家有之。</text>
<title>歲暮歌。贈金督郵弘之。</title>,<text>歲云暮矣北風涼。蕭條關塞雨雪雱。賓鴻羣飛随稻梁。雲日黤慘無晶光。鐵嶺橫天鳥路長。淮峽日夜流湯湯。故人宦遊在其旁。撲面塵土驚劻勷。靑袍華髮強趍蹌。嗟爾遠客胡爲乎來翶翔。問君何官馬曹郞。驥服鹽車上羊膓。眼空一代無孫陽。魏闕戀主心空長。罷牛騰駕在上襄。蹇驢驂之走踉蹡。羞將棧豆爭一塲。敗績只恐皇輿傷。天門萬里遙相望。日暮途遠終茫茫。君不能千金售駿逐燕王。和鑾節奏鳴鏘鏘。又不學一朝詭遇隨王良。天閑十二羈名韁。棲棲半世猶路傍。險阻艱難今備嘗。何不令回車復路還故鄕。良辰吉日瓊糜粻。且隨南山隱豹養文章。絶世遠遁而深藏。長林豐草 嵇絶交書 樂無央。毛可風寒蹄雪霜。百年身世都兩忘。野麋山鹿聊相將。玉山禾熟泉復香。飮且食兮壽而康。歸去來來故鄕。</text>
<title>雪梅行。贈僧雪梅。兼寄三陟使君朴仲吉。時梅將入五臺山。因徃來三陟。</title>,<text>雪裏梅雪裏梅。雙林臘破一枝開。孤芳獨占天下白。坐令花宮百卉無顔色。不學宜春鄭都官。揣摩一字添詩斑。不逐曹溪老和尙。寂滅空門談色相。獨伴坡山終日嗅花翁。相看無語坐春風。春風九十行欲暮。雨花寥落菩提樹。浮雲蹤跡本無定。碧海蓬山動仙興。漂漂者今何所底。五臺蘭若連空翠。世間離合不須傷。亦有何遜今維楊。經行應到東閣畔。玉樹風前一笑粲。</text>
<title>挽李台徴 壽徴</title>,<text>淳風死已久。衰叔日滋僞。紛紛事粉飾。莫掩羊質鄙。不有天畀純。孰挺颓波裏。夫君蘊竒璞。生憎文勝史。任眞不表襮。守拙去巧智。孝友施爲政。忠信行州里。淸濁無所失。愚智心同醉。夫何數之竒。福善理難恃。一第不救飢。坐見麒麟躓。盛年未中身。遽捐浮世累。齒爵詎稱德。萬事今已矣。曰余忝世好。淡水深交誼。珠玉慚在旁。于今三十紀。薄劣仰厚德。十駕非所企。九原不可作。一洒無從淚。交游半零落。人世生如寄。池荷憶賀監。樑月懷仙李。蕪詞不須刪。因書以爲誄。台徴得鏡湖白蓮。種之池中數載矣。其花尖。微紅而香甚淸。東國未曾有也。</text>
<title>次申擇之韻</title>,<text>與子從遊歲月深。希賢希聖是初心。如今野外重携手。空歎篔簹壁上吟。</text>
<title>贈栗峯督郵李 明翼</title>,<text>千峯蒼翠擁郵亭。一夕慇懃說舊情。寄語董帷需對客。好將儒術翼明廷。時李君中式年試。方會講經書。</text>
<title>西關。送友人還京。</title>,<text>居隣巷南北。還徃自依依。遣興盃同把。傷時淚共揮。風霜欺旅鬢。節序換戎衣。絶域漂零地。情親似子稀。</text>
<title>次柳西坰晦夫韻</title>,<text>糢糊微雪糝回涯。朔吹長空掃積䨪。窣窣小街聞曳履。丁丁深谷認誅柴。</text>
<title>表叔申同樞 橃 慶壽宴辭</title>,<text>吾嘗觀夫世之人兮。鮐負而鳩扶者。或塗泥之辱而多靳于爵。軒乘而冕服者。多尸素之慙而或窶於德。其有以德稱焉者。則又未必得其位壽。是三者恒不能相兼而幷有。盖其箕疇五福斂而全之者寔難兮。匪今斯今。維昔然矣。嗟惟我表叔中樞公兮。百歲康寧。德與齒爵俱尊。隆古稱三達。公有之兮。輿誦滿國無異辭。然猶謂我公高年邵德莫二其一。而位不足以稱之兮。彼其之子。夫何人斯。嘉辰置酒會羣賢兮。列鼎鳴鍾開錦筵。名公鉅卿盡拜跪兮。起舞爲壽稱觴前。逡廵進退靜無譁兮。齊聲共道地行仙。玉樹郞君式穀似而嗣于德兮。彩服橫金而頭鬢皓然。居然達尊又克肖兮。鳯毛丹穴何聯翩。家聲燀赫世濟美兮。盛事千秋眞可傳。詩人歌詠盛篇什兮。摸寫揄揚稱華實。鯨鯢翡翠弄筆海兮。金薤琳琅映縹帙。垂之永世作好事兮。燕貽深情要記取。噫吁嚱。何郞酷似吾有愧焉兮。枯落窮廬。老洫而嗟白首。醜女效颦狗續貂兮。蕪語只合漫之瓿。</text>
<title>九日。携客登淸風溪亭。</title>,<text>白首棲遑日。靑山漫浪遊。桑楡俱惜暮。雲壑巧粧秋。不見黃花笑。猶憐綠蟻浮。相看無限意。西日照東流。</text>
<title>送柳司評還京</title>,<text>新春上省日。故國中興年。冠盖雲霄畔。烟花雨露邊。行陳賈傳䇿。好着祖生鞭。倘念同遊客。孤吟塞北天。人生足離別。自古在中年。膓斷非因劍。愁來豈有邊。春波添恨淚。草色惹行鞭。暗覺年催鬢。蒼茫向暮天。</text>
<title>次二取堂任丈 穡 韻</title>,<text>津梁已付別人持。志士途窮理亦宜。文繡非華寧曰窶。簞瓢有味不言飢。是堯是跖非吾事。呼馬呼牛任汝爲。充腹盖形聊自足。不妨淸世作農師。</text>
<title>再用持字韻詠懷</title>,<text>零落殘生不自持。鷦鷯棲息一枝宜。郕郊歌罷榮猶樂。宋鼎銘成孔不飢。八尺形軀空骯髒。百年温飽愧猷爲。萬鍾於我知何有。一念惟憂忝父師。</text>
<title>用月沙韻却寄月沙 一時諸賢。繼以酬唱。元韻逸不錄。</title>,<text>鵬程終靳到黃扉。荒野婆娑歲序移。蛛網簷前人迹絶。雀羅門外馬蹄稀。江湖叵耐魏闕戀。蓬蓽坐閑廊廟姿。一笑披襟何日是。不堪相望思依依。紅塵飛不到巖扉。縹帙烏皮白日移。索隱每嫌心力短。逃空却喜足音稀。春來庭草多生意。晴後山雲有令姿。莫道吾廬太寥落。一溪魚鳥老相依。諸賢酬唱白屋靑山晝掩扉。歲寒高節孰能移。逃名避世機心絶。釣水樵山俗事稀。楊子一生耽道味。陶公三逕養幽姿。抽簮我亦思同隱。投老丘園欲徃依。八松多君三世臥郊扉。樂道安貧志不移。邃學豈唯吾輩少。高風應比古人稀。荊山久韞連城璧。姑射誰知若雪姿。行路向來看漸隘。歲寒心事欲歸依。仙源溪上茅齋白竹扉。一林桑柘夕陰移。圖書滿壁生涯足。巖逕穿雲俗物稀。周黨自堅丘壑志。幼安誰識廟堂姿。滄浪已作忘機地。鷗鷺烟沙好可依。東溟</text>
<title>挽李貟外 殷老</title>,<text>葭莩早成契。共住弼雲山。科甲輝金榜。郎星照筍班。年稀鶴羞髮。處靜鵲棲關。剩洒無從涕。西郊執靷還。</text>
<title>烏竹杖。餉李國馨。</title>,<text>扶老琅玕䇿。分呈寄寸情。山園新雨後。花逕試閑行。苦節凌孤竹。希音和五弦。裁成靈壽杖。端合奉高年。</text>
<title>田園雜興。和人韻。</title>,<text>階笋新抽葉未齊。庭花得雨數枝低。風光正好歡悰少。分付流鶯自在啼。庭前新種玫瑰。數枝方開。來年飽雨與人齊。綠浪黃雲高復低。人鬼關頭垂得脫。妻孥且莫向人啼。民間大飢。道有餓殍。麥秋將至。喜見乎辭。</text>
<title>戲次金北渚冠玉 瑬 韻</title>,<text>長嘯宇宙内。我生何不辰。人心一至此。世道幾番新。漫說儒爲腐。誰知德有隣。當時絳灌輩。曾亦笑張陳。</text>
<title>挽外姑宜人白氏</title>,<text>禰廟白獻納。夫家趙漁溪。淸風雙謝婦。苦節兩萊妻。匹合眞無忝。陶蒸奈不齊。福謙虛語耳。神理使人迷。考參賛公仁傑以獻納。直諫獲罪。名垂簡䇿。曾祖漁溪先生旅。惠莊大王朝。隱居不仕。以文章節行名世。靜一恒其德。端莊敬爾儀。孝慈人不識。忠信鬼應知。百祿天何靳。玄機世共疑。吾聞仁有後。餘慶在螽斯。</text>
<title>坡州山城炮樓次人韻</title>,<text>冢頂飛樓俯一州。雅歌尊俎氣油油。軍籌北破天驕膽。眼界西窮地盡頭。靑澗井深堪走敵。魚山城峻副分憂。錐囊身世風雲日。會是男兒脫頴秋。城中鑿井不深。大旱則渴。更深數丈則足。而世無种老。深恨功虧一蕢也。</text>
<title>追次盧蘇齋諸公。孝陵奉審時韻。</title>,<text>乘除一氣運陶蒸。世道年來覺日陵。越俗至今悲禹穴。杞天當日哭堯崩。澤流百歲應無斬。福去蒼生只可矝。唯有舊時黃耉在。唱酬魚藻費溪藤。魚藻。漢儒舊說。魚藻。訟先王之詩也。</text>
<title>贈別吳汝益 允謙 之結城</title>,<text>坡漢阻山河。久違鷄黍期。今來得暖眼。欝紆欣少披。此別又千里。會合當何時。桑楡各努力。猶足慰相思。</text>
<title>次月沙榜會韻</title>,<text>蓮科三十五回春。畢竟誰爲不朽人。休說雲泥異榮落。暮途俱是雪盈巾。</text>
<title>雪後負暄。再用前韻。</title>,<text>窓前梅蕚已肧春。雪裏風標絶可人。撚斷吟髭詩未就。茅簷愛日岸烏巾。</text>
<title>宿金剛寺。次老杜贈僧韻。</title>,<text>薜蘿裁道服。松絡製禪巾。古鏡虛明性。浮雲自在身。開關迎野客。鳴磬禮金人。一院花䕃轉。雙林月色新。山肴薦芝菌。澗蔌煑蒿芹。語罷宵參半。雲沾萬瓦鱗。</text>
<title>至日溪齋。和外甥申功甫 敏一。用前韻。</title>,<text>歲暮日月疾。白頭烏角巾。丘園饒勝事。農圃寄閑身。左顧誰題鳯。東床得若人。檠燈數花綴。鍾律一陽新。瓊佩俱藏器。楓宸阻獻芹。雲龍看際會。寧復慕攀鱗。</text>
<title>次人韻</title>,<text>旄頭照夜虜氛惡。壯士悲歌行路難。書劍半生成濩落。白頭憔悴愧儒酸。閑愁叵耐魯酒薄。時事危登蜀道難。一壑簞瓢嗟足樂。年來世味食梅酸。</text>
<title>挽沈玉果内子具氏</title>,<text>門楣出竹樹。蘿蔦託靑松。宜室琴瑟樂。滿庭蘭玉䕺。分符錦湖外。珥筆玉堂中。奕世蟬聯業。全家雨露穠。榮華有時歇。倚伏本難窮。哭晝晚居寡。喪明俄荐凶。江湘逐纍子。淹泊換衰容。臥病蠻鄕裡。臯呼漳海東。靈車辭赤岸。飛旐背靑楓。嬴博營新窕。延陵有古風。俗淳堪卜宅。壤厚合明農。會見神人賴。箕裘纘舊功。具氏本貫竹樹。沈君本貫靑松。具氏隨子校理光世于嶺南謫所。以病卒。葬于其地。諸子仍欲留居之。故篇末云云。</text>
<title>次積城宰李君韻</title>,<text>柴扉晝掩雪漫山。何意情人到此間。鼎坐圑圓簮盍處。淸樽喜氣壓春寒。</text>
<title>詠阿回花</title>,<text>巖花春早發。東俗號黃梅。露蘂圑圑綴。風香馥馥來。樵人先得見。凍蝶不知開。只恨羗無實。偸春只漫栽。</text>
<title>次皇華使劉公洪訓韻</title>,<text>晴湖漲綠暎洲沙。天上槎仙過海涯。玉節浪遙光蕩漾。錦帆風飽影欹斜。頻移綺席追烟景。更置金樽待月華。領得唾珠知不分。拜嘉空有氣成霞。落日潮平兩岸沙。山如罨畫白雲涯。嵐光夕帶烟光抺。潭影晴涵鳥影斜。此日追陪瞻玉樹。他時相憶折瑤華。淸歡別戀無窮意。引滿何妨醉九霞。</text>
<title>次堯瑞松潭小酌韻</title>,<text>烟蘿拂行䇿。雲磴繞香臺。席臨寒沼列。樽對晚峯開。餘歡共促膝。落日更傳盃。相將期後會。菊月看花來。誰爲好事者。此地更營臺。屋倚懸崖架。窓臨絶磵開。飡松供夜諷。種菊泛秋盃。合卓遠公錫。堪邀陶令來。</text>
<title>溪亭小集。用前韻。</title>,<text>山雨洗秋澗。晚涼生野臺。吟餘竹陰轉。客至蓽門開。笑出蔣詡逕。自斟元亮盃。呼兒收網去。小鼎煮魚來。</text>
<title>聞有西警。溪廬夜坐。排悶有作。錄奉月沙求和。</title>,<text>乾坤兩蝸角。身世一蘧廬。寂寂溪窓夜。秋燈照古書。方讀洪範。兼看太極圖說。自讀洛龜傳。長關溪上廬。要尋千聖意。不用五車書。洪範書萬理俱備。如欲終身受用。此一書足矣。而恨未得要領。旣讀是書。猶是人也。交戰胷中。道勝無期。奈何。</text>
<title>再用前韻</title>,<text>妖氛昏碣石。折木俯窮廬。欲獻治燕䇿。誰憐擧燭書。茫茫水鑑語。寂寂臥龍廬。未試莊周劍。虛拋郤穀書。桑楡猶壯志。枯落任窮廬。事業無時了。靑氈滿架書。</text>
<title>尹美中 絅 令公奉命迎賓于關西。徃别州館。贈短律。</title>,<text>曉月發寒泉。平明及祖筵。離心坡館柳。行色鴨河烟。欲。贈秦人䇿。慚無祖狄鞭。懸知別後夢。長繞海西天。</text>
<title>妙合吟</title>,<text>妙合眞精有此生。參三才號物中靈。人幾動處天機動。心地平時世界平。恢拓乾坤無内外。鋪張事業極經營。風恬浪靜虛明地。一㸃寧敎寵辱驚。</text>
<title>再用前韻寄麓翁</title>,<text>隨分棲遲過一生。殘年不愧草堂靈。居閑養拙心無事。感古傷今意未平。肯爲役形甘勿勿。偶因多病息營營。白衣蒼狗看時變。寄語吾徒莫浪驚。</text>
<title>感興吟</title>,<text>遇不平鳴時賦詩。年來心似玉彈棊。何緣一試莊生劍。決盡浮雲萬里彌。滄浪非是愛吟詩。爲感人寰似奕棊。安得虞唐五色線。皇王衮職一綸彌。</text>
<title>言志五章。示李開士。</title>,<text>一貫三才惟太極。眞精妙合本同原。陰陽混闢費而隱。動靜回環簡御煩。莫曰動時行得是。終然主靜道之根。這中無動亦無靜。妙萬神機貞復元。大道如何本一原。中間派别誤分門。空無路徑雙林僻。寂感乾坤五典尊。釋氏識心終窈窈。羲經成性要存存。希君復路回車早。罔念爲狂古有言。回狂作聖如何可。曰一爲要在至誠。寂滅機關多敗幻。中和天地剩淸寜。庶乎回也吾言說。墨者夷之一本明。和靖誦經眞可法。花宮何必學無生。孝者人之百行原。立身顯父豈無門。姬姜令䡄三從得。任似徽猷萬古尊。復禮歸仁吾道在。著書垂後聖謨存。班昭事業眞堪僕。鑿鑿都非我躗言。</text>
<title>次欽差遊撃將軍趙公佑韻</title>,<text>邯鄲尺璧價連城。雄劍氣磨南斗平。手握三邊折衝䇿。胷藏萬甲伐謀兵。墨池筆落崩雲勢。滄海詩傳正始聲。蘭雪淸風吹宇宙。箕封千古仰雄名。</text>
<title>送吳汝益赴燕京</title>,<text>圃隱昔誦三百詩。使乎從政兩優爲。公今復繼前賢跡。異代聲名各一時。定知愷悌神明佑。方信門閭吊賀隨。男兒生世當如此。何用區區惜別離。圃隱是汝益遠外祖。在麗季。曾以丁巳使日本。壬戌使皇朝。皆蹈海。汝益亦以丁巳使日本。壬戌使天朝。使同歲同。俱不辱命。先後三百年間。若合符契。可謂奇矣。朱坡曾有句。吾以贈君行。此去無多語。期君晦盛名。是時海路使船多敗。數輩相繼溺死。汝益將行。無幾微見於言色。寢食談笑。一如平常。朝野莫不嘖嘖。可謂素位而行。君子之強者也。余懼其聲名太盛。欲其沉晦自重。以遵尙絅之戒。故借樊川語以勉之。槐楡稱美蔭。土產恨非良。爲我勤求子。歸栽溪上庄。中國槐楡種非一。槐有葉密陰濃者。楡有綴子如錢者。皆我國之所無者也。古詩有風楡落小錢。風動槐龍舞交翠之句。可見其與東土所産美惡相懸也。今俗號婁台爲槐。問之唐人則曰。楡也非槐也。此言信也。古書言楡有三種。曰凡楡剌楡莢楡。唐人謂猜梅爲剌楡。今之石灰。用楡皮汁。婁台葉嫰時可食。豈皆所謂凡楡者耶。莢楡則着莢如錢。樹木中成長最疾。傳稱三年中椽。十年中軸。造作器物。無所不宜。可謂材之美者。場師務材者宜種之。京士之新卜庄而患無樹木粧點者。尤宜多種。東槐亦花黃宜染則似矣。而最恨者。葉踈陰薄。無以䕃樾也。中國之槐則陰最濃。故宋家種之宮庭。楡旣美材。又食品藥料之上品。故願得子以歸。如木綿種自文益謙始也。</text>
<title>次金冠玉見贈韻</title>,<text>名途榮落本悤悤。有美一人詩坐窮。遣興盃寛賢聖酒。緣情句逼十三風。端憂日月時將晚。嘉會風雲夢已空。莫倚吹噓須早退。眞休何待急流中。時相欲起廢用之。故落句云云。 纔逢旋別太悤悤。回首停雲恨未窮。勝日芳樽高館夕。花時微雨小園風。陶陶樂處千憂失。兀兀酣來萬慮空。却憶渚亭猶酒隱。孤斟時復聖人中。明日。與主人小酌。冠玉使適至。</text>
<title>歸溪上。聊憑郵鞭。用前韻錄呈冠玉。</title>,<text>旁午征徭日迫悤。誅求色目浩難窮。魴魚赬尾憂王室。萇椘無知想國風。白首世情何足道。一春花事轉頭空。飜思少日田園樂。桑柘閑閑十畝中。郵筒詩去恨悤悤。寄與迷途老阮窮。跡似子綦南郭隱。趣成陶令北窓風。孤忠不與頭全雪。四海無人眼已空。安得一吹燕谷律。喚回春意涸陰中。元韻光陰去我劇悤悤。景物喚愁愁不窮。燕子傍邊春又夏。桃花時節雨兼風。長坡玉勒狂心在。高會金錢舊事空。獨藉芳園靑草色。鳯城回首夕陽中。</text>
<title>杙兒誦權汝章吳體長律。因用其韻述興。</title>,<text>鼎鼎百年生有涯。叵耐桑楡飛景斜。孤吟無賴北海酒。一春虛負西湖花。世間平地太行險。何許洞天松子家。茫茫大澤龍去遠。宇縣啁啾多黽蛙。</text>
<title>次鴻山宰沈士敬 宗直 見贈詩韻</title>,<text>苦憶江南庾子山。屋樑明月夢中看。年來自許隱侯沈。老去誰知光祿顔。倦鳥歸興滯彭澤。白鷗浩波連石灘。一尉酸寒何所樂。可憐腰折路歧間。鴻山距李長沙石灘甚近也</text>
<title>送別李參判重卿 顯英 赴燕。兼示吳汝益。</title>,<text>昨別觀周吳季札。今逢謁帝小韓山。亂世斯文本吾病。前脩逸䡄也須攀。浮海方知仲由勇。壯遊應笑子長孱。天遣兩賢成利涉。却將舟楫濟時艱。重卿是韓山君牧隱之裔孫百年懷古意悠悠。一室神遊遍九州。豈似使槎辭鰈域。躬尋禹穴過尼丘。皇王文物囊中拾。海岱風烟筆下收。安得隨君緃奇觀。免敎蒿目老荒陬。天定勝人人不識。彼蒼蒼者莫爲爲。脆危謾說人相扼。禍福由來自有時。牧老芳蹤須趾美。羲經時義要觀隨。兹行萬里將何贈。蕪語慇懃一叙離。右用前送汝益韻</text>
<title>挽朴承旨 東說</title>,<text>錦陽之朴羅王孫。奕世文獻爲淸門。乃祖司諫古遺直。前朝觸邪曾遠謫。南荒三尺瘞烈魄。事與山河雲水白。子姓兟兟摠麟趾。公最晚出號洵美。丱角嶷然富文史。溟漲波浪有源委。蓮科俊選弱冠纔。金榜龍頭三紀未。薇垣玉署早蜚英。鍾省銀臺幾敭歷。棠陰西海再烹鮮。梅閣南湖一麾出。亨衢驥足縱少踠。泰來終期到槐棘。夫何時命乃大謬。椘獄橫罹在縲紲。金鷄渙汗解湯罟。家食荒郊二竪入。丁藤無賴愈風訣。漳水沉綿俄奄忽。斯人已矣不可作。百年居然見存沒。我從公遊非一日。舅家甥館初相識。喜公眞率有家風。服公才賢不驕溢。謂公器局當遠到。剩應時須活邦國。位未躋卿齒未耆。吁嗟公乎而至斯。明明上天監下人。善滛福禍何參差。所慰諸郎肯堂搆。餘慶在此終賴之。生蒭一束情未伸。病滯窮山心事違。幽明負負無可言。雪涕強續云亡詩。</text>
<title>次全汝一 敬行 韻</title>,<text>孤嶼東邊石浦陰。窮愁遙和白頭吟。於陵李熟供三嚥。錦里囊空看一金。有客相憐漳水疾。無人知道北山潜。孤丹盡日橫不渡。風擺西江深復深。</text>
<title>上官纔四日。被監司急檄。兼治沃川空官事赴沃川。途中作。</title>,<text>不暖永山席。又奔期會間。斜陽覺水峽。暝色沃州山。汨沒半世裡。曾無一日閑。歸田何日是。愁鬂斗添斑。王事有奔命。夜行脩峽間。風梳溪口樹。月掛馬頭山。自恨今來錯。長思昔日閑。兒孫在京國。想見舞衣斑。</text>
<title>黃澗。次崔舍人 晛 韻。</title>,<text>水色明深峽。山光暎小樓。雲林靜散地。邂逅得天遊。酸寒溧陽尉。得句仲宣樓。不是陶元亮。空慚馬少遊。</text>
<title>永同縣軒庭前種竹四莖。偶題。</title>,<text>杜有四松吾四竹。人情物性暗相親。深知淇澳詩中意。一記香山未是眞。篠簜供王聞禹貢。湖鄕邂逅是交親。誰言草木無情物。歲暮相依共葆眞。</text>
<title>東軒西偏屋簷之外。有數仞層崖。雜木生其縫。積年不長。無寸土可容栽植。余於到官之明年暇日。課僕隷刋去惡木於崖下。累石爲橫阹。其長三尋。於内塡以埴壤。其深數尺。其廣可聯三席。列植梅竹于其上。於上層微帶土處。樹以雙松。西偏舊無房室。以鋪板爲坐地。至是乃撤板去之。易以土床而壁牅之。以適溫凉。爲治事宴息之所。因題一絶於壁上。</title>,<text>東軒西夾西窓畔。迎得梅兄與此君。更着蒼官作三益。歲寒相對襲淸芬。</text>
<title>居無何。客有餉以黃華者。乃盆盛而置之梅竹之間。復題短律一篇。</title>,<text>土石塡崖窽。財成一片坤。交加種梅菊。隱暎間松筠。化育元無間。流行本一原。佳賓幸同賞。談笑滿懷春。</text>
<title>縣齋秋望</title>,<text>霧罷稽山千萬峯。靑松錦石暎丹楓。朝來柱笏看無厭。收人謝窓詩句中。地志。永同縣別號稽山。余問稽山何在。縣中故老士民皆對以不知。縣東十里有山。名曰千萬。磨天羣峭綿亘百里之間。按字書。稽。計也。禹會諸侯於越中。計功德而封爵之。因名其山曰會稽。余謂稽者計也。千萬卽稽之數也。晉顧凱之談稽山之勝。謂千巖竸秀。萬壑爭流。然則今此稽山。其千萬之山之一名乎。因書此以志之。以俟後之知言者採焉。</text>
<title>羽化樓中火後歷訪東臺。懷古有作。</title>,<text>羽化樓前江水流。緣江線路俯長洲。松間歇馬一舒嘯。極目湖山今古愁。東臺是故大夫朴公文秀宅後臨江風榭</text>
<title>春帖子</title>,<text>生意流行貫四時。元爲善長管天機。人心只要天爲範。誠復誠通亦似之。</text>
<title>送趙生完培之京</title>,<text>送爾歸京洛。官梅半落時。慇懃一樽酒。握手問前期。</text>
<title>鍾聲號韻</title>,<text>晨撞暮撃不差池。誰制吾人作息宜。二十八通聲歷歷。枕邊閑數憑烏皮。</text>
<title>次安士彥寄贈韻</title>,<text>尋思舊事轉微茫。心眼昭昭只肺膓。安得共尋洙泗緒。暮年相與曝秋陽。</text>
<title>資豐亭留别諸君</title>,<text>軟綠初敷後。殘紅半落時。湖山堪眺望。物象正華滋。賓主東南美。盃盤水陸宜。殘年此爲別。後會恐無期。祖席分携處。湖山欲暮時。雲陰初隱浦。草露稍含滋。襟袖微風好。烟花落日宜。黃昏嗔兩炬。竹馬愧相期。</text>
<title>縣齋喜晴。三用前韻。</title>,<text>稽山連雨後。初日照林時。峯壑烟嵐變。川原草樹滋。烏床書半掩。燕寢睡相宜。一餉華胥夢。蘧然世外期。</text>
<title>復用前韻自謔</title>,<text>牛刀初試日。驥足未展時。欲了公家事。其如官謗滋。喬遷非所願。樗散乃相宜。還怕隔溪笑。欲趁鷄黍期。</text>
<title>訪族祖父大谷先生鍾谷舊宅。用大谷詩韻贈奉祀侍養孫金參軍德民。</title>,<text>谷口尋幽躅。人亡只舊廬。墻梅花已謝。階笋葉初舒。蔣逕風流遠。陶園物色餘。螟蛉盛瓜瓞。剩喜事詩書。栗里陶潜宅。隆中葛亮廬。淸風茹芝皓。經學下帷舒。鍾鼎初非願。簞瓢不用餘。留芳知不泯。碑勒阿咸書。</text>
<title>挽鄭三宰時晦</title>,<text>夫君家世本蟬聯。弱冠攻文號髦俊。傳經就正事游藝。雲路飛英俄發軔。公餘不廢仕優學。藉甚賢聲振京輦。廣文才名三十年。華省雄藩幾敭歷。年來樗散任途窮。一麾歸來事家食。蔣逕初開漢之洲。十年權門足不跡。宣光奮興文運啓。敎冑三年稱舉職。才猷華實無不可。卿月麗天隣鼎軸。夫何才命不同謀。一疾沉沉嬰二竪。丁藤無賴薤露晞。奄忽桑楡西日暮。萱堂夜哭三無從。孑立遺孤慟風樹。宸情震悼士林悲。一世哀榮誰比侔。鯫生㨵劣忝識韓。倚玉過從五十秋。知公平日說先子。有似公明不讀書。朋情分義共纆綿。骨肉交歡何以踰。我羸公健隔雲泥。謂公黃耉登槐棘。那知此日公溘先。老我罔生眞一賊。榮枯脩短孰主張。玄理茫茫信難測。吁嗟命也可如何。仰視蒼蒼淚橫臆。</text>
<title>送吳汝和 允諧 之官海州</title>,<text>早歲攀嵇四十秋。素交深契異時流。音書地遠雖踈濶。肝膽情親詎恨尤。湖外去年曾悵望。海西今日又離憂。芙蓉明月如相憶。須寄詩章慰旅遊。首陽山號偶然同。夷叔元來跡不東。文獻學徒雄十二。隱屏諸子守程功。流風百世元無斬。文會千秋事已空。導迪倘能先敎化。政聲何謝漢文翁。</text>
<title>送鄭士朝 宗溟 之任江陵</title>,<text>君生八歲我成童。伯仲交歡臭味同。五十四年如過鳥。百年存沒恨無窮。病滯京華奄一年。適然萍水喜團圎。如今又作分携去。離合關心各惘然。蓬山碧海彩雲邊。四十年來未了緣。錦里茅茨眼中見。政須灘叟傍湖田。</text>
<title>送韓士仰 嶠 之任高城</title>,<text>東潭換却東溟水。驅駕龍鸞謝黽蛙。滿腹詩書晒暘谷。尋源不數小芳家。津頭叩馬要止死。已判魚熊取舍間。如許精忠如許膽。年來不直一錢看。</text>
<title>送柳 舜翼 之任春川</title>,<text>笑殺菁川子。官如上竹魚。勳盟藏帶礪。卿月耀簪裾。邑宰曾方伯。仙鳧換隼𣄣。還將千里足。投老駕鹽車。</text>
<title>次全汝一雨後山行詩韻</title>,<text>峽路經行處。千峯霽色多。鼯驚竄山木。鳥起動林花。興適遊神馬。魂淸罷眼霞。飛泉鳴玉佩。和我皺眉哦。</text>
<title>贈叉溪堂主人尹 安國 定卿</title>,<text>忽忽光陰歲又䦨。終南晴雪玉巑岏。遙知峽裡無人到。巖畔柴扉夜不關。</text>
<title>次士泂氏春帖子韻</title>,<text>世外雲林日月遲。頤閑之外復何爲。春來秋去心無事。時和伊川擊壤詩。</text>
<title>謾興。復用前韻。</title>,<text>晴峯當戶入雲齊。庭院風微燕影低。載酒無人問楊子。綠陰環合午鷄啼。</text>
<title>安進伯 邵 來栖書院。偶吟贈之。</title>,<text>別壑紅塵隔。高齋白日明。橫琴山色晚。移杖野雲生。寂寞心猶遠。逍遙夢自淸。百年聊此足。何必向蓬瀛。</text>
<title>溪堂燈下。抽出唐音。與姜子舒唱和。</title>,<text>交情不改十年間。歲暮相追此碧山。刻志三餘宜勉力。莫敎嬉飽只閑閑。</text>
<title>與堯瑞遊儉北寺</title>,<text>騎吾欵段出吾廬。披草閑尋釋子居。一盞濁醪山日盡。臥聽風葉向寒虛。</text>
<title>次安進伯韻</title>,<text>今宵淸興浩無涯。不雪還須訪戴家。碧落雲收霜意緊。空林夜靜水聲多。談餘不覺燈火爛。吟罷從敎斗柄斜。城闕自稀嘉會合。山中此日也堪誇。</text>
<title>晚步溪上。與堯瑞偶吟。</title>,<text>東風捲雨作新晴。紅綠爭春百鳥嚶。水滿地塘苔滿逕。嫰芳郊外燕飛輕。</text>
<title>李藥圃丈來會溪上。終日盡歡。仍賦一絶。</title>,<text>盈樽白酒何須貰。入座靑山不待呼。詩語況逢嵩嶽叟。藥窓吟興未全孤。</text>
<title>石壁遊船</title>,<text>極浦萋萋春草生。花紅翠壁錦屏橫。汀洲鳥去江天濶。落日輕橈弄晚晴。</text>
<title>挽淸風君金而中 權</title>,<text>五十三年吾石友。那知一別隔幽明。反終原始俱無憾何必今朝淚滿纓。</text>
<title>棠山八景 六首逸不錄</title>,<text>候火蒼巒頂。孤明破夕嵐。傳光自塞北。飛報向終南。樹梢和燈照。池心伴月涵。和蕃書已去。戍夜夢應甘。右孤嶂夕烽杳漫拖長白。彎環綠野頭。橫吞靑草岸。欲沒白蘋洲。前水復後水。逆流還順流。誰爲主張是。日夕注吟眸。右長浦春潮</text>
<title>客裡</title>,<text>客裡春將晚。愁邊日自遲。韶光如瞥眼。身事入支頤。草暗空階葉。花明別院枝。東風吹午夢。隱几坐成癡。</text>
<title>秋日寓居西村。感興有作。</title>,<text>蠨蛸織網槿籬梢。西崦黃昏思寂寥。今古幾番人換盡。臥看霜柏獨干霄。</text>
<title>次棠山蓮池會酌韻</title>,<text>荷芰飄香入酒盃。池亭盡日綺筵開。不妨秉燭無何飮。直到更闌帶月回。十載逃空晝掩關。人間不信路歧難。今朝池上看花會。赢得親朋一笑歡。</text>
<title>次申功甫韻。贈赴省峴之行。</title>,<text>亂後軍興民未鳩。瘡痍端合惠鮮秋。平生受授求仁學。摩撫休敎不到頭。羅代遺墟今爽鳩。死生哀樂幾千秋。莫將齊景牛山淚。沾洒東韓碧海頭。</text>
<title>贈別黃思叔謫行</title>,<text>使乎曾試豺狼窟。人也久聞鵷鷺班。雅望高名振夷夏。靑天白日照心肝。莫愁放逐辭金闕。猶喜江潭近石灘。聖德只今天廣大。佇看宣室賈生還。</text>
<title>偶吟</title>,<text>猗蘭空谷閟秋光。葉老花寒韻更長。千載湘臯人去後。世間無復識天香。</text>
<title>挽李朔寧 大秀</title>,<text>豚犬乘龍積善門。象山甥館隼𣄣飜。德稱淳古欽風韻。齒涉期頤敬達尊。魯邑遺民思德秀。東京長者說劉昆。臨風剩洒無從涕。揔爲潘楊舊好敦。</text>
<title>贈李生 晢李是尙成安公外玄孫</title>,<text>成安公宅相。白璧價連城。世好今宜講。休嫌老朽生。龍種欣初識。英標正妙年。稽山一樽酒。相送共依然。</text>
<title>延平李相公與淸陰金學士。會話于蕩春臺。時淸陰公將返郊園。延想欽風。聊題兩絶。次人韻寄呈。</title>,<text>密勿經綸手。雍容去就身。風前雙玉樹。畫出太平春。玉澗尋芳日。淸漳臥病身。韶光不可負。須約杜花春。</text>
<title>贈梁學器 榥</title>,<text>每蒙迂訪到荒陬。欵語慇懃數日留。喜爾折薪能負荷。承家不忝舊風流。</text>
<title>次全汝一韻</title>,<text>逝者良如斯。運流何時休。孜孜斃後已。且莫管閑愁。</text>
<title>挽南宮 悌 府使公</title>,<text>五折麟符製錦成。唯求盡職不求名。官儲溢後家有窘。民瘼祛來病轉嬰。詩罷舂陵歌未謝。碑成峴首淚先橫。海鄉他日淸强頌。新尹應詢舊政聲。</text>
<title>鄭上舍弘繼有詩送別。因用其韻。</title>,<text>離索關心暮景斜。舊遊京國樹雲賖。潘生末契交情好。屈子新知樂意多。分手難持隱侯酒。貪程不訪子眞家。殊方此別俱華鬢。靑眼何時嘯也歌。</text>
<title>挽崔德明 標</title>,<text>丱角同窓同學文。從遊五十一年春。白頭交誼金蘭契。靑眼歡情骨肉親。潦倒桑楡俱失意。浮休去住一沾巾。成分宅嗟無計。撫已蒼茫愧故人。</text>
<title>州館詠菊。次人韻。</title>,<text>風落山城一夜霜。黃金花倚砌中央。無人解識東籬興。三嗅馨香漫自傷。</text>
<title>與堯瑞唱和</title>,<text>林風浙浙雨昏昏。獨夜愁人掩竹門。惆悵西窓阻携手。欲將歡伯慰幽煩。</text>
<title>次李丈韻贈別堯瑞</title>,<text>卜隣曾共此溪山。日夕過從跬步間。別後幽悁何用慰。好憑雙鯉報平安。</text>
<title>次洪季通 命亨 韻 時季通罷邑。歸交河山庄。</title>,<text>淸時任樗散。有味是無能。白虎經難議。黃龍狄未膺。行藏蒯緱劍。活計短檠燈。否極知來泰。天庭喜氣騰。世事勿復道。風塵三十春。掉頭如脫屣。緘口已書紳。詞翰君方富。烟霞我不貧。湖山無限酒。須趁艷陽辰。</text>
<title>次河伯章 緯坤 韻</title>,<text>中都作則武城傳。東魯絃歌說聖賢。一試牛刀斯已矣。會當歸臥白雲邊。河君勸余賦歸。故及之。</text>
<title>謝綏之携酒見訪</title>,<text>經年一度入城蹤。欵段閑行替短筇。左顧忽蒙携綠蟻。上尊何必醉黃封。相逢且樂眼前酒。不語共看雲外峯。明日分襟各惆悵。樹雲南北斷過從。</text>
<title>次皇華集韻</title>,<text>魚避深潭鷺起沙。方舟鼓枻泝江涯。歌飜易水羽聲變。舞奏句麗廣袖斜。絶域風烟頓生色。掞天詞藻看摛華。休言今夕未卜夜。已被金波映綺霞。</text>
<title>寢疾時作 絶筆丙寅</title>,<text>當痛長思眞宅閑。痛定却似此生安。不如一指齊生死。上下同流天壤間。</text>
