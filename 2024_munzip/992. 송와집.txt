<title>池上霽景</title>,<text>小沼眞源活。晩來霽色多。波平槃始定。塵去鏡重磨。魚躍鳶飛具。天光雲影羅。悠然觀賞處。明月滿烟簑。</text>
<title>池上卽事</title>,<text>竹陰經砌碧。槐蘂落地香。魚鱉游還沒。蜻蜓頡復頏。鳥穿烟草濕。波倒暑天長。更有鳴蟬集。淸音散夕陽。</text>
<title>孤翠亭</title>,<text>有松孤且直。生在濂堂西。不學芳華艶。肎求樂府隮。氣凌玄律肅。色與秋天齊。鬱鬱掩桑梓。亭亭擢畛畦。上宜撑廈屋。下可庇黔黎。珍重疑端笏。威嚴怳執圭。蟄龍驚直榦。高盖謝輕泥。戴雪幽粧澹。含烟晩景迷。風欞調管瑟。氷案列玻瓈。乍落金塘曲。遙通翠栢堤。三更嗽細雨。百丈吸晴霓。白月輪孤轉。靑山眉半低。微醺嵐帶暖。輕滴露生凄。取格賓移幛。遷喬鳥睠棲。幾圜春草夢。空伴暮林啼。今日重培植。當年倚杖藜。何妨高枕石。不自下成蹊。孤竹堪爲侶。三槐視作奚。繄吾先拓落。與爾共提携。期保歲寒色。咏玆華扁題。</text>
<title>靈隱寺。次宋之問韻。幷序○附絶句</title>,<text>丙子冬。余年十五。讀書靈隱星隱堂。孫上舍 碩佐 丈屬余和宋韻。到今歲月晼晩。偶閱舊篋。因思星老奬勉後進之意。深媿志業之濩落無成。遂感吟一絶于其尾。終南秀色獨岧嶤。中有琳宮何寂寥。千歲桂香飛玉宇。五更鍾響落江潮。仙裾儼列瑤壇凈。松月踈凉鶴夢飄。鷲嶺有詩人去遠。猿林留咏客歸遙。一燈方丈三冬苦。千劫金沙萬木凋。語罷禪牕星漢轉。坐看欄影倒危橋。童行携笈讀中庸。發憤禪窓到曉鍾。追想墳菴推奬力。都三十八年功。</text>
<title>奉贈梅竹堂申 東顯</title>,<text>烟鎖荒墟日暮天。蒼髯獨秀幾多年。耐寒勁節留前砌。洗耳高風在舊泉。樹木猶爲人愛惜。雲孫况又法先賢。栽培敬趾當年事。佇見芳名日月懸。</text>
<title>病餘詠畫圖</title>,<text>閒雲淡月兩相奇。千里湖山尺地移。牛背短簑靑草岸。鷗邊長笛綠萍池。斷橋苔滑驢行倦。晩渚風殘帆影遲。欹枕玩來醒病眼。箇中淸景有誰知。</text>
<title>敬次春日溪上韻 辛巳春。在錦溪陪遊杖屨。</title>,<text>暮春佳賞畫難收。今日看花忝勝遊。天公解識同流樂。邀得藍輿錦水頭。原韻 葛菴李先生當午郊原霧露收。携朋緩步辦淸遊。山醪倒盡豪情發。不覺吾生已白頭。</text>
<title>默溪書堂。敬次先生韻。二首</title>,<text>遲日江山興自眞。徐徐杖屨偶尋春。前川花柳同流樂。泝水風光歸詠人。赴壑源泉科必進。超塵蒼壁躡無因。此行不是偸閒景。擬滌平生滿肚塵。居默溪山勝。南州第一區。我來將老此。風月肻容吾。</text>
<title>松枝驛。與谷川金德三 尙鼎 遇雪停行有吟。</title>,<text>山路崎嶇日正曛。可堪飛雪更紛紛。緬想春風濡逆旅。祇勞魂夢繞師門。</text>
<title>聞太平簫有感 時讀書靈隱寺</title>,<text>行行到山寺。雲烟鎖法界。劬書月一彀。兀兀心匪懈。有朋自遠方。麗澤意甚勤。開襟叙懷抱。對榻討典墳。是時沙彌弄淸音。聲聲飛散萬山雲。松間棲鶴幽夢迴。峽裏孤猿淸怨長。初隨寒磬月中落。更入鳴鍾風外揚。我本平生感慨客。聞來怊悵起遐憶。在昔放勳新明德。康衢路上擊壤曲。河南帝舜拱無爲。玉燭四海歌太平。吁嗟叔季敎化頹。田里謾興愁恨聲。煕皥氣像竟安徵。擊節千春空涕零。幸今聖化霑遐邇。佇見兆民登壽域。餘音流入薜門裏。山家猶帶太平跡。淸樓悵然共吟罷。一聲風前山更綠。</text>
<title>山中贈別 朴生海禎遠來相訪。因與留做數月。及其將還。作此以志懷。</title>,<text>丈夫處於世。交結當如何。不願千駟肥。况與萬鍾多。所貴者有一。芝蘭臭相薰。爲交苟不然。豈曰友之云。惟君視諸我。晩契非葱竹。君居漢水濱。我在凝川北。君罹風樹痛。南關任飄泊。靈隱忽相遇。山中已早春。身着布衣敝。手持三尺箘。夷然不耻愧。向余猶舊識。我見君容古。可知君心確。自念離羣久。獨坐濱寂寞。幸今君從我。必多相長益。爲是共君居。分餐何足惜。談懷復論文。所得日有餘。西林雨霽夕。東嶺月生初。我疑君能啓。君唱我敢酬。肝膽露共照。氣味淡相求。合簪曾幾何。離憂遽綢繆。問君將何之。路指秦京脩。還將寸腸斷。離亭把一巵。臨分別有言。周道本如砥。勖哉前進力。莫向多岐危。男兒會有日。何處不相逢。漢江千里月。遙憶政憧憧。</text>
<title>靈隱山庄卽事</title>,<text>白雪饒仙景。淸泉洗客心。沉吟不覺暮。寒日下西林。</text>
<title>登影子亭 在靈隱寺西</title>,<text>翼翼新亭壓小溪。淸幽端合道流棲。佩酒登臨吟賞久。忽聞寒磬暮樓西。</text>
<title>次箎叟鄭丈 葵陽 韻</title>,<text>坦坦長途一望平。着鞭誰復導吾行。賴有驊騮方軌進。庶憐駑鈍保無傾。</text>
<title>訪立巖 自錦陽還。與鰲山李景濂同行到此。</title>,<text>眞境重尋與子同。溪山無恙月如銅。最愛堂前砥柱石。卓然千古不磨風。</text>
<title>川上偶成</title>,<text>一灣烟水抱洲流。天晩江城野欲秋。定知紅蓼三更月。漁笛飄零傍白鷗。</text>
<title>梅菊</title>,<text>堦前梅菊兩相容。梅是三根菊七叢。剩得孤山彭澤趣。更來明月與淸風。</text>
<title>池蓮 先祖慕濂堂公池種蓮</title>,<text>愛渠君子似。華實自天然。周翁千載賞。重向此堂傳。</text>
<title>菊</title>,<text>何須春日榮。會待秋風馥。不受塵埃汚。幽情長自足。</text>
<title>鵝寺。次金谷川贈言韻。</title>,<text>進學要求敏。克私且莫遲。斯須纔怠忽。上帝已臨知。君子肆深省。不差毫與釐。贈言勤警我。日夕庶鑑玆。原韻 谷川士患說時易。未免行時遲。况復隱密地。己知人莫知。善惡一念萌。舜跖分毫釐。勉哉共惕厲。用力恒在玆。</text>
<title>次龍山書齋韻 谷川書室</title>,<text>龍嶽秋高起晩凉。碧烟瑤草和寒螿。簷頭影落淇園翠。庭外淸侵栗里香。風月本來閒者物。溪山容與主人康。柴扉謾掩苔生路。夢到羲皇白日長。</text>
<title>呈太古窩</title>,<text>洞門幽且僻。硏賾養天眞。地叶橫渠號。窩藏太古春。床琴渾意趣。溪月剩精神。休道朋來少。從看德有隣。次韻 箎叟男兒牢落志。非子孰知眞。放棹前潭夜。論文古寺春。蘭香驚襲袂。松茂儘怡神。針砭宜無惜。何當共結隣。</text>
<title>敬次晦菴先生西林舊韻</title>,<text>丹霄鳳去歲重回。秋水寒烟遶舊臺。惆悵西林凾丈地。藍輿安得更陪來。</text>
<title>泛舟紅流潭。敬次晦菴先生山夜遊韻。丙戌冬。與塤叟箎叟遊淨覺寺。</title>,<text>止水淸無物。烟收鏡面平。谷含松籟轉。峯吐桂輪生。倚棹天光近。沿洲鷺夢驚。風流追舊躅。豪思海山傾。次韻 塤叟月色千秋白。明波一棹平。山空輕靄濕。楓落晩凉生。此地吾將老。眠鷗且莫驚。携朋仍大爵。河漢已西傾。次韻 箎叟小艇挐上瀨。林高兩岸平。天心霜月白。巖面水雲生。詩韻朋相和。棹歌魚不驚。千秋山夜興。非爲酒盃傾。</text>
<title>留別橫溪諸丈及諸友</title>,<text>尼山何屹屹。橫水流泱泱。嘐嘐溪隱翁。卜玆絃誦場。玩遊千古近。塤箎樂洋洋。閹茂冬維孟。余發錦水陽。歸駕稅仙區。桂樹生晩香。周旋托文會。龍宮雲外蒼。禮經森在案。童冠儼成行。左磨而右琢。日就復月將。晴窓羣籟靜。岑樓雪色颺。斂袵聽妙論。寓趣成新章。心事兩綢繆。爾我都相忘。天時倐變移。懷思繞北堂。魂隨征鴈急。眼入白雲長。今朝奉臯比。明日歸袂揚。勤勤樂育意。此行何所償。精微須索硏。妙質又矯強。直是竭吾力。到得明誠鄕。且吾斷金友。幸玆同翺翔。男兒貴相勉。離別焉足傷。住脚負重擔。努力硬脊梁。高山愈起仰。邈矣追前良。我今歌以勖。毋曰爾言狂。</text>
<title>書齋除夕玩水燭</title>,<text>自是玄冥肅氣凝。夜來花焰照心澄。初疑壺裏涵秋月。旋認雲端掛玉燈。</text>
<title>自警十二詠</title>,<text>盡己爲忠實爲信。人非二者豈云人。試看編首標題義。提掇頭顱說得親。右主忠信君子小人義利分。爲人爲己兩云云。宣公剖判象山講。痛快指南後學羣。右辨義利外而不肅安能敬。日用惟斯克猛省。獨得聖門眞實力。臨終猶勖善言警。右肅容貌出好興戎載古辭。何曾鄙倍速瑕疵。金人緘口白圭復。定是抽身安頓時。右愼辭氣節適非徒愛養膚。挑心攻取只饞夫。易中炯戒鄒賢訓。咀嚼能知道味腴。右節飮食元來聲色害人深。一接聦明轉浸淫。須着揮兵廝殺力。能令外誘勿交侵。右戒聲色實病初非有孼媒。偶然撞着不期來。謝君去得周公戒。子細硏思有旨哉。右去驕矜雷霆震後能無動。鼎鑊當前亦不搖。男兒膽量較誰大。千尺黃流屹獨標。右確操守異說偏詖聖道衰。滔滔曲學鼔餘波。何當邂逅知津客。廓掃淫哇統我家。右距異術聖學微茫正路蕪。中間鳴世是程朱。我東天幸眞儒作。重啓關扃立懦愚。右崇正學性敎成功誠與明。立言追闡聖門經。祗今認得天人道。達上階梯始可評。右尊性敎身心治法一於致。禮樂斯須豈可離。和順倘敎人聽信。措之天下無難事。右致禮樂</text>
<title>益陽途中得西瓜</title>,<text>秋日泥程渴思長。摘來新果大於缸。圓形未琢全天賦。瑞氣中涵學鍊方。片片氷心渾滌熱。浮浮霞液自生香。吾知圃叟應多意。烟月他時倘不忘。</text>
<title>和呈從兄述齋韻</title>,<text>瓊琚忽落苦吟餘。字字無非肺腑書。莫道一堂團會晩。深思亶見欝陶如。原韻 命耉吾弟沉痾已月餘。病中猶對一床書。只爲私憂相見少。至情今日路人如。</text>
<title>贈軒師</title>,<text>遠客行尋寶界天。晩來溪響盪塵緣。地靈仙鶴鳴林日。寺在宗禪柱錫年。雨掠秋坡看漸好。風生畫閣興初顚。聦明更有胡僧過。談問慇懃一席前。</text>
<title>客窻詠懷</title>,<text>孤店眞羅夜。寒鍾大寂秋。誰知陳蔡厄。自喜水雲幽。</text>
<title>訪橫溪</title>,<text>野外橫秋色。枝頭送馬蹄。雲開高密谷。烟出武陵溪。光景嗟難駐。悲歡忽不齊。年來無做得。承問首頻低。</text>
<title>溪社贈別</title>,<text>雪滿林溪夜向闌。評談亹亹對床歡。金蘭臭味全消吝。江海胷襟兩叩端。可怕小成眞齪齪。何由大知自閒閒。慇懃贐語要相勉。淸野他年揭一竿。</text>
<title>次覔禮江舍韻 二首</title>,<text>家住洛江流。天開此別區。殘霞飛古渡。明月載孤舟。釣罷閑情溢。樽傾醉興優。滄浪歌一曲。何處是公侯。曾向塵喧幾棹頭。閒來江上臥孤樓。潮通蓬海三千濶。峯帶巫山十二幽。鷗影晩涵沙外去。笛聲輕弄月中浮。淸區此味眞堪樂。願御長風且泝遊。</text>
<title>次都 萬容 新齋示贈韻</title>,<text>敬止當年慕古亭。襟期異世一般淸。牎前無盡光風在。塘外長留霽月明。靜處圖書模太極。觀來淨友契神精。孔顔所樂知何事。且把餘生不忝名。</text>
<title>敬呈外大父蔣公悔翁韻</title>,<text>藍輿暇日渡溪濱。無恙韶顔八十春。拜手洋洋忻賀地。淸和又是毓英辰。</text>
<title>次舍弟睡軒八詠</title>,<text>誰敎時習弛而張。見善能遷盡善方。欲知滲淡要爲白。都藉工夫做得強。右遷善三過於斯孰有無。平居點檢揔由吾。象辭千載嚴師訓。勇改如雷迅烈驅。右改過非是吾心兩樣分。隨時感觸突而奔。自有摧山剛制義。直須硬脊勇如賁。右懲忿汩人眞性誰最危。誘物紛然莫若玆。關頭交戰竪旗處。須滌靈臺汚染私。右窒慾虛靈本體是人心。最怕門前暴客侵。方際太和淸野日。怎生留得禍機潛。右收心二五之精無極眞。寔天全畀丈夫身。會將敬字要涵養。然後循循可語仁。右養性吾學嚴規意必誠。毋欺自慊說來精。從敎人鬼關頭判。方可家邦次第行。右誠意古鏡圓明本色新。紛紛姸醜面前甡。要須偏繫許多病。無攘和融泰宇春。右正心</text>
<title>贈成洛瑞 龜世</title>,<text>男兒抱負重。不是少成名。整駕方追軌。揮椎更致精。道非身上遠。天在眼前明。到此要無愧。收功只敬誠。</text>
<title>聞佔畢齋金先生復謚文忠讚頌感吟</title>,<text>忠而爲質禮爲文。曠世遭逢有我君。謚贈復明師道重。恩榮增聳士林聞。天中白日收陰霧。洛汭淸風繞慶雲。鄕里晩生多感激。賡章遙望挹遺芬。</text>
<title>次書齋漫咏韻 四首○辛卯冬。與三從弟耳老性仲伯裕。同做山齋時。</title>,<text>天淨雲收月轉明。夜深羣籟靜無聲。問君方寸惺惺地。養得眞源幾許淸。聖賢垂訓本來明。誰把遺經溯正聲。始知三百篇中義。揔使吾人理性情。時伯裕讀詩故云歲暮獰風撼壑空。勁姿惟對後凋松。龎公自是無心者。人世囂塵耳久聾。月入蒲團靜。風微竹塢凉。浩汗經千帙。聯翩鴈數行。</text>
<title>至日</title>,<text>半夜雷初動。千門鑰盡開。須將三字符。揮却百邪來。</text>
<title>謹次金冲菴韻</title>,<text>元來人物貴全天。鵠白烏黔揔自然。宜着湯盤澡濯力。庶塡尤悔許多年。</text>
<title>山齋漫詠</title>,<text>忽驚芳歲晩。舊業更硏磨。深邃伊閩緖。浩洋洙泗波。乾坤爲度宇。風月是生涯。用力當誰讓。古今本一科。</text>
<title>家居漫詠 三首</title>,<text>僻靜無人到。柴門日政遲。桑麻深掩巷。花樹繞成籬。拙分便休養。勤工愧兀孜。前郊新雨過。時出問耕犂。鳥語偸晴亂。蛙聲得雨多。何當池月朗。淸嘯玩婆娑。葉滑聲聲雨。花冥處處烟。寂寥誰似我。消息少人傳。</text>
<title>過鞍谷</title>,<text>泉淸心却爽。境異興遄飛。烟霞吾有癖。花鳥爾忘機。</text>
<title>越臺山北嶺到石溪</title>,<text>雨後江南正暮春。好扶藜杖遍尋眞。穿雲度壑閑輸詠。坐石臨溪爽入神。去去逢僧譚浩景。時時上寺倚淸茵。韶光到底都收管。掃却人間萬斛塵。</text>
<title>踰琵瑟山</title>,<text>琵瑟山頭大洛隈。何年造化此胚胎。靈蹤尙指仙翁局。奇址流傳佛祖臺。虎踞已經千劫火。龍盤爭噴九天雷。我來快覩憑長嘯。萬里乾坤首幾擡。</text>
<title>過雙山</title>,<text>足躡千山勝。心遊萬境春。長爲無事客。何日是歸人。</text>
<title>到雙溪洞口 三首</title>,<text>明沙白石大溪邊。萬疊伽倻象外天。耽閒半日忘歸路。身世飄然伴鶴仙。日暖雲收景物幽。步吟淸興任優遊。滿山花樹東風後。惟有危巖揷斗牛。春歸紅已老。雨過碧初肥。物色迎人媚。溪山入畫依。鳥啼今古恨。僧掩水雲扉。今日探眞興。挾仙上翠微。</text>
<title>到武屹書堂</title>,<text>我尋吾道旨。泝洛到新安。源接泗流遠。山高武屹寒。勝遊渾夢過。遺躅亦天慳。仰斗生平願。想瞻坐上顔。</text>
<title>到葛川洞口</title>,<text>葛溪形勝久聞名。遠客初尋步步停。白石盤回生霽色。澄潭浩活送寒聲。乾坤自別羣機靜。風月多閑一興淸。厭飫如今依素願。襟期斗覺便惺惺。</text>
<title>到林氏書堂</title>,<text>爲訪溪山杖屨留。危欄直壓鏡中浮。千秋猿鶴如相待。遊客來臨興轉悠。</text>
<title>遊望仙臺</title>,<text>高巖臨水外。云是望仙臺。日暖林陰密。天晴岸面開。遊魚隨隊樂。吟鳥和詩催。更有垂竿客。悠悠傍碧苔。</text>
<title>登愁送臺</title>,<text>百尺高臺聳半空。堪輿當日寓奇功。森森萬象都輸眼。立立千峯揔起容。勝地留名傳鶴洞。淸潭涵影傍蛟宮。登臨欲問前修迹。花落禽啼來晩風。</text>
<title>到紅流洞。次崔孤雲韻。</title>,<text>三淸流水萬重巒。融結神功闢此間。千載孤雲留勝迹。始知東國擅名山。</text>
<title>步李漢陰韻 二首</title>,<text>倻山不讓笁山西。花落紛紛香滿蹄。奇遊始逐名公賞。依舊風烟畫裏迷。鰈海仙山逈絶奇。雲霄歸鶴問何時。嘐嘐曠世憑成夢。且莫啼鵑訴夜枝。</text>
<title>登火旺山城。憶郭忘憂堂。</title>,<text>倡義能全古將風。戒鞱捭闔指揮䧺。怒龍助勢湫翻碧。大幟張威日射紅。南紀百年勳烈壯。皇華萬里姓名通。携臨舊堞尋遺躅。倚釰還添感慨同。</text>
<title>詠竹</title>,<text>得月添踈影。經霜特舊靑。更有淸風在。蕭瑟夜窓生。</text>
<title>暮景</title>,<text>爲拓雲山址。迢迢入翠微。雨鳴階下葉。烟繞竹間扉。暮鳥投林盡。歸僧度嶺稀。平生溝壑志。回首笑輕肥。</text>
<title>偶吟</title>,<text>玄圃深深入白雲。山童長掩月中門。悠然一枕羲皇夢。不到紅塵世路喧。</text>
<title>養兒</title>,<text>父天母地眇吾身。早被劬勞罔極恩。未報絲毫烏鳥恨。養兒今日始知眞。</text>
<title>留靈隱寺</title>,<text>雪白招提夜。風從萬竅噓。鐘鳴人定後。燈掛梵音初。浩興凌雲掃。幽懷對酒舒。蒲團無外累。寒月滿牎虛。</text>
<title>池齋漫詠 二首</title>,<text>時節淸和晩。塘邊暮靄斜。露濃風𥳽樹。珠散雨舂荷。已覺煩襟爽。還敎俗慮賖。請看巖穴客。閒曠較誰多。虛牎臨水靜。幽景遶簷開。暝逐松陰遍。凉添竹語來。方涵半畒趣。獨酌太和杯。撫劒發長嘯。乾坤一眼嵬。</text>
<title>荷花 二首</title>,<text>天葩吐水色鮮紅。疊葉連絲遮護同。不染淤泥高潔操。只應愁殺五更風。落地花香帶水痕。忽驚佳節過中元。莫遣秋風驅雨急。恐應欹葉露珠翻。</text>
<title>葵花</title>,<text>中黃正色半含香。隨晷回頭喜向陽。獨恨芳心今寂寞。隔簷踈雨傍荷塘。</text>
<title>方塘</title>,<text>靈泉活派注方池。拭出靑銅霽更奇。晩來一面靑天局。時得明星撒作碁。</text>
<title>漫詠</title>,<text>歲晏空山羣籟息。床頭惟有一靑燈。幽懷寥落人誰語。淡泊生涯秪伴僧。</text>
<title>龍仁途中 癸卯䟽行時</title>,<text>花發巖頭雨。林靑澗口春。此行寧惱物。俱是裂裳人。</text>
<title>廣陵途中</title>,<text>驅馬出荒店。長途千里平。王京何處是。三角露崢嶸。</text>
<title>遊景福宮遺址。次權孟堅 緻 口占。</title>,<text>爾來虛送客中春。無限風光到底新。宮柳不曾知客意。爲垂絲綠謾留人。</text>
<title>遊淸風溪玉流洞</title>,<text>携朋暇日寫幽憂。看盡淸風復玉流。試問此間搜絶境。何如白岳強登遊。</text>
<title>登南漢山城</title>,<text>南漢千年地。長城屹且䧺。經營殫衆力。截險自天功。可惜山河恥。還同土瓦崩。南風彈劒過。孤憤射晴虹。</text>
<title>奉疏見阻喉司。抑欝書懷。</title>,<text>多士南州更擧幡。西來千里訟幽寃。尙祈至渥霑竆壤。肎借餘光照覆盆。抱牘徒勞呼院吏。披心無那徹君門。斯文厄運何時盡。扼腕空敎拭淚痕。</text>
<title>卽事</title>,<text>田家無事但耕鋤。時有閒雲自卷舒。山外氛埃都不管。半塘烟雨玩游魚。</text>
<title>喜晴</title>,<text>旱則愁暘雨欲晴。潦炎隨處異人情。風驅暝色歸深院。角和秋聲度古城。剩喜寒星遙漏影。重看虛室淨生明。閒來會得眞佳境。猶勝滄浪去濯纓。</text>
<title>對鏡 二首</title>,<text>月色明常滿。姸媸自不關。今來臨照我。還愧僞儒冠。鬂髮靑猶改。精輝洗益多。本來明淨地。吾與爾如何。</text>
<title>除夕 二首</title>,<text>荊陰共暎草堂春。秉燭歡情正此辰。何事南隣遊衍劇。蒼梧山色望中顰。半夜天門起蟄雷。生生碩果此胚胎。箇中開闔君知否。萬化元從太極來。</text>
<title>追憶慕濂堂興廢</title>,<text>池亭當日闢玆園。想得風流在我門。歡慼迭仍三世久。廢興無定百䄵翻。齋翁筆下曾輸勝。地志編中尙挹痕。最愛扁堂深意寓。擬追餘慕永毋諼。</text>
<title>贈金景玉 道集</title>,<text>巖居端合靜忘筌。何幸君來鑽故牋。入戶寒聲溪得雨。滿軒晴翠竹含烟。終南捷經寧吾事。華岳金晶是爾天。怊悵別懷聊有贈。征輈萬里莫停鞭。</text>
<title>偶吟</title>,<text>松關牢臥出門遲。春事如今始把犂。簷外雨聲聞細溜。水頭風意見微漪。兒童繞座同攻苦。經史盈籤自忘疲。晩更呼燈心孔朗。茅蹊從此介然披。</text>
<title>贈別朴得初 世矩</title>,<text>天地知音絶。相逢意更辛。兩家離慽後。諸俊會簪辰。漁火生南浦。炊烟起北隣。今當分背去。啼鳥亦傷神。</text>
<title>琴湖留別河 聖載</title>,<text>男兒交道貴相硏。疇昔逢塲又此筵。愧我年來頹志業。多君老去理經編。休歌伐木求良友。自喜停駒是好緣。歸思惱人留不得。臨岐別恨倍纏綿。</text>
<title>次橫溪玉磵亭十景韻</title>,<text>天慳雲壑隔要津。隨分菟裘晩興繽。桃花解洩仙源路。借與漁郞一棹春。右春霽日溪楊嫰綠陰。烏巾鶴氅共長吟。領得和風無限意。任他黃鳥送淸音。右夏霜後堆紅面面遮。爭言秋葉勝春花。山翁活計斯爲富。不獨千門自一家。右秋直榦參天戴晩蒼。獨凌霜雪挺冬岡。海東千載無般匠。誰識奇材是棟樑。右冬霧濕山蹊曙色遲。身同玄豹怕人知。溫毛自是宜天質。佇見成章七日時。右朝聖賢謨訓著皇墳。秉燭工夫只在勤。我邁爾征須自勵。學優方可輔明君。右暮苔磯竹逕日幽幽。床上瑤徽臺上鉤。千古一絲風尙在。休憐野渡泛虛舟。右晝山齋秋月照寒潭。入夜淸光半畒涵。也識平生培養地。爽然胷次自無慙。右夜半壁雲蘿獨掩關。溪流得雨吼巖間。崩騰萬馬何須聒。棐几凝香志自閒。右雨瓊朶環除玉作壇。霎然春色變冬寒。南屛勝賞今吾事。前後靈襟一樣團。右雪</text>
<title>竹棲軒漫詠</title>,<text>南山泉石慣吾鄕。造化繽紛無盡藏。暮去月輪浮峀涌。霽來雲氣揷天長。吟蛩近戶驚秋意。爽籟侵床覺夜凉。迂拙半生惟素分。不關岐路任奔忙。</text>
<title>小窩新成有作 知舊和韻。在附錄。</title>,<text>茆屋新開小水臯。玆居非陋亦非高。槐陰暎砌迎朝旭。松籟侵欞聽夜濤。養疾林泉多偃仰。忘形魚鳥任遊遨。嘐然千古神洄泝。誰識吾儂意更豪。</text>
<title>菊</title>,<text>重陽虛送噤無香。向晩寒葩戴露黃。昨夜池塘風雨急。枝枝無力倒秋光。</text>
<title>三江泛舟。用五友亭舊韻。</title>,<text>寥落江山有古樓。長懷五友揔名流。深情兄弟和湛裏。妙趣鳶魚活潑頭。世敎扶來明似日。高風吹過凜如秋。却嘆放棹前潭夜。未共沿洄續舊遊。</text>
<title>訪洗心亭</title>,<text>携筇暇日故彷徨。人去亭空問幾霜。廢址有花開寂寞。荒園無竹引淸凉。山光得雨濃成碧。野色先秋嫰欲黃。響像平生偏起感。况同諸友和遺章。</text>
<title>次七一堂宋士受 天祺 韻</title>,<text>願借華山一半分。白雲紅樹隔靑雲。鹿門已足耕犂樂。盤谷寧侵世界氛。案上千編眞活計。庭前六友共芳芬。閑中棲息猶天假。肎把殘齡謾自紛。</text>
<title>孤桐爲風雨所折歎 幷叙</title>,<text>歲辛酉間。世父與諸父昆弟。築書社于南山下。植二株桐。一株曾被邑宰所伐。今又爲風雨所折故有吟。風爲魋斧拉吾桐。前後狂心一樣同。剛恨先人培植意。祗今無復遡遺蹤。</text>
<title>逢先妣生朝 十一月十四日在鷲城。主人宋丈能孝故末句云云。</title>,<text>永隔慈顔歲紀徂。煢煢天地此身孤。對飡幾憶源明泫。負米空拋仲子餬。生忌是朝堪作客。至恩前日報無圖。看君能孝家濡化。悢詠烏情感楷模。</text>
<title>送族侄 仁漸 之八溪掃省 二首</title>,<text>寒雨霏霏日色低。念君西去路多蹊。應知膏舝催行色。匹馬明朝遡八溪。八溪松梓近何如。澆墓隔年未掃除。應想先靈不埋土。每逢時節倍欷歔。</text>
<title>偶吟</title>,<text>生來木訥全吾禀。分內菑畬是我田。玩愒自慙長似舊。荒踈况道不如前。</text>
<title>病中遇先師諱日</title>,<text>三紀光陰易轉丸。風雷前日又重環。淸晨病起凝神嚮。錦水波鳴絳帳寒。</text>
<title>生朝感吟 四月初九日</title>,<text>莫報劬勞鍾愛天。何心此夕對觴筵。源明泫臉猶吾抱。况是居諸又丙年。次韻 族兄命元過去悲歡奈聽天。最宜今日慶斯筵。一盃更進君休讓。門戶元稀六十年。</text>
<title>收錄累代先外系有感</title>,<text>稽古簪纓族世繁。一人遺體遍鄕園。如江萬派同源脉。猶木千枝達本根。有赫勛名光簡策。於休蔭德裕雲晜。幸今裒輯明先系。八百東韓內外門。</text>
<title>和月淵主人李復初 之復 韻</title>,<text>赤葉蒼屛暎晩洲。宛然遺址想風流。天慳地秘臺臨鏡。水綠山靑人倚樓。氊業至今留畫裏。荷衣從古拂磯頭。菟裘勝趣君家物。贏得賢孫續舊遊。</text>
<title>陳田</title>,<text>蘆葦參天隴畒荒。幾年携負轉流亡。猶徵白地如風火。誰寫騷嗸諷廟堂。</text>
<title>兒網魚供味</title>,<text>兒能爲我供嘉魚。烏鳥深情愧不如。早知子職先於養。寧捨詩書學獵漁。</text>
<title>秋日卽事</title>,<text>早稼先秋晩稼遲。他人飽啜我無飢。強起呼兒謀取稻。靑黃芒甲自參差。</text>
<title>送兒赴靑鳧試 靑鳧。靑松別號。</title>,<text>槐園赴解彼何營。猶勝僞儒賣得名。送子今行非本意。要持觚墨混時程。</text>
<title>次孫吉夫禮淵亭韻</title>,<text>多君高致玩天淵。便侈亭前淨愛蓮。擅壑已能輸好景。濯纓聊可送殘年。香含杯酌醺人劇。花惱詩情得句姸。幽賞元來同臭味。寧辭蕪拙附瓊篇。</text>
<title>次仙巖權放叟 瑎 韻</title>,<text>少微光烱照吾東。天爲儒豪避世同。貞德有隣分華半。高標如柱屹流中。漁磯撫跡泉源活。講樹留芬廟貌䧺。瞻禮玆行眞一幸。却嘆微響輟枯桐。</text>
<title>次鄭護軍 世復 壽席韻</title>,<text>靑雲生草屋。白日照花樽。祺厚名隨貴。年高地更尊。曾聞禮浦老。今見烏川門。已藉鋪張筆。荒辭豈贅論。</text>
<title>聞秋聲</title>,<text>寒牎淅瀝動秋聲。睡覺時將雞未鳴。強起明燈仍展卷。眼花如霧怎生明。</text>
<title>聽雞鳴</title>,<text>惺惺誰喚曉雞驚。起傍松牎尙未明。夜氣養來虛室白。春風吹處野燒萌。危微界上操心法。夢覺關頭察性情。一念聖愚分造次。休敎擿埴又冥行。</text>
<title>淨治塘面有詠</title>,<text>蒙翳除來半畒平。介然池面露全形。宛如谿徑開茅豁。恰似楊銅刮垢明。剩使游魚欣得所。應邀寒月霽凝精。端居這裏觀常定。不較他門枉騖情。</text>
<title>朴斐然 師道 壽席吟贈</title>,<text>壽星光裏勝筵開。賢主邀賓勸酒盃。萬事都消今夜酌。百年良幸此辰回。世傳箕業繩繩去。慶逐川流滚滚來。病劣敢當酬酢禮。聊將頌禱寫諸懷。</text>
<title>松</title>,<text>濂堂遺愛百年株。不托穹林傍小湖。靜夜濤生醒俗子。晴牎絃撥起慵夫。貞標自拔寰中峙。秀色爭看嶺上孤。歲暮盤桓心契足。明堂不願棟樑需。</text>
<title>次朴起叔韻</title>,<text>樽前擊劒惜流年。醉後䧺懷濩落焉。逸氣尙淹雲路駕。魁姿誰致將壇氈。休言罝兎中林士。會見摶鵬北海天。漢禁况聞思鉅鹿。黃金應帶謁甘泉。</text>
<title>都惠仲 啓迪 家。與成休仲聯枕。夜半覺寒甚起。明燈鼎坐。惠仲自煖酒歡飮。唱和到天明。三首</title>,<text>永夜寒窓醉睡醒。挑燈對話到雞鳴。起向壚頭仍點酒。情同中饋勸卿卿。寒天白屋共聯裾。樽酒談歡阻濶餘。邂逅良宵知不易。團欒勝讀十年書。亹亹淸歡不覺寒。連床坐到曙光闌。三盃醉興供詩料。臨別休歌行路難。</text>
<title>示兒輩</title>,<text>洪鐘必待運筳撞。重鼎方能硬脊扛。黃卷嚴師明準的。碧牎良友皎燈釭。涓流積注深成海。㽕木稍高用作杠。願爾及時加警勵。堪羞枵腹等空缸。</text>
<title>元朝寫懷</title>,<text>咄咄行年五十餘。癡頑自與俗情踈。向來立腳寧知着。老去循躳秪愧虛。遇雪擬回王子棹。訪梅要駄孟生驢。雖然發憤吾能做。且把餘齡讀古書。</text>
<title>理欲交爭</title>,<text>天君虛擁幾年餘。蟊賊投間恣喝噓。四馬橫奔誰駕馭。五官司察慢尸居。轅門眞將敺除日。郊壘降旛聽順初。從此靈臺高拱坐。康衢不必問治歟。</text>
<title>除夕詠雪</title>,<text>昨夜玄冥與歲歸。今朝瑞靄藹生輝。千重玉岳連天障。百里瓊氈蔽地衣。共酌屠蘇迎歲慶。誰窺扃鐍玩玄機。陽春白雪猶今古。莫歎知音末路稀。</text>
<title>寒食玩花</title>,<text>聞說東園早着鞭。誰窺妙化運機權。千般色色三陽後。萬物生生四月前。晉俗至今爲節日。齊民從古絶炊烟。試吟諸俊酬佳句。何似途中咏可憐。</text>
<title>聞裴君 鎬 遊南樓。仍泛舟吟贈。</title>,<text>乘閑春日上高樓。畫裏江山入遠眸。風月雙淸無盡趣。只今留與少年儔。</text>
<title>重修村前松壇</title>,<text>特出尋常衆卉株。神明應是力持扶。百年當塢風猶在。三箇連枝影不孤。庇陰可方南國舍。品題寧數韋生圖。前人手植今人護。愛惜須如愛髮膚。</text>
<title>三江泛舟</title>,<text>十里滄江一葉舟。晩潮初落月輪浮。簸弄歸來胷海浩。風流眞得昔人遊。</text>
<title>冶隱菊</title>,<text>千古風聲一髮岑。東民稱仰到于今。排流砥柱推高躅。特地松篁契苦心。花蘂尙餘淸聖酹。馨香留托韻人襟。多君愛艶元超俗。移得庭除日哢吟。</text>
<title>次龍淵吟 二首○苞山琵瑟山下。有龍淵友人郭叔行。結社其上。講學聚徒有詠。余聞而遂和之。</title>,<text>聞說幽居在澗。惠風噓物生春。豈如好淨賢者。正是問惺主人。編帙可能究業。糗藜亦足安貧。欲知暮景收拾。看取凝思養神。占得菟裘象外天。都輸光景入窓前。膏肓剩喜林居穩。恬靜渾忘俗累牽。風詠有時同囿物。講論無日不開筵。由來秉燭吾家計。留與閒人玩百編。</text>
<title>偕都惠仲過南樓</title>,<text>良辰忽已届淸明。竝駕停鞭十里程。夾岸桃花牽客興。滿汀芳草惱詩情。郊原膴膴開天府。樓觀䧺䧺鎭火城。方信此行多所得。瑤華爭折共吟評。</text>
<title>川上會吟</title>,<text>白石平如簟。談歡日影移。凝川今夕興。何似浴沂時。</text>
<title>次朴述齋 夢徵 東山韻</title>,<text>形勝南州獨擅奇。昔賢遺馥又於斯。沿溪花柳探眞興。滿壑風烟得意詩。耕釣有徒同皥皥。樽筵留客故遲遲。耆年久繫蒼生望。何必東山愛管絲。</text>
<title>贈朴 胤玄</title>,<text>天慳勝地待人傳。萍水逢遊亦有緣。絃誦可穪今鹿洞。藏修無讓舊平泉。淸篇滿案詩成壘。華額留楣筆似椽。最是此中堪畫處。隔溪楊柳裊晴烟。</text>
<title>贈朴 聖徵</title>,<text>菊翁淸操出塵喧。曾賁山南逸士門。餘澤旁流推顯祖。遺風爭覩挺賢孫。扁堂老去供追慕。閉戶年來摭緖言。眞味於中甘自悅。不妨標榜咏高軒。</text>
<title>奉和呂壽峯 以鳴 韻 二首○原韻。在唱酬篇。</title>,<text>嶷嶷壽峯老。寒松雪月襟。天機隨處玩。學海泝流尋。髮白神猶旺。家貧樂自深。慇懃金玉韻。遙寫萬重心。遙想寒松舍。烏巾整復斜。琴書閑日月。山水好生涯。袖裏經綸縮。胷中雲夢多。菟裘天餉福。何必惜年華。</text>
<title>贈廣陵宗人建中 極</title>,<text>霜露丘原歲月遒。多情華旆復南州。家風紹述今無愧。世派修明昔倡謀。千里嶺雲凝睇望。一春花樹共懽遊。欲知弦矢相違恨。時聽離鴻喚暮洲。</text>
<title>次閔元叔 友參 新扁韻</title>,<text>銀臺 山名 秀色露奇尖。聞道幽人結小簷。風月千年餘景物。烟霞半面洗薰炎。傳家猶有菑畬訓。對榻全忘臭味嫌。老去優遊眞得所。邱園高價百金兼。</text>
<title>謹次族先祖五休堂 五首</title>,<text>端居無事任休休。安樂風流邇可求。况是有朋同臭味。醇醪自醉錯觥籌。蔬糲猶能飽我休。心安淡薄不他求。古經昭揭頤貞義。康濟如今最上籌。敝縕何妨四體休。先生持己古人求。要將蔀屋負暄樂。替獻天門煦物籌。循環動靜幾時休。爻象何人理會求。留餘雙眼千年後。六六宮春坐可籌。進爲吾進止吾休。身外浮雲亦不求。要當淸野收功日。覷得天君默運籌。</text>
<title>次五友亭落成韻</title>,<text>名家長物別區傳。高尙曾追在汶年。蘭馥播流開俎豆。鴈行飛盡渺雲天。奇觀嶺下斯應最。勝會人間較孰先。牢落病儂空嘆羨。未隨樑燕賀初筵。</text>
<title>琴湖雨中漫詠 三首</title>,<text>向晩湖亭宿雨晴。蟲吟庭草和川聲。挑燈亹亹連床話。說盡男兒濩落情。爲客東湖舘。遲遲滯雨霏。自宜隨霽潦。何必戀輕肥。天地逢人少。江山得句稀。渭陽留式穀。携手可同歸。吾行久淹滯。雲氣轉成霏。晩葉迎風嫰。寒叢得雨肥。靈光悲獨巋。嗈鴈響全稀。幸托諸郞好。感吟却忘歸。</text>
<title>贈龍宮宗人安錫甫 三命</title>,<text>笁山迢遞隔凝川。何幸吾宗闢此筵。寶界秋晴來好客。紫霞春爛醉眞仙。鄕關共叙情逾篤。瓜瓞相連義自纏。宇宙百年玆會勝。晩乘歸興更聯鞭。</text>
<title>和孫大隱眞巖韻</title>,<text>溶溶玉磵古源頭。中有閒翁卜地幽。岸幘吟風渾寓趣。倚簑垂釣靜忘愁。山隣德麓儲靈宿。亭得眞巖絶俗浮。莫浪武陵傳好事。花溪徒自泝漁翁。</text>
<title>和李周叟與三從弟耳老 命聃。共酌陽洞韻。</title>,<text>信宿相携飮。聞君樂事同。對壺明月白。滿座朝霞紅。脫帽懷傾宇。揮毫氣似虹。參差吾獨後。孤負習池風。</text>
<title>和前人題覺公新蘭若韻。贈太寂淸運師。</title>,<text>諸天搜勝復東還。濃淡烟霞滿袖間。獅洞玉流擬茅洞。藥山明月想寒山。六根蛻處襟靈定。萬籟空邊境界閑。仙壑倘能容客賞。願偸休暇叩松關。</text>
<title>昌山玄倉江上。過盧守一甫家。遇雪信宿。吟贈主人。</title>,<text>雪滿江天野色齊。篙師停棹鳥飛低。多荷主人追古意。故投歸轄倒壺醍。</text>
<title>訪玉泉臺感懷有吟 臺卽安先生餘慶之卜築舊址</title>,<text>靑山如幛玉溪回。林壑無人掃石臺。當年玩樂高風操。想得先生遯世來。</text>
<title>大興寺東溪心白石。仍名三白臺。追用權斯文琴字韻。時與宋丈及成上舍同遊。幷三老人。故仍名臺。</title>,<text>前夜聞鐘祗樹林。出看天際欲輕陰。長虹澗飮舂雲碓。古堞龍吟聳火岑。坐石晶熒疑鋪簟。臨流淸爽似聽琴。携遊緬遡滄洲趣。鳧舃先飛獲此心。</text>
<title>次忘憂堂郭忠翼延謚韻</title>,<text>紫誥來頒白屋茵。百年今日縟儀新。爭言聖渥傾東海。共把微忱望北辰。孤堞龍岑留壯蹟。餘威馬島讋蠻人。天郞儼坐襟紳集。篚幣俎牲次第陳。</text>
<title>次大笑軒趙忠毅延謚韻</title>,<text>勝讌榮同九醞盃。秋旻排蕩瘴烟開。太常議謚忠猶著。聖主推恩誥始來。壯氣風雷猶激烈。高名星斗想崔嵬。當時笑指長江誓。多少東民痛未裁。</text>
<title>次月瀾韻 說得先生情景</title>,<text>桑楡歲晏夢初驚。追想登臺憀慄情。淸水已敎纖芥見。閒雲無復俗氛攖。昏衢瑞日光逾白。喬岳孤標屹更靑。留得龍門餘韻在。直須吾輩逈推明。</text>
<title>追次杜工部立春韻</title>,<text>尙友嘐嘐意冥漠。天敎我輩况同時。五株高躅留三逕。七里淸風想一絲。自幸靑萍相照膽。何須明鏡謾興悲。多君更和陽春曲。杜老襟期揔是詩。</text>
<title>謹續明道先生韻贈朴而衆 胤宗</title>,<text>我遊牛嶺舊。君訪石庵今。仙境難聯屐。瑤琴孰知音。化機看往復。世態任浮沉。對榻惟偲切。西山尙暮陰。</text>
<title>敬誦晦菴先生靈芝別席書贈李季章以沈隱侯詩。仍憶觀龍舊遊。足而寫懷。</title>,<text>招提疑是舊靈芝。邂逅千秋若有期。鶴髮聯襟聞磬夜。蘭香入室復雷時。歡情不覺醇醪醉。箴儆翻敎槃水持。且莫離筵懷作惡。蒼巖留約慰相思。</text>
<title>卽事</title>,<text>春雨細霏霏。衰翁故掩扉。秪嫌寒透案。重怕濕侵幃。身病營爲少。家貧接應稀。惟餘長物好。塘竹凜淸輝。</text>
<title>曉起詠懷 二首</title>,<text>淸晨孤坐悄生懷。自笑吾儒尙昧階。事物感來先突兀。工夫老去未磨揩。能言可愧如鸚鵡。哇響翻嫌似蟆蛙。進步揮旗要打疊。服膺將擬入心齋。烏黔鵠白揔渠姿。所貴天然本色宜。物化無端囿泱漭。人情隨遇驗推移。素絲染處應須惜。玄酒淡時豈用釃。最是吾師留準的。試看磨涅不磷緇。</text>
<title>次朴而衆寄贈韻</title>,<text>男兒生濩落。無古亦無今。久棄明堂用。空聽幽谷音。淳風世閴遠。吾道日淪沉。歎息將安往。南山滿桂陰。</text>
<title>憶舍弟。往鶴城久而不返。用杜陵寄弟觀韻。</title>,<text>佛山迢遞太和深。馬首風霜撲袂侵。門外早潮知有信。刁頭明月想懸心。連枝影隔君何耐。雙鴈行分我獨吟。會待簷梅花欲笑。一尊談敍喜難禁。</text>
<title>偶吟</title>,<text>少時膏舝出門徂。幾處羊膓是險途。玩愒只敎頭變黑。蹣跚還覺汗流朱。搶揄物笑籬邊鷃。局促人拚轅下駒。要把閒愁消晩景。鴨頭春色莫辭沽。</text>
<title>謹續晦菴先生與二陸同會鵝湖寺韻</title>,<text>親長於吾愛與欽。飢啼喜笑是眞心。工夫積小能成大。步就由卑可上岑。底事會文交琢切。偏遺精義着深沉。邪岐亂說猶終古。斯道孤竆豈獨今。</text>
<title>次靜觀堂韻贈主人曺 漢升</title>,<text>聞說靈光改構修。來遊此日已曾謀。烟霞滿地宜朝暮。凉燠隨時協夏秋。方沼躍魚耽竗理。瓊篇堆案拭昏眸。多君孝思承先志。芳躅將幷洛水流。</text>
<title>遊抑石洞。續宋之問靈隱寺韻。</title>,<text>古寺輸輿誌。風光不寂寥。蟾呀玉洞月。龍吸海門潮。笙鶴宵猶響。天花雨共飄。山疑鷲嶺近。泉似虎溪遙。斜對栴林暮。幽吟客髩凋。翛然仙界興。超忽上虹橋。</text>
<title>自警</title>,<text>酒非偏愛猶無厭。詩或耽看亦不能。莫是吟哦爲物役。徒然迷酗喪神凝。程門已絶閒言做。周誥曾垂炯戒懲。熟處難忘眞枉了。請今剛制服余膺。</text>
<title>贈汰影堂浩然師</title>,<text>邂逅迎雲衲。自言號浩然。蓮花入定釋。金榜詠詩仙。臭味同支遁。聦明後太顚。滿山叢桂裏。誰競管風烟。</text>
<title>和朴 思漸 來訪山庄有吟</title>,<text>靜觀生意傍寒梅。無事柴扉半不開。邂逅故人疎雨裏。墻頭誰送濁醪盃。</text>
<title>山齋立春夜。吟贈孫遠卿 致大。</title>,<text>雪月山齋逈絶塵。蒲團談笑亦佳辰。金雞唱曉壺更盡。玉管飛灰歲色新。酣興不須悲白髮。壯心猶自惜靑春。寄言贒輩休相負。樽酒年年共此茵。</text>
<title>塤箎亭。贈族弟 尙元</title>,<text>百年長物茁雙靑。想得塤箎手澤停。愛惜元因賢主護。栽培非假化翁靈。交柯蔽日炎埃淨。高盖含風爽氣醒。從古金陵迎送處。勞勞亭後又斯亭。</text>
<title>與諸君分詩禮幽居四字成韻。得詩字。</title>,<text>三百一言蔽。無邪大旨詩。勸懲都在此。善惡皆吾師。得禮字 舍弟命鐸大抵修治法。斯須不離禮。要當資克己。綽綽裕吾軆。得幽字 成浣蕭灑三間屋。緣溪路轉幽。淸風來好客。留與百篇酬。得居字 族侄仁燮此心忘世累。誰識是安居。養性頤神處。三間一草廬。</text>
<title>途中有吟</title>,<text>朝別鷲棲勝。晩過鹿隱幽。紅塵誰世界。碧洞是風流。杳杳家鄕信。悠悠雲水丘。平生未了債。今日也能酬。</text>
<title>望砥柱</title>,<text>千層壁立古槃臯。砥柱東南屹作標。定知磅礴擎天力。扶得綱常五百朝。</text>
<title>過肝越途中</title>,<text>肝越名荒恠。何䄵此刊隨。路如九折險。山似五臺奇。盡日濡裳客。崇朝拂袂時。都將撞着景。輸入一筒詩。</text>
<title>崔氏盤龜溪亭。次鄭塤叟韻。</title>,<text>壺中天地別人間。海上名區說此山。砥柱凌霄仙有掌。靈龜盤壑玉成灣。臥雲淸福知誰競。對局幽情得自閒。快償平生仙債了。盧敖何必遠追攀。</text>
<title>謹次都止巖遊盤龜臺韻</title>,<text>龜巖高壓小溪頭。皁盖風流出俗流。有分江山曾拭面。多情霞月揔輸眸。幾䄵謾繞仇池夢。今日欣成玉峽遊。若使龍眠摹別境。仙人掌下考槃丘。</text>
<title>泛舟向開雲浦處容巖。與安處義處壕守賢同舟吟贈。</title>,<text>晩出回龍洞。移篙泝碧流。長風簸海浪。細雨漱巖丘。借問扁舟景。何如壬戌秋。携宗無限樂。前輩亦稀遊。</text>
<title>到處容巖畔</title>,<text>汎汎開雲浦。奇巖屹處容。蒼茫羅代蹟。指點泝洄中。</text>
<title>安寂菴。贈一雨上人。</title>,<text>仙山一髮碧崢嶸。趺坐蒲團講法經。白月當空心鏡淨。金沙開界海珠熒。木盃已說河能渡。錫杖重聞鶴共盟。夢想虎溪成一笑。遠公何惜對淵明。</text>
<title>雲興寺白月堂曉起。次舍弟韻。</title>,<text>山容剪綵當秋絢。砧響轟雷達夜舂。最是客遊奇絶趣。鶴巢巖畔月中鐘。</text>
<title>雙碧樓。謹續畢翁題詠韻。</title>,<text>巍巍百尺拂雲邊。倚柱高吟曠世贒。水竹雙淸濃淡畫。笙歌半醉傲遊仙。江山如約能留客。造化多情別有天。認得儒豪胷次大。風流千載少靑田。</text>
<title>過松潭白公祠</title>,<text>松潭舊宅里。棹楔立新祠。直節秋霜凜。高名烈日輝。一時董養憤。萬死忠宣危。齊宿仍瞻謁。遺芬宛在玆。</text>
<title>次孟浩然守歲韻</title>,<text>䄵華荏苒故相催。猶恃韶顔老可回。夢懶㯃園栩蝶枕。神遊綺里鍊丹灰。不關身外囂囂事。且樂生前淺淺盃。幸賴芳鄰麗澤力。遠方何必有朋來。</text>
<title>贈報恩宗人 定國</title>,<text>客自三山至。詒吾尺素書。根株累世後。魂夢幾䄵餘。敍族情猶舊。尊宗志愧初。應知齊進力。重煥漢山閭。</text>
<title>次玄川安上舍 宅明</title>,<text>聯宗淳俗在明倫。此意商量問幾人。芝宇昔違秋色暮。驪珠今逐歲華新。流通氣脈分千派。湊泊精神本一身。惟待漢山敦事日。欣然相迓敍懷頻。</text>
<title>贈揆余</title>,<text>雲樹東西別苦遲。偶來團聚有前期。定知此夜和湛樂。猶作他時夢裏思。</text>
<title>卽事又贈</title>,<text>微雨霏霏忽見晴。頑雲呑吐月華明。無端客裏淸宵景。洗卻男兒滯吝情。</text>
<title>次贈族人仁叟</title>,<text>天地吾生晩。居然鬢雪明。層巒猶舊色。流水有新聲。方識棲林樂。不隨捷徑名。何當分華半。携手作閒氓。</text>
<title>覽莊陵志旁祖監司公事。感懷吟。</title>,<text>生死於人孰重輕。泰山腐草逈分明。西藩未逭彌天網。東市空拋捧日誠。不朽人間留烈蹟。有知泉下伴忠靈。餘生暎涕偏懷感。永絶雲晜系令名。</text>
<title>族兄梅菊軒 命元 回甲席上作</title>,<text>此夕吾門慶。親賓簇滿筵。人間回甲子。天上換星躔。壽斝交酬地。韶顔半醉仙。爭將稀世祚。共祝安期䄵。</text>
<title>次若天戱詠孫兒</title>,<text>須將人事任聽天。不覺秋霜上鬢顚。烏鳥違哺悲逝景。棣花聯萼慰餘年。莫吾駑子鞭驅緩。幸爾麟孫骨相全。暗祝神明終眷佑。他時恐托舊靑氊。</text>
<title>贈宜春李汝章歸故山</title>,<text>遲暮相逢不自謀。雪天搜勝亦奇遊。收將蜒海千層景。觀盡凝川百尺樓。象外有緣容着足。人間無處可回頭。主翁勤意君知否。莫惜罇前故暫留。</text>
<title>過西山書院采薇亭</title>,<text>西山𡷾崒首陽依。何獨夷齊詠采薇。百世淸風吹不歇。東民竪髮仰餘輝。</text>
<title>過晉陽城</title>,<text>龍蛇敗壁晉陽城。幾箇孤忠視死榮。祇今不盡英䧺恨。嗚咽長江日夜鳴。</text>
<title>龍山趙明遠 弘燁 宴席有吟</title>,<text>盛會龍山席。韶華洛水春。劇歡嫌地窄。微醉見天眞。競奏笙歌和。咸稱福履新。百年叨勝事。今日最佳辰。</text>
<title>更得林字</title>,<text>纔會龍山又寶林。風流隨處揔知心。閒來對酌看花發。興倦休筇傍柳陰。霽日遊遨元有數。仙區邂逅豈無吟。從今宿債能酬得。界外塵氛遮莫侵。</text>
<title>過安仁故里 咸安安李大村。卽先世所居也。村有觀察井司諫亭。</title>,<text>雲孫流落歲幾遒。故里彷徨憶某丘。借問吾家亭與井。至今無恙尙存不。</text>
<title>望蒼巖亭 郭忘憂堂遺址。後人刱亭于此。</title>,<text>東韓出處較誰過。袖裏風雲囊裏沙。長江一帶巖千仞。留得先生名不磨。</text>
<title>望景洛亭 辛洗馬一菴夢參遺址</title>,<text>憶昨來登景洛亭。風聲藹蔚斗南傾。湖山寥落今無主。誰向東巖詠濯纓。</text>
<title>淸和初吉。隨李栢谷休仲 之運 遊今是堂故址。</title>,<text>三春花事我曾尋。暇日重遊路轉深。詩酒聯襟皆白首。笑談移席正晴陰。千層岳色浮螺黛。一帶川聲和瑟音。况是百年棲築地。贒孫肯構克殫心。</text>
<title>登南樓。玩磯上釣魚。</title>,<text>巖上誰家子。橫波垂釣鉤。淸風吹不盡。疑是滄浪儔。</text>
<title>與狂隱河 碩徵 偕往琴湖留話</title>,<text>末路金蘭契。而來問是誰。幸逢玉洞老。秋月照襟期。</text>
<title>道東書院。與宋丈士受及郭聖瑞 珽 謁祠感吟。</title>,<text>源流一派接文忠。吾道東來揭額崇。可憐薰灼當年焰。留得先生不沫風。</text>
<title>歷謁禮淵書院</title>,<text>黃石徇忠視死榮。宜春仗義擎天誠。扶綱宇宙風猶凜。不獨睢陽有烈名。</text>
<title>訪盧公 盖邦 舊墟有感</title>,<text>悲歌撫劒倚晴空。亭沼無人花自紅。百年磅礴山河氣。倍使襟紳艶不竆。</text>
<title>新春感懷 四首</title>,<text>流光假我六旬春。從古門稀白髮人。歲星况又還辛酉。安得泉臺贖百身。右爲世父起懷亡年。今還甲。戊辰花甲再周星。四世而孫又降生。原來血氣皆攸受。遮莫將身忝典刑。右爲舍弟吟。戊辰生。乃高祖母二還甲。兄生癸丑祖生年。一脉流通豈偶然。暗數吾門連世齒。獨爲稀壽地行仙。右爲庶兄吟。癸丑生。乃八代祖虞矦公四還甲。憶曾肇錫汝爲名。吾祖甲年乃應生。如何天意偏慳壽。倂欠先齡一紀零。右爲從弟久叔吟。丙寅生。乃祖考甲年。</text>
<title>侄 仁垕 勝冠</title>,<text>後生稍長翊吾門。如木枝柯庇一根。爾輩顯揚亦餘事。惟修子職奉晨昏。</text>
<title>次吳學士思親韻</title>,<text>漂泊猶如水上萍。天涯回首故淹行。難明禮義馴梟性。忍汚冠裳跪羯庭。萊子斑衣遙隔影。崦嵫斜日最傷情。此身不是徐元直。無望生還慰母寧。</text>
<title>又次寄妻韻</title>,<text>憶昨吳公事。今環百五朞。杲卿同義烈。枋得契心期。日下楓宸遠。遼西錦字遲。騰名夷夏誦。賣國彼誰兒。</text>
<title>又次寄兄韻</title>,<text>矢死堂堂一介身。霜臺玉署羽儀臣。蒼黃風雨圍城夜。慷慨疏章請斬人。分照月生靑海塞。斷行鴻度浿江春。欲知恩義相終始。王事捐軀是顯親。</text>
<title>次兪市南 棨 憶吳尹兩公感吟韻</title>,<text>一死成仁不足悲。忍看城下捲牙旗。悽凉燕市猶丘首。魂魄應輸枕夢知。</text>
<title>次鄭文學䨓卿韻</title>,<text>能明大義海東濱。何處胡沙骨作鄰。可憐帳裏無馮敬。只得徇忠不負人。</text>
<title>追次文丞相遺墨</title>,<text>遭逢無那際河淸。極目腥氛壓帝城。西山去後文山又。宇宙綱常萬古聲。</text>
<title>追次哭文山韻</title>,<text>漂漂黃屋日沉暉。叵耐胡塵撲面吹。愁望漢陵無灑掃。忍看周鼎有輸移。憂天苦膽生爲苟。塡海危衷死亦遲。遺像至今瞻颯爽。堂堂忠毅奈如時。</text>
<title>謹次騎牛子李 行 西關韻</title>,<text>卓犖風聲世自悠。懷來往事水同流。何心駟介迎賓館。灑涕山河上郡樓。日落蛟龍吼出甲。天高鵰鶚影橫秋。千秊不盡純剛氣。獨倚邊城欲白頭。</text>
<title>詠松溪申先生碑閣重修 歲丁巳修閣。王考以先生外裔監蕫。</title>,<text>川岳儲英地。螭龜表德碑。傳來不朽業。留得秉彝知。華棟三星爛。高風百世師。賢孫追肯構。垂裕正無隳。</text>
<title>偶用杜工部江村韻</title>,<text>身世閒如隱者流。數畦杞菊小堂幽。誤攻文字悲書蠧。虛負江山愧海鷗。春早庭梅含玉蕾。夜深溪月掛銀鉤。麻衣草坐眞吾分。富貴那能智力求。</text>
<title>詠陶山天淵臺 趙月川爲先師刻此三大字于巖壁</title>,<text>鳶飛魚躍問何年。上有其天下有淵。當日先生留玩樂。向時高弟爲鑱鐫。山門榜揭南金重。江塾光增北斗懸。欲識流行同活潑。須從賢傳驗眞詮。</text>
<title>謹次退老贈黃仲擧韻 十首</title>,<text>簞瓢居巷獨怡然。樂在其中任聽天。默契聖門稱好學。高堅道體得心傳。右陋巷簞瓢起對從容聖喟然。多公言志後三賢。須知風詠沂雩趣。可做唐虞比屋烟。右舞雩風詠一夜客星近北辰。不知天子至尊身。當時若試商梅用。未必桐江理釣綸。右桐江垂釣泰阿柄倒是何天。天下歸劉子獨賢。回首柴桑乾淨地。不知耕耨樂囂然。右栗里歸耕淨友天姿得主賢。淸漣自㓗出溪蓮。由來標榜眞君子。近嗅馨香望儼然。右濂溪愛蓮雙淸梅月歗詠還。一窊薖軸足盤桓。煩嫌居隱登天聽。只賭龍眠倩繪看。右孤山詠梅花竹盈園物物春。十年閒臥偃經綸。兼濟從來能獨樂。須知進退關斯民。右洛社獨樂聖軌難追桴海浮。且從深壑任優遊。居夷何陋道斯在。看取源泉混混流。右武夷九曲胷抱風雲世莫珍。壁圖荊益揣摩身。幡然感激皇孫顧。能辦三分赤焰春。右孔明草廬安樂閒翁玩樂天。小車花月勝遊全。憂違虛老經綸手。只得流聲萬古傳。右康節兒車</text>
<title>題玉山遊錄後</title>,<text>丘園糚點最多情。宗匠當年卜築成。稽古燕居獨樂扁。至今臺篆洗心名。循循階級東西在。慄慄規箴左右橫。未望宮牆空遡韻。後生怎得指南行。</text>
<title>次昆陽棲鳳寺贈別李幼材韻。贈金霽山 聖鐸。</title>,<text>欣如臭味入蘭房。何意逢君詠鵩鄕。立雪已牢雙腳力。履霜猶護一團陽。心懸愛日萱闈隔。語到傷時太息長。爲問湘潭憔悴客。那將初服守東岡。</text>
<title>和金德雨 沃萬，金禮以 鐘萬 寄贈韻。</title>,<text>聖代多培養。名家蔚有人。聯鑣將致遠。憂世欲回醇。幸挹淸芬晩。爭看瑞彩新。逢迎知有數。後會豈無因。</text>
<title>蒼巖江舍。泛舟泝流。向景釀臺。舍卽忘憂堂舊亭</title>,<text>形勝東南擅。忘憂舊躅留。湖山皆好面。賓主摠名儔。澹澹臨淸鏡。閒閒傍白鷗。豪思猶未厭。移棹泝中流。</text>
<title>敬次愼齋周先生韻</title>,<text>平生斗仰武陵翁。扶起斯文白鹿同。今來齊宿瞻遺像。壁立精神百世風。</text>
<title>寓慕寒岡鄭先生</title>,<text>靑鬢佳朋白髮翁。携臨處處品題同。孤亭曲水無人管。碧海時來萬里風。</text>
<title>敬次寒岡觀海亭韻</title>,<text>蕭灑高亭俯玉灣。樂園何取背靑山。天風兩腋猶輕擧。淸趣悠然水石間。</text>
<title>抵花木感憶金谷川舊遊。吟贈伯養諸友。</title>,<text>杖屨逍遙處。重尋舊友生。堦空春色去。雨過澗流鳴。蘭室寧聞馥。儒林孰主盟。諸君幸相迓。聯榻敍深情。</text>
<title>盆城懷古 二首</title>,<text>撫劒遊人往迹探。悲歌春草二陵南。瑜陀泛舸洪荒世。金榼垂繩弔詭談。民俗淳厖東洛邑。城池深鞏古崤函。鑾輿寂寞珠鳧遠。惟有寒花影自𣯶。可笑男兒好遠遊。何心蠟屐此遲留。除前㶁㶁虎溪水。海上迢迢燕子樓。封埸卽今輸漢籍。市朝當日惱齊謳。興亡自是滄桑變。且倒盃罇共盪愁。</text>
<title>望新山山海亭寓懷 曺南冥作亭。後刱立新山書院。與許晉汝約遊仍觀海。阻雨不果。</title>,<text>宗儒南服早鞱名。傍海臨山結構成。聘幣三徵猶倦起。洪鐘一扣尙無聲。至今鄕國推龜筮。從古宮牆享苾馨。東望便違陞砌級。雪天寒月想儀形。</text>
<title>次三七樓唱酬韻</title>,<text>明時逸老擅風流。携友登舟趁暮秋。三道噴川灌海口。七星墜地列饅頭。淸神甘露仙緣托。滿酌流霞客興悠。况復玉簫弄明月。至今人擬洛濱遊。</text>
<title>次洪 海寬 新亭韻 二首</title>,<text>星星華髮共春生。虛擲匡針鍊杵成。結草曾聞河上舍。棲巖今見子眞耕。閒中素履吾惟適。分外浮名爾豈榮。最是湖亭對酒處。波光月色也相迎。五十斯翁悟昨非。志同蘧瑗不曾衰。抽籤已用三冬足。閉戶方知一世違。老去驪珠新格長。閒來鳩杖故人追。寄言林壑休嘲呵。管領風煙是布衣。</text>
<title>追步金梁山 履萬 遊臨鏡臺韻</title>,<text>臨鏡何年住去驂。孤雲色擧散如嵐。名區浩劫留鈴鐸。畫閣層厓蘸蔚藍。星象可捫天近北。海門遙坼地竆南。淸遊諸子追仙躅。巨筆應摧丈六龕。</text>
<title>步明錢牧齋韻。贈商山李 聞遠。</title>,<text>獨玩遺編拈閱閒。春來離索戶常關。跫音晩落衡茅下。喜氣先騰眉睫間。浦漢平生舊要在。櫟翁家世後身還。應知莊舃吟猶越。魂夢空勞繞故山。</text>
<title>追和孫樂夫見寄韻 二首</title>,<text>考槃之澗水潺潺。節屆端陽花事殘。形寄莊園枕上蝶。神遊方丈海中山。可堪芳樹摧荊棣。遙唁香閨冷佩環。寄我華函良藥訣。佺期何謝濟竆癏。冥筌何必問三生。止則吾藏進則行。美玉出岡資可琢。良金鎔火躍能成。世情看去多翻覆。天運周來任縮盈。千載興公家法在。天台霞月出塵情。</text>
<title>贈禮淵孫吉夫</title>,<text>幽致君曾管領多。方塘竹牖數間窩。天葩吐水紅千朶。雪色聯翩白兩鵝。痛飮豈因消病渴。機心全忘理漁簑。吾聞志士安丘壑。莫把蹉跎起怨嗟。</text>
<title>贈呂大翊 慶山梅南人居廬時</title>,<text>憶向寒原吊一廬。感君號慕寢苫居。悲纏風樹滫瀡曠。淚徹泉扃日月除。婁伯守墳堪傡美。偉元攀柏復誰如。天生篤孝扶頹紀。解使人人式故閭。</text>
<title>別磻溪洪受九</title>,<text>聞說幽居絶俗氛。翛然佳趣自朝曛。公山遠勢連天起。湖水漫流割地分。棐几香侵荷色淨。淸軒寒透竹聲聞。丈夫豈是長匏繫。他日磻溪亦起君。</text>
<title>除夜呼韻得天字</title>,<text>節序偏驚歲暮天。強將盃酌設玆筵。莫謝今夜同酣樂。煞惱明朝又一秊。</text>
<title>和贈許振甫 琳</title>,<text>懶鞭羸馬渡江南。洛國春光恣手探。民物紛羅城市肆。香檀寥落水雲菴。靈支有衍垂繩蔭。古老爭傳采芷潭。投我瓊琚酬木李。蕪詞還使老儂慙。</text>
<title>訪檜山鄭兼三 爕 將別吟贈</title>,<text>丹渥寧嫌鬢髮星。名家餘化儼階庭。三春暖日壺中白。十里平原雨外靑。憐我塩車疲驥力。羨君風翮擬鵬程。臨離贈語要相勖。會向眞關喚醉醒。</text>
<title>贈朴聖甫 聖揆</title>,<text>受形天地幸同庚。幾歲相思夜月明。今朝逆旅欣開榻。華髮星星眼共靑。</text>
<title>次黃 尙鑌 見贈</title>,<text>何須尺寸強躋登。最喜團圓一眄承。歧路千支誰躁競。靈源半畝本淸澄。病騏敢望東郊贖。良梓惟需大匠繩。自有吾家傳旨訣。杏壇流水曲其肱。</text>
<title>餞春詩。留別許振甫。</title>,<text>江南將送客中春。冉冉翻驚節序新。朗詠豪思消永日。淸樽大爵趁芳辰。樹陰相和鸎求友。簾幕低飛鷰媚人。爲問昔年看花伴。何如吾輩托交神。</text>
<title>雨夜寫懷</title>,<text>黃梅五月雨垂垂。竟夜虛牎夢寐遲。老子衰膓支幾許。愁懷棼作萬千絲。</text>
<title>西山吟</title>,<text>磅礴何年氣。撑空靑未磨。淸風孤竹節。萬古想嵯峨。</text>
<title>與金汝升 垕慶○二首</title>,<text>邂逅雙畸老。秋光鬢髮侵。雲深山自雨。松茂谷猶陰。膽照靑萍劒。歌成白雪音。佳辰酬未得。酩酊一樽斟。從來交道白頭新。節届中天歲次寅。做事可知咬菜日。眞工宜趁聽雞晨。沴氛漫漲三千界。花事闌珊九十春。林畔金衣猶喚友。任他嬌語惱詩人。</text>
<title>舍弟 命鐸 旅泊金陵。書懷寄贈。</title>,<text>芳草江南月五圓。憶君迢遞不成眠。歸心暗逐刀頭轉。踈信曾凭鴈背傳。方叔他時海上客。金陵今日酒中仙。東樓久隔連枝會。爲寫衷膓付短牋。</text>
<title>詠鳥獸虫魚天地陰陽</title>,<text>鬐鬣惟知馬。雌䧺誰辨烏。喓喓鳴濕草。圉圉戱淸湖。方圓本分體。動靜豈殊樞。眇然觀物處。浩詠却忘吾。</text>
<title>寶林寺和贈成進士 重器○二首</title>,<text>靈鷲開名刹。空師住錫年。跏趺寶界裏。講說頂門前。興廢天難必。盛衰世幾旋。至今上方夜。明燭又香烟。雲月尋眞路。聯翩在昨年。厖眉鳴磬後。畫閣掛燈前。地稱頭陀勝。蹤留錫杖旋。今來懷往事。林末尙茶烟。</text>
<title>和贈金 澤萬</title>,<text>長亭行李太多竆。瘴氣時蒸細雨濛。羇紲殆同籠裏鳥。音書那凭洛南風。相携急難虞卿義。不憚周旋鮑叔忠。况復襄陽有國士。名家文采丈夫胷。</text>
<title>疊明錢牧齋燕子磯舟中韻</title>,<text>江上來同送客舟。此行寧是泛湖遊。傷心禾黍殷微子。揮淚山河謝信州。歸鷰猶知尋社節。飛花空惜過城頭。最憐憔悴叢林跡。曾把離愁乍上樓。</text>
<title>觀史感吟</title>,<text>千古興亡付一籌。挑燈慷慨意悠悠。臯夔舜禹經邦日。風虎雲龍翊運秋。周轍久荒誰闢路。河圖不出願乘桴。眞傳賴有紫陽老。沿泝源流紹孔周。</text>
<title>中元日。與舍弟對酌。</title>,<text>扶杖沿厓宿雨收。郊禾原綠已生秋。圓輪玉宇寒蟾泣。炎節金方大火流。村酒呼來情眷眷。林風吹過興悠悠。暮齡湛樂宜如此。共撫吟髭爲少留。</text>
<title>迎新感吟</title>,<text>意緖怊怊轉覺新。大爺花甲歲回寅。流光駛水難留景。往事亡羊似隔晨。誰借天齡耆嗇壽。自慚螻命四贏春。今當萬戶迎祥日。遙拜華忱祝聖人。</text>
<title>步鄭周興三浪江倉韻</title>,<text>虎踞巉巖最石頭。東湖奇勝又名區。民居接霤江關護。商舶連檣海貨收。晩景細分霞外。危欄俯壓鏡中秋。追思肥遯聯常棣。扣枻如今欲泝流。</text>
<title>次朴奎五靑雲臺韻</title>,<text>聯翩讌會昔年遊。一代風流出俗流。勝事臧羊渾過夢。遺墟燕麥但荒丘。臺顔花老春留馥。谷口雲晴月暎洲。俛仰徘徊仍撫舊。餘生感慨自生愁。</text>
<title>訪宋乃遠 尙玄 芝洞寓次</title>,<text>巖逕騎牛入。山庄自逸民。如非竹林伴。無乃桃源人。籠翠風前響。綻紅雨後春。羣賢况相速。致意再三申。</text>
<title>贈別許杏窩 乘</title>,<text>分手難堪別恨新。問君何事促歸輪。赤憎西郭橋邊柳。不解留人解送人。</text>
<title>抵龍溪奉贈七一堂</title>,<text>踏遍江山好。相携過此堂。春遊聊自適。何處不風光。</text>
<title>次唐韻得閑字。酬成子淸 浣。</title>,<text>多君能擇里。步履不踰閑。灑脫筌蹄外。優遊鉛槧間。詠興時觀水。頤情自愛山。嘐嘐猶尙友。帶月荷鋤還。</text>
<title>禮洞塤箎亭。分韻得塤字。</title>,<text>嘉訓詩兼禮。歡情箎與塤。爾曹須勉勵。佩服共無諼。</text>
<title>次舍弟回甲韻</title>,<text>吾慚康樂詠。爾得惠連心。夢草懷應惱。看雲憶正深。幾日荊園裏。同遊花樹陰。六旬猶匪易。休歎鬢霜侵。</text>
<title>禮舘會話</title>,<text>狂歌湖海此迂翁。何意團圓一席同。麥壠雲堆時五月。庭柯雨滴韻孤桐。詩魂欲動披籤綠。酣興還催上睫紅。肯羨昌黎文字飮。吾曹無愧古人風。</text>
<title>寄謝趙君元明山庄見訪</title>,<text>嶷嶷風儀歲暮時。冰淸玉潤兩相宜。合江亭下軔初發。春雪樓前路遠迤。交似醇醪還自醉。譍如流水肯持疑。感君歷叩慇懃意。瞻望行塵寄所思。</text>
<title>合江亭落成後。用晦菴白鹿洞韻贈主人。</title>,<text>爭道名亭勝讌成。繽紛冠盖玉鏘鳴。重新改覩藏修面。因舊亶勤肯構成。無恙江山高躅在。含情風月爽襟生。願言賢主追家法。毋負幽貞宿昔盟。</text>
<title>追次宋乃遠，李聖履諸君同泛韻。</title>,<text>翩翩屨杖倦遊人。暇日芳華溯洛濱。大野黃雲堆滿畒。平原翠靄織如茵。閒情剩向舟中穩。豪興偏從醉後新。况復瓊章酬好節。名區風詠爾曹申。</text>
<title>重九日呼韻得黃字</title>,<text>野色蒼然忽變黃。不知時節是重陽。齊山肯羡登高會。今日欣傾酒一觴。</text>
<title>栗溪追次白塲寺韻。贈宋汝心 天膺。</title>,<text>白塲幽討杳難尋。閱去滄桑歲月深。鵝寺已聞住藜杖。玉溪重道抱瑤琴。霜飊走壑生凉籟。錦帳圍林冪暮陰。仰止高風竪余髮。且將金策上西岑。</text>
<title>步向靈隱洞途中吟</title>,<text>半醉秋容一浦翁。聯翩紅樹夕陽中。躕躇怳訝前身倒。攀塔捫蘿路幾竆。</text>
<title>夢亡友金振伯</title>,<text>友道於人豈挾他。有孚生死兩無差。知君麗澤平生義。夢寐猶如舊琢磨。</text>
<title>和贈金 鏶 使日本韻 四首○戊辰朝廷送使日本修鄰好。將往東萊。訪余山齋。賦得通字。</title>,<text>聖德包荒遠可通。春溟彩舫亦天東。須追陸賈將君命。昭示天威卉服中。當年仗節兩文忠。藐視洶濤衽席同。君命膺來俱不辱。至今蠻鴂誦遺風。深羞忍說壬辰年。臣子何心戴一天。孰謂我邦無寸刃。臨行聊贈繞朝鞭。凶酋梗化有天知。自取殲夷理所宜。今君險涉鯨鯢浪。毋負太王事小夷。原韻 金鏶弘忍何年此路通。星槎今又指天東。同舟五百心生死。無恙歸來大海中。</text>
<title>敢郊邵子首尾吟</title>,<text>逋翁非是愛吟詩。詩是逋翁晦養時。夢覺關頭生措大。詩書窟裏老男兒。岸花汀柳遙追武。飛瀑晴嵐更展眉。六十七年添二事。逋翁非是愛吟詩。</text>
<title>雨中吟</title>,<text>山嵐和雨釀繁陰。盡日流簷冷欲侵。有客蒲壇塊獨坐。披書少倦謾長吟。</text>
<title>續從兄遊終南巖花句</title>,<text>巖頭無恙鵑啼血。向我朝朝若有知。依然四十年前迹。安得韋園花樹期。</text>
<title>尹子悠 就遠 訪禮林商老弟家。仍邀余。卽往扣。相與團欒酬唱。</title>,<text>丈夫元不俗。生世况同庚。暮境聯襟晩。寒牕秉燭明。團欒欣得遂。志業慨無成。大醉罇前起。題詩謝玖瓊。</text>
<title>携到今是堂。呼韻更得舒字。</title>,<text>重築菟裘任卷舒。滄洲餘興尙樵漁。長堤雨過灘聲駛。晩壑霜酣木葉疎。好遯心期疑宛爾。登臯嘯詠問何如。携來暢飮風欞臥。査滓旋敎一半虛。</text>
<title>龍城路中。口占贈孫 壽玄，李君芳諸君。</title>,<text>騎驢渡橋去。疑是訪梅情。溪神如有意。吹送雪風聲。</text>
<title>山齋除夕</title>,<text>羲暉苒苒屬維新。聞道明朝歲舍辛。玉燭有臨均惠澤。金甌無缺熄囂塵。竆陰半化三陽節。坏蟄將開萬物春。倚醉哦詩猶遣興。傍人莫道漫浪嚬。</text>
<title>題西厓柳先生書東國名臣錄後</title>,<text>東國文章自羅麗。中州北學皆名世。孤雲先唱益齋後。穎叔嵬鳴圃隱繼。圃隱門徒寔可遠。陽村傳授又司藝。司藝家傳子佔畢。文正寒暄相次第。道統源流爲正嫡。儒林趨仰爲根柢。羣蒙喚起嗟齎志。百世承風俎豆揭。且有傳名相業列。他如收錄隱淪例。庶幾評訂於斯可。然後稱停罔或戾。</text>
<title>次放翁題道士壁韻</title>,<text>酷嗜遺經敢侮殘。燒香惟有設醮壇。根塵淨洗眞詮在。熏臭都消白業寒。玉液肯多延歷術。金宮要獻壽民丹。祇今緬想非吾道。好取先師肅正冠。</text>
<title>月至</title>,<text>凍雪乾倪滿。潛䨓地底微。靜觀消長理。進退可知幾。</text>
<title>廣心亭贈李 鳳徵○其先乃安李大村同居云</title>,<text>苦滯他鄕客思紛。南遊何幸始逢君。淸江曉景依依畫。瘦壑秋聲淅淅聞。舊誼提撕曾共閈。新知歡洽更論文。此行邂逅天應借。聯榻都濃臭味醺。</text>
<title>望先壠</title>,<text>幽竁衣冠閟。荒丘歲月多。古人猶望慕。今我獨咨嗟。履地悽霜露。竆天怨蓼莪。朝曛長對越。溫凊問如何。</text>
<title>寄三從弟商老</title>,<text>山家少人事。閒暇了無侵。林晩棲禽語。天低遠峀陰。蒲團隨冷契。薜逕寂跫音。誰送王弘酒。解敎元亮斟。</text>
<title>日至</title>,<text>野外陰威閉。地中陽德微。復義人誰會。聖稱顔氏幾。</text>
<title>自廣灘到禮林阻雨</title>,<text>十里垂鞭信馬蹄。舟橫渡口日沉西。歲功麥壠黃如簇。暮色烟林綠正低。客馬淹程愁聽雨。主人催爨起眠妻。朝來好把流霞酌。幽興還疑步月溪。</text>
<title>啓蒙</title>,<text>皇羲始畫卦。神識自天啓。於穆文王世。演易元聖繼。尼父贊十翼。燦然明義例。邵程生何晩。竗旨能獨契。紫陽更發揮。中天如日揭。剖析猶毫釐。指陳亦根柢。明牕一部書。萬古開蒙蔽。</text>
<title>踰月峴見山花盛開</title>,<text>人由平日路。花發昔年枝。滿酌流霞酒。何辭倒接䍦。</text>
<title>望哭景廟新陵</title>,<text>哭望楓宸遠。橋山劒舃迷。重瞳無限痛。應結曉雲低。</text>
<title>次惠仲幽居吟</title>,<text>屋上靑山山下泉。岸花渚柳一窊前。政宜薖軸幽閒意。贏得菟裘偃息年。風月本來非俗物。雲林眞是有仙緣。卜隣始遂從遊好。願託襟期和短篇。</text>
<title>松</title>,<text>當牕偃蹇容。含翠灑淸風。君看歲寒後。心期物我同。次韻 再從弟性仲 命天松在庭之畔。亭亭送晩風。愛而頻手撫。襟韻一般同。</text>
<title>梅</title>,<text>久挹墻春悴。今沾庭雨培。江南花樹簇。幽獨恐添猜。次韻 性仲西湖人去後。兄又此栽培。淸趣元相管。誰敎物我猜。</text>
<title>重九會席</title>,<text>重陽佳節役車休。里巷相携辦勝遊。白髮紅顔分坐次。江珍野味迭帣鞲。可當杜子登高飮。何似龍山落帽秋。笑簸風雲漓醉墨。知君豪思傲滄洲。</text>
<title>重九下浣。更會書堂。</title>,<text>爾來都欠病懷寬。纔會重陽更做歡。泛灧花香宜壽斝。聯翩談笑盡儒冠。霜添樹色紅粧暎。雨過巖厓玉溜寒。吾輩暮年眞勝事。追遊休把漫浪看。次韻 朴師道病中覊抱向誰寬。偶得浮生一日歡。行酌無廵忘爾汝。尋眞有約並襟冠。吟邊露菊當秋晩。洞裏霜楓近歲寒。陶山杜谷曾留句。吾輩今來拭目看。次韻 申光潤經年始把社盃寬。今夕如何不盡歡。節過重陽羞落帽。才踈聖代負彈冠。吟來也覺詩篇拙。飮去方知酒味寒。吾輩此遊誰得似。風流要向古人看。次韻 都惠仲終南自是碩人寬。携得朋儔強作歡。何羨山頭風落帽。不辭花下醉攲冠。芝蘭郁郁悲秋暮。松栢靑靑識歲寒。安得古今團會迹。長輸圖畫遣人看。</text>
<title>謹次月淵琴書子韻</title>,<text>投笏居閒樂自寬。峀雲棲鳥靜相看。祇今未了滄浪趣。臺上淸風竹一竿。</text>
<title>登南樓</title>,<text>晩上高樓日欲低。芳菲景物後前迷。雲烟淡蕩連天色。原野蒼茫接海堤。剪水歸舟搖櫓語。慣人飛鳥傍簷啼。元來形勝齊黃鶴。崔子奚專傑句題。</text>
<title>遊瑜伽寺題名酬唱 三首○幷序</title>,<text>上之十五年己未九月重陽後七日。陪龍溪宋丈將訪晩省子郭君于龍淵精舍。先過禮淵。謁存齋忘憂堂兩先生祠。旣又轉向率禮。歷叩存齋一門三綱㫌閭若諸孝烈表揭煇煌之蹟。又得携龜隱郭公及鎭若僉君。翌日與道東主人郭聖瑞。徑赴道院。祇謁寒暄堂及寒岡先生廟。繼以焚香于四贒 處士郭公承華，參奉元公槩，洛川裵公紳，禮村郭公𧺝。 別祠。仍向龍淵洞。至近坡則龜隱與鎭若甫先已見待。因聯屐而抵淵洞前溪。石上乍憇。主人有頃自溪社來迓。敍阻後俱詣于所築新塾。澗流巖瀑眞別境。高士之所藏修地也。旣覽觀魚淵玩瀑臺等諸勝處。入堂中復點閱其工夫所得。明日約遊于瑜伽寺。坐間諸人亦有願從者。乙酉携諸勝曳筇而上。到北澗盤石。時姜鳳鳴，蔡夢翼甫携一壺酒以餉。其情味與勝境相遭。覺一佳致。途中主人命童子以卽事構吟。少選入沙門騁遠眸。林壑秋深。錦繡方濃。最是第一幽賞也。成君潤汝與龍溪有前約。日之夕。追到會所。其意尤可尙已。列坐盤松下。石上之松也。枝蟠榦曲。蔭覆四十餘步。其地盖容數車輪。酒盃相屬之餘。仍入憇禪房。挑燈欵討。暮年麗澤之益。白首聯翩之樂。實浮世一勝事也。又値此淸絶之境。亦不易得也。烏可無一言。致風光寂寥哉。主翁先唱有韻語。余忘拙和之。龍溪龜隱及諸友次第賡吟。吟已遂請題名。冠童凡十四人 又屬不佞敍其事。乃不敢辭。述其梗槩。兼附前昔欽尙先贒之忱。以備日後參考之資云。洞壑曾開築。衡門絶駟車。商顔疑皓隱。栗里宛陶居。學力聞觀獵。工夫契疾書。從容規砭意。相勖盍簪餘。路入仙區逈。提携共住車。秋濃錦樹葉。僧臥白雲居。對酒開襟穩。撚髭得句書。平生遊賞願。今日借三餘。聯翩來叩水雲扉。永夕提撕儘我師。三秀芝香看艶艶。五更鐘響聽微微。應知琵瑟山中會。遙入終南夢裏依。臨別贈言須佩服。暮年交誼兩相宜。</text>
<title>詠桃</title>,<text>誰說桃源遠。桃源在眼前。烟塘爛熳景。只欠一漁船。</text>
<title>上巳日。步唐人曲水韻。仍追想松溪。</title>,<text>乘興三松塢。遊眺舊林園。雲烟疑曲水。風味想琴罇。仙李春正好。韶華至今存。佇立追舒嘯。至樂在丘樊。路脉尋前轍。溪流問眞源。自宜珠藏櫝。何用鶴上軒。高風聳鄕里。遺馥播蘭蓀。爭趨慕羶蟻。易逸有心猿。應知一寸膠。不渾千丈翻。移晷感吟罷。澗鳥鳴相喧。</text>
<title>雪竹</title>,<text>早起挑燈坐。披卷課講讀。問童此何時。四遠雲猶黑。朝來日翳暉。飊風凄以肅。我欲舒幽憂。誰送瓮頭醁。俄頃雪花驕。滿我園池白。縱橫勢愈豪。最愛寒塘竹。如使孟生遇。奇葩吐驚俗。但恨惠好阻。未共淸賞足。獨伴歲寒操。蘄和白雪曲。</text>
<title>至夜聽角</title>,<text>霏靄園塘景色凄。松風吹溜落簷低。耳境卻添心境冷。角聲來自鳳山西。</text>
<title>讀心經後論感吟</title>,<text>茂草西京正路微。陰雲往往抗陽輝。程蘓並世分門戶。朱陸當時各是非。儒本異禪寧契悟。薰難雜臭豈同歸。退陶千載重疏剔。猶幸斯文賴發揮。</text>
<title>題西厓精忠錄後</title>,<text>稽古靖康二帝狩。皇皇國步窘艱虞。天時人事劇悽愴。雪涕山河誰鼓枹。當時將相有砥柱。綱屹風裁澤執殳。加額僅見成頭緖。發背連請勤三呼。蕩陰壯士百夫特。忠義堂堂膽力麁。尺劒勇擬天柱擎。片心長誓日輪扶。兵威所向奮風䨓。虜魂盡褫遺民甦。燕山南有破竹勢。恢復形成八九圖。夫何長腳爲賊間。終始和字餌宋愚。金牌十二郾城下。痛哭班師神鬼嘑。讒鋒竟誣莫須有。大志都拋身命輸。平生四字背上涅。何有掃蕩淸寰區。彼哉光堯獨何心。不念嘗膽越王句。來救父母北來札。可忍心痛忘須臾。甘心黃屋享尊榮。薄物細故覷漠俘。初誤汪黃眩國是。後惑秦檜媚賊奴。鑾輿未復廟社墟。壞汝長城堪長吁。宇宙棟樑惟忠孝。斯道元無古今殊。民彝天性父子倫。愧爾反不如匹夫。春秋鈇鉞討罪筆。已正參軍旣骨誅。千秋圖畫戰陣迹。颯爽英采瞻眉鬚。精忠錄跋奉命題。庶幾丹扆軫良謨。</text>
<title>謹次退老過淸平山感懷韻 李學士資玄。高麗名臣。棄官隱此山。</title>,<text>卓犖風流一世傾。秖今溪壑尙餘淸。鴻冥物表嚴公隱。蟬蛻寰中鄭子耕。有分菟裘眞箇樂。無心軒冕等閑榮。重嘆舊史留瑕玷。直筆昭伸洗白珩。</text>
<title>續李白沙偶吟</title>,<text>惺惺軆段本虛靈。肯捨神郛走窅冥。惟有夾輪敬與義。且須交翼一而精。鳴鑾可使馳驅範。堅壁能令節制聽。叔季歸來蕪路徑。停輈誰與問津亭。</text>
<title>謹次䨓澤亭韻 四首</title>,<text>名區取義澤藏雷。謾掩柴扉也不開。雲影徘徊元一鑑。瀾流浩活幾千堆。百年糚點猶鴻雪。半壁相羊宛釣臺。怊悵西林虛蕙帳。晩生那得燕申陪。積水渟泓特地淸。霽來光景與天平。棲遲衡泌樂飢意。風詠沂雩舍瑟情。澗徑久荒茅易塞。野燒無盡草還生。鑱巖修躅惟門下。永賁斯文百世聲。背山茅屋又臨流。常棣聯芳正好遊。莫是金星墜白石。疑聽虞殿奏鳴球。考槃從古寬猶樂。貞吉如今事更幽。二老芳蹤憑欲問。低徊無語獨飛鷗。峯高谷邃勢回環。葛以爲川玉作灣。句漏怳疑佳境轉。洛南重泝大源還。冲襟風月哢吟外。竗契鳶魚俯仰間。也識冥棲肥遯義。能令遺躅重於山。</text>
<title>贈華岳山人李夢良 相楫</title>,<text>短褐緇巾固守竆。如何造物惱詩翁。安陵門戶金椎手。華岳雲臺瘦鶴容。已道濟川舟用楫。更聞蒐野卜非熊。身名遲速元因數。會待鵬摶六月中。</text>
<title>追和岳武穆滿江紅古意 滿江紅</title>,<text>男子堂堂好身手。盖生不偶奮八尺。家邦板蕩。健兒勁弩。百戰關河勢出沒。乾坤震盪騰風雨。獨涅其背上字。煌煌精忠露。嘻靑衣俱北狩。慨黃屋飄南寓。臣當思萬死。𨇗完顔部。旋軫鑾輿指日計。寧知金牌班師誤惜忙。壯圖拋擲。鷺𪆁呼想餘怒。</text>
<title>春思 錦堂春</title>,<text>屋角禽聲滿噪。墻頭日色移陰。而來委巷無佳况。塊坐倦哦吟。花柳洛川節晩。鋤犂栗里春深。倚牕欲奏千年響。安得抱瑤琴。</text>
<title>春景 憶王孫</title>,<text>翛翛䕺竹帶輕陰。池上無人蚤盍簪。細雨濛濛春事深。憶君苦竚待。花朝共賞心。</text>
<title>桃花 望江南</title>,<text>桃花雨昨夜又今朝。聯萼霞蒸春似醉。聞香翅舞蝶偏驕。宜詠風人謠。</text>
<title>魚躍 浣溪沙</title>,<text>詠物曾聞旱麓歌。盆池意趣更無加。媚春花柳於吾何。得意藻間迎暖日。無心雨裏躍淸波。天機活潑爾魚多。</text>
<title>晩春 踏莎行</title>,<text>溪柳陰濃。山花霰亂。一年春信定誰管。連天雨氣助凄寒。小塘賸得新波漫。懷思嘐嘐。索居寥寥。和風瑞日眞難瞷。服成欲伴沂雩人。同遊爛熳詠而玩。</text>
<title>雨市 擣練子</title>,<text>市擾擾雨滂滂。人去人來濕滿裳。祇爲徵租民力剜。天門誰籲燭明光。</text>
<title>自遣 柳梢靑</title>,<text>松塢荊扉。慕濂舊址。樹密苔稀。荷葉靑浮。梅花香歇。春色將歸。北牕頹臥忘機。掉頭處。人間是非。勝日偸閑。芒鞋隨侶。川上芳菲。</text>
<title>塒雞 長相思</title>,<text>日向西。雞上梯。庭畔懸窠簾半低。雙雛落母啼。一超躋。一逋携。求放幾年勤畜養。自今可安棲。</text>
<title>畫梅 减字木蘭花</title>,<text>溪藤空地。寂歷瓌奇三兩蘂。半笑無言。月下疎柯含冷魂。幽情自爽。早起不妨消息訪。何似庭梅。迓得靑陽子結枚。</text>
<title>白髮 女冠子</title>,<text>無卑無貴。公道世間。有爾歲如環。飄絮黏鬚上。秋霜滿鬢端。元戎携鏡泣。壯士撫劒嘆。濩落今猶古。意曼曼。</text>
<title>寓興 採桑子</title>,<text>請君莫問溪頭柳。鋪氈織縷。織縷鋪氈。糝逕嫋風籠細烟。請君愛看塢頭竹。中通外直。外直中通。多少詩人美衛風。</text>
<title>寫懷 靑玉案</title>,<text>靑編正擬尋糟粕。箇中有何可樂。玩愒年來成濩落。淸泉飮罷。誰知咬菜滋味於吾足。寥寂竆巷輪蹄迹。或夢魂醒時懷猶愕。松韻泠泠虛牕白。庶殫駑鈍。長途鞭策。莫學冉求畫。</text>
<title>憶李君休仲 酷相思</title>,<text>川水東流淸且瀏。相思處幾回首耐。黯然離懷亦孔疚。子欲過吾難副。我欲從君難副。閱月風亭望月友。醇味更誰有問。栢谷雲烟正爛否。宿債淸明贏負。新債淸和毋負。</text>
<title>送春 臨江仙</title>,<text>虹影駕橋天暮。鳩鳴拂羽霖晴。絪縕和氣囿羣生。尋芳皆畫景。解惜幾詩英。二十番風春老。三千丈髮秋生。靑陽遞序讓朱明。何當從事喚。盡日破愁城。</text>
<title>廣灘漕運 菩薩蠻</title>,<text>送春兼載米俱去。東風掛帆銀波渚。負戴溢輸租。津頭連舳艫。檣烏挾五兩。直指三江上。菩薩我王心。東方沛澤霪。</text>
<title>栗島 玉樓春</title>,<text>瓊沙茂樹古城畔。肥綠殘紅惱節換。樓臨縹緲天低隅。舟泛空明鏡拭面。江南人說仙洲勝。洛北名垂地誌撰。願隨牢落好風襟。續尾一效黃鳥囀。</text>
<title>牧丹 憶秦娥</title>,<text>天時協土階。三月花玉立。馨香其治衆芳皆襲。翠幃笑殺金衣集。紅房延攬野蛾入。野蛾入韶華。穠艶任渠收拾。</text>
<title>鷰 阮郞歸</title>,<text>翩飛紫鷰趁春陽。雙雙頡復頏。來從何處去何鄕。雲天掠杳茫。能記得舊巢房。銜泥繞屋樑。慣人似訴語低昂。最憐朝日颺。</text>
<title>寓言 點絳唇</title>,<text>意緖闌珊。獨松亭下殘山露。相親曛暮。惟照靑燈炷。卻思馭風。汗漫遊玄圃。歸來乎。返航撑艫。泝流尋天柱。</text>
<title>野望 生査子</title>,<text>杖出郊原蕪。晝永烟霏斂。川勢練平鋪。樹色翠濃染。物含時雨榮。民擬年豐驗。惟有麥農遲。一日三秋覘。</text>
<title>池塘 蝶戀花</title>,<text>貯得漣漪雨霽沼。一局碁盤散落寒星照半畝。波光竹影掃。殘山阧起控孤島。魚躍雲飛境趣妙。想像古人會得源頭了。菡萏晩來花更好。香風吹擁松牕老。</text>
<title>雨夜 鷓鴣天</title>,<text>天氣稀暘雨不晴。偏憎宵月遶星行。斜穿竹牖輕添潤。冷滴荷塘細作聲。披案牘對釭檠。此翁身世鬂空明。田家惟祝陰陽理。膏澤時調臥太平。</text>
<title>漁父 漁家傲</title>,<text>擊汰滄浪波渺瀰。水雲鄕裏短簑披。明月鉤頭香餌細。無定止。白蘋紅蓼滿汀沚。山雨濛濛孤棹倚。江上漁家鏡裏翠。萬事無心樂在此。誰得似澤中垂釣羊裘子。</text>
<title>白雪曲 三章</title>,<text>若有人在澗阿。佩明月被芰荷。餐白雪歌白雪。歲云暮吾誰適。詠白雪雪漫漫。明花萼皎霜紈。斡天機應水德。物付物玅不測。雪乎雪奚取雪。質其素色不涅。進以漸退以潔。君子以歌一闋。附和章 耳老皎皎白雪。白白其華。有美一人。其德孔嘉。旣琢旣切。如磋如磨。皎皎白雪。在山之陽。有斐君子。在天一方。溫其如玉。歲暮仿徨。茁彼幽蘭。委于深山。碩人君子。止于巖間。止于巖間。永矢無干。</text>
<title>輓鄭涵溪 碩達</title>,<text>挺出名家後。藏修慕古賢。山齋端拱夜。溪柳玩遊天。昔我門墻仰。多公操履堅。乾文驚晦彩。斯義更誰硏。</text>
<title>輓權退菴汝行 重道○二首</title>,<text>先生至敎在陶鎔。天誘吾君早得從。幾挹餘瀾窺學海。久薰和氣坐春風。龍門幸托良朋契。巖穴翻驚善士空。怊悵斯文寃未雪。裂裳誰與籲宸聦。識君遊學日。襟佩幸成行。好意追鵝寺。悲懷會錦陽。嶺樓春寂歷。江月夢翺翔。篋裏留餘誨。披來淚滿裳。</text>
<title>輓權屛谷 榘</title>,<text>地稱鄒魯盛。人有鳳鸞翔。旨訣千年的。源流一脉長。鯉庭詩禮敎。鱣室切磋方。坐靜儼如塑。工深硬着梁。嘐嘐慕洛建。矻矻誦虞唐。探賾恒忘食。抽籤獨炷香。分甘蔬水樂。神契鴻濛鄕。不愧獨行影。有孚君子光。蒼皇戒暮夜。凜烈志秋霜。白日孤衷照。靑天沛澤滂。年高德益卲。處約芬猶揚。不憗天何奪。長辭世共傷。東岡虛蕙帳。南國折脩樑。吾黨嗟寥落。斯文奈墜荒。受知曾托契。茹痛暗沾眶。料理血封日。摳趍襟佩行。傷時激忼慨。取友必端良。聚散何常有。交懽未遽央。光陰累穀燧。床席轉膏肓。老宿沉南極。朱旗揭北邙。此生迷擿埴。何處廁鳴鏘。餘韻誰收拾。瑤琴慟已亡。</text>
<title>輓權江左一甫 萬</title>,<text>河嶽之精邦國楨。天鍾豪俊屬休明。冲翁握笏朝綱肅。雪老垂紳士氣亨。有子寧馨鸞鵠峙。阿咸風采隼鷹橫。文章演肆驚流輩。襟量恢弘伏老生。金榜重登鳴亢藝。楓宸邇御發先聲。靑袍佇看通三省。烏帽寧知典一城。媿我慵踈無所肖。賴君傾倒勖斯征。排雲慷慨緘章血。出郭遅徊望闕情。秋晩江樓靑眼拭。日斜山社白駒鳴。神交幾惱經年別。仙馭翻驚與歲行。從此壇塲無赤幟。有誰雲鳥擅奇兵。梁州豈是人間曲。水調應爲天上評。禹穴窺臨輸意匠。鯨波呑吐尙神晶。肯夸蔡老千言著。無媿崔侯八馬銘。會見遺編伯靜託。留餘奇字子雲瞠。平生麗澤違三益。泣望輀車戒月正。</text>
<title>輓箎叟鄭丈 葵陽○二首</title>,<text>文運千年嶺以東。溪塤仝德又箎翁。闡明經旨人爭仰。扶起儒風士有宗。櫝玉可需廊廟具。詞林翻惜棟樑空。斯民準的天連椓。非慟爲私卽爲公。藍輿昔日奉周旋。泥塑儼臨襟佩前。蕭寺曉鍾聞旨訣。花潭晴月和瓊聯。摳衣自幸多親炙。易簀翻驚返宿緣。從此山林皆寂寞。斯文餘痛又今年。</text>
<title>輓申梅竹堂 東顯</title>,<text>百行皆原孝。平生祗秉彝。堪爲鄕模範。寧媿老儒師。處巷心無悶。鞱光世莫知。吁嗟天不憗。使我涕漣洏。</text>
<title>輓金景玉 道集</title>,<text>千古心交自有神。少年髦俊得斯人。時闌蓮社同聞馥。臘到梅窓共詠春。已看金晶鍾華岳。忽驚鯨馭上靑旻。可憐薤露琴湖路。應使先靈釀涕新。</text>
<title>輓金汝玉 潤</title>,<text>相逢疇昔喜仍悲。川老門庭有孰持。整頓遺編君着力。提携舊誼我忘疲。誰知完璧緘辭日。遽是含珠卧寢時。堪悵素交渾緬邈。昔年餘淚更漣洏。</text>
<title>輓鄭士由 道陽</title>,<text>詩禮名家續舊氊。向來何幸忝賓筵。交情幾挹芝蘭臭。雅引還停山水絃。烏哺未終悲短景。春輝隨謝恨同年。高門樑棟皆摧折。又見諸生哭鄭玄。</text>
<title>輓金重甫 聖集</title>,<text>持心溫厚守躬堅。歷數儕流莫或先。交誼已輸頻促席。生年猶幸較隨肩。寧知春日朋簪會。忽入雲霄鶴馭翩。賴有蘭芽方茁好。克家猶可繼靑氊。</text>
<title>輓李弘齋 杺○二首</title>,<text>詩禮安陵盛。連枝幷茁園。家聲衣鉢在。世事雨雲翻。處巷須瓢飮。傷時掩蓽門。至今多士誦。南紀九峯存。小子生何幸。龍門揖婉容。聯翩趍鴈序。薰炙坐春風。敢忝貽謨義。能傳幹蠱功。公今隨錦叟。悵望泣途竆。</text>
<title>輓李後溪 栐</title>,<text>欲寫哀詞意惘然。爲搜遺簡涕先漣。宗門旨訣眞磨切。學海源流得泝沿。叙碣已悲當去歲。啓衾那料又今年。爾來殄瘁東儒痛。墜却斯文綫縷傳。</text>
<title>輓金伊湖 世鏞</title>,<text>夤緣交有分。幷世幸同趍。絳帳巾襟列。花溪杖屨扶。彼天胡厄運。吾道便榛蕪。舊篋留瓊韻。摩挲涕自濡。</text>
<title>輓金谷川 尙鼎</title>,<text>逢迎昔在晉陽舘。共醉春風滿座薰。自幸依歸容有地。敢煩麗澤許窺藩。忘年氣味蘭同契。聯袂翺翔鴈作羣。天遣風雷虛丈席。人言學海涸淵源。心喪巾絰獨追古。會葬門生各異文。爲抆鱣堂當日淚。遠追鵝寺舊時轅。明窓殘燭論文細。靑眼離筵贈語勤。寥落舊遊渾過夢。團圓諸友盡荒原。山南士氣再封䟽。泉下師寃蘄籲君。血悃誰知携白髮。輿情從見阻重閽。瞻天漠漠悲竆道。度嶺遅遅愧擧幡。尙幸桑楡安所履。好從泉石矢無諼。應知造物曾多秘。留與高人晩擷芬。一疾匡床須藥物。三秋匹馬訪衡門。淸羸可耐疲神力。慰勉仍開強笑言。倐忽存亡鷄入夢。杳冥風彩鶴歸雲。松關謾鎖寒山色。梅塢空留霽月痕。征邁前途無復策。峨洋舊曲有誰聞。倘能玉胤靡隳業。會見芳名不朽存。聊洩平生無限思。臨風誄罷歎芝焚。</text>
<title>輓孫持平 德升</title>,<text>東京雄筆掃名流。妙歲天拜玉旒。海上身歸投象笏。臺端路隔贊鴻猷。衝霄劒氣龍盤夜。滿陸秋聲雪暎頭。從此吾南耆舊盡。不堪怊悵望松楸。</text>
<title>輓李顧齋 槾</title>,<text>宗師闡大藩。英俊踵名門。繼世詩書習。傳家衣鉢存。潛心探理窟。牢脚卧丘樊。吾道今寥落。儒林孰牖昏。</text>
<title>輓柳都事 鳳鳴○二首</title>,<text>明時何事路還踦。當日郊圻一病遅。旅舘魂招啼少婦。故山輀返泣孤兒。高才每擬詞垣選。薄宦寧知斗米欺。怊悵松梧江上壠。荊花憔悴帶秋愁。流水爲誰奏。神交失我君。驅車漢陽月。歸櫬嶺南雲。梅閣留餘馥。鵷班惜舊羣。題詞還有慰。寶樹尙傳芬。</text>
<title>輓孤山朴表叔 心休○二首</title>,<text>傳世箕裘有舊風。逍遙翁去復吾公。可憐寥落孤山墅。留得寒梅雪裏叢。曾向華山哭柳車。凄風零露灑玄廬。悠悠七十年間事。歸祔先丘一畒餘。</text>
<title>輓曺德父 錫基○二首</title>,<text>汾晉文星照。千秋道在南。徵君遺舊躅。葛老繫歸驂。袵斂高風仰。心專妙訣參。吾儕嗟不幸。誰復百斤擔。懿質無雕餙。春風始見君。龍門叨末契。蘭室襲餘薰。千里江南夢。幾年方丈雲。摧樑前日淚。恨未灑新墳。</text>
<title>輓金部將 以堅</title>,<text>連世同趨分義全。興言平素涕先漣。寬和正自淳風得。低仰羞他俗態牽。虎躍天衢時竟屈。龍蟠草澤命還邅。庭前式糓存詩禮。餘慶將看裕後賢。</text>
<title>輓孫 好謙</title>,<text>旅櫬纔還母子隨。秋風雙旐故山眉。泉臺定有陪遊樂。人世無竆永感悲。忠厚素心眞長者。淳溫古態卽吾師。追思杖屨提撕日。倍使餘生涕泗垂。</text>
<title>輓辛 景參</title>,<text>家世振振族望優。鷲城無讓舊江州。異鄕遊夢三年別。同派深情半日酬。會待風鵬終擊海。寧知玉樹遽先秋。遙憐曉月巴山路。鴈叫烏啼雜薤謳。</text>
<title>輓成 汝封</title>,<text>翩翩丹旐向泉關。存沒傷心一夢間。從古善人生遠洞。至今名派冠昌山。養眞林巷身要逸。守分衡門志自閒。留得蘭芽庭下茁。竚看天意未終慳。</text>
<title>輓姊兄李得平 克培</title>,<text>尻輪冥漠上晨雲。哭姊餘悲又哭君。三紀交情醇共飮。兩家姻義臭相薰。山阿幸趁春敲墅。塘草旋驚鴈叫羣。惆悵舊遊空一夢。盍簪誰復劇談聞。</text>
<title>輓曺林玉 夏琳</title>,<text>欲說吾公事。先敎涕滿牋。姿醇無俗氣。操確任天然。戚誼從今密。交情講舊全。高堂前夜酌。嗟負此生緣。</text>
<title>輓呂仲平 寅賓</title>,<text>肝膽相輸識面初。忽聞長逝痛何如。身居耆洞年還短。家乏籝金訓有餘。忍說隻鸞啼曉鏡。不堪頹日倚寒閭。平生牢落題橋志。虛負中郞騁駟車。</text>
<title>輓李伯仁 宜恒</title>,<text>寂寞山南僦屋荒。憶君存沒涕先滂。持心孝友承前緖。律己淸眞學古方。扶杖連年含㤪淚。離家何日慰哀腸。也應風雨沉冥夜。精魄徊徨抱幼郞。</text>
<title>輓孫進士 碩寬</title>,<text>儒雅吾鄕屈指先。眞巖泉石卽靑氊。少來藝苑恢遊刃。老去竆途任聽天。襟佩競趍羶有慕。江山隨遇唾成篇。聲翁舊緖嗟誰託。毋忝家聲在後賢。</text>
<title>輓黃伯源 孝昌○二首</title>,<text>零替吾儕運。年年誄友文。功深驅十駕。志銳格三軍。南國爭推範。東崗獨守芬。秪留牖下恨。愁殺武陵雲。洛涯古多士。英秀又夫公。文雅追周老。風流挹澗翁。方看纕佩媚。遽惜山林空。荐哭良朋逝。長吁奈彼穹。</text>
<title>輓張克壽 錫老</title>,<text>嶺外門闌舊。文風擅玉山。天寒憐驥蟄。歲暮惜螭蟠。親誼連家重。交情倒屣歡。典刑何處覔。梧竹見停鸞。</text>
<title>輓都定甫 啓中</title>,<text>早脫童心學老成。同遊文苑勖斯征。金蘭契誼生辛壬。瓜葛親情託弟兄。白首遅年書信少。靑燈中夜夢魂驚。重嘆邂逅衡門約。寫入琴江咽咽鳴。</text>
<title>輓朴進士 龍相</title>,<text>奕世風猷遠。傳家詩禮存。高才鳴海國。雅望擅詞園。托契曾歆馥。擧幡共叫閽。吾儕嗟不幸。誰復衛師門。</text>
<title>輓曺屛厓 善長</title>,<text>儒林模楷士爭傳。昨夢屛厓雪月懸。丘壑養眞安素分。詩書硏義付殘年。家風有自芝翁緖。文行能追鶴老賢。會哭龍門成往事。嗚呼吾道奈蒼天。</text>
<title>輓成進士 龜世</title>,<text>錦繡爲腸玉鍊精。詞林根柢泮宮英。塤箎迭唱家聲蔚。俎豆齊崇世德馨。爭擬鱣堂升一老。忍看龍社泣諸生。有情欵欵違匍匐。靈駕應須待巨卿。</text>
<title>輓黃龍岡用五 壽一</title>,<text>天東文再振。錦里英才集。公時負笈從。鱣堂一以揖。橫經饜所聞。了然尋階級。口耳非吾學。義理眞可悅。時於襟佩右。剖析無碍窒。縱橫古家禮。得力愈親切。頻蒙丈席許。一座咸竪髮。高資豈易得。庶乎傳旨訣。皇天喪斯文。緇帷曉不闢。相揖子貢哭。錦水鳴㶁㶁。當時郊外別。追憶宛如昨。驅駕指百里。直往而鞭辟。夫人尙典刑。吾黨氣不索。中間仍變故。衰暮痛何極。浮湛一幅書。迢遞千林隔。有時凝水夢。遙掛龍崗月。南國哀音晩。東臯爽氣歇。平生託契誼。慟哭違存沒。未漬墳前綿。尙阻南紀楫。吾嶺何衰運。法門悲稠疊。風儀日以遠。歲時又周匝。倀倀益無聊。墜緖有誰接。惟幸螟兒在。竚見繩家業。千里珍重意。慇懃寄素幅。蕪詞寫情曲。北望淚相續。</text>
<title>輓辛茅潭 性中</title>,<text>舊家名閥典刑存。愛子平生養德尊。契托金蘭通臭味。歌成春雪協箎塤。芳芬滄洛沿洄處。風詠淵原杖屨痕。怊悵暮途知己少。有誰磋切牖余昏。</text>
<title>輓李彥陽 台望</title>,<text>聞說魁姿挺出羣。當時輿望獨推君。安陵鴻祚綿留慶。提學流風尙播芬。早擬干城爲屛翰。晩投簪紱任耕耘。若論伸縮平生業。汾晉千秋有水雲。</text>
<title>輓孫星隱 碩佐</title>,<text>派接月城胄。禀全華岳精。襟懷雲夢富。姿標氷霜淸。健筆風雷撲。雄詞造化生。槐圍騁亢藝。蓮榜擢高名。久刷雲鵬翮。將期臯鶴鳴。桑楡遒歲月。丘壑保幽貞。耕釣隨吾分。軒裳絶外榮。庭移栗里菊。堂扁嚴光星。粤我面墻壁。趍隅自妙齡。王廬承誨掖。謝墅奉琴評。仰止若山斗。庶幾式典型。皇天胡不憗。寶樹遽凋零。未試屠龍手。空題司馬旌。鴒原悲悼疚。風木痛懷縈。祖道靈輀駕。泉臺脩夜冥。悽悽隣笛響。咽咽寒潭聲。再拜題哀誄。潸潸淚滿纓。</text>
<title>輓辛實夫 景夏</title>,<text>汾舍云亡長者人。尻輪冥漠杳蒼旻。家聲奕奕簪纓舊。華祝津津福履新。禀質眞淳須素分。操躳恬靜謝囂塵。重歆末路輕財義。能使仁風播四隣。</text>
<title>輓朴 世墉</title>,<text>仙鶴飄颻暎半空。凝川雅望數吾公。純誠不媿天爲戴。素履還敎路轉竆。西墅風流魚變後。南山泉石豹藏中。交親累世綢繆義。寫入餘生哭送終。</text>
<title>輓孫儉巖 佺</title>,<text>天敎宿德賁儒林。溫粹其資金玉音。契晩琴湖畸老託。名曾南岳大爺欽。蓬蒿幸襲芝蘭臭。杖屨叨隨嶺海陰。堪痛吾南先輩盡。暮雲千里託孤吟。</text>
<title>輓呂大翊</title>,<text>血泣楞泉日。三霜繞墓誠。純心能子職。至性自天生。踐履功猶在。提撕敎可行。斯人今也沒。衰俗孰扶傾。</text>
<title>輓鄭無齋 時贊</title>,<text>有斐烏川老。襟期炯自如。家風元孝友。世業卽詩書。元亮吟無事。堯夫樂有餘。千秋紫陽洞。空鎖白雲廬。</text>
<title>輓河聖載 垕徵</title>,<text>同氣相求古又今。白頭傾盖晩知心。湖亭得月頻交觶。玉洞挑燈更盍簪。江渭幾添雲樹思。山川重隔羽鱗音。謾題征邁平生好。寄與泉臺厚夜深。</text>
<title>輓河狂隱 碩徵</title>,<text>漫浪豪士脫塵鞿。歷覽風流往轍希。鞋杖五臺楓岳遍。襟懷七澤洞庭圍。年來契誼醇醪醉。夢裏容顔落月依。最是旅魂愁思苦。子䂓啼送不如歸。</text>
<title>輓任石村 之重</title>,<text>仙鄕遙望未曾攀。聞說爐頭尙鍊丹。江海一生無外累。菟裘半壑有餘閒。齊丘壽考寧專美。萊子斑斕亦足歡。最是穎川歸息願。故山猶得祔衣冠。</text>
<title>輓李鰲山 景濂</title>,<text>昔我丙戌冬。同公哭龍門。歸駕過立巖。共上日躋軒。一味飽芬芳。頓令鄙吝忘。聚散何忽忽。路岐南北長。</text>
<title>輓朴季素 增絅</title>,<text>多君風致自天然。半世畦園占得專。架上圖書閒活計。簷前花月浪吟編。向來已失資攻玉。此日難堪泣斷絃。五十流年眞夢幻。佇看餘馥四蘭傳。</text>
<title>輓洪 錫祉</title>,<text>公是豐山之後人。居於新野耕新野。歲寒衡門莫我知。縮頸抱書林泉下。維時學者信從之。指引不勞開昏夜。繄吾世誼儘匪夷。曾託阿季煩揮灑。三秋蘿月鹿門裏。淡淡冠佩頻相迓。怊悵祗今仙馭邈。不堪回首淚如瀉。</text>
<title>輓曺士俊 漢八</title>,<text>三世交情又一庚。平生何况共零丁。枯魚含索悲誰訴。寒鴈叫雲淚自橫。會向春風敲逆旅。忽驚脩翮鎩滄溟。存亡最是難竆痛。無子靑孀失弟兄。</text>
<title>輓朴得初 世矩</title>,<text>交情連世兩相淡。樽酒逢迎半劇談。自謂蘭亭追結稧。誰知萍劒謾藏凾。三春倐忽同歸儷。一室虛凉泣血男。堪歎暮途傾盖少。祗今那復上堂南。</text>
<title>師友諸韻[葛菴先生]</title>,<text>好箇安氏子。質美而未學。臨分何所贈。隨事要竆格。</text>
<title>師友諸韻[金命錫]</title>,<text>瓊潭芳草綠萋萋。匹馬明朝渡錦溪。春盡嶺梅書不到。客牕何處聽鸎啼。</text>
<title>師友諸韻[鄭萬陽]</title>,<text>堂堂丈夫身。首乾而履坤。仁義是我事。何妨開口論。心爲萬化本。斂之太極存。先民貴居敬。所以漑其根。顯微那二致。軆用皆一源。君能學古人。守約以制煩。橫行大道上。勿爲他歧昏。可笑此病物。學如梨棗呑。欲藉麗澤力。庶免黃流渾。殷勤寄勉語。此意更相敦。</text>
<title>師友諸韻[鄭葵陽]</title>,<text>歲暮離懷不足悲。此行毋速亦毋遲。想君到盡家鄕日。無限風光政自知。</text>
<title>師友諸韻[金進士沃萬]</title>,<text>末路無賢士。南州有此人。師門傳彀率。眉宇見淸醇。竹裏書帷靜。罇前雪月新。明朝相別去。良覿更何因。</text>
<title>師友諸韻[金鍾萬]</title>,<text>葛翁門下士。南州養閒人。客路初傾盖。交情若飮醇。珠淵塵不雜。丹室鏡重新。自恨歸期促。論襟更莫因。</text>
<title>師友諸韻 二首 [金尙鼎]</title>,<text>從古學者患。不惰則欲速。勿忘勿助訓。萬古眞要訣。勉矣共無斁。此語須準則。菊傍溪巖發。踈英倒水紅。箇中閒趣味。恨不國華同。</text>
<title>師友諸韻 二首 [呂以鳴]</title>,<text>好箇安夫子。童年脫俗襟。風聞畢院起。雪立葛庭尋。掘井工程久。期泉幾仞深。春天夜夜月。長照兩鄕心。晩卜東溪築。偏憐西日斜。誅茅智水畔。穿逕德山涯。荒屋饕風入。良田茂草多。男兒不朽業。牢落鬂邊華。</text>
<title>師友諸韻 幷敍 [鄭進士弘鎰]</title>,<text>辛亥之陽月闕團。余在道過松窩處士於郊居。時公適有疾。扶病而起。揖余而入于室。與之語娓娓。至日高舂。此生今日。便作春風和氣中人矣。及其告別也。公出眎僉君子寄來韻。要余一言以贈。盖不謂不佞外之文。有是勤也。然而詩豈易言哉。旣又曰僉君子所作。皆越女白也。見之氣猶索。伐之指必血。公曰毋而其靳。疇其能。余竊惟公之知我辱請我辱。請而不應。辱而辱矣。矧猶蟻之粒。不以鼇冠山易。蝸之苔。不以龍貝闕換。亦各言其志而已。鱗角之餘。何取焉。倘不以人詩。詩以觀之。吾知免夫。曠不依山奧不臯。見公茅構識公高。貞姿只愛三冬色。嫡派遙連九曲濤。函席豈曾辭雪立。浴沂時復作春遨。嶠南自古儒賢地。始覺吾君亦一豪。</text>
<title>師友諸韻[李宜龍]</title>,<text>蕭灑幽軒在澗臯。看他糚點識人高。小窩閑趣花皆句。半畝澄光鏡不濤。錦水淵源門下得。武岡泉石畫中遨。終南眞逸於今見。這箇男兒也是豪。</text>
<title>師友諸韻 七首 [李宜翰]</title>,<text>幾處幽棲鶴在臯。是窩遙望玉亭高。蓮思茂叔憐淸漾。松想康矦愛活濤。光景一春閒點撿。精神千古夢遊遨。元來吾黨留眞訣。良貴浮榮較孰豪。村藏數畝好亭臯。地借三間靜界高。木岳晴參花峀色。藕池春學錦川濤。百年師友渾成夢。一室詩書謾自遨。已得儒門傳守法。直須閑做出人豪。慕濂遺馥古塘臯。留屬賢孫地分高。數畝閑庄傳白賁。一家淸業落紅濤。應攀舊植追先意。豈撥餘華任浪遨。欲識愛蓮眞趣味。花中君子似人豪。最愛孤松覆水臯。能藏閑屋養人高。塵愁晝刷幽貞色。昏夢晨醒颯爽濤。千歲翠童盟晩節。四時蒼友助淸遨。浮榮莫詑凡枝秀。勁槩終爲百卉豪。松窩佳界似蘭臯。屋子風流亦許高。庭實理家餘物色。門關名路大波濤。裝排雖狹凡賓坐。間架能容樂友遨。須盡主翁糚點力。寬如天地在人豪。由來吾道在林臯。願向眞源着眼高。天理明時淸似水。人心起處險如濤。須將義命輸安養。要托竆通付嘯遨。看取古賢隨地樂。男兒到此是眞豪。大岳猶能起小臯。工夫極處漸成高。一原定在心塘水。萬變須看學海濤。屋子閑糚都謾興。主翁喚惺乃神遨。直從泰宇收功後。方信安窩有邵豪。</text>
<title>師友諸韻[閔友參]</title>,<text>爲山必是自陵臯。一簣將成九仞高。勉勵宜追蘧伯玉。淸狂寧學晉山濤。庭中雞犬忘搜索。架上琴書樂自遨。富不驕人貧不諂。男兒到此是䧺豪。</text>
<title>師友諸韻[金進士萬行]</title>,<text>愛子平生舒嘯臯。歲寒松菊節幷高。于茅結屋華非瓦。於水開塘活有濤。千古詩書竆玩賾。百年風月共遊遨。朅來吾道誰爲重。先數山南第一豪。</text>
<title>師友諸韻[朴胤宗]</title>,<text>前挹江干後倚臯。幽居淸趣晩來高。一株松挺竆冬雪。半畝塘涵活水濤。客醉醇醪忘鄙吝。朋從蘭室樂遊遨。收功不惰桑楡晩。冲曠襟懷老益豪。</text>
<title>師友諸韻[閔涵洙]</title>,<text>遯世幽人在小臯。考槃閒趣此間高。庭前半畝方塘水。局外千層宦海濤。擇術旨論諸子技。將身惟擬古賢遨。平生事業須黃卷。游刃恢時意轉豪。</text>
<title>師友諸韻[李相楫]</title>,<text>遊梁事業莫論臯。爭似松窩本色高。是處白雲籠水月。他人朱轂走風濤。箴銘左右常持敬。几杖琴書日以遨。歲暮知心惟五鬣。也從安樂識䧺豪。</text>
<title>師友諸韻 三首 [權慶命]</title>,<text>方塘水滿有荷花。最愛淸香冠衆花。涵在淤泥染不得。濂溪夫子善觀花。諸家饒舌解憐花。君子人知君子花。堪笑牟尼徒寂滅。秖將無着說蓮花。孔系生花孟剪花。聖賢猶別兩端花。主人卽物須竆格。我以非花以喩花。</text>
<title>師友諸韻[張儀伯]</title>,<text>遠賀高齋客。工夫力踐多。詩書長討得。心性任硏磨。魯國安貧憲。楊門立德羅。前川隨興處。分我月邊簑。</text>
<title>師友諸韻[宗弟極]</title>,<text>宗兄誠學莫能及。性理諸書意味推。言行鄕中多士服。姓名道內小兒知。淸新秀句驚人語。淡雅高標出世姿。邂逅卽今眞幸耳。一宵陪話似前期。</text>
<title>師友諸韻[孫進士碩寬]</title>,<text>南湖有一士。季世名節完。腰間明月佩。頭上切雲冠。讀書松陰下。卻笑桃李顔。我欲襲蘭薰。有時叩荊關。相逢卽携手。淸氣在眉端。邇來會面濶。峨洋空自彈。蓬蓽有豚犬。梧竹峙鵠鸞。願言各努力。襟期托歲寒。</text>
<title>師友諸韻[李之煇]</title>,<text>南風吹大麥。遊子思歸鄕。送君過錦水。悽然使我傷。君歸須勉力。及時起翺翔。有便卽寄書。千里無相忘。</text>
<title>師友諸韻[李㭓]</title>,<text>遠別意惘然。相送錦水湄。執手共徘徊。臨分贈以辭。丈夫貴知心。辭別安足悲。努力崇明德。無負歲寒期。</text>
<title>師友諸韻 樂府三章 [鄭夢陽]</title>,<text>我送之子。于溪之洲。何以贈汝。願言自修。我送之子。于郊之林。何以惠我。無惜德音。我送之子。于密之東。爾征我邁。共期始終。</text>
<title>師友諸韻[鄭極]</title>,<text>送君淸溪上。溪水流㶁㶁。夫人有美質。篤實而好學。早飽龍門酒。周旋錦水曲。不佞聞之熟。慕君曾幾日。粤在冬之仲。相逢釋子室。從容函丈地。陳編得紬繹。旣琢而復磨。玅理多默識。如我庸下質。十駕誠難逐。如何拂歸袂。使我如有失。臨別意茫然。爲君贈一說。願言日孜孜。以至明誠域。邈矣追前修。勉哉共無斁。</text>
<title>師友諸韻[鄭仁陽]</title>,<text>送君故鄕去。離程風淅瀝。君本好箇人。師門早負笈。昨自錦水迴。邐迆駐征車。因棲釋子宮。講討聖賢書。周旋兩三朔。情誼更相親。特地究竟業。匪子孰知眞。如我鹵莽質。十駕誠難逐。然君不鄙我。啓牖我迷惑。一朝忽告別。無限故人思。古有贈別言。我亦贈何辭。男兒負荷大。一身三乾坤。道本古今同。性豈舜我論。昭訓載方策。力學道斯存。贈君所聞見。不以人廢言。</text>
<title>師友諸韻[鄭棨]</title>,<text>送君歸寒溪。寒溪潺潺鳴。別君將何贈。聊寄不忘情。昨日禪牕裏。君我幸聯裾。從容函丈間。左右閱聖書。才地雖不及。講席亦或參。相從月之餘。蔑裂還可慚。如何歸計促。使我如有失。願言日惕若。孜孜期聖域。此實士友望。豈非吾道幸。行塵杳難扳。此懷徒耿耿。</text>
<title>師友諸韻[李秀壄]</title>,<text>千里江南別。深情酒一杯。還將無限恨。斜日獨登臺。</text>
<title>師友諸韻[李聞遠]</title>,<text>忽得淸詩足破閑。蓬門無客晝常關。嘉君存養爲時範。愧我疎慵沒世間。鈒浦漁歌朝雨過。禮林樵笛夕陽還。人生百歲誠如夢。豈厭遨遊徧海山。</text>
<title>師友諸韻[黃尙鑌]</title>,<text>幾恨龍門未一登。今朝淸誨幸叨承。探來花柳前川興。泝去淵源活水澄。學力迷途如秉燭。良規宗匠不踰繩。明時束帛山林隔。顔巷春風臥曲肱。</text>
<title>師友諸韻[許乘]</title>,<text>吾道維新嶺以南。松窩安樂在冥探。淵源學泝追濂洛。熏炙工專仰葛菴。九十韶光輸麗藻。三春佳景饒方潭。雕蟲小技誠難售。纔畫葫蘆筆魯慚。</text>
<title>師友諸韻[許琳]</title>,<text>何幸吾儒道在南。藪林佳處樂幽探。千尋學海連伊洛。半世工程自葛菴。落筆晩霞成碧錦。傳心寒月照澄潭。此生卻恨分歧路。背汗沾來面發慚。</text>
<title>壬夏壽宴韻 幷叙 [門人宋德隆]</title>,<text>玄黓閹茂之歲。松窩先生春秋六十有一。仲呂初九。爲懸弧之朝。其大雅君設長筵會衆賓。洗酌奠斝。獻酬交錯。和樂衎衎。威儀卒度。與於斯讌者莫不修容正己。獲覩儒雅之會。甚盛事。而大雅君猶不無流年逝川。冉冉將至之感。則不佞請爲大雅君解之。記曰六十曰耆。凡人生六十則飽更世故。齒髮漏禿。志氣衰落。於是乎家人父子親知爲之愍其耄而有祝嘏之觴。此則流俗之事。而惟我先生則不然。先生今日固未暮矣。康濟林下。頤養有素。憂樂不足以動其思。得喪不足以介其意。年逾高而德彌卲。髮雖鶴而貌猶嬰。非猶夫含齒戴髮之倫。以血氣爲盛衰。以年數爲老壯者也。而况天下之達尊有三。先生有其二而未有其一。然先生樂夫丘園。雲視外榮。自有良貴。其與世之所謂以趙孟之予奪爲欣戚者。不可同年而語。則雖謂之先生有其三亦可也。顧余小子。詞拙固不足以歌詠其事。而區區尊慕。實出景行秉彝之好。敢次席上原韻。再拜奉呈。康濟林泉日。天敎舊甲回。昂藏純粹面。眞率太和盃。頌禱嘉賓列。斑斕孝子來。叨陪杖几立。竹牖正東開。</text>
<title>輓[同門金命錫]</title>,<text>錦水緇帷闢。良朋自遠尋。論交新若舊。稱德貌如心。謹拙言辭靜。溫和氣量深。擧幡詩秩在。回首一悲吟。</text>
<title>輓[庚友金光國]</title>,<text>淳古儒風久喪眞。錦陽門下有斯人。隱居心事人誰識。並世交期我最親。琴理瑤絃調獨苦。舟藏夜壑跡還陳。追思丹鳳門前日。千里緘辭愴轉新。</text>
<title>輓 二首 [契家子金樂行]</title>,<text>南州豪傑數先生。伯仲吾公負月評。美質早承師席許。高名終見士林傾。詞章筆札渾餘事。德義風流自老成。斯道如今何運氣。新阡遙望涕交橫。金吾門外寄雙魚。靑草湖頭問謫居。誄語鋪張終大惠。吊車迢遞更寒廬。此時惻怛非時俗。盛德夤緣見緖餘。自愧孤蒙無所報。靈筵一酹計還虛。</text>
<title>輓 二首 [契家少弟李龜煥]</title>,<text>錦陽門舘昔多賢。夫子當時最竗年。美質已承凾丈許。疎襟仍擺世情牽。赤心感慨西林事。素首沉潛北學編。吾黨祗今天不憗。法門回首獨潸然。憶曾南路識公初。滿目淸光一草廬。劒里更聯三日席。石川時展數封書。纔聞攝屨新齋滿。忽報莊舟夜壑虛。長記魯林離別語。白首南望不勝歔。</text>
<title>輓[孫進士孝曾]</title>,<text>童稚情親頭共白。忽驚樑月涕襟漣。居貧安分希前聖。求道尋師自竗年。詩禮功深家有範。孝廉人沒巷無賢。仙驂永抱鴒原痛。夢入松窩紫樹烟。</text>
<title>輓[李文煥]</title>,<text>昔公遊學錦陽日。質美已蒙凾丈推。大抵有基臺可做。假如無白彩安施。西林舊蹟空灰劫。南國今時尙羽儀。忽報晨星淪落盡。傷心吾黨賴伊誰。</text>
<title>輓 三首 [宗侄益亨]</title>,<text>師友淵源有嫡傳。葛翁門下幾多年。令人可敬令人喜。辭氣如春自渾然。數椽蕭灑揭松窩。滿壁圖書箴戒多。半世雲林眞不負。遐年七十老婆娑。公其愛我我歌公。爲是公年與我同。太白已無殘月配。曉天光彩冷如空。</text>
<title>輓 二首 [同門權德秀]</title>,<text>世無知有學。君獨早尋師。用拙存心事。持謙攝外儀。相望千里遠。不見卄載思。忽地何來信。非書乃葬期。記我昔南遊。從君數日留。竹牀淸可坐。童問愛相酬。大彥新知樂。德三久別憂。嗟今皆古事。吾亦路竆頭。</text>
<title>輓[鄭一夔]</title>,<text>誠心志道自髫齡。肯向人間擿埴冥。曾遡淵源彼錦水。終資磨琢我春庭。蚕絲卷裏要分白。虬榦窓前不耐靑。久矣山南値陽九。江天光晦小微星。</text>
<title>輓[鄭承旨榦]</title>,<text>錦水春光閟。玉溪月影微。斯文嗟已喪。此老又何歸。居敬工曾篤。爲仁壽竟稀。少年山寺樂。回首夢依依。</text>
<title>輓[鄭梯]</title>,<text>自是天資好。曾霑錦水波。仲弓堅壁壘。和靖絶浮華。林下成家計。卷中泳聖涯。小微今晦彩。寂寞舊山阿。</text>
<title>輓[鄭參議重器]</title>,<text>佔老遺風在密州。如君志行出凡儔。摳衣錦水尋源早。撰屨橫溪講道優。可惜工師無大眼。空敎杞榟隕荒丘。峨洋舊曲從今絶。回首南天涕自流。</text>
<title>輓[契家子鄭一鐸]</title>,<text>少微前夜忽無光。云是南州處士亡。錦水餘波誰溯泳。橫溪陳跡已荒凉。良才未見當時用。懿範空流永世芳。追記昔年先誼厚。題詞今日淚沾裳。</text>
<title>輓 四首 [李知遠]</title>,<text>書帶萋萋錦水湄。百年人事不勝悲。先人執友今誰在。地下修文公又之。吾道如今日益非。山南耆舊曉星稀。遙憐一室圖書靜。凝水西頭晦少微。硯北生涯七十秋。眼前三朶紫蘭抽。仙遊玉局公何恨。當日斯文約共修。圭復前年兩度書。南雲回首淚沾裾。戊辰緬禮來匍匐。此意於今愧未如。</text>
<title>輓[鄭調陽]</title>,<text>髫齡已識學無他。居敬工夫得力多。曾溯玉溪尋正脉。更遊錦水飮餘波。紛華世界猶行儉。義理塲中幾着磨。七耋光陰眞一夢。題輓不覺淚滂沱。</text>
<title>輓[張錫鳳]</title>,<text>南來消息涕先傾。報道光沉處士星。天賦純眞全孝友。學求源脉景朱程。曾陪葛老傳詩禮。晩結松窩養性精。痛矣斯文今不幸。白頭知友最傷情。</text>
<title>輓[成迪寅]</title>,<text>吾嶺多高士。惟公第一人。賢門攀化早。師席啓蒙新。身隱名難隱。家貧學不貧。七旬餘有筭。觀壽亦徵仁。</text>
<title>輓 二首 [通家子李猷遠]</title>,<text>南州今孺子。北學古陳良。塵世機心斷。雲林道味長。忍將川谷淚。更灑新厓傍。吾黨轉蕭索。悲歌倚夕陽。先友多名士。今餘幾箇人。草沒淸源路。風悲錦水春。披腹排雲日。呑聲斬版辰。數書留在篋。俛仰獨傷神。</text>
<title>輓[李鳳煥]</title>,<text>夙從先輩久聞名。頃歲初逢叔祖塋。古貌古心全賦與。今人今俗任畸零。單傳自有通三昧。篤信應無替九京。宰樹蒼茫違執紼。可堪回首淚雙熒。</text>
<title>輓[權蕡]</title>,<text>末俗皆從勢利馳。吾公德行世能知。眞工固已優尋域。大器何嫌不遇時。丹旐端宜題處士。靑氊且幸有佳兒。巖山藏舃今安放。萬事都休薤露詞。</text>
<title>輓[李之復]</title>,<text>聖學賢經一貫通。庶幾安氏牖吾東。明時尙阻蒲輪召。竆巷空藏處士風。穿膝工夫今世罕。安貧心事古人同。可憐洛浦瑤琴斷。恨入春天薤唱中。</text>
<title>輓[宗侄信亨]</title>,<text>南山霧豹蔚然光。君子林泉道日長。慥慥工夫輸敬義。諄諄言語實胷腸。靑年葛老門庭下。白首松窩詩禮場。寢門忽灑斯文淚。鴻碩吾南今則亡。</text>
<title>輓[李成遠]</title>,<text>有美安夫子。秉德絶猜訝。敦行樹基地。學而爲耕稼。弱齡擺俗好。已志策高駕。吾祖自涪還。束脩來相迓。三年不暇讀。一言懲詬罵。遂作平生義。篤信如子夏。斬板會申原。擧幡趨洛下。浸浸滿架書。白首竆日夜。庶以勤苦志。報得時雨化。蘊櫝玉不衒。誰識連城價。門多秀子弟。墻繞佳桑柘。况復歸化日。男女畢婚嫁。在公誠廓然。其奈吾無藉。尋常肺腑銘。匪爲牛心炙。他時嶺南樓。夕陽登眺暇。催鞭也爲誰。蕭瑟舊廬舍。題詞此爲訣。有淚空如瀉。</text>
<title>輓[都碩謨]</title>,<text>天相斯文夫豈偶。公能篤學主盟今。平生造詣無他技。一向進修有自箴。得道可令殷雨致。不辰虛老渭漁沈。聖門所樂知何事。吾道深憂確此心。勺日血垂皇母病。象年頂受大賢針。神明謂得三元壽。鬼惡云何二竪侵。嗟我未能啓曾手。愴公歸盡冷姜衾。披帷叵耐存亡痛。回首新阡淚滿襟。</text>
<title>輓 二首 [李相楫]</title>,<text>樂窩襟韻與松鄰。特立風霜七十春。鶴骨已仙吟夢冷。古塘松月想精神。華山舊約十年前。水石淸談在耳邊。夫子忽焉吾獨後。與誰搔首問靑天。</text>
<title>輓[宗弟錠]</title>,<text>深喜醇姿警我愚。廣陵門戶不全孤。淵源有自薰爲服。嶺運方竆玉未沽。荊塢纔聞賢季逝。松窩忽報主人無。臨詞一掬公私淚。愧負新阡泂酌㪺。</text>
<title>輓 二首 [宗弟極]</title>,<text>緬憶靑牛歲九更。每憑書札想深情。自歎遠地無消息。豈意竆途隔死生。篋裏千篇餘手澤。庭前三玉保家聲。如今坐負臨筵哭。慚愧當年范巨卿。我少於公十四齡。公呼我弟我呼兄。斯文蹊逕窺濂洛。實地工程做敬誠。世上功名都幻妄。閒中風月是平生。他年若過凝川路。一哭先期宿草塋。</text>
<title>輓[李大山象靖]</title>,<text>南岳迢迢錦水溶。當年北學悅周公。歐陽得力多三上。樂正成才在二中。蒼狗浮雲愁暮日。西江駭浪又秋風。南州極目人何在。歎息斯文一脉空。</text>
<title>輓[宗弟𨯰]</title>,<text>琴書悽冷棣凋華。孝友門庭否運何。學問當時薰葛老。幽情半世掩松窩。追思譜事頭頻合。欲作哀章口忍哦。洛表園林從此寂。長吁非獨爲私家。</text>
<title>輓 二首 [李春培]</title>,<text>陳子從師北。丁生以易東。夫公能有此。於世故難通。眷眷開蒙意。孜孜向善工。祗今渾寂寞。矯首涕盈瞳。申原迎布幰。湖路叩巖扃。自幸丁衰季。猶能覩典刑。一心勤嚮注。百口祝康寧。痛矣吾南厄。晨天又沒星。</text>
<title>輓[表弟都啓迪]</title>,<text>德卲年高席上珍。道竆天喪奈斯人。排雲瀝血師寃𣌑。結社開蒙敎誘諄。三子九孫餘慶福。百篇千語聚精神。月厓新卜期同老。薖軸誰歌南澗濱。</text>
<title>輓 十首 [戚侄蔣禹錫]</title>,<text>吾黨眞儒遯世賢。一生潛德卧林泉。從今末學嗟無祿。胡乃蒼天不假年。立雪高門許不違。大方家塾早依歸。服膺惓惓終身事。更有何人爲發揮。工加秉燭志無違。兩肘何曾案上離。七十年間勤做了。卷中長對聖賢師。吾嶺年來厄運多。斯文氣喪竟如何。眞諄氣像看何處。風滿松壇月入窩。錦陽門弟散南州。鳳逝龜亡二十秋。公去修文誰與共。谷川幽咽霽山悲。文章餘事不須陳。對酒吟詩趣亦眞。春到舊庄賢主去。等閒花鳥揔傷神。友愛元從孝上推。白頭湛樂共塤箎。靈床一闋調難得。王氏人琴絶一時。竆達悠悠已聽天。園林淸福小池蓮。傳家美業寧無物。詩禮遺風自靄然。容駟門閭積慶滋。鯉庭趨過幾麟兒。傳家更賀阿孫在。千里龍駒汗血姿。霧庵深處豹文成。八絶新詩萬頰香。木瓜晩報尻輪遠。時對遺篇感淚傾。</text>
<title>輓[門人表侄呂弘澤]</title>,<text>終南之山高揷天。梗楠桂樹叢叢長。磅礴千年淸淑氣。鍾得南州幾贒良。若有人兮山之阿。薜荔爲衣芰荷裳。瓦缶古貌玉作心。誰識靈芝色煌煌。曾立葛老門前雪。葛老亦許質芬芳。玄關寶鑰次第開。千門萬戶新淸凉。烟霞一面靜散地。松壇小窩臨方塘。北堂春深樂融融。塤箎迭唱和洋洋。緇帷高闢志擊蒙。箱笈如雲來四方。小子于時早失恃。無依來托渭之陽。憐我孤露憐失學。隨症下以醍醐湯。庸庸魯質愚且鈍。荒荒浪走芭蘺場。西歸尙有禮雲會。金陵夜月愁彷徨。往者來到公之里。菟裘新占南山傍。維時公在鷲嶺間。缺懷謾呈詩數章。琅凾瓊律落風便。披讀使我醫膏肓。却恐蒲柳先朝露。未復坐了春風堂。嵯峨雪路理短策。警咳重承心暗量。及到禮林聞公訃。夢耶眞耶推心腸。涒灘不知何厄會。儒林遽爾摧虹樑。朝來往哭鰲山下。小子安仰呼蒼蒼。百年倚仗同山斗。一朝胡乃墜參商。人間七十寧云壽。斯文一脉今茫茫。窓前草帶傷心色。階下梅含舊日香。遺文裒次愧矦芭。潛德幽光誰闡揚。悲來爲作執紼謳。嗚呼萬事同亡羊。</text>
<title>輓[門人都善謨]</title>,<text>凝川號雄府。素穪名賢窟。邇來百年餘。我公繼而出。雖不達而施。吾道賴不沒。丱角遠從師。奉䂓能入室。平生踐履功。莫非爲後轍。豈徒道文學。質美本有實。我聞先慈言。髫齡能事畢。蒼黃王母病。以齒齕掌血。我見孝友行。天然固無匹。最是奉先儀。彌老浴不輟。雖當祈寒節。不憚氷與雪。此其大畧論。餘外又何說。蕭灑任藏修。窈而廓爽豁。池齋與松窩。衆卉交暎密。况是鰲山南。洞壑尤奇絶。知己結晩契。白首寬薖逸。有樂竆不怨。曰君子貞吉。顧此缺陷界。如公果孰埒。所嗟壽不長。奈何七十一。俄然緇帷閴。不倦猶未卒。天喪胡至此。已矣今永訣。昔我兒少日。愚騃知滅裂。家君與語屬。公常敎不屑。稍長憂虞集。違誨愧何歇。自此渭陽路。莫往綿日月。中間惠愛篤。前後吊慰切。爲子感傷私。敢不銘肉骨。那知疾未聞。晩訃轉相達。又何睡軒喪。不意先公忽。數月姜衾慘。三致令人怛。德門凶禍偏。斯文宗匠失。向來哭披帷。今又空執紼。千秋萬世後。何處更彷髴。惟有可慰者。滿庭蘭玉列。他日善家報。大易可徵悉。怊悵長夜曉。回首山屹屹。</text>
<title>輓[朴尙煕]</title>,<text>緬憶吾公負笈年。花州來往幾停鞭。淳姿可埒仁鄕德。實履惟追敬仲贒。時値道消身自遯。世丁文喪業能專。松聲寂寞微星晦。矯首終南愴涕漣。</text>
<title>輓[尹就遠]</title>,<text>德宿南天忽晦光。士林憔悴盡悲傷。龍城峽裏同人笑。鈒浦溪邊擧子忙。絃斷牙琴餘玉響。業傳詩書積藤箱。沉吟衰病違臨壙。回首松窩月色凉。</text>
<title>輓[表再從侄鄭履弼]</title>,<text>早年聞道大方家。濂洛書中着力加。聲譽葛翁高弟子。生居松老舊烟霞。出門有見多風色。對案無緣足浪花。凾丈儀容那處覔。滿塘蓮萼月光斜。</text>
<title>輓[都啓遠]</title>,<text>吾道東南已久頹。公能拔俗擬將回。甫童負笈從師學。彌老盈門樂朋來。天若假年宜有試。鬼何逐朔孔懷摧。堪嗟阻戀仍成訣。和淚題詩慟莫裁。</text>
<title>輓[都啓永]</title>,<text>陞堂挹馥昔頻年。松老塢邊半畒蓮。心事較如天日揭。工夫讀盡聖贒篇。倘能出世宜廊廟。終使歸衢老井田。誰識公亡今也忽。斯文慟切淚徒懸。</text>
<title>輓[都啓憲]</title>,<text>童年負笈葛翁門。深得贒師奬誨敦。竆理正心恒慥慥。讀書爲學亘存存。高壇松老長春日。半畒塘淸活水源。一老東南天不憗。斯文誰復大原論。</text>
<title>輓[辛師範]</title>,<text>早歲摳衣葛老門。平生惓惓服微言。工專律己恒穿榻。迹脫名塲卽賁園。耆造南州從此盡。斯文東魯竟誰存。追遊江海知何日。回憶遺塵正斷魂。</text>
<title>輓[侍生曺翼夏]</title>,<text>碧松窩裏一團春。三世情親五里鄰。軒冕浮榮渾外物。簞瓢眞樂不憂貧。源源杖屨追陪久。欵欵風儀奬誨頻。德宿鞱光衡宇冷。短阡斜日倍霑巾。</text>
<title>輓[辛師百]</title>,<text>畢老之鄕松老里。無斯焉得取斯人。摳衣早歲淵源接。秉燭殘宵學業臻。消吝幾欣黃憲見。忘年偏荷孔融親。如今耆造凋零盡。回首江山跡已陳。</text>
<title>輓[李誠然]</title>,<text>傾盖逢塲每縶駒。寢門今日淚泫鬚。不知絃斷琴何用。但覺山頹道已孤。杞老春山悲不用。珍藏蘭櫝竟誰沽。凄凉滿壁圖書業。留與停鸞峙碧梧。</text>
<title>輓[表姪許瑢]</title>,<text>七十年來吾道南。宗儒俎豆入淸談。三春和氣追濂洛。一脉眞源自葛菴。荊樹忽驚萎次第。匠門堪惜失梗柟。嗚呼小子無竆痛。警咳從何得更參。</text>
<title>輓[張東啓]</title>,<text>耻求名利臥茅廬。江上蕭然處士居。實地工夫持敬義。平生事業講經書。培松種菊看無斁。敎子課孫樂有餘。七十全歸山月暮。爐薰淸晝墨帷虛。</text>
<title>輓[戚弟孫三杰]</title>,<text>江磯苔沒釣耕庵。曾外孫中幾箇男。逸士高風公已得。詩人麁氣我還慙。門無襍吊知孤行。卷有遺芳是實談。爲問當年立雪處。海天南嶽尙巖巖。</text>
<title>輓[門人李東栽]</title>,<text>葛翁門下有吾公。早歲猶嚴律己工。學海望洋窺渺瀰。他山攻玉幾磨礱。書紳向日箴猶在。文喪今朝恨豈竆。啓手微言嗟未及。此生無復坐春風。</text>
