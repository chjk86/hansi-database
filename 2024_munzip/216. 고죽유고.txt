<title>白苧辭</title>,<text>憶在長安日。新裁白紵裙。別來那忍着。歌舞不同君。</text>
<title>三淸洞口占</title>,<text>玉洞烟霞暖。金沙日影遲。溪頭煮寒酒。童子折松枝。</text>
<title>送尹子昇之郡海西 名晛。時以吏郞忤於世。出守安岳郡。</title>,<text>五馬西歸遠。千門北望深。今朝寄君淚。不獨別離心。</text>
<title>奉恩寺僧軸</title>,<text>隱隱如聞磬。孤烟生廣陵。梅磎月應白。入夜渡江僧。又秋風吹古寺。木落啼山雨。空廊寂無僧。石榻香如縷。落。一作葉。</text>
<title>乙卯亂後 少時作</title>,<text>漢將孤神筭。邊城戰骨荒。羽書飛不息。日夕到昭陽。</text>
<title>登南岳 九歲作</title>,<text>蒼翠終南嶽。崔嵬宇宙間。登臨聊俯瞰。江漢細潺湲。</text>
<title>送別金士晦</title>,<text>征馬背春城。河橋日落後。靑山不見人。芳草空回首。</text>
<title>廣灘。送別李善吉赴京。名賢培</title>,<text>酌我一杯酒。送君千里遊。離心寄川水。日夜向西流。</text>
<title>高峯山齋</title>,<text>古郡無城郭。山齋有樹林。蕭條人吏散。隔水搗寒砧。</text>
<title>詠畫</title>,<text>窅窅日沈夕。蕭蕭風起波。遙知泊船處。隔岸有人家。</text>
<title>龍川館</title>,<text>積雨斷行旅。沙川水急流。無人問前路。愁倚驛南樓。</text>
<title>次張甫寄季涵韻 張甫姓南。名彦紀。</title>,<text>簷逈月稍隱。氣蘇簾未下。愁多常臥遲。寒更承永夜。</text>
<title>楚調</title>,<text>楚國傷讒日。懷沙怨屈原。湘江流不歇。千載寄遺魂。</text>
<title>冬日書懷</title>,<text>楊州冬不寒。臘月見靑草。家在洛陽西。未歸人欲老。</text>
<title>簡交河倅求蟹</title>,<text>昨夜新霜降。平原早蟹肥。溪梁官有禁。下渚得來稀。</text>
<title>古墓</title>,<text>古墓無人祭。牛羊踏成道。年年野火燒。墓上無餘草。下一句。一本。年年野火生。燒盡墓上草。</text>
<title>贈天齡上人</title>,<text>憶昨匡廬客。孤懸雨夜燈。重遊病未歇。空負白雲僧。</text>
<title>重別愼評事 名彦慶</title>,<text>惜別不知暮。出門歸路迷。都亭一夜宿。風雨又凄凄。</text>
<title>田家</title>,<text>田家無宿糧。日日摘新麥。摘多麥已盡。東隣猶未穫。</text>
<title>白雲洞</title>,<text>行尋白雲洞。洞虗溪潺潺。白雲朝出去。日夕猶未還。</text>
<title>寄安四耐</title>,<text>靈嶽還丹處。幽棲第幾峯。祗今叢桂路。烟雨祕仙蹤。</text>
<title>晩望</title>,<text>泰華對茅茨。三峯住夕暉。秋天獨倚杖。白露濕人衣。</text>
<title>題聽松堂</title>,<text>谷口幽人宅。山崖去路斜。東風晩雨後。處處水聲多。</text>
<title>僧軸</title>,<text>風雪石門路。暮歸何處僧。遙知隔溪寺。荒蔓出踈燈。</text>
<title>武夷洞</title>,<text>水淸日光澈。地幽苔色古。亂峯生夕嵐。歸去莫回顧。又滿眼對烟景。良辰空自愁。故園今日意。碧草映春洲。又甘雨潤初足。園田綠已稠。今朝好天氣。杖屨出林丘。又落日臨淸池。披襟照我面。古跡尙依依。古人不可見。又佳會此時最。浩歌千古情。歌竟忽辭去。萬壑餘松聲。</text>
<title>重陽</title>,<text>左手持黃花。右手酌白酒。落帽龍山西。佳辰九月九。</text>
<title>感興</title>,<text>採藥求長生。何如孤竹子。一食西山薇。淸風猶不死。</text>
<title>寄僧</title>,<text>秋山人臥病。落葉覆行逕。忽憶西菴僧。遙聞日暮磬。家藏本有之。而考崔白集。則錄於白詩中。</text>
<title>大隱巖</title>,<text>門前車馬散如烟。相國繁華未百年。深巷寥寥過寒食。茱萸花發古墻邊。</text>
<title>題張東海書</title>,<text>張公遺墨老蛟蟠。彷彿風雷起壁間。直恐六丁來取去。紫皇高掛玉樓看。</text>
<title>簡蘂珠倅勿責萼綠華</title>,<text>綠華家本蘂珠城。偸向緱山逐鳳笙。半夜玉皇催喚去。紫淸宮裡講瑤經。又獨控靑鸞渡海飛。瑞靄香霧碧參差。殷勤說與三淸使。莫譴雲霄歸去遲。</text>
<title>題南尙文壁上</title>,<text>綠樹紅簾蕭史宅。滿園淸夜動簫聲。王孫不分繁華事。閉戶看書白髮生。</text>
<title>別徐君受 名益</title>,<text>回看漁戶颭靑帘。馬上微吟酒半酣。無限客魂何處斷。夕陽芳草過江南。</text>
<title>武陵溪</title>,<text>數聲砧杵白雲邊。亂石蒼苔入洞天。日暮武陵何處是。桃花流水卽依然。又危石纔敎一逕通。白雲千古祕仙蹤。橋南橋北無人問。落木寒流萬壑同。</text>
<title>別愼評事</title>,<text>黃菊開時俱遠行。朔風寒鴈倍離情。江湖滿地秋雲隔。何處相思月正明。</text>
<title>別盧士稚赴湖南幕 名稙</title>,<text>先人曾鎭海南州。二十年前作遠遊。今日送君還惜別。朔雲寒鴈助離愁。</text>
<title>送鄭繡衣季涵之北關</title>,<text>咸關北上馬頻顚。雪嶺西看海接天。客路重陽又何處。黃花冷落古城邊。</text>
<title>奉恩寺僧軸</title>,<text>三月廣陵花滿山。晴江歸路白雲間。舟中背指奉恩寺。蜀魄數聲僧掩關。又不脫袈裟下殿階。一聲秋磬發雲崖。遊人去後門還掩。寂寂長廊到夕齋。又三日江潭滯遠舟。二陵風雨獨歸愁。今來相憶不相見。惆悵微鍾下石樓。又寒鴉古木夕陽間。一逕寥寥掩水關。欲向梅花重寄信。輕舟已過廣陵山。</text>
<title>題三角山僧行思軸</title>,<text>洛水橋邊又見君。憐吾白髮在塵氛。三山此去無蹤跡。飛錫凌空步步雲。</text>
<title>贈寶雲上人</title>,<text>征南省裡奉晨昏。幾度看花到寺門。存沒祗今多少意。夕陽僧過㶚陵原。</text>
<title>重贈寶雲</title>,<text>一別金陵三十年。重逢此地却悽然。白蓮社老今誰在。舊日兒童雪滿顚。次 鵝溪不見崔仙已七年。相思頭鬢各皤然。華牋半濕坡山雨。一首新詩送太顚。</text>
<title>寄玉峯</title>,<text>昨夜山中雨脚催。蒼崖飛瀑激成雷。驚吾脉脉相思夢。只到金剛嶺上廻。</text>
<title>別玉峯</title>,<text>江南遠客苦思還。昨夜分明夢舊山。陌上相看歌古調。別離非復少年顔。</text>
<title>東湖雜詠</title>,<text>入夜連檣宿大堤。凌晨搖曵向巴西。水村山店遙相望。烟樹依微聽午鷄。又流澌淨盡水溶溶。二月風帆下峽中。欲問舟人南郡事。皆言來自廣陵東。</text>
<title>武陵溪</title>,<text>歸時落葉滿秋山。一路晴川亂石間。城北城南人不見。寒鴉飛盡夕陽殘。</text>
<title>性雄軸</title>,<text>黃昏踈磬雨微微。水岸維舟客蹔依。驚起沙禽過遠浦。幾家漁火夜深歸。</text>
<title>贈僧性眞</title>,<text>弟子南遊久未廻。巖扉長傍白雲開。獨敲寒磬夕陽後。空院蕭蕭秋雨來。</text>
<title>寄性眞上座僧</title>,<text>茅菴寄在白雲間。丈老西遊久未還。黃葉飛時踈雨過。獨敲寒磬宿秋山。</text>
<title>贈行思</title>,<text>無住禪師人不識。有時爲客醉長安。支頤蹔就北窓睡。忽聽鍾聲還舊山。</text>
<title>題厚陵寺僧軸</title>,<text>山河終使屬姬昌。路斷西陵草樹荒。唯有一僧依古寺。焚香朝暮禮先王。</text>
<title>贈片雲</title>,<text>山下踈籬半掩門。豆花秋雨近黃昏。相逢偶是抱痾夕。悄悄懸燈無一言。</text>
<title>邊思</title>,<text>小少離家音信稀。秋來猶着戰時衣。城頭畫角吹霜急。一夜黃楡葉盡飛。</text>
<title>端午帖字 居魁</title>,<text>別院紅榴已吐花。櫻桃初賜相公家。願將萬縷祈君壽。一縷應知一歲加。</text>
<title>昭君怨</title>,<text>昨夜單于戰白龍。朝來先隊已沙中。强携粧鏡臨前殿。自是愁眉畫不工。</text>
<title>挽崔泰安 霽雲</title>,<text>征西幕府舊褊裨。淪落誰憐失路歧。卄載存亡又垂淚。暮雲衰草隔天涯。</text>
<title>早行長峽</title>,<text>一路迢迢幽峽裡。空橋雪滿獨行遲。林鴉飛盡曙烟起。隔水人家猶掩扉。</text>
<title>挽成司藝 子濟</title>,<text>浮世悠悠一夢驚。此生無復見先生。右軍自是超流俗。只把能書重得名。</text>
<title>送僧歸山</title>,<text>蹔遊京國苦思歸。歲暮何山獨掩扉。明日春生湖海路。梅花香雨濕征衣。</text>
<title>熙鏡上人軸</title>,<text>去歲隨師住漢關。梅花落後又西還。祗今消息無因聞。知在天邊何處山。</text>
<title>贈別</title>,<text>玉頰雙啼出鳳城。曉鸎千囀爲離情。羅衫寶馬汀關外。草色迢迢送獨行。又相看脉脉贈幽蘭。此去天涯幾日還。莫唱咸關舊時曲。至今雲雨暗靑山。</text>
<title>有贈</title>,<text>烟雨空濛堤柳垂。行舟欲發故遲遲。莫把離情比江水。流波一去沒回期。</text>
<title>柳絮 林石川韵</title>,<text>纔飛南北更東西。竟日飄揚忽墮泥。我亦顚狂眞似爾。之秦之楚又之齊。</text>
<title>洛河 二絶</title>,<text>欲渡交河半上潮。西陵日落路迢迢。誰知此夜孤舟客。一憶長安鬢便彫。又津亭守吏拜行舟。三月瞿塘下急流。不是平生舊相識。人間離別揔堪愁。</text>
<title>箕城。聞白評事別曲。</title>,<text>錦繡烟花依舊色。綾羅芳草至今春。仙郞去後無消息。一曲關西淚滿巾。</text>
<title>義州山城。贈韓使君準。</title>,<text>山城小逕百花間。別院春晴燕入欄。聖代卽今邊警息。古書千卷閉門看。</text>
<title>過楊照廟有感</title>,<text>日暮雲中火照山。單于已近鹿頭關。將軍獨領千人去。夜渡蘆河戰未還。</text>
<title>旅夕</title>,<text>旅館寥寥獨掩門。玉河人絶又黃昏。梅花落盡不歸去。故國春風空斷魂。</text>
<title>天壇 二首</title>,<text>午夜天壇掃白雲。焚香遙禮玉宸君。月中拜影無人見。琪樹千重鎖殿門。又三淸露氣濕珠宮。鳳管徘徊月在空。苑路祗今香輦絶。碧桃紅杏自春風。</text>
<title>分水嶺</title>,<text>分水嶺頭人正愁。西流幾日合東流。此間剩洒相思淚。付與潺湲向故丘。</text>
<title>孤竹城</title>,<text>白草黃沙萬餘里。由來此地斷人膓。盧龍塞上逢新歲。孤竹城頭望故鄕。</text>
<title>發薊城</title>,<text>烟樹依微出薊門。漁陽橋畔更銷魂。故園東望三千里。杳杳還期難定言。</text>
<title>還到薊城</title>,<text>風雪蕭蕭獨入關。逢春又過薊州山。卽今邊塞暖猶少。到得歸家花已殘。</text>
<title>送黃司成 允吉 赴京</title>,<text>雪裡遼河逢立春。漁陽西去少行人。天涯不敢計歸日。過盡鸎花猶滯秦。</text>
<title>連山道中</title>,<text>離愁浩蕩出天西。塞草連雲落日低。鄕國漸遙人語異。不知何處問途迷。</text>
<title>浿江樓舡題詠</title>,<text>水岸悠悠楊柳多。小舡遙唱采蓮歌。紅衣落盡秋風起。日暮芳洲生白波。附 霽峯桃花晴浪席邊多。搖蕩蘭舟送棹歌。醉倚紅粧應不忘。小風輕颺幕生波。又 萬竹南湖士女採蓮多。曉日靚粧相應歌。不到盈裳不回檝。有時遙渚阻風波。又 蓀谷蓮葉參差蓮子多。蓮花相間女郞歌。來時約伴橫塘口。辛苦移舟逆上波。</text>
<title>練光亭。示而順立之。</title>,<text>澄江如練浸紅亭。煙樹依微極望平。待得夜深歌舞散。月明吹笛倚孤城。</text>
<title>別金點馬重叔 名應南</title>,<text>君政東歸我向西。雪深官渡夕陽低。離歌欲斷不成曲。帳外蕭蕭征馬嘶。</text>
<title>別友人</title>,<text>相逢此地本非期。恐到明朝是別時。無限夕陽芳草路。客愁何處馬遲遲。</text>
<title>旅思</title>,<text>靑楓烟露曉江秋。塞鴈來時客倚樓。家在朗州書信斷。千山歸路夢中愁。</text>
<title>邊思</title>,<text>騂弓白羽黑貂裘。走馬西登雪嶺頭。前軍深入不逢虜。沙磧茫茫落日愁。</text>
<title>坡林君園贈笛妓</title>,<text>神仙縹緲閬風岑。宴罷瑤池白日沉。千樹碧桃花似雪。鳳簫聲斷綵雲深。</text>
<title>寄鄭員外季涵</title>,<text>南宮按曲春晝永。花枝入欄柳拂筵。遙望紅雲隨妓陣。翠樓深處住神仙。</text>
<title>南川待月</title>,<text>待月東城常誌處。別來其奈異山川。農夫向夕登高望。報道今年勝去年。</text>
<title>宮怨</title>,<text>櫻桃花落玉階空。淚濕羅巾襯綫紅。愁倚繡床無戱伴。喚回鸚鵡出金籠。</text>
<title>閨思</title>,<text>簾幕深沉隱曉光。五更殘夢到遼陽。孤鸎却喚淸愁去。輕霧霏霏濕海棠。</text>
<title>次淸江有思</title>,<text>愁抱琵琶歸路迷。羅衣濕盡萬行啼。秋風又送南飛鴈。借問何時復向西。又露濕秋荷孤夢迷。禁城鍾盡曙烏啼。相思一夜鬢如雪。紫塞迢迢雲海西。</text>
<title>無題</title>,<text>君居京邑妾楊州。日日思君上翠樓。芳草漸多楊柳老。夕陽空見水西流。</text>
<title>映月樓</title>,<text>璧月娟娟照翠樓。桂香凝露曙河流。無端夢雨歸何處。惆悵仙郞不復遊。又仙桂花陰滿玉樓。水晶簾冷露華流。銀橋一斷無消息。只是當年夢裡遊。又日日春風吹綺樓。樓前楊柳曉鸎流。如今又是經過處。獨坐旗亭戀舊遊。又玉檻秋來露氣淸。水晶簾冷桂花明。鸞驂不至銀橋斷。惆悵仙郞白髮生。</text>
<title>謝雲長送酒。適出晩歸。來使空返。</title>,<text>歸時山外日初斜。虗道柴門使者過。珍重一壺風雪裡。爲分春色與寒家。</text>
<title>德津堂</title>,<text>寺下沉沉江水流。荒祠烟雨古今秋。居僧笑指驛南路。人去人來長不休。</text>
<title>咸興題詠</title>,<text>咸興自古大都會。日出喧喧車馬塵。城外橋頭楊柳樹。往來多是別離人。追次 萬竹無端一涕自沾巾。天下人爲地下塵。爲問橋頭楊柳樹。見如崔子幾多人。</text>
<title>鏡城題詠。送李善吉還朝。</title>,<text>鐵關更遠二千里。白草黃沙迷絶域。書記從征幾日歸。年年空送還鄕客。</text>
<title>遊三角山</title>,<text>多病年來肺不蘇。今朝聊試陟崎嶇。山僧曉飯供新菜。絶勝東湖鱠腹腴。</text>
<title>贈性眞上人</title>,<text>去歲維舟蕭寺雨。折花臨水送行人。山僧不管傷離別。閉戶無心又一春。</text>
<title>題寶雲軸</title>,<text>乞米時時到漢關。廣陵秋雨旅衣單。中宵頻作故鄕夢。水闊天長行路難。</text>
<title>自奉恩歸舟</title>,<text>歸人臨發折梅花。步出沙頭日又斜。水轉山移舟去遠。滿江離思起風波。</text>
<title>旅館秋思</title>,<text>秋來苦憶漢陽城。坐羨南飛一鴈輕。逢着鄕僧半日話。塞天涼雨未歸情。</text>
<title>寄楊州成使君 義國</title>,<text>官橋雪霽曉寒多。小吏門前候早衙。莫恠使君常晏出。醉開東閣賞梅花。</text>
<title>江樓</title>,<text>廣陵城邊多酒樓。紅簾綠幕映江流。月明歌舞此中宿。雨散雲飛空昔遊。</text>
<title>漁陽</title>,<text>關山迢遆過漁陽。衰草茫茫古戰塲。燕國衣冠盡成土。荒臺無處弔昭王。</text>
<title>迎勑日</title>,<text>勑書來日幸長楊。紫陌千官從漢皇。火照通衢知輦過。重城曉色更蒼蒼。</text>
<title>題寺壁 二首</title>,<text>昨日遊人今又來。空庵香火半成灰。無端夜雪埋幽逕。僧在他山宿未迴。又今日僧歸月正滿。空庵伴宿白雲空。秋風捲地無行跡。一逕寒山落葉中。</text>
<title>次益之贈彈琴女韻</title>,<text>碧落迢迢鸞路長。天風吹送桂花香。玉簫歸去瑤壇上。羅襪寒深一寸霜。原韻一曲瑤琴秋恨長。夜深燒盡水沉香。多情更有西樓月。步下金階滿地霜。</text>
<title>次玉峯寄李伯生韻</title>,<text>龍池楊柳雨連朝。一片晴雲渡御橋。惆悵一年芳草色。江南無限碧迢迢。原韻 玉峯仙郞初下午門朝。花映重城柳拂橋。把酒忽驚寒食過。楚鄕歸思政迢迢。</text>
<title>僧軸</title>,<text>絶頂藤蘿是道塲。白雲秋磬滿天凉。山風日日桂花落。歸去明朝休上章。</text>
<title>僧軸</title>,<text>門掩香臺一磬殘。月明僧語上方間。今宵不寐獨惆悵。憶昨少年遊此山。</text>
<title>出塞</title>,<text>少年身比李輕車。遠赴沙塲萬里餘。由來征戰死無地。說與家人莫寄書。</text>
<title>自水鍾歸舟贈僧</title>,<text>離僧江口獨登舟。三月烟花滿廣洲。今夜別懷君不見。洛城風雨閉門愁。</text>
<title>偶吟 此下三首。家藏本無之。而得於崔白集中。</title>,<text>東峯雲霧掩朝暉。深樹棲禽晩不飛。古屋苔生門獨閉。滿庭淸露濕薔薇。</text>
<title>寒食客中</title>,<text>烟雨蕭蕭獨掩門。洛城寒食客銷魂。東風無限江南思。幾樹梅花映晩村。</text>
<title>憶故山梅花</title>,<text>春風萬里到羅浮。憔悴人今漢水頭。薊北烟塵無驛使。相思魂斷夕陽樓。</text>
<title>扶餘懷古</title>,<text>笙歌散盡水空流。何處當年結綺樓。唯有皐蘭古寺在。歸僧獨上夕陽舟。</text>
<title>挽玉峯</title>,<text>筆得鍾王妙。詩羞魏晉卑。家貧事遊宦。身老憶妻兒。旅櫬南歸日。戎㫌北去時。人間便永訣。泉下是交期。</text>
<title>別秦上舍 好善</title>,<text>遠客驚寒食。歸期後落花。白雲隨望在。芳草出關多。病負江頭別。看如夢裡何。明朝春亦去。相伴過天涯。</text>
<title>代人挽仁聖王后</title>,<text>化極周邦葛。寃深楚岸篁。憂疑獨處難。消雪幸逢昌。鳳寢多年疾。霞車一夜忙。新陵連舊隧。長得奉君王。</text>
<title>挽白四宰 仁傑</title>,<text>擧世悠悠裡。先生獨抱眞。山河正寂寞。忠直日沉淪。試看安危際。誰爲社稷臣。一生憂國淚。今夜重沾巾。</text>
<title>挽崔兵使夫人</title>,<text>寶髻加恩日。中閨寢疾時。殘香委錦席。侍女易羅衣。鸚鵡傳遺語。芙蓉戀舊枝。將軍夢虗幌。一夜鬢如絲。髻。疑作誥。</text>
<title>因李益之北歸。寄朴觀察 民獻。</title>,<text>鎖鑰惟公可。連膺北鎭雄。甘棠新樂府。細柳舊春風。絶域咨詢遠。三軍節制通。從來仗威惠。須此保民窮。又賊騎窺秦障。妖星照漢宮。朝廷方旰食。老子復臨戎。住銊天山北。連營瀚海東。安邊賴儒術。衛霍莫誇雄。又一路經灾疫。蕭條似亂離。猶聞增塞戍。復此値民飢。事與平時別。憂添舊鬢垂。飄飄漢使節。來往不知疲。又草草河邊酒。悠悠別後期。聊因北歸客。始寄去年詩。塞外早霜落。關中芳草衰。相思月頻滿。秋鴈到來遲。</text>
<title>臨津</title>,<text>揮手謝親愛。走馬赴幽燕。十月雪微下。長河氷欲堅。雲端隱鳳闕。匣裡吼龍泉。丈夫須努力。不爲兒女憐。</text>
<title>閭陽驛</title>,<text>馬上時將換。西歸道路賖。人烟隔河少。風雪近關多。故國書難達。他鄕鬢易華。天涯意寥落。獨立數棲鴉。</text>
<title>馬上口占</title>,<text>前騎已墟外。後旌猶峽中。蕭蕭人向北。杳杳水流東。古驛經宵雪。荒村盡日風。此身蒙主澤。隨處免途窮。</text>
<title>七家嶺立春</title>,<text>旅食逢春菜。羈愁且物華。經年猶在路。幾日定還家。山郭烟和柳。河橋雪半沙。佳辰任蓬梗。顔鬢轉蹉跎。</text>
<title>三河途中</title>,<text>塞上春猶冷。風沙日日飛。鴈過華表少。人向薊門稀。一水掩孤店。千峯沉夕暉。故關芳草綠。惆悵未言歸。</text>
<title>哀楊揔兵</title>,<text>烽火通南極。煙塵在北垣。秦兵傍塞覘。虜騎隔河屯。未斬單于首。徒悲上將魂。至今思勇決。成敗不須論。</text>
<title>通州館。望朝陽門。</title>,<text>聖祖龍興地。重關壯帝居。山河燕代古。人物冀州餘。藹藹祥烟合。暉暉化日舒。都門望漸近。猶似見鄕閭。</text>
<title>朝天宮</title>,<text>碧宇標眞界。玄壇降太淸。鸞栖珠圃樹。霞繞紫微城。寶籙三元祕。神丹九轉成。芝車人不見。空外有簫聲。</text>
<title>重陽後有感</title>,<text>佳節易徂換。少年能幾何。黃花看又歇。白髮鑷還多。窮巷誰相問。柴門日自斜。癡兒漸學語。聊此慰蹉跎。</text>
<title>題圓明軸</title>,<text>京國旅衣薄。風塵相識稀。愁尋翠微逕。獨望白雲歸。漢北千山暮。江南一葉飛。遙知石林寺。歲晩掩重扉。</text>
<title>送片雲歸五臺</title>,<text>屢遊京洛裡。漸覺古人稀。古寺月還滿。夜舡僧蹔依。西陵寒葉下。東路白雲飛。歸去莫回首。千峯獨掩扉。</text>
<title>留別高霽峯而順</title>,<text>逆旅相逢地。關河日又曛。歸程接漢塞。客夢在遼雲。別後千山隔。天秋一鴈聞。西風獨憑檻。明月倍思君。</text>
<title>御題擣紈</title>,<text>誰家搗紈杵。一下一傷情。滿地秋風起。孤城片月明。凄淸動霜葉。寂寞入寒更。征客關山遠。能聽空外聲。</text>
<title>送趙雲江伯玉之任槐山</title>,<text>直道難容世。微官且爲貧。全家向山郡。孤棹別江春。階下燒丹竈。窓間柱笏人。王喬有鳧舃。早晩謁麒麟。</text>
<title>金城板上韻</title>,<text>殘角出古縣。長河急暝流。驚心楚鄕夢。回首仲宣樓。塞雨難逢霽。羈愁更値秋。佳人杳千里。卽此阻同遊。追次 荷谷行人萬里去。駐馬飮寒流。芳草遍官道。晩烟生驛樓。旅懷渾似夢。春事半如秋。回望秦雲外。那堪戀舊遊。</text>
<title>送李善吉還朝 時李以鏡判爲掌令</title>,<text>門吏傳呼急。中宵有旨來。繡衣辭玉帳。騘馬向霜臺。鵰鶚乘霄漢。狐狸伏草萊。莫敎靑海上。書札隔年廻。</text>
<title>秋官契軸</title>,<text>列宿天文應。官曺大理評。自能淸獄訟。不是學刑名。高選英僚得。追歡白髮生。那堪有聚散。對酒復含情。</text>
<title>齊陵典祀</title>,<text>候曉陪嚴祀。園陵霽雪明。山祗屛虎豹。爐氣雜芬馨。至順承玄德。無彊配令名。荷裳虗寶座。環珮想餘聲。</text>
<title>題友人僑居</title>,<text>厭住南街近。移居北洞深。宜城賜第宅。公主舊園林。苔色侵書帙。松陰覆枕衾。絶無車馬跡。時有故人尋。</text>
<title>送人赴京</title>,<text>童稚情親舊。中間面目踈。那堪萬里別。未得隔年書。寒日臨關渡。輕塵逐傳車。蝶城家好在。且莫念何如。</text>
<title>廢寺</title>,<text>有佛絶香火。無僧自暮朝。古寮垂破祴。枯井棄殘瓢。逕積今秋葉。廚餘去歲樵。只應遊客到。歸後更寥寥。</text>
<title>奉先寺僧軸</title>,<text>靈圖光五葉。鼎水已乘龍。白日仙儀秘。靑山影殿空。御香隣佛火。幽隧徹洪鍾。只在諸天外。霓旌杳未從。</text>
<title>奉恩寺僧軸</title>,<text>此路尋花伴。披簑似去年。逢僧問山寺。立馬喚津船。遠樹春城背。平蕪暮雨連。猶愁後臺磬。隱隱隔微烟。</text>
<title>奉呈使相。又寫一通。分示會穩兩府伯。</title>,<text>聖主親推轂。將軍服始除。平時號令肅。經歲宴遊踈。雪嶺無烽火。楡關絶羽書。漢家深鎖鑰。誰道北門虗。又屢得元戎顧。多慙禮數除。參卿奈謀拙。▣▣歎才踈。官妓能胡舞。番兵解陣書。幕中無一事。歌鼓沸晴虗。又玉帳前宵雪。朝來不掃除。邊風捲地吼。塞日漏雲踈。白馬新都護。靑袍舊掌書。▣▣被恩遇。報答敢云虗。</text>
<title>贈會山府伯</title>,<text>罷官仍滯塞。有旨改新除。公輔方須用。忠良豈見踈。邊機獨賜對。萬里幾封書。自笑招羣議。才名早是虗。</text>
<title>留別會穩兩府伯。到豊山寄呈。</title>,<text>幕中爲客久。關外隔年廻。鞍馬通宵立。州城先漏開。匆匆未成別。杳杳憶傳杯。縱有到家樂。留君愁獨來。</text>
<title>受由上京</title>,<text>幕下無多事。鄕園許蹔歸。指麾勞遠出。飮餞惜餘暉。臨別重携手。懷恩欲濕衣。微誠期少報。不敢臥柴扉。</text>
<title>武夷洞 少時作</title>,<text>獨立平臺晩。村醅入面遲。榛叢惜幽草。石瀨俯淸漪。廢寺餘荒塔。行宮只舊基。春風臨眺意。多少附新詩。</text>
<title>將赴鍾山。贈鄭坡州 崑壽。</title>,<text>公議難容惡。明君謬許才。含恩辭鳳闕。飛旆向龍堆。不用邀歌妓。無心把酒杯。孤臣一釰在。未死報涓埃。</text>
<title>謝友人送米</title>,<text>童年長紈綺。晩節値艱難。守拙乖生理。移居近市闤。得錢還宿債。乞米始朝餐。親友時來問。途窮愧抗顔。</text>
<title>次寄玉峯</title>,<text>霜鴈遲歸鯉又潛。美人憔悴臥江南。薰爐往日連床夢。燈火何時聽雨談。紫燕東風思錦幕。白鷗秋水杳蒼蒹。岐峯榟木今成拱。人事蕭條政不堪。</text>
<title>雙溪僧軸。次圃隱韻。</title>,<text>題詩遠寄石橋僧。一渡南溪病未能。寶刹不隨塵世改。碧雲空使客愁增。香臺古樹殘鍾隔。水檻踈簾晩景澄。六載宦遊生白髮。幾時携手蹔同登。附 思菴輪奐重新卧野僧。二仙文藻繼誰能。山中芳草靑春暮。塵裡羈愁白髮增。茶鼎竹林談久絶。石床花雨夢猶澄。岐峯東畔烟霞路。惆悵浮生幾箇登。</text>
<title>發京城。宿高峯館。次壁上韻。</title>,<text>一騎今朝發上都。西歸風雨滿前途。天涯糊口身將老。客裡逢秋肺不蘇。萬里功名違壯志。十年鉛槧愧眞儒。寂寥空館無人問。愁對靑燈永夜孤。</text>
<title>釰水驛。次華使韻。</title>,<text>關外秋風送客軺。行行漸與洛城遙。愁連驛枕經宵雨。水上龍津幾尺橋。鄕夢豈知歸路險。倦遊頗覺壯心銷。那堪親友音書絶。北闕靑雲滿舊朝。</text>
<title>同汝守君受。擬次蘇彦謙林畔館韻。</title>,<text>獨立愁看塞鴈飛。靑山無數帶斜暉。令年春到嶺南早。故國書來關右稀。芳草雨昏寒食路。落花人斷草堂扉。天涯時序催雙鬢。身逐王程幾日歸。</text>
<title>旅懷 二首</title>,<text>孤城去馬飮寒流。異國光陰倦旅遊。楡塞新春無過鴈。薊門斜日獨登樓。一年已辦在離別。萬里如今猶滯留。寂寞天涯回望處。靑山不盡越鄕愁。又遲遲西出故疆時。回望千山悵有違。驛吏駈車迎倦客。關童聚土汚征衣。漢塞黃雲連絶漠。秦京綠樹遠依微。百年辛苦半行路。家在日東何日歸。迎倦客。一本。倦迎客。</text>
<title>送李益之往長沙</title>,<text>去歲春風住武靈。今年春至又南征。年年爲客他鄕遠。歲歲看花白髮生。秣馬倦尋荒店路。逢人羞說舊時名。高才自古多貧賤。莫把離憂損性情。</text>
<title>送閔恕初赴湖南幕 名忠元</title>,<text>郞官藉藉有詩聲。幕客少年人更驚。楊柳暖風吟水驛。杏花微雨住山城。靑春易向愁中盡。白髮多從別後生。聖主如今重才士。鸞書早晩召承明。</text>
<title>寄人</title>,<text>已覺浮生更杳杳。欲將貧病度年年。巴江向峽啼猿路。釰閣連雲落照邊。春色伴人還易老。離愁如醉自成眠。裁書遠寄衡陽鴈。借問何時北到燕。</text>
<title>送鄭繡衣季涵之北關</title>,<text>郞官承命向邊州。星騎駸駸不少留。二十年前爲客處。三千里外送君遊。蟬聲政亂川原暮。雨色遙連草樹秋。關塞極天那可望。只應明月共離愁。</text>
<title>贈安四耐</title>,<text>離家幾處逐浮雲。城市相逢日欲曛。獨見靑牛來異氣。誰知寶劍動星文。關山杳杳悲歌斷。芳草萋萋客路分。此去嵩陽更深入。天高消息若爲聞。</text>
<title>次高山郵舘韻</title>,<text>辭家萬里從戎鞍。蜀道聞歌意自酸。錦字樓中書未寄。黃楡塞上地偏寒。非關歲月增離抱。自是風霜損旅顔。惆悵鄕園隔函谷。不知何處望長安。</text>
<title>次許河陽 震 草堂韻</title>,<text>未卜東園一草庵。幾年遊宦在天南。士師遭黜道猶直。陶令還家貧亦甘。戶外靑山簾捲早。籬前白雪逕開三。雖居市郭常淸靜。心似氷壺霽月涵。</text>
<title>端午帖字</title>,<text>開着千門輦路通。日華初射海濤紅。露收蓂葉薰風轉。烟起螭頭紫氣籠。晝漏稀聞宣政外。早衙纔散建陽東。君王不進菖蒲酒。時序如今屬蘊隆。</text>
<title>早朝</title>,<text>漏下重城曙色遙。君王將御紫宸朝。衣冠盡向蓬萊苑。馳道斜連太液橋。仗下祥雲隨轉盖。日邊佳氣繞吹簫。遷喬自幸聯鵷鷺。穆穆明庭覩舜堯。又西臺月曉漏聲遙。左掖門前候早朝。瑞靄尙含靑瑣柳。仙旗已繞絳河橋。天香縹緲開龍闕。輦路徘徊引鳳簫。再拜賜霑光祿酒。微臣竊效祝文堯。</text>
<title>留別田察訪 見龍</title>,<text>關亭寥落少人烟。古木寒流晩景前。立馬愁看靑塞路。褰帷徙倚白雲天。鄕園久別無來信。逆旅相逢有此筵。欲去踟躕不能發。非君同病更誰憐。</text>
<title>代權相 轍。 次華使漢江樓韻。</title>,<text>歲暮嚴程未暇遊。天涯回日一登樓。銀峯隔水淸暉逼。琪樹迷空暝色收。夢繞紫微愁望切。詠留黃鶴和人羞。踈簾不掩江風入。欲下欄干更攬裘。</text>
<title>次雙溪詩軸</title>,<text>新興洞裡憶曾遊。屈指如今二十秋。幽興每隨靑鶴去。遠心空與白雲留。餘生欲老雙溪寺。暇日長登八詠樓。惆悵至今歸未得。世間人事自悠悠。</text>
<title>吉州樓題</title>,<text>早秋楡葉下寒城。紫塞新霜旅鴈驚。千里鄕關空有夢。十年書釰竟何成。胡笳未斷已垂淚。磧月欲生還倚楹。無限西風仲宣恨。天涯又送故人行。又將軍樓閣麗層城。談笑能令虜膽驚。蓮府星郞詩獨步。愁州都護序先成。半空秋色褰珠箔。百尺池光瀉翠楹。制勝不離樽爼外。何勞十萬事橫行。</text>
<title>快哉亭。次退齋韻。</title>,<text>東南山豁大河來。一片城臨古塞開。白雪遠迷箕子國。紅雲半繞楚王臺。金釵影裡華燈亂。玉笛聲中畫角催。明日別愁還萬里。陽關三疊盡餘杯。</text>
<title>次思庵贈行思韻</title>,<text>石房遙閉翠微顚。無事風塵別隔年。海鶴巢空松樹老。晴雲逕濕薜蘿緣。丹砂舊竈灰應冷。玉泂新秋月正娟。便欲從公解簪紱。長尋仙侶學靈篇。原韻 思菴恒沙踏遍旣華顚。芳草歸心度幾年。上國停杯聊別侶。南鄕飛錫又隨緣。桃花洞裡人誰在。桂樹山中月自娟。古院燒香淸磬夜。相思幸寄白雲篇。</text>
<title>奉別白評事赴關西</title>,<text>二月關西壯士行。東風釰戟六軍迎。香爐峯揷千重掩。鴨綠江流一帶淸。長笛曉吹華閣逈。紅粧春醉錦筵晴。幕中婉畫金湯敵。何用防胡萬里城。</text>
<title>次義順舘韻</title>,<text>絶塞孤城客蹔依。倦遊迢遆歲華微。隔河殘角吹將曙。滿磧寒雲凍不飛。斷夢幾回迷北闕。羈心無限向西暉。明朝又出陽關路。萬里逢春猶未歸。</text>
<title>贈別李益之</title>,<text>客路悠悠日向西。楊花飛盡子䂓啼。村橋有市行沽酒。野水無人自滿畦。旅店月明愁夢斷。山城葉暗獨歸迷。天涯此別堪頭白。惆悵王孫草又萋。</text>
<title>次景濂堂韻 景濂堂。是金溝客舘。</title>,<text>南池北池荷花深。荷心有苦似人心。荷花未落秋風起。雨露幾何霜霰侵。相思不見令人老。鏡中華髮已蕭森。不如臨池摘荷葉。裁作美人身上襟。</text>
<title>次楊蓬萊韻</title>,<text>久別離。驚時節。愁人坐遙夜。碧海生明月。欲寄春風楊柳枝。秋來搖落不堪折。原韻首陽山。孤竹節。綠葉三冬雪。靑天一片月。西方美人歸去來。山亦摧兮竹可折。</text>
<title>發京城懷玉峯</title>,<text>時事方擾擾。夙駕還舊棲。舊棲豈不懷。惆悵念分携。行登白沙嶺。回望國門西。城堞繞逶迤。井屋互高低。廣地蔭楡柳。華館縈雲霓。敎塲平且直。森曠無與齊。蒼松夾兩崖。碧草連脩堤。喧然人士集。馳馬風塵迷。卽此誠可賞。佇立獨悲悽。下坂倏已阻。倦策渡前溪。</text>
<title>大慈川上</title>,<text>午及高陽口。秣馬大慈川。川水自東注。灣回小山前。側峭巖石古。屈曲抱重淵。倒影雜楓栝。其下可方舡。神物蟠深黑。弱鱗遊淸漣。臨岸藉晴莎。披襟散幽悁。棲遲宜結廬。奈此官道邊。欲去屢回首。留思忽紛然。</text>
<title>到廬</title>,<text>貧居西崗遠。依依樹林翳。獨經磎谷澁。途潦方屢揭。行行近墟里。僕夫候田際。下馬憩茅簷。心閑遺塵世。靑松列舊壑。黃花滿後砌。對此令人悅。足以慰荒歲。</text>
<title>拾栗</title>,<text>首夏入京城。仲秋歸茅屋。園栗摘已盡。葉裡棲殘殼。晨起繞籬行。披草有時得。取適豈在多。聊與兒輩樂。</text>
<title>汝順兄弟觀刈禾。乘月携酒見訪。</title>,<text>九月霜風寒。田畒事收穫。丁壯盡在野。老弱獨看屋。負禾各自歸。日入務還息。親戚相與會。話言無雜客。茲歲雖未登。亦足具饘粥。來者且勿憂。濁醪歡此夕。夜深方云罷。人散塲月白。</text>
<title>晨霜</title>,<text>空曠變夕氣。蕭摵振凉飊。晨霜覆林屋。秋陽照未消。擁褐怯早寒。幽戶掩終朝。歲華忽焉微。羣芳凄以彫。嗷嗷歸鴈翔。泬泬天宇高。山水淡無輝。原野正寂寥。窮居感頹運。朱顔日復銷。所思終不成。獨此成閑謠。</text>
<title>野望</title>,<text>林皐時一望。落日滿秋田。人人刈禾還。家家起夕烟。鳥雀始倦飛。牛羊尋舊阡。徘徊得自怡。聊用離世緣。</text>
<title>雨雹</title>,<text>九月十七夜。雲黑風頗奔。電光室中明。怒雷裂厚坤。飛雨雜鳴雹。崩騰洒林園。是時尙未穫。禾穀遍郊原。擺落半泥土。殘實復幾存。粤自數歲來。天氣失寒溫。癘疫人丁死。毒禍及牛豚。蕭條如經亂。山谷多空村。老弱服耒耟。辛苦良難言。纔喜春苗盛。夏潦又渾渾。涼吹乾枝葉。螟食盡節根。豈知凋悴餘。迄此灾逾繁。何以供賦稅。敢望具饔飡。四隣絶晨烟。但聞哭聲喧。</text>
<title>次陶穫稻韻。廣其意。</title>,<text>萬事相糾紛。憂樂亦多端。居富苦未足。處貧孰能安。達人乃遺榮。超然獨冥觀。豈但恥折腰。園林早宜還。力耕亦有穫。而不免飢寒。平陸起風波。坦道生險艱。謝絶世上交。物累寧我干。田父時時至。農談共開顔。旣去山日夕。寂寞掩柴關。知音苟不存。已矣何足嘆。</text>
<title>霜多草木盡落。有新綠萋萋若春。</title>,<text>抄秋淸霜繁。雜卉俱已零。園圃索然空。了無一物榮。時見茅簷下。柔荑藹復生。本非歲寒姿。何能獨靑靑。占地蒙陽景。托根依戶庭。却同芳春節。孰知造化情。嫩色雖可愛。盛衰奈失經。不如鋤之去。種彼松柏貞。</text>
<title>感遇 十首。 寄鄭季涵。</title>,<text>盈盈谷中蘭。欝欝山上松。貞脆固有異。馨香乃相同。感茲鶗鴂鳴。霜露悴孤叢。芳意竟蕭索。零落隨蒿蓬。歲暮獨如何。虬枝多北風。又北風何慘烈。吹折松與栢。溟海亦震蕩。魚龍失其宅。天地將窮閉。賢聖倍歎息。黃虞邈難逮。吾從西山客。又西山何所有。深谷多芳薇。采采者誰子。叔齊與伯夷。食粟良可恥。採薇非爲飢。姬氏除暴亂。八百會不期。天下皆稱聖。斯人獨是非。高節凜千祀。綱常以扶持。又淳風去已遠。世道日幽昧。征伐降殷周。祥麟竟遇害。鳳凰化鷄鶩。蘭蕙爲蕭艾。遂令孔孟徒。失意屢顚沛。時運旣如此。生民將何賴。又人心如雲雨。飜覆在須臾。素絲染黑色。安能復其初。啞啞羣飛鳥。集我田中廬。雌雄竟莫辨。泣涕空欷歔。又疾風凋勁草。洪波折砥柱。勁草豈無節。砥柱豈不固。政爲風波蕩。終然變其素。古來功名士。多被時所誤。魯連死已久。千載期同趣。又孤竹無枝葉。寄生海上山。年年霜雪埋。崖傾根未安。豈是材可用。所貴能傲寒。鳳鳥日已遠。舊實日已殘。仙人從空下。見之爲悲嘆。斲作綠玉杖。携去朝雲關。雲關萬里阻。恐此中路還。又槐樹何阡欝。幢幢臨官路。長河注其側。水嚙根漸露。惜無爲培植。歲久且顚仆。本不生高崗。終危知誰故。又王喬呼我遊。期我於崑墟。朝登玄圃峯。遙望紫雲車。紫雲何容與。玉簫正微茫。徑度凌天河。飜飛向扶桑。扶桑幾千里。風波阻且長。我欲捨此去。深恐負所期。君情定何許。我心終不移。又莫涉銀漢水。莫登靑雲途。無波能覆舟。平地亦摧車。曾參終殺人。薏苡爲明珠。只知讒者巧。孰云聽者愚。浮生似幻化。是非兩空無。當隨東陵侯。種瓜手自鋤。</text>
<title>養虎詞</title>,<text>山翁得乳虎。養之置中園。馴擾日已長。狎近如家豚。妻言虎性惡。翁怒愛愈敦。畢竟噬翁死。寧復顧前恩。人皆笑翁愚。我獨爲翁寃。</text>
<title>山中</title>,<text>山中風氣寒。霜霰日已積。靡靡晷景促。纔早已成夕。林空無留景。暝後有歸翼。寂寞誰相顧。憂來不能釋。</text>
<title>古意 二首</title>,<text>轔轔雙車輪。一日千萬轉。同心不同車。別離時屢變。車輪尙有跡。相思人不見。又誰家紅粉女。顧影矜顔色。盈盈隔花語。札札臨窓織。但願羅衣多。終年不憂食。</text>
<title>昨日入城。路中有感。奉寄三樂求和。</title>,<text>昔欲携我友。寄向上元間。一爲名所誤。漸乖雲水閑。役役紅塵途。人情多强顔。還家忽惆悵。駐馬望秋山。</text>
<title>夜坐懷季鷹。書示三樂求和。</title>,<text>寒月照前楹。霜飆振夕林。獨坐向靑天。何爲憂思深。故人遊湖西。經時斷玉音。伊昔歡會地。于今商與參。欲往川谷阻。道路邈難尋。不辭別離苦。但惜流光侵。流光安能攀。各自保貞心。</text>
<title>送僧遊楓嶽</title>,<text>淹疾滯曠職。棄郡非尙逸。單車返洛社。閉門人事絶。寂寞城市間。似與世塵別。豈復眷茲居。緬懷山水窟。聞登毗盧頂。碧海瞰日出。丹壑拾瑤草。靑箱開祕訣。可以療我飢。可學飛昇術。寄語東歸客。斯遊行當決。</text>
<title>棄郡還洛。寓城西作。丁丑秋。自靈光解歸。</title>,<text>尸邑媿俸錢。解印歸故里。故里不可歸。今年癘疫熾。東家十人卧。九人同日死。死者棄不收。存者皆移徙。僮僕自春夏。呻吟尙未起。蕭條門逕荒。誰復候我至。駐馬街路側。徘徊靡所止。却尋城西莊。泯默依舅氏。自言幸無事。相對成悲喜。盤飡充我飢。斗酒勸我醉。遂空所坐堂。令我寢於是。留連蒙款洽。感激情何已。念茲十口養。難堪一日費。苦辭煩主人。得自爲生理。旣給缸與甌。又借釜與錡。飮食雖異廚。有物輒分饋。出入無內外。歡愉絶猜貳。安居卽吾廬。疇存覊旅思。顧乏資身謀。飢寒爲之累。家世本淸白。舊業無寸地。積雨連晦朔。高隴成深水。晨夕烟火微。瓮底蟲生子。到此曾幾日。已復憂簞食。豈伊塡空腹。無以供祭祀。辛勤怜小妾。有絲盈兩笥。不解執機杼。倩手隣家婢。織來未成匹。持向長安市。米貴布益賤。空還但垂淚。秋風起漢皐。木葉彫密翠。霜露凄已多。涼宵戀重被。有妻在遠方。累月斷來使。艱難不得並。離索愧恩義。尺素幾時傳。寒衣應未寄。悠悠身如浮。孑孑欲誰恃。大鈞播羣生。吹萬各自異。榮枯與憂樂。莫不由天耳。賦命有厚薄。我何歎貧匱。且置勿復道。昔有固窮士。一裘常自足。一瓢寧變志。聖賢豈不窘。所重只在彼。姸姸簷前日。遲遲轉晴晷。薿薿籬下菊。煌煌發新蘂。夕餐可延齡。負暄宜獨睡。斯濫守古訓。終身期不二。</text>
<title>飜方曲</title>,<text>折楊柳寄與千里人。爲我試向庭前種。須知一夜新生葉。憔悴愁眉是妾身。</text>
<title>錦貂裘歌。贈鄭書狀。以周</title>,<text>我家舊有錦貂裘。香毛柔膩墨色深。前年被向燕京道。萬里朔氣連窮陰。雪裡駈馬渡遼河。邊風蕭蕭日西沉。肌膚重暖如陽春。遠行不愁苦寒侵。歸來解置篋笥中。以此愛之輕千金。今日慇懃持贈君。別離始見平生心。</text>
<title>銅雀妓詞</title>,<text>銅雀臺西日欲暮。東風寂寞怨落花。花飛一片向何處。遙向五陵年少家。五陵年少尙書子。銀鞍白馬出北門。大醉閑吟踏芳草。歸來不覺已黃昏。黃昏到家吐錦茵。擧頭不見花在前。雲窓霧戶洞房邃。半夜郞睡呼未醒。獨捲緗簾向月明。鴦衾輾轉難爲情。起彈瑤瑟作楚調。聲聲哀怨不忍聽。暗垂珠淚郞不知。濕痕猶在紅羅巾。朝朝暮暮長如此。人生幾許多苦辛。湘南望斷迷歸路。岸芷汀蘭空自春。</text>
<title>李少婦詞</title>,<text>相公之孫鐵城李。養得幽閨天質美。幽閨不出十七年。一朝嫁與梁氏子。梁氏之子鳳鸞雛。珊瑚玉樹交枝株。池上鴛鴦本作雙。園中蛺蝶何曾孤。梁家嚴君仕遠方。千里將行拜高堂。出門恩愛從此辭。山川阻絶道路長。不是征戍向邊州。不是歌舞宿娼樓。心知此去唯爲親。好着斑衣膝下遊。兒女私情不忍別。別來幾時膓斷絶。秋梧葉落黄菊香。忽驚今朝是九日。佳辰依舊人不在。滿園茱萸誰共採。獨上高樓望北天。天涯極目空雲海。不向傍人道心事。回身暗裡潛下淚。牛羊歸盡山日夕。門外終無北來使。此身願得歸泉土。死後那知別離苦。一聲長吁掩玉顏。芳魂已逐郎行處。當時未生在腹兒。母兒同死最堪悲。魂兮不作武昌石。定化湘江斑竹枝。斑竹枝頭杜鵑血。血點淚痕俱不滅。千秋萬古何終極。一片靑山墳上月。</text>
<title>老病有孤舟 科作</title>,<text>歲晩拾遺客洞庭。悠悠身世如輕鷗。巴巫浪高蛟龍怒。一身萬里悲孤舟。羸形獨夜帶霜寒。峽猿啼斷楓林幽。汀蘆瑟瑟秋風滿。月明寂寂空江流。故交新貴一字無。弟妹飄零何處求。干戈滿地關塞遠。欲往從之路阻脩。天涯衰疾涕空揮。短褐況耐風霜稠。飄然一葉定何泊。謾載平生千斛愁。未試商家濟川楫。空慙魯聖乘桴浮。蕭蕭孤影萬頃波。佇立蒼茫懷故丘。還丹未成日月奔。漂泊殘生空白頭。功名已向鏡中晚。致君一念餘伊周。窮愁揔爲靈脩故。回頭叫向蒼梧秋。朝廷不記此老病。誰知滿腹廊廟憂。覊孤長是抱幽忱。此生永負滄洲遊。明宵繫纜又何處。滄波無限愁悠悠。題詩愧殺磯上翁。百年無憂垂釣鉤。</text>
