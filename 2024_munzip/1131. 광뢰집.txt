<title>次歸去來辭</title>,<text>歸去來兮。安宅將蕪胡不歸。旣自以主曠不居。又誰咎而誰悲。走逆旅之茫茫。違前修之扳追。及年歲之已晏。類伯玉之知非。尊己心爲嚴師。穆將進兮摳衣。問前路而多歧。識人道之危微。廼瞻虛室。載祇載奔。天君歡迎。玉鑰開門。庭衢就荒。階級猶存。循禮法場。倒太和罇。始下士之回頭。緬攸執於巷顔。退然坐而自樂。貧不堪而能安。日從事於克復。閑邪嚴於牢關。修以俟而不貳。羌壽夭之同觀。飮水甘於鼎烹。潤身勝於錦還。彼一匡之假仁。何足大於齊桓。歸去來兮。從吾好而優游。望道德之平林。更無營而無求。惟冥行而摘走。寔余心之攸憂。往哲告余以五事。思最要於範疇。志爲氣帥。如柁行舟。驗操舍於造次。全性命於巖邱。山何爲兮成高。水何爲兮源流。羡萬古之長靑。歎逝者之不休。已矣乎。人生世間能幾時。譬若僦屋暫寄留。胡爲乎日日不新之。重擔非吾任。遠道難可期。如欲飫乎菽粟。勤服田而耘耔。曰念祖而聿修。余三復於葩詩。聊惕然而自勖。死而後已復何疑。</text>
<title>自警 八絶○癸卯</title>,<text>硬著莫如誠。宗旨莫如敬。雖然鸚鵡譏。眞切學者病。向裏做工夫。莫又路頭錯。千古羣聖賢。所以牢基腳。凡厥低平處。自有至高妙。道理眞如許。虛心便可照。躬行日用間。自有好消息。積習以爲期。躐超毋欲速。義理曾無竆。知識奈有限。寧可甘孤陋。不可彊杜撰。一毫苟自多。豈特無新得。若無又若虛。兗公能造極。治己謹細微。立志期常久。細微人易忽。常久人難守。顔曾何等人。猶有未了事。矧爾凡下流。可使光陰費。</text>
<title>述懷</title>,<text>素期違稷契。淸福問耕樵。囱對峯三面。檻橫洛一腰。俗衰多恐懼。居僻少喧囂。讀倦攜竿出。逍遙廣瀨橋。</text>
<title>感集先祖退溪先生集中詩句 二十九絶</title>,<text>肯把龍鍾逐世譁。心如寒水正恬波。但知學問由專力。莫使工夫間斷多。靜中持敬只端襟。食豢方知悅味深。欲作男兒須廣業。世間榮辱不關心。嘐嘐援古欲追蹤。樂在雲山詎有竆。若使此間消息得。眼前無地不光風。莫道林林我最靈。幾人傾覆險道行。久知理欲相消長。休遣微雲點日明。茅屋巖阿絶點塵。野翁疎散不謀身。箇中所樂知何事。更願孶孶競日辰。晩向塵編竊覰窺。直將心事古人期。吾儕講習非他緖。發軔須從正路馳。可憐科目誤時人。此道今誰肯問津。百聖傳心如揭日。寸膠功力自珍身。物物誰非天地精。盈虛消息理難明。惟時意會懽欣處。相厲何人共日征。淸溪白石掩雲關。疏飯藜羹意自閒。萬卷芳塵吾有慕。豈無三益共盤桓。存心要在積年功。蹉過光陰一夢中。有鏡不磨空自歎。請將踐履驗吾躳。獨愛林廬萬卷書。婆娑歲月樂無如。得深正在工夫熟。生世終須不作虛。主敬還須集義功。揭名堂室紫陽翁。欲知大寐如醒處。功在循循積久中。只在眞知與力行。由來形大自宏聲。直方功力皆由我。莫使持心近不誠。參倚尋常在座隅。晩從書裏悟迷塗。希賢正屬吾儕事。愼勿因循作小儒。不琢而磨器不成。靈源才汩等昏冥。幽人隱几寂無語。空覺前言曒日明。白雲深處一庵淸。俯仰乾坤感慨生。寥落塵編尋寶訣。從前昏醉怳如醒。百筭全無可一端。至今懵學但慙顔。不須更向玄玄覓。平地終成九仞山。要從學海究源濱。此事何須謀別人。家訓未忘當日戒。力微猶冀晩功新。滄波白鳥共閒情。自喜無人知姓名。莫道山居無一事。乾乾終日軆西銘。雲山回復水灣環。草屋柴門晻靄間。掃地焚香無外事。須知淡泊是眞顔。肯向人間道姓名。幽居觀物樂襟靈。一般意味那無寓。月暎寒潭玉宇淸。異學千歧自擅家。方知河伯謾誇河。端居日夕如臨履。誰信遺經餉我多。惟覺隨人最下風。山巖情性鹿麋同。碧窻味道偏宜靜。努力毋虧一簣功。朝對雲屛夜月燈。寂寥林下坐如僧。溫尋舊學加新趣。百尺竿頭寸寸登。晝夜如斯不暫停。溪邊閒卧聽溪聲。幽居一味無人共。惟覺虛齋百慮淸。更爲藏書作小樓。縱橫巖石總成幽。方知自古林中士。貴富空雲一點浮。佳山佳水日徘徊。還愧吾非碩軸才。悶悶此言誰解得。頹然一醉卧窻隈。願將編簡誦遺音。護病關門獨處深。自笑於人都不逮。牛山何日秀穹林。極知林下可頤神。學道無成奈此身。聞道丈夫能自樹。此間長願葆淸眞。</text>
<title>靑藜杖</title>,<text>美哉是靑藜。卉類之無敵。自是靈氣滋。不待人培植。全骨若鱗龍。銜子倘仙鶴。荊棘不敢侵。雨露適其液。四十有六節。奇詭眞絶特。不比蘇桄榔。大勝杜桃竹。黃梗曁玄椶。皆莫非臣僕。美哉是靑藜。來自舞沂谷。舞沂周上舍。曾從瀛海得。須臾不相離。珍之如拱璧。我聞其有是。薄言試一牘。披牘卽一笑。翛然無或惜。爰納竹筒中。繩索以緊束。戒僮愼勿虧。辛勤千里役。上舍之好義。昔聞今更覿。使爾能相遇。疑我猶不俗。于以起欲謝。不嫌腰屈曲。屈曲何足病。仗爾扶持力。遊山自便捷。白雲不能逐。祝融飛上下。何須三杯濁。朝暮衡門外。永矢相無斁。美哉是靑藜。微爾我安適。</text>
<title>謹次先祖山居四時各四吟共十六絶韻</title>,<text>春眠誰警曉窻明。得得林禽色色鳴。好是幽人供玩處。一腔春意藹然生。朝春晩幽人意共遲。新晴始是刷遊衣。不知舍瑟人歸後。更有何人續詠歸。晝暝林樵返煑新薇。猶勝洋洋泌樂飢。更有悅心珍味好。遺編終日莫相違。暮今宵勝事小樓東。園杏招罇罇不竆。與客乍停將底待。子規聲裏月昇空。夜右春四吟曉簟如冰氣始淸。開囱更好納遙靑。回思寶鑑埋塵久。盥讀屛間自警銘。朝暑雨初收晝更明。賓朋歸後倚軒楹。披襟欲向朱書讀。蟬送窻前綠樹聲。晝火影如輪欲轉山。太平牛背笛聲還。病人自有淸心散。風溜相傳暝裏潺。暮誰云夏月讓秋明。驅暑重敎夜氣淸。虛檻尙遲高枕穩。山禽快活報更聲。夜右夏四吟疎簾一夕自生風。輕汗全消半夜胷。貞吉周旋存晩計。好爲松菊主人翁。朝午信長空鴈勢豪。誰家三徑頓增高。黃花莫道眞知鮮。千載山名不偶陶。晝夕陽佳色滿供娛。四嶂蒸霞九月圖。寫景詩情催一醉。新粘山甕已香無。暮水月交呈夜色淸。一天秋意向人明。靈臺隨處移堪怕。莫使狂雲或晦冥。夜右秋四吟昨夜獰風萬木空。朝看庭葉積䕺䕺。亦知搖落來無奈。惟有庭筠默契衷。先集早秋詩。極知搖落來無柰。深爲叢筠護節莖。○朝冷壑興居謝俗營。頻添罏火護殘形。冰溪小彴無來客。時有晴簷野鹿迎。晝昏氣沉沉日短西。吾人將倦土牀棲。唯時振拔精明戒。三復良箴庶不迷。暮暮愁安在在年光。獨愛深山此夜長。澄默自然遲睡意。任他衾席冷如霜。夜右冬四吟</text>
<title>曉鷄 乙巳</title>,<text>鷄鳴如喚醒。夜夜催人起。試問主人翁。孜孜竟底事。</text>
<title>漱石亭韻</title>,<text>爲憐盤石臥中流。沐浴其身問幾秋。人欲洗心先漱齒。日新無垢盍躳修。千載歸來閩洛風。深源當日溯而竆。曾求悅道頤心地。遂有溪山自到躬。右述先祖當初占得霞臯之意</text>
<title>月瀾庵。感次先祖和西林院詩。</title>,<text>七臺三曲白雲深。往事悠悠杖屨臨。千載海東非寂寞。孤衾山月獨傳心。先詩寂寞海東千載後。自憐山月暎孤衾。月在菴西第一林。千秋消息寄來深。微窺影子吾何敢。偶向禪窻獨抱衾。</text>
<title>敬次先祖春日書事韻</title>,<text>爲人敢負受中天。磨鈍猶期百鍊堅。晩蘂精神紋錦細。高鷗毛骨雪霜姸。家門有祖方憂忝。水石招人妙結緣。但願身痾消化却。深林閒管日如年。輕寒輕煖杏花天。剩喜東風破凍堅。巧囀鸎聲誇得氣。淡糚梅意懶爭姸。霞山自昔爲家物。瀼岸如今不俗緣。更有遺經尋討戒。爲迎蘭友送餘年。</text>
<title>偶詠</title>,<text>忽生千載感。還掩一書編。飮酒黃梅下。得詩白鳥邊。趣猶知細味。業愧未精硏。更起看山峻。何由擬短肩。</text>
<title>月夜憶同志</title>,<text>月明天永淨無瑕。如覺幽襟十倍加。卧病山中煎藥草。懷人江上落梅花。當年妄議先儒閫。晩計堪嗤處士家。庶幾躋攀資講討。遺編何日手同爬。</text>
<title>川沙楠木</title>,<text>老木臨江不記年。繁陰時許野農眠。更知西沜孤亭在。能借蟬聲向我傳。</text>
<title>小兒云白鷺瘦甚。感歎而作。</title>,<text>巖穴曾知口腹微。稻粱肥處等閒飛。淸風獨訪簞瓢客。時向亭前欲下磯。</text>
<title>謹次紫霞山詩帖韻 並序</title>,<text>野淳亭旣成。繼又成霞帖。奉而珍之。或獨處幽愁則諷之。或遇興則如之。俛仰感慨則又如之。又或親朋之來。輒與披玩而樂之。斯足以送老而不知有世間他物事也。然愛之慕之。止於是而已。則正所謂無用之業。奚足貴哉。遂逐章僭續。略見區區之志云爾。古洞霞留終有路。晩枝根厚自能花。誰知詩夢當年境。傳作藏修九世家。足夢中作韻領得霞庄隕自天。從敎心地十分堅。苟令徒借山園美。何異虛粧粉黛姸。家業懼虧千古緖。林居誓結一生緣。凝菴近世李夫子。大嶺重光二百年。寒甚書事韻玉抱村家隔沜居。百年猶是李琴墟。如今莫恨無隣契。巖鹿沙鷗勝討書。川沙村韻任他幽草細茸茸。瘦骨窻間兀似峯。當面工夫猶淺淺。前頭階級遠重重。稍知涉世由加齒。却懶營生到减農。十四圖屛開玩處。可憐誰與破孤胷。踏靑登霞山韻○野淳有新屛。凡列十四圖。竆巷客不來。苔沒巖磴斜。歇牛送郊疇。觀魚步汀沙。性疎樂優遊。思遠恐枉過。有意天作塢。却僭晩人家。川沙曲韻晩出名家最下流。愧無梁鐵擔千秋。幸然靜味因亭見。隨分如今庶自修。不讓坡翁擇勝風。巖邊小室樂無竆。當時扁意君知否。合把淸修自反躳。霞臯小亭名以漱石韻何事詩成屋未開。敢云留待後人來。偶然樂事於吾到。一笑無言倚檻隈。戱贈金綏之韻寒棲菴下紫霞𦤎。一脈山來俯碧濤。莫道新亭能了事。無形門戶更深高。秋山有約晩朝晴。更愛巖間得水聲。正是幽人棲息處。從今塵累絶無櫻。偶得幽棲地。堪安性命天。人依黃卷靜。亭傍碧岑懸。暮靄呈墨畫。輕風裊篆烟。方知林下士。自古怕人傳。七月旣望韻閒容雲更霞。生事桑兼麻。斷岸晴邀鷺。長空暮送鴉。百年遺躅地。千仞莫攀厓。吾道今安寄。乾坤日已斜。寄示李宏仲韻紫塢幽居好。人稀晝掩門。工夫衰髩髮。情性負乾坤。愛靜心虛井。逃喧地僻村。看書箚錄意。漏器尙要存。四時幽居好吟韻霞堂月白溪堂白。今日風淸舊日淸。指點莫謾虛影捉。湛然眞軆貴存誠。初秋旣望。寄士敬韻。</text>
<title>憑欄</title>,<text>憑欄默數晩花開。日落藜筇步向臺。江上好風驅暑去。松間明月逐人來。拙情尙欲催詩筆。孤興還成倦酒杯。細草無名多事在。莫如蘭蕙早栽培。</text>
<title>謹次先祖東齋感事十絶韻 辛亥</title>,<text>紛紛天學俗騰驅。于洛豪人幾盡渝。吾嶺愼毋邪徑覓。巖栖門路是通衢。巖居誰與共開懷。世味看來漸覺乖。獨有陳編爲好伴。此間眞興浩無涯。下士年來佇有聞。日乾心法驗操存。始知前聖開蒙吝。一軆吾家父母恩。吾人靈性受天翁。人苟無知是壤蟲。微物元知天賦蠢。爲人胡奈走冥中。如何舜跖各孶孶。無待鷄鳴可審幾。野火春風新草戒。後生從此不迷歸。嘗聞宗聖戒淵冰。一足之蹉勢土崩。隨處隨時無暫忽。夫如是後眞兢兢。古人雖遠尙餘香。立敎無非道德光。朱節眞經尤切近。陶門當日表而章。敬是吾門百病醫。四先生說勝黃歧。初間縱有安排意。力久功深迺坦夷。地靈前古鍾英賢。淸洛吾南第一川。寂寂人間無限意。晩生安得不愀然。好山多處一林深。漱石藏修已夙心。謾費吟哦人必笑。不如癡坐閉幽襟。</text>
<title>壬子立春日。謹用先詩壬子立春韻。壬子</title>,<text>深深藏六耐冬寒。始喜前溪得意潺。菜餠椒觴都不問。日新猶願戒湯盤。</text>
<title>旱餘大霈。謹次先詩韻得四絶。</title>,<text>前宵𩁺灑過疎林。其奈枯根著處深。一雨更添三日洽。野人終認上天心。午烟濃翠引前林。千里甘霖普澤深。野陌聲聲農笛裏。可能無悔怨天心。將秋氣像滿田林。莫道竆愁到骨深。更看山泉魚得樂。江湖之大不關心。羣生鼓舞滿郊林。先帖披來感歎深。托興歸田曾底意。斯文將啓百年心。先詩我與萬民同皷舞。歸田從此更關心。</text>
<title>聞社令族祖 世胤 新除積城。呈一律。</title>,<text>祿隱京城已六霜。何嘗謾刺貴人堂。泮兒爭道閨門女。銓吏誰知社稷郞。仕爲家貧曾屈志。恩從天降晩分章。遙知紺岳山間縣。治績應多愷悌光。</text>
<title>觀書有感</title>,<text>心如明鏡敬如磨。萬色千形照勘過。只恐主人磨力歇。向來明軆著塵多。</text>
<title>雨後卽事</title>,<text>五月田家麥酒酡。更因淸興欲蘇痾。水生門外輕鷗至。香歇林間懶蝶過。日影紅穿餘靄盡。山光靑入晩亭多。凭軒欲驗漁磯沒。隔沜何人曬綠蓑。</text>
<title>書事</title>,<text>打麥場邊欲晩陰。移牀只是避塵心。拙憂更問農徵惡。靜法能推暑氣侵。山似多情開面進。詩因無事入唇吟。凷然坐到黃昏月。默會精神夜寐箴。</text>
<title>漱石亭營搆已久。擬今夏秋始役。坐年荒力詘。退以明年。謹用先祖次金秀才詩三絶韻以道恨。</title>,<text>一巢之拙甚於鳩。謾付藏修百歲謀。凡事因循爲大忌。莫云林壑有明秋。詩句殆同擇勝銘。依前水綠又山靑。可憐荒歲增貧病。何日敎吾坐石亭。數間茅屋日關心。却恨年光漸晩陰。自有吾家基業好。箇中門路盍先尋。</text>
<title>又吟一絶。反其意。</title>,<text>臨事甘爲鈍滯人。不妨林下拙經綸。隨緣漸就方知味。先戒如今佩服珍。用先祖答柳希範書中語</text>
<title>六言次先詩韻</title>,<text>烟霞成痼難藥。義理悅心勝肉。篋愛先書寶藏。窻迎列峀奇矗。九月樽濃菊氣。數間屋煑茶烟。東華肯問香土。西壑閒開薄田。碧岑任爾無事。白鷺來吾問安。已作風流散客。更憂學力虧山。</text>
<title>步就溪陰</title>,<text>綠樹溪陰欲風時。偶然乘興一筇移。鳴蟬不識幽人意。催曳殘聲走別枝。</text>
<title>敬次川沙金先生梅竹韻 癸丑</title>,<text>天寒方緊大冬威。梅白筠靑也自持。老實已違調國鼎。高竿眞合理漁絲。淸孤孰愛山巖性。靜默唯含造化奇。有鳥知歸亦非偶。晩陰來借一邊枝。</text>
<title>謹次大山李先生集中韻。待李際可 秉運。</title>,<text>麗澤從君得。書燈伴夜明。偶持蛾述意。閒聽鳥求聲。雅謔憧憧好。離愁黯黯生。移時傍檻立。無語待人情。</text>
<title>次諸友韻。上川沙先生。兼示諸友求和。</title>,<text>千載淵源學海深。歸來秋月印湖心。明明更照沙亭路。吾黨無憂立腳尋。此生當日醉夢深。瓊句分明警切心。迷道回頭猶自幸。寶珠沉海欲探尋。河伯那由望海深。一言猶覺動人心。始知獨學成孤陋。却恨羅浮未蚤尋。垂楊庭外客窻深。鴒鳥相隨共話心。去去光陰嗟易失。重重義理杳難尋。又是溪山歲色深。卷中空愧古人心。諸君請以愚生戒。努力工夫向上尋。雪霜寒擁夜燈深。空抱悠悠萬古心。却怕門前千里路。建州人向劒州尋。指南經裏義精深。窻月虛明證道心。靜中時有欣然會。消息千秋若喚尋。方讀心經</text>
<title>亭成先詩集句 三絶○甲寅</title>,<text>眞愜盤桓暮境心。亂山縈帶水淸深。秋風白日書窻下。却恨離羣鮮盍簪。萬事如今付釣洲。能專一壑果前謀。北窻高臥羲皇上。水色山光畫裏秋。墜緖茫茫不易尋。中間虛負好光陰。君看競利人間者。詎識林中萬古心。</text>
<title>追次孤山亭重修韻 丁巳</title>,<text>孤絶孤山俯玉流。人間無似此淸幽。藏書曾遠惺翁計。問勝重經我祖遊。潭洞餘輝閒日月。巖厓古色自春秋。肯堂知有賢孫在。新檻霞樽恨未酬。</text>
<title>和族叔 鎭九 次松齋先生淸凉韻 九絶。</title>,<text>我家山是讀書山。螢雪相傳幾往還。道德文章名節美。巍然叔姪弟兄間。勉讀書韻二僧仙躅一山東。分作峯名傳誦同。獨惜淸風崔學士。如何遊浪墮禪空。元曉義湘致遠三峯韻曾到金生石窟前。墨痕消息只寒泉。更看瀑布懸空灑。疑是銀鉤玉索連。金生窟瀑布韻郢斤當日破巖開。一窖穹臨百丈臺。更有寒松相借勢。仙風偏向客襟來。松臺風穴韻安中寺裏三賢共。丁丑年來萬事遼。不待明堂樑棟恨。松門霜籟自蕭蕭。安中寺韻一片無根四面岏。楚猿曾化土精還。始知危動猶如許。莫道人間盤石安。動石韻白雲無影翠杉高。空倚巖臺送目勞。可惜黃田翁已逝。一樑誰遣兒郞拋。白雲菴韻庵空禽鳥獨林聲。如勸遊人雪乳泠。安得是心同古井。湛然無有一塵生。文殊菴石泉韻蓮臺水石夢森森。愛靜年來廢賞吟。多賀孤山詩有脛。紫霞幽處遠相尋。自敍韻</text>
<title>憂樂吟</title>,<text>吾有吾身不自由。如何多樂又多憂。百年粧點能靑嶂。萬卷空疎已白頭。門戶階梯探更邈。烟雲風月興猶優。雙行古味君知否。欲辨忘言倚水樓。</text>
<title>勝熱吟</title>,<text>勝熱只由靜。耽閒却似慵。淸呼禽語細。凉以水聲淙。林日留牀永。松陰入檻濃。始知迎送斷。不獨在三冬。</text>
<title>詠懷</title>,<text>寥寥林下養虛襟。迥絶輪蹄一逕深。莫道此間無與伴。十分淸景共沙禽。</text>
<title>川漲</title>,<text>曾許江心淡淡交。却憎塵穢混浮泡。靈源吾亦憂昏濁。爲汝難分一寸膠。</text>
<title>水落</title>,<text>緩緩雲歸日暎山。怒濤消盡自成灣。微痕兩岸遺査滓。好是淸明本軆還。</text>
<title>夏日書懷</title>,<text>日永猶寬憂白髮。風淸更勝服玄冰。仙岑開面迎王母。儒閫難跟愧友朋。珠是淵藏探者得。人誰山峻蹴而登。詩篇謾詠渾多事。只妙無言分寸能。</text>
<title>足壁柱詩 並序○戊午</title>,<text>余來處江亭。一日往檢舊廬。適看外夾室壁柱。有詩二句。蓋吾當日手題者也。詩曰道遠當馴致。事大難速成。嗟呼。知其拘迫急速之爲害。而或近於悠汎等待。則於其遠且大者。終莫能以可致可成。當以非著意非不著意爲自修之方。然今持此而檢吾之所存。則茫乎其行程也。幺乎其事爲也。其何以庶幾少愧於當日題柱之意乎。感歎而足成之。以自警云。道遠當馴致。事大難速成。可笑百年計。尙遲一寸程。</text>
<title>夜坐 二首</title>,<text>夜坐溫繹好。句節微生疑。欲檢貧無燭。檻間月不遅。延平愛靜夜。吾祖幸無燈。余更味於此。默然思欲凝。</text>
<title>蒼叟弟 庭淳 久病。奔走治護。不暇於盆梅安問。始看其一枝被顚風所折。坐月口吟。</title>,<text>天香消息歲將寒。始向淸盆仔細看。蒼弟支離憂疾病。梅兄胡奈欠平安。已憎江上風來惡。尙慰簷端月照寬。疎瘦瓊枝誰更愛。無人獨自倚欄干。</text>
<title>謹次先祖四時幽居好吟 四首</title>,<text>春日幽居好。花香欲入門。魚遊涵理氣。禽語得乾坤。造化曾公道。奢華且僻村。須知山後詠。眞樂渾然存。夏日幽居好。蟬聲來渡溪。庭梅陰更近。案帙曬還齊。黃放草間犢。白馴林下麛。提甁猶寓戒。敢不警昏迷。先祖夏朝吟。小童慣捷提甁水。澡頮湯盤日戒銘。秋日幽居好。嫰凉政灑襟。澄明潭拭鏡。奢麗菊排金。婢報新稻釀。兒分早栗燖。靈均遲暮歎。更感晦翁心。冬日幽居好。役車今旣休。天心方翕氣。冰意欲封流。煖酒熏罏襯。藏花土室謀。始知迎送斷。學退暮年憂。</text>
<title>過天淵臺 己未</title>,<text>可惜闌干廢不傳。蒼巖依舊立凝然。登臺妙處知安在。上是靑天下是淵。臺古有木欄干</text>
<title>謹次先詩春日閒居。次老杜六絶韻。</title>,<text>古壁雲糚畫。新巖雨洗泥。丁寧朝語燕。端的午聲鷄。身病詩仍减。花幽香更多。強探紅樹去。奈笑白頭何。大楠生老態。新柳較兒腰。野女爭花戲。林蟲得氣跳。藥偶宜燒酒。盤恒富菜根。曆看三月節。農劣數家村。謀食鳧窺藻。爭棲雀墜簷。瘦容梅緩緩。生意麥纖纖。水落磯迎鷺。庭虛月印花。巖臺稀客屧。天地足吾家。</text>
<title>又次溪堂偶興十絶韻</title>,<text>春事工紋繡。山人穩薜蘿。閒仍甘僻陋。拙且厭浮誇。書帙看人掩。軒囱爲月開。湖山容薄劣。筇屐任遲徊。時雨將均野。和風自掩門。殘工要振拔。元氣散絪縕。薄俗無言妙。深林每事幽。日遲工或見。雲去意俱悠。喧蜂知課蜜。鳴鳥若私春。萬物皆循性。孤亭亦有人。灘聲來曉枕。花影入朝窻。笑語因兒得。幽愁借酒降。摘蔬癡婢懶。砧楮老僧愁。逕屈通山足。軒平壓水頭。鳥散花零白。霧昏山失靑。幽居觀物態。竆巷少經營。帖石防隤岸。依巖妙靜居。字疑披韻學。飢忍買經書。開心只是友。遣興莫過詩。但願山田熟。寧求世俗知。</text>
<title>夜坐卽事</title>,<text>無月空還寂。看星整復斜。大灘眞樂府。孤火是誰家。分別魚跳水。熹微鷺宿沙。稺蒙呼韻試。猶且五言嘉。</text>
<title>閒居卽事</title>,<text>樵返松林起午烟。杜詩看罷草簾褰。騎牛過客成郊畫。棹筏來人訝水仙。春日起居衣袷穩。暮年消息鬢毛傳。隔窻鸎語知多事。花柳風流各自專。</text>
<title>月瀾菴次先祖韻</title>,<text>先祖當年此讀書。追尋風物更何如。至今一壑留餘馥。依舊三峯聳半虛。火跡猶傳蒼雪記。江隣偏近紫霞廬。欲求弄月觀瀾妙。不敢臺前暇釣魚。</text>
<title>偶用杜詩韻</title>,<text>行墨因兒誤。尋磯見客違。安心驗日用。無事看雲歸。年晩知才拙。林深絶俗非。盤飧猶自足。新味遠山薇。</text>
<title>感次先詩梳髮韻</title>,<text>髫遊歷歷在心明。稀髮如今漸漸輕。窻近前林還欲掩。忍聽哀訴哺烏聲。</text>
<title>客中喜旱餘雨</title>,<text>五月客梧麓。三宵鳴磵泉。上天終有雨。下土豈無年。飼馬謀晴發。呼僮戒晝眠。分明我紫塢。新柳沒前川。</text>
<title>彌川寓感</title>,<text>先躅當時釣石溫。幾番風雨洗苔痕。今來追識溪山面。未必溪山識小孫。</text>
<title>西溪老柳</title>,<text>濯濯風流不吝驕。靑春當日舞纖腰。晩違陶邵名賢賞。肯近章臺酒客橋。功扞狂流不自驕。老來無力一圍腰。猶能意在人人濟。更向前溪卧作橋。</text>
<title>雨坐溪舍</title>,<text>支離陰雨鎖靑山。溪漲洪流闘石頑。咫尺霞亭歸不得。滿牀書怕蠧魚殘。</text>
<title>聽灘</title>,<text>爲有山翁靜裏聽。宮商古樂自然成。時時谷口還沉寂。不向人間欲漏聲。</text>
<title>挽金素巖 鎭東</title>,<text>並州別業昔丹砂。徵士門庭伯仲多。吾輩洞天方寓感。愁雲從此更重遮。粥粥無能處女身。寸膠筋力蘊精神。湖門送子要聞道。拙法嫌居績學人。前年洞席幸邀師。愧未鄕林請講疑。家稿重刊嗟負意。拾遺磨校更要誰。</text>
<title>次武夷九曲棹歌韻 十首</title>,<text>武夷山亦幸仙靈。仙窟重成道院淸。誰道百千年已遠。棹歌猶若聽無聲。使先集九曲圖跋意。一曲靑楓暎畫船。瑤琴獨抱泝前川。後人騈沓尋餘響。莫道同亭鎖翠烟。靑楓畫船。見朱子泛舟九曲詩。姸姸二曲對眉峯。非是貪看玉女容。好學惟能如好色。高山高處幾千重。三曲滄洲欲買船。奈違隆宋甲辰年。未供薪水曾留感。藐晩如今敢自憐。先集和泛舟九曲詩。不及薪水供盤旋。四曲昂頭出兩巖。昭光衣被草毿毿。將敎吾道明如曉。會有金鷄傍玉潭。五曲蒼屛大隱深。藏修亦啓後人林。至今精舍猶傳未。悠久無如萬古心。六曲淸溪折作灣。欲提仙掌叩雲關。回思溥博淵泉妙。林鳥巖花却等閒。泛舟九曲詩。何憂功名與事業。但要溥博而淵泉。七曲辛勤上急灘。石堂終日靜中看。硏朱欲點天山易。松露無心滴硯寒。八曲丹臺紫府開。循由一櫂極沿洄。樓巖可識斯文意。鼓得山門學子來。丹臺紫府。亦見泛舟九曲詩。九曲虛舟任自然。眞源何許只斯川。莫言極處無奇勝。平地桑麻亦別天。</text>
<title>陶山九曲</title>,<text>錦繡琉璃已炳靈。山增嶷嶷水增淸。休云大隱屛相遠。千載同歸一櫂聲。錦繡山光。琉璃水色。見宣城誌。先集陶山詩。山增嶷嶷水洋洋。一曲巖雲若挽船。魯多君子說烏川。丹楓落日吟誰續。蕭寺靑留一點烟。先集遊雲巖寺詩。落日丹楓吟更好。○雲巖寺曲二曲芙蓉削玉峯。爲開風月滿川容。通郊十里淵源闊。莫道雲烟隔一重。月川曲三曲潭鼇爲戴船。吾東易學昉何年。積陰已久乾坤闢。精一齋中月更憐。積陰云云。乾坤闢云云。並見先集。○鼇潭曲四曲偏聾激水巖。巖雲重鎖碧毿毿。巖居仙伯今何處。花落蟠桃月在潭。汾川曲五曲纓潭不測深。涵渟餘派遍千林。如斯有水源源處。思古人惟獲我心。濯纓潭曲六曲林墟抱玉灣。鯈魚白鳥好相關。更憐花晩霞明處。西望曾專一壑閒。川沙曲七曲縈迴一水灘。葛仙高世更回看。丹砂萬斛天藏寶。靑壁雲生相暎寒。丹砂曲八曲山孤玉鏡開。惺惺心法此沿洄。停歌爲向蒼厓問。能記題詩杖屨來。先集有題孤山石壁詩。○孤山曲九曲山深勢絶然。山中誰認有斯川。人間可怕桃花浪。分付沙鷗護洞天。淸凉曲</text>
<title>琴丈聖玉 宗潤 至陶院。要余對看文峯集。臨別琴丈拈其集中詩韻催和。</title>,<text>偶因磨講約。來襯幽貞扉。山斷行人過。林忘宿鳥歸。自生千載感。其奈大音稀。怳若親承誨。門墻猶舊依。右寓感陶山殘香麓社廟。虛月克齋扉。地分全才就。天年中道歸。空留鄕里慕。重惜子孫稀。莫道遺編少。師門有據依。右寓感文峯</text>
<title>藏書室</title>,<text>書載萬古心。室藏萬古書。莫謂萬古遠。此室甚邇歟。</text>
<title>病臥詠月</title>,<text>養疾難於養性方。年來氣候鮮康彊。閉門不關前溪月。分付沙鷗獨主張。</text>
<title>從弟來卿 泰淳 登第後。贈示一律。辛酉</title>,<text>風波前路莫輕舟。只合潛求久遠謀。細細科名那足喜。多多人事正堪憂。家門有祖持身懼。嶺俗無私屬望優。內植外鞱雖妙法。肯將菱角變鷄頭。</text>
<title>五月十三日。出棲巖亭。</title>,<text>偶借淸風凈掃塵。自然閒界極安身。去冬以後虛亭子。今日之來更主人。案蠧斂踪慙獨恣。汀禽慣面喜相隣。孤欄默坐還忘讀。誰識幽懷感慨新。</text>
<title>偶成藏字吟</title>,<text>磯靜可藏鷺。草深可藏犢。水渟可藏魚。山幽可藏鹿。毛可鶴藏骨。腹可麝藏馥。豹藏霧中文。驥藏櫪下足。卷而雲藏雨。處而龜藏六。淸豔藏是梅。淸風藏是竹。銳藏匣之劒。輝藏櫝之玉。藏器淸廟寶。藏聲大樂祝。餘外無盡藏。一一難可斛。凡此十六者。特也揭其目。人亦有是夫。不過曰育德。</text>
<title>謹次先詩和聽松四言詩韻</title>,<text>利欲之除。如垢斯沐。疑晦之透。如熱斯濯。寸攀之樂。尺退之憂。我思古人。願言從遊。</text>
<title>病臥歎時事</title>,<text>未暇胷中養至和。百年身世苦多魔。秋來瘦骨稜稜出。半是憂時半是痾。</text>
<title>外王考忌日感吟</title>,<text>悠悠往事類泉奔。悲淚重霑乙未痕。禮法塲中人物特。浮囂世裏布衣冤。銀魚久負先慈孝。血脈誰云外裔存。期擬一言猶在耳。愧無今日答靈魂。府君嘗嗜銀魚。我先慈思其所嗜。祭辰輒求送之。不肖不能軆其志。故頸聯云。</text>
<title>淸凉僧</title>,<text>老僧云自淸凉來。山話吾其可問哉。滿月臺前花正好。白雲庵上蕨應胎。每思硯滴峯蒼石。今幾聰明水綠苔。爲挽過筇留一夜。渠能歷歷好懷開。</text>
<title>病起</title>,<text>新秋景態不相關。只付頹然一枕間。今日始興無所事。半簾疎雨對靑山。</text>
<title>挽李寡尤 元默</title>,<text>憶曾沙席始知名。從此逢場盡意傾。吾輩風流無碍滯。龜翁家世好支撑。可堪遠櫬迎前路。猶幸當時客後坪。孤稺弱孀徒識淚。有誰塵篋拾餘馨。</text>
<title>謹次先詩東齋夜起韻</title>,<text>月明如此勝宵何。境界淸虛若脫痾。軒納金飈凉有約。淵開玉鏡靜無波。求中正妙沉潛細。溯古仍成感慨多。可笑半生功是甚。從今還恐歲蹉跎。當初有志奈愁何。歲晩孱工更護痾。根本自知同散櫟。淵源敢望漬餘波。至今分寸躋攀小。依舊尋常鹵莽多。獨幸霞峯形勝裏。林居身計不蹉跎。</text>
<title>梅湖主人安循則 性道 氏索和一友堂詩。余請改以三友。仍步其韻。</title>,<text>千載湖名却等閒。瓊香何事滿楣間。臞仙不必胎仙讓。須向淸芬仔細看。梅兄羽客共淸閒。托契還嫌取舍間。一以名堂無乃隘。何如三友好相看。</text>
<title>挽族君伯維 宇綱</title>,<text>好箇門庭好箇姿。周旋氣味上膚肥。善居纔了三年血。遺緖空留八歲兒。處女持身曾爾見。吾儒種子更誰期。回思殘燭抽先藁。一宿仍成永訣悲。</text>
<title>五禽言。次朱夫子和王仲衡詩。</title>,<text>提胡蘆喚濁酒。杏花村前繫馬柳。不用鸕鷀與鸚鵡。畫蘆陶甁朴而壽。非是勸醉將市恩。要解世間愁殺人。不如歸去。劒閣崔巍白雲暮萬山。花月非吾林。不如歸去歸吾處。有翼却欲無聲歸。恐濕征人遠客衣。泥滑滑泥滑滑。糓雨經宵野水闊。稻秧盈疇民事寬。不煩縣邑倉廩發。洗腳行人弄歌頭。泥滑點汚不足憂。脫袴脫袴。採採條桑能織路。貧女梳頭又著新。時爲前隣宴會去。果知絲身在勞筋。凡事漫說不如做。麥熟吟。年年麥熟不忘音。大是人間快活。好天時又幸適晴陰。聖上重農拯墊沒。肯患官吏流星突。</text>
<title>偶成</title>,<text>吾知吾拙莫如藏。偶寄霞𦤎水一方。日用心工看赤豆。年來魂夢懶黃粱。已聞本面規模密。默數前頭道里長。俛仰中間生晩恨。爲抽籤帙襯遺香。</text>
<title>朱詩集句。擬寄友人。</title>,<text>詩書本說人間事。勳業休看鏡裏顔。景晏共愁歸路遠。年侵獨負酒杯寬。極知此道無終否。且喜閒身得暫安。析句分章功自少。幾年回首夢雲關。</text>
<title>雪後偶吟</title>,<text>自愛家風淡。不妨臘雪寒。獨憐生老態。還愧負儒冠。拙性由天得。安居隨地寬。擁罏凝坐久。妙處儘多端。</text>
<title>曉臥口占</title>,<text>家事無新刱。古人有法言。道心元自妙。世味不須論。安穩三更睡。淸明一氣存。鷄音如警枕。將起視瞻尊。</text>
<title>詠懷</title>,<text>得句如佳友。痊痾勝美官。山居思損益。世味認醎酸。心放懲求犬。功疎愧伐檀。獨懷誰與語。屈指歲將闌。</text>
<title>感吟 用先祖冬四吟意</title>,<text>傑卓羣峯意。歸藏萬木心。不妨頤獨病。仍愛斷相尋。牖靜迎暾皎。襟虛得月臨。如何冬四詠。逾更起感深。</text>
<title>次𦤎翁學先 獻淳 兄用明詩韻</title>,<text>香燈俗戲一村新。無味三更獨愴神。老髮已爲公道客。孱工還愧我家人。寒依靜几猶終歲。病借醫方復見春。遙憶孝郞愁不耐。違親三載拱楓宸。</text>
<title>除夕前三日聯句</title>,<text>天星一轉欲終辛。學先。 寒事林廬衛病身。健之。 四十八年餘四夜。學先。 三千丈髮共三人。饅頭老婢諳翁性。健之。𥿉腳親朋念客貧。學先。 寂寞相攜猶歲味。迓新還可勉知新。夢叟。</text>
<title>次朱詩立春韻 壬戌</title>,<text>食不求珍衣不裘。新愁非是爲竆愁。僅能閒界隣魚鳥。其奈愚夫走馬牛。做去事功麤手眼。吟來詩律愧啌喉。友朋尙有曾留約。何日前江辦小舟。水雲鄕裏臥菟裘。高士軒中斷俗愁。擧世乘除看塞馬。暫時文繡笑郊牛。筇移春氣輕遊腳。巵挹山光倒渴喉。待得江𦤎花月好。一番宵興借漁舟。朱子高士軒記。余每味其語。故偶加僭引。</text>
<title>正月三日。𦤎翁將歸。謹用朱詩正月三日送彭世昌韻贈別。</title>,<text>微爾吾何笑口開。交情已久許陳䨓。錦陽歸去孤吟日。肯使烟霞紙上來。</text>
<title>醉步江𦤎</title>,<text>每年農事薄山田。酒料如今始偶然。春日好風黃鳥裏。夕陽疎雨白鷗邊。手扶藜杖猶憂倒。身倚松枝乍欲眠。有影踵形須猛愼。能無醒後悔多愆。</text>
<title>淸平山韻。效梅竹軒從兄 宅淳。</title>,<text>千載令人想慕傾。慶雲溪水是餘淸。布衣上殿非臣禮。道服還山得我耕。一部心要知寡欲。兩聯辭表見超榮。滿空月色人皆信。何足靑編凂白珩。</text>
<title>次寄李春伯 宗周</title>,<text>昨日客過沜。淸朝詩到門。卽知開病眼。還愧涸詞源。掃榻雲虛座。投鞭馬識村。迎君將止宿。贈我更何言。</text>
<title>日用</title>,<text>日用平常付不言。桑麻鷄犬自然村。年來漸得安心法。睡有蒲團渴有樽。</text>
<title>七月旣望夜。感次先祖韻。</title>,<text>又是江山壬戌秋。徐來風勢勸人舟。無聊此夜還堪笑。猶有匏樽醉未休。從來風月輒相親。偏作今秋故避人。虛檻獨看生晩白。又敎羣弟負良辰。是夜來卿輩欲會話弊亭。余以陰無月辭之。夜深快得生白故云。</text>
<title>除夜與兩弟謹次大山集除夜韻</title>,<text>村鼓鼕鼕欲喚更。澄心默坐想延平。渾天氣候重陰盡。卽歲精神一燭明。黃卷強攜筋力减。靑山相對鬢毛驚。弟兄共惜餘齡意。何事能無忝所生。</text>
<title>挽柳明瑞 廷燁○癸亥</title>,<text>水谷村容淡。岐峯祖業垂。曾基朴實做。遂作戶門規。自昔承傳媺。至今鄕國推。案書當粥飯。嶺色上鬚眉。好善爲身計。守眞脫俗漓。心空如佛子。機沒類嬰兒。進士名還晩。成童藝已奇。林園安拙分。情性適閒頤。無似獲仁眷。有時蒙謬期。筠牀雖仰德。冰舘奈齎咨。越俎嫌猶少。接地謀敢辭。靑鳧笑病客。白雲濕征驪。將以聽公命。亦非獨我私。如何長夜別。又是九秋時。閉臆欲忘語。回頭強綴詞。孫枝培壅好。遙看綠陰遲。</text>
<title>春日獨登巖上</title>,<text>偶彊孤巖興。偸成半日閒。鳥遲晴後語。山好雪中看。元氣虛空裏。天機造次間。至公今更認。竆巷亦春還。</text>
<title>送宗弟致和 志淳 赴任益山</title>,<text>從古益山郡。依前癸亥年。送君無限意。短句只一篇。東巖先祖嘗知此郡。實亦在天啓癸亥故云。</text>
<title>感次鶴峯先生韻 並序</title>,<text>結髮從軍幾戍邊。一生辛苦最堪憐。白頭名籍猶編伍。直到九原方息肩。此鶴峯詩也。其詩序曰。成丁爲兵。六十除軍法也。守宰不良。委諸奸吏之手。除軍之際。無問老少。而惟視賂之多少。鮐背鶴髮。猶編行伍。持牒呼訴者滿庭。遂有此詩云。嗚呼。鶴老之時。猶是古矣。以今言之。襁褓充軍。已甚於結髮之早。白骨徵布。更哀於白頭之籍。天地之損了和氣。從此可占。使鶴老觀者。寧不衋然傷心。思所以聞于朝而革其弊乎。謹步元韻以寓感。襁褓虛名已鎭邊。至于頭白更誰憐。鶴翁詩句今休說。九死猶難息一肩。</text>
<title>卽事</title>,<text>詩因濁酒得。心與白雲俱。茂樹堪招鵲。輕波穩送鳧。暝生山益峻。宵靜谷如愚。結屋中間卧。乾坤藐一夫。</text>
<title>喜題</title>,<text>快雨江邊過。淸風午後生。開襟坐一笑。詩自五言成。</text>
<title>奉酬金聖爲 宗鐸 見寄韻</title>,<text>因痾絶粒便臞仙。長臥雲霞小洞天。九世家庭曾墜緖。一區泉石偶隨緣。虛名自愧臨斜景。迷學誰知坐暗烟。莫把眞工今謾戲。先書直任蠧魚專。款曲人情我不如。來詩傾倒更無餘。借顔益愧難爲友。開目從知勝讀書。上舍風猶如少壯。中臺月已幾盈虛。頹殘病枕重多感。聊遣兒郞爲問余。少日相與讀書于中臺寺。</text>
<title>一字至十字格效鶴峯先生詠山</title>,<text>山。山。鬼護。天慳。名紫霞。臨碧灣。洞開窈窕。野近寬閒。宜樂靜謝喧。足藏書養癏。始也大祖占得。今者晩裔躋攀。向人花意含香晩。求友禽情和句𠴨。栽松揷柳過百千株。先亭後宅凡八九間。當初作貽基門庭如襯。中間虛幾年景物知還。收拾躅塵覺愈甚於感慨。管領形勝愧不合於癡頑。</text>
<title>霞宅見成謹步先祖和陶集移居韻 二首</title>,<text>霞塢已吾物。亭傍又欲宅。卜遷猶恐遲。此計朝復夕。今年春二月。猛起喚拙役。主人間架小。僅容客分席。棲息猶且足。奇麗今亦昔。願結金蘭友。微言細細析。先祖昔移溪。遂有和陶詩。而我是何物。如何僭欬之。百載又千載。癡然能有思。我懷亦非阻。我生若同時。盤桓眞愜心。芳躅復在玆。茅屋中底藏。遺編不我欺。</text>
<title>謹用先祖詩晩步韻</title>,<text>炎夏臥病久。冠襟不得整。秋風日欲西。堪散婆娑影。一白遲遲雲。向人亦出嶺。欣然始試筇。正好林氣冷。要爲話親戚。隨烟過閭井。又爲觀野稼。登臨地勢迥。幽鬱猶得宣。心事不相梗。禽鳥暮喚歸。更愛吾廬靜。</text>
<title>又早秋夜坐韻</title>,<text>秋風曾有約。太早入林木。庭蟲解夜吟。恣意更相促。向者支離夏。容易消暑溽。窻戶頓蕭灑。皎月臨江曲。凉雨隨意淸。山色新如沐。忽念晦翁詩。歲月頹波速。霜髮敏如勇。鈍器奈獨恧。區區道力微。氣質還麤俗。古人業已廣。謙謙猶不足。莫恨回頭晩。祇合夜秉燭。</text>
<title>秋興。用立秋日溪堂書事韻。</title>,<text>不關肥鱖味新鮮。獨愛溪山頓灑然。秋玉有期今日得。淵珠無價幾年捐。中宵水樂猶堪聽。上古瑤琴更絶憐。占弄落星眞勝事。那時吾亦月明船。落星占弄。見泛舟濯纓潭詩。商天警雨入郊疇。巖曲鳴灘自擊球。苟且山家嘉慶曆。淸新籬菊晉人秋。風標白鷺亭亭立。理氣銀鱗潑潑游。天地眇然吾亦寄。優優樂性復何求。病意如消一雨餘。乍凉天氣覺催虛。轉投筇屐開茅逕。更約溪山衛草廬。有酒或忘書枕倦。無錢不問石梁漁。履霜未久堅冰至。凡事人間盍愼初。</text>
<title>臂痛。次康節韻。</title>,<text>不及頎然骨爽軀。唯能臂痛七分如。艱辛展席兼收席。尙且抽書更揷書。方藥却煩人指使。苦愁偏用酒驅除。莫非本領吾衰甚。九折成醫可望乎。宋九賢遺像記。康節身頎然。骨爽而神淸。</text>
<title>感次先祖詩養生絶句。和古人韻。並序</title>,<text>有人讀養生論。題一絶句云。嘗聞思慮損精神。惟有淸虛可養身。安得是心如古井。湛然無浪亦無塵。先生方和其韻。而亟稱其語意之翛然出塵野淳之意。竊以爲學而不思則罔。孔聖之訓也。不思則不得。孟氏之言也。若絶去思慮。兀然內觀。則已非吾儒全軆大用底法門。而終歸於枯槁窈冥之弊。彼思慮損精淸虛養神之句。恐似偏於主靜。微近禪機。而先生之稱許如彼何也。今而會得其果有說矣。先生靜存齋箴。有曰皇降吾衷。本眞而靜。云胡末渝。斲喪其性。外物膠擾。日以心競。又曰其本伊何。主靜爲則。又曰外無妄接。肅如軍壘。內無妄念。湛如止水。嗚呼。世人之汩蕩其天者。皆出於心失主宰之病也。顚冥不止。塵穢滿腔。不知湛然淸虛之爲何物者何限。而彼乃超然味衆人之所不味。欲養其身而先養其心。夫吾學與養生。其道雖不同。而其治心一也。苟使外無妄接。內無妄念。實如齋箴所云。則何患乎近於禪機。至若思慮之損了精神者。非凷然死法之謂。特去其胡思妄想者耳。先生嘗論人心氣之患云不須更加許多彊探索許多閒安排。只寬著意思。游泳其間。虛閒恬愉以自養。如朱子調息箴之爲者。且以陳南塘夜寐箴所謂方寸湛然凝神息慮之語觀之。彼人養身之方。實爲淸心省事之一道。而自不須爲病。獨未知其入頭下手。果能如吾家準繩。然想像胷次。其已絶去世俗紛擾之患。而幾到得虛井之不浪不塵。則先生稱許。實覰得其情而爲其可與論衛形養生之妙者也。至是而野淳之疑。頓然釋去。遂略以其意設爲問答以自解。又續有自述二絶。並識歲暮之感云。耽靜猶偏獨養神。恐渠枯燥法王身。若嫌思慮眞精損。絶句詩煩亦一塵。絶物徒然自得神。老莊無乃是前身。如何當日吾家祖。直許翛然語出塵。右二絶問曾聞息慮且凝神。一點虛靈主此身。養得本根眞妙法。斯人應不在風塵。世人紛汩極疲神。百慮千歧喪厥身。偶有一言能起感。詩腔如井亦無塵。右二絶答猶免茅廬瞰鬼神。偏傷虛住百年身。何由古井餘波得。一洗胷中萬斛塵。護痾惟願藥通神。弊鼎丹遲奈老身。爲慕湛然虛白室。悠然更起拂書塵。右二絶自述</text>
<title>挽黃進士 羽漢</title>,<text>臞顔如鶴鬢疎疎。詩老風流自有餘。晩歲薄名黃上舍。深秋閒病白中廬。滄珠巷誦營星策。篋寶家傳易範書。豈料飛流巖下路。一鞭心計却違初。</text>
<title>偶題</title>,<text>平生每事輒遲遲。吾且知吾拙分宜。老態相驚皆舊伴。閒情獨得自新詩。種松成列風如語。有石盤根水莫移。倦興偶看將暮鳥。萬林能占最深枝。</text>
<title>生朝。用大山集生朝韻。</title>,<text>山婢那知老淚新。淸朝來勸瓮頭春。履霜已感中秋節。孤露重逢初度辰。蔑學便同三歲稺。何辭將報九原人。紙囪明處超然坐。強掃遺編久欲塵。</text>
<title>九日。用先祖九日韻三首。</title>,<text>獨能知晩菊。誰與把香枝。病友無時別。幽禽勸飮隨。霜高山欲瘦。風緊葉將危。靖節是何者。令名千載垂。重陽自令節。短律亦繁文。正好黃花面。還慙白髮紛。登高秋盡見。隔沜鴈初聞。霜露偏多感。松楸空望雲。容我疎愚紫塢寬。獨因芳節強求懽。白衣人阻誰謀酒。落帽風來自脫冠。𣌑背極安茅屋暖。回頭猶恐玉樓寒。老去經綸唯晩圃。采采幽香仔細看。</text>
<title>挽黃判官 鱗采</title>,<text>白下好人物。始顯終何竆。南海耽羅國。一番宦謫同。歸臥石橋村。朝廷更不錄。溪邊一草堂。誰識判官宅。風標覿更難。九原隔容易。誰知華蓋山。空掩傑然器。</text>
<title>烏浴</title>,<text>渴盡一川流。其如舊染黑。請看沙上鷺。不浴天然白。</text>
<title>挽權叔存 得仁</title>,<text>菊花時節別離悲。今更重泉遠別離。名薦上庠猶且晩。年纔下壽豈曾期。師門可不遺編役。公論方聞我輩推。泡沫風燈無足道。尙留兒姪賸扶持。</text>
<title>除日用大山集韻</title>,<text>一年都欲盡。此日又將陰。遠巷人烟細。寒林鳥語深。雙髩無端老。孤燈不寐心。何須悲已往。祇合勉如今。</text>
<title>挽趙晩谷 述道</title>,<text>大大山庭得道親。躋攀分寸幾層臻。歸來步步移眞面。一谷風烟晩意新。雲飜天窅理難徵。山勢重昏日月崩。歸路精魂西向泣。布衣嫌拜水原陵。家庭三代九泉全。人世悲懽細欲傳。尙有九泉天更畏。悲懽只說戊申年。從來家計冷於霜。窻菊曾知晩節芳。欲齅餘香依舊未。偏傷是月又重陽。</text>
<title>小雪 甲子</title>,<text>案帙抽還揷。爐香細復淸。山昏將雪意。窻靜忽風聲。冷淡安魂夢。優游任性情。誰知無語處。稍稍味新生。</text>
<title>檻前晩花</title>,<text>幽懷終日與誰開。深巷寥寥逕欲苔。忽見前林環翠裏。孤花生白訝人來。</text>
<title>挽李丈 孝慶</title>,<text>人多愁裏老。公獨笑中仙。世業因平地。溫和自本天。無非百福相。遂有二兒賢。耆舊消磨盡。鄕隣奈索然。</text>
<title>挽權丈 思溥</title>,<text>有菊芳根古。亭亭雪後看。投深眞隱逸。愛晩自淸寒。詩色東籬近。風流西壁寬。幽香遽寂寞。惜未薦金盤。</text>
<title>挽金黃州 箕應○改葬時</title>,<text>肯涅京城紫陌塵。分明主宰此中人。心工齋號無如克。氣味王言許以醇。朱節晩年求切己。黃州何故哭斯民。遺風更見諸郞美。剩慰如今歲在辰。</text>
<title>挽李丈 尙顯</title>,<text>葸葸復葸葸。七分君子儒。擧世皆如公。吾道豈嗟吁。博博復博博。恰是蘊經笥。世間摽掠客。猶且足軒駟。感感復感感。詩札曾珍重。容易成往塵。不堪涕自湧。</text>
<title>次寄晩墅李君昌禖</title>,<text>足音偏喜訪竆山。不吝相分一檻閑。詩語飄然無俗氣。誰云身在市塵間。不須良玉遠求山。珍墨披來永日閒。好古癖能吾亦有。肯敎投惠晩林間。先賢墨帖。聞有珍藏。不禁奉閱之願。故及之。</text>
<title>挽再從兄 有源○改葬時○戊辰</title>,<text>霜𦤎猶幸有遺蘭。將擬孤香歲晩看。重又摧消曾不忍。靈芝山色至今寒。從來天道極茫茫。叔祖門庭血未長。理有接枝猶可驗。曾孫傳護養閒堂。卅八年來事已悠。海桑無處不生愁。世間消息將何報。惟有萱堂白盡頭。一女衿鞶獨聽孃。如何鸞鏡又悲凉。重泉莫怪相疎面。風骨頎然是潤郞。讀書燈下幾共衾。廡情偏重又偏深。如今旌翣重新路。不耐前塵更攪心。</text>
<title>遊淸凉 三十六首。皆用先詩韻。</title>,<text>騎牛向淸凉 壬申鬱鬱秋懷似酒濃。始於牛背盪人胷。此身未到蓮臺寺。如坐東南第一峯。丹砂削玉巖崖望似仙。藏砂千仞暎江天。此間正好參同讀。何必區區枉問田。白雲洞地靈呵噤俗人氛。一白江山四面雲。脈脈幽懷誰與語。唯堪自悅未輸君。景巖景仰前塵又此巖。空留秋月印前潭。向來妙處今何敢。只把遺詩諷詠三。寒粟潭潭水危於岌嶪岑。名稱寒粟正陰森。戰兢心法斯猶驗。不敢尋常過碧潯。月明潭潭心如鏡十分淸。堪愧人生汩性靈。稱以月明名更愛。餘輝猶似警昏冥。入孤山耕雲無過此壺天。每向山間欲置田。口腹猶謀還自笑。瓊臺不願絶糧仙。又手招蘭棹問仙子。肯許風流共載否。玉珮高飛聲不聞。晩汀獨立看雲久。孤山亭秋意迎人若挽歸。世間猶有不吾違。船行却似孤山轉。壁絶逾奇落花飛。宇宙晩生空喫飯。淸凉當日未摳衣。蒼崖追刻今謀否。絶句猶傳字字輝。石壁有先祖題詩。今已銷鑠故云。淵𦤎。待無號翁 李之存 不至。遂先行。倦牛猶趁午村烟。驢客胡遲赴勝緣。後至終當歸爛熳。畫圖中乃著鞭先。淵𦤎誰把淵𦤎字。枉鑱靑溪石。不解靑溪號。先生已留迹。蒼苔綠蘿裏。徘徊以終夕。道士吾能識。將攀鶴影隻。淸凉漸近江流猶免沒鞍深。秋意催人古渡尋。敢道峯雲今有助。但能先韻入追吟。原詩滿目羣峯迎我喜。騰雲作態助淸吟。擬寄吳繼彥 世顯夕陽停屐問樵夫。後谷主人今在無。使汝罷耕歸去路。爲傳秋客入山吾。和無號翁已留三載約。將躡一驢來。攜弟期穿屐。呼兒戒灌梅。病餘初出戶。秋晩可登臺。日暮盤松下。相迎笑面開。戲示無號翁海內有名山。人間無號老。此老與此山。今日若殊道。山靈愼勿疑。無號是有號。殊道而同歸。相見應相好。入山遊山妙法警人迷。苟欲高尋分寸躋。默數奇峯忘老腳。危攀絶磴訝仙梯。久知芳躅千年在。暫借雲窻一鉢棲。可笑欲詩詩思鈍。茶僧起報月輪低。山寺月夜壑瘦林疎月色寬。百年能得一宵觀。自疑圖畫銀屛卧。誰道階梯玉井難。探勝人皆公物事。讀書天以我家山。只今老朽貪餘景。愧乏文藏石室丹。曉起看月人間何處不冰輪。偏愛壺天此夜新。雖有萬錢難以價。便從三島與爲隣。山容如俟醒心客。鳥語疑呼幻骨身。攪起同眠將拜月。行歌猶幸太平民。地藏庵蓮臺奇絶界。六六各形勢。獨嫌深復深。遙隔一水麗。雖然剖判內。賢躅迭相遞。武陵發天藏。丹霞濕衣袂。仙區一滌新。其眞好事濟。更待吾先生。昭乎日月揭。其與武夷山。萬里遙相契。矧爾甲子年。英英特非例。歸來感慨多。僭成言志製。地藏菴僧訪爾孤庵入定僧。終朝看盡講傳燈。遊筇自有分明路。吾輩今躋第幾層。諸人爭摘山果匪直仙林競秀奇。更留霜顆療人飢。葡萄政熟甜宜口。須勿廵山摘醋梨。有感 四首剩喜山鍾報曉昏。聲聲淸絶警人喧。箇中凝坐收方寸。默念玄玄衆妙門。遙遙羅季杳無憑。一點雲孤百丈層。特有文純留片語。襟懷曾許冷於冰。萬山孤遯迹。千載挺生風。名得忠原古。蹤隨石窟空。墨花雲潑裏。筆勢瀑流中。六六皆尖穎。精神死不竆。兀兀無成愧此身。山中曾亦讀書人。寒燈木榻歸虛夢。流水風花度幾春。滿負家庭黃卷古。唯誇事業白頭新。散遊是日重多感。莫失秋燈稍可親。坐御風臺拙性臨危輒掉頭。平臺如座暫相留。苟蹉一腳遂坑穽。到底淵冰庶寡尤。戲題病人容易舊遊尋。百雜消磨不敢侵。倒掬巖泉將涌句。移來臺月好開襟。虛雲故作遲遲意。恠鳥如呈款款音。休道此翁衰足力。尙能豪氣最高岑。外淸凉僧遊楓嶽者。爲言多勝絶。萬二千峯裏。歷歷八百刹。獨無此庵奇。咸歸下風劣。聽畢遂高臥。翛然若禪悅。先躅有感淸凉山裏浪成遊。堪愧禪家石點頭。二樂安能知妙意。空懷千載舊風流。憇滿月庵問余何事叩雲關。非爲逍遙杖屨間。寓興之中方妙境。讀書然後是名山。細思儒閫階梯疊。正好禪窻日月閒。千載丁寧留誨語。自慙虛影久盤桓。將歸西風透袂薦輕寒。絶壑危臨且不安。雖美終然嫌養疾。莫如歸臥紫霞山。寓感山庵全付浩歌中。取笑當年共業翁。學道無成垂至戒。奈吾眞與壤蟲同。山北瀑布長虹跨壑吸泉流。宿願方遲快腳遊。異日玉山登壠路。冰橋橫處一筇休。新巖雲嶺自殊懸。分占東西各洞天。記善篇中留賺錄。得無傳後欠精專。先生遊淸凉之日。艮齋以山北瀑布之䧺奇告之。先生喜聞而吟成二絶。所謂山北。實淸凉山北。今雲嶺冰橋卽其地也。艮齋稿記善錄中。以先生此詩爲新巖瀑布而作。竊恐當日艮齋手本必不如此。疑出於後人編入之誤也。今於下絶。畧道其意。以俟同志更訂云。入山偶爾山謀勝野謀。行行進進自由由。聰明衰盡猶臨水。風穴凉虛不借秋。望遠若將生快羽。登高疑是坐虛舟。方知樂事粗緣境。妙趣焉容力以求。出山遠峀微微日欲沉。飄然遊袂倦歸心。仙區屢蹈無餘債。客興如論直幾金。骨法輕疑憑玉臼。詩麤多愧凂瑤林。逢人恐混塵埃語。藏得雲霞不出襟。又示無號翁要和林中自是百年心。重與秋山宿契深。雲向虛庵嫌獨宿。楓留晩葉待人尋。好朋自許知詩法。病客還慙寫鬱襟。全沒唱酬猶欠景。爲敎啼鳥替行吟。寓懷暫謝巖齋靜討文。爲隨流水覓眞源。前頭曲折曾無數。然後其能放海門。靑壁丹崖勝畫圖。無非詩料貢前途。平生直任腔喉拙。笑抗衰顔信筆書。卯年勝事至今傳。南嶽重光又甲年。峯上白雲何處在。莫遮當日玉壺天。先祖淸凉遊賞。在乙卯甲子。玉壺天見原詩。呈無號。兼示同遊諸勝。始與鳩筇約。終憑鶴馭行。雲從今會白。泉以古心淸。皓月詩邊得。靑山夢裏生。吾儕猶事業。何足悵離情。復題遊錄貪山不害道人貧。歸對山雲悵望新。碧嶂肯遮仙夢路。月明時復上山頻。壁月巖雲慣我顔。當時自謂飽看山。早知歸卧猶餘悵。筇屐留增半日閒。</text>
<title>謹次先祖林居詠。用玉山韻。</title>,<text>破凍川流聽更新。自然天氣斡旋神。誰云一理無形者。紅紫吾將目擊眞。早春綠樹將陰鳥得天。北窻人亦自超然。每朝警惕知何事。思在湯盤沐浴邊。初夏嫰凉生處荻花明。且近歸鴻第一聲。物物皆催人髮白。漢皇多事護金莖。早秋懶性猶料雪欲庭。移盆藏窨但餘馨。土牀將以離羣蟄。麗澤何人對眼靑。初冬冬裘夏葛粗隨分。日往月來自有時。眞樂莫如無語妙。簷禽還恠斷吟詩。樂時江𦤎陡絶自成壇。盡日登臨剩解顔。晩鳥知歸曾不偶。百年吾亦紫霞山。幽居三月春風單裌新。怳然移我在沂濱。但聞言志非竆竟。克復之功始是眞。暮春逼拶乾坤感理氣。靜存方寸自淸虛。箇中默默觀何物。上是飛鳶下是魚。觀物林鳩喚雨語紛紛。到曉簷聲隔戶聞。大旱成霖功已試。莫如巖底捲藏雲。喜雨底事幽禽款曲啼。隨人飮啄共分溪。短簷雖是鷦枝窄。猶且恢恢借汝棲。溪亭吾家心學正冠襟。佛氏如何枉用心。千載分明開一說。路頭須向考亭尋。觀心聞道工夫在喚醒。古人於此發心聲。放之晷刻奔千里。莫使塵昏翳鏡明。存心道由卑邇至高遐。關鎖重重疊疊多。未免鄕人憂在我。激昂天地不成歌。樂天</text>
<title>挽柳壺谷 範休</title>,<text>十六言曾畏。三千髮暮憂。戶門瓢巷邃。天地樂齋留。碑以三州口。林空一嶺頭。傷心多少事。吾道夕陽秋。</text>
<title>挽李弼聖 時獻</title>,<text>東海迢迢西日暝。紅旌孤導正言行。歸時莫過汾陽路。肯搆堂前宿鳥驚。云胡車軸一朝隳。孝節名家萬里期。老父榮銜還自悼。惡聞人道李僉知。</text>
<title>挽鄭嘉山 蓍○癸酉</title>,<text>半夜危城坐待天。烈風如怒月孤懸。圍之萬戟惟吾首。編以三綱更孰肩。父子弟兄千古罕。孝慈忠義一家專。如今聳翠山南色。不特西原賁祖先。</text>
<title>挽金承旨 翰東</title>,<text>吾黨曾衰矣。人豪猶見之。放還新寵渥。隱卧舊監司。大嶺幾斤重。當年一擔持。健陵歸拜日。應有血襟披。</text>
<title>贈琴亨之 養蒙</title>,<text>偶識高山路。曾與子爲期。行樂信不偶。百年此一時。隨處同心見。白首貴相持。明朝送將別。若爲夢中思。</text>
<title>謹次大山集次金五友堂 近 笙潭韻</title>,<text>古人心淡淡。特地友重重。一二四三五。菊蓮梅竹松。幽懷芬節寓。眞樂簡編濃。有躅猶如見。微斯誰適從。</text>
<title>盆梅詠。和東坡韻。</title>,<text>淸江一曲玉抱村。不問紛紛蜂蝶魂。忽見蕭灑瓊仙來。簷雲林霧爭披昏。底事屈君淸眞卽。容易寄我疎冷園。嘲笑䕺多背馳我。無與氣味交相溫。自分庸拙亦無怪。寂寞孤巷宵復暾。得天猶有烟霞疾。著地曾嫌桃李門。敢道淡香是知己。欲借薰襲還忘言。愧我獨非麗澤姿。謝以灌盆之匏樽。右贈梅我本脫略囂塵村。藐姑山上棲芳魂。不願豪士樓臺奢。不接俗輩功名昏。暗香消息遙相契。爲托川明沙白園。好是珍重相伴風。遂與笑語作春溫。道韻不可須臾離。輒隨亭廬偕迎暾。我骨我肌尙無恙。那意寂寂空掩門。我安適歸歸于君。不妨相贈蘭臭言。人不可見猶見我。君家古有無何罇。右梅答</text>
<title>挽金南爲 鵬運○二首</title>,<text>從古川聲遠。如今龜峀生。園林自幽獨。烟月且昇平。醞藉眉間氣。分明腳下程。無端摧晩計。天意漭難評。竆巷猶嘉客。羸鞭勝百朋。話堆三逕雪。襟照二宵燈。寒事歸時彊。長書病裏能。九原容易隔。回首涕沾膺。</text>
<title>挽金時彦 夏儒</title>,<text>方春已舊誼。垂暮更多情。平易由天分。言談聽鐵鏗。人皆傷孝子。吾且泣同庚。何處靑山是。毫端薤露生。</text>
<title>挽金友直 相溫</title>,<text>天欲無吾黨。樑今摧鶴家。佐郞名已薄。孝子魂且何。髓學啓蒙透。胷懷良玉多。一編稽舊約。停淚淚重斜。嘗蒙傳疑舊草本許贈之惠。故末句及之。</text>
<title>挽南持平 景羲</title>,<text>恬淡無塵慮。藏修樂性靈。玉堂盡年少。暗谷晩持平。已朽文章骨。空留淸白名。陶山曾有約。淚看白雲生。</text>
<title>偶次琴丈聖玉唱酬韻</title>,<text>初路開時曾異境。好山多處特霞峯。簷迎皎皎秋新月。庭以蒼蒼歲暮松。散詠不求詩壘築。微醺如得酒泉封。風流勝事吾無讓。揚抑宮商一水舂。</text>
<title>挽金元禮 永膺</title>,<text>柳下風流好。梧中天地優。家聲曾二節。心界自虛舟。人物方難見。吾儕不易求。笑言如昨日。誰道隔明幽。</text>
<title>芷翁金黃中 是瓚 投詩要和。忘拙以呈。戊寅</title>,<text>江芝一亦多。胡又九種並。人有徑三三。而我無一徑。右三三徑巖溪滋老骨。蒼然稱家亭。夏天渾無別。獨秀待玄冥。右松淸風自殊俗。六月窻扉寒。已謝伶倫采。何妨付釣竿。右竹尤物曾高韻。芳心寧或邪。更好雪月夜。分明玉人家。右梅空谷幽且窈。無人自含光。臭味林間貴。同心幾處香。右蘭怕有淤泥染。脫却東華紅。千載無極老。長對一畝宮。右蓮眞知特不易。何人無菊花。秋光處處是。獨高隱逸家。右菊昂莊盆養好。濃綠已成柯。名且杯蘭美。把酒時勸花。右梔愛爾能多子。房珠成一團。如何看未了。飜對遠山鬟。右榴肯愁宵雨滴。更看晴日奇。新德人宜勉。揮灑爾自知。右蕉</text>
<title>挽琴丈聖玉</title>,<text>老梅淸瘦九旬枝。散影疑如句格奇。滄海漏珠安足說。宣城從此更無詩。九曲詩成約一船。孤山更好月明天。如今上座空虛處。忍使風流獨自專。</text>
<title>白雲洞 壬午</title>,<text>倦馬催鞭入洞天。奇如初得更欣然。翠寒臺古終何樣。敬字巖今或枉傳。護院雲容眞妙境。登亭客思若深禪。儒風到底方消落。幾日洋洋聽誦絃。或以周武陵敬字巖刻。指謂文純公手筆。</text>
<title>紫極宮。感秋詩韻。並序</title>,<text>野淳已嘗有僭續。而今不記其爲何語。然夫旣寓感者。是四十九年之晩。况明年是六十九矣。較當日僭續之時。又加數十歲月者乎。年益進而業益退。其所感又當何如也。小白山更碧。有溪溪名竹。諸安毓於斯。弄流芳盈掬。嗟我蔑蔑甚。徒然喫飯獨。卌九將加卄。老蠶催三宿。摧殘已無疑。如今更何卜。猶且不知悔。此所謂迷復。少日不再回。甁水奈已覆。請看郊欲秋。稊稗亦能熟。</text>
<title>次贈金君 周基○二首</title>,<text>前江久不落。今雨更誰過。偶有眞珠客。竆尋深柳家。幽壑孤單久。詩燈與共開。此宵云苦短。他日肯重回。</text>
<title>又步前韻。憶高君 明極。</title>,<text>老病幽愁日以加。開窻只對宿雲過。羽溪如或高君遇。爲報丹霞白石家。我愛高君脫俗埃。殘編心事暫相開。虛亭遲日乖逢恨。留待霜天鴈信回。往年君來。尋以恠疾一宿卽歸。今春又來而時余適外矣。復期以秋云。</text>
<title>遊淸凉示諸友 甲申</title>,<text>深巷孤懷久未寬。偶隨名勝借豪觀。身仍病後登高澁。詩讓人先得句難。九仞全虧驚白髮。十年重到愧靑山。疎狂尙有烟霞癖。眉睫凝流九轉丹。</text>
<title>挽金稺恭 養運</title>,<text>故里根基積厚因。前川長遠派流新。小名暫屈詞儒跡。本領恒持處子身。白髮徒然地上我。靑山盡是意中人。向來正月宵燈話。誰道終成永訣辰。</text>
<title>挽鄭春秋 易簡</title>,<text>伊誰眞率賸風流。擧世惟甘粉櫛求。九月楓酣禾熟節。嗚呼仙馭鄭春秋。心與閒雲一樣齊。淸疎句興任高低。秋來詩料無人管。禽鳥環簷率性啼。疎坦襟期自寡儔。孤棲幽鬱幾春秋。也應快活淸虛界。無礙飛筇盡意遊。皮裏春秋了了能。云胡短劣愛如朋。憶曾竹杖伊山院。多謝來尋共一燈。凋零酉海舊相尋。爲代驢鳴幾紼吟。可笑霞山孤陋子。秋蟲無補寂寥音。</text>
<title>挽黃審幾 啓煕</title>,<text>大山高弟子。厖村古家宅。讀書人氣味。嶠鄕中貌色。薄袖灑淸風。纖塵不起跡。開眉翠於山。徹肚天然玉。眞符舜跖幾。餘事翰墨瀝。靑山何處土。謾藏一片璧。南州誰不淚。我又曾相識。</text>
<title>挽李君澤 ○三絶</title>,<text>偶過蘇湖里。秋風木落時。客懷更凄颯。誰向靑山歸。嗟哉李進士。風彩曾翹翹。我輩多寥寂。座中談屑飄。已久庚寅面。今餘甲辰雌。獨與章彦老。話舊而增悲。</text>
<title>次𦤎翁鳳巖八景韻</title>,<text>鳳鳥久不至。虛臺巖壑邃。猶有朝暮雲。自能潤蒼翠。鳳臺舒雲西南峯壑多。龍山最高秀。白雨時一過。靑林如濯繡。龍山過雨冠巖對小窻。朝日暎紅錄。不須買名園。怡神一峯足。冠巖朝花鞍嶺向谽谺。疎松生遠籟。不知山外寒。幽絃默心會。鞍嶺夜籟東岡邐作屛。回合衛病羸。月上秋晴處。嵐橫曉爽時。東山翠屛幽泉瀉巖竇。屈曲繞林𦤎。淺惟容石蟹。潔可澣綿袍。南澗幽泉陽村楡柿林。霜葉媚淸晝。未可只悲秋。紅鮮勝靑茂。陽村紅樹大谷田水平。靑秧日以秀。峽居無外求。樂事在耕耨。大谷靑秧</text>
<title>挽金以敎 養觀</title>,<text>信同齋下草離離。階竹猶存舊日猗。往歲孫枝枯忽盡。如今始是兆徵知。眉睫猶看靜雅風。儒家氣味七分濃。方期老大增恢拓。高柳門今寂若空。巾篋方塵舊拊摩。遺編寥落奈如何。恐敎陟降先靈戚。孺子亭前莫薤歌。</text>
<title>寄呈沈候元老 弘模</title>,<text>沉痾苦戲餞征輪。慙愧當年偃室賓。三異方歌牟邑令。百錢還負若耶人。靑眸從此難期日。白髮其如不復春。新政卽今良吏擇。可能南紱應淸宸。</text>
<title>挽李春伯</title>,<text>風物如何頓索然。城東門外客停鞭。市兒不欲沿江唱。爲是癡翁去上仙。聽和林禽率性吟。世間無物著虛襟。沉沉城府人難見。軒外江湖幾丈深。岳寺江亭隨處期。春風三月百花時。如今歲暮彷徨意。洞塔當軒爾或知。</text>
<title>金南白 是珩 懶溪書齋</title>,<text>芳岑一小曲。書室遠塵氛。莫道溪名懶。主人好學勤。</text>
<title>謹次先祖次後彫堂梅花詩韻。戲寄金黃中。並序</title>,<text>後彫堂梅花。嘗有一言之託於其主人。乃爲芷翁取而有之。余謂不以此許我者。當用壑舟之術。此特戲之者。而翁猶且疑之。潛藏于其後圃。圃卽紛然桃杏䕺中。其不惕然於玉雪淸眞共善藏之戒否乎。謹用先詩五七言韻。並道此意。眞所謂發一笑者也。我友藐姑仙。交情不厭淡。俗物更無可。專一不二三。那意一戲言。終然劫囊探。藏盆後圃惡。梅兄凂淸澹。紛紛桃杏裏。並混眞與濫。貞姬不出門。苟且隨人擔。無端月明夜。獨也香自暗。願言寄吾霞。仰視且俯瞰。</text>
<title>挽任孝應 百源</title>,<text>潭翁宗緖獨扶撑。年少䕺能早有聲。本領曾期長遠到。全家那意棟樑傾。哭君祖子孫三世。哀我壯衰老一生。久暫人間誠未解。何心是日紼謳成。</text>
<title>偶讀先祖贈余國珍詩。極道其廢疾貧竆之甚。謹步其韻。</title>,<text>四時非獨一秋凉。築得愁城無限長。病骨崚𡾓同瘦鶴。歌喉嗚咽和吟螿。飛花亦命曾罹廁。矮屋將頹半倚墻。猶幸文純詩筆照。千年足慰九原茫。</text>
<title>孤山歸路。示同伴。</title>,<text>爲追砥峴會。重問孤山船。秋是餘三夜。風能共八仙。罧魚勸別酒。林鳥惜歸鞭。囂俗眞堪怕。向人莫謾傳。</text>
<title>挽吳繼彥 用先詩茅谷竹齋唱和韻。又用先集與全義公書中語。</title>,<text>深園生事不憂微。山蕨招筇晩啓扉。更有盈缸香拍拍。案眉相對解愁圍。質素風流自有餘。篋藏偏愛祖先書。從來世好將安討。悲恨難隨老髮除。</text>
<title>挽姜德涵 泳</title>,<text>上舍名曾薄。中途竆更憐。靑雲讓少輩。黃卷送殘年。淸是岑容舊。貧猶家色傳。月山還似夢。何况又重泉。</text>
<title>挽申以周</title>,<text>可愛顔眉氣。曾超城市埃。家聲悔堂祖。詩響旅軒臺。蓮桂方交暎。鬼魔忽見猜。慰慈猶拭淚。斷鴈政堪哀。</text>
<title>謹次西厓先生麥粥詩韻</title>,<text>巖居生事拙。朝粥晡亦粥。人竆或甚我。此猶不得食。而我能朝晡。精粗又何擇。獨念至於物。惟心亦第一。無數粥品中。麥已登論列。敢違文忠訓。妄余猶未服。柔善雖曰好。麥心宜若劣。其與稻粱稷。難齒伯仲叔。雖然是亦粒。充飢如濯熱。大勝井螬邊。匍匐令人噱。年荒忍到熟。煑鐺無物惡。</text>
<title>又疊前韻。戲示學源弟 家淳。○並序。</title>,<text>家有稺女笑余粥之曰。是何足如此甘之者。注書叔每時每飯而飽。將大嚼者。果有異於人。余曰。注書固將大嚼者。卽今日本分言之。未見其必得也。餓其軆膚而後。可擔一身大任。知吾菜味然後。可無百姓菜色。如余林居措大。粥亦可。不粥亦可。以注書言之。不粥則不可。非謂粥宜於注書。注書是宜於粥者也。未知愚言也而肯然否乎。斯又足一笑也。可使富無肉。不可貧無粥。無肉闕一味。無粥不再食。延得性命粥。古人已精擇。我是百事下。善粥先居一。淡淡一椀糜。可敵方丈列。世間人豪者。惡如烏喙服。穉女笑余曰。大人口何劣。不粥是福相。請看注書叔。稺女爾何知。膏粱腸胃熱。注書如聞之。皤腹應大噱。使君而欲做。蔬糲儘非惡。</text>
<title>北征 十五首</title>,<text>西壁曉發西壁燈玆乍寄眠。曉鷄聲裏戒征鞭。無端一雪迷山徑。應戲塵翁往問仙。宿潢池池圓象太極。于洛一源玆。大嶺文明氣。泝流始可知。次姜擎廈 橒 穿川韻 二首微爾吾無壯。詩毫恣欲翻。絶奇勝鯨海。不鑿自龍門。直北源來妙。大南水勢尊。借令將補孔。猶惱女媧魂。纔觀七魄愕。欲語九河翻。雷叱山顔壁。虹開水口門。古今詞客退。天地化翁尊。疑過廬峯瀑。將招李白魂。竹西樓暫謝驢背問蘭舟。玉佩仙人去不留。歲晩風流誰與語。嶺南孤客竹西樓。入雙溪多情烟靄引征裾。將訪明巖高士居。怪石荊扉蕭灑裏。作何工業讀何書。戲題關東山水儘淸奇。每向雙溪一夢歸。不偶隨緣今日就。世人呼我浪仙宜。遊鏡浦。次先祖韻。浦乎爾安知。先詩特爾愛。每恨遲遲筇。未照一鑑內。終倦方外遊。巖居獨玩佩。爲我勿蘭舟。風流敢見載。偶爾遊蹤任轉蓬。高臺來上似空中。試看滿浦如冰鏡。更認長流飮海虹。萬古爾其八景最。一身吾亦四仙風。瑤池宴是何年事。續舊題詩愧未工。謝李陟倅 廣度 板揭鏡浦臺先祖詩眞珠李使君。於物無所愛。特爾景賢心。一生罔外內。我祖詩鏡臺。珍之若瑤佩。此臺終不亡。公名亦千載。臘月二十日立春偶然如泛跡。久矣未歸身。已恨方竆臘。那堪且立春。屠蘇強借酒。風雪更愁人。紫塢孤亭鶴。分明向我嗔。擬二十二日由陟州南還。大雪敗意。殆類北遷者。徒勞南望兮。歸雲失三陟。飛雪障雙溪。得句猶忘旅。無眠苦待鷄。鄕山頻入夢。羣弟也應詆。雪馬獵滿山深雪裏。投足者絶稀。于時千仞璧。雪馬疾於飛。山羊又猛虎。縮頸迷所歸。重以呼羣隊。匝匝四面圍。頃刻長槍血。豪鷹如搤翬。縛走橫肩背。一笑返荊扉。歲時盈珍肉。何須問海肥。更將毛皮買。山中足食衣。慣是絶峽住。層崖不畏碕。人物各得所。然後其庶幾。火田亦已甚。麋鹿將曷依。逐之不見泰。形役更堪唏。石屛瀑布一鞭將欲七分仙。鏡竹樓臺始託緣。獨有臨歸難盡恨。石屛飛瀑夢中懸。以一絶奉呈李陟州言返山南古洛湄。計違桐柏一茅移。竹樓邂逅猶緣重。何足天涯惜別離。謹步先集贈龜翁韻。續呈要和。聞道丹山近赤城。苟非眞隱莫之行。高風欲向潭龜問。其奈仙舟已杳冥。龜翁棣隱好風流。曾闢雲間玉澗幽。飛瀑至今依舊未。攜君願與棹舟遊。又謹次鏡浦圖韻霜髮飄蕭較亂蓬。猶多坐我此臺中。瑤天樓閣新開鏡。劫海杠橋昔架虹。怳爾冰壺如得月。俄然霞袂欲生風。何當吟賞千金債。愧蔑敲椎一字工。</text>
<title>玄童 文龍 次朱詩要和</title>,<text>前哲遺吾一古方。秋菱本面更昭光。眼前家路分明照。愼勿昏沉黑窣鄕。</text>
<title>讀漢史有歎</title>,<text>君厨俊及盡時賢。底事橫罹一網天。爲向英魂魂欲弔。如今休道已千年。</text>
<title>謹次先祖四樂亭韻</title>,<text>我識田家樂。郊墟楡火烟。犂牛猶恐後。布糓已催前。畝熟開塲圃。罌濃共社筵。何如方丈客。危辱度官年。我識蠶家樂。西陵餘敎修。三眠香草美。四熟繭絲柔。老者身先煖。官家租且酬。何如文錦子。務厚更寒愁。我識漁家樂。疑隣丙穴傍。有竿自溫飽。無稅獨滄浪。斫雪銀鱗膾。臨風綠蟻香。何如守錢虜。甕筭費思量。我識樵人樂。呼羣共一村。迭催朝飯早。相趁夕烟昏。荷斧能穿豹。煎茶或伴猿。何如桃李輩。隨雨萬紅翻。</text>
<title>首尾吟</title>,<text>愛看玄坤萬象新。紅紅白白自天眞。經年廢業曾因病。十日無詩且愧春。甁竭重邀麴道士。牀空欲聘竹夫人。坐消永晝其何物。愛看玄坤萬象新。誰云百物本無私。偏向幽人欲乞詩。避鴨狂魚分伍隊。拒鳶輕鵲護巢兒。巖巒特立如招屐。籬落新晴好曬絲。件件亦知酬應苦。誰云百物本無私。</text>
<title>閒居寓興 八首</title>,<text>境有天翁許。門無俗客來。好風靑柳岸。肥蕨白雲隈。催句禽如債。排愁酒薦媒。興移無灑掃。隨意坐蒼苔。披雲採山藥。對酒摘園蔬。腳試迎春健。頭慵逐日梳。開林行野鹿。投食施磯魚。久別曾遊伴。時來問疾書。右春灘聲爭古樂。木影畫斜陽。熱散由心靜。風生爲簟凉。蟬移驚鵲近。鷺去得魚忙。默坐看羣動。閒消夏日長。山田光夕露。門柳障朝陽。炎赫衣流赭。心虛卷對黃。雨歇巖鷗刷。雲昏谷鳥忙。自疑吾底物。閒靜是羲皇。右夏霜意催楓葉。秋光生桂枝。魚肥前夜雨。鷹得晩天颸。砌菊敎吾見。郊禾問僕知。適居朝復暮。寧或素還緇。筇穿紅樹裏。磯借白鷗邊。蘇病一凉足。開襟四韻圓。杯乾思釀秫。衣冷欲粧綿。栗子隨風落。老人驚午眠。右秋偏愛銜窻日。還憂近水齋。隨時知靜蟄。觸事忌安排。江合虹逾健。雪埋峯益佳。可憐名利客。冷踏洛陽街。自掩袁生戶。誰尋戴隱區。酌流灌芭種。撥火煖茶甌。陽德竆泉長。殘工暮歲憂。拾樵燻土室。猶足敵重裘。右冬</text>
<title>病起試步</title>,<text>卧席久呻吟。出門澁欲顚。走兒爭笑躄。健友厭隨肩。腰痛思高枕。頭低若倒眠。吾衰此甚矣。少日擬霆鞭。</text>
<title>金甥 樂文 有約不至</title>,<text>分明晨發汝橋村。起看前林路欲昏。無乃行鞭駑且鈍。呼僮猶不掩荊門。</text>
<title>送兒南出</title>,<text>戒爾言歸愼勿徐。春耕將晩紫山居。山居耕晩猶關念。可不光陰惜古書。獨對花間日影徐。停雲懷詠向誰居。歸時若過高山下。爲語衰翁病未書。</text>
<title>種杜冲</title>,<text>四時蒼意自高風。松柏林中庶附庸。來訪別山非偶爾。歲寒盟亦與君同。</text>
<title>雨中客至</title>,<text>孤巷索居久。誰顧寂寞中。將見五日無。旱苗憂心忡。客與時雨至。一夕喜事重。借問迎客喜。何如時雨濛。迎客而我獨。喜雨田野同。我能兩兼之。留客話麥豐。不嫌麤蔬粥。朝晡苟且供。匪久鳴蜩節。麥飯湯又蔥。主客兩相宜。臨時肯復筇。客亦唯唯去。一笑踏泥融。謝客呼涸筆。題詩不問工。</text>
<title>贈別金學範玄文龍二秀才。</title>,<text>氣岸終恢地。玄。 沉潛自得天。金。 相資相濟好。無或懶征鞭。萬里前程遠。無端別意撓。明朝又秋日。老髮更蕭蕭。</text>
<title>挽李子彥 岳祥</title>,<text>曾以鐵仙許。如何上壽違。雪亭更寥落。人事謾嗟唏。紫溪九曲會。惟子最風流。歌棹還如夢。空留一唱酬。欲攜烏竹起。衰淚更沾顋。遙憶二庠老。村醪不肯杯。君嘗寄贈竹杖。</text>
<title>挽槐潭裵處士 相說○改葬時</title>,<text>處士星曾晦。乍明地上天。幽光誰可奏。太史且瞢然。千古幽陰啓。一陽初動時。諸圖契易說。休更問庖犧。</text>
<title>次趙奎應 星復 鶴坡亭韻</title>,<text>溪坡選勝有孤廬。歲晏幽襟復自如。架上詩書忘倚伏。山間日月付盈虛。仙巖壁立長隣我。活水淸來爲問渠。剡曲瑤天違一櫂。老年人事愧慵疎。偶然溪號協精廬。巖壁奇觀畫不如。只爲靜棲安素養。曾非高臥慕玄虛。風濤絶怕無津水。夕露誰爭灌畝渠。我欲從之聞妙境。可能容得不相疎。無人乘興問幽廬。點易窻深坐寂如。往往觀魚相得樂。飄飄喚鶴欲憑虛。自知容膝簷軒大。肎羡傾身夏屋渠。獨恐高歌求和處。而吾句法奈麤疎。</text>
<title>和琴繼聞 詩述</title>,<text>如期微月欲簷端。宿鳥先驚客到山。箇是一陽初動節。主人多病擁衾寒。百數全無可一端。寂寥孤卧雪中山。故人爲許今宵過。卽起呼燈掃榻寒。猶勝遺吾錦繡端。瓊瑤箇箇侈竆山。不須榾柮開爐火。骨色溫溫剩敵寒。別後餘香住席端。却憎南北隔重山。坐看檻樹瓊花濕。泥逕其如去踏寒。孤岑相朢暎雲端。知是羅浮第一山。爲問山中何所有。瓊梅匹似玉人寒。容易揮斤過鼻端。胡然妙藝老靑山。人間一試袈裟後。更好依前一布寒。</text>
<title>學源次安氏家斷指詩三絶。並與其元韻示余。要亦續步。蓋其兩世同一事行。尤是罕聞之美也。病中艱掇。詞拙可愧。</title>,<text>至誠猶勝藥通神。能使親堂壽域臻。幽顯人間終有數。誰家棹楔賁千春。指血新痕續舊痕。門庭和氣作春溫。更知孝是家傳物。行實編中足有言。</text>
<title>遊小白山 十八首</title>,<text>向草菴。次先祖詩馬上韻。朱明時節一遊淸。小白山容別欲靑。曲曲草菴前去路。多情禽鳥向人鳴。路上口占書院拜先墨。墨瀋尙漓淋。千載護珍帖。不敢恣蠧鱏。更上翠寒臺。遺塵却嶔崟。俄而手呼侶。投深馬欲駸。沿溪十里路。無非窈窕林。巖泉迎我喜。鏘鳴助淸吟。往往湍激處。如舂更如砧。駐鞭錦城壇。壇容正肅森。郞絶珊瑚纓。碎落箇箇琳。忠血赤於日。曆數非不諶。遙向越中拜。無語而伏鐔。享以小白蕨。然後其庶歆。鵑紅月白夜。義魄生如臨。竹水豈竆年。視天天更陰。錦江隔幾嶺。欲言還欲瘖。林松障俗逕。芝鶴棲仙禽。玉女揷花容。臺仙和瑟琴。爲問裵店里。喟然令人欽。鐵像今何處。渠猶景慕深。聖世培忠孝。胡不起幽沈。惜哉無子孫。短碑倚山陰。梨花洞巖明。羅如畢觜參。弄流欲賦詩。游魚避入𦸂。散憇澗邊石。間或傍繁棽。庵僧開鉢囊。煑香勝烹鱘。其足爲別味。生菜雜乾蕈。有人且禮客。濁酒隨量斟。山罇亦風流。病思猶或滲。行渡安干橋。好鳥款款音。穿雲薄言採。黃精卽欲燖。千又二百計。區區肯朮蔘。烟霞蚤結習。飄飄興不禁。已久經營者。忘却憊痾侵。今行眞得日。白雲不欲霪。况是四月天。非偶先躅尋。流芬山益白。重之如球琛。登高必自卑。分寸攀崎嶔。眞償儘未易。當日寓良箴。字字警後人。便如箚身鍼。未有發明筆。獨愧孱裔忱。言念閔家後。恨不共盍簪。相與數酌地。往事空雲霃。至於妙峯人。其無並關心。而我感慨多。悠悠獨抱襟。可笑九曲名。巖刻俯溪潯。枉認文純蹟。傳者謾至今。遊錄特分明。更起謝仙岑。欲借草庵月。將照五更衾。草庵。次錦溪黃先生韻。洞府幽深畫障開。月明峯月待徘徊。何須鯨海三山覓。但願禪窻一夢回。丹竈無烟仙已去。白雲留約我初來。世間底處安身者。欲採黃精斸翠苔。靑雲臺天風吹客上瑤臺。激水中間巨石開。絶致如今誰與語。碧雲留意法重回。石崙寺眼界殊高曠。先生曾再宿。遺塵追欲拾。感秋詩無迹。武陵遊山錄。並沒曾掛壁。後人不好事。誰更謀崖刻。我是一客蹤。徒然寄歎息。短詩且無益。停吟向高石。哲庵當時蕭灑尙留今。此地肩輿踏勝臨。啼鳥亦知芳躅未。巖泉分處若懷音。光風臺。次先祖韻。疑我非俗客。能上光風臺。武陵之所名。自是遊人來。我來更不偶。一笑而襟開。怳聞極翁風。大勝流霞杯。非風且非月。光霽誰覰哉。國望峯。用雲院韻。遊仙夢罷卽晨興。催向孤峯最上層。逸興彊追三酌古。遺塵偏感一筇曾。花迎客意紅如畫。雲應山名白欲騰。誰道大時方暑月。塵襟消化覺生冰。白雲庵昔有白雲宿簷端。老僧半間雲半間。只今碧草蕭然處。雲與僧空俱不還。紫霞臺快似飛騰紫府佳。自疑仙分或非遐。臺名且與家山合。隨處偏多咀絳霞。上伽陀。次先祖韻。祝融飛下卽俄頃。隨意投憇僧寮靜。石點頭是何許禪。禪法猶且著力猛。苟令回頭問眞源。肯作空留洗鉢井。三歎聊寄睡一塲。夜半鍾聲喚人省。下伽陀當時行歷下伽陀。隨處先筇感慨加。西洞寂寥無以托。稀疎鍾磬舊僧家。飛流巖喜吟飛流巖已聞名久。今行無乃天所借。穿盡郁陽十里洞。瀑巖無數皆虛假。微雨乍過不滑道。直走毗盧之蘭若。覔得巖間一飛流。前有盤石可憇坐。卽地而目信非他。先錄實曰毗盧下。有智無智凡幾里。梅翁指點先於我。肯敎芬躅終泯然。相與大喜又相謝。爲語白山山下人。凈安飛瀑宜姑舍。世間好事豈無人。其誰刻傳三字大。物之顯晦亦有數。歸將此語以大播。不能更有發明筆。筆力摧頹吾無奈。喜方瀑。次先祖詩池方瀑韻。並序嘗看先詩。有池方寺瀑布二絶。余初以爲喜變爲池。今聞郡誌。有池方寺在郡南天浮山下。係之以先生二絶詩。非喜變爲池也明矣。人又謂寺今廢而詩且沒矣。瀑比喜方。不知落下幾層。以詩移揭于喜方。亦一事。卒卒未暇。爲步其韻。吼落雲泉欲濺衣。山魑驚遁水禽飛。可憐一壑千年勝。不入先生肇發揮。瀉雪崩雲百尺斜。天河疑若漏餘波。願言一借龍眠手。高揭鮫人十尺紗。坐盤石吟移筇最高處。雲氣透衣裳。白石呈詩色。靑山易夕陽。倒流疑夏雪。重到約秋霜。獨恨淸遊澁。其誰勸客觴。喜方菴曉起。用先祖詩法輪寺韻。非熱非寒四月時。喜方靈境有前期。勝觀始償多年詠。淸夢還疑一夜遲。石棧墜魂狂女子。香龕禮佛老沙彌。推衾起喚西軒燭。雨意如催曉客詩。戲吟示梅翁 琴汝稷○二首不堪中夜枕。偏喜上方鍾。誰托遊仙夢。萬山一睡翁。泉聲岳色裏。人睡我獨醒。遊興誰先覺。曉天明月星。歸路馬上。次周武陵先生韻。偶借泠然列御風。一遊能得盡西東。如期壁月催行歷。多事山嵐凝遠空。老髮效雲無愧白。衰顔借酒欲生紅。而今敢道探眞賞。消息猶嫌俗客通。</text>
<title>挽族弟伯庸 漢籌○庚寅</title>,<text>家色曾徵士。嗟君自逸民。淸風藏壑古。亭子肯堂新。旅病首邱願。滄洲終有期。九京何處路。來拜上庠兒。</text>
<title>三山柳公挽 改葬時</title>,<text>明若宵燈畫壁開。刃游隨處不何恢。淸朝奬用猶遺恨。諫院裁容宰相才。精微潔凈孰窺門。易解丁寧會一源。庭戶遺風今更驗。珍編追勘有慈孫。人世居然七十蓂。歸來蕉荔却無馨。山雲亦似幽潛恨。幾日三巒聳更靑。</text>
<title>挽族姪公禮 儉行○改葬時</title>,<text>借令今始葬。七十七年人。從氏方猶健。於君長一春。藹然方寸好。君去更誰君。美彦君之弟。如今且白雲。山花紅欲盡。山月白將頹。華鶴言歸路。新川咽復哀。</text>
<title>挽金儀天 衡敎</title>,<text>沈靜如無氣。剛明自有餘。師門曾奬與。底事不年歟。</text>
<title>葛庵李先生挽 改葬時</title>,<text>浩劫人間世。重泉甲戌年。肯敎吾道晦。壁上有皇天。用先生臨化時題壁韻</text>
<title>梅村口占</title>,<text>病臂猶穿袂。秋筇遂度岑。有時休石上。隨意坐松陰。爲謝梅翁顧。仍從菊弟吟。風流虎嘯洞。大醉鵝黃斟。</text>
<title>挽趙子希 承洙○五首</title>,<text>嘗恨商山遠。那知且玉京。終成幽隱者。何處見梅馨。鄕飮白雲洞。故人同此筵。禮罇奚獨好。論學見精硏。小白山重白。玉人胡不家。巖禽猶且恨。啼送紫芝歌。客過吾曾見。澗流遠厥源。沙明山欲瘦。知是讀書村。友愛曾天得。此心人鮮知。世間多少恨。嗚咽川流遲。</text>
<title>溪巖金先生挽 改葬時</title>,<text>羣巒如垤復如鬟。天際穹窿始有山。拔出人誰山立者。先生詩自七分顔。如和瑤琴燕語深。每年何事必相尋。簷棲一托曾非偶。敢向主人存二心。四月髼鬆一蓋松。尋常只是老蒼容。夏天無別人知去。寒後方看獨也風。右三絶。用先生詩語。淸風恨未拜先生。其奈迢迢白玉京。晩出猶如親炙者。新㫌開面是文貞。</text>
<title>挽約窩李丈 顯靖○改葬時</title>,<text>滿顔精彩水晶濃。一燭明生漆黑中。圻嶺許多騈沓客。咸云曾不覿如公。玄和出地應天意。始若追攀舊日容。堂廡光光幾弟兄。當時大勝得官榮。舊窩猶且依前未。風物蕭然夕鳥鳴。幸有孫支征邁戒。肯敎貽謨失扶撑。</text>
<title>挽金公穆 煕周○五首</title>,<text>言下有全嶺。眉端無一官。已於趨向得。投笈樂齋間。明時登選早。聖上陶鎔多。軆膚增如長。淵冰日以加。巨魚知所止。一網何曾侵。千丈渾難測。坊名且水深。文章貴辭遠。不與俗子爭。無復乞言客。川城紙價輕。淸凉招一勝。留作八仙奇。踵會違時約。至今山月疑。</text>
<title>挽洪利用 宗涉</title>,<text>眉有吾儒色。心無俗累干。藹然如處子。斂若非朝官。深坐靜如佛。案書味轉滋。臨池魚不避。墨妙物猶知。水沈村柳暮。終日幽禽鳴。不欲飛京樹。恐傷素履貞。靑城又或魯。忙輒不成懽。明月高山約。秋來一夢寒。</text>
<title>挽金宗之 甲鍊</title>,<text>前川勝似輞川圖。好是郊墟福履紆。回巹遽歸新壠者。病牀猶住故人吾。風流恢曠魂無碍。泉路熹微誰與徒。恨不天淵臺上月。徜徉相共一觴呼。</text>
<title>偶感節物。仍呈凈居山人金黃中。</title>,<text>卧久冬春盡。簷端且夏雲。柳花尋戶入。鸎語隔林聞。萬物欣如約。一身病念羣。何當乞靈藥。相與芷翁分。</text>
<title>挽金黃中 用病中寄惠韻○十首</title>,<text>栗留歌欲澀。忍詑得天時。不欲芝庭近。空悲有定期。胡不須臾待。來年三月時。有天須悔禍。福善且難期。爲君堂月夢。堂月五更時。顔色熹微別。俄然報𦤎期。雅操不隨俗。飄然辭職時。好方能好禮。心與古人期。或任太剛氣。老猶少壯時。偶然枕上語。一石他山期。素諳玉自重。更好琢磨時。望子虛能受。靡吾友道期。卽起更呼燭。話深且鷄時。百年今日夜。非或俗流期。已從童丱舊。皓首八旬時。一夕牙琴絶。誰云有子期。堂堂五君子。聯稿方營時。磨勘猶餘恨。鋟傳誰及期。曾向君梅詠。梅今香歇時。香猶每歲臘。返有瓊魂期。</text>
<title>憫旱</title>,<text>方旱嗷嗷四野情。病人多事亦憂耕。半宵一枕熹微裏。楊柳微風訝雨聲。</text>
<title>謹次薇垣契會圖韻 並序</title>,<text>在昔嘉靖庚子秋。有諫院新舊銜名碩之會。因圖畫其蹟而名之曰薇垣契會圖。先祖文純先生亦與焉。而會凡七賢。曰前行大司諫通訓大夫知製敎洪春卿 明仲。曰前司諫奉正大夫守世子侍講院輔德兼春秋館編修官李明珪 光潤。曰行獻納朝散大夫知製敎羅世纘。曰前正言奉直郞守司憲府持平知製敎兼承文院校理。實吾先生也。曰守正言宣敎郞兼春秋館記事官金▣。曰守正言宣務郞李英賢 希聖。綃塵已古。墨瀋或缺。至於宣敎郞金公。未諳其名字之爲誰某。可恨也。圖今爲再從孫晩博寶蓄。疑本之於先生篋藏而流作王考府君收傳者也。帖末有昌寧蕃仲公以近軆一詩爲鋪張歎媺之詞者。野淳敢追次而略識之。且以警晩博克謹世守之意云爾。明時勝事萃羣賢。應氣薇垣賁後前。會是七兮齊北斗。衷皆一也擎東天。繡文肯朽萬千古。諫筆方垂三百年。最我先生留蹟處。一言相寄托珍傳。</text>
<title>魚梁歎</title>,<text>漁貪盡物取。先詠不聞不。廣瀨鳴鷗處。石梁曾釣遊。陸處人無怪。家家活計艱。游魚亦世物。水宅且難安。峨峨梁截斷。幾乎一丈深。縱慣躍淵性。臨危可放心。勇進非奇特。沉潛是妙方。留看風浪定。可不逝洋洋。</text>
<title>挽詞[姜必孝]</title>,<text>蕭蕭江閣倚雲根。白首竆經老道人。再命辭榮甘漱石。十圖紹武得儒珍。寄詩太白頻題壁。理屐淸涼幸躡塵。從今夢斷相尋路。忍對虛樑月色晨。</text>
<title>挽詞[柳徽文]</title>,<text>陶書東國子而經。孰識眞功配考亭。一部大全編次手。得諸夫子古家庭。嬋娟王母衆山中。端合幽人醞藉風。日夕軒窻相對處。至今淸活小塘空。徒御曾陪丱角時。乃兄家弟許心知。啓蒙質疑玄冠制。偏荷年來問寡辭。江齋麗日午風輕。登拜何年共弟兄。粥飯三宵無限趣。悠然寒水白鷗情。慟惜吾兄六十歸。平生沉晦有誰知。寥寥一抔靑山土。長賴千秋不朽詞。滚滚元朝一角書。知音當世莫公如。那知拜候凉秋節。凶聞隨來半月餘。</text>
<title>挽詞[李秉夏]</title>,<text>山藏明月月藏花。留取閒人送老家。檢藥評書猶未了。不堪荒塢夕陽多。冠巾髭髮總精英。黑漆中如一燭明。廉角盡從矯揉祛。草廬當日有評衡。一生思在疾書中。病裏蠅頭細細功。夕死猶安聞道後。古人精力罕如公。江上多風落木時。却愁孤葉不堪支。無人解聽幽蘭曲。同臭先焚隔岸芝。明霞白石斷瑤琴。格力精華何處尋。寂歷寒齋人不見。空敎山月印江心。</text>
<title>挽詞[李秉殷]</title>,<text>人是夫子孫。亭是夫子名。夫子書又讀。一脈是家聲。松聲寒不改。霞氣晩逾濃。天欲竆吾道。人誰惜此翁。廣瀨江聲玉琴淸。流向纓潭日夜鳴。曲到高山無人解。空敎亂石渡頭橫。白山歸路拜漳濱。蕭灑軒窻見道眞。丹粒轉來竈有訣。玄經草罷案無塵。西林爲待秋風約。南國偏驚氣數屯。七十七年難爲壽。寢門哀淚欲沾巾。</text>
<title>挽詞[李蓍秀]</title>,<text>招隱南山桂樹風。九𦤎鳴鶴上天通。好官不若從吾好。依舊林泉枕漱翁。聖學傳心自一家。十圖端要晩工多。無緣更奏雲旒下。獨把單方古鏡磨。</text>
<title>挽詞[柳致皜]</title>,<text>英姿資正學。風韻更超然。一壑塵埃遠。千編事業專。端要承祖脈。省勿是師傅。寥落悲殘緖。那堪淚灑泉。雅凈山林氣。剛方禮義身。巖雲依舊躅。梅雪見天眞。誰識霞栖興。難回月坐春。文章空滿屋。珍墨尙風神。幾誤蒙知奬。陪攀已卄秋。鷗波橫釣石。櫂唱聽霞洲。簡牘留芳躅。溪山憶舊遊。傷心西壑裏。人去水空流。</text>
<title>挽詞[族兄頤淳]</title>,<text>平生林下讀吾書。五十篇中少魯魚。歲晏瑤琴絃欲絶。不知餘韻屬誰於。</text>
