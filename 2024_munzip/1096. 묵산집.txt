<title>幽居述懷示同志</title>,<text>默山默無言。默溪居何陋。云是侍中地。名勝孰此右。村俗頗淳朴。亦有凡民秀。牛羊蕃且息。飽眠春草茂。息肩於此住。不羡紅塵走。東陵宜植瓜。南山可種豆。簞瓢與糟糠。慰爾妻子瘦。同來數三翁。摠是仁良舊。征邁期日月。牿亡戒朝晝。生長太平世。共老聖域壽。天地人爲貴。哀哉乃禽獸。外物苟不牽。內省自無疚。素富貴貧賤。隨分任所遘。所以古君子。不畏秦楚富。此意誰與勖。欣君亦旣覯。發軔且勿。恐致千里謬。</text>
<title>用老杜詩憂國願年豐分韻。題春帖。</title>,<text>君子履端始。吾人立志頭。樂如顔氏樂。憂以范公憂。天地開三陽。后王建一德。春臺正此時。壽域環吾國。洪匀賦不貧。宇宙心何遠。慇懃祝新年。少酬平生願。四時春長在。君子自乾乾。天下歸一日。平生枉費年。耕鑿吾人分。中和聖主功。虞家曆象重。周室屢年豐。</text>
<title>牕前小梅。乃仁良舊植也。愛而賞之。吟成一律。</title>,<text>殘叢移得舊園春。天地孤花世孰珍。故尉南昌無乃爾。詞臣慶曆此其眞。玄機默處貞元判。大味調時鼎鼐新。獨坐焚香閒點易。晴牕明月最精神。</text>
<title>謹次處仁堂宗從兄 達萬 韻</title>,<text>閱世于今五十春。居然已作白頭人。身心點撿工夫少。親戚思量聚散頻。八九事多相緯繣。百千功貴積銖塵。山南山北分居在。時惠瓊琚意轉新。</text>
<title>敬覽鳳洲叔父易範通錄。茫然不知涯涘。三復吟歎。題于卷末。</title>,<text>有象由來元有數。天中河洛浿東移。堯夫當日題封意。也應千秋此老期。</text>
<title>與忍窩從兄 大萬 校鳳洲集。仍述所感。</title>,<text>蠶絲義理敢云知。強把銀根字轉移。祇恨孤蒙迷見解。汗靑頭白奈難期。欲溯玄津歎浩茫。高山那復聽歸昌。難疑賴有賢兄在。金鐵分明辨霸王。</text>
<title>贈趙桼翁 亨相</title>,<text>客從漢水陽。邂逅蓋公堂。楚璧憐遭刖。豐鋩惜埋光。松筠那異操。蘭蕙本同香。爲問西江浪。何如碧海洋。</text>
<title>五十歎</title>,<text>生爲男子荷洪匀。可笑虛拋五十春。知命敢希先聖學。服官未作大夫臣。纖纖煖帛那周體。七七前非未祛身。喫飯殘年猶不得。淸波誰轉一竆鱗。</text>
<title>自嘲 自譽而實自嘲。亦詩人簡兮之意也。</title>,<text>蓬弧初載氣何䧺。萬事人間已分中。禮樂詩書文物煥。雲龍魚水際期隆。揮來大廈棟樑手。彈出春臺煕皥風。人或謂狂無怪耳。當年自許不悤悤。</text>
<title>自憐</title>,<text>濩落乾坤一禿翁。悲歌慷慨夕陽中。揶揄世路無長袂。偃仰林園有短筇。屈蠖哀蟬空自苦。屠龍剚虎竟何功。猶然寸鐵餘胷臆。吐作淸霄萬丈虹。</text>
<title>自解</title>,<text>吾猶五十亦知天。分外營營儘可憐。失馬不須愁折臂。得魚方是解忘筌。靑雲路上無交分。黃卷書中有聖賢。良貴人間何等爵。惟皇初命降衷年。</text>
<title>次申義士 虬年 殉節韻</title>,<text>烈烈精光射斗傍。招魂何必遣巫陽。不隨鬼物消磨盡。應作星辰現化祥。恩阻天閽無地籲。聲呑野老幾人傷。江山戰氣森如昨。怨入東風靈雨滂。龍蛇兵火劇於獯。肉食當年幾許羣。一命何曾沾雨露。隻拳直欲掃祲氛。固知滿腹惟丹血。定是服膺在素文。可惜精忠膏草野。至今寃憤鬱南濆。廬墓童年禮自持。嶷然才器廈宜支。孝於親也移忠地。欲有甚焉捨命時。白面登壇天日黯。蒼頭挽轡陣雲悲。吾鄕亦有金堤老。義魄分明泉下隨。</text>
<title>次驪江李氏世德祠韻</title>,<text>仰止高山薦碧流。驪江世德此名區。烟嵐晻藹溪邊樹。光影徘徊水上樓。元定學從神與始。凝之祠幷道原留。回看紫玉山前石。猶帶西關萬古愁。</text>
<title>才山途中 赴莊陵時</title>,<text>匹馬丹邱客。秋風赤葉時。入山山萬疊。問路路千歧。豈效竆途哭。難爲坂上馳。平生戰兢意。此日聊自持。</text>
<title>浮石寺</title>,<text>第一嶺南浮石寺。蒼茫積翠半空開。山從二白中間起。地自三淸上界來。指點已知藏秘詭。登臨頓覺洗塵埃。升沉往事憑誰問。無語金神壁上嵬。萬相都歸幻。雲根亦自浮。何年僧住錫。今日客登樓。象外三千界。山南七十州。眼前多少景。贏得錦囊收。</text>
<title>聚遠樓。敬次退陶先生韻。</title>,<text>何年杖屨此憑欄。遺墨煌煌壁上看。浮寺眞同興國寺。陶山爭似武夷山。風流已屬前塵事。樓閣空留積翠間。莊誦一篇珍重意。要符三字宦途難。</text>
<title>莊陵直所。遇先忌有感。</title>,<text>客地懷多感。終天又此辰。如何齋沐夜。還作直廬臣。家乏供應薄。官寒情未伸。達宵思耿耿。和淚雨聲頻。</text>
<title>次申石北 光洙莊陵忌辰感懷韻</title>,<text>此地是何地。此日是何日。深深粤山裏。杜鵑啼夜月。君不見年年春三月處處滿山花。分明此日化寃血。</text>
<title>淸冷浦感懷</title>,<text>上有蒼崖下碧流。一回看去一回愁。江山不是愁人物。祇爲君王此地留。蒼梧𨓏事世悠悠。惟有西江萬古流。萬古西江流不盡。千秋哀怨幾時休。石白松靑一古丘。鵑啼花落自春秋。孤臣斜日滄江上。雪涕風前去復留。</text>
<title>次申石北淸冷浦吟</title>,<text>山月凄凄鎖薜蘿。淸冷浦上亂雲多。至今浦下滔滔水。不忍西流漢水過。</text>
<title>次石北寒食享祀時有感韻</title>,<text>堂堂千乘主。濟濟六忠臣。越國非王國。今人哀後人。年年春草綠。處處杜鵑新。是日又將事。如何不隕神。</text>
<title>謁六臣祠</title>,<text>揖遜遺墟死二子。吾東况復六臣多。寧王快釋當年事。至德周家較若何。一掬莊陵淚。呑聲吊六靈。風雲方際會。桑海忽沉冥。九地王褒大。千秋國史靑。如非數君子。幾作小朝廷。</text>
<title>落花巖</title>,<text>錦水亭東一小碑。碑名何事落花爲。浮花浪蘂多開落。二字名碑豈爾宜。錦水亭傍一小祠。蘭肴桂酒奠湘妃。竹枝歌罷無人見。湘水滔滔山九疑。</text>
<title>贈申丹城堯臣 匡堯</title>,<text>粤中無與語。湖外有情人。邂逅如前約。蒼茫躡後塵。長沙吟鵩日。錦水聽鵑辰。白首相期意。歲寒須自珍。</text>
<title>贈堯臣</title>,<text>問君何事越山秋。一笑相看錦水樓。自是芝蘭同臭味。莫令涇渭混源流。三星暗入韓公命。二曜明臨邵子頭。天意丁寧庸玉汝。休歎竆道歲悠悠。十月風高落木飛。故人吟病賦當歸。休言世界三千大。每歎人間八九違。日下金鷄應早晩。天邊候鴈未疎稀。君看世態多飜覆。蒼狗須臾幻白衣。</text>
<title>與堯臣上錦江亭</title>,<text>江畔高樓落照紅。肩輿扶上兩衰翁。奇巖成砌疑人築。翠壁環屛認鬼功。風靜波恬開活畫。天寒木落露全峯。吾來恨失春三月。留與前期錦水東。秋露一盃面借紅。強登江閣喚覊翁。寒天霽色朝過雨。錦浪微紋夕照風。形勝遠呑三峽水。雲煙深鎖九疑峯。名區落在竆山裏。八景爭傳大嶺東。</text>
<title>次堯臣</title>,<text>相憐同病破寥寥。忘却家鄕千里遙。爲吏前年君去國。到官是日我辭朝。論交已許膠投桼。賡韻何嫌狗續貂。今世幾人迷揭厲。卬須我友倘招招。自歎身計太寥寥。景晏桑楡路正遙。半世讀書慚古訓。十年通籍負今朝。儻來得失同藏鹿。老去功名等薄貂。歲暮深林叢桂怨。優遊非爲小山招。</text>
<title>與堯臣拈明律共賦</title>,<text>山中何事苦淹留。客緖繽紛徙倚樓。鄕信久疎吾費夢。家書今到子添愁。樽前幾惜冬暉促。鬢外頻驚歲色流。自是文章竆處進。瓊琚休靳木瓜投。桑弧壯志負初年。短髮秋風已颯然。急景迅如流水逝。煩襟飄似亂㫌懸。越中還擁藍關雪。釰外誰通秦塞煙。回首上林風雨急。肯偸春色學鸎遷。十年登籍此何官。萬疊山中擁雪寒。案少簿書機自靜。腰無符印帶常寬。巡人日日申樵禁。勅吏朝朝報寢安。薄祿微材兩相得。傍人莫笑素爲餐。</text>
<title>與堯臣共吟</title>,<text>粤絶深山逗客轅。霏霏冬雪灑前門。江湖舊日盟鷗𪆽。䕺桂今來怨鶴猿。親戚依依頻入夢。故人戀戀更銷魂。家間百口能無恙。松菊分明待主存。白日禪牕眼忽開。與君何事此遲徊。襟期妙契峩洋曲。潦倒頻傾濁酒盃。逢處渾忘覊旅苦。別時飜覺歲華催。天涯一笑誠非偶。不必愁腸謾九回。不羡平原十日懽。與君終歲對樽看。交情淡似湖光淨。宦道艱如嶺路難。秋草不堪憐驥病。夏虫何可語氷寒。題詩莫作悲凉語。君子行藏到底安。擾擾百年能幾懽。不堪衰鬢鏡中看。孤臣北極危樓望。遠客東關行路難。半世論琴山水韻。中宵撫劒斗牛寒。吾人飮啄甘隨分。凍雪猶飢太尉安。千石循良說漢庭。一麾何事更飄零。三年鵩舍悲斜日。萬里鵑鄕拜極星。今世難諧齊客瑟。誰人能售薛門萍。風塵我亦浮沉士。與爾優遊任醉醒。虛堂晝靜鳥窺庭。十月風高霜雪零。半百年光空鼎鼎。三千莖髮謾星星。逢塲戲具無竿水。逐處行裝任梗萍。醉夢今來都未覺。主翁時喚暫提醒。相往相來莫厭頻。形骸之外沕精神。管中解動黃鍾律。席上能回白雪春。鼎革有爲君相責。乾坤無事爾余身。經書晩覺尤親切。肯學癡人謾腐唇。天地寄身渺似毫。山深太白一樓高。愁中健筆猶生澁。醉後狂歌自放豪。日暮孤猿緣斷壑。雲晴遠鳥度幽臯。艱關嶺路家千里。屈指歸期浪作桃。無端寒雨客牕邊。忽聽淙淙屋霤穿。猶可爲霖憂旱日。不然成霰喜豐年。一層陰氣添凝律。五夜凄聲擺熟眠。最是上方撚髭老。朝來詩思湧如泉。</text>
<title>越郡山水。多蜀地名號。</title>,<text>適越如何更北轅。崢嶸劒閣劈爲門。已聞無雪還饒雪。復道多猿不見猿。認是君王暫棲地。至今望帝未歸魂。齊東傅會非無義。名號千秋合兩存。</text>
<title>送別申堯臣賜環之行</title>,<text>汪洋霈澤且旁流。得氣鳶魚自泳游。今日仍逢大有世。幾年獨上子規樓。歸心圓似秦關月。別意悽如宋玉秋。吾亦樊籠何久縶。桃花春浪理孤舟。</text>
<title>謹次處仁堂兄仁良書堂韻</title>,<text>德門仁宅久榛荒。故里新聞創是堂。肯學時人競葩藻。須敎童子謹暄凉。䂓模春夏絃而誦。氣像雲天影與光。要識箇中眞事業。諸生愼莫說迷藏。</text>
<title>又次書堂雜詠</title>,<text>山含七寶貫如珠。産出仁良幾丈夫。盛事秖今無處問。家家喬木自榮枯。右仁良村面面風來面面凉。陰陰老樹氣含霜。也知庭畔無邊趣。霽月圓時風有光。右八風亭偏愛綠楊嫋嫋垂。天機活處摠枝枝。箇中識得前賢意。三復當年隨柳詩。右川前綠柳山下出泉滙作潭。何年靈物此焉潛。興雲興雨厥施普。不讓神功廣利南。右龍塘澄潭諸天花雨長瓜時。誰送靈禽覆翼兒。玆事悠悠毋近幻。海東元是好談奇。右鵲林古蹟飛湫懸瀑石崖緣。從古神龍或在淵。不是終然潭底物。一聲雷雨上靑天。右龍湫舊淵太陽初上扶桑頭。環海以東瑞色流。天末葵忱何處寓。高崗一陟騁雙眸。右望日峯</text>
<title>次再從祖寓庵公墓立石韻</title>,<text>龜趺三尺若堂前。追憶當時感慨先。白玉何妨蠅一點。黃絲不愧劫千傳。脫紗氣凜羞元老。題柱恩偏記細氊。今世誰編循吏傳。風徽肯使寂寥然。</text>
<title>次花田齋舍落成韻</title>,<text>十世吾門共一宗。肇基皇祖殿中公。蒼苔半蝕龜碑字。靑史誰傳栢府功。文獻無徵塵化劫。構堂有述福來崇。匪他諸父諸兄在。孝悌油然思不竆。</text>
<title>睡隱亭。謹次大山李先生韻。</title>,<text>牧老有孫子。淸風赫世高。只敎頑懶立。不與聖明遭。鳳秘餘丹穴。鶴歸但九臯。汀洲足杜若。敬爲酹芳醪。高隱幽棲地。後人指點知。南昌遐擧日。西浪不平時。立立興丘上。潺潺漢水湄。雲仍勤護築。永久以爲期。</text>
<title>石川書堂。校洪範衍義韻。</title>,<text>文字吾東大。箕疇演有辭。百王心法在。千古眼藏爲。縱未擧而措。猶能識者知。當年呈上意。會有闡明期。</text>
<title>流火月滯雨宗堂。謹次處仁堂兄韻。</title>,<text>鬱鬱意難裁。寬懷酒有盃。瓊琚錯投李。晴雨驗觀梅。嶽北雲猶去。川南人不來。海天愁入望。匹馬已晨催。忍窩兄未得合席。故頸聯及之。㬥漲崇朝雨。飜忻見夕暉。不妨留信信。更覺別依依。有唱可無和。微斯誰與歸。近來連夜夢。長繞謝池飛。千年喬木里。當世擅繁華。濟濟襟紳士。叢叢寶樹花。風流俄倐忽。第宅半欹斜。一理循環在。遺芬尙故家。十四吾兄弟。存亡秖自憐。幾人歸厚地。孤櫬又南天。幸有蒼顔老。忻瞻白髮鮮。數宵陪晤處。恨失月悁悁。自歎吾居索。有詩誰見褒。不期留信宿。頓覺破牢騷。爽籟靑蘋動。雅音白雪高。居然聚散地。贏得鬢霜毛。</text>
<title>半月韻</title>,<text>偸來靈藥幾年敲。死魄還生桂樹梢。半面新粧濃欲滴。廣寒深處與誰交。曲似釣鉤針幾敲。垂天何用揭竿梢。無端印入滄江水。愁殺蛟龍睡不交。</text>
<title>次族姪時彦 景玉 栗浦雜詠</title>,<text>彈罷瑤琴望遠天。兩三聲起夕陽邊。東風引入山扉外。擺却幽人自在眠。右前洋漁歌雨後風光濃欲流。句芒何處問三丘。夜深松下餘丹竈。裊裊輕烟散綠洲。右松湖晴烟遠浦櫓聲薄暮催。齊頭六鷁退飛來。爲言宦海迷津客。看取當年宿帆堆。右夕浦歸帆簇簇燈竿低復高。依然赤壁火千艘。如今玉燭調光久。分付長鯨息怒濤。右夜磯懸燈</text>
<title>和忍窩從兄贈赴召上京時韻 古詩</title>,<text>不才謬通籍。行藏豈識時。屑屑空來往。深慚負公私。日下長安遠。何處五雲飛。袈裟還多事。懶着舊朝衣。蓮幕臨門日。棣園湛樂時。如何違此去。生憎驛柳枝。子瞻從姪。新自北幕解歸。却羡臯南老。身閒心亦閒。我亦非者。不是往不還。問津深淺去。任看舒卷雲。上林多風雨。遷喬且莫云。</text>
<title>謹次三從兄 震萬 審安堂韻</title>,<text>九九峯高處。數間一小樓。不妨車馬閴。稍喜園林幽。名扁襟期遠。題詩句法遒。優遊以卒歲。何等厚風流。</text>
<title>蓮桂會。次李侯 命俊 韻。</title>,<text>偃室無公事。華筵闢小堂。論心琴古響。照膽劒寒光。百里君棲棘。三年我襲香。不知今日會。萍泛定何方。</text>
<title>槐亭族叔 峻衡 壽席。拈韻得冬字。</title>,<text>小亭和氣欲排冬。酒意詩情兩正濃。座上風流皆白髮。管中消息又黃鍾。細斟北斗金精液。爭祝南山玉筍峯。半夜剪燈團會地。襟期共托歲寒松。</text>
<title>次忠孝堂重修韻</title>,<text>靑氊元是乃家傳。丹雘如今更煥然。祝禮廳寬治第日。君親義重揭扁年。千秋享廟功垂後。十世肯堂事曠前。看取德門邁種地。陰陰喬木傍溫泉。</text>
<title>次晩翠軒重修韻</title>,<text>吾宗孫子易新軒。先祖遺風永世存。二字扁名徵素節。十條訓帖服徽言。詩書禮樂謨猶在。孝友親婣誼可敦。寄語後生須勉勵。駟車終看大于門。</text>
<title>次東濠再從兄 丈萬 聞喜宴韻</title>,<text>吾兄最是白眉賢。自愧科名粃在前。風樹餘懷嗟共說。箕裘遺業粗能傳。優恩晠代同龍虎。長物吾家卽桂蓮。剛羡少年新正字。蒼顔諸父壓高筵。新正字卽仲殷從姪</text>
<title>次府伯觀魚臺韻</title>,<text>從古幾人臺上臨。今朝鳧舃御風襟。呼來白鷺沙中狎。分付長鯨水底沉。渺渺雷封那着眼。迢迢雲渤可寬心。優遊暇日知誰賜。試酌恩波較海深。</text>
<title>丹院齋席</title>,<text>尙賢祠下薦籩時。冠佩鏘鏘禮不衰。芳躅靑丘留剩馥。佳辰白日引游絲。無人不誦魚臺賦。有友休歌伐木詩。一樽三日團欒後。明朝分手有餘思。</text>
<title>有懷權興海 </title>,<text>九曲江流抱小衙。使君高卧悵年華。春應有脚家家遍。畫豈無聲幅幅奢。輿誦一方騰瑞麥。璽書他日降黃麻。獨憐滄海樵漁叟。荒歲呼庚可奈何。</text>
<title>有懷忍窩兄</title>,<text>歲暮懷人正鬱陶。所懷人在水南臯。花齋宿約三冬歇。槐市荒原四尺高。白首隱淪憐此老。靑袍潦倒愧吾曹。忍之爲德眞要訣。須着工夫任所遭。槐市荒原指槐亭公</text>
<title>存歿恨。有懷武夷諸兄。</title>,<text>靑春曾識武夷賢。員外丈人知己先。花甲仲章聯世世。灞橋公瑞共年年。姻親誼密汝明最。戚屬情敦章世偏。他日經過憐少一。不堪存歿涕潸然。僕於仁門諸賢。受知最厚。不知元伯巨卿爲何如也。不謂章世忽爲古人。不勝席畢鄭曹之感。聊以鳴懷。想諸公量其情而恕其詞也。</text>
<title>次鄭剛毅公延謚韻</title>,<text>長纓擬繫月支頭。志士精忠板蕩秋。義判熊魚生豈欲。盟深鷗鷺退猶愁。綱常日月光同曜。恩渥乾坤霈共流。想像王人宣誥地。鄭公鄕里倍增休。</text>
<title>九日。約諸老登重九峯。</title>,<text>九月江寒霽色高。吾人遊興此時豪。雲收玉宇天開瞙。秋斂荒郊地去毛。露菊霜楓好時節。詞翁酒老大襟袍。三盃濁酒前賢意。留與千秋付我曹。登臨頓覺此身高。俯視江山意自豪。杖屨蹁躚皆健步。冠童夭矯摠奇毛。滄浪自可歌纓足。紫陌何須戀帽袍。如此佳辰如此勝。風流肯讓等閒曹。布衣不換一官高。放浪江湖亦自豪。半世空勞題柱馬。三年肯學處囊毛。安身自有新茅屋。卒歲非無舊縕袍。始覺此身長漫浪。悠悠世事付兒曹。</text>
<title>次奇侯 彦鼎 韻</title>,<text>美錦裁成繡衮絲。翩翩鳧舃海之湄。朝廷特軫河東郡。歎息休言賈誼悲。百世家聲山斗重。一方輿誦雨暘時。收來咫尺蓬壺氣。盡入黃堂幾首詩。何人今世掌綸絲。終古高才瘴海湄。白首銅章猶不惡。朱門茵轂有餘悲。鳥馴庭院心閒日。春入官梅興到時。自愧鯫生叨下榻。韓公脚底敢言詩。自歎生涯付釣絲。伐檀無力置河湄。才踈敢怨明時棄。老去徒增少日悲。離索親朋違面面。慇懃地主問時時。不妨聖代爲閒物。耕鑿追賡擊壤詩。</text>
<title>次權員外季周 訪 韻</title>,<text>閒居肯學世人。惟有神明質在傍。物態任它隨冷暖。天機誰識自陰陽。不關雲日裁紅杏。須軫綢繆掇土桑。七尺吾身難俯仰。莫將鳧鶴短嫌長。此身隨意任閒。餘外功名拋一傍。默處微忱懸九闕。靜中至理玩三陽。散材自卜同樗櫟。恒榦堪宜卧梓桑。揭厲如今吾已審。伴春行色嶺雲長。</text>
<title>季周戲我默默。用前韻解嘲。</title>,<text>默默何如草草。休將默默置邊傍。金緘至戒追玄聖。兜磨要符仰紫陽。鸚鵡能言猶鳥獸。樞機不愼奈龜桑。朝評一字眞吾訣。多荷情人寄意長。</text>
<title>蓮桂酒席。次李侯 鎭馥 韻。</title>,<text>霜後秋容洗太淸。吾人勝事屬昇平。菁莪化裏開新社。山水徽中話舊情。蓬島不須仍羽客。龍門何幸廁鯫生。酒鎗詩草團欒處。壓座遨頭第一名。</text>
<title>次忍窩兄與李侯 寅燮 唱酬韻</title>,<text>卽看流螢巧點衣。居然爽籟入荊扉。詩魂寂寞招無返。病鬼侵凌送不歸。晠世菲材甘處散。殘年活計怕罹饑。何妨百里絃歌裏。贏得閒翁卧釣磯。</text>
<title>次忍窩兄和李侯三光洞韻</title>,<text>吾祖當時卜宅深。百年喬木尙陰陰。洞兼日月星辰曜。人共春秋猿鶴吟。森桂坊今爲鞠草。高陽里古但竆林。鋪張一灑遨頭筆。價重靑岑與碧潯。</text>
<title>伏次御製賜揚武功臣子孫韻</title>,<text>戊申年事淚吾人。舊甲居然已六旬。鍾鼎名垂勳烈士。鼓鼙思切武威臣。饕風虐雪知松柏。走獸飛禽見鳳麟。凡百雲仍無念祖。忠君本自孝於親。</text>
<title>次朴武毅公延謚韻</title>,<text>曠世君臣復際遭。大功終受大名褒。天鍾間氣山河壯。地廓妖氛海嶽高。鞱略尙餘龍虎匣。雲仍猶見鳳凰毛。時平未可忘陰雨。那得重泉起俊髦。</text>
<title>奉和權同樞 載巽 焚黃韻 幷小序</title>,<text>箕疇五福。以先後言之則壽爲先。以輕重言之則好德爲重。夫有壽而後諸福可享。而苟無秉彜之好。則一曰以下諸福。皆爲虛文矣。佳山權令公世以忠厚德善傳家業。公之祖晦養公尤邁種垂裕。蔚然以德行重於世。以大耋付軍銜。至於公而趾美承休。克躋上壽。自上用優老典。授同樞實銜。覃恩三代。而晦養公得左代言之贈。玆豈非好德之符邪。迺於十月之旣朢後二日。焚黃宣恩旨。翼日設宴以慶之。鄕黨父老後生子弟。賀者數百餘人。下至村甿野隷奔走觀光者。塡咽街巷。是日也。重陰退威。風日淸媺。公具二品冠服。終日應酬。無倦疲色。鶴髮韶顔。望之如地仙。諸子稱觴迭壽。其樂融融。如基萬從賓客之後。獲覩盛事。窃有所仰賀而俯嘻者。公學於吾王考之門。視吾諸父猶兄弟。視吾羣從兄弟若子姪。孤露餘生。仰瞻靈光。其喜感之情。豈他人比也。元臯朴丈首唱四韻詩。以道其事。遂忘拙步和。以寓頌祝之私云爾。詩曰。頎然瘦鶴卧雲松。聲徹淸霄好爵從。榮曜一鄕同壽域。恩貤三代又妻封。春醪灧灧排冬凜。緋服煌煌映日紅。生長太平歌帝力。悠悠世事付全聾。</text>
<title>次權季周疏廳韻</title>,<text>南州一萬草萊臣。三百寰中獨訴旻。義理質諸天在上。絲綸讀不淚非人。峩峩太白拱如笏。簇簇明庭垂幾紳。從此箕邦倫再叙。永言配命命維新。</text>
<title>花田會奠夜。拈韻得居字。</title>,<text>昔年吾祖此邦居。正似眉山長史蘇。百代敦宗花有樹。千秋報本獺將魚。由來創業爲垂後。自是生民在厥初。肯構肯堂知爾責。諸孫須讀梓材書。</text>
<title>次冥棲庵韻</title>,<text>庵以冥棲舊躅留。先生杖屨此名區。眞容立立餘蒼壁。往事悠悠問白鷗。千古東湖無限意。百年西浪不平流。茫茫墜緖尋無地。滿壑風烟不勝愁。</text>
<title>自歎</title>,<text>永叔醉翁已去歲。淵明歸去又今年。前賢何可同年語。三復遺文一喟然。</text>
<title>丹院齋席。諸老約以重九日登九峯不果。又於仁良書堂。更謀以二十七日申前約。預賦小詩。以供當日博粲之資。</title>,<text>丁寧丹院約。何事九峯違。未可負黃菊。非關送白衣。揮毫題醉興。撫髀惜流暉。無限風光好。乘曛下翠微。</text>
<title>次大峴權氏齋舍落成韻</title>,<text>寶派何年落此州。龜龍一片峴山頭。遺踪鶴去遼陽表。往事鵑啼山月樓。環海襟紳皆裔姓。滿園楸柏自春秋。墳菴特地連雲起。不是人爲定鬼謀。</text>
<title>花田榮奠。次活山從兄 龍萬 韻。</title>,<text>明活山翁癯鶴如。新來二妙導藍輿。棣園晩馥黃花賸。宰樹淸陰白露餘。丹雘如今塗舊室。靑雲從此起新廬。鹿鳴諸子何時返。金馬惟應待詔書。</text>
<title>次牧隱李文靖公影幀改摹韻</title>,<text>野服遺眞杳莫尋。何年緋笏此邦臨。經營獨苦良工意。景仰偏深後學心。芳躅草枯丹峀日。靈區鳳下碧梧陰。祇今莊誦黃花句。却愴襟懷托素琴。</text>
<title>次李同樞 權 壽席韻</title>,<text>不必無懷與葛天。人生斯世太平年。中樞紫誥吾君聖。南極祥光特地仙。勝事卽今歌詠在。風流堪作畫圖傳。世間孰不爲人子。多賀阿戎一樂全。</text>
<title>蓮桂會設白塲。次知府李侯 寅燮 韻。</title>,<text>一方爭誦暮來廉。勝會公堂爲暫淹。且喜芝蘭同臭味。莫論鱗羽異翔潛。蓬壺積氣歸前墅。槐柳輕陰入後簷。樂事中筵開藝苑。黃梅初熟可調鹽。</text>
<title>次李艮翁 獻慶 韻。贈再從姪子瞻 景龍 新恩。</title>,<text>遲暮科名少似賢。森森秋桂影團圓。泮橋共酌都中士。漢水同舟望裏仙。甲乙名高榮選地。兔鷄運返吉祥年。袈裟着了猶多事。發軔初途且愼旃。</text>
<title>次洪判事 周萬 韻。贈子瞻子雲 景采 兩新恩。</title>,<text>襴衫客自月城初。錦袴郞憐白鬢餘。大比同參蓮桂榜。少年幾讀聖賢書。新恩喜色新春日。舊里榮光舊弊廬。花樹一塲湛樂地。吾宗世世此長如。</text>
<title>親祀大報壇排律二十韻 文臣應製○二首</title>,<text>九廟神京長夜曼。皇明日月揭三韓。百年侯度何曾替。一脉王春亦未闌。舊甲重回桑海日。褥儀新擧禁園壇。聖人在宥承艱大。曠世未遑摠整完。二廟初陞追美號。六臣新雪贈前官。緬懷昔日龍蛇事。不覺今朝涕泗汍。再造洪恩天地大。千秋遺恨市朝殘。今年涒灘星躔返。故國閟宮劫火寒。拱北誠心無地白。折東忠悃有如丹。禮嫌立廟情雖歉。義起爲壇制稍寬。磬管將將殷禮擧。豆籩秩秩聖躳殫。穆陵孝廟心追述。萬曆崇禎位奉安。宇宙粗伸情與禮。神人孰不感交懽。如天帝德今銘肺。若水皇靈尙照肝。文物宛然恢漢制。祼將恰似戴殷冠。時維蠶月辰之吉。步自天門命彼倌。可但百靈咸鼓舞。已敎萬目聳瞻觀。春秋大義靑丘揭。江漢舊儀白扁刊。也是報天誠眷眷。故令除地築團團。彜倫萬古日星煥。三復宸章爲一歎。</text>
<title>賡載歌二十韻</title>,<text>欲把梅鹽和大羹。宮音闋處商音鳴。聲依典樂簫韶詠。意溢司空董勸誠。三復已承元后唱。一言敢效小臣賡。雲星日月笙鏞世。吁咈都兪蹈舞情。已播五聲聽治忽。時歌九叙警昇平。蹌蹌鳥獸昭休瑞。穆穆山龍撫大亨。解慍曾聞絃上調。勑天今播曲中鏗。聖情詎弛明良戒。治世還憂嬉惰萌。業欲對揚心悅豫。更申交勉意屛營。颺言不覺身低地。依永忽然口出聲。仰體宸章餘意足。俯披微悃短吟成。懽欣氣像歌中掬。憂愛衷情曲裏明。相悅端宜彈徵角。至治何羡奏咸韺。臣鄰穆布風雲會。黼黻明臨覆幬宏。盤水奉來如墜地。泰階昇處若臨坑。股肱元首商量論。隳惰脞叢仔細評。有喜重瞳垂顧眄。允諧庶尹矢同貞。調爲化澤流三極。韻協恩風散八綋。鼓舞一堂何渢渢。音徽千載尙鍧鍧。海東今日重華御。願和遺歌奏穆淸。</text>
<title>次吳學士 光運 落齒歌</title>,<text>五十吾年猶隔二。添得一齒落一齒。一齒旣落衆齒恐。逡巡不肯任指使。臟神莫愁羊踏蔬。鷄助功名脫屣易。雖然吾舌無恙在。齒之先敝古所忌。</text>
<title>滄海歌。贈滄海翁鄭幼觀 瀾。</title>,<text>昔聞滄海翁。今見滄海翁。我亦滄海客。相對滄海翁。爲君歌滄海。滄海渺何極。河伯見之猶望洋。俗子滔滔蠡酌測。吾人方寸有一海。不囿於物不拘形。玩之以理浩無邊。何必歷遠枉費精。我亦迷津不知返。不如與君攜手共濯滄浪纓。</text>
<title>次癡軒金公 德五 蓮亭韻</title>,<text>此翁能劈兩儀門。仲父每歎知己存。三百註中麗澤地。東西望裏隔江村。悲凉物色今蓮沼。冷落風烟舊菊園。玄草秪今猶在篋。悠悠此世向誰論。</text>
<title>挽艮翁李判書</title>,<text>大筆如椽束閣爲。承明著作屬之誰。也應天上修文舍。去草人間未草詞。鳥翼車輪去一那。樊翁其奈艮翁何。河汾受賜吾儂意。落落空瞻魯殿斜。</text>
<title>挽金持平直甫 宗敬</title>,<text>腐儒無用鄙夫難。矯矯如君才德完。可但治郵題目好。已看峩豸路頭寬。平生自詑乖厓榜。異日將彈貢禹冠。蛇歲忽臻箕馭促。爲公私處淚汍瀾。蘓湖門下士多賢。仕學優優孰爾先。七八年竆蘓氏業。三千架揷鄴侯編。如何草宿西林後。又是珠沉碧海前。泉路也應陪丈席。好將經義細加硏。于門福慶世間稀。鳧藻一家家道肥。春入簾幃常喜色。日長花樹摠繁輝。三千世界元多缺。五十光陰奈易晞。聞說碩人能解理。歸魂莫作土中唏。</text>
<title>挽趙聖與 進道</title>,<text>太歲今年是涒灘。阿兒染血楚庭還。人間謾有麒麟閣。天上應無虎豹關。日月高懸光赫赫。蟲蛇先化理班班。莫言四未堂蕭索。猶見三峯木假山。</text>
<title>挽李執義 級</title>,<text>拋卻烏紗一角巾。陶山祠下見斯人。百年詩禮靑氊業。十載江湖白髮臣。爾雅部中談滚滚。太和湯裏意津津。人間忽罷黃粱夢。叵耐疎星隱曉旻。</text>
<title>挽李右尹 命俊</title>,<text>少日龍門御李迴。三年偃室愧澹臺。風標逸鶴拚雲擧。臭味猗蘭出谷來。萬口桐鄕成峴碣。一時蓮社代瓊瑰。山陰老叟何愁絶。二月花開舊閣梅。傲骨何曾懾勢豪。崢嶸氣岸滿襟袍。風翻百草孤根兀。波決千流一柱高。歲暮中原憐驥足。天低下邑惜牛刀。贏來不享將貽後。眉白阿郞是鳳毛。斜日城南記昔時。十年重對舊芝眉。瀛洲舃返神仙骨。卿月班高宰相儀。參座同人論宿契。臨歧別語話前期。居然已作千秋事。矯首乾坤一涕洟。</text>
<title>挽安監察 景說</title>,<text>耆舊驚淪謝。吾南運已非。書紳風味在。傾蓋典刑依。六察官非稱。七旬壽及稀。何山封馬鬣。悵望一沾衣。</text>
<title>挽金德仲 龍普</title>,<text>爲訪故人宅。故人去不留。靑山有新塚。黃菊自今秋。尙記橋公語。那堪羊子愁。却將存歿涕。付與錦江流。</text>
<title>挽李上舍 裕中</title>,<text>鷄林落木正紛繽。何處靑山送故人。一代名高憐仲氏。百年期促失中身。精神月滿空樑色。音韻琴含太古眞。珠樹䕺䕺餘蔭在。爲君不必淚沾巾。</text>
<title>挽金持平 㙔</title>,<text>托契阿咸與白眉。龐床一拜恨差池。家聲世德前賢在。文彩風流後輩推。蚤歲休官纔栢府。晩年承渥只樞司。寒天十月龍驤域。不盡東南殄瘁悲。</text>
<title>挽權君澤 滂</title>,<text>荀龍差少一。松鶴剩風流。花樹春光好。林園樂事稠。一回驚大夢。萬相忽浮漚。白首辭兄去。黃泉陪仲遊。不須悲短景。猶可慰長休。丹穴聯毛羽。靑氊業冶裘。無從還有涕。新契憶前秋。草宿何山塚。追題薤露謳。</text>
<title>挽李公瑞 龍羽</title>,<text>大限人間百歲。如何六十七云亡。灞橋和淚前塵事。鴈塔聯名一夢塲。秋草每憐良驥病。春山誰報彩虹藏。淸臞古色今難見。矯首乾坤涕泗滂。</text>
<title>挽權叔平 以衡</title>,<text>白首阿兄在。驛亭春又回。如何捨此去。素紼自南來。忠厚家傳業。休休長者風。如今齷齪世。那復見斯翁。事契從前厚。遊君伯仲間。晨星看漸散。老淚自汍瀾。尙平債已了。七十古云稀。逝者復何恨。秖令存者唏。</text>
<title>挽權來仲 運大</title>,<text>吾詩那得挽君行。送別秋山萬古情。歷歷童遊森入眼。潸潸老淚暗交纓。忍過此日羊西路。憶拜當年馬北平。半是同門成鬼錄。蓮池蕪沒夕煙橫。</text>
<title>挽白彬仲 致文</title>,<text>九九峯前是君宅。九九佳節又此時。此時尋君君不見。籬邊黃菊爲誰垂。守約堂前早托契。春曹圍裏共遊藝。一聲薤露那忍聞。寃氣分明牛斗際。</text>
<title>挽任上舍君休 一鑌</title>,<text>強草年年哭死謳。汝容題罷又君休。風塵一笑心先許。湖海重逢事忽悠。纔得上庠銘粉字。劇憐浮世幻泡漚。靑山何處開新域。矯首南雲淚逬流。</text>
<title>挽戚丈李公</title>,<text>蕭蕭落木錦江涯。何處輤人唱薤詞。南國山川歸去路。東州父老涕咨時。一雙蚌玉終憐獨。七十龜籌更有奇。多少渭陽門戶事。送公今日淚交頤。</text>
<title>哭權子固 昌建</title>,<text>賈瘦郊寒爾獨兼。如何又促老家閻。寥寥身後無長物。可貴零篇與瑣鹽。君歸莫作土中悲。太上猶能理遣之。歲暮人間誰急士。也應去草案頭詞。</text>
<title>挽三從兄活山公</title>,<text>名祖庭前有此孫。金如百鍊玉如溫。空將黼黻文章手。賁餙鷄林一鹿門。臯鶴鳴聲徹九天。江湖穩做六閒眠。隨身竿木非無具。拋卻孤舟自在邊。飄盡荊花半夜風。天遺一老卽靈宮。無端又被辰年厄。奎璧精空碧海東。世上完人少似公。天敎淸福與之同。莫言埋玉前年事。寶樹庭前有二䕺。七聖襄城路轉迷。斯文後事正凄凄。千年瑞鳳何時返。無語高臺舊宅西。</text>
<title>挽族叔槐亭公</title>,<text>休論公議說吾私。自喜平生最受知。十里烟霞瞻望地。一堂樽酒晤言時。宗盟每向花齋講。公會多從蓮社期。萬事如今那足說。不禁鄰笛夕陽悲。</text>
<title>哭再從姪都事</title>,<text>才如止此不如頑。語到平生涕自汍。紅紙璽書知幾歲。朱旗粉字問何官。眼前地劇滄桑變。身後天應碩果完。多少吾宗門戶事。襄城迷路獨盤桓。</text>
<title>哭族姪 景義</title>,<text>槐陰德之符。乃祖貽厥謨。庭蘭播其芬。末羯與封胡。爾自露頭角。已見汗血駒。不聞子弟過。可念玉雪膚。科第乃家事。早晩騁天衢。俄然値凶飈。玉樹萎一株。苗而秀不實。豈獨於爾吁。顔冉昔短折。子曰命矣夫。跖蹻老不死。是謂賊之徒。達士有高見。彭殤視之俱。終古黃壤裏。幾箇英英珠。碩果理不差。身後有遺孤。西河怨可休。靑鸞且莫呼。爾死亦不死。歸去毋踟躕。</text>
<title>哭族孫 翼陽</title>,<text>吾宗有三秀。三秀何猗猗。煌煌可作齋房瑞。曄曄可療商山飢。碧蕙靑蘭同臭味。肯與蕭艾爭葳蕤。金丹歲暮霜雪早。一年三秀竟何爲。嗚呼一年二年摧折盡。秀而不實聖所悲。</text>
<title>挽辭[趙述道]</title>,<text>病伏三冬起。悲吟常棣詩。賢人逢巳歲。吾子又是時。一生何恬泊。功名等閒思。早了人生戹。深藏碧海湄。卧聽秋濤沸。風波幾處危。十秊頭不出。門前生碧滋。聖主恢公聽。呼上白玉墀。囊封眞剴切。經訓誦先師。亨塗方在玆。明日又拂衣。可惜其人歿。吾輩與誰依。一逕斜日暮。梅花遍幾枝。思君對此物。淸血寄新詞。</text>
<title>挽辭[進士金道行]</title>,<text>錦繡其心玉雪姿。藹然聲譽弱冠時。薇垣除命恩殊絶。文行終爲聖主知。京洛歸來訪弊廬。蕭然白髮六十餘。自言老去無榮念。一出東華意快如。正學吾家自有宗。誰將巧說敢欺聰。一番辨破功非少。鬼魅遁藏白日中。生同年甲我慚雌。惟有交情久愈冞。欲奠綿鷄無那老。哀詞遠寄涕沾頤。</text>
<title>挽辭[進士柳龜文]</title>,<text>藏珠瑞彩動滄溟。響滿朝陽一鳳鳴。久抱江湖憂世志。平生學力得西銘。</text>
<title>挽辭[進士金台翼]</title>,<text>少年交契好。深識大夫賢。懷玉天姿美。咬根志操堅。棄官同弊屣。閉戶討殘編。纔看晉途闢。旋驚去上仙。書幌孜孜業。科場藉藉聲。扶搖鵬擊水。耕釣𪆽同盟。白簡酬言責。靑山送我生。忽催香案召。應記玉樓成。</text>
<title>挽辭[持平李周楨]</title>,<text>挺出竆溟地盡頭。風流儒雅冠南州。丈章餘事天人策。科試三場蓮桂秋。白首郞潛公議鬱。紅雲批下聖恩優。塵寰未了霜臺債。上界脩樑拋玉樓。璧沼笙歌禁院鍾。衣冠每向此中逢。綢繆世分聯瓜葛。歡悅人情共柏松。洛下紛紛誰識面。山間默默合明農。蘧廬一拜成千古。何處荒原馬鬣封。</text>
<title>挽辭[李學基]</title>,<text>大海東頭日出鄕。有鳥有鳥鳴高岡。一鳴驚鵷僚。再鳴震鰈疆。彼哉鵕䴊獬冠徒。有翅不敢同頡頏。爭言瑞世姿。佇龢其聲鳴國昌。秋風蕭蕭送鴈羣。鴈足忽報失其凰。不願棲上林枝。飛飛向故山陽。故山深處多白雲。十畞琅玕森成行。飢而啄啄渴而飮。無不足兮奚所望。匀天下招遣巫陽。催還玉麟芙蓉城。塵寰浮浮一蠛蠓。五采脩脩香案傍。嗟余空懷萬里志。半世追逐參翺翔。邇來升沉路遂歧。十載動如參與商。前年枯魚更含索。彩毛翩翩下殯房。皎皎白駒莫由縶。邈邈丹霄歸路長。那知此別隔千古。不復見儀簫韶庭。百秊好音過耳空。滿廷唯唯愧千羊。哀辭遠寄落鳳坡。谷鳥嚶嚶摧我腸。</text>
<title>挽辭[持平權應範]</title>,<text>洛城顔面尙依依。儒雅風流此世稀。滄海始憐龍久卧。靑雲終見鶚高飛。非常聖眷纔虛席。易退淸標又拂衣。望重斗南方試目。飜驚奎璧斂精輝。</text>
<title>挽辭[進士鄭炅]</title>,<text>西銘一語感宸聰。不負平生實地功。遂使淸朝烏府客。始知今世豸冠風。進羞韓子書三上。退作徐公酒一中。悵望魚臺臺上月。也應留照老臣衷。</text>
<title>挽辭[金始寅]</title>,<text>德業文章兩具全。南鄕爭誦大夫賢。英聲藉菀登蓮桂。雅趣婆娑老圃園。不喜遠遊金馬客。無心近狎海鷗前。辰年厄會嗟難免。奄忽乘箕化作仙。晩年際遇聖恩隆。髦俊頻徵碧海東。楓陛一登經術士。薇垣復見諫臣風。名疏近聞朝陽鳳。觀化俄驚大澤龍。廊廟儒林俱寂寞。百身難贖恨何竆。</text>
<title>挽辭[進士權昌愈]</title>,<text>長安緋玉幾人英。未必其中摠稱名。滄海明珠藏不市。誰知長價是連城。一上烏臺抗尺疏。源頭義理訂頑書。山南始有朝陽鳳。蓮燭催時席欲虛。霜靴塵勒冷如屣。漢水秋風拂袂歸。歸卧故山山更默。滄波萬里白鷗飛。蓮社風流一夢唏。眠雲客臘又乘箕。高山失仰瑤絃斷。吾道滄溟日暮悲。</text>
<title>挽辭[權昌祚]</title>,<text>盎然德氣粹於顔。奎璧精華露世間。洛圃春空司馬起。江鄕秋晩季鷹還。光蒸海上珠藏澤。香聞嶠南麝過山。皓首功名烏府已。只能康濟自家閒。三接楓宸說訂頑。胷中黼黻十行間。着手可能扶世敎。如何拋擲向空山。</text>
<title>挽辭[趙居信]</title>,<text>滄海東頭晝掩扃。不知門外海濤驚。斯翁早透名關得。恬淡元如古井淸。聖主恢公不我遺。君平未必棄明時。囊封爲誦先師訓。嘉乃溫褒荷尺墀。公昔郞潛泮水村。吾家當日戴幽盆。殘燈旅榻論心地。每祝神天咽半呑。文雅淸臺有典刑。堪嗟逸駕半途停。薤歌是日傷心處。蕭瑟南州數曉星。</text>
<title>挽辭[趙星復]</title>,<text>瓊佩當秊振藝圍。王公喫着素心非。冲雅襟期何處得。默山今日主人歸。南國秊來雨露饒。臯禽聲遠入丹霄。天顔有喜儒臣語。披腹琅玕獻十條。</text>
<title>挽辭[進士白兌亨]</title>,<text>奎星耀彩海東陲。秋水精神白玉姿。登陛颺言千仞鳳。還山守默六藏龜。尋常俯仰寧隨俗。霽潦行藏自有時。况是先人肝膽友。那堪風樹兩家悲。</text>
<title>挽辭[崔配漢]</title>,<text>再昨靑兔歲。候公碧海隈。風儀雲外鶴。標格雪中梅。臺閣宸心眷。蓬茅世慮灰。居然乘化地。默峀但崔嵬。萬言時弊荷宸章。名利關頭早出場。遼鶴千秊歸路遠。海天明月正蒼凉。</text>
<title>挽辭[朱南栻]</title>,<text>粹然天品更磨硏。竆達何曾素履遷。山海有靈呈淑氣。菌蘭無意出林泉。霜臺風凜驚朝鳳。禁苑更深聽夜鵑。未慰重來朝野望。靑山何處起新阡。</text>
<title>挽辭[再從兄進士大萬]</title>,<text>寥落吾生碧海東。同堂賴有默山翁。翁乎棄我何山去。墻角梅花發舊䕺。園梅不是紫荊花。愛爾春風得月多。宛是主翁眞面目。阿兄衰淚忽成波。</text>
<title>挽辭[三從姪進士景采]</title>,<text>天亦何心降厥初。空然坎軻老竆廬。世間名利浮雲外。分內烟霞至樂餘。輕宦高標三脫屣。辨誣全嶺一封書。經綸未售身先逝。痛哭公私涕濕裾。</text>
<title>挽辭[三從姪正言景羲]</title>,<text>可惜需時具。如何造物猜。天文奎璧晦。家運棟樑摧。海曲沉冥久。朝班簡拔纔。爰初磅礴氣。實産豫章材。氷玉襟期潔。箕裘學識該。文章精百鍊。光價動三魁。經術終身業。科場發迹媒。同時拾蓮桂。作賦獻蓬萊。冷院持衾隱。莊陵脫屣回。殿中名位薄。林下歲華催。獨善非忘世。明時不棄才。滄洲龍卧處。溫綍鳳啣來。感激頻煩意。恭趨咫尺陪。恩光看側席。言責擢陞臺。秉燭西銘熟。排雲北極開。拂衣淸洛下。高枕故山隈。吾黨方推重。辰秊忽告灾。門闌今已矣。模範更誰哉。箱篋藏遺唾。衣冠入厚埃。先行凋謝日。風樹寄餘哀。</text>
