<title>奉別兪友之嶺南 辛卯</title>,<text>兪君展甫。學古道好古文。以書來曰。今吾將隨往家君任所于嶺南之開寧。古人有行必有贐。贐莫如以言。子其獨無意乎。余辭不獲。遂以序贈之。詩曰。昔我收百一。惟君㝡相厚。氣味自然合。托契期不苟。初似襲芝蘭。又若飮醇酒。偪側數里間。追逐相先後。時月若不見。鄙萌難擊捂。㦖我壯未學。要我勤菑畒。雖欲策鈍蹇。散木急難楺。徒事蟲篆末。未免逐不朽。立事又立言。擧德如毛輶。窃慚未能一。曠世徒相友。羡子齒方妙。受才實䧺蟉。聲譽藹曹謝。文章法韓柳。落筆何浩放。卷軸日成藪。大者固魁壘。小亦中科臼。紛紛媚學子。視君皆培塿。在古亦難得。于今孰能右。昨者有書至。謂將別離久。千里奉定省。筮日戒沚輮。我時抱薪憂。馳往摻其手。屈指問歸日。何當接樽卣。洛樹暮雲凝。嶺雪氷程瀏。離懷屬歲暮。使我增憂怮。却憶華陽菴。時維在己丑。朝案共虀塩。夜燈辨蝌斗。聯床且一旬。此樂誠不偶。邇來能幾時。月日流水走。學業須及早。居然易老醜。水落霜降後。嗟歎復誰咎。願言益孶孶。天畀莫虛負。須趁晨昏暇。靜坐洗心垢。日讀古人書。藏畜若陵阜。苟能進不已。聖哲倘可。旣盡吾分事。浮榮安足取。臨分更珍重。此意君知否。</text>
<title>詠懷 甲辰○以下古海錄。</title>,<text>汝和▣▣▣▣以昨年十一月。來絶海相守。喜可知也。涉春徂夏。日事博奕談諧。七月四日。適小雨。隣氓又不至。對坐無聊。偶抽廣選唐律所載白傅詩殆五六十。約與汝和自今日始。遇境輒步其韻以消遣。間或次他韻。若其巧拙。有不暇擇焉。弱齡有志騁高衢。冥墑無端觸險途。補拾禁中嗟計誤。行吟澤畔任形枯。已知得喪由眞宰。肯事低垂學老姑。消釋胷懷惟有酒。爲尋新釀發醅無。</text>
<title>次元微之誇州宅韻</title>,<text>烈火高燒瘴氛堆。颶母多將急雨來。籠峀宿嵐侵矮屋。拍隄驚浪似層臺。覊愁惱客家何在。鄕信經秋鴈少迴。到底自憐心未折。時時一夢近蓬萊。</text>
<title>漫興</title>,<text>霏微雨意似愁顔。苦霧長留洲嶼間。入眼莾蒼惟碧海。近身屛障是靑山。支頤默想高人趣。引睡聊偸盡日閒。向晩携筇仍步出。草田頻値牧兒還。</text>
<title>復用前韻</title>,<text>多年謫籍肯皺顔。容膝尙存屋數間。千變物情觀逝水。四時活計對靑山。培蔬喜得隣童助。行稼偸分野老閑。茅窓酌罷仍舒嘯。又看前林倦鳥還。</text>
<title>雨後苦熱</title>,<text>陰霏纔捲又敲炎。息影聊依短短簷。手倦寧任搖巨扇。汗蒸便欲脫輕衫。叢蠅集案難容筯。晩蚋妨眠預下簾。向夕一凉淸病骨。前榮臥看月纖纖。</text>
<title>七日</title>,<text>梧葉初飛露湑然。驚秋倦客不成眠。強將碁局消長日。時聽蟬聲韻遠天。流景駸駸看鬂髮。羇懷裊裊競鞦韆。可憐此夕河橋會。相見猶能隔一年。</text>
<title>八日立秋</title>,<text>無端霰雪欲盈巾。大火西流又此辰。虐熱纔經一年夏。深盃尙住四時春。已知推敓難容力。何處巓涯不寄身。隨分啄呑聊自足。夢歸當日果誰人。</text>
<title>述懷</title>,<text>年來趣尙在江鄕。誤却浮榮趍建章。華秩偶躋唐六察。讜言恒愧漢中郞。誰云寸滴稗滄海。終見平途起▣▣。低首想來還自笑。鏡中雙鬂又秋霜。</text>
<title>前村卽事</title>,<text>郊原掩映射朝暉。烟罩短籬水蘸扉。饁畒隣婆乘午出。叉魚浦戶待潮歸。松堤草密童牛卧。禾陌凉浮野雀飛。村叟勞農扶杖立。兒孫告飯競牽衣。</text>
<title>夜坐有懷</title>,<text>天涯爲客易爲悲。况復秋淸月白時。草色籠烟迷近遠。虫聲和露乍高卑。年光冉冉人將老。鄕信超超鴈苦遅。浪咏離騷頻擊節。手攀芳杜欲貽誰。</text>
<title>送崔老舟行</title>,<text>蕭然身世一孤舟。爲是營生不爲遊。白髮何年古今島。淸歌少日郡州樓。移山塞海功安在。販麥沽魚苦未休。薄酒短謳相送去。荻花楓葉使人悲。</text>
<title>一村每夕設燎驅蚊拈紅字</title>,<text>斜日西沉露下叢。㥘蚊處處已燒紅。嘬膚有甚營蠅巧。添燎爲防毒螫鋒。藹藹輕烟籠屋上。薨薨遠勢響空中。亦知催逐還多事。會有淸秋獵獵風。</text>
<title>種苽</title>,<text>半畒春雨剔榛荒。手自培封日看長。箇箇香甜垂拂地。離離蔓絡曲緣墻。寒厨每有登盤喜。暑夕偏宜壓酒甞。不識向誰論此味。東陵曾飽好風光。</text>
<title>博戱</title>,<text>客中何事眼中新。一曲時開一笑春。拙雉巧盧元不較。炎天長日最宜親。分曹進處頻爭席。約伴來時揔比隣。楚些何須誇象博。此間猶足強娛人。</text>
<title>鄕思</title>,<text>病客經旬始出扉。稻花已發豆花稀。無端節物相催促。何日田廬可遣歸。北陌南阡雙木屐。夏耘春釣一簑衣。思量不覺身幽縶。夜夢應須度海飛。</text>
<title>驟雨</title>,<text>翻盆便在一回頭。滌盡殘炎衮地流。枯畒水高人競喜。短簷棲濕鳥偏愁。颼颼枕底凉先逼。隱隱天邊響未休。床漏壁摧須莫歎。爲憐庭竹倍脩脩。</text>
<title>遣悶</title>,<text>天外鄕山入望孤。爲排羇緖強提壺。梅兄竹友能依舊。蛋戶鮫村久作徒。賈傅元非不容漢。季鷹却是晩思吳。惟應夜夢知歸路。好趁秋風得到無。</text>
<title>再疊反前篇</title>,<text>倦客逢秋病欲蘓。口歌短唱手提壺。乘閑往往尋田父。賭劇頻頻値博徒。吟苦不須恒戀越。俗淳何妨永居吳。支吾日日聊如此。試問人家亦解無。</text>
<title>初秋望月</title>,<text>天街如水絶纖埃。滿月迎秋好作陪。乍看峰頭虗暈湧。已從簷底灝光來。金波盪海魚龍舞。桂影橫空殿宇開。千古蘓仙餘興在。令人直欲上瑤㙜。</text>
<title>前村叢竹</title>,<text>僑舍荒凉草四侵。獨憐幽竹近成林。風烟雨露紛呈態。春夏秋冬不易心。塵世已看知己少。晩期惟托此君深。更吹一曲酬淸酌。摵摵時驚葉上禽。</text>
<title>種芹</title>,<text>寒厨永日乏東西。種得春芹敵養鷄。嫰葉萋萋容半畒。小渠曲曲引前溪。揮鎌每訝蟾光轉。拖水頻看燕趐低。癡漢經綸惟有此。奉君肯憚拭根泥。</text>
<title>題僑舍</title>,<text>兩間茅屋不成堂。草草修治舊壁墻。簷角四垂冬亦暖。地形孤起夏偏凉。殘書幾卷穩留案。瘦竹千株常對行。天遣逐臣聊息偃。夜窓時復月明光。</text>
<title>隣氓送酒</title>,<text>覊緖寥寥轉不平。忽聞簾外酒香生。匏尊帶索已非俗。雪膾堆盤兼有情。且倒深盃酬厚意。無煩百拜始三行。頹然永日茅窓卧。時聽踏歌一兩聲。</text>
<title>馬島萬戶見訪</title>,<text>依微草徑曲緣流。皁盖翻風馬似遊。病我強興整巾服。村童狂走視公侯。一帆程路隣囚屋。三載功名鎭舵樓。歸去且休頻見訪。此中便是古崖州。</text>
<title>土俗</title>,<text>片片園籬苦竹叢。蓬頭鴂舌揔相同。村豪慣射身偏健。海婦潛鮮髮半紅。巫覡酣嬉荊楚俗。女男坐立夔州風。最憐習尙無纖巧。吾欲携家老此中。</text>
<title>雨後晩眺</title>,<text>數陣輕凉散宿濛。一年秋色四圍同。依依遠樹羣峰外。歷歷平田落照中。誰女浣紗趁晴雨。幾家漁網晒斜風。短筇晩向前溪去。白鷺驚飛西復東。</text>
<title>望漢挐山分韻</title>,<text>絶嶼秋生氛翳淸。神山指點眼崢嶸。無邊大海乾坤坼。未了靑峰斗極平。誰道六鰲霜骨毁。却疑羣帝翠旍橫。飄然不禁精魂𨓏。欲御泠風向赤城。</text>
<title>觀稼</title>,<text>竹杖烏巾倚晩天。悠然秋事四望邊。斜光入巷牛來下。饁婦携筐犬後先。漠漠樹陰分井落。離離華實宛風烟。耒鋤豈必吾家出。惟願年年大有年。</text>
<title>庭榴一榮一枯</title>,<text>小榴庭畔兩東西。幾日移來春正迷。稚幹失培終委地。獨株抽笋晩毶堤。天垂雨露恩常遍。樹有榮枯分不齊。物理細觀三歎息。覊雌何事向人啼。</text>
<title>汝和往返薪智島 鄭丈巖謫所 有詩。次其韻。</title>,<text>悄然半日獨看山。一葉輕風倐告還。憐我纍蹤惟島內。喜君淸氣已眉間。澤蘭俄襲芬芳郁。海戍仍聽皷角閑。炎裔此行殊不易。莫嫌驚浪鬂幾斑。</text>
<title>雨中有懷</title>,<text>溪雲羃地和炊烟。盡日簷鈴惱客眠。窣窣寒聲已四野。寥寥鄕思且三年。親朋嶺海雲千里。歸夢江湖月一船。歷歷平生遊賞處。風光今日果誰邊。</text>
<title>廟堂</title>,<text>何年遺像鎭鯨濤。冠釰凜然又戰袍。靈聖尙存蠻祲霽。廟宮長閴島雲高。洋洋幾處神如水。往往中霄壁吼刀。雙廡千秋常密邇。歲時芬苾配功勞。右關王廟萬斛龍驤萬里濤。浙閩精銳並同袍。皇恩字小天惟大。妖祲消空日爲高。滄海名留懸雀影。祠宮禮肅啓鸞刀。百年故國今腥穢。享我春秋莫謂勞。右陳提督隻船曾此遏狂濤。環海生靈免血袍。萬世豊功彜鼎煥。百年陳蹟水雲高。古祠寥落苔侵碣。遺什流傳月照刀。提督在傍壽亭右。尋常過者拜瞻勞。右忠武公廟狎琳宮截海濤。列巒迴隱若摞袍。天惟設險剿蠻易。官爲護祠供佛高。遙夜梵鐘訝鳴鐸。四邊秋竹怳排刀。百年香火僧徒在。奔走歲時肯憚勞。右示寺僧</text>
<title>汝和往楮田獨坐有懷</title>,<text>送君百里遠。終日懷難持。寥寥孤枕倦。踽踽短筇癡。暫別猶如此。捨歸矧有期。稚兒爲排㦖。勸我引深巵。</text>
<title>汝和約是日遊鳩湖。再明當還。</title>,<text>久爲海客若乘桴。行李飄然等有無。昨日短鞭應別浦。今朝輕棹卽西湖。親朋到處談揮麈。興味濃時手引壺。珍重歸期須莫悞。看雲竟夕眼幾枯。</text>
<title>汝和期不至</title>,<text>屈指歸期今正圓。看看斜日欲沉巓。扶筇立久去時路。排戶坐深昏後天。晩渡倘爲風浪阻。行裾多是主人牽。明晨且諗簷前鵲。不耐秋堂夜似年。</text>
<title>同郭兄訪鳩湖朴天運。不遇。</title>,<text>六友堂中並轡尋。杏軒寥閴竹窓深。藥爐丹伏雲迷跡。烟渚舟橫月負心。凡鳥題當苔壁滑。倦驂嘶傍草階侵。後期留與兒童語。九九花開更抱琴。</text>
<title>汝和還自楮谷。次其軸中韻。</title>,<text>風潮晩急似層樓。慣涉漸同平地遊。倦轡乍沾塲浦雨。踈襟剩貯石湖秋。去時衝曉雲隨馬。歸路乘曛月共舟。也識玆行亦豪興。喜君稍豁客中愁。</text>
<title>聞叔氏自槐州邑寓。將移淸源亭。</title>,<text>搜盡深山又是山。蕭然卜築水雲灣。擇仁兼有烟霞勝。處僻長無俗纍關。浮世榮名揔膜外。全家道氣應眉間。遙知叔伯相隨處。念我天涯獨悴顔。又逾年經幄主恩深。鳥獸同羣豈夙心。碧海桑田成暫瞬。寒花老圃保冲襟。歸山自在耕農樂。避地寧敎物色侵。惟有淸源亭上月。琅然夜夜抱瑤琴。</text>
<title>漫吟</title>,<text>久謫似家居。午窓睡起初。調茶烟縷細。觀奕子聲踈。酒債恒難給。詩料自有餘。騰騰日復日。遮眼又殘書。</text>
<title>稱貸不售</title>,<text>我艱有倉卒。稱貸亦逢嗔。詎諉氓風嬈。多因歲事貧。百廛看四野。九食遇三旬。居謫此其分。妻兒愼莫顰。</text>
<title>贈朴君載樑</title>,<text>寂寂柴荊雀噪羣。跫然窓外忽逢君。怳如夢寐頻揩眼。叙到寒暄不覺曛。隨處護持南竄日。隔年聚散北歸雲。辛勤此會眞難得。休道明朝手欲分。又揮金擲玉若前生。靡室靡家幾十齡。半世經營成畫餠。一筇行止逐浮萍。湖山勝處頻留句。醆斝飛時輒忘形。塵世卽今閑者好。莫歎鬂髮已星星。</text>
<title>秋夕拈春字</title>,<text>秋序平分客思新。海鄕令節㝡玆辰。寒虫在宇年功訖。野稼登塲樂事均。褎帶濶裾紛上冢。濁醪酸果競邀隣。偏憐子厚城南憶。不獨東風百五春。</text>
<title>釜津李生東成。餉斗米隻鷄。呼此以謝。</title>,<text>謫戶多酸苦。無人肯問知。異鄕難自食。豊歲亦長飢。肉味經年忘。葱湯鎭日隨。君能此時餽。厚意較看誰。又爲德窮途易。憐君若舊知。嫩鷄當盛饌。精粒理長飢。情厚味能似。物嘉人亦隨。南州一片石。此地非夫誰。</text>
<title>秋日漫興</title>,<text>搖落深悲自古初。海天物色更愁余。霜飛遠浦頻聽鴈。潦凈深潭徹見魚。短景悠揚光浸薄。高柯淅瀝葉全踈。流年不貸頭將白。萬里覊懷可自如。</text>
<title>汝和鑷白有吟。書此以答。</title>,<text>君齒較吾七歲遅。君猶鑷白矧吾衰。牙車已落眞成醜。頭髮欲斑不可醫。駑質自憐中道乏。苦心尙與古人期。所憂四十終無聞。爾我何須歎老卑。</text>
<title>得槐寓平信志喜</title>,<text>閱序書初至。字踰錦繡端。一行幾多少。兩地各酸寒。秋後身差健。天涯月共看。何當成棣會。不費報平安。</text>
<title>汝和西行有期。次其韻。</title>,<text>海外已看菊再花。在原情至伴長沙。黃茅瘴裏經冬夏。白鴈霜前問室家。指日行期定猶豫。看雲隻影足悲嗟。每聆別語懷難抑。且進深盃到日斜。古海錄止此。</text>
<title>關西伯 洪公錫輔 延謚宴。走草求和。乙未</title>,<text>棠樹欲陰浿水濆。綘雲高繞臈天暄。迎來寶誥揚先懿。排出綺筵侈上恩。紫綬銅章間紅粉。淸歌屢舞觥樽多。慚薄劣叩宣▣命。隨處風流不覺昏。</text>
<title>暎波亭。次軸中韻。</title>,<text>酒籌詩皷坐相仍。病我豪情是日矜。爲有前江春窈窕。叵那雙鬂雪侵陵。樓㙜得月眞成快。鷗鷺宿波淸不勝。一笑悠然又倚枕。任他身世▣騰騰。</text>
<title>挽人</title>,<text>喬木家聲世襲儒。夙齡瓌望屬公孤。聖朝方佇同休戚。可奈長圖斂半塗。差池門巷映朱輪。不分恩榮禁臠新。終日深深簾閣裡。依然還得布衣身。末歧誰保劫前趍。涇渭平沉色態殊。爐鞴一番眞得力。剛金氣味本無渝。床前晝哭曉無聲。㫌楔那寬父母情。歲暮殺機回薄急。一朝今古理難評。丁年桂籍幾人存。割半餘恫又哭君。並是先朝從班舊。同歸應侍帝鄕雲。穠華春色間琳琅。留得高門福慶長。可念丹山舊穴裏。九苞毛羽不成章。</text>
<title>黃州竹樓 己巳</title>,<text>幾宿齊安館。今行是竹樓。主人是吾弟。望月又新秋。老子能無興。歌兒揔莫愁。當時王內翰。難得此風流。</text>
<title>趙判書 明履 挽 八首</title>,<text>少日端趍占上頭。矯然雲路動人眸。左衡右記渾塵事。馨聞千秋又倚樓。仙鶴依依響九霄。春風吹落紫宮高。無時奉引傾羣俊。際遇淩雲未讓豪。文舘星辰步履周。舂容述作煥王猷。詞垣一着猶堪恨。異日齊盟孰執牛。纂局鋪明義理關。深誠獨見筆仍刪。麟經凡例兢兢處。剩使旁觀媿汗顔。功垂翰墨未看詳。旬日驚聞病在床。猶幸子桑先飯。細論文章聽琅琅。千金官劑不論斤。杯露未聞得漢君。聖主恩深親賜誄。眞仙才▣定修文。挽歌尙感哭亡兒。詩語凄淸道我悲。㝡是讀聲偏解惜。園亭山月秪今疑。雅謔詩文類退之。昭琴自道不成虧。常期死去煩君誄。那忍今來寫此辭。</text>
<title>病中傳聞諸子次桂坊直中 尹公鳳五。 寄示韻。以賀新恩。尹公新登第。 謹此步呈。而平生始有事也。仰博一笑。丙寅</title>,<text>未補衮裳已白頭。得君如捧翠雲裘。百年交誼陳懸榻。少日高名趙倚樓。鬂髮已蒼當益壯。行藏惟義不須謀。吾人事業從今卜。莫謾眉端攢國愁。</text>
<title>癸酉臘月十九日夜。有黜補之命。翌朝辭出到營。後八日卽除夕。臨亭次板上韻。以下湖上錄。</title>,<text>白面元戎又白頭。名亭作主尙風流。旅燈肯歎蜀州夜。仙泛堪誇壬戌秋。滿地江湖看北斗。寒天皷角倚南樓。登臨物色前人備。不必吾詩次第留。</text>
<title>元朝偶吟</title>,<text>百年已過三之二。行止長如不繫船。慚愧主恩終未報。秪應𤱶畒謝前愆。</text>
<title>永保亭雪後。憶三山主人。李判書台重。</title>,<text>隱隱三山一水間。海天飛雪灑毫端。悠然欲發山陰棹。聞道主人猶未還。</text>
<title>永保亭又吟</title>,<text>天憐老子任婆娑。半世淸緣此地多。杖策曾穿茅嶼出。褰帷更踏上船過。白鷺萬里將訓汝。黃鶴三登肯羡他。一盞添來聊自賀。亭前春水盡恩波。己酉遊賞。丁卯巡宣。癸酉斥補。又是宜嶺海反湖山。况復官亭雲水間。百里空明搖粉堞。四邊蒼翠簇孱顔。風潮驅處雙鰲動。夕網收時彩蠲還。滿目雲烟揔君賜。好將詩律發天慳。</text>
<title>上元夜</title>,<text>仙區又令節。勝賞揔王靈。爲問今霄月。誰登永保亭。</text>
<title>十七夜</title>,<text>天敎今夕十分晴。徒倚欄頭待月明。坐到深更風露冷。如聞笙鶴下層城。</text>
<title>卽事戱吟</title>,<text>公舘似仙間。心淸事事閑。糶題仍舊尺。松飭據前關。對客酒頻擧。驅眠亭屢攀。莫言官廩少。誰適此湖山。</text>
<title>遣懷</title>,<text>徑歸一壑答昇平。尋尺分明任世情。東洛春樽兒亦誦。北門寒菊老冞貞。正堪新耟諸隣出。不妨孤舟盡日橫。歷歷燈前千古史。南都屹立有元城。右屬渼湖與較一年俱白頭。悠悠離合幾番秋。流行坎止公先岸。北去南來我自陬。聞說風流傾洛社。堪憐老病有孤舟。秪應永保亭前月。分照淸心第一樓。堪。一作誰。右屬驪岸李君範盛年勇退守丘樊。干木踰墻倘尙論。脚踏東西南北遍。胷開八九雲夢呑。振衣豪躅傾人艶。滿袖淸風豁我昏。此日此亭違共賞。賴將華扁抵春溫。右屬梨湖金太白雲龍上下幾多時。喜子修初覺我非。陳吝未消慚叔度。牙絃猶在憶鍾期。墻東半世恩褒重。湖上殘春素志違。尙記玄亭明月夜。扁舟共理釣魚絲。右屬▣▣尹景平湖外三山杳翠屛。芙蓉堂接練光亭。詎嫌幽竹牎陰改。爲愛寒松歲後零。世事浮雲變蒼狗。心期兩地照靑萍。何當共泊雙鰲下。皷枻滄浪任醉醒。右屬西伯李子三</text>
<title>凌虛閣題咏</title>,<text>亭西剩占一頭尊。小檻凭虛俯海門。㝡是夕陽無限好。金波萬頃漾乾坤。又曲曲平湖面面峰。風潮乍退月溶溶。雲窓霧簟淸無寐。時聽寒山禮佛鍾。</text>
<title>章令 尹公鳳五 有贈。次韻。</title>,<text>謫居猶得好樓居。風雪休論狼狽初。物色無邊頻覔句。籌鈐多暇且繙書。塵淸不用排飛燕。趣到有時觀躍魚。更喜良朋宿舂至。一盃相屬頌君餘。</text>
<title>次唐詩酬李益韻。求和。</title>,<text>豈無異日會。難得此亭同。今夜一樽酒。他鄕兩老翁。</text>
<title>次沈隱侯韻。求和。</title>,<text>人生在世間。離合無定期。豈謂水軍營。相逢屬此時。爲是俱白髮。更勸一盃持。明發離別後。脉脉但相思。</text>
<title>與章令拈牧齋韻</title>,<text>旅舘孤懷強自持。暮雲春樹漫思勞。忽然空谷聞跫處。正是淸風滿袖時。詩令惱人盃筭减。歌聲引客夕陽遅。莫言桑下已三宿。明朝玆樓將共誰。</text>
<title>寒山寺。登黃鶴樓。又拈牧齋韻。</title>,<text>黃鶴千年去復還。寺樓百尺彩新殷。欄頭危巘曾捿鶻。眼底平湖半浸山。輕潮晩棹蒼茫外。女堞屳亭指顧間。此日登臨渾漫興。誰敎詞賦動江關。</text>
<title>凌虛閣。拈牧齋韻。</title>,<text>早舟餘興在。斜日復亭欄。詩就頻拈筆。盃行強整冠。百年較駒隙。萬事付漁竿。且任騰騰去。何須櫪馬看。</text>
<title>永保亭又吟</title>,<text>第一江山又一春。無邊光景漸看新。朝霞暮瀣眞仙境。水鳥山花捴狎隣。敢托前身香案吏。願爲今日葛天民。從玆林下休官去。先向亭前洗軟塵。</text>
<title>制閫堂</title>,<text>城下樓船城上亭。海門䧺隘此爲營。角聲夜月魚龍屛。旗拂春風鳥隼橫。任重水軍都節制。身慚白面一書生。定知下瀨終非分。猶勉輕裘坐鎭荊。</text>
<title>別後。贈耶溪。</title>,<text>海山迢遞一鞭長。愁卧孤城若有亡。客榻還懸非懶接。巡盃將引輒忘甞。詩成誰復片言策。坐處但餘三日香。屈指前頭看月約。春深絶嶼草花芳。</text>
<title>效王摩詰軆</title>,<text>淸詩佳境自相投。挑發天機占地優。杜陵蒼崛添夔後。子厚精工得柳州。古人猶待江山助。今我其如老病休。名區一字非容易。輸與翠軒題上頭。得。一作見。</text>
<title>次章令途中寄示韻</title>,<text>好是新詩湖上春。筆鋒亭檻較嶙峋。披吟可但紓離恨。留揭前簷耀後人。原韻嶺上回頭湖水春。夕陽樓閣影嶙峋。離愁厭厭渾如醉。半爲名區半故人。</text>
<title>二月十九日雨後</title>,<text>地僻心常靜。官淸累自捐。湖光春雨後。詩思夕陽邊。鷗近期同社。樓高欲問仙。滄洲有餘興。明日理漁船。</text>
<title>贈簡修</title>,<text>汝來爲吾病。病已當還復。留側豈不佳。奈此多牽束。汝之老祖母。多年卧床褥。吾旣阻江湖。誰從問醫藥。所恃惟汝在。倚閭情何極。朝彼夕于此。汝事誠悶隘。旣無分身法。惟視病歇劇。此行其虛徐。我懷先作惡。自收西河淚。悔爾庶式糓。譬彼灌園木。日日望寸尺。科䆠是倘來。得爲善士足。行餘則以學。慰此西日迫。我言實由衷。汝心能無戚。侍湯應有暇。勖哉期刮目。</text>
<title>病中拈韻</title>,<text>一病三旬始闢扉。海山春事正依依。林花半吐如含媚。隴麥新靑欲向肥。節物推遷人覺老。江湖阻濶客思歸。秪今已忘機心久。分付沙鷗莫遠飛。</text>
<title>步前韻。寄梨湖。</title>,<text>海山雖好亦籠樊。金馬多生豈強論。未有毫裨頭盡白。自從牙缺舌仍呑。竆居採釣負心素。半世沉浮同醉昏。拂袖高標攀不得。書紳風味只溫溫。強。一作妄。</text>
<title>次金生 弘謙 韻</title>,<text>朝倚紅顔暮皓鬚。桑楡難補失東隅。逋蹤只合投竆谷。聖渥猶令鎭右湖。物色屳區飛彩閣。軍容大旆擁連艫。南樓復有豪吟客。老我可能餘興無。</text>
<title>次金生韻</title>,<text>嚴譴尙容馹騎行。春營隨處是恩榮。海山淸晏亭臺好。歸托鄕隣頌太平。</text>
<title>次金生韻</title>,<text>不用一雙閒且都。南樓老興在泛湖。勝遊豈必初秋望。春帆將攀赤壁蘓。又斜日孤城望上都。區區敢弛處江湖。名亭嘯傲雖云樂。事似竆廬任爨蘓。</text>
<title>次金生韻</title>,<text>公舘悄然無與談。長如老僧捿雲藍。流年已届從心七。夙志虛拋不朽三。每倚危樓望辰北。寧歎盛世滯周南。春來倍覺江山勝。不妨時時引興酣。</text>
<title>次耶溪寄示韻 耶溪。尹公鳳五鄕庄。</title>,<text>覊懷黯黯不成眠。爲愛花陰坐夕天。綺閣改顔靑眼對。瓊樓入詠寸心懸。林禽互喚晴暄後。海客相邀水月邊。蓬島定知屳分在。誰敎坐羡鶴蹁躚。爲愛。一作起旁。○來旬將入看月。而病難成云。故七八及之。原韻鳴鳩屋角喚殘眠。桑柳風淸欲雨天。卧病山中梅半落。懷人海上月孤懸。韋園花樹呻吟外。蓬島烟波夢想邊。雕餙湖亭知勝會。情同鎩鶴望蹁躚。看月之約病難成。故第六云。聞永保丹雘垂畢。知有落成之集。而無路登臨。把酒七八云。</text>
<title>永保亭重修畢役後設席。次前韻。</title>,<text>工倕施墨繼龍眠。倍此壺中別有天。簷桷旑旎湖影動。珠璣爛燁壁紗懸。超然坐我畫圖裡。怳若引屳霄漢邊。爲是今朝良宴會。催呼歌妓舞蹁躚。</text>
<title>到營後數月。近邑儒生輩。聞白日塲虛聲。空行空返者相續。其期望之意。有不可終孤。擬於亭役畢後。設塲兼試。一營將校詩成。事未就而有喪威。只錄其詩。</title>,<text>白圍初闢白雲間。環以靑湖復碧巒。十郡衿紳皆健筆。一營精銳不虛彎。非關朽質文兼武。爲侈君恩海又山。修餙奏功仍勝會。名亭從此倍生顔。湖上錄止此。</text>
<title>鄭子謙 益河 西郊別業。拈韻共賦。丁丑</title>,<text>問君經濟在湖山。短策聊偸半日閑。入洞門開花樹裡。登欄帆出水雲間。暮年淸餉誰爭所。佳客良辰共破顔。秋熟月明留後約。可能先我憶鱸還。是日同會者。尹季章，李士受鼎輔，謙台之胤樸及家侄命天也。</text>
<title>季章用前韻。誇江閣之勝。次其韻。</title>,<text>吾人何處不宜山。爲愛江樓㝡敞閒。滅沒輕𩿨柔櫓外。參差遠峀暮雲間。秋魚入饌堪療病。隣釀過墻剩解顔。一理貞元時靜看。檻前潮去復潮還。</text>
<title>八月十二日。復與章令會謙台別業。章令追後有詩求和。三人皆戊辰生。登園摘栗。圍碁較勝。是日事也。</title>,<text>倦驂出郭學閑遊。白髮 一作七袠 三人共一樓。俱降先朝再辰歲。幸拚當宁六回秋。太平生老眞難得。浮世升沉果孰優。剝栗圍棋渾勝事。前江更有釣魚舟。原韻偶然玆席亦奇遊。丹菊靑楓擁小樓。同歲後先差日月。三人二百一春秋。登園步欲看筋力。對局棋非較劣優。留待酒濃花爛熳。月明更上泛湖舟。</text>
<title>耶溪詩賀致仕。步其韻而謝之。</title>,<text>耶山秀出耶溪深。中有高人謝紱簪。投老不煩呈尺牘。忍飢時復發商音。喜聞病客同其退。寫得新詞貺以心。璀粲却疑珠出海。披繙不覺晝移陰。多漸吹奬終非實。只幸浮沉始免今。寂寂重門見羅雀。嚶嚶幽谷聽鳴禽。塵埃筆硯歸相忘。湖海亭樓憶共臨。歌酒何當兩翁對。行藏難得後人欽。乞身已是非強健。檢己寧無枉尺尋。更有主恩曾莫報。寸丹徒勞短長吟。</text>
<title>從孫女 尹健厚妻 生朝。其大舅屛溪翁。詩以䂓祝。耶溪台和之。要我步其韻。強拙書贈。壬午</title>,<text>履薄臨深古訓存。于歸尤合佩斯言。爺孃已有無違戒。老我難容更絮煩。又奉先奉老一於誠。慶積于身自不輕。衰盛實知由內助。汝家吾且占興平。又八旬大舅倚依深。覽揆三章豈例箴。珍重棣翁有加勉。傳家作寶抵千金。</text>
<title>中宮殿樂章</title>,<text>何彼縈矣。樛木之葛。曷不雝穆。黃裳之吉。維莊維愼。維德之基。俾壽俾臧。百祿是宜。于周京室。在漢明德。協氣潛孚。而家而國。我王修齊。休有烈光。於萬斯年。配乾無彊。</text>
<title>輓章[趙明鼎]</title>,<text>雅望淸名冠士流。達城華胄又秦樓。威儀簡整除麁粗。風味溫淳絶忮求。詩禮百年傳舊業。文章一代贊王猷。斜衾斂簀公何憾。不許浮塵半點留。</text>
<title>輓章[趙明鼎]</title>,<text>平步雍容到上卿。榮枯欣戚不關情。銓衡數月薰蕕別。舘閣多年取捨明。洛社琴樽三字做。耆司筇几七旬嬴。欲知孝子終身慕。省墓頻登四日程。</text>
<title>輓章[趙明鼎]</title>,<text>終南半壁晝簾垂。牀下從容坐故遲。懶說艱虞傷病抱。閒將出處叩時冥。縱橫亂帙侵梧几。寂歷寒香泛菊籬。哀輓不堪題北海。溫燕何地駐靈輀。右趙明鼎</text>
<title>輓章[李奎采]</title>,<text>崇班朝暮且台司。辨却懸車晩節奇。老圃寒花同臭味。氷壺秋月一心期。三朝宿德惟公在。元祐完人更是誰。可惜歐陽何處得。倀倀歧路士流悲。</text>
<title>輓章[李奎采]</title>,<text>寒儒本色達猶然。門巷苔生室罄懸。並傳東方賢宰相。留名平地好神仙。滄桑盡閱無窮事。簡策常多未了緣。霜落碧梧孤鳳逝。南山默對坐秋天。右李奎采</text>
<title>輓章[朴聖源]</title>,<text>淸時雅望伏諸僚。平步崇班近九霄。身閱滄桑巋魯殿。詞登舘閣和虞韶。晩榮白首靈宮侍。餘戀彤墀吉月朝。老圃孤花悲歲暮。可堪前輩盡零淍。右朴聖源</text>
<title>輓章[徐志修]</title>,<text>脫屣天官一品尊。簾窓終日絶塵喧。惟餘舊業文章在。幾處明珠惠九原。</text>
<title>輓章[徐志修]</title>,<text>吾宗今日失靈光。不獨爲私衆共傷。雅望淸名那復得。聖朝深悼耆臣亡。</text>
<title>輓章[徐志修]</title>,<text>叢棘重溟隔世還。棲遑郊野阻承顔。前秋一拜成千古。哭送靈輀涕自潛。右徐志修</text>
<title>輓章[李鼎輔]</title>,<text>溫玉精金想典形。詞垣峻望在芳齡。三朝補衮特名論。七耋懸車引禮經。已覺桑蠶眠自熱。不知槐蟻夢誰醒。元春尙憶隨公後。饗老天門荷寵靈。</text>
<title>輓章[李鼎輔]</title>,<text>元祐完人浩劫餘。蕭然几杖地仙如。心懸北闕常危涕。門掩南山但古書。閱盡悲歡雙鬂颯。謝來簪紱萬緣踈。老星天上精芒晦。耆社佳辰一座虛。</text>
<title>輓章[李鼎輔]</title>,<text>公來我往笑相迎。對輒心無鄙吝萌。位峻槐班三達德。家空甔石一書生。重泉能續班衣樂。老問應悲隻影惸。病卧東城天序晩。哀章還賀死昇平。右李鼎輔</text>
<title>輓章[李得培]</title>,<text>不愁宦海足風波。氷蘖孤標耐涅磨。春暖玄都曾冷淡。秋淸老圃晩婆娑。耆英君子今誰在。元祐完人此已多。尙憶津津床下誨。時憂渾欲寐無䚹。</text>
<title>輓章[李得培]</title>,<text>𢌄然仙鶴下人寰。隅坐賓筵早識顔。兩舘詞華時輩右。三朝德望士林間。中年宦達門如水。晩境身間牖對山。獨使弱孫扶櫬去。鳩原秋雨閉玄關。右李得培</text>
<title>輓章[洪鳳漢]</title>,<text>文獻高門早見稱。靑雲通籍際明陵。風霜過劫聲名重。雨露淸時禮遇增。賢有梁妻身欲隱。仁無鄧子理難徵。春溪桃李渾如夢。老菊寒梅紫閣燈。</text>
<title>輓章[洪鳳漢]</title>,<text>處子特心韋布身。二䟽休退九成貧。貞䂓獨保調停世。耆德爭推慶曆臣。海鉞湖㫌觀寵辱。銓衡文鑑想精神。天胡不憗三朝老。隱卒絲綸下紫宸。</text>
<title>輓章[洪鳳漢]</title>,<text>穆廟賓甥兩袒儀。百年瓜葛後孫枝。先人筆硯朋情見。少嫂鞶褵父訓知。撫頂歡深聯珮際。披心話細拜床時。九原邂逅應傳語。憂國兒今白髮滋。右洪鳳漢</text>
<title>輓章[洪樂仁]</title>,<text>宿望三朝自老成。韶顔白髮入耆英。風波閱歷猶全節。雲路低回不衒名。珮玉常存枯木冷。懸車肯待曉鐘鳴。至今藝苑流傳譽。定續歐陽掌試明。</text>
<title>輓章[洪樂仁]</title>,<text>吾祖遺朋獨有公。拜床何幸自童蒙。鉛槧事遠知先契。瓜葛情深仰厚風。一老典形三世熟。百年痛癢兩家同。情時少歇應無憾。名德俱全以令終。右洪樂仁</text>
<title>輓章[金相奭]</title>,<text>雍容德器瑩無塵。雅望淸名冠薦紳。銓品世稱賢冢宰。掌綸今見古詞臣。晩來福履三尊備。閱去滄桑一節純。商畧前脩誰伯仲。廬陵大勇是完人。</text>
<title>輓章[金相奭]</title>,<text>金華接武又耆司。四十齡間一夢疑。東洛懸車君獨早。西樞縻秩我猶遲。餘年可厭生何益。大寐無知死不悲。平直云亡公又逝。倀倀誰與歲寒期。右金相奭</text>
<title>輓章[尹鳳五]</title>,<text>藥翁貽哲軌。都尉有賢孫。掌泮倀儒論。登瀛誦國言。斯文重鼎呂。大義炳乾坤。雲路連荊棘。湘潭泣蕙蓀。羲輪瞻薄海。雷雨囿匡湓。秉志金彌鍊。徐言玉幷溫。飮氷曾紫寒。裂錦暫朱旙。跡縱魚於水。心常鳥也樊。邦圻召伯茇。䒦岳謝公墩。行止看潦霽。推遷荷寵恩。度支羞賈衒。銓部絶私援。財用平如畫。心公皎若暾。邦謨自齟齬。筵講㝡嬋媛。每祝唐虞理。深憂涇渭渾。絲綸妙細演。館閣藹孤騫。冲雅侔淸穎。英華失後村。才非愧匠石。名避主詞垣。萬馬交馳足。殘書獨閉門。階祈遵曲禮。綸許退丘園。雅志斯看摯。溫褒故屢番。仙從平地做。官謝上卿尊。行路咨嗟甚。諸公頌詠繁。黃花淡老圃。綠杏蔭幽軒。高挹巴東范。貧甘洛上袁。顧余同歲降。而世講交敦。趣合非聲利。情投視弟昆。把毫時附驥。簉羽晩隨鵷。解榻連曛早。闘碁或笑喧。歸扶襄野耒。又赴庾樓樽。翠老詩天造。朱師筆浪掀。絃歌泛水國。棟宇倒乾元。醉後篇成爛。時移事不諼。索居勞夢想。遠翰只寒暄。今歲趨淸洛。尋君問病源。神明猶未昧。離抱與同論。一死言能達。時憂淚欲捫。還山纔朒吐。哭寢遽聲呑。耆社淸眞故。奎躔瑞彩昏。胡隨冥世鳳。久泣斷膓猿。雅度河山邈。襄期期月奔。修文賢揔網。吾黨道誰藩。落日宮坪路。西風考子魂。餘生益牢落。後死劇煩寃。窮壑悲秋色。空樑悒月痕。披詩如廳謦。檢札或忘飧。只是珠留櫝。無邦葉返根。藐孤知構肯。遺業喜刑存。水已淵源活。慶宜子姓蕃。哀章記悽愴。雙涕覺潺湲。老負臨玄竁。相憐定九原。右尹鳳五</text>
