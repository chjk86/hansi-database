<title>雪夜漫成</title>,<text>玉宇迢迢夜轉寒。更籌歷歷似長安。茅茨無分容高臥。樗櫟猶堪做散官。捲地塵沙連徼外。阻人風雪擁江干。銀釭獨與心相照。燒得中宵幾寸丹。塞上寒燈獨講玄。雪花如席記前年。薊州城外濛濛樹。潞水津頭簇簇船。縞紵幾人爭倒屣。錦囊得句暫停鞭。徒添楊柳經時感。王事何曾効獨賢。</text>
<title>灣府大尹偕赴燕三使登統軍亭。示韻求和。</title>,<text>馬耳雙尖塞外山。統軍亭下水成灣。泛槎何處窮銀浦。投筆無端老玉關。大樹秪殘風雪後。翠華尙想暮雲間。艱難前事成陳跡。原隰輕軺好往還。</text>
<title>詠燈</title>,<text>短檠相親永夜閒。撚髭覔句不容刪。借光猶勝拾螢爝。結綵誰能成火山。踈影參差梅發後。寒輝淡薄月明間。殘花報喜知何事。千里鄕園趁早還。</text>
<title>城頭遠眺</title>,<text>江風吹拂角巾斜。縱酒行吟不命車。天末雲遮愁沒鶻。城頭日射惱棲鴉。往來從此輕千里。中外如今視一家。却望鄕園何處是。漭然秋色暎關河。</text>
<title>馳馬妓</title>,<text>馬上佳人鞚半斜。龍灣館外簇鈿車。風翻翠袖疑翩燕。樹拂靑鬟欲墮鴉。此日揚鞭明府席。當時說劒隱娘家。邊門嬉戲關戎事。猶勝金蓮步步花。</text>
<title>薔薇</title>,<text>墻邊籬落一裴回。最愛枝枝盡意開。逸士多情看似菊。騷經何事漏同梅。牽衣綠刺留人慣。委砌殘香被雨催。幾度故園花未見。客窓春恨且含杯。</text>
<title>李君天實邀宿琴鶴洞天別墅</title>,<text>琴韻鶴聲長在山。能令遠客一開顔。朅來桑下添新戀。幾度河津照舊看。列岫如逢高士揖。佳城似爲吉人慳。愧吾孤負菟裘志。未把餘生寄此間。</text>
<title>五友亭。次大尹韻。示主人。</title>,<text>殘花飛絮尙春痕。地僻人閒晝掩門。高士看書林下屋。使君傾盖水東村。不妨偃蹇松俱老。更喜䒠茸竹有孫。歸路不須官燭送。一丸山月破黃昏。輕陰濃綠擁幽欄。竟日吟哦興未殘。北坨休憐花已盡。南樓可愛月猶團。三間屋老貧非病。一席杯行齒是官。此有高人風味別。鬚眉全似畵中看。</text>
<title>大尹邀登靜沙亭</title>,<text>艶陽天氣雨初過。倦步登臨奈病何。千里萍蓬家更遠。一門桃李客偏多。檻邊殘照山如畵。簾外微風水不波。詩句猶堪輸勝槩。淸遊不必鬧笙歌。</text>
<title>望宸樓。次大尹韻。</title>,<text>半生潦倒惱塵緣。剩得霜華落鬢邊。鴻去燕來俱是客。鳳飄鸞泊摠由天。名樓勝會春如海。旅榻閒愁日抵年。尙有頹齡心一寸。耻將詩酒自稱仙。</text>
<title>柳絮</title>,<text>雨打風吹暮復朝。澗邊千樹樹邊橋。爲憐飄泊頻凝睇。不是輕狂謾折腰。捲地長風歸夢斷。漫天飛雪去人遙。春愁黯黯添離緖。我比渠儂更不聊。</text>
<title>春日。復登統軍亭。</title>,<text>草樹含晴一色齊。戍烟隔水遠雲低。望中風物疑窺豹。到處絃歌笑割鷄。花意闌珊春向晩。笛聲裊娜日平西。凭欄觸忤鄕思動。燕語呢喃覔舊棲。</text>
<title>白馬山城。謁林忠愍祠。</title>,<text>戰守宜天險。一城山四週。唱籌檀道濟。運甓陶荊州。恩養貔貅士。威防苜蓿秋。遂令千載下。一域解尊周。</text>
<title>龍淵放舟</title>,<text>江草萋萋江樹芳。飄然一棹掠風光。彌天雨意龍吟壯。滿壑松陰鶴夢長。邂逅拭靑先促席。慇懃浮白莫停觴。一生苕霅扁舟計。消受關河幾夕陽。</text>
<title>金光寺。關西名藍也。嚮遭回祿。鞠爲茂草。有妙安禪師者。募化重刱。十年而工告訖。佛宇禪室。煥然畢備。余與二三道侶隨喜數日。廼扁其東小樓曰復圓。仍題五律一首。以寓命名之意。</title>,<text>十年灰刦盡。結搆得君賢。古塔雲猶宿。新樓月復圓。逸吟非俗韻。默坐是禪緣。一盞燈如舊。明知七祖傳。</text>
<title>送李藕船赴燕</title>,<text>暮雲春樹憶長庚。白首離羣滯塞城。風雪年年遼薊路。送君萬里若爲情。</text>
<title>六月十七日。聖節。大尹會人士識喜。出遊鶴峯鴨水之間。命韻賦詩。</title>,<text>勝地佳遊此水邊。弓刀翰墨締奇緣。嵩呼政値流虹節。朔飮何妨溽暑天。立鵠有方須妙技。屠龍無術奈衰年。官娥迭唱昇平調。報答風光有錦牋。</text>
<title>登統軍亭。晩眺有感。亭舊名浮鶴。</title>,<text>携酒登臨趁晩晴。千秋浮鶴尙留名。朝宗于海三江水。保障之臣一片城。曠野西風征馬遠。亂峯斜日獵烟生。地非燕趙人非俠。白首無端慷慨情。積雨高樓 缺 日晴。眼前景物摠難名。天長草色全輸座。地坼江流半枕城。白苧秪宜迎好友。靑萍自笑說平生。殘年飄泊成何事。尙有封侯萬里情。客遊無日捨巾車。勝地名亭天一涯。曠漠襟懷何待酒。從容談笑不須歌。魚龍出沒江聲動。鸛鶴徘徊野色多。得似張梅官亦好。金珠不稅稅烟波。</text>
<title>寓館有感</title>,<text>王事連年力已殫。樓頭日日望長安。任他人眼三分白。到底吾心一寸丹。不與烏鳶爭腐鼠。誰知枳棘有棲鸞。平生形役能無愧。須向東門早掛冠。</text>
<title>柳</title>,<text>柔條弱絮太狂輕。一種風光似渭城。孤客此時添別恨。妙詞何處唱新聲。濃眉欲畵含烟皺。細眼初開帶雨明。最是池塘春月夜。王郞濯濯不勝情。</text>
<title>嘲人有書不借</title>,<text>旅窓愁閴寂。驪窟欲探奇。君有書千種。吾無酒一瓻。肯將螢火照。但許蠧魚知。錯認荊州借。誰能釋此疑。</text>
<title>統軍亭</title>,<text>官醪初熟綠盈巵。關樹秋生塞笛悲。滻水雲沈龍臥處。遼陽天濶鶴歸時。萬國梯航趍日下。十年書劒寄天涯。家鄕千里無多遠。却也南禽戀故枝。遠山斜日下平林。酒後狂吟自不禁。千里萍逢皆好契。半生匏繫豈初心。堪憐病眼看吳馬。莫笑覊踪似越禽。我有泠然遺世志。休敎俗駕枉相尋。</text>
<title>李君床頭假花</title>,<text>雕鎪絳蠟剪輕容。紅白相交試淡濃。枕畔依然春色駐。幾回蝴蝶夢相逢。</text>
<title>臨歸。奉柬大尹爲別。</title>,<text>託跡龍門願已酬。封侯不若識荊州。隔年關塞繻難棄。暇日琴樽轄幾投。珍錯慇懃朝暮意。雲山寂寞去留愁。風欞月榭多佳句。將使歸人憶舊遊。</text>
<title>丙寅秋。沁都有警。京師大震。余挈家避寓楊州楸谷墓下。撫昔愴今。爰有是詠。</title>,<text>堂堂七尺丈夫身。塵世勞勞六十春。徒抱平生經濟志。還爲未死亂離人。海門風鶴頻搖夢。隣屋霜鷄已失晨。孤負當年倚閭意。重泉何以拜吾親。此生無術答昇平。投老端宜釣且耕。咬得菜根知世味。種來桑梓繼家聲。憂葵長夜難成寐。衛藿何人共立名。勘破輸贏千古事。只從曲直見分明。悲歡苦樂閱多年。塵世應無未了緣。賒得杏花村裏酒。汲來楸樹洞中泉。立身奚慕金張貴。遯世誰如沮溺賢。始信古人崇晩節。急流勇退見眞仙。歲暮空山獨掩門。身閒始覺道心存。貧鄰有酒開鄕飮。老圃分蔬佐客飧。社會猶能傳古俗。樵歌亦解頌君恩。浮生役役成何事。澗愧林慚不足言。</text>
<title>述懷</title>,<text>嗟我平生事。新詩歷歷言。早年承祖武。永世感君恩。紫誥崇班貴。黃堂太守尊。才踈駑泛駕。官濫鶴乘軒。短策尋東路。初衣返故園。耕耘責一力。誦讀課諸孫。白髮三千丈。春風廿四番。屋成楸樹洞。酒熟杏花村。婢煑鷄頭菜。妻縫犢鼻褌。庭槐餘蔭在。門柳古情存。醫俗莫如竹。療愁眞是萱。何妨山樓僻。了無城市喧。息機方習靜。多病不堪煩。手種松杉密。眼看霜露繁。起居邱墓側。怳若侍晨昏。</text>
<title>中秋夜獨酌</title>,<text>洛下逢佳節。誰家有此杯。殷勤端正月。應照故人來。</text>
<title>贈宋參奉 羽榮</title>,<text>憶昔從遊丞相府。峨洋托契樂新知。少日淸談揮麈處。斜陽濁酒釣魚時。紫荊田氏化枯樹。近聞移居墓下。兄弟團聚。 丹桂竇家差一枝。兄弟四人。同時上庠。 男兒不但求溫飽。立志寧因五斗移。湖南臬司屢辟。不就。</text>
<title>夜吟。憶金浪四禹洪。</title>,<text>永夜吟無伴。重歎我友才。百篇消跌宕。一字費敲推。老柏經霜翠。殘梅倚雪開。相期非不遠。其奈鬢華催。</text>
<title>躶虫</title>,<text>吾爲躶虫長。蚩蠢本來然。抵死蝗粱黍。平生蠧簡編。無才尙雕篆。逐臭是腥羶。天冷空坏戶。苦吟眞可憐。</text>
<title>採藥</title>,<text>樵徑橫斜西復東。竹筐簑笠雨濛濛。人雖無病應儲藥。草不知名亦奏功。行防牽衣蒼耳子。坐憐搖箑白頭翁。此間亦有靈芝秀。孰謂三山路未通。</text>
<title>謾成</title>,<text>飄然謝塵陌。寂寞臥瀧崗。壺酒尋常債。盤蔬廿七香。吾身憐化蝶。世路歎亡羊。不有栽培力。庭蕉若箇長。歸山今幾日。日覺世情踈。林壑試經濟。烟霞供起居。簾明蒼翠裏。榻淨黑甛餘。欲赴東翁約。斜陽策小驢。</text>
<title>朴淸珊 逌性 隨儐行。路遇兩詔使。筆談至近日洋舶事。語多慷慨。令人惕息。兼寄一枝杏杖。以詩謝之。</title>,<text>千金交義重然諾。八月星槎憶遠行。皮幣和戎知下策。布衣蹈海見高情。胷中兵甲人猶在。筆底風雷鬼亦驚。貽我一筇應有意。登山臨水送餘生。</text>
<title>憶晩兒</title>,<text>兒病問一回。兒死哭一場。一問又一哭。斷盡一寸膓。欲哭更無淚。欲問向彼蒼。生兒有奇質。不能敎義方。葬兒無好辭。不能表以揚。父道尙多闕。子職復何望。凄凉一坏土。有鳥啼其傍。聲聲哀且怨。日夕助悲傷。</text>
<title>山居</title>,<text>宦遊十載山資足。井臼相連四五家。老子方知分菽麥。稚兒亦解說桑麻。如聞警鐸眠初覺。欲挽飆輪力不加。誰識此村飢歲少。滿園芋栗作生涯。</text>
<title>麟孫七歲。忽語其母曰。母氏爲善而已。余聞甚奇之。率成一詩。</title>,<text>兒欲母爲善。祖因孫積庥。倘能相勸勉。餘事更何憂。</text>
<title>敬次金游觀相國韻</title>,<text>我腹便便只愛眠。殘杯冷炙閱多年。手中三尺琴猶在。不遇知音不弄絃。</text>
<title>雲路，季康二友來訪。一宿而歸。</title>,<text>北斗橫天夜景遙。興來二友不煩招。殘燈讓德晨光入。老酒成功雪意銷。避世何須三窟兎。棲身自足一枝鷦。洛下傳吾消息否。梅花側畔讀離騷。</text>
<title>下棊</title>,<text>寂然相對弄心兵。簾外時聞下子聲。雨驟風飄無定筭。終因一着見輸贏。</text>
<title>除夕</title>,<text>殘燈空守夜。冷榻坐如禪。晩景無多日。流光又一年。吟哦渾漫興。怊悵不成眠。兒向東隣去。應知隔歲還。</text>
<title>新春</title>,<text>十載菟裘志。歸來白髮身。村風如太古。民物自天眞。地上無閒草。山中有故人。不須看曆日。禽語報新春。</text>
<title>寒食</title>,<text>春日多風雨。况逢寒食天。荒墳猶設祭。冷屋自禁烟。溪漲新晴後。花明落照邊。稚孫還解事。揷柳似前年。</text>
<title>三月三日</title>,<text>艶陽天色碧於藍。漸覺風和雨亦甘。欲吐花心春九十。新來燕語日初三。羡他耕作健如犢。愧我病慵眠似蠶。底事年來鬚盡白。還憐老柳綠鬖鬖。</text>
<title>觀棊</title>,<text>棊本聖人作。能移氣質偏。高低分黑白。動靜寄方圓。蠻觸交爭地。風雲變化天。局終還一笑。散步落花前。</text>
<title>趙生汝九袖詩來訪。依韻和之。</title>,<text>砧杵家家趁夕暉。翛然乘興出山扉。墻頭膊腷鷄翁上。澗面差池鷰子飛。手種桑麻閒日少。病踈盃酌故人稀。不堪重理黃粱夢。白首如今一布衣。與子交遊問幾年。平生翰墨結因緣。解衣盤膝蒼苔上。品水論山落照邊。風送殘霞成錦綺。花經一雨洗脂臙。此翁素抱歸來志。屛際欞間畵輞川。朝吟暮醉綠陰中。憶昔詩人在瀼東。烟月有誰知帝力。江山爲我費天工。文章巨壑藏秋水。富貴浮雲過太空。林下風光無限好。餘生何足問窮通。</text>
<title>贈村中諸李</title>,<text>國中仙李本支繁。世遠人微自一村。十里溪山春草綠。誰憐樵牧盡王孫。</text>
<title>察訪從兄與余同庚。丁卯四月八日卽其周甲。短律識喜。</title>,<text>殘郵曾奏績。陋巷且安貧。顔髮常如少。襟懷老更眞。頹齡愧雌甲。盛宴飾良辰。此日還多感。同堂有幾人。</text>
<title>夏日還鄕</title>,<text>耕桑酬宿志。荷得一鋤歸。松韻生吟榻。山光落釣磯。野人猶玉食。林鳥亦金衣。富貴由天定。如何識者稀。隔岸重重樹。沿溪曲曲村。歸來曾誓墓。病臥不窺園。斷徑羊牛下。空林鳥雀喧。世無携手友。幽抱與誰論。</text>
<title>暮景</title>,<text>暮景生涯付一簑。耕雲釣月樂如何。菊依彭澤栽將遍。苽比東陵種更多。鶯語支離兼鷰語。樵歌斷續襍秧歌。世間榮辱元無定。幾處朱門見雀羅。</text>
<title>秋興</title>,<text>小屋猶殘暑。今朝爽氣生。峯巒皆畵意。詩句亦秋聲。晩鵲爭枝墮。晴蟬抱葉鳴。炎凉相代謝。天道卽人情。</text>
<title>偶吟</title>,<text>殘年棲息此山中。搜勝探奇意未窮。石上結交靑玉案。林間題句碧紗籠。醉醒問答隨漁父。得失悲歡笑塞翁。滿地蓬蒿迷一徑。居人不與俗人通。</text>
<title>七夕</title>,<text>竟夕淸無寐。星河爛碧空。林梢餘宿雨。峽氣易秋風。乞巧婦還拙。曬書翁亦窮。佳期留不得。殘月下簾櫳。</text>
<title>題秋史侍郞詩集後</title>,<text>字從金石句蘇黃。萬里烏雲一瓣香。筆果墨因渾是佛。壁書能作白毫光。</text>
<title>西隣李鐵山 長祜 年今七十二。與其族人逐日相訪。賭棊消遣。</title>,<text>二老相尋寂寞濱。楸枰玉子凈無塵。蛛絲蜩甲辭何妙。橘叟樵翁事更眞。意欲治河防似决。手因破竹運如神。縱然不及商山趣。聊以忘憂秋復春。</text>
<title>仲秋志感</title>,<text>蓬桑緬憶我生初。舊甲重廻一夢如。淚盡西河遲暮後。心懸北闕退休餘。平生志業才何拙。末路行藏計亦踈。秋至山中霜露感。松楸依分守吾廬。</text>
<title>寄和張君仁轍</title>,<text>別何容易會何遲。舊雨今雲寂寞時。千里關山勞遠想。幾回萍水樂新知。夢中佳句追靈運。夢與張君酬唱。 世外希音待子期。堪笑泥鴻前度跡。栽梧種柳欲傳誰。余覊灣時。扁其所居曰梧柳軒。</text>
<title>生朝翌日 幷小序</title>,<text>余以孤露餘喘。祿不逮養。君恩天大。毫無裨補。晩築菟裘於先壠下。爲終老計。自顧平生。未知其何如人也。今八月二十一日周甲晬辰。家兒設小酌。邀飮村中父老。盡歡而罷。偶吟一律。倩家兒書揭。流序秋強半。浮生甲已回。桑楡無遠照。風樹有餘哀。朋伴投嘉什。兒曹遞壽杯。不才霑厚祿。何日報涓埃。</text>
<title>燭</title>,<text>欲向昏衢照。明明在我傍。丹心吹不滅。猶可借餘光。</text>
<title>幽居</title>,<text>晩識田園趣。渾無俗事侵。鋤頭皆實地。杯面自虛心。睡罷雲猶倦。詩成鳥共吟。不須愁寂寞。山水足淸音。几靜泉聲匝。簾踈樹影侵。衛生知道力。戒殺證禪心。壁上淵明賦。口中梁甫吟。塵囂從此息。禽鳥亦佳音。醉來胷海濶。愁處鬢霜侵。歲暮還家夢。天寒戀闕心。小潭涵萬象。獨樹託孤吟。前路多風雨。非君孰嗣音。</text>
<title>冬至前夜</title>,<text>孤燈風雪夜。圍坐兩三人。此歲無多日。明朝已小春。葭灰知變候。梅蕊續前因。內裏應頒曆。從今日月新。</text>
<title>梅</title>,<text>愛梅如性命。不作梅花詩。千古離騷案。從今釋我疑。</text>
<title>暮春有感</title>,<text>怱怱春又去。花事正堪憐。山鳥向誰語。海棠如我顚。初衣空守素。大易未鉤玄。時作笋蔬氣。亂吟詩一篇。</text>
<title>山家</title>,<text>種樹栽花閱幾春。量晴較雨對閒人。可離非道漁樵侶。不醉無歸伏臘辰。倒揷松枝籬眼合。曲通泉脉井華新。耕餘耘暇催兒課。始識山家事事眞。</text>
<title>次宋參奉韻</title>,<text>去年筇屐憶同携。罷釣歸時月印溪。舊雨不來山寂寂。更將詩句爲誰題。溪山勝處寄餘齡。晩把行藏學考亭。屈指幾人能遁世。羡君讀易酒初醒。此世誰憐范叔寒。綈袍學得古人難。休嫌宦冷貧如許。畏熱何須做熱官。</text>
<title>贈金翰衡</title>,<text>依山傍水一茅廬。遲暮歸來得遂初。喜事兒孫秋犢健。殘年朋友曉星踈。徘徊吟榻聽簷馬。點檢書箱散壁魚。後輩猶能尋舊好。天涯消息比隣如。余與金君交垂四十年。神契心好。不以勢利相加。余今解綬東歸。君亦病不離床。更無相見之日矣。適因胤君之來。備述賤狀如右。</text>
<title>閒居有感</title>,<text>誰將二氣破鴻濛。賦物成形摠化工。念一佛經猶是鳥。食三仙字不離蟲。從來智與愚何別。畢竟心隨面不同。靜究天人如悟妙。此身才覺萬緣空。</text>
<title>贈金屛山</title>,<text>英華滿腹駐朱顔。玉屑霏霏語笑間。遠學嵇劉能愛酒。晩從禽向共遊山。拙驢自是無他技。隱豹何曾見一斑。默計百年餘幾許。莫敎風月片時閒。</text>
<title>新秋夜吟</title>,<text>今年天更熱。辛苦度三庚。一夕西風起。孤燈白髮生。候虫催夜織。賓鴈戒南征。不是蓴鱸戀。客心還自驚。</text>
<title>秋日遣懷</title>,<text>歸鴻歷歷盡南征。寥溧襟懷似遠行。霜染千山隨畵意。風號萬木作商聲。閒來不做黃粱夢。老去難忘白社情。才見晨炊吾事了。更無一累惱餘生。</text>
<title>重陽偶吟</title>,<text>西風吹不絶。天氣覺秋高。病裏黃花節。愁邊白鬢毛。休官曾脫帽。覔句未題糕。老去還多感。挑燈讀楚騷。</text>
<title>謾吟</title>,<text>悠悠歲月謾傷心。剩得殘骸返故林。分付園丁勤掃地。梧楸依舊護繁陰。</text>
<title>新晴</title>,<text>天寒常閉戶。倦步試新晴。樹擁千章直。村圍一水橫。笋蔬能已疾。鷗鷺更尋盟。不負名山志。千秋向子平。</text>
<title>還鄕</title>,<text>靠水依山一草庵。餘生消受在烟嵐。未成五色猶殘蠧。已畢三眠是困蠶。聞酒香如梅止渴。入詩境似蔗回甘。林園重到春歸後。紅瘦綠肥情不堪。</text>
<title>閒行</title>,<text>探勝身猶健。登高眼忽明。遲遲西日下。淡淡遠雲平。醉向蘇門嘯。閒尋苕霅行。百年如此好。何必慕浮名。</text>
<title>送洪使君 永禹 赴任咸悅</title>,<text>射鴨堂高海一區。栽花種柳足歡娛。九霄卽欲追鵬翮。百里誰憐屈鳳雛。風樹知君情更切。雲山從此路相殊。餘生無幾難爲別。良訊隨時慰老夫。</text>
<title>賀甕巖尹丈重牢宴</title>,<text>昔年花燭尙餘輝。慣寫催粧筆欲飛。賀客爭歌君子什。慶筵雙舞老萊衣。三生月下佳緣重。九耋人間上壽稀。到底淸修宜福祿。海翁從此亦忘機。</text>
<title>戲題便面。贈蘂孫。</title>,<text>頭角崢嶸骨格奇。宛如其父弄雛時。好花不擇汚泥出。一種天香也自持。</text>
<title>李雅聖謨輓</title>,<text>餘生無日不思君。對境傷心涕淚紛。久仰高才能吐鳳。早知奇氣欲凌雲。耦耕東郭酬初願。會飮南樓詫宿醺。石契蘭盟何處問。秋山寥落但荒墳。</text>
<title>秋興 八首</title>,<text>鞋襪東歸守故林。種來階竹綠森森。那堪鬢髮迎秋色。聊復吟哦到夕陰。黃菊誰能同晩節。碧山吾不負初心。村家歲熟宜溫飽。摠是朝舂與暮砧。天末無雲鴈影斜。悄然獨坐憶京華。庾樓今夜應看月。漢塞當年幾泛槎。搖落林間吹牧笛。依俙城角咽悲笳。草堂頓覺生顔色。霜後新添數本花。強把衰顔對落暉。斷雲殘雨忽霏微。犬從籬眼踈邊出。鷺向峯頭缺處飛。海嶽一遊殊不易。蓬桑夙志倘無違。山家滋味人知否。酒正濃時蟹正肥。晩將憂樂付琴棊。鼎鼎流光每自悲。一事何曾欺暗室。餘生猶幸際明時。採芝曲裏秋光老。打稻場邊日影遲。爲底良朋凋落盡。有詩無路寄相思。閱盡滄桑白盡頭。關河飄泊幾經秋。孤根猶抱千尋志。枵腹能容萬斛愁。歲月倘來如騁驥。江湖在彼已盟鷗。隨身琴鶴還如舊。不復三刀夢益州。病懶三年不下山。村荒地僻亦人間。機心已息空垂釣。打坐無功尙掩關。盡謝交遊如隔世。相逢父老有歡顔。未堪自理前宵夢。冠珮依然趁曉班。紛紛四序各成功。摠在仁天雨露中。鍊出神丹開壽域。掃除蔓草振王風。寒霜著葉薰成白。夕照臨雲澹托紅。世事蹉跎身亦老。痴聾秪合做家翁。散步行吟路轉迤。遙看落日下平陂。心如老驥思千里。跡似孤禽寄一枝。嘉樹難求郭叟種。好山欲使愚公移。餘生孺慕嗟何洎。滿目松楸涕淚垂。</text>
<title>月夜</title>,<text>皎皎山中月。休休澗上亭。心同秋月白。眼爲暮山靑。陣鴈能成字。壁魚猶飽經。歲寒丹未熟。徹夜誦黃庭。</text>
<title>夜聞杜鵑</title>,<text>冷榻無眠臥悄然。梅花因果一燈圓。儂家先得春消息。雪積林園聽杜鵑。</text>
<title>偶吟</title>,<text>盛際涵游皆造化。餘齡况復寄楡枌。久拋世慮看朝報。每待家書坐夜分。必照容光穿牖月。不堪持贈宿簷雲。澗氷消盡芹芽茁。採採登盤欲獻君。境僻春猶早。人閒日似年。泉香醒病胃。山影落吟肩。亭午花陰重。園丁樹下眠。携尊探勝景。底處不陶然。</text>
<title>春遊</title>,<text>東皇均布德。策我病慵身。二月花生日。千山雨後春。朋尊尙依舊。巾服已更新。步步蒼苔徑。風吹不動塵。</text>
<title>次張參奉擇中韻</title>,<text>老去閒忙摠任眞。天敎雲水屬吾身。山樓因僻先邀月。野屋雖貧亦買春。酒力猶能澆磈磊。詩膓只許貯淸新。朝來臨鏡欣然笑。面上元無一點塵。</text>
<title>用前韻</title>,<text>齷齪人間世。頹唐老大身。賞心能幾日。轉眼已殘春。樹靜羣鶯歇。天淸萬象新。山中無好客。一任榻生塵。</text>
<title>東隣宋參奉兄弟。同日回甲。輒以一律賀之。</title>,<text>金昆玉友共平生。合席湛歡別有情。盛事鴒原三賀壽。殊恩鴈塔四題名。雍和氣聚全家旺。積累功成一世驚。况復斑衣爭飾慶。滿庭珠樹報春晴。</text>
<title>次張同樞 德基 韻</title>,<text>斯道孰不由。人人皆可聖。世多尙隱詭。所以分邪正。臥遊林下屋。翛然心不競。流水養我眞。白雲怡我性。吾道其在斯。無怪俗人瞠。鶴長與鳧短。不須仔細評。釣惡設機關。棊嫌恣呑倂。一曲採芝歌。療飢兼療病。種竹屋西東。蒼翠四時同。酒得劉伶頌。詩緣賈島窮。玄談秋水畔。太極春山中。晩學長生術。金丹欲奏功。</text>
<title>星孫五歲。見家僮宰豚。蹙眉盤肉曰。此是某僮所殺。吾不忍食也。屢試餘肉。終不食焉。</title>,<text>藹然見仁術。此子足爲仁。肉食翁無厭。虛拋七十春。</text>
<title>聞金砥平聖執移葬於楊山十里地。馳往一哭。</title>,<text>秦蘇誼重結褵時。愧我元非玉潤姿。何忍見君三入地。餘生還自歎支離。聖執沒後。三移其葬。</text>
<title>示兒</title>,<text>納納乾坤內。棲身一草亭。避賢辭祿位。養拙掩門扃。泉石酬心賞。琴書樂性靈。敎兒無別語。跬步在家庭。</text>
<title>歸山</title>,<text>餘生幸不負幽期。才到山門一解頤。鶴子新添如眷屬。竹孫勤護似嬰兒。塵襟洗盪寬胷海。世事彌縫長鬢絲。樵徑漁磯逢舊侶。譁然笑我賦歸遲。</text>
<title>哭魚節度使 在淵</title>,<text>飛丸蔽日虜塵昏。奮義捐軀答聖恩。生不封侯悲骨相。死當爲厲凜靈魂。倘將三尺還元老。游觀金相國。愛將軍勇略。贈一寶劒。 詎意雙旌出一門。伊弟在淳。同時殉節。 碧血已隨春草化。海枯石爛姓名存。</text>
<title>聞魚將軍葬。有感而作。</title>,<text>一死堂堂國有人。那堪秋草葬忠臣。買絲欲繡將軍像。黑面踈鬚八尺身。</text>
<title>贈李鐵山</title>,<text>白首風塵路已窮。謾將豪氣貯胷中。才堪破賊有兒輩。家裏閒拋矍鑠翁。其姪在靖。向於洋擾。以智勇特被奬拔。</text>
<title>偶吟</title>,<text>優遊非遁世。布褐守吾眞。松韻隨風細。蕉心與日新。范寒猶有友。鴻熱豈因人。那得銷緣業。身超萬刦塵。</text>
<title>憶宋參奉</title>,<text>蘇水杭山勝。招携興未窮。殘年彈鋏客。治世釣魚翁。撑拄書千卷。攀援桂一叢。寒燈風雨夕。吟醉與誰同。君居蘇溪。余居杭山。相距僅十里。策蹇往來。頗慰寂寞。近日客遊未返。悵而有作。</text>
<title>自歎</title>,<text>秋來衰更甚。日覺减腰圍。夜冷眠常少。年高客亦稀。昏眸斜看字。羸軆濶裁衣。過境渾如幻。悠然對夕暉。</text>
<title>漫成</title>,<text>飽盡風霜不怕寒。百年難得片時歡。歸來依舊書巢穩。老去無端酒戶寬。小牖生明觀鼻白。孤燈吐焰煉心丹。早知林下閒如許。髮未星星已掛冠。</text>
<title>哭許老人明中</title>,<text>人生垂八十。一死亦何寃。筋力持門戶。犂鉏戒子孫。殘年桃竹杖。落日杏花村。往事成千古。凄凉欲斷魂。</text>
<title>晤東岡韓雅 興敎。行將冐雪赴擧。</title>,<text>久聞聲價重。忽漫得相過。攀話今何晩。交情老更多。靑箱傳世業。白雪爲君歌。且喜鵬圖遠。行將獵四科。</text>
<title>憶金浪四 奎洛</title>,<text>濩落成何事。棲遲送此生。駕將從叔夜。世不棄君平。矯矯靑雲志。悠悠白屋情。幽蘭新訂契。歲暮豈寒盟。臥雪孤吟寂寞濱。剡溪一棹歎無因。銷金帳裏斟羔酒。莫笑山窓啜茗人。近聞卜姓。</text>
<title>自述</title>,<text>天憐衰病得歸休。寂寂山窓歲已遒。末路一筇牢着脚。平生矮屋苦低頭。驅來不舞羊公鶴。觸處成文鄭氏牛。化育誰能回物性。翁年七十復何求。</text>
<title>歸山</title>,<text>半生塵滿顔。晩得乞骸還。巧鷰投簾隙。殘花落硯間。雲泥永相隔。風月不能閒。春夢遊何處。桐江一朶山。千秋慕孔顔。吾道去無還。禮樂唐虞際。詩書漢宋間。樵漁容取適。花鳥足供閒。猶有知心友。同看雨後山。春酒挽衰顔。薄遊扶醉還。落花飛鳥外。流水出人間。耄病從多暇。耕耘亦妨閒。久拋雙蠟屐。何日訪名山。</text>
<title>漫吟</title>,<text>謾道今閒勝昔忙。春來多事是農桑。養鷄偏護頭番子。種藥新抄肘後方。短褐猶堪藏傲骨。薄醪秪合潤枯膓。傍人笑我便便腹。七十年來作飯囊。</text>
<title>閒吟</title>,<text>少不歸農奈老何。悠悠浪跡寄烟簑。春愁正好招歡伯。午夢奚勞逐睡魔。階竹弄陰風韻足。窓蕉抽綠雨聲多。山中景物元無主。不妨顚狂任嘯歌。山家生計問如何。賣藥猶堪買一簑。殊愧無文送窮鬼。秪因有酒降愁魔。老槐將夕陰偏薄。雛鷰乘晴語更多。寗戚眞知隱居樂。曩時不作飯牛歌。</text>
<title>夜吟</title>,<text>薄遊名利場。歸臥水雲鄕。多病看花懶。無眠聽雨長。寧隨蛙鼓吹。不與蝶輕狂。枯坐探禪理。中宵更燒香。</text>
<title>落花</title>,<text>忽然身在綠陰中。飄盡殘紅昨夜風。老子了無怊悵意。開時已覺落時空。肯使香魂墮溷中。悠揚終日御長風。人間縱道芳菲盡。春色依然逗碧空。桃花一樹短墻東。頃刻飄零不怨風。斂盡鉛華君莫笑。枝枝結子待秋紅。</text>
<title>次韓雅 興敎 韻</title>,<text>一生山水癖。博得幾囊詩。剩有登臨興。還思少壯時。雪天灞橋路。春日曲江湄。幸際吾君聖。滿庭龍與夔。</text>
<title>述懷</title>,<text>阮老踈狂逸少眞。風流忽憶晉時人。未甞小別山中客。修得多生物外身。病眼漸看棊刦盡。閒情更覺墨緣新。回思二十年前事。欲挽銀河一洗塵。春歸愁漠漠。日久病厭厭。莫鼓齊門瑟。寧垂蜀肆簾。花殘詩料减。菜熟食單添。鞱晦平生志。元非畏楚鉗。</text>
<title>偶吟</title>,<text>龍鍾羞老態。蠟屐愜初心。細流能萬里。獨樹自千尋。壁掛防身劒。匣藏焦尾琴。山家無長物。護惜如兼金。花開春去後。茶熟午眠初。野草多辛菜。溪鱗勝丙魚。門無夷甫客。床有子雲書。樵採生涯足。殘年計不踈。無端雙鬢白。壯志負吾初。鼻可吸三斗。腹能容五車。風烟詩境界。山水畵鋪舒。詩畵空成癖。但慚才藝踈。一事無成筭。經綸志獨存。鶴思遊紫府。鷄解聽玄言。樂歲先登麥。憂心謾樹萱。靜中山果落。百里憶諸孫。</text>
<title>志感</title>,<text>畫前邵子易。刪後少陵詩。二老今難作。千秋更有誰。平生不言易。暮境強吟詩。倘有陽春調。人間和者誰。</text>
<title>夜吟</title>,<text>秧後無霪雨。村燈笑語長。新栽苽滿圃。先打麥登場。巖罅藏雲氣。花間逗月光。明時多樂歲。貧士亦炊粱。</text>
<title>松下</title>,<text>扶筇松下立。屐齒印靑苔。松鼠緣崖走。見人空自猜。石上題詩句。墨痕頻點苔。從今往來慣。魚鳥莫相猜。</text>
<title>亂石中偶得一泉。味甚甘冽。病者飮之則效。隣近聞名來者甚多。</title>,<text>衆人功德得新泉。病可消除壽可延。靈液倘如甘谷水。樵夫漁子盡成仙。陸經甄品是名泉。人去人來費欵延。玉乳釀成三百斛。與君同作飮中仙。</text>
<title>蝶</title>,<text>不是探香懶。小園春已闌。有時忙似逐。空際戲成團。雨雨愁偏重。花花夢欲殘。漢祠能侍從。畢竟做何官。</text>
<title>蜜蜂</title>,<text>蜂與羣虫異。形微備五常。兩衙分將相。一隊擁君王。成蜜兼成蠟。採花惟採香。况能嚴課督。惰者有霜鋩。</text>
<title>蠶</title>,<text>三回眠起恰三旬。誰知滿腹是經綸。生靈衣被皆由汝。但恨功高不庇身。</text>
<title>詠蟬</title>,<text>應候先秋至。催凉待夕鳴。誰知齊女怨。或比伯夷淸。飛恐蛛絲掣。坐愁螳斧橫。安身有長策。斂跡勿揚聲。露華長在腹。無口尙淸吟。凄切情何已。悠揚興不禁。弱形憐木朽。高擧畏塵侵。不知嫌遲暮。同棲此碧岑。</text>
<title>昇兒除陽城</title>,<text>優遊恩海裏。父子嚲畿符。駑駘無遠步。百里是長途。</text>
<title>贈韓雅</title>,<text>尊翁同宿契。情好欲忘形。門戶三韓甲。衣巾一白丁。病骸爲世棄。老眼得君靑。但恨衰慵甚。山隣未扣扃。</text>
<title>用前韻</title>,<text>歸田曾幾何。手織一牛簑。宦業元非分。機緣盡是魔。新泉鳴甚善。稚竹韻還多。晩作風騷客。燈前讀九歌。衰遲奈病何。閒却釣魚簑。獨酌酒無伴。狂吟詩有魔。山容如我瘦。秋氣爲誰多。懊惱平生事。今朝試作歌。隨身長物何。雨笠與烟簑。過境終成幻。初心始去魔。溪光新月湧。峽氣白雲多。莫向人間唱。漁歌是郢歌。不稼奈飢何。生涯一短簑。林居猶絜累。世慮易生魔。樹老秋聲早。山空夕照多。稚孫才學語。解唱紫芝歌。軟塵如我何。不復染靑簑。永日消棊刦。殘年屛酒魔。游雲變態巧。止水涵容多。林木生靈籟。中宵伴寤歌。</text>
<title>疊前韻。寄韓雅。</title>,<text>老去將如白髮何。羸軀似不勝輕簑。縕袍亦煖貧非耻。蠟屐全拋病是魔。棊得新流還厭舊。杯逢小戶每嫌多。蘭生空谷香猶遠。遲暮懷人發浩歌。浮生奈此隙駒何。謾把緋衣換綠簑。祇欲尋源遊聖海。縱能入定怕禪魔。飛泉瀉出峯腰急。老樹陰藏屋角多。莫謂陽春無和者。靑山依舊答高歌。</text>
<title>詩酒</title>,<text>半生詩酒癖。至竟摠忘情。才未通三昧。狂惟似四明。大盃嫌小戶。短律愧長城。縱乏封侯相。寧爲老婢聲。</text>
<title>自述</title>,<text>覺來六十六年非。判斷餘生一釣磯。評酒猶稱劉白墮。吟詩每憶謝玄暉。平頭冐雨挑柴去。行脚乘昏乞米歸。可笑山妻痴更甚。塵箱點檢舊朝衣。肯向名場惹是非。阿奴收拾舊漁磯。鳴蟬一樹迎秋氣。叱犢孤翁趁夕暉。朝市猶堪隨地隱。巢由未必買山歸。綠池漫種荷千柄。奈此殘年不製衣。</text>
<title>李知樞 埶 輓</title>,<text>童年交契結姻親。白髮相憐老大身。一副古規推世數。十圍便腹貯天眞。山河邈矣悲何已。堂構依然跡未陳。回憶舊遊渾似夢。此生知己更無人。</text>
<title>秋夜獨吟</title>,<text>冉冉流光雪滿顚。吾生已近古稀年。壁虫語爲傳秋信。籬菊香如悟宿緣。役盡形骸宜息影。數殘更漏苦無眠。不妨有句無人解。多事還憐白樂天。</text>
<title>漫成</title>,<text>餘生尋歇泊。特地寄田園。獠婢能馴鶴。蠻童慣飮豚。山寒多白雨。林密易黃昏。手種梅千樹。死爲花下魂。繞屋山三匝。閉門黃葉中。螿吟能破寂。鴈字任書空。釀酒饒陶秣。裁琴乏蔡桐。待魚溪上立。還似信天翁。無心榮瘁際。多病燠寒中。月魄盈還缺。秋痕色是空。忠言思橄欖。潔性愛梧桐。閱盡天時變。頹然一禿翁。</text>
<title>雛鷄</title>,<text>脫殼誰分卵與胎。盡從籠裏觸隅回。瞥然爭入懷中去。天際飢鳶撲地來。</text>
<title>端午</title>,<text>今日天中節。石榴花正繁。泛蒲迎好友。繫縷弄兒孫。高戶田君貴。投江屈子寃。無心看鬪草。多病不窺園。</text>
<title>輓師 應人代作。</title>,<text>文章成德器。白首歎途窮。隱隱行車遠。寥寥講帳空。蚌珠泣夜月。鶴髮悲秋風。從此津梁絶。慚無一藝通。戶外屨常滿。蕭然無俗情。琴書陶靖節。詩禮鄭康成。十口田三畝。一經金萬籯。不才偏受賜。有淚似河傾。</text>
<title>次韓雅韻</title>,<text>勝我自知惟有君。相逢投轄霏談屑。願言同住此山中。明月太虛無小別。</text>
<title>漫成</title>,<text>懶散仍多病。痴頑不解愁。坐成棊局隱。臥作畵中遊。溪漲犢浮鼻。柳衰鶯變喉。一盃堪遣興。呼婢問新篘。</text>
<title>李君和之來留數朔。薄歲告歸。</title>,<text>隻手持門戶。靑春學業成。衣巾無俗態。談笑有詩聲。努力追前輩。多才畏後生。歸鞭留不得。歲暮倚閭情。</text>
<title>除夕</title>,<text>更籌催臘盡。斗柄帶春回。村火憐燒竹。山風喜釀梅。祭詩尋舊草。分歲得新盃。老去痴獃甚。呼兒快賣來。</text>
<title>春事</title>,<text>寒風料峭雪成堆。峽裏那知暖律回。朝鵲一聲如報喜。墻頭忽見杏花開。塵趍無好事。林臥且安身。嫩菜如毛細。芳醪作態新。微雲能送雨。老柳慣迎春。井字雙扉合。終朝不見人。</text>
<title>憶和之</title>,<text>林園寒漠漠。春雪未全消。月影無人問。花魂待爾招。鴨爐生古篆。蟾滴漲新潮。夜久難成夢。孤燈守寂寥。</text>
<title>夜吟</title>,<text>陋屋纔容膝。閒官易乞身。邀來一片月。消受十分春。樹木精華發。峯巒氣色新。自從穿布襪。不復踏京塵。</text>
<title>送張元一入燕</title>,<text>說禮敦詩老不休。四方專對認才優。白頭持節身猶健。何似君家博望侯。山川城郭摠依然。此去應無未了緣。記否廣寧千丈雪。三宵對榻不成眠。潦倒平生負壯圖。老年猶不憚馳驅。誰知今日乘槎客。却是烟波舊釣徒。隱居海島。殆近三十年。</text>
<title>賀鳴汝六十一壽</title>,<text>吾家令昆弟。惟君福祿全。養志兒能孝。齊眉妻更賢。妙齡趾先美。黑頭珥貂蟬。二月百花生。又是本命年。遙想懸弧日。佳賓滿四筵。遞飮賀杯叢。侑歡舞衣翩。山窓春晝寂。予懷倍惘然。同堂有三人。參商在各天。佛像壽卯君。那得學蘇仙。秪因阿倫去。草草寄詩篇。</text>
<title>卽事</title>,<text>數弓庭砌百花明。衣袂生香鼻觀淸。可惜詩人無品別。玫瑰猶冐海棠名。東人以玫瑰爲海棠。</text>
<title>自歎</title>,<text>一生痴癖惟看字。濩落無成到白紛。詞賦肯爲徐庾軆。典謨須辨古今文。耕田不妨隨牛後。釣水只宜入鷺羣。縱是封侯非骨相。醉鄕猶得策新勳。</text>
<title>歸山</title>,<text>醉來渾不記陰晴。臥聽秧歌遞送聲。剛喜漁樵新有伴。却歎書劒老無成。風霜已覺衰膓冷。山水能令病眼明。願學牙琴傳絶調。仙人何處更移情。黃梅天氣得新晴。野屋初聞打麥聲。庭草不除周茂叔。林花盡摘鄭康成。緣崖樵徑羊膓細。壓水村籬麂眼明。一自農家秧事畢。尋常風雨摠關情。午睡初醒鵲報晴。松風吹送碾茶聲。兎葵燕麥隨時種。豚柵牛宮取次成。倘有頃田留季子。誰將斗米試淵明。功名只可付兒輩。果否此翁能忘情。</text>
<title>偶吟</title>,<text>春農眞本業。午睡是吾鄕。詩欲追周頌。歌非學楚狂。林昏鴉陣亂。山雨蟻行忙。進退君恩重。華簪不敢忘。</text>
<title>自歎</title>,<text>七十更何求。吾生得自由。噉名無利齒。看字有昏眸。菖葉催春事。筇枝認舊遊。平蕪日將夕。閒臥數歸牛。</text>
<title>詠牛</title>,<text>春草萋萋春雨踈。垂胡閒臥倦眠初。嘉名已著韓公筆。善相猶傳寗氏書。老困鹽車悲櫪驥。功成火刃歎池魚。憐渠獨有優閒地。帶犢徐行樂自如。</text>
<title>鏡</title>,<text>時時拂拭凈塵埃。晝發淸光烱玉臺。蒲柳空將衰態露。菱花更逐笑顔開。無中含有呈羣象。分外生明鍊幾回。不敢向人誇至寶。曾經盲者盖巵來。</text>
<title>梨花</title>,<text>春晩林園花事稀。郭西千樹夢依依。洗粧猶作嫣然態。勾引東風蕩夕暉。粉墮香飄漸覺稀。數枝殘雪蝶相依。餘生幾得花前飮。怊悵西欄對落暉。</text>
<title>芍藥</title>,<text>抹紅匀粉曉粧新。獨占姸華不妬春。弱軆當風愁沒骨。徐郞合寫七分眞。不是將離是合歡。向人只許笑顔看。最憐一種楊州紫。斗大猶稱小牧丹。</text>
<title>芭蕉</title>,<text>雨聲撩亂露華團。葉葉抽新取次看。縱是東風催展綠。一生軆弱怯春寒。</text>
<title>旱蓮</title>,<text>或恐淤泥染。應從陸地生。繁葩金色凈。團葉露珠明。愛菊推陶令。漏梅疑楚經。亭亭君子側。庶不負嘉名。</text>
<title>夏日晝眠</title>,<text>枕紋印臉汗珠明。振箑驅蠅睡不成。忽覺簾櫳凉意動。仄暉在樹一蟬鳴。</text>
<title>哭李同樞 尙晉</title>,<text>結交五十載。心事兩無違。杭山叢桂樹。斜川釣漁磯。笑我爲小草。余或下山。君輒笑之。 憐君守初衣。樽酒招近局。時見談麈揮。庶幾同遲暮。駏蛩得相依。一朝棄如遺。歎息復歔欷。瑤絃從此斷。紋枰共誰圍。白楊空蕭瑟。故人將安歸。相逢知不遠。崦嵫留夕暉。此生更無友。終年獨掩扉。</text>
<title>送昇兒赴任</title>,<text>舊物惟琴鶴。輕裝任往還。飮來吳郡水。看盡永嘉山。官小責逾重。政淸身自閒。倘知爲父願。置汝龔黃間。</text>
<title>用前韻</title>,<text>峽氣似秋晴。暗林虫有聲。棊樽隨地隱。詩句得天成。禮樂崇元聖。君臣慕孔明。神遊千載上。如獲古人情。</text>
<title>偶吟</title>,<text>虛將歲月拋。末路寄衡茅。有酒空成癖。無書可解嘲。稚松能偃葢。弱篠欲抽梢。舊雨皆零落。何須廣絶交。俗事未全拋。乘晴補屋茅。簑衣能手織。菜食任人嘲。新月窺簾隙。遙山隱樹梢。園中馴一鹿。是我忘形交。</text>
<title>用前韻</title>,<text>枯坐甘禪寂。沉疴厭世紛。懶如嵇叔夜。瘦似沈休文。櫪驥已成老。冥鴻猶戀羣。手中無寸鐵。那得策詩勳。</text>
<title>次韓雅韻</title>,<text>詩成秋氣早。茶熟午眠慵。山似飛來石。人如磊落松。明時垂釣隱。白髮帶經農。豈負禽生約。輕裝有一筇。</text>
<title>家督又作漣川兼官</title>,<text>昔我蒞漣州。兼佩朔邑符。爾又守朔邑。兼佩漣州符。蔣家傳盛事。父子同剖符。爲政無一善。能不愧雙符。莫催飼鶴料。且試辟蝗符。時有虫灾。 人言治有聲。名實恐難符。錙銖答君恩。永作三字符。</text>
<title>夜吟</title>,<text>寂寂一簾秋。晴光分外收。禿毫猶寫興。短燭未銷愁。郭隗千金骨。陳登百尺樓。所思何渺渺。新月上欄頭。褐衣先覺秋。積潦及時收。天色淸如洗。山容靜似愁。放生新鑿沼。銷暑舊棲樓。笑指屛間畵。神仙盡白頭。瀟灑竹林秋。殘棊散不收。樽前無俗態。枕上寄淸愁。菊露香生硯。松風翠滴樓。何妨懶成性。短髮未梳頭。山楓已占秋。暝靄淡將收。癯鶴如人老。賓鴻喚客愁。衆泉爭赴壑。微月乍窺樓。滿眼豊年象。穀堆過屋頭。</text>
<title>次朴淸州 最壽 韻</title>,<text>遲暮懷人夢更多。不能命駕奈衰何。向來欲遂菟裘計。種得河陽一縣花。棄官仍居。不减登臨興。山顚與水涯。眼看春月滿。心逐暮雲賒。愧我才全退。憐君髮欲華。誰知舊明府。瀟灑野人家。每恨當年不學詩。只將紅荳寄相思。楊生正合成玄草。倪老何妨做白痴。北陌春殘花落處。南樓人語月明時。悠悠往事渾如夢。觸撥餘生感舊知。</text>
<title>謾吟</title>,<text>七十年來事。消磨兩鬢靑。遂初能作賦。擇勝已成亭。花木羣芳譜。虫魚爾雅經。隨身無長物。一鶴守門庭。空山惟積雪。遲暮獨徜徉。梅質何淸白。松髯太老蒼。潛鱗藏落葉。急翼返斜陽。斷飮還無賴。呼兒辦一觴。余甚愛酒。因病不飮。</text>
<title>詠雪。用聚星堂韻。</title>,<text>上天密密布雲葉。春頭臘尾更多雪。䍡𦌊如篩下散漫。六街三市飛塵絶。萬瓦都藏魚鱗錯。曲徑剗盡羊膓折。着處紛紛化物象。獨有庭鶴丹不滅。畢竟輪回水面消。忽爾盤旋風中掣。怳疑身在廣寒宮。通軆生粟眼生纈。二三村叟來欵扉。厖眉相對霏談屑。簾外乍看暮山晴。色色空空摠一瞥。縱是覔句多犯禁。肯將玉月蹈陳說。老去還無熱心膓。不妨衾裯冷如鐵。</text>
<title>春日</title>,<text>老眼偏明節物新。條風和雨更催春。遞傳花信鶯持世。獨臥松陰鶴化身。慧業能知千載事。夢魂猶見九原人。餘生幸得尋東路。不負羊公一角巾。</text>
<title>元良誕降宗社臣民之慶也。康衢白叟竊不勝鼓舞歡忭。敢以四韻恭識。</title>,<text>千秋宗社慶。下里謳歌聲。天上前星出。域中河水淸。幸生君子國。又作聖人氓。歎息餘年暮。台堦漸看平。</text>
<title>閒居</title>,<text>縱道閒居好。閒居有幾人。行雲無定態。止水返吾眞。禽語能移日。花光欲燒春。不知山外事。風月自關身。</text>
<title>偶吟</title>,<text>摠爲虛名白盡頭。閒來更覺此生浮。西湖船上林君復。下澤車中馬少游。學語難成痴幙燕。守盟不去信沙鷗。番風吹送花千樹。富貴眞堪傲五侯。</text>
<title>次龍灣洪雅韻</title>,<text>聞君抱負奇。邂逅暮春時。囊裏陰陽訣。樽前甲乙詩。離筵贈芍藥。別時。芍藥盛開。 談麈代松枝。珍重千金字。交情別後知。</text>
<title>鷗</title>,<text>聯翩飛下浴淸波。愛爾閒情似我多。十載江湖盟不改。依風偎月共婆娑。</text>
<title>鷺</title>,<text>飮啄何曾出世間。頭絲如雪守空灣。一江烟雨生涯足。爲底舂鋤不暫閒。</text>
<title>鷰</title>,<text>翠幙朱樓春晝寂。雙雙接翼向人依。避來戊己尋巢至。閱盡炎凉剪爪歸。山日將曛頻對語。江天欲雨忽高飛。艱辛得食惟均哺。母瘦雛肥亦忍饑。</text>
<title>蚊</title>,<text>飮血偸生奈齧民。愧無幬帳庇吾身。暗中求食猶知禮。白晝何曾咬一人。</text>
<title>蜘蛛</title>,<text>喜事爾先知。往來結網絲。經綸滿丸腹。應無盡吐時。</text>
<title>蠧</title>,<text>歧尾如魚聚。羣行似蟻旋。百年空食字。幾箇化爲仙。</text>
<title>漫吟</title>,<text>殘年邱壑志。無處不幽尋。奇石泉生眼。虛潭月印心。停杯看竹影。移榻借桐陰。兒已覘翁意。麥登先贖琴。</text>
<title>家督。自朔邑移拜積城。</title>,<text>邑雖如斗小。中有七重山。山名。 况復家鄕近。翩翩五馬還。</text>
<title>次宋參奉韻</title>,<text>山中歲月催。一葉報秋回。睡味甛如蜜。名心冷似灰。午炊菰米飯。卯醉菊花杯。願借西風力。時吹好友來。</text>
<title>漫成</title>,<text>修靜羣魔伏。催衰二竪侵。誰憐葵衛足。獨愛竹虛心。小雨收殘暑。微雲送薄陰。筇枝同我瘦。猶不廢登臨。</text>
<title>述懷</title>,<text>撇却人間事。生涯一釣翁。斧斤遺壽櫟。羅網漏冥鴻。多酌是歡伯。孤吟惟惱公。巖居非達隱。不妨臥墻東。壯心猶似昨。短髮奈成翁。自比褌中虱。誰憐廡下鴻。奇形呼石丈。高節仰松公。七八椽茅屋。溪南是瀼東。</text>
<title>敬次直谷韻</title>,<text>浮雲富貴任行藏。晩歲優遊意更長。片月能令天下白。孤花自在雨中黃。急人高義憐窮蔀。特地閒情寄小庄。老物無功偏受賜。羹魚飯稻菜生香。山珍海錯。屢蒙嘉惠。終年力穡有秋無。薄土多收幾斛租。酒後霜柑勝寒膾。睡餘雪茗抵淸醐。多栽綠竹何煩爾。只愛靑山不負吾。三復仙區日月句。公歸不念蒼生乎。曉窓霜氣逼重衾。伴榻無人抱膝吟。愛士當年懷北海。留僧盡日話東林。一生不負尋梅約。到老猶存御李心。十襲瓊琚藏古錦。誰知隻字抵千金。</text>
<title>謾吟</title>,<text>乞骸猶戀闕。屛跡獨關扉。短髮難容帽。飛塵易化衣。庭花每含笑。林鳥謾催歸。病未尋漁伴。苔痕上釣磯。扶衰藤作杖。避俗竹爲扉。秋熟先乘屋。山寒早換衣。前盟鷗自在。新眷鶴同歸。不是濠梁想。翛然坐石磯。</text>
<title>賀洪咸悅 永禹 大闡</title>,<text>相門喬蔭重。仙籍桂香新。白屋窮經士。黃堂解綬人。螢囊傳幾葉。鴈塔躡前塵。世好兒孫在。堪憐老大身。</text>
<title>秋事</title>,<text>農家消受十分秋。禾黍盈盈歲有收。病未把鋤還省事。閒惟敧枕漫多愁。偶因移竹開新徑。只爲看山拓小樓。踏盡軟紅衣已化。從今一步不回頭。叵耐蕭蕭兩鬢秋。秋天如水雨初收。竹陰滿榻能醫俗。萱草當牕可解愁。携杖不隨雲出岫。抱琴長在月明樓。鈍根那得工書畵。但願痴如顧虎頭。繁霜重露互催秋。四野黃雲次第收。且愛酪奴能解渴。從知歡伯善驅愁。腰圍稍减頻移帶。脚力全消懶下樓。却羡釣魚翁一輩。百年無事坐磯頭。餘生能得幾番秋。灝氣無邊暑氣收。一葉先飄驚醉夢。百虫皆作動吟愁。僧歸流水聲中寺。人語白雲多處樓。強欲登高試衰眼。夕陽猶在碧山頭。坎止流行七十秋。桑楡已薄更何收。除非傲骨能容物。縱是枵膓不貯愁。何必移文請回駕。未甞作賦慣登樓。那堪衰髮飄殘雪。且把黃花揷滿頭。流水年光又一秋。老來豪興未全收。榮期曠達歌三樂。平子牢騷賦四愁。學道誰能探月窟。敎兒只許破烟樓。吾生碌碌甘雌伏。不妨巢居屋打頭。</text>
<title>秋夜吟</title>,<text>老作山中客。秋來興不禁。奇文生鴈字。高歌答虫吟。雲子白如雪。龍孫綠成林。新秫宜𨤍醁。良宵共誰斟。風月爲交友。一刻値千金。村荒俗淳古。如在結繩前。莫笑支離叟。終成解脫仙。巖棲非學隱。坎止是隨緣。徹夜吟何苦。秋虫儘可憐。</text>
<title>籬菊始開</title>,<text>寂寂松窓短短籬。滿林秋色夕陽遲。數枝花發無人見。獨有遊蜂聖得知。</text>
<title>次宋參奉韻</title>,<text>殘年非復倦遊時。才退江郞欲廢詩。還我書生冠已掛。任他一死鍤相隨。鴈如傳信霜初候。鷗不寒盟歲暮期。賴有東翁時命駕。衰來更覺惜親知。閒後胷懷抵海寬。餘生不復逐狂瀾。靑燈話雨頻投轄。白髮臨風共振冠。載酒猶嫌漁艇迮。枕書應苦客氈寒。老子近來踈火食。日將籬菊代三餐。記昔相逢綠野堂。人生離合太怱忙。淸談已却心膓熱。好句能生齒頰香。別後愁多秋更老。病餘眠少夜偏長。何時重會論文友。社酒寒燈樂未央。</text>
<title>九日</title>,<text>山風吹帽送佳辰。短策登高物色新。記得前年觴詠地。黃花又笑白頭人。萸香菊氣醉蕭辰。卵色天晴灝景新。六十八番重九節。幾番能作把盃人。</text>
<title>文房四友</title>,<text>蘊藉龍鬚友。多生擅墨緣。披心呈錦繡。弄舌吐雲烟。蔡氏成飛白。楊家得草玄。殘年無傑作。那復夢如椽。文章功最大。楮氏合封侯。廣布千金賦。添修五鳳樓。拂窓蕉葉展。映几麥光留。白首同鉛槧。時時詠玉鉤。落紙分明如點漆。誰將玉杵搗玄霜。一生書契因緣重。築底消磨不减香。臨池洗罷匣中藏。玉德金聲獨擅場。可是香初茶半候。一泓秋水寫秋光。</text>
<title>山居襍詠</title>,<text>靜裏方知陋室寬。秋來頓覺病軀安。天時葉落花開際。世事雲飜雨覆間。不識朱門何處熱。堪憐白髮本來寒。素心相對如聞臭。壁上曾留數幅蘭。短筇扶老上層巒。野色蒼茫眼界寬。綠綺橫床琴韻古。靑蛇蟠壁劒光寒。讀書不覺千秋遠。對酒能成半日歡。供養水仙花百本。開時肯許俗人看。棲遲林澗我何慚。井字扉雙竹徑三。欲向松喬求大藥。幸逢堯舜祝多男。盟鷗約鷺餘生足。秣馬聽鷄一笑堪。始識人間有至樂。兒孫繞膝 缺 分甘。</text>
<title>讀孟子</title>,<text>孤燈耿白守林廬。讀盡鄒經一部書。楊墨甚於洪水害。微吾孟氏吾其魚。</text>
<title>寄和之</title>,<text>暮景忘年契。秋宵話雨時。春頭一離別。月魄幾盈虧。猶作寒梅伴。空吟短李詩。京塵衣易化。莫負杏花期。</text>
<title>除夜</title>,<text>只因鷄一呼。六十八年無。已矣稀年薄。龍鍾七尺軀。</text>
<title>次妹婿李閏甫韻</title>,<text>樵漁成宿志。占得水雲鄕。暮境知心友。寒家坦腹郞。萍遊曾判襼。梅發更連床。不見阿戎久。春愁抵草長。役役吾生老未休。君於名利澹無求。歸期欲趁三三鷰。宿約難忘六六鷗。不妨手談同坐隱。肯敎胷次着閒愁。品題山水詩如畵。倘得郵筒作臥遊。老來飮啄寄林間。百鳥聲中獨掩關。對酒休談當世事。看花猶作少年顔。劇憐沈約緣詩瘦。欲與陶潛共賦閒。叵耐離愁添鬢雪。相逢無幾又還山。一別三年長鬢絲。溪亭記否舊遊時。羡君染髮能醫老。此日還成墨子悲。頃見染鬚變黑。今復皤然成翁。</text>
<title>贈柳雅</title>,<text>咀嚼英華詩滿腹。力追風雅古人蹤。偶從月下逢袁虎。曾向雲間識士龍。與其仲兄。有宿契。 酒國猶堪壺作隱。書田不妨筆爲農。殘年喜得忘年友。但願相依似駏蛩。</text>
<title>隣家夜吟</title>,<text>雅會香南硯北。良宵酒白燈靑。春如海月如晝。滿坐人如德星。</text>
<title>偶吟</title>,<text>朝向東園去。春痕又一年。雛鶯皆解語。老柳獨成眠。林際瓜牛屋。水中秧馬田。山妻時送酒。醉倒落花前。身與春俱老。閒知日抵年。詩成行藥步。棊罷對花眠。未學樊遲圃。猶求許汜田。柴門無剝啄。一犬臥堦前。萍遊成短髮。櫟壽抵稀年。雨意從鳩喚。花魂引蝶眠。壺中開樂國。硯上有閒田。莫道山居僻。繁華滿眼前。</text>
<title>次柳雅韻</title>,<text>睡罷扶筇上釣臺。溪扉每向鏡中開。落花三徑春將盡。爲底羊求不肯來。老去唫朋盡夜臺。堪憐病眼向誰開。尊前試把君詩讀。十指同搔背癢來。</text>
<title>偶吟</title>,<text>草色連空雨脚斜。小牕閒臥數歸鴉。餘骸亦受東皇賜。肘有垂楊眼有花。來禽靑李一行斜。問字村童學畵鴉。時向籬根尋隙地。老年猶種少年花。花名。簾波微動篆烟斜。老樹無風晩噪鴉。閱盡人間眞富貴。買花不買牡丹花。園中無牡丹。</text>
<title>與楚人共賦 楚人善詩。兼精歧黃。</title>,<text>靑鞋不復踏京塵。空憶烟花九陌春。多種此君君莫笑。願君醫俗如醫人。楚人調我種竹。</text>
<title>卽事</title>,<text>拄杖消搖任所之。浪遊何似宦遊時。潭心水凈留雲久。樓面峯高得月遲。善本求來臨褚帖。閒情寫盡讀陶詩。縱無鷄黍村廚冷。日採黃精可療飢。已把衣塵一洗之。拖泥帶水幾多時。花如作意春將老。鳥欲無言日正遲。留客碾茶存口訣。敎兒燒燭課毛詩。犂鋤從此宜傳世。倘有文章不救飢。捨玆邱壑欲何之。末路行藏際聖時。狂客至今稱賀監。小人從此學樊遲。靑雲未試屠龍技。白髮空吟乞鶴詩。麥已登場禾已茁。一村和氣午無飢。繞膝諸孫每頷之。晩來還有喜歡時。行尋泉脉移筇遍。坐愛荷香下釣遲。多酌何妨終日醉。餘生又賦送春詩。柴門不羡金門貴。誰識當年曼倩飢。當年誓墓學羲之。何待前人乞退時。雨送溪流成瀨急。風飄柳絮化萍遲。未騰紙價空爲賦。欲繡弓衣不解詩。得食烏鳶皆自樂。誰憐沙際白鷗飢。</text>
<title>送楚人入洛</title>,<text>破涕爲歡有一觴。衰來更覺別懷長。塵趍休惱衣先化。林臥空歎鬢已蒼。幾向囊中探傑句。時從肘後覔奇方。請君莫負黃花約。昨夜西風鴈叫霜。</text>
<title>自述</title>,<text>乞得身歸路向東。多慚便腹飫倉紅。結茅偶占溪山勝。種樹偏知雨露功。積善當如張佛子。鍊眞難學葛仙翁。詩成除却相思句。洛社吟朋一掃空。雲樹蒼蒼望洛城。無邊秋色得新晴。飢膓不受胡奴米。吟興何妨老婢聲。劒有含光難遁跡。琴雖焦尾亦移情。莫敎兒輩勤磨鏡。白髮多從箇裏生。坐開酒國臥書城。一任窓蕉報雨晴。松已半僵猶偃盖。泉雖百折不停聲。病乎空負遊山約。夢也難忘戀闕情。今是昨非渾未覺。向人還愧話平生。</text>
<title>楚人客中寄詩。依韻和之。</title>,<text>雲山疊疊故人遐。翹首西望幾岸紗。好把行藏如韞玉。寧因富貴忘燒砂。不分昏曉虫何語。恰受風霜菊始花。手裏金針能度世。北遊那得遽還家。</text>
<title>次宋參奉韻</title>,<text>君家只隔一峯遙。白板門前略彴橋。十里鄕山歸翼倦。幾年京洛斷蓬飄。願隨遊屐探名勝。更遞詩筒慰寂寥。賴有阿戎來報喜。秋風吹得宿疴消。燕去鴻來病不知。菊花開盡亦無詩。竹筐挑出鷄頭菜。瓜蔓牽成麂眼籬。少日遊山約禽慶。殘年學圃笑樊遲。寒宵剪燭吟何苦。領略秋光寄所思。三年未聽洛城鍾。末路行藏信一筇。白屋多收新月影。靑山無恙舊時容。書聲長與泉聲匝。酒氣還將菊氣濃。却恨爾來衰病甚。相思咫尺不相逢。</text>
<title>哭權一翁</title>,<text>未見一翁面。先讀一翁詩。咳唾驚人語。鬚眉出塵姿。屈身憐尺蠖。遯世歎九夷。甞曰。我之流寓絶徼。如夫子欲居九夷之意。 萍水一判袂。千里苦相思。偶爾向西笑。殷勤尋舊知。妙悟陰陽訣。慧眼探幽奇。爲我占佳城。好將四世移。那知前年別。翻成後死悲。峨洋同晩契。捨我欲何之。對月想典型。無人託襟期。何處訪戴逵。不復說項斯。龍鍾衰轉甚。餘生能幾時。我猶爲君悲。悲我更有誰。</text>
<title>除夕</title>,<text>怱怱六十九除夕。去去來來一瞬間。十丈塵中緣業盡。不知婚嫁但遊山。兩孫女之婚。一不上京。</text>
<title>春日初吟</title>,<text>梅風吹送隔年香。散步池塘日正長。水自成紋魚陣亂。花皆有信蝶行忙。獨關蓬戶何多病。一嘯蘇門不免狂。廢却登臨還省事。床頭古錦只空囊。不曾參佛只燒香。曲几方床一夢長。放浪自知爲世棄。衰遲那得伴人忙。墓前霜露羲之誓。沂上春風點也狂。老去未拋看字癖。讀窓時復理螢囊。</text>
<title>七十</title>,<text>七十人所欲。古人稱古稀。行年抵七十。方知所欲非。無端成棄物。攬鏡一歔欷。隆眷賜糜鹽。已許引年歸。坐受諸子養。自然息塵機。起居唯須杖。燠寒不製衣。山扉晝常寂。開闔任風吹。一白澆吾愁。九丹救吾衰。崦嵫無多照。經綸在少時。老翁何所求。亞父空好奇。前溪能垂釣。八十倘可期。</text>
<title>次尹生敬賓韻</title>,<text>歸休十載卜林塘。壽櫟偏霑雨露光。生怕京塵眯人眼。馬蹄車轍不須忙。拓地三弓作小塘。紛紅駭綠漾春光。吾生未了淸閒債。爲底遊魚日夜忙。桃花成塢柳成塘。睡罷鉤簾迓曉光。縱是山家無俗事。一簑還作雨中忙。</text>
<title>鳳仙花</title>,<text>混跡叢芳繞畵欄。九苞文彩出人間。生生也是仙家物。莫把鷄冠一例看。</text>
<title>漫吟</title>,<text>兎走烏飛一任渠。閒來漸覺世情踈。文章自古知何限。不是窮愁不著書。</text>
<title>池上偶吟</title>,<text>臨池照影謾長吁。老去誰知膽滿軀。手種魚苗成徑尺。秋來不復夢江湖。</text>
<title>山居四時</title>,<text>獵獵東風吹不絶。菖生又是始耕時。儂家烏犍如儂瘦。布糓空催種稻期。落絮繽紛日欲斜。門前種柳是誰家。山中富貴無人管。個個樵童一擔花。昨宵梅雨漲前溪。一望平疇麥鬣齊。卯酒初醒庭際立。秧歌多在夕陽西。赫赫炎威日正中。午眠何待北窓風。每從隴畝鋤難盡。小草偏霑雨露功。水色山光分外淸。庭柯摵摵砌虫鳴。瓜畦稻隴渾無恙。坐看黃雲取次生。君恩浩蕩許歸耕。不是蓴鱸惹客情。除却衆芳唯種菊。短筇終日繞籬行。快飮新芻意氣豪。穀堆還與屋爭高。三餘無事門常掩。讀盡羲經又楚騷。林屋雪晴山月弦。衾裯潑水夢難圓。四時景物元如許。天遣梅花勘一年。</text>
<title>朔邑素稱山水鄕。家兒力請一遊。信宿衙中。</title>,<text>見說溪山勝。今朝試問津。班荊尋舊識。剖竹記前因。余在漣川。以兼官暫佩郡符。 歲稔民憂少。官閒峽俗淳。何須具甘旨。雲水養吾眞。</text>
<title>羽化亭 在邑治五里許。</title>,<text>宿昔江湖志。斜陽獨上樓。孤烟生遠樹。雙鷺立虛舟。不是滁亭飮。偶成河曲遊。如將御風去。一嘯坐欄頭。白髮登臨興。徘徊忽有詩。帆隨山影轉。樓壓石頭危。江峽秋霜早。楓林夕照遲。客遊佳節近。須作再來期。水天同一碧。聘矚意何如。秋氣鬚眉際。詩聲咳唾餘。耻爲安邑累。願學考亭居。更有濠梁趣。垂竿欲忘魚。畵樑縹緲碧山隈。潑眼波光鏡面開。遙望扁舟停渡口。一雙鸂𪄠引人來。</text>
<title>初度日。家兒邀邑中諸宗人。盡日飾歡。</title>,<text>稱觥洗腆畵堂前。應爲懸弧有此筵。世遠猶知敦睦誼。偶從萍水得團圓。</text>
<title>衙中偶吟</title>,<text>一水西來環一面。緣堤種柳碧參差。亭前射鴨詩成後。廚下烹鮮酒熟時。老柏森森崔相宅。邑中有崔相國恒古基。 秋苔寂寂沈公祠。壬辰。沈公岱戰歿於此。建表節祠。 歷探往跡如鴻爪。且向晴窓弄奕棊。</text>
<title>錦江</title>,<text>偶因看月上南樓。忽憶蘇仙載酒遊。兩岸蘆花飄似雪。鯉魚風起錦江秋。錦江惟有錦鱗魚。錦魚外無他種。 細斫登盤切玉如。如此良宵須盡醉。烟波十里月生初。</text>
<title>錦屛山</title>,<text>十里霜楓映碧灣。行人盡作畵圖看。石氏不須誇步障。天荒地老錦屛山。錦屛山在錦江灣。粧點烟雲鏡裏看。白首盟鷗君莫笑。人間還有此江山。</text>
<title>送崔雅還鄕 君家南原。客地相逢。今朝告別。</title>,<text>帶方千里送君歸。羽化亭前葉正飛。容易相逢容易別。且須努力趁春圍。寒花寂寂故人歸。回首天涯一鴈飛。可恨秋醪如魯薄。愁城那得解重圍。</text>
<title>峽俗尙有可觀。吟成一律。</title>,<text>民惟知大本。俗不尙浮文。朝汲錦江雨。暮樵僧嶺雲。官廚膾何細。旅店菜猶葷。嗟爾星星髮。平生未見君。</text>
<title>重陽 終日風雨。</title>,<text>滿天風雨㥘登臺。空負佳辰泛菊杯。臥看庭前兒輩戲。衝風冐雨買糕來。</text>
<title>登羽化亭</title>,<text>名亭依舊擅風烟。纈眼雲霞落照邊。坐看雙鳧波面戲。浪遊還似認仙緣。</text>
<title>江村夜雪</title>,<text>漁子爭喚侶。侵晨向江干。不辨舟泊處。空渚雪漫漫。</text>
<title>朔邑之行。三從 鍏 時宰漣川。邀宿衙中。有感而作。</title>,<text>樹色山容似昔年。鼓樓鈴閣摠依然。舊吏多從階下拜。如何箇箇雪盈顚。</text>
<title>舟中</title>,<text>一水成三渡。終朝鏡裏行。有時驚浪起。無恙片帆輕。白日同旋轉。靑山似送迎。那知歸路遠。安坐到鄕城。</text>
<title>漫成</title>,<text>太極函天地。位尊功大哉。中間容萬象。一理貫三才。生死離還合。炎凉去復回。只將如許看。無樂亦無哀。</text>
<title>登紅葉亭</title>,<text>相公經濟作斯亭。紫閣峯巒分外靑。松韻鶴聲生枕席。名花怪石列堦庭。酒將林綠愁膓潤。茶試泉香病肺醒。向晩不歸猶戀戀。仰看皓月印蒼冥。</text>
<title>贈張參奉擇中</title>,<text>忘年不敢許摳衣。一席淸談玉麈揮。北學盛名何藉藉。西遊往迹尙依依。風流人盡推張緖。文賦吾惟愛陸機。晩景無多難再見。歸鞭休惜欵山扉。</text>
<title>送張君擇中還鄕 幷小序</title>,<text>擇中。世好也。余覊灣時。與其大阮交契甚密。去年。擇中訪余於京第。才華內蘊。藻采外溢。一見知其爲佳士也。數旬源源。或有酬唱。今夏。又因事上京。旋卽告別。以詩贈之。大阮名高小阮才。西風判袂託重來。應知孝子能懷橘。那得良朋更煑梅。膓斷驪駒衝雨去。眼穿白鴈帶霜廻。請君歸語張仁轍。尺素頻頻爲我裁。唱罷陽關酒未醒。我心匪石子襟靑。寸膓斷盡前年別。况是秋風又送情。去歲相逢地。怱怱未盡情。踈襟題竹醉。雜珮結蘭盟。離緖如雲集。歸期趁月明。勸君須努力。詩禮作家聲。</text>
<title>老梅</title>,<text>枝枝如屈鐵。古韻颯然生。勁質寒逾潔。幽香晩更淸。樽前尋舊約。塵外見高情。依倚同遲暮。金丹煉欲成。</text>
<title>哭李藕船 尙迪</title>,<text>風騷一路久荊榛。隻手來扶大雅輪。吳札靈機觀上國。韓翃佳句達重宸。傳名四海詩中佛。定論千秋卷裏人。最是皇華原隰 缺。幾番王事罄咨詢。秀骨淸標玉不如。欲從戶外薦生蒭。十度使車東國選。百年壇坫此人無。生同里閈通家好。送別遼河絶塞途。珍重當年相贈語。宛陵子野是吾徒。</text>
<title>歲月忙</title>,<text>橢圓天豈缺。四角地難方。白日無私照。誰敎歲月忙。烏鬚猶有藥。固齒豈無方。齒髮渾如昔。何愁歲月忙。</text>
<title>東隣方通津 禹叙 台丈回榜日。賜樂。繼有錄用其孫之命。天恩曠絶。光動閭里。恭呈一律。替申賀忱。</title>,<text>盛世三尊萃一身。崇班大耋摠由仁。那知桂萼重攀日。更見桐枝不盡春。龍管鳳簫三代樂。靑衫白髮五朝臣。涓埃報答平生志。始信吾徒亦有人。</text>
<title>次朴僉樞 敦行 韻</title>,<text>遲暮離羣更悵然。名區十載共盤旋。三溪水淨聯襟話。一葉亭幽抱膝眠。君向市中求大隱。吾猶林下學頑仙。駏蛩那得長相倚。蘿月松風度歲年。</text>
<title>次張同樞 德基 韻 君居南陽。余居楊州。洛下相逢。或有唱酬。</title>,<text>無數梅花皆手種。宛如何遜在楊州。番風吹到枝南北。開落隨緣不自由。</text>
<title>題金小棠 奭準 懷人詩草</title>,<text>盛年徵逐多名士。朋舊交情見率眞。可耐如今零落盡。意中人是卷中人。</text>
<title>游觀金相國輓</title>,<text>五朝簪芾躡台司。材器偏蒙聖主知。一代完人李文靖。救時賢相姚元之。丹心至老猶憂國。靑眼看吾更有誰。謬奬能無知遇感。熟親難狎咏梅詩。公謂。余有梅癖。號以梅客。戱贈梅詩。有熟親難狎惟高士之句。</text>
<title>贈李君鍾健 李君自龍灣歸。袖示竹枝詞。又著籌邊論。</title>,<text>悠悠往迹嘆泥鴻。鴨水風烟過眼空。每恨勝區探未盡。那知盡在錦囊中。白馬城高草樹靑。姜林偉績妥英靈。籌邊自古多神策。誰識山人李以亭。</text>
<title>哀李靑田 鶴來</title>,<text>胷藏萬卷有誰知。一事無成數亦奇。筆底山川窮大陸。手中經籍理棼絲。不操戈入茶山室。如撞鍾爲楓石師。楓石徐公初見靑田歎曰。譬如撞鍾。隨叩則應。 魚腹能容高士骨。故人空賦招魂詩。靑田晩年溺水死。李藕船以詩誄之。</text>
<title>贈金浪四 奎洛○幷小序</title>,<text>浪四。年少學富。笥於腹而矢於口。眞奇士也。因公車見屈。僑于余家。以詩慰之。一點靈犀邂逅初。君應笑我太空踈。屈三未必眞懷土。歐九猶憐少讀書。敝盡貂裘已生虱。供來麥飯亦無魚。他年得遂靑雲志。放馬嚴徐恐不如。</text>
<title>哭卞秋舲 光韻</title>,<text>卅年僚誼事如兄。豊面長身仰老成。洛陌看花觴咏地。塞樓折柳去留情。令孫肖子知餘慶。崇秩稀齡際太平。晨星欲落薤歌遠。撫枕空歎涕淚橫。</text>
<title>九日滯留京中作</title>,<text>燕鴻來且去。秋序一何忙。山月盡情白。籬花強半黃。餘生能幾日。獨酌又重陽。鄕社逢新節。登盤野菜香。</text>
<title>述懷</title>,<text>黑白何須辨異同。痴聾做得一家翁。任他毁譽羣囂息。閱盡悲歡萬慮空。強半友朋秋草際。無多年景夕陰中。枕邊唯有靑山夢。夢到靑山興不窮。</text>
<title>贈浪四</title>,<text>匏繫從來只一隅。殘年更覺此身孤。偶逢知己三生足。除却論文一事無。酒後狂歌花亦笑。秋來病骨鶴同癯。門前車馬紛紛過。摠是閒忙與我殊。</text>
<title>次浪四韻</title>,<text>搖落秋懷在遠途。西風吹入客燈孤。不能養老甁之罄。縱欲歸農錐也無。心許梅兄千古潔。身隨石丈七分癯。袖中已草相如賦。自與凡庸意氣殊。欲向江湖理釣絲。秋風不耐鬢邊吹。心如老馬識前路。跡似歸禽尋故枝。十丈紅塵榮辱盡。幾人靑史姓名垂。諸孫縱有分甘樂。日後龍猪摠未知。</text>
<title>送洪雅還鄕 代人作。</title>,<text>秋來無日不思君。况復天涯送鴈羣。積世書香知有托。離亭月色悵難分。登門恨未拜元禮。載酒尙能逢子雲。歸見家豚傳一語。菊花消息使吾聞。</text>
<title>浪四與松崖，蘿山日夕會吟。試和其韻。浪四詩有送窮之語。故末句及之。</title>,<text>日夕追隨趣味同。松風蘿月兩衰翁。吟哦一世心何苦。睥睨千秋眼已空。眞樂當求名敎內。奇文多在笑嬉中。詩情自與天機發。可愛浪仙能送窮。</text>
<title>東村名士五六人。設文酒之會。邀致浪四。終夕賦詩。依韻和之。</title>,<text>蹄輪不許破蒼苔。雅會如今問幾回。好句爭推昭代響。淸言似得古人來。莫愁新月忙忙去。且喜寒花側側開。知有通宵譚藝樂。風流元不在耽杯。</text>
<title>朴淸珊 逌性 輓</title>,<text>紆拖靑紫到華顚。文賦成名自少年。晩景才知朋友重。古家又得子孫賢。忍將玉樹埋何處。已絶琴絃擱一邊。非我棄君君棄我。詩場酒所倍潸然。一村世講朱陳好。屋角相連不暫離。萬里梯航同跋涉。殘年林壑獨棲遲。佛家自有無生樂。老子空爲後死悲。悲不幾時悲更切。孤燈和淚寫哀辭。</text>
<title>次北社梅花詩韻</title>,<text>梅梢月上影扶踈。眞率會成公退餘。蓮社有圖傳日下。蘭亭修契在春初。文章自古能華國。宰相如今盡讀書。老我猶知西笑樂。秋風不敢憶鱸魚。</text>
<title>次韓郞國習梅花詩韻</title>,<text>見說君家社會頻。梅前覔句劇淸新。易消明月團圓夕。莫放寒花頃刻春。寡趣應憐遲暮我。爭姸還有少年人。朝來試把瓊瑤玩。嗅盡餘香更側巾。</text>
<title>恭和雲下梅花詩韻</title>,<text>老枝無力任橫垂。不盡淸香欲綻時。幸托孤根勤護地。笑他凡卉得春遲。</text>
<title>懷鄕社諸友 代浪四作。</title>,<text>鼎鼎流光若逝波。北風吹斷鴈行斜。別來兒女情何已。想到親朋夢更多。飢鶴向誰頻顧影。寒梅待我未開花。最難爲客消長夜。愁裏看書醉後歌。</text>
<title>憶亡友鄭夏園 芝潤</title>,<text>詞源莫究如望洋。有酒思君爇瓣香。翟子倘知吾不負。回頭一笑白雲鄕。日前。余爲其子解寃。</text>
<title>女孫新婚日。戲題。</title>,<text>歲月悠悠老大身。女生如昨已成姻。朝來爲看兒孫戲。還覺分甘少一人。</text>
<title>別浪四</title>,<text>春來恐負杏花期。况是萱堂飾慶時。今日送君無別語。劈牋重寫去年詩。昨秋。浪四指日告歸。故以詩餞之。因事未果行。笑問如何隔歲歸。兒先弟後出山扉。春閨日暖眉初畵。刀尺裁成五色衣。</text>
<title>小棠示指頭書一本。遒勁奇崛。各臻其妙。以詩賀之。</title>,<text>指端心畫眞奇絶。元氣淋漓分外生。鴨水以東無此作。藝林不朽小棠名。一肥一瘦摠相宜。宛見伊人點染時。倘使書家開別徑。箇中眞諦有誰知。</text>
<title>憶浪四</title>,<text>忽漫相逢歲一周。歡娛幾日更離愁。倦遊落魄成何事。十載風霜季子裘。</text>
<title>題韓郞金剛日記卷面</title>,<text>金剛之勝冠天下。眞境寫來奇不奇。愧我平生勞夢寐。眼前還有臥遊時。阿郞能作少年遊。萬二千峯一笠秋。到得名區猶選勝。夸娥倘不惱秦求。</text>
<title>方通津 禹叙 輓</title>,<text>朱顔不改望如仙。王事賢勞幾閱年。福祿人間消受盡。一巡觀化了塵緣。通家世好又同隣。僚寀周旋四十春。崇秩樞班叨末席。東州南牧躡前塵。兒孫成立留餘地。齒德兼全見幾人。邈矣典型難再覿。空樑落月淚沾巾。</text>
<title>七月二十五日聖節。自大院府中特賜內下御膳一盤。與諸孫分啖。且感且悚。以詩紀之。</title>,<text>蹈舞千官賀慶辰。此生能作祝堯人。一盤珍錯霑恩渥。遶膝分甘樂更新。</text>
<title>櫽孫加冠日。率成二絶。</title>,<text>垂垂髧髮儼成冠。一席親隣半日歡。禮蕆三加先拜我。重揩老眼盡情看。回思爾父昔加冠。翁意不如今日歡。兒又生兒翁在世。冠婚倘復得重看。</text>
<title>送擇中還鄕</title>,<text>幾度萍遊作遠行。離亭春色不勝情。柳枝偏得東風力。更向前年折處生。臨別願君無此行。年年此別若爲情。離愁一種太無賴。只管催人白髮生。離筵無俗語。詩句託襟靈。驛路承良訊。螢窓慰暮齡。風花皆勝景。雪柳是名亭。遙想趍庭日。歡聲溢戶扃。</text>
<title>贈張上舍 孝鍵</title>,<text>命駕無由更欵顔。孤懷欲寄塞鴻還。烟霞痼癖塵氛外。萍水因緣翰墨間。烏帽宦情千里遠。令侄擇中。宦遊京洛。 靑鞋行色一身閒。余方作鄕行。 故人倘問翁消息。爲報殘骸不下山。</text>
<title>謾吟</title>,<text>靜居只合養衰慵。巷僻自稀車馬蹤。一種風流春月柳。幾經霜雪歲寒松。洗塵有酒壺中隱。負郭無田筆下農。堪笑技成何所用。千金散盡學屠龍。</text>
<title>次元一韻 原詩有雲向靑山去鶴從冥海飛之句。</title>,<text>海鶴高難及。山雲濕不飛。莫言山海遠。雲鶴霎時歸。</text>
<title>賀浪四奉檄之喜</title>,<text>相逢遲暮後。久作忘年人。聲價千金重。頭銜一命新。斑衣寧老父。丹扆得賢臣。平昔知敦孝。事君如事親。</text>
<title>家督宰陽城。頗有治聲。</title>,<text>倘使口皆碑。不如心成城。爾無稽古力。聲譽摠過情。</text>
<title>寄擇中</title>,<text>年來衰病甚。步屧出門踈。春興輕翾蝶。天機潑剌魚。泉鳴人去後。花落月生初。到老詩無伴。喜君名不虛。爲親名利重。遽作遠遊身。銷却窓前雪。領來簾外春。鴈隨鄕信斷。鶯喚客愁新。但覺詩囊富。淸襟不染塵。老阮當時彥。愛君才更奇。殘年無舊好。終日樂新知。處世如毛遂。逢人說項斯。雖無雜珮贈。幾句唱酬詩。樗櫟元非需世材。半生潦倒盍歸來。愁膓得酒寬如海。病骨緣詩瘦似梅。敗葉抱虫隨意轉。急流遇石讓頭廻。誰知閒處還多事。繞屋桑麻手自栽。</text>
<title>金錢花</title>,<text>開花簇簇自成叢。抹綠匀黃細雨中。老子年來無此癖。任他拋擲小墻東。</text>
<title>秋牧丹</title>,<text>秋花一種又花王。紅白珊珊獨擅芳。墻根籬脚栽將遍。花下逢人說阮堂。東人誤稱唐菊。阮堂以詩正之。笑他黃紫浪稱王。晩占年華殿衆芳。只緣不識朱門路。富貴全輸一草堂。貴富家賤而不畜。</text>
<title>贈張上舍 鴻善</title>,<text>不見尊翁久。稀年德更高。家庭是樂地。昆季 缺 名豪。才業攀蟾桂。文章有鳳毛。吾生能幾日。世好在兒曹。</text>
<title>寄擇中</title>,<text>蠟封空把尺書裁。北鴈無情去不回。千里能傳春草句。君家又有惠連才。</text>
<title>憶仲雲</title>,<text>入洛已聞文賦才。名留鴈塔趁春回。梨花飄雪桃花雨。摠是遊人去後開。</text>
<title>偶吟</title>,<text>簾幙風微春晝永。任他新燕語喃喃。鍊佳句處丹初熟。養好花時酒正酣。倘有馬肝醫白髮。雖無麈尾足淸談。誰知陸老平生志。不在江南在劒南。</text>
<title>家督陞除朔邑</title>,<text>驟陞已濫竽。便養又專城。雖非製錦手。毋忘補袞情。</text>
<title>賀積城洪使君 顯普</title>,<text>不知使君面。爭說使君賢。梅福終成隱。葛洪能學仙。月生傾盖地。春趁下車天。風樹應多感。一城今獨專。</text>
<title>贈塾師趙韋堂</title>,<text>相府吐茵醉。侯門彈鋏歌。倦遊經歲久。勤學鑄人多。白首囊螢在。靑春隙駟過。偶然成晩契。吟興奈衰何。轉眄陽春去。伊誰和郢歌。禽喧泉響細。花落雨痕多。嵇老携琴至。侯生載酒過。新知今幾日。譚笑樂如何。幸逢聖明世。巷陌任謳歌。燕石空爲寶。驪珠不厭多。陳雷交已密。唐宋奬尤過。原詩有唐宋未爲多之句。 且願同遲暮。餘生問幾何。</text>
<title>贈韋堂</title>,<text>殘年漸覺墨緣空。邂逅相逢鶴髮翁。且喜嵇劉同酒社。欲追元白遞詩筒。老蠶猶得三眠足。饑鼠堪憐五技窮。肉眼誰知韋布士。希音元在爨餘桐。</text>
<title>餞春</title>,<text>落地紛紛雨點紅。小園吹盡楝花風。朝來忽覺情懷惡。白髮送春風雨中。一杯濁酒酹殘紅。醉眼迷離臥夕風。夢裏分明春去也。覺來猶在落花中。</text>
<title>次韋堂韻</title>,<text>百里菟裘已築基。龍鍾非復舊風儀。馮生潦倒空成老。蘇子飄零不遇時。君有文章何疾捷。吾無才思更衰遲。閑來更覺添書癖。自笑餘生做白痴。邂逅逢君又送春。靑燈白髮一閒身。已隨萍梗長爲客。且把金針度與人。雅謔何妨同跌宕。狂吟不是角淸新。須從林下尋眞趣。宦海茫茫莫問津。瘦紅肥綠了三春。猶有殘鶯伴此身。漱石枕流非俗士。批風抹月是閒人。病餘杯酌還無减。老去詩篇不厭新。那得聯筇遊物外。飄然一棹訪仙津。</text>
<title>月夜憶故園</title>,<text>天晴更覺讀窓寒。漏盡嚴城夜已闌。萬事如雲多聚散。百年看月足悲歡。鷄孫稍大毛猶細。鶴子能鳴頂未丹。忽有所思淸不寐。故山叢桂倩誰攀。蕭蕭短髮不禁秋。莫向人間作浪愁。願學陶潛歸栗里。將隨顧况死楊州。閒來欲得詩三昧。病後空輸酒一籌。自笑痴頑成野性。藜羹麥飯傲公侯。</text>
<title>憶擇中昆季</title>,<text>洛社爭稱八斗才。妙年博得錦衣回。自從人去春歸後。不見雙扉卯字開。</text>
<title>次韋堂韻</title>,<text>春歸寂寞臥虛堂。踏盡殘花屐齒香。柳帶晴光迎落照。麥含秋氣送微凉。從知陋巷難容駟。每見奇書欲換羊。遙想齋頭叢篠密。鹿車何日返吾鄕。滿簾蒼翠是終南。薄酒能令午睡酣。多種菊花籬過半。平分叢竹徑成三。空憐賈島有窮骨。不妨楊雄無劇談。韋堂善言古事。故調之。 憶昔隨人遊紫陌。飛塵撲面儘難堪。殘年勤學圃。病不廢鋤耘。懶性偏栽韭。痴情欲獻芹。茶經論氣味。花譜品芳芬。蠻婢新炊麥。午餐供一欣。</text>
<title>水仙花</title>,<text>多生消受凌波襪。澹抹新粧絶點埃。偸取鮫宮珠十斛。渾身綴佩月中來。</text>
<title>老醫</title>,<text>高手當年笑扁倉。半生驢背爲誰忙。爾來雙鬢渾成雪。盍試囊中却老方。</text>
<title>老僧</title>,<text>霜髭碧眼老頭陀。口裏喃喃念釋迦。爾欲何修成佛果。一生行善勸人多。</text>
<title>老婢</title>,<text>向來趍事捷如飛。嗟我樵靑髮已稀。近日雖除薪水役。寒燈徹夜織秋衣。</text>
<title>老妓</title>,<text>春風隨伴踏歌歸。短鬢簪花露滴衣。回首秦淮多少榭。門庭依舊主人非。</text>
<title>老牛</title>,<text>朝來觳觫出宮門。嚲尾徐行帶雨痕。一臥豊林鞭不動。任他樵笛報黃昏。</text>
<title>老驢</title>,<text>十年踏盡灞橋秋。猶作尋芳駄醉遊。遊客倒騎君莫笑。人間無事不回頭。</text>
<title>老狗</title>,<text>豊顱濶頰畵難成。奚翅多年守戶情。爲主傳書兼擇主。平生不作吠堯聲。</text>
<title>老猫</title>,<text>時向花陰驗午睛。虎頭奇骨一無成。來生惟願麒麟化。臥聽空廊鼠囓聲。家養一猫。老不捕鼠。</text>
<title>老松</title>,<text>求來益友我心勞。壽色偏多晩節高。飽盡風霜猶偃蹇。山窓依舊聽秋濤。</text>
<title>老柳</title>,<text>輕黃嫩綠畵樓傍。舊日風流幾擅場。偃臥不知春氣早。只將霜雪貯空膓。</text>
<title>老梧</title>,<text>龍門百尺儘琴材。抽得孫枝花正開。縱是虛心如有待。終年不見鳳凰來。</text>
<title>老槐</title>,<text>綠陰門巷覆靑莎。勾引淸風晩更多。留作兒孫他日貴。餘生不復夢南柯。</text>
<title>老鶴</title>,<text>一曲南飛月滿天。縞衣如雪舞翩翩。生生合作吾家物。化得千年却是玄。</text>
<title>老烏</title>,<text>屋角林梢不暫離。風飄雨濕謾啼飢。爾來飮啄還無累。繞樹何多反哺兒。</text>
<title>老蠶</title>,<text>圓身方腹蛻如蟬。化作神蛾五色全。吐絲營室功成後。不妨閒閒抱葉眠。</text>
<title>老蚌</title>,<text>與月盈虛海裏藏。十旬不雨也無傷。何曾剖腹如胡賈。幾顆明珠夜吐光。</text>
<title>漫吟</title>,<text>僕本一閒人。閒情老更新。蕉窓鳴急雨。花逕掃殘春。選樹非凡翼。潛淵是巨鱗。倩他庭畔月。行止寫吾眞。</text>
<title>送郭生啓魯還鄕</title>,<text>客舘秋殘未授衣。思家不覺减腰圍。今宵應向杭山宿。黃葉村中獨掩扉。何處飛來鳥。雙雙語樹間。催歸百里客。得過七重山。曉月聲聲鴈。思君夢欲飛。山家多種菊。須揷一枝歸。歸作山中客。何須惜別離。斑衣將鶴髮。花筆畵蛾眉。有此人間樂。無忘月下期。送君難送夜。虫語惹相思。</text>
<title>憶故山</title>,<text>林園一曲茅茨靜。境僻人稀絶世紛。籬爲看山纔數尺。泉因灌稻忽三分。不妨門徑堆黃葉。只怕兒童掃白雲。松下月明孤鶴唳。昨宵依舊夢中聞。</text>
