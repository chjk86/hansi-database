<title>閒中次韓文公贈張御史韻</title>,<text>上智重義理。中人畏瞻聆。惟能盡人道。乃可踐其形。心神要點化。工夫積歲齡。向裏做不怠。餘外悉罷停。一朝苟有得。喜深獲江萍。快活當如何。辛苦宿所經。眞知如覺痒。勇往邁奔霆。卓爾立準的。洞然闢戶欞。隨事必加察。觸境安所丁。懲忿若摧山。服善猶建瓴。氣稟一有拘。苟然常不寧。譬彼殺心彈。音調豈泠泠。人品苦不齊。甘辢雜臊腥。或耽索幽逕。或愛搴芳汀。或高入重玄。或下墜絶冥。或跳梁蛙井。或逍遙鯤溟。或同歸聖域。或別立異扃。或昡學販賈。或佹效優伶。或以石參瓊。或認駑爲駉。或鈍若鉛刀。或快若風舲。或臼中沒沒。或物表亭亭。或如汎波鳧。或如化草螢。或昏冥自逃。或耿介獨醒。或貪食簡蠧。或玩戾天翎。或全昧漆黑。或小明爝熒。或矜履薄冰。或僥冒危陘。或辨明堅白。或瑣較兩星。或徇利忘生。或緣督避刑。或變染絲素。或貞保松靑。或羣樂和同。或孑甘伶俜。或思杜廈庇。或慕孔鼎銘。所貴就其中。著眼分渭涇。明鏡刮微垢。洪鍾謝寸筳。下手旣有地。艮背不見庭。操心若過橋。檢身似拘囹。求之有嚴師。方寸本虛靈。痛除塞路榛。悉去害苗螟。矯偏佩弦韋。警惰持珠鈴。正道日進步。邪魔自退聽。査滓便渾化。胷次怳瓏玲。樂在顔巷瓢。儉好白家屛。心平境自順。德修名益馨。匡床與弱喪。相去幾分零。一日十二時。一月三十蓂。勉勉要善反。有如蠃祝蛉。栢悅因茂松。罍耻由罄甁。知之且力行。飛鳴題彼鴒。正弩須用㯳。磨刀孰舍硎。聖人擇狂夫。我言沒逕廷。前訓合商量。中字喩堂廳。</text>
<title>疊次呈孤山</title>,<text>自擎大家賡。怳如金聲聆。知君生平事。粗向篇裏形。投贈要我和。歘已換一齡。高調苦難追。拙筆把旋停。悠悠思無定。浮浮水上萍。磨琢常不穩。艱澀幾備經。俗物又敗意。弱魄散驚霆。恨不學題詩。蚤窺作者欞。居諸玩愒失。老大侵尋丁。謾擬照玉英。空慚混甋瓴。辱贈久不報。懣懷彌不寧。陳言多臭腐。濁源孰淸泠。嘗慕古述作。不啻嗜軒腥。縱求涉波濤。其柰昧洲汀。擧翅向寥廓。拍拍墜絶冥。有如鷃遊藩。仰羨鵬掣溟。悄悄攀庭柯。默默對虛扃。辨色尙類瞽。曉音不及伶。自知同井蛙。那望追馳駉。理窟欲透關。學海晩揚舲。爲山虧一簣。涉道迷長亭。倀倀困墑埴。矻矻慕雪螢。白紛終無得。醉夢寧有醒。學行失舊步。習飛歎弱翎。格美莫如韓。光焰萬丈熒。駿馬下長坂。良師出井陘。希音掃羣哇。獨月無衆星。陽煦藹噓物。商令肅司刑。安帖排奡力。華嶽蟠天靑。亢藝已佚蕩。耦世嗟伶俜。汪洋河海文。幾向肺腑銘。竊慕起衰代。卻怕多秋涇。人生殊稟賦。大小等楹筳。區區有志願。願遊君子庭。作人要希聖。挽世佇空囹。况受五行秀。最是萬物靈。至寶固在我。善變由祝螟。爲文貴明理。立言戒說鈴。吾人負瑰奇。近味邁夙聽。玉水無凡液。琬琰光瓏玲。卜居在金谷。佳山擁翠屛。養材有哲匠。趾美儘寧馨。詞章力大肆。枝葉刊已零。摛藻擬前人。曾不費一蓂。自有排風毛。奚止太學蛉。洪韻發華鍾。小器慚罄甁。時來感風雲。西笑伴鶺鴒。荊璧舊連城。庖刀新發硎。如何淚淸灞。佳期誤明廷。捧腹兼一唁。孤山山下廳。</text>
<title>甥館偶題 丙申</title>,<text>甥館臨洛水。朝饌有鮮鱗。不忍便下箸。念彼懷橘人。</text>
<title>呈屹谷宗叔 重道○二絶</title>,<text>老少宗親自利安。侵星山路覓艱難。多秊闊別今相會。靑眼開時喜動顔。立志常期物各安。到頭惟怕克私難。偶然一事傷和氣。不敢分疎媿滿顔。</text>
<title>和松塢兄 二絶</title>,<text>曾聞天下事無難。萬緖須從順處看。一念差來多悖謬。工夫點檢在心官。說時雖易做時難。聖訓當尋訥敏看。由也古稱無宿諾。勸君時日敕心官。</text>
<title>寓瓦洞。雨後書主人壁。丁酉</title>,<text>積雨新晴歇。維時季夏初。鳩鳴松樹密。鷰語籬條踈。一抹煙橫野。千峯雲上虛。坐看閒趣足。起向壁間書。</text>
<title>端午日得喜雨。用唐詩韻。戊戌</title>,<text>久訟風伯尤。愁瞻赤烏翔。恭惟皇上帝。爲此下民傷。夜敕雷雨師。宣諭白玉堂。雲旌忽油然。甘澤霔四方。農人相抃賀。晨起理襫裝。土山應免焦。百昌含輝光。知是在聖上。和氣感陰陽。蒼生無凍餒。紫極垂衣裳。可占登春臺。有歧勿彷徨。</text>
<title>再用前韻述懷</title>,<text>至理上下察。鳶魚躍而翔。大哉乾坤內。充周無欠傷。世人昧日用。地步媿升堂。曰余參三才。吁亦迷其方。石師在何許。不憚整晨裝。去入春風座。而親霽月光。求之北山陰。或在南山陽。裁錦持刀尺。旋恐錯衣裳。思過夢覺關。中夜起彷徨。</text>
<title>自大谷寺移地藏。留題圓寂菴。癸卯</title>,<text>谷寺在西藏寺東。寂菴元與鳳菴同。我來正趁春光暮。綠翠連雲向晩濃。</text>
<title>示哲弟 乙巳</title>,<text>我秊三十三。爾已廿二歲。想我在爾秊。不惜光陰遞。無聞將四十。有臍謾自噬。爲親不孝子。爲世所厭贅。爾宜爲此懼。競辰無暫替。少壯不努力。嗚呼日月逝。靑秊倏易失。白首悔難逮。天方蹶我家。無然長泄泄。</text>
<title>屛院。次呈柳玉皋上舍 夢瑞○丙午。</title>,<text>先生杖屨地。留與後人看。逝水沈吟外。層崖想像間。雨過山色好。林靜鳥音閒。况見高軒到。攀遊却忘還。</text>
<title>次屛山訓長設講日示諸生韻 己酉</title>,<text>川迴一曲武夷亭。山對千尋大隱屛。濟濟靑衿來講業。不知誰是盡初兵。</text>
<title>夜與李瞻仲。話內佳洞表兄家。瞻仲呼晴字口占。</title>,<text>風來夜氣若新晴。東壁餘光滅復明。對榻團圝忘就睡。隔林遙聽子規聲。</text>
<title>屛院。和柳學仲 聖求 韻。辛亥</title>,<text>阻面經三月。論心得一宵。先歸仍有礙。獨臥政無聊。室邇金蘭隔。神遊江海遙。看詩增感仰。恨未卜淸朝。</text>
<title>思無諂</title>,<text>吾宗無諂不棄余。夙昔肩隨相樂且。一自攜家入栖碧。山翁漸與野人踈。邇來三百六十日。不見顔面與音書。知君甘與鳥獸羣。恨我未動千里車。時時回首望雲際。不審安否近何如。寒衣飢食得無艱。心性亦能保如初。逢人有從栖碧來。爲問無諂語不徐。人情不免辟於愛。惡聞竆乏喜蓄儲。俗眼觀人遺其心。辭說不饒棄先廬。雖然擾擾何足恤。只恐蒼蒼不祜渠。我願天公祜若人。子姓振振富菑畬。福善豈獨昭勸戒。解嘲且不費分疏。未知蒼蒼可必乎。聊歌一曲暫躕躇。</text>
<title>贈栖碧</title>,<text>窅然林下兩三家。籬外陳荒小逕斜。人迹不來春晝永。滿山惟見杜鵑花。谷裏春光次第迴。紅纔謝了白方開。幽居莫道無情味。拍拍滿懷興自來。結屋來居太白山。非仙非佛心自閒。世人莫笑無分別。眞意從來在此間。謾向山中盡日行。雜花無數不知名。品題紅白還多事。摠是春光得得榮。獨坐奧丘晩。悠然望遠林。靑山今古色。白首短長吟。處世天難問。栖身地轉深。眼前春物好。羨爾自無心。</text>
<title>屛山次韻。仰呈座中。乙卯</title>,<text>秋晩屛山景益奇。調丹點翠幻佳姿。風儀竊仰斯文老。杖屨常欽百世師。鹿洞遺規存壁揭。霧潭前勝欠船移。回看萬仞蒼崖立。想得巖巖氣像知。休云天得更無加。爲學從來貴切磋。况是斯文培養地。寧將華牘月風哦。誨勤臯比宜興起。韻在龍門可詠歌。珍重友朋交勉勵。良金百鍊賴淘沙。</text>
<title>代棄堂宗兄 容。次呈金半峯警汝。十二首</title>,<text>逸氣淸秋獨自雄。卻嘆眞地未成功。六旬始滿猶堪做。肯學稀秊自棄翁。身雖自棄心猶雄。欲上峯頭事半功。可笑頹然茅屋裏。一山南北兩衰翁。擧世爲雌子獨雄。差強人意果誰功。莫敎志氣同衰洫。矍鑠重看有是翁。曾聞老氏說知雄。欲守其雌眞箇功。卻恐良朋差所長。頂門誰信下針翁。山腰卜築勢頗雄。平地回看幾倍功。從此主翁進不已。翁名奚止半峯翁。壯志平生許太雄。渭濱日望濟川功。時乎不遇成癡絶。聖世謾爲一禿翁。無量慈悲若大雄。愛人不著安排功。如今幸見收狷介。不逐時人棄棄翁。得酒欣然氣便雄。破愁元是釀天功。飛觴作樂皆豪傑。昔我聞之陸放翁。曉霧不開朝已崇。行行前路暗西東。何當披出中天日。極目江山一望通。膽氣輪囷若華崇。匏瓜長嘆繫天東。新詩恨未開昏霧。志槩從來爾我通。衆嶽嶙峋一嶽崇。登臨可以辨西東。何愁尺霧遮人眼。豁豁胷襟自在通。遙欽氣岸鶴岑崇。更看精神月上東。白雪陽春相和處。高山流水意先通。</text>
<title>代人輓金竹峯令公 侃○丙辰</title>,<text>石陵振奕世。復有竹峯公。惠勤黃郵碣。勝傳洛社風。三尊尊莫讓。五福福無竆。夜半黔婁祝。天胡未感通。</text>
<title>陪棄堂兄宿自隱亭。敬次箕山韻。呈主翁金兄 起漸○三首。</title>,<text>先令箕山賦突黔。賢孫重卜近區淹。餘徽政感土牀儉。小築高糚壁角尖。菊渡孤舟橫渺渺。鈷潭宿霧鎖纖纖。風埃卻向平郊走。塵土何緣上遠廉。契分相忘髮皓黔。乘閒爲作數宵淹。虛凉小閣臨江迥。平遠諸山繞岸尖。竹砌花階看自好。樵謳漁唱聽仍纖。慇懃說與雙淸主。取用平生不害廉。自隱高亭對我黔。幾回馳羨箇中淹。閒情賸得江山致。勝狀難形筆舌尖。綠蟻浮樽徐引滿。紅鱗落俎遲嘗纖。願言分華容聽否。獨擅名區亦不廉。</text>
<title>代人贈許汝三 鐩</title>,<text>七十翁逢八十翁。白頭皺面兩相同。孟郊無子人憐我。龍劒埋豐世惜公。西渭釣璜時已晩。南陽抱膝志空雄。何慙流水爲君奏。鍾耳宜聽伯牙桐。</text>
<title>聚散贈勿愚主人 仲積</title>,<text>人生非麋鹿。合散固有時。結眉暫相樂。分手還相思。相思曾幾日。更有合簪期。只應聽造物。何必作歡悲。墳菴靜勝地。此會眞一奇。同宗本可愛。同心復相宜。歡狎非友道。切偲有訓辭。先須辨義利。方可議修爲。聞子恒有言。言無一字私。眞箇好消息。微斯吾與誰。顧此不容易。要盡淨些兒。苟或藏隱伏。便自日長滋。坑塹忽地生。身名頃刻隳。危幾可畏哉。獨處宜戒之。看君雅自許。信君明自知。言論強人意。氣岸不低垂。吾黨摧沮甚。將子賴扶持。長處且崇篤。幾微察毫絲。昂昂足可尙。兢兢或歉玆。交臂倘有失。斷金義終虧。故因論聚散。竊效贈言規。</text>
<title>次黃府伯 晸 贈柳上庠志喜韻</title>,<text>天意晩來蓋有存。摘蓮歸覲是君恩。兒童聽笛爭衢路。父老誇榮勉子孫。鴈㙮今先題姓字。騷壇曾與吹篪塤。煩君莫復無華問。春桂當秊有答言。</text>
<title>代人奉送黃府伯別章 幷序○丁巳</title>,<text>粤在甲申秊。先令監城主鳴琴于一善也。民寓居治下。與山陰公攻藝于鳳下樓之西軒。實荷培養湔拂之恩。俛仰陳迹。但切去思。去後之思。惟有一片螭頭耳。 城主下車以來。因緣拜謁。眷愛特厚。顧民何有。蓋以先令舊黎也。區區仰庇之私。竊自謂有二天也。今忽當見棄去。一府赤子。咸嘆失乳。况民兼此前日之分。攀車抱靴之情。尤不能自已也。謹以拙語。竊效芳蘭之胥詠。用替百錢之奉送云爾。烏山逮受太中恩。叔子幸臨花府軒。治蹟蔚今淸白擅。遺氓感舊典刑存。求留謾自祈靈㙮。臥道那能遏去轅。惆悵離筵別有祝。福星他日照南藩。</text>
<title>示諸弟</title>,<text>所媿爲人兄。元無一可程。今秊看又盡。勉爾月斯征。</text>
<title>㙮村。次金君 伉 韻。贈別聖弼。</title>,<text>十里淸江聯袂歸。南雲極目鴈飛稀。相逢未久還相別。且立斯須各嘆唏。</text>
<title>己未冬。枝谷時習齋成先生。作詩訓蒙。謹次元韻。</title>,<text>山前講樹一槐亭。亭畔書堂結數楹。楣揭要言爲美扁。琴開寶匣理餘聲。丁寧善誘方無倦。多少英材會有成。寄語諸君須體念。功纔間斷媿齋名。凡入是齋人。看取楣間字。二字揭齋名。魯論託始意。君子道在學。學之要在習。生處宜敎熟。熟後方有得。習爲學之要。功又在一字。溫之必以時。勉在無三二。</text>
<title>送河聖則 瑞龍○己未</title>,<text>故人河上問醫留。咫尺平郊路不悠。旋旆欲辭三月苦。絆身方爲二兒愁。江雲十載逢場闊。詩酒明春何處遊。願子寒程加愼攝。從今放杖任行休。</text>
<title>秋自屛山歷謁忠孝堂 三首</title>,<text>承家忠孝寸心明。供職謹勤不爲名。看取當時州縣長。誰侔一德古人淸。苛殘爭尙察爲明。廉謹宜歸第一名。今世如何課殿最。不知善政本於淸。稽山重有下車明。劉子安能擅美名。試問百錢相送地。何如爭頌鏡湖淸。</text>
<title>次權孟堅 緻 閒居雜詠韻 三絶</title>,<text>松壇竹塢又花階。安置中間境自佳。山月時時送霽色。岸巾獨坐寫幽懷。右坐月石西湖韻格最淸眞。自是翛然世外人。已許嬌春無氣習。雪囪相對淡凝神。稟自淸高意自眞。主翁元是似花人。暗香細細來相襲。冠佩整時興入神。右盆梅</text>
<title>四節友</title>,<text>雪谷見眞色。風枝著幾枚。卻愁零落盡。且莫十分開。右梅微爾令人俗。此君有此格。園中百草黃。軒外數竿碧。右竹鬱鬱立霜塢。蒼蒼對雪峯。當時看氣力。自可警塵容。右松風霜晩節香。松菊芳鄰卜。知己復何人。掇英一嘆息。右菊</text>
<title>二慶堂詩 幷序。代作。</title>,<text>夫慶者吉禮也。人有福而賀之之謂也。惟我族大父兄弟。俱以耆秊。一時蒙天恩帶天爵。慶莫大焉。凡世之人。身享八九十者。固可慶也。弟兄俱享而同受天爵者。爲尤可慶也。今族大父兄方望九而不及三。弟已及八而踰之三。能享是秊而受是爵。其爲可慶。果何如也。二大父卽我從高祖贈訓鍊院僉正公之孫也。我高祖兄弟五人。僉正公其季也。俱有孝行。其居廬之室。人稱五孝堂。旣而公出身殉國。贈爵旌閭。爲忠孝雙全之人。公之子又以孝聞。二大父寔生于是家。而享有此稀世之福慶。實非偶然也。豈我先故之積。始發於今。而二大父能感承其福如此耶。然則其所可慶者。不惟得數之俱長已也。其設慶之日。不肖某病不能赴會。未得稱兩觴而介眉壽。深恨大慶之不與共焉。敢揭堂號曰二慶。又題六言一絶。以效區區拜慶之忱。且以爲慶此慶而章此慶者先焉。若具眼者之撫掌。實所甘心焉。鴈行一時天爵。人世千古罕聞。五孝堂孫有之。二慶楣額揭云。</text>
<title>利安感懷 十絶○庚申</title>,<text>崇德山前利安村。昔吾先祖立家門。山名取義村名揭。啓我後人道學源。十世聿來胥作村。退桐繼起大其門。貽謨燕翼自先故。一德以崇萬化源。吾先奕世居斯村。嶺下名家說我門。經術相承措行業。譬諸水木有根源。天運如今替我村。寥寥無學可專門。易文特取命名意。惜也委之荒草原。人物一番變舊村。村中攸止是誰門。潸然出涕情懷惡。安得古人作九原。可憐古里爲空村。客到曾無我姓門。誰謂三卿八郞地。蕭條今作黍禾原。千古嘉名此一村。循名務實可持門。從來物極必思反。願我諸宗遡本原。恭儉之西釜谷村。憐吾宗叔閉衡門。瞻依幸一先行在。歸意遲遲湖上原。喪禍憐公未定村。更從誰賴保殘門。自堅待彼天心悔。詎忍斷吾串水原。君在周巖近古村。能承家業達詞門。手中蓮萼尤珍重。願與究竆性命原。自我居東遠本村。幷州是故作單門。敦宗故事如重講。自是人情欲反原。</text>
<title>代宗人君耕 畦。呈李訥隱 光庭。</title>,<text>日者淸齋會。快哉塵埃湔。眞味更如何。景仰固常川。此生最可憐。任是光陰遄。世路且不古。愚頑誰可鞭。世棄我亦棄。幽懷閱幾秊。可往栖幽谷。道心寄石泉。栖碧別一區。此所誰爭先。吾聞避世士。死灰或餘煙。傍人莫譏笑。亦多可耕田。况此遺旨耳。不敢便棄捐。中間率爾擧。閉門自追愆。忠言還支離。頃刻難留連。嗟嗟生何晩。去留堪自憐。誰是我同事。想望訥隱賢。賢者後樂此。但恐重移遷。我心已先獲。及時當勉旃。此非俗人居。吾輩獨擅專。勇斷不謀衆。切仰共周旋。欲洗世累恨。長川掛洞天。春縣士夫窋。往來相枕聯。令節攜佳朋。縣上有道淵。無竆山水樂。當知我言前。鹿門亦杖屨。永居非完全。惟此栖碧洞。實費造化拳。所願接芳鄰。一半分華巓。奇士章彥氏。鞱光老一廛。謝絶世間緣。眞工期百千。一部傳心編。分明已精硏。顧此駑頑質。朽木難雕鐫。方寸尙耿耿。變化在埴埏。又有一言請。指揮數間椽。寒水諸宗黨。亦必畫策焉。今日出過計。專恃足下權。靦顔博一粲。付丙勿他傳。</text>
<title>次柳學仲作詩嘲同行</title>,<text>平生大語豈其然。多少多人各一天。呼馬呼牛吾任汝。簸揚任使秕居前。</text>
<title>過彈琴臺。次柳學仲韻。</title>,<text>失險人爭笑。死綏我獨悲。江流恨不盡。駐馬更躕踟。</text>
<title>再登交龜亭。次佔畢齋韻。</title>,<text>時卦正當艮下坤。龜亭重到葉歸根。丹厓展畫心如醉。驪穴噴珠眼欲昏。東土關防知讓鳥。西山棧道解愁猿。千秋慷慨因申子。杯酒澆胷下院村。</text>
<title>北漢普光寺。書示許正叔。</title>,<text>挑燈細酌黃花酒。一榻團圝到夜深。傾蓋居然如舊識。賢兄曾有大公心。</text>
<title>屛院齋會。謹呈東崦金丈 佶 呼韻。</title>,<text>江厓春景未宜晴。故遣霏微雨腳明。卻恨孤舟橫盡日。棹歌難聽兩三聲。盡日江樓共待晴。良宵更對一燈明。關得吾人知雨賜。莫愁軒外淋鈴聲。</text>
<title>除夜示兒輩</title>,<text>吾老無餘望。汝曹又面牆。可憐此夜盡。更是一秊光。</text>
<title>題理學通錄後</title>,<text>先生當日著精神。採輯羣賢道脈新。鄕國欲成三代學。湖山先擲百秊身。嘉言善行吾家鑑。通錄精書聖世珍。倘使末儒能體認。古人心迹卽今人。</text>
<title>題壁 二絶</title>,<text>葛園三畮地。爲築數間廬。其中何所有。架上萬卷書。云去人情改。看看世道非。出門無所適。我欲掩柴扉。</text>
<title>次素履堂金丈 麟錫 重牢韻 幷序○三首○辛酉</title>,<text>上之十八秊辛酉三月之丙戌。卽素履堂金公重牢日也。公之孫某某等。因設一筵以宿賓。棄堂宗兄赴之。余實從焉。公靑袍酡顔。舍鳩玉不銜。拜起應接。猶自力也。旣而賓客有歌而侑杯者。公卽和之。聲氣繹如而紓緩也。有起而爲舞者。公亦起而對舞。舞蹈旋回如節也。終日酣暢而精神無損。酬酢不疲也。其行牢禮也。公與夫人儼然卽席。容觀氣力。不覺其爲九耋人也。有若太虛眞君。與上元夫人。驂鸞駕鶴而遊戲九厓也。於虖盛哉。實曠劫所罕聞。苟非世德之積累而福祿之全完。曷能及此哉。公家先故。余猶及聞而知之。貞固淸白。卽傳家之寶也。奕世承受。無敢墜失。流光餘慶。所以引翼於後者。深且厚矣。竊覸公受氣甚盛。精神淸完。又靜居林園。藏用不弊。偃仰屈伸。惟意所適。固自有養生之印。而若其凝承而保享之則蓋有自矣。至於宜其家室。受祿于天。閫德亦與有焉。所謂慈和靜淑。佐夫康壽者非耶。齊享大耋。踰八望九。而琴瑟好合。已滿一劫。神氣猶充然而俱旺。屋筭將無竆焉。又仲季二公。秊皆耆老。旣爲公賦偕老而且自賦焉。人皆以是慶期之。然則重牢之瓢。將先亞斟而不一斟矣。是日也。賀者塡閭溢巷。無論府境。與尙醴之望亦多至者。府伯又爲之帶管絃致廚膳。躳侑百歲之兩觴。亦異禮也。東崦金公首爲序若詩以侈之。公又自成一律。宗兄聞公韻而次之。余亦續貂。以申無疆之祝。又粗敍所得於耳目者。竊效其區區慕用之私云爾。初載重光作噩秊。重逢爲設重牢筵。尊秊鳧舃領聲樂。祝壽霞觴引酒泉。金勝已迓石室母。鸞簫仍和鳳臺仙。從公請問長生術。鶴筭龜齡何以然。太歲金雞舊吉秊。暮春花燭卽嘉筵。慶深康壽仍偕老。賀動商山與酒泉。墨劫誰能全好果。赤松元是一鱞仙。高門百世有今日。人道鴈行又復然。小秊不及大秊秊。敢以何言進賀筵。世德傳承安素履。形神完養臥平泉。一身自樂寧求外。五福方兼不羨仙。更與諸郞歌善頌。昌臧耆艾俾常然。</text>
<title>輓人</title>,<text>胄出好家門。身爲佳子孫。第行前輩折。稜角險時存。義氣多誰讓。風流美可論。笑顔方在目。宿草已荒原。</text>
<title>道村宗會韻</title>,<text>山回水抱美哉居。稱是吾南第一墟。連歲勝遊三更席。昔賢遺躅數間廬。相逢莫問分支遠。臨別還愁會面疎。他日城西留後約。玆遊非是要人譽。</text>
<title>次溪堂韻。呈柳上舍昇卿。</title>,<text>雨霽春山景更淸。同人邀玩玉臺鳴。魔兒作戲尋歸路。回首天燈恨意生。鳳寺風煙分外奇。禪囪睡罷日遲遲。文園肺疾今依舊。遙寄一杯沃渴資。聯枕墳菴已一秊。心旌幾日若懸然。今留恨語溪堂老。空負佳辰更晤緣。</text>
<title>贈溪堂主人</title>,<text>淙淙瀉石竇。咽咽送琴聲。賢藻感源活。孺纓思濯淸。</text>
<title>次無名巖韻</title>,<text>古聖疾無名。今人畏有名。無名揭巖號。是亦爲有名。</text>
<title>山達橋</title>,<text>狂風霾雨下川津。纔度危橋石路因。安得一條平坦地。馬蹄無缺起荒塵。</text>
<title>遊松巖贈金大而 重弘</title>,<text>松巖瀑布舊聞名。今聽松巖瀑布聲。况是先賢遺馥地。寄言同志早經行。</text>
<title>謁泗濱景德祠</title>,<text>德祠拜遺像。齊腏五寧馨。更登景出墓。一讀愚伏銘。</text>
<title>二月十六日。夜夢訪大而于其居。引入書帷。帷擁地窄。頗覺悶鬱。俄自撤開。見其尊君臥在枕席。轉身向余敍話。傍有一卷子。乃本朝諸名勝手簡也。卷下毛弊。中有一帖。字㨾圓觚緊結。下書吳相某。又一帖書李正郞。餘未盡記。墨蹟濃淡勁活。展玩許久。此未曾見。又未聞大而有是卷。可異。余誦景德小絶且自詑。大而點頭。一場晤語。足慰瞻思。</title>,<text>一自松巖共玩回。森森心眼水雲隈。前宵一晤由精感。昔日餘懷借夢開。鶴經鵝帖未看眞。怪底書帷玩絶倫。不是乘車入鼠穴。遊於一念卻成因。</text>
<title>權君宅汝訪余。余與迺翁。同宗而同甲友相善。尋而長逝。言貌在心目間。今見宅汝。如迺翁焉。感而書贈。</title>,<text>葛村初見訪。陋巷再來尋。先友能修紀。同庚獨至今。徽音餘舊匧。佳督動悲襟。相勉丁寧意。操存只此心。</text>
<title>松亭卽景 癸亥</title>,<text>依山村墅綠陰中。裊裊炊煙靡夕風。忽見羣兒齊拍手。稻田敺雀起還叢。</text>
<title>次柳學仲</title>,<text>有知兼仁勇。一無事便休。知斯能自力。方是爲身謀。宂宂不自脫。役役未能休。畢竟成何事。同歸爲彘謀。偶來池下共開靑。談說豎橫太近恣。見噎何疑食害人。破愚宜以學爲地。眼前汩汩流波過。胷裏嵬嵬泰嶽峙。負重元非吾輩憂。桑楡收績在於是。人無畏友與嚴師。志易怠荒行易恣。顧我天生鈍根性。看君自有好姿地。同遊幾願澤相麗。異趣還如山背峙。倘許肩隨於此間。不妨元亮覺今是。玩愒居然落晩暮。方知弱喪久忘歸。觀生斂退稍多分。作意趨營已少幾。要得良朋資警益。故將拙語聽從違。卻愁說到主張在。不見耳傾見手揮。聖訓分明可熟玩。藏丹染漆覺殊歸。賢愚欲辨無多子。善惡攸分此一幾。學必從師方有得。言非欺我願無違。斯文讓作別人事。巨海明珠異捉揮。誰能執熱不求凉。歷盡好時謾自傷。我悔莫追君可戒。三行師一亦何妨。火性自溫水性凉。相須造化不相傷。細觀物理皆如此。一事未竆卽有妨。末劫生丁行踽凉。安身無地足悲傷。情親分厚如君少。敷腎傾腸摠不妨。</text>
<title>與柳學仲</title>,<text>吾言正指大宗師。子欲聽吾念在玆。易說攜來枝谷日。小車駕往河隈時。乘閒善謔尋常事。悔動還吟嘲戲詞。虛往實歸知有日。莫仍自畫屑爲辭。學之有進無進。在於或師不師。道所存從而師。師所存更何疑。陵不至山惡畫。簣方覆地自爲。拘虛虫眞可戒。正法眼其在玆。</text>
<title>贈金時天 起浩 戚兄</title>,<text>共作離家客。長敎望眼眵。井山瑣旅日。申浦苦吟時。恨我南遊阻。憐君北渡遲。如謀打心血。早晩隱亭期。</text>
<title>次柳學仲見寄韻</title>,<text>以士爲名全未學。不如知警主翁禪。悠悠日用闕三省。䒣䒣流光負百秊。意在消融還有累。情非進取且無堅。吾人質美寧如此。顧我猶存同病憐。</text>
<title>贈金時天兄 幷序○二首</title>,<text>吾兄以寓此爲擇里。似若眞有所事者然。曰賀曰羨。津津乎其言之無實得。此殊不敢當。然若出於相警相勉之意。此則又不敢不敬承也。因念高明頃秊此來時。必有所得於己者。欲使不敏同歸於善。深荷不遺之盛念也。竊看今世知德者已鮮。知而好之者絶無。其於善惡輕重之分。昧昧之已甚。甚者不惟己之不能。又忮人之爲之者。不笑則怒。反覆來示。不覺感嘆。感嘆之不足。又呈拙以謝之。區區正爲高明爲枝谷之誠心也。小牋珍重累言之。慕向誠心此可推。已在昨秊多自得。故於今日勉人爲。深知好德如君少。更荷鞭蒙感我私。勝己可忘資警益。隔江剛恨欠追隨。自作龜玆國。干戈日又加。不須按營壘。先已料堅瑕。宜畏蜀如虎。還甘戰若蝸。獵吳馳虛喝。輕敵犯兵家。</text>
<title>贈金來叔 一泰○二首</title>,<text>二詩珍玩。第辭氣之間。殊有驕將狃勝氣象。無乃壓倒潭翁。便自以勝小爲武耶。抑自慮其不如此。道不尊耶。曾見丸窩講論些。邇來卜築臥雲霞。西山一部經常玩。南浦十秊工自加。美疹渾忘瘦至骨。淸詩日詠爽生牙。卻嫌這箇矜猶在。自大涇流向若誇。隱亭好風景。令人費詠思。離家愁寂日。閏月淸和時。柏谷薇新長。鈷潭魚正肥。及今開小席。無以病爲辭。</text>
<title>贈柳學仲</title>,<text>乘興偶過池上村。仍逢小集竹溪門。比鄰老少同閒界。邾莒膾湯兼美飧。亦有紋楸鬬象馬。獨無文字和篪塤。此時此恨君應識。風纛搖搖至日昏。</text>
<title>次柳學仲</title>,<text>猿溪翁與菊潭翁。願一訪之邀子同。良覿要成柏谷裏。前期誤在隱亭中。團圓如得懷無惡。滌蕩方看酒有功。我未思之高眼到。二翁應亦許吾公。逍遙欲學漆園翁。曠蕩襟懷誰與同。腰腳長須散物外。形神肯許汩塵中。三生已結飧霞想。兩屐宜謀濟勝功。書札猿溪久待我。明朝鼇嶽願從公。</text>
<title>贈柳學仲</title>,<text>小山當客戶。山下是君居。相望初非遠。阻懷久未攄。長吟思晤語。獨坐惜居諸。明日淸潭上。薄言觀躍魚。</text>
<title>次柳學仲</title>,<text>聖學無他法。天心只此仁。須看時雨化。正好喚精神。</text>
<title>用工部韻。和學仲壁上題。</title>,<text>白瓷大椀白瓷臺。何處過牆酒滿杯。政爲征人輭腳飮。卻先僑客笑顔開。始知鄰媼意相款。不覺高堂首競回。南峴風流殊引興。端陽後日欲重來。</text>
<title>端午日。再用工部韻贈學仲。</title>,<text>今日思登百丈臺。同人對酌蒲醪杯。風光渺渺江山遠。諧笑云云心眼開。正見愁城醉裏破。還敎樂地吟邊回。可憐佳節阻攜手。艾虎空傳古俗來。</text>
<title>却向天風憂女壯。押風字以贈。</title>,<text>端陽之初吉。時卦轉天風。羸豕方孚躅。五龍已向竆。猶爲多分數。其柰異消隆。所以幾微際。必加謹絶功。</text>
<title>又贈 二首</title>,<text>憶昨僑居論道洞。從容函丈發蒙多。蓬心幾度雷驚蟄。小腹還同鼴飮河。一月坐春猶自幸。同人麗澤更相磨。今來蝸室全無事。力去烏頭其柰何。寸楮斐然塗暮鴉。騷壇共擬握靈蛇。鈍根漢自費千鍊。蠆尾手將效八叉。閱去唱詶成一集。看來格力欠名家。淘沙幾日眞金出。與子重期淘盡沙。</text>
<title>田家得雨 三首</title>,<text>喜得開門雨。隔鄰笑語琅。若終今月旱。當見幾家亡。天意有斟酌。人情自怖忙。小豐亦大幸。逝不厭糟穅。沛然一犂雨。蘇得我稼痒。桔槹閒野岸。黎白蹈康莊。昨日憂塡壑。今朝喜免荒。轉移俄頃事。願與說巖廊。三農稍慰望。百穀已滋根。生意回竆巷。仁心開糴門。天應自我聽。君有恤民言。菽粟多如水。坐令風俗敦。</text>
<title>末伏。族姪濟仲家會。贈金上舍遠徵 瑞翰，金上舍羲徵 瑞圖。</title>,<text>火令維六月。金伏第三更。政屬炰羊節。宜尋刑狗盟。佳賓非俗物。新釀媿烏程。松塢濃陰滿。瓦樽盡意傾。</text>
<title>擬贈金世達</title>,<text>惟君資地自淸明。每我逢塲屬眼睛。操舍存亡宜著意。知行精粗可留情。無竆好事知誰禦。一得愚言可底行。此意丁寧須聽取。回看先故有遺聲。</text>
<title>輓喜懼堂金丈靈徵 瑞雲○甲子</title>,<text>竹爺餘春我公因。鳳洞幾秊色笑親。刺血祈天兪孝子。舍羹錫類穎封人。支橕欲捄河梁坼。奄忽還驚邑運屯。飛旐晩雲歸侍急。存吾順事歿吾仁。</text>
<title>又代輓</title>,<text>東崦哭餘淚。我公胡至斯。猗歟鳳凰洞。繽然毛羽奇。公旣生丹穴。重以篤倫彝。兩堂具慶日。二難舞綵時。奉養殫誠意。躍鯉堪相追。疾病斷手指。石珍與等夷。老老以及人。藹然不待推。眞心自發露。實行益驗玆。今世擧孝廉。鄕邦孰異辭。躳行已無媿。養得孝順兒。螟化何曾祝。簷滴不差移。九朔執湯鼎。四鄰騰口碑。階庭摠珠璣。門戶永扶持。知公百不憂。瞑目更何疑。念我不肖甚。殘緖盡已隳。竆峽飽酸寒。百秊饒瑕疵。獨有我世兄。舊誼幸入思。每一跡到門。迎笑喜浮眉。憐我偏枯性。悶餘仍箴規。感此不相遺。寤寐服令儀。那知運氣惡。一疾無良醫。奄忽厭溷濁。誰復恤孤危。阿郞意偏厚。令季分不衰。存記一二事。微斯吾與誰。夙昔此信宿。亹亹吐肝脾。依依想典刑。惻惻念狂癡。握手一痛哭。和淚題哀辭。心懷說不盡。應有知者知。</text>
<title>輓鄭汝強</title>,<text>嗟嗟汝強乎。爾行何遽爲。孝固有終始。此道爾不知。生事死葬祭。兩盡報恩慈。爾何不此念。惟知急相隨。氛癘忽潛遘。子母同一時。偏闈從所天。獨身棄諸兒。驚呼復纔聞。促殞時不移。爾在子惟汝。爾去喪祭誰。縱然妻兒代。豈若自致之。地下從兩親。人間事多虧。且待十數秊。兒成家秉持。旣葬又能祭。歸侍亦不遲。胡爲爾不然。曾莫少躕踟。爾兒旣先行。爾僕何不遺。無乃非汝志。天故逼如斯。離親爾不忍。哭死我最悲。兒幼迷罔措。妻病弱難支。哀哀哭兩柩。行路尙涕洟。傳聞敦睦家。惻然爭捐貲。靑烏卜一岡。同日駕雙輀。雖未終爾孝。稍可慰㷀嫠。吾荊爾自出。夤緣情匪夷。生養憐獨殫。歿從傷並萎。目將視不瞑。魂應泣冥逵。適此畏伯強。未能哭素帷。含哀述爾恨。忍淚題荒辭。</text>
<title>陵洞修譜時贈宗人</title>,<text>譜牒同讎已閱月。諸宗情話此爲因。千秊舊德根基遠。一脈遺風性質仁。密邇墳塋加怵惕。修明派系費精神。收族由來尊祖意。丁寧古語勉宗人。</text>
<title>陵齋校譜時韻</title>,<text>春晩琴溪曲。花開躑躅林。墳菴方有事。暇日更論心。大匡宗初牒。從流欲溯源。要崇敦睦義。看取是同根。</text>
<title>次宗會時韻</title>,<text>天燈山下太師墳。高並天燈無讓尊。齊盛千秋承祭祀。蔓延八域摠雲孫。將來天壤與相弊。過去滄桑閱幾翻。積德方能享此報。當時亦有大其門。</text>
<title>觀察相公。太師廟享陵洞墓奠日。拙吟仰呈 幷序。</title>,<text>粤在萬曆癸丑歲。吉川君昐。按節本道。行祀于太師始祖廟。翌日大會同姓以繹之。吉川之弟昕舍人自京來。某之王考藏谷公尹東都。實來侑坐。同姓之會者幾人。異姓之爲外裔者亦多來會。吉川謂此勝事不可無傳。命工圖畫之。又列錄其姓名。屬蒼石李公爲之記。卽繡之梓而印布之。至今照人耳目。赫赫若前日事。爲吾門百代之美談。今我相公又按是道節。未數月來參太師廟秋享。又行奠禮於墓所。仍聚同宗于賓館。會者至三百七十餘人。咸嘖嘖言曰復覩吉川之盛擧也。相公能張大其事而垂示來世。亦如吉川君之爲乎。寭居是鄕。又辱寵召而秊迫耄耋。且拘痘虎。未克赴會。深喜相公之重有是事也。僅構拙仰呈。以效區區慕用之忱云爾。相公問俗莅南方。風雨來尋鼻祖鄕。寵爵燈原參享後。展親賓館近祠傍。懃懃情話忘吾貴。懇懇誠心軫歲荒。玉笛金袍增敬惕。吉川勝事爲稱揚。</text>
<title>奉次勿愚贈別韻</title>,<text>討靜菴齋月有餘。交情相許古人如。從前好意兼今日。恨與分占一舍居。</text>
<title>贈權</title>,<text>未參陳月會。來奉上旬犧。二妙榮光爛。吾宗福祿宜。孤露懷多感。熾昌祝有詞。遡源知所本。敦睦願無虧。</text>
<title>訪栖碧山人。遇諸保老村下。</title>,<text>爲訪同心友。穿雲叩角行。林花向我笑。谷鳥嚶其鳴。荒坂頻回顧。新田多耦耕。雌牛洞閴寂。突驛山崢嶸。莞爾坐苔逕。超然遺俗情。先賢留美跡。保老愛村名。九轉知成藥。五芝想茹英。樂菴擅寶界。史閣壓層城。欲究文殊勝。思探太白精。名區隨處有。幽興到頭生。永釋六根戀。仍尋五界征。願從逃世士。分華謝硜硜。</text>
<title>擬呈芝厓行軒 二首</title>,<text>剡溪興不盡。浯水泥吾行。風月猶禁取。江神亦世情。聯牀穩話有餘懷。並轡同行仙夢臺。咫尺名區遊不極。長洲送別意難裁。</text>
<title>戲呈君耕</title>,<text>吾愛自閒翁。面貌有古色。句語隨意出。簡詭未易讀。欲加東里潤。扞挌不相入。貌從若虛受。意滯猶固執。氣質變化難。自古以爲患。請君洗夙生。回頭能事辦。</text>
<title>戲贈文徵</title>,<text>晩讀羲經欲絶韋。謂君明眼燭先幾。如何未讀重山卦。贏得江鼉上釣磯。</text>
<title>除夕 二首</title>,<text>殘秊殘夜堂堂去。新歲新春鼎鼎來。且迓新春養新德。爲留殘夜倒殘杯。五十無聞踰五十。猶存一息可追來。聰明志氣嗟難強。望道茫茫渡海杯。</text>
<title>砧聲鈴響。暮雲落日呼韻。</title>,<text>砧動山如裂。煙橫樹欲瞑。憑欄看落暉。更聽響風鈴。</text>
<title>曉起</title>,<text>低峀參將落。騰空月復微。蒲團初睡起。曉色正依依。</text>
<title>憶鄭遠萬</title>,<text>我憶新村鄭遠萬。相從藝苑數秊強。芝蘭向茂風摧折。培覆難從詰彼蒼。</text>
<title>屛潭船遊。柳上舍呼韻。戊戌</title>,<text>愛此平湖一鏡開。扁舟相屬酒三杯。天光雲影徘徊處。只怕風吹水面來。</text>
<title>籠巖</title>,<text>儉山有一巖。以籠名自昔。臥以崇岡側。藉以盤陁石。突兀高數丈。宛轉橫十尺。天然去稜角。如磨使滑澤。剛質有柔態。爲贈嶢嶢客。</text>
<title>所處之房。東竈西堗。當冬西風常乘猛直射。堗逆不得施煁烘之功。每用弊障泥一片。兩手更迭扇吹。不得須臾間。火始入煙始通。而薪終不得盡燒。堗終不得少煗。不堪其苦。自春令之行。每風從東蓬蓬然。滿竈樵蘇。不覺消融。東皇之賜大矣。喜吟二絶。</title>,<text>煙堗三冬苦扇吹。終宵猶作縮頸龜。東皇假我以風力。竈裏曾無未燒枝。雙手幾勞扇具提。三冬常苦竈煙迷。近喜東風助順勢。不須前日弊障泥。</text>
<title>輓柳任甫 聖尹○己亥</title>,<text>栽者天何不培之。光陰廿八止於斯。雙飛䲶鳥餘孤影。四朶荊花折一枝。篤行方爲鄕里豔。劬書空惹友朋悲。別有蘸懷難耐事。華陽方有合簪期。</text>
<title>稻田下雨</title>,<text>岸桃隄柳始開顔。雨下稻田不少閒。盡日茅堂看點滴。銀盤錯轉萬金環。</text>
<title>屛院書懷 丙午</title>,<text>耕逢晴日刈逢雨。事事乖張失度程。不向幾先權動靜。謾敎悔吝到頭生。</text>
<title>赴軍威東堂</title>,<text>強策羸驂向赤羅。赤羅之路意中賖。秊踰而立無攸立。內媿外慙正若何。</text>
<title>輓羅巖金丈 龜錫○三首</title>,<text>憶曾肩逐二難遊。可耐西河杖再投。亡兒地下相從日。唯有哀孫帶重憂。歸築郊庄出谷幽。鴒原從此釋離愁。忽驚花萼還凋一。寧遣瓊雷望眼悠。十隨計吏止如今。難會蒼蒼造物心。盈耳陽春白雪曲。謾留哀唱在儒林。</text>
<title>次韻奉謝文徵</title>,<text>咬得靑蔥詩以言。夥君不羨嚼腥軒。從來此味有餘樂。肯遣柔毛踏菜園。</text>
<title>次增壽韻。奉寄大彥成甫東都行。四首</title>,<text>天燈始祖墓。松柏鬱蒼蒼。廿世雲孫得。千秊香火長。坤封仍失所。乾位配歆觴。爲審權陵洞。宗賢久樂浪。聞道權陵兩大墳。長敎樵牧指吾門。孔巖稱自孔巖娶。松夜名仍松夜存。始祖妣應安一席。郞中世蓋祔雙魂。燈原每說平昌事。宗望如今屬二孫。未贈繞朝策。偏深江樹懷。伯強梗我路。不是意頑頹。殫誠尋脈理。作事莫空疎。倘君有遺恨。將誰任責歟。不計風寒喫百艱。明尋先墓乃心安。玄堂得證知何日。奇事應傳我二山。</text>
<title>代輓棄堂 六言</title>,<text>兮我公同宗親。吾先子契曾託。先契深吾猶及。先子亡依劒嶽。劒嶽又頹安仰。先友獨有屛谷。屛谷遠道峽深。烏頭良久不服。柰病痛依舊在。有不堪甘離索。我之懷自詒阻。歸欲依先壠側。此計左礙右掣。姑留頑延苟息。天乎我何爲此。只如斯餘生畢。如我公見先子。爲遺孤語纖悉。扶孤根蓋已寡。自公亡又弱一。翛然觀化無事。怳如先子反席。幾人能不忙亂。於此益驗定力。獨姪經紀終事。螟孫方幼堪惻。周甫在敎無憂。此一語慰冥漠。嗟玆世苦無樂。己反眞應自適。鸞鳳藏鴟鶻翔。生不辰運孔厄。懸鶉負陽孰愈。髑髏南面可樂。何處俯視塵囂。先子與共灑落。茫茫冥趣永隔。噫噫典刑莫覿。英靈有知無知。小子公哭私哭。</text>
<title>贈人</title>,<text>闊別今爲穩話場。卻嘆兒女已成行。臨分不用三杯酒。欲將慇懃戒藥狂。</text>
<title>次醉睡軒韻 四首</title>,<text>醉泥爲伴睡魔鄰。井底眼花水底身。閒愁破盡遊華胥。酒德張皇頌大人。願從軒主接芳鄰。日日軒中置此身。同心同醉仍同睡。何羨楊州乘鶴人。淸風囪下淵明醉。遲日堂中諸葛睡。惟有漆園化蝶夢。也無俗物敗人意。沈冥濁世醉矦醉。風流雅致睡仙睡。就中自有獨醒處。休道無人知我意。</text>
<title>次樂天堂韻 乙丑</title>,<text>肯搆賢孫在。高堂舊制新。廢興聽造物。刱守繫吾人。先故善仍積。後昆慶自臻。樂天有數義。願子顧思頻。</text>
<title>贈栖碧翁 三首</title>,<text>聞道栖山客。出山在去秊。秖今從孰淹。伊昔愛吾偏。夢晤非眞晤。風傳訝浪傳。短筇歸峽未。幽抱借詩宣。關心兩大事。誠意一通天。魯棧鴈初至。召文月再圓。喜深新慶大。愁破宿痾痊。多媿居人長。未能似子賢。自我別金蘭。于今幾時節。搖搖懸風纛。鬱鬱結心血。夜夢見顔色。依俙敍凉熱。覺來若有失。回首山截嶭。</text>
<title>集句 三首</title>,<text>此生何時有後期。晩來惟汝與余宜。囂塵里巷安能久。攜手同歸雨雪時。合簪良夜未前期。展膝枕肱任所宜。一片肝膽相照地。燈光月色似爭時。春峽蚩蚩客。託名隱者流。出山忘復入。豐野閱冬秋。</text>
<title>晩悟翁有一動靜何雪山輕重之語。走筆戲呈。</title>,<text>公來雪山重。公去雪山輕。少陵此句語。贊嚴義分明。如何縮坐人。取喩與比幷。謂余有重輕。無實已慙丁。謂余重一動。文義固已評。兩無一相當。無乃錯權衡。雖然動止間。亦自有法程。戒足愼所之。就德無妄行。若言其自重。不啻山崢嶸。同心匪可論。同戒宜永貞。文字有活法。斷取隨筆耕。曾思與鄒國。引古此例成。宜以意逆志。何論粗與精。調瑟豈膠柱。主從兼主橫。差失亦無害。肝膽貴相傾。拙語好則劇。大笑知絶纓。</text>
<title>悟翁答書。有來汁驚怵老翁魂魄之語。又呈。</title>,<text>魂魄於吾人。有生與俱生。魂是氣之英。魄是體之精。呼吸視聽間。看取二者名。形色有所觸。情狀隨以呈。由稟有厚薄。氣數異乏贏。精或補而成。氣因養而淸。未必用物多。理義爲榦楨。竆格以培根。定靜以滋榮。勿使去恒幹。最戒㥘中情。墮甑誰不顧。破釜易失聲。不喪百里震。須存一箇誠。守宅無倉卒。降魔有甲兵。顧惟文堂霆。無怪小巫驚。耳聽失其聰。目視失其明。志氣都蕭索。徊徨迷度程。願君養精神。學海更濯纓。桑楡景已晏。秉燭夜可行。視壯效則殊。隨時計亦成。猝然有警急。有守能安貞。慮勝乃交鋒。知鈍且堅城。馬宜受巾幗。矦豈悲聲鳴。前定而不窘。精完而氣盈。億喪當自得。處震終有亨。歸來兮魂魄。竊擬大招賡。</text>
<title>次君耕 二首</title>,<text>人心苟偏著。隨遇多妄發。竊看子所存。隱憂緜日月。所以相警切。不憚語頻頻。求成素心期。免作白頭新。無論世道險。要在自反縮。去子一固字。無令藏隱伏。吾觀有德量。好惡不色形。何必疾流俗。悲嘆及朝廷。列夤易所戒。危哉當已而。胷懷轉滯礙。不如兩忘之。汎愛而親仁。魯論揭訓辭。面前好田地。亦有邵翁詩。處心要平平。胡然長惻惻。願與同心人。書紳以爲則。吾宗信好人。迢迢在空谷。戒足不妄走。守心如拱璧。獨行還獨喜。素性撓不得。至寶君自有。恐欠磨琢力。禮經戒獨學。易象著麗澤。寄詩聊相告。竊比他山石。</text>
<title>次君耕家字詩</title>,<text>樊翁有子堪傳家。欲將孝友肥厥家。喪禍之餘歲仍惡。兄弟叔姪共一家。衣服田廬物我平。藹然和氣滿于家。能使妻孥化吾德。修身從來易齊家。漢謠堪嗟一斗粟。唐人莫誇百忍家。悲纏風樹何時已。永慕惟恐未克家。踐實之餘且學文。案有諸子與百家。明著衣冠穿一榻。罕見足迹到人家。一念已灰性分外。惟日點檢身與家。多君至行繼方潭。亦足張吾權氏家。雖緣美質出乎天。寔賴觀感於其家。惡衣惡食分自甘。笑詆不饒淸素家。滔滔末俗今已矣。人毁豈必自毁家。昨來示我述懷詩。一韻十有九字家。爲勉賢從欲有成。復道奕世所以家。將身忍處風埃地。入山將栖煙霞家。逃世固嫌亂大倫。溷俗還怕誤自家。且須商量中庸學。愼莫見笑大方家。</text>
<title>贈君耕 己酉</title>,<text>近審涉世道。益見酸醎情。兢兢畏敬在。往往瘡疣生。有因族黨盛。肆然志氣盈。賢愚亦何論。強弱只可爭。謙恭昧世德。傲慢壓孤㷀。接人先有覘。眼界已不平。苟或失俯仰。直欲擠塹抗。詬讓不顧藉。辭氣何崢嶸。所存太矜高。發外常㬥獰。焉知自身癡。只冒故號榮。鐵步眞可笑。千金莫自輕。于今縱寒單。伊昔亦簪纓。可憐墜遺緖。無怪作編氓。惟應愼交際。不須較乏贏。非佞難乎免。聖嘆載之經。孟氏爲滕謀。強善處鄰勍。陵轢勢無柰。疢疢道有亨。湣驕遂覆齊。孝激能覇嬴。興亡幾自分。得失理可朋。所貴反身求。安知不玉成。天之所賦予。何幸無甲庚。浩氣須善養。急務在舌耕。蘊蓄成至寶。畢竟勝金籝。况復孝之終。立揚身與名。發憤競時日。努力趁課程。聖賢可企及。磨琢必求精。細故那足記。令聞動遐齡。循之有好事。念哉無泛聽。</text>
<title>和君耕 庚戌</title>,<text>辱贈何以報。荒思澀累絶。驚心遘癘日。喜蘇屬凉節。本期仙幷居。那敎鬼瞰室。賀至眞可幸。憂去更何恤。惟恨守野庄。緬然勞心目。音便來苦晩。問字通不速。迹疎夢猶嬾。耳寂善誰責。混俗我染素。持心子保赤。內省趣操別。有如白黑色。小技拘蟲篆。至行達天德。倚玉幸見收。斷金敢自曰。始擬得深助。庶以紹前閥。每抱鄙萌愁。幾多朋來悅。牛鳴地相近。蟨比手頻挈。白物諱玷汚。幽谷俄遯逸。掉臂塵俗輩。誓心箕𤃡匹。境深甘藜藿。世亂免魚肉。已絶申屠迹。誰侮正考粥。棄我若相遺。爲彼有所適。一去略無戀。千誘豈能易。身世分喧靜。志業異失得。先機住栖碧。斲眞等磨墨。獨怡弘景雲。未窺茂叔月。自可全性命。那能得毫髮。長往心無累。欲進肘每掣。愜願儘快樂。撫躳覺悲咽。將墜殘門戶。多慙賢子姪。愚鹵諒無謂。高明且有疾。豈干邪思雜。不是外物逐。相知莫如我。盡言顧爲孰。偲切許在初。執滯規自昔。一變固所望。百轉猶未釋。內存倘少偏。外發詎中式。吾人儘粹美。此處宜儆敕。如欲査滓化。必須憤悱發。及時從師友。求中審燕越。於斯著心意。毋令謾憂惙。尋他精密地。省吾滲漏穴。玆鄕固多賢。屛谷將第一。眞知吾家事。實踐君子術。外至亦何傷。自反良無恧。來詩託深警。令人起玩讀。潔身未爲失。遠賢重可惜。先聖故指掌。朝聞可死夕。高見實有夥。至寶恐未識。願言擇狂夫。隨處討分職。顧惟象外遊。絶勝臼中汩。疑冰將見笑。望山殊慌惚。</text>
<title>贈君耕 三首</title>,<text>憶君在此時。受人嗤點頻。苦調駭俗聽。險境良自濱。後進多短之。先輩尙惜焉。抑過以就中。同心亦屢言。一自入山後。落落遙相望。山中多益友。更與作何狀。失路倀倀甚。書空咄咄頻。登山阻半步。涉水若無濱。百秊輸枉擲。吾生亦已焉。栖雲君自適。絶世詩以言。深林矢長臥。麗澤孤宿望。可嗟交臂失。依舊只俗狀。看君第二篇。資我吟嘆頻。是非各門戶。誰復竆涯濱。君子所以處。自有道存焉。宜作虛舟行。肯惑孟浪言。云爲謹繩墨。區區實所望。無然慢聽過。贏得囂囂狀。</text>
<title>次栖碧韻 六首</title>,<text>望峽懷方切。看詩喜欲顚。自矜逃世早。誰道擇居偏。造物因風劇。幽盟與石堅。從今作洞主。宜務耨情田。永謝澆漓俗。高尋太古春。身閒伴雪鶴。意適笑籠鶉。山野遊從隔。樹雲懷想均。何時分一半。惠好接芳鄰。幽居有至樂。閒界送餘秊。囂醜何緣到。心身可得全。願言追皎皎。躁進尙騫騫。他日求田去。高人肯我延。詩自煙霞出。句中語語香。吟來淸興發。不獨愛文章。人言樂土是栖碧。吉夢維祈葛緜緜。探勝幾煩齒去屐。遣懷自有筆如椽。恨無高趣隨公後。許見幾微在我先。莫道悠悠塵世事。愁眉長攢劒山前。誅茅卜築已三春。面面靑山卽四鄰。世路千重雲水隔。不妨隨分作畸人。</text>
<title>呈屹谷宗叔 二首</title>,<text>望顔趨進拜牀前。握手談情似昔秊。終宵盡日皆肝膈。寤寐洋洋在耳邊。七峯山下訪宗兄。滿峽秋光與叔行。對焫松明重細話。夜闌竆舍有餘情。</text>
<title>謾題</title>,<text>面前烖厄苦難量。歲暮呻吟臥小房。禿帚拋塵廢灑埽。古書從蠧食偏傍。賣驂擬買春耕犢。挾策會亡舊牧羊。點檢生涯還自笑。蔬盂殘葉帶冰霜。</text>
<title>立春日。書示棄堂宗兄。</title>,<text>玩愒虛拋少壯秊。因循直到老衰秊。新春點檢無新意。卻恐今秊似去秊。</text>
<title>贈棄堂</title>,<text>遠役金官問幾廵。新秊又有借乘人。寒程好去同情友。異域欣迎賴舊姻。宜急幼孫弄暮景。可忘孀婦敵竆春。歸期正在淸明節。莫更逾時滯海濱。</text>
<title>敬次先生感興十二首</title>,<text>人心無定向。飛淪瞥天淵。操之卽在我。本體固常然。是非與邪正。較若睹白黑。蔽交眼則昏。明明誰任責。天地爲長夜。林林在此中。有如聽聲卜。從人信西東。羣羣彼何人。炎炎色與聲。君子有定分。未必攖我情。不欲向邇去。况復與之爭。彼哉忘自守。亦抱靴頭鳴。百怪在目前。囂臭擁鼻腥。火宅誰求出。鬼窋甘爲生。人皆惡貪鄙。自不耻奔競。本心何獨無。此衰彼還盛。珍重古聖賢。爲人指中行。誰能介然用。久矣塞榛荊。明作晦燕息。隨時貴得宜。默存保安樂。惱情獨何爲。世道一至此。使然果是誰。言之背欲疽。不如不言之。面前平坦地。尋常敢疑遲。因仍習性痼。歲月悔難追。滿門道在是。的傳舊鉢衣。縱亦無有乎。微斯吾誰歸。</text>
<title>贈君耕 二首</title>,<text>白玉陷泥土。靑天蔽雲烟。泥去雲消盡。依舊玉與天。夷隘惠不恭。君子所不由。子過吾不及。勉在和不流。</text>
<title>次金上舍國均 衡國 遊楓嶽詩 二首</title>,<text>先庭遺躅訪仙區。金策鈴鈴振海頭。此日高行僧結夏。當秊淸賞月揚秋。境留神秀千層玉。眼著羹牆幾處樓。須識芝厓費遠涉。不專濟勝作閒遊。右次述懷梯空直上毗盧峯。駕腋應須列禦風。萬二千呈遊戲地。靈仙窟入憺忘中。塵坑沒首無斯境。藏海翻身有是翁。東望悠然作遠想。幾時控鶴蓬萊宮。右毗盧峯</text>
<title>輓人</title>,<text>早通金門籍。實承諫院公。儒林望自重。臺省地方崇。纔見急流退。還悲嶺運竆。芳鄰失所庇。雪涕悼微躳。</text>
<title>八詠</title>,<text>安樂窩楣間何以揭安樂。主翁方要做安樂。信能居之以安樂。無愧斯銘述安樂。嗚呼一歌兮安且止。人世浮榮何足樂。反求齋爲學莫切於反求。行有不得皆反求。先聖誘我以反求。我意丁寧在反求。嗚呼二歌兮歌切己。求在我者復何求。至樂案問余何事爲至樂。讀案上書有至樂。俯讀仰思求至樂。到有得時認至樂。嗚呼三歌兮味何長。世間無以尙此樂。明心囪言要無妄宜明心。行要不疚宜明心。物理旣格可明心。査滓未淨難明心。嗚呼四歌兮歌自明。默契千古聖賢心。泰然堂作意勉強非泰然。有所安排非泰然。要使天君常泰然。從無欲處覓泰然。嗚呼五歌兮歌自克。心廣體胖效則然。休休軒人或毁我我休休。人或譽我我休休。有得元自保休休。有失亦不改休休。嗚呼六歌兮歌有容。處心寬裕是吾休。閑邪門心未動時要閑邪。念將萌處要閑邪。顯微工夫惟閑邪。萬僞退聽是閑邪。嗚呼七歌兮歌存存。這箇存得自無邪。獨樂壇衆所憂兮己獨樂。衆所苦兮己獨樂。己有何好能獨樂。不堪告人堪獨樂。嗚呼八歌兮歌有思。願與同心同此樂。</text>
<title>閒中吟 九首</title>,<text>大丈夫生天地間。不離天地以爲安。枯榮落地元初定。生死由天是大關。明月淸風天不價。祁寒暑雨地無寬。丈夫苦樂何須計。十二會中我欲閒。進退格天不可以人之好惡。亦且柰何。姑假大丈夫欲其綽有餘於知命安分云。天地不須別㨾看。自家心裏一齊具。化工自爾無私爲。天下何人不善賦。兢戰持來方少憂。便宜占處每多懼。秊前覺得理如斯。胡乃今宵枕獨撫。客曰子今秊四十一。然則子之知非。早於蘧伯玉與。笑答曰伯玉實踐。余只是說過。早晩何可論也。然多少悔恨底意象。伯玉亦如此。知過非難改過難。因因不改亦因安。頭邊日月逃精魄。心上乾坤失大寬。只被釐差千丈落。每緣冰履一身胖。羲文昭揭風雷象。一讀一思復一嘆。改過如風之猛。遷善如雷之迅。猛與迅豈容有些少滯吝。如余平生是半生半死之蟲耳。然及此精力未衰。進步尙有餘地。曷不自勉。看來吾過孰非過。堪嘆一生醉夢中。立腳初無殊世俗。到頭猶擬作豪雄。欲由理義皆由慾。謂克偏私每克公。歲月不知這裏去。倚囪孤嘯對靑峯。吁有聖人焉有賢人焉。以聖賢自期。不爲過也。余只願寡過。喜聞人過過之大。己過惡聞病亦尤。國治家齊修後事。意誠心正做前頭。忠言利我非渠薄。失德在渠豈我羞。二者一生無可柰。且須安重工夫求。安重則思量仔細。惡聞喜聞之害。亦可眞知實見。人過喜聞猜字祟。惡聞己過亦因猜。方胎擲刃羣生血。將長飛霜盡物摧。通患古今難免矣。一心仇敵可哀哉。莫言惟欲終無禍。天覆其傾不少培。余謂猜者衆惡之根也。於是乎極言之。誰能受責俾如流。自是其非祇益疣。降氣神劑須急下。安心聖藥且徐鳩。初聞縱未翻然改。久後方知次第修。靜觀至夜微陽動。從此乾坤大化周。余聞過雖未曾胡叫大拍以斥言者。而中心不平則有之。故形於外者。自不掩其悻悻訑訑。可媿。誰能人過耻言之。薄俗滔滔未見伊。咻楚欲齊同有失。磨刀以石一無遺。平心自覺駴機遠。寂口方能性子頤。我事非關休起閙。到頭生事事支離。客曰子譏薄俗是矣。以其是求其所以爲是者。得無些言人過病痛歟。子亦過矣。余答云無是非之心。非人也。有是非之言。豈過也。辨是非則恐不足於一生。言是非則亦支離於頃刻。而今人於是非已定之後。一旣說過了。遇人輒發。極口張皇。若自己入於水火。迹其心果何如也。過者聞而怒之則乃曰我非捉爾。實爲爾爾也。所謂爲之一言。似乎愛人以德矣。然爲其人。不能戒之於獨諱之於衆。至誠極誠懇懇眷眷則游辭耳。何益於彼哉。不聞者因我之言而聞之。不知者因我之辨而知之。傳傳輒增本過之外。可以爲夷狄禽獸者。將無紀極矣。是可忍也。孰不可忍也。所以鄒聖戒言人之不善。文帝躳修玄默。則西漢人大抵耻言人過。何可以黃老薄之於此等好處哉。噫余不欲言人過。而言言人過者。不得已也。人爲人也我爲我。豈若緩人急我躳。受以聰明田不薄。職當忠孝事無竆。曾顔尙強工三四。愚魯迄矇術矢弓。卌二秊來方且及。生平回首最今冬。十二月初九日朝也。悟已往之不諫。知來者之可追。陶彭澤有是言。竊嘗效之而不得。然若使主人翁勘己日日所行之事。時時倏萌之念。如斯鞅按文論法。不貸秦民。秦民勇公戰㥘私鬬。免於斯鞅之毒手則幾歟。已往付過。日日箚記如左云。</text>
<title>題養心窩</title>,<text>平生多心疾。膠固仍滯閼。雖無疾痛事。沈緜彌歲月。醫何賴兪扁。藥何借參朮。原委我自知。條列將叩竭。其一落科臼。未能早自拔。老大何所得。困悴還成疾。其二多思慮。使我心飄忽。故思及妄想。走作不暫歇。其三過言論。興戎堪可怵。傷易或憚煩。災害隨媒孼。固知斯三者。及此可痛絶。如欲去斯病。治心當第一。瞑眩是誠敬。四勿爲鍼熨。加以太和湯。水火絶寒熱。魔兒莫纏嬰。外誘豈侵奪。天君自無恙。方寸覺蘇豁。沈潛性理書。養心吾免拙。掛壁思寓目。墨卿仍大筆。</text>
<title>贈霽谷權孟雲 縉○二首○卦體</title>,<text>運否旋回泰。明夷尙困人。恒愁節未㬥。益嘆訟無因。无妄災何有。履貞道不貧。自觀師表在。漸喜發蒙頻。井峀當囪屹。同人在眼中。高蹤遯華北。大義震天東。效比治痾石。明觀照姸銅。隨從半百世。解保主人翁。</text>
<title>感事。留贈任龍擧 瑞雲 婭兄。</title>,<text>九日井口訪。歡迎無主人。幾秊人事變。兩處感懷新。默聽樵謳迥。愁看暝色臻。少娘來撫頂。名假丈夫身。</text>
<title>輓金思叔 復濂○丙寅</title>,<text>我是北山樗。君是南山竹。賦質異散秀。逢場開心目。惡報穿深峽。善類嗟不祿。無竹俗柰何。支離有山木。</text>
<title>代輓李上舍 德祿○二首</title>,<text>莫邪天下無。荊聶俱虛擲。願借莫邪神。以伐天下惡。還羞血汚衣。莫如自洗濯。悄悄坐虛堂。秋江與秋月。不記泳飛歲。迢迢兩白頭。人生元一夢。仙馭遽千秋。囪外寒梅動。庭前古柏愁。東京如續志。應不百來收。</text>
<title>代輓金淳夫 樸</title>,<text>嶺海星霜後。梁山風雨中。延津聞劒會。吾黨恨無竆。</text>
<title>贈仲積</title>,<text>我來今幾日。輾轉受牽覊。松笋擢已長。栗葉生滿枝。客味酸我鼻。家念損我肌。撫枕不成寐。臨事或忘爲。而子本閒人。非我豈我知。團圝非惡事。愁惱柰若斯。願亟具僮馬。許歸無尼之。</text>
<title>次西小齋韻 二首</title>,<text>西偏新架數間齋。白業多君繼北厓。一室圖書人在卷。四時淸賞月盈階。閒愁破處樽常滿。雅趣伸時句更佳。栖碧山人坐長嘆。明囪幾日敍幽懷。聞道新成西小齋。幽閒爲最北山厓。鄴書揷萬浩盈架。蔣逕開三細引階。藉藉家聲文藻盛。溫溫氣味席珍佳。吾衰已矣廢人事。淸眄無緣敍阻懷。</text>
<title>宗會校長奉敎宣筵說。得長句。</title>,<text>維歲丙寅之陽月。我宗宗會會廣興。主辦禮儀公子孫。亦有他派來逐徵。地勝金沙和氣融。韋家花樹吾家能。宗賢適會被異數。手擎襴衫文陛登。柏巖家藏衍義書。冲翁近思同日陞。襴衫衍義神皇賜。衫兮燦若新濯綾。春宮欣然爲一服。有旨催剪尙院繒。仍敕八路遵華制。畢來取法於石陵。三經特宣經筵藏。廿八驪珠耀簽縢。衍義近思易詩書。輪進講說如渙冰。騎曹是兄上庠弟。曁柏巖孫通儒稱。名鄕美俗褒不足。且令歸宣宗會仍。歸來地勢若東傾。雲陰解駁日色澄。春秋之義府人知。大哉王言已事憑。吾鄕吾嶺重昭洗。天眷非常何以承。益勉忠義昔宣諭。十九秊來已服膺。鼓舞歌詠今猶昨。一通筵說千紙謄。州陞得姓鼻祖鄕。尙有來雲以繼繩。白衣誰曾入筵講。宗賢得此事絶恒。一姓會合一家事。宗賢侑坐光彩增。綱常扶植又誰家。星井屹然高萬層。無功爲功世莫知。此事先烈可幷稱。九鼎象物神姦伏。一種口舌休閃騰。孜孜爲學賜書在。力學圖報受恩弘。入孝出弟資講明。操存旨訣在戰兢。慇懃宗盟須自力。幾當一初眞可乘。父詔其子兄勉弟。又以告之諸友朋。</text>
<title>次棄堂</title>,<text>吟筇洛水涘。行旆劒山前。玉麈頻揮處。淸風灑耳邊。</text>
<title>途中漫詠</title>,<text>事出一時間。時過事莫還。當時深可愛。過後不堪看。夏去休云暑。冬來始講寒。人能知此理。憂患自難干。無學又無謀。胷中一向虛。枯腹欣飮酒。病眼怕看書。洛浦輕風裏。天津小雨餘。故人千里隔。相望意何如。</text>
<title>敬次先生屛山十絶韻</title>,<text>斷麓迎花阧洛濱。佳名肇錫自何人。莫言面態無奇絶。責己將看我有鄰。右德巖迎日峯高千丈靑。峯頭迎日霽光生。虛室向陽開竹牖。淸朝氣象倍淸明。右迎日峯江邊有洞繚而曲。洞外層崖望若城。春澗莫敎寒水出。恐妨丘側止黃鸎。右寒水洞客到呼船響遠飄。渚禽聲雜挐音囂。淸塵活水來無盡。誰識竆源到剡橈。右招招津翠壁臨江矗萬尋。高巓坼窟豹栖深。邇來隱霧畏山雨。幾日嘯風展素心。右豹隱窟大織蒼崖闢路斜。連雲一帶掛嵯峨。還笑斬山通劒閣。當秊何用五丁多。右梯空遷明月初昇翠屛東。淸輝半失碧潭中。俄然到得天心處。一色江天點翳空。右月隱潭亭在淸潭潭水濱。冠童風詠也宜春。箇中眞樂誰能識。輸却當秊舍瑟人。右詠歸亭尖峯數點水西頭。鳳翥鸞翔護別區。遙看赤城霞起紫。斜陽還與嵐光浮。右落霞岑山幽洞僻號仁村。村裏應知美俗存。擇里由來仁可處。休開館第向名論。右仁谷</text>
<title>追次尹進士  潭上金護軍壽職慶席韻</title>,<text>四世遭逢堯舜君。百秊含哺協和仁。極星正照扶桑國。壽域長開滄海垠。兩殿推恩幾箇老。八方同慶百千門。今看平地是仙府。何羨玄都列衆仙。</text>
<title>贈全孝子 幷序</title>,<text>余與權支石 大來 同寓竺山之月谷。月谷之人盛稱全訓判孝行。其事母也。灘魚入袖。三鯉應叉。居廬時虎銜履置門外。西苽蔓墓前。萵苣茁廬旁。皆無種自生。喪畢日省墓。虎常迎候家巷及中路。支石謂余曰此眞孝子也。異代固景慕。况同時而近乎。盍往敬拜。及拜又聞蝎不入席。赤蟻移穴。胷痛勿藥數事。嘉異之不足。與支石吟成一絶。數旬輿誦飽聞餘。聯步江郊訪孝廬。事生事死孰如子。鯉感虎馴重起余。</text>
<title>寓舍北樗亭</title>,<text>隨意乘凉上北皋。望中兜率入雲高。淸江咫尺助淸爽。樗下猶堪火宅逃。</text>
<title>廣興寺。敬次退溪先生韻。贈李子約 守曾。</title>,<text>仙區曾入大賢賞。廿八瓊琚畫閣留。知君遠訪慇懃意。其異諸人賭勝遊。</text>
<title>再用前韻別子約</title>,<text>傾蓋相逢便若舊。愛君只欲久淹留。南樓忽促歸家袂。法界將誰與共遊。</text>
<title>上白雲菴西臺</title>,<text>呼僧先路攝衣從。共上菴西百尺峯。莫道如今眼界闊。更看峭壁聳靑空。</text>
<title>上國祀峯</title>,<text>長風駕腋歷險崎。塵世煩襟乃始披。徙倚蒼崖最截處。細看平野戰螻蟻。</text>
<title>贈堪輿僧性能</title>,<text>錫杖掛靈龜。八方無不之。術窺翁學妙。文要史莊奇。玩物易心喪。誤人還自欺。與看老氏傳。用替煩言貽。</text>
<title>輓茶寓柳天休 夢徽○三首</title>,<text>曠蕩天姿好。文章妙歲工。高吟人閣筆。長屈帝拘籠。魂斷茶山遠。詩亡洛水空。典刑存胤子。餘業續良弓。自是瑰奇士。又生詩禮門。高談驚俗輩。雅志絶纖渾。前路鵬程遠。竆泉劒氣冤。分飛鶺鴒恨。風雨獨歸原。忘秊猥託契。深巷枉車頻。笑語逢場爛。愁懷別處新。南遊要去病。北返哭歸眞。未執巨卿紼。恨深伯強神。</text>
<title>次和權孟雲</title>,<text>世人有相知。非我所謂知。未見若金蘭。誰能祛毛皮。有善相勸勉。有過相箴規。友道無過此。敢不從事斯。</text>
<title>次贈宗人聖河</title>,<text>吾家千里足。飛步自天成。幾擅騷壇譽。已題蓮榜名。媿余墜祖業。多子繼家聲。更厲屠龍手。興衰及此生。不肖居遠又稀齡。歷謁伸誠不稱情。多賴諸宗勤守護。白楊幸老慰先靈。吾家敦睦世傳久。疎族視如近族厚。近族如何還視疎。黑頭相別白頭遇。前度人來舊主堂。溪山物色摠凄凉。只餘一老先行在。敍舊卻忘夜已長。波聲入戶夏宵凉。山月何遲照客堂。葛誕旄丘歸意晩。幷州從此是吾鄕。偶然爲客湘江邊。一念長懸井峀前。何日歸家相討握。鵲橋成後可旋鞭。衰翁出洞屛翁來。歸視庭前破綠苔。倘策羸驂趁早返。君何書鳳又虛廻。</text>
<title>和文徵</title>,<text>看君華汁竦心神。怪底張褒太不眞。將薦珷玞混璞玉。欲方麋鹿假麒麟。言從過溢違中正。心向矯漓失混淳。所貴由來相切琢。不然便作白頭新。同庚同志又同榻。從古圓三蓋亦稀。他秊若保金蘭誼。只在無爲勢利歸。</text>
<title>輓詞[懶拙齋李山斗]</title>,<text>拔俗從遊有道門。文詞行誼自超羣。天其祚爾還無壽。此理茫茫未可原。</text>
<title>輓詞[柳聖求]</title>,<text>強將何語輓吾子。知己相從五十秊。通博盡情方要約。豎橫當理更無前。棄堂慷慨門將託。屛谷提撕鉢似傳。餘事文章期一試。公然埋恨馬山巓。周甫我師非我友。一疑問處十知開。雍容本色心俱泰。款曲深誠眼與偕。三角杪秋隨彩仗。暮雲流火待黃槐。男兒不謂前途窄。昭代偏嗟子志乖。我懷鬱悒誰知者。虛作塵埃木偶人。味探經奧詩工處。興發風輕月朗辰。初疑子以平生面。飜覺吾爲牛臂身。且將舊契添新慟。蕪拙何庸多少陳。</text>
<title>輓詞[生員金衡國]</title>,<text>圭璋好器質。名譽少秊辰。律己薰鄰德。爲文法古人。谷蘭空蘊馥。荊玉孰知珍。牢落終歸盡。浮生五十春。少日曾相識。屛齋會士林。重逢廿載後。仍許百秊心。明月茅山飮。秋風竹社尋。秖今嗟已矣。餘馥涅槃吟。</text>
<title>輓詞[聾翁權緝]</title>,<text>以德論今士。如公復幾人。矜莊非強作。溫厚自天眞。嗜善誠如渴。劬書業日新。俗情欺異趣。誰惜玉埋塵。餘事攻文藝。平窺作者垣。胷中森武庫。筆下倒河源。白雪瑱荊耳。靑萍阻薛門。才名空寂寞。孤塚起荒原。猥荷忘秊契。攀遊自少時。尋常資翰墨。早晩許心期。世道看雲雨。交情一險夷。瑤琴今絶響。獨立淚垂垂。</text>
<title>輓詞[樹谷權䋠]</title>,<text>厚如山峙㬉如春。誰識天然趣味眞。不見惰慢常定靜。寧容鄙詐劇淸淳。竆通有數其如命。言行無瑕不媿人。活計只輸書一壁。更無餘事役精神。戈頭舂黍鬢成銀。獺祭魚鱗四十春。斂膝沈吟時上下。握管題註細因陳。啖來佳境甘逾蔗。老去新工肯耐辛。斲鐻竟敎人笑朴。可憐埋沒閉竆塵。自媿元非退之賢。幸從東野荷忘秊。詩成一字容疵訶。燭盡三丁共蹇連。劒氣賴逢雷子識。桐薪無復伯諧憐。張皇潛德嗟無力。辜負當秊許拍肩。矗矗劒峯當戶立。溶溶溪水抱村流。文聲寂寞傷人代。物色蕭森憶舊遊。壁上題詩那忍讀。案頭經卷爲誰抽。無心更向門前路。獨立西風淚不收。</text>
<title>輓詞[生員李萬里]</title>,<text>閉門勤讀十秊書。不謂男兒老蓽廬。竽瑟好殊吾自愛。酸醎味異世仍疎。文人從古身多蹇。善士由來志未舒。寥落陳編留在案。有時披閱謾嘻歔。</text>
<title>輓詞[敎官金瑞虎]</title>,<text>持心醇謹見天眞。多少眼中無爾倫。可惜雅資喚不起。荊扉來訪憶前春。卷裏遺詞拭淚看。楚騷餘響是琅玕。空敎璧月沈滄海。五十光陰一夢寒。</text>
<title>輓詞[小隱李景翼]</title>,<text>生成天地恨悠悠。何處荒原閉日愁。草草聲名蟬澀露。凉凉門戶木蕭秋。績文種學將安用。慕古爲心俾不尤。可惜今時無秉筆。終敎明月暗中投。</text>
<title>輓詞[參議柳觀鉉]</title>,<text>憶昔詞壇戰藝秋。與君同泛暎湖舟。追遊少日開靑眼。離索多秊摠白頭。才命相仇憐坎壈。幽明遽隔悼蜉蝣。靑山底處蓬科起。牛斗寃氛定不收。</text>
<title>輓詞[下枝李象辰]</title>,<text>蓮出淤泥中。自有天然色。逍遙社裏翁。愛其亭亭植。霜風一朝侵。造物不護惜。可憐馨香姿。凘滅無痕迹。社翁意悒悒。歲暮長太息。運氣苟如此。爾宜遭摧剝。孤芳古難保。不比凡草木。蘭芝種輒萎。荊棘除未得。紛紛富貴花。得意媚世俗。誰知東籬菊。獨含中黃德。生成有所憾。人事那足責。呑聲勿復道。柴關掩寂寂。荷衣更何人。愁絶頭成白。臨風歌一曲。有淚纓可濯。</text>
<title>輓詞[土軒權緻]</title>,<text>吾宗人周甫甫。與余同秊生。且同門游從殆半世。余於周甫。相知最深。形端而表正。志明而行高。操持確而論辨詳。其發而爲詞章也。亦典雅有可傳者。天若假之以秊。吾黨庶有賴。而今其逝矣。將柰何。嗚呼。天固生之耶。偶自生耶。胡喜厚其所可薄。而恒不足於善耶。將彼蒼之好惡。與下民懸耶。於其歸也。以哀辭數闋。略敍悼惜之意。以慰地下之冤云。猗猗之蘭。薺麥之場。獨也芬芳。其香則揚。時未采服。雨雪其霶。雨雪其霶。君子所傷。亭亭者蓮。于彼淤泥。幽香絶世。知愛者誰。歲寒風急。忽此離披。忽此離披。天亦胡爲。</text>
<title>輓詞[柳聖觀]</title>,<text>嗚呼周甫。世慕顧而奔走。子獨介然立也。衆雕鏤以見巧。子獨保爾拙也。香遠益淸。蓮之出淤泥者耶。不扶自直。蓬之在於麻者耶。孤舟渡江。赤手捕象。不自衒其能也。鉛刀爲銛。利器空抱。不自嗟其竆也。寂寞矮戶。空伴蠧書蟲也。五十五而死。吁可悲也。我詞以哀之。魂庶幾有知也。</text>
<title>輓詞[生員金瑞翰]</title>,<text>蚤歲推才子。風前玉樹淸。混沙和氏璧。藏匣薛門萍。筆下縱橫字。胷中牢落經。文章餘事業。溫雅是天生。運去材難試。途竆壽不贏。凉凉門戶薄。草草姓名輕。書劒謾虛擲。男兒氣未平。生秊差數飯。交契託遐齡。依說薑生樹。旋慚筲擬籝。升仙鶴影遠。喚友鳥悲嚶。惟有屋梁月。追思涕滿纓。</text>
<title>輓詞[柳後堂]</title>,<text>未試屠龍手。猶能此學人。鋪舒憐地局。含蓄見天眞。東井尋師日。南河訪友辰。非我誰知子。緘詞倍愴神。</text>
<title>輓詞[金龍錫]</title>,<text>劒舞之南劒氣橫。嗟君今日閉佳城。荊門刖足心猶泰。顔卷曲肱志益貞。奄忽中途成往迹。何人今世識平生。最憐地下難瞑處。日暮寒原啼鶺鴒。</text>
<title>輓詞[金有源]</title>,<text>空谷奇花自在香。仙人玉笛任相忘。霜風一夜掀孤植。謾抱芳心等野棠。冥冥風雨夜何長。猶愛流螢自放光。䀿䀿恨非如火燭。忍看腐草舊痕亡。圓塘夜靜水無聲。劒峀秋深月自明。何人識得那邊趣。獨向南天涕淚橫。</text>
<title>輓詞[金㦿]</title>,<text>老而好學不憂貧。末路如公有幾人。醇厚風儀惟古範。溫恭行誼自天眞。孤鸞啼血虛帷月。隻鴈悲呼暮渚春。十里坐違臨穴訣。爲題哀誄涕盈巾。</text>
<title>輓詞[生員權錫揆]</title>,<text>不曾言動戲。吾黨有斯人。實地師門奬。澆風友誼申。有聞常記善。無處暫忘身。可惜空湮沒。誰知稱席珍。餘力詞華富。功名付倘來。處竆心自泰。拊世鬢空皚。將溯淳源去。飜辭薄俗催。孟雲攜手處。話子二宵回。</text>
<title>輓詞[生員金汝錂]</title>,<text>天借吾公夢筆精。有才無命一生竆。劒舞山南冤氣散。滿庭霜葉送秋聲。</text>
<title>輓詞[進士金成胤]</title>,<text>葛谷迤迤小塘回。中有幽人此徘徊。短簷矮屋庭寂寂。獨抱詩書勤鑿鎚。陽橋競躍蠔如山。俯仰今古空嚬咍。秋飈策策薄雲多。歲暮耿耿保條枚。屛谷先生欣得之。擬收楛箘好栽培。長程高駕庶可期。左有韅靷右爲䪎。如何未作報恩子。一疾居然奄折摧。嗟我與君許相識。側聽睍睆自童孩。及此衰暮同濩落。牙車兀硉白滿䰄。相別十載仍死別。劒峀南望徒悲哀。</text>
<title>輓詞[生員金泰萬]</title>,<text>屛齋秋夜共書燈。多子高才上一層。向學工夫深著力。治身法度只遵繩。圓塘月滿精神養。佳谷帷開訓誨承。前路尙脩秊反促。可憐羣玉更誰憑。</text>
