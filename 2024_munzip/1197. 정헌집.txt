<title>九層臺 丁丑</title>,<text>矗彼九層臺。高高出人間。直與蒼穹齊。獨謝部婁班。匠人昔勤勞。血指貌朱殷。鎚鑿脆似餖。碐磨圓如轘。賴有硬著梁。單不材力孱。盤據幾畝廣。一簣起泰山。階級自分寸。隮攀非甚艱。願言企兩足。登登莫等閒。</text>
<title>峽行作 古詩</title>,<text>少女提甕出澗口。黃犬雙雙與人行。不知汲罷人歸去。仍向雲間吠數聲。</text>
<title>柳濯叟 致皜 步鄭立齋白雲詩遠寄因次 四首</title>,<text>白雲山中在。有時騰空去。無心行住處。行處亦住處。						微風濃白質。急雨滾黑去。方知運用底。不如閒住處。						來從何處來。去從何處去。雲雷同一用。莫問雲歸處。						吟君白雲什。不覺神飛去。願成東野龍。與君長遊處。</text>
<title>春意。與李德鉉 以鼎 拈韻共賦。</title>,<text>春似鷄雛正嫩柔。有誰噓吸有誰抽。雲鴻嘶別蘆洲月。野馬蒸成蜃海樓。百物紛紛都出面。東君事事渾無頭。河南觀靜皆玆意。枉作悲愁合白浮。</text>
<title>花信風</title>,<text>古壑冰藏春事遲。東皇昨夜報人知。噓來勃勃翻窻紙。吹歇輕輕在柳枝。二十四番初發跡。尋常百卉暗生眉。秖歎開落都由汝。恩倦終知怨亦隨。</text>
<title>石上孤松</title>,<text>高人淡不近公卿。落落風標物莫京。獨鶴周呼愁穩著。萬杉曹列耻同盟。根因石性增盤屈。腹不雷藏自瑟鳴。飽盡風霜瘦更甚。恰如吾道世艱丁。</text>
<title>滯雨止淵精舍。吟示同遊諸君。</title>,<text>諸君爲我費筇屐。兩兩三三後先之。雩詠不須春暮可。溪琴方向月明知。偶來淵社成團會。愁殺雲陰負好時。征邁力餘酬唱樂。墮顚華髮永相期。</text>
<title>晨興又題</title>,<text>晨牕起拓縱遐矚。耿耿幽懷秖自知。溪近湖傍嫌氣駛。雲歸雨後覺心遲。攜書幾欲山深處。展墓今來歲暮時。悼猛年來新懦長。何人與我共襟期。</text>
<title>府尹金公 邁淳號臺山 簡招吾兄弟爲芬寺之會。講庸學心近諸書。臨散拈老杜韻。</title>,<text>丈人襟抱廣。糞壤獲培饒。寺會寧耽寂。郊行匪跡苗。塵編久絶息。逸想更翩飄。雪泥鴻過後。全勝短字蕭。</text>
<title>老慈壽席。南仲元 皋 步朱子壽卓國夫人韻見寄。謹次以謝。甲午</title>,<text>阿孃雅不羡專城。秖欲愚兒善念明。慚却武夷升拜席。當前樞密足令名。田家澹泊能安命。卓國賢明可軼聲。添得新詩添一筭。方瞳綠髮倍鮮淸。</text>
<title>頖舍。與張丈省百 錫愚，李兄德輿 彙載 共吟。</title>,<text>江湖一臥歲侵尋。京國相逢聞旨音。讓抗慚丁渾不管。說閩譚洛意逾深。</text>
<title>肅謝歸路。構成三絶。敬呈金臺山。丙申</title>,<text>龍山東畔一頹屋。守沁歸來罕夕烟。四壁圖書無限貯。緋衣中坐極蕭然。													潛心大業造精奧。廿載郊居性命寬。但恨黃扉朝暮地。閒人踪跡更難干。						冥老優游相國門。風猷落落未妨高。今人不及前人遠。板上題詩敢自豪。頃間侍次。語及洪左揆屬意之勤。僕之此來。亦嘗有意於光範之拜。而第念自非柳下惠。則與後門者同衣。而孰不取怪於人哉。是以不敢。故末絶及之。</text>
<title>次鴈池八景韻</title>,<text>春容猗濯滿東堤。無數垂絲一望齊。恰恰鷄聲詩料足。不須援助古人題。東堤春柳						輕簑烟雨浩無涯。早釣爭如晩釣佳。秖恨歸心存得失。等閒攪動至人懷。南涯夕釣													煙收雲斂但空潭。人繞潭行與月三。莫向潭心撈月軆。萬川明月亦同涵。煙潭秋月						江南萬里杳靑山。認取峯名向此間。獨臥空齋淸不夢。楚天雲雨盡成閒。巫山晩晴						徐羅伯業吊空渚。百戰收功勝大楚。層海乘桴孤聖心。團團斗大向誰擧。古渚浮萍						本來疎瘦又孤臺。意似高人韻似梅。萬歲風霜終不大。主翁且莫費栽培。石臺孤松						湖明水落足湖沙。底事征鴻去復斜。落落瀟湘南亦客。東湖聊欲度年華。平沙落鴈													前冬密雪冒危島。欺得全身渾似老。一夜東風吹復殘。輕粧半面更姸好。坎島夜雪</text>
<title>村居雜詠 七首</title>,<text>百卉春來各自容。山腰獨立底心胷。秖今輸與羣芳在。第看風饕雪虐冬。櫟嶺孤松						等是朝朝暮暮飛。暮歸何自獨天機。歸巢事與挐雛別。直聳雲霄遠是非。礪峴飛鳶						樵歌宜獨不宜多。著得多時亦不那。多少蕘兒牛背坐。白楊靑草滿山坡。牧谷樵歌						朝陽潭北夕陽南。注目看魚苦不堪。蜩翼工夫漁事又。此心存處可參三。釜潭夕釣						春來小雨足今宵。淺草坡頭宿雪消。失稔前秋留苦誓。也應趨赴不相招。葛坪朝耕						幽人嬾倚槁梧間。夜半鐘聲入夢殘。坐我姑蘇城外寺。猶疑仙葉片時還。十里寒鐘						眞身悟得色空俱。散作彌陀八萬珠。又是醫家入用處。能令子美供扶吾。五藪紅茱</text>
<title>送徐德鼎歸忠州</title>,<text>落落江湖始識顔。浮生自笑百年閒。高鵬合置逍遙外。小蠧空忙爾雅間。此去那堪離別苦。相逢已覺鬢毛斑。鷄黍山中留不得。吟筇容易蘂城還。僕不能詩。平生無數首詩。徐君十年以來。詩滿三千七百首矣。勤怠工拙之相懸有如是耶。故第二句曰自笑百年閒。</text>
<title>生庭大人壽席。敬次賀客韻。己亥</title>,<text>大春元在地南頭。千八今纔六十秋。愚魯添丁難得力。爺孃聯甲自離疇。南山北斗人難老。春酒冬暄客去裘。上聖方敷仁壽福。大東天地便蓬洲。</text>
<title>次孔巖八景韻</title>,<text>風霜憭慄晩陰濃。萬木樅樅耐可宗。遮得軒楹存手澤。雲孫世世力栽封。階前植松						千竿脩籜傍幽築。瑟瑟蕭蕭響滿谷。却笑坡翁猶俗情。此君無處詎論肉。堂後疎竹						無盡煙花滿大東。四郊戎馬息橫從。邊人秖報平安信。夜夜長安趁暮鍾。遠峀暮烽						朝煙宜地不宜天。去繞前溪懶柳邊。更被輕風撩亂後。漫漫北陌又東阡。近村朝煙						奔流激射向人前。灘勢須非屈曲連。自是今人嫌直致。逶迤雅不性情然。十里長川						花情如日易西斜。住得光華不甚多。却愛芳菲都盡後。十旬猶自爛蒸霞。百日紅花						羣羣逐逐趁朝凉。散入平坡草樹荒。若使齊君兼愛汝。是心千古益輝光。平郊羊羣						東商太半北村居。日暮津頭路尙餘。野店松燈聞好語。城南魚市價高於。大路魚商</text>
<title>太初菴八詠</title>,<text>西遊高幕憶書庄。漠漠東還意更長。一入伽倻消息遠。浮雲落照古都忙。上書庄						淸琴三疊只高臺。鬱結衿懷苦未開。縱有仙徽長不絶。今人應少償音來。彈琴臺						禪月輝輝滿古祠。鬆鬖短髮儼眞儀。如何百世淸狂致。不見陶翁的的知。梅月祠													山倉陳腐抵敖倉。破砌如今幾夕陽。化盡浮埃渾不見。方知施散計爲良。萬古倉						翠巘前頭白礫川。川光如曉靜雲煙。長郊驛路平如織。絶喜溪南一線天。蚊川渡						如來現出百層巖。剝盡荒苔或兩三。流水開花春更寂。隔林歸衲過山南。佛幀巖						爾形胡似蟛蜞目。合配金鰲呈怪特。海族相隨停一區。有時蜃氣出山腹。蟹目嶺						雲端秀色矗㻴瑚。鰲玉晶晶勢不孤。懷抱尋常無可伍。主人焉敢議藏沽。㻴瑚峯</text>
<title>霽後與李德鉉賞月</title>,<text>寒蟾剩得霽餘秋。寥廓長空萬里悠。恰似疑情都剝盡。方知悟景不煩求。蒼蒼積露連天滴。寂寂孤螢抱地流。可可眞成觀月會。淸明爲我強遲留。</text>
<title>贈族兄 善祥 赴仙槎謫所 四首</title>,<text>嬾臥琴湖不計春。此行那意聖明辰。一千里外廣南脚。五十年間硯北身。						春寒惻惻轉輕陰。分水嶺頭別意深。莫慢布衣談世事。禹鞀堯皷在如今。						人生萬事渺難定。迢遞江鄕去路賖。廟筭如今安百姓。何須戚戚向關河。						愁州人說不堪遣。昔人還復進修爲。未敢追援西塞事。且將安土服前規。</text>
<title>雨中休暇。徐僚 相敎 來訪。拈韻共賦。丙午</title>,<text>著吾身處便吾家。懶坐蒲團日欲斜。千里離親圓夢少。五旬看役病由多。叢霄霧漲仍成雨。老樹春濃不肯花。得好休時吟復苦。今行事事未全賖。</text>
<title>午鐘後又拈</title>,<text>鐘罷人囂忽復息。小詩聊欲暢神情。遲遲暖日渾如昨。泛泛遊雲不計程。萬事沈吟無上策。一樽談笑了平生。蒙枉柱說能齊物。楡鷃溟鵬各自名。</text>
<title>次贈蔡進士獻可</title>,<text>百年牢落臥山村。免被吾身自作紛。荒田力穡輸公上。弊篋儲書勸子孫。多謝朝賢時記有。敢辭隧役共趨奔。情人一語眞堪佩。勸我遂初意甚勤。</text>
<title>滯雨。與李毫宇周賢 源祚 相酬。六首</title>,<text>薄宦何曾係。遊人不自高。幹回無月俸。邀集有風騷。滯此長安雨。添渠短鬢毛。鄕程千里遠。默數夢堪勞。						寥天眞得一。平地自成高。萬里杯溟渤。百年僕命騷。由來寰內事。白盡鏡中毛。報佛多般在。身心亦展勞。													廊廟與江海。平看各自高。時賢飫經術。吾輩老詩騷。竭蹶三旬役。鬆鬖兩鬢毛。如何遲暮境。甘作簿書勞。						潦霽當前事。移之用亦高。大唐應有雅。聖宋本無騷。鵬遠思全力。鶴深護短毛。零零寥廓語。無乃甫田勞。						聖世無詩案。狂吟盡意高。排攤遂成史。倣依却畔騷。無處寧添足。存之始傅毛。庖丁四顧側。不耐汗顔勞。						牽引上人口。因君我亦高。不憂寧發啓。有亂乃雎騷。是謂三藏耳。誰爭八角毛。但憐成好後。皮幣不堪勞。</text>
<title>與泮留諸紳共吟</title>,<text>鬱結羈懷苦未開。禁城疎雨夢初回。靑山綠水依然在。倦鳥遊雲底事來。棲屑百年眞拙性。翺翔一代盡賢才。交遊政在瀛洲上。一席參同笑矣哉。</text>
<title>贈申致明</title>,<text>百年丘壑任優游。觕信癡心少忮求。天下元來無一事。人生安用著閒愁。棲遲冷宦堪藏拙。徵逐羣賢亦勝籌。滯雨長安三兩月。行人臨發更遲留。</text>
<title>次贈申致明 二首</title>,<text>支離午睡接晨眠。夢入家山却失圓。積雨長安同作客。百年高臥是眞仙。樓臺自古愁無地。流坎平生嬾問天。乘匹江湖來去鴈。幾回沈量媿高賢。													放意高歌行路難。遊人何事滯長安。心如亂草紛千緖。跡似浮雲別一般。閱月潦霖艱玉桂。隔鄰詩史賸金蘭。歸歟南國田園樂。稻穗蕎花雪正漫。</text>
<title>留贈金致文 驥獻</title>,<text>霖雨寂人客。習比 平聲 無事時。懶看曾讀史。重改已成詩。宇宙容吾拙。江湖識子遲。握手仍成別。沈思足一唏。</text>
<title>莅縣五月。苦無興致。不吟一字詩。崇伯 族姪在奫 來。欲與破寂強登樓。追次板上韻。戊申</title>,<text>強爲情人撥百忙。小樓今日倚斜陽。民稀似峽心仍愜。官淡如僧興更長。百里桑麻慚覆露。一川風月負平章。長安寺裏鐘聲早。隔水迢迢送夕凉。</text>
<title>觀日樓小集</title>,<text>小城簿牒足啾喧。一日淸閒一日仙。百世浮名孤鳥外。三春行樂落花前。靑山邀客渾如喜。白髮欺人不自憐。天地蘧廬多少感。夕陽無限到西川。板上詩有百世浮名之語。故項聯云。</text>
<title>柳叔斌 疇睦 以江皋集乙丁之役見屬。遂相與對同合勘。其歸遺以四韻。因次和贈別。</title>,<text>遊仙昨夜夢初回。壹鬱襟懷得暫開。遺集極知千載事。情人多荷一番來。如今末學慚玆役。政爾賢孫知所裁。明日江干相送後。那堪郡舍獨低徊。</text>
<title>送宋時應 天欽 入金剛</title>,<text>去去來來江上路。行人盡望鳥途歸。超然獨向金剛去。此事如今更特奇。</text>
<title>和李博汝 彙溥</title>,<text>深荷吾人屬意勤。申申說與讀書勳。街頭草軟看如我。笏外山高望似君。貧女新粧頭不理。癡禪舊誓手空焚。來詩警絶兼淸絶。讀罷悠然望白雲。</text>
<title>挽柳戚叔 懿睦</title>,<text>結屋河之曲。耽墳五十年。文章竆則進。志節老逾堅。不必論榮醜。猶蘄繼往先。書空還咄咄。此事已重泉。</text>
<title>挽洪判書 命周</title>,<text>嫡嫡相承慕老宅。蒼然風味見吾公。三朝寵渥昭融會。一隊名紳倚仗中。不犯手猶扶正論。可親色是渾眞衷。春風泮水光臨席。誨語如今鐫在胷。</text>
<title>挽李承旨 寅弼</title>,<text>叔世淸德罕。於公創見之。骩骳不肯 缺。高古以自持。絶無綺紈習。淡似山澤姿。拔置鵷鷺羣。翛然更特奇。天潢息纖氛。淑氣上宇眉。我聞瞿圃子。曠識絶常夷。西塞留月令。北闕想風儀。自來承襲久。不是緣餙爲。蕭蕭廣居軒。風雨苦難支。不患晡朝匱。惟思名行砥。有或譚賄利。浼若視唾洟。伊昔五馬東。適値民荐飢。念彼溝壑顚。涕淚緣睫垂。苟非眞心切。烏能遽若玆。勸分完流逋。捐俸蘇殘疲。洗手以奉職。冰月瀅無疵。至今襄陽老。泣過峴山碑。顧余百無似。蟄伏海之麋。深眷迥儔類。應被流談欺。下車纔數日。惠然臨仇池。屛騶威儀簡。移席笑語霏。良辰集名勝。風流盖一時。縱橫今古事。錯落短長詩。獻規無忤色。款襟有深期。落落宇宙遠。知音古亦稀。芥珀方投合。弦矢遽乖離。漢水一千里。悠悠歲月遲。庾嶺花未折。郵筒已先馳。何但問死生。因又賜鉗鎚。圭復卷紙毛。鐫佩當弦韋。他時命短僕。蘄或賞離違。晤言何嗟及。此事今已非。風翮有餘勁。惜哉不盡飛。巖廊應寂寥。善類自相悲。百年丞相宅。萬事竟參差。悄悄嶺海外。孤衷詎誰知。有時揮獨涕。無路奠一巵。題詩聊自慰。字字盡悃私。寄付京洛使。用替鷄緜滋。兄江流不盡。淸風滿意吹。夢罷儀形秘。彷彿其在斯。</text>
<title>六月登止淵精舍 二首</title>,<text>不是閒徵逐。遲遲此借眠。高樓無六月。流水自千年。宇宙渾漫想。溪山政好緣。驩爭如昨日。一憶一潸然。韓文纍纍外孫。繞膝驩爭。						盤回六曲此爲亭。半世藏修養性靈。碧落雲收思慮盡。空江石出是非停。居然此輩頭成白。深愧遺書汗不靑。盡日虛欄凝想久。一雙鷗鷺過西汀。</text>
<title>新年 二首</title>,<text>六旬纔隔兩三年。萬事頭臚已驗前。欲策書勳還復懶。強團詩社共相憐。能弊新成皆此物。由來過續自常川。箇中自有流年感。悄對孤燈意惘然。						殘梅初萼落丁東。落處春心暗復通。太白當浮吟弄外。重玄正在寂寥中。荒階不掃前年雪。小戶仍關半日風。老子胷襟無別事。沈吟旋自訝禪空。</text>
<title>挽柳丈 崇睦</title>,<text>謙亨裕謨後。公家足孝弟。種德不耘名。世世嫺詩禮。人家隆與替。不以榮悴論。嘗聞百年前。耆喆滿高門。白衣談時事。擧世風趨之。矯矯賢長公。激昂乃其遺。意氣軒一世。雜遝輪蹄錯。公乃濟以和。渾身都忠朴。雅言絶忮求。夷行泯圭角。前芬雖絶息。猶足鎭浮薄。幾世未遑議。容易徹九天。會有潛光闡。亦係子孫賢。揆以逢濟例。牽連當得書。况乃雲仍遠。純誠有加於。公於吾王考。婉婉季妹壻。情好固宜篤。志尙更無替。三四宿舂地。間歲卽南爲。留連或淹時。歡喜不自持。共榻課兒讀。聯筇問僮耕。念吾時髧髮。蹌踉越門扃。大父性方嚴。訶責動必隨。公曰後當然。且復任戲嬉。居然四十年。歷歷思如昨。濩落竟無成。此言眞堪怍。縱復收楡景。那得酬惠許。重念邇日事。惻惻恨難紓。至情生相問。人道死爲大。靈光頹剝纔。平津劒又會。凡民猶匍匐。我輩更當何。三霜忽已遒。鷄緜不一加。丙丁荒札甚。蕭瑟斷人煙。罪歲不罪己。秖益重其愆。挽與誄同軆。藐藐吾何敢。若使幷去此。無以鬯悲感。援筆強自題。一字涕一橫。不助撟人力。只寫小子情。欒欒羣表叔。應不視人猗。尙蘄重冥底。垂恕悶惻玆。</text>
<title>挽族叔蒼廬公 鼎基○二首</title>,<text>邃文厚德兩停均。七十年間硯北身。合置巖廊論道地。胡然江海曠閒濱。尋常矢口皆條緖。造次持心絶畔畛。百怪消磨談笑裏。家鄕近日渾成春。						怡怡多可實高揭。獨向顓蒙錯笑嚬。平日喣庥均子妷。一生期待迥儔倫。思酬惠許長無地。默想陪遊秖自𤸅。收拾遺文粗可勉。固歆自在詎煩人。</text>
<title>挽宗君又玄 能玄○四首</title>,<text>考亭三譜長枝繁。世主升香理則然。今古眞源端的處。如何此理欠同然。						韓馬不干盛衰事。少監三世退之悲。况吾三度君家哭。自是關渠詎不悲。						全身箇箇好姿格。好格中藏好箇心。可惜靑山埋玉處。人憐眉目我憐心。						莫說君家多少恨。言之只惱九原人。如今萬象渾衰謝。淚盡吳中我輩人。</text>
<title>孔巖小集</title>,<text>咫尺巖亭不用尋。有時徙倚暢幽吟。崗巒顧祖雲煙合。花竹生孫歲月深。吾輩琴書餘日計。古人糚點百年心。星星素髮今如許。尙憶童齡戲北林。</text>
<title>武陵店。逢龍華上人。乙卯</title>,<text>未入紅流洞。路逢華上人。上人無別語。拄杖指白雲。</text>
<title>暮入伽倻</title>,<text>孤仙千百載。吾輩二三同。好是溪山面。全然天地功。禪房雲宿處。人語水聲中。下步寬僧力。登登夕照紅。</text>
<title>伊淵文會。偶逢七月旣望。</title>,<text>緣何逐得海翁來。錯認西河絳帳開。鎭日虛勤諸士友。良辰重負好樓臺。英䧺烏鵲都歸盡。天地蜉蝣不耐催。又作靈芝無限感。虛堂午夜共遲回。</text>
<title>留贈肄業諸生</title>,<text>間關今日役。愜我平生衷。一宿仙山外。經旬儒院中。多慚千百士。環立四三重。蛾述雖無力。離懷政自忡。</text>
<title>步前韻別老上諸友</title>,<text>浮生已白髮。相看各深衷。事在形骸外。心休宇宙中。風標皆落落。山水遠重重。怊悵江東去。征人意更忡。</text>
<title>華陽小集 尹舜五家</title>,<text>鈴鈴秋雨滴叢霄。客裏閒愁也未銷。迤北不成毫宇約。小南聊與肺消調。憐君白髮三千丈。追友紅流第二橋。此意如今深似海。明春珍重又相招。</text>
<title>贈尹舜五 炳九</title>,<text>華陽洞裏訪高名。四壁圖書入眼明。極浦蘆花鴻鴈集。滿庭梧葉鵠鸞停。人間備福惟君在。江上淸風更孰爭。山海東頭三百里。攜家直欲共巖耕。</text>
<title>自夢羲堂緩步登憑虛樓。次板上韻。</title>,<text>蕭灑山南宅。蒼然灝氣浮。出門纔數步。臨水忽高樓。松老停如盖。荷疎間可舟。湖凉排赩暑。六月憶重裘。</text>
<title>挽李上舍德鉉</title>,<text>嗚呼廣陵子。落落出凡夷。宇量宏而爽。詞源衍且巵。有文兼有行。鬱爲鄕邦推。潭歸徵軌範。恕默存罏錘。雅不喜彫琢。自然絶塵疵。怡怡恒多可。浩浩若無涯。驗之酬爲間。亦不爽銖錙。是以賢與愚。同然推一辭。通博又多藝。何施做不宜。惜乎時命謬。不見當朝知。山啓那可得。禰漫空自持。干旄不及門。有識咸齎咨。顧余顢頇者。猥蒙心肝披。苟使渠有益。忘其賤且卑。千古石昌言。眞心與之追。亦不忘規切。鞭繩以掣之。勉以常檢飭。戒以多蔓枝。半世甘自廢。固守東岡陂。前年偶甄叙。竆途乍徊遲。馳書深繾綣。勸我且俯眉。子旣爲養仕。豈可專背時。此意亦甚切。兩載客漢師。及此南歸日。情人政入思。殘厨雖甚薄。猶足供客支。湖山頗淸絶。亦足供提攜。沈吟多意緖。慟哭忽參差。薄宦終何益。深朋永相違。多少傷心事。欲言復喑噫。令妹多賢德。家政少無虧。同居二十年。渾忘渴與飢。于嗟悼亡作。觸境恒自悲。今日哭公慟。因之淚更隨。白首困簿領。悠悠空爾爲。春初赴達邸。咫尺望素帷。公私苦相妨。悵立西日移。謂當抽百宂。稽首送靈輀。而復成緯繣。幽明兩負欺。心至事不從。尙可謂人猗。含哀強題挽。淚眼酸欲眵。</text>
<title>挽族姪若文 在淹○三首</title>,<text>君今眞入地。南望惻余衷。族序功緦外。親情膠漆中。幽明從此隔。憂喜更誰同。痛在無言處。知應鬼則通。						多少君家事。言之涕自紛。悠悠萍轉久。落落棣華分。團聚生平計。荒凉死後墳。靑山猶正首。此事慰僅僅。						君應餘恨在。阿季久漳濱。巧宦終非法。公評自可伸。鵬摶縱有日。雀躍更何人。淚盡言無盡。山 缺 水亦嚬。</text>
<title>挽族兄 公祥○四首</title>,<text>吾宗中古盛文雅。人道甘翁最絶倫。落落家聲能勿替。悠悠身世不須論。						不問人間浪毁譽。琴棊詩酒了平生。箇中別有鄕評在。繩尺矩規亦自程。						東峴碑陰屬我記。知兄此意極慇懃。瀧岡撰表非無手。爲念先公惠許殷。						近日東南文酒會。若干吾輩愧專盟。風流壓坐無人管。汶水東頭萬恨生。</text>
<title>影光臺新韻</title>,<text>糚得名亭十分光。玆焉宜詠又宜觴。虛簷石出差差白。極浦雲停冉冉蒼。宛是中央勞泳溯。居然咫尺判閒忙。墠壇合置風亭外。千古雩沂我思長。</text>
<title>挽鄭參判 鴻慶○八首</title>,<text>旉翁以後典刑虛。一老巋然魯殿餘。八十年間無別事。朝回日日坐看書。						公家詩禮已多時。又向江皋立雪歸。法法心心衣鉢久。山南人士摠爲依。						生老太平輦轂春。明時借紫亦堪彬。韶顔復入君王夢。政有恩言取次臻。						庭花亞影篆煙殘。四七篇成晝掩關。是論如今分魯半。端端一訣證陶山。						參差犀玉正交加。白首中郞萬石家。時節南州珍饍續。小哥殘蔭亦繁華。													淳漓朴散政堪悲。時樣新糚日轉移。公獨翛然存古色。如何人不盡情推。						長安故舊寄音疎。痛憶龍州返櫬餘。珍重手書存歿感。書中有夾夾中書。						謝事家居軆尙康。優游惜不置巖廊。異時自有思量在。持筆何人入太常。</text>
<title>挽柳參議 進翰○三首</title>,<text>辰巳眞成戹。山南運氣空。先爺醇德後。聖主陶甄中。伯仲同凋謝。家邦兩惻恫。寥寥身後事。神理益難竆。													握手相逢處。追遊竆晝昏。襟情秋水淡。笑語春風溫。疎雨達城夜。孤燈東泮村。知心政未易。何處更殷勤。						欲識朋情切。須看顚沛時。殊州急喪難。竆巷枉騶儀。縱復雲泥隔。何曾枯菀移。如今辜負極。慚愧不能詩。</text>
<title>挽族姪述之 在伋○六首</title>,<text>先祠之北是君居。水竹雲山擁小廬。百世羹牆無盡孝。香煙咫尺到階除。						規模排置自成局。事不完時手不加。此是乖翁安穩法。一身經濟亦云多。						記昔恢台文酒會。相攜移席水東頭。淵樓後夜應思我。花滿前山月滿洲。						西村崇伯北村述。馬到村前盡意嘶。來月初丁山北路。有誰凝佇水之西。						年年汶會遲遲酌。秖爲君行最後臻。從此鷄林林下路。回頭不問北來人。						風雨鷄鳴夜如晦。景山門外忽相分。早知此別遂千古。悔不聯衾山下村。</text>
<title>次金府尹 在田 來訪後投贈韻</title>,<text>邇踪出自承明宮。不是勞公簿牒中。大耋分司知聖意。八州宣化又家風。偶因看竹人兼問。若道投瓜事不同。喚做官家嫌近俗。回詩敬上水雲翁。水雲金公號。</text>
<title>府公以玉山書院首席躳行享事。余同往共賦。</title>,<text>未始饒公暇。欣然到此畺。人從光霽宅。地是婺源鄕。宇宙餘元氣。園林集晩凉。新詩增舊色。長映此山岡。</text>
<title>約以是日歷尋紫玉諸勝。而雨不克。府公留贈一絶。謹次。</title>,<text>秋雨愁人約束餘。籃輿卽日悵班如。溪山次第呈眞面。更停黃花花外車。</text>
<title>又步</title>,<text>肩輿觀漲駿奔餘。太守風流澹澹如。爲愛川流流不息。洗心臺上乍停車。</text>
<title>公以近作投示。余妄有所評騭。而公許余以償音。因寄四韻。謹步仰呈。</title>,<text>小詩何足道。雅量眞堪師。不許官民以。猥蒙朋友之。紫溪將事日。黃菊送人時。只爲蛙鳴者。吠公不吠私。公以除却借書沽酒外。更無一事撓公私之意許我。故末句及之。</text>
<title>公設酌勤邀。往赴共拈。二首</title>,<text>步來十里月。剪盡一宵燈。菩樹頭和尙。梅花范至能。酒闌存闊狹。詩退任刪增。百尺元龍迥。因人我亦登。禪家問頭和尙與趙州。喜相問答。故借以自况。范至能則比官家。													京樓臘月會。高掛夜明燈。興逸詩兼逸。醒能醉亦能。遲遲談讌勝。落落光華增。千古東山集。惱他攜妓登。</text>
<title>歸後更呈</title>,<text>城東不十里。邀我月明初。秖爲心期遠。亦應塵事疎。縱橫詩史共。歡狎友朋如。更約仇池會。高吟興有餘。</text>
<title>戊午九月初五日。入世德祠行祀事。族中會者多至三四十人。亦有遠客來參者。齊罷後謹次立享時原韻。以示族中諸君。</title>,<text>眞源直接紫溪流。合作家山第一區。有事仍成花樹會。無時喜上水雲樓。極天彝性人同得。是日齊筵客亦留。若使諸君修世睦。尋常寬我百年愁。</text>
<title>是年正旬。卽賤甲重回之日也。悲感之極。雖不許兒輩設酌。而亦有不可全然禁遏者。是日地主來臨。親朋亦集。己未</title>,<text>泥塗甲子復相尋。風樹餘生十載今。此日那堪孤露感。小樽聊副兩兒心。親朋自集情何極。兄弟相看慰亦深。第一光華賓主席。福星兼作壽星臨。金侯在田年七十四。</text>
<title>崇伯因事前期而歸。留詩爲別。次其韻。</title>,<text>此日何堪設此巵。小筵聊復爲朋知。衰毛已至十分老。善念何曾些子兒。太半相逢非舊伴。百方思賣尙前癡。臨樽又作情親別。萬事人間每若斯。崇伯詩有積善之語。故項聯云。</text>
<title>翼日客留</title>,<text>我不嫺詩語。矮人正看塲。一觴復一詠。同志與同鄕。此日非佳節。吾生已夕陽。源源文酒會。永願到鮐黃。</text>
<title>與韓君文五 運聖 共拈</title>,<text>默數平生恨轉興。靈源咫尺隔千層。六旬能化判難及。今歲無疑夢豈曾。漠漠鯤鵬天更遠。忙忙魚蠧霧還騰。吾人晩暮交修意。要把身心付薄冰。朱子六十一曰今年方覺無疑。</text>
<title>聞兒在喜魁進士志喜</title>,<text>此子何能在衆先。榜奇千里訝虛傳。由來私室登庠喜。多値邦家集慶年。又是衰齡重到日。深知萬事莫非天。奎仙咫尺光華大。珍重書來促喜筵。榜奇到日。地主金公書賀。促設喜筵。</text>
<title>府公解紱將歸。邀余爲柏栗小集。</title>,<text>離合一千里。萬緣都是天。官輿出北郭。我馬自東川。樹老訥王後。花明丈佛前。通泉無盡感。臨別意茫然。</text>
<title>韓台公友 啓源 莅府未幾。換牧楊州。官民俱不勝悵惘。相與周觀東都故蹟。又會于鮑石亭。</title>,<text>籃輿朝出夕陰蒼。那意歡樽作別觴。人去人來傳舍是。花開花落故都忙。楊州鶴擧雲千里。鮑石鶯啼夢一塲。去自惘然留者甚。白鬚撚盡意偏長。</text>
<title>啓程有日。又會于北川上。</title>,<text>年年此別却無端。今日方知作別難。太守再三臨水曲。老人五六出山間。由來缺界無團事。豈意芳春送好官。莫說楊州家住近。山南故舊已衰顔。</text>
<title>挽族兄 運祥○七首</title>,<text>公家大尹最淸德。塌屋緋衣古莆陳。今世組圭多世襲。有兒布素亦堪珍。													南郭㗳噓杜口業。漢陰抽挈息心機。風簷盡日展書讀。一點遊塵不上眉。						鄕鄰咄咄所同歎。我獨爲公不歎貧。若不淸貧深到骨。緣何見得十分眞。						如今不乏讀書人。吾讀吾書更有幾。七十年間長讀書。天君不愧古明榧。						先子於公行第先。年雖相近事之莊。常時拜跪猶堪憶。此事如今可表章。						十載一冠旬遇食。求之千古子桑儔。汝南若述高賢傳。合置吾公最上頭。													翁今八耋去乘化。萬事人間無足悲。秖爲純心難復得。吳宗三百淚漣洏。</text>
<title>挽族孫栗成 能寬○五首</title>,<text>我馬源源入故村。滿堂花樹笑歡紛。竆宵達晝非無伴。瀝盡衷腸秖見君。						古木春移第一枝。小宗蘋藻屬君兒。兩宗今復緦功近。始信賢言卽蔡龜。						因君一著召融風。三百吳宗氣像冲。調護維持深有望。如何此事便成空。						季也祥期隔不多。嗟君今日又山阿。從知福善徒虛語。賢父賢兄理已差。						君病支離涉夏秋。吾家禍故適相符。匡牀一診終然闕。哭望寒阡恨更悠。</text>
<title>挽徐通仲 煕淳○三首</title>,<text>少小相逢日。欣然會兩心。流言久不信。懽意老逾深。獿堊阿誰質。牙絃自有音。如今君更遠。一憶一涔淫。						嶢崎世益甚。友道眞難覿。顧我無長短。荷君坐百尺。謗興防若塹。善少加諸膝。不値老泉賢。昌言空費力。						文章千古事。應不語後昆。是處難爲役。吾心秖自存。聊將數闋語。用慰九原魂。葬近何山側。橋玄有舊言。</text>
<title>諸賢以癡菴集刊事赴祇林。余病留暗室。</title>,<text>聯翩筇屐向東山。長在情人夢寐間。寒食淸明纔二日。祇林暗室柰重關。林端月隱參差白。雨後花忙造次斑。遙憶淸齋齋後磬。爲誰悄倚曲欄干。</text>
<title>遙次祇林寺板上韻</title>,<text>古寺令人靜。渾忘物我時。澄雲閒不掃。覺樹淨無枝。翁媼各殊願。世尊應亦疲。多言猶屬障。此處莫吟詩。</text>
<title>與諸友觀漲。拈峯字。</title>,<text>溪流夜漲湧成峯。曉起呼僮尺岸松。快浴方知眞性鷺。狂驅應攪穩眠龍。前頭定帖行將見。萬事盈虛間不容。晦老涪翁均有語。觀瀾溯古我誰從。</text>
<title>謹次止淵板上韻 二首</title>,<text>亭下寒潭澄見心。百年襟韻此堪尋。常時俗客應回駕。從古高人獨抱琴。閒似遊雲歸別洞。淸如癯鶴謝連林。晴牕宴坐今猶記。白首殘孫感慨深。						本地雲山露本心。儀形百世不煩尋。牕前止水兼流水。牀上鳴琴又素琴。莫道高賢輕爵祿。深知大業在山林。東都人士爭趨慕。幽靜寮前轍迹深。</text>
<title>赴祇林刊所 三首</title>,<text>絶峽行人斷復連。短驢踸踔入諸天。落花啼鳥三春後。流水閒雲萬佛前。心上詩書便櫛洗。耳邊言語守兜堅。山僧宴坐超然處。始識高才易溺禪。						三宵留宿梵王家。浮世眞緣此亦多。法界雲慈常欲雨。空林樹覺別生花。客應因事頻經過。僧與爲朋足晤歌。萬慮如今都剝盡。山房聊復度年華。						霏微山雨愜心幽。餞盡殘春興不收。無事隨僧看後圃。有時攜客上高樓。蟾輪不死千年魄。花氣初生四月頭。匹馬明朝歸去路。白雲淸磬夢悠悠。祇林有四月花。又山名含月山。</text>
<title>北菴見女僧羣居作</title>,<text>刑不催驅賞不加。緣何你輩老煙霞。若非女恨深如海。應是郞情薄似紗。</text>
<title>南菴</title>,<text>祇林非不好。小刹更淸奇。樹密藏春久。樓高得月宜。六旬今再到。諸佛若相知。未信玆行又。沈吟下砌遲。</text>
<title>又題</title>,<text>爲愛南菴好。一題復一題。林花名號各。山鳥性情齊。盤據如來大。浮沈我輩低。因循還溺靜。斜日在樓西。</text>
<title>贈一上人</title>,<text>何山不住持。掛錫大瀛濱。道廣通儒釋。心超了妄眞。寥天共得一。淨地不嫌頻。後夜西峯月。惟應夢上人。</text>
<title>南菴小樓</title>,<text>孤樓迥絶足風煙。暇日登臨羽化然。層海月明三萬里。空林花發一千年。根塵幷謝僧無量。篇帙重尋客有緣。幀佛皺嚬如有意。知應劣我證修禪。</text>
<title>雨阻觀海</title>,<text>蜃樓蛟市政春天。海上居人爲我傳。久矣埋頭篇帙裏。欣然會意混茫邊。如何隔浦三旬客。不作凌風半日仙。無盡空林花雨積。遊筇却悔此來先。一本若借禪家澄海力。萬波亭上一筇先。</text>
<title>雨不止</title>,<text>雨與春俱閏。仍成此事尤。牕書半日減。飯磬早時浮。天赭吾人會。月明何處樓。長風一萬里。惜不共雲謀。</text>
<title>贈爐殿上人</title>,<text>寂寥十王前。孤釋小牕間。悟後千經剩。唄前一磬閒。山從惠遠得。人自袁州還。念你惺惺語。合將眞諦看。吾爲龍宮時。此僧嘗來謁。故用袁州語。</text>
<title>次舍弟禹玉韻</title>,<text>遲遲今日役。心與事俱圓。得閏春長在。經霖夕更鮮。身安皆福地。機息是寥天。絶境無塵涴。居僧半亦仙。</text>
<title>刊事訖。與諸賢共賦。</title>,<text>淵齋餘債此山深。幾日禪牕苦惜陰。吾輩猥參千古事。嗣賢煞用十分心。地稱仙窟長時靜。天續人功閏月臨。役訖端宜留一語。諸君不是喜漫吟。</text>
<title>祇林吾先歸。禹玉有詩因次。</title>,<text>祇林寺裏費多辰。纔出山門跡已陳。風雨中宵同作客。海山斜日各歸人。全書尙有零星恨。殘閏今餘數日春。不妨留君存後著。一番料理一番新。</text>
<title>歸路與客登佛國寺泛影樓</title>,<text>可惜羅王費經營。僧言三十九年成。山河大地民應困。樓閣中天鬼亦驚。曆過殷周非此力。人尊孔孟失其靈。斜陽古殿興亡恨。萬佛牀頭一磬聲。</text>
<title>用祇林南菴韻。贈佛國爐殿上人。</title>,<text>祇林興未已。又向此中題。幀佛慈嚴異。齋僧喜忌齊。吾詮兼動靜。是法無高低。見爾冥心坐。天東便竺西。佛語有是法平等之語。</text>
<title>寓菴集刊役時。在止淵作。</title>,<text>吾輩相隨赴約言。不妨因雨謝啾喧。苕霅千年人訪躅。武陵何處客迷源。雲煙自畫寧須繪。書史長酣不用罇。蕭瑟崢泓皆手澤。白頭吟望悵前痕。</text>
<title>石丈</title>,<text>吾儂閱世識翁高。萬古穹然守寂寥。金狄時移猶不壽。木題事偶詎能豪。年齊太古超軒嚳。勢壓羣巒藐檜曹。溪水東頭常俯拱。慇懃猶似聽風濤。</text>
<title>西屛</title>,<text>迢遞隱屛一脈分。隔牕堪可喚仙羣。遮來半面初初月。著得中間白白雲。神女糚鬟晴後見。老人欬笑夜深聞。不勞扇障寰塵隔。相對忘言坐夕曛。</text>
<title>石逕</title>,<text>雲羃峯回小徑橫。隔塵玅在不分明。桃源客到花空漲。鍾岳人廻鶴不驚。樵路崎嶇纔許半。釣磯滑仄轉難平。却看周道平如砥。何苦當年守此盟。</text>
<title>栗林</title>,<text>從古林園罕有終。平泉花石轉頭空。豈如錦里先生宅。無盡柴桑處士風。隙地耕蔬境界合。霜天拾柿歲時同。松楸咫尺長遮護。應報當年手植功。</text>
<title>㻴瑚峯</title>,<text>徐羅伯業盡歸虛。惟有㻴瑚峯獨居。珠玉人人崇餙際。山川處處鑿傷餘。空令儒士席珍秘。可惜干飧廟筭疎。幸遇高人題品好。此詩合作此山初。㻴瑚峯。入癡菴集幽居十詠。</text>
<title>觀水</title>,<text>滄溟直到始能安。見此方知爲水難。悍作湍時珠沫噴。匯成潭處鏡光寒。潛蛟出曝威靈泄。浴鷺浮游性命寬。水自長流人自悟。吾何比得昔賢觀。一本氣勢全然輸噴薄。性情終是喜澄寒。忙如日月隨天轉。平似輪蹄得地寬。</text>
<title>小石嶼</title>,<text>人功幻出鬼神能。窈窕崎嶇罕昔曾。一日千周魚隊隊。長天半浸月稜稜。遙看海島凌空闊。近視山棚巧結凝。羃得雲煙添別態。終朝不厭小欄憑。</text>
<title>出山</title>,<text>佳友佳山兩別難。歸人十步九回看。經綸鳩拙棲難著。世界蜂忙鑽不寬。靜裏如干閒卷帙。雨餘無數好峯巒。東屯北崦關情客。如欲招呼路不漫。</text>
<title>題南晦叔 基恒 幽居</title>,<text>百年癡老宅。咫尺是君居。屋裏無長物。牀頭有古書。徘徊雲鶴迥。隱映林花疎。境與心俱愜。一歸一悵如。</text>
<title>嘲圃宇兄 範祥 過家不入。直向山中。</title>,<text>稺子候簷苦計時。西驂容易又東之。閒雲不作他山雨。宿鳥惟貪昨夜枝。家室忘緣眞達者。溪山充欲是竆奇。不知圃宇重來後。幾局殘棊幾首詩。</text>
<title>芬寺會集</title>,<text>諸賢秀句繞天東。不妨牽聯拙者同。九日山南無節候。百年硯北外榮通。此心已判膠兼漆。小集寧愁鷰與鴻。金佛塊然忘去住。朋情不是你家風。</text>
<title>五藪歸路</title>,<text>五里遊筇兩日遲。候簷稺子望歸時。楓似人酣濃欲滴。㙮如僧定遠還奇。東埭鼕鼕秋社作。西山漠漠夕陰移。歸驢滿載千林興。留作靑燈後夜詩。</text>
<title>雨霽</title>,<text>殢雨尤風久惘然。忽逢今日意增鮮。快似禪家初發悟。淸如竫國頓無眠。碧落中央昭斗漢。靑山萬里靜雲煙。極知往哲省心處。霽景澄光自一天。</text>
<title>與韓季鷹 公翰 又約後會暫別</title>,<text>三宵盡意共提攜。野集家招兩不迷。落落襟期寰以內。悠悠去住水之西。逍遙堂裏君先往。修靜山前我獨栖。明知此別無多別。猶爲情人更一題。</text>
<title>復職趨肅後。卽呈病賦一絶。庚申</title>,<text>悠悠可就又堪去。此輩行藏詎足云。六十過三衰病客。終南復見亦天恩。</text>
<title>將歸。與泮中諸益共賦。</title>,<text>芋殘甘喫廢。不是外聲名。歸鴈同消息。遊鷗自性情。尋常參會集。容易度陰晴。獨向江南去。行藏各自程。</text>
<title>李深父 彙濬 次前韻贈別。馬上次呈。</title>,<text>州縣曾從事。而無處士名。故山雖入夢。淸渭更關情。來路雲常暗。歸時春正晴。天心端可卜。漢水一帆輕。</text>
<title>與張直長 錫鳳 共賦</title>,<text>高人應笑欠從容。正月西轅二月東。一事今行差自慰。中心舊好幸相逢。衰年呈病非爲亢。冷署藏身曾所同。爲罷旅愁相罷戒。詩成不必卞雌䧺。</text>
<title>華陰李台 明迪 分司江華。邀親友設小酌。</title>,<text>春雪初融鳷鵲殘。一樽容易抵輕寒。朋遊漢北團團盛。客路江南窄窄難。會合成時終有別。憂愁歇處強名歡。諸賢莫笑龍鍾甚。留守郞官各好官。</text>
<title>過龍宮縣 二首</title>,<text>當時小吏盡冠顚。來謁紛紛擁後前。官於此輩行何德。念舊人情亦固然。						此地那堪過。終天淚眼昏。應無去思在。感汝來迎紛。彷彿新豐里。徘徊舊使君。啁啾頃後去。禽鳥尙情根。龍宮改邑。故五聯云。</text>
<title>暮到武夷</title>,<text>暮到武夷村。昔人半不存。官民敬猶在。族姓愛逾敦。楊閣花如再。韋園春正紛。休官吾且去。何以謝殷勤。</text>
<title>崇伯爲余稅遠轄來見。余適病臥。枕上拈韻。</title>,<text>遲暮懷人不可忘。心知迅速是無常。野鶴思林存去就。山鷄臨水喜文章。病久聊吾觀鼻白。書成爲子駐鉛黃。省得一吟省一慮。衰年亦一養生方。</text>
<title>挽崔進士 世麟○七首</title>,<text>東南冠盖簇如雲。盡向汶江江上村。北海賓朋無限在。如何偏喜款衡門。													遞月情書短長投。犯他齒冷意逾眞。不知石氏昌言後。忘己相推更甚人。						寒煖當前不自定。高軒一宿問行藏。知公自有超然處。憐我竆枯勸出疆。						西行本自不干事。秖負情人結嗇膓。病裏相思至墮淚。此心眞切可能忘。						黃楊五月東陵役。是夜依俙夢見公。漢水盈盈不可越。如何精魄暗流通。						佳辰如約轉頭至。繞砌黃花自在香。斜倚曲欄人不見。如何吾不作悲凉。													鷄藪蚊亭多少會。我蛩君駏不相離。如今草沒西郊路。閒却烏牛不復騎。</text>
<title>李周彥 運禎 贈余詩。且求一言次面相規。</title>,<text>名實要須兩稱停。君詩使我愧慚生。心源定處千魔伏。功力到時百事成。餘外參尋皆汗漫。箇中消息儘分明。翁年六十多追悔。旣以規君又自程。</text>
<title>北山祠待諸友不至</title>,<text>蹇驢踸踔北山深。秖爲同人話此心。看竹高情何可望。廵梅疎興偶先侵。明知殘臘無多在。已判諸賢不幷臨。若箇吾軍張亦足。隨緣不必悵如今。</text>
<title>將向孔巖馬上。次北山韻。</title>,<text>詩成人後復還收。馬上沈吟用意求。始知凡事嫌忘助。纔涉多心便罪尤。尙有餘情山北會。相攜又向水東頭。攀緣小彴爭先後。是亦鴻蒙搏髀遊。</text>
<title>殘雪</title>,<text>雪色年華兩共殘。翻生物態病眸寬。街頭黏著風無力。牆角斜拖月未團。境似楓衰衰亦好。性如芋懶懶還安。箇中自有春消息。不厭虛牕看一看。</text>
<title>次湖客趙胤植自衙中來。中路贈韻。</title>,<text>信息今年自沃州。翛然筇屐海之頭。百強定自文忠所。十月眞成赤壁秋。偶爾衰齡爲此集。不妨斜日許吾留。芝眉未接詩先得。朗詠三宵喚莫愁。</text>
<title>次諸友梅月堂韻</title>,<text>卓錫玆山三百年。輝輝梅月至今傳。匠樵不在鉉淸後。揖遜方隆殷夏前。儒釋中間心跡混。乾坤萬古姓名喧。園陵引籍曾何日。咫尺金鰲尙有緣。</text>
<title>壬戌春。開寧邑適有民擾。蒙恩有此除。與來餞諸友共賦。</title>,<text>廊廟諸賢不記名。緣何致誤主知明。民人社稷非吾責。琴酒詩書判此生。豈有才能堪剸劇。虛勞人吏遠相迎。驕兒批母非忘孝。莫使竆民冒惡聲。</text>
<title>甘文逢龍州故吏</title>,<text>悠悠一自返鄕山。桐邑諸人罕接顔。豈意如今迷出處。使渠來此問平安。蒼茫𨓏事驚千㥘。孤露餘生感百端。爾輩當時通引否。頻頻拭眼再三看。</text>
<title>南藪賞射</title>,<text>出林鉦鼓雨初收。此事非關公暇優。軒文縱値昇平久。弛武猶爲郡邑羞。平生枉作天人怨。今日方知得喪由。中不中間皆反己。移之可使訟端休。</text>
<title>登蓮閣</title>,<text>蓮亭旬日出。何但釋煩勞。鳥識天機下。魚聞人語逃。偶成三老會。聊作一時高。秀傑天東句。因君我亦豪。一本項句啼鳥各相命。游魚不肯逃。</text>
<title>悶小邑多訟</title>,<text>觸事吳桑與芮田。梅邊坐鶴不成眠。扶東俗習還西倒。主彼人言在此邊。太守元非尊重者。居民視若友朋然。虛名仁善還招訟。驗此方知用不全。</text>
<title>南藪秋景</title>,<text>不怕秋風客意凉。南郊物色十分長。黃花節晩知餘閏。丹葉風飜動夕陽。且可隨緣情境足。何須處世姓名香。公餘延矚無朝暮。人道官家不解忙。</text>
<title>次李孟極 若秀 韻</title>,<text>我紱西爲子馬今。百忙休罷共談襟。黃花催發知官令。素月徐流癢客心。入手惟存單卷易。安神幷却一張琴。公餘講武成羣集。殘邑繁華在小林。</text>
<title>縣舍九日獨吟</title>,<text>九日甘文縣。黃花獨自芬。高情愧處士。薄宦等參軍。拊節難虛過。傾樽聊復醺。生憎抱牒吏。使我不離氛。</text>
<title>次勿谷族兄 海祥 寄贈汶亭韻</title>,<text>甘文八月苦淫霖。詩自鄕關抵萬金。長對翁婆兼簿牒。沈思兒女與山林。蘭亭會集應如古。彭澤歸來始覺今。汶上黃花花著未。勿兄爲我費遙吟。</text>
<title>與呂夢瑞 武龍 共賦</title>,<text>官門盡日闢雙扉。好納情賓與翠微。不耐西山長拄笏。知應南國已催衣。吾人合席何能易。是歲逢辰亦自稀。明月黃泥今不遠。願君從我莫相違。是歲是月。卽壬戌十月。</text>
<title>吾之此來。不奉祠板以來者。以其不爲久計也。蹉跎至今而奄値先妣忌辰。不勝悲痛。抆血書此。</title>,<text>慈顔懽笑怳如昨。痛憶龍州就養辰。專城致孝今無及。暮境爲官只自𤸅。緣何去住無常筭。致使哀號亦莫伸。此痛竆天誰與語。客寮如水夜無人。</text>
<title>本生先考忌辰。抆血感書。</title>,<text>龍州往㥘不堪說。十四星霜轉眄移。天下不成人子事。吾生忍復此行爲。諸需備品終何益。今夕哀號亦且違。若護恩靈來此地。終天至慟少寬之。</text>
<title>衙後數弓地有鷄林寺。余莅任半載。苦無興趣。未嘗一到。翼年三月三日。始攜客來遊。余鷄林人而寺號鷄林。似有緣際。故吟成數絶。</title>,<text>鷄林客到鷄林寺。萬事人生不偶然。又是翁年六十五。那知來此賞春姸。						甘文太守苦多病。咫尺山門三月春。若箇癯僧叉手立。翛然已覺出風塵。						鵑花褪盡杏花落。一樹梨花寺路旁。莫恨春遊差已晩。春殘人老兩相當。						兩載民憂添我白。澤鴻安集尙無期。縱然酌酒聊相屬。爭柰靑山不展眉。</text>
<title>聞甘民尤我刑罰太簡。戲作。六首</title>,<text>甘民尤我簡鞭撻。鞭撻加時爾亦嚬。妄把蒲鞭存意想。官家未免一愚人。						蒲鞭行化豈容易。無怪甘民謗議多。寬猛固知相濟好。其如天賦性情何。						鶉鵠衣形惴惴入。慈悲一念已先萌。迷頑縱復時參錯。那忍輕加惡毒刑。						五申三令是軍法。未五三前法不加。一再諄諄民已聽。何須促罰伐天和。						此處民人自質厚。緣何去歲致紛紜。極知致此非他故。罪在吾人不拊循。						格物須從正己始。深知御吏在廉貞。徒然責罰將何益。所以於渠亦簡刑。</text>
<title>許直長 佐 受由還鄕。其子稷爲栗峯丞。栗峯卽其路次也。過路就養。仍與來此留宿三宵。</title>,<text>二月行期三月頭。行行且止爲誰謀。應憐此老嬰甘紱。適會阿郞在栗郵。萬事如今無得喪。五江何處不朋儔。太倉委吏眞仙分。絶勝山南有蟹州。</text>
<title>登吹笛峯</title>,<text>一日登臨一日仙。情人又到落花前。躋攀力盡疑無地。呼吸精通欲問天。橫得隻身當宇宙。擡來雙眼眇山川。鶴去笙空無處問。夕陽回首意怊然。</text>
<title>自吹笛峯下來。翼朝微雨又拈。</title>,<text>此來懷抱苦難開。旬輒慣登水上臺。細雨終朝官事歇。長安三月故人來。縱橫書史千今狹。潦倒琴樽永日催。白髮相看君亦老。江南芳草夢應回。</text>
<title>贈別</title>,<text>山郭相逢意正濃。征人何事報怱怱。桃花雨水潭千尺。楊柳煙亭路萬重。滿地靑雲君更遠。一天明月我誰同。東城故友如相問。但道甘翁失舊容。</text>
<title>李廵相 敦榮 將還朝。舍弟瑀祥次隱矦詩遙餞。公和之送于甘文。盖欲余攀和也。玆敢貂續仰呈。</title>,<text>聖慮徘徊久。還朝定有期。淸風作頌后。神雨斂功時。明日空懷悵。一樽安敢持。南州公像在。聊以慰吾思。</text>
<title>余病不能馳進營門。從近拜餞於善山邑午站。公又用前韻作詩贈余。卽席謹次。</title>,<text>洛南樓頭悵。瞻望杳前期。孟陽遊山日。召伯廵國時。落花空復惜。閒雲不自持。人各識寒暖。因之有所思。</text>
<title>與呂夢瑞晩春相逢 二首</title>,<text>落盡山花興復佳。情人來自水南涯。兩年爲客徘徊久。三月逢君笑語偕。野態全然餘伎倆。官居亦自外形骸。淸風一道今猶在。盤礴東軒夢葛懷。						花事渾如月半輪。隨風流落入甘津。人衰白日恒多睡。春盡靑山更一嚬。野客情濃堪促膝。官醪味淡足沾唇。如今莫恨芳菲歇。大野前頭麥氣新。</text>
<title>思歸鄕</title>,<text>去年此到又今年。目盡南雲縹緲邊。波外鷗心應浩蕩。樹間鶯語政團圓。極知白日無閒客。錯道黃堂坐槁禪。去矣蓴鱸春亦可。不堪歸夢夜連連。</text>
<title>黃正立 建周 將入金剛。迤路訪我於甘文縣舍。留詩見意。忘拙步呈。</title>,<text>太白山人楓岳去。海東方覺此山尊。低孱老倅甘文縣。跌宕眞豪錦水村。物外行尋仙道類。人間豈羡帝王門。千巖萬瀑筇頭在。不必廻舟更覓源。</text>
<title>次甘文八詠韻</title>,<text>甘林三日雨初晴。無數時禽盡意鳴。其下堠程平似掌。濃陰住得幾人行。一帶長林						南郊漲落水痕生。白白晶輝與日爭。中有沙鷗添物色。一雙飜去去邊明。一本昨夜浦頭春水生。農人灌水息喧爭。已而水落汀洲出。一望平沙入眼明。○十里明沙						秧事俄纔田事又。豆田中畔揷耕犂。方謀午睡披簑臥。已得家翁報日西。綠野觀稼						喘日黃牛政可憐。犢兒呼母過前川。須臾子母相隨去。淺草坡頭撼綠煙。靑艸放牧						天端削出玉芙蓉。設置烏倉第幾峯。峯下甘文饞太守。雲煙飽得萬千重。烏山煙嵐						古柏荒凉仙寢留。東風鵑哭吊沙鷗。嬴皇萬世驪山塚。塚上如今但牧謳。獐陵松柏						田田百柄水中央。不見荷花只聞香。一夜池塘微雨過。三分霑灑七分糚。蓮池疎雨						牆頭綠翠失陰森。聞道狂炎過竹林。自是淸風無限在。小叢猶作籜龍吟。竹園淸風</text>
<title>自達城訪上枝。舊交皆零落。獨李皓可 芝運 在。拈韻共賦。少輩諸友多和之者。二首</title>,<text>花盡東城漲綠陰。行行且到夕陽侵。烏衣巷古牆扉左。華表人非歲月深。五馬今來慚我髮。高山自在爲誰琴。風流少日樓頭集。院北煙村憶暮砧。						兄江江水水之東。問犢尋鷗一老翁。出世纔堪爲小草。還山何不撫孤松。朋遊到處非疇昔。民社經年甚事功。客自逗遛天且雨。強將殘線齒吳鴻。一本第三句逢人到處皆新面。遊宦多時做甚功。</text>
<title>用前韻贈李瑞七 以斗</title>,<text>十五年前西復東。重逢君亦已成翁。太學長歸辭苜蓿。故山高臥食芝松。閒中合用眞心力。老去元無別事功。吾讀吾書吾債盡。塵緣一切付秋鴻。</text>
<title>次贈宋河瑞 啓瀚</title>,<text>聞君新屋傍林叢。松逕依微問過童。村柳參差新漲綠。山花寂歷半委紅。兩年棲屑空爲客。一壑淸閒讓與公。皁盖甘津還復向。沈思深愧昔賢風。</text>
<title>行到莎羅堤。復用陰字韻贈李孟極。</title>,<text>行到莎堤已夕陰。上林回首百懷侵。居然零落靑山遠。若箇餘存白髮深。人自關情寧問竹。官非取適不彈琴。遲遲懶向甘州路。東洛西頭聽暮砧。</text>
<title>歸路次孟極韻</title>,<text>落落上枝里。猶存恕默風。新交欣吐鳳。舊客愧乘龍。東墅勞相望。西州罕過從。如今頒白老。伊昔應門童。</text>
<title>次贈朴輝道 時默</title>,<text>兩載西州客味酸。故人書到愧生顔。溪漲游魚多上水。春深好鳥不歸山。淵明作賦非他故。鐘岳移文以我看。半月城東閒計活。舊盟猿鶴未全寒。</text>
<title>次贈南晦叔</title>,<text>支離兩載度陰晴。甘水雖淸詎濯纓。一雨犂頭黃牸倦。大江櫓外白鷗輕。深燈閱牒宵還短。棐几拋書晝不淸。珍重詩來先獲我。百回吟誦破愁城。</text>
<title>金聲遠 鶴遠，李舜瑞 宗台 訪余於甘衙。</title>,<text>聯翩筇屐聽蟬初。又適庭空吏歇餘。明月相隨今夜到。淸風豈與故人疎。爲官始覺山居好。役物偏憐水照虛。若使頻繁爲此集。知應勝讀十年書。</text>
<title>又拈五律</title>,<text>二玅翩然至。甘衙欲暮天。襟情懸白月。談辯倒長川。老去朋遊罕。此來吾事全。長唫君莫去。是處足風煙。</text>
<title>臨別又拈五律</title>,<text>落落二君什。俚巴絶不同。竹前天有易。葩後國無風。快論當千古。萎詞掃大東。欣然兩晝夜。志意暗流通。</text>
<title>重陽日。送鄕里諸君。</title>,<text>山縣再逢菊。我行何太遲。悠然南望際。正是東歸時。竈下迷丹訣。鬢邊添白絲。良辰君更遠。誰與共論詩。</text>
<title>鄕里少友輩。科行回路見訪。歇足未久。往遊鷄林寺。又登吹笛峯。其快健可知。余病不能隨。只次其韻。</title>,<text>簿墨令人衝且微。羡君容易息塵機。鷄鳴寺裏俄觀佛。鶴吹岡頭更拂衣。草際黃牛盤軆臥。雲邊白鳥盡情飛。諸賢應笑支離叔。兩載甘文胡不歸。</text>
<title>贈別族姪儀可 在羽 向伽倻 二首</title>,<text>秋山百卉已萎黃。惟有籬花盡意香。客不停門其或庶。民能安堵我何嘗。夔蚿未必分多少。鳧鶴元來自短長。盡日吟哦兼笑謔。得君端不負重陽。						蕎花如雪滿秋田。去路長汀白鷺前。莫問尋常身外事。如今君亦已華顚。</text>
<title>次族姪可叟 在公 寄贈 十首</title>,<text>公暇西州苦不優。烏飛紅斂水空流。如令太守忘塵累。一帶甘津亦勝區。						客轍雖多高轍稀。甘文草木不生輝。何由坐致林居子。鼓吹騷壇聽指揮。						西來容易度秋春。可惜山人不自珍。萬斛塵愁除未得。絲絲兩鬂白成銀。						到此男兒判不豪。秋風却立一長號。蓴鱸未必牽歸興。今日知渠萬丈高。						籠水亭頭偶掛名。鄕鄰喧聒摠非情。孤雲分上何干事。銀漢東流萬古聲。						雪蒼山北兄江濱。不著人間一點塵。可笑殘年棲屑者。風埃撲撲滿全身。						情人投我短長詩。一則相憐一則嗤。憐固申勤嗤亦好。公餘把作破閒資。						九月甘林楓菊深。悠然南望動歸心。遙知昆弟峯頭月。是夜分明照兩襟。						朋友流談未必然。何能蘇瘵與扶顚。治無小大須勤謹。誦子良規且勉旃。						家居豈不勝官居。庭有鷄豚案有書。樂志論中眞計活。惟君晩境酷相如。</text>
<title>李漢汝 海宗 來訪</title>,<text>客自秋風浦上村。一罇相對湛東軒。棲遲州縣人今老。脫略風埃子更尊。無計勞來酬父老。不如歸去弄兒孫。君詩一夕飜三峽。添得甘川滾滾源。</text>
<title>張應七 膺杓 來訪</title>,<text>官僮來報二松間。學士行塵到笛山。是處竆陰無與語。前宵明月若爲顔。君應臺閣人推上。我自江湖天放閒。咫尺歸鞭看正急。如何倦鳥不知還。</text>
<title>張見可 錫駿 來訪</title>,<text>殘衙病臥故人疎。喜子翩臨企望餘。東泮靑燈三載後。西州白月上弦初。酒因隨量遲遲酌。詩爲傷時咄咄書。早晩雲衢君更遠。白頭剛愧滯銅魚。</text>
<title>舊廵相李公又步隱矦韻遠寄。而詩中有歸鴻語。盖微諷之也。愧感之餘又謹次。</title>,<text>甘文再見雪。晼晩歸田期。臘色廵簷際。晨光問路時。悠悠空感慨。瑣瑣失操持。珍重高鴻語。令人發遠思。</text>
<title>甲子四月。余解章歸田。李公又步前韻續寄。謹次。</title>,<text>前年謝節鉞。意與江湖期。及此維新會。政非暇逸時。宗臣事軆別。大廈棟梁持。悵望隔霄漢。如何我勿思。</text>
<title>聞兒時潤授厚陵郞。感祝之餘。書此以眎。</title>,<text>無短無長汚薦墨。尋常自愧又家兒。詩書舊業惟相勉。仕宦初程豈所期。父子官聯吾太侈。君臣義分爾今知。前頭進取何須筭。願把身心報佛爲。</text>
<title>挽族兄季文 博祥○六首</title>,<text>天然性質謝彫琢。今世如公政幾人。最是鄕鄰推服處。樸中藏直更逡逡。						巧宦如今成俗久。多公堅臥十年餘。晩來甄復惟公議。肯向他人借一噓。						事業堪書循吏傳。䨥川父老口碑存。竆民剩受慈悲澤。是卽吾人報佛恩。						白首棲遲暗自笑。公纔解紱我西爲。甘津咫尺回舟去。此意分明寓勸規。						晩矣吾行端正月。那堪汶榭獨徘徊。田園歸興渾無賴。兩勿靈光次第頹。						公家近入萬山裏。長憶城南密邇時。方恨生離仍死別。如何吾不涕漣洟。</text>
<title>挽族弟景六 存祥○六首</title>,<text>滔滔擧世事趨營。絶喜惟君遠俗情。一切是非榮辱外。閉門牢臥度平生。													最是敦親人所服。愛憎淵膝不曾加。張公書忍猶容力。曷若心胷自太和。						相看一笑兩欣然。花樹陰中六十年。又與同庚情好密。高軒幾度共爐煙。						故里諸宗比屋居。相逢必曰我乎館。從今興盡歸家日。誰復臨分更款款。						追憶前秋侑祭夕。別離三載始論襟。多人會席言難盡。邀我溪邊柳樹陰。						君我同時出現世。始終一理豈參差。分明餘日無多在。此別深知不足悲。</text>
<title>挽李皓可 六首○幷小敍</title>,<text>吾在甘文時。作上枝懷舊一詩。而其中有居然零落靑山遠。若箇餘存白髮深之句。靑山指鉉兄諸賢而言。白髮存則實指公而言。而公又今靑山矣。吾安得不悲。爲此追挽。情見于辭。靈其知也否。						記昔委禽枝上村。尊門玅少集如雲。箇中挺出英英玉。腋得傍人始識君。						歎息先公位不滿。猶令舊閥一番新。姿才門戶俱如許。君豈明時落托人。													晩知功令奪人志。靜裏回頭讀古書。二十年間當榻膝。一辭咸稱管寧如。						晠代方招巖穴士。如君不合老竆荒。窶人牙頰終無力。可惜河南誤薦章。						晩暮懷章暗自愧。因之猶幸近高軒。相逢一笑無他語。錯落詩章伎倆存。						甘文歸路又相過。臨別凄然感意多。猶擬他時重見面。遂成千古恨如何。</text>
<title>挽崔正言 斗錫</title>,<text>釋褐歸來獨掩門。任他流輩競貂軒。追榮尙及先公世。晠代方知侍從尊。萬事鯢桓都已付。數聲猿斷不須言。極知後死悲無幾。猶向伊溪涕一番。</text>
<title>挽族姪來于 在海○三首</title>,<text>吾于忽夢大還丹。環顧吳宗暗涕潸。家貧也自持身潔。性峻猶能處事寬。平生最荷同心好。近日深知末路難。每擬逢君談往事。從今誰復共開顔。						君家慘變欲無語。三世相隨入九原。禍福誰云善惡報。竆通不把智愚論。偏憐積學心心久。歷數全身事事寃。兩哥前頭期望在。猶堪持作慰君言。						寄語君家兩白首。鴒原失侶莫悲呼。吾人住世無多日。但問郞環有與無。</text>
<title>挽族姪季晦 在吉</title>,<text>淵樓四月會。追憶夢依微。族誼疏還見。朋情老益知。兩皆衰洫甚。常恨過從稀。忽復成千古。如何我不悲。</text>
<title>挽任永秀 致華○三首</title>,<text>交情姻誼兩膠葛。六十年間共倚將。處己持心誠愨勝。文華少遜亦何妨。						思纔出位便招患。近日方知聖訓明。樂志田園無別事。羡公安穩了平生。						西河舊痛不須說。地下如今父子逢。漠漠關河人獨去。何如此老抱離衷。</text>
<title>挽族孫士善 能元○五首</title>,<text>曾年蒙集在巾衍。猥荷先公屬託申。常恨伊時年尙少。十分言語未能遵。						早世承家絶外慕。一生事業付林皋。山陽樂志優游處。庄宅園田亦自高。						吾門流輩一時盛。花樹陰中共作林。每到沙湖要我宿。深燈半夜百年心。						憶昔匡牀問診日。相看無語涕盈瞳。遲遲歸馬頻回首。病裏知應此意同。													歷數情人存者幾。年來太半落丘山。如今君又重泉去。後死那堪釀涕潸。</text>
<title>育英齋講近思錄。臨罷拈韻共賦。</title>,<text>吾家夫子接寒泉。當日應須講此編。節次推排慚蔑學。隨疑問答荷羣賢。東銘不及西銘大。無極寧論太極前。安簡憚煩雖有戒。誠能味此得功全。</text>
<title>笆堤徐公以孝通神明蒙贈。而粤三十年。公之子伯仲二公。亦以至孝。一時聯蒙贈典。一室三賢。固是罕有之事。而三孝連贈。亦國家罕有之典也。其嗣孫光璡甫。雙擎九頓感恩作詩以求和。謹次遙呈。</title>,<text>笆堤以後復今年。百行源頭盡則天。孝子宜爲君子後。小連又與大連肩。靑衿四集情同好。黃紙雙焚禮固然。屢世君家吾及見。他時行且得書牽。</text>
<title>次申澹人左人 佐謨 排律十韻 幷小叙</title>,<text>吾澹人台以平生歷盡東瀛好山水。而獨未及山南諸勝爲恨。今年七十一。始爲南遊計。遍踏嶠南近海諸勝。歸路訪余於明活山下。豈不奇壯乎哉。余則忝在同庚。而蹩守堂。不得窺門外數步地。貞松衰柳。固自不同。而羡歎則深。將別遺我以排律十韻。追後謹次以道別懷。						西湖老學士。容易謝高官。知北遊何壯。山南取次看。無遮問守宰。有舊訪漁竿。子佩華而餙。我衣弊不完。相看疑夢寐。未敢問溫寒。近日朋徒散。有懷苦不寬。欣然此一會。使我進三餐。駃健羡松茂。龍鐘愧芋殘。終須爲一別。把酒不成懽。惟有照心月。千山與萬巒。</text>
<title>次李文實 鼎和 五汕齋韻</title>,<text>君居軒敞冠南州。小閣中門又一區。特地渾忘家室累。深山如遇道仙流。斟餘壺酒全然在。借後牀書強半留。閒客莫將閒事至。主人攜易在西樓。</text>
<title>賀贈李方伯 參鉉 壽筵韻 幷小敍</title>,<text>吾閤下按節嶠南三年于玆。而政通人和。諸吉鼎來。歲丁卯。設回甲讌于澄淸閣。又以是日兼設聞喜讌。盖以賢胤榮覲。又適先後故也。於是七十一州諸令長及嶠以南搢紳人士。苟有一日灑掃之舊者。無不奔走獻賀。或爲序引。或爲詩章。以張其事。甚盛擧也。顧余顢頇。猥荷知奬不後於人。而獨於是席無一言以自效。豈可乎哉。病伏竆廬。恒庸歉歎。忽擎崇札。提及此意。而必欲使區區弊帚。猥廁於諸賓僚唱和之末。仰認旨意。其烏可自已。玆敢不揆工拙。汗斲仰呈。豈曰詩云乎哉。聊以表其誠焉耳。						完名昭代罕如公。德善禎祥萃一躳。三歲棠陰長雨澤。六旬花甲再春風。阿郞疊荷君恩重。命婦同膺夫爵崇。遙想雲天稽首地。嵩呼華祝藹深衷。</text>
