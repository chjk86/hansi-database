<title>送痘神賦</title>,<text>自何兮倐焉。臨余兮肅然。有子兮有女。痘之發兮。或後而或先。旣順兮且嘉。祐余而降之福兮。鼎之飯兮甑之餠。桂樽琮席兮相交錯。潔余身兮沐浴。攢余手兮跪余膝。一出兮一入。盍將告爾兮俾無罰。聞於世而稀有兮。賀語至曰神所賜兮。五三日而告訖。神將歸去兮欲何之。日吉兮辰良。酒滿缶而爲之羞兮。旣醉旣飽兮神曰樂。日冥冥兮風窣窣。虔余拜而又拜兮。楚巫歌而猶褻。月夕兮雲容。與辭欲終兮倐忽。聽此明告。神其照悉。</text>
<title>瀟湘八景 戊午</title>,<text>長風掛席海商歸。秋色江湖落木稀。一帆纔過來一帆。賈村爭宿暮山依。遠浦歸帆北來憐爾度黃沙。點點雲間一陣斜。最是攸居秋水淺。月明飛下訪蘆花。平沙落鴈岳陽樓下大江秋。山吐銀蟾下遠洲。無限淸光多此地。平湖七百更長流。洞庭秋月雲滿君山雨滿湘。聲同瑤瑟聽幽篁。依俙遠望孤舟泛。惟有漁燈照水光。瀟湘夜雨戰罷玉龍落暮天。簑翁獨釣大江前。欲尋此日梅花興。驢背閒情憶浩然。江天暮雪一片曇雲落遠鐘。諸天暝色隱高松。闍梨飯罷聲纔訖。殘月西峯又課舂。烟寺暮鐘岸樹參差出數村。靑山綠水向黃昬。一聲欸乃西陽裡。誰識漁家勝事繁。漁村落照露出山容捲晩嵐。分明霽色繞靑藍。日中交易爭來集。紅旭先看遠峀含。山市晴嵐</text>
<title>蠶頭觀漲</title>,<text>長江一曲抱城頭。積雨初晴水滿洲。列嶂幻形橫似島。危樓入矚泛疑舟。蒼茫遠渚迷牛馬。出沒平沙起鷺鷗。短堞斜陽遙指點。終南翠色屬誰遊。</text>
<title>箭橋牧馬</title>,<text>龍馬峯高草色齊。校人晩上柳邊堤。魯坰十六分多種。衛野三千散幾蹄。鳴弄星河聲遠近。爭奔芻水影高低。飮來休向長城窟。一道淸流有碧溪。</text>
<title>龍門雜詠 十二首○幷序○己未</title>,<text>古人於山川之遊。記其所得者何限。而如顧愷之之千巖競秀萬壑爭流。蘓子瞻之淸風徐來水波不興者。此其槩言。吾於歲己未之菊秋上旬。登龍門。偃仰於迦葉白雲之間。優遊之樂。不在乎山川。而在乎吾心之眞境。寫得十數篇詩。秀巒奇巖之軆勢。黃花紅葉之態色。盡輸於一吟一咏之中。記之不必疊床焉。謹次川西主人丈送別韻秋晩黃花節。龍門送我登。聞翁遊昔日。詩興復難乘。廣灘途中行行山已暝。明月萬川生。漸覺村將近。雲間犬吠聲。龍門洞口步入崎嶇谷口深。龍門秋色古猶今。短流觸石聲生壑。寒月投林影繞岑。火穿紅樹迎人出。路轉靑山信馬尋。纔到僧庵仍夕飯。牧丹窓下更淸吟。龍門月夜寂寂空門已報更。曇雲吐月過牕明。老僧尙說昔年事。遊客難爲今夜情。山靜正堪來偈語。谷深應不漏鐘聲。香蔬佳味兼時果。別有禪家供我行。向迦葉漸到嵯峨路不竆。鐸聲時在半空中。白雲紅葉深深處。人與飛禽上下同。藥泉渴欲尋淸水。來僧指藥泉。昔人偶爾得。使母飮延年。迦葉倦踏層巖半日愁。崔嵬云是上峯頭。山回全局分棋布。江泛孤舟似杼投。伯禹斧神斯可鑿。子長筆大正堪遊。我行開得胸襟濶。黃菊丹楓屬晩秋。竹杖庵秋日晴明已晩朝。千山競秀入雲霄。客來剝啄無人答。楓菊空庭自寂寥。潤筆庵飄筇下石逕。覔飯到僧家。庵古留神佛。庭空聽噪鴉。設筵仍白石。迎客對黃花。風物堪乘興。渾忘日欲斜。上元庵黃菊丹楓又碧松。山回路轉繞千峯。上元秣馬催離發。歸客心忙未宿舂。望白雲臺白雲深處有高臺。遙望巉巖石逕開。看盡楓林餘興在。百花時節更尋來。過鳳凰臺峽裏空臺晩。何年鳳鳥飛。蹇驢山路倦。遙望悵然歸。</text>
<title>與從弟 宗輿 登南山賞花</title>,<text>何限遊人覔酒盃。尋春我亦上山來。林花飜日還飛席。岸柳隨風自掃臺。短堞斜陽雲際沒。長江流水雨餘廻。幸君扶病登臨共。詩令何煩苦被催。</text>
<title>田家四時</title>,<text>告余春及雨新晴。倚杖西疇聽水聲。屋角犂星占大有。平田上下暮朝耕。右春葛覃餘化服周南。剝繭初收滿箔蠶。處處雲間聞打麥。村翁樂意哺先含。右夏一色黃垂四野雲。腰鎌穫稻自成羣。京坻已頌曾孫稼。稱兕公堂酒欲醺。右秋樂歲穰穰已滿家。漸看蟋蟀入床多。今冬又驗明秋稔。三白臘前六出花。右冬</text>
<title>西江漕舶</title>,<text>卧牛山下漕通路。遠近天光接素濤。萬斛常供來郡縣。一江利涉繫艨舠。樓邊海濶千山細。岸外潮生百帆高。落日滄洲舟子伴。杏花村裏訪淸醪。</text>
<title>欲雨</title>,<text>簾漏風朝冷。牕過日夕沈。地含先雨濕。雲動滿天陰。蟻陣看封土。鳥聲聽語林。四郊民事急。喜氣旱餘深。</text>
<title>萱草</title>,<text>移得多叢種北庭。四垂其葉雨中靑。羞他陶宅凌秋菊。難與堯宮報日蓂。思伯樹堂能解怨。宜男佩帶已知靈。春風莫作同凡草。敎似階蘭禀國馨。</text>
<title>螢</title>,<text>亂繞簷前夜夜征。飛來飛去覺秋淸。時從囊裏書生近。幾到山東戍客驚。形陋幸因陳草氣。光明能得太陽精。聊知君子將奚取。暗室不欺道已成。</text>
<title>詠鶯效唐人軆</title>,<text>午睡纔罷聽黃鸝。好音斷續日遲遲。東園飛去西園樹。今日啼來昨日枝。飜擲金梭千柳織。巧調瑤瑟百花知。出于幽谷鳴求友。三復床頭伐木詩。</text>
<title>次淵翁韻。追述俗離之行。</title>,<text>偶到三山縣。靈區匹馬尋。片雲衝過雨。多樹踏淸陰。轉入鍾生壑。憑瞻塔出林。始知超世絶。遊子意幽深。</text>
<title>松</title>,<text>晩翠遅遲澗畔松。經來不妨歲寒重。靈柯雲密巢神鳥。恠榦風生吼老龍。周雅祝岡同解撰。秦皇避雨謾䟽封。施之大廈棟樑用。簇立徂徠繞幾峯。</text>
<title>看碁</title>,<text>冷暖手中黑白碁。翻雲着處午陰移。乾坤蓍策象三百。河洛圖書分偶奇。猛士方成連陣勢。謀臣更决運籌時。元來國手其誰在。勝敗吾從局外知。</text>
<title>踈雨滴梧桐</title>,<text>一樹倚空庭。有時聽雨濛。纔聞枝上下。更散葉西東。轉轉生荷露。聲聲動竹風。吾看皆衆木。踈韻在孤桐。</text>
<title>蓮</title>,<text>綠水生朝旭。正看花葉重。紅分陰欲轉。翠亂色初濃。好是秦樓影。更含太華峯。新粧妬玉女。莫謾採芙蓉。</text>
<title>蟬</title>,<text>盡日羣蟬處處鳴。高臺六月動秋情。多從園樹還相亂。獨向庭柯更欲淸。道在楚林逢傴僂。聲空宋壘屬昇平。餘吟又入連宵聽。爲是山間霽月明。</text>
<title>秋日松坡路中</title>,<text>驅驢東出郭。風物在吾前。大野黃雲滿。長江白日懸。漢皇悔往事。宋玉悲何年。把酒問霜髮。人間是孰傳。</text>
<title>行路難</title>,<text>行路難行路難。沙軟石復滑。行路疲一難。漢水風濤險。行路危二難。細石峴名可。行路憊三難。噫吁戱高哉峻𡽹天可攀。行路險四難。川濶石纍纍。行路怪五難。雙𡽹地高低。行路苦六難。谷長山欲陰。行路愁七難。二陵多虎豹。行路畏八難。休言行路難如此。世事歷歷眞皆難。</text>
<title>神勒寺</title>,<text>黃驪於我是幷州。神勒寺中憶舊遊。亂入江聲尋古㙮。曉來山色倚新樓。高歌雜水鳴空谷。踈磬出庵響遠洲。此日登臨無限感。風光宛復昔年秋。</text>
<title>鴒原禊帖詩 四首</title>,<text>重甲今年届。吾宗舊禊成。團圓花樹會。依附蔦蘿情。垂訓家傳睦。遺風世守淸。從玆宜勿替。湛樂勉諸兄。其二我家傳古蹟。此禊昔年成。美事蘭亭會。良談栗里情。帖因三世久。詩起一堂淸。星甲重來歲。追先有父兄。其三後裔追先志。故家敦睦成。令辰三九會。親戚古今情。禊帖年重届。詩篇酒更淸。一堂同四世。諸父與諸兄。其四舊䂓因古甲。今日禊重成。已喜團圓事。應同樂易情。感懷三世慕。和氣一樽淸。所取鴒原義。莫如我弟兄。</text>
<title>謹次朱晦庵韻。賦梅花。</title>,<text>終南山下歲暮村。恠哉尤物銷我魂。萬木千林寥落後。暄姸獨自帶黃昬。小閤深藏相親近。使我彷彿窺花園。羞同凡花爭其發。冷蘂寒枝先春溫。點玉塗粉籠夜月。衝霜輕雪過朝暾。別有淸香爲人愛。風吹恐漏山家門。萬狀樛曲深造化。畵以難模詩難言。况復古人多淸哦。我姑酌彼花間樽。</text>
<title>漫興</title>,<text>先看霽色禁中淸。綠樹深深白鳥明。八路農形知雨足。三江舟楫問潮生。將雛屋上雙飛燕。喚友林間百囀鶯。伴直此時諸子興。苦吟遙想玉墀行。</text>
<title>壬戌之翌年秋七月旣望。倣東坡故事。泛舟於望海亭下。以凌萬頃之茫然分韻。得頃字。癸亥</title>,<text>羽化非虛語。蘓仙卽眞境。一面平似鏡。溯廻乘小艋。萬古惟此月。坐我江之永。歌咽洲渚動。酒散樓臺靜。汗漫縱所如。一葦泛千頃。相逢問隣舟。娟娟美姝靚。怊怊人欲息。來潮逐帆影。遙想黃岡樓。此夜同淸景。舍伯之行到黃州。故末句及之。</text>
<title>赴任黃驪路中口呼 甲子</title>,<text>賤臣適叨黃驪牧。以檢校閣銜。恭承兩寢奉審之命。幸玆塵事少。出郭見秋情。谷立黃牛晩。山過白鳥明。赴衙愁務冗。許國愧身輕。內廐侈銜命。今行向北城。</text>
<title>羊島閱武後。帆向東臺。</title>,<text>日暮點兵罷。秋江望欲低。地將樓盡北。天與野俱西。水轉平沙濶。雲沈列峀齊。官舟行已泊。寺火下前堤。</text>
<title>東臺月夜。與金大卿 箕敬，柳惠甫 得恭 聯句。</title>,<text>二十年來事。玆遊在伊昔。汝會。 寺衲皆慣面。浮屠宛蒼石。大卿。 迹自懶翁述。名因牧老聞。惠甫。 搖搖看星斗。茫茫坐水雲。會。 沙明八大堤。烟橫二陵洞。大。 更深響木魚。風高振鐵鳳。惠。 夜鐘生高閣。秋葉飄空庭。會。 已趁山月白。何用佛燈靑。大。 帆檣通貊道。簫管溯洌水。惠。 烟波遊魚出。霜洲宿鴈起。會。 名區百年舊。佳會永夕今。大。 高吟到夜半。淸景屬秋深。惠。 望裏方已極。此外更無上。會。 飄然倚空翠。窅乎忘影響。大。 古塔留龜碣。精舍寄鷲岳。惠。 勝地爲太守。良宵與嘉客。會。 大觀盡黃驪。短策發洛陽。大。 浮生閒半日。伊人在中央。惠。 携筇出寺門。放舟向湖樓。會。 居僧休惜別。初地後約留。大。</text>
<title>淸心樓。謹次牧隱韻。</title>,<text>畵亦不能盡筆端。天公敎我見眞顔。東來滚滚無邊水。北立叢叢幾疊山。日月明懸吾道上。乾坤浮在此樓間。舊磯鷗鷺休相笑。朱墨牕前自可閒。</text>
<title>淸心樓。謹次尤庵先生韻志感。</title>,<text>大老遺祠寓慕追。幸叨州府拜過時。春秋誰起祥麟感。日月空懷仗馬悲。江漢樓前流水咽。蒼梧山上暮雲滋。悠悠不盡風泉思。東國千年永有辭。</text>
<title>觀射</title>,<text>偸閒觀武下樓東。天靚江空木葉紅。偶中還慚諸校喜。書生豈是識操弓。</text>
<title>黃驪歸路</title>,<text>歸客携琴鶴。行裝趁早朝。薄鱎知味惡。倦鳥覺飛遙。禾稼收平野。楓林過短橋。松津明日到。舟子也應招。</text>
<title>驪州途中</title>,<text>黃驪解紱後。氷閣再登臨。白日樓臺晩。靑林里巷深。松楸知我老。山水憶童心。相識幾人在。舊遊說至今。</text>
<title>送屐翁李尙書 晩秀 赴燕。次君子亭韻。</title>,<text>太史放雄筆。龍文鼎可扛。苦思知欲瘦。藁腹見如胮。獨轡詞垣步。竪幡敵壘降。銜綸博士笏。飮餞將軍幢。亭設杯樽席。門高棨戟杠。持衡淸倚檻。佩紱傲當窓。舊寀紛魚袋。新篇帶玉缸。餙遊輸粉墨。惜別賦蘭茳。戱劇沙成壩。沛流水作邦。漩洄崖若裂。㶅灂壁相撞。注壑驚鼉鱉。囓堤走象駹。囊罌餘智售。鐘磬假鳴摐。怒吼將掀礎。轟奔半沒矼。爽襟兼滌胃。曳尾已懸肛。覽物風泉思。令人意緖厖。早秋賓雁渚。斜晷繫驂樁。日月瞻周道。山河吠跖狵。麟經讀無地。毛傳誦挑釭。夜氣金銀識。腥塵夢寐𢥠。路脩寧遠碣。波咽深河艭。尺䟽懷先美。壇禋緬谷跫。戒徒騁原隰。發慮願甘逢。公耳專辭命。使乎仗信悾。鳳凰惟古堞。鴨綠卽前江。行客愁分手。男兒血滿腔。不妨盡歡樂。亦自任喧哤。立馬金臺草。招舟易水瀧。眼竆開錦繡。槖富貯瑤玒。去則觀中國。决何愛小淙。晩凉來驟雨。夕瞑入空谾。嘉會飮仙八。好音飛鳥雙。聖明今在上。莫效鹿門龎。</text>
<title>申餞屐翁于君子亭</title>,<text>時諸公推斗室主盟。斗室苦辭。漫以桃紅復含宿雨爲令。或曰非秋事也。僉謂軍志將無還令。漫亦何妨。遂分韻爲古軆。約長初嚴令。俄頃堆長軸。縱橫談別意。冠者集五六。姑且杯酒樂。秋風起高木。憐君原隰勞。征駕星言夙。大漠三千里。此遊應在目。遙望浿水上。之子云出宿。</text>
<title>閱諸公詩什。因題其尾。二首</title>,<text>扶風布政府。一樹庾公樓。密葉銀床露。老柯玉井秋。恰爲戶牖靜。好是琴書幽。踈月同淸賞。幾回步步頭。其二無沽有則醑。古人皆稱我。千鍾卓難及。朝聞亦夕可。畢甕與陶巾。不知何許者。畏此言由醉。童羖法以坐。曾笑歐陽翁。名亭何意也。不怨下堂飮。秖可爭必射。向聞二三子。能與壺公座。餘㤼怕北亭。更勿勸我瀉。</text>
<title>敬和楓臯金公 祖淳 韻</title>,<text>病欲刀圭事。神方今以尋。藁芎囊裹混。溲勃篋收深。斲成推物理。載得費吾心。累榼宜分種。排門若奉琛。甞餘炎帝草。警寓太醫箴。倘解斯民壽。有丹勝貯蔘。</text>
<title>送度支佐貳赴燕 二首</title>,<text>征車猶過古山川。誰使胡兒一局全。日月昬衢難復見。大明文物昔何年。其二秋滿千山水滿川。箇中勝事此行全。那堪學士乘高興。左海文章記某年。</text>
<title>謹次壁上韻</title>,<text>樓東開小閤。逶迤竹欄斜。岸夾千重樹。階籠百朶花。執壺投枉矢。傾盌吃香茶。瑞旭窓櫳靜。松間散早霞。</text>
<title>咏扇</title>,<text>剡藤淇竹動仁風。却使飛廉聽手中。歲歲恩頒臣亦忝。天門擎出五雲紅。</text>
<title>謹次多白雲樓分韻 四首</title>,<text>東郭有樓臺。今行從此過。風流憶舊主。巖泉幾年多。其二郊居喧可息。我髮亦云白。誰識溪山心。宦海吾有泊。其三驅車向金谷。將老拜先墳。戀結行莫遅。歸路樓白雲。其四昔遊趨庭闈。今朝又此樓。種瓜開後圃。栽花問前邱。</text>
<title>敬次家親金谷焚黃韻 丙寅</title>,<text>將父許臣往。松楸浥露華。官民相會地。邱墓亦 缺 家。焚誥宣魚果。侈行動駟車。幽明皆聖渥。欲報但咨嗟。</text>
<title>混混亭月夜</title>,<text>流水空山半夜聲。幽人高閣睡難成。携筇帶月松間步。獨自迢然世外情。</text>
<title>敦巖幽居偶吟 二首</title>,<text>風流都尉之名園。混混亭頭水有源。春盡綠陰猶可愛。遊人日出郭東門。其二日卧雲樓繞碧林。吾宗費得昔年心。借居猶可棲身得。近郭溪山此復深。</text>
<title>夜訪在澗亭主人不遇</title>,<text>携杖乘幽興。君家任我征。谷深秋已晩。野曠月逾明。山鳥空階跡。溪流恠石聲。莫云來看竹。自是故人情。</text>
<title>贈畿伯權參判 常愼○四首</title>,<text>出自南門。招招者舟。所懷伊人。宛在中洲。夕潮迎棹。順水不流。我行自遲。柁工何尤。聊樂只且。聽此江謳。其二莫深匪海。莫高匪邱。非君之惠。我何出遊。俯仰顧眄。實勞遠眸。曾愛溪山。已卜東陬。賁然來思。繄我同儔。其三菀彼之林。春陰競抽。茅以爲亭。竹以爲樓。旣潤且豊。非爾妄求。良士瞿瞿。奈此白頭。今我不樂。日月其遒。其四猗猗者竹。江干之幽。我覯之子。云何其憂。春水湯湯。艫夫啞嘔。惠以好我。言笑日優。朋友惟君。氣味之投。</text>
<title>奉和笑笑翁李參判 堯憲</title>,<text>高卧雲樓整角巾。何曾林下見無人。佳姬細唱來深夜。嬌鳥爭鳴入晩春。野說桑麻宜料理。山看花木好經綸。吾生白髮今如許。巖墅梧庄日欲親。</text>
<title>夏日遠眺。次唐人韻。</title>,<text>夏日巖居好。幽人住此間。入樓開大野。當戶見高山。嫩柳鶯棲晩。殘花蝶戱閒。扶杖柴門外。共隨白鳥還。</text>
<title>春日卽事</title>,<text>滿城花發雨垂天。病掩山門看未先。麯酒河豚春事爛。誰家桃李㝡今年。</text>
<title>混混亭偶吟</title>,<text>春入虛樓草色靑。前山花發雨新晴。老槐和瑟風留韻。危石聯珠水激聲。鶴舞時翔中野濶。牛耕暮叱下田平。功名摠是浮雲薄。白首如今問所成。</text>
<title>對花 二首</title>,<text>紅紫萬千狀。春光自古今。酒盈須盡醉。詩富可高吟。傍岸纔登遠。緣溪轉入深。山扉關不得。有客訪花來。其二盡日無言坐小軒。何如半世醉乾坤。前林可惜春將老。笑問家僮少麯存。</text>
<title>遣興</title>,<text>我自古之我。焉能得做官。病關山戶靜。身處水樓寬。楓菊任時序。林泉適飯餐。年來何意思。巖洞可棲安。</text>
<title>謹和琶西李尙書 集斗</title>,<text>萬古皆山色。名區一小亭。簷雲生曉白。庭草帶朝靑。性懶詩無作。興深酒不停。慇懃丈人意。瓊什到巖扃。</text>
<title>謹次駱西寄示韻 三首</title>,<text>可幸此身百慮忘。東園花鳥卧山堂。棋行數局愁何在。酒到三杯喜欲狂。枕伴靑春添睡起。樓看白日放歌長。古來鮮有知其足。多病良惟謝漢王。其二休道人間蜀道難。若能知道性情寬。老妻槽下新春酒。花事長安又已闌。其三謂我何傷太沒廉。濫叨匪據幾年淹。那堪素食詩人刺。笑罵無端蓄米塩。</text>
<title>戱贈王守直官 德一</title>,<text>半夜爭棋與若翁。全枰手勢互相同。一勝一負惟餘事。玉局淸閒在此中。</text>
<title>夜酌</title>,<text>山空夜已久。有月傍詩筵。野色迷樓外。泉聲動枕邊。秋來歡此日。老去憶當年。萬事惟杯酒。吾生一付天。</text>
<title>有所思</title>,<text>月出山頭照四隣。春塘水活凈無塵。窓前獨坐愁深夜。不見中洲宛在人。</text>
<title>田家</title>,<text>東作授時糓雨晴。豳詩土皷村村聲。春臺民有煕煕樂。擊壤堯衢咏鑿耕。</text>
<title>敬和楓臯恕獐詩韻</title>,<text>物有鹿之族。不火食齕草。置公園圃內。花蔬日見槁。健卒報山獵。生擒非箭倒。兎俘寧取髦。豕畜眞害稻。大人物付物。要欲厥性保。禁逐而代飯。却勞光明寶。作詩遂自廣。心廣詩故好。三事默商量。一恕祛悔懊。恕之不如放。何論晩與早。碧海草自長。玄圃花不掃。獐走得快活。公卧無煩惱。</text>
<title>恕狗 幷序</title>,<text>家畜二狗。其捷如猱。其小如猫。其形如麞。其狡如兎。蚊蚋蚤虱。剝皮膚過半。求食里巷。走則口附于地。入輒撒屎於庭除畦圃之間。凡醜惡不可一二數。主人病三日少愈。夜滅燭就卧。睡睫將交。忽二狗奔走狂叫。主人疑有盜。使童子出而覘之。四無人踪。黑暗中天宇流影微白。狗之吠盖吠影也。童子逐狗。狗去而復來吠。徹曉不已。主人展轉失睡。病又添谻。呼僕而告之曰。是狗也使我病劇。明朝其磔于門首。旣而思之。狗之吠狗之性也。渠將卛其性而我戕之。是我不能遂物性也。惡可乎哉。更命僕曰舍旃。作恕狗詩。家畜二狗子。聲形不類狗。聲若熊乕咆。形如獐兎走。長不盈數寸。其生亦已久。醜惡故無匹。常爲人所詬。適余病伏枕。睡意成八九。狗子常厭寂。都無佛性否。一狗當墻隙。一狗在門右。狺狺叫不已。相應互先後。巷僻常少人。當夜有誰某。病夫全失睡。思慮又紛糾。汗出浹身背。火升焦鼻口。種種諸症形。侵曉劇添陡。欲起畏獨寒。四顧窓壁黝。是夜萬般苦。狗當執其咎。之其所賤惡。厥罪矧多又。謂將待明朝。呼奴磔門首。頃刻善念回。於汝有可取。健順與五常。性爲物所受。馬以備乘載。牛能服田畒。鷄鳴晨所司。狗吠盜用守。是皆卛其性。天賦無薄厚。其吠諒自然。不待人所嗾。無盜防未然。其智亦堪叩。良媿最靈人。還爲物欲誘。未發如夢寐。已發如蒙蔀。仁義禮智信。牿喪何所有。且念未病時。無夜不發吼。當渠務盡職。適余與病偶。是固病在我。物非有辜負。物本沒較量。那知安病叟。我家自苦貧。所收乏升斗。使汝不一飽。求食常懷苟。叮嚀語家人。加恩勿罵敺。責己以恕物。詩成書左牖。</text>
<title>放鶴 二首</title>,<text>爾鳴誰和在陰遊。矯首江湖意已優。我有芳池春水滿。飛來飛去亦堪留。其二客來輒返西湖遊。騐鶴何須馬力優。縱爾翺翔飛遠近。籠中復入可棲留。</text>
<title>郊居卽事</title>,<text>楊花飛落白紛紛。日暮春山欲斷魂。綠樹陰濃黃鳥囀。溪邊數屋自成村。</text>
<title>郊墅遇燈夕。掛燈數百枝於松樹。戱題。</title>,<text>繞樹珠稜次第懸。良宵物色正堪憐。千星亂落光生地。一月孤明影在天。紫陌登臨誰自得。靑郊獨坐我蕭然。淸歌一曲今何夕。老興終非似早年。</text>
<title>燈夕翌日。金孟汝 敎根 追至。</title>,<text>白日來相訪。慇懃更有情。莫云燈夕過。且看岸花明。</text>
<title>御製印役旣竣。閣僚各賦一律以識喜。</title>,<text>先王書一部。憶昔意悽凉。修攘春秋義。繼開宇宙光。範銅推聖慕。收帙襲天香。終事慚無效。羣公不憚忙。</text>
<title>奉別斗室沈尙書 象奎 赴燕 幷序</title>,<text>春秋作而天經地緯之不可墜也。民彜物則之不可泯也。余何言乎今之赴燕者哉。然而送別之情。吾自叙之云爾。將軍酒。今日爲君斟。皇華詩。今日爲君吟。</text>
<title>送別柳學士 鼎養 之燕</title>,<text>靡盬唯王事。南來又北征。念君原隰苦。何惜別離情。</text>
<title>送春</title>,<text>三月東風盡。今年又送春。離懷含怨客。別思有情人。酒可愁先拔。詩無語更新。殘花惜此日。南陌復西鄰。</text>
<title>敬次屐翁杖詩韻 三首</title>,<text>六十於鄕禮則然。壽公遠寄一靈榦。行藏知是付吾人。踏徧餘春携作伴。其二滄江漁釣是眞樂。涉險衛身莫自輕。屐步今猶須老力。田間况復水聲聽。其三醉倚斜陽散步後。落花飛盡綠陰初。交枝紫竹新茅下。東陌相隨舊日如。</text>
<title>敬次葵軒金公 在淳 韻 二首</title>,<text>笑我風流愧謝家。東山携妓厭繁華。芳池種水荷抽葉。短壠耕春麥吐芽。路入樵歌生遠樹。樓通佛偈落晴沙。悠悠物外元如許。日暮猶堪絶世譁。其二淸如活水滿池塘。又見窓前草欲香。桃樹地應出黔郡。苽菰圃是接燉煌。懶儂本自居無敎。癡子何能譽夙彰。葵老遠過篷蓽下。題詩數疊筆箴良。</text>
<title>敬次葵軒寄贈二首韻 幷序</title>,<text>歲丁丑。葵軒金公春秋八十有五。自北山下。騎驢出東都門。遠臨安巖弊廬。時仲夏也。天氣甚熱。雖強壯年少者。亦難其登陟之勞。公則舍杖而行百餘步。憇于最上頭。非絶崖卽危石。而公步蹀之矯。無减於昔時。又贈二詩于家兒。余聞而竊甚喜之。仍敬次其韻。以寓景慕之忱。其後以古體詩二首。又寄于小子。一則安巖更吟。一則悲昔遊也。先君子於公婦弟而相與好。情誼甚篤。游于詞翰。所過多吟咏。而安巖舊日都尉之名亭。先君子愛是亭與公遊。四十年前事也。嗚呼。先君子棄世。而公巋然獨存。年高德卲。精力康旺。復尋往跡。追思昔遊而悲之。故有此詩。小子感愴不已。謹和以呈。我棲巖下屋。優閒供心悅。千紫復萬紅。蒼翠松蔭蔚。四時而朝暮。狀態莫可別。山高氣鐘靈。石老泉湧冽。幽興無已時。酒酣忘肺渴。如何嗟白頭。滄桑無顚末。吾自樂此生。甘與卉木列。旖旎愛門槐。㩻䧢披庭樾。偃仰隨天時。物我不相奪。今人誦古人。園花戒早發。早晏謝塵事。將身便可歇。安巖更吟披雲坐高樓。幽居喜寂寞。惟昔朋遊日。春夏每攀陟。素志不在小。幾年共論學。滿囊尋佳句。塤箎如仲伯。天理終難諶。人事便無適。莫言中歲勞。榮途亦形役。晩景消塵慮。恒對丌上冊。芴寞本無形。存沒自貽慽。且置匠石顧。微衷願壽櫟。趍庭承家訓。感公心委曲。忘拙敬屬韻。詞情愧不足。悲昔遊</text>
<title>貞純王后輓詞</title>,<text>英宗實天德。聖女配坤儀。五紀遺王澤。羣生恃母慈。虞書彤管續。周雅玉英摛。翊護雷方洊。扶升日乃離。荃衷方洞屬。萱殿靜愉怡。備物珍牂錯。揚徽琬琰辭。前星明授䪅。晩景樂含飴。崩坼庚申是。恩勤翼子誰。綴旒遑暇恤。抗冕勉循爲。衡鑑歸裁正。綱維奠墜危。虛雲簾撤地。恒月冕迎時。至德成無眹。輿情感不私。徽音新有嗣。神器正無欹。海屋籌花甲。崇儀紐玉螭。寶簪飄白柰。月御晦靑逵。銀綺憂虞備。山陵志事追。梧岡分吉兆。仙寢並豊碑。唇衛靑門啓。雲輧碧漢馳。火雲滋雨泣。芊樹度風悲。玉佩遺音在。於戱永我思。</text>
<title>惠嬪輓詞</title>,<text>倐忽啓廞衛。桐華奄届時。蟠桃凋度索。寶婺晦崦嵫。仙路雲輧杳。徽音玉牒垂。元陵京室婦。寧孝孝康慈。敬奉三宮志。光齊貳極儀。奇徵曾發夢。內訓每尊丌。潔帨自誠意。深闈無間辭。甲祥王室賴。母敎聖人資。友瑟箴䂓進。咏樛福履綏。徧騰淑女頌。陰贊小朝治。被竦還公所。宮嚴攝舊䂓。姜嫄赫德美。周武篤生宜。堂額嘉傳號。邦基奠自玆。尊居長樂擬。綵舞玉樓怡。左掖晨昏閤。迎春咫尺墀。婉容千乘養。洋耳九如詩。星瑞候秋見。宸心愛日遲。九重開繡闥。萬八表璇楣。季夏休申錫。流虹慶誕彌。宗祊嘉會湊。朝野惠波推。寶曆回年甲。新豊奉壽巵。山呼庭賀抃。雲藻樂章摛。日暖琱輿動。天長警蹕隨。簪花鵷鷺列。瞻羽露梁湄。忍說涒灘變。恒纏崩坼悲。闡徽寧復受。却膳不知疲。至矣今王孝。於乎昔日追。縟儀邦禮式。斗酌海籌期。洞屬三朝問。瀡滫大耋頤。康寧歌荷祿。怡悅仰含飴。愆節欣瘳翼。羣情顒祝眉。翻驚窮臘祲。莫駐景春曦。深念度支費。曾儲內帑貲。如何齋夕慕。弗以暮齡衰。九九應添數。千千遽止斯。遺芬傳史筆。餘澤撫桮匜。佳兆元陰相。隋州舊保釐。珠邱眞舞鳳。洛墨是稽龜。玄隧畢原厝。前和灤水移。左虛魯祔善。今識聖謨貽。日月雖云邁。松楸不盡思。吉辰當卽遠。終事實遵彜。玉律旋移籥。彤庭夙戒輀。凄風翻畵翣。殘漏咽玄帷。邃闕音容閟。千官涕泗滋。靈輶行道祖。餘閣輟宮餈。望海春江水。長安御柳枝。雲鄕喜孔邇。仙馭先應知。跡廁候班密。官叨襄禮司。攀轝哀欲洩。微悃寄蕪詞。</text>
<title>李大將 光益 輓</title>,<text>知子昔年知遇深。健陵松栢已森森。橫來往事今何有。一片猶餘向國心。</text>
<title>兪參議 漢雋 輓</title>,<text>漢庭兩司馬。淸洛一耆英。雅履學問素。時望文章幷。平章到盛際。作者多蜚聲。著菴翹然立。鴻詞莫之京。吏部衰文起。老杜佳句驚。大雅南雷淵。欲讓一頭名。謙稱項側虞。壺丈斂墨兵。風流壺觴主。餘力筆札鳴。外類晉人曠。中實先民程。謁廟晨服儼。屛雜客座淸。編絶思曾傳。響臻祖謝生。例作水曹郞。屢屈墨綬行。邑牒文藻奇。布政賞鑒傾。芙蓉碧城吟。歌吹竹西觥。寡鶴玉階聞。振鷺离筵迎。新榮得緋玉。殊錫寵老更。時淸鶴髮健。勝會日日酲。昔我家庭樂。詩禮弟與兄。夙合芝蘭臭。共濯滄浪纓。交道眞執友。戚誼昔彌甥。頂針幾琢玉。筒什互換瓊。梁山風雨夕。狀文管鮑情。幸賴宗匠筆。志業多發明。床拜雖間濶。信息伸微誠。邇來先友記。頻感喪老成。又聞宿德逝。小子涕自橫。高才日陵替。長嘯宇宙宏。</text>
