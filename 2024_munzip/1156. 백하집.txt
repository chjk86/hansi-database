<title>次呈立齋先生</title>,<text>亂峯斜徑策鳴驢。谷口深深夫子居。黃鳥數聲山下屋。白雲終日案頭書。蕭踈晩計磯眠鷺。活潑靈機水躍魚。坐了春風三兩日。至今淸馥滿衣裾。</text>
<title>又呈五律</title>,<text>窈窕愚山裏。白雲低不飛。先生遺舊鉢。夫子着深衣。草色侵疎簟。灘聲入短扉。幽居淸味足。隨處露天機。						水活魚爭躍。林深鳥不飛。殘紅侵客袖。空翠襲人衣。樵路懸雲壁。漁竿掛月扉。短筇隨白鷺。閒坐澹忘機。</text>
<title>又次呈七排</title>,<text>禁城楓葉掛冠秋。一夢扁舟下洛州。徵士聲名懸北斗。美人消息渺西周。廣文官冷何干祿。通德門高不願侯。談麈揮時江海决。天機露處鬼神謀。十年箭透紅心的。千古襟開白雪樓。陶鑄唐虞心計晩。沿洄洙泗歲華遒。圖書滿壁鑪烟細。經緯羅胸列宿稠。大老曾將心法授。先人昔與德音酬。高崗落落歸丹鳳。巨壑深深聳翠虬。三月春風香在座。一泓秋水綠盈洲。庭前杞菊閑成趣。郊外桑麻放不收。南紀千年愁暮道。西洋萬里怕橫流。德公不是因長往。方叔非無克壯猷。天下事惟卿相在。卷中時與聖贒遊。禁屛何必徵幽畵。儒鐸將看和戛球。寄語洛中諸達客。且敎吾丈故山留。</text>
<title>過武陵橋</title>,<text>象王山色入雲霄。斜日騎驢渡石橋。好是少年題柱客。肯從仙侶學飄颻。</text>
<title>玉院次丈席遊山韻</title>,<text>元老明宮拜肅淸。主人來坐鄭康成。衣冠座上渾無俗。泉石山南獨有名。瘦鶴當秋添骨格。踈驢選日任縱橫。遊衫點綴烟霞色。韻入奚囊字字明。						白馬江流特地淸。黃羊嶽勢巧天成。三韓古堞孱王跡。千石高㙜烈士名。落木秋山孤寺遠。冥雲斜日小橋橫。行行不覺黃昏近。來坐溪邊待月明。</text>
<title>又呈七絶</title>,<text>幾疊雲屛九曲山。好敎秋夢此樓間。靈芝不逐瑤華晩。天相斯文特地閒。</text>
<title>靈泉會贈申表兄 鼎五</title>,<text>客窓和雪寫黃庭。忽見仙舟到遠汀。三日京山同我宿。一琴流水聳人聽。詞華夜爛西江月。談麈天回北斗星。浮世正難容易別。風濤滿地雨冥冥。						採掇茳蘺感歲華。憐君風味澹於迦。由來吾輩黃金少。從古高人白髮多。宇宙百年同蟻穴。江湖千里伴漁蓑。聊知暮境相將意。看取松篁氣在柯。</text>
<title>次周房軸韻</title>,<text>展盡詩凾可坐遊。白雲靑鶴夢中幽。斜陽終古周王峀。明月何宵謝眺樓。一笑良難塵世口。數莖容易丈夫頭。江南白雪無人和。山自蒼蒼水自流。</text>
<title>讀眉叟記言</title>,<text>黃羲上人物。蒼史古篆文。大器何須琢。天葩自吐芸。白雲千載證。疎雨一鑪焚。江漢迢迢意。醇醪澹覺醺。</text>
<title>隨愚山丈席。遊俗離冷泉。</title>,<text>俗離寺						閒隨白鶴訪仙眞。蓮社申盟遞簡頻。湖山逈絶三千界。宇宙團圓四五人。半夜香燈通佛性。上方烟霧失僧身。恣意留連叢桂色。等閒猿鳥莫須嗔。						文藏臺						萬丈峯頭萬丈㙜。遊人稀到但蒼苔。天低北極空光合。地坼東溟詭氣堆。下界浮雲連更斷。中間迷雨闔仍開。登臨斗覺塵寰窄。醉態詩愁放不裁。													中獅菴						庵在峯腰體勢兼。洞天雲物滿虗檐。獅頭白石全身竦。鰲背靑山出角尖。屐下迷烟浮翠合。衣端疎雨夕陽纖。登攀我已忘飢渴。不必甘泉一掬霑。						天王峯						第一峯高揷九天。塵寰回首却茫然。斷雲欲雨留空碧。元氣無風積太玄。玉局輸贏纔半日。海波淸淺已千年。夢中笙鶴依俙過。歸臥招提作地仙。						水晶峯						削出晶稜揷作峯。半空晴逈玉芙蓉。雲端客坐淸心磬。洞口僧歸報夕鐘。五夜佛燈千界凈。一天游氣四時濃。登臨點綴烟霞色。詑向人間起老慵。						五層閣						五重架入九霄層。迥勢飄颻不可登。聳翠却疑光岳倒。流丹直向火雲蒸。頭高十二黃金塔。眼豁三千白玉燈。堪怪世尊空費力。劫灰泡沫話胡僧。						石門						雙石谺然作一門。洪波不轉老雲根。東驅海上鞭來勢。北補天傾鍊去痕。從古陰陽元闔闢。至今雲霧自舒呑。重關複壁尋常在。拋却山河屬世尊。													林千石㙜						高麗山色夕陽臺。烈士前塵問劫灰。夢入朱絃彈不盡。江深白馬去無來。雷鳴急峽蛟龍闘。春到空林杜宇哀。怊悵東風誰灑麥。空敎石面但崔嵬。						般若寺						洞門颯沓自生寒。客立斜陽聽涅槃。浮生漸覺塵寰窄。普濟終敎法海寬。天王舊物金爐重。聖祖遺毫玉牒安。至今古色山家在。踏破蒼苔不盡看。						冷泉聯句						山行六七里。路歷百千盤。立齋。 嶽色收筇盡。泉聲入夢寒。損齋。 淸遊同九曲。奇賞擅三韓。立。 振袂身無絆。乘風腋欲翰。叔璜。 豪情凌泰華。榮夢息邯鄲。孟耕。 時物兼芳綠。春衣已袷單。際可。 淸流渟復激。老壁翠連丹。損。 地是精靈聚。天應造化殫。立。 尋眞饒杖屨。濟勝有壺簞。損。 棧道看冞細。苔巖坐亦安。璜。 休陰聽牧笛。移晷歇驢鞍。立。 逈郭孱王古。荒臺烈士難。溪山空自在。樵牧謾興歎。璜。 撑鑊春薇煑。班荊午飯攤。耕。 孤庵知咫尺。危磴更蹣跚。璜。 廉利石侔釰。珍奇樹類珊。竆幽從我好。涉險任人姍。路繞啼猿壁。橋橫巢鶴壇。立。竦身方鑽進。側足復盤桓。璜。 穿樾妨垂蔓。攀柯或老檀。損。 沿流心欲洗。得句指頻彈。際。 拂袖晴嵐滴。忙鞋落照殘。行尋香世界。徙倚月闌干。璜。 盤喜蔬芽嫰。盃愁竹葉乾。立。 檜壇堪設局。水砌好垂竿。損。 客興雲隨屧。禪詩錦吐肝。水深魚性活。林茂鳥音奸。燁燁芝三秀。垂垂竹萬玕。淹留同木石。圓滿會金蘭。璜。 緬想淸沂曲。坐看流水瀾。際。 論襟期歲暮。剪燭到更闌。立。 桂月俄移砌。桑暾已入欄。耕。 虛明添氣象。蕭灑整襟幱。拂拭塵箱啓。摩挲古蹟看。佛燈金篆古。宸翰玉珉刊。立。 恩侈陳峯賜。珍如趙璧完。耕。 牀頭拋法麈。花外弄神丸。嶂疊堪屛繪。溪凉却扇紈。璜。 巖隅餘紫萼。波面亂靑萑。羽族偏多鵓。毛羣時見貆。立。 峽田懸犖确。隄築傍巑岏。村僻童無禮。年荒俗漸頑。飛泉若雨下。奇壁出雲端。璜。 一水巴回曲。三峯鬼刻剜。巖空靑鶴遠。潭古老蛟蜿。立。 月隱高岑樹。雷鳴急峽湍。璜。 地形兼曠奧。風味適甘酸。損。 麥穗連雲漲。蓴莖出水團。耕。香脂城餖軟。紅露市觥漙。寺號虗遵法。峯名愧受官。盖松煩設幕。簟席不須莞。福地人看竹。仙區孰夢棺。立。 浮生且行樂。吾輩足遊觀。璜。</text>
<title>山樓小會。和鄭日晉 象晉。</title>,<text>萬山淸韻一蟬通。從古幽人臭味同。流水至今遺匣裏。暮雲幾度憶江東。驅去炎蒸非藉雨。朅來高閣自生風。少年努力崇明地。光氣誰知釰在豐。						皎然心曲點𡱝通。堅白何須辨異同。四座衣冠齊稷下。一門型範柳河東。蒲觴羡爾籌添歲。桑海憐吾樹撼風。十里邱園烟雨足。專城不必供甘豊。</text>
<title>山水軒呈丈席</title>,<text>高風夙仰伯恭蟬。暇日旋登郭泰船。流水自來君子性。靑山不老太初年。尋常几案渾非野。多少烟霞半是田。會有人間漁子到。桃花誰信杳然天。						遊樂行窩幾聽蟬。芙蓉一葉老仙船。文章灝氣淸如曉。磅礴元精積許年。玄圃春深珠滿樹。滄江日暖玉生田。箇中純福圓無缺。萬事如今信有天。						孤露人間四十年。大方門下幾周旋。喑蟬猥廁咸池樂。槍鷃空懷北海天。半世只從忙裏過。上乘那得緖餘傳。無端鬢髮蒼浪改。努力其何若箇邊。</text>
<title>道存堂旣成。拈杜草堂五排韻。</title>,<text>江右愚山大。嶠南道統尊。崇岡餘鹿洞。遺匣想龍門。亦旣多牲享。端宜此駿奔。羹墻多歲月。芬馥剩邱園。遠躡流觴會。要酬大鞴恩。依歸知有所。游息慨無軒。商略滄廬制。指揮郢斧翻。居然成棟宇。於赫壯扃垣。曠世晨如隔。尊師道所存。高山瞻氣象。流水溯淵源。勝地增顔色。儒林此柢根。絃歌當響絶。星日揭衢昏。舊鉢相傳受。凾筵又講論。衿紳齊引領。水月暎芳樽。</text>
<title>審幾。吾先人堂號也。請記文於丈席。拈五絶六首。聊以志感。因謝厚意。</title>,<text>夫子記名室。先人之弊廬。珍重審幾旨。最宜知者書。						先人廣友道。四海如比閭。最與丈人好。照之秋月虗。						郁穆相將意。記余坐隅時。寒暄問訊外。性命無他辭。						有斐審幾號。先人箱不楣。摶摶聊自愛。勿令他人知。						丈人特念古。屬筆稱權衡。小子跪而讀。呑聲還復停。													不緣身履歷。那得說分明。抱此以歸見。庶幾慰冥冥。</text>
<title>玉洞書院題詠</title>,<text>奎英壁彩耀華闈。元氣蒼蒼積翠微。不有箇中充實美。雲山那得許光輝。蘊輝堂						第一堂西斲露齋。齋名斲露好安排。致思斲石元無異。斲盡千尋玉露皆。斲露齋						斲露齋東號琢章。琢章何以有玆光。從來玉質渾如是。磨琢新工貴自強。琢章齋						琮琤萬壑盡鳴球。一一輸來淸越樓。是處將看條理竟。大成元在玉音收。淸越樓													樓下門開達遠街。東南珍産望中佳。莫歎善價求無路。好是球琳握在懷。懷寶門						石起爲峯號玉峯。玉峯怳似玉爲容。丈人爲我吟佳句。我亦於今得有逢。玉峯						祠前小澗瀅無泥。俚語相傳吾道溪。吾道音訛元是玉。玉溪應入古人題。玉溪						崗頭符采碧璘璘。誰是天南識氣人。終古異珍埋不得。揷天奇璧卽精神。神見岡						曲折溪流似矩方。天心於此費商量。賦人五性純於玉。逝水回成半畞塘。方流渡													九節灘聲抑更揚。琅璈時奏自宮商。至今想像委蛇佩。采夏和鳴不盡鏘。鏘鳴灘						日落橋橫碧水空。鶴歸龍臥話非工。此間自有輝山氣。天際浮浮繞白虹。虹氣橋						長洲鋪白水搖波。畫卦餘痕互盪磨。磨不自磨求玉潤。不然只是等金沙。沙磨汀						兩玉相磨玉豈瓏。他山有石好相攻。殷勤築塢知非偶。不盡瑕玼不輟礲。石攻塢						蒼崖陡起揷於天。瀅滑千層玉削然。浮世縱無人佩得。不妨天質自山玄。山玄壁													臨水奇巖玉與良。水紋巖蘚互添光。終然萬古成貞質。列峙幽汀總水蒼。水蒼巖						鳥象耕雲古有云。當年事蹟杳無痕。不如種得吾家玉。開破深山一段雲。開雲坪						玉洞元非世外天。等閒平墅是藍田。春深種子還生種。看取時時暖日烟。生烟谷						玉之爲德最溫溫。德比於玆卽此村。寄語村中諸學子。溫溫此味勿令諼。比德村						萬山深處數間菴。誰識無中有象含。吾道退藏同一理。篤恭還與化工參。密理庵</text>
<title>守歲白門</title>,<text>天時荏苒歲華更。斗覺羇懷轉不平。南郭衣冠深夜至。大山文集一燈明。秋霜入鏡痴難賣。風雨分牀夢幾驚。賴有新人椒酒頌。眼前聊復慰餘生。</text>
<title>南寺與諸益共賦</title>,<text>露陰山色入望平。驢背詩肩聳處輕。今夜警余南野集。明朝送爾北山行。衣冠郭外蕭蕭至。鐘磬雲端遠遠淸。靜處不妨吾道在。願言携手度殘生。						野樹斜陽已閃鴉。重尋古寺採瑤華。山因久客多親鳥。梅爲詩人未落花。海外高樓今白雪。城南奇氣舊靑霞。羅幬莞席相將意。明月良宵此地多。</text>
<title>步和姜德祖 鳳欽</title>,<text>喫辛山寺歲貞寅。夢入池塘草已春。無可奈何天下事。不如談笑意中人。丌書典重三墳古。樓夜從容一境眞。脉脉離絃何處奏。雨餘江色望中新。</text>
<title>和呈李土窩戚丈 之權</title>,<text>湖海行裝鶴並梅。少年聲價洛陽來。西江波浪翻碁局。南國烟雲付酒盃。明月有情投暮夜。啞鐘無計答訇雷。最憐蓮社依依夢。孤露人間鬢雪催。						幾度開花漢上梅。蒼梧雲斷掛冠來。千秋未白汾陽水。雙眼空靑阮籍盃。會待西江收急浪。應隨東海有恩雷。淸晨讀罷離騷起。离日重明淑氣催。						無端離別故山梅。南北隨緣聞磬來。四十九非渾過夢。百千萬事付殘盃。琴絃脈脈分河漢。風雨蕭蕭望海雷。用拙分明吾道在。石塘秋水穩無催。</text>
<title>姜皓隣 世白 宅。奉和丈席韻。</title>,<text>詩書蕙圃宅。珍重華筵開。客宿南天斗。家風北海盃。文章千古近。燈燭五更催。早晏梅花發。應敎踏雪來。</text>
<title>移席李林下 敬儒 宅</title>,<text>古樓餘白雪。深巷掩蒼苔。昨夜少微動。今朝長德來。衿紳十月會。星斗五更盃。且看東籬下。菊花開未開。</text>
<title>稧所講罷後。與諸益共賦。</title>,<text>芝歌一曲近還遙。水綠山深暮復朝。明月樓中孤鶴舞。碧桃花下紫鸞簫。雲端泛磬僧歸寺。雨後輕車客度橋。十二洞天疑橘裏。不辭終日玩柯樵。						桃花春水漲紅流。凮雨蕭蕭漁子愁。滿地烟霞凡客少。半天樓閣列仙稠。綠蘿明月隨緣住。丹鼎靈砂與道悠。自愧疎慵叨末席。人間寧歎白渾頭。</text>
<title>贈皓隣翁</title>,<text>古峽深深一徑遙。靜中流峙暮還朝。丈人希韻賡瑤瑟。學士淸詩和玉簫。鷺格陡高芳草岸。驢聲忽快夕陽橋。淸溪九曲聞長嘯。今世誰爲半嶺樵。</text>
<title>贈眠雲翁李 東璧</title>,<text>湖海相逢十載前。對山樓下又逌然。詩情碧峀花爭發。別夢黃江鷺更傳。南國家聲雙栢峙。八溪雲物一亭全。蒼浪鬢髮孤舟返。風雨長程且愼旃。</text>
<title>林下小酌</title>,<text>呦呦聞野鹿。潑潑見淵魚。覽物求其像。懷人適所廬。山水琴聲活。林泉畵景舒。春風亦澹蕩。梅柳繞前除。</text>
<title>北寺與姜公叙 世揆 共賦</title>,<text>空山木葉下紛紛。古寺招邀趁夕曛。衡浦秋聲鴻一陣。露陰山色鶴同羣。詞翁出口無凡韻。老釋通心有異聞。塵世從容知不易。篆煙終日座生春。</text>
<title>鄭叔顒 象觀 示沁都詩帖。步其韻以贈。</title>,<text>南國詞人唱木蘭。角弓嘉樹到頭歡。兩都太守風流伯。十月孤舟大海干。山澤癯容增骯髒。文章奇氣倍蒼寒。吾衰無計遊方外。一壑烟嵐任自觀。						山有靈芝谷有蘭。同人同臭不同歡。乾坤我已秋消息。湖海君惟歲若干。千里烟波龍活潑。一床風雨鴈酸寒。人間苦樂皆天定。齊物南華已洞觀。													芳洲歲晏佩幽蘭。江漢西頭一笑懽。鰲背山容天廣漠。鴈邊秋色海闌干。男兒眼孔無些碍。詞客胸中徹底寒。牋草披來成臥賞。重溟灝氣案頭觀。</text>
<title>爲校息山集。陪丈席會北庵。</title>,<text>伊來信息重龍門。買果歸時日已昏。全嶺衣冠推北斗。息山書帙證南轅。殷彜周鼎參元氣。雲影天光溯活源。是處分明吾道在。百年留待子雲言。</text>
<title>贈林下翁</title>,<text>洛下家聲郭外門。息翁徽範炳衢昏。五千著錄非周史。七十登筵陋漢轅。滿篋雲裳留手澤。一泓秋水皎心源。鯫生幸廁鱣堂席。丁乙硏朱猥有言。</text>
<title>贈皓隣翁</title>,<text>第一城西尺五門。美人消息已黃昏。南州學士頻看鏡。北斗高名孰並轅。蕙圃文章留四海。棣華凮雨漑同源。朝陽會有鳴崗日。凾裏琅玕數百言。</text>
<title>贈姜公叙</title>,<text>烏角蕭蕭白社門。照犀心契炯靡昏。寒泉近有鉛朱筆。商嶺俄回綺皓轅。爾抱明珠應媚澤。我將仙楫擬竆源。相期歲晏崇深意。看取圖書不盡言。</text>
<title>𪆽軒社贈李 光賓</title>,<text>縑紈耳目褐衣躬。一壑深深掩蓽蓬。霄漢讓他靑鬢輩。江湖歸我白頭翁。前秋羽酌仙橋月。幾日驢蹄太華風。却恨荒原蒿里曲。可堪寒雨獨嘶鴻。</text>
<title>贈柳象遠 尋春</title>,<text>有鳥生丹穴。彩翎備五章。何當噦其鳴。白日天中央。洛涯春草生。洛水春波微。美人來何暮。山月映初輝。</text>
<title>次瀟湘八景韻</title>,<text>無邊落木洞庭秋。月上闌干第一樓。七百平湖澄似鏡。君山礙却使人愁。洞庭秋月						黃陵廟畔幾叢篁。秋色斜陽正渺茫。入夜西風吹作雨。江聲嗚咽也添長。瀟湘夜雨						一天秋色鴈橫斜。落日蕭蕭下遠沙。江國繁華明月在。好隨鷗鷺夢蘆花。平沙落鴈						漁舟岸岸迫昏移。雪滿江天獨釣奇。江上冶郞遮莫笑。一江淸興白鷗知。江天暮雪						滄江遠帆一塵微。閃閃羣鴉帶夕歸。盡向岳陽樓下宿。沽歌漁唱雨霏霏。遠浦歸帆						汀花亂落木蘭翻。人語江聲雜雨喧。無數銀鱗籬樹掛。夕陽空色滿漁村。漁村落照						荒城帘捲雨餘山。江女江花紫翠斑。嵐影巧隨人影散。墟煙遠入畵圖間。山市晴嵐						靑山孤寺白雲巓。凮外寒鐘落暮煙。客倚江樓閒獨聽。夢魂時入佛燈前。煙寺暮鐘</text>
<title>江院雪夜酬諸益</title>,<text>遠遠江頭遠遠山。大贒遺廟此中間。宮墻一壑雲雷壯。心法千秋水月寒。晏歲衣冠難再會。終宵文酒却同懽。虛樓雪色悠然坐。汀鶴沙鷗共我閒。</text>
<title>皓隣社。拈松谷集中韻。</title>,<text>郭外平郊雨色斜。夕陽淸事聞蘆笳。忘機自若江心鷺。颺彩飜嫌日裏鴉。五夜霏談山吐月。一春元氣樹交花。茫茫海內知音幾。馬慣西門第二家。</text>
<title>仙橋。與皓林兩翁共賦。</title>,<text>亂樹黃鸝屋數間。興來情緖太無端。豪吟轉覺江湖窄。大眼終敎宇宙寬。五老衣冠樓上月。一燈書釰意中山。歲晏飛光難更住。碧筒春色慰衰顔。</text>
<title>贈李使君彜叙 龜星</title>,<text>五馬何來剝啄聲。及親顔面李龜城。蒲鞭近有河陽愛。雨露新添鏡水淸。仙夢應尋猿鶴洞。風光剩得鳳凰亭。梅陰好讀先生集。珍重凉山几上靑。</text>
<title>息山集印出時。與諸益共賦。</title>,<text>雲錦文章繡更輝。卷中遙憶匣中徽。漣江皓月空秋水。商雒靑山薄晩暉。環海以東家數大。惟星有北士望歸。芸香幸賴賢孫發。光氣應須徹紫薇。</text>
<title>鳳下。與諸益語到愚山。拈韻志感。</title>,<text>瑤琴絃澁夜凄凄。風雨涳濛聽曉鷄。綠髮仙人孤鶴擧。白雲山色數猿啼。伊來漸覺聲光遠。吾輩何堪醉夢迷。商略斯文千古事。謾將衰淚各栖栖。</text>
<title>月山社。逢尹聖郊 東野 共賦。</title>,<text>南國洋洋以子鳴。昌時歌曲不能平。華陽我是黃仙伴。闕外人傳紫氣程。霄漢初心孤鳳擧。江湖晩計白鷗明。歲暮瑤琴難更奏。離筵眽眽若爲情。						河橋怊悵送君行。嶺路支離轉不平。漠漠啼猿山色裏。蕭蕭匹馬夕陽程。樓空白雪無人和。秋盡黃花向客明。老去詩篇難說了。江梅願寄一枝情。</text>
<title>贈苞山病客</title>,<text>浮萍流水作人情。孤唱南州楚竹聲。雪曲猶傳江表宅。金篦奈阻浙東城。淸香襲夢黃花在。談屑和霏翠靄生。採採瑤華今已暮。雲山况復萬重程。</text>
<title>奉和皓隣翁</title>,<text>明時陳力老逾艱。鳴鳳朝陽響未殘。珍重圖書靑玉案。逍遙雲物紫芝山。西淸夢寐仙班迥。東壁衣冠學士寒。海內茫茫看曉宿。願隨南極照人間。</text>
<title>懷愁州使君姜文擧 世綸</title>,<text>千山萬磧夢猶艱。塞鴈聲邊夜角殘。樽酒難逢靑眼客。文章應大白頭山。直欣判得男兒事。不必拘牽子女寒。最是塤床西日晏。各天相望柰人間。</text>
<title>陶淵精舍</title>,<text>浩劫桑瀾一草廬。烟霞洞府碩人居。松葉翠濤飛白𪆽。桃花紅浪上黃魚。千林露氣晨梳髮。萬壑風泉夜看書。瓢隱先生何處去。一輪明月海天低。													陶淵精舍泗溪濱。第一江山第一人。籬外黃花前甲子。海東明月更精神。朝宗有義波成瀑。寵辱無心嶽洗塵。播馥遺墟思享苾。臥龍山色望中新。</text>
<title>仙遊亭</title>,<text>白雲仙子昔遊此。此地空餘仙子菴。關外靑牛懷李耳。月中玄鶴夢蘇耽。層層石氣天圍玉。曲曲波紋地鋪縑。客倚虛欄魂骨冷。碧簫淸徹水聲南。</text>
<title>泗濱書院</title>,<text>溪翁象設儼仙冠。元氣淋漓積不刪。德義文章六父子。經綸事業一江山。泗濱絃誦今猶在。嶺外聲明孰可攀。盥手焚香餘菊露。商顔處士大書還。</text>
<title>陶淵瀑㳍</title>,<text>隱隱喧空遠遠橫。朅來淵上定神聽。閃凌雪朶如相撲。淅瀝風松不敢聲。中開霹靂三泉坼。直瀉滄溟萬折傾。龍卧深深能翕受。有時凮雨一長鳴。</text>
<title>東都懷古</title>,<text>王氣凄凉碧海東。一千年事水流空。短城秋色鷄林葉。古國寒聲鳳德鐘。百戰山河孤鳥過。五陵煙樹夕陽紅。西凮北客悲歌發。沽酒携登最上峯。						斜陽流水問無憑。獨立荒城感慨增。鮑石秋生公子樹。鷓鴣春盡列王陵。東京伯氣昆灰冷。北極王靈海日昇。凡楚興亡天意在。釋儒稗糓話胡僧。</text>
<title>贈崔濟安</title>,<text>金鰲南畔霽川回。湖海元龍百尺㙜。雲瀑使人肩欲聳。水晶貽我眼爲開。山琴霖雨今宵韻。玉笛秋風古國懷。客路重陽歸未得。故園殘菊不須催。</text>
<title>太和泛月</title>,<text>鷄林紅葉九秋遊。明月孤舟大海頭。直欲乘凮萬里去。飄然仙鶴下瀛洲。</text>
<title>舟中口號</title>,<text>二水三山一葉回。玉簫淸夢鳳凰㙜。滿江明月翻翻去。異域羣峯點點來。紅樹秋殘漁笛晩。白蘋風動浪花開。吳頭楚尾知何處。柔櫓聲聲向夕催。</text>
<title>贈崔友 琇</title>,<text>京洛追隨幻境過。江湖相對却衰顔。蕭蕭一屋琴書裏。漠漠雙眉水月間。海國秋風悲自發。池塘春草夢相關。將期皓首崇明德。何日重尋太華山。</text>
<title>御風臺觀海</title>,<text>振袂天風海上臺。飄然兩腋挾蓬萊。乾坤浩蕩浮還沒。日月泱茫闔又開。擊水鵬翔迷似蟻。戴山鰲骨渺如盃。雖然鉅物形而下。括入吾心寸孔來。</text>
<title>贈尹友 宗範</title>,<text>靑山羇鶴病低回。九月新登牧馬臺。海國凮流東道主。江樓月色五更盃。少日親朋添雪鬢。千年古國入秋懷。相看暮境須行樂。何必離絃黯黯催。</text>
<title>無邊樓。與申友 致坤 共賦。</title>,<text>古城斜日落。吾輩曉星稀。肩學秋山聳。眉將碧海歸。遠愁雲鶴擧。殊味雪鱸肥。南浦明朝別。令人夢想飛。</text>
<title>次卧龍庵韻</title>,<text>山如龍臥枕流東。雷雨深藏一壑中。觀象最宜无首吉。尸居終應有神功。欄頭夜聽潮聲落。窓外秋看野色豐。主翁不是無心者。每擬吹噓送上風。</text>
<title>次贈李望道</title>,<text>江渭迢迢二十年。皤然相對各相憐。靑萍釰氣深藏匣。紫玉山光儼秩筵。黃葉空林悲往蹟。丹砂古窟訪眞緣。浮生轉覺瑤華晩。萬事悠悠一任天。</text>
<title>次崔德彜槐亭韻</title>,<text>綿竹將軍去已久。空留大樹不知年。汾陽古葉應多世。王氏餘陰必有天。柯通夜雪寒生語。根錯洪波老益堅。祠廟丹靑伊咫尺。錦城松栢共蒼然。</text>
<title>倚馬和贈李望道</title>,<text>海天鷗鷺絶機萌。詞客爭傳商隱名。白雪高歌悲郢市。靑萍奇氣動豊城。興在驢蹄秋濩落。癯如鶴骨老崢嶸。沈侯詩語聊相感。江月分明解我情。</text>
<title>玉澗亭。次板上韻。</title>,<text>每誦河南伯叔親。龍門餘韻悵無因。至今玉澗遺亭子。依舊瑤琴抱匣辰。紫陌紅塵山外事。白雲晴壑卷中人。江西末學斜陽過。景仰高凮問幾春。</text>
<title>鑑湖小會。和呈湖隱翁姜 履和。</title>,<text>南星如月瑞光臨。茅屋蕭然一境深。鏡裏澄湖無愧影。匣中希瑟有餘音。海桑舊感先人契。淇竹新工志士心。皓首崇明期永賴。瑤華採採爲長吟。</text>
<title>和贈金魯瞻 宗泰</title>,<text>携家入峽白雲深。沙月依依鏡水潯。花樹春移餘厚蔭。琅玕歲暮抱孤音。人間肯逐盱盱目。海內相知眽眽心。古壁笙簧遺敎在。願言無替邁征吟。</text>
<title>和呈李子茂 之培</title>,<text>破屋蕭蕭似玉川。主人含笑坐悠然。鏡水菰花飢亦樂。月江瑤瑟韻猶傳。囊螢夙志歸山外。詠鳳奇才耻駱前。歲晏幽期何處在。璜流飛下洞中天。</text>
<title>百花洞李孝子舊居</title>,<text>此地亶宜賦白華。南岡孝水浩無涯。有時死竹能生籜。無數孫枝自發花。保得餘謨厖不斲。撿看遺墨整靡斜。仁天會有褒㫌日。恩霈差遲奈若何。</text>
<title>贈宋士贒</title>,<text>金陵芳草馬蹄遲。楊柳靑靑氣在絲。社燕自來寒食節。汀鷗曾有鏡湖期。乾坤納納論心少。江海紛紛短髮危。名敎由來眞樂地。耕田付隷學傳兒。</text>
<title>贈李文受 昌益</title>,<text>竆林竄伏鬢華闌。禿馬蕭蕭雨色寒。有口不論天下事。無心適到意中巒。鏡水樓㙜南道主。玉山樽酒太平歡。鸞停鵠峙餘慶足。况有東牀玉雪顔。</text>
<title>客中滯雨</title>,<text>南湖春雨報晴遲。有色無聲不絶絲。花重細看紅濕處。草姸潛覺綠生期。嫗言古洞徵惟慣。奴告前江涉不危。最是主人偏欵客。山村沽酒更呼兒。</text>
<title>浦社。酬成順之 三烈。</title>,<text>春來始得酒盃寬。澗道氷凘不怕寒。桑海迷茫同我老。梅花消息見君還。匣中流水傳三疊。山半分雲列幾鬟。歲晏瑤華珍重意。滿天星月倚虛欄。</text>
<title>次李于鱗七古韻</title>,<text>主屹以南元氣積。洛水汪汪流千頃。商顔特據最上游。造化於此奇技逞。往者名德磊落望。異言喧虺不能梗。衣鉢錯落如星辰。一輪明月秋水冷。禮樂朱絃可賡周。文章白雪堪和郢。最是先輩向上業。無論淺深思愈猛。近來吾道日以非。高者不過文辭騁。其餘伏作下品人。甘飫嗟來謂雋永。黠者紛紛得巧𧗱。銅鐵金銀匿形影。滔滔擧世皆一轍。看來不足把餘景。吾猶及見古之人。餘事文章重內省。寧爲溝中棄置塍。耻作囊間脫出穎。喙喙爭鳴何足道。無謂之聲浮蛙黽。滄洲歲晏無消息。黃河巨浪誰舴艋。斯道不在空妙地。養內先要外齊整。復看人己分界處。於此得覷眞要領。不然倡經與奢佛。令人不覺赬發頸。所以前修貴實學。然後快臻安樂境。</text>
<title>又拈七絶</title>,<text>洞覩窮寰隻眼深。山河萬里卽裯衾。靈犀一點如相照。東海南溟只寸心。						城南三夜慰相思。門柳深深綰別離。黃鳥數聲山更遠。徑驂遲發夕陽時。</text>
<title>過對山樓有感</title>,<text>巨壑蟠龍逝。空洲暮鶴愁。秋陽無限意。獨上對山樓。</text>
<title>除夕志懷</title>,<text>家貧任婦老聽兒。好賣山田不賣痴。未解人間機竇在。徒知方內準繩持。開雲種玉求深洞。逐水尋花問別基。萬事悠悠都付夢。江沱先有古人詩。</text>
<title>酬五從弟文吉 麟老</title>,<text>見爾聦明自抱携。羲經口受舌猶痴。胸中燦斗高軒過。手裏成凮大斲持。壠右將軍今退舍。漢方城郭又宏基。吾宗賴以爲鐘呂。兩對逌然不賦詩。</text>
<title>謹次于石堂原韻</title>,<text>山腹奇巖掌㨾平。吾家伯祖築斯亭。謾勞棠盖南州使。終老荷衣太學生。黃葉空庭僧譜石。白雲終日鶴聽經。觀占翫象成嘉遯。珍重遺徽愼勿輕。						三復凮泉欝未平。亂峯秋色獨登亭。中原舊甲黃花在。海國殘山碧蕙生。奕葉光輝聯棣什。幽栖事業代籯經。晴窓棐几餘文藻。香篆和雲細細輕。						山勢巃嵸石勢平。一區雲物數間亭。彌明句壓茶烟重。綺里碁閒桂樹生。世外風波堅白辨。巖中日月太玄經。從知用拙元吾道。鐘鼎山林較孰輕。</text>
<title>立春會崇報堂。拈艮翁集韻。</title>,<text>坐閱年光六十秋。客中春色又生愁。城南勝味靑絲菜。海外悲歌白雪樓。遼野舃飛雲更遠。北溪絃斷水空流。追思往蹟傾新釀。缺界重圓萬事悠。</text>
<title>和呈皓隣翁</title>,<text>仙翁無柰鬢絲秋。最少吾生老去愁。北海風情樽有酒。南城春色客登樓。行尋梅月香生暗。聽送冰泉氣在流。手把瑤華攀別意。煙波鷗夢付悠悠。</text>
<title>次姜公叙周甲韻</title>,<text>南郭先生應極躔。瑞光如月曉星天。萊衣舞祝三千歲。姜被家傳七十年。瑤草琪花無盡種。鳥飛魚躍自來全。烏巾醉倒鸞笙席。離却氛塵便是仙。</text>
<title>與姜公叙德祖述懷</title>,<text>乾梅消息報天根。靑帝逶迤玉輅尊。萬國煙花開壽域。九天閶闔奏雲門。氷融大澤魚龍動。凮暖崇邱鳥雀喧。我亦昌辰涵育物。太平生老送朝昏。						西林回首已傷根。天柱中摧岳勢尊。海內峨洋隣送笛。郭南風雪客敲門。冰泉翫象涓仍達。遙夜論心靜不喧。點罷鉛朱梅下露。淸香消息月黃昏。						飛鋩終未遇盤根。高步詞壇妄自尊。天海驚濤同鴈蕩。烟波奇氣學龍門。靈芝暮感懷千歲。季葉哇音付一喧。漣上先生能起我。九江秋月淨無昏。</text>
<title>和贈文吉</title>,<text>喬木山南共爾根。遙遙江夏尺天尊。北平新起將軍壘。東洛還低處士門。瘖蟬不與追蠡譜。孤鳳何關百鳥喧。康樂詠歌慙俊秀。芳園春色眼花昏。						從古詞林有柢根。聖經亶合閣而尊。光風霽月千間廈。智水仁山八達門。兩漢波瀾徒屈曲。六朝綺麗摠啾喧。道東千載奎文朗。朱退遺書儘燭昏。						君子元來木晦根。處幽常若儼師尊。神明幸有參三舍。正法宜從不二門。尙友非無同氣感。晩途猶怕異言喧。當年寶鑑今惟在。雲影天光凈絶昏。</text>
<title>竹雨社。次李供奉君子有所思行。</title>,<text>鳳鳥飛千仞。彩珍備五色。朝弄紫沂海。夕遊崑邱極。泛聽終底止。卛由周道直。芝蘭生空谷。馨香無休息。猗猗綠艶秀。燁燁紅芳赩。不言空自愛。異香播四域。鵂鶹鳴不已。饒舌紛費力。雜草盈中野。掩穢還相逼。是非終如此。唉唉吾道昃。瑤華今不見。白日中西匿。緬焉懷丹邱。何由矢心臆。						平生少年日。廣友如好色。四海如比隣。歡樂無終極。及此年衰暮。匹布也不直。江山筇屐稀。門巷車馬息。擁爐過冰雪。掛巾送熇赩。齟齬多少輩。魂夢幻鬼域。嗒然成獨臥。百體渾無力。吟詩病蟬瘖。對書迷蜉逼。謾隨求友鳥。低回抵日昃。迢迢同心子。有如巧相匿。感時戀物華。何由開素臆。						太白何蒼蒼。洛水涵淸色。上仁洞玄象。元化無停極。作者相繼躅。周道繩如直。東湖理瑤絃。河洛眞消息。靈詮過江來。玄珠露水赩。考德賴有地。餘敎留一域。哲匠今已矣。吾儕老無力。所願保性靈。不爲塵氛逼。深憂大朴斲。共憐蜚光昃。吾道在山林。不妨荷蕢匿。戀彼知心人。明月照胸臆。													文章德之言。自然聲以色。𥓂砑洞窺虛。萬吹紛無極。江海浩無涯。波瀾自曲直。奈何夸毗子。求奇仰脅息。譬如無實花。迷離空炫赩。滄鳳號家數。大都歸幻域。崑崙六經在。分寸須努力。仁義藹滿腔。出語自眞逼。海國許眉翁。孜孜至日昃。天然大球璧。凈無纖瑕匿。嘐嘐人不見。漣江月照臆。						人生性本靜。窅然泯聲色。冰輪落萬川。處處成太極。苟保天然性。一是正與直。只緣物我私。善根易休息。投間而抵隙。凝寒更焦赩。須向機發處。公私分界域。孤軍遇強賊。一番猛着力。所以先哲訓。於此語眞逼。嗟余理甚弱。居然西日昃。願將自家心。對人無護匿。寄語同心子。我言亶由臆。</text>
<title>南寺。與諸益賦三言止七言。</title>,<text>三言。次顔陸聯句韻。						黃上舍。白下軒。氷霜堆。凮雪昏。翁與梅。不禁寒。有友招。陟檀欒。老僧屋。雲半間。樹猿學。簷鳥句。蒲團靜。山日住。春自在。歸莫催。雪中月。且徘徊。滿酌飮。不辭醉。明朝別。可耐意。						四言。次王摩詰韻。						藐余菲質。受中以生。有學可耨。有禮可耕。瑤華歲晏。漏器水盛。胡不夙夜。及露未晞。朋來縱樂。實往虛歸。偶發淸興。爰叩禪扉。侯誰會矣。交梨火棗。四顚俱皓。茹芝故老。何必羅莞。不妨荊藁。聞香杜若。照心梅花。雪月交輝。皚皚瓊沙。相與枕藉。滿酌流霞。流光幾何。轉頭烟散。君子攸廬。寧視旅舘。益崇明德。永矢寤歎。						五言。次王績古意韻						金華紫煙洞。叱石留仙躅。有人栖其間。澹然無嗜欲。弊弊褐之夫。溫溫中有玉。不願走無脛。不㤪刖其足。洞觀宇宙間。往過來者續。山有千萬重。水亦千萬曲。藏之方寸內。庶能有歸屬。													其二						南國千丈木。傑然棟梁質。入夜秋濤壯。當午夏陰密。上有白鶴栖。下有仙人實。蛟龍藏雨雷。終知變化出。居然四十年。濩落機相失。匠石不一顧。安事經圍律。棄置溝壑中。螻蟻凌復疾。幸免靑黃灾。本性保終吉。						其三						美人有姣服。所性如寒水。寒水又寒月。空明無表裏。笑殺芍藥花。亂落溱與洧。水性豈其然。導迪嗟失軌。試看江漢間。凮流詠葛藟。四維是大關。過此判生死。如何末路人。謂汚不飾簋。小往大不來。天地胡不否。禮義方知錯。君子視所履。						其四						山中有梅樹。幽幽人徑絶。放枝老石顚。揷根淸泉穴。迥與塵世隔。素性自皎㓗。精神分送月。韻格全欺雪。肯向桃李顔。堪伍松筠節。風雨不能病。冰霜無奈折。縱貽楚騷㤪。莫凂羌笛裂。孤高判獨離。馨香死不滅。向後和羹事。平生未曾屑。歲寒聊自愛。何須嗟大耋。						其五						北山有幽蘭。歲晏空自芳。不肯播餘香。獨保三十霜。南山亦有蘭。光風泛玉堂。叢叢各自愛。披離三四行。莖葉縱殊形。臭味元相當。偕行似邛虛。比翼如䲶鴦。南北何須論。兩心無相傷。眷言後之人。此意愼勿忘。						其六						鳳鳥秘彩章。鸞鶴時相訪。欲集無珍木。遐擧重雲颺。頫視人間世。極目紅塵漲。鴟梟逐一鼠。擧頸遙相望。羣鷄爭一飧。刺促無所向。歲晏琅玕絶。樂此天外放。竆陰忽已收。春色梧桐暢。朝陽轉阿閣。會當巢其上。						六言。次皓隣韻。						碧桃仙鄕何處。白蓮社會此間。僧性流水同㓗。我心浮雲共閒。													剡溪明月理棹。謝眺靑山繞屋。試按綠綺三疊。彈罷峨洋一曲。						七言。次少陵七歌韻。						樂如九韶方盡美。更到關雎又盈耳。皦如繹如洋洋如。馨香至治元氣裏。度花邈矣蔓草萎。正聲微亡淳凮死。於乎一歌兮歌已哀。大樂還魂何時來。						七政之衡四時柄。冥冥化翁爲司命。淵陸華實何厚薄。長短鶴鳧俱是脛。俗子紛紛何太勞。江汜夫人安且靜。於乎二歌兮歌始放。中夜繞壁何怊悵。						望美人兮西一方。豊芑茀祿知無疆。野老生長太平世。遲遲化日如年長。健陵秋色不勝悲。於昭陟降朝帝傍。於乎三歌兮歌三發。安得海內無寃骨。						別離無如長別離。二兄望雋阿季痴。雋者未壽痴者存。流水一去無回時。獨能唐突風月句。有時墨壘森鼓旗。於乎四歌兮歌四奏。杜鵑爲誰啼白晝。						歲晏山南流景急。瑤琴寂歷朱絃濕。近來誰復星斗望。無處得見喬嶽立。千載水月空寥落。長夜漫漫風雨集。於乎五歌兮歌正長。薄言往入無何鄕。						山有水兮龍蛇蟄。山有木兮枝相樛。蟄者存神樛者合。願與同心從之遊。所以剡溪夜雪客。乘興以往興盡休。於乎六歌兮歌思遲。誰是谷律噓暖姿。						丈夫生世耻虗老。不能謀炊能謀道。其道維何從所好。所好不在功名早。黃綺老仙圍一局。天寒歲暮膝各抱。於乎七歌兮悄終曲。但願芝草春歸速。</text>
<title>姜友 龍欽 社拈五律</title>,<text>古驛尋梅至。幽期歲晏多。主人如老樹。生氣在新柯。澹蕩吾能性。崚𡾓子善哦。芝園添一格。明月許相過。</text>
<title>賞梅</title>,<text>龕裏梅花巧耐寒。陽春忽到歲華闌。橫斜影子燈成畵。蘊蓄精神月吐團。噴鼻如過安息國。還魂疑自漢莖盤。平生未論和羹事。塵世何曾動慽懽。</text>
<title>贈柳尙書 相祚 燕行</title>,<text>秋槎泛起洛波龍。江漢依依導舊宗。鴨水以東千里國。家家花發大明紅。						陽白狂瀾隻手障。回頭隆慶又瀛桑。先生舊轍贒孫繼。陸海如今倘濫觴。						玉田南畔錦屛山。毅帝園陵草樹殘。西望白雲紅日落。秋風稽首早應還。						三千原隰賴神扶。七十筋骸得氣穌。好趁春風花柳節。玉淵明月泛芳壺。</text>
<title>江院講罷。與諸益泛舟。</title>,<text>瑤華晩倚木蘭舟。霜夜烟江不肯流。南郭斯文臨丈席。西林往事憶山樓。不意下凮當主座。閒隨明月上虛洲。歸來魂夢淸如水。聖解心期有白鷗。</text>
<title>次金仲紹 海進 甲日韻</title>,<text>南星如月海東頭。絳縣仙翁舊甲周。松老林園多厚蔭。錦沙煙雨起高樓。齊眉賢孟年同暮。撫背溫公鬢亦秋。最愛將雛鸞鵠舞。蟠桃春色折爲籌。</text>
<title>次野老堂韻</title>,<text>江山文藻已斜陽。古老咸稱野老堂。脫去攀龍馮鄧輩。歸來駕鶴綺園鄕。長枝凮節孫桐樹。逬笋春噓大竹傍。賴有賢仍思肯搆。排成十景頓生光。</text>
<title>邦慶。謹用御製韻。</title>,<text>小海初年頌月輪。重華是日穆門賓。咸煕庶績承三后。代理天工屬一人。周錦思分勞乙夜。堯蓂非晏建辰春。微臣幸保須臾喘。拭覩祥雲繞北宸。</text>
<title>觀水樓。贈徐侯 興輔。</title>,<text>琴化聞單父。車塵御李君。春湖魚自活。秋帆鴈俱分。洞眼懸澄鏡。良心藹慶雲。聲明東洛會。昨夜動星文。						水傳東洛號。山似武夷君。李子詩千古。黃公額八分。玲瓏秋照月。飛動氣生雲。無限登臨意。澆胸夢篆文。						同舟陪地主。斂衽肅天君。八月濤聲大。三更夜色分。團圓難後日。聚散易浮雲。靜聽江南曲。云思楚子文。</text>
<title>李愼可 秉遠 來訪。用文吉韻以贈。</title>,<text>山南元氣積。洛水流㴸淰。商顔與永嘉。分爲上游枕。聲明動一國。理義由來審。綢繆事契重。最得吾道甚。尊衛不及古。南紀凄凄㾕。之子重闡揚。粹然仁之禀。買石輕千金。庶睹黃絹鋟。於乎夫子道。臨河羣各飮。在在揮金椎。高高齊石廩。重以揄揚筆。披離五色錦。瓚譜久彌彰。何嫌歲月荏。萬古洪鐘音。涵虛元不噤。伊余褦襶子。測蠡徒伈伈。幸得夫子孫。郁穆勤相諗。好聽初平李。同衰隱侯沈。文章千古事。名理第幾品。劇談竆日夜。塵氛不犯寢。朝來開戶視。雪花驗豊稔。大陸同嚇笑。仁天護地恁。客主淸相對。肝膽無毫墋。攻石如攻道。任重須揀𤘣。縱余才力薄。庶斯奉以凜。去去行路難。長吁又長唫。</text>
<title>用前韻。贈張省伯 錫愚。</title>,<text>春雪多於冬。春水流不淰。老夫學深獸。閉戶仍伏枕。蟄蟲驚不起。候管倘未審。有客來剝啄。出門驚倒甚。相逢積歲顔。不覺穌久㾕。皎皎玉山子。弘球因天禀。皇祖有法言。洋洋繡且鋟。萬活靈丹訣。太和春共飮。盈盈富有業。南山齊石廩。披來古篋裏。世襲天孫錦。藍風一以過。飛光嗟苒荏。鳳鳥生丹穴。律呂鳴不噤。肯學周周翮。望霄只伈伈。朝日上梧桐。吉氣來相諗。遊嬉璧沼春。詞華推宗沈。懸知未濟花。壓了筍班品。浮榮是外物。君子重卜寢。况有好田地。耕心日日稔。不待遠求師。家訓卽地恁。源源東洛水。秋月絶毫墋。願君思奮翼。看我退後𤘣。前修有密符。一敬以凜凜。歲晏持贈君。採蘭空自唫。</text>
<title>和贈姜文擧</title>,<text>銀㙜班綴老緋衣。淸夢時時禁苑飛。北門鎖鑰知誰健。東海文章似爾稀。樂歲那無懸磬色。前年纔自一麾歸。看看世局須肥遯。從古高人杜德機。</text>
<title>立春日。酬文吉。</title>,<text>葭灰飛盡臘梅新。參月依依坐主人。萬里冰陰蟲候近。數枝花事鳥窺頻。靑絲送菜牙生馥。紅玉傳芳肺滿春。天暎雲飛俱活潑。方塘一鑑也無塵。						大冬凮雪儼松筠。萬古靑靑獨葆春。身似蛟龍應變化。影留鸞鳳得精神。琮琤碧玉宜君子。偃蹇靑山若丈人。歲晏知心惟有爾。餘生聊樂水雲濱。													南華齊物等崇卑。達者安之聽化兒。萬事輸贏看玉局。百年榮辱付金巵。有山有水深深處。談月談風得得時。雪後梅花消息好。巡簷爲索暗香期。</text>
<title>自述</title>,<text>七十齊眉有孟光。生平不㤪我疎狂。飮泉食木知無累。譜石評花自不妨。昭世放敎如散櫟。昌時終阻賦甘棠。金丹歲暮無消息。早晩晴窓對伯陽。</text>
<title>和贈姜啓好 世誾</title>,<text>西岡鳴鳳曠千聽。少海波淸萬國寧。凌雲誤註黃金局。聖鑑無私白玉欞。渭水鯉魚何日起。漢江龍氣別天腥。試看四十辭官去。醉夢人間爾獨醒。</text>
<title>重陽日。會姜文擧庄。</title>,<text>突兀茅齋古郭南。滿天秋色一江涵。主人謝笏淸如水。客子揮毫翠滴嵐。不待白衣藏酒久。更看紅葉賦詩耽。東𦤎老友應須我。獨把黃花若爲堪。</text>
<title>甲日志感</title>,<text>雌甲重回劇逝川。諸郞爲設介眉筵。深悲五世無中壽。何故殘生獨閱年。塘草春歸迷舊夢。海桑人住摠畸緣。傷心凮樹終天恨。無意蟠桃亂落前。</text>
<title>百梅園</title>,<text>先生此卜築。後學寓墻羹。棟宇雲雷壯。圖書水月明。樓虛當夜氣。境凈趁秋晴。不盡硏朱露。園梅暗有情。</text>
<title>與崔羲窩砥立，文東泉景明宿雙溪寺。</title>,<text>肩輿直上道塲寬。晩入靑巖白石欄。僧臥水聲和夢淨。客將秋色賦詩寒。山麋老大皆親屬。林鶴驚嗔有詭顔。試向栖雲齋下宿。一輪明月照心團。</text>
<title>和贈李龜瑞 洛運</title>,<text>兩地茫茫付各天。故人消息臘梅前。行尋雪月山陰戴。和送峨洋海上連。不屑詩情工與拙。何論酒德聖兼贒。曙星南紀看看盡。且使崇明勖暮年。</text>
<title>北庵寓中。謝姜文擧公叙見訪。</title>,<text>束峽猶敎法界寬。意中人對意中山。堪憐月下敲扉釋。不許松間喝道官。百年心膽𡱝同照。一座衣冠鷺共寒。把翫悠悠餘景足。何須各歎鬢華闌。</text>
<title>次韓詩述懷</title>,<text>老夫痴而侗。知見𨓏𨓏左。人情好塗澤。吾面待乾唾。人情好奇味。吾口好正佐。人情重營産。吾心無些貨。人情憙岐刻。吾身希寡過。口氣亦平凡。不揚而不挫。有客歌陽春。落落誰更和。方其氣聳時。眼前無所个。文詞好奇恠。崛岉且塊坷。平生飛動意。洛波非終卧。由來帶性人。尙功以爲課。果能配義道。賁育奪無奈。顧余綿薄者。縮頸心魂懦。况其激揚評。錚訇金石播。丈夫如姱女。輕重審失餓。倘於路頭差。騰騫不足賀。最好无首吉。誰謂龍之惰。萬古金人銘。亶宜書右座。然後文章發。光大昏蒙破。人心如皎月。勿以黃流涴。</text>
<title>次趙仲德 秉常 韻</title>,<text>東南文采姓名知。投老居然送日遲。江渭夢魂犀照處。波瀾詩札鴈來時。庭前玉樹森如竹。鏡裏霜華亂似絲。莫道奇緣餘景薄。分明二白九秋期。</text>
<title>自嘉樹發向黃瀑</title>,<text>沌穴呀然石扇開。懸流赴壑勢相催。恒暘雪色彌天起。不雨雷聲動地來。龍吼泉心呈屭氣。鶴翻霜翅絶纖埃。憑添濯髮流東海。應送仙翁碧瀣盃。						嘉林雲物洞天開。斜日鳴驢遠客催。玄鶴已隨雲外去。玉簫將向月中來。三秋嶽色癯成骨。九曲溪聲迥絶埃。纔到望雲巖下宿。菊花消息滿金盃。</text>
<title>淵嶽會。待柳象遠。</title>,<text>美人渺何許。蒼葭深復深。蟬聲淸滿耳。犀照逈通心。江渭前宵夢。雲山幾日尋。龍門信息大。茶果以將今。</text>
<title>敬次愚伏先生韻</title>,<text>淵嶽東南特。淑氣終不匿。鍾毓幾英傑。忠孝各盡職。藏修有古塾。箱篋弆遺墨。至今苔石間。煙霞想仙屐。模楷李元禮。風流黃魯直。有斐愚伏爺。屹然道岸陟。舂容振大雅。筆花爛如卽。曠世猶隔晨。怳揖荷蕖色。盥手撫遺馥。斗仰環輿愊。衣冠集勝地。羣鶴耀南極。濯泉如羾寒。想絶烟火食。徘徊感前修。恨未跪受益。吾道付孤舟。下灘挽不得。南紀日已暮。老懷俱惻惻。珍重龍門鼎。欲扛無筆力。不知一線脈。來者有消息。皓首餘景在。郁穆期崇德。</text>
<title>敬次蒼石先生韻</title>,<text>藹藹仁義言。不隨破鬼險。國朝鴻朗際。文章爛琬琰。至味斥樝橘。古意尙莞簟。南國聲名大。商顔似會剡。前修占勝地。淵嶽淸不染。有斐蒼石爺。文采照𦭻芡。荷渠與齊名。秋月波無颭。狎主文苑盟。道義無相歉。况有同德棣。進進歸名撿。晶光動金玉。紅蕖香冉冉。末學跪敷衽。圭復愈不厭。仰之卓難及。不覺自損貶。獨留泉與石。煙霞剩粧點。六月緱氏夏。衣冠愧收斂。詞藻是末技。亦慚前芬忝。况其追琢業。寧望完無玷。蕭蕭鶴一隻。已謝鴻逵漸。採採三秀芝。有志伏山广。只許可人遊。深巷門常掩。案有參同契。招招對玉檢。</text>
<title>移席道城庵</title>,<text>每道南州甲長峯。平生宿願始遭逢。龍歸大壑威餘瀑。鶴擧層空夢掛松。萬疊雲屛秋展畵。一天晴景日高舂。靑山古寺貧何病。香積三時尙好容。</text>
<title>東洛泛舟酬諸益</title>,<text>沙明紅蓼岸。天凈白鷗波。遠火稀星斗。疎烟散綺羅。乾坤吾已老。湖海子能歌。最是今宵樂。空明得月多。</text>
<title>合江亭分舟</title>,<text>東南形勝鳳凰樓。樓下長江七月秋。赤壁文仙天上去。玄裳道士夢中遊。波光分送通心鏡。月色偏多去羃舟。鵬鷃未知誰大小。淺深淸興問沙鷗。</text>
<title>江行聯句</title>,<text>布褐栖遲已白頭。百年吾道付滄洲。芝園。 皇王帝伯陶鎔遠。山澤煙霞寢夢悠。白下。 黃綺園中無俗輩。朱陳村裏喚朋儔。穉仁。 泉聲岳色奚囊滿。玉佩瓊徽逸響流。艮窩。 牙頰淸香違蕙席。淵源佳約敗薪憂。江臯。多情尺素來紅鯉。無限煙波證白鷗。幼淮。 巖徑云開蔣詡竹。剡溪又送子猷舟。希大。 三庚暑氣驅朱夏。千里澄光接素秋。穉養。 卜夜偏多旣望月。良辰豈獨長公遊。芝。 波淸古號玄龜出。壁立曾傳紫鳳留。白。 芝華兩翁先赴院。江𦤎處士已停輈。艮。 梢工報道幔亭設。估客爭傳匊怱謳。臯。 水濶魚龍來怳惚。天長鴻鴈去夷猶。仁。 仙冠儼若瑤池會。大帆渾疑玉鏡浮。希。 招鶴㙜荒人已去。伴鷗亭廢月空愁。幼。 鸞笙會送千尋壁。鮫舞應翻百尺湫。養。 不盡泠風生兩腋。無邊秋色入雙眸。芝。 知章騎馬詩能就。李白攙鯨酒未休。白。 螺角山孤迎遠黛。鳳陽村近緬前修。臯。 危檣幾蹈瞿塘險。下舶仍尋北巷幽。艮。 芸石餘徽亭子迥。厓巖世德主人逑。仁。 柴村葛漉濃山秫。江閣盤腥送渭鱐。希。 別浦移舷驚夢鷺。明河練魄正中牛。幼。 簸揚閃鑠形隨遇。澹靜虛靈性與侔。養。 文彩多慚墜昔哲。飄流粗幸答名區。芝。 夜闌不妨衣裳冷。酒重方看意氣遒。白。 葭露蒼蒼迷遠渚。蘭香採採渺神州。仁。 旗亭忽失臨江市。桑海遂登觀水樓。希。 墨葛扁楣雄地軸。紗籠詩板重天球。幼。 至今水鬼危欄護。終古文虹斷岸周。養。 李氏忠㫌煙樹翳。金公歸舶海雲稠。芝。 鐘聲借問何山寺。的路猶張昨日帿。臯。 商女待人秋服浣。漁翁趁肆晩竿投。仁。 津中父老輸情悃。船上纏綿勸饌羞。希。 霧樹蟬鳴凉露滴。水村鷄唱曙風颼。幼。 邊奇不警東來撥。灾啓飛傳北去郵。養。 㓒室杞天心耿耿。郢歌巴曲響瀏瀏。芝。 田園無奈荒年送。湖海相將暮景酬。臯。 紅旭含山光不定。玄陰結水氣難收。白。 泊舟且進陽關酌。無數江花折作籌。希。</text>
<title>藏庵十景</title>,<text>黌齋夜誦						仙靈怳揖武夷君。九曲溪山絶俗紛。一壑雲雷隆棟象。七分喬嶽寫眞文。晴爐寂歷香凝篆。月榻依微玉閱羣。最是秋聲添送響。聆來頓覺費朝曛。						普庵晨鐘						孱堞孤吟逈世君。古菴黃葉正紛紛。蒲牢認是瀛桑物。桴響如期篆穗文。渠自念來牟釋祖。吾能揀得跖姚羣。同安悟法知由此。却恐心暾易夕曛。						玉峯矮松													峯如立笏儼朝君。中有蒼髯曲跪紛。鶴力偏能多露葉。龍鱗積疊近江文。古高肯作梅篁伍。傲兀能輕桃李羣。却老苓脂渠自飽。玉溪斜日駐黃曛。						沙潭老檜						天高漠漠許容君。鱗甲勍蒼閱劫紛。老鶻懸巢層漢界。偃龍沉影遠江文。馺娑虹蜿應須爾。匠石凮斤定幾羣。世間何限溝中斷。悵望空潭日已曛。						龍門歸僧						鐵鷄金馬護神君。話劫胡僧志恠紛。黃葉煩尋操鴨跡。碧苔疑印汩鴻文。叱羊假號初平峀。解虎誇能太白羣。乍出人間隨水去。不知山日已黃曛。						鼈巖釣翁						江國蒼凉屬鴈君。荻花如雪落紛紛。羊裘豈意丹靑色。鯉腹無心璜玉文。燃竹生涯隨鷺伴。含蘆遠戒托鴻羣。最宜鼈飮巖如鼈。罷釣歸來臥夕曛。						萬景懸瀑						爭長廬山孰似君。九天銀漢落繽紛。騷壇倘復長庚句。公案應傳二酉文。晴雷不動蟠龍性。沫雨空鳴老鶻羣。萬折朝宗何處赴。神州日月入黃曛。						八節鳴灘													江聲奏瑟憶湘君。斑竹參差夜雨紛。哀㤪如鳴楚平賦。煙波疑助漢遷文。曲少武夷愁鶴夢。灘增嚴里足鷗羣。最憐風靜波纖夜。韶樂依微澹忘曛。						蓴淵躍魚						兄弟登台父院君。漁樵吾祖謝華紛。蓴鱸忽憶歸東夢。猿鶴不驚移北文。潭光隱映濠梁趣。草色留連遠志羣。四百年來傳氣味。古槐斜日未全曛。						蘇堤卧牛						紫氣何年御老君。南山叩角尙嫌紛。曾經巢父淸流飮。謾被田單畵采文。得得春風鐘滿脰。遲遲疎雨枕成羣。陶公畵意吾能解。斷却機關送旭曛。</text>
<title>題李慶大孝行錄 用自挽詩。世無知我者。歸路訪眞人。十字爲韻。吟得十絶。</title>,<text>三物敎已衰。民鮮今之世。之子全其衷。仁孝天所惠。						栖栖鴈鶩列。一切機心無。有如汚泥下。濯濯淸發芙。						不須道姓名。眉睫已得知。幽蘭混菉葹。芳香空自持。						庶官無祿受。刀錐競爾我。官門淸如水。閭里絶包。						細行且勿論。請觀其大者。一心事其親。摶摶無毫假。						孝厨多異味。不曾漁民歸。所性安於是。餘皆此類推。						郭廬凈無塵。門掩蒼苔路。不許俗吏從。謹拙如寒素。						翛然蛻塵去。縞鶴應相訪。臨化無他願。願隨先人壙。													哀哉自挽語。悽愴徹天眞。生死不忘孝。誰人編綱倫。						曲墳安且吉。哺烏啼向人。樵牧能知敬。過者空沾巾。</text>
<title>次滄江翁金 憲慶 鳳凰樓韻</title>,<text>東溟又有鳳凰樓。二水三山似上州。海送金鰲蟠一壑。天分銀漢落雙流。玄鶴幽棲堪自隱。白鷗秋夢更何求。淸區晩福君能餉。一士高標勝五侯。</text>
<title>聞蔡樊巖影閣腏享</title>,<text>一堂魚藻七分溫。文肅先生尙有村。滿地羣流歸大海。黏天洪水倚崑崙。前王愍典貞珉屹。多士虔誠畏壘尊。聞道近來芬苾享。錦城松栢想還魂。</text>
<title>校華齋集。次集中韻。</title>,<text>激濁揚淸漢俊君。歸來元祐又紛紛。養修意寄參同契。舍達行成易傳文。鴻渥漏泉孫克孝。駿奔有地士爲羣。一甞知鼎吾何敢。丁乙謾敎費旭曛。						大嶺橫霄衆嶽君。扶輿積氣壓紛紛。二三傑起亭仍毒。四百年來獻與文。八叉手讓庭堅獨。千頃波淸叔度羣。遙憶蟬聯中世事。傷心喬木已西曛。</text>
<title>贈文吉</title>,<text>百年江夏賴夫君。海內高樓白雪紛。山澤仙癯眉隱氣。斗奎精彩腹儲文。虞公行秘堪爲伍。樊述書魁可作羣。却恨從前空費力。且將經𧗱勖朝曛。</text>
<title>示履侄</title>,<text>家聲一線長咸君。憐爾詞華絶世紛。深夜微星孤照彩。亂山晴蘂瀅生文。敏思合置金鑾列。淸韻宜參玉府羣。筆力應從元氣大。眞源洄溯旭兼曛。</text>
<title>雩齋。謝李大彦 升培 見訪。</title>,<text>山花無負夏正書。况有良朋慰索居。凮雪深冬同蟄蠖。江湖落日伴游魚。却恨筋骸難復健。只憑魂夢莫相疎。商顔處處靈芝秀。爲導諸仙採藥鋤。</text>
<title>移席洞庭齋</title>,<text>洞庭春色玉西東。醉後高歌慷慨同。人道朗陵凝德宿。自言商嶺挹仙風。氣像合求虛室白。文章期到箭心紅。剛憐餘景無多筭。且看殘花似霧中。</text>
<title>次姜穉仁 長欽 晬日韻</title>,<text>遍踏金剛萬二千。煙霞眉氣隱蒼然。西流是日爲初度。東海羣仙與永年。梧葉秋生何足怕。桃花春滿不勝憐。庭前婉舞將雛鳳。飛向王槐定識天。</text>
<title>雩齋竪碑會。謝李季陽 正煥。</title>,<text>江渭迢迢夢幾通。幽蘭南北臭還同。白駒枉度華山裏。孤鳳曾翔漢水東。下里先生稱獨步。登門諸子有餘凮。辛勤左顧楸齋會。爲是遺碑百世豊。</text>
<title>槃齋。酬成聖瞻 觀魯。</title>,<text>壠畞嘐嘐慕古人。居然生老太平辰。芳華已度春三節。晏景偏傷歲一禋。東籬醉興尋元亮。南國淸詞見照隣。會待江南蓮葉漲。招呼太乙伴仙眞。</text>
<title>和贈鄭仲素 象履</title>,<text>瑤琴絃斷玉溪殘。篋裏空留月照寒。一脈源惟推仲素。三言符乃屬屛山。赤水求珠迷上下。黃河浮楫渺中間。餘生謾抱貞忱苦。理弱其何曠界攀。</text>
<title>贈張義士允中</title>,<text>有客悲歌出塞曲。洞簫明月不勝憐。而今復讀張丞傳。於古勿殤童汪年。千里江山詩在睫。五城風雨釰餘肩。知音不限天南北。殘夜挑燈耿未眠。</text>
<title>謹次晦庵擬古詩韻</title>,<text>生苦晩好古。夢入厨生蒲。嫋嫋烟花界。厥民于于居。皇春一以暮。不見英華敷。芳蘭已消歇。披離空蘼蕪。周京杳何許。怛兮凮偈車。						其二						穆彼紫琳宮。美人閒且端。下女亦如雲。肅肅爭執桓。朱絃撫疏越。一唱再三歎。無端奏錦瑟。佳娥自邯鄲。邯鄲好佳冶。須臾翻熱寒。靜女充下陳。閽者守其關。浮雲蔽白日。曖曖夜向闌。蛾眉終見棄。何由承合歡。						其三						南山有崇蘭。北山亦有蘭。幽幽芳自愛。不憂風霜艱。南北同一臭。休言道路漫。菉葹迷人目。知者空長歎。						其四						欝欝棟梁姿。合置周明堂。挺然無屈曲。不願材未央。匠石不解顧。傲兀凌凮霜。只有同聲鶴。飛來還去翔。庇身全一壑。知者稱大方。有時發竽籟。中夜來淸商。淫雨不能病。膏液充其膓。會當成珍珀。棄置庸何傷。													其五						鳳凰生丹穴。百鳥不敢前。良玉産崑崙。異彩磨愈堅。欲棲無珍木。柰彼朝陽疎。燕石混吳會。卞和空泣途。何其不自重。衒鬻賈兒如。所以琅玕膓。不同稻粱敷。						其六						縹縹砥柱端。獨立天霜枯。虹氣聊自愛。不願明堂居。沉沉謝白日。去去奔黃河。飛光與逝水。飄忽無少多。飛光猶復來。逝水無回波。人生如過鳥。轉頭成蹉跎。一老不復少。其如理勢何。彭殤齊物意。詼詭彼南華。輪回因果說。無情甚陁阿。貪生導引𧗱。亦何異波羅。													其七						屈平思度世。此意堪足嗟。紫陽註參同。千秋披帷蘿。五陵多熱客。燦燦履以珠。鼻息干虹蜺。羣蟻慕羶餘。屋壁被文繡。圭竇寒無襦。謀道不謀炊。骯髒千金軀。						其八						隻鶴逍遙遊。上天復下天。崑崙轉頭在。碧海瞥眼前。放歌吹一曲。八風俄頃宣。野馬塵埃裏。醯鷄眞堪憐。歎息誰與歸。矯首淸紫泉。</text>
<title>贈古隱趙生</title>,<text>悲歌數曲歲華遲。一見雙眉已了之。東海會看雷復日。西江應有浪平時。百年古匣蛟龍劒。千里遊筇草木詩。吾道近來山水在。毗盧更指月明期。</text>
<title>庵寓。謝姜穉養 哲欽，高理叟 夢贊。</title>,<text>客榻隨雲深復深。故人來訪萬重岑。寒犀自有通靈境。羇鳥渾忘戀舊林。明月剡舟安道興。桃花潭水汪倫心。碧筒又値黃梅雨。白匼頻移綠樹陰。</text>
<title>謝盧潤叔 光瑞 來訪</title>,<text>求友松川畔。還栖竹樹隈。從容空裏會。圓滿意中來。頭白詩猶在。眼靑酒更催。殷勤山夜永。一別若爲懷。</text>
<title>李子木 秉鐸 迤訪山棲</title>,<text>江渭春天夢幾牽。東南信息聚星前。意中流水靑山社。眉際層霞白髮年。叢桂幽深雲共宿。曇花錯落月初圓。瑤絃休唱離鸞曲。喚友黃鸝在樹顚。</text>
<title>水調歌頭 遊賞</title>,<text>何處遊賞好。扶策訪諸天。朅來蘭若高閣山。晝靜如年茶熟香。淸眠罷却怕飛來。泛磬承露不勝寒。淸澹做魂夢。渾忘在人間。						澗松瑟泉竹瀉客無眠。空花自落。何意明月佛龕圓。山色高低長短。水響哀懽揚抑。與爾半何全。獨有天中月。無競共娟娟。</text>
<title>西江月 漁父</title>,<text>汎鷁隨流移浦。輕鷗澹夢凝沙。靑蓑綠篛雨飛斜。紅蓼蘆花上下。						獨釣爭如伴釣。有家輸似無家。數聲欸乃月如紗。浮宅去輕來乍。</text>
<title>與鄭仲素入淸溪寺</title>,<text>步入淸溪洞。松根抱石回。白雲迷不辨。但聞夕磬來。</text>
<title>拈七律</title>,<text>桃花流水夾津行。尋得溪源特地淸。古國荒城增感慨。天王餘氣費經營。紅泉繞夢侵牀濕。黃鳥知詩隔葉鳴。况有子眞要我耦。同來谷口送餘生。</text>
<title>歸坐山樓述懷</title>,<text>蘭亭三月杏花飛。曲水凮流未肯歸。世外無端新灧澦。山中獨保舊芳菲。柱鰲不老經霜骨。㙜鳳猶傳覽德輝。一朔淸遊猶未足。西氛處處漲愁圍。</text>
<title>贈別鄭日晉</title>,<text>萍跡東西泛。蘭心南北同。行尋初柳澁。轉到晩花濃。揚扢竆千奧。啾喧欲半聾。禪樓成獨坐。分送一川風。</text>
<title>大源菴</title>,<text>強策癯藤步步遲。精藍掛在白雲眉。一樹梨花僧獨睡。數聲黃鳥客分詩。濟甄戰伐山惟在。凡楚興亡佛不知。道士騎來鶴一隻。玉簫淸澈閬風吹。</text>
<title>寓中。夢伯仲二兄。志感。</title>,<text>夢中不識憙。覺後旋生悲。風雨牀聯夕。圖書鼎坐時。團圓卽地會。冥漠各天離。當曙幽明隔。空沾雪淚絲。</text>
<title>過楓亭宜人塋有感</title>,<text>新楓亭上葉飛黃。蘭蕙無端野草藏。肯作囁嚅兒女語。自成忠厚丈人行。安貧每戒私求假。斷愛能令敎義方。四十八年強輔失。老鱞奚但室無光。</text>
<title>寓中。過湘孫祥日。</title>,<text>金仙來日爾何之。閱劫輪回理或疑。天上麒麟生有意。人間烏鳥哺無時。春楡尙見嬗煙節。秋葉難望返樹期。河淚杞髽猶自慰。紅瘢消息一陽枝。</text>
<title>過姊氏祥日。揮涕志感。</title>,<text>九美姊塋三月過。闌干雪涕濕靑莎。李誠未效鬚還爇。孔制纔依手右叉。駟隙居然祥已闋。鴒飛其柰恨無涯。海桑殘喘仍栖屑。孑立人間痛蓼莪。</text>
<title>姜幼淮 肱欽 穉養適訪山棲</title>,<text>覊棲端欲破涔幽。與客提携上寺樓。海內衣冠星漸落。鏡中頭髮雪添愁。三伏蒸炎還爽氣。百聯詩句劇風流。瑤華不盡相將意。樽酒遙期桂樹秋。</text>
<title>和贈鄭日晉</title>,<text>夷山九曲太華西。重發荷蕖月似瓈。斗北名家賢主器。終南捷徑不緣梯。馬監梧竹無凡鳥。陸畤煙花有小輗。淸福山林稀似爾。較他鐘鼎孰高低。						遙遙前路日斜西。白首晴窓兩眼瓈。秋水殘編同海芥。崑崙六籍等天梯。搜窮不必周王轍。誦法先從孔氏輗。六十人間猶未化。還慚伯玉一頭低。						憐君標格古林西。滿腹明珠溢眼瓈。近者滄洲留軌範。向來門雪曉階梯。羲文至象貽謙柄。魯聖微言重信輗。歲晏相將努力意。崇明振雅兩無低。</text>
<title>和贈鄭仲素</title>,<text>漢京詞賦異東西。凮氣番番薄似瓈。白雪諸家謾意匠。寒泉一錄是階梯。文章每患無根柢。吾道分明有軏輗。莫學蘇黃空費力。窮高極妙自平低。						帶草離離東復西。篋中光氣爛盈瓈。坡翁白髮能支廈。谷口靑山杳斷梯。隻眼誰人明似鏡。傷心俗子信無輗。沐梨掃葉斯文事。僬鼎蚊山不覺低。</text>
<title>江院講罷。拈杜韻。</title>,<text>依㨾葫蘆揖讓頻。河汾敎授誤明新。江湖遠涉勞羣彦。苜蓿闌干愧主人。師道敢尊門外雪。德隣還憙座中春。八贒遺廟淵源在。看取前江月似銀。</text>
<title>山水軒。與諸益述懷。</title>,<text>主人携客共登樓。一髮靑山兩鬢秋。二十風烟依白鹿。五千書史夢靑牛。桑楡塡補將無幾。苜蓿深恩愧未酬。商略斯文千古事。五更孤燭攢眉憂。</text>
<title>次漁父亭韻</title>,<text>䳘洲學士鳳池遊。奚取於漁起小樓。萬古滄浪歌濁瀅。一天潦霽占行留。霄漢高名靑玉案。江湖晩計白鷗舟。幽期爲卜林塘勝。自在蓴鱸不待秋。</text>
<title>屛巖亭。酬金魯瞻 顯奎。</title>,<text>黃梅雨歇碧生烟。山靜屛巖晝似年。忽謾靑牛時出 軒名 老。分明黃石曉來仙。商顔舊伴渾疑鳳。蓮社高朋半蛻蟬。鼎坐悠然歌桂樹。留人潦漲亦天緣。</text>
<title>謝李穉章 在翧 自京歷訪</title>,<text>西凮客馬自長安。湖海殘年雨色看。天下安危槐與棘。山南隱約蕙同蘭。牢騷劒氣當眉射。淅瀝松聲入夢寒。病葉如吾難更綠。韶華羡爾尙還丹。</text>
<title>沙材重陽會。酬金敬立 養植。</title>,<text>沙翁古里酒盃寬。遍揷茱萸且盡歡。邂逅東湖元禮席。團圓上洛夏黃冠。江楓到老全欺醉。山菊垂芳巧耐寒。一散如煙應悵望。把來詩帖拭花看。</text>
<title>敬次大山集石峴韻</title>,<text>高山懷仰夢魂飛。每憶當年暎少微。千載傳心秋月在。百川分勢海潮歸。遺徽復理龍門韻。佳節重回石峴暉。敬讀遺文頻盥手。淸晨菊露尙沾衣。</text>
<title>次金壻 養楨 韻</title>,<text>滿天秋色鴈俱來。聞到重陽勝會開。讓與靑春遊客輩。朗吟紅葉下孤㙜。						江城不待白衣來。紅玉芳樽向菊開。短世頹齡如制得。明年擬上最高㙜。						衡山道士不期來。石鼎龍頭縮未開。不解人間文字語。楚聲時壓鳳凰臺。</text>
<title>詠歸亭。次原韻。</title>,<text>卜築臨沙岸。孤亭迥絶塵。衣冠緱氏夏。凮詠舞雩春。提携名下士。圓滿意中人。共醉重陽酒。詩囊又不貧。</text>
<title>龜潭書堂。次板上韻。</title>,<text>鱣堂無恙海桑濱。老石孱顔不改新。排闥靑山秋撒畵。隔窓流水曉湔塵。意中啼鳥揩雙眼。夢裏神龍化一身。眽眽相看叢桂蔭。也應猿鶴不須嗔。</text>
<title>愚伏別集事會稧舍</title>,<text>繡出荷渠散馥收。五年空弆古書樓。只緣縫掖參差論。每致雲仍掩翳愁。齒暮縱叨蘭社長。力綿其柰葦河流。已將茅棣鋪三葉。編譜惟思待幾秋。</text>
<title>示兒法書法</title>,<text>元氣隨風薄似牋。鐘王眞體杳難肩。銀鉤玉索誠筋骨。落絮飛花但色鮮。學步吳興猶失舊。傳神張旭太嫌顚。兒時謾道奔騏勢。老去堪爲野鶩聯。</text>
<title>和呈張仰如</title>,<text>紫芝綺角里。香動馬蹄聲。北客將秋至。中元得月明。傷心塘草綠。瞥眼海桑靑。好向神仙窟。吾衰送爾行。</text>
<title>雩齋。和金陵諸益。</title>,<text>雩山跨據上游高。龍抱明珠鳳曬毛。古峽花明紅射日。亂峯松秀翠成濤。甄亭禮範追先輩。江夏家聲屬後曹。邂逅金陵嘉客至。煙霞萬疊笑談豪。</text>
<title>厖村先祖三寶韻</title>,<text>魚藻鳧鷖篆刻工。龍泓擎出大明宮。湘江雷雨時時動。培得綿瓜萬億叢。內賜玉硯						臨津鷗鷺夢蕭蕭。滄海波澄鏡面瑤。孺子歌淸斯濯好。通天犀彩碧珊交。珊瑚纓													朝罷携經午篆淸。臨凮好鎭玉雙莖。有時擊節都兪際。時和南陽石磬聲。玉書鎭</text>
<title>立春日會石堂。次原韻。</title>,<text>辛盤湯餠樂昇平。皓髮峨冠滿古亭。萬里雲程推後輩。一邱煙景送餘生。柳梢氣色春凮到。梅蘂精神臘雪經。一理貞元元不息。銘盤古誡莫謾輕。</text>
<title>送族從叔衡 殷老 赴疏廳</title>,<text>一抹紅雲感淚悽。二陵春色晩鶯啼。癸丁當日煇煌詔。乙丙中宵惻怛題。何事周禽嫌短翮。放敎冀馬騁良蹄。琅玕遮莫愁乾葉。化雨無私普九倪。</text>
<title>弘治舊樓</title>,<text>嘉林太守葺城樓。弘治樓名吏告由。萬曆盃樽藏匹胥。三年坐臥慕前修。東海淸風周日月。北窓黃菊晉春秋。風泉感淚元彜性。江漢同歸萬折流。</text>
<title>萬曆盃</title>,<text>紅羅舊物碧雙巵。萬里緣何渡海湄。遊擊將軍忠議感。功曹書記寵光詒。煇煌萬曆盃心字。零落三韓篋面知。九世仍傳涒灘淚。大明紅畔醉吟詩。</text>
<title>屛巖社。贈金魯瞻。</title>,<text>黃梅一別散如烟。渺渺停雲日抵年。海內樓空吟雪伴。山中春葆採芝仙。百年宇宙期雙鳥。萬疊岡巒韻一蟬。客主悠然無箇事。碧筒河朔却隨緣。</text>
<title>歸厚齋。謝郭外諸益。</title>,<text>深巷蒼苔暗不開。過江秋色一驢廻。招携商雒羣仙伴。共卧元龍百尺㙜。東天德宿今宵聚。南國重陽是月來。手把黃花懷更遠。離亭頻擧泛香盃。</text>
<title>江院。與諸益校立齋集。</title>,<text>吾道千秋水月空。嶠南最重大溟東。八贒瓚譜明宮裏。一脈淵源繡梓中。涵海遺書毫敢墨。蒙泉小子面增紅。西林厚眷今虛負。未化還慚六十翁。</text>
<title>又校損齋集。用前韻。</title>,<text>補世遺言尙未空。山泉筆力障川東。嵬眸落落星辰上。逸韻飄飄海嶽中。崇德一生期首皓。精思千古準心紅。江樓是日開雙篋。朱呂高風仰二翁。</text>
<title>素履亭小會</title>,<text>龍門山色夢魂飛。楓葉蕭蕭動客衣。往躅重尋秋草沒。親朋相惜曉星稀。黃花韻格今猶在。白雪文章孰與歸。流水高山三夜奏。歲寒心事一燈微。</text>
<title>金陵。與諸益共賦。</title>,<text>一道虹橋夢裏尋。櫂歌擬聽武夷深。靑山近案如相語。流水當琴自在音。楊柳精神春半眼。杏花消息雨中心。晴沙筇屐留芳約。大隱屛頭擬朗吟。</text>
<title>和贈呂直道 學祖</title>,<text>鏡湖秋水沒蘆根。太乙扁舟欲溯源。江夏家聲還有愧。藍田世訓豈無言。乾坤我已頭成雪。湖海君惟眼未昏。努力崇明眞活計。何勞剪紙費招魂。</text>
<title>鹿門會。酬高理叟。</title>,<text>鹿門山色愜幽人。鷄黍相酬意轉親。馬氏竹梧看異瑞。林家梅鶴想淸眞。𤃡水淸流看犢飮。渭川疎雨捲漁綸。斯翁本是嘶凮骨。倘遇秋來相眼神。</text>
<title>玉洞院講罷後聯句</title>,<text>吾遊不負艶陽時。江外輕車又惠綏。芝園。 強策癯驢尋遠壑。願從諸友奉良䂓。兢庵。 百年古事今能續。千聖微言孰更窺。江臯。 躋陟似山宜分寸。合離如月易盈虧。白下。 浸薰德義同三達。曠朗襟期豁四逵。修溪。槐杏遺風摛鳳藻。兔瓠餘意供鳧葵。徵可。 殷周膠序東南盡。鄒魯歌絃少長隨。調元。 天地三光笙什奏。江山九曲蕙纕垂。文吉。 庭花媚客熏爲酒。峯黛迎人晩捲帷。芝。 三丈周旋多士會。一邱薖軸碩人遺。兢。 苾芬盛禮欽無盡。筇屨當時恨莫追。江。 紅蓼寒盟鷗夢渚。碧梧春色鳳鳴岐。白。 詩書講說湖州制。圖畵凮流洛社耆。修。 玉燭乾坤瞻北極。春臺日月頌南离。可。 高筵嶽峙霞盈袂。一枕泉通雨洽犂。調。 上洛文明儀紫鳳。前林物色韻黃鸝。文。○日昏止此</text>
<title>山水軒。次贈李宗瑞 魯奎，仲素 魯璧。</title>,<text>古峽寒梅動。良朋好月隨。自來山仰地。今讀海涵辭。邂逅聯雙妙。留連作一奇。芳年那不力。看我白頭垂。</text>
<title>與成聖瞻悼文吉</title>,<text>蕭蕭落木下天風。門掩蒼苔獨坐翁。齒甲故人癯似鶴。零丁如我隻流鴻。桑海無端金狄老。草塘又失惠連工。襞積千般言未盡。五更山月已生東。</text>
<title>贈沈季鷹 東翼</title>,<text>秋懷寥落獨登樓。有客西來海上舟。錦栢遺祠文字事。汶篁古宅禮儀求。廣陵舊曲憐中散。黃鶴新詩壓上頭。葭露蒼蒼迷遠渚。只憑明月照分留。</text>
<title>金濟彦家狗相乳歌</title>,<text>昔聞北平王家猫相乳。今見金司馬家狗相乳。兩猫同産其一斃。生者無怪憐而護。今之狗也異於是。不學養雛乳如錮。同牢之狗產三雛。其母抱之乳其幼。一日適出不復歸。人攘虎囕不知故。衆雛㕧㕧啼不休。奔散四出顚而仆。村犬或顧或不顧。一狗視之低首注。氣色悽然如有惻。啣之入棲三其數。側臥哺抱如其母。諸雛仰吮如伏嫗。吮之不已狗不動。默默怳如神靈聚。乳脈不易通卒乍。舐毛毛盡血仍露。忍傷耐苦按而馴。昔者之涸油然霔。三雛飽滿便卽休。蠢蠢活活無抵捂。雛視如母母視雛。日復日日將雛步。是果何由而然哉。且就本原說以諭。人物同禀五常性。偏全粹駁參差互。狗於畜物居其一。仁義豈能性所悟。有時一點明處在。慈幼恤孤如自喩。或遇主人家道肥。微物感應如相𨕣。邵南江州鷄與狗。不食待歸若有度。今之司馬慕古者。乃考乃祖德有素。濟窮甚於渴之水。滋養孤幼如春雨。積德累仁式至今。吉祥善事無不具。狗亦化中之一物。感於所畜如應呼。其然不然理難詰。大都有善必有報。古今感應有如此。且莫遲疑轉謬誤。世間何限嚙肌輩。薄於所厚如行路。甚則殘虐惸獨無不至。抑獨何心天理斁。可以人而不如狗。狗非自良由家主。我欲擬賦董生行。筆力愧非吏部如椽勾。嗚呼。今之司馬無與儔。北平之猫何必嗟歎屢。太史應上觀風詩。刺史之薦何其住。孝且慈上有天翁知。惠迪之吉其理固。</text>
<title>次金南容 錫臣 家藏內賜葡萄硯韻 臨化時所作</title>,<text>葡萄文硯降楓宸。爲是詞臣賞國珍。史筆波濤傾峽日。寸忱葵藿向陽春。忽驚禁掖錢塘面。且憙淸風吉甫隣。異渥至今題處濕。大明紅畔合藏身。</text>
<title>立齋先生輓。排律一百三十韻。</title>,<text>雲漢東回日出瀛。彩奎嵩岳毓羣英。陽昭道脉歸南服。珍重巖栖接考亭。瑞旭正開千五運。櫂歌復聽兩三聲。荷珠灑落重瞻像。瑤瑟淸泠更集成。陶峀春凮皆造化。玉淵秋月正分明。大江以北傳衣鉢。商雒之陽最典型。愚伏先生紅箭中。穆陵時世黃河淸。機鳴籟應凮猷逈。矩步䂓行節度精。翰苑淸芬惇史在。桂坊華譽滿朝傾。源深會有流長勢。根厚終看枝鬯榮。無適丈人林下起。晉陽家勢海東名。紫雲華盖騎龍降。翠竹萋梧覽鳳停。璧月精華太疏洩。山河灝氣失光晶。凮標鶴髓無些濁。襟韻冰壺徹底熒。剛似麗金經鞴出。溫如藍玉和煙生。芙蓉濯水無雕餙。梅菊凌霜判介貞。大抵資姿能近道。由來志業自初齡。懷人渺渺殷周夏。希聖嘐嘐孔孟程。斷若矢弦期中的。决如湍水赴東溟。毅然獨許頹波柱。奮爾思追哲匠硎。理學期回宋元祐。文章兼起漢西京。董帷閉久馴遊鹿。鄴架抽殘積死螢。石鼓嶁碑恣括蘊。海圖汲冢費搜冥。西江篆籀澆膓潤。合浦珠璣觸手瑩。倒出驚瀾增詭恠。噓生噫氣振砰轟。橫空硬語能排奡。破膽雄詞足拔鯨。元凱左書終是癖。子雲奇字不須評。古今幾箇謾馳騖。外內宜分孰重輕。吾父良䂓曾悅繹。大翁嘉誨又提醒。百年雅契琴三疊。千載靈符水一泓。佩訓便忘明道獵。會心專向瑞巖惺。元來本領竪端的。準擬涯埃絶點萌。虗室明生添霽廓。心齋坐久息經營。詩書禮樂蒲團靜。帝伯皇王枕夢靈。理窟精微蚕吐絸。談霏的歷屋傾瓴。剖時脈絡泉流細。総處頭顱岳體崢。所以胸襟無畔岸。任他手勢自縱橫。層樓結架看看在。大璧弘球色色呈。樝橘芰菖非正味。絲麻裘褐卽常經。疾書妙契渾餘暇。實履純行驗竺誠。衾影神臨無愧色。淵冰戒炯克全形。周親薦苾殫奔駿。祝祖無支懇禱螟。愛汎敦宗皆罄悃。恕原崇德曲斟情。林泉養性饒仙晷。嶺嶠流芬耀德星。賴有寒風千里相。終敎淸唳九霄聆。先朝際會丁鴻朗。空谷恩光起鷺盟。臺閣簡心深雨露。石潨添渥動蘋蘅。黃封注澤泥祥鳳。紅傘承綸纈彩蜓。宸翰揄揚榮衮黻。儒紳肅穆簇襟纓。渠荷世晏香逾遠。喬木春深運更亨。山斗高名天北極。君王虛席漏東丁。風雲動盪山南國。松桂蔥蘢禁裏屛。龍起洛波方宋運。鳳鳴岐峀擬周行。專城異數超漳縣。寸草私情柰李令。隻日橫經委德秀。萬言封事佇崇寧。琅玕滿手靑藏篋。葵藿傾心白渾莖。東海蟠桃千歲祝。健陵松栢未秋零。金縢轉晦緱笙咽。廟瑟愀升世局更。無可柰何天下事。有誰懷好洛陽城。伯淳却憙中宵枕。元晦非關十日廷。觀象翫占惟遯吉。裒多益寡利謙鳴。靑山隱几從吾好。赤手探珠孰與幷。湖上遺徽沉遠響。江西秉拂闢新黌。鑪錘自爾隨低昂。陶鑄如今幾榦楨。蘭室不遐銀嶺老。龍門最早正齋兄。靈光殿巋環瀛國。通德坊開舊牖扃。四海衣冠人準表。一天星宿筆權衡。靑雲高士誰家傳。黃絹奇辭幾處銘。墓絶諛人森幅尺。門無停客掣風霆。箋天鉛墨成圖象。負地縹箱蘊礴磅。汗漫五千非紫氣。渢泱三百入希賡。每歎季葉迷鐘律。時振風詩替磬笙。抹月批花春活潑。漱泉咳石玉琮琤。樓中白雪終歸雅。夢裏朱絃自滿聽。誰道長吟閒歇后。不妨淸事老昇平。可人躡屐堪乘興。詞客登門迭奏鏗。萬疊烟嵐生紫翠。一翁蕭灑坐丹靑。光凮霽月無邊像。瑞日祥雲有道刑。中夜孔神存壹氣。外邪揮廓呵三彭。朱顔綠髮長春住。淸簟疎簾劫雨晴。桃李園深花滿地。蕙蘭根漑玉盈庭。小同健筆能扛鼎。長紀傳經可代籯。海內達尊無與右。人間完福孰能爭。吾先昔奉西周袂。藐末曾沾北海觥。白水通家經幾葉。長河斷港理孤舲。桑瀾感淚悲凮木。苜蓿深誠采隰苓。水鏡雅監能照膽。洪鐘大韻愧撞筳。箚砭豈乏烏頭力。麁鈍難消豕腹膨。揚扢波瀾許沿溯。飛騰氣槩間崢嶸。乾坤納納誰知遇。槖鑰恢恢恰受盛。無語不酬湫倒海。有懷輒達羽懸㫌。河羣各飮洪纖量。雨力寧分巨細鈴。掃葉溫音承謬責。靑藍雅謔悚綿傖。有時杖屨逍遙出。到處笭鞋𨃃蹶迎。黃鶴樓中聞玉笛。水晶峯下玩瑤枰。滄洲大廈撑孤柱。棠閣賓筵挹古鉶。講席春開道南院。仙舟晩泛洛東汀。卲齡秉鐸琅音振。碩德凝山帆力勍。數百餘年無此會。二三諸子勖斯征。淵源判是湓江活。階級丁寧大隱𡵓。爭道金丹能有信。共期瑤草漸看菁。餘音未了沂陽瑟。佳約申盟谷口耕。老釋安排黃鳥樹。山奚商量碧筒𨤍。招邀郭外芝歌伴。攀折巖阿桂樹縈。卽看程春塑儼坐。如何邵謔竪沉嬰。憂懽似月圓將缺。聚散如星晦待昤。路禱天茫疑幻夢。童燋日曠頓忡怔。尙期雷響開千戶。豈料晨歌奠兩楹。妙道微言徵後甲。大凮洪水讖先庚。氣從箕尾星墟壯。運値龍蛇日色暝。晏歲忽收光夜燭。迷塗誰導指南輧。透關難得如良佐。托袂那從有直卿。鳳去丹山臺寂寂。龍歸碧海水泠泠。徒然撥刺皆鰌鱔。無故啁啾等鵡鸚。萬事水流嗟泮渙。一時雷哭倍伶俜。通犀舊契垂銘墨。祝蠃深恩愧息黥。風雨不堪中斷鴈。雪霜叵耐兩飛鴒。適來適去公休憾。無父無師我最惸。日月幾何已窀穸。聲光寖遠奈聾盲。靑烏叶吉歸眞宅。黃嶺占安視履禎。蓮揷曦華金縹緲。菱開𤃡洛玉娉婷。天慳地秘留千劫。鬼護神扶歷萬蓂。今夜誰人能步月。異年吾道會瞻羹。松杉滴瀝通湖雨。笙鶴依微上霱霙。燦璧疎庚朝紫極。慶雲甘露福黎氓。留將大地陶糠粃。定入匀天奏頀䪫。悵望晨星稀鰈海。傷心卿月落龜坰。白雲萬壑羣猿集。夕照孤墳大鳥驚。秋水美人今不見。芳洲杜若爲誰馨。傳神愧乏空梁月。雪涕闌干江水盈。</text>
<title>剛齋李公 承延 輓</title>,<text>東郭寒梅老更春。滿天風雪獨淸眞。冰魂不共烟雲滅。江月分明也會神。													延城奕葉耀金緋。尺五天南最杜韋。滄海東頭雙璧月。一家三世有餘輝。						芹谷淸凮邁二疏。博泉文藻軼三蘇。况惟息老斯文在。獨抱瑤琴溯洛洙。						大老庭中蘭茁芽。機雲聲價洛陽多。歸來點撿常行地。家學淵源靜未波。						秋水襟期徹底淸。白雲叢桂葆幽情。縞鶴定應無濁髓。有時仙唳自生聽。						採採雲山山有芝。江南白雪更誰知。左海文章丁吏部。東風三復魯陵時。													城市紛華涅不緇。大家繩墨好修持。一生靜坐機心絶。惟有東湖白鳥知。						稀年抱絰不勝癯。孝婦和羹淚語俱。所性不存咽不下。至誠終古賴神扶。						凄凄南紀日斜時。世道還如九曲。無那酸醎偏失適。大羹元氣尙淋漓。						商顔人士哭如雷。感慕山深負土回。薤歌送寄春江上。自謂丹靑逼得來。</text>
<title>艮巖李公 埦 輓</title>,<text>奎壁煌煌降析木。一番風氣毓羣英。文章牧老追唐宋。道學陶翁接孟程。喬木千年遺蔭在。瑤琴三疊復誰賡。高山亭上憶夫子。左海寰中難弟兄。妙歲獅傳錦水畵。明時龍起洛波淸。淵源百世流無盡。禮樂三韓賴不輕。歎息山梁忽摧壞。堪嗟衣鉢轉飄零。時當冀北空羣日。人在山南大老庭。牛斗龍光看氣象。芙蓉秋水更神精。自能峻㓗無塵俗。愈益端恭有典型。苞鳳瑞毛元備彩。麗金美質更磨硎。鯉庭當日薰陶久。蠃祝多年造化成。名理先從低處覓。工夫多向靜時惺。誠明實地歸如客。義利交關斷若兵。講學旣勤磨琢力。摛詞自發佩璜聲。波瀾三峽傾秋水。光焰繁星麗玉衡。仙韻不經煙火氣。天葩肯作等閒馨。縱橫獨對三千字。聲譽爭推第一名。早世登敭非我志。十年林壑葆幽貞。宦情薄若秋蟬翼。心事閒將水鷺盟。白屋懸燈尋墜緖。靑山隱几送餘齡。邱園松桂留先馥。漁釣烟波理小舲。伯樂惟知千里駿。丹霄自徹九臯鳴。南州侍讀初承詔。北斗高名莫與京。天語丁寧備顧問。地分淸切荷殊榮。洪恩旣感如山岳。俗態還嫌似局枰。報國心丹欲飢渴。憂時髮白正崢嶸。風波不意西江起。行色頻看南鴈征。世外何傷堅白辨。閒中欲守太玄經。人生忽忽終難保。天道冥冥未易評。嶺外遙憐妻子隔。天涯空作死生情。黃花落葉秋山路。素紼丹㫌學士行。滿眼江流悲自咽。傷心湖月爲誰明。隻鸞掩泣埋塵鏡。雛鳳攀呼戴夜星。萬事人寰皆幻夢。百年身世等浮萍。龍門寶匣空餘韻。雲谷圖書孰喚醒。江左風流今寂寞。士林公痛倍伶俜。先人早託同心契。小子偏蒙提耳聽。鷺佩迥臨芳草渚。仙舟共下廣陵城。斜陽別路留佳約。浮世風燈不暫停。白玉堂前鳳凰去。黃梅枝上鷓鴣驚。巾箱瓚譜何時劂。閶闔琅玕幾日呈。丈席又看亡叔子。兒郞猶足賀徐卿。生平未了人間債。冥漠堪悲地下靈。白馬寒天違宿計。靑山何處起新塋。薤歌付與東流水。雪涕闌干秋雨幷。</text>
<title>輓李華應 重運</title>,<text>伽倻雲物弱冠遊。酣戱凮流澹不收。入室薰蘭三四世。廣陵喬木一千秋。人間誤讀黃庭字。天上催成白玉樓。洛浦孤舟何日繫。澹煙衰草不勝愁。</text>
<title>晩樂齋趙公 錫龍 輓</title>,<text>三峯直上千尺強。洛水渺瀰流其陽。有美先公號直方。橫溪館下乘龍郞。鳴梅二公同門墻。深衣之託歸東床。二公顯爲當世颺。翁修而文因不章。此理上訴天蒼蒼。終知福田生休祥。豊城古釰埋復光。龍氣直射牛斗芒。惠連羣從揔圭璋。次第攀折天桂香。南園花樹正芬芳。最是凮流太史良。久矣翩聯朝帝傍。獨留令公南之鄕。嫉惡剛膓劇桂薑。間有和氣眉際黃。獅警螟誨知非常。不隨世俗移得喪。遐鴻自疎鵷班行。栢府銀㙜空夢塲。倦宦歸來隱野庄。橋成子午居中央。淸溪亂瀑足幽償。鳴琴着碁仍徜徉。煕煕中坐壽而康。參差膝下斑衣翔。晩浦烟花極目長。春雨政肥城南桑。致澤雖乖非果忘。邱園經濟聊暫嘗。黌齋肄業賴修藏。弦歌庶幾追洋洋。淸翁去後達尊亡。公歸定不宜倉皇。玉京高處空蒼凉。不如人間有仙房。厚土云深徒冥茫。世上自有光明莊。何不生長老隆昌。直向匀天頫八荒。將爲春雲與秋霜。快施大手回虞唐。不然復爲修文商。揖讓羣哲同彷徨。近來人事轉堪傷。生者無幾死相望。冥界不應獨倀倀。堂堂去之如駟忙。所以挽公公不遑。天寒歲暮風𩗬𩗬。</text>
<title>半聾齋金公 宗泌 輓</title>,<text>淸白家風謹飭身。半聾非是果忘倫。儀容藹藹山南士。聲望嵬嵬斗北人。少日詞華追屈宋。先君契誼託雷陳。如今倍切伶俜痛。恨入滔滔洛水濱。</text>
<title>菊村孫公 昌顯 輓</title>,<text>綠野堂前槐柳陰。披帷懽見玉人深。崢嶸漢北靑雲志。寥落山南白雪音。鳳穴孤桐朝日暎。鯉庭春草夕陽沉。漳濱十載因高臥。哭向泉臺話古今。</text>
<title>樊巖蔡相國 濟恭 輓</title>,<text>近世吾東人物論。傑然先數相公尊。文章大海波濤壯。氣槩崑崙霹靂掀。萬古金縢懸日月。百年彜鼎重乾坤。篋中夜夜光應發。生死終須報主恩。						憶昔街頭望顔色。方知世有大豪英。風波自若非躬節。天地嵬然是岸亭。灑落羣臣千古契。煇煌父子一時名。江湖浪筆無筋力。短述何由塞孝情。</text>
<title>輓朴養吾 頤浩</title>,<text>朔凮吹余衣。獨向江南廻。江南人不見。依舊梅花開。梅花皎如雪。眄睞不成詩。歲晏幽期遠。只令長相思。伽倻靑未了。金烏與之齊。採薇竟千古。鷓鴣山日西。岳翁重聲望。一諾輕千金。南州人物論。磊落到于今。君是過房子。折節以爲儒。鷄鳴而孜孜。所願舜之徒。郁穆相將意。與我俱白顚。文酒娓娓外。性命以周旋。岳母重持戶。不屑阿女貧。君能增式廓。有時漉其仁。之子心孔細。走也目理疎。靈犀猶皎皎。照之秋月虛。三載卧漳濱。越人望門走。所恃賢孝子。扶護以左右。往年候在牀。心弱不成辭。嗚咽托先志。此意敢忘之。悵失炎夏診。爲有秋期在。居然乖一訣。迢迢西入海。孤寡且勿哭。兩庭俱八耋。哿矣子孫多。奈何萱堂孑。落日鳧山路。容車逗不之。蕭蕭亂竹裏。未了前年詩。人情競錐刀。世道翻如碁。天寒無竹實。鳳凰將安之。</text>
<title>輓金宜之 義權</title>,<text>春雨落花多。春鳥鳴相悲。人生易爲感。况復長別離。別離復別離。去去如棄屣。如何泉塗去。泉塗君無事。君家世有德。我最二大夫。父子相繼躅。樹立宏而芋。爾翁吾自出。前光外內咸。南州月朝評。魁碩到于今。君是乃家子。理宜稱其家。夙抱圖南志。九萬休云賖。眼孔多意思。腹裏多經綸。以汝恢恢乎。遊刃宜遇根。嗟嗟少也孤。幹蠱妨劬書。猶然倚門繡。早搴鳳池蕖。隻手扶傾廈。光復先人舊。仁孝無間言。庶荷神天佑。雪山頭白早。海果子生遲。只緣宗祀重。隻蛉蠃負之。最是學字孫。昂昂出洼駒。徠之擬遠太。聊以侑歡娛。無那流急景。短期良可悲。瓌材不常有。知者爲問誰。形骸兩相忘。歡好如天植。徵逐今無因。白日中西匿。</text>
<title>輓鄭蒼坡 魯</title>,<text>南國潘輿塞外忙。海城凮雨忽睢陽。森嚴罵賊阿兒口。嗚咽呼雲乃父膓。滄海百年專一氣。寒岡八世萃三綱。天根不盡窮泉下。古院寒梅碩果香。						蒼坡居士散如樗。南國蕭蕭一草廬。醉酒恒吟諸葛表。臨池每效魯公書。由來素性存焉者。卒遇非常必是於。聖代崇終元有典。且看尸祝不虗徐。</text>
<title>輓鄭嘉山 蓍</title>,<text>菁江小醜釰如燐。凮雨孤城夜迫人。天地綱常三父子。關河文武幾王臣。平居早識熊魚辨。倉卒堪爲馬革身。杜宇聲中春草綠。伽倻山色倍精神。													畵翣紅㫌大將轒。西風落日浿江濆。山南四百年來義。塞北三千里外魂。氣作山河成保障。神隨風雨盪妖氛。應知烈士闌干血。碧海波殘也有痕。</text>
<title>輓李鷺軒</title>,<text>喬木韓山奕葉多。蒼翁馨躅牧翁家。一枝轉逐浮萍落。高唱江南白雪歌。						壯元名誦洛陽兒。御批煌煌楊柳詞。草野黃冠沾雨露。健陵秋色淚如絲。						煙雨春深孝友肥。鷺軒高臥自忘機。太平生老何須恨。望子山光最可悲。													君身如鶴絶凡肌。却恨無翎閬苑飛。遙憶黃庭堪讀處。靑山惟有白雲期。						江湖落魄兩顚疎。凮雪柴門枉一驢。歲晏盃樽留後約。不堪人事轉頭虛。</text>
<title>輓李春叔 堉</title>,<text>西風淅瀝碧梧悲。鳳去猶餘最上枝。外內前光蓮桂影。文章古宅棣華詩。季良憂樂皆由義。方朔詼諧不犯疵。秋水涓涓孤棹隔。故人穉弟淚如絲。</text>
<title>輓宗君永仲 錫老</title>,<text>己卯家聲主器嵬。近來名碩數華齋。江山有宅傳馨躅。雷雨無私霈夜臺。北里盃樽奇氣聳。南園花樹好懷開。庭蘭雙茁孫枝茂。餘慶終看驗老槐。						靑鬢提携到白顚。族踈情密兩相憐。君如健舤驅潮入。我似虗舟望海沿。鼈飮蠡傾欣倒地。鶴長鳧短自全天。靑烏許卜菟裘洞。地下靈犀倘復燃。</text>
<title>輓宗弟公申 嵩老</title>,<text>器主槃翁世。琴餘肯老徽。神沉多自得。行篤見家肥。纔過顔淵歲。非無伯道兒。哺烏將母亟。隻鶴賴誰支。</text>
<title>輓姜皓隣</title>,<text>龕裏梅花玉雪姿。精神分送月明時。可憐花落尋何處。江月依依有所思。						晉陽喬木政堂梅。中葉煌煌棟廈材。終古城南天尺五。至今遺蔭滿庭槐。						菊老淸名斗望嵬。漣江秋月倍晶輝。文昌大硯終誰屬。世道悠悠付一唏。						海中仙果子生遲。水鏡先生隻眼持。揀得南園第一樹。碧桃花實八千期。						玉樹精華最白眉。海天雙璧動光輝。士龍先已騰雲去。高唱東凮御柳詞。						壯元忠孝獨簪花。南國賓興賦卷阿。御批煌煌題處濕。蕙園淸馥至今多。						西淸東壁不緣槔。湖海淸風馬骨高。豈不涓埃思報答。獨憐秋色上顚毛。						端良愷悌孝仁全。奇氣時時上薄天。所謂伊人諼不得。八哀詩動曲江仙。</text>
<title>輓李林下</title>,<text>延城奕葉鳳將雛。瑞世希音上碧梧。芹谷淸風吹不歇。琅玕秋色滿西湖。						由來家法耻干違。壁立要從是處歸。漣上先生東海去。博泉明月證餘輝。													流落山南問幾家。古槐庭畔夕陽多。定知儒學扶將久。息老淵源也自波。						剛翁德義重當時。仙鶴風標璧月姿。詩禮金椎歸仲默。乃家襟韻映疎眉。						平生願學許眉翁。稀濶蒼書夢寐中。秋水茫洋迷一葉。有時牙頰颯生風。						南州封事萬人啼。是夜君王玉色凄。不意祠官沾雨露。傷心春草懿陵萋。						南陔晏景奈秋蕭。尙爲君恩滯下僚。痛哭庚申桑海變。健陵山色夕陽遙。													靑袍捲返老萊衣。東郭煙花籜雨肥。不必專城方是養。六時和氣上春闈。						庭前不但小兒啼。奔走如流捷小奚。老去身輕飄似擧。分明成習上堂鞋。						衰年抱疚血如柴。曲禮疏文不暇枚。故吏門生庭有記。他時會向傳中裁。						江院春晴士抱經。𦤎比邀坐鄭先生。試看主人珍重意。寥寥今世久沉聲。						詩社朋樽選日開。紫烟山客幾吟廻。巴音猥廁朱絃席。雨色相看巷不苔。													差池年輩鴈行斜。韓孟雲龍世好多。往閱夫君先友記。李仙丁鶴曁吾爺。						滿城風雪客敲扉。床笫沉吟惜別離。南國文星今忽閟。不堪人事轉頭悲。</text>
<title>輓南誠齋 漢皜</title>,<text>湖門旨訣損翁親。無適先生德有隣。夙炙春凮三丈席。洞觀秋水一冰輪。機無點着眉看性。識透絲微眼入神。抱道歸承師伯誨。人間誰識九京晨。</text>
<title>輓李修溪</title>,<text>月澗先生杖屨村。修翁挺出典型存。矕龍巨手風騷薄。期鵠初心德性尊。爐鞴陶鎔成老宿。草萊遺佚貯名論。祠銜未肅君先逝。生死無涯感聖恩。						靑鬢交情皓首冞。風流雅謔不相疵。恢踈愧我絲毛乏。晦默多君錦褧持。南院橫經推丈席。西林衛道擬前綏。伊來兩地桑瀾事。羡子無知勝有知。</text>
<title>輓柳江臯</title>,<text>江柳東西一色春。玉淵秋月逈分神。操存密切先生訣。沉默端恭處子身。百里栖鸞袴頌疊。三朝翊鳳衮褒新。少微忽報晶光晦。渭水螺山咽更嚬。						升堂拜母獲私叨。荀弟陳兄式燕遨。淹識文章多海內。眞儒貌色一江臯。止淵水性元來活。特地山容更覺高。一哭歸來違負土。秋風大鳥學人號。</text>
<title>知事李公 穦 輓</title>,<text>磅礴元精化毓初。南天德宿耀公廬。丹日照三千字。碧海雲騰九萬墟。經緯關心天下事。縉紳交口洛中譽。由來標格元無俗。特地風流更有餘。耻向名韁蹊作李。放敎華鬢散如樗。黃花晩境淹畦圃。白鳥煙江弄釣漁。千里良蹄靳樂顧。三朝夙望徹宸居。薇垣栢府勤騶召。夏校秋曹拜鳳書。八座崇班深雨露。五更彜典耀緋魚。黃梅關雨違刀夢。紅藥瀛雲阻石渠。昭代經綸還蘊蓄。化翁機杼巧猜沮。鯉庭草色憐埋玉。螟祝楡陰賀抱璵。火棗暈紅非酒借。凍梨皺綠却春舒。匀天忽復乘猋御。卿月依微掩半梳。江左遺風今寂寞。海東元氣轉籧篨。顧余藐末受知者。伊昔婚姻自附於。先子交期秋水澹。後生瞻仰泰山㠊。人間永棄雌黃界。地下應㫌直白閭。杜若空洲春水隔。杏花凄雨夕陽疎。薤歌唱送三江上。九曲風煙一望虗。</text>
<title>輓柳鶴栖 台佐</title>,<text>秋水精神海鶴姿。玉淵亭上主人宜。詩書禮樂先生澤。才器文章聖主知。卿月一堂交暎萼。古槐南國最高枝。東江尙有餘波浪。何不當年一柱支。						靑龍勝會躡塵廻。朱鳥高名壓座嵬。流水自來淸澈韻。高山無改景行懷。燃犀共照輪囷腹。相馬應憐骯髒骸。採採江蘅人不見。歲寒幽抱向誰開。</text>
<title>南岳李先生改葬輓</title>,<text>海上丹邱鳳鳥飛。遼陽華表返令威。西江風雨無平浪。南國山河掩少微。舍達行裝傳瓚譜。操存心法聽瑤徽。崑炎萬劫書無恙。錦水淵源自有歸。</text>
<title>輓鄭谷口叔顒</title>,<text>道學先生宅。文章季子贒。力回西漢氣。聲逼始唐年。却悔書中筑。翻彈匣裏絃。奎星前夜落。痛哭昊天篇。星斗天開臆。山河氣在眉。乾坤雙鳥得。湖海點犀知。克復終身事。邁征皓首期。蓬萊留後約。笙鶴渺先之。</text>
<title>輓柳近窩 栻</title>,<text>老石癯藤古氣全。幽花蘊玉隱蒼然。明時俊造齒庠早。晏歲工夫膝榻穿。大老陶甄歸槖鑰。德隣消息聽瑤絃。眼看嶺運戎戎暮。歸對誠翁說海田。</text>
<title>輓金時有 經進</title>,<text>錦沙明月解分神。孺子亭中坐玉人。繡梓徽言光道氣。棣華馨德蔭餘春。吟肩時向文章聳。隻眼元從性命眞。每擬參尋鴻鴈會。如何風燭失良因。</text>
<title>輓趙士安 宅樑</title>,<text>靑鬢論交雪滿頭。白華山色共分留。淳眞素識無機事。澹泊新詩好勝遊。豊壤宗根中葉遠。北溪文藻衆芳流。庭蘭藹藹能持戶。題寄蒿詞獨倚樓。</text>
<title>輓姜南厓</title>,<text>古驛盆梅樹。年年趁臘開。今年花吝破。花亦底心懷。聞道南厓叟。已乘莾鳥歸。人生重別離。况復無回期。平生海內友。落落晨星稀。商顔三四伴。皓首以爲歸。豈惟同心好。先契澹於秋。古匣峨洋闋。隨處雪滿樓。之子從蠲𧗱。蒼然古髮毛。人言和柳惠。間有夷之高。蕭蕭竹雨社。鳧鶴競參差。多君好謙屈。謬我詞伯推。世棄杜韋族。猶抱棟梁材。慕翁已不展。况可爲君哀。晩娛螟式糓。餘慶蚌生珠。周六賴提挈。獨憐及笄姝。兩世屠龍篋。遲遲繡梓行。述先會有日。光氣也應橫。</text>
<title>輓金晩修仲紹</title>,<text>江東秋水繫孤舟。採採茳蘅滿眼愁。前度人來人不見。錦沙明月獨登樓。						東園花樹向陽紅。甲乙樓㙜煙雨中。咸道夫君能好禮。誰人識有靜專工。						邱園經濟斂雲雷。反樸刪華取次裁。技藝詞章渾不屑。作成蘭玉待時來。						山南歲晏鳳凰飢。君有琅玕剩結貽。山海孤桐何處奏。賞音千古悵牙期。</text>
<title>輓金處士 九範</title>,<text>江上招招淚未乾。孫枝摧折歲華殘。衣冠緱氏渾忘暑。凮雪溫公數問寒。黃綺緣深饒紫草。朱陳契合挹幽蘭。菟裘竟失聯床計。隻鴈嘶飛太白山。</text>
<title>輓鄭魯庵 必奎</title>,<text>江東有梅花。江西有梅花。莫言東與西。皎㓗些無差。山南有幽蘭。山北有幽蘭。莫言南與北。馨香本無間。有斐同心子。挺生藥老家。少小從蠲𧗱。聞道金川沙。沙翁去已久。卒業商之愚。先師亟稱許。醇然朱退徒。讀書五十年。性命無他辭。靈詮自有受。秋月澹生眉。勝氣全消雪。眞工每履冰。從容成活計。儒敎一方興。浮榮不入夢。名論有所歸。都門不一跡。江上掩柴扉。同年遇靑鬢。崇德期皓頭。重以婚姻故。情好藹未遒。年前北山會。共閱西林書。斯文倚爲重。萬事今已虛。</text>
<title>輓成順之</title>,<text>靑少論交皓白冞。一山分色兩家持。𡱝通照水無疑膜。鶉結盈堂不皺眉。晩好朱書爲日課。半生玄晏與時違。猋輪忽送荒山去。餘慶將看寶樹枝。</text>
<title>輓柳豐安君</title>,<text>聞道漢中人士會。哭公三日哭如師。草懷遠志欽先烈。桑欠成都學舊䂓。德業方期司馬相。文章不屑魏公詩。傷心鶴叟蒿歌夕。空寄山南保合詞。						忠孝堂中晩景閒。君親有事不辭難。冰霜萬里乘槎去。風雨三陵泣劒還。東海百年波浪穩。西樓一幅畵圖安。天南德宿晶光晦。卿月留輝太白山。</text>
<title>輓金仲實 樂進</title>,<text>東湖昔泛武夷舟。川老山翁共溯流。孺子亭中勤玉琢。丈人峯下記氷樓。桑麻煙月深深屋。蘆荻秋凮澹澹洲。獨立錦沙人不見。亂峯殘照下江鷗。</text>
<title>輓訥軒金公 履範</title>,<text>移栖太白採芝翁。凮雨山南魯殿崇。冠服逾嚴緱氏夏。炭爐不近百原冬。文章眼豁大家外。道義身親小學中。樞秩已徵仁壽報。重泉休歎命途窮。</text>
<title>輓姜過菴啓好</title>,<text>喬山慘憺痛崩天。雨泣羣生尙縷延。獨有孤臣姜寢直。仙輴長護白雲邊。						仁陵祗役監爲官。尺寸無違悃愊丹。精白勁明知者道。一時名論滿長安。						精神淸聳骨宜詩。吾輩商顔作眼眉。金橘由來非俗味。激揚風致亦堪奇。						海嶽煙霞筆下堆。自言挽得漢唐來。古今判有高低局。理弱如吾喘息回。						陽回碩果萬年春。雷雨湘江共躍鱗。不日圖南摶海翮。居然摧折惜中身。						眼看人事轉頭非。歷數吾林屬望誰。有力靑山深鎖玉。屋樑殘月至今疑。</text>
<title>輓五從弟文吉</title>,<text>江夏蕭蕭季葉秋。柳村聲斷竹枝謳。風騷氣脈傍雲在。古木霜枝碩果留。						天生文骨與詩眉。老石癯花隱隱輝。溪刻翩儇渾不染。俗人生眼不曾奇。						冲年詞賦自成家。長吉高軒未必過。博極羣書歸爾雅。大羹醇酒絶聱牙。						商顔咸道照文星。詞伯三人鬢尙靑。退舍老兄猶自慰。秤金會待子雲評。													油油翼翼盡歡誠。虎尾春冰寄一生。紬繹聖門言孝旨。思將踐履各當停。						十日工程不屑求。一時成敗謾悠悠。心裏自來無外慕。沉冥何必爲君愁。						無適先生每盛推。正齋吾仲亦深期。吾衰理弱誰能補。海內茫茫付一噫。						送人蓬島謾悽然。魂氣先飄萬二千。爾去應爲楓嶽骨。何年重對九龍淵。</text>
<title>輓四從叔襄之 贊煕</title>,<text>人地亶宜盛玉堂。如何分竹閱風霜。家聲克守容軒範。宗望咸推巨廈梁。符采星晶眉眼炯。霏談山聳頰牙凉。平生未了名山債。豈直薇啣枳不颺。						踈宗還密遠還邇。靑鬢交情皓首崇。苦樂升沉雲鳥過。方圓枘水犀通。韋園花樹斜陽際。王氏槐陰積氣中。鳳穴奇毛朝日映。分明餘慶子孫桐。</text>
<title>輓成忠兼 肅烈</title>,<text>洛蜀元無黨。朱陳尙有村。海琴同賞曲。華石舊鞭痕。我酒勤相速。何詩不共論。忽驚塘草夢。春月幷招魂。</text>
<title>輓族祖而遠 相穆</title>,<text>奕葉分枝八世宗。村村花樹夕陽紅。風人式好無猶韻。獨與論襟竹裏翁。						蔥竹差池翰墨同。少年詞賦已能工。如何早不通仙籍。秪向秋江晩發蓉。						忠厚爲根謹拙規。對人溫發好襟期。一生醞藉裕餘慶。過去悲歡不必追。						華山錦水好聯翩。酌月評花四座圓。天際曉星看更沒。如今那忍送新阡。</text>
<title>輓四從弟徵可 獻老</title>,<text>老大山歸老大身。層霞奇氣碧璘璘。聦明北海通門歲。壯志東橋寫柱辰。擧眼無難天下事。操心終是嶺南人。秋風隻鴈逾無賴。文藻江山倍愴神。						先人深許息翁贒。隣德相將四十年。爾一孤童初泛駕。吾三昆季猛施鞭。良金粹色無渾鐵。古匣遺音擬理絃。萬事看看無可翫。夕陽叵耐下灘船。</text>
<title>挽詞[金羲壽]</title>,<text>白鶴人間七十年。幾回淸唳水雲邊。塵襟汩沒無知者。霄羽蒼茫去忽然。江海風流今寂寞。烟波何處更聯翩。孤吟落日哀絃斷。華表悠悠隔世緣。</text>
<title>挽詞[李家淳]</title>,<text>文章淵藪審翁家。三棣英英侈錦花。七十五年黃卷嬭。知應埋少不埋多。</text>
<title>挽詞[鄭象履]</title>,<text>文星前夜晦。華岳忽傳㐫。犖犖英名振。栖栖晩道窮。西崑聊自體。南國假鳴雄。逸氣凌霄亘。高談壓座空。多才難自古。無命孰如翁。奬許師門最。追隨末契同。堪嗟貧到骨。終羡老爲農。送紼悲何限。吾山盡舊蹤。</text>
<title>挽詞[金揚壽]</title>,<text>玉佩初年大放聲。風流文采士林傾。槃翁舊業詩書禮。庠士芳名父子兄。當使雄詞鳴國盛。空懷利器老時朙。山南耆德凋零盡。從此文垣孰主盟。</text>
<title>挽詞[鄭象璜]</title>,<text>山樓追憶及門贒。衿佩於公未敢前。渾浩詞源江海接。玲瓏詩律玉球聯。凮儀偃蹇雲霄鶴。氣宇淸眞閬圃仙。林下長終還不慍。異時豐報子孫傳。</text>
<title>挽詞[金錫臣]</title>,<text>玉蘊荊岑孰識眞。半生虛老錦江濱。兩塲聯榻交情密。一札論文手澤新。實理每尋顔氏樂。淸凮欲學伯夷貧。臨歸寶什因成訣。留作山家百世珍。</text>
<title>挽詞[金韺壽]</title>,<text>赫世風猷左海傾。軒然神宇老彌淸。百年璧水傳家緖。萬事江湖任世情。筆下龍蛇王趙帖。吟邊花鳥漢唐聲。蒼苔古巷成陳迹。春雨空山涕淚橫。</text>
<title>挽詞[李奎錫]</title>,<text>審翁休緖自厖村。模範依然白下存。庭鉢聯芳居一樂。師爐親炙屬三尊。道義同門先子畏。文章獨步後生論。華山古宅留精彩。堪惜朙時未荷恩。</text>
<title>挽詞[族從弟歲永]</title>,<text>嶠南元氣正蜿蜒。挺出吾公間世贒。齒德尊三人共仰。文章居一孰能肩。登庠未遂靑雲志。樂道彌堅白髮年。天畀偉才應有用。玉樓高處作詩仙。</text>
<title>挽詞[族從侄守默]</title>,<text>白下吾宗世業大。弓裘詩禮屬公身。弟兄陳氏眞難品。父子蘇家更出倫。富有學時兼五福。爵修天處備三尊。可憐黃土文章去。極目荒原草自春。</text>
<title>挽詞[五從侄萬善]</title>,<text>金華山下錦溪濱。江夏吾宗里處仁。間氣先生姿玉雪。出塵離俗更無倫。						幾翁爲父立翁師。經術文章早見推。璧水歸來仍濩落。吾門氣數已全衰。						奎星如月照南州。着處江山碎鶴樓。巨筆淋漓啾鬼魅。亘天奇氣射人眸。						輓我先君後約圓。倘今重對九龍淵。金剛萬二千峯月。應作淸燈話舊緣。</text>
