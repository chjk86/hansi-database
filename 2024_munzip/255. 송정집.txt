<title>箕子操賦</title>,<text>有操有操。夫何戾此渢渢。一倡三歎。非咸雲亦非南風。擇善鳴而假鳴。洩自靖之胷襟。余竊悲夫子之不辰。値狡童之荒淫。大水浩而無津。象箸又何得以可箴。余固知宗器之可抱。又不難夫剖心。旣明夷而無所施。哀與我者爲誰。寧逃狂而隱淪。聊以托音而舒悲。援予琴而寫操。輸血腔之菀結。聲悽斷而調苦。怨隨曲兮增嗚咽。宮君也。操其宮則其聲亂。商臣也。奏其商則其聲散。嗚呼一曲兮絃欲絶。天地有涯兮此心無涯。按流徵而事墮。撫角木而民疲。况振羽以一奏。萬物咸失其所也。嗚呼二曲兮歌正長。我心痛切兮無人訴。三曲成兮魚龍愁。四曲成兮神人怒。五成六成至九成兮。鳳凰不來兮曲難終。曲難終兮可奈何。響有餘兮思無窮。王子聽之以出迪。少師感傷於泉宮。商之孫子。其麗不億。胡獨焚其中腸。長歌之哀甚於痛哭。非夫子其誰傷。幸遺音笙鏞我東土。播聲教於八條。至今聖澤不可忘。吁嗟乎箕子之操。</text>
<title>次金而信吊南秋江賦</title>,<text>秋江豈必吊乎。秋江本不畏鈇鉞。生旣不畏。又何計泉壤之後孼。旣骨之禍。天也數也。話之冷兮堪可哭。林居古今之馳騁。幾爬羅而抉剔。讀其辭想其人兮。淸風襲於人骨。胡精英之所鍾。卒不保其精英。不上世而遭逢兮。奈叔季之挺生。蘭雖折兮芳存。孰熊魚之重輕。自古君子之死非一。禍不及於掩形。獨先生之不辰。哀有魂而無魄。秋江誠可吊兮。實運命之會厄。魂無東兮來歸。風濤洶湧兮雷霆作。魂無南兮來歸。瘴昏黑兮迷失脚。東南旣以難容。況西北之可詰。秋江誠可吊兮。大招續招兮心鬱鬱。</text>
<title>求放心賦</title>,<text>茫茫堪輿之無垠。渺渺一身之中立。羌參三而至大。實由心之藏密。肆學問之所貴。不在他而求放。苟舍亡其約之入來我。固不難於向上。顧此心之爲物。體本靜而用活。當其操而存也。明鏡止水不足喩其恬謐。及其舍而亡也。悍馬翻車不足喩其奔逸。淵淪兮天飛。紛莫知其所鄕。氷凝兮火焦。亦走作之靡常。况聲色與臭味。甚蟻慕乎羊羶。豈是心之本然。夫惟不操存之使然。故君子之進修。知急務之所先。學問思辨日孳孳。勗不懈於存省。造次顚沛必兢兢。顧諟天之明命。魂已散兮之東。安宅空兮塵濛濛。喚主翁而求之。返故居兮無東。魂已散兮之西。正路荒兮草萋萋。喚主翁而求之。返故居兮無西。魂已散兮之南。不知辭讓兮自暴是甘。喚主翁而求之。返故居兮無南。魂已散兮之北。幽都黯闇兮不分黑白。喚主翁而求之。返故居兮無北。魂已散兮飛上。杳然高擧兮極驕亢。喚主翁而求之。返故居兮無上。魂已散兮飛下。沈濁下流兮甘土苴。喚主翁而求之。返故居兮無下。上下四方靡不求。要欲在乎腔裏。是求有益於得兮。夫豈汲汲於富貴利達之與比。求之維何。在夫人而曰敬。念常存於無適。主夫一而惺惶。果能從事於斯而不息。其終至於不待求而自存。明珠常在於深淵。意馬寧患於驚奔。將見天君高拱於靈臺。率百體而歸宿。旨哉孟氏之指掌。展也覺後覺於未覺。夫何棄暴之徒。昧昭訓而莫察。徒知鷄犬之是求。何莫悟夫求心。豈愛心不如鷄犬。由不思而蔽深。歷兩都而江左。益歎夫論說之紛靡。淸言豈不美兮。奈去道之遠而。曰余奉夫前訓兮。彌日夜移惕若。縱定性而莫及。庶不堕生西滅東之域也。</text>
<title>忠烈廟賦</title>,<text>邅吾道夫西湖。望忠烈之遺廟。風煙凄其帶憤。寒鴉爲之哀叫。夙隕淚於往史。又一倍而增悼。緬當時之遺事。氣菀弸於胷臆。何先生之不辰。遭任遇之卒迫。旣奸回之同時。宜忠烈之不容。自擧族之北轅。胡塵暗於故宮。哀二聖之渡河。換靑衣於黃袍。慘百年之宗社。愍戎馬之生郊。奮一斗之忠膽。擬中原之再造。指九天以爲正。奉義師而致討。期一擧而雪恥。返皇駕於紫府。繞乾坤於漢宮。低日月於秦樹。何奸佞之誤國。唱邪說於和議。荃心一惑於奸謀。悵日非乎國事。甘百端之巧舌。忍二帝之蒙恥。旣綱浚之罷兵。復矯詔於班師。旋搆獄於莫須。背有涅其何禆。殺身之非余戚兮。嘆皇輿之敗績。言不信兮莫余白。仰視天兮漠漠。嗟精忠之誰察。慘父子之同赤。自古死者非一。在先生而尤酷。指白日以致憤。卒幽頹而不徹。版上帝以飛精。黯寥廓而殄絶。朅馮雲以羾愬。終冥冥而鬱結。魂耿耿而不死。愈洋洋而超忽。寧爲山而爲河。壯本朝之疆域。復爲虹而亘天。畏燕人於貫日。不然爲箕爲尾。助照臨之輝光。不然爲雷爲霆。振餘威於北方。湖之山兮蒼蒼。湖之水兮湯湯。儼遺宮之如昨。邈英風之悲涼。朝出遊兮暮來歸。上與巡遠兮翺翔。春猿吟兮秋鶴飛。下與文山兮徜徉。丹心彌烈於白骨。宰木亦爲之南亞。古固有一死。賢者樂得其所也。苟余行之不迷。雖九死其何傷。攬蘅若以薦芳。魂髣髴其來享。</text>
<title>學原於思賦</title>,<text>悶余生之面墻。究入學之根基。孰不慮而有獲。要以致夫吾知。提一思而詔後。感前訓之不欺。原夫人之爲人。後覺效於先覺。自八歲而始入。期變質而解惑。則時述於小蛾。法山天於大畜。然徒習而不察。類還珠而買櫝。旁羅列而交貫。求大原之所宜。苟有志於安絃。捨操縵而莫施。肆君子之知要。愼厥思於爲學。始專專於講習。終汲汲於窮格。期不措於不得。務反身而切求。物何微而不格。理何隱而不抽。大而天地之闔闢。幽而鬼神之屈伸。遠而君臣之有義。近而父子之有親。諒靡精而靡粗。咸是究而是圖。隨所適而精硏。處顚沛而罔渝。功旣盡於慮而。效何失於能得。烱萬理之昭明。欠全牛於目觸。取左右而逢原。若泉達之溥博。是謂學得其原兮。久厥初之可復。韙明道之明訓。實爲學之準的。仰聖學之淵源。悉本此而推極。夫子之生知兮。戒殆罔於思。學深造而自得。孟氏亦云詳說。顔勿四而體具。曾省三而貫一。吁嗟乎今也卽亡。慨好學之未聞。懵愼思之大本。徒誦說之紛紜。資至理於口耳。咸逐末而棄本。道在邇而不求。未之思兮何遠。彼自棄之何誅。反余身而儼若。庶用功於近思。願同歸於前哲。箴曰。玉之爲器。待琢而成。人之成德。由學而明。所以君子。自强不息。然學有要。曰思其則。嗟惟此思。萬化之原。猶木有根。猶水有源。所以君子。克念作聖。袪彼昏昏。存我惺惺。隨其所觸。無物不窮。爲子思孝。爲臣思忠。欲視思明。欲聽思聰。如此然後。可以言學。苟或反是。昏而無得。於乎小子。勉是罔斁。</text>
<title>泥金書帖賦 辛卯會試作</title>,<text>雲開閶闔。露和碧桃。玉笋題罷。天香遠飄。用泥金以書帖。增晝錦之光榮。豈徒金榜之名揚。實惟白屋之光生。皇穆穆以出震。羅四方之群英。未斜丹墀之白日。獨對禮樂之縱橫。賴重瞳之鑑別。荷優渥於龍頭。鼎裏之神丹初開。日下之彤雲忽浮。恩寵旣深於題名。又何泥金之有降。遂題帖而附家。報吉語於蓬巷。燦銀鉤之淋漓。閃玉索之炳烺。丹桂共耀。喜動高堂。紅杏交暎。榮誇故鄕。縱黃甲而奚擬。極寵光之浹洽。赫聲名之耀日。爛輝煌之溢目。是風雲之際會。實皇恩之罔極。遭千載之嘉遇。樂太平之日月。韙金帖之一事。信文治之敷賁。開龍虎於一時。皷鳶魚之多士。緬當年之盛儀。寄山榛之遐思。歌曰。殿上袞衣明日月。硯中旗影動龍蛇。泥金書帖君休羨。今日龍光更覺多。</text>
<title>東征賦 幷序</title>,<text>歲乙亥秋八月。余與仲弟天一李君惟諴。奉家君赴鄕貢。時試所左大丘。右善山。家君左焉。余兄弟右焉。至高靈分路。凡道途所見邑居山川風俗人物美惡之狀。咸寓於辭而詠歎之。一以述感興之懷。一以忘鞍馬之勤。昔班叔皮賦北征。曺大家賦東征。潘安仁賦西征。其後人又有南征賦。皆敍遊歷。寓感懷。鏗鍧炳燿。照暎方來。由今觀之。身若遊其地。目若睹其事。余嘗讀而愛之。聊復應焉。文雖不任厠技於彼列。其爲紀行之作則巧拙一矣。斥鷃豈以鵬摶而廢其飛哉。善山於舍居東也。故命之曰東征。惟萬曆之有三。屬時節於仲秋。將往觀乎筆戰。奉家君而東遊。聯孫柳之二公。曁余季而同行。朝發軔於晉陽。將就食於江之城。憑蝴蝶之危欄。仰南冥之手澤。字若干其尙新。宛遺跡之如昨。實我東之儒宗。倡道學於旣喪。恨余生之穉愚。衣未摳於函丈。思悠悠兮何及。惄余嘆兮徒長。航新安之空明。憇雙槐以徜徉。淡平野之藹藹。黍稷或其離離。或旣秀而不實。或草盛而豆稀。地雖殊其瘠饒。亦人事之力惰。譬做功之淺深。學隨之以高下。誠物理之分明。孰理會而反顧。五小溪之載渡。言就宿乎嘉樹。豈路次之徒然。亦婚姻之故也。催余僕而夕發。天欲曙而登路。經佳會之上巷。盛閭閻之撲地。疾余馬之載馳。飯梨亭之幽茂。午余過乎淨襟。撫一堂之風景。木饒岸以周布。水循除以澄淨。望闍崛之嵯峨。鎭鳳城之一境。息馬足於道傍。越阿頭之崇嶺。履江陽之邑鄕。感父子之有淵。孝日月之爭光。名至今其猶傳。致當時之嘆賞。重來者之欽慕。厲南亭之深津。躋涵碧以蹔覯。景翳翳而將入。止郡倉以假宿。由金陽之驛路。躡重阻之幽谷。忽吾飯此山麓。仰知來之高嶽。䇿余馬於自卑。勿彷徨而言陟。夫孰云高不可攀。苟力行則能及。山有菊兮熳爛。浥晨露而芳菲。微風徐其吹度。香霏霏其襲衣。世皆好夫牧丹。愛孤芳者有孰。鮮有聞於陶後。實古人之我獲。入高陽之邑境。濟湧潭之淸流。鷄鳴狗吠之相聞。人居庶而盛稠。至江頭而分路。或左之而右之。遠于將乎家君。心遲遲而有違。別同來之諸友。亦抱憂於索離。酌盃酒以贈言。願心事之各成。遂相離而分手。增余懷之惸惸。步余上乎巖頭。訪李氏之精舍。臨浩浩之長流。俯茫茫之曠野。吾不詳其主人。實藏修之所也。緣日暮而道遠。聊頃刻而滯也。戾里頭而經夜。曰星山之界也。鷄喔喔而旣鳴。僕夫告余以啓行。微月墜乎西嶺。東方昧以未明。明河斜而欲落。斗柄低而復昂。感北極之居所。環衆星之侍旁。要人心之如此。當反躬以艮背。曉吾行此安彦。靄雲霧之曖曖。山川暗其微茫。乾坤漠其昏黑。顧余身之方寸。正類此之蔽塞。安得睹夫靑天。灝日光之生白。到長坂而坐息。紛載飮而載食。平原遠以莾蕩。山水浩以極目。睠田野之多蕪。嘆天時之不若。然厥咎之非天。本固原於人爲。茍燮理之得道。其雨暘之不時。乃亦秋之罔有。哀小民之失依。遵洛東之下濆。過平沙之長洲。人旣極而馬倦。就水草而乃休。忽馳騖而追逐。摠余轡乎若木。遇群朋於空館。聊於焉而共處。戒行李於昧爽。指一善而驅去。恨晨光之憙微。渾沙水之不詳。風拂面而蕭蕭。露零衣而瀼瀼。衆我先而䇿馬。來吾道夫前路。肩相駢而跡累。人馬紛其挾道。彼何人兮乘肥。乃放轡而自逸。心不操於恐墜。馬忽隕於深谷。蓋天下之萬事。信一揆於此也夫。孰有謹而不成。孰有忽而不敗。由謹忽之異宜。判成敗之昭然。余亦懼夫若是。念彌敦於臨淵。驅余馬之不急。執余轡之惟堅。當旭日之始朝。炊發溪之平陸。歷金烏之山下。式冶隱之旌閭。首陽薇蕨殷遺草。栗里田園晉舊墟。詠斯詩而圭復。忠可摩乎秋空。嘉後人之立碑。道屋之以欽崇。彼二心之過此。髮應竪於高風。未數步而班馬。懿趙婦之貞烈。石雖沒於荒草。節尙光於白日。涉一善之前川。求所主於城中。縱厦屋之渠渠。衆皆入而爲容。來違棄而改求。得城西之茆茨。惟名利之都府。固衆人之所馳。紛自南而自北。擧靡然而爭趍。士雜沓而盈宇。馬騰驕而塞衢。或能文之才子。或小技之彫蟲。冀登名於一科。咸竸巧而趨工。自科業之一設。嘆世道之澆薄。學已絶而敎乖。止時文而鐫刻。但騁好夫文辭。豈知昏其神鑑。棄天爵而不修。日人心之壊陷。風已成於忌才。亂相尋於爭名。行是學於天下。世何昇夫隆平。用是人於廟堂。民不得以聊生。余亦昧夫前訓。坐枝葉之䌓茂。圖寸功於萬一。且從衆而馳騖。然余心之所存。豈維事夫名利。考古人之所佩。欽景仰之不已。惟夫子之善誘。有博約之格言。孟氏挈夫裘領。重指掌於操存。寧力不足以死兮。或庶幾乎斯語。嗟此志之告誰。聊憑辭以自敍。</text>
<title>題家禮卷後</title>,<text>禮輶一毛似。人鮮克擧之。先王千載後。悠悠我心悲。</text>
<title>正月二十二日書懷</title>,<text>客裏逢春日。難堪寸草情。劬勞多此夕。不孝負平生。</text>
<title>題三呵息別墅</title>,<text>森森雙檜下。㶁㶁小溪邊。中有數間屋。斜陽生翠煙。</text>
<title>埜棠花 二首</title>,<text>處處靑林下。棠花白雪香。只緣生在野。不得上中堂。在野亦何傷。中堂多細瑣。世無同臭人。采采吾將待。</text>
<title>初見白髮歎</title>,<text>甚矣吾衰也。蕭然鬂欲絲。世道看又險。老去竟何之。</text>
<title>松亭雜詠 四首</title>,<text>憶昨出松亭。山南花正馨。韶光瞥然過。梅子已靑靑。西隣有一女。靑裳而縞衣。晨汲山下井。夕採山上薇。東隣有一老。生涯六十年。朝斫靑山桂。暮耕白水田。簷前雙鷾鴯。窓外初營壘。相逐又相離。殷勤又抱子。</text>
<title>歎落梅</title>,<text>粉㾘剰淸寒。今朝未忍看。東風心不一。催發又催殘。</text>
<title>客中雜感 七首○時在善山</title>,<text>俗節近正朝。空村雪欲紛。居人皆上壠。客子獨望雲。今歲風塵甚。家山香火絶。知應世嶺松。帶雪空蕭瑟。王師來萬里。簞食走村翁。所向應無敵。山河玉燭中。皇威動天地。白日壯軍聲。直斬樓蘭首。妖塵一劍淸。皇恩深雨露。聖悃通金石。歌頌正當今。磨崖非獨昔。臂弱不能兮。才疏未提釰。生逢多難時。自愧一功欠。所學秖文字。空言誰用之。正似畫餠者。畫多不救飢。</text>
<title>春日。在商山憶故山。三首</title>,<text>四有堂前花。六無菴上竹。淸香似舊時。待我歸來速。遙憶東堦上。紫桃弄晚風。客中花亦好。不及故園紅。一春花一色。千里客千愁。夜夜家山夢。長飛雲錦頭。</text>
<title>流寓仁洞。拜冶隱吉先生墓。時書院已燬於兵燹。江頭有砥柱碑巍然獨存。感賦六言四絶。</title>,<text>革中尙有殘墻。苔裏猶尋短碣。落日空山獨拜。松篁一倍蕭瑟。海煙漠漠深宮。野草蕭蕭舊址。雲裏長虹亘天。人間香火餘事。砥柱中流四字。金烏山下巍焉。摩挲石刻終日。萬古淸風灑然。矗矗烏山萬仭。湯湯洛水千尋。先生落落風節。一般山高水深。</text>
<title>謝友人見訪</title>,<text>蕭條門巷靜。謝子辱經過。鷄黍盃盤淡。芝蘭笑語多。天寒雲帶日。霜重菊殘花。從此江東別。陽春復奈何。</text>
<title>贈姜君景允 二首</title>,<text>讀罷雲窓下。春光正惱人。鳥啼山意靜。花發岸容新。物物情非假。生生理本眞。請君看此意。太極具吾身。太極具吾身。誰能識道眞。萬殊人物理。一本塞豐均。灑掃通天德。經綸自我親。請君須勉力。莫非枉生人。</text>
<title>寄仲弟太初 天一 遊五臺寺</title>,<text>君去山中後。悠悠兩地音。白雲頻悵望。明月獨愁吟。人事殊前世。春光入故林。五臺何日到。相話弟兄心。</text>
<title>春日。寄李汝實 惟諴。</title>,<text>不見李生久。胸中鄙吝萌。庭梅初綻萼。園鳥正喧聲。獨宿憑宵枕。孤吟倚暮櫺。此時君不在。誰與道心情。</text>
<title>次權致遠 濟 韻</title>,<text>曉發江陽館。歸程落葉迷。剛風來急嶺。殘月照寒溪。宿計慙屠狍。雄心笑割鷄。行藏隨分定。何用愧棲棲。</text>
<title>自京還歸</title>,<text>出城渡漢水。靑嶂翠嵐分。洛北遙丹闕。天南近白雲。去時嫌董子。今日下劉蕡。晩過沙平路。風前應落群。</text>
<title>秋日書懷</title>,<text>挾䇿非干祿。摛文豈爲名。鹽梅調傳說。耒耟致阿衡。時節梧飄葉。客愁蟲有聲。鍾期如一遇。流水奏平生。</text>
<title>別梁致雲李純叔尹澤遠諸君。</title>,<text>百里東南客。一堂笑語中。山花開綽約。簷雨滴玲瓏。今日情無盡。明朝思不窮。何時重握手。罇酒更從容。</text>
<title>避盗五臺寺有感。</title>,<text>聞說王城陷。鑾輿且北征。有恩霑一命。無路請長纓。蓬恨隨風轉。葵憐望日傾。誰能謀上䇿。歌皷復神京。</text>
<title>次文上舍子愼 劼 亂離中韻</title>,<text>百代衣冠地。傷心一炬煙。爭懷棄甲走。誰仗出師全。白羽風雲將。黃金夙夜賢。如何山木怯。一望盡靡然。</text>
<title>眞住菴。遇除夜。</title>,<text>四十今宵盡。明朝五十初。君親飄泊裏。兄弟亂亡餘。一頌椒花斷。三盃栢葉虛。干戈猶滿目。此夜願俱除。</text>
<title>次趙大笑軒 宗道 韻</title>,<text>天時近九九。落帽與誰爭。客醉題新什。兒歌弄舊聲。菊花三徑老。竹葉一罇贏。愁極無須須。爲君强醉醒。</text>
<title>聞徐巡相 渻 携酒訪李汝實于集賢山新居賦詩。遂和其韻。二首。</title>,<text>一悵靑油晚。雙旌赤社春。傳柑思火樹。對酒愧風塵。宿膳非煩吏。新居爲察民。花濃三月暮。重肯話溪濱。人事干戈裏。天時梅柳春。尊前四坐淚。江上五年塵。暇日尋僚伴。乘陽勸野民。淸陰滿棠樹。分照海南濱。</text>
<title>寒食</title>,<text>今年寒食晩。三月上弦初。白雪梅全落。黃金柳半舒。松原爭薦藻。麥壠竸提鋤。滿目兵猶在。佳辰轉索居。</text>
<title>過孫撫松 天祐 宅有感</title>,<text>山過長朴下。宅訪水巖東。梓樹淸明雨。原松野火風。螟蛉移舊業。烏雀宿新宮。念此平生恨。今應結太空。</text>
<title>春日來復齋有懷。二首。</title>,<text>堂揭前時號。人無此日期。箴身十六字。贈友兩三詩。蠹半行間蝕。蛛全墨上絲。春風空寂寞。庭草自離離。牀憶詩書討。庭憐杖屨遊。潛心▣▣業。流涕賈生憂。詠月花明夜。傳觴菊老秋。高齋今獨在。草綠又塵幽。</text>
<title>過德山書院。院盡灰。獨洗心亭在。仍有感。</title>,<text>亂後初尋院。溪頭獨有亭。眼驚新黍稷。行失舊明庭。絃誦思多士。蘋蘩憶仲丁。天王猶不動。雲外數峰靑。</text>
<title>奉謝李都事叔平 埈 見寄</title>,<text>亂後今相見。悲懽各有餘。感時先下淚。惜別更牽裾。論細聞詩律。情深動酒車。靑油非事業。黃閣照丹書。</text>
<title>上元雜感 二首</title>,<text>旅館逢春日。風光屬上柑。元憐傳一室。燈想照千門。天上舊蟾影。人間新淚北痕。辰長在目。獨立向黃昏。客子本多憂。春風更喚愁。鳥啼魂欲斷。花發淚難收。正爲明時亂。非關異地流。貳師來漢闕。應見掃旄頭。</text>
<title>荊谷。對金烏山城有感。二首。</title>,<text>三旬淹善府。遺俗問餘黎。呂相居荊谷。吉公住鳳溪。功名黃閣上。節義碧霄齊。曠代猶相感。新詩爲一題。荊谷金烏下。深藏數十家。山雲玄引雪。江月白籠沙。客與春兼到。梅爭柳共花。干戈猶未定。何處是京華。</text>
<title>春日懷舊居 二首</title>,<text>琴書七代業。灰燼一朝空。樓倒槐疏影。園荒菊半叢。御題雙障子。家訓兩屛風。誨盜由藏謾。休論喪亂中。櫪馬猶思走。籠禽不忘飛。龍鍾雙袖盡。磊落壯心違。故國江山是。他鄕齒髮非。春情吟未了。落日照征衣。</text>
<title>旅次。懷李汝實。</title>,<text>湖海無家客。風塵哭弟人。江東君更遠。嶺外我誰親。引鏡顔惟骨。吟詩鬢漸銀。異鄕流落處。花鳥又逢春。</text>
<title>大雪有感</title>,<text>聖代非天寶。干戈有歲年。采薇周日月。仗釖漢山川。笳皷遲三捷。風塵尙四邊。夜來飛大雪。天意豈徒然。</text>
<title>雪中見同年李景望 汝霖 李士剛。</title>,<text>暮去雲欺日。朝來雪滿天。孤吟坐一室。雙蓋見同年。興盡戴安道。詩催孟浩然。客中眞所幸。天實假其便。</text>
<title>踰善山後嶺。訪地主柳君 澈。</title>,<text>望望嶺頭去。遲遲谷口行。眼明山雪影。心爽澗流聲。一面新交分。同衾舊識情。蒙恩多菜把。語愧少陵驚。</text>
<title>經黃孤山舊居有感 二首</title>,<text>張旭無千載。黃生有一人。風雲流白日。鸞鳳下靑春。名飽兒童歲。居經喪亂辰。孤山淸洛上。松柏至今新。靑丘三百邑。彩筆一人屛。肥瘠從心欲。縱橫入典刑。風塵迷澤國。書畫惜園亭。一字今應貴。黃金費十甁。</text>
<title>謾成</title>,<text>學愧三冬足。恩沾一命曾。兵戈還有事。儒術却無能。追電方思駿。摶風始覺鵬。長吟江上立。春鷺亦飛騰。</text>
<title>旅次春望 三首</title>,<text>西嶽飛笻晚。東郊縱目初。煙開生埜馬。沙晩上江魚。物物含新意。人人戀舊居。無私信造化。還恐有親疏。京洛雲山北。家鄕水國南。花紅宮雨細。柳綠禁煙含。尊酒親朋樂。桑麻父老談。如今漂泊裏。萬事宿禽慚。落日低烏嶺。歸雲捲鶴巒。入林斜閃閃。出峀正閒閒。火岸春遲色。雪崖松易顔。年光催異地。還恨隔家山。</text>
<title>天生城。訪李仁同 輔。</title>,<text>問程來若木。放纜向仁同。城出懸崖上。菴開斷麓中。雲山羅席底。海月湧簷東。地主新逢話。春燈欲盡紅。</text>
<title>旅恨</title>,<text>疏放松亭老。生涯日寂寥。爲農春欲晩。作客路還遙。金錯囊頻罄。銀絲鬂半凋。泥沙催白首。雨露望靑霄。</text>
<title>過吉先生書院舊址</title>,<text>寂寞金烏下。先生何處尋。古墻疏竹影。春澗萬松陰。白雪寒人面。淸風爽客心。無窮來者在。重見續遺音。</text>
<title>奉簡同年申佐郞季收 渫</title>,<text>紫府曾同化。恩沾雨露深。風塵違萬事。芹曝負孤心。白首誰論劍。靑眸欲斷金。彈冠催客路。休道少知音。</text>
<title>鄕音</title>,<text>人說家山事。悽涼不可聞。園林無樹竹。書畫入塵氣。花徑猶寒月。松岡自暮雲。烏皮雖欠几。歸思亦紛紛。</text>
<title>奉謝柳善山 澈 來訪</title>,<text>使君能枉駕。同病正相憐。十室空村靜。三春麗日姸。窮塗易顚壑。淸俸爲分錢。欲趁煙花暮。重期話水邊。</text>
<title>行路難</title>,<text>山晩低雲動。江春細雨濛。馬牛愁澤滑。老弱病泥融。疏懶謀身拙。艱難哭道窮。監門如得見。應在畫圖中。</text>
<title>送同年金公濟 蓋國 赴忠淸都事</title>,<text>曾共龍門戰。年同命不同。油幢君作客。涸轍我成翁。王事三軍馬。身愁一梗蓬。公餘時記念。兼濟故人窮。</text>
<title>贈李榮川汝實 三首</title>,<text>作客還爲主。買臣不足云。閭閻仍籍籍。魚鳥亦欣欣。盃酒情初密。冠襟禮正勤。臨民愧四字。吾黨古賢聞。萬事風塵後。群生水火中。南陽有杜母。西蜀得文翁。鶴與隨琴淨。龜兼放水空。儒家無別技。古道盡吾衷。興抛林壑靜。科促簿書餘。應馬仍呼馬。非魚豈識魚。日日求民瘼。時時念客居。龜臺新綠可。澠酒許同釃。</text>
<title>醉贈同年尹佐郞廷碩 安國</title>,<text>再沗弟兄後。一觴盃酒初。野花山際放。官柳檻前舒。丹穴鸞和鳳。天池㺚笑魚。春風遲黍谷。誰肯爲吹噓。</text>
<title>遊龜臺。戲簡李太守汝實甲從事順夫 之悌。</title>,<text>百里龜城勝。風光簇一臺。松搖淸影落。花散紫香開。煙野東南坼。雲山表裏回。主人携客地。還恨欠瓊杯。</text>
<title>奉贈申順夫</title>,<text>風雪蒼茫別。驚花邂逅逢。邊城猶皷角。客袖尙龍鍾。喜人親朋面。愁催老病容。芳憐聞道近。肯許數相從。附和 梧峯舊聞河大易。岐路晩相逢。故國家千里。他鄕酒一鍾。天心應有悔。我輩豈無容。獨坐龜臺月。要君再過從。</text>
<title>用前韻又贈申順夫</title>,<text>燕石慚先寄。隋珠喜却逢。龍泉思古煥。流水見今鍾。金利同心斷。羅香悅已容。退之東野願。上下四方從。</text>
<title>出郭</title>,<text>蒲席孤簷坐。松醪一酌斟。蝶輕難定影。鸎滑易聞音。日色斜逾白。雲容曉更沈。箇中無限意。倚柱獨長吟。</text>
<title>贈都君敬止</title>,<text>吾友汪巖叟。才華竗歲揚。詩情唐盛晩。筆法晉王鐘。擲路知誰貴。輝山秪自光。主人賢且舊。賴此客愁忘。</text>
<title>贈宋佐郞贊哉 二首</title>,<text>箕斗聞名久。金蘭托契遲。世情雙鬢見。吾道一簪知。風詠龜臺晩。盃盤坎谷時。新交還失舊。從此百年隨。君上龍門早。我登雲路遲。面從今日識。心許十年知。兵革悲生事。詩書愧亂時。憑將報國意。白首下風隨。附和 松澗早歲佩蘭麝。名場得路遲。松筠眞舊伴。水月是新知。尺劍空鳴匣。長鑱未濟時。風塵爲客久。江海白鷗隨。東華辭趙孟。南畝學樊遲。理穢鋤常荷。忘機鳥自知。長愁連海霧。敢恨棄明時。詩社逢强伴。時時載筆隨。</text>
<title>題愛日堂</title>,<text>巖角開精舍。文禽勢欲飛。綠窓山動影。朱檻路搖輝。形勝臨流水。精神惜落暉。倚欄遊子恨。瞻額淚沾衣。</text>
<title>春日在尙州寄瑄姪 二首</title>,<text>錦亭荒廢久。經理汝須專。帖石防頹岸。編茆覆露椽。斷橋平北路。疏竹種南邊。杖屨先人地。莫教野草連。爲男生我室。天意定非虛。千里登龍級。百年免馬裾。朝昏携琬瓉。經史作菑舍。出入老夫望。更無此外餘。</text>
<title>寄三兒</title>,<text>寄語琬瓉瓘。光陰爲爾憐。莫遊山野外。長對几窓前。有志衣冠保。非文卒伍編。詩書須勉力。世世守靑氊。</text>
<title>寄璋姪</title>,<text>新屋問璋阿。經營今幾何。雨應簷滴溜。菜想圃生茄。宅恨分爲二。村憐隔作他。百年張老頌。宜聚又宜歌。</text>
<title>奉寄商州牧使李東皐</title>,<text>淸光違數日。幽抱隔三秋。賴乞草堂集。得消旅館愁。應時飛彩鳳。惜別縶驪駒。我亦從君後。重登慶會樓。</text>
<title>贈同年李士宜 好義 士立 好信 兄弟</title>,<text>二百皆兄弟。情親獨有君。天長千里月。日暮十年雲。井底誰論石。風前可運斤。無煩牛斗望。夜夜欲消氛。</text>
<title>謹次覺齋叔父題三槐樓韻</title>,<text>琴書先代業。兵火蕩無存。生子幸能幹。作堂復護村。棟樑新杞梓。面勢舊墻門。居處猶堪老。功名請更敦。</text>
<title>元日在慶州。次李延陵君 好閔 韻。</title>,<text>鞅掌於王事。一年三度來。黃花初爛熳。白雪政飄回。鍾帶前朝恨。城含此日哀。偶逢新歲正。瑞旭照金臺。</text>
<title>哭權正字 文任</title>,<text>早日詩名動。如今祀玉樓。丘原無起日。江水有東流。兩府官作冷。三刀夢亦休。靈輀病未送。情義負明幽。</text>
<title>傷李仲達 景勳</title>,<text>仲達今安在。玉山無主人。休虛天性得。友愛本心因。弱冠初隨計。芳途遽返眞。夫妻偕死疾。猶勝碎胡塵。</text>
<title>哀黃婦</title>,<text>李婦黃家女。淸風可幷名。一天頭上重。三尺眼中輕。當錬知金潤。臨緇見玉貞。他時淸傳上。落莫爲詩成。</text>
<title>哭河禮山 應圖○二首</title>,<text>吾黨禮山丈。南冥門下人。詩書終律己。淸儉再臨民。舊業西江岸。新居南海濱。先生相望墓。魂魄樂千春。此老吾先執。從遊自幼年。一心勤負笈。十載懶窺田。名荷高明著。功流後裔傳。我今多疾病。不得送南阡。</text>
<title>輓申參判子婦柳氏</title>,<text>德門應食報。蒿里已催歌。鳳失雙堂影。鶴垂兩鬂華。凄涼新隴月。零落舊鈆花。別有泉中恨。孤魂斷楚些。</text>
<title>三槐樓小軒吟</title>,<text>南庭種梅竹。北庭種松菊。中有一軒開。朱欄高十尺。春宵詠唐律。梅香和月落。南風調玉琴。竹響淸入曲。況値欲暮秋。黃花正芳郁。金錢供夕餐。靑蘂泛晨酌。當冬素雪飛。靑靑松也獨。盤桓撫孤枝。白日行欲匿。借問五陵子。何如四徑樂。吾將此樂遊。永矢終不告。</text>
<title>墻西吟 二首</title>,<text>古人隱墻東。今我隱墻西。東西雖不同。氣味乃相齊。彼傲軒與冕。我亦視塗泥。日日倚北窓。疏篁帶菊畦。輕涼拂面上。遠香尋鼻倪。身在淸明中。吾道知不迷。春禽亦相識。盡日墻外啼。今我隱墻西。古人隱墻東。莫問東西異。要取氣味同。彼此各一時。樂亦在其中。日日携琴書。偃仰思玄風。不知塵世上。煮海平陳功。何況紫柏中。班資較痺崇。春花亦相識。詩料供千紅。</text>
<title>對桃花 三首</title>,<text>上階復下階。各有一樹桃。新枝與舊枝。共秀東風高。去年花爛熳。蜀錦初分刀。花影雜蟾華。把酒氣欲豪。今年憂患甚。對此添二毛。物是人已非。臉波空滔滔。吾非太上忘。焉得安所遭。緋桃縞李詠。未讀心還勞。方知古之人。先得乎吾曺。桃花昨日紅。桃花今日落。今日縱云衰。明年還灼灼。年年紅復紅。造物如有約。如何此人生。一去不復作。人而不如花。對此令人惡。我有一樽酒。又有一張琴。去年就花前。酌酒還奏音。今年未就花。有淚先沾襟。桃花若知心。穠華應無今。灼灼正如此。桃花不知心。</text>
<title>對燕子</title>,<text>綠楊三月時。燕子雙飛來。飛來尋舊巢。安處無少猜。頃刻舞簷端。須叟帶泥回。年年子與母。喣喣相語咍。人生不如禽。一去無歸哉。縱有舊堂宇。寂寞空塵埃。語燕語其語。不知吾語開。此懷竟誰陳。且欲傾金罍。</text>
<title>夜同李昌原 瀞 梅月堂聽二妓琴</title>,<text>飛閣臨淸江。碧天生明月。水月正相涵。灝氣淸人骨。更有雙美人。抱琴弄疏越。大絃高山深。小絃流水滑。餘音屬三歎。使人心怳惚。瑤臺在何處。此亦蓬萊闕。昔日歌舞地。十年狐兔窟。狐兔復歌舞。太平形象發。南風倘繼音。書空誰咄咄。吾與李令公。解愠忘白髮。</text>
<title>登屋後山</title>,<text>小魯小天下。聖人亦登山。況復遊農岳。答問由與顔。悠然騁四顧。致思宇宙間。宇宙何廣大。吾道絶潺湲。所以從二三。登高望區寰。我學亦夫子。豈止追名關。徘徊汗漫遊。日暮不知還。</text>
<title>孟夏。與朴寧海陪柳巡相遊內延山</title>,<text>內廷何蒼蒼。乃在淸河北。東臨滄海水。一望渺無極。谷口有琳宮。門逕苔蘚色。行行十里餘。蒼壁尤絶特。左右若屛障。又多楓楠植。中有雙天紳。上下千尺直。雷風薄日夜。雪霰集頃刻。香爐吾不見。形勝誰有得。澄流各成潭。黝深不可測。或疑驪龍潛。萬怪令人惑。又疑綠髮翁。雲臥人不識。相國豪氣多。鳧舃飛登陟。二客任芒鞋。十步再三息。終據石頭坐。各把瓊漿食。安期與羨門。怳若相語默。須臾忽分手。黯然情惻惻。欲述汗漫遊。自愧無詩力。應知出山中。夢裏空相憶。</text>
<title>與柳巡相遊觀魚臺</title>,<text>臺在在寧府。磅礴壓海東。乾坤浮其間。日月出其中。鯨波呈萬怪。遑惑不可窮。蜃窟挻樓臺。頃刻迷靑紅。江水西南來。一帶流相通。遊魚縱潛伏。箇箇分異同。臨淵鄙董子。如棠笑魯公。觀魚揭臺號。微意誰折衷。先輩達天淵。取興三百風。今陪相國遊。一望萬象籠。風日淸且美。瘴煙盡消融。怳然吸灝氣。御風凌靑空。韓衆在何處。快若追松翁。方知秦漢帝。遺使求壹蓬。我亦蕩五蓋。河車滿心胸。萬里駕長風。庶免疑夏蟲。</text>
<title>無聊中懷李昌原</title>,<text>昌原李令公。高堂置絲竹。又有名園花。灼灼出南國。門前車與馬。日日爭相逐。我欲從之遊。其計亦云夙。鬼神一何猜。三春負一哭。相望咫尺間。不得成一速。心死只形存。塊然坐空谷。吾聞天地道。有剝還有復。將待七日期。夙志庶更卜。</text>
<title>示子姪</title>,<text>爾不見園裏瓜。上叢根莖短。下叢枝葉遠。短遠何因爾。由土瘠與嫩。又不見丘中麻。南畔高數尺。北畔不盈寸。尺寸亦何分。在糞怠與勸。碧草無情尙如此。靑衿有志宜何願。物雖不物猶可說。人若不人吾所憫。寄語二三子。努力加千萬。</text>
<title>送曺汝吉 慶潤 士吉 慶泓 赴鄕試</title>,<text>吾黨二三子。共君靑春年。小大各成名。之子獨遲延。天心固有屬。晩成應大宣。君不見東園花。發早落亦先。又不見南山松。歲寒凌蒼天。</text>
<title>白屋吟</title>,<text>靑山靑四面。白屋白一谷。靑山暎白屋。白屋光逾郁。其光縱郁乎。誰人能下屋。旣無赤舃勞。況有黃金築。所以周公死。善治不能復。</text>
<title>靑山吟</title>,<text>白屋白一谷。靑山靑四面。白屋落靑山。靑山色更絢。其色縱絢然。蕙帳空長卷。猿鶴每相愁。金丹誰復鍊所以箕頴下。林無一人見。</text>
<title>三月三十日。與春問答。</title>,<text>來從何處來。歸從何處歸。太素至今日。幾歲歇芳菲。一種梅花樹。南枝何速速。北枝何遲遲。無私信造化。造化亦有私。問歸從何處歸。來從何處來。太素至今日。闔闢隨管灰。梅花遲與速。南北分陽陰。陽陰先後開。終然和鼎實。公私有何猜。答</text>
<title>輓鄭子循 嚴君</title>,<text>故人先大人。性本好淸潔。日日掃門庭。皎皎白生室。晩又癖花草。松竹爲庭實。如今忽已矣。萬事浮雲滅。惟餘故園梅。蕭瑟寒塘月。</text>
<title>靈臺</title>,<text>經營不待奐輪成。光景無邊特地淸。可惜人間人不到。一臺風月自虛明。</text>
<title>遠和葉平巖爲敬韻</title>,<text>爲敬須先未出門。此心纔直便生仁。若無間斷常存主。成始成終作聖人。</text>
<title>觀物</title>,<text>義君親父豈强勉。乘馬耕牛揔自然。誰知天下無窮事。曾是都由此一天。</text>
<title>感興 三首</title>,<text>無怍無非無外事。麻衣糲飯亦安身。世間若有知斯者。我必謂之君子人。達則行行窮則止。朱門何必屈吾身。一生所性皆天定。富貴元來不在人。紫陌風塵君不見。朝來暮去謾勞身。若敎富貴由人力。天下應無貧賤人。</text>
<title>贈季弟公廓 鏡輝○四首</title>,<text>不見吾君月再彀。悠悠朝暮思難堪。近來所學知何事。棄暴吾身且莫甘。莫言賢聖遠難如。賢聖元非獨有餘。我亦聦明具耳目。直須明善反吾初。梧桐一葉驚秋色。正好親燈討案書。莫道吾身難變化。曾顔元不聖於初。修身初不在高遠。只在尋常日用間。事親敬長眞吾事。此事須從分上看。</text>
<title>次公廓偶吟韻 二首</title>,<text>業成元在學孜孜。一怠到頭萬事非。活虎生龍要縛縶。死灰枯木肯同歸。早識爲人在力學。我今多病計無何。吾弟力强年又富。莫將歲月等閒過。</text>
<title>偶成</title>,<text>兩箇梅花兩箇竹。一雙奇石一雙松。北窓正好閒相對。莫問生涯約與豐。</text>
<title>吳山途中。謝人導路。</title>,<text>南行不識南行路。誤入吳山渡北津。賴得分明開導力。免敎今日失途人。</text>
<title>鳳城途中</title>,<text>鳳城行路我知之。行到歧頭我不疑。信知萬事皆如此。所以先民貴致知。</text>
<title>鋤庭草有感</title>,<text>主人三月未還家。半畒庭中百草遮。今日主人鋤更掃。一堂生白淨無些。</text>
<title>晴夜有感</title>,<text>風捲浮雲玉宇淸。爛然隨處衆星明。夜深更有天心月。庭院無人獨自行。</text>
<title>明鏡</title>,<text>公道休言惟白髮。愁人頭上易來侵。若求天下眞公道。看取高堂明鏡心。</text>
<title>題雙溪寺崔學士碑後</title>,<text>龜足龍冠幾百年。至今猶不受苔錢。早知空寂非吾事。只合黃巢一檄傳。</text>
<title>題雙磎東方丈壁上 二首</title>,<text>松門蕙路幾生塵。一馬鳴來萬額嚬。至今不復程明道。能解如傷有幾人。臨水登山豈王事。愛民憂國是當爲。樓前車馬紛如雨。底事昏迷揔不知。</text>
<title>觀水</title>,<text>境常靜處水常靜。石不平頭波不平。却把人心流水比。物情元不異人情。</text>
<title>是非吟</title>,<text>言是不如行是是。己非尤甚彼非非。去非務向己非去。爲是當從行是爲。</text>
<title>山中。寄李汝實。</title>,<text>客裏寒燈夜正深。燈花愁殺遠人心。江城幸有南飛鴈。莫惜雲山送好音。</text>
<title>贈別李純叔</title>,<text>心畫要須必楷正。不須求媚著心些。君看掃素寫經者。事業生來只換鵝。</text>
<title>遊德山。寄日新齋諸友。</title>,<text>山中功業是何事。慣聽前溪亂瀑聲。溪上有時成獨步。却憐流水本無情。</text>
<title>城中過孝子閭</title>,<text>孝子私奴世恪閭。幾人過此式前車。滿城華閣應無數。唯有孤旌獨起余。</text>
<title>次石亭枯松韻</title>,<text>冬宜密雪夏宜風。勁節淇園氣味通。三逕至今人已遠。歲寒誰識後彫松。</text>
<title>次岳王墓韻</title>,<text>愁雲漠漠碧蘿深。落日亭亭鎖斷林。試向墓前喬木看。南枝蕭瑟揔南心。</text>
<title>次隱者韻</title>,<text>塵世榮枯揔不聞。一瓢煙月獨離羣。雖然世上男兒事。不獨山中管白雲。</text>
<title>次曺汝吉遊七松臺韻 二首</title>,<text>松臺從古擅名區。擬結茅齋枕碧流。心事每爲塵事祟。十年辜負一江秋。聞說高臺作勝遊。當時恨不對靑眸。憑君此後要相見。更上松江百尺頭。</text>
<title>傷春怯杜鵑</title>,<text>曲江流落正逢春。客裏偏驚物色新。惆悵孤舟明月夜。杜鵑何事更愁人。</text>
<title>南澗</title>,<text>偶尋南澗作閒行。今古潺湲不盡聲。勸君會此無窮意。自是源流滚滚情。</text>
<title>題南冥先生遊頭流錄後</title>,<text>坏塿瑤臺只一人。至言初發古今人。當時杖屨今何在。遺墨空敎感後人。</text>
<title>送公廓之商山。次惜別韻。</title>,<text>江南江北弟兄心。芳草萋萋恨不禁。得喪元來眞一夢。須從靜裏保靈襟。</text>
<title>敬次雲錦亭韻</title>,<text>滿塘霞標淨亭亭。濃艷凝香照眼明。惆悵登臨無盡恨。月明華表獨留名。</text>
<title>松亭雜咏</title>,<text>窓外方池屋後巒。卜居非爲稱幽閒。孤懷秪是寒泉意。東望松林雨滿山。</text>
<title>題主敬編</title>,<text>兩世文章一部存。萬行遺墨九回魂。莫言籝璧眞家寶。籝璧還能累子孫。</text>
<title>壽觴吟 幷序</title>,<text>十月六日。季弟公廓生日也。陪母氏及來復齋叔父。會飮于三槐樓。時公廓唱孤鴈歌。盖自况而自作者也。余聞而有感。爲賦一絶以贈公廓。爲君初度壽觴斟。此日悲歡一樣深。對酒莫敎孤鴈唱。唱來孤鴈斷吾心。</text>
<title>與權致遠兄弟。李汝實昆季。飮酒㵢溪亭有感。</title>,<text>㵢溪亭上一盃酒。憶著㵢溪思不窮。際會當年那復見。至今流水夕陽中。</text>
<title>次仲弟太初 天一 足申養仲 檟 小水吟韻</title>,<text>小水潺湲湧石間。飛流百尺玉聲寒。誰知一脉涓涓滴。到海終成萬頃瀾。</text>
<title>次姜景允茆屋韻</title>,<text>頭流淑氣玉山窮。朝暮雲煙變態中。欲識無邊眞勝景。請君須上最高峰。</text>
<title>贈同年朴而浩。兼呈李士立。</title>,<text>煙花三月滿城春。共采香芹泮水濱。吉語聞來還灑淚。君爲具慶我偏親。</text>
<title>敬次覺齋叔父庠字韻</title>,<text>弟兄同日躡周庠。便覺君恩倍出常。世上許多難了事。非才還怕忝衣裳。</text>
<title>次玉峰韻</title>,<text>飛閣崢嶸壓水頭。瑰觀宜曠又宜幽。如今人事成追憶。喬木空看夕照留。</text>
<title>洗心亭有感。次覺齋叔父韻。</title>,<text>松桂淸陰滿舊山。幽人不見涕潸潸。儀形只有餘方丈。矗立蒼蒼萬古顔。</text>
<title>過李陶丘 濟臣 舊址</title>,<text>憶昔陶丘此卜居。爲隣松月夜窓虛。如今人事堪惆悵。依舊靑山夕照餘。</text>
<title>次姜景允拱玉臺韻</title>,<text>主人風致古人儔。能拓荒區作勝區。此日偶成臺上話。怳登蓬島滌塵愁。</text>
<title>次鄭肯甫 構 鳩集堂韻</title>,<text>丹丘來上主人堂。滿目風光一壑藏。官罷歸休無箇事。玉山時倒洞庭香。</text>
<title>次文子愼避亂吟</title>,<text>鑾輿播越已蒙塵。文物凄凉又半淪。秪信天心元未斷。中宵應有舞鶴人。</text>
<title>次文子愼題樓上韻 二首○幷序</title>,<text>是歲夏六月。余與文劼子愼，孫景禮士和爲召募有司。招集散亡纔數日。幾得四百餘。而軍不給資。所募軍卒。一朝潰盡。事垂成而不諧。天也。子愼占一絶。題樓柱而罷。越八月旣望。新糓登。乃相與備糧。更事召募。余追和其韻。何時笳皷復神州。天日分明照下頭。如今更募收餘卒。不得澄淸不上樓。何幸吾州獨保州。嶺南恢復此機頭。憑君努力桑楡業。玉佩重瞻慶會樓。</text>
<title>來復齋對梅有感</title>,<text>堂中不見脚春團。窓外空餘粉瘦寒。會得當年封植意。秪今誰料對愁看。</text>
<title>張生 鴻翰 致書求筆墨。以詩答之。</title>,<text>天心悔禍動天兵。千里箕城一鼓平。待得風塵淸海內。爲謀桑下話離情。</text>
<title>贈曺汝吉</title>,<text>去歲秋風召募初。江頭日日長相見。如今情緖問何如。落盡百花黃鳥囀。</text>
<title>題樵談卷後 五首</title>,<text>竹帛昭昭日月明。新談誰把託樵名。早知語世來人笑。只合雲涯和樹聲。堯田愁水湯田旱。種得心田却不憂。說著古人曾未說。一言猶足法千秋。庸夫庸工誤器衣。器衣雖誤可重爲。莫將子弟庸師誤。一誤庸師不復醫。燕處文梁鳩弱葦。分明所託有安危。却將今古英䧺比。正似何增劉項時。龍帶蛇鱗不害龍。爭如片點儘消融。偶然一行違天理。休說無妨百行中。</text>
<title>寄趙丹城 宗道○二首</title>,<text>近來消息問何如。日日懸懸念起居。欲及春風重會話。一身心事百愁沮。將軍今向何方在。數日邊聲寂不聞。愁客本非時事管。名添一命未忘君。</text>
<title>病中聞同年朴思齊 景賢 爲我州判官</title>,<text>文官通判近來稀。亂後傷心萬事非。爲政願從平易上。兵餘多瘠一時肥。</text>
<title>夢朴侯 景賢</title>,<text>終夜殷勤話舊情。覺來月色上窓明。若將淸夢爲眞事。行世何曾有不平。</text>
<title>聞趙丹城辭官而歸。遂以三絶戲呈。</title>,<text>陶潛官罷酒甁傾。淸獻家居秫畝盈。數網小魚眞不忍。况逢秋賞剩新淸。居家從古勝居官。一唁當初不是慳。每恨江東消息斷。季鷹今日飽淸閒。酒後仰天雙耳熱。長歌大笑氣凌雲。何人解此淸狂味。獨有丹丘舊使君。附次生平慣識酒盃傾。只喜堂中嘉客盈。爲問久藏新釀否。及時須漉甕頭淸。頳紙應將做達官。鵬程發軔昔人慳。若自卷舒隨立脚。方知大節不踰閑。年來衰病眼花昏。欲向高屛覔撥雲。消盡吝萌何處好。可從來日御于君。</text>
<title>雲錦亭賞蓮</title>,<text>百草交加半畝塘。殘荷猶吐十分香。兒童秪解亭亭賞。不解愁人舊意長。</text>
<title>次山陰換鵝亭韻</title>,<text>亂世治聲罕有雙。九天恩澤溢三江。鵝籠只是留蠶法。鳧舃那知近鳳窓。</text>
<title>次去年中秋韻</title>,<text>去年不見中秋月。又到今年雨滿天。恠却一雲專用事。渾敎萬戶惜嬋姸。</text>
<title>次文巖亭子韻</title>,<text>造物偏私好主人。一區煙水百年身。平生飽却江湖興。還道千金富者貧。</text>
<title>奉謝吳鎭安翼承長</title>,<text>梅花粲粲雨疎疎。此日看君手撿書。書上七絃非世態。直期心事兩相如。</text>
<title>贈景退齋主人 二首</title>,<text>淸齋高閣四窓通。霽月光風亦滿櫳。聞說顔回希則是。工夫秪在一膺中。江楓落盡歲華闌。旅舘情懷惱萬端。多謝主人心鄭重。題名勸子軫飢寒。</text>
<title>訪琴皥如，權伯武諸上舍于溪上亭。帶醉而歸。同年金時敏勮乘月携酒而來。極歡而罷。</title>,<text>風細松壇落子輕。秋深葦岸著花明。未醒上舍亭中酒。更醉同年月下觥。</text>
<title>宿伊山書院</title>,<text>聞說伊山見未曾。滿庭今夜月華凝。窓前靜對遺篇讀。髣髴當年函丈承。</text>
<title>訪趙月川 穆 不遇</title>,<text>退溪溪下月川川。川上長松翠接天。來過林間人不見。十年心事付吟邊。</text>
<title>謝李上舍德薰 汝馪 來訪</title>,<text>霜落孤村獨掩荊。一壺來訪亂離情。須臾醉著盃前倒。客去不知山日傾。</text>
<title>訪同年琴彦愼 𢢜</title>,<text>路回沼澗更穿山。葦白楓丹野菊斑。今日君家如不到。一年秋色也應閒。</text>
<title>再用前韻呈趙月川 二首</title>,<text>惆悵儀形何處見。陶山山下禮祠前。祠前禮罷心猶爽。還愧虛過五十年。右謁書院大德化敦小德川。淵泉由出浩其天。十年不見宮墻恨。今日初消杖屨邊。右訪月川附和[月川]人生相遇無新舊。交契何須較後前。一笑寒齋春滿屋。窮居聊復慰殘年。上有靑山下碧川。百年身計洞中天。世間得失知何事。心在眠鷗宿鷺邊。</text>
<title>暎湖樓。照點軍糧。</title>,<text>暎湖樓上朔風寒。照點軍糧送蔚山。可惜軍糧誰照點。蔚山猶在海塵間。</text>
<title>和李東臯見寄</title>,<text>相逢誰恨十年遲。肝膽初傾一見時。更被東君添麗景。梅花如雪柳如絲。</text>
<title>城中茅屋雜咏 三首</title>,<text>日仍簾窄容光小。風爲窓低送力微。早晩一憑高閣望。乾坤萬象儘籠歸。簷低窓小膝難容。猶帶南山雨露通。居處早知移了氣。幾時蓬島躡層宮。隔屋長聞錦瑟鳴。梨園弟子學新聲。如何只勸雙花曲。不勸南風解慍情。</text>
<title>贈申參判 湜</title>,<text>堂上圖書雜古今。庭中花木更蕭森。自憐作客紅塵裏。辜負東齋萬竹陰。</text>
<title>對殘菊</title>,<text>抛却家山水竹閒。三秋奔走一秋官。客中心事無相寄。寄與黃花花又殘。</text>
<title>與同年柳善元 慶宗，朴子挺 榟，朴巨源 潡。夜話于任子美 奕 庭中。</title>,<text>數行庭樹正濃陰。萬點天星更照臨。鼎坐終宵淸話穩。方知夜氣養人心。</text>
<title>送任子美赴奉化</title>,<text>叨捧綸音未謝恩。三盃辜負餞東門。秪將一語遙相贈。須把梅花種滿軒。</text>
<title>題朴巨源茅屋 二首</title>,<text>茅簷蕭灑對南山。城市風塵不祟閒。更有德星堂上照。百年堪老此中間。蓽門茅棟稱儒家。燕子楊花豈足多。一頌欲辭還欲獻。百年宜聚又宜歌。</text>
<title>次李東萊 安訥 九日吟</title>,<text>憶曾試席講皇王。此日聲名滿洛陽。白首如今趨幕府。黃花羞照舊衣裳。</text>
<title>遊海印寺</title>,<text>伽倻淸淑擅南州。今日來尋作勝遊。山意欲呈無盡態。更敎疎雨灑紅流。</text>
<title>奉別李廵相 尙信○二首</title>,<text>追隨幕府未三秋。悵望離亭結百愁。此後欲尋相憶夢。南州六十緫悠悠。相君胷襟海若寬。每容疎懶共團欒。當筵惜別尋常事。還喜朝端入鳳鸞。</text>
<title>奉別尹御史 衡彦</title>,<text>邂逅相逢歧路中。殷勤還與十年同。離筵秪是今宵隔。各把情觴大道通。</text>
<title>山陰。尋吳德溪書齋。</title>,<text>宮墻新闢小溪傍。草木巖巒總有光。今日莫嫌山路窄。他年定作一康莊。</text>
<title>東浦十六景</title>,<text>風前每聽抑揚聲。雨後長看島嶼平。望遠不勞窮眼力。吳門光彩十分生。右平江鋪練溪面風消鏡似明。波心月印玉於淸。此間定乏山前簣。端合瑤琴弄數聲。右小澗涵玉臯外淸音聞九天。柱頭消息隔千年。如今來作孤山別。正惱幽人月下眠。右孤山別鶴一霜初落荻花洲。萬陣驚寒不自由。寄語分明南北去。稻粱肥處轉多愁。右寒沙驚鴈萬丈文光接紫霄。雲煙收盡片塵消。峯頭更照天心月。何處丹丘羽客邀。右文峯湧月甘泉消息每平安。千里江山玉燭閒。上有無心雲片在。隨時知出亦知還。右烽峀飛雲參天落落紫崖邊。滿地皚皚歲暮天。已許後彫孤節秀。還宜宿麥萬家田。右松崖密雪嫋娜千枝與萬枝。鵝黃初嫰未匀時。無端微雨堤頭過。變盡金絲染綠絲。右柳堤疎雨水滿前溪草滿陂。背後橫笛夕陽時。朱厓黃閣元無識。白石南山肎解吹。右渡頭牧笛姑能引井急蒸梨。翁自扶犂競斲陂。晩際一聲相勸力。太平形象占東菑。右浦口農歌水深橋斷夕陽時。客到徘徊欲渡遲。却把人心相較了。不知行路孰安危。右斷橋人影白雲生處小鍾鳴。風引數聲遠送淸。正惱幽人高枕興。誰知客恨夜船生。右古寺鍾聲原頭活水正淸漪。雲錦凝香滿綠池。一自中通留說後。人間不獨牧丹知。右臨池賞蓮閒中稚子巧敲針。餌下纖鱗正出深。堪笑漢儒空獻策。臨淵誰有羨魚心。右坐石觀魚長郊平處又平湖。日日登臨興不孤。只是蒼生蘇未了。曲江那合借經圖。右南臺遠眺每携童冠步苔磯。一任閒吟對落暉。他日角巾歸第後。不妨隨意拂荷衣。右西岸晩步</text>
<title>贈任子美</title>,<text>百遍相過意正勤。還多客累負源源。近來天借東城月。夜夜携壺欲叩門。</text>
<title>坐驛舘賦所見</title>,<text>一鷺飛飛溪上去。雙烏逐逐野邊來。雖然黑白分明見。畢竟烏烏鷺鷺廻。</text>
<title>謝金禮安 時見 存問 二首</title>,<text>洛江江水闊還深。能限東西不限心。剝啄聲中驚起坐。故人書到慰孤吟。藏穴從來自有時。世間夔許兩相宜。多君更卜江湖勝。坐竹巖頭弄釣絲。</text>
<title>記夢 二首○幷序</title>,<text>蓋聞至人無夢。余非至人。安得無夢。先賢云。人於夢寐。考其所學。盖謂其純雜也。詠於詩。見於書。雜出於傳記百家。周則至以置官。聖人亦歎其衰。古今所傳。良有以也。余自少多夢。無夜不夢。無夢不雜。雜故咸無所憑驗。惟司馬時梅花盈掬。登第日碧桃滿籠。其他則吉而不知其吉。凶而不知其凶。半記不記者。十常八九。昭然盡記者。十常一二。於是取其一二可記者。或發於短句。或寓於長篇。以爲考學一助云。經筵進奏近思錄。先講濂溪太極圖。第二卷中多卦說。幷携周易著工夫。梧月松亭共一處。敎奴窓外輦泥沙。須臾有事祠堂內。齊沐粢盛別意加。</text>
<title>河洗馬 渾 暮軒八景</title>,<text>一丘楓樹含風長。數點螢光入夜淸。憑說窓前勤照暎。莫敎林外獨分明。右楓丘螢火柱上曾聞遲歲月。亭前今見客奔忙。莫將悲淚歧頭灑。須把淸音天外詳。右鶴亭行旅春入絲邊初拂岸。風來面上正消眠。可憐無限淸和意。天付閒人會得偏。右楊柳春風正看菶菶高岡雨。更聽嗈嗈彩穴風。借問陽春稀曲裏。何如明月照懷中。右梧桐秋月倻川流作前灘水。晩雨籠煙細欲霏。更値無私花柳節。遊人不覺濕征衣。右前灘疎雨倻山矗矗高千仞。磅礴蜿蟺作主峯。風雪晩來搖落處。秪看回首萬牛松。右北山風雪孤村不受風塵染。依舊雲山護翠屛。郊外靑煙如落照。松間長鎖鶴飛亭。右孤村落照吾東亦有泰山在。登眺應生小魯心。欲識巖巖眞面目。莫敎嵐氣鎖中林。右魯山山嵐</text>
<title>三月三日</title>,<text>三三時節人人酒。客裏蕭條欠一盃。秪有無私花柳在。不禁紅綠入詩來。</text>
<title>獨坐雲錦亭次前韻</title>,<text>水月相籠滿一亭。天知心事乞虛明。年來久飽投閒味。怕有傍人問姓名。內池如炬外池䂓。兵火年來屬楚茨。誰識孤身餘萬死。却携兒輩更登玆。</text>
<title>雨中到三翠亭</title>,<text>一年三翠亭三到。皆値前溪細雨來。黃菊亦知珍重意。金錢無數襯欄開。</text>
<title>謾成</title>,<text>年來多病絶還往。我不求知人豈知。白首明經將底用。秪爲沙汰小兒師。</text>
<title>次博淵亭 六絶</title>,<text>飛甍新落逈臨淵。山水風光簇四邊。更有鳶魚察下上。始知亭勝本於天。雨收風定斂波瀾。涵盡天雲萬象看。欲識博淵眞勝景。須從靜裏暗尋端。杖鉞雙雙十六營。古人猶到一時榮。如今兩節排門外。他日誰當魏絳名。聞說南州佳麗地。一亭高占水雲虛。何時把酒朱欄倚。直俯元龍百尺居。臨淵誰羨董生魚。垂釣還如呂尙漁。欲識當年渠事業。六鞱曾是一竿餘。節度三軍五利深。薰陶百里萬鍾斟。儒家門戶無相報。一筆空懷借寇心。</text>
<title>輓趙生 幷序</title>,<text>生名徵宋。字文甫。本咸安人。前咸陽郡守。趙宗道之長孫也。早孤。鞠於京師母家。乃余前室女婿也。萬曆癸巳冬。來娶我家。越五年丁酉季冬。從余避亂于善山金君錫胤之家。其夕。失奴於虎。遂驚動。因得心恙。七日而死。除夕前二日也。旅次無棺槨。得人門扉兩板假爲棺。越明年正月朏翼日庚寅。權厝于坪城里金烏之北蓬嶺之南如意澤之西古塚之傍。行年止二十。合巹止五載。天乎神乎。其忍是耶。且生性質溫謹。心無邪念。有遠大之器。余甚愛之。常自以爲得古人所謂玉潤者。一朝暴死客中。爲異鄕之孤魂。豈不悲哉。每擬吾門有李漢。弱冠誰料謝人間。萬事客中心事負。假棺權葬善山山。</text>
<title>首尾吟。自警。四首</title>,<text>無於衣食著工夫。衣食工夫是下愚。簞食顔回君子美。輕裘赤也聖人誅。食魚何必河中鯉。衣蔽猶堪水上蘆。汝若有心求此道。無於衣食着工夫。無於兄弟式相猶。兄弟猶時反作讎。藹藹春風和滿室。濃濃花萼影輝樓。爭田起獄知何者。貪貨分門亦堪儔。汝若有心行友悌。無於兄弟式相猶。無於狂藥嗜如飴。狂藥能令德性移。不孝已垂鄒聖訓。非佳更有范公詩。醉時怭怭儀多喪。醒後嗟嗟悔莫追。一語從將須佩服。無於狂藥嗜如飴。無於少艾眼開明。少艾從來蕩性情。孔聖重言吾未見。文公深警草將生。黎渦妖物金於重。父母遺身葉似輕。世路莫如人慾險。無於少艾眼開明。</text>
<title>觀物</title>,<text>物物生生自一本。若無其本卽無成。泉有源來流不息。木無根處葉難生。流不息泉須體己。葉難生木可傷情。物理人心同一理。誰能明物反人明。</text>
<title>觀世</title>,<text>世多澆薄少淸淳。無地能容此一身。邪正不明歸一道。是非無別混同塵。今朝握手輸肝膽。明日回頭隔楚秦。已矣世情無可奈。不如隨分樂天眞。</text>
<title>咸陽途中入小歧。因自警。</title>,<text>萬事元來莫若正。一毫差謬禍從生。小歧入處行何窘。周道遵來步自平。千古世多楊子泣。至今人少滅明行。於斯二者能知擇。所行無非利永貞。</text>
<title>贈姜景允</title>,<text>燕市悲歌已十載。他鄕多幸遇鍾期。三更雪落花開夜。萬里雲生月上時。雨露如無暮朝息。萌芽將見棟樑支。牛山莫說郊於國。自是人心未是思。</text>
<title>贈金警叔</title>,<text>世間何事不吾事。蓬矢桑弧意有深。道立正緣行孝悌。德成元在管身心。雪明竹帛開墻面。螢照詩書免馬襟。努力少年期變化。莫敎虛負此光陰。</text>
<title>寄成仲深 文濬</title>,<text>別君三載到如今。耳冷心灰思正深。元亮白雲頻竚望。謝生明月獨長吟。射天劍氣堪銷斗。麗澤交情可斷金。珍重此心交勉力。莫敎分席作華歆。</text>
<title>次林葛川精舍韻</title>,<text>白日雙旌護一村。乾坤偏帶舊羲軒。豹和玄霧眠南岳。龍抱驪珠卧海門。愁送高臺山矗矗。葛川深洞水源源。百年堪老寒齋靜。豈羨朱門第宅溫。</text>
<title>謹次喚醒齋叔父韻 二首</title>,<text>孤生早失趍庭訓。只仗猶恩寄此身。每欲一堂隨杖屨。還愁千里異甘辛。松齋欵欵情猶舊。雪路悠悠恨轉新。不用秦吳殊地別。黯然終日倍悲呻。明時何事獨逡廵。金鏡才高却累身。野鶴無心空自叫。肘蜂多毒反爲辛。望辰耿耿丹心舊。按劍差差白首新。可惜淳風今寂寞。誰回世道變吟呻。</text>
<title>次太初別墅韻</title>,<text>三呵山下有孤村。籬落蕭條半掩門。林茂未昏歸宿鳥。谷深當午見飛暾。門前種秫堪爲酒。窓外收鰕足供飧。眞樂不徒饒喫着。莫敎漁釣負羲軒。</text>
<title>用杜拾遺別弟韻。贈別公廓還商山。</title>,<text>君携妻子到商州。消息稀傳使我憂。鴻鴈分飛南海上。鶺鴒孤影北原頭。從他聚散浮雲起。惜此光陰急水流。自古收功勤力得。會看庖刃欠全牛。</text>
<title>次房處士 處仁 可觀亭韻</title>,<text>林卧居常覷混淪。玉壺淸烱斷纖塵。靑山綠水興還足。白石紫芝計不貧。靜裏垂綸伴鷗鷺。亂中提釰報君親。明霜出處隨時重。誰把閒絲淚濕巾。</text>
<title>亂後過矗石舊基</title>,<text>樓上去年歌皷催。滿城今日野煙灰。金章玉節隨刀槊。白首黃童任草萊。文藻菁川同浩浩。雕甍方丈幷崔崔。可憐詞客西風到。空向江南賦一哀。</text>
<title>謝文博士誠一 行 以朱子所書孝悌信義廉恥六大字見寄</title>,<text>森然六字日星明。持贈方知固有情。朱子當年箴學子。先生今日律狂生。亂中全宅那終必。座右題銘怕不成。自古鵬程天上在。未應長賦鎖兮行。</text>
<title>寄懷曺汝吉昆季</title>,<text>自從大覺山頹後。海外文章屬兩君。澤國尋常迷箭雨。天門應見滿靑雲。古人已用三冬足。今日須憐寸晷分。一水中間長脉脉。幾時更僕細云云。</text>
<title>李汝實買宅于集賢山下。將欲遷居。走簡奉別。四首</title>,<text>集賢山下碧溪傍。都事遷居歸興長。門闊春流魚子美。墻連秋野稻花香。悲懽水谷曾同室。門戶江城各異鄕。燕日驪駒猶悵惘。豈堪風樹正悽凉。集賢山下碧溪濱。都事遷居歸興新。杜甫籍疎初買宅。三生倚重更多隣。桃花正汲武陵水。竹葉應酣汪嶽春。却怕名韁牽縛去。園林空閉鎖松筠。碧溪溪上集賢南。都事遷居歸興酣。能事指揮王事畢。生謀經理道謀參。星軺遠接歸滄海。晝錦高開把翠嵐。努力百年持一節。忠臣孝子作奇男。碧溪溪上集賢東。都事莫言歸興濃。夢罷池塘春已動。眠高風雨夜誰從。一門鼓角兒童喜。兩地魚鴻伯仲慵。爲問江城歸去後。三槐憶着瘦梅容。</text>
<title>次杜拾遺九日</title>,<text>憶昔平居九九會。不登楓岳卽蓮臺。酒新浮綠樽前滿。菊老含黃帽上開。萬事兵戈雲北去。孤懷天地水東來。愁中寂寞茱萸興。苦被淸霜兩鬢催。</text>
<title>次杜至日遣興。因懷李汝實。</title>,<text>靑瑣何時點鷺班。朱衣空想侍龍顔。風塵海上長年動。春信人間半夜還。百辟五更三點後。四時萬物一陽間。從今聖德開新化。玉燭熒煌照海山。</text>
<title>贈成公實 汝信</title>,<text>磊落靑雲萬丈虹。龍鍾白首泣途窮。淸江急潦欺朝雨。碧樹低枝怯夜風。海鶴階前思月島。漢妃沙上夢金宮。分明聖代恢天網。麟鳳何曾在藪中。</text>
<title>次曺士吉韻。謝洛東來訪。</title>,<text>飄零誰道子長遊。搖落難堪宋玉秋。初喜漢家來燕頷。還愁唐殿照旄頭。故山水竹驚殘夢。異地烟花惱百憂。多謝故人心鄭重。爲憐同病過寒流。</text>
<title>訪琴彦愼。仍次李克休，趙棐仲壁上韻。</title>,<text>高軒蕭灑小溪隈。澹景微凉屬送梅。京洛舊容丹半謝。風塵新眼碧全開。詩慚二子題瓊律。酒喜三人勸玉盃。爛醉空村扶馬返。斗間山月正徘徊。</text>
<title>奉和李東臯見寄 二首</title>,<text>恩榮同赴趙公筵。正値江東二月天。百里松聲聞雪嶺。萬家春色暎芝田。御君已幸攀三級。推敬難堪長十年。秪笑鄭虔官冷甚。一樽無計罄驩然。文章端合近經筵。何事南州作二天。野色正看含淑氣。蛙聲誰道屬官田。粗知禮樂三千字。虛負功名十七年。此日忘慚流水奏。鍾期相遇不期然。</text>
<title>次鄭大司成 協 韻。餞安丹陽 憙。</title>,<text>丹丘人作丹陽守。列宿方知上應天。壁立三潭涵水月。樓開二樂擁風煙。休將鶴夢驚塵夢。不是詩仙卽酒仙。會見長江龜放後。雙鳧夜夜五雲邊。</text>
<title>昭敬大王挽章 二首</title>,<text>玄神一德聞於天。紫極龍飛四十年。西狩重開周日月。東平再整漢山川。風煙蕭瑟長陵側。弓劍飄零鼎水邊。白首舊臣攀躃地。野花江鳥亦凄然。堯文舜哲兩相兼。再造三韓化更漸。洗恥祖宗光竹帛。掃塵江漢惠黎黔。方期鳴鳳無彊曆。豈識攀龍不及髯。此日一聲臣妾慟。誰非雨露舊恩沾。</text>
<title>哭來復齋叔父 二首</title>,<text>苦節淸修絶代才。斐然文彩一時魁。淵源正遡眞源去。塗轍元從古轍來。天上秋蟾沈玉澗。海中春萼暎瑤臺。人間秪有無窮恨。丹鼎平生不得開。夢驚殷奠忽山頹。後覺如今更誰開。顔巷千年風爽爽。程門三尺雪皚皚。雲深閶闔天難叫。路阻空同劍已摧。秪有不亡存萬古。定知他日子雲來。</text>
<title>哭姜淸州 源</title>,<text>十年螢雪學初成。六府銅魚位亦榮。雙樹謝玄庭下暎。一裘平仲枕前輕。江東未占秋風興。瘴嶺翻驚薤露聲。華表如今消息斷。故園喬木月三更。</text>
<title>哭守吾堂吳丈 僴</title>,<text>用拙林居守分甘。琮璜誰識石中含。楣門婉婉空多女。遺腹呱呱幸得男。古道每歌玄鳥頌。新知亦樂碧鷄談。如今萬事渾如夢。忍見靑烏擁栢杉。</text>
<title>哭孫士彬 文郁</title>,<text>童穉情深四十年。鼎山秋日倍凄然。親朋半沒東塵下。兄弟俱終北牖前。十載靑箱空抱恨。雙親白髮最堪憐。亂中不得修人事。辜負椒漿奠祖筵。</text>
<title>挽孫撫松</title>,<text>平生抱朴不修邊。杖屨田園六十年。早把詩書硏事業。晩尋師友學仁賢。德歸有肉曾參孝。怨入無兒伯道天。鄕老亂中空一半。今公又去益悽然。</text>
<title>挽鄭司果 起</title>,<text>三年澤國海塵飛。一半鄕閭故老非。流水浮雲終古事。薤歌蒿曲在今稀。疎狂氣岸全天放。眞朴靈襟襲世輝。別有人間司果恨。並時兒父夜臺歸。</text>
<title>挽李汝實 五首</title>,<text>兄弟情親四十年。中間苦樂幾同然。齊飛鴈塔春深日。共蹴龍門歲暮天。星嶺舊原雲漠漠。嘉山新隴草芊芊。如今追說平生事。應聽吾歌曲曲憐。憶昔吾家與子通。門闌樂事正融融。槐軒每醉梨花月。錦檻長吟柳絮風。一日不知一日異。百年常覺百年同。如今瑤瑟絃還斷。誰復陽春撼桂宮。集賢山倒碧溪干。雲帶愁容水帶寒。風戛萬竿空瑟瑟。月籠方沼自團團。驊騮得路還羈足。鷹隼當秋不盡翰。最是老夫膓斷處。夕陽江上鴈行單。碧溪溪上幾捿遲。水竹林園可樂飢。家寶初榮蘭玉樹。庭梧旋折鳳凰枝。誰知甲第還多舛。纔過中身便永辭。今日新原千古恨。月明華表鶴無期。虛負金門第一才。此生襟抱未曾開。鳥啼花發人何在。竹死桐枯鳳不來。良馬足因無主踠。舊交心爲絶絃哀。千年哭李崔生淚。又灑文星入夜臺。</text>
<title>梅花歌 幷序</title>,<text>乙酉孟春。余避厲于元堂破室。居十餘日。便遘疾。獨卧呻吟。心懷甚無聊。無可與晤。適有梅花在屋東爛開。其香薰然。其色粲然。余賴是消遣時日。及病愈。杖屨逍遙花下。微風時動。淸香擁鼻。欣欣然若有情於感遇也。於是作梅花歌。以叙余懷。梅花一樹破屋東。半露疎枝荊棘中。江南二月春色饒。次第瓊蘂開玲瓏。寒葩始綻白雪飄。以白交白精神通。生涯冷淡原憲貧。玉色淸明伯淳容。叢林左右縱周繞。貞姿凜凜全天功。孤山凄凉處士遠。尋芳誰復追遺風。我今多病卧旅中。柴戶寂寞無人蹤。庭前賴得一枝開。却伴暗香消沉癃。平生豈不玩淸香。病裏偏覺情相融。臨風爲汝歌一曲。落英亂飛隨行筇。</text>
<title>洗家藏古硯</title>,<text>錫粧朱匣小硯尊。紫泥床頭日相親。新詩題罷每深封。淨掃裏面無纖塵。朝霞試和玄玉磨。春雲浮動香氲氤。文房相伴遣幽懷。愛之不啻南金珍。邇來多病卧一春。萬事瓦破堪傷神。愁中念絶文墨事。棄爾東西任飄淪。病起還將舊篋尋。嘆息塵封非故眞。呼兒淸水汲新池。手自滌濯令還新。塵埃淨盡紫光浮。恰似昏鏡新磨銀。也知本體本不汙。所以不能隨緇磷。憑渠方覺洗心功。始信養生操刀因。硯乎硯乎欲日新。要在朝昏喚主人。</text>
<title>題竹林守茆屋圖後。仍謝成仲深見寄。</title>,<text>故人寄牋自京都。云是竹林山水圖。堂上開緘展幅看。滿紙水墨春嵐寒。疎篁蕭瑟帶風翻。古木無枝半露根。山月娟娟隱雲霧。岸芝郁郁迷煙浦。中有茆屋謝綺疏。蕭條恰似淵明居。柴門寥寂不見人。主人名姓尋無因。若非西山隱君子。無乃稚川葛處士。竹林微意何所在。筆老入神無塵態。我今自得此本來。眼豁神淸愁蹔開。願君靑山與白水。爲我更掃數相寄。</text>
<title>夢松亭先生。次趙龍洲夢鄭桐溪韻。[河弘度]</title>,<text>玉爲仙骨水爲神。函丈從容夢也眞。負杖逍遙經幾歲。摧樑四十二回春。慕賢悃愊超凡累。尙德談論絶世塵。柳下和能敦薄子。松風兼灑甚衰身。</text>
<title>西行至江城途中吟 二首</title>,<text>朝發晉陽城。暮投可智坪。人亡餘古宅。窓外自江聲。故人聞我西。盃酒餞松江。飮罷乘舟去。寒亭月一窓。</text>
<title>登濟川亭</title>,<text>乘舟漢江水。歇馬濟川亭。長安知不遠。三角望中靑。</text>
<title>自京歸。二十六日作。</title>,<text>夜宿龍仁店。鷄鳴又就程。客愁雲蔽日。鄕思雁希聲。野外煙光暗。天東曙色明。行行驅馬急。晩飯驛中庭。</text>
<title>雨晴夜有感</title>,<text>捲雲半捲不盡捲。明月生明未全明。何時片點都消了。却使淸光照八紘。</text>
<title>神凝寺紅流橋</title>,<text>斷橋龍臥洞門幽。下有淸溪繞礎流。心匠何人奇又巧。更敎橋上落高樓。</text>
<title>過竹洞作</title>,<text>朝發城中過竹洞。龍山池下水如膏。碧溪歇馬歸佳會。嘉樹山頭月欲高。</text>
<title>春懷</title>,<text>風光依舊去還新。人世浮生弱草塵。佳節每從愁裏過。獨吟辜負百花春。</text>
<title>贈曺汝吉</title>,<text>明月樓頭半夜話。如今追憶夢依依。近來頗覺多閑事。辜負明朝上翠微。</text>
<title>山中逢友</title>,<text>碧天空闊片雲盡。半山殘月客窓明。偶然逢友談情話。枕外鍾聲報二更。</text>
<title>自京歸過淸州</title>,<text>秋風落日淸州路。客舍黃黃柳色衰。拱北亭前頻北望。臥南橋上促南馳。三韓舊物三層柱。四子遺風四尺碑。迢遞莫嫌行路遠。溪山隨處好題詩。</text>
<title>十月一日過荊江</title>,<text>荊江十月不成杠。寒僕朝來病渡江。北客歸南何草草。白鷗浮綠自雙雙。前山訪景詩多興。遠峀看雲思滿腔。路入沃川雙孝在。此鄕風俗驗淳厖。</text>
<title>在雲錦亭。寄河澤遠。</title>,<text>夕陽松下一分手。雙鯉茫茫兩地烹。目斷北天遙望雁。夢醒南國獨聞鶯。芙蓉香動朱欄繞。楊柳風來綠岸輕。正是一亭光景好。不妨來此更論情。</text>
<title>送內兄趙公還京</title>,<text>千里三年別洛陽。暮雲愁思兩茫茫。正逢白雪開靑眼。還倚東風折綠楊。客路遠分南嶺遠。離情長與漢流長。城中若見棠花發。爲報殷勤憶故鄕。</text>
<title>次李栗谷 珥 歸田吟</title>,<text>幅巾西出臥林皐。獨樂園中興自陶。洛士聳觀仙帆遠。相人爭賀錦堂高。金蓮幾被催宮燭。風月知應屬野醪。聖主求賢方側席。願休漁釣解民勞。</text>
<title>過李佐郞 晁 故居 幷序</title>,<text>公。先君執友也。名晁。字景升。受一甞以故人稚子。出入門庭之下。今過故居。物存人非。不勝東平之感。遂題短律。以贈汝實。客心何事倍悽傷。路入江城憶佐郞。雙澗至今鳴北谷。萬竿依舊護西堂。壁間遺墨文猶濕。園裡寒芭葉自長。肯構有人還可慶。願敎箕業莫荒凉。</text>
<title>次孤査亭韻</title>,<text>朱甍翬翼壓江濆。上界乾坤下界存。嵐嶺聳空三面合。煙波隔島二洲分。主人絲竹凝宵月。遊客衣裳濕曉雲。憶着丹丘勸農日。懸知北岳勒移君。</text>
<title>靑岩寺。感舊遊。</title>,<text>再到靑巖尋故事。煙霞渾帶舊氤氳。西溪月照東溪月。南岳雲連北岳雲。淸曉鍾聲傳五漏。夕陽鴉隊擁千群。遊人對此堪惆悵。華鶴千年更不聞。</text>
<title>哭再從妹</title>,<text>蓂飄十八最傷情。形影人間一夢驚。皎皎芳心蘭有臭。溫溫麗質玉含淸。朱華始綻香旋落。錦瑟初調曲未成。惆悵年年無盡恨。松峯殘月子規聲。</text>
<title>重修雲錦亭有題</title>,<text>池臺形勢似圓規。草創當時不剪茨。如今重飾開朱檻。朱檻紅蕖兩稱玆。</text>
<title>雲錦亭八詠</title>,<text>一詠淸風吹老柳。泠泠天籟半空鳴。植物亦隨人事變。半行枯盡半行靑。右柳邊淸風二詠澄淵活水深。玉蟾寒影碧珠沈。憑渠會得虛明象。始信一般千載心。右淵心皓月三詠長松東嶺秀。森森冠佩廟堂躬。看渠自有看時節。霜後精神雪後容。右東嶺長松四詠修篁擁北園。貞心不變四時存。看取詩人君子興。錫金圭壁摠精魂。右北園修竹五詠橋頭朝復朝。凌波踏石步逍遙。萬古不搖堪利涉。銀河何必跨烏橋。右凌波石橋六詠方池一鏡磨。玉麻飄散動新荷。輕寒惹却衣裳濕。到此朱光未放花。右鳴雨玉荷七詠梅兄君不看。月中疎影暗香寒。年年報我春消息。莫遣東風容易殘。右報春寒梅八詠紫微長夏映。晩風紅雨滿亭飛。花品若論蓓蕾後。麝塵狸血勝薔薇。右映夏紫薇</text>
<title>挽鄭子循嚴君</title>,<text>故人先大人。性本好淸潔。日日埽門庭。皎皎白生室。晩又癖花草。松竹爲庭實。如今忽已矣。萬事浮雲滅。唯餘故園梅。蕭瑟寒塘月。</text>
<title>挽孫士元 景仁</title>,<text>嗟哉孫士元。靈襟疎且拙。處鄕無是非。居家絶閒設。百年未強半。忽遘沈痼疾。三霜禮莫終。鶴鳴緱岑月。前灘逝水流。曉波空嗚咽。我懷不盡情。哀歌歌落日。</text>
<title>哭舅氏趙主簿 堪○二首</title>,<text>冠冕家聲振古今。風流文彩使人欽。擬看五馬鳴南服。爭料孤墳葬北岑。江閣淸波浮渺渺。桑鄕喬木自森森。欲提歸紼川原隔。空望坡山淚滿襟。滿船絲竹泛菁川。江閣淸遊已惘然。晩節宦成紆黑綬。早時名立占靑蓮。雍門忽見狐封穴。華表難聞鶴叫天。祗是哀中還有慶。鳳雛龍種滿堂前。</text>
<title>小軒卽景</title>,<text>黃菊靑蒲襯朱檻。一軒光景一般淸。墻頭更有烏篁在。交影梅梢作弟兄。</text>
<title>敬次叔父冬雨作</title>,<text>寒雨蕭蕭催落葉。空林更聽疾風鳴。惟有庭前黃菊在。淸香不改曉霜擎。</text>
<title>次仲弟韻 幷序</title>,<text>十月五日。孫士孝士道兄弟爲叔父携酒。飮于來復齋。叔父養菊小盆。甞置階上。士孝乃移盆就燈前。爲泛菊之飮。仲弟太初先題短律以示余。余遂和其韻寫呈。一樽終夜話。心事兩空空。更有燈前菊。秋窮香不窮。</text>
<title>與牟士厚等夜飮于風化樓前蓮池上卽事</title>,<text>天寒歌欲凍。夜久客將歸。臨別還難別。何嫌露濕衣。</text>
<title>題玉峯精舍</title>,<text>逆旅愁人倚碧窓。晩風鷗鷺自雙雙。萬端羈抱堪消處。白雪平沙月一江。</text>
<title>挽河活汝</title>,<text>生平不識桂薪愁。亦有詵詵盛螽羽。祗恨未華玄髮終。草亭寥落空風雨。</text>
<title>人日</title>,<text>去年人日雪飄颻。終歲兵塵暗四郊。風雪今年還又甚。山河玉燭幾時調。</text>
<title>落梅嘆</title>,<text>昨日梅花粲玉葩。杖藜梅下屢經過。如今杏發梅將謝。不向梅花向杏花。</text>
<title>與李汝實遊岳陽東溪</title>,<text>山流激石抑還揚。爲愛淸漪去路忘。借問同遊誰氏子。湖南從事狀元郞。</text>
<title>挽鄭子循 安性</title>,<text>十年出入覺齋門。分義殷勤若弟昆。一夏豈知一遘疾。五人忽作五招魂。放令臧獲專門戶。誰斂衣衾卜壠原。半榻雪螢空撫劍。高堂賓客動開罇。池塘寂寞花無主。巖石荒凉竹有孫。平日最親吾季弟。應從地下得相言。</text>
<title>謝曺汝吉來訪 二首</title>,<text>江渭偏深伏枕中。知君曩日亦應同。如今忽被來相問。散盡頭邊一半風。散盡頭邊一半風。非君學古與誰同。不知學古今何許。江渭偏深伏枕中。</text>
<title>次唐將劉總兵 綎 韻 時留陣于八茗</title>,<text>堂堂黃石世爲師。鬼魅人間暗失依。談笑南雲三箭定。驅回西日一戈揮。羽林遠整鷄林駕。雲陣常兼鳥陣飛。更覺金繒今古誤。忍看城郭盡成非。</text>
<title>寄丹城趙太守 宗道○四首</title>,<text>湖南人馬何時送。落盡東風第一花。我願近來催後命。歸期須遣及韶華。洗手作羮聞古語。盡心中饋見家兒。春花煎作香團子。却向丹丘太守貽。待得家中消病魔。重聞酒後白鬚歌。白鬚自是從衰得。粉頰元非有意磨。心事無聊無處托。愁人不是喜吟詩。詩成更覺悽凉甚。只付孫郞帳下兒。</text>
<title>謝昆陽太守李光岳惠食物</title>,<text>使君爲政發於仁。十室民懷一室親。推及餘恩舊相識。免敎顚壑二年春。</text>
<title>太初，汝實與姜公澤，張士榮等觀德于七松亭前。余不能射。得短律呈座上。</title>,<text>抗布淸江上。爭雄落日邊。自慚無一事。食酒坐中先。</text>
<title>甲午重陽。遠和崔德符以贈汝實。</title>,<text>東籬消息自淸香。愁極無心折取黃。祗爲佐郞江上去。強携糕酒話重陽。</text>
<title>居家雜咏 十首</title>,<text>書堂山河五載戰塵黃。雲水孤村闢一堂。簡竹縱橫皆漢魏。籤牙磊落盡軒唐。龍膏夜榻靑煙細。燕子晴窓白日長。自笑疎狂槐院老。窮年閉戶點文章。琴軒梅竹前頭有小軒。詩書側畔倚桐孫。胷中查滓要應盡。指下峩洋豈敢論。萬古陶潛眞識趣。一時鍾子偶知言。疎翁不解鏗鏘事。付與淸風自拂鵾。槐樓先代風流閱幾秋。古堂唯有此高樓。碧窓黃影重重壓。朱檻淸陰鬱鬱浮。滿壁圖書遺訓在。一樽醽醁舊風留。每思封植還無忝。要與王公上下休。蓮池頹碎孤亭但有基。紅蕖枯盡草離離。笙歌昔日開朱檻。雲錦當時暎綠池。一谷煙花歸八詠。百年風月入三詩。黃塵早晩淸平後。碧藕重栽舊跡追。梅塘三槐墻下小池塘。涵盡天雲一鏡光。直立査頭花粲粲。橫斜枝上月蒼蒼。臘前帶雪搖疎影。春後和風動暗香。賴是主人詩興逸。巡簷日日索孤芳。松亭錦山山外孝峰靑。短麓長松古有亭。草土六年膓已斷。風煙兩代涕堪零。秧疇十里臨平野。宰樹千章望世星。誰識疎翁取名意。寒泉遺響正泠泠。梨園半畝庭中五樹繁。全開五樹正黃昏。溶溶月照銀河溢。澹澹風來白雪飜。長夏濃陰宜暍客。高秋快果餉童孫。主人自是輕千戶。荀令香前日涉園。竹林萬竿如束翠沈沈。護屋圍墻作茂林。枝壓晩風堪戛玉。影籠殘月正篩金。七賢不識成何事。六逸空敎寄郞吟。噴飯風流眞所慕。楊州騎鶴更誰尋。菊階手移孤朶傍三槐。每趁重陽滿一堦。自古食之唯屈在。至今愛者孰陶儕。靑莖獨也霜前秀。黃蕊偏於雨後佳。從此淸香成晩契。百年開盡歲寒懷。桃逕春栢中間一樹桃。新枝初長正夭夭。穠華絶勝隋宮剪。香氣渾如漢署飄。眼醉紫光風暖晝。詩添淸興雨晴朝。詞人襲美今安得。爲我高吟艶外調。</text>
<title>詠西墻梅</title>,<text>傍砌根初種。當軒枝欲過。霜高含萼久。雨細放花多。酒憶香前飮。琴憐影裏歌。如今愁緖亂。悽斷舊情何。</text>
<title>寒食日。率諸小兒奠先墓有感。</title>,<text>天時回百五。拜掃俗相知。草綠陽坡早。花紅北嶺遲。澗毛供庶品。春服禮雙兒。落日下山下。山風宰樹吹。</text>
<title>次杜拾遺暮春卽事</title>,<text>門閉庭空白日長。喚愁偏覺草生光。野禽語答山禽語。桃蘂香和杏蘂香。花柳天時元不惡。干戈人事動相妨。田家猶作餘年計。敎婦蒸藜汲水湘。</text>
<title>次杜曲江詩</title>,<text>共携童冠着春衣。正好乘凉詠以歸。狂者每嘆今古少。浴乎尤覺亂離稀。鶯花滿目空誇富。烏兔臨頭更促飛。天若假吾年七十。風光相賞亦無違。</text>
<title>次杜拾遺曲江對酒</title>,<text>雷雨一聲春色歸。尖新澗碧山紅微。花房風擺蝶初去。柳幕煙深鶯亂飛。雲物天時自開闔。醉醒人事有從違。愁中無興長孤寂。沂上多慚曾點衣。</text>
<title>蘭亭記集字 八首</title>,<text>蘭亭當日會郡賢。曲水淸遊信快然。列坐激湍觴詠地。風流盡在暮春天。風和日永茂林幽。每向山陰水竹遊。極目聘懷天地外。又將春興寄淸流。列坐淸湍已快矣。引觴修竹又欣然。臨風暢盡山林興。至樂初同聽管絃。咸集群賢與少長。淸湍修竹暎春山。流觴會得當時樂。俯察仰觀宇宙間。日永天和氣又朗。暮春幽興少人知。蘭亭會得流觴事。風詠淸遊可與期。宇宙人生猶寄也。及時當自樂春風。事隨俛仰爲陳跡。感古懷今後亦同。修契當年感慨生。臨文况是後人情。流觴盛事今無在。山自春風水自淸。放情終日遊山水。一世風流跡已陳。竹林不知人事異。至今猶帶永和春。</text>
<title>五月十二日觀麥</title>,<text>世星山下小溪濱。觀打崆峒數畝新。折柳作亭遮白日。藉莎爲席敵靑茵。鶯傳巧語東林近。雲聳奇峰北岳嶙。向晩所收箱未滿。一耕那給八家人。</text>
<title>過智谷寺故基</title>,<text>寂寥深巷世星東。曾是鳴鍾一梵宮。疎竹刑餘留半翠。高松火後倒殘紅。羊牛影靜天花地。蟋蟀聲寒野草風。浩刦安知桑海變。上方金壁更玲瓏。</text>
<title>次杜拾遺秋興 八首</title>,<text>霜黃碧樹與靑林。更着人頭白髮森。天地否時來七月。乾坤姤後屬三陰。金宮漏永潛垂淚。玉塞寒多暗斷心。遙憶滿城千萬戶。不知今有幾家砧。秋光欲暮日光斜。處處江山帶白華。織女機頭人乞巧。銀河水上客乘槎。年年慘惔風前草。曲曲悽凉月裏笳。節物亦隨時事變。籬東不見舊黃花。山際丹楓帶落暉。蜀中紅錦彩還微。斷連蟋蟀依屛咽。上下蜻蜓傍野飛。闔闢天時分互運。亂離人事動相違。可憐五載城南將。大酒徒要大肉肥。人間萬事一枰棋。搖落偏敎宋玉悲。齒髮心驚携鏡日。江山淚落放眸時。蟲催舊織三秋急。人授新衣九月遲。煮海平陳皆分外。本非金石莫相思。花染東籬楓染山。川原明媚畫圖間。一生紅樹常能對。六國金章總不關。素髮已驚垂兩鬢。紫丹那得付衰顔。時危身老還多病。野性無心點鷺班。黃入靑山白入頭。眼中人物共悲秋。歐陽讀罷題新賦。宋玉詞微辨舊愁。曉月一聲鳴斷雁。暮江雙點泛輕鷗。昇平莫道無時節。滄海皇華返帝州。袞袞生成總化功。乾坤萬像一眞中。祗愁蘭艾同淸露。却喜松篁後疾風。天借酒材香秫熟。山供詩料晩楓紅。安仁何事悲吟苦。三十星星已作翁。群山蒼翠水逶迤。萬木蔥蘢蔭澤陂。霜怨欺梧停鵠葉。風憐摧竹化龍枝。逢秋物色隨時變。經亂人心與世移。四十四年愁裏客。強憑詩句遣情垂。</text>
<title>題溪亭</title>,<text>西望山爲玉。東臨谷號雲。淸溪一間屋。煙月百年村。豪士金陵恨。詞人玉麈論。羊欣如在此。白練欲書裙。</text>
<title>次文主簿子善贈申從事順夫 之悌 韻 二首。 時余宿子善宅。</title>,<text>來訪詩仙宅。靑松山下樓。孤燈連夜話。雲樹五年秋。野烟生處處。無地更憑樓。今日高堂裏。還驚五十秋。</text>
<title>旅次。懷李汝實。</title>,<text>湖海無家客。風塵哭弟人。江東君更遠。嶺外我誰親。引鏡顔催瘦。吟詩鬢點銀。異鄕流落處。花鳥又逢春。</text>
<title>自天生城渡緋山津有感</title>,<text>晩渡緋山下。氷開水淺淸。岸林含淑氣。沙鷺泛春聲。何處主人在。空留亭子名。江湖吾所愛。亦欲結鷗盟。</text>
<title>自善山渡洛東江</title>,<text>客路出商州。春帆掛洛流。沙明十里眼。鷗白一江頭。野帶晴光潤。山含淑氣柔。鄕關雖漸遠。還喜近花樓。</text>
<title>贈申順夫</title>,<text>二年漂泊裏。三度見情親。夢入龜臺上。雲停水息濱。林鸎歌動客。簷燕舞愁人。重約知非惡。沈痾絆此身。</text>
<title>戲呈李榮川</title>,<text>歲月隨江水。偏催客裏忙。花紅春色盡。樹綠夏陰長。兩部蝦吹鼓。三聲鳥奏篁。情猶難故國。恨奈倍他鄕。</text>
<title>奉次申孤山絶句 五十首○幷序</title>,<text>從事申君順夫。於我舊也。不見數月。適値於禮安。留公館談詩。因出絶句以示余。盖與商山金珽子昷相唱酬之作也。其篇五十。引物連類。窮情盡變。粲如貫珠。眷眷乎悶世亂而急王事。道性情而懷舊俗。昔裴均與楊憑相往復詠歌。以爲荊潭酬唱詩。于時韓愈退之美其事序焉。余甞歎玆道闊絶。不可覩聞於後。乃今日聞而覩之。誠大幸也。然則斯文也豈直嘲風弄月而已。實近於古矣。順夫屬余爲和。余不能詩者也。但喜古道復形于今。遂強顔操斧於班郢之門云。五首缺花艶江頭柳暗林。宜春一見卽情深。晩來契活多於舊。笑殺靑松白水深。宣城玉露滴楓林。獨倚朱欄百感深。邂逅相逢成夜宿。中天月色入窓尋。彩筆飛聲藝苑林。靑陽高步五雲深。年來報國心逾壯。夜夜觚稜夢裏尋。早入蟾宮斫桂林。榮光白日錦光深。憑君努力君恩報。聖代麒麟擢百尋。著作襄陽古有林。宣城七載惠還深。如今從事經過處。父老爭相舊主尋。鸞鳳當年下枳林。陳元不罰自新深。祗嫌片石無山上。虛了行人故事尋。詩情俊逸壓騷林。三峽秋濤萬頃深。江渭一尊論細後。千年遺響獨追尋。騷壇蕭瑟鎖寒林。錦繡新詩五色深。枕裏祕傳君莫獨。鼎餘神物許同尋。一髮孤山對石林。恰如盤谷窈而深。吳儂亦有煙霞癖。早晩携藜桂壑尋。君宜廊廟不宜林。休卜雲山石室深。凈埽風塵抛笏後。不妨隨意葛巾尋。呦呦鳴鹿在中林。靄靄停雲望裏深。王事了來如有暇。不妨乘興藥欄尋。右懷順夫東風初暖鳥鳴林。道上相逢舊意深。却恨桑陰移末了。還分南北杳難尋。麗藻淸光映士林。詞源陸海闊還深。平生最愛荊潭事。新什如今亦可尋。每因吾季憶商林。人事如今感慨深。聞說元賓思所與。元賓何處更追尋。魚失淸波鳥失林。飄零心事一般深。大材自古當成晩。會見他時匠石尋。右懷子昷憶曾年少聘書林。詩禮庭中警策深。不管飢寒唯管學。一爐晴晝六經尋。高山蒼翠鬱成林。巨海茫洋駭浪深。聞道中間多至寶。一梯尋了又航尋。龍在重淵虎在林。十年捕縛費功深。至今依舊窺斑未。還失當時去路尋。男子欲趨君子林。會須涵養本源深。如何秪解尋鷄犬。却放吾心未解尋。長養人材如養林。生成一氣夜中深。憑君保了新芽動。莫遣羊牛日夕尋。總總萬物更林林。人獨鍾精二五深。若欲一成君子業。莫辭長向上流尋。右自警非才自幸忝儒林。更被君恩一命深。未效涓埃逢喪亂。夢魂長傍五雲尋。每憶京華上苑林。北辰遙望夜將深。何時鳴玉朝天去。埤竹重能對十尋。碧桃紅杏華山林。靑雀黃龍漢水深。憂患年來消息斷。葵花羞向故園尋。右懷京漂泊龜城城北林。山分小白洞天深。菊潭幸有芳隣在。乘月時時載酒尋。西風一動瘦千林。客子情懷宋玉深。霜重新衣猶未授。如何促織入床尋。一聲風雨晩過林。旅恨驚秋分外深。晝戶正無人跡到。夜床唯有草蟲尋。雲斂天淸露下林。客懷孤寂到秋深。夢魂不識風塵事。每向家山某水尋。永夜寒螿叫露林。偏敎喚起客愁深。自從鄕國漂零後。誰在誰亡兩不尋。紅蕖綠竹憶家林。紫蟹黃魚興政深。金甲幾時消了盡。舊山風味更敎尋。梅逕梨園與竹林。年來秋草定應深。黃塵早晩淸平後。歸去菁川舊業尋。常思全盛醉花林。絲管堂中樂事深。世道如今堪灑淚。蒼顔白髮日相尋。淚灑商山碧草林。膽消方丈白雲深。平生精衛空相笑。亦欲飛飛海上尋。右客感漢將承恩擁羽林。龍旗遠渡浿江深。皇威白日風霆壯。城下要盟不許尋。龍旂江上正如林。鵲印腰間篆刻深。借問燕然山下勒。何如圖像閣中尋。關外將軍簇似林。海中氛祲至今深。欲知聖主恩多少。須向黃金白玉尋。煙塵漠漠暗鷄林。七載山河帶恥深。空使三軍關外老。肥牛大酒謾徒尋。千村不獨盡荒林。怊悵城春草木深。莫把江南新賦讀。子山心事有誰尋。今聞海賊自焚林。始覺天心悔禍深。從此山河調玉燭。重懸日月太平尋。右時感問松何以秀穹林。松曰乾坤雨露深。從古棟樑非自長。莫敎萌蘖斧斤尋。新篁高出舊篁林。自是靈根得地深。霜雪晩來多結子。會看千仞鳳凰尋。鷦鷯棲息一枝林。豈羨三千擊水深。堪笑莊生虛着說。齊諧遺響孰能尋。居士精神在策林。救時除弊立言深。如今縱被香山笑。池上風流萬古尋。錦繡心腸李翰林。淸平數曲感人深。當年若解巫山意。不遣花容驛路尋。鳴琴纖月落風林。杜老詩情細更深。春日幾呑蒲柳哭。千門還喜曲江尋。誰把新談著易林。焦家枉了費精深。羲文大道乾坤在。底用旁蹊曲逕尋。右雜感</text>
<title>同太守宿伊山書院。窓破。小吏治之。從其破而補焉。或新或舊。夜月照之。半明半暗。遂感而賦。</title>,<text>使君尋院宿伊山。小吏治窓半作斑。雲盡夜來天有月。分明明暗一窓間。</text>
<title>謝李上舍德薰來訪。時余先醉倒。德薰持余詩卷以歸。余不能知。兼以戲簡。</title>,<text>醉人人事笑那休。不識家藏被客偷。曉起欲題詩卷覓。篋中狐白已無裘。</text>
<title>次琴彦愼望先樓韻</title>,<text>曲檻玲瓏別構樓。蒼梧麓下小溪頭。年年春露秋霜後。一望靑山起百愁。</text>
<title>景濂亭 二首</title>,<text>濟濟衣冠地。洋洋絃誦聲。濂溪千載後。復有此高亭。高山非正色。流水豈眞聲。欲知景濂意。風月時登亭。</text>
<title>奉別李東皐 二首</title>,<text>別路天南北。離情酒淺深。儂今從此去。重向杏園尋。天心惜遠別。放雨故留行。更思供詩料。新添霽景明。</text>
<title>靑鶴洞歌</title>,<text>靑鶴洞白雲山。別有天地非人寰。我從鳧舄飛其間。是亦今日之孤雲。莫恨孤雲不可攀。</text>
<title>白雲山歌</title>,<text>白雲山靑鶴洞。碧紗紅樹日月長。學士御風追韓象。但聞其名不可見。豈如玉簫今日弄。</text>
<title>望三角山 二首</title>,<text>萬綠千紅逞百態。五雲三角屬雙眸。十年不踏長安路。今日重登漢水舟。天衢不躍紅顔日。漢櫓重鳴白首年。不獨自家還自笑。江魚山鳥亦喧然。</text>
<title>和李東皐見寄</title>,<text>淸朝起坐得淸詩。讀罷風痊不自知。豈是龔黃無號令。從來文武有張弛。官梅暎閣香初發。夜月當窓影正垂。對此猶堪消客恨。何如携酒共尋之。</text>
