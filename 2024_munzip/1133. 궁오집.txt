<title>次尹畏心 永僖 春歎 庚子</title>,<text>甲坼勾萌凍欲消。東皇太乙不寥寥。蝡虫破壁乘風振。鳴鳥踈檐得氣驕。酒滌千愁傾兕角。詩分三病避蜂腰。剩嘲楊子玄猶白。祿閣讐書髩雪飄。</text>
<title>追和叔父軸中韻</title>,<text>蒼凉黃道啓朝暉。領得春光振袷衣。幽壑雪消泉眼活。小庭風動草心微。十千斗酒堂堂醉。長短村歌緩緩歸。乍就藥欄憑遠眺。山嵐恰是鎖巖扉。</text>
<title>狂夫</title>,<text>狂夫醒亦罵。四座閴無言。絲肉一時止。風雨終夜喧。</text>
<title>山海遊引 幷小叙</title>,<text>庚子孟春。蕪湖從大父守通川。通距金剛百里。亦有金幱叢石之勝。余始生意東遊。賦此以獻。蕪湖老仙隱於吏。小官僻邑皆不避。丹丘赤壁 前蒞丹城 驪江園。閒經陵令 十年棲遲隨所寄。上憐寢郞顚毛白。銅魚墨綬借恩澤。通州官吏報郵籤。路過金剛更一百。十里蒼松擁緹屛。叢石鳴波撼閤鈴。浦口小屋覆蟹甲。官厨常膳飽魚丁。恰是官閒江山潔。此官眞爲蕪湖設。坡老西湖歐公潁。五斗薄廩非所悅。關王廟下日華紅。皁盖翩然張春風。烟水浩淼生遠思。幾時海嶽看丹楓。</text>
<title>賣書買驢歌 幷小叙</title>,<text>三月。余决意東行。遂鬻明本事文類聚於髯兄。字持世 買數尺驢。此書是余長物。而一朝捨去。遂難爲懷。昔錢謙益甞鬻宋槧本漢書。至譬之李後主揮淚對宮娥。誠非過語也。爰成短歌。聊以自慰。素性無所癖。膏肓是 一作猶 泉石。靑髩儒冠塵土中。胸腸結轖苦不釋。靈山白雲起遐思。仙浦丹書夙結期。一身恨少摶風翅。背袱徒行力難支。低頭矮屋懷欝欝。四顧壁立無長物。皇明舊本祝穆書。縹帙牙籤百卷餘。傾箱也直二千銅。博得關西三尺驢。繡𧟆與錦勒。種種皆新餙。庋床頓减輝。廐棧却生色。載花易書誠雅致。出帶換馬亦劇戱。嗚呼賣書買驢遊山水。獨有西河任氏子。</text>
<title>還坐金水亭。俟同行諸君子。日下舂。始追到。遂以一絶志欣。渼亭及德汝來會。畏心直往滄浪亭。</title>,<text>憑望危欄不暫回。孤雲獨樹揔堪猜。忽聞背後呼玄道。却自山南小徑來。時余凝望大路。而諸人忽自背後至。</text>
<title>三釜淵 在永平鐵原之間。</title>,<text>巨石東峽流。砰𥔀如相逐。怒濤所舂磨。嵌空受渟蓄。盈科乃溢出。激射成層瀑。倒垂則紳帶。旋轉若輪轂。上淵壺缺口。中淵瓮破腹。下淵何所比。瑰雄震耳目。終日雷轟磕。有時雨霡霂。緣崖一俯視。眩轉頭自縮。溯源兩三弓。山坼爲深谷。云昔金氏子。名昌翕號三淵。 逃世此卜築。不是詼詭者。安肯滯高躅。三釜在絶峽中。氣勢雄渾。但欠明麗。朴玉汝每以爲三釜陰沉。此是盜賊所保。爲之一笑。</text>
<title>長安寺洞口乘籃輿</title>,<text>一逕松杉一道川。烟霞初地極明蠲。靑巾拍手籃輿上。夢裏金剛却眼前。</text>
<title>入長安寺。僧言丁酉水後。山映樓漂去。舊墟今成大川。感而有賦。</title>,<text>浩劫禪門夜壑移。蕩山驅石水能爲。層樓漂碎神丁妬。古塔摧殘佛力衰。釋鉢呪龍誠太悟。桑田成海儘無疑。居僧百指多貧病。檀越而今借有誰。</text>
<title>白華庵後。觀淸虗堂碑。碑乃月沙 李相廷龜 文。東陽 駙馬申翊聖 筆。淸虗休靜大師自號。壬辰勤王有勞。且以能詩。名於當時。</title>,<text>相國摛辭駙馬書。豊碑千古話淸虗。慈悲功現勤王後。頓悟詩鳴說偈餘。今日留名猶 猶一作還 藉藉。當時入定自如如。若言禪敎無君者。何更雲林得有渠。</text>
<title>萬瀑洞。是日再從德汝 厚常 催歸。竟先向外山。</title>,<text>三峰相讓立。洞水成丫字。大石盤當中。色態極淸媚。環護千尋壁。纈纈楓杉翠。風日正姸好。烟嵐尙餘漬。終朝弄淸流。悠然釋塵累。如何惡因緣。離別又此地。</text>
<title>觀楊蓬萊八大字 在萬瀑洞</title>,<text>碧潭渟蓄磨墨水。白石濶展一張紙。蓬萊楓嶽元化洞天。此八字刻石上 刻劃八字奇而詭。靈洞絶筆敵無二。卓哉楊公眞好事。壁面瑣細題名刻。風磨雨洗多剝落。神鬼獨護名士 一作異人 蹟。苔不敢蝕水不敢嚙。至今宛如昔。我來入洞先觀此。結虯盤螭氣不死。一畫大於臂。一字大於軀。盤坐手摩挲。大笑絶倒跳且呼。</text>
<title>須彌塔。自下而望之。</title>,<text>仄逕抹石角。兩壁乍開闔。百步一涉川。瀑聲更鏜磕。愈入愈高寒。層厓雪氷雜。羣巒忽少却。楓檜仍迎䢔。石脉絶復起。突兀空中揷。層積若累碁。渾成百仞塔。苔薄銀色爛。穴洞天光納。遠望若愈高。逼視如將壓。離列六七峯。尖尖釰出匣。攀木一仰觀。神𢥠不敢狎。</text>
<title>甲寅朝。上歇惺樓。臨夕始下。並小叙</title>,<text>歇惺。正陽寺樓也。金剛一萬二千。羅列其前。從大父應敎公。甞入山。留歇惺三日。有涉險冥搜徒自苦。廬山眞面豈他求之詩。遂不復他適。至今山僧相傳稱異人。曾聞說金剛者必譬白玉。是不得其眞者也。金剛之石。非近水者。未甞盡白。但石皆衣。有似乾苔。得日色相薄。爛爛如銀。日照西則西白。日照東則東白。雲陰則全黑。霞起則摽紅。一日之內。色態屢幻。盖非久處歇惺者。不能窮其變也。禪樓縹緲御泠風。身在天蓮萬朶中。疑玉疑銀無定態。象仙象佛自然工。紛紜現相朝霞散。怳惚分身夕照籠。若使中原人見此。名山應不道廬嵩。</text>
<title>重過萬瀑洞</title>,<text>靈境幽深霧靄凄。而無一鳥敢來棲。如何農老尋眞日。乃爾千啼復萬啼。曾見金農巖萬瀑洞詩。有山鳥千啼復萬啼之句。自余入洞。不見一鳥。僧亦言此山本無鳥云。聊且志之耳。</text>
<title>龜潭有先王考題名。踵刻其下。</title>,<text>層瀑蹲龜絶八淵。鐫紅到處訪前賢。斜陽老石天無語。一作極 皇祖名題甲戌年。</text>
<title>追賦洗頭盆 在靑龍黑龍兩潭之間。</title>,<text>玉女洗頭就石泉。鑿石成盆一䂓圓。閒來試擲小石子。聽取波底聲洞然。</text>
<title>妙吉祥</title>,<text>絶壁平磨高百丈。當中大刻彌勒像。耳垂十尺長。膝橫五圍強。下輿近前試一仰。渺然一軀豈敢當一掌。可笑黃𢈢太顚狂。隻拳欲碎妙吉祥。畏心甞題其詩曰。一拳打破妙吉祥。及見。不覺啞然失笑。故末句及之。</text>
<title>風穴</title>,<text>森陰石竇隱空雷。十八封姨窟宅開。冷氣潛噓無日夜。戱投枯葉却飄廻。</text>
<title>飛鳳瀑 幷小叙</title>,<text>瀑掛上頂。自下望之。濛濛如霏烟。乍散乍聚。被風逆射。盤旋不下。創見不覺其爲瀑也。李校理 義鳳 甞到此起舞。遂名之曰飛鳳云。峭壁懸泉百丈垂。中間忽撒萬條絲。玲瓏一部珠簾裏。噓霧噓烟更覺奇。又有舞鳳瀑。皆李校理名之云。</text>
<title>九龍淵</title>,<text>萬石疊積撑一嶽。怒氣東走攢釰槊。鬼斧斲削恢山腹。四壁渾成張銀幄。裳巖老龍跳釋鉢。穴石千尋勞且渴。僧言內山裳巖之龍。移水來此。 女媧補天苦不固。任决銀河莫之遏。披靡霧縠十千幅。散亂鮫珠三萬斛。忽然貼壁忽懸空。到底震蕩旋輪轂。神物神用時一施。狂風恠雨奪赫曦。或無風而吹沫如雨。或白日雷雨。可異也。 橫縱鱗鬣恣擊撞。百靈縮懾不敢窺。八湫如星羅上源。更有蟄蛟皆兒孫。上流又有八淵。故曰九龍。 玉流靑楓二十里。日夜烟霞鎖洞門。</text>
<title>龍淵歸路遇雨</title>,<text>入洞日晴暖。出洞雷雨作。陰雲如潑墨。片片相聯絡。掠面回風至。稀點滿衣落。石磴轉覺滑。足溜失弊屩。湫龍靈幻極。遊人盡驚愕。入龍淵。人衆喧雜。必致雷雨云。果然也。</text>
<title>日午。歸憇神溪。始欲以次日訪萬物草。石象爲物故名。 聞通川從大父將至高城。遂催發出山。是日四月之初九也。</title>,<text>靈山八日行。神溪再度次。紛吾遠游心。東海朝暮至。亭午理行槖。法侶爲飮食。荷策出山門。一步一回視。西頭萬千峰。色態漸覺異。惆悵立移時。妄懷愚公志。</text>
<title>西龜巖 高城邑底 觀日出 二首○此詩。余自謂寫景入眞。而後聞冬節觀日出者。與春大異。盖出日各隨時候而自別云耳。</title>,<text>重疊溟波碧不流。彤雲彩霧漸看浮。誰將萬幅紅羅帳。橫設千尋翠巘頭。碧海紅雲。其界如準繩。○天明後。日轂始出於紅碧之際。玲瓏光恠變須臾。天地蒸成大冶爐。箇裏分明跳熱鐵。滿空星月一時無。始出如熱斧出爐。光芒四射。旋又呑吐出沒。乍方乍圓。久後乃定。離海便滿規。</text>
<title>帶湖亭 在高城東南海門○並小叙</title>,<text>濱海名地若四仙海山。舊皆有房堗窓閤。爲官長者。惜費厭客。悉撤去之。使人不得止宿。眞所謂殺風景也。帶湖亭。臨湖望岳。瀟灑絶勝。而荒廢不修。牛馬之矢塡委。令人掩鼻。此何異燒琴煮鶴。爲之一歎。遂留題七絶。他日太守見之。庶或愧悟也。平臯南畔大湖頭。水似玻瓈山似虯。忍使名亭塡馬矢。高城太守不風流。</text>
<title>泛海觀海金剛</title>,<text>天地無窮幻。金剛復海涘。接岸多膚肉。入水刺骨髓。高者十數仞。特立無所倚。下者纔一尺。出沒波濤裏。雕鏤極奇巧。錯雜延十里。苔蘚從而衣。橫縱成文理。蒼老若癯顔。白尖如纖指。大槪象諸佛。頭頭頂蓮蕊。東風驅白浪。激觸隨披靡。七尺信孤舟。沿洄興未已。長年皷櫂歌。僕夫拍手喜。就中黃𢈢子。顚倒狂欲死。溟渤可褰裳。妻兒足脫屣。是日。畏心興發不自勝。脫笠子。並手扇投海曰。吾恨不得褰裳濡足也。笠與扇。幸被舟子拯出曬乾。</text>
<title>己未。發向通川過吹路。並小叙○東海之濱。謂沙爲吹。</title>,<text>東海邊沙路。人馬踏之。索索有聲。故謂之鳴沙。又以沙謂吹。盖言其隨風流動也。白沙彌漫。一望皓淼而風驅浪淘。高下無常。四五月方海棠花開時。往往爲沙所沒。只見綠蔕紅瓣。如落花黏茵。儘是奇絶。鄭松江澈。關東別曲所云。十里鳴沙海棠花紅者。此也。靑驢嘶踏海棠汀。十里吹長半日經。沙路沒足。經涉支離。 獺喜晴波恣出沒。鸎誇風流太丁寧。漁庄曬網罥魚枕。塩戶橫烟錯乕形。白浪無端時震蕩。淘沙汩汩不堪聽。</text>
<title>庚申朝。入通川衙。次一琴軒板上韻。上從大父。</title>,<text>六時酣睡六時醒。烏几簿書雜酒經。峽裏有村皆靠樹。海濱無處不宜亭。當風松韻忘三夏。籠月桐陰可一庭。放閤朝朝東吸日。官閒從得養龜齡。</text>
<title>入穿島</title>,<text>溟渤饒詭觀。一棹恣搜討。化兒自劇戱。海神殊苦惱。叢石變一格。萬柱束爲島。環島轉數角。嵌窟得天造。引舟漸深入。透徹開水道。恠哉窟中石。箇箇皮殼老。骨脫殼尙餘。仰視蜂房倒。皮殼之餘存。或尺許或四五寸。恰似蜂房倒懸。孔穴森然。 往往缺欲落。如將打頭腦。拄着歌簫客。調曲寫幽抱。彩霞正噓動。驚濤更舂搗。空穴一時應。餘響散愈好。滿舷擊節聲。相顧盡鳧藻。欲還復遲留。尙恨看草草。若非風浪惡。吾必此焉保。</text>
<title>石癡鄭叔 喆祚 自金剛轉到。遂同入金幱窟。並小叙</title>,<text>海金剛尖小者。出沒浪中。如玉手從水底掀出。指指可數。穿島之石。骨脫而殼餘。入窟仰視。如蜂房倒懸。叢石之傍。散碎者皆可不擇而爲礎金幱。窟中之石。如杵臼下垂。腰赤而頭白。至其深處。水氣蒸化。五色爛然。造物戱劇。眞不可測也。積石窮萬劫。神仙開窟宅。瓌嵌瓊戶設。崢嶸高闕闢。蓬海割餘波。濶鋪琉璃席。飛舞靑鳥使。遠媒尋眞客。窟中有靑鳥繞舟翺翔。 石門故不閉。呀然受大舶。苔蘚棲陰厓。彷彿塗金碧。深入仰石頭。頭頭圓而澤。貼壁萬株紅。近水數尺白。恰似衆玉杵。腰留搗沙跡。傳聞不老藥。隱在最深源。跂予舷頭立。擧手如將摘。回風引舟去。餘恨兩塵隔。</text>
<title>因石癡鏡浦行。寄族兄盛初 夏常。</title>,<text>香城叢石不孤吾。閒水閒山眼盡無。鏡浦孤舟如井底。秖應自詑賀監湖。盛初時在江陵子舍。聞余辦此遊。甞寄書盛言鏡浦之勝。期期欲招余。而余終不可往。遂以詩復之。</text>
<title>辛未還家。作歸家樂一首。</title>,<text>出門樂。樂在携朋遊名嶽。歸家樂。樂莫母子欣相握。伊來歸夢凡幾宵。我孃倚閭滿一朔。曾聞親在不遠遊。小子從今始大覺。孃乎釀酒酒滿甕。細君切肉肉滿卓。飮酒嚼肉言且笑。樂莫樂兮歸家樂。</text>
<title>和李有一 儒東○並小叙</title>,<text>十月二十二日。曉月如晝。酒後見月。勃勃然思有一。遂與无咎于一兩從叔。招畏心共詣有一家推門。門自開。余徑入卧內。手撫其顴。有一便驚問。爾自何來。余問夜半見人。何以知爲吾。一笑曰。月夜來此。非爾而誰。諸人乃入大笑。酒復數巡。上紫霞壇。滿城霜月。曉氣凄迷。興盡而罷。翌日。有一投三十韻長篇求和。余適撓憂。屢督始副之。雖無調格可論。亦略見其顚狂之習云爾。北山有家盡朱門。南山有家多白屋。朱門市道視冷熱。白屋交情無遷易。吹葱相逢長不厭。二十七八顚俱禿。蜀日越雪吠所恠。狂酒淫詩世相目。譽之爲龍毁而蛇。揔似浮雲起滅倐。酒人心事無滯芥。不醉看書醉便宿。阮公胡爲一長嘯。賈生多事六太息。九街軟紅連天起。幾人車耳聲軋軋。犢鼻方山落拓者。惟有狂士憐傲骨。碧堂鏡浦道途邈。白毫雲菴旬日別。緇寮咫尺亦貽阻。我思不卷心匪席。村鷄一聲起彷徨。此夜相訪不須卜。剡溪狂興百里雪。承天佳景一庭月。晨星板橋會卬友。飮者之徒俱五六。歷盡衚衕多少家。直窮泉源鳴淅瀝。依山虗牖夜不鎖。一推自開露屛曲。熹微室奧若有人。徑就床頭以身薄。幡然驚起必其我。一射而中不亦悅。未交一語先謀酒。團擁土銼羣飮䤉。淸狂脫畧志素尙。齷齪矯僞心不屑。聯臂遊目默無言。曉天漠漠流雲駁。紫霞高處瞰城闕。白石歌長涕泗雜。一座呵呵拍手聲。啓明先之東方白。踉蹌醉步去若遺。蓽門東畔歸路熟。夜半尋朋余固顚。夢裏知人爾所獨。歸來咨嗟久不已。誇向東瀛走書角。隔日靑衣來敲戶。滿幅珠唾床上落。慚愧續貂猶未能。枉使赫蹄煩迫促。騏驥駑三十里。道雖不殊才則各。晩將吳箋繫飛奴。飛下君家西畧彴。</text>
<title>次棋巖柳丈壁上韻</title>,<text>三叉流水四圍岡。恰爲先生一草堂。瓜熟六秋拋吏籍。桑靑數畒返吾鄕。紋枰子落精猶旺。花閣歌淸夢亦長。東道春來床下拜。名山多是使人忙。</text>
<title>是歲九月。入藝館宅。修葺外舍。物力不副。凡百餘日。始成書懷。時十一月晦也。</title>,<text>皇祖有遺書。廩祿之所損。維經與諸史。秩秩庋閣穩。昔承勸學訓。如着衣喫飯。周家八百業。稼穡乃其本。小子固不肖。志道猶懇懇。學業苦無進。歲月嗟已晩。</text>
<title>黃友六一 基書 有書。以絶句答之。二首</title>,<text>赤壁晴江綠柳天。逢時如電散時烟。香城叢石登臨快。爭似從君一拍肩。驢背駄將別席盃。水重山疊路回回。家人莫問罔然色。爲是新從叔度來。</text>
<title>浩歌。寄尹文德 永儀 求和。</title>,<text>浩唱空齋坐曉雞。南山蒼欝歸雲低。將身且處人間世。學道惟爲天下溪。犢鼻竿頭嘲俗士。牛衣夜半泣貧妻。鶴長鳧短悠悠事。物也如人亦不齊。</text>
<title>春帖 二首○辛丑</title>,<text>丹藥功神百軆康。忘憂草長負春陽。阿兒彩服升堂舞。惟許他時做范滂。右內舍振袂長歌天宇寬。人間百事百無難。終宵雨占三農喜。趁夕烽傳八域安。右外舍</text>
<title>送表叔監三嘉縣</title>,<text>雙鳧前路菊塘雲。三世堂封兩麓分。數瓣寒香烟欲散。雨如何泣草如欣。時將歷省公山先塋云故賦此。</text>
<title>次有一感懷詩 二首</title>,<text>狹斜斜傳抹檐陰。不是林樊境亦深。傍壁時聞鳴匣釰。治園不覩觸鋤金。遙山獨樹天然畵。空谷幽泉自在琴。一種名根都了却。伊來文酒亦無心。寒烟冷雨結層陰。白屋寥寥坐夜深。取友常憂如畵虎。煉砂多恐不成金。文追韓子空流汗。病似歐公謾學琴。二十年來多少事。只憑吾口語吾心。</text>
<title>和畏心雜詩 二首</title>,<text>君有連城璧。旣琢亦旣磨。我有百畒蘭。采葉復采花。象服與雜佩。自視無一差。回首漠然天。日月如擲梭。靑髩不長靑。白髮奈爾何。友人不友才。切劘以道誼。相馬皮毛外。沕然莫逆意。愚者亦不捐。狂者亦不棄。此心如可許。微爾更孰爲。從知荊高輩。無端至揮淚。</text>
<title>季父將趁從大父回甲生辰往通川。仍圖海嶽之遊。臨發拜呈。二首</title>,<text>靑鳥金幱說宿緣。吾家太守自神仙。干支重返懸弧歲。頌禱齊騰酌斗筵。未必五湖煩繪畵。從來三島管雲烟。遙知十日陪遊樂。東首輕舟不欲旋。混亭春雨暮翻翻。尙憶先生餞席言。前春余東游。季父餞于混混亭。 摻手申勤詩有戒。濕衣斑駁酒留痕。仙山乍印泥鴻爪。歸路猶勞夢蝶魂。匹馬東門東去路。秖今思緖更雲騫。</text>
<title>送于一從叔覲通川。仍遊金剛。</title>,<text>東小門東海日紅。一路盤迴走嶺東。靑巾彩服紫騮馬。少年書生氣故雄。看君骨相不遠仙。家有尊公守通川。扶桑曉朝吸陽精。蓬島咫尺噓紫烟。兩髩鬒黑顔如童。人間五見天星終。懸弧正値黃梅雨。于今六十一番度。前春二郞上蓬萊。採得靈藥滿階栽。黃堂設席壽盃濃。膝下矯矯羅六龍。空中笙鶴乍徘徊。宴罷仙亭布帆開。海上消息今如何。且遣三郞看一迴。</text>
<title>蓬海遊仙引。送沈兄孝先。能繼○五首</title>,<text>靑門東畔日垂晡。轂擊肩磨似髮途。識得騷人裝束別。白縧環下一葫蘆。雪岳神溪到底搜。金剛表裏取次遊。恰如晉士啖甘蔗。先嚼尾端後嚼頭。沈兄將先雪岳而後金剛故云。鳴沙十里綴紅棠。極目天東海路長。拉着麻姑齊拍手。日輪紅處是扶桑。鏡中春水碧於羅。六六靑巒繞似螺。碾取丹砂題姓字。四仙添得一仙多。水意山情也不窮。壯遊篇裏挹淸風。便與歌姬調竹肉。從今不復唱關東。</text>
<title>壽通川從大父六十一生辰</title>,<text>扶桑紅鏡鏡中浮。銀闕三神漾十洲。琪樹接天開洞府。大家管領山水州。黃梅雨後舶趠吹。道是人間謫來時。淸水黃塵看幾度。海屋仙籌不勝數。一世悲歡浮雲變。身作東魯靈光殿。阿郞壽酒趁節醅。星髮當筵笑口開。鮫女割綃供新服。金母摘桃侑先盃。繞膝兒孫一時舞。箇箇髩揷花四五。絲宮竹羽紛相催。滿座擊節歌一廻。却恨荀龍猶少二。添引溪南阿咸來。三十靑衿塵土中。獨阻蓬洲引舟風。頌禱詩成墨花濃。九折菖蒲萬年松。</text>
<title>歸家無憀。復疊前韻二首。呈碧堂兄。</title>,<text>九尺茅廬一尺除。兒楓穉菊揷來踈。枯梧几短纔承腋。華杻床寬任錯書。遇酒呼朋時有幸。烹茶品水事無餘。偸閑聚散俱隨適。不復勤勤強挽裾。纔步南除又北除。受風衫袂故麁踈。樽前有肉能調曲。架上無毫不中書。慢客身閒鍛鐵後。誑妻酒足祭神餘。終知放達偏宜我。且向槽巖一濯裾。</text>
<title>屬四友 並叙○四首</title>,<text>有一甞有懷友詩四首。以屬盛初兄與余及汝重畏心。伊後畏心又次其意。屬有一及諸三人。而余獨未暇爲也。病中無憀。黯然有懷。遂得長句四首。示一初重心。心則改字魯賢。好事天公謫酒星。八時長醉四時醒。坐來寂寂寥寥宅。裸盡悠悠忽忽形。結友一生惟一累。有詩千首可千齡。而今無復憐才者。飮客相逢眼獨靑。右屬有一自在童年氣食牛。躡塵丱角揔輸籌。搥樓手下元無礙。呑夢胸中百不愁。北海盃樽兼雅致。東山絲竹故風流。同年同月仍同姓。可是三同更匹休。右屬盛初吐鳳年來且愛鵝。九原如作雖同科。王家主簿身徧短。蘇氏端明飮不多。從古江山元氣在。秖今鳥獸好音過。平生慧業終難棄。人毁人譽一任他。右屬汝重形容癯潔氣潛沈。爾雅其人正變音。飮似嗣宗無白眼。才如長吉不嘔心。父兄無愧誇庭玉。朋友深知許國琛。更有陳家難弟在。奇材偏出鄧之林。右屬畏心</text>
<title>貧家歎</title>,<text>昨日旱風吹野疇。稻秧枯盡翁焦憂。今宵雨脚穿敗屋。被窩濕徹兒驚哭。人情反覆隨所遇。旱卽愁旱雨愁雨。貧家徹底多怨嗟。上天雖仁奈爾何。</text>
<title>次杜工部秋興八首 並小叙</title>,<text>尹魯賢甞見人詩集。輒笑言是必有歸去來辭秋興八首。閱視果然。余亦絶倒。今秋魯賢讀書湖亭。思魯賢因思其言。遂戱爲此詩。以博一笑。盖亦不能免俗。聊復云爾者也。萬竅秋聲振槲林。平分時序此蕭森。丁年落拓看流水。戊夜悽惶坐駁陰。客鴈謀粱眞累腹。寒虫促織枉勞心。偏嫌十指閒無着。時擊空欄相 如相杵之相 遠砧。星河低傍短榮斜。數畒庭空受月華。爽氣添霜溜冷箔。闌風驅葉匝枯槎。街傳更漏齊三皷。營護儲胥殷一笳。隱几有時開口笑。貧妻多事占燈花。蠟紙窓留冷薄暉。背燈孤僕嗽微微。搘床自笑寥寥在。拍枕翻疑栩栩飛。將子飢烏心獨苦。蝕仙乾蠧計終違。眼前聊爾從吾好。白墮醅香蟹脚肥。年光世事局翻棋。秋士何秋不自悲。遵渚孤鴻啼月曉。滿園乾葉語風時。正平名字生毛久。同甫經綸出口遲。白露中江人宛在。蘆花十里杳相思。豆田蕪沒屋南山。感慨秦聲趙瑟間。權重布衣吾不取。謀存肉食爾何關。秋隨客去重回首。筆與觴揮一破顔。終古人情惟貴古。當時誰復識揚班。靑髩幾何不白頭。纔看春去復看秋。霜侵敗砌虫逾怨。木落空園鳥更愁。愛士祇今誰買駿。忘機從古可盟鷗。紛紛遺臭流芳事。饒笑功名伯九州。瓦樽秫酒德兼功。志事消沈在此中。名敎詎云無樂地。酣嬉聊復藉遺風。生成兩眼能靑白。染去千絲任綠紅。到底百年如逆旅。人間那得有籛翁。葭荻叢殘水勢迤。九秋籐笈滯南陂。嘶風馬憶行千里。匝樹烏思借一枝。性似書淫從自古。命同磨蝎可能移。憑看晩節餘香在。籬菊凌霜朶朶垂。</text>
<title>期鵬若不至 吳翼煥</title>,<text>目泣薪烟手拾塵。寒厨雞黍爲供賓。樵靑赤脚呵呵笑。齊道家翁錯信人。</text>
<title>睡餘次韋蘇州</title>,<text>窓下乍驚夢。手中猶抱書。矇曈一枝燭。徧照自家居。</text>
<title>薄薄酒一首。效東坡。幷小引</title>,<text>渼亭從叔新買一茅屋。屋小且弊。殊有欝欝不堪之歎。爲賦此以廣其意。語雖未精。亦坡仙之遺意耳。薄薄酒勝茶湯。麁麁布勝無裳。醜妻惡妾勝空房。此語俚矣味亦長。萬事皆如臧糓羊。嗟君茅屋雖云陋且荒。有堂有廐兼有墻。莫道矮簷數間廊。長身九尺低頭欝欝不可當。閉門却掃固無傷。近市湫隘亦何妨。君不見流丐子三冬雪五更霜。身擁破薦眠道傍。此屋雖小豈可方。且問元亮卜居居柴桑。何似子厚空憶善和坊。勸君勿願處華堂。華堂雖華鬼瞰室招禍殃。君但有酒我能觴。富貴貧賤都兩忘。</text>
<title>次韻頤性族叔 希復 八音吟見招</title>,<text>金玉貴爾音。五字追古人。石介頌中賢。明允譜裏親。絲毫見穪與。感激不須陳。竹帛垂名志。一笑何苦辛。匏繫三十年。事業徒飮醇。土爐發新醅。招徠出心眞。革帶忙束腰。敢辭赴芳隣。木瓜報瓊琚。才拙罪非貧。</text>
<title>和頤性叔建除軆 是日飮于此叔家。歸有餘醉。倉卒效嚬。秖覺露醜。</title>,<text>建爾醉鄕侯。食采在無何。除却多生累。枕槽日酣歌。滿牘風流語。招予及餘波。平心較盃杓。偏怕不讓他。定功難第次。分封孰少多。執牛子登坫。刑馬我誓河。破愁勳旣高。錫爵顔更酡。危哉世上人。蝸角尋干戈。成固太艱難。敗亦在頃俄。收圖與歎犬。等是夢槐柯。開樽且盡醉。百年此婆娑。閉口矢弗言。秖恐俗物過。</text>
<title>次韻頤性叔建除軆又一首 性叔自號魚雲里○前詩不步韻。故又爲次之。</title>,<text>建除詩何軆。惡韻復來逼。除非魚雲子。文章儘有脉。滿目飯顆山。沈吟苦難釋。平生似杜甫。此論應不易。定遠封萬里。長沙困一斥。執此以卜之。何勞掛且扐。破矣不視甑。徒爾自鞶革。危言愼勿出。末俗易罹厄。成就一飮名。聊以忘欣戚。收子百篇吟。亦足慰寥寂。開饔發孤興。追呼如此客。閉戶且脫衣。笑看新陳色。</text>
<title>數詩賦蟹。示詩社諸君子。拈巧韻爲數詩。時適有蟹。</title>,<text>一甲突雙眼。橫行步何巧。二手抉其脚。儘可下軟飽。三嗅雉不供。再聶魚易鮑。四序秋最肥。穴居性本狡。五夜浦燈明。網釣爭來攪。六藏無龜神。鉗夾但鷹爪。七縱猶可禽。生致草索絞。八足如倒懸。向空徒相撓。九蒸焉用勞。全烹不必拗。十日沈塩醬。絶勝炙與炒。百觚爛醉後。脆堅盡堪齩。千載畢吏部。達語人中佼。萬鍾固浮雲。列鼎盡臊𡂟。億供終餘年。左持當飮卯。兆庶豈吾憂。陶然卧白茆。</text>
<title>州名詩和鵬若</title>,<text>冀企夙不淺。骨肉情何减。兗公猶居巷。槐里未攀檻。靑髩氣故在。讀書共慕范。徐虛歸計晩。放達俗譏犯。揚鑣上藝苑。驅馳亦以範。荊扉日來欵。蓬蒿爲除斬。豫章千尺高。汙地數寸濫。梁塵噓欲動。一唱情已黯。雍雍且相和。雙袂可許摻。</text>
<title>七情詩次韻 二首</title>,<text>喜晴豁軒窓。日出朝霞絳。怒風忽噓濟。時運復升降。哀樂揔傷情。恰似旱與洚。懼讒滯東山。詎及卧陋巷。愛玆貧賤者。無人肯爭閧。惡熱還取澹。若子誠亦戇。欲知此心靜。且聽禪鍾撞。右次鵬若喜少戚憂多。過去置不講。怒物寧動心。傲世且枯項。哀梨盡蒸實。隨珠就剖蚌。懼此道難明。淤泥塞斷港。愛君默相照。弗洩如錢缿。惡念附壚雪。慧性悟禪棒。欲尋入山駒。從後一鞭控。右次頤性族叔</text>
<title>戱酬鵬若次韻。建除軆。十八日赴柑製。歸見鵬若。間得一詩。意出嘲謔。是夜。次其韻答之。</title>,<text>建策時不遇。蹭蹬莫笑俺。除是熱中者。孰復懷火舀。滿腹江神風。未借馬當。平生所不取。幸會裵宮監。定見果誰是。一世皆反鑑。執此且安歸。碧山似新蘸。破脫固非難。休道英雄賺。危彼苦海人。未聞如是梵。成旣不足多。亦不爲欠。收拾到殘年。一切歸悔懺。開闔與語默。等是萍泛泛。閉戶故自在。簪笏近罟陷。</text>
<title>次韻鵬若夜訪。八音軆。</title>,<text>金門成大隱。仙官謫是暫。石榻迎繡衣。山家日已暗。絲肉不須陳。談笑固何憾。竹勁蘭蕙臭。見與誠亦濫。匏葉掛枯桑。風裏野趣淡。土銼時撥火。芋熟聊共啗。革膚充而胖。參同理可探。木盤具供蔬。不妨家無甔。</text>
<title>敬和在磵族父次東坡韻梅花詩 並小叙</title>,<text>楊江沈丈 鍒。乞其先人誌於在礀族父。遂送盆梅一本。以爲潤筆之資。族父因次東坡韻志其事云爾。澗翁筆力噓枯槁。海潮泉瀾紛傾倒。顯刻幽銘無媿色。揮腕如飛心不惱。龍門故人謝爲誌。孤舟載花花發早。一時座客爭相賀。潤筆名梅却也好。縞衣入室淸香襲。故閤凝塵爲一掃。珠萼却似雙髩白。鐵榦何如癯骨老。爲花酣飮作花詩。七十自寫蠅頭字。且有阿過能解吟。金石新聲動晴昊。</text>
<title>嚴奇玉 琦 求詩。戱以此副之。</title>,<text>蜀中夫子姓名藏。灘上漁翁故態狂。遅日下簾時讀易。淸宵加足或同床。隱居也合齊周黨。徵辟終應謝李疆。世旣棄君君棄世。釣㙜高似竹竿長。</text>
<title>哭石癡先生五十韻</title>,<text>地下修文缺。人間哲士萎。才難關世運。寢哭卽吾私。已矣羊曇慟。哀哉杜甫詩。蟬聯元奕世。麟降故奇姿。蠟戱童牙兆。庭趍少日儀。高材還富學。餘事亦多歧。萬甲藏胸秘。三才閱眼知。星辰從可致。經史豈常師。落拓因無命。魁奇遂不羇。文章傾武庫。材力挾鎡基。始棄君平世。終憂賈傅時。後生驚口氣。聖代托心期。寵錫紅綾飽。風稜白簡持。廣文官已冷。補闕秩猶卑。枳棘寧棲鳳。塩車久困騏。靑袍形忽忽。烏帽髩絲絲。國器宜需國。斯久乃止斯。平生終轗軻。此世儘𡼲崎。徒爾稱多藝。于何可一施。偶同米癲癖。自比虎頭癡。鄭丈自號石癡故云 硯譜添新品。輿圖補舊遺。簞瓢安素分。山水寄遐思。浮泊舟中老。沉冥鍤後隨。醇醨何擇也。賢聖輒中之。箕踞嵇康傲。車窮阮籍悲。畵厨隨跌宕。醉墨或淋漓。絹角圖猶罕。龍睛點故遲。百工皆備是。三絶可方誰。自幸連瓜葛。曾蒙與棗梨。蒿惟千尺企。管許一斑窺。挈榼遊何遠。班荊事亦奇。自此五句叙前春東遊事 金幱仍邂逅。鏡浦却參差。爛熳龍淵話。從容蟹舍巵。桓山歌有感。華頂哭堪疑。鄭丈甞憚於登高 向子誠無累。安期詎可追。邇來床下拜。盡得篋中辭。題品從公好。丹靑爲我移。未聞公叔病。翻作史鰌尸。伯道終無子。朝雲已失兒。螟蛉身後托。鴻鴈眼前離。同氣違含襚。行途亦涕洟。縱云順來去。胡不享期頤。零落三山畵。凄凉四郡詞。翠禽曾惜尾。文豹但留皮。命也將誰怨。天乎不可爲。尙違懷絮酒。終負引靈輀。先友今餘幾。吾生且有涯。幽明嗟决絶。憂病苦纏縻。楚些招何及。秦號慟不衰。用秦失三號事 此時埋玉處。行看産靈芝。</text>
<title>乞牋詩柬沈兄孝先</title>,<text>孝先有腸如錦繡。不逢高價不輕售。玄道有口如布糓。盡日叫鳴長夜又。布糓聲煩錦繡貴。薄技何曾一請闘。邇來卧病日哦詩。妄將虫吟協鍾簇。但恨貧家乏寸楮。腹藁陳陳寫不就。皷篋空虗無所獲。看囊羞澁那得貿。忽憶吾兄前日語。側理硬黃蓄素富。詞塲亦有乞靈使。傳筒赤脚淸晨走。吳下矮紙薛濤牋。波及君餘惠可究。元亮眞卿古所賢。乞食酸寒乞米陋。我亦求牋還雅致。的知無愧相受授。</text>
<title>謝沈兄孝先送牋。</title>,<text>自我能作五七言。汚盡剡籐幾千番。詩無盡時紙每乏。句欲出口還復呑。或爲長歌乞佳牋。多者不過數幅捐。獨有沈兄愛我詩。傾箱披槖無所私。白如白雪靑如天。色色紛然纈眼前。削簡太樸金花奢。不及此牋硬且鮮。四友始具文房中。顚倒毛潁與陳玄。春蚓秋蛇隨手縈。候虫時鳥極意鳴。座客見此口津津。欲假吾詩更干人。吾且許之何惜焉。但恐無人似孝先。</text>
<title>效王右丞送友人歸山歌。贐鵬若湖行。三首</title>,<text>湖之人兮薄游。胡屑屑兮三秋。松醪熟兮龍團香。爲我兮暫留。世不合兮自知。君心肯兮待何時。西原漭兮入望。鵲川寒兮流凘。山日兮欲沉。夕風兮吹林。白雪飄飄兮滿去路。馬跡滅兮不可尋。湖之人兮不可尋。水回回兮山深深。繙舊書兮趍庭。飽糲飯兮皷琴。一室兮從容。笑阿奴兮火攻。坐席暖兮出門少。獨無人兮喚慵。君固安此兮以爲歸。庇身有茅兮泉可樂飢。不我翮兮兩腋。願從之兮安得飛。湖之人兮遠歸。道途邈兮書亦稀。獨夜兮凄凉。悵冥鴻兮孤飛。夢不成兮窓忽白。望夫君兮登紫閣。靑山兮千重。白雲兮一色。目渺渺兮遐眺。步招隱兮舊操。天降才兮世所寶。君不可兮終老。</text>
<title>族叔恩叟。以引儀蒙內閣胡椒之賜。有詩求和。以此副之。</title>,<text>羅帕胡椒掬受香。天家嘉惠自新章。身侔蟬翼恩何重。職盡鴻臚分亦常。十襲歸來非女美。一心銘感近君光。憑將萬顆齊桃核。爲和瓊篇祝聖長。</text>
<title>次花川李令公梅花詩韻。上在磵族父。</title>,<text>翁老花寒合共藏。兩龕前設一籐床。淸晨得雪神俱潔。獨夜無燈座襲香。倒映樽中從自漾。落黏衣上惜還揚。少年不識心梅妙。原韻心梅 結子和羹慮却長。</text>
<title>元日雜詩 三首○壬寅</title>,<text>九街泥淖御溝凘。宿霧同雲互蔽。一歲豊登從可驗。東皇多意放晴遲。白襪靑裳恰趁春。春泥沒屐也倩人。分明手裏麻鞋子。故詑佳郞買與新。燒罷門前髮一箱。穿鞋敗屐盡深藏。牀頭稚僕還癡想。不寐硬要看藥王。</text>
<title>冬之夜。十許人會飮。鵬之從曰叔野。道之從曰士世。世殊醉。又飮不已。大不可。道意野方爲陳說。坐皆指道爲醉。道旣挾是。且酒發。遂大哄。野因逃席。後各有詩往還。余亦聊爲此云爾。以字爲韻。盖初令也。甲辰</title>,<text>三十秋光判頭腦。時菊崇蘭傷懷抱。人生行樂聊復爾。醪榼肴豆且靜好。南山酒客席帽來。洛社詩人屣履造。夜深移席就庭臯。白露凄凄山月皓。老子於此興不淺。遂令筐庋皆傾倒。縱情引滿矢口歌。陶寫中年亦太早。矧令兒輩覺此意。消盡歡娛起煩惱。狂奴故態故不掩。倚醉號呶誠草草。良朋發口成弦韋。座客接跡弄華藻。諸君且莫笑酒狂。鑿性要名非吾道。</text>
<title>次盛初韻</title>,<text>歲暮憀慄懷遠客。夜深憂思剪殘燭。窓間鐵鳴刁調風。岸上鬼立扶踈木。祠官官冷亦無聊。伴我寒齋似龜伏。遊子思鄕感草心。愚人遠道哀蒿目。中年政須寫悲歡。下里不堪奏絲肉。酒徒詩朋且相求。形如土木性如鹿。却憶西湖遠遊人。客夜悽惶嘆幽獨。凍雲不飛海天濶。斷鴈叫徹羇窓宿。勉將詩句慰其意。聊復爾耳未免俗。江山邈矣小使者。蓬藋蒼然逃空谷。紫閣峰高白雪深。乘興從誰試巾服。思君不見訪君家。顚倒阿奴及阿叔。松槽壓酒滴眞珠。瓷椀湯餠堆軟玉。高堂剪髮尙餘風。別墅賭棊還舊局。開懷一飮忽怊悵。暈碧風流宛在矚。歸來數日得君詩。問訊寒溫情可掬。宗元作騷巧難乞。子雲有賦貧未逐。偏憐何諷獨夢渴。空臨河瀆齊杯斛。彩牋生毛不忍捨。洛詠纔罷楚騷讀。寄語歸使莫忩忩。我懷欲罄南山竹。</text>
<title>和盛初寄社中韻 五首</title>,<text>歲律垂窮客未回。荊扉苔逕不曾開。黃昏彷彿敲門響。驀地驚風打葉來。命同磨蝎數仍奇。感慨都輸歇後詩。徧恨舟車燒不盡。敎他離別許多時。三酌澆胷百慮輕。滿天風雪曉鷄生。更將何事支餘刻。極尠歡時却有情。長短詩篇令暖盃。自君之出爲誰開。卧床故許元龍在。解榻終須孺子來。落第情如去婦歎。尤人不可怨無端。只緣未得安身處。且把詩書子細看。</text>
<title>次盛初寄社中韻</title>,<text>日裏遙望夜裏思。丈夫別似女兒離。芰荷零落尋初賦。蒿蔚凄凉廢雅詩。持被寢郞頻說夢。卜居詹尹謾稽疑。鄕閭三逕猶留債。餘事悠悠不可期。</text>
<title>鵬若入直。一日有書云。忽得水泄。似是腹中氷泮也。覽之不覺絶倒。戱爲腹中氷泮歌。以示社友。</title>,<text>髯吳作官遊漢陽。館我寒屋寒可傷。眠起凍雪着鬚髮。飯罷氷灘鳴胃腸。凍合鬚髮止於壞。氷結腸胃莫能解。一日持被就直廬。直廬燠熱便啓居。忽生腹疾瀉不已。始似流凘終似水。朝來作書報主人。腹中氷泮故乃爾。還憐主人腹中氷。未曾融釋長陰凝。主人癡絶不自憂。但憂酒甕成凍不堪篘。</text>
<title>冬至夜。拈錢受之秋槐集韻。與鵬若賦。</title>,<text>堅冰積雪未銷過。半夜雷聲起自何。強作令辰歡意少。重溫往事愴懷多。豆糜壓勝聊爲此。繡線添長試看他。鬂髮較心知孰短。餘生尙欲俟淸河。</text>
<title>次韻呈于一叔。兼示德汝。一叔之從子。德之二子從學。故第三句云。</title>,<text>招提一上數旬過。發篋詩書讀幾何。已識佳兒援繳少。偏憐老婦倒綳多。十年磨杵終期爾。二頃無田可奈他。但使吾家長若此。遺風尙不忝西河。</text>
<title>戱次頤性語助辭韻寄盛初</title>,<text>蒼蒼葭露所懷伊。悠遠山川沒曷其。君子無朋歎况也。令妻有酒俟乎而。飄風發發我何害。雨雪雱雱天實爲。薖軸澗阿爰得所。逝將與汝手携之。</text>
<title>乙巳正月十一日。叔父將之義興任所。詩社諸朋。爭成贐章。余雖行且從往。不可無一語。謹作絶句以呈。</title>,<text>書名黃紙苦無因。落拓仍成祿仕身。亦有人民兼社稷。此行不獨爲家貧。</text>
<title>怨詩 幷小序</title>,<text>長水南丞 公著 畜玉姬十餘年而今棄之。玉。靑武人也。余甞見其始終。不能無盛衰之感。爲賦怨詩。誦于長水之側。仍語之曰。昔長卿爲陳后作賦。竟回武皇之意。不知吾詩可解長水之怒。而能得玉姬之金也。長水爲之絶倒。數却愆殃恨鴆媒。千般懊悔莫能裁。前魚覆水春𨳳眼。若箇柔膓不九迴。</text>
<title>拜陶山書院</title>,<text>洛東江水發澄源。退老先生有舊軒。多士絃歌風不墜。四時芬苾道悠尊。窓欞想像圖書迹。㙜石依俙杖屨痕。半畒方塘留霽月。恭惟千載此心存。</text>
<title>十二日發還。馬上無聊。效韓偓無題。</title>,<text>西廂臨去轉秋波。眉語分明奈爾何。自笑平生同月姥。爲他人結赤繩多。</text>
<title>冷然閣 安東官舍。亦名凌超樓。 瞰蓮塘。敗藕狼藉。恨不及見其盛開時也。</title>,<text>蓮衰藕折藕絲微。紅暈淸香已盡非。却恨吾行遲一日。任敎風雨打將歸。</text>
<title>二十六日發行。妓輩追別五里亭。前此未甞與一人相狎。而臨別多至下淚。兒女情多。儘非虗語也。</title>,<text>一任春風吹柳黃。何曾狂蝶趁花香。臨歧擁馬無端淚。別㨾肝腸各自傷。</text>
<title>強恨人間生此物 幷小叙</title>,<text>旅舍滯雨。忽記許明厓飮酒詩。有云崖翁飮酒不知休。未醉先爲醒後愁。強恨人間生此物。終敎一事着心頭。懊悔之意。見於言外。遂補一絶。雲情雨意揔銷休。燭下橫波尙帶愁。強恨人間生此物。終敎一事着心頭。</text>
<title>靑龍巖乘舟</title>,<text>衝風衝雨二千程。乍冷乍溫三百觥。收拾到來舟一葉。兩山開處八灘鳴。</text>
<title>淸心樓</title>,<text>春酒黃驪縱一酡。危欄孤影落淸波。湖連白塔斜陽濶。山護玄宮淑氣多。入峽塩商帆似馬。汲江村女䯻如螺。數聲蘆笛漁刀蕩。吹趁東風發櫂歌。</text>
<title>便風下楊峽</title>,<text>夕日便風起。飄颻五兩旗。水疑黏岸駐。山若背船馳。泛泛觀漁叟。招招賣酒兒。浮家眞正好。行且學䲭夷。</text>
<title>出渡迷口始掛帆</title>,<text>劈波春颿飽風還。十二峯巒一瞬閒。高揭蓬窓齊拍手。滿天佳氣漢陽山。舟人言渡迷十二峯似巫山云</text>
<title>同鵬若飮暈碧堂。回老 呂春永 耘岐並會。</title>,<text>憐才殊不偶。卜夜更同來。淸談時據几。能事日耽盃。天宇高猶跼。宵光莾不開。黃鷄爲誰唱。生老箇中催。</text>
<title>贈吳叔野 星煥 歸湖 幷小叙○三首</title>,<text>吳友叔野。游京師一歲。將以四月南下。雖庭闈離濶。未免决歸。然交遊分張。不能忘情。發行前三日夜夢。靑門祖客。折柳贈別。覺後尋繹。約畧是玄道云。遂有詩曰一回相合一回離。水上浮萍無定時。若敎年年空贈別。靑門楊柳少全枝。余聞之不覺凄斷。三疊原韻以贐其行。情深惜別夢中離。醒後曚曨繹夢時。寢貌踈襟誰得似。玄公贈爾御溝枝。萬縷千絲管別離。鵝黃深後嫰靑時。臨歧強欲成君夢。憑着東風揀好枝。銅江江上草離離。嘶馬風前酒醒時。摻袂親朋無覔處。請看手裏折來枝。</text>
<title>謹次家叔父選勝亭詩 幷序</title>,<text>家叔父治華山五月。以二詩抵天常曰。近者簿書多暇。選勝亭亦漸以修治。早暮登臨。頗有嘯詠之趣。此題壁上詩也。唯若可以知之。恨不能更與同賞爾。始余南遊。亦甞一上斯亭而吊其荒廢。有詩云樓臺東洛昔迎賓。荷桂西湖亦爲民。蓮死池乾亭獨在。更無春日倚欄人。而見雖不及見其新。而其山川形勝。棟宇制度。尙得以彷彿記之。計池之涸者。漣然波矣。島之禿者。爛然花矣。堤之夷圮者。翳然綠陰矣。窓檻之破敗者。燦然粉壁彩欞矣。而華岑龜峀之出沒於雲烟杳靄蒼翠隱映之間。視往時益可樂矣。顧予方屈首夏課。不可以再踰鳥嶺而登斯亭。一觴一詠以慶其成。然能道亭之勝。而知其廢興之故者。莫如余。則亭上固不可無余詩矣。謹次原韻以上。官樓淸景下欄遲。桃嶼楊堤種種宜。紅袖春留芳草岸。畵簾晴捲綠萍池。稻秔四野占荒稔。桑柘千家驗盛衰。客路烟火如夢寐。賸留粉壁舊題詩。</text>
<title>寄士世</title>,<text>黃梅雨濕海棠枝。時物無端起遠思。猩色官醪能醉客。新聲莫敎雪兒知。</text>
<title>從蕪湖從大父。乘舟下西江。次工部韻。</title>,<text>天宇崢嶸晩吹哀。寒汀落木悵沿回。蕭蘭到底俱凋瘁。鴻燕從他各去來。萬舳衝波奔勢利。幾人當路占樓㙜。東流滾滾浮雲變。聊自優遊酒一盃。</text>
<title>走筆酬鵬若書懷。次昌黎。</title>,<text>我生三十年。俗情頗已慣。熱處便相諂。賤時卽相嫚。惟子客我館。炎凉一不間。粮絶晩食闕。興來卯酒辦。諧語不厭漫。眞情不嫌綻。甘苦與共之。飢寒亦何患。感君孝於親。憐君拙於宦。功名未甞進。歲月忽又晏。情寄北風馬。目斷南天鴈。容蟠固無路。惜材誠皆贋。嗟嗟彼其子。旣尰且微骭。文武乏寸長。榮達自緫丱。徒手拾靑紫。易知摘瓜瓣。何君獨自姱。仁義悅芻豢。上可佐燮理。下可備諍諫。落拓十餘歲。不敢居下訕。淺夫視貴賤。巖廊異林磵。志士尙意氣。鵾鵬笑蜩鷃。房杜文墨弄。韓彭甲冑擐。到底俱亡羊。何論螭與虥。滔滔千古來。得喪齊泡幻。好惡心凈盡。粱肉亦藜莧。莫言歸田樂。山樵水可汕。莫言世路險。喜附怒傾簒。榮枯元有定。憂樂揔宜鏟。聊復加餐飯。勿歎緩衣襻。天才竟須用。古人語非謾。縱令返蓬蓽。詎忍老葭薍。會待鳳鳴陽。不是馬戀棧。長歌且慰意。一笑得淸盻。</text>
<title>挽朴希顔 賢默○二首○丙午</title>,<text>小宋詩中早識名。阿戎宅裏始逢迎。崚崚瘦骨溫溫語。頗恠丁年太老成。殤短彭脩揔有涯。丘山華屋古今悲。秋風三疊無窮恨。才子偏爲造物欺。</text>
<title>別鵬若。時鵬擢重試歸覲。</title>,<text>月殿春回桂花發。吳剛重斫一雙枝。如何漢水堤邊柳。不管韶光管別離。</text>
<title>夕陽樓</title>,<text>駝駱峯前夏雨晴。夕陽樓上午風輕。池蛙聒耳蓮亭廢。海燕傷心舞榭傾。芳樹淸歌空有迹。落花流水揔無情。王孫不返遊人散。日暮猶聞洴澼聲。</text>
<title>丙午中秋泮試後。作丹丘行。臨發書懷示社中諸友。</title>,<text>昌辰北闕上書休。短僕蹇驢恰晩秋。日暮酒醒不穪意。江空楓落薄言遊。西原病客無消息。鵬若 南麓詩人惜去留。有一約同遊未果 萬事思量能擺脫。烟霞苦癖未全瘳。</text>
<title>宿南戚叔漸于 履逵 家 是日行八十里抵利川。</title>,<text>生路逢人問。分明柳下橋。樵童迎客笑。村犬恠驢號。床上堆黃卷。尊中有白醪。水雲環闍靜。茅屋主人高。</text>
<title>渡北倉津</title>,<text>石遷盤折一塵無。峽水澄明林日晡。捩柂舟人黃帽側。摘綿村女茜衫渝。烟中翠樹忠州出。天際浮雲竹嶺紆。前路丹丘知漸近。秋風吹袂病全蘇。</text>
<title>二十四日。日三竿發。逾磨愁峴入峽。始緣江而行。秋水澄明。羣山倒映。紅碧照耀。枝枝可數。令人想碧樓錦山之間。策驢行數里。江滙爲澤。有釣者。問淸風路。不答。僕怒其慢。余羡其閒。遂賦得一絶。</title>,<text>蘆渚無風碧浪漪。白頭長與釣絲垂。眠來水底機心靜。客問前程也不知。</text>
<title>吏隱堂 丹陽東軒 上主倅丈 二十八日。風勢殊惡。欲遊仙遊洞。不果行。</title>,<text>一片雷封碧水干。峽民風古吏便安。江山勝絶眞堪隱。訟牒來稀不似官。烏几憑時朱簿了。綠簾捲處白雲看。評茶品石無餘事。鎭日公堂笑語驩。</text>
<title>杜陽墓 幷小叙</title>,<text>杜陽。古丹丘名妓也。能琴善歌舞。年二十。病且死。囑家人曰。錦繡山下。降仙之㙜。舞裙歌板。吾所樂遊者也。我死。須葬之㙜側。魂魄必依焉。事在水村集。水村詩曰。一點孤墳是杜秋。降仙㙜下楚江頭。芳魂償得風流債。絶勝眞娘葬虎邱。 余甞覽而憐之。及至丹。訪諸老隷。隷及見諸妓過墓。輒酹酒唱歌以娛神云。但不能詳其死時事也。一士人亦云。有以願葬降仙㙜爲題者。益知其不誣也。卓發之云。吾輩遊覽。喜追尋往事。至如歌姬舞女。舍置目前妖冶。必係念于骨朽魂消之莫愁桃葉。噫是亦不可泯也。余欲憑吊其墓。主人丈笑曰。我且與君生杜陽。遂一笑而止。靑草孤墳白石湄。杜娘名在水村詩。春光未暮花先謝。憔悴當時定爲誰。</text>
<title>過佳山里。桑麻蔭蔭。村容殊佳。</title>,<text>桑麻隱映水紆斜。路傍籬低便是家。數畒畬田寄翠巘。頳肩村老入烟霞。</text>
<title>中仙巖拈雄字 幷小叙</title>,<text>緣溪西上十許里。至中仙巖。盤石平穩。殊不及下巖。而磊磊落落。頗有瑰麗之意。對面蒼壁。巖竇懸瀑。又下巖所無也。臨流洗杓。酒數行。余曰。遊山如行兵。不可不與從者同其甘苦也。遂呼僕隷遍飮之。臨起。濡筆題石曰。任天常，申在緯，趙豊鎭。時秋水方淸。木葉初下云。李丈 東裕 不欲書名。故只題三人。路欲窮時谷又通。三仙水石此居中。水仍曲折聲逾激。石益穹隆氣故雄。坐處玲瓏都是雪。到來寥廓自生風。山行亦有投醪意。且罄殘盃皁隷同。</text>
<title>題名上仙巖。與申運元 在緯 共賦。</title>,<text>飯後雨止。復到上仙巖。乘醉題名。季源欲使僧刻之。余笑曰。差過數十年。苔蝕風磨則刻與書。同歸於泯滅。何勞僧爲。薄暯。庵僧持火來迎。遂擲筆磵中而歸。泥鴻印跡浪淘痕。蘸墨題名坐薄昏。霜葉當風隨意下。湍流包石盡情喧。蒼巖剝落龜文坼。黝壁嵯峨鶴柱尊。可惜名區終不遇。西邱鈷鉧敢將論。</text>
<title>宿守一菴夜作</title>,<text>芒鞋高與白雲輕。衫袂飄然上界淸。洞邃巖泉寒自語。境虗山日落猶明。靜觀覺有旃檀氣。久坐時聞梵貝聲。殊恠居僧還俗態。卷中題詠盡名卿。</text>
<title>水雲亭</title>,<text>初二日。飯後下山。過加山村逾雲峙。凡行十五里。至水雲亭。亭本柳相國西崖舊址。今爲吳氏物。丹是巖邑。前此所經。無非絶峽。唯斯亭開敞可居。松林斷崖。水回如弓。東挾雲巖。西北環舍人蒼壁。前則羣巒却立。隔溪畦塍。錯互若繡。眞隱者之盤旋處也。而吳氏方仕宦於朝。名區無主。亭亦頹廢。殊甚可惜也。翠巘丹崖境最靈。無邊秋色客憑欞。天低野曠浮雲白。石老汀虗恠鳥靑。相國風流餘舊址。侍郞經濟祇空亭。而今猿鶴歸何處。落木蕭蕭不可聽。</text>
<title>舍人巖。次柳柳州登西山韻。</title>,<text>由水雲亭小西。沿溪而入。水益淸石益白。緩轡行數弓地。當舍人巖。巖壁際天。繞似屛障。累如飣餖。或滋潤而凝碧。或剝落而微黃。光恠百狀。令人神眩。眞石壁中絶品也。壁下老石盤陀界水。句 曲曲可坐。時有二客貼壁題名。迫而視之。吳敬由彦誼，李幼蘭載秀云。小坐。主倅丈送酒壺餻資。遂煎餻于溪上。運元拉吳李二子同飮。余則前此未甞知也。巖之對岸卽開荒亭。由巖右趾而轉。石門呀然。僅容一人。竦身遵級而上數十步。有一間茅亭。扁曰棲碧。四面石壁壓簷。如坐井中然。幽窅之極。足以坐忘世累也。霜重楓葉落。驢鳴山路曉。雪峙入烟際。雲亭在樹梢。嵬嵬舍人巖。光恠未可了。疊張屛簇高。積累飣餖小。淸流泛石趾。峭壁揷雲表。朔風一蕭瑟。寒聲起翠篠。吾行遂至此。暫謝世間擾。亭㙜有今古。草木變喬夭。徘徊秖自歎。秋望正渺渺。幸逢故鄕人。慰我神思悄。短景付峽瀨。幽期托林鳥。長歌出溪口。烟霞空復繞。</text>
<title>開荒亭 並小叙○二首</title>,<text>昔我曾王考遯窩公之守丹丘也。擇勝於舍人巖。面巖而搆五楹屋。爲邑士肄業之所。扁以開荒。附之以記。盖將闢儒化於荒僻之鄕。讓名區爲公共之物也。于後一邑子竊賣於勢家。凡三易主而歸於吳氏。至今遺亭雖在。開荒之號。乃易以振衣矣。古來江山本無常主。如蘭亭流水。赤壁明月。類非一人一家之物。而若乃鄕社黨塾之爲有力者竊據。亦足以觀世變也。然鈷潭愚溪。雖非躬履其地。追尋往事。皆知爲柳柳州所有者。秖以文章之不朽也。今集中之遺記自在。亭扁變易。又何憾焉。小憇。飯于亭下村舍。得二絶。聊以志感云爾。歸路憇雲仙洞。晡時踰鐵峴。宿于官舍。百里絃歌一歲治。天荒始闢峽江湄。岷巴故沐文翁化。鈷鉧憑傳柳子詩。蒼巖依舊碧泉哀。感慨頻傾濁酒盃。自是名區同逆旅。前人纔去後人來。</text>
<title>寄書鵬若。隨筆題牘尾。</title>,<text>寒碧樓前楓正酣。丹丘洞裏水猶藍。書生放浪今如此。匹馬秋風又嶺南。</text>
<title>浮石寺</title>,<text>午飯後。由順興路過府十里。道右有石碑。刻曰竹溪霽月橋。意洞裏有佳處。行忙不能訪。追聞洞中是白雲紹修書院。而當時未知。不及尋院。是可歎也。 又行二十里。抵浮石寺。時已薄暮矣。上梵鍾閣少坐。由大雄殿右。上聚遠樓。引滿痛飮。是時月色猶暗。余醉問諸僧。伊誰典月。運元笑曰。首座僧宜主之。遂使首座僧下庭邀月曰。月不卽明。當殺爾。少焉勁風驟起。浮雲散盡。月色如晝。眼界頓豁。顧運元曰。吾之喝月。何如長庚捉月。元笑曰。長庚捉月狂。玄道喝月癡。於是陶然入睡。不省下樓時也。太白山腹東南坼。曹溪六祖曾卓錫。六祖一去杖獨留。靑枝綠葉無今昔。檀香深護蓮花龕。浮石仍開祖師菴。一柱門北梵鍾閣。擊皷鳴鍾僧迎客。初地烟霞迷嶺左。上方梵貝通帝座。漫漫秋夜欲二更。是時浮雲蔽玉京。百尺禪樓高入雲。醉中喝月月爲明。明月無語秋風悲。六祖生死人不知。</text>
<title>靑巖亭</title>,<text>方塘秋水極淸幽。石島盤陁駕彩樓。浪跡恰如西域賈。每逢佳處輒遲留。</text>
<title>初八日。獵于龜山。得六雉一兎。晩歸烹炙。共獵夫醉飽。</title>,<text>十月霜重百草淺。獵夫晨集龜之畎。戎裝官妓駄細馬。便服軍校嗾黃犬。中有白衣騎驢客。書生意氣不寂寞。海東蒼鷹初下韝。兎懾雉驚惟待攫。盤空下視氣自豪。掠地翻飛勢轉鏖。利爪一握便奪魄。低頭貼伏不敢號。落日平原坐數獲。飛禽走獸紛其簇。顧眄指揮得得歸。燎毛燔肉一飽足。酒酣客散歡未極。陶然皷腹卧囪北。寄語凡百君子人。不獵胡瞻爾懸特。</text>
<title>酬耕山吳秀才 井壽</title>,<text>思君不見見君兄。及得君詩思又生。罵座號呶吾不復。登堂痛哭爾何甞。殷瑚夏璉眞爲寶。北斗南箕自笑名。莫恨二人相見晩。一相見處便難忘。</text>
<title>送吳叔野兄弟 丁未</title>,<text>江湖兩地隔。花鳥一春忙。平楚茫然立。三吳盡下鄕。薙林望客路。折柳贈韶光。爲問髯夫子。心隨髮短長。</text>
<title>從諸丈人飮盛初家。次文文山韻。</title>,<text>簾幙風輕落照明。滿林啼鳥醉眠驚。繁花且餙升平事。幽谷猶存太古情。春水連天人在沚。歸雲極目鴈逾城。十年轉覺名心盡。強作詩篇字字生。</text>
<title>春日東城。老樹開花。</title>,<text>昇平光氣滿城佳。着處繁桃競自姱。老樹猶爲春意否。同霑雨露也開花。</text>
<title>會盛初宅</title>,<text>溪雲林靄淡鬚眉。慵散衣冠不適時。一席醉醒從自好。平生冷暖秖心知。嫩蕉經雨少全葉。老柳當風無定枝。偶値白門門外客。日衝泥淖強追隨。</text>
<title>天然詩 二首</title>,<text>不煩雕餙自嬋娟。人見憐時我亦憐。絶代姿如淸水出。芙蓉亶合字天然。靑蓮詩曰。淸水出芙蓉。天然去雕餙。天然二八破瓜年。殊色淸香擅綺筵。錯遣墻頭窺宋玉。只成閒話未成緣。</text>
<title>李有一輓辭 六首</title>,<text>東方一士古曼卿。劇飮狂歌了此生。千載歐陽知髣髴。存爲英傑沒爲靈。趙瑟秦聲慷慨人。投壺六博縱遊身。淫詩狂酒風流過。三十浮生似屋嗔。詩中才理道中禪。獨造專精二十年。白馥旃檀都不數。天香自是逆風傳。春歸病住病支離。如此人曾轉麈時。六十日間奇酷禍。臨終猶自哭佳兒。生前至樂寓酣歌。身後浮名不奈何。嵇阮王劉今少一。酒壚從此若山河。病楓衰菊送殘秋。曀日凄風爲爾愁。尙冀綿綿神理在。不從氣運便銷休。</text>
<title>烏啼曲。述宋聖起 喜鼎 韻。戊申</title>,<text>烏啼復烏啼。願君愼勿逐。縱道吉㐫未必知。但能告之非其福。至竟反哺誠。逈異凡羽族。</text>
<title>述方曲一首</title>,<text>我若留君住。君豈必欲離。送君相思恨。而我亦不知。</text>
<title>商婦怨</title>,<text>一別無端萬念休。風波極目也生愁。時時暗拭盈眶淚。秖怕人看不敢流。</text>
<title>樓院逆風</title>,<text>余二月卄四日發。東峽行。盡日冒東風。及西歸。又盡日逆西風。馬上殆不能自支。是猶若耶樵者朝遇北風。暮遇南風。造物戱劇。良可異也。遂賦一絶。聊以志意。行自西方返自東。東風飽盡又西風。封姨亦復猜人否。𥳽弄吹噓太不公。</text>
<title>輓持世兄詩 三首</title>,<text>沈水橋頭日欲西。倉黃萬事夢中迷。兄何敢死老親在。我不忍聞孤子啼。折柳靑門餘感慨。奠蒭玄穸更惶悽。廣津南畔庭坪路。往歲從君樸馬蹄。不才曾辱澗翁知。尙憶沈園侍疾時。向者文章猶共勉。邇來孤露每同悲。兩家巾衍空藏藁。三世堂封未樹碑。天喪于今兄又逝。先生遺托恐全隳。悠悠倚伏莫知因。生死分張祇損神。薄俗故多饒舌子。皇天豈惡直心人。病中詩句情何已。歿後窮交意未申。却羡山頭長卧處。世閒譽毁不關身。</text>
<title>又追步持世兄病中相屬韻 二首</title>,<text>髯兄平日罕吟詩。忽於病中。爲七言律十許首。分屬諸友。吾寓奬勉之意。殆知其將死。作此留贈耶。抑卧病無聊。偶然而成歟。可異亦可悲也。遂疊屬余之韻以述餘哀。年來憂戚損天和。貞疾沈綿復奈何。腸結哀寃精暗鑠。頤交涕淚味全鹺。京塵踏破黃槐葉。墓道攀餘老栢柯。竟使阿奴空善哭。風前挽紼一悲歌。天地冥濛氣未和。星離水逝可如何。空敎獨奠澆靈酌。不復同甞佐酒鹺。從此根陳新壠草。爲誰花發故園柯。白波碧落紛紛感。且向人間唱踏歌。</text>
<title>信心</title>,<text>蜚語無根萬口喧。百端推諉莫知源。信心知命吾何有。棄置從今不復言。</text>
<title>效放翁</title>,<text>漸遠鄕州景物新。一回吟望一傷神。少時錯信書中語。窮道方知世上人。自是安心聽造化。何曾濡足問要津。稻田秋晩新醪熟。分作淸時擊壤民。</text>
<title>呼僕飮一首。飮天安三街店。奴名福山</title>,<text>呼僕飮呼僕飮。淺斟大酌不汝禁。呼僕飮。平生苛節都罷休。妄言狂叫不汝尤。繫馬店門共坐薦。樂此豊年百物賤。綠豆水泡飢可食。紅柿塩沈渴可喫。主人識爾好箇奴。擧止拙澁言語愚。亦知孝母忠於主。此外何妨一能無。世上文士徒饒舌。離合紛紛視冷熱。呼僕飮。從此與爾相酌酬。竹林七賢吾不求。</text>
<title>九月旣望始穫。有田家雜詠 十首。</title>,<text>數椽茅屋小園中。園栗房黃柿頰紅。月到柴扉聞笑語。山田旣熟水田豊。隣舍舂聲罷睡餘。農家飯早趁寅初。蕪菁沈菜南瓜炙。上饌添陳石首魚。雪峨山上黑雲生。孟相祠前朝日明。傍舍老農占氣候。三分急雨七分晴。金谷有孟相國思誠之書院。飯罷腰鎌競趁期。旋輸束稻實離離。任他遺秉田中滯。乞與前村拾穗兒。衰草壟頭一席安。前臨稻畒細心看。黃鷄白酒三時餉。鄕俗皆稱打作官。生麻鞋子熟麻繩。紅柿兼將白酒能。乞罷冬粮仍膜拜。自言麻谷病貧僧。日向午時力役催。已看饁婦戴筐來。溝塍錯互平郊濶。黃犬先行走却回。當塲打稻共分曹。打罷揚箕𥳽一遭。大斗量來齊返舍。松明燈下飯兼醪。昨日風寒今日霜。深秋百事日紛忙。且呼婦子收田糓。黑荏全乾大豆黃。村村鷄酒慶秋成。着處歡聲樂歲甿。閒把糓包量入出。粮須麁劣稅須精。</text>
<title>佃客歎</title>,<text>移秧除草飽艱難。三夏營營不暫安。縱道年豊秋穫富。半歸庄主半輸官。</text>
<title>畢穫遣閒</title>,<text>悠悠節序客中更。黍菽盡收牟麥生。麁糓堆庭任鳥啄。斷蓬塞逕無人行。柴門倚杖底心事。霜葉兼風不已鳴。叢菊故園着花否。前宵歸夢未分明。</text>
<title>譴蠅</title>,<text>問爾止樊棘。于何得化生。乘暄恣動息。逐臭競喧鳴。黑白眞能幻。炎凉卽異情。秋霜今肅物。那敢復營營。</text>
<title>無題二首述夢 時與耕山約會于木川店舍。</title>,<text>靑鳥眞傳玉字詩。黃昏留約待支離。却疑此日偏其永。起視庭陰尙未時。羇窓相對數殘更。不意隣鷄已再鳴。恰似怱怱草橋店。張生夢裏見鶯鶯。</text>
<title>歸家數日。枯坐無聊。盛兄夜至。篝燈對酌。拈東州韻共賦。兼以述懷。</title>,<text>丘園僻處着身安。機化蒼茫靜裏看。物與天時元代謝。人隨世故各悲歡。流泉滾滾年光薄。落木颼颼夜響寒。海內聲名今寂寞。江湖滿地夢魂殘。</text>
<title>至月望後。與季家從叔上南漢國淸寺讀書。六首</title>,<text>童習如何嘆白紛。此行尙復欲云云。蕭然一笈詩書外。吏部韓公刻畵文。別館淸幽白衲孤。伴他趺坐一憂無。蒸薪自足時燃堗。榾柮偏宜夜熾爐。柝罷山城曙色開。強揩睡眼洗梳催。明窓課讀才三遍。三補僧傳早飯來。三補卽任事僧也。似當作三寶。而俗文稱三補。仍之。釋子其名武士風。不敲禪鐸但調弓。衲頭時換戎裝出。盡入軍營部勒中。軍粮庫後雪風多。上直僧軍奈爾何。街皷初鳴旗手至。今宵軍號是巡邏。是夜軍號卽巡邏二字。浮萍身世任西東。又逐山僧住梵宮。巖壑玲瓏三夜雪。松杉淅瀝一溪風。重溫舊業將安用。默檢前游盡是空。無忘樓頭看落日。英雄涕淚百年中。</text>
<title>無忘樓次板上韻</title>,<text>古堞孤樓在。書生彈釰來。聖明寧恃險。保障亦須才。天地無涯際。星辰幾往回。茫茫今古感。斜日逈徘徊。</text>
<title>冬至後四日大雪</title>,<text>宿霧同雲莽不晴。撒塩飄絮更晶晶。乾坤蕩漾誰分色。林木颼飀自作聲。混合寒烟迷九寺。全添朔氣壓層城。三軍墮指曾何日。尙憶先王露禱誠。丙子亂。時値大雪。仁祖大王。爲士卒露禱。故云。</text>
<title>雪後上無忘樓 並小叙</title>,<text>晦日積雪初霽。朝上無忘樓。日高才三竿。雪日相薄。蒸成大霧。漲合天地。尋常之間。無所覩焉。已而日漸高霧漸消。近則城隅樹木廑可識。遠而三角，冠岳，龍門諸山。往往出頭角矣。而其餘氣猶爲雲爲霞。自山腰已下。便一銀海界也。歸寺追述一首。薄日迷茫漲玉流。從風蕩潏泛瓊樓。城隅樹漾濛濛氣。天際山浮點點頭。下笑遊塵迷大界。低看滄海駕虗舟。空中怳惚羣仙哄。拍手危欄失百愁。</text>
<title>春雨 己酉</title>,<text>通宵聞滴溜。朝日試開關。時雨方千里。陽和已萬山。</text>
<title>餌松葉歌</title>,<text>任子丈夫不自食。拙婦亦難繼𩜾粥。指囷子敬何由逢。乞食泉明未忍學。閉門曲肱猶看書。書中竗理心自得。淸晨上山采松葉。蒸乾搗末如古法。大豆炒黃添作粉。更將細篩篩而合。飢時汲泉和服之。口雖苦淡腸不飢。一服可走三十里。本方云。 再服可吟百篇詩。大笑回語屋中妻。自此不煩君爲炊。君不見漢代鄧通鑄銅山。錢遍天下通流離。又不見晉朝石崇有金谷。奴輩利財崇坐族。何如任子安貧餌碧松。取之無禍飢可樂。</text>
<title>春眠</title>,<text>春眠甘似薺。蓬戶日遲遲。庭菊生何晩。峽鵑啼正悲。課僮聊種菜。謀婦且羹藜。餘事惟高卧。窮通我自知。</text>
<title>暮春之末。風雨夜作。獨寐寤言。詠以志感。</title>,<text>庭花歷亂澗流豗。欹枕空齋百感來。語悔鋒稜仍絶客。氣嫌欝浡且停盃。鷄何喔喔雨如晦。鳥自嚶嚶春又催。蓮社竹林俱寂寞。良辰誰與獨登㙜。</text>
<title>雨中閒卧</title>,<text>風打籬花落滿墀。雨添溪水汎通池。靜中妙理無人會。正是欲眠未睡時。</text>
<title>餞春日漫詠</title>,<text>霧罷南山淑景遲。杏花如錦柳如絲。方當久雨開晴日。又是今春判斷時。着處絃歌供燕喜。及辰壺榼競追隨。玄溪獨有幽憂客。閉戶長吟歇後詩。</text>
<title>邇來</title>,<text>邇來心骨轉頑然。簾閣寥寥但晝眠。尙有家孥難做佛。久踈火食却疑仙。聖乎柱史能爲谷。癡絶靈均欲問天。鍾鼎山林俱外物。不妨如此送餘年。</text>
<title>自遣疊前韻</title>,<text>心知造物本茫然。恬不書空懶愛眠。恠事眞驚厨下婢。狂名浪比酒中仙。長鑱覃耜耕無地。茂樹淸泉餉自天。坐遣庭花開落盡。渾忘今日是何年。</text>
<title>偶懷黃𢈢白癡舊號</title>,<text>虗窓睡罷晩天澄。目斷歸雲紫閣稜。愧我漫曾期范滂。多君不能負楊憑。英鋒縱道消磨盡。晩節惟宜感勵增。且廣絶交交未絶。難逢難捨是良朋。</text>
<title>四月初吉。次放翁感懷韻。</title>,<text>處世飽艱難。棲山守寂寞。閏年花事晩。肇夏始綻萼。獨來采衆芳。聊以當服藥。瓢飮眞吾分。暇念妻兒弱。商歌且寫懷。胸肚猶磊落。行矣從所好。不遣塵累縛。心旣去健羡。氣乃得淸廓。可笑劉阮輩。失意耽盃酌。</text>
<title>效放翁</title>,<text>端知天命莫歎顰。默相時宜隨屈伸。賦性眞難適當世。棄才惟合爲農民。枉尋直尺尙多許。是古非今公共嗔。漆室嫠憂終罕見。况求梁傅一般人。</text>
<title>獨遊</title>,<text>四月天晴白日賖。韶華着處似蒸霞。靑鞋踏遍南山麓。志在消閒不在花。</text>
<title>田南山詞 幷小叙</title>,<text>余所居。卽墨衕最僻處。而其南盖全昌都尉豊原相公舊址也。十餘年前。猶及見遺宅。雖主人屢易而屋宇尙完。池蓮階花。若可尋其芬躅。今盡爲菜田。有老夫耕之。亦能叙說成毁之由。爲之感歎。遂作歌詞。時己酉肇夏之二日也。南山晴曉啼布糓。老農驅牛耕山谷。山之谷兮墨寺衕。今日荒疇昔華屋。輟耕閒坐說滄桑。此地成田十年強。風流相公歸鹿亭。謹厚都尉素閒堂。尙憶遐亭厭市塵。公退於此寄相羊。遺風芳躅久未沫。主人雖易宅猶在。邇來士夫但趍利。盡棄山居處闤闠。遂令窮巷無人住。輟材輸市餘地廢。鄭公舊第誰肯贖。武子遺埒草可掬。秖今賣買爲民田。石砌蓮塘幷夷塞。我聞此語悵延佇。世變物化俱如許。但願農夫種菜苽。種糓愼勿種禾黍。城中雖有田。不得種禾黍。</text>
<title>枕上</title>,<text>夢罷矇矓輾一回。乍醒還愁莫知裁。嚶嚶檐鳥何多語。我自便安不起來。</text>
<title>引睡</title>,<text>先生高卧腹便便。更覺松風灑禿顚。詩不期工從有病。酒非要斷自無錢。世情到此薄如紙。山日於焉長抵年。待飯未來眠亦好。一生苦樂付之天。</text>
<title>幽居漫興 三首</title>,<text>西墻桃李矜繁華。東砌芭蕉護嫩芽。老子且從稚兒戱。前階更揷女郞花。唐人謂辛曰女郞花。斲庭治圃但留墀。一畒烟茶兩畒葵。旁種南瓜三十本。待他結子療翁飢。小兒經痘長驕癡。騎竹穿花似犢馳。捕蝶不成怒何事。阿翁欹枕自無爲。</text>
<title>排悶</title>,<text>少壯幾何隙駟馳。夢回彈指作情癡。山禽磔磔又今曉。堤柳依依如往時。</text>
<title>夕無飯。夜無燈。且服松葉。賦詩自遣。</title>,<text>初月流簷正似眉。熹微花影坐支頤。樂飢有水時調藥。繼晷無燈謾課詩。老子淸寒乃如許。貧妻憂惱甚於斯。嗟呼棄置休關念。更敢輕尤造化兒。侏飽朔飢命矣夫。秖思安分不嫌迂。何心兀兀窮年讀。沒興嗚嗚撫缶呼。從此客稀兼酒斷。如今貧甚並錐無。蝸廬息影關門好。爭似長房遁跡壺。</text>
<title>閒居</title>,<text>閑居日進懶工夫。賽乕頭癡及寗愚。觀物聊巡菜芽長。失眠惟苦松風呼。腹中鱗甲曾何有。皮裏陽秋幾盡無。却恠尙餘詩興在。恰言志處擊空壺。落魄嶔崎老丈夫。南山養得北山愚。方晨梳後數花發。正晝夢中聞鳥呼。少日名心眞可笑。幽居淸致未全無。鳴泉滾滾澆胸次。不羡華筵倒瀉壺。</text>
<title>槽嚴觀水 並小叙</title>,<text>踰家左小麓。數百步迤邐。過南小營。沿溪南行。水石皆佳。入數弓地。蒼壁砑。有瀑懸焉。名曰槽巖。取其形似云。自此遡上。緩流悠揚。激湍鏜鎝。兩厓翠松靑莎。曲曲可坐。溪流頗爲洴澼者所澆濁。而其本性之淸泠自在。掬之灑然。盖南山泉石中最勝處也。是日余孤往嘯咏。雖拾樵漂衣者往往而遇。遊賞之客。無一人過者。豈非深林幽泉。無俯瞰樓㙜臨賞花柳之景故耶。少坐瀑上。戱成一律。揚之澹澹激之鳴。斗落蒼厓作怒聲。我獨探遊窮水到。人皆逐隊訪花行。拋筇不覺成孤笑。推類眞堪見世情。借問軍營何處是。萬松風裏一笳淸。軍營作儲胥是作在。</text>
<title>閒趣 二首</title>,<text>薰風陣陣百花香。黃鳥聲中日正長。村犬羣嘷何所見。川魚咸泳自相忘。柳垂絲幕草如茵。晩壑雲生怡悅人。天下元無可怒事。山中端合不羇身。</text>
<title>雨中卽事</title>,<text>古木當風吼。亂雲携雨來。溪添磯激響。花覺寂寥開。簞食逾難繼。逋錢尙被催。老夫知命矣。兒女足傷哉。</text>
<title>山居九絶 並小叙</title>,<text>楚辭九歌，九章，九辨。皆以九名。後王襃有九懷。劉向有九歎。王逸有九思。亦皆承其九以立義。盖九者陽之數。道之綱紀也。山居寫興。偶成九絶句。雖非取義於楚辭者。其數止於九則同爾。幽絶林居轍迹無。數楹僑屋養踈迂。闌排白岳山三疊。庭蔭紫檀香一株。花園菜圃足消搖。前左皆山後市朝。也有北窓開最罕。淸風雖好厭囂塵。簾櫳寂寂日支頤。山色溪聲揔可詩。一任壞垣無屛蔽。杏花開後始成籬。細逕西通泉雨閣。短墻東接聽流堂。遨遊尙厭人多處。獨訪槽溪度小岡。白日黃鷄秖任他。悠然抱膝嘯兼歌。風中楊柳顚如許。雨後芭蕉長幾何。糠覈靡存况鑿精。薺花旣結又無羹。不飢也好飢猶樂。枕藉書中日嚼英。蓬戶開臨寂寞濱。朝昏景物亦怡神。柳陰或遇携鋤老。松下時觀習射人。山嵐林靄浥鬚眉。宴坐蒲團無所思。隨手漫拈床上帙。屈平辭賦務觀詩。芳草萋萋罨小矼。空虗不聞足音跫。晩來睡罷燒香詠。山鳥窺人時一雙。</text>
<title>浴佛日觀燈 六言○五首</title>,<text>東俗四月八日懸燈。以爲供佛祈福。其風盖自高麗。燈制侈儉大小不一。而其最奇巧者。價費數三千文。下者亦數葉銅也。家視子女之數而懸焉。非有喪故者。未甞闕之。是夕登高俯瞰。如撒火地上。星月爲之奪輝。萬井燈竿簇簇。千家水缶 覆匏盆水中。以枹鼓之曰水缶。 薨薨。兒童得意讙叫。柟葉成餻菽蒸。柟餠蒸菽。皆是日例食。枝枝蓮葉生花。角角欄干罨紗。蓮葉，欄干。皆燈名。 數箇蒜燈 燈之最賤者 自照。貧家強學豪家。處處黃昏上燈。殘油華蠟齊煎。揔爲一點明光。奇巧丹靑孰見。着處輝煌奪星。須臾消歇迷睫。不知一刻兒嬉。錯費幾家産業。是日傳稱浴佛。供燈肇自高麗。如來能福何人。空復年年歲歲。</text>
<title>戱贈盛初兄。兼呈雲里。</title>,<text>日余對性叔盛兄。爲誦夕無飯夜無燈詩。仍問吾詩少進否。性叔以爲然。盛初笑曰。若必夕無飯夜無燈。然後詩得少進。我不願詩進。余亦不覺破顔。歸而書此却寄。夕時無飯夜無燈。剩博詩工也少增。莫道工詩君不願。工詩我亦願何曾。</text>
<title>桃花</title>,<text>閱盡春風卄四回。杏花已落絳桃催。北枝何似南枝好。昨日未開今日開。</text>
<title>次靖節止酒韻贈酒神</title>,<text>余自歲初止飮。而終不能忘情。偶讀陶淵明止酒詩。犂然有感。率爾步韻。但淵明作止酒詩而竟不能止酒。安知余亦不如淵明也。任子與酒神。平生共行止。泊浮名敎外。沈冥世囂裏。任子不負爾。爾乃負任子。空令困積謗。轉覺無一喜。精神日荒亂。號呶復激起。古來稱狂藥。斯言良有理。從此與爾絶。息謗而治己。治己諒難哉。息謗殆庶矣。寧容更繾綣。茫若無涯涘。元聖有遺戒。德將飮惟祀。</text>
<title>賦得石不能言最可人 四首○此句本放翁作。比聞抄啓文臣課試出題試律。</title>,<text>鍾土之精與木隣。雖存稜角絶畦畛。望夫應語元無理。爲佛點頭未是眞。一斥如懲仗下馬。三緘若効廟中神。猩猩鸚鵡渾多事。爭似此君偏可人。子房祠裏葆明神。米芾床頭號丈人。沉默眞同甁守口。頑愚不妨瓦全身。摩挲似可通言語。狎玩何曾見笑嗔。若使羣囂皆覺此。也應澆俗反眞淳。奇姿貞潤氣嶙峋。得自他山當席珍。縱有廉鋒寧觸諱。初無口舌可讒人。醉醒尙厭浮名在。堅白偏憎辯說陳。最是傷心汨羅水。屈平懷去共沉泯。雲根斲出太湖濱。瘦骨蒼然似老人。砥柱頹波猶自屹。白圭磨玷本無因。托交奈欠言針頂。題品惟堪智保身。縱道聾喑皆可意。流風秖恐誤爭臣。</text>
<title>送從叔歸後還家。疊別席韻。</title>,<text>山回水複別離催。落日眞傾上馬盃。綠柳烟汀人遠去。黃昏茅屋獨歸來。</text>
<title>詠鸎鷰二首。次聞喜。</title>,<text>惡文每藏羽。得氣叵禁聲。俗耳眞須砭。愁腸漫自驚。止丘飛不偶。遷木語逾淸。非是解讒訴。惜春啼盡情。右詠鸎頻語新巢屋。初窺社酒盃。未須論鵠意。非故背鴻來。焚棟曾何與。捲簾猶自回。茅茨隨處好。不必舊樓㙜。鷰喜巢華屋雕梁。余兒時游京師。猶見處處鷰巢。數十年來。鷰不入京城。皆巢于鄕村茅舍中。未知禽鳥得氣之先。有所趍避而然歟。甚可異也。右詠燕</text>
<title>四月晦。侍蕪湖從大父，癡齋從叔，尹判尹，戚叔朴僉知丈 伯能大人 遊泉雨閣。掌令族叔 字叔器 朴伯能 孝成 亦從焉。歸後敬次從大父韻。追述勝跡。</title>,<text>壽域風煕化日長。閒陪鳩杖陟林岡。玄端章甫誰西赤。伯能將差祭。掌令族叔且隨駕故云。 皓白鬚眉是綺黃。四老人年皆過七耋。而皆康健。步履無異少年。眞地行仙也。 酒有史監三爵已。時無兵革百年強。唐虞氣像於焉在。春服沂雩聖許狂。</text>
<title>五月二日。疊前韻。四首</title>,<text>暎箔爐烟裊裊長。數聲布糓在前岡。薰風翻過菜花白。時雨旋收梅實黃。鍊句誰知心獨苦。固窮自許項猶強。淸泉且可潦消渴。今世人無容酒狂。村鷄午哭柳陰長。睡罷夷然對翠岡。借客羞探丸赤白。災身勉戒木靑黃。浮雲避日自消歇。老檜當風猶屈強。萬事悠悠徒仰屋。偏憐漢代次公狂。鳴泉繞檻卧聽長。巾服棲塵懶下岡。眼底視多靑變白。眉間氣少紫兼黃。息交自是世情慣。把卷差於人意強。饒笑米顚煩解說。吾今從衆謂他狂。百事生疣乏一長。踈迂不妨置山岡。晴江夢入鴨頭綠。塵榼味忘鵝子黃。門巷薙蓬三逕仄。堦庭蔭樹數筵強。宣尼邈矣吾生晩。適道誰能取狷狂。</text>
<title>東岡永日。復疊黃韻。</title>,<text>一曲嗚呼歌正長。橫提鑱柄步崇岡。瞻天也似心明白。照水自憐面瘦黃。遲日懷人千里邈。終朝采藥一檐強。九原可作吾誰與。不是虞愚是楚狂。虗閣丁簾引興長。喬松老柳占溪岡。亂朱常惡衣揚赤。飛白時臨紙硬黃。悴色何曾緣楚醒。愁城無奈似泰強。如今直欲爲聾啞。狂也從前太劇狂。</text>
<title>新峴記見</title>,<text>山鳩喚雨樹連天。小聚臨溪罨宿烟。柳拖鞦韆童女集。檐懸錢鎛老農眠。</text>
<title>端陽朝。過淸凉浦節祀。午至長者洞行事。夕又歸宿淸浦。是日余生辰也。往來兩山。躑躅愴慕。撫童時而增傷。哀吾生之不辰。遂賦一詩。聊寫我懷。</title>,<text>我生甲戌歲。端陽日午時。桑蓬射四方。丈夫事可期。一門景有僕。弄璋而含飴。孩提頗穎悟。文義畧通之。上堂受句讀。繞膝恣驕癡。每歲是日也。盛服兼飽嬉。髧毛揷菖蒲。鞦韆裊楊枝。白飯牛腎膾。食必適胃脾。但道時節好。寧識命塗畸。哀哉未成童。遽抱孤露悲。幸恃王父母。尙慰風樹思。旣冠荐罹禍。至痛永無涯。星辰有往廻。舊節又今玆。悠悠三十載。頭顱乃如斯。躑躅松楸下。涕泗空漣洏。我辰安在哉。蒼天不可知。</text>
<title>廣峴道中卽事</title>,<text>羣巒前却水流移。格磔鳥啼亭午時。和睡據鞍方懶困。沿涯行路益支離。詭銜嚙草馬何黠。落後嘯風僮亦癡。鈴鐸一聲忽開眼。光陵洞外北商馳。</text>
<title>重到蜂峴。午飯于柳僉樞家。夕宿禮卿新搆之廬。和彦 最常 適自京至。山裏相會。晤言甚樂。余前題詩。下有空紙。禮卿必欲足塡之。遂隨手書。三首</title>,<text>鷄窠牛屋寄生涯。瀟灑茅亭擁晩霞。松槲雜編籬數掩。蓬蒿新拓逕三丫。維楊一片州。小築四山幽。麻麥資身足。鷄豚養老優。卜隣眞正好。離土亦何憂。再度猶餘戀。前期指仲秋。秋夕俗節。亦當上墓。歷路可復一會。重來投宿似歸家。愛爾林居景物嘉。柔蕨滿園甘下飯。墮樵堆逕足烹茶。</text>
<title>敬次家叔父韻</title>,<text>却老終無藥。消閒獨有詩。星辰環屋轉。風雪聽窓知。好哂爲邦路。何坊學圃遲。村醪賖一醉。且慰臘梅衰。</text>
<title>上元。從蘭筆諸友踏廣通橋。仍會于夏卿 禹常 家。拈韻共賦。庚戌</title>,<text>三十七年慣此宵。磨驢舊跡廣通橋。絃歌邂逅風聲應。衣袂聯翩水影搖。兩髩寒霜非昔日。一輪明月恰淸霄。行從年少壚頭飮。老子顚狂未盡銷。</text>
<title>悼吳叔野 四首</title>,<text>叔野之亡幾周歲。終不得一哭。耕山人適至。聞其祥日在卽。感念悼惜。况如初亡。爲賦絶句。託其從兄。讀之靈筵。秋水精神介石姿。同堂昆季揔偲偲。巖霜一夜天何意。摧却王家玉樹枝。黃蘇逸韻駱楊才。餘力科程別戶開。惜也人間無識者。秖敎懷去入泉㙜。星散高陽舊酒徒。零丁落拓我憐吾。如今江左髯夫子。更復從誰說末胡。萬事咨嗟屢失聲。除非暈碧覽余情。凄凉一束生蒭奠。猶怕詩人識姓名。</text>
<title>晡後雨霽。西風驟至。擧帆東溯。一瞬十里。至松坡落後。拜送叔父。直向淸樓。</title>,<text>西風吹下映波樓。小皷鼕鼕解客舟。春水方生時雨過。夕陽透照濕雲流。雙柑斗酒聽黃鳥。泛宅浮家隨白鷗。一踔孤帆三百里。東㙜歌篴我思悠。</text>
<title>長日校在礀遺稿。有感而作。</title>,<text>爐香升處午陰遲。盥手披吟在礀詩。酒賦風流如宿昔。文章得失較錙銖。遺孫有志能修輯。小子無成奈眷知。三數年來多少感。昭斤阡上草離離。髯兄葬庭坪昭斤里</text>
<title>次在礀集中韻山居樂意 十首</title>,<text>在礀族父。甞以獨無外物牽。遂此幽居情。爲韻賦田居十首。比余山居無事。校讐遺集。偶讀此。油然起感。輒步其韻。窮巷絶埃𡏖。小築於此卜。遣興饒啽哢。耽娛少檢束。竹牖對南山。晨夕以游目。雲烟逗深壑。蒼翠擁崇麓。有鳥窺踈簾。無人訪空谷。春光忽已晏。樹陰正膩綠。危欄發孤嘯。歲月何相促。古來西州慟。山丘異華屋。人生足悲歡。世事多反覆。眼前酒一盃。此樂宜三復。所思在遠方。嶺重水回複。優哉且游哉。淸樽誰與獨。布藿不要憂。琴書聊可娛。况玆歸鹿墟。林泉境絶殊。身有啓期樂。家在摩詰圖。此心苟自廣。未妨知者無。墻東絲肉喧。巷外蹄輪驅。盡道看花去。閉門人獨吾。彼哉或嚇鼠。行矣且槍楡。林居罕人客。懶性拋冠帶。鎭日日中飯。藜羹不求外。當夏闕絺葛。弊袍誠亦泰。親朋半死生。緩急靡所賴。悠悠豈足道。彼此一時會。懽娛不可常。寥寂亦何害。夷然高枕卧。胷次自恢大。溯念固窮者。千載孰爲最。細雨逐風至。園木靑以蔚。少焉翻盆瀉。快哉滌煩欝。倚枕北窓下。羲皇得髣髴。天時自代謝。人事異枯菀。不才忝故家。錢鎛是長物。但可隨遇安。我後遑或恤。生民有情欲。忮慕相焚煎。吾旣去健羡。天君常泰然。晩食蔬當肉。靜坐日抵年。樂飢亦多術。洋洋枕下泉。誠得一尊酒。可敵二頃田。小飮便成醉。小醉便成眠。卽此華胥鄕。寧有物累牽。我才誠無用。我辰安所値。夙昔妄自奇。耿耿獨寤寐。居然髮盡禿。莫能成一事。學道尙迷方。求田亦不遂。何曾敢怨尤。非是安暴棄。遭際適如彼。造物之榮悴。倚伏固難諶。此心矢勿墜。緬言先人業。種子在文字。山家事事閒。日高睡始起。眼前菜瓜圃。舊時樓㙜址。顚風時一吹。滿園落松子。稚兒走何事。枯梧我方倚。幽情無所屬。信手拈漢紀。盖有逸民者。令名乃如此。寒厨分鶴料。高棟借燕壘。卽事良足娛。吾生誰得似。山榛欝蒼蒼。永懷西方美。美人不可期。浩歌消永晷。嚶嚶山鳥鳴。菀菀山木幽。吾亦在其間。優閒度春秋。自甘甁罍耻。無如日月遒。汗靑竟何時。霜雪已滿頭。故人去不來。此志莫爲酬。越瞻桑與梓。悠悠百年憂。已而復已而。閑戶謾吟謳。負氣徒骯髒。禀性誠迂踈。所貴識者稀。名不出里閭。聊與娛綦巾。豈必食河魚。小圃時行藥。喜雨浹一鋤。軒裳劫劫者。安能敵閒居。吾廬少塵事。山氣日淑淸。糲飯飽來嬉。負手巡軒楹。東岡月又上。天宇如許晴。典衣辦一醉。餘事不復營。樂意無人會。詩句取次成。腐儒得此足。足以了吾生。矧可求富貴。從來惡滿盈。但願受一廛。長爲聖人氓。敢辭勞筋骨。終須保性情。</text>
<title>次崖西幽居雜詠 四首</title>,<text>花信吹將盡。園榮看不同。優閒知化晷。醉睡入鴻濛。木石身將隱。雲霞意共融。夜來山雨霽。殘月照樽空。覺睡心無賴。看花脚又罷。人間少適意。林下自成癡。楊柳當風嬲。芭蕉得雨宜。西湖望不見。把酒日遲遲。世情深似海。人事亂如麻。窮老且知足。毁譽無以加。道心觀物態。天意驗韶華。最是終身感。前林有哺鴉。村釀桃花熟。招邀醉一遭。祭神伯倫誑。乞食泉明高。鎪句兼憂樂。看花節佚勞。歸來無所事。雲與宿林臯。</text>
<title>次崖西幽居雜詠 三首○詠物</title>,<text>淸泉出石竇。手㪺味甘寒。波及飢猶樂。源澄道所安。提甁戒居井。沐髮想彈冠。行且䟽餘派。方塘沃水寬。右詠石泉花開成彩障。葉盛繞靑帷。比歲勤培植。今春補缺。閑思秋顆熟。靜玩午陰移。夢得眞多事。玄都謾感隨。右詠紅桃藩松丌制殊樸。成在我冠初。緬憶先王父。親安古史書。芸香猶不斷。縹帙幸無虗。小子終無賴。惟能讀五車。右詠海松丌</text>
<title>四月十五夜詠月</title>,<text>飯罷徘徊小檻前。忽看人影在庭邊。風林盪彩疑汞轉。天宇升光宛鏡圓。如此夜何聊覔句。有佳酒否却無錢。狂且仰面遙相問。白也騎鯨詎或然。</text>
<title>達哉行。效白樂天次韻。</title>,<text>達哉達哉唯信天。行年三十有七年。射策不爲得失念。涉世不分智愚懸。有客論文無客已。竟日空堂學參禪。兒啼妻訕並不問。面對南山足風烟。糲飯藜羹逢着喫。犢褌鶉衣隨分穿。由之蔽褞回也瓢。人不堪憂我晏然。生平如此自不惡。苟亦無忝爾之先。可笑樂天猶未達。爲子孫計買園田。浮生豈足誇七十。薄産何勞較百千。樂道自有樂飢水。買隱不須買山錢。君看要津乾沒者。利令智昏如風眩。眩非平聲。未妥。但依原韻。 熏天富貴到骨窮。畢竟孰免歸黃泉。我姑現在姑自樂。樂處酣歌閒處眠。三萬六千餘幾日。達哉達哉唯信天。香山達哉樂天行。有買園田貲二三千。年七十等語。故可笑以下四句云云。</text>
<title>歎髮禿</title>,<text>不待盈顚雪。唯存數寸絲。朝來梳易徹。風逆笠難支。露頂人嫌醜。摩顱自覺衰。心長何事業。非復黑頭時。存一作餘</text>
<title>次尹季容 永輝 感懷韻 二首○並小叙</title>,<text>六月上旬。偶與尹季容共閱惜少集。集中題名凡七人。有一沒已有年。頤性齒豁。余與咎叔盛兄皆已髮種種。兩尹當日年最少。兩尹畏心季容 而今亦蒼然成老大矣。追念當日。所謂惜少者。只言少年不可常有。句 日相與飮酒賦詩爲樂。乃所以惜此少年也。今死者固已矣。存者亦皆衰懶如此。雖欲復惜少得乎。季容先爲長句二首。一以悼往。一以慰居。讀之令人感涕。遂步其韻。並附于惜少原集之末。嗟乎。惜少能幾何時。而作此歎逝歎老之詩也。芸香未沫墨猶滋。惜少歌中奈爾思。漢步烟波淼何極。隋原松檟拱多時。死難更作生靡樂。醒固無聊醉亦悲。逝水晨星終古恨。朱顔當日不曾知。有一墓在隋城紫虗 有一故居壇號 春盡綠陰滋。往事如烟不可思。地上窮交非少日。篋中文字像平時。每憑樑月尋殘夢。重過黃壚作許悲。卷首題名餘幾子。此情難與外人知。</text>
<title>謹次松隱叔父韻 六首○辛亥</title>,<text>窮賤諒由命。心期尙不孤。故知庸玉汝。何必執金吾。座上淸香在。門前俗物無。山禽解人意。勸飮有提壺。寂寞寬閒地。嶔崎歷亂人。心頭無點滓。胷裏有餘春。得一樽邀友。開三徑接隣。苟能得如許。不厭往還頻。不顧萬鍾粟。惟安數畒園。悠悠三百日。矻矻五千言。下士寧知道。時人盡笑村。莫如心自信。妙理在盃樽。黑頭如夢任虗拋。黃卷安身廣絶交。太瘦生時疑老杜。不平鳴處似寒郊。酒盃撥悶心猶在。茶火銷閒手自敲。天祿校書非我事。玄成不復解人嘲。黃鷄白日不堪歌。逝水如斯奈爾何。講道淸談三豈少。論詩知己一猶多。李醉松詩云知己一猶多 安貧不作皺眉事。陶性聊爲捉鼻哦。坎止流行渾委分。壯年志業已全譌。四十儒冠賺白頭。云何宿業不曾休。崚嶒岳色連天碧。滾汩川聲赴海流。誰識有榮還有辱。心知無累在無求。閒中遣日拈奇策。把古人詩當卧遊。</text>
<title>閒居雜詠 四首</title>,<text>讀書少日足懽娛。銜盃接名輩。中歲足幽憂。閑門種苦菜。今年三十八。居然成老態。飮酒量已縮。作詩才已退。尙餘山水癖。逢人說每每。苦無濟勝具。局守數楹內。本分合躬耕。力不任耟耒。勉強習功令。所好亦不在。貧賤固自取。能事是大耐。安身經傳裏。日與古人對。如此復幾年。寓形於覆載。懷友人情柏悅松。世故陵變谷。寧可作土偶。愼勿爲直木。憶昔少小時。甞有朋五六。同志復同道。有書同床讀。左賦須晏序。荊歌倚高筑。至樂在其間。酣嬉日追逐。盈不可常。零落亦太倐。秋風三疊辭。閉藏歸小麓。更憐洛陽少。立談遽痛哭。誰不負楊憑。人無知魯肅。嗟嗟卜子夏。累然持衰服。懷友兩情均。憐才吾意獨。死者固難作。生者胡不復。千里命駕人。知應笑碌碌。愛睡午睡一炊頃。朝睡三竿旭。無朝復無夕。平生愛睡篤。衣垢不知澣。身垢不知浴。一枕華胥國。寧復知榮辱。曉來街路上。呵導聲相續。可憐彼其子。奔走太勞碌。聞鷄起鞴馬。聽鍾歸秉燭。縱云喫得飽。常患睡不足。何如無事人。高卧南山谷。愛睡便入睡。睡覺惟意欲。飮酒五歲知讀書。十六知爲學。二十習文章。論事懋精確。小可取功名。大可興禮樂。自任豈草草。志氣殊卓犖。平生苦不諧。三刖由獻璞。困頓泥塗中。匪意遭謠諑。而今髮已禿。所思在飮啄。萬卷徒上口。一錢不入握。種禾逢歲旱。膏沃成磽确。種樹寄十年。却憂斧斤斮。處處行不得。杜門保眞愨。無事故日飮。不嫌引盃數。陶然入醉鄕。此樂今大覺。</text>
<title>元日述懷。因次圃隱集韻。並叙○二首○壬子</title>,<text>前秋哭鄭恭人。其冬。卜兆於長者洞先塋之左吉。乃以十一月初二日。奉遷加谷衣履之藏。仍將鄭恭人喪同日從葬。臘月省墓。留至元朝。緬服闋矣。受服於十月破舊墳時。故正月除之。 俯仰慨廓。無以爲心。偶閱圃隱詩。次韻述懷。天時啓一元。泰運進三剛。堅冰已欲解。消長自有常。孤露本多感。况復歲時當。劬勞恩罔極。伉儷義難忘。先兆葬以序。魂氣聚洋洋。朝來上墓哭。餘慟付短章。積雪埋空谷。白日絶纖塵。寥寥短荊扉。開臨幽澗濱。里老携榼至。欵欵慰歲新。幽憂爲暫寫。語野情則眞。淸濁不復問。醒醉可與均。悠悠百年計。行且付斯人。</text>
<title>述農家占歲語</title>,<text>新曆披來卜有年。耕男織婦共懽然。中秋大朔饒牛食。元日羊辰盛木綿。</text>
<title>松坡舟中八景詩 並叙</title>,<text>坡上諸君子結社。辦一舟以爲宴遊之具。共賦舟中八景詩。而余自前秋有事。足跡不及坡上。至是歸自永阡。盛初袖詩帖示之。且要余同社。余雖未及致身於幔亭蓬窓之間。與諸君子一觴一詠。然所謂舟中八景。皆余所甞歷覽而樂遊者也。輒和其詩。以爲他日藉手入社之資云。春舟泛綠江。曉渚蒸紅霧。近岸齊拍手。花發二陵樹。右二陵花霧遠看不是柳。近看不是烟。恰似帶離恨。朦朧夕照天。右三田柳烟江頭鎭將樓。樓影落江心。莫近鎭樓閙。但泛鎭樓陰。右鎭樓凉陰漠漠廣陵步。翻江來急雨。背指松坡上。斜日明村塢。右廣津驟雨凉風起北渚。明月在西峰。五更殘酒醒。篷底度寒鍾。右恩寺寒鍾頹波屹孤嶼。霜氣結丹葉。緬想忠臣節。百回看不厭。麗臣吉再甞寓居是島云右舞島紅葉江村不鑿井。渴飮江水澄。朔氣夜來嚴。龜手敲寒冰。右蚕渚汲氷曉涉鶴灘月。暮釣鶴灘雪。釣絲與翁髮。較雪都無別。右鶴汀釣雪</text>
<title>與盛初兄，南穉簡 履默，李而西 永中 共問土木窩 崔重純輝祖 之病。言次及南梨菴 履九 喪逝。相與悲歎。臨罷。拈韻共賦。</title>,<text>經歲今吾至。悲歎卽此間。後生誰問字。良友盡歸山。濩落俱畸跡。摧頹又病顔。狂踈猶自適。天餉秖身閒。</text>
<title>與白石 李老友允一號 大耻 尹文德 秋水 盛初兄 同舟。送北坡 而亨兄 屯湖行。至春草亭。訪亭主不値。悵然有賦。次大耻韻。時汝初居春草而適入城云</title>,<text>一颿便風十里波。酒中欹枕聽淘沙。江樓閉影人何處。岸柳颺空鳥自歌。</text>
<title>松坡雨中。與白石，大耻會秋水齋。共賦五言述懷。次袁石公集中嚴子陵灘韻。二首</title>,<text>人生也有涯。無何谷變陵。不銷而不泐。金石猶未能。每笑元凱癡。發歎峴山登。功名自婉晩。歲月空奔騰。性癖尙耽書。長守短檠燈。何曾感二鳥。未甞憎蒼蠅。一任啁啾輩。搶楡笑鵾鵬。驟雨過上瀨。夕陽照下灘。相携試簑衣。臨流拂長竿。秋水會有酒。大耻幸無官。行且與爾老。此語非相瞞。但恨少一人。此時畏心出補南邊 願從無羽翰。</text>
<title>波上觀漲</title>,<text>潏汪天水一拳臯。特地憑虗縱目豪。浦戶萍浮迷着筏。商船箭激敢撑篙。泡花震蕩渾無畔。嶼樹迷茫遂失高。定識魚龍移窟宅。有時滙澤亦驚濤。</text>
<title>坡上泛漲 附遊記</title>,<text>余於壬子端陽。省墓後四日丙午。至坡上秋水齋。與北坡，秋水兄及大耻。乘夕陽舟。其日雨。揭篷下簾泛中流。甚覺有幽致。得律詩。戊申。與白石，大耻，秋水。同舟送北坡上游。行至春草亭而還。得絶句。其日己酉復雨。數日不止。猶日與白石大耻會秋水。作滯雨詩相樂也。辛亥江漲。濤聲聞于秋水。而白石家最迫。臨江岸。乃冒雨赴白石。觀漲日三四。濁浪汹湧。洲渚浩淼。浦戶言上游多雨。故水急漲也。其日得律詩。癸丑雨益甚。水浸浸犯村居。居人皆荷擔而立。號呼奔走。見之愁絶。與大耻，秋水作苦雨聯句。沒洽韻已。復赴白石觀水。蚕渚已沒。津倉浮在怒濤中。屋漂流者相續。如下瀨之篷。歸至秋水。水已入庭。坐視庭中恠石驗漲。無何。石不見而齋前後皆水也。大耻家最高。水亦及籬畔。坡南大野溝洫泛濫。與江合流。津船由村巷而南至淸汗碑前。以濟人物。盖南流漫演成湖。視江流之悍。易涉故也。是夕。秋水携家眷出水。寓大耻家側。水及大耻庭。則諸家且俱乘舟矣。會雨霽。當夜月明。習水者皆言水自此當殺。乃相與釋憂。覔兩壺醪。泛舟出里閭。夾街店舍。俱墊于水。往往守舍者語水中旣出南湖。水底有犬嘷聲。梢工急回舟。逐之不能跡。爲之一笑。縱棹至中流。月色虗明。水天茫洋。東南遙山繚繞。若莎堤柳隁。西北望木覔，道峰。皆似海門島嶼。回視坡上人居。盡浮家泛宅也。積雨餘。令人心目俱豁。秋水甞見鏡浦。大耻及余甞見三日浦。皆自謂不是過也。秋水言苟使坡南北水常如此。而不溢不縮。坡上當勝錢湖。余曰。若爾。坡上不爲君輩物也。遂復相與一笑。是夜。白石病不會。北坡在上游未還。此殊爲缺陷事。夜半歸秋水。水猶未退。眼界小而月益明。畦圃菜茶。點點如萍。躑躅芭蕉。立水中參差倒影。四籬唯聞水聲。翌朝各賦長句一首。而余爲之記。以志玆遊之樂。五月松江霖雨止。靑蕪白沙盡爲水。黃帽篙師年六十。再見江水漲如彼。陰雲解駁江月明。北渚滔天南湖平。津將樓頭急帆走。淸帝碑趾孤舟橫。孤舟半夜乘興出。酒徒歌朋人六七。夜深風靜波不興。萬頃茫茫唯見月。中流停棹望眼迷。四顧一碧無端倪。鑑湖眞成賀監水。黛山自作蘇公隄。更疑此身在瀛蓬。三日鏡浦何足雄。坡店半浸石村泛。多少人家水影中。水中自是麥薿薿。今日積水淼無涘。天公好事時下澇。我適南來非偶爾。却思此水方生時。居人繹騷欲四之。苦中有樂樂中苦。世間萬事眞奇奇。</text>
<title>集蘭亭長短言 幷叙○二十首○癸丑</title>,<text>昔在永和癸丑。有蘭亭修稧事。當時羣賢會集之盛。觴詠之趣。與夫外形骸一死生之致。無不叙次于文。每覽之。未甞不俯仰感慨以爲不可及也。後之遇是歲暮春者。閒亦有倣故事爲盛會。至若舍人曲水亭事。又其一也。于時諸賢叙述。今猶在目其風流興會。亦足以致後人感觀懷仰。然其叙文所云。同者自同。異者自異也者。固隨遇寄趣。已不得盡齊於永和之人矣。今年又癸丑。時亦暮春之初。然終日坐一室。雖天淸日朗。惠風和暢。左右無與之言。羣類無爲之引。向時所甞同遊者。又或生死不齊。世故異致。足迹不能相及。日。諸長老期與之一會。會有故。亦未可以趣也。感盛時之期至。悼昔賢之已化。於是取蘭亭叙文。集以爲長短句。以少暢幽。已又次列爲叙。嗟夫。曲水流觴之遊。賢者長者之會。固已矣不及。所舍殊幽以靜。朗以暢。亦有崇山茂林映帶於舍後。仰觀俯察。觴詠自得。致亦足樂也。又集蘭亭之文爲己言。是亦一蘭亭會也。夫夫會期以遇也。今其有與之期者不古。人其可期以致哉。今日事。與蘭亭故事。不同者有萬。同者有一。然同者在己。所不同者在人。人之覽斯文者。無或云古今人不相及萬萬也。外王考止堂鄭公。前癸丑。會名勝於朴舍人洞曲水亭。作續蘭亭會。有叙文云。感興 就蘭亭文中集韻。韻有四字則成四句。秖一字則疊押。後倣此。因春懷少日。臨水感流年。躁靜殊當世。淸修契昔賢。無能斯已矣。不遇亦欣然。生老終隨化。娛遊自信天。極知趣舍異。豈得有無遷。暢抱和風至。聽猶管與絃。懷古天宇旣淸朗。風氣信和惠。盛時流觴會。今古同此歲。山陰已叙文。水亭亦修稧。水亭曲水亭續會 是日懷故事。嗟哉感慨係。由由老將至。靜觀人間世。不知後之人。萬一有相契。世外有靜者。幽期托山水。豈曾感虗老。未甞悼不以。寄形宇宙內。爲人亦足矣。况能齊萬品。固當脩一己。淸靜自無爲。隨遇咸若是。所嗟故人少。俛仰異生死。幽林盡情遊。淸流極目視。春日又和暢。昔賢亦樂此。臨風一朗詠。爲是歲在癸。古風有言時自詠。有觴時自引。幽興知者少。激湍流不盡。春興一曲春林俯激湍。幽情於此攬幽蘭。永言寄趣形骸外。世事若絲殊靜觀。林間興至取次遊。情惓隨時坐。山領陰于後。湍流映其左。旣與世不合。無事老亦可。永日懷故人 因寄盛初永日懷故人。仰視天無極。甞有同年者。生少已相得。時亦以文會。知己間有或。同遊與相脩。古人之所樂。可知其猶賢。有爲者亦若。盛也足淸致。觴詠以自托。其一雖無年。亦能有述作。昔日所叙次。至今猶在目。世故不可言。言將盡山竹。一在嶺之陰。一在水之曲。山間或自放。當時不相錄。此情殊未已。永懷日不足。嗟嗟向所欣。俛仰爲陳迹。今其有在者。是日一會亦。人事固異致。興言自感激。因文一暢叙。視今由視昔。自娛人生將老日。天氣暮春初。脩興林間至。淸遊水曲於。詠言情暫寄。俛仰事終虗。浪迹曾無係。幽懷信有諸。人殊永和世。地異會稽山。亦自帶脩林。淸致在此間。感興春將盡。娛情地極幽。山虗當舍靜。水曲引觴流。今古知同迹。賢能在自脩。於人無少異。信己不相猶。盛世將虗老。和風暫一遊。長生殊未信。所樂豈無由。詠懷少日期峻茂。至老猶不羣。天地無爲化。山水自然文。靜觀斯有得。時時情內欣。世人盡殊趣。未可與云云。品類未可齊。所趣異長短。言文或取向。作相不爲管。萬事一聽天。豈甞有妄誕。古文信可述。羣品有天叙。少時旣無能。暮年自得所。山林寄與趣。知者或當與。嗟嗟人於斯世形暫寄。嗟。自古在昔賢亦死。嗟。林風惠和春暮矣。嗟。及今不樂老將至。嗟。自詠由由人世託形骸。隨遇娛遊亦快哉。盡日林亭無一事。臨風浪詠暢幽懷。述懷宇宙生老死。俯仰一天地。稽古信有得。脩己化可至。老列固虗無。妄矣不足視。竹林放誕人。又豈賢者類。懷哉由與曾。其流有所自。故期和不流。亦知同以異。無已自詠懷。齊賢大言事。盛會已無及。感激因叙次。遇此右文時。一得無由致。今人旣不取。後世會當寄。長日長日若少年。樂遊時可及。故人在嶺外。一會無由合。坐視春將盡。暮天感懷集。幽興幽人樂自在。林舍春陰茂。跡寄山水地。文合古今宙。品絲或詠懷。興至引觴又。昔賢若可遇。至言在坐右。靜坐觀流水靜坐觀流水。無風自生浪。有生斯有事。也是人世况。脩短同隨化。長生亦虗妄。惓興無所騁。自悲臨老相。文未及遷固。知不若林放。風流竹林賢。永懷山與向。一觴期同死。幽抱足以暢。癸丑又此歲癸丑又此歲。春風亦是日。世故豈有旣。天時斯可察。今古事固異。興會其致一。同人托幽趣。若蘭之在室。當世文不在。古風詠以列。雖云會不齊。也知懷可述。隨遇得自在。此生足以畢。萬古爲陳跡。感慨未甞不。附 後序自少樂爲文。時時有所述作。猶不得自信。况今集古文以自詠自叙。雖引類以長之。終有不能曲暢者哉。若其長短。覽者自當知之。</text>
<title>藥山流觴。次外王考遺韻。藥當作釣。</title>,<text>前癸丑。外王考與諸名勝。爲續蘭亭會於舍人洞曲水亭。今年暮春。表叔 第三叔 復與諸家子孫。續會于曲水亭。有落韻。更約會中六七人。林景朝沔浩，吳伯紹泰曾，吳敬由彦誼俱至。飮終日。 集約山亭以補成之。金戚兄 裕己 及余。以家近見邀。金兄爲小叙。余則次前癸丑外王考詩。惠風動邃林。黃鳥啼相續。偶隨諸長老。步入前山谷。已讓修稧事。空攀寬和曲。敬閱前輩作。燦燦琳琅簇。一唱滌塵穢。再詠當絲竹。不才忝宅相。繩武素所勖。敢擬撰傳潛。緬仰箋經肅。盃樽寄深感。山河滿遐矚。今古各一時。吾詩只自適。</text>
<title>五獻詩</title>,<text>昔羅一峰。有言山獻其奇。水獻其淸。月獻其朗。烟霞獻其變態。天地萬物。各獻其所有。余閒居靜觀。默契于心。賦得絶句。中天高掛一䂓盈。大地山河影子生。夜夜姮娥眠不得。半空時聞捲簾聲。右月</text>
<title>疊土木窩韻自詠</title>,<text>窮不慕軒冕。介不裂冠裳。自知散櫟材。唯合老樊岡。平生四壁立。何有亦何亡。階上菊數本。門前柳兩行。而無物累牽。遂令肉味忘。有子解讀書。單襦掩肚強。稚女粧無鏡。盆水照來當。乃公秖耽酒。坐遣家事荒。日中飯一盂。曲肱更無妨。神遊入華胥。誰與獨彷羊。</text>
<title>再疊</title>,<text>曠感淚入觶。陳痕酒在裳。悠悠今古士。零落歸山岡。誰云塞馬得。等是臧羊亡。幸玆身現在。且傾盃數行。形骸猶外物。兀兀仍自忘。飮者同所好。差於人意強。脩短問何爲。生老理固當。徑世有是迂。求仙亦云荒。酣嬉適其適。如此死不妨。敬報崔土木。一壺期徜羊。</text>
<title>雷雨吟。寄耕山。</title>,<text>雷轟轟雨漓漓。天地同和萬物煕。荊棘蕭艾俱沾渥。何况汀杜與江蘺。澤國孤臣起彈冠。六年不死被洪私。滿庭羣僚皆欲殺。聖主寬仁獨憐之。悠悠往事難重論。捫舌追愆沒身宜。內史妄發那敢又。潮州謝表猶可爲。世界三千如許大。人生四十未全衰。生惟隕首死結草。盡是人臣報國時。</text>
<title>旅宿池峙里漫筆</title>,<text>生少癖烟霞。老厭守兒女。秋風作好伴。佳境復如許。</text>
<title>永平縣南山</title>,<text>縣南山下水泠泠。古壁排張百疊屛。會事秋霜能設色。淡黃深赤間濃靑。</text>
<title>蒼玉屛</title>,<text>花潭邈矣玉屛秋。光氣虗明接蜃樓。水月松筠垂袞奬。山林鍾鼎奈時憂。功名高塚麒麟卧。蹤跡遺祠杖屨留。餘派濫觴那可問。從來白馬亦淸流。</text>
<title>玉泉庵。得玉字。</title>,<text>霽月排千嶂。淸泉溯九曲。落落萬丈峰。抽笋復削玉。窮源似武夷。懸棧若岷蜀。精籃近儒院。遊賞雜禪俗。超超臨絶壑。秋色杳紅綠。坐令塵世客。澹然忘意欲。上頭有壯觀。荷策更相勖。</text>
<title>萬丈峰</title>,<text>晴天高聳一山宗。萬丈巋然淑氣鍾。仙掌玲瓏承日色。佛頭瘦削露秋容。經過曾在山陰道。痛哭今登太華峰。義相㙜西還倚杖。平臨滄海盪心胸。</text>
<title>望月庵。贈奎師。</title>,<text>彌勒峯高着老禪。高㙜迢遞冷無眠。層空月漾離離藻。下界雲和淡淡烟。藐我翺翔遙絶𡏖。從渠呼吸上通天。秋風不道師心定。吹動楓林更颯然。</text>
<title>七星壇。次山谷二十八宿歌。</title>,<text>空中彌勒高出角。積氣亢爽眞天作。氐根揷土誰滌掘。芝房藥泉療飢渴。佛心慈悲度生死。風輪劫火沒首尾。鎔之似鑪𥳽如箕。北斗司命大塊噫。蟬殼牛毛紛寒燠。衆生男女同歸宿。莫曰虗無降福禍。歡喜危厲捴由我。上方齋室觀音坐。後有禪地瓌壁下。奎師道衆邀天澤。婁貧崇富非所擇。洗濯胃腎黜私知。昴精河魁矢無疑。頂香畢躋最上㙜。直到曉觜橫如觹。不參不貳誠不違。我㪺神井薦碧落。願聞人鬼判符錄。柳子乞巧眞下策。諸葛祀星曾何德。吾道張弛惟自力。翼飛鱗潛捴餘波。軫輪殊遇奈爾何。</text>
<title>發屯湖。同秋水諸公賦。</title>,<text>別酒仍成醉。江寒乍解嚴。舟穩平占浪。崖馳側出廉。晴光覊羽暖。風味釣鱗纖。沿溯興無已。尋常債又添。</text>
<title>還秋水。同諸公次石公韻。二首</title>,<text>窮陰欝欝久關門。舊步重尋漢上村。淸水高山生有幸。沈沙折戟問無痕。過墻酒暖人情見。發篋芸香宿業溫。且喜微陽消息至。閤梅前夜已還魂。風灘淅瀝撼衡門。霜月蒼茫照遠村。候逕孤琴從雅致。翻裳白酒又新痕。閱來世味殘灰冷。留得交情宿火溫。錯漠江潭人盡老。憑將楚些欲招魂。</text>
<title>李先輩尙履輓 二首○代作</title>,<text>妙歲詞塲着眼高。提携陶謝短劉曹。堪憐晩景西河慟。减却平生北海豪。名門雙璧見吾身。倒庋傾筐箇二人。可惜荊花風忽妬。一枝凄斷暮年春。</text>
<title>至晦。與秋水齋會宿于雲里。幾十年來得未有也。拈工部韻共賦。</title>,<text>繞燭相看白髮斜。病骸贏得褐寬遮。江湖放浪胷無棘。霜雪侵凌眼有花。伏櫪眞同千里驥。借棲難學一枝鴉。邇來寂寂俱堪笑。四十操觚不作家。</text>
<title>甲寅九月朔朝。隨諸生後。迎鑾于觀旂橋。應製擬箋。齊孟子請爲王言樂。 猥蒙御考揮塲擢魁。三上御圈一句御批十二句。 翌日。赴秋到記獻賦。兄弟十二人各一萬八千歲三中。 又擢狀元。伏奉恩旨。以爲小臣泮製魁券。快免近來弊臼。御批嘉奬而今又大闡。許令直赴殿試。賜第傳旨若曰。進士任天常。昨日泮製魁券。快免近來之弊臼。御批嘉奬而今又大闡。依例直赴。 臣且惶且感。述絶句。二首○甲寅</title>,<text>太廟新宮 景慕宮 朔薦香。秋展謁 天回淸蹕泮橋長。迎鑾四百靑衿子。贏得君王色笑康。明政門前獻賦廻。延生閤內喚新來。千金華袞恩褒重。兩日榮名兩占魁。</text>
<title>登第後省墓志感</title>,<text>風雲三甲寵。霜露百年悲。載睠藏衣地。旋思撫頂時。承歡非昔日。移孝有前期。倍恐家聲墜。行吟小宛詩。</text>
<title>酬盛初兄次韻 三首</title>,<text>始碧堂聞余登第。以三絶寄賀。其第一句云。無家無食又無妻。余答書以爲妻字甚強。天皇氏及第。題出天皇氏事。余賦太迂。故人戱謂天皇氏及第。 猶可爲也。妻字不可押。容俟有妻後步韻。他日尹魯瞻 宗基 聞之。笑曰。盍云從此吾能復有妻。余爲之捧腹。仍足成之。從此吾能復有妻。更兼長物玉東西。浮生儘覺窮通理。暈碧詩來語着題。半世浮名與子偕。犠尊自是木之災。誰知貢院科三捷。倒讓湖亭酒百盃。嗟跎五六年來事。一在京塵一在江。莫道從今殊出處。心期到底自成雙。</text>
<title>和宋聖起 喜鼎○三首</title>,<text>宋戚從聖起。有詩相勉勵。諷讀再三。感歎不已。烈士之老當益壯。儘有之也。人事稍間。演其韻而三之。三之也者。旣不能精。聊務多耳。眼前天地濶。頭上日月耀。亦有同心人。相對時一笑。窮不必山林。達不必廊廟。隨遇得自安。庶幾入玄妙。潛雷復一陽。開戶舒憂嘯。朝聞夕死可。修道不在少。午醺酌太和。宵寐聞章韶。山河漭不極。歲暮思超超。古來賢哲人。有德皆自昭。志氣殊血氣。不與年華凋。風雷以滌穢。雨露以膏苗。請看太陽暉。無夕復無朝。夜讀聖賢書。朝得故人詩。詩中有何語。此心無盛衰。江河縱奔逝。崧岳不遷移。高朗終有俶。少壯能幾時。唯當盡己分。且莫謾自悲。靑靑山上木。從古縈葛藟。</text>
<title>旣望踰蘆嶺 並小叙○乙卯</title>,<text>嶺底有蘆 諺音葛伊 姬舊墟。世稱東國名姝。必擧長城之蘆。松京之眞。眞則明宣間人。蘆不知其時也。居人言蘆時有孫翰林者。以蘆恃色蠱人。始欲杖殺。一見迷惑。遂棄官而與蘆終焉。蘆之宅傍。至今有孫翰林塚云。東史謏聞。云蘆高麗明宗時人。孫翰林名瑱。中天縹緲御泠風。南國山川一望通。笠子巖頭雲起縷。蘆姬宅畔竹成叢。蘆嶺在笠巖之西</text>
<title>自松湖醉歸。呼妓雙陸戱題。三首</title>,<text>衣袂携將海氣回。夕陽駄醉興難裁。石虹橋畔垂楊裏。駐馬催呼玉髩 妓名 來。歌呼襍坐藉餘酣。拉着羅裙一笑含。畵局雙排靑赤馬。先拈骰子喚幺三。骰子中得一點三點者白幺三南風吹雨動簾㫌。收局回燈更洗觥。我醉欲眠伊且去。酒人還是少風情。</text>
<title>留棠嶽六日。轉遊月出之道岬寺。</title>,<text>海上月出山。山中道岬寺。峰巒拔秀氣。雲水護福地。高麗故國師 道詵。生老於此寄。秖今遺碑旁。點點天花墜。我來四月末。祇樹菀蒼翠。佛殿宏且麗。經菴幽以邃。老禪稱捴攝 僧職。膜拜讓賓位。筦簟當奧設。山毛兼酒饋。後夜梵鍾歇。趺坐談故事。且說上見性 菴名。孤逈世無二。磴道雖嶔㟢。肩輿可坐致。致身上見性。見性眞奇異。危石似戟攢。遠嶼如碁置。滄海若褰裳。塵寰足脫屣。</text>
<title>五月朔日。還楚山 井邑故號。自是休居。無以遣日。始學射貫革。</title>,<text>前懸畵鵠依高㙜。碧樹中間射埒開。自少書生偏少力。另求輕箭弱弓來。</text>
<title>客枕</title>,<text>客枕驚推曉鳥聲。夢中逢別太忙生。飛花謝去能無戀。流水回來乍有情。</text>
<title>悶旱。六月初三。過天安作。</title>,<text>密雲萋渰每朝朝。杲日旋如烈火燒。荷鍤田翁咨涸澮。帶鋤村婦泣枯苗。湖南纔見甘霖注。錦北猶憂赤魃驕。前晦。余宿全州。値天雨。乘舟渡參禮前川。翌日至湖西界。方行祈雨祭。天安尤甚。 安得巫咸醮上帝。一天暘雨永均調。</text>
<title>滯雨陽衙。第三表叔。時監陽城。 思家有作。自初四夜雨。至初六晩霽。</title>,<text>離家三月便如遺。歸近鄕山始恨遲。阿學候門知幾日。貧妻藏酒定多時。杪春上馬曾留約。榴夏回程已失期。霪雨一宵愁萬斛。明朝行事又差池。</text>
<title>槐院回刺後。仍直三日。</title>,<text>薄廩差多米五斗。例供元欠酒三升。權知槐院知何事。職責惟思正得朋。劉晏拜正字。帝問正得幾字。對曰。惟朋字未正耳。余見差權知正字云。</text>
<title>追步家叔贈別韻 二首</title>,<text>簾閣焚香習靜居。時看庭樹寸陰餘。不求不忮從無憾。萬事惟應水到渠。床書連屋室而懸。苦樂悠悠捴業緣。世味飽經非有戀。餘生只欠買山錢。</text>
<title>寓言次半山</title>,<text>世故無端可摘尋。流行坎止到如今。浮雲變滅靑天在。我亦悠悠只信心。平生自信了無疑。好是人間占得癡。如此優遊如此老。未來過去莫尋思。</text>
<title>秋曉</title>,<text>凉宵支枕夢魂迴。窓月熹微案帙堆。料得曉來霜氣重。數聲桐葉打庭來。</text>
<title>古詩次臨川 三首</title>,<text>今日非昨日今日非昨日。昨日不須思。明日姑未來。且莫較歡悲。窓前碧梧樹。葉落空寒枝。天宇何泬㵳。而我亦衰遲。尙有春意味。槁顔得酒滋。志士老益壯。萬事猶足爲。剛陽行且復。冬至且近 性靈端可頤。偃蹇城市間。俯仰羲黃時。至樂在目前。充然忘渴饑。平生自知明。聊與造物期。少狂喜文章少狂喜文章。而亦志功名。心長髮已短。悔不早學耕。桑梓有故里。菑畬夢堅城。抱川之號。 自非覇王佐。猶甘聖人甿。安分在讀書。咿唔到殘更。從此無貳思。庶免負一生。結屋山礀曲結屋山礀曲。巾櫛不到顚。無事故日飮。日飮仍耽眠。踈材旣自棄。當世復相捐。山峙而水流。吾亦任其然。區處隨造化。趙東谿云造物爲我區處 潦倒猒塵喧。壯心猶惆悵。虗度宇宙間。寂寥漫箋詩。壹欝時撫絃。且看彼礀曲。曲木盡天年。</text>
<title>冬日無聊。偶檢陳篋。得耕友詩。取次步韻。仍錄藝園唱酬。後得此遙和。古人云。誰爲爲之。誰爲聽之。噫。慣於索居。秖以自遣耳。次道中作。</title>,<text>世人良役役。行止被誰牽。早識師心好。終須着脚堅。江湖孤夢遠。川陸客程連。𩣭馬無消息。槐柳屢易烟。</text>
<title>次卧病</title>,<text>歡戚多傷腑。寒暄備閱軀。行吟非澤槁。淡食類山癯。丹藥知難鑄。年華慨易徂。湖雲心不隔。同病爾憐吾。</text>
<title>次觀圍棋</title>,<text>參差沙鴈弟兄歸。倐忽山蛇首尾圍。誰信旁觀言可用。休云一着失猶微。凭他賭墅看人品。戒爾援弓睨鵠飛。完局終然輸局手。從知末技亦神機。</text>
<title>次病中懷舊。用杜韻。</title>,<text>蕭蕭風籜盡辭林。老檜凌霜氣故森。十載消磨歸契濶。一年容易屬窮陰。山河欝浡黃壚感。書釰悽惶白髮心。流落江鄕懷帝里。恰如夔府夕聞砧。</text>
<title>直院戱題 二首</title>,<text>承文直院校書隣。官冷眞同寂寞濱。三兩書員 一作役員 朝仕後。若 一作除 非呼喚更無人。天寒夜永大冬時。暖堗兼供繼晷資。但使家人傳食至。不妨長直讀書詩。又作日哦詩</text>
<title>與子耕次介甫彼狂韻</title>,<text>大冬揫縮萬竅聲。二氣相薄鳴不平。斗室塊蟄吾安行。坐待春來物自生。百年無事不用兵。聖朝守在四邊城。紛紜黨議錙銖爭。大人旁觀無所營。天地至廣日月明。螢爝區區那可名。時運太平身與榮。踐形而已莫弊精。彼狂有言使人驚。十載悽惶一無成。薄俗洗瘢難息黥。不如歸農聽𩿇鳴。處世但可爲聾盲。接物何煩分濁淸。行矣長作聖人氓。數畒山田與子耕。</text>
<title>二月二十日。文臣重試。擢第三名。表題。擬唐李泌進身。 二十五日放榜。二十一日入侍。命擧顔。詢年紀族派。其日仍陞六品。付司果。放榜又入侍。誦表一句。 敬次高王考己未登文臣試韻志榮。丙辰</title>,<text>名從外至似雲輕。博學宏詞選亦榮。十世相承五重試。九代祖，八代祖，高王考，曾王考皆登重試。及余身爲五科。 二年連忝兩科聲。前年殿試。並今科連占兩榜。 三魁 泮製，到記，重試。凡三魁。 喫着元非志。一級超陞詎代耕。借問如何能報國。踈才偏愧際時明。</text>
<title>五月晦。借沈郞家貰屋。屋在玄溪之上。余緣無家。前後十餘遷。凡三入墨洞而其二借屋也。</title>,<text>我生南山下。優遊南山側。無屋可棲遲。無田可勤力。汎汎水中梗。隨處暫偃息。四入鑄字衕。三轉筆與墨。皆洞名 溪上一區宅。又是不用直。門對槐柳蔭。庭列花果植。容膝苟易安。充膓皆可食。獲飽一盂麥。捫腹望山色。人事四十年。默檢良惻惻。華屋丘山詩。今古同愴衋。此世等逆旅。棟宇不須餙。拙鳩與巧鵲。畢竟誰失得。</text>
<title>解嘲</title>,<text>金榜浮名再唱臚。時來曾不藉吹噓。軍銜剩得虗司果。余重試後陞六。付副司果而無祿。俗稱虗司果。 官號仍稱假注書。始唱第一。差假注書而陞六後。人猶以此稱之。 未信告身能博醉。何煩長鋏歎無魚。流行坎止如斯已。且讀吾書送日居。</text>
<title>稼谷尹令 光顔復初 有詩相贈。次韻却寄。</title>,<text>道貴人少知。調孤世罕偶。毁譽膜外寄。是非胸內剖。賢者以自信。宅心良不苟。松楸有弊廬。禾稼擁虗牖。愛爾輕簪組。經歲卧荊蔀。奈此鄙吝萌。不接淸範久。嚶鳥猶喬木。凉蟬已高柳。渺茫雲水際。政是懷我友。瓊琚忽滿握。佳貺起病叟。聞說田家樂。下酒足虀韭。臨風緬馳神。送雲幾矯首。戒僕且舂粮。林扃遲我叩。</text>
<title>過楊州北倉。茂樹蟬噪。令人爽然。</title>,<text>山廻水轉境逾淸。行邁悠悠且趁程。碧樹蟬鳴秋意動。靑秧鷺立夕陽明。語風金鐸遠方客。傍路石麟誰氏塋。鎭日趍營渾漫事。勞心勞力莫須爭。</text>
<title>三月。借寓苧谷。次岑參終南草堂韻。丁巳</title>,<text>瑣瑣游食流。煕煕廢著輩。各有庇身居。瓦茅錯相對。高軒與廣廈。豪貴非一槩。大抵八萬戶。櫛比城外內。繄我獨無家。借屋猶自愛。暇言遷徙勞。不羡門閭大。安身斯可已。默默心獨會。東墻碧樹蔭。北窓翠巘帶。而亦對終南。佳氣日藹藹。無事發孤詠。坐遣唾壺碎。功名鮎上竿。産業舟下瀨。井井均田制。王化邈千載。</text>
<title>四月二十日。拈唐人韻示庶族叔希緖。時緖叔以母命來受學。</title>,<text>問字年方少。同宗喜可知。滌源無濁水。培本有繁枝。句讀慚先覺。才思讓後隨。三遷良不易。弓徼庶无移。</text>
<title>五言。次常建韻。</title>,<text>家食無外騖。城市似山林。繙書消永日。移策賞繁陰。幽興無人識。夷然自會心。門巷浮埃凈。庭除芳草深。久與酒徒絶。况容俗物尋。賴有問字人。聊復和短吟。</text>
<title>贈右相忠肅尹公 塾 輓辭 四首</title>,<text>世變誠臣著。人亡正氣休。扶綱撑宇宙。挺節炳春秋。風骨曾驚俗。香名定寡儔。孤忠悲夏五。三十六年遒。追惟魂尙悸。欲說涕先傾。發自謳歌志。翻成痛哭聲。時危腔血激。廷叱相臣驚。嫁禍人誰在。唯公沒亦榮。拚死輸衷赤。全生荷上蒼。偉哉爭日月。久矣閱風霜。位遇聯台席。登崇自玉堂。丈夫盖棺事。千古骨猶香。感會良有舊。風期未是遲。閟宮前席夜。仙寢扈鑾時。不盡孤臣淚。無涯聖主思。箕驂今忽遠。歸報有餘辭。</text>
<title>惻惻復惻惻一首。效古別離。</title>,<text>惻惻復惻惻。所思在江東。江湖滿地綠。波浪時激風。魂夢渺難接。音信孰與通。含情但默默。紆念日忡忡。消息忽慘怛。傳說亦朦朧。骨相無已薄。年數遽云終。憂戚縱爲祟。志操足固窮。疑信交相勝。無人爲折衷。渺渺送白雲。戚戚望靑楓。</text>
<title>夏夜 二首</title>,<text>殘書一任饒床堆。宿酒新醒輾數回。可是千家人定後。淡雲微月遠鍾來。圃花淡泊樹婆娑。門巷無人犬吠何。更皷欲殘眠不得。麥秋時節夜凉多。</text>
<title>慵不能一首。效香山。</title>,<text>人生捴在勤。我慵不能勖。家貧慵不耕。兒癡慵不督。世情喜佞諛。慵不能效俗。權門竟奔趍。慵不能投足。粗知綴文字。志慵不加篤。亦甞解博奕。手慵不竟局。髮慵不能梳。身慵不能浴。年衰慵不瘳。輾轉常在褥。酒酣慵尤甚。睡到三竿旭。心豈無所事。情豈無所慾。但坐一慵字。諒合老山谷。萬物各自遂。吾亦從吾欲。</text>
<title>次香山寄劉蘇州韻示秋水  七首</title>,<text>白詩本悼微之敦詩作也。時余亦有寢門之慟。始聞耕友亡日在浴佛日。故第四句有云云。而後聞之的報。乃四月之初四日云。孰爲生之孰奪之。竟符惻惻一篇詩。東坡眞有升仙日。西域空傳浴佛時。落月懸樑猶昔夢。黃昏聞笛又新思。泉塗勝似人閒窄。文酒從遊更是誰。每一悲來一閱之。藝園陳迹唱酬詩。聯篇紫閣看花日。趁韻靑門折柳時。兩地停雲猶結恨。九原埋玉可堪思。當歌對酒無從涕。除却同心識者誰。不耐傷心欲置之。終難排恨且吟詩。已無郢匠揮斤地。詎有陳家解榻時。霧盖狂塵餘老淚。荒原宿草寄離思。素車折軸山河阻。一束生蒭送與誰。少日猖狂老悔之。淺深酒琖短長詩。山間傲態難諧俗。卷裏高談不適時。坐遣半生俱落拓。眞成一夢莫尋思。存亡契濶悠悠事。中夜搔頭說向誰。有才無命獨憐之。薤露凄凉此日詩。屈子何曾從衆醉。賈生還是負明時。賢愚滾滾同歸盡。譽毁紛紛不可思。落月晨星空坐詠。虗堂閴寂賞音誰。我輩情鍾忍忘之。寢門餘淚却哀詩。黑頭化盡三千丈。白屋關深十二時。判斷生離仍死別。留餘謾想與閒思。恓惶玉麈埋何處。零落玄經付阿誰。得酒銷憂一中之。長歌甚哭復爲詩。曾亡一字淹漳日。却道何言轉麈時。英魄歸山應不昧。此心非石奈相思。黃壚邈若前生事。悠忽人閒我是誰。</text>
<title>雨中遣悶</title>,<text>一雨浸仍夕。重雲勢壓坤。簷鈴跳砌角。行潦泛墻根。墟落炊烟濕。亭臯草樹昏。無資堪繼晷。孤坐繹玄言。</text>
<title>老夫</title>,<text>街鍾遠𥔀隱。村烟漸銷歇。林際時聞雨。雲中微見月。床漏貧家歎。土潤農戶悅。老夫獨何思。山齋坐超然。</text>
<title>雜詩</title>,<text>庭樹當戶綠。樹外遠山低。山固高於樹。觀者處不齊。</text>
<title>次韻酬稼谷 並小叙</title>,<text>余於十數年。僑借人屋。轉徙無常。未甞得三四年安也。每移居。輒賦詩而自寬。拙鳩與巧鵲。畢竟誰失得云者。此也。向者移入紵谷。亦有詩。其末云。井井均田制。王化邈千載。稼友見之。笑曰。耐到無可奈何。想起井田法。及歸山。寄余長篇。其旨盖廣余之意。而道余所未曾道。眞所謂搔着癢處。讀之欣然。遂次其韻以報。古之貧而達者莫如淵明。而子美甞笑其頗恨枯槁。未知稼老見此。以爲達觀否也。老夫有是迂。中身未成家。稼谷素解古韻。詩云宜爾室家。樂爾妻孥。家古音姑。 區處委造化。供養信妻孥。何甞分物我。不勞問有無。身世等泛梗。一任風所驅。僑居苟完矣。隨處卽歌於。無心歎轉蓬。安身喩覆盂。眼看世俗人。心力緫費虗。爲玆稊米身。營彼華屋居。譬猶蚕作繭。自縛不能攄。銷盡十家産。幾日寢渠渠。一生不在多。百年傳舍如。而我故無我。無營復無儲。因人以爲家。曾不自勤劬。家具少於車。亦豈憚運輸。胸中祛健羡。分外絶闚𨵦。人多劫劫憂。我獨悠悠娛。棲遲在城市。寬閑似郊墟。短句時寫意。聲病非所拘。詎或頌輪奐。聊自詠躋芋。吾友見之笑。柔毫取輒濡。綴言廣其意。自道良無踰。流坎眞隨分。成毁不與虞。塞翁曉倚伏。得馬非本圖。拙鳩占棲宿。長策是借廬。外雖若嘲我。中實由知余。受此置懷袖。情來屢卷舒。爽韻滌煩暑。淸氷映玉壺。離居起遐想。夕照莾平蕪。鄙吝十日間。阻隮三舍餘。煩君葛川社。一半分借吾。葛川卽稼谷所居</text>
<title>次韻自詠。兼示稼友。</title>,<text>埃𡏖棲棲老。無田可得歸。短檠留舊物。禿髮對殘暉。晩契於君託。心交在世稀。詩篇須細和。罇酒莫相違。</text>
<title>索居無聊。疊稼韻簡稼友。兼申前詩均田之說。更博一笑。</title>,<text>謀生自知迂。着處便是家。偶借一區宅。恰受三口孥。貧妻悶我餒。僶俛求所亡。靑蠅集盤飡。稚子將扇驅。充腸斯足矣。容膝甘老於。往往分外餉。村醪滿一盂。捫腹倚南窓。目送雲過虗。稼老知我者。有詩慰窮居。滿紙達觀語。愁顔一爲攄。暫寄蘧廬世。不須廈屋渠。感歎君言佳。眞正我心如。何時得相遌。更竭胷中儲。我聞先王制。經劃良勤劬。夫受五畒處。士食圭田輸。賤無失業歎。貴無越分𨵦。自卿至匹庶。事育足以娛。溝洫盡漫漶。鎬亳已丘墟。生爲拙措大。持身最多拘。無那甁罍耻。安得約椓芋。儒冠賺頭白。半世遂滯濡。一簞一把茅。本願非濫踰。求魚欲緣木。卽鹿慨無虞。僑屋屢遷次。棲屑豈素圖。所以緬懷昔。冀占中田廬。此計誠迂濶。聞者宜笑余。旣愧賜宅徵。且學下帷舒。雖非草玄亭。尙傾問字壺。君子素其位。唯憂道榛蕪。廈庇志自廣。瓢飮樂有餘。但向知者道。微爾孰與吾。</text>
<title>絶句軆。一句一絶。起於四時之詠。</title>,<text>閒居日抵年。晴望雲如絮。烟草老尨眠。風枝羣鵲語。</text>
<title>刺促行。次王建。</title>,<text>促促復刺刺。妾心非席亦非石。身雖許君不與歸。口無得食軆無衣。知君本情未厭薄。可那中間謗語飛。此寃終有自白處。生死唯願君家去。醜貌猶作梁鴻妻。薄行豈效河間婦。強自寬懷語爺娘。君心覺時在君傍。</text>
<title>窮悟詩。次韻酬稼友。二首</title>,<text>往在甲辰春。余甞夢神人爲余。號曰窮悟。因又釋之曰。事到窮處。乃能有悟。魯賢聞之以爲眞。堪作玄道號。然余自念窮固有焉。悟則無之。不敢取以自命。是歲次稼谷詩。始稱窮悟而告之故。稼谷曰。余亦窮者也。爲賦二絶以演其旨。遂次韻。並叙其本末。夢中尋夢兩成空。神語蒼茫不見功。當日黑頭今雪白。更須甚悟飽玆窮。世路枯榮擺却淸。人情冷暖閱來明。早知窮處眞能悟。不向塵囂度半生。</text>
<title>疊窮淸二韻。窮以自屬。淸屬于稼。三首</title>,<text>窮是粗形悟是空。窮能有悟是全功。老夫悟處君知否。委分無營也固窮。胷中無憾可書空。醉後題詩足計功。知我者今延上座。晩來添得一交窮。右自屬占將丘壑寄身淸。携得圖書着眼明。莫道閒居殊厭客。也應容我一狂生。右屬稼友</text>
<title>不與窮一首。戱贈稼友。</title>,<text>我聞窮者反於通。自古有知皆惡窮。寓感或發窮途哭。論詩或歎窮者工。貧賤不啻人嗟吁。落拓兼被鬼揶揄。縱當嬉笑用此詛。其辱甚於相虜奴。今人日益騖榮利。諱窮直欲廢窮字。衆棄我得仍自命。亦知欲免末由避。無可奈何故安之。強作大談而取斯。恠底稼老來有語。欲分窮鬼載半去。稼書云。未有窮而不淸。淸而不窮。此二者。終未可分屬。畢竟爛熳而同歸。則雖靳窮而不與。辭淸而不居。有不可得矣。 窮之所託自不凡。君欲取去我不許。若使窮如富貴好。爭者豈止一稼老。稼老性癖異乎人。我亦不曉還煩惱。譬如技癢喜蠟屐。譬如食性嗜羊棗。又如瘡痂光膩黑。惑者味之喩啗鰒。甚矣癖好一至此。類非尋常所憶度。未知窮有何好處。乃反責我慳不予。我苦慳惜君苦求。二者皆愚同一流。嗚呼窮亦有命不可私。苟能取予孰肯留。</text>
<title>夏卿宅夜集。次錢受之韻。</title>,<text>虗明雪月對遙城。胸裏渾無一把荊。歲暮千山歸正色。宵來萬竅自希聲。百年強半髮全皓。三爵盡傾愁欲生。虫臂鼠肝輸造化。始知榮辱似雲輕。</text>
<title>九日。送室人歸寧于華城。午憇果川謾詠。二首○戊午</title>,<text>意象隨蓬轉。光陰見菊華。解鞍官路側。投店峽溪涯。午飯少猶足。秋醪醇可賖。此行同婦子。逆旅暫如家。髩髮增蕭颯。天時又九秋。登高他日興。行路暮年愁。挽鹿歸無地。誅茅暇有謀。且將嬌女弄。聊解病妻憂。</text>
<title>九月下旬。同盛兄心友舟溯渼江。</title>,<text>滿帆相風任往還。也知居水勝居山。消搖馬跡車塵外。浮拍來鳧去鴈間。倘使餘年差少病。不妨他日更偸閑。斜陽歇泊知何處。指點蒼葭第二灣。</text>
<title>早發渼湖。下松江。同盛初，畏心作。</title>,<text>秋日蒼凉照滿江。便風解纜皷仍撞。天高野曠酒三白。水綠山靑歌一腔。柳側垂還作對。渚禽驚起不成雙。沙村在在占奇勝。紅樹陰中人倚窓。</text>
<title>丙申留丙舍。逢白社。族大父名履周。 偶次淵明擬古韻。三首</title>,<text>霜卧籬畔菊。風落溪邊柳。春度冬始至。我行滯京久。今來有伴侶。屬尊誼朋友。寄興在永言。同好把盃酒。相看髮俱禿。歎息壯心負。離合事多端。翹企意良厚。歲寒以相期。畛域都無有。與子並馬出。萬里路自玆。莫懷分張意。且同歸宿時。何須較錙銖。要亦不磷淄。掃却形與跡。中心兩無疑。萬殊元一致。夫子繫其辭。况我同胞人。趍舍豈異思。嗟嗟彼其子。欺人亦自欺。本以勢利合。利盡便背之。誰任斯道者。請君采是詩。㓒吏說逍遙。湘累賦遠遊。浮雲蔽三光。迷塵盖九州。空言無所補。千古同一流。理亂捴糟粕。賢愚共山丘。朝聞夕死志。歎息吾從周。傳家有詩書。外此復何求。</text>
<title>日晡。白社始到。次韻志喜。</title>,<text>遙看鞍馬笑迎門。一宿相逢喜十分。盃酒渾忘羇旅苦。詩篇重得正聲聞。</text>
<title>暮投梁門。次白社。</title>,<text>行侶趁程會。征鞭逐水來。孤烟林外出。亂峽馬頭開。山日寒將入。溪雲懶欲頹。無心㥘歧路。投店慣西隈。</text>
<title>朝飯于墩內峙李生彦聖家。白社詩所謂炊飯期刀峴。是也。</title>,<text>主翁言語不妨村。鷄黍勤勤古俗存。粗有稻秔秋築圃。亦饒芋栗歲收園。橫臨曠野行人小。整剪低簷宿鳥喧。厚意更咨歸早晏。新醅留待異時樽。</text>
<title>乙巳。宿荷谷宗人錫大家。</title>,<text>旅食無常主。同宗訪爾園。支流元一本。䟽戚且休論。夜話居山勝。晨興撥火溫。囑兒爲黍早。前路指麟村。</text>
<title>留題三舅謫廬 四首</title>,<text>數揜槲籬兩扇扉。深房棲息日垂幃。謫居穩似家居樂。草食安如肉食肥。榮枯外至沒來由。操定吾心着處優。叔子涪州看學力。長公赤壁見風流。四大恢恢屋數椽。閒須高卧倦須眠。妻兒不在眼前好。簪紱豈曾身上便。善地淸凉攝養宜。鏡中顔髮勝平時。去來江鴈寧無信。消息金鷄定有期。</text>
<title>滄浪聽灘。辛亥曉作。</title>,<text>風灘夜送響。滾滾不知休。丘壑渾相應。欄楹盡欲浮。如從胷裏瀉。徧向耳邊流。直到五更聞。全消萬斛愁。</text>
<title>滄亭叙別。次板上韻。</title>,<text>一燈相對水聲中。蓬轉明朝會逐風。佳境怡神詩有助。中年作惡酒無功。徘徊壁面雲棲影。瑩澈潭心月印空。舊習而今餘蠟屐。不知幾度訪黃公。</text>
<title>壬子。到葛宗 鐵原 下絲里。宿宗人述家。得長句題壁。</title>,<text>東州葛宗下絲里。十戶六七皆任氏。我來投止猶吾鄕。長少齊集叙屬行。主人名述修歲事。樂此邱園絶外志。山田足收粟陳仍。梓里世承宅塗墍。食惟計口衣掩身。自止自行不勞神。翁喜臂鷹辦獵具。兒能嗾犬覔雉兎。申勤留我營晩供。午出暮歸炙華虫。環爐分嚼下白酒。酒後耳熱興漸濃。人生如此良亦足。不羡榮塗做三公。</text>
<title>釰乙直。得直字。</title>,<text>甲寅。將赴府下。渡深灘夾江北上里許。得釰乙直。土人謂瀑爲直。江流被石上。到此斗落成瀑。廣幾數百步。高廑丈餘而橫截一級。如用釰割。直名釰乙。盖有以也。乙猶畫。直言其流直下云。偶客山水州。濟勝殊自得。薪川瀉胸次。北寬窮目力。孤石及七松。七松亭在深灘之下流。 登覽俱詭特。上游云有瀑。方言謂之直。舍馬緣危磴。倚杖臨不測。遙看萬匹練。皓潔橫雪色。岸容張兩壁。石級割一閾。東西百許武。橫截準繩墨。洪流被其上。斗落如顚踣。觸激成怒沫。噴薄勢難抑。飛鳥不敢度。游魚不敢逼。我欲近前觀。神𢥠不敢卽。舂撞氣稍殺。黝碧深無極。急風驅白雲。忽入瘴霧黑。平生見瀑多。默數所遊歷。曹溪冠北嶽。龍淵擅東域。濶展若玆瀑。壯觀非所臆。於人昔無聞。卽地良有惑。境僻名不著。鬼秘人未識。顯晦良異遇。實爲我心惻。鈷鉧遭柳州。赤壁待蘇軾。彼此各一時。誰能終掩匿。</text>
<title>乙卯。滯東州宋家。</title>,<text>旅次棲棲不定居。離家恰是數旬餘。鉤丁遷畔駐征馬。釰乙直前觀躍魚。鉤丁遷在金化關。東人謂磴道曰遷。釰乙直見上。 三到東州多熟面。再逢南使見平書。羇窓病渴愁無賴。官府令嚴禁酒初。</text>
<title>次淵明飮酒詩 十五首</title>,<text>時東州太守。以窮歲捧糴。切禁沽酒。久客思飮。終日病渴。至夜始得酒一大壺。援觴迭酌。其興味殆平生所未有也。盖不經甚苦。不知甚樂。人情然矣。遂輪筆步靖節飮酒詩。徹曉而滿。我生與酒生。無日不飮之。良朋團會夜。奇氣欝浡時。合歡且澆塊。妙理眞在玆。遭毁何甞沮。受傷不自疑。餘年復幾何。賴爾以支持。人生四五十。便如日頹山。家累不足念。世事揔難言。但得酒爲命。可以送歲年。莫道飮者名。何論傳不傳。榮枯元有命。哀樂捴焚情。如何醉夢裏。抵死騖利名。塞翁有得失。循環理生生。昧者但冥摘。禍福到頭驚。腐草與垂竹。畢竟孰毁成。滾滾百年內。日月如丸飛。生亦不足恃。死亦不足悲。惟有盃中物。至樂相因依。方其倚醉時。混沌與同歸。泥塗詎嗟卑。霜雪一任衰。持此日陶陶。永矢莫相違。酒有何好處。酣𨠯輒呶喧。放浪氣益麤。憤激性逾偏。縱云不自知。積謗大於山。毁譽俱外至。苦樂良互還。平生我信吾。至味在不言。莊生論齊物。何非又何是。昭文說皷琴。無成故無毁。養玆太和氣。萬事一莞爾。白骨如南面。弊縕等紈綺。先民有神方。釀糓取精英。授我以陶性。與物俱忘情。飮家數大戶。百盃日須傾。微物亦知趣。提壺繞林鳴。一日無此樂。其奈負吾生。大塊賦我形。本無媚娬姿。譬如瘠地木。孤根少茂枝。亦知不適用。耿耿徒自奇。一曲白雪歌。誰聽誰爲爲。但可保天年。不願受塵羇。酒人乎寄語。至妙爲爾道。而我有所受。聞之芹坊老。因病強斷飮。久乃澆枯槁。若昔未澆腸。始得此盃好。凡物貴罕有。絶希爲至寶。卽今艱覔酒。其樂出意表。故承宣李公惠祚。甞爲余言。久病斷酒。今朝偶得一鍾痛飮。殆若直澆到曾所未到處。天下那得如許味乎。李公居白門外芹洞。故曰芹坊老。君言故自佳。飮酒宜有時。以我說飮酒。無日或可辭。丁年已解飮。白首到今玆。眠壚誕亦好。荷揷死何疑。無事故日飮。犀首不余欺。最是羇旅苦。尤宜一中之。我家有家風。恬約乃其至。日飮猶獨醒。未甞與世醉。所以無量飮。百榼第居次。吾身吾自在。卽此爲良貴。後生亦有聞。請君味無味。食無二頃田。居無五畒宅。憂樂在其中。何妨任浪跡。請看富貴者。孰能歲期百。設云腰帶黃。未免顚毛白。及此現在身。不飮眞可惜。生晩後古人。盖甞聞其風。折衝樽俎間。拍浮酒船中。所遇諒異時。易地或可通。直哉矢固直。弛張取彼弓。處身浮囂界。塵緣斷未得。於世何所求。生年已不惑。賴此忘憂物。時時豁胷塞。痛澆遼伯祠。暢飮弓王國。唱酬聊復爾。猶不若守默。混沌鑿已多。動息少全眞。縱令羲農起。安得遽返淳。泥滓汩其性。䟽滌乃自新。元氣似衰周。物慾猶強秦。所宜力剿盡。不容留點塵。先儒有名言。牖後良懇勤。雖無嚴師友。墳典且可親。逝將泛此筏。于以濟迷津。滔滔一世上。丈夫徒幗巾。無由見眞英。聊爾從酒人。</text>
<title>至晦。携子婿上峩嵳之梵窟菴。拈輞川韻。</title>,<text>崎嶇行石上。縹緲入雲間。子婿偕三口。緇髡共一山。厭囂仍自遠。習靜遂忘還。晩倚禪扉立。虗明雪意閒。</text>
<title>秋水，白癡。聞余棲菴。携酒來訪。呼韻志喜。</title>,<text>絶頂迢迢訪我誰。不看容貌也無疑。人情自有逃蓬喜。舊好眞同嗜炭癡。遙語隔林嫌聽瑩。趍迎半路恨逢遲。從前離合知多少。傾倒應無勝此時。</text>
<title>送致公出山 五首○致本嶺僧。來寓梵窟菴中。</title>,<text>頭陀㨾子俠流人。三十其年八尺身。借問家鄕何處是。不知門族又無親。峩嵯山上上方居。折脚鐺邊粥飯於。頗恠不修菩薩行。酒中偏誦李陵書。落日迢迢去路迷。不堪枯寂老招提。踈髯自將新生茁。短髮時循舊剪齊。對酒當歌一吐奇。志存書釰跡髡緇。恰如易水藏名客。宋子堂中擊筑時。解下袈裟掛佛前。新粧還我舊衣巾。街頭且莫衝京尹。誰識前身賈浪仙。</text>
<title>次諸少年</title>,<text>詭特巖當後。淸圓野拓前。開簾方待月。倚杖或看天。境絶思超俗。身閑樂抵仙。已知非少壯。無意惜流年。</text>
<title>追步秋水，白癡留贈韻。以寫別懷。三首</title>,<text>離合忩忩隙駟光。那將短髮較心長。葛巾處士歸桑里。草履先生入華陽。松後歲寒空自老。梅爭頭信爲誰忙。流行坎止渾隨分。夫子猶應許舍藏。羊裘身世放嚴光。蚕室文章老子長。我自信心更冷煖。孰能翻手作陰陽。江湖有分眼前濶。日月無情頭上忙。接壤松楸三十里。逝將與女共收藏。余與心兩家先塋。相去不遠。每共擬東歸。爲畢命之地。山門臘雪感年光。別席殘盃強引長。布藿由來寧戚戚。田園歸去自陽陽。江雲聚散眞難定。窓月盈太劇忙。不耐離居鄙吝萌。爲留贈語且心藏。</text>
<title>遣懷 二首</title>,<text>入洞旋忘出洞途。逃身不待費家壺。中林有興歌罝兎。雨雪無心詠匪烏。遁老文章空院宇。懶翁功果但浮圖。靜中眞趣無人會。滿壑風烟屬老夫。悠悠不復泣窮途。欝欝何須擊唾壺。吾道卽今相彼鳥。人情從古愛其烏。風輪付幻三生事。川月看圓一圈圖。漏盡鍾鳴行不止。塵寰冥摘揔非夫。</text>
<title>十日。送沈余吉至銀石寺。回視梵窟。如在天上。歸路與甲兒同賦次韻。</title>,<text>銀石洞中路。窟菴天際迷。攀躋猿狖掛。超忽鳥烏棲。危磴神猶怕。穹巖氣覺凄。升高須努力。何必道爲溪。</text>
<title>次韻酬諸少年。百謙亦來。與余輪誦論語。</title>,<text>喜得二三子。慙無四十聞。光陰看逝水。富貴等浮雲。爾且知靑出。吾今歎白紛。相資猶有益。鳥獸詎同羣。</text>
<title>望夜月明。所處高朗。眼界虗曠。眞得平生所未曾有也。賦一律送坡上。坡上二友。約趁月重來而未至。篇末微寓悵恨之意。</title>,<text>飯罷消搖影在庭。問他旋敎酒盃停。超來重嶺纔流彩。掃却浮雲恰吐靈。大地微茫都是水。長空的歷也稀星。靑蓮一去今千載。可奈風流久寂聆。</text>
<title>次諸少年</title>,<text>羣居不覺去家遙。佔𠌫伊吾夜復朝。得爾交歡如飮酒。從吾忘味似聞簫。卷中詩句今蓮社。畵裏行裝舊灞橋。痼癖烟霞無可藥。踈才只合老漁樵。</text>
<title>哭盛初兄 三首○己未○是歲三月。自儒州歸。仍寓鑄字洞舊第。五月。過叔母及從弟。葬于抱川巢鶴洞。五月望後始過坡上。秋水已入地。</title>,<text>生同年月我兄之。酒戶相當又喜詩。一任顚狂方壯歲。終須富貴更何時。高歌擊節齊三歎。豪興從心不再思。洞澈胷襟無芥滯。自君亡後似君誰。浪跡無雙昔歎之。我登科甲子題詩。秋水詩云。從此心中如有失。人間浪跡更無雙。 試看存沒長分日。何似榮枯暫判時。秋水盃樽那可續。夕陽舟楫不堪思。塵箱漫檢三同帖。後死深悲說與誰。嗚呼碧老竟何之。忍使玄谷唱輓詩。遙集全生期異世。朝雲從死適同時。湖山寂寞俱陳迹。梁月依稀只夢思。最是悲凉身後事。易菴香火托諸誰。</text>
<title>白紵辭</title>,<text>天孫機上報章來。西子溪頭曬濯迴。寄語卿卿如此紵。保將潔白待歡裁。</text>
<title>雨夜詠懷</title>,<text>髩毛種種着霜新。潦倒眞難濟一身。春後無花惆悵久。旱餘多雨怨咨頻。馳神南斗懷名士。回首西方咏美人。徹曉淋鈴偏撼睡。半生憂樂愴前塵。</text>
<title>次半山韻</title>,<text>已判長貧不忮求。頹然矮屋當高樓。置身許大三千界。轉目無端四十秋。檢來何事謀能就。斷遣浮名志亦休。秋水云亡黃𢈢病。更無人客與追遊。</text>
<title>詩答杏簡</title>,<text>狂風鶯語不分明。芳草繁陰謾寄聲。強恨長堤千樹柳。更無一縷繫離情。</text>
<title>夜坐口號 二首</title>,<text>號稱窮悟跡狂踈。外至紛然內自如。兩轍棲棲無煖席。一床寂寂有殘書。靜中星月精神旺。物外烟霞夢想餘。險阻平生飽經矣。優遊何處可歸歟。求道資身計並踈。問渠何事白紛如。聊成陸老奇奇咏。不作殷家咄咄書。止水肯容雙燕蹴。太空難着點雲餘。恠他一種殘花落。落溷飛茵孰使歟。</text>
<title>六月二十六日</title>,<text>只殘三日接新秋。萬樹蟬聲獨倚樓。乍覺園松增氣色。已看堤柳减風流。莊莊紅葉留餘債。混混黃鸝憶舊遊。垂老心情猶未已。臨風思緖漭難收。莊莊坪。檀君舊都。余在西。不及一覽。留作未了債。混混亭。余少時常携友賞春之所云。</text>
<title>七夕</title>,<text>黃姑織女影迢迢。天上人間恨此宵。何事銀河河兩岸。不敎烏鵲日成橋。</text>
<title>同諸年少。聯步古人七夕韻。四首</title>,<text>守節天孫矢不移。欠錢河皷放來遲。世間瓜果休煩惱。一歲相逢只一時。右晏叔原韻金針九孔得穿過。錯喜蜘蛛結網多。若使天孫眞有巧。應將機石自塡河。右杜牧韻愁雲欲雨忽吹開。更覺星河曙色催。也是年年離別慣。秖今無淚可揮來。右羅隱韻梧葉驚秋撲枕屛。淡雲殘月度流螢。相思種子人間足。此夕同憐箇二星。右杜牧韻</text>
<title>族叔恩叟輓辭 二首○並小叙</title>,<text>明日。恩叟族叔靈車就祖之夕也。余生後叔十年。然自勝冠。從遊於詩社酒席。雖趣舍或殊而情志莫逆。盖其相取有所長。類非傍人所可識也。念叔平日風流故厚。其望交遊也亦甚篤。凡遠近有行。必索餞盃贐章。有不能稱其意。輒不樂。今於其大歸也。余豈忍無一語。曉枕捫淚。得絶句幾首。以侑告訣之酌。人間樽酒屬前歡。湖嶺萍逢一夢殘。尙憶春風桃李縣。靑袍白衛少年官。恩叟甞爲河陽縣監故云。提携書釰逐星軺。狹袖輕裝再度遼。可道桑蓬酬壯志。不堪歸宿太寥寥。</text>
<title>落葉</title>,<text>冬暉凄曀暮雲飛。庭葉蕭蕭看漸稀。錯敎繁霜濃染好。遂令寒雨打將歸。</text>
<title>幽居次蘇州</title>,<text>自知才性拙。窮居無所營。棋樽或寄意。風日時動情。木落天更遠。頓覺寒愁生。衰髮一何短。飢腸不已鳴。未成曲肱眠。聊且負手行。循籬暫破顔。黃華保晩榮。</text>
<title>次崔土木窩病中寄示韻 三首○並小叙</title>,<text>日。余出白門外。歷訪木窩。中酒卽歸。後六七日。木窩有病中作。送示云。此會無多日。相憐病久嬰。一心猶不死。萬事若前生。積學君何苦。高才世亦輕。吾今斷情緖。情緖欲霑纓。諷咏再三。感歎不已。遂三疊其韻。隔墉思不見。晨夕我懷嬰。過奬堪羞死。幽憂太瘦生。閉門憐脚軟。度陌憶身輕。嗜炭眞狂士。旁觀合絶纓。土木𡼲崎甚。衰年病又嬰。風流先輩遠。耳目晩來生。獨我中心好。知君外物輕。疇能驅俗子。東海濯塵纓。久拋康濟志。聊免是非嬰。邈矣思千載。夷然送一生。澆胸惟酒重。尙口奈言輕。多少鄕隣闘。吾冠不復纓。</text>
<title>次李季省遣懷韻。省時在二水頭。</title>,<text>黼黻經綸失素期。晩來牽率或爲詩。故人逖矣空懸榻。往事茫然似覆碁。度臘梅留惆悵蕊。逼春柳嚲嫋婷枝。年光若此懷思切。極目蒹葭水一涯。</text>
<title>三日朝起咏雪。次介甫。庚申</title>,<text>臘前無白忽春來。縞素全埋紫閣嵬。萬醜迷藏俄變質。千林剪刻巧爭才。陽坡似妬韶光漏。上界應輸日馭回。閉戶袁生誰肯問。家僮多事掃庭開。</text>
<title>詠懷。次內從鄭子承 祖榮 韻。</title>,<text>自無百堵築斯干。手有三盃樂此間。歲閏今春花意杳。春寒上巳雪華殘。浮生那得人人好。貧食從應事事艱。養到心安元不動。判知榮辱自無端。</text>
<title>再疊</title>,<text>朱門如海不曾干。欹枕神遊宇宙間。陶思壯懷歌有思。浸曉病肺酌無殘。信人寧識人情巧。涉世方知世路艱。午睡醒回憑遠目。冥鴻飛入白雲端。</text>
<title>雨中書懷。寄子承。</title>,<text>業嗜元非士也驕。胸中剩得此盃澆。數間屋有足容膝。五斗米無寧折腰。積漸工夫看土簣。盈虗氣運驗江潮。滿空靈雨春光別。林閣鉤簾且獨謠。</text>
<title>四月。次趙而晦 絅采。與李士善 海慶 同賦。</title>,<text>差喜和飈動薄衫。更憐餘蕊着幽巖。天機已驗虫驚蟄。人事渾如馬詭銜。可但要津來物議。亦知浮譽召人讒。田無二頃歸何處。同谷空歌白柄鑱。</text>
<title>臨津城樓</title>,<text>直當官渡畵譙雄。樹木䓗籠補缺工。渡口有城樓。而其兩傍皆種樹。以爲蔽障。 盃酒卽今憑過客。風塵伊昔走元戎。指甲子适亂事 可道防關由地利。終知守禦在人功。西風落照徘徊久。怊悵烟波杳不窮。</text>
<title>宿龜槎村</title>,<text>自東八站 一名東坡。自臨津十里。 從左小徑行二十里。至石盒山下。俗稱道納山。 訪李老友虞臣 忠翊。至則主翁適出他。其子伯奮 勉伯。 迎接極歡。伯奮年差後余。而曾於都下。屢以文酒同遊。許以忘年。且與亞顔 閔姪魯行。 有深契也。伯奮所居村名龜槎。自此去松京三十里云。石盫山南路。龜槎洞裏莊。薄昏來稅馬。明燭對斟觴。連屋圖書靜。環簷草樹凉。開京三十里。行色不須忙。</text>
<title>善竹橋 二首</title>,<text>丁未朝食。携伯奮偕作。至槖駞橋。溯溪北上里許。訪善竹橋。鄭圃隱先生 夢周 成仁之墟也。隻木難支大廈摧。麗王國事尙堪哀。溪橋赤血尋千古。橋石有漬赤痕。世傳稱先生受椎時血痕也。 塵土丹心酹一盃。白骨爲塵土。丹心終不化。是先生歌曲中語也。拚死殉君志可思。成仁那得顧身危。秖今片石晴猶濕。遺恨分明化泣碑。橋東有碑。刻云高麗侍中鄭公成仁之碑。碑石常若漬水。雖晴日亦然。人謂之泣碑。</text>
<title>朴淵上潭</title>,<text>天磨聖居皆石山。朴淵之源。出於二山之間。至大興北門。旁爲朴淵。其在城內者爲潭。其在城外者爲瀑。兩山石脉。腠會成界。而潭水溢出。斗落於削壁之上。自上潭俯視。瀑流不見其落處。世傳有朴進士者日吹簫於淵上。龍女出而抱歸。故淵亦姓朴云。淵中有石島。卽高麗文宗鞭龍之地也。朴母來哭。墜死于下潭。故下潭名以姑姆云耳。明月澄潭一色通。玉簫吹徹水晶宮。精靈千載尋何處。應在朝雲暮雨中。右述朴生龍女事。</text>
<title>金川道中記見</title>,<text>己酉平明。出大興城北門。前夜。宿觀音寺禪寮。 行里許得平地。然僻隅窮峽。殊有幽寂之趣。槐柳成陰澗水淸。村人無事亦閒情。靑山影裏跨黃犢。綠葉黏唇作管聲。</text>
<title>貝葉寺。次草堂法鏡寺韻。</title>,<text>九月名海西。一涉不自苦。貝葉金銀書。佛蹟尋千古。崢嶸羣峰立。鏜鎝衆水聚。高樓枕松聲。萬壑作風雨。右顧望檀臺。檀君化神之㙜。 烟霞乍呑吐。檀君昔化神。年紀詎可數。人言唐堯世。並立運亭午。勝地誠不偶。舊跡良足取。</text>
<title>望海菴。同李而循 顯道○方守殷栗 次板上韻。</title>,<text>昔泌川朴公 彛叙 朝明。會遼路梗。航海而東。敗沒於鐵山嘴。公之子大瓠公 𥶇。號泣于海上三年。只得一革履。後建望海閣於九月山頭而居之。爲其望鐵山嘴也。大瓠遺照。至今奉安于庵之夾室。李而循具茶需參拜。余亦從而瞻拜。相與遲回愴傷。謹次板上韻。楚些招招極目天。鐵山風浪斷歸船。河源取石終無日。滄海成田倘有年。革舃浮來誠意感。霜綃留寫淚痕傳。精靈千載知難暝。木道蒼茫落照邊。</text>
<title>胡生景五。以先蔭附廩將。赴都下。書贈一律。皇明崇禎末。吏部尙書胡公士表。殉節於甲申之變。將死。送其子翰林公克己。浮海而東。遂隱于關北。世爲北靑府人。胡氏本崇安人。五峰先生之後也。余在儒州。有胡生景五。自言家世乃翰林之五世孫。且有家牒云。取視之。當時東來之蹟。及翰林公自叙具在焉。三復感歎。念孤臣之羇遊。傷後裔之零替。題詩以慰其意。</title>,<text>赫赫皇朝舊翰林。胡公名克己 箕分末派 東方是箕尾分。而爲雲漢末派。 客星臨。灰殘故社忠臣魄。翰林父吏部士表。殉節於甲申之難。 月出重溟烈士心。此言翰林越海潔身。 父子英聲昭在昔。雲仍恩廕到如今。嗚呼涒灘滄桑後。獨有麟書寄感深。</text>
<title>七月初三日。伏奉大行諱音於儒州。六月二十八日昇遐。 粤六日。從家仲父受衰於客舍庭。蓐蟻之誠。無以自遂。敬賦短律。少伸烏號之哀。</title>,<text>天地忽崩坼。宮門晏駕車。仁恩靡不被。慈孝詎勝書。漢帝殂中道。周王在厥初。遺簪誰復紀。痛哭墜弓餘。</text>
<title>次韻土木窩病中作 辛酉</title>,<text>余自去秋。斷吟許久。踈棄筆硯。殆屬前塵。是歲七月。土木窩病甚。余再往視疾。木窩示以詩軸。皆郭西諸長少之贈木窩作也。余亦要慰其病中幽憂之思。遂次短律一首。桑楡垂暮景。松柏後凋期。欝浡存奇氣。婆娑弄野姿。老逾耽酒妙。病亦却毉師。嫁娶行看畢。超然自放時。</text>
<title>次趙而晦遙贈韻却寄</title>,<text>蒲帆莫挽溯洄颺。侶爾魚蝦伴鶴翔。山水閒情知寓酒。詩書宿業薄尋行。別來寂寞惟懸榻。老去嶔㟢尙括囊。雌伏雄飛良有會。無如日月逝堂堂。</text>
<title>土木窩輓詞 八首</title>,<text>齒序參差一紀強。交情倐忽卄年忙。斷金末路曾何有。埋玉重泉永自傷。文章奕世自汾陰。杜老淸名載士林。夫子瓊琚眞大放。不平心事假之音。汾陰。木窩七代祖吏判公號。杜老。木窩祖杜機先生也。先輩風流及見知。支離保得歲寒姿。車塵馬跡滔滔界。獨對殘陽作許悲。木窩每慨時悶俗。歎曰。殘陽殘陽。曼卿豪氣縱盃觴。東野寒愁琢句章。松下科頭仍白眼。却敎人恠熱心腸。唐詩。科頭箕踞長松下。白眼看他世上人。評曰。此是熱心腸。非冷心腸。余甞擧此語。故以諷土木云。形骸忽忽志優優。以酒爲年六十秋。女嫁男婚塵事了。夷然不惜此生休。木窩甞言嫁娶畢。便死無憾。今年適畢婚而卒。拭巾屛藥待符來。卧內猶容舊酌罍。惆悵一盃東首日。此盃盡後更無盃。木窩病甚絶食。猶日飮酒。臨歿之夕。呼酒飮一盃。已曰。此盃盡後更無盃。已而卒。纛島津邊白露晞。石巴嶺下斷雲飛。紅㫌土木先生字。收拾平生戢木歸。卜葬春川少別千年贈一言。銘留肝肺詎能諼。寒花老圃終歸宿。異日相看在九原。木窩臨終。勉余以晩節故云。</text>
<title>有懷而晦書贈</title>,<text>霜鴻風籜捴傷神。植杖庭臯懷遠人。山水關東空宿好。文章海左倐前塵。一番廖廓淘沙界。幾度恓惶落月晨。多少餘生知己淚。况堪蓬髮老江濱。趙而晦。居關東法泉。而與海左丁尙書範祖。素托南村之好。海左今逝矣。愴然與懷。詩以相吊云爾。</text>
<title>洪知敦寧 應辰 進士回榜之詩次韻 並小叙</title>,<text>洪公壽九十二。當進士榜回甲。而是年有春秋兩榜。春科。孫曾赴擧者適見屈。公曰。吾將待秋。與孫兒同應榜矣。及秋。其孫錫淵果魁生員。於是洪公祖孫同應榜。士大夫以爲昭代盛事。事聞。加公秩崇祿。唱榜日。賜飽暖需。又以祖爲回榜。孫爲新榜。而其子年適周甲。特除公之子爲錫淵之父者 景孝寢郞。詩云俾爾單厚。何福不除。其洪公之謂也。余與新榜上舍有姻好。謹次賀席韻。以副其求云。高年卲德展如人。司馬回辰事絶倫。蓮藉孫仍魁榜士。桂坊翁昔講書臣。溫綸錫老加崇秩。儒服尋初攬舊巾。白首萊衣扶腋入。承傳一命又新恩。</text>
<title>次韻送季省南漢讀書</title>,<text>乍別眞成刮目對。蘊來良玉琢其文。少年君自志伊尹。後世我寧期子雲。物外高情雙屐付。靜中眞趣五鍾聞。西臺雪景一遊勝。十二年前吾亦云。</text>
<title>遯園朴令 奎淳 及伯能夕至。仍留與夜飮。次簡易韻。三首</title>,<text>頷髭撚斷白纖纖。漫興詩忘律令嚴。酒不論金從債券。肴無兼味下精塩。遙遙屧響穿烟衖。落落襟期倚月檐。莫說鉛刀須一割。囊錐曾悔太鋒尖。公道人間莫與逃。君髯何似我顚毫。悠悠暮歲空耽酒。兀兀窮年漫費膏。落拓泥塗身亦泰。消搖林壑跡仍高。前宵地底潛雷發。會看陽和遍九臯。酲煩呼杓嗔兒遲。綠蟻香凝遮莫吹。老去屛書嫌眼暈。客來引枕厭辭枝。明庭焉用治安策。暇日聊爲歇後詩。賴是諸公存舊物。雪中聯榻到鍾時。</text>
<title>酬酒隱老友趙而晦</title>,<text>衰遲人似馬虺尵。期晩靈脩恨鴆媒。莫說爐金都是錯。豈知田稼卒爲萊。髩毛着雪才應退。胸肚羅星氣不摧。何物笑人長寂寂。鄧家少年上雲㙜。</text>
<title>春日書懷。效崔東臯 岦。仍呈遯園求和。四首○壬戌</title>,<text>四十九年只信心。不將竽瑟變操音。髮非嫌白看逾禿。面自銷紅坐更深。剩有短檠兒課勉。可無良醞老愁禁。讀書版築疇能解。曠絶商家喩礪金。謀道忘年共許心。得公窮谷有跫音。紀羣之際周旋久。雄向其文歎慕深。刺盡生毛還自失。門稀出脚坐誰禁。餘年不奈妻兒溷。羞澁囊中乏一金。玄經歲歲一亭心。更少侯巴許賞音。茫若無涯天運杳。綽然有裕自知深。羣萌可是春噓動。衆蟄要非雪沍禁。空洞肚皮藏底物。腸鳴猶且薄籝金。我有吾師卽我心。無聲亦自抱希音。去來元不須推挽。揭厲多曾試淺深。精力因閒衰却甚。光陰沒着逝難禁。莫論櫝裏求沽玉。肯數爐頭自躍金。</text>
<title>枕上漫疊</title>,<text>少眠不覺轉多心。春夜尙遲更皷音。時自溫書咀嚼久。亦曾甞世悔尤深。將身遍癢虱何苦。側耳忽欣鷄弗禁。最是枕頭安字好。詩須擲地響如金。</text>
<title>遯園賜和。聊復疊韻以答其意。四首</title>,<text>夜夢丁寧已動心。人隨噪鵲致回音。桑田莫道謀生拙。豆頃何煩托意深。赴壑長江眞自逝。投林倦鳥也誰禁。杜門種菜終吾分。難得揮鋤不見金。貌老由年道在心。飢膓能復出商音。陶情得句何嫌拙。排悶呼觴不厭深。用舍終須夫子與。經營多被化兒禁。生來飽盡荒唐說。未見丹砂鍊做金。芝蘭襲臭自同心。投李何曾玉爾音。俗子敗人關戶久。先生惠我入山深。閒情時與峀雲起。睡意每憎窓月禁。萬事無如謀一醉。弊裘足當酒家金。猖狂失路昔何心。衆笑羣咻鮮好音。袍笏前身三甲忝。圖書晩計一床深。情非耻糓由才棄。志欲歸田奈勢禁。賦與終知天不偶。老年自許重千金。</text>
<title>丈巖沈丈 鍒 輓詞 二首</title>,<text>邱園氣色日凄凉。負杖歌休處士亡。十室曾知忠信在。百年猶恨去來忙。書藏左海名山邃。葬近先阡卜兆長。庭樹花紅門柳綠。爲誰春返丈巖陽。吾道元從日用常。勾當耕織供烝甞。志甘布藿終非吝。樂在琴樽自不荒。邱壑身輕俟萬戶。林樊手種木千章。浮生窮達那堪較。文行承家十世強。</text>
<title>題李文靖家牒後 並小叙</title>,<text>按野乘。公名隨。鳳山人。世宗潛邸時。受學於公。及上卽位。遂被擢用。有文名。位至兵曹判書。卒謚文靖。與黃翼成 喜 許文敬 稠 諸公。幷配食于世宗廟庭。今其遺孫。以屢經兵燹。文獻間缺爲歉。更修家牒。要余有述。嗚呼。孔子論才難。甞曰。唐虞之際。於斯爲盛。而有九人焉。吾東明良盛會。莫如莊憲之世。而從與享之者只五人。則其人可知。况太宗之所招延。世宗之所舊學者乎。余竊不自揆。爲題長律一首。以塞其請。四百年間祀典垂。莫云文獻已多隳。時當莊憲才斯盛。享列翼成功可知。祈父元來王旅長。甘盤况是聖人師。吾雖有述將何補。且塞薪歌十世悲。</text>
<title>長日無聊。追步而晦贈韻。盖少答其意也。二首</title>,<text>不向蒼空問我辰。夙知尤怨損吾眞。了無事業能成物。亦有妻兒苦溷人。少日狂圖噬臍久。暮年餘習指彈頻。休云天定殊遲速。可奈流光駐莫因。曉月如霜滿箔寒。眼前不着一塵干。行乎擇地且安往。命也在天常自寬。把袂他時良有分。含盃近日亦無歡。離情莫較詩多少。歷歲相思定一般。</text>
<title>而晦舟下廣津。日夕而至。夜飮共賦。</title>,<text>何來兩髩雪霜侵。握手相憐別後心。市上悲歡還漸筑。世間成毁付昭琴。東江一棹乘春暮。南麓三盃坐夜深。太白升仙凡幾載。寥寥此事到于今。</text>
<title>送浪翁 浪翁自號 入沁。兼示閔老范 景淹 李士善。時閔李先在沁中。</title>,<text>二子迢迢駕海鰲。海山添得浪翁豪。風帆穩過蚕頭遠。蠟屐危臨鼎足高。相國譙樓餘劫燼。將軍戰艦尙曾濤。應知落日英雄涕。甲串津西聽浪淘。</text>
<title>次李敎官汝初 在咸 花甲韻。以贐嘉江歸農之行。</title>,<text>沉冥六十一年廻。擧手靑天問月盃。壯志桑蓬磨折過。歸心楸梓敬恭來。朝衫野服翻身快。淸水黃塵閱眼催。不用五湖圖喩意。鴨頭波綠玉山嵬。</text>
<title>次老范寄示韻 二首</title>,<text>櫻桃藩障蓽蓬門。道士眞成也足軒。白首𡼲崎珍弊箒。靑山寥落倚癭樽。戒存聚訟三千禮。象玩无譽六四坤。烟艇苔磯爭者少。相將他日矢無諼。棲遲息偃在衡門。竹杖芒鞋當駟軒。伸屈物皆同蠖尺。靑黃吾豈願犧樽。煎膠癡欲工黏日。揮翰狂思力轉坤。道是人生行樂耳。羊羔伏臘莫相諼。</text>
<title>謹次蕪湖集中韻。示諭甲學。並小叙</title>,<text>雨裏較選蕪湖從大父遺集。集中有示聞孫詩曰。兒生歲我宰南州。聞喜爲名盖有由。爾長吾衰如角勝。翁癡孫黠較誰優。勤培珍果方成實。廢耨良田豈望秋。呵督課書非虐汝。老夫期待異凡流。情悃洋溢。辭旨懇篤。諷誦再三。不勝先獲之感。庸授甲兒。兒亦畧解意。爲之感動。余遂步韻述懷。兼以警兒。國中判是少居州。門下從誰得仲由。只欲傳家期汝重。尙要跨竈視儂優。百年莫若庭趍日。萬事無如水落秋。感激蕪翁敎子語。居然棖觸涕雙流。</text>
<title>尹持平文德輓辭</title>,<text>阿式夢中逢死友。太邱車裏失元方。曾當應物知誠著。退省居私驗力行。家食故貧非有憾。宅憂至孝定多傷。門生雪涕歸無地。湖上風流一夕忙。</text>
<title>箭橋觀漁行</title>,<text>駁雲漏日馬塲烘。濁浪隱雷箭橋動。來人去客駐足看。漁父競投百囊𦆛。縮䊺括罟擧無虗。攘臂捉出生鯉魚。金鱗閃彩赤腮喘。大者盈抱小尺餘。累累含索橋下水。皷鬣那得復千里。路傍觀者盡朶頤。論直先將輕重揣。借問漁父老此阿。此川之鯉何其多。道是鯉本下流産。逐臭新漲來盤渦。習於觀水試輒效。每當雨後烝罩罩。昨夕傾囊買罟來。所獲已賠曾費鈔。鯉乎鯉乎何好新。不安江湖入要津。致身網俎俱自取。抵死豈敢恨漁人。</text>
<title>閒居。拈草堂徐步韻。</title>,<text>庭草除還蕪。檐暉緩更晡。醉矜潮上頰。老任雪侵鬚。蘭棘天何擇。蓬麻地或扶。移山良未易。立意自知愚。</text>
<title>久雨愁絶。次杜律示士善。</title>,<text>漠漠成霖久。遲遲遣日何。蘇枯沾旣渥。流惡溢餘波。燕雀深巢足。蛟龍蕩窟多。天爲難稱意。田事恐蹉跎。</text>
<title>夜雨冞甚。又疊蹉跎韻。</title>,<text>仍歲屢豊喜。今玆極備何。漏天時淡月。平陸忽層波。蚊蚋逃身巧。蝦蟆得氣多。當時誰作楫。經濟莫蹉跎。</text>
<title>徐大將 有大 輓 三首○代作</title>,<text>藥老耳孫硯北身。燕頷投筆展如人。時淸可道封侯相。師吉長爲注意臣。三載弓髯餘血淚。五營軡轄捴精神。宵來忽失河魁色。門戟堂樽尙舊陳。豹尾鉤陳跡已空。秖今街巷說元戎。驚濤正柁風爭力。層觀題楣海失雄。意氣眞傾樽俎際。風流特出靺韋中。何山象得祈連塚。大樹飄零雨雪濛。期會依然辦厥師。前茅露立動遲遲。輀車載路諏良日。㫌節成行愴昔時。倚釰雄談如可作。揮金高義卓難追。旗燈牌校傾營出。駿馬悲鳴萬淚垂。</text>
<title>百種日。得喜雨蘇枯。遂拈種韻。</title>,<text>壬戌七月望。大雨滌煩壅。森如戟攢壁。棼若絲抽蛹。畦圃漭無畔。平陸濫泉湧。我聞新羅世。此日號百種。三夏女所治。六宮期會奉。課績驗勤慢。賞功視輕重。然後及中秋。嘉俳 中秋。設嘉俳宴。仍以名節云。 志光寵。故事儘堪傳。流風庶可踵。紛紜角觝戱。近俗百種日。多作角觝戱故云。 鄙俗誰作俑。湖嶺歲時記。正須刪雜冗。而今左海晏。裘冕儼高拱。基化在農桑。樹業得膠鞏。所以知時雨。大慰暵乾悚。千里政滂沛。百糓旋勃聳。卽此作佳辰。尊酒濃於腫。</text>
<title>秋七月旣望。賦詩和能友。以壬戌之秋七月旣望爲韻分押之。皆用赤壁賦集字。二首</title>,<text>夏口蒼茫羽化侶。蘇仙長逝水空流。擊波蘭槳今千里。屬客匏尊又一秋。託興山川須酒賦。寄生天地笑蜉蝣。人間何世斯爲客。江上淸風未泛舟。獨立飄飄安所遇。孤懷欝欝自相繆。虛明露渚飛烏鵲。浩渺滄波接斗牛。正是蒼空來望月。不惟赤壁在南州。曾於造化能知變。且與漁樵共適幽。得子有詩相屬和。非吾無酒以遨遊。嗚呼擧盞成歌誦。壬戌秋光此地周。天淸露白江之上。獨倚尊酒賦旣望。一壑風月無客主。萬里山川有盖藏。東壁之仙何不來。當世惟子知此况。逝將與予託襟懷。渺渺千秋如相望。</text>
<title>又得蘇子與客。泛舟遊於赤壁之下。二首</title>,<text>壬秋之孟月如彼。江山主人我今是。風流一往襟抱幽。有客有客東南美。且問赤壁在何方。滄海茫茫萬餘里。蘇槳曹槊盡成空。洞簫訴怨吾不以。倚枕窮壑笑藏舟。洗盞淸川哀逝水。長歌天地酒生悲。渺渺興懷安可止。終然盃酌適於余。往者詩章屬之子。孤棹未破千頃波。不盡秋聲長在耳。御風登仙亦何爲。泛泛斯世且自喜。餘生惟得樽不空。將與漁樵共樂此。浩與造物遊。江山來倚枕。秋空擧一盃。明月尊中泛。世人各有生。哀樂夫何甚。風光我爲主。况是取無禁。</text>
<title>又得淸風徐來</title>,<text>露白山空葉自聲。茫然獨立一江橫。此中也喜無長物。天下其知有少成。不用雄飛興羡慕。惟憑羽化寄孤淸。詩曾在壁懷之問。枕可於流笑子荊。間世幽襟餘月棹。當秋孤抱屬風㫌。方將酒盞窮人興。莫以詩章竭我盈。旣往如川今不在。烏能與物各長生。凌虗萬頃波何渺。上渚徘徊水更明。</text>
<title>早起次而晦</title>,<text>曉窓殘月悵徘徊。倦夢閒思未易裁。薄世迎賓寧有閤。窮居避債定無㙜。階花趁節淸香發。隣釀邀歡笑口開。着處可揮長短句。逢場須問死生盃。</text>
<title>次韻酬浪翁</title>,<text>瘦爭枯木禿爭禪。幻跡閱來朝暮烟。事業豈曾求飯飽。文章猶自勝衣鮮。深知器外更無道。不信世間眞有仙。得箇浪翁同我好。未妨如此送餘年。</text>
<title>浪翁有拘。不相訪已多日。是夕約于士善。秉燭共次唐人韻。</title>,<text>少時信古書。遲暮愛吾廬。而以與君好。遂令於世踈。敗蕉依月戶。時菊耀霜除。失得何由問。蒼茫視太虗。</text>
<title>疊亭韻示西社二友</title>,<text>浮生各勞逸。造物自當亭。霜染胡然赤。天高只管靑。君應無健羡。吾欲少全醒。耿耿誰知者。晨興漫步庭。</text>
<title>十月念八曉。前日送浪翁江行。</title>,<text>天欲曙乎雪也明。遠村鷄送斷腸聲。遙知江店孤眠客。木枕鞵燈夢漢京。</text>
<title>戱爲古佛歌。奉賀金上舍振叔 聖球。</title>,<text>我聞西竺在昔日。古佛是生如來佛。東人生子得文科。卽以古佛稱其爺。而今錯認爲嘲戱。俗轉鹵莽失本意。淸金故家翁自奇。釋氏抱送兩佳兒。兩兒傑然出頭角。翁遂縱酒日無爲。人言翁有古佛像。大郞果現如來相。振叔大兒用默登第。 笑他古佛有情根。喜極破尻尻半存。俗稱兒子登第。喜極破尻云。而今振叔又有一兒。故曰尻半存。 敎兒跨竈良足詑。過峽行龍堪比論。山脉過峽處必微小。故中微復起者。人謂之過峽。 請翁善保半尻坐。且待小郞成功果。振叔小兒周默。亦擅譽場屋。早晩當登第故云。 然後破過 言其尻又當盡破了也。 享福田。雙把壽盃樂餘年。</text>
<title>如此 二首○並小叙</title>,<text>客有悶余之固窮者曰。固窮如此將奈何。余輒笑而應之曰。如此而生。如此而死。客亦笑而去。遂述其問答如此。淸朝自是策名臣。當世胡爲見棄身。落溷飛花應有命。沈舟積羽太無因。交情末路誰相保。冷跡要津素少親。如此而生如此死。後人那識是高人。右問策名虗作兩朝臣。博醉難謀一告身。自致靑雲知有路。暗投明月笑無因。孔顔所樂尋思好。堯舜其君見得親。如此而生如此死。也應如此是高人。</text>
<title>和老范詠菊絶句 四首</title>,<text>齊名佛頂尙超塵。妬色楊妃奈辱身。陶史屈騷千古感。秋風零落泣孤臣。殘楓輕薄敗蕉寒。滿砌毬鈴正好看。掇取餘香縫作枕。爲延壽命勝金丹。培土陽厓孕日華。春苗猶好况秋花。寒香頓餙踈籬邑。宛是柴桑處士家。亭亭孤節殿羣芳。雅尙非唯取色香。歲暮光陰殊自惜。此花開處作重陽。殊一作須</text>
<title>家季父用曾王考遯窩小築韻。賦石松亭新築寄來。敬次以上。癸亥</title>,<text>先生有遠志。不樂在城中。寓郊旋入峽。隨轉似秋蓬。披棘定圭臬。誅茅備雨風。烟霞屬指揮。魚鳥在罩籠。柳條對李唐。桑葉話龎公。飯罷時負杖。園植繞靑䓗。松間聳石臺。日月爲窓櫳。境虛地亦勝。樵漁措其躬。告春待佃客。禦冬任圃僮。山林經濟足。餘事菊數叢。分外無所求。平生素貧窮。居室絶嗔怪。環堵氣怡融。閒盟託渚鷺。遐觀寄冥鴻。彭殤誰得失。浮雲過太空。倦鳥與知還。抱月以長終。千秋知己者。陶令及坡翁。</text>
<title>十六至十九。凡四日苦寒。寒猶未解。復疊塩韻。成排律三十六韻。</title>,<text>冬暖曾何戾。春寒却又兼。玄冥排太皥。滕六激飛廉。星曆差時節。天機謬益謙。眞難形口語。其奈凍毫尖。富室亡輕煗。繁羞味苦甜。肢強疑土木。膚皸困鍼砭。邱垤羅塩虎。雺霾奪玉蟾。被中愁局促。戶隙怕闚覘。醇酒湯旋冷。洪爐煽不炎。凌陰知好耐。暑雨想欣霑。壁面棲霜霰。衣稜厲斧鎌。下堂鞋易跌。當食筯難拈。狂犬顚如撲。饑烏噤似箝。庭柯珠綴絡。檐溜玉排籤。巧値陰霏後。重驚虐雪添。瓦茅渾罨縞。川陸捴粧縑。鹿駴林中竄。螭惶地底潛。銀盃翻馬足。瓊珮響羔髯。毛羽危將折。虫魚恐盡殲。艱難當變異。計慮入微纖。稚子袍無蘊。貧妻病又淹。傾箱勤掩護。削柱趣烹爓。寒暑良違序。陰陽尙可占。循環應自復。凍餒欲誰嫌。天豈遲㽕蘖。吾思遍盖苫。閭閻民困瘠。軒駟世嬉恬。槩是隨流轉。疇能免漬漸。莫愁牛目沒。且竚鳥星瞻。暖黍宜吹律。調梅定待塩。陽和蘇動植。陰類廓詖憸。沼劈游魚藻。堂開賀燕簾。蟄虫爭振壁。乳雀穩棲檐。煕皥風猶鼓。舒長日若黏。良材饒杞梓。微物茁葭蒹。花苑紅𣰽濶。楊堤綠幕襜。回思此寒苦。相慶酌厭厭。</text>
<title>金戚兄寬之 裕己 聞余如此詩。疊其韻相贈。聊復和呈。二首</title>,<text>欲說平生便主臣。主臣。出漢書。猶云惶恐。 太高其志至微身。詩書禮樂當今世。歷落嶔崎捴宿因。喜見窮儒非達相。余甞見李虞臣語曰。相法云喜見貴人。是吾甞喜見窮儒也。非達相。李丈笑之。金兄詩及此語。故余亦史提云。 如逢飮者卽交親。金兄謂余。以飮者與飮者相與。故罕與不飮者遊云。 山雲開處知吾道。可得於天不得人。右自咏盡分誰能爲子臣。踐形唯合反諸身。放雞自是存心戒。得馬寧非折臂因。道在環中推去好。經尊丌上炙來親。終知立命無他術。餘日相將做㨾人。右述懷</text>
<title>閒居疊臣字</title>,<text>閒居却思致爲臣。夙尙非由獨善身。鍾駟無心言者過。文章有眼謗之因。磨來鏡翳尙堪照。膏繼燈明猶可親。後世欲知窮悟子。悠然自在展如人。</text>
<title>自箴疊臣字</title>,<text>朋箴誰似責難臣。家計無如善守身。白璧玷瑕磨不易。黃金消息聞何因。迨今養性知非晩。從古論賢視所親。亦有餘師方策在。當仁豈可讓於人。早識明王亦擇臣。儒冠寧誤不貲身。爐金自躍吾知愧。蟠木先容彼待因。果忘縱難爲稼圃。枉尋多恐負君親。由來闕里三千子。有是行藏只一人。</text>
<title>贈白癡</title>,<text>與子託襟期。辛勤得保玆。醉醒無異致。行止亦同時。啖蔗久知味。執鞭猶樂爲。宛然中沚在。游溯願從之。</text>
<title>奉和德浦李丈韻</title>,<text>綈袍莫念故人寒。野服行尋道士冠。理在重山梅下玩。神遊五嶽畵中看。虛窓向日多明照。淡水無風少激湍。待飯不來仍入夢。心安從亦得身安。</text>
<title>曉寒失睡</title>,<text>鐵屋愁眠未解衣。朦朧曙色試褰幃。層氷上薄星辰冷。積雪重封木石肥。高山蟾影側望小。深巷豹聲遙聞稀。坐待南榮承旭日。釋他黎首怨寒祈。</text>
<title>枕上疊寒韻上德浦</title>,<text>白首襟期保歲寒。秪今塵壁掛朝冠。論經口有異同析。對客眼無高下看。風雨前宵句回暖。江湖歸興欲生湍。閑居宿債緣詩積。枕上孤吟覔字安。</text>
<title>赤驃行 並序</title>,<text>赤驃馬。本胡産也。北邊布商貨之。至都下。罷蹇骨立。然碩大絶類。徐大將有大。一見以七千錢買置。潔羇絡豊蒭粒。日刷洗而範驅之。歲餘。國中馬無及赤驃者。有豪弁請易以十萬錢。徐不肯曰。豈有將軍而賣駿馬者乎。馬身如火塊。尾鬣殊白。高可七尺餘。徐亦魁顔鉅鼻。軀幹壯健。每騎赤驃。赤驃躞蹀驕行。一鼓鐙則絶影。行路以此屬目。相傳穪徐使道表赤多。使道。指大將。表赤多。謂赤驃方言也。正廟嘗幸陵。徐以訓局帥。騎赤驃從。上固聞其駿於乘。解所御以易之。試乘當上心。赤驃遂入於內廐。內廐之乘。亦無如赤驃者。備御乘幾十年。大行廞衛。爲魂馬。爲魂馬者。不得復入內廐。仍出置外司僕。其明年辛酉。將奉安大行御容於華寧殿。華城也 司僕官以輦轝往者。騎赤驃行。及奉御容詣殿。具儀仗穪警蹕。宛如平昔。赤驃忽仰首悲鳴。踊足攫土。司僕官懼。遽下不敢復騎。赤驃猶向殿嘶號。其聲悽絶。左右觀者皆愕。或爲之涕下。旣放仗。赤驃乃自跳擲委地。御者前牽後鞭。僅入行廐。與之莝豆不食。和米爲粥。欲其食萬方。終不一吃。翌日又強策以歸。赤驃又踡跼回顧。不肯前。兩日行七十里。至外廐。竟不食死。司僕官屬皆曰。義馬也。埋之西郊。大行喪畢。徐大將亦縱飮。得疾且死。喟然歎曰。吾死遲。不如表赤多多矣。余有族弟得常素習於徐家。爲余道其事。嗚呼。此不可泯也。義狗救主。著晉野乘。舞象殉節。載唐國史。雖物性偏至。顧亦有可紀者如此。宜其徐大將之臨死自歎也。遂感而作赤驃行。天馬神種空冀北。赤驃東來海東國。磨雲嶺上困折軸。覆鼎山 三角山一名云 下爭高直。蒼頭牽入棨戟門。一顧色動上將軍。將軍風骨故自異。更得神駿增意氣。一團火塊滚紅塵。路人不看馬上人。載是常服陪鑾路。鉤陳豹尾天尺五。渾身渥丹雪鬉豪。長尾窣地碧蹄高。太僕黃衣驚屬目。遂令天閑無驂服。天生神物不偶然。聖人乘之以御天。春塘浴出如血赭。日中弄影彤墀下。鉤膺絛革聽和鈴。絡頭金勒帶繁纓。立仗時無一鳴斥。飽德日思千里責。龍旂影裏鳳吹聲。年年從幸幸華城。咸池張樂幾仰秣。鼎湖墜弓太倐忽。自從廞儀謝王靈。零落外廐長愁絶。掌輿從官忽相牽。熟路靑繩八達前。華寧殿開仙仗簇。警蹕傳聲若平昔。目見物是愴人非。口不能言情自激。嘶號仰首望雲鄕。挾道周衛捴悲凉。僕夫且莫遽加策。遲遲臺畔倍摧膓。偏至之性諒難變。絶食而死眞可傷。棧豆餘生不肯惜。帷盖他日誰爲慽。嗚呼碧幢舊主人。生死相知一歎息。</text>
<title>次韻呈浪翁</title>,<text>孰云難近布。偏喜可言商。舟楫江氷塞。音書歲月長。斯人何處得。舊要莫敎忘。昔夢靈通會。一咏一揮觴。</text>
<title>次西社韻屬士善</title>,<text>宿契看何地。眞襟得自天。分山終有日。倒庋亦多年。容飮投蓮社。聯題和輞川。相視顚毛短。長策急歸田。</text>
<title>雨餘次西社韻</title>,<text>廓然天地廣。閑處着狂生。細雨來春色。微風卧水聲。追遊心轉嬾。拈閱眼猶明。稀接俗人面。自忘身在城。</text>
<title>士善築室于上游。有詩見寄。次韻。</title>,<text>田舍漁庄兩占宜。夫君淸致我曾知。歸歟堂搆將娛老。哿矣經鋤及未衰。結社深交從少日。分山佳約指他時。輕舠野服催料理。有不如言視此詩。</text>
<title>薰坊小集</title>,<text>無奈身縻世。猶然意在山。恓惶埃𡏖裏。夢想水雲間。偶得三盃樂。因偸一日閒。枕肱聊熟視。爲記異時顔。</text>
<title>敬和德浦李丈。仍示而晦。</title>,<text>寥落山居不設門。好敎隣里訪源源。酒中慷慨風猶俠。閒裏衰慵語或村。自愛丹葵傾日蕊。誰知蒼檜徹泉根。長歌短詠渾無賴。且將孤燈破夜昏。</text>
<title>酬浪翁</title>,<text>吾衰幾欲與君同。嬾廢巾裳首似蓬。志業曾窺朱箚裏。襟期晩託白詩中。無聊客勸棊消日。有識醫言酒動風。饒笑奚囊投輒滿。些些情興兩難窮。</text>
<title>拈放翁韻。與晦善諸友及老范子承各賦。</title>,<text>草擁蛇盤徑。林藏斗大廬。酒醨逾水飮。心靜勝山居。薄俗從呼馬。窮經笑覓驢。往還俱自得。閒者莫余如。</text>
<title>靜居</title>,<text>悠悠日向靜中長。劫劫人從用處忙。世事難敎羊角直。此生強恨麝臍香。少年一夢老將至。夏熱幾時秋已凉。回也簞瓢由弊縕。更無尼父許升堂。</text>
<title>老媒閒。次西社韻。</title>,<text>不須歎老老媒閒。儘是出門如拔山。五嶽神遊輸壁上。一場兒戱附屛間。人生尙覺無非事。天道那知有好還。行矣君看來去艇。下灘時易上灘艱。</text>
<title>次浪翁</title>,<text>䯻似丸時強整冠。屋如斗處亦云寬。百年着脚庶無愧。萬事到頭皆可安。白面士多憐凍餒。紅塵客少問喧寒。曉來醉睡無人撼。簷日不知高幾竿。</text>
<title>次浪翁。兼示士善。</title>,<text>撤藩雞犬互成羣。對衖聲音兩入聞。門隔仙塵無十步。座聯琴酒定三分。天機飽閱滿月。風色靜看來去雲。却笑閒人忙事在。朝書招我夕邀君。</text>
<title>隣遊。疊用前韻。</title>,<text>靜夜胸襟來月色。先秋髩髮着霜光。如今借問酒何好。從古已言貧可傷。稻穗香風尋野服。匏花凉雨卧溪堂。素心更有邀余者。喜動眉間氣紫黃。</text>
<title>簡寄浪翁。用畏庵李先生韻。</title>,<text>村居有同好。往還勤杖屨。俄還旋復往。屑屑不勝數。縱談决源泉。快令大壑赴。是非間一起。肯綮良或聚。時亦競自是。奮然如不顧。無何便解頤。素好癖云痼。賓主豈須別。雞黍但可具。逝將共之子。益勉恢地步。從他長短日。來汝今故雨。</text>
<title>次浪翁留贈韻</title>,<text>軒窓開處指靑門。君去從玆欲斷魂。今宵定到峩嵯下。月色分留漢北村。</text>
<title>次浪翁寄來韻。時歉歲。有酒禁。</title>,<text>巷無飮酒我安如。踽踽行來寂寂居。宿業三生元幻夢。神交千里若庭除。慵慚步韻方成律。情感因風數寄書。歉歲郫筒猶有禁。知君愁絶卧江廬。</text>
<title>奉和德浦李丈</title>,<text>窮廬彈指感流年。宿昔鬂毛已皓然。籬爲障塵加數掩。堂因受月拓三筵。兒慵書罕添新課。婦拙衣仍夾舊綿。世我相忘還自在。對人那得幅修邊。</text>
<title>元日之夜。從德浦飮。甲子</title>,<text>坐閱流光又此年。曉來氷磵已潺湲。金丹在鼎寧容破。火種憑薪自可傳。佛力悠悠浮海筏。人生滚滚下灘船。從公秉燭緇帷裏。帷外難醒萬戶眠。</text>
<title>誓菴尹令復初書示前日寓直騎省詩。要余持被時次韻。遂於直中疊其韻却寄。</title>,<text>碌碌泥塗未見知。敢言行止相時宜。靑袍錯被緇塵化。饒笑從前謾泣絲。</text>
<title>用茅亭韻。奉贐洪州牧使趙戚叔 弘鎭 之任。</title>,<text>露網朱紋動遠愁。使君行傍錦江鷗。花甎舊步時尋夢。梓里重遊早及秋。數樹婆娑爲吏隱。一城安晏與民休。送人作宰吾曾慣。窮鬼猶應笑白頭。</text>
<title>八月卄八日。從幸至華城。得五律紀行。</title>,<text>霜露天時邁。羹墻聖慕新。此言上謁陵園。 行都非會獵。上信宿行殿。凡閱武試士之事。幷不擧行。 原廟卽朝眞。華寧殿。奉健陵御眞。晦日行酌獻禮。 感動陪班日。謁陵時。玉淚霑袖。陪班之臣。亦爲感涕。 榮生執事辰。酌獻禮。小臣差酌洗位。 戎裝還負羽。是行。凡侍衛皆以軍服而從。臣爲先詣禁喧。 先路謹淸塵。酌獻禮後卽還駕。經宿于始興。九月初吉朝還都。</text>
<title>自嘲</title>,<text>壹欝多從酒賦宣。語嫌雕琢氣要全。俳優莫遣時人賤。博奕猶於晝寢賢。緩緩踏歌堤上路。嗚嗚拊缶社中筵。酣狂到處題長句。笑問奚囊拾幾聯。</text>
<title>南麓秋眺</title>,<text>淸商濯出眼中秋。露菊霜楓坐處稠。意到猖狂煩理屐。神傷搖落悔登樓。吟嘲邱壑烟霞痼。指顧山河日月浮。一醉都忘身外事。人生得此足銷愁。</text>
<title>南幸歌次韻 幷小叙○八首</title>,<text>余自華城扈駕歸。窃擬追述歌詞。以叙慶忭之忱。而嬾廢筆硯。久未遂意。日。因慶安督郵李伯厚 種德 得尹而叙 奎範 所爲南幸歌。不覺起余。謹步其韻。瑞旭曈朧上霱雲。三嚴鼔起兩廂軍。紅㫌翠羽靑繩路。一簇香烟捧聖君。右啓蹕先廂箚駐鷺梁歧。駕到橋門按轡遲。旗鼓掀天紅繖動。西臨鳳翥將臣知。右駕渡舟橋。次于龍驤鳳翥亭。時先廂大將旗鼓迎接。幸陵儀倣幸園儀。怳憶先王戒蹕時。八達山陰彌勒峴。至今臺砌刻遲遲。右遲遲臺名。先朝所命也。衣冠仙寢月遊回。寓慕羹墻聖子來。感激從班皆掩涕。新豊重啓舊樓臺。右拜陵。是日還詣行宮。宮門樓曰新豊樓。父老歡聲湧似潮。廻鑾親御大皇橋。玉音慰滿須臾願。萬柄旂燈照泬寥。右駕臨大皇橋。召見父老。宿衛通宵仗藎忠。侍臣裝束學從戎。兩行籠燭紅紗裏。司馬黃旗立正中。右寢殿宿衛大司馬。背負黃旗押班。原廟朝眞祼獻親。周旋相事若而人。愀如復見天威近。臚唱聲中泣舊臣。右華寧殿酌獻。是時賤臣忝與執事。司謁承傳下九霄。進時外辦奏英簫。句陳豹尾齊回隊。禁旅千羣不敢驕。右旋蹕。是日軍令。華城仍爲宿所。及華寧殿。酌獻禮後。卽命回鑾。聖懷愴慕。無意遊衍。從可仰測。賤臣以職先路。不覺飮涕。</text>
<title>騎省雜詩 並小叙○三十四首</title>,<text>余於內省持被時。往往得絶句。略記省中故事及耳目所覩聞。一弆之夾帒裏。比謝官閒居。乃出而編次。務在紀實。不厭俚俗云爾。平明冠帶按天衢。入直騎郞百責紆。司鑰注書先後出。橫關金鎖報無虞。司鑰。掖庭職名也。八門魚鑰一時開。閽卒聲張鐵鍵回。待漏承宣當右路。諸司掌務便隨來。掌務書吏也。千官率職趁朝時。來去紛紜槩可知。供上衙員陪進到。扶持軍外一跟隨。擔夫曰扶持軍。陪隷曰跟隨。常參次對有常期。備局諸公下殿遲。借問朝筵何事業。院中恭竢擧條知。凡宰相所建白。出擧條下政院頒布。各司輪對本良謨。被點諸員詣闕俱。院吏先期收擧案。人人皆道所懷無。各司官落點輪對。政院例收擧案。仍問所懷有無。而大抵曰無。監門番將不時招。申飭閽軍在暮朝。除是官員冠帶仕。下人出入驗章標。凡官員仕進曰冠帶。常仕宮閽出入時。所驗下輩木牌曰章標。朝坐受牌有令公。禮房書吏已先通。郞官前跪雙擎進。徐與守廳納櫃中。凡稱堂上官曰令公。本曹有御押木牌。刻曰摘奸。郞官夜廵時受諸堂上。每朝坐輒還之。堂上守廳亦書吏也。望門諸隷一羣成。呼喚兵曹不住聲。啓板前頭承旨跪。拈來傳旨敎塡名。望門。政院呼望之門。啓板。院廳所奉之啓字板也。傳旨下本曹則塡名。喝導長聲徹內庭。風稜若可震朝廷。料知新除持平出。畢竟唯懸未署經。臺諫郞階。例以未署經懸頉。故有除輒出。而懸頉時爲笑語。淸時少事吏偸娛。奇別廳中聚博徒。向晩一張分撥到。本曹當日監軍無。朝紙曰奇別。晝紙之分度。卽報曰分撥。時値少事。奇別書吏。但相與博奕。而監軍之點。亦不下本曹故云耳。吏兵省記唱讐皆。政院親呈鎭日偕。今晝銓郞來較晩。時童已揷未時牌。吏兵曹各有省記。趁申時呈于政院。吏曹掌闕外入直。兵曹掌闕內入直。時童報時。漏局之童。每時各有牌。曹例堂郞禮數寬。偸閒時刻輒邀驩。問公秉筆思何苦。二字文章做得難。各曹郞官之於堂上。皆投刺。禮數頗嚴。而獨吏兵曹不然。入直堂郞輒懽娛無間。二字文章。卽堂上所書啓軍號也。中禁傳呼過月臺。承傳色下藥房來。須臾西掖提調出。前捧銀鐺監煎廻。中禁掖隷年少者。月臺。殿陛承傳色。內侍傳命之官。藥房在仁政殿西掖。提調監煎。別監司謁忽張皇。當直呼聲震肅章。內省郞官齊出立。笑他都事步何忙。別監。掖屬。司謁。掖屬之長官。當直。禁府下位都事之當直房者。肅章。宮門名。當直事急。不得不忙。故人多笑之。禁漏官來喚一聲。申時初刻到分明。院廳曲拜方前進。軍號兼將省記呈。禁漏官。報申時於政院則吏兵郞呈省記。而承史申退。○呈省記軍號時曲拜者。爲啓板所奉故也。軍號恭承踏啓廻。細書謄本迫昏催。守門部將來如律。跪受緘封不敢開。軍號封呈則踏啓字還下後。騎郞卽細書二十九本頒布。守門將部將。並趁門限來受。不敢私自間看云。庭排傳漏各門兵。處所提來自道名。四祖講如甁瀉水。申敎更點打分明。騎兵上番者爲傳漏軍。而每夕點考。但提其所直處所。則便自道其姓名。而講誦本貫四祖。如小兒熟講。甁中瀉水則該色書吏。但依例申飭。打更點分明云。蘆院靑坡序次號。兩行騎卜若騰槽。應名一一牽過了。乍覺吾官是馬曹。蘆院，靑坡。兩驛名。每夕點過騎卜馬數十匹。而未甞一番跨着。眞所謂時見馬過。似是馬曹也。門鑰初頒不辨人。禁林餘靄尙氳氤。曳裾且向兒房入。司謁傍傳禀夜廵。兒房。政院廳東夾房也。騎郞每夕。躬詣稟夜巡。則司謁或云已稟云。烽燧兼憑手本看。南山四柄報平安。峩嵯一路偏稀到。關北昏霾透照難。闕南山烽燧本五柄。而北路烽火。偏被海霾所阻。其或擧不擧。烽臺將輒有手本。手本云者。手所草本也。夜廵稟過上西軒。堂上傳牌始敢言。一軆省中郞署在。朝還夕授亦何煩。御牌。本於入直日親受。出直日親納。一自柳參判誼刱新䂓。夕授而朝捧。故曰何煩。二更廵檢以身先。橡棍藤鞭導在前。黃鹿鞶懸靑帶孔。煌煌御押在牌圓。御押牌。解見上。○貯之黃鹿皮鞶囊。懸之靑廣帶孔兒。禁淸橋畔乍停行。除禮哨官但點兵。試看曹卒鞭頭數。一百名中少六名。騎郞巡檢時。例於禁淸橋上點過。訓局上直兵一百名。而哨官則多除軍禮。軍兵則本曹近仗軍。以鞭數之。而輒少六名。盖守直房云。漏卒不離漏鼓傍。摘奸時到戒尋常。憑他近仗軍分付。更 更鼓之更 要高聲點要詳。近仗軍。卽本曹結束色所屬。而巡檢時。渠自分付云。永肅門西局出身。擲奸唯許點其人。衰年動作眞堪慮。仰認先朝及老仁。永肅門西。有局出身直所。局出身者。年老訓局出身也。正廟時。有一老因應點蹶仆。故仍命於其坐處點名而已。盖亦老者安之之恩也。遠道背持入夜來。隔門奸僞暗難裁。故懸雙手將軍石。啓本開看始放廻。背荷狀啓者曰背持。闕門橫關曰將軍石。凡以夜至者。慮其非常。從門隙懸手門關。及啓本到院開坼。始乃解放。進排物膳捴夤緣。種種人情自古然。道啓邊奇干甚事。及門先要越門錢。人情。俗所稱人情債也。凡係物膳進上。莫不夤緣門卒而入。故例有情債曰越門。而至於各道狀啓。邊鎭撥報之及門。例皆捧十文曰越門錢。故云干甚事云也。樺燭星流瞬息催。傳宣標信急如䨓。道是監留金虎鑰。鞫廳推案四更來。樺燭卽杻炬。宣傳官傳宣標信。急如星火。而夜則火炬先之。金乕。門名。時夜留門。因鞫廳文案之將入也。衛將廵軍度幾番。尙懸籠燭坐當軒。四更一點初桴下。鑰匙齊頒外七門。四更一點。始頒外城七門之鑰匙。前殿親臨在翌朝。衛班雲劒例牌招。重臣年老多懸病。徹夜頻煩改付標。殿座侍衛別雲劒。例宰臣備擬。而牌招則輒稱有疾。不得不就原望。改付黃紙標之故云。乕鬚絲笠紫晶纓。帖裏腰纏矢劒橫。侍衛班中要趁伍。敢辭經歷比肩行。上句。卽侍衛服色。帖裏。俗名天翼衛。班中騎郞。與都捴經歷同列也。居達先牽仗馬行。龍旂差備掌形名。雙雙作隊齊趍步。載路唯聞劒佩聲。司僕僕御曰居達。龍旂陪行曰形名。色差備。猶云待令也。凡動駕時。兵曹捴府各一員爲之。柘黃繖下始升香。闕字牌臨正北床。莫道春秋無地讀。至尊猶拜大明皇。右叙皇壇望拜禮。世之善談名義者。輒曰一部春秋。無地可讀故云。賓廳大政長銓爲。佐貳郞官莫與知。啓草望筒委吏手。但將都目筆分兒。凡官俸平分曰分兒。大政。謂之都目。而佐貳郞官。並不與知。但分都目筆。事甚可笑。</text>
<title>送度支宋侍郞 銓 副价之燕</title>,<text>事大尊王各一時。經權自合兩行之。交將玉帛仍修好。曠感風泉更賦詩。</text>
<title>送朴茅亭出守寧越 乙丑</title>,<text>令公先朝之承旨。才高志亢時不以。僉知祿科聊與縻。爲貧而取救死已。南山山下一茅亭。白首曲肱眠還醒。黼黻經綸輸肉食。泉石烟霞養性靈。化翁區處協雅韻。竹符再分山水郡。洞陰八景舊遨頭。五馬雙㫌又越州。越州治傍淸泠瀨。上王弓劒此中留。蒼梧暮雲湘江竹。墨客騷人過踧踖。龍溪翻曲聲聲悲。杜機長律字字哭。子規樓側愴前塵。冬乙旨邊泣遺民。使君承命薦寒食。配食三十有二臣。越絶深山嗚咽水。曠感幽憂 一作離騷 卽躬履。况公健筆富於詩。觸境輸瀉萬番紙。道景寫懷俱入神。谷風凄雨一格新。請看黃堂箇滿日。錦囊驚動漢陽人。</text>
<title>追題可憐詩帖 並小叙</title>,<text>余甞於宋耻菴 瓆，李冠陽 匡德 詩中。知咸山妓有可憐者。知名當時。今去其死。已四十七年矣。索其家。得詩帖十許卷。皆當時搢紳大夫騷人墨客之作。而其末編則憐死後追題者也。就其端添傅一牋。附題三絶。仍畧識憐本末于私藁。俾後有考焉。○可憐墓刻曰。可憐姓朴。貫密陽。係咸興妓籍。喜誦出師二表。尙古好義。穪女俠。國人聞其名。今年八十六。燁然有精神。尙可久也。有客戲謂爾死。當銘之曰。天之嗇。地之遐。人之微。名何盛耶。渠喜甚。倩人刻石。託族妓。待死竪之墓。時崇禎三丙子也。作者不書名 下刻云其死在己卯。得年八十九。○又有序云。當其盛年。爲權按使欽。固守其節。間被一蕩子所劫。以此平生飮恨。語及權按使。輒淚隨言下云云。沉吟萬歲 橋名 淘沙水。悵望雲田宿草原。憐之墓 殊恠老夫情性別。盡拋紅粉戀香魂。右過雲田作</text>
<title>與安邊守同遊釋王寺</title>,<text>溪山引興若相追。使盖遨床聚一時。福地眞如羅漢會。泊舟緣業問闍棃。僧言太祖潛龍時。五百羅漢。泛舟泊于安邊云。</text>
<title>臘夜。與沈余吉于中 尙泰 兄弟。會于安山族叔家。拈香山共次。</title>,<text>往事溫尋似繹絲。白頭重會怳童時。當年社飯知無及。此夕炰羔幸有資。局上枯棊身見在。會者四人。故譬四皓。 土中埋麈念何爲。童時舊遊。如秋水者。已作泉下。 冷灰爐底君休撥。過境猖狂悔已遲。</text>
<title>立春日。疊韻揭楣。</title>,<text>椒樽新醱歲其更。春色辛盤口嚼淸。生意方萌幽谷草。仁心先浹泰階氓。休言賞雪爭鬚白。尙擬看花詫脚輕。好是屋中維酒議。山蔬自足暮朝烹。</text>
<title>春日。次心友韻贈浪翁。丙寅</title>,<text>春風惻惻暮朝寒。漢水西來少靜瀾。他日詩篇雲外落。新年顔髮夢中看。狂思季路從浮海。快憶逢萌辦掛冠。垂老不堪離索意。只憑盃酒強偸歡。</text>
<title>奉贐灣尹趙戚叔 弘鎭 上任</title>,<text>龍灣軍府鎭邊頭。剡牘明揚協廟謨。卻帥詩書原雅致。羊公裘帶亦風流。威行區脫徵生口。名動撑犂見壯猷。鄭尹 止堂公 經綸韓尹 韓公名祉 操。也應聲績配前脩。</text>
<title>諷碁癖 並小叙</title>,<text>草閤癖於碁。往往對客。輒以此終日。眉樵 伯能自號 亦善碁。有詩相穪道。而余則性不喜之。然牽率步韻。譽之近諂。嘲之不恭。命曰諷碁癖。昔聞賢大夫。下士而喜客。經濟試國手。出處占高着。今公似李遠。消日碁一局。興趣輸朗咏。風情讓細酌。役心勝敗際。對案便忘食。專精錯應人。耽樂不知老。大小緩急務。輒曰碁未了。座客或無聊。酬答亦草草。數諫終不聽。我欲焚碁譜。自是沒着落。何論有法度。偏係病成癖。脫畧事違理。有詩反阿好。嘅彼眉樵子。</text>
<title>玉堂詠事 並小叙○十九首</title>,<text>余於丙寅七月。入玉署。帶職凡三朔。鎖豹直者二十九日。侍讀法筵者十四。召對便殿者三。自念菲才。屢辱榮寵。專精講討。無暇吟咏。反媿唐人詩緣見徹語長新之句矣。及季秋。以違牌見解。久後或當閑適。始追述舘中諸詠。軆倣宮詞。間用俗語。盖將與甲子騎省雜詩同編爾。寵命經筵奉若驚。再違牌召未陳情。賤臣去就何關急。金虎留門到四更。時有翌日晝講之命。故三牌留門而入直。鍮檠影裏據茵憑。故事梁懸八玉燈。冊色書吏呈魯論。明朝開講下敎承。典册書吏曰册色。時進講論語里仁篇。齋沐淸晨夙戒儀。商量經旨較時宜。閤門午鼓鼕鼕際。禁漏官仍報講時。觀象監禁漏官。例報法講前二刻於玉堂。詣閤筵依座目排。閣臣承旨後先來。上番校理班中出。知事前頭習講廻。兩玉堂入直。分稱上下番。而上番侍讀。時余以校理當上番。○晝夕講則習講於知經筵之前。朝講則習講於領經筵之前。領經筵曰領事。知經筵曰知事。一聲鈴索正時及。鴈序起來經卷執。殿角香烟兩朶升。內中司謁 掖屬官名 報賓入。講官入則閤門司謁。奏云賓入。新受音終更釋音。因文敢道沃君心。溫顔酬酢眞如響。朱箚歸來復見今。侍讀官。讀奏新受音。仍陳音釋已。自上新受音。於是侍讀官。首陳文義。當筵顧問受恩初。蒼鬂其如舊學踈。聖度尙推頷可意。分明申敎注書書。一日。上有所陳甚好之敎。仍申命注書書之。盖注書聽瑩故也。講罷收經再整班。藥房前進起居還。臨將下殿猶餘願。溫習知應在燕閒。時知事兼帶藥院提調。故講罷。出班問安乃退。館吏擎書導在前。草袍携滿御爐烟。延英閤外徐回首。不覺斜陽下八甎。禁川西畔樹如烟。瀛閣東頭月正圓。試把銀盃憑檻倒。未妨呼作酒中仙。玉堂有登瀛閣。閣臨禁川橋。亦有御賜大小銀盃。朝講由來重講䂓。命招領事備三司。就中主管誰爲最。咨訪偏於侍讀時。朝講。有領經筵。亦必具兩司。而講筵則玉堂上番。侍讀官主張。花甎步武接雲霄。廳坐喉司趁早朝。啓板旁邊呈草記。下番闕直請牌招。政院朝坐。謂之廳坐。院廳奉啓字板。諸司呈草記。時該員與承旨對跪。受授於啓板下。玉堂亦以草記。爲僚員請牌。梧掖沈沈禁漏遲。長房上直捴迷離。玉堂掌務誰催喚。檢討前牌又只推。長房上直。並指書吏也。掌務亦書吏名色。檢討官。卽下番修撰。凡牌招不進。例罷其職。而多下只推之命。吉日東陵扈警鑾。鑞牌雙引玉堂班。行宮請下承傳色。密直筵臣共問安。八月。隨駕東陵記事。○玉堂牌。以鑞爲之。篆刻經筵廳鑞牌。承傳色。內侍傳命者。此句言政院玉堂問安時事。觀豐 後苑閣名 嘉種告登塲。粒粒珍頒滿斛香。拜命從知榮賜義。歸將舂玉薦祠堂。內苑稻熟。頒賜一包。登瀛閣畔冊樓開。管領芸香吏亦才。連屋牙籤千萬卷。一提書目便拈來。冊色書吏。主管藏書。苟有所索。隨手拈來。禁中省署匝金鑾。長戴烏紗坐直官。獨許儒臣便服處。自從殊典賜鬉冠。闕內入直者。常着紗帽。獨玉堂戴冠。或言祖宗朝甞賜冠于玉堂。遂以爲例。事在舘志。法筵召對且兼行。責重論思要聚精。雅戲投壺猶未暇。靑紅矢散任縱橫。法講外。不時進講他册。曰召對。投壺本亦御賜也。新懸句讀正流訛。內冊兼將較一過。仰軆至尊時敏意。從今自止視前多。句讀間。懸諺音曰懸讀。御案册子。謂之內册。臨講。請出校讐。仍定自某句止某句。付標以進曰自止。</text>
<title>元日子半。自永陵享班。復路行七十里。至郭外。天始明。丁卯</title>,<text>宵分子丑屬佳辰。卯歲從今斗建寅。行邁悠悠仍除夜。光陰滚滚又迎春。西郊始返峩璋士。北闕應來擧笏臣。五十四年堪自笑。朝衫如草髮如銀。</text>
<title>淸心樓。次板上牧隱韻。時以端午。英陵大祝。到驪上。日無事。暫上淸心樓。盖二十三年而重來也。</title>,<text>江樓物色漭無端。麗相詩篇怳舊顔。暇日重憑欄泛水。便風更倚帆過山。古今遺躅三盃裏。五百流年一笑間。暮道悲歌誰爲和。王程有限敢偸閒。</text>
<title>雨中直兵曹。戱爲無蛙行。</title>,<text>憲府有池無蛙聲。暑潦令人耳根淸。世傳昔時姜監察。投檄戒蛙蛙不鳴。蛙本水産性喜水。得雨喧聒卽其理。一片坳塘何所無。兩部鼓吹隨處起。我官兵曹直曹齋。齋西有池亦無蛙。夜來不眠但聽雨。雨中無蛙理亦乖。憲府無蛙固有說。兵曹無蛙孰分別。試看物理本不齊。種種誠難爭口舌。我姑推類一爲言。潮鰐河虎感應存。風稜憲府主禁亂。職責兵曹掌禁喧。禁喧禁亂威素立。蛙雖蠢虫應有慴。不然陰澇許大池。安肯呑聲過不入。却歎今人不如渠。喙喙爭鳴反惱余。爲私爲公何足問。如蜩如螗莫能沮。</text>
<title>禁直諸臣。應製以計畫之。次受杜律分韻之賜。</title>,<text>蕪詞煩御考。省燭剪餘花。忠寓言含諷。文慙老减華。寵光貼黃紙。恩奬點朱砂。內印芸香動。珍頒賁世家。</text>
<title>六六亭 南令公勵西江茅亭 次板上韻 戊辰</title>,<text>楊花潮上咽曾波。趁勢千帆起櫂歌。事外眞成欹枕卧。傾檣敗楫閱來多。楊花渡在西江下</text>
<title>病中閒居。偶疊六六亭韻。自咏自歌。聊以自喜。江樓勝觀。亦無意起羡也。</title>,<text>心如止水也無波。簾閣悠然抱膝歌。萬象玲瓏皆自具。江山淸助不須多。</text>
<title>湧金樓。敬次御製韻。</title>,<text>何年輦路駐豼貅。萬事梧雲愴望悠。淸水高山如宿昔。露花霜葉自春秋。平生自信饒奇勝。晴景今方倚好樓。多少亭臺江上下。知應讓此冠畿州。</text>
<title>次韻上草閤族叔。兼示金陵守。並小叙</title>,<text>向者金陵之遊。草閤適有故。未與之同舟。後用江行軸中韻。謝前遊諸人。盖亦從以自解也。余乃兩疊之。一屬金陵守。一酬草閤。期於秋凉更圖後遊。而草閤亦當了債云爾。擺却塵寰作吏愁。滿江星月倚名樓。官厨適會開新釀。賓榻仍兼得舊遊。多酌狂生尋醉夢。淫詩宕客擅風流。終然太守能知道。聽唱歌詞但點頭。右屬金陵李太守。前遊時。余徑醉入睡。能心末乃戲爲代草。妄言玄道醉中作云。人事參池可耐愁。江山淸賞負金樓。留神棋局從消遣。寄想蓬壺但卧遊。物外羹蓴秋更好。世間炊黍景如流。會看黃鶴題詩處。先着方知讓一頭。右酬草閤族叔</text>
<title>六月。謫東州。次朴學士伯能贐行韻。先是駕次春塘臺時。有扶掖於輦路相望之地者。上命自首。而無首實者。乃命廟堂査啓。亦終不得其人。末乃以入直玉堂二人書納而塞責焉。於是余與上番李校理重蓮。就理自明。上特命直勘李配忠州。而余配鐵原豊田驛徒二年。</title>,<text>鑾省鐵州各一時。故人何必惜分離。休云赤壁仙緣在。不待涪江定力知。長史舞文恣臆斷。孤臣瀝血付爰辭。覆盆回照惟天日。伸理明廷更藉誰。</text>
<title>謝高城嚴使君 思勉 書存</title>,<text>高城海上郡。仙眞之窟宅。使君故不凡。名在三淸籍。朝牖攬桑曦。夕眺延蓬嶽。窈窕三日浦。緬躡述郞跡。離奇海金剛。怳經巨靈擘。蟹舍點點碁。塩戶漭漭磧。滄溟淼無際。沆瀣漬几席。帆檣接東極。方壺在咫尺。四時矮棠紅。百里鳴沙白。遨頭際方羊。楓牒迓筇屐。入山無俗物。先路有韻釋。虛明衆香界。元化洞天闢。興到記舊遊。尺素致欵曲。海錯輸珍苞。行厨分瓊液。病胃爲一醒。風味宛對酌。聞說埃𡏖外。故多尋眞客。支候紛期會。迎送困形役。君言良足笑。吾以妄爲謔。雙舃葉縣鳧。萬錢楊州鶴。物理不兩全。隨遇宜自適。神仙亦有苦。况復一塵隔。</text>
<title>拜送趙戚叔 弘鎭 奉使之燕 五首</title>,<text>葛暴昆強有道辰。殷周屈己爲交隣。而今天亦容驕子。從古人惟重使臣。樽俎折衝代有人。廷推專對屬材臣。定知燕瀋風聲遠。曾是西門掌鑰身。趙叔纔經灣尹方物包將旅百儀。遼沙漠漠薊雲馳。依然萬里朝天路。黃白隊分滿漢旗。北戒臺隍幾劫灰。東林冠帶捴塵埃。人民城郭那堪問。遼鶴千秋不再來。賀至朝正日月遒。玉河鮮舘自淹留。行人覘國元多術。詞翰爭能識者羞。</text>
<title>賀權醴泉戚叔 惺 回婚宴 己巳</title>,<text>祺壽公由先大夫。夫人亦自似尊姑。百年友瑟嘉期永。兩世重牢景祿符。速客珍羞傾餪具。傳家寶箑侈婚需。請看他日留餘福。佳婦佳兒慶與俱。</text>
<title>小醉旋醒。失睡有吟。</title>,<text>淺醉和衣夢易驚。薄窓殘月僅三更。筭過街漏傳籌響。聽到村鑪鍛鐵聲。定是衰年憂損血。未應時事苦關情。古來誰恨春宵短。尙覺漫漫不肯明。</text>
<title>遣閒</title>,<text>甞世我曾熟。絶遊差可人。圖書消永日。風雨送良辰。宦跡經三已。山盟欲五申。平生須點檢。天與不貲身。</text>
<title>漫吟</title>,<text>雨過蹄輪靜。風來几席淸。盃蛇從世惑。門雀付交情。滚滚傷時邁。悠悠勉月征。性靈須酒養。逢處尙頻傾。</text>
<title>次陶詩懷古田舍韻 二首</title>,<text>田事問老農。有期未曾踐。頹惰悔莫振。匱餒知難免。堅城舊菑畬。矯想空自緬。遊宦非良圖。劬書何足善。徵士賦歸來。古人志趣遠。獨奈謀生拙。無田可得返。搔首聊一咏。寄懷諒不淺。判無經濟才。分甘家食貧。農業良爲本。民生固在勤。艱穡厥有秋。服力自先人。從今謝外務。遵彼以圖新。深耕種易茂。嘉穗睠 一作攬 可欣。歸田終得所。涉世莫知津。荷鋤且抱甕。藜藿免乞隣。含餔有餘樂。長作太平民。</text>
<title>戱釋燈花占</title>,<text>寂寥一床楊子宅。三旬九食陶彭澤。屋中竭力療翁飢。薄昏酤醪僅盈勺。遂令童穉擁短檠。紛然笑語強慰情。淑人爲說燈花吉。翌朝有獲其兆明。夜來曲肱睡頗穩。鼂典裘襖還飽飯。夕時進粥粥又佳。味之粱肉殆無遜。老夫於此一笑之。燈花吉祥乃止斯。朝得一飯夕一粥。詎皆兆眹發先期。君看富家燈花好。大獲金錢與秔稻。貧家縱有好燈花。一飯一粥纔免惱。燈花豈以貧富殊。福分或自異瘠腴。固知一飽元有數。燈花之說未必符。</text>
<title>雨中乞得隣釀一醉。遂次陶乞食詩。二首</title>,<text>食貧諒有分。䟽糲可安之。奈何苦饑渴。丐酒費拙辭。隣人閔其情。爲送一壺來。雨中慰無憀。隨手罄深盃。始知泉明達。醉題乞食詩。寄興聊復爾。詎論才不才。徒深麴糵緣。愧無瓊玖貽。䟽糲一作䟽水人情易諱窮。靖節敢言之。餬口雖拙謀。信手自好辭。千載起感歎。何必薄嗟來。業嗜尤少嫌。有遇不讓盃。平生寓於酒。取次發之詩。但可無事飮。本乏需世才。持此安貧意。永與子孫貽。</text>
<title>溯過銅雀津。步卽事。</title>,<text>疾足爭趍也忌前。要津躁競古來然。就中勢客偏欺弱。麾却孤羇不共船。</text>
<title>便風掛帆。溯上漢江。</title>,<text>悠悠萍界浪遊人。偶得浮家寄此身。帆飽便風增氣勢。山銜夕照倍精神。行隣酒艇何嫌薄。倚重篙師漸覺親。一轉柁來江一曲。狎鷗淸景入望新。</text>
<title>己巳。泊屯湖。歷拜兩家祠宇。寄宿于尹夢得 永魯 江亭。是日柳友晦可來會。欲同舟東上也。相與話舊。泫然志感。</title>,<text>蕪湖今寂寞。重到我心悲。唯有稚兒輩。莫知全盛時。死亡嗟已矣。生理頓凄其。日暮投隣舍。不眠空涕洟。</text>
<title>庚午。仍與晦可共載舟滯灘淺。拈杜韻遣悶。</title>,<text>逆風遲旅泊。上瀨困羇情。退鷁憎他懶。飛䲭羡爾輕。揭篷山影靜。移榜浪紋生。欲識閒人趣。漁舠一篴橫。</text>
<title>癸酉。抵沈女家迷源。</title>,<text>老去懷嬌女。遠來尋峽莊。宜家固無譽。生子已成行。塲麥充腸美。山蔬動頰香。至情殊欵洽。帶笑引壺觴。</text>
<title>次韻稚簡別酒</title>,<text>吾生慣別離。難別無如酒。酒今舍我去。恝然若相負。風波阻靑州。交契絶紅友。香秫猶棲畒。明月空入牖。精餐豈醒胃。寒妻漫親臼。今玆判旱儉。生靈闕糧糗。民天政如此。國計良亦苟。欲杜糜糓穴。儘是禁酒快。徒流差重輕。條目街頭掛。由來計錢爐。盡成賣餠戶。渴症從此痼。醉瑞無處覩。但願自明年。荷天時暘雨。家飽膏粱腹。人試麴糵手。卯飮各穪量。夜戶不煩守。餞酒還縱酒。詼誕賽愚婦。復見鴟夷滑。寧憂瓿布朽。善禱聊自慰。惡客莫相嗾。快得一石飮。可敵百祿受。眞令潤枯膓。不必戒濡首。眷眷未忘情。堪笑累在口。</text>
<title>疊酒韻答眉樵 幷小叙</title>,<text>眉樵又疊韻。備言酒之害。至云朝令雖不禁。勸君勿飮酒。平生與之同飮。今忽戒酒於禁酒之後。謂之䂓友晩矣。於酒則有冬扇夏爐炎凉變情之嫌。遂詩以答之。爲酒解而且自解焉。宿昔禁令前。爾我同喜酒。乃今爾反毁。從前酒何負。恠底吹毛論。出於忘形友。曷不在平時。箴酒以導牖。及到絶飮日。簸箕又舂臼。回頭詆尊醁。掉舌頌囊糗。是必不自聊。餙辭如彼苟。而我本狂踈。心口到底快。旨味實難忘。有若喉鯁掛。瓢飮替解酲。觴政夢試戶。秋社扶醉老。盛事怳昔覩。不幸米如玉。無望粟而雨。禁酒豈樂爲。諒由捄時手。只應俟稔弛。非欲歷世守。如君強爲說。未足欺孺婦。醒嫌澤畔枯。葬願陶側朽。亦各從所好。何曾煩人嗾。洗腆後致用。美制吾有受。豊年慶如期。此禁解在首。爾時定自悔。向我飮一口。</text>
<title>又疊答眉樵 幷小叙</title>,<text>樵詩一反前意。自謂爲余解嘲。是朝毁而暮譽也。遂疊韻答之。以質其前後異辭。覽者當爲之破顔。樵老一人耳。毁酒旋譽酒。新令詎敢違。宿好諒難負。惡聲俄絶交。善言翻謝友。持論太不根。闔闢當風牖。評品抑若揚。高下任杵臼。五齊享神罍。萬箱餔民糗。燕飮在其中。廢一事已苟。况可恣詛頌。詞鋒隨筆快。酒德固自如。不煩齒舌掛。吾旣値禁釀。覆杯卧蓬戶。歡伯未忍忘。醉鄕何由覩。孤此滿籬花。奈爾對牀雨。銷除賞雪興。袖却捉月手。豈以斷業嗜。居然爽素守。腹鳴兼喉渴。反益惱病婦。應悔曾戒飮。無力支衰朽。法之便不便。貳辭誰爲嗾。託義子靡常。詭辯吾肯受。唱酬渾漫事。咏罷坐搖首。竹葉若有分。他日不虛口。</text>
<title>又疊和松亭以示眉樵 幷小叙○草閤族叔。移宅於南麓下。自號松亭。</title>,<text>眉樵。以松亭前詩右余也。復疊韻抵松。其意欲自明而務勝。松亭又步韻答之曰。吾若不答。是爲樵屈也。余視松詩。若堅甲利兵摩壘斫營。可以百戰百勝。而樵老素挾縱橫氣。其卽屈服未易期。遂爲此六疊之作。上松亭兼示樵曰。昨來樵老猶不革心。則請以褊師助之攻。左提右挈。責其倔強。誓令竪旛。樵於是七疊韵而請息爭矣。樵旣自屈則吾詩亦可以已。故無第七疊云爾。我聞需訟義。訟必起於酒。酒禮爭輕重。酒性競勝負。吾儕縱喜飮。共許素心友。醉亦襲蘭室。醒卽開竹牖。掃盡言語階。脫却塵俗臼。餘戀猶繫醞。微愆豈在糗。乃者樵老詩。釁生趁韻苟。憑藉禁酒令。追詆舊徒快。均是斷飮後。反戒文網掛。賴有松亭翁。却立別門戶。五言屹崇墉。詞鋒駴衆覩。噓來赤壁風。蕩滌昆陽雨。彼用三鼓氣。欲試再割手。自述捄荒䟽。文過以膠守。翁時卧騷壇。始若巾幗婦。精銳俄脫兎。聲討如拉朽。爾言反爾好。前事果誰嗾。酒壘有義戰。永絶鋒鏑受。苟究此爭端。樵實爲戎首。遲待飮至日。浮白罰多口。</text>
<title>雪止抵華城</title>,<text>三路同歸八達中。八達。華城南門。而三南綰轂於此。 華城百雉濯王公。公功通 參天山木千章富。撲地人家萬戶䧺。日月重光延景籙。風雲生色護行宮。通朝瑞雪農夫慶。嗣歲來牟庶告豊。</text>
<title>科弊次眉樵</title>,<text>冬烘官有失。夏課士無誠。盜豈曾敎子。貪猶或抮兄。錢神欺薄俗。金注賺浮名。刺口嗟何及。澆訛式月生。</text>
<title>答眉樵次韻。余於前臘。有橫逆之遭。眉樵以詩慰解也。庚午</title>,<text>云胡當路忌。乃爾故人嗟。行道險艱備。巧言容易加。我猶蒙不潔。君欲滌微瑕。世味甞逾薄。歸空問釋家。</text>
<title>次浪翁詠懷</title>,<text>漢水西流兩峽通。浮將日月漫忩忩。前塵夢散黃壚上。末路魂遊羿彀中。付物飛潛時有定。偶形土木笑難窮。心長髮短君休論。灰冷如今又禿翁。</text>
<title>答浪翁寄示韻</title>,<text>生平恠恠復奇奇。落托兼無博醉資。膜外榮枯寧足道。暗中機穽未曾知。看時媚嫵姿全乏。行處揶揄鬼必隨。畢竟今吾猶舊我。擠坑下石任他爲。</text>
<title>疊奇韻</title>,<text>時來運去計無奇。千古悠悠一笑資。飽固可嬉飢亦樂。榮猶不慕辱何知。惟思夬覩鳶魚化。終覺多慚鴈隨。措置此身委造物。餘生長短絶營爲。</text>
<title>遣懷又疊</title>,<text>獸炭辟寒此日奇。蒲葵滌熱異時資。炎凉殊趣世情見。伸屈相因天命知。馮氏鋏彈嗟客困。劉家鍤荷許僮隨。齊來得失渾無累。不醉將何遣興爲。</text>
<title>讀草堂集。復用奇字寓感。</title>,<text>衝霄志挾羽毛奇。謀稻情輕飮啄資。絶技應遭眞宰怒。苦心猶恃上天知。分留物色吾誰與。得見文章我爾隨。早識行藏關氣數。草堂沈抑豈人爲。</text>
<title>又疊遣興</title>,<text>一身於世是餘奇。肉食輸他致澤資。過臘流光梅欲謝。發春生氣柳偏知。兒方索飯語難了。翁自抱書眠亦隨。儉歲民憂胡不念。存心愛物尙堪爲。</text>
<title>遇春。次韓詩韻。</title>,<text>棄蟄年及衰。無意與時競。庭留臘雪凍。檐覺春暉映。衆皆思振析。我獨處潛靚。悽惻寒猶愁。顑頷貧非病。世路足睢盱。鬼蜮敢恣橫。私利欲折衡。照物謬反鏡。澆訛但耳食。愛憎殊口評。附己譽過實。猜人毁逾盛。尠能辨眞僞。多易惑視聽。絶交當塞兌。息影宜就瞑。那得盡家諭。惟可反身省。念斷身方丈。分甘室懸罄。默默只自守。耿耿向誰正。夫豈爲謗囮。而無落語穽。任他笑白癡。從吾安素性。不妨城市隱。詎期丘園聘。避災蟻穴徙。知樂魚川泳。轉頭雲翳散。加額天宇凈。江湖靜波濤。星辰燦緯經。行尋澗松茂。坐看階笋逬。得喪都兩忘。幽敞庶俱倂。燕息便日夕。韶華肇月孟。有味時下飯。無事復中聖。露濡賞花繁。風蕩感草勁。守株厲志操。循鐸信憲令。槐柯不煩夢。屋漏亦須敬。免爲小人誤。長與農夫慶。優游且卒歲。富貴儘有命。萬物自生成。如此是究竟。</text>
<title>次工部雜詩 八首</title>,<text>家貧徒四壁。何物取諸宮。白日當頭照。浮雲轉眄空。恤飢煩漢詔。尙儉溯唐風。逖矣分山約。伊人在漢東。世情如鉅木。身計似炊沙。有志空憂國。無資可起家。山深雲易蔽。道遠日將斜。抱朴誰知者。逢人莫浪誇。自分優游老。殊非進取時。述蛾思北學。鳴鳥寄西悲。眼澁書猶冗。身閑景亦遲。悠然梁甫吟。乞與孰聽之。生少志於道。書中見指歸。思治三代盛。處世一身微。街柳色先動。閤梅花已稀。我心猶苑結。長嘯破愁圍。僑居近南麓。日飮後凋泉。泌樂今猶在。滁甘古已傳。甁危懸井上。罍耻貯床邊。麴味何須較。澆胷一灑然。抵死光依日。平生命信天。吾身從自在。衆口任訛傳。逝不嬰機括。行將渫井泉。幽懷知者少。逈寄水雲邊。趍時良不易。從宦儘爲難。只恃言無玷。那堪唾自乾。炊嫌仍釜熱。操擬較氷寒。天遣哦詩久。林園更築壇。潦倒今如許。頭腦已可知。不曾交熱客。豈足怒纖兒。卽事安蝸屋。前遊隔鳳池。夜來惆悵意。明月倚筇枝。</text>
<title>悠悠</title>,<text>悠悠五十七年翁。窮悟而今老益窮。有道身遊榮辱外。無根事付是非中。回頭已覺過斑白。駐足休思踏軟紅。寒負檐暄飢飮水。一春閑興長詩工。</text>
<title>咏史 幷引</title>,<text>唐鑑。記李義府容貌溫恭。與人語。必嬉怡微笑。而狡險忌克。故時人謂義府笑中有刀。又云以其柔而害物。謂之李貓。余涉世頗深。閱人已多。見人之外似溫恭而發言輒嬉怡微笑者。其中未甞不狡險忌克。此非所謂柔而害物。笑中有刀者乎。今觀唐史形容義府。其現小人相。宛然在目。彼哉宵小。何代無之。識者惟當稽貌得情。勿爲嬉怡微笑中所誤。聊爲可笑。偶讀史感觸。題成五言一篇。我聞天賦性。性然貌亦肖。發之爲情形。和嚴各異調。巧言與足恭。君子所不要。云何 一作胡 唐李貓。表理不相照。對人必嬉怡。發言輒微笑。中實險而狡。忮慾互煎燒。愉色蘊殺氣。密勿刀藏鞘。毒鋩起暗地。無辜罹輕剽。痛矣爾焉廋。識者觀如燎。的的小人相。形容史入妙。視昔而由今。吾詩于後詔。</text>
<title>二月寒</title>,<text>俗言二月寒。能令凍破甕。一寒今若此。水甕眞成凍。煁烘力已微。厨爨歎屢空。老人憂脚冷。外氣徹髓痛。栗縮不敢展。驚掉難入夢。重衾藉覆翼。雙手互挽控。輾轉困欲睡。酸寒惡又中。春夜猶苦遲。村雞喜唱送。攬衣強抖精。掣巾頻拭齈。坐聞蹄轍響。羣動接衚衕。窓旭遂回陽。檐禽始恣哢。顓頊縱不廉。那得拲羲仲。</text>
<title>十二日還。過廣津。喜氷釋。</title>,<text>遲日征驂到水濱。峩嵯山色夜來新。柴船政與流澌下。朝發平邱午廣津。</text>
<title>次韻答百升</title>,<text>鎩翮樊籠志奮飛。云胡泥露歎微微。支離病矣爾言可。磨蝎命耶吾道非。書有一床猶自守。田無二頃且安歸。從知行路難如此。悔不當年早拂衣。</text>
<title>歎老詩次韻 幷叙</title>,<text>菊翁洪僉樞頤浩。嘗刱爲歎老詩。一時諸長老。多踵而和之。德浦李丈。反其意爲喜老詩。盖喜幾於達而歎近於傷也。然或以爲歎與喜。俱非委化之義。就其中而兩解之。其亦拘於步韻意索。而強爲之辭爾。時諸長老年皆七耋上下。余則齒不及中身而老未甚。無意作戚戚之歎老語。但一閱其原軸。亦自傷已失少壯。無幾至老。將如順水以下矣。庚午夏。過丈石沈于中 尙泰。于中出示其所次歎老韻。余於是去六十猶隔三歲。而衰相備至。髮禿眼昏。齒動搖而脚痿弱矣。老果可喜則已。其實有可歎焉。則烏得無感于其中也。記余在二十六七時。與同社諸友。日飮酒賦詩。爲樂如不及。間作惜少歌以志感。今思其歌惜少時。直宿昔耳。而當時作歌者。已摧逝過半。其存者。如余與畏心。俱衰謝無異耉耋。于中亦少余一歲。而鬚髮已皓然矣。相與慨然一歎。仍步其韻。以追補向歲壬戌諸長老之作。然人生而壯。壯而老。理也。吾於理何哉。其亦以理遣之云爾。歲月不與人。人老自傷悲。冉冉日西下。滾滾水東之。聖亦願假年。學易嘆仲尼。矧爾石火景。等是蒲柳姿。華表愴化鶴。蓮葉羡游龜。韶顔非故我。枯項奈今斯。少壯能幾何。衰朽却如期。豁嫌張蒼齒。皓恠綺黃眉。苦况集癃疾。虗名尊耉耆。永負弧矢志。那更橫四陲。行止跼房闥。視息偃床玆。人生到此境。推類堪一噫。老儒才旣退。當塲愧鈍遲。老將膂力愆。屛居悼壯時。妓老自嫌醜。韶華感春曦。豹老不能噬。騏老不堪馳。捴可愍老棄。安足詑期頤。理無恒少年。難以智力移。聦明漸荒耗。情趣尠悅怡。對書眼苦花。魚魯看已疑。牙車痛滋甚。喫軟類蒸梨。童顔謝冠簪。無髮可化絲。有酒難破聾。有鍼莫醫眵。心官亦自恧。詎責耳目司。戒存大耋嗟。拊缶歌昃離。苟令饒帛肉。尙冀免寒飢。固與世相忘。不妨事多遺。所幸性命全。強煩藥餌支。木古津液少。無賴東風吹。其奈形凋謝。但須胷坦夷。畵仙髮猶白。借問泣者誰。生老勢相循。盛衰理可知。悠悠任自然。戚戚欲何爲。憶昨歌惜少。少時今莫追。譬如霜前草。頃刻失芳蕤。大塊還佚我。委分占便宜。符到早晩事。一付造化兒。老矣聊復爾。和人歎老詩。歎老那可及。且盡眼前巵。</text>
<title>苦雨</title>,<text>南山朝不見。霿霧欝難開。乍覺紛絲集。旋驚攢戟來。苦霖乘旱暵。嘉糓沒蒿萊。釜裏苔應滿。簪邊雪又催。</text>
<title>次浪翁留別韻贐行</title>,<text>厭厭酒將盡。耿耿天欲明。蟾江千里水。何似去留情。</text>
<title>德浦李丈輓詞 二首</title>,<text>庸言庸行聖何加。資道仍兼讀五車。文在達辭嫌刻鏤。禮宜從儉屛奢華。官居民庶歸如母。貧食姻親到似家。萬事而今歌薤露。此行幾日復來些。床下頻煩不鄙夷。十年隣社託深知。論詩每許能安字。編禮曾容敢贊辭。馬鄭其間還可笑。紀羣之際尙堪期。願將一語銘幽隧。淸白傳家世共推。</text>
<title>送趙仲弼 民和 北評事之行 辛未</title>,<text>胸羅星斗自風流。磧月關雲爛不收。誰揭陰山飛雪句。長敎傲氣壓名樓。林白湖甞爲北評事。不肯留一詩揭板。盖其意薄前人之爲也。李東岳安訥。後爲評事。故取林作中胡山八月恒飛雪一絶。刊揭壁上曰。此老不肯題詠。其傲氣可憎。吾爲伊破戒。</text>
<title>敬次趙戚叔 弘鎭 閤梅韻</title>,<text>待臘香浮蕊。先春理在根。讀書公與友。索笑我何言。冷淡腸醫熱。虗明眼刮昏。花神眞自葆。俗物不經門。</text>
<title>茜田族叔 希穆 蓄小梅。過臘開閤。忽得一蕊於靑條之間。心奇之。賦詩要和。爲成五律。壬申</title>,<text>嵌砢碧苔槎。瑩踈蒼玉柯。孤根猶地力。獨蕊忽天和。蓓蕾若斯罕。精英何必多。主人秖自貴。賓友矢淸歌。</text>
<title>大殿端午帖 癸酉</title>,<text>宮榴紅綻瑞曦長。彩粽金絲迓百祥。崇儉不嫌三澣服。嚮明遂御九筵堂。淬磨菱鏡工時敏。澡潔蘭湯德日光。復有衢樽蒲酒綠。侍臣齊祝壽而昌。</text>
<title>關東使相趙戚叔㫌節旣東。追賦以補贐章之缺。二首</title>,<text>蟾湖瀅澈雉岑屹。方伯威名夙有聲。前度繡衣持斧使。褰帷東出再澄淸。翠壁丹書歲月忙。玉流楓牒又催霜。羣仙莫恠鬚眉化。三入神山若箇長。</text>
<title>次眉樵</title>,<text>豈有文章屈耦曹。自甘慵散置樊臯。寒窓覺夢月猶在。貧戶授衣風已高。尺木可能支大廈。一壺尙擬濟洪濤。南朝名士徒爲爾。痛飮如何漫讀騷。</text>
<title>又次</title>,<text>年今六十尙無聞。漫把殘經對夕曛。夙飽貧窮休念我。老精詩律敢爭君。生涯淡泊心如水。行止優閑跡似雲。白首相看餘故態。更從隣社借微醺。</text>
<title>柬眉樵 二首</title>,<text>功名判不數蕭曹。志業竊甞期稷皐。聖亦難容緣道大。窮惟自取戒才高。糲粗豈有飯兼味。褐弊元無繡坼濤。生老昇平猶一幸。任情吾已反離騷。透過名利卽仙區。道合行藏是丈夫。肯藉時人力推挽。動遭窮鬼笑揶揄。那曾有口譏軒鶴。亦自無心愛屋烏。關柝爲貧斯可已。明廷肉食讓公孤。</text>
<title>次韻謝眉樵邀飮</title>,<text>老病休官久。窮居把盞稀。知心猶藉在。托跡庶同歸。歲儉人無告。民安國有依。詩來朝報喜。邀飮戒相違。</text>
<title>和陶形影神</title>,<text>我生受天賦。與爾共應時。孩提及壯老。動輒相隨之。嚮晦縱宴息。不見亦在玆。日出更有作。周旋若素期。吾止寧爾爲。子來非我思。歡何弄婆娑。戚何吊凄洏。俯仰庶無慚。行休兩不疑。衰容照盃笑。百年未可辭。右形贈影出處悶乃迂。跪起笑乃拙。吾豈偏係若。情理自難絶。跼蹐便同憂。蹈舞卽與悅。爾走詎避遁。我隨無逢別。但願爾修煉。休問我起滅。固自時有無。非緣情冷熱。悠忽欲何恃。酣嬉興易竭。畢竟同歸盡。孰能置優劣。右影答形品物毓精氣。原始理難著。蠢爾日運用。孰復知其故。虗實或混淆。動息漫依附。曰形曁而影。吾今爲君語。成閱無垠。伸屈見隨處。血肉本易壞。光陰那得住。沒而不滅者。終古廑廑數。誰果問丹鼎。我欲投飮具。秖可自頤養。寧顧妄毁譽。脩短還一視。聖亦適來去。主宰我自如。幻化爾何懼。行矣委大造。無思復無慮。右神釋</text>
<title>次眉樵詠梅二律 並小叙○甲戌</title>,<text>眉樵蓄梅。趁臘而開。自爲律二首。要諸友和答。而余適有冗病。負債至仲春。然梅花猶未厭謝。殆若遲待吾詩之成焉。病少間。遂追步原韻。以補帖末。孤根孕元氣。頭信出羣芳。不數傾城色。眞成滿室香。楚歌回白雪。鄒律勾靑陽。耐久經三朔。靚聯君子床。和氣先春動。丰姿絶世無。馨香驚客座。皓白失翁鬚。雪萼相承麗。苔槎不厭癯。遲遲惜凋謝。故故慰淸孤。</text>
<title>次陶歸田園居 五月初三日到永阡</title>,<text>塵世久已倦。白首歸故山。生朝入永懷。六十有一年。早學鸎出谷。晩擬魚潛淵。倘餘筋力在。不辭斫畬田。亥阡松萬株。丙舍茅數間。錦嶽峙其後。曲水繞其前。墟里殊靜寂。朝暮起殘烟。戚戚雨露感。徘徊松檟顚。非爲謾遣興。或疑自偸閑。寤寐念二人。墓門立茫然。</text>
<title>次陶有會而作 初四日兒子追至</title>,<text>悲來寄墓戶。悄坐遂忘饑。酌泉猶滌胃。咬菜當嚙肥。兒子載酒至。曉雨尙霑衣。推汝念我情。我懷益覺悲。已矣吾靡逮。爾誠那可非。開抱爲一飮。歡慽俱暫遺。余豈果忘家。來日且同歸。行矣棄外務。但將心作師。</text>
<title>次陶送客 是日遣兒先歸</title>,<text>征馬出門嘶。僕夫齊動腓。客口損農食。遣兒遂先歸。茂林遮去程。孤坐若失依。京第會相聚。山居惜暫違。遇境良多感。懷緖自生悲。西日下遙岑。極目送餘輝。隣翁持酒勸。恠我把盞遲。爲言飮此物。萬念從可遺。</text>
<title>次浪翁寄示韻</title>,<text>文章事業一無宜。死不須憂老可悲。踪跡孤畸朋黨世。田園蕪穢旱乾時。偶因客到聊呼酒。或被人牽強作詩。照鏡朝朝猶自惜。面如梨凍髩如絲。</text>
<title>苦熱。次浪翁韻。</title>,<text>不耐炎蒸最暮年。朝難噉飯夜難眠。澆胷壺裏仍三爵。砭耳林端忽一蟬。裸浴偸凉輸後輩。靜居勝熱信前賢。屋頭畏日猶如炙。明月幾時聊問天。</text>
<title>九月初二日。復路至東京。過崇德殿首露陵。在寧海府使時</title>,<text>天之作合保明徵。駕洛船來鼎命凝。樂闡東華希韻在。詩通中國正聲興。女工俗號嘉俳節。王跡人稱首露陵。百代于今猶藉蔭。朝鮮子女捴雲仍。</text>
<title>乙亥元朝 乙亥</title>,<text>正元望闕效晨參。白首銅符滯嶠南。年齒六旬今進二。官階九級第居三。自無田宅欲何去。亦有社民知不堪。廩粟庖鮮皆主惠。歲時家眷且和湛。</text>
<title>冬夜輒失睡。曉飮課詩。丁丑</title>,<text>土爐撥火廑溫酒。山月薄窓仍詠詩。癃病眞知三上好。曉寒方覺一中奇。人皆畏老天何惜。歲固如流夜却遲。醉睡醒吟隨分已。餘生不妨號支離。</text>
<title>追步白癡細和集中遣興雜律 庚辰</title>,<text>形容憔悴吊澄潭。外至紛然自不堪。百歲無如憂過百。三生况可樂兼三。四時飽煖輸躬稼。一局安危付手談。風樹餘哀今白首。鯉庭尙記學周南。</text>
<title>次韻陸原仲 果 詠家笋</title>,<text>無端人事日還生。奈爾衰翁一往情。夕醉易醺翻苦渴。夏宵殊短却遲明。</text>
<title>次韻臨川七絶</title>,<text>垂楊簾閣枕悠悠。撼夢黃鸝遠響流。山靜日長人自老。朝凉暮冷麥仍秋。</text>
<title>次韻杜草堂七絶 二首</title>,<text>斷橋垂柳擁淸湍。雨後翻爲四月寒。瓢飮催醒扶杖穩。簡編引睡枕肱安。寂寂長時看白日。悠悠暮景昂蒼天。身如朽木難支廈。心似頹波不繫船。</text>
<title>夏至後二麥告登。次臨川七絶。</title>,<text>耳牟東豆滿車篝。析野侯疆次第收。着處農謳秧揷夏。逢年喜色麥成秋。</text>
<title>雨後次劉禹錫竹枝詞</title>,<text>曲曲淸江鏡似平。篷窓揭處倚灘聲。畵舫齋裏憂虞誡。至喜亭中燕息情。</text>
<title>落齒次韓詩</title>,<text>童年俄甫齔。暮齡遽落齒。六十後漸落。落非一而已。有虫蝕自碎。無藥飮可止。人嘲開狗竇。笑時手掩耻。未堪生前苦。壽多寧畏死。存者亦離根。觸物恫在己。邇來落尤頻。易於石投水。兩牙動彌長。那得瓠犀比。弗搖或自落。黃熟果相似。古人有善禱。兒齒復生矣。旣落無如何。厥數孰能紀。踈聳若崇牙。齟齬殆難指。嚼嚥無硬物。所進惟粥恃。宿昔猶騈齦。云胡豁乃爾。落去未忍拋。拈來仔細視。鄕黨稱達尊。空名聊自喜。齒高無實用。衰落何足美。寄語小兒輩。毋煩絳囊子。</text>
<title>晴景次王駕</title>,<text>風淸碧嬲翻翻葉。雨歇紅鮮的的花。貰酒三盃仍冷飮。漫携筇屐訪隣家。</text>
<title>南一之 一運 輓詞 二首</title>,<text>彦陽三百里。旅櫬載歸輈。綏復遲窀穸。幠哀變葛裘。漬綿行不及。挽紼哭何由。倘有精靈在。猶思舊唱酬。人物超江表。鄕推自道南。沉潛專已百。恬穆保生三。至室欣新識。班荊撫舊談。傳家文選在。餘慶證遐覃。</text>
<title>六月初二日。暑雨乍作乍止。賦卽景絶句。二首</title>,<text>雨餘嵐霧漭難收。年老視聽多謬悠。雲間飛翮鳶疑燕。床下闘聲蟻似牛。庚炎暑潦迭無常。頃刻乍陰還乍陽。鼔吹林塘蛙一部。酣歌香圃蟻三觴。</text>
<title>初五日。庚炎漸熾。揮汗遣悶。</title>,<text>難醉難醒六月天。層氷赤脚太狂癲。去來有節黃梅雨。濃淡無常綠柳烟。</text>
