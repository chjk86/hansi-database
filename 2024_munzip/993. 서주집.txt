<title>續遠遊賦。次韻靈均。</title>,<text>蜩一擧而蓬飛兮。鳳千仞而天遊。雖大小之殊形兮。志則同於浮浮。惟世人之曰遊兮。豈大觀之可語。穿槐柳而競夜兮。趁鍾漏而趨曙。恐我馬之或後兮。病夏畦而良勤。顧求穴之身謀兮。亦非達於邦聞。旣焦火之燒肚兮。或利刃之剚懷。紛攘攘而煕煕兮。孰知憐而知悲。羌余行之旣獨兮。曾焉足以少留。許棄瓢而遁堯兮。孔乘桴則曰由。諒斯遊之廣大兮。道天地而自得。雖枘鑿於今人兮。願凾摳於聖則。彼赤松與王喬兮。鍊精魄而成仙。啓元命之秘詮兮。後三光而可延。余欲從之而脫屣兮。亦功課之非一。雖飛升之或妄兮。信形骸之可逸。道內外而多歧兮。恐取捨之易乖。寧超忽而遐擧兮。策意馬而朅來。中歷遍於海岱兮。上可至於淸都。紉蘭佩之菲菲兮。載桂旗而如如。就重華而敶辭兮。指九疑而南征。沅湘暮而曾波兮。尙杜若之未蕶。偕咎繇而賡載兮。和韶簫之九成。酬余平生之大願兮。賀乾坤之有情。日月此光華兮。九土復焉程。重曰嗟元會之運遄謝兮。孰此世之觀居。雖至聖猶褰衣兮。蒨華已竭兮陞赫戱。回朕車而周遊兮。駕白雲與靑霞。世幽昧而夜永兮。慨午會之已除。盍往觀乎八極兮。閱萬古於一息。思問道於廣成兮。講秘機於杜德。崆峒云遠兮。果孰眞傳。邂逅老聃兮。流沙之垠。道德五千兮。貴在自然。順風而請兮。願承所存。窈兮窅兮。孰後孰先。玄之又玄兮。衆妙之門。道不可以言傳兮。曰惟爾之攸行。顧何事於蓬瀛兮。不離居而仙鄕。去槐壇之害馬兮。養丹畒之純陽。守谷神而無營兮。駐童顔其若英。遺萬物而獨立兮。御六氣而偕壯。並大極而爭高兮。彌四海而可放。指金石之貞固兮。笑草木之枯榮。旣生天而生地兮。信宜鬼而宜人。汝惟體妙而心玄兮。豈他求而遐征。領眞詮而載拜兮。感至敎之警余。念昔黃帝之得此道兮。登雲天而爲居。顓頊之繼作兮。亦遠跡乎玄都。惟籛鏗之一志兮。得宜觀於竆閭。工旣專於內視兮。術豈累於外馳。非金鼎之蟠龍兮。異寶鉢之睡蛇。屬寒門之無曙兮。庶燭龍之開燿。撿一念之精粹兮。制六馬之騰驁。彼何人兮我何人兮。亦若是其有行。泯起滅與終始兮。等泰山於毫芒。道旣遂而世隘兮。合翺翔於天路。朝發軔於閶闔兮。夕余至乎玄度。折扶桑而爲鞭兮。拂日車之蒼凉。上列缺而下大荒兮。眇五帝與三皇。命蛟龍使梁津兮。詔鸞鳳而承麾。望崑崙而左轉兮。弱水淼而寒波。紛山鬼與水仙兮。百恠繽其競屬。歷鄷都而點檢兮。怨飈接於雷轂。惜文饒之未歸兮。訝伯有之爲厲。哀啼花之子䂓兮。嗤塡海之精衛。縱死生之殊形兮。固物性之難矯。嗟周道之多𡾟兮。奈黨人之偸樂。余旣潔己而高擧兮。尙睠顧乎帝鄕。忽臨睨而班如兮。夫孰曰吾將行。馬連蜷而頓蹄兮。僕夫懷而攬涕。屬艱憂之溢目兮。豈灾眚之可弭。感郢都之喬木兮。心猶豫而狐疑。三閭騷而自悼兮。幼安海而可浮。謝瑤臺之有娀兮。聆寶瑟於二妃。旣山河之歷遍兮。拊窮宙而浩歌。瞻靈瑣而日暮兮。悄惝怳而不夷。何夸毗之得志兮。詠退食之委蛇。驥塩車而摧眉兮。鳳枳棘而低飛。嗟時運之不可究兮。耿達曙而徘徊。披琅玕而欲呈兮。虎豹狺於九門。君子貴於識微兮。纔履霜而堅氷。長沙屈於六歎兮。琅瑘閴其三顧。義岐周之世祿兮。恐敗績於皇路。世之耽耽兮天何漠漠。三邊撤籬兮萬姓塡壑。安危係於冥數兮。亦何足尤人而怨天。良拂袖而云邁兮。幸大道之朝聞。吾其歷九垓而度千劫兮。永與章亥而結隣。</text>
<title>錦江亭。次韻王粲登樓賦。</title>,<text>原人生之度世兮。苦尠歡而夥憂。旣知天而知人兮。夫何怨而何仇。謝塵坌而遐擧兮。問崇阿與長洲。循湖嶺而適越兮。俯飛閣之淸流。忽前瞻而流涕兮。悲九疑之珠丘。周德遠於三讓兮。禹跡迷於九疇。念絶國之㟼以邃兮。曾胡爲乎玉趾之此淹留。寄哀怨於無極兮。地老天荒遂至今。顧萬代之彜常兮。彼六臣之獨任。想當日之餘子兮。尙何心而冠襟。天有意而設此兮。環二江與重岑。閟聖人之珠旒兮。宛金粟之窈而深。星紀積而二百兮。胡人情之自不禁。梨花之亭月白兮。最子䂓之哀音。淸泠之瀨水咽兮。激老龍之幽吟。曰余行之固倦遊兮。更攬古而拊心。舟凝滯於錦水兮。夢渺綿於宸極。彼羣兒之自相貴兮。夫孰云皓首之陳力。安危係於廟堂兮。謀不在於藿食。時曖曖其繁陰兮。感龍蛇之藏匿。干將鈍而遜鉛兮。嫫母姣而授色。服楚戶之蕭艾兮。賀虞庭之勵翼。惟世運之平陂兮。豈天道之消息。浮雲隔其九閽兮。悄徙倚而悱惻。擥汀洲之宿莾兮。憂思壯而塡臆。聊爾續唱於楚騷兮。願因風而致君側。</text>
<title>懷山居。次韻顧况日晩歌。</title>,<text>雲濤隔兮渺三山。樓船去兮幾時還。仙鄕邇止兮豈遠求。宛在乎層峯二水之間。時晼晩兮繁霜。桂將實兮蘭已歇。華丘錦水兮解留人。故林猿鶴兮怨久別。</text>
<title>囉嗊曲</title>,<text>莫作江南賈。愁水復愁風。莫作賈人婦。夢寐風水中。其二前日遠書至。販寶武陵溪。昨夜風色好。應下巴陵西。其三日日江口望。江柳不生枝。惟應待郞至。與儂方舒眉。</text>
<title>玉臺體</title>,<text>蘭燈夜有花。靈鵲朝來噪。開奩理蛛絲。雙蛾試自掃。</text>
<title>子夜吳歌</title>,<text>休歌白紵曲。莫碎靑珊瑚。贈以同心結。白首與君俱。</text>
<title>子夜秋歌</title>,<text>悄悄西廂下。寒夜未渠央。素娥元自潔。靑女與磨光。</text>
<title>子夜冬歌</title>,<text>松篁方識翠。桃李豈曾紅。妾意君不諒。絲桐怨北風。</text>
<title>相逢行</title>,<text>油璧車輕捲繡幬。紅纓不重馬啾啾。街頭垂柳烟深處。借問娘家第幾樓。</text>
<title>靑樓曲</title>,<text>井上靑梧響轆轤。畵檐初日轉流蘇。薰衣掛在屛風疊。半暎西施醉睡圖。</text>
<title>宮怨</title>,<text>粉胸夕貼宜男草。玉奩朝安百合花。爭似南宮饒竹葉。君王夜夜駐羊車。</text>
<title>宮中行樂詞四時</title>,<text>披香新殿咽歌鍾。桃李連開五夜風。簾外昭容傳詔語。明朝駕幸望春宮。其二高棟承雲赤日寒。碧桃初熟薦氷盤。齊紈不待秋風棄。內裏新頒辟暑丹。其三宮桂香飄十二簾。西樓宴罷掛凉蟾。宸情偏愛秋宵永。侍女忙傳漏箭添。其四一夜輕氷結玉樓。尙衣催進翠雲裘。君王新愛梁園賦。白雪爭翻采女喉。</text>
<title>香奩四時詞</title>,<text>睡餘香臉暈輕霞。鸞鏡臺邊整玉珈。逢郞無語低頭笑。手指闌東百合花。其二垂柳陰陰晩色多。曲欄幽夢涉江沱。驚起跳珠聲轉急。一陣凉雨戰池荷。其三西樓一夜聽風箏。柳外踈星度鴈聲。菊欲開時蘭欲萎。爲誰將送復將迎。其四梅花消息雪侵楹。繡幕甁氷旋旋生。三十六簧寒不起。小紅爐畔熨瑤箏。</text>
<title>竹枝詞</title>,<text>五月巴童競渡謳。至今芳草滿汀洲。湘江若解懷沙怨。萬古惟應咽不流。其二神女祠西月欲生。丁香筇竹夜猿聲。楚天四節多雲雨。誰是無情誰有情。其三江南江北月如眉。渺渺烟波有別離。楊花桃葉情多少。更向蘭橈發竹枝。其四揚袂蹋歌盡繁聲。橫笛擊皷江欲鳴。楚闋傖儜歡不見。畵橋西畔雨還晴。</text>
<title>楊柳枝</title>,<text>逗雨縈烟萬萬絲。吳閶門外綠江湄。情儂別後春風至。養得當門復幾枝。</text>
<title>銅雀妓</title>,<text>玉龍金鳳淡無輝。漳水東流去不歸。歌喉欲徹君王聽。第幾塚中葬玉衣。</text>
<title>王明君</title>,<text>一夜西風白草凋。蒼凉漢月紫臺遙。三更獵角驚殘睡。錯道昭陽奏鳳簫。其二百戰全輸一女功。漢廷文武揔虛封。他時若使毛生在。合向麟臺畵玉容。</text>
<title>西宮怨</title>,<text>蓮花漏永露華新。錦疊薰籠坐到晨。君心若化光明月。遍照新人與舊人。</text>
<title>雨淋鈴</title>,<text>一曲張徽是故人。望京樓上月華新。歸來南內孤燈雨。更得梅妃半幅眞。</text>
<title>宮人斜</title>,<text>蘭燈無影漆燈昏。原草生花學繡裙。長門一夜猶懷怨。黃土千年可近君。</text>
<title>拂雲堆</title>,<text>前軍十萬過金微。一夜歸心捲鐵衣。馬到拂雲堆上望。木蘭於此祝明妃。</text>
<title>小伊州</title>,<text>漢庭刀筆盡封侯。十載兵流坐白頭。壯士秪今愁出塞。佳人莫唱小伊州。</text>
<title>凉州曲</title>,<text>玉門關外血吹刀。敕賜將軍紫錦袍。明月鐃歌延上客。帷中千斛漲蒲萄。其二秦箏一曲古梁州。關月蒼茫隴樹秋。此是征人斷膓處。河源西去路悠悠。</text>
<title>橫江詞</title>,<text>露浥春衫香不銷。橫塘日日蕩蘭橈。東隣約伴侯潮去。爲赴西陵破鏡宵。其二隊隊吳娥膩髮長。汀洲初日耀明粧。荷花港口回舟處。逢着檀郞唱鳳凰。</text>
<title>采蓮曲</title>,<text>采采嬌歌欲斷膓。半眉新月上橫塘。歸時斗覺羅裳薄。恐遣愁紅一夜霜。</text>
<title>薔薇詞</title>,<text>滿架薔薇日日稀。黃昏無數落花飛。雙來蛺蝶最相惜。抱得殘香宿不歸。</text>
<title>古從軍</title>,<text>豹鞱編上志伊吾。腰下寒光玉轆轤。曉罷燕山山下夢。長繩手縛五單于。其二歸夢尋常不到秦。壯心元自在麒麟。從他萬里刀環月。泣盡流黃機上人。</text>
<title>塞下曲</title>,<text>輕車昨夜下西門。生縛軍前吐谷渾。更報雪中探馬返。左賢移帳近河源。其二聞道屠耆夜渡河。前軍西保雪山阿。城頭日落黃雲起。四面邊聲勑勒歌。</text>
<title>金母</title>,<text>瑤池黃竹月凄凄。更向承華駐彩霓。瓊凾錦誥丁寧贈。無捄秋原玉馬嘶。</text>
<title>麻姑</title>,<text>麻姑爪甲露烏尖。笑指扶桑五色蠶。人天浩劫俄回首。東海爲田豈獨三。</text>
<title>漢宮詞</title>,<text>落葉哀蟬太液秋。高堂舊夢動新愁。汾河更有悲秋曲。宋玉應輸漢帝籌。其二紫燕雙隨赤鳳鶱。木門深處啄皇孫。牛官令舍知誰子。無賴圭頭類孝元。其三綷䌨聲中帛素紛。東宮賦就擬長門。詔獄當年神鬼對。賈生前席未曾論。其四崩沙夢月豈其天。四海全輸一夜緣。白頭頗憶更衣地。丙殿重尋六十年。</text>
<title>唐宮詞</title>,<text>羊脂表記已當年。感業行香是續絃。倚馬賓王眞解道。闕文宜補史家編。其二梅腮柳眼巧爭芳。袖蝶君王自擅場。笑殺偸春前夜夢。翠華西閣漏籌忙。其三華淸殿北曲池凉。睡裏微醺暈海棠。迷魂莫作漁陽夢。驛路梨花要錦囊。其四天子梨園手玉鎚。纏頭要處錦成堆。宸心自喜新翻曲。羯皷才停鼙皷來。</text>
<title>宋宮詞</title>,<text>四海歸仁赤脚仙。瑤華樂府怨何偏。私恩不赴中宵命。虛待庭班寶冊宣。其二俄報東華二女歸。侍臣前席荷恩輝。誰知明月昭陽夜。却有雙來燕燕飛。其三宣仁至德女中堯。一治簾帷玉燭調。異日諸賢俱嶺海。年年社飯泣東朝。其四柳外蹇驢過別村。杏花深處酒旗翻。金錢去調當壚女。浪說人間帝者尊。其五燕山一曲滿江紅。玉女窓扉已掛弓。送罷黃冠停錦瑟。梨園舊譜曉雲空。其六裘冕東朝萬壽樽。布衣北塞未歸轅。金箆不是無心者。一目猶堪記誓言。其七南樓烟月醉龍顔。翠袖氊城怨血斑。更有西施留玉輦。誰敎歸使進金環。</text>
<title>詠畵屛 兒時作</title>,<text>梨花初雪海棠院。香玉團團掩雀扇。蘭塘水暖蓮抽芽。交翅䲶鴦乍隱見。</text>
<title>李上舍 必重 駱洞幽居八詠</title>,<text>暝色深蒼翠。孤峯點小星。波山晩不動。消息報王庭。右終南夕烽槐市居人滿。靑烟擁萬厨。時與白雲合。隨風展畵圖。右泮村炊烟雨後山容濶。黃昏月上多。唯應謝眺宅。高樹影婆娑。右駱山霽月暮烟沉遠峀。斜日半輪明。長繩繫無力。齊景謾多情。右鷹峯落照淙淙澗水鳴。中有白雲生。白雲聚還散。空聽澗水聲。右淸溪暮雲依杖望晴雪。蒼崖換舊容。千古藍田璧。阿誰斲作峯。右三角晴雪裊裊橋邊柳。夭夭橋上花。靑春遊冶客。攀折向誰家。右新溪花柳禁苑秋聲晩。蕭踈萬樹空。靑楓借霜力。葉葉染春紅。右禁苑楓葉</text>
<title>楊妃春睡圖</title>,<text>沉香亭北玉欄頭。氷簟銀床五月秋。桃花汗透珊瑚枕。荊棘吳宮醉夢悠。</text>
<title>與趙叔章 文命 同宿駱村。次韻老社。</title>,<text>人來駱峯下。月到小梅邊。偶卜靑燈夜。高吟白雪天。無心爭歲月。有夢到神僊。冠盖塵埃子。營營信可憐。</text>
<title>李上舍 眞養 新自南中歸家。作詩示之次韻。</title>,<text>遊客南州春始廻。園林亭子竹扉開。隣朋翰墨相迎地。草色花光入酒來。</text>
<title>洪良臣 錫輔 一架亭。伏次外曾考白洲韻。</title>,<text>萋萋園綠接遙空。更有繁花灼灼紅。蘭塘亭子春如海。拂袖登臨一嘯風。</text>
<title>病裏書懷</title>,<text>一病支離歲自移。不堪春物已紛披。新歸燕子怱怱語。半綻桃花暗暗枝。時序與人曾不貸。心期展卷謾成悲。可憐漳水劉公榦。猶自淸詩興在玆。</text>
<title>冬至和仲氏</title>,<text>今年冬至洛陽城。鍾皷家家報曉晴。人事蕭條佳節過。天機浩蕩一陽生。故園春信應梅萼。水國歸心已鴈聲。孤負幽閒亦聚集。淸詩酬勸最多情。</text>
<title>從氏野城別語</title>,<text>官做專城亦不卑。人皆爲賀我惟悲。馮唐幾滯星郞久。王吉翻愁鳥道危。千首囊書猶未遇。數莖鬂髮已全欺。金門玉署從他界。野鶴閒雲只自知。其二王父文章播海濆。淸心詩律尙傳分。當年形勝應如昨。此去登臨思不羣。鳥外乾坤涵日月。蜃邊樓閣鏟烟雲。山靈應解前人後。善繼要須下筆親。</text>
<title>答兪體元 健基 索和韻</title>,<text>東浦前頭是我家。向來歸計坐誰魔。囊書未遇身仍病。沙鳥留盟夢獨過。旅鬂光華容易換。園梅消息一偏多。春風準擬扁舟返。達命終然任爾何。</text>
<title>向來 庚寅</title>,<text>向來習氣猶難禦。老去竆愁太不禁。吾道已違當世用。文章時見古人心。閒中酒肺尋常渴。夢裏詩魔一再侵。列子冷風倘借我。鄒生九九欲幽尋。</text>
<title>歲暮述感。寄洪兄君則 重聖。</title>,<text>庭虛鳥雀噪朝飢。負郭窮陰欲雪隳。半世功名書誤讀。迂儒活計婦難爲。且看箕穎眞三讓。欲問金張捴一時。千古英豪何等業。公車陋矣太支離。其二尺五城南弱水賖。英遊衿珮盡金華。文章付與諸公手。竆鬼偏憐居士家。奇璞尙能羞燕石。牧丹還復笑梅花。東江一曲閒田地。擬待春來返鹿車。</text>
<title>拱北樓</title>,<text>嶺勢逶迤走復旋。粉譙雲木曉相連。城根直蹴西來水。樓影高侵北極天。畿輔衿喉眞控扼。湖湘保障是形便。時平按使渾無事。淸夜管絃在畵船。</text>
<title>凝淸堂酒席。走次渭陽鳴巖李公示韻。</title>,<text>雕樑塵起一聲歌。鶴羽迎風故故斜。天遠雪雲時漏月。夜深官燭欲生花。當軒翠竹低添斝。近臘紅梅嫩暎槎。慚愧劉甥能酷似。渭陽詩律卽名家。</text>
<title>華玉亭酒席。次舍仲韻。</title>,<text>向來江海學觀瀾。幽夢連宵返藥欄。是處壼觴聊倦興。古園花竹好誰看。淸狂結習尋常劇。呑吐胷襟八九寬。堪笑長安鞴馬輩。春泥滑滑不曾乾。其二古來平地足波瀾。活計林亭有竹欄。勳業從他時輩占。文章獨向古人看。壺中日月眞堪隱。杖外湖山到底寬。莫道繁花能媚眼。西風容易葉聲乾。</text>
<title>䨥溪寺簡上人軸中。次家仲韻。副其甚索。寺方重修</title>,<text>脩竹天風老。蓮花世界新。塵埃吾蹩躠。水月爾精神。膏火嗟難曉。瞿曇幾度春。忻參方丈室。隨石點頭頻。</text>
<title>先王考有昭陽題板。堂兄敬次要和。依韻志感。</title>,<text>昭陵形勝是名樓。吾祖題詩在上頭。伊昔文昌辭帝座。祗今雲物供蘋洲。風謠宛轉甘棠樹。人代蒼茫夜壑舟。莫問峴山一片石。千秋不廢大江流。</text>
<title>沂文太守趙君錫 景命 別章 李內兄雨臣方任井邑。故結句云。</title>,<text>江南二月遠湖平。馬首楊梅刺眼明。何遜憶曾辭水部。大家今又賦東征。春遊吳會官宜酒。天借河陽日用牲。寄語楚山賢太守。肯將書札到柴荊。</text>
<title>題畵爲堂兄作</title>,<text>雲門隱小林。壁勢立積鐵。留趺黃面老。螺䯻鬙鬙結。疑有散花女。來問維摩疾。休言雪山苦。向來重溟濶。蕭家小因果。擾擾砂未飯。歸來雙樹間。眞個正法眼。如何不回頭。所以無見見。多羅不二門。寧論隔千劫。有誰善男子。做此無量業。全勝苕溪翁。畵作大迦葉。</text>
<title>贈別通信使</title>,<text>扶桑東去海無窮。日域樓臺蜃氣中。橘柚秋香纔綴碧。帆檣曉色已先紅。三山錯許秦童赴。百粤眞傳漢使通。玉女支機如可問。星河何處斗牛宮。其二徐福祠前百丈開。風幡背指海雲臺。山河氣色聊看劒。宇宙東西且把杯。千古金繒眞拙策。二陵松栢尙餘哀。靑冥器業匡時略。也卜玆行莫漫廻。</text>
<title>石城倅洪兄君則別章</title>,<text>山外江連白馬洲。山前鑼皷導新侯。功名晼晩雙鳧舃。文彩差池五鳳樓。南海魚塩門外市。上遊烟月句邊秋。雕軒今有東征賦。子職人間此亦優。</text>
<title>鏡城半刺沈 一羲 別章</title>,<text>豆江南畔古龍城。接地風雲晝不晴。鵰外山容元慘惔。馬前秋色更崢嶸。軒梅詠雜從軍樂。牙皷打翻出塞聲。白首玄經吾坐滯。壯心聊激送君行。</text>
<title>春遊豊城君洪 萬宗 第。與李令久叔 眞望 同次主翁示韻。</title>,<text>皇王帝覇捴寥寥。千古英豪不可邀。看取老仙高咏處。風流月夕又花朝。</text>
<title>沈執端叔平 埈 燕行別語</title>,<text>諸梁器業本崢嶸。八詠詩篇更有聲。平世功名從偃蹇。男兒意氣重橫行。至今歸鶴依依柱。從古跛羊頟頟城。寂寞玄經吾白首。送君聊復壯心驚。</text>
<title>沈叔平山亭。與徐兄平甫 命均，洪兄君則，林德重 象鼎 諸人。携酒納凉。拈韻各賦。叔平。時赴燕未回。甲辰。</title>,<text>曲曲飛泉面面峯。沈家亭子隱深松。泓崢自是超人境。題品還須待我筇。雨歇平林新障濕。雲開遠峀秀眉濃。巴陵夢着應歸思。六月灤河漢客蹤。</text>
<title>上杏洲歸來亭</title>,<text>向來此地聞名久。垂老登臨試拭眸。梅鶴中間亭是畵。葦魚時節水如油。䨟樽露氣猶靑渚。退婢風流已白頭。華屋丘山今古是。一瓢身世我無愁。梅鶴卽其亭名。而有老唱婢在焉。</text>
<title>三凊水閣。與洪兄君則，朴季良 師漢，林德重諸人。携酒納凉。招洪道長 世泰 拈韻各次。甲辰</title>,<text>一水許多曲。千林幾疊陰。池光搖快閣。雲影媚遙岑。日月三淸界。烟霞萬古心。虗欄仍薄暮。松籟度瑤琴。</text>
<title>趙都憲夫人回甲壽詩。次席上韻。</title>,<text>天上箕星遠。人間魯殿存。悲歡渾一夢。唱諾尙諸孫。壽世桃春早。慈天竹日暄。南山當綺席。釐祝更添樽。</text>
<title>與洪君則，趙汝和 銑，柳汝懷 綏，趙麟之 趾彬 諸人。會于徐德由 宗遜 社壇。直用麟之韻。二首</title>,<text>深松積翠晩生寒。肅穆玄壇鎖石闌。環海風流應我輩。散僊緣業卽祠官。三竿落日寧催返。千囀幽禽更侑歡。擾擾名場俱夢幻。百年眞境笑相看。其二輕陰羃地釀春寒。小酒添杯更倚闌。白戰猶能媒爾句。烏紗且莫笑吾官。超然塵外神仙想。眞箇樽前翰墨歡。落日歸驂餘興在。今宵應續夢中看。</text>
<title>洪兄君則宅。餞北伯宋君集 成明。拈韻各賦。代人作</title>,<text>西風氣色莾秋園。病起衰懷與子言。敗柳猶堪留去馬。寒花且莫侑離樽。烟沙白鳥亭空在。雪嶺紅旗海共翻。明主祗應無北顧。狼烽何待報黃昏。</text>
<title>任學士 珽 燕山別語</title>,<text>踈翁邃學洞輿圖。曾伏蘇州脚踏儒。此去聞孫知有事。錦囊應括大寰區。</text>
<title>花山倅黃令陽甫 晸 餞席。走次贐章韻。</title>,<text>太白黃池佳可遊。輕鳧好帶早蟬秋。三千福地憑君訪。莫笑玄經已白頭。</text>
<title>耆英會。次諸公韻。</title>,<text>蟬響千林早。山軒翠滴衣。渥丹顔不老。雲白筆俱飛。海外羣仙降。人間此酒稀。頭題崔老在。攀袂肯猗違。</text>
<title>次鄭子徵 應井 江漢亭感舊韻</title>,<text>文章名蹟浦東樓。淮老玄翁捴上游。宇宙百年誰作者。江湖一代得斯遊。雲烟宛轉遺篇在。今古蒼茫逝水流。最是寒灘非舊響。風流凋盡翰林舟。</text>
<title>醉次申幼言 致謹 韻口呼</title>,<text>黃河泰嶽望中微。鵬翼垂雲豈盡飛。萬事東溟惟此酒。百年西嶺任殘暉。祗今詩律尋常得。從古心期八九違。醉後乾坤如斗小。英豪何者可同歸。</text>
<title>挹淸樓。醉次軸中韻。</title>,<text>十二欄高地欲浮。靑春萬里縱雙眸。乾坤不盡東南勢。日月平分上下洲。樓閣向來皆外界。江山於此供淸遊。文章勳業渾堪笑。晩計滄浪有釣舟。</text>
<title>小亭雨中。姜令子淳 樸，申幼言。携酒來會。拈各體韻同賦。三首</title>,<text>北斗高幾許。東溟亦細流。文章千古事。烟雨小亭幽。其二坐覺終南改。冥濛一半迷。天留吾眼在。世豈爾顔低。命酒仍林醉。催詩有鳥啼。不關山外雨。雲意任東西。其三煕煕一路不停車。今代何人賦遂初。西崦幽情凡數子。一樽高論只殘書。城陰羃羃鴉翻後。林翠深深雨飽餘。天意故敎吾輩在。風流海內未全虛。</text>
<title>伏次曾王考贈東淮韻。送申幼言燕行。</title>,<text>瀋河千古水雲橫。秦楚餘音爽籟生。此去君應三歎息。淮翁大義獨皇明。</text>
<title>小岳樓主李主簿 渘 元無宿雅。而携詩與酒。委訪弊亭。意殊不俗。杯餘依韻以謝。</title>,<text>君詩太敏捷。神臂發黃間。快矣呂梁水。固哉飯顆山。鳩材元錯落。拓地亦寬閑。千琲有眞價。莫令昧者看。其二端居觀化妙。物我沕無間。氣色雲開月。工夫雨洗山。賢豪久寂寞。宇宙太虛閑。手把䲶鴦繡。停針要子看。其三眞如說空寂。萬業一塵間。神水灑炎壑。慈雲度劒山。羣愚走不暇。聖路恐長閑。賴有紫陽老。金椎破得看。</text>
<title>追次堂兄漢南壽席諸公韻</title>,<text>滄溟未下任公緇。鄒嶧愁看秦帝碑。碎屹猶稽轟霹靂。湔羞直欲注天池。幽蘭一夕應前轍。瀛國當年或遺兒。片石中原今在否。靑田曾刻八牛詩。右松坡碑韻其二誰話貂裘昔贈行。西臺夜雪未全晴。衣冠物色雙行淚。社稷存亡數仞城。兵氣百年雲影散。土花千片血痕生。依俙吾祖提刀處。詠得遺篇不盡情。右西將臺韻其三分司筵勢敞禪家。萬木餘春故故斜。旗皷笑爭壇上血。瞿曇坐現鉢中花。香山九老寧携榼。好畤諸兒已報車。我馬虺隤聊起詠。漢南山色隔晴霞。</text>
<title>姨兄金監司 鎭玉 壽席。次主翁示韻。</title>,<text>榮期之樂自於于。特此吾兄渠豈俱。文獻足徵三世篋。功名不負四方弧。籌添海屋逢初度。筵敞桃樽供醼娛。最是劉甥眞酷似。一心釐祝壽星圖。其甥趙小宰顯命設宴故云</text>
<title>大殿端午帖子</title>,<text>竾簧鞀皷五雲端。催暑螳蜋避玉欄。不待詞臣能續唱。淸陰分作萬民安。其二東井標星臬。蕤賓宅律家。含桃報薦廟。反舌息啼花。太室南堂接。朱旂赤玉加。湯恩已解網。誰復怨湘涯。</text>
<title>過亡室墓</title>,<text>地下三年別。人間萬事非。平生同室義。斜日暫相依。</text>
<title>漢南酒席。壽堂兄初度。</title>,<text>燈輪再轉佛生初。曇樹花明寶月如。小閣床聯聞夜雨。西臺酒重拂春裾。吾今詩退開元響。兄獨年尊魯殿餘。釐祝極知無別語。老聃阮籍此心虗。</text>
<title>西將臺</title>,<text>劒吐西臺百丈氛。坐來天地眇難分。樓譙勢闘千章木。浦溆陰連幾疊雲。淮上已縱金可汗。雲中猶說李將軍。英雄意氣今何處。直北山河當夕曛。</text>
<title>李小宰子厚 眞淳 宅。次諸公賞蓮韻。</title>,<text>水榭溶溶漾細波。吳兒采采動淸歌。西風莫作紅衣怨。歲晩中洲搴芰荷。</text>
<title>藥山詞伯吳永伯 光運 枉以新韻。依步奉謝。</title>,<text>惟古文章事。於君乃見之。吾方嗜木札。人自矜娥眉。得得閉門趣。洋洋泛漢詩。童烏玄不與。天道向來疑。</text>
<title>和菊圃知字。兼謝竹塢子致意之勤。</title>,<text>橋畔君家旣易知。等閒屨杖自時時。新逢淇澳人如竹。故事山陰我亦棋。杯外身名從得喪。枰中世界熟成虧。吾衰直欲亡言久。且爲來詩有和詩。</text>
<title>金生 錫大 樵隱庄。和諸君韻。副其勤索。</title>,<text>知君水墨寫君庄。能使江山筆底香。第一傳神何處是。苔磯烟雨釣絲長。</text>
<title>題堂侄 命宰 畵帖</title>,<text>樹老蘚爲花。山虛霧作雨。何人水龍吟。寄意在千古。其二千古淸冷韻。唯應訪梅驢。羅浮猶未到。詩意已盈裾。其三箇箇舟呑天。搖搖樓出樹。蓑翁村酒餘。荷竿夕陽路。</text>
<title>君實第。與子淳用沈學士韻。</title>,<text>意濶無風海。眉高帶雪山。大酒千花界。文章一破顔。</text>
<title>君實第篋裏。偶得亡友朴士賓 泰觀 遺墨。憑醉愴涕而和之。</title>,<text>何年瑤海彩雲生。霞珮朝元駕鶴行。人日淸詩還在眼。不堪隣笛夕陽聲。</text>
<title>新修園亭。揭以燕超。李台仲協拈超字寄示。依韻却奉。</title>,<text>少日狂圖海可超。晩從園叟學逍遙。方將碣石恣吟嘯。詎怕南陽笑寂寥。貴客名塲堪永夕。暘天小雨奈崇朝。傳筒故事今誰是。紙上心期指後凋。</text>
<title>與李判書仲協 廷濟，金判書子直 東弼。春遊弼雲臺。李台用老杜玉臺觀韻先唱。依韻口呼。</title>,<text>王子仙歸歲月遙。壺中世界自花朝。槐烟已古丹砂竈。霞彩猶疑紫玉簫。地勝仍兼城北酒。春遊肯數渭南橋。樓臺從古俄成錯。盟主風烟是老樵。</text>
<title>水橋壽席。次諸君韻。</title>,<text>軒裳千祀古今稀。大祖文章舊賜衣。三世傳經應相業。十年操瑟奈時違。藍田玉子秋收實。狼北星芒夜放輝。門外鳴珂晨有響。天郞擎得紫泥歸。其二一任輸贏夢亦稀。休將萬事問麻衣。向來黃甲天何扼。到底緋袍鬼不違。冀北神駒追日影。楚南靈樹住春輝。諸君莫道桑楡晩。幾處繁華逐水歸。</text>
<title>水橋酒席。次李台叔謙 壽沆 韻。</title>,<text>舊遊如夢十年中。拍手呀然兩老翁。衰後道心砂飯熟。化餘詩律海山工。霜髭肯逐翻鴉黑。酒面要爭晩蘂紅。末路行裝休爾問。早知君子異還同。</text>
<title>騎省直廬。送堂侄修撰命敬出宰花江縣。</title>,<text>百里山川馬五之。亂蟬千樹早秋時。吾兄病起應添匙。雌雉供來待好兒。其二披襟亭下少郞君。綰得隣符馬若雲。騎竹兒童齊有語。政淸應繼乃翁云。</text>
<title>徐相國平甫 命均 牛耳在澗亭。次宋君集韻。</title>,<text>溪光迎日漾踈欞。山鳥啼春入夢聽。事業拋來丞相府。神仙做了考槃亭。林留殘雪透心白。岳送輕嵐繞筆靑。聞說經綸時可矣。羣龍衣珮耀明廷。</text>
<title>李台仲煕 春躋 山亭。與趙兵判稚晦 顯命。拈挹翠韻同賦。</title>,<text>歎世十年吾意倦。携君一笑此杯寬。東城日月寥天近。北固烟霞特地寒。林壑數椽猶傍市。江湖一棹本無官。亭臺登眺雖云樂。却怕緇塵汚葛冠。其二三千脚底劒關險。八九胷中雲夢寬。世路難容方朔戱。文章肯數孟郊寒。揚蹄萬馬方爭道。掉臂何人不愛官。自是明珠逢按劒。惟應東閣笑彈冠。</text>
<title>題峀雲菴 澤堂李公砥平墳菴</title>,<text>寺門老樹亦無陰。惟有龕燈照舊心。存沒悲歡無限事。欲將灰劫問觀音。</text>
<title>歷訪宋左相聖賓 寅明 於杏湖。酒餘口號。</title>,<text>尙憶芹宮幷袂行。幾番風雪硏氷生。江干歲色還今夕。小酒淸詩宛舊情。</text>
<title>松雲大師表忠卷中。次諸公韻。</title>,<text>何歲虫沙漲涬溟。大師齋鉢撤華鯨。王朝弁鞈渾無色。梵氏箭鋒却有靈。唄海波通蠻海遠。松雲彩逐陣雲幷。金輪再世徵檀越。今日神州未洗腥。</text>
<title>小鉧洞。與畿伯李兄子厚諸友。碁酒納凉。次申學士幼言韻。二首</title>,<text>㶁㶁之流隱隱峯。洞門容得散人踪。頑雲不放城頭石。晴露微零壑底松。意氣誰誇衣繡馬。文明我玩在田龍。風流數子時相見。詩社壺觴幾處從。其二城闉咫尺四圍峯。深處疑留鹿豕蹤。雨後錦紋生老石。風來琴曲度深松。飛騰嶽勢凌霄鶴。屈曲溪流卧壑龍。吾老久無當世夢。風流惟許散仙從。</text>
<title>赤城倅朴季良 師漢 別語</title>,<text>江南三月水如油。憶上寒風樓下舟。君去試尋停棹處。小洲稚柳最風流。</text>
<title>澤堂李文靖公甞於水城除夕。用唐律亂山殘雪夜。孤燭異鄕人。分韻作十絶。先王考晦谷文忠公。當壽春除夕。依其韻口占。昨歲壬戌除夕。余在臨瀛。忽記此事。默念天時人事。俯仰今昔之感。夫豈徒爾。仍敢攀和。而忘其補韻。旁無本集。不得攀檢。只依十字。隨韻補押矣。今歲投紱歸來。又當除夕。悄卧西亭。無以爲懷。卽令兒輩考出先集此詩。再三擎誦之餘。追感之事。與歲彌增。幷依補韻。謹此更和。</title>,<text>天時往必來。人事治則亂。一理互乘除。歎息坐夜半。其二覊遊聊玩世。淸夢輒歸山。文章易白首。小少枉窺斑。其三氷霜殿歲暮。鍾皷報更殘。太和明朝是。世運豈艱難。其四今歲故園杯。去年關嶺雪。形役任隨緣。鳴鷄聲不絶。其五鳧鷖易去來。猿鶴或嘲罵。誰趨午門朝。我憶西峯夜。其六大魚遊不隊。祥禽鳴必孤。擧世好朋比。心蓬日以蕪。其七休營兔三窟。不妨夔一足。紛紛百怪塲。誰識寒門燭。其八人鬼或同形。堅白豈曾異。君子獨不憂。行莊任天地。其九如來轉慧日。老氏戱仙鄕。爲報吾兒道。宣尼戒面墻。其十天地太多事。日月莫催人。寧將千古業。忍拋七尺身。</text>
<title>次奉趙右相𥠧晦郭外除夕示韻</title>,<text>崢嶸百劫眼中移。勳業文章志士悲。子夜年華新氣像。午門臚唱舊威儀。東山零雨春陰早。北極浮雲曙色遲。休恠相公除夕睡。鹿門歸夢自知之。</text>
<title>陳奏副使李台君敬來會西亭。聽琴話別。次鏡浦臺舊韻。</title>,<text>鏡浦尋常鶴背簫。至今歸夢月中飄。滄洲瀉入鵾絃弄。春樹和來鳥語嬌。柳外陽關新曲變。天邊薊路朔雲遙。單于應怪賢勞獨。前度行人玉舘橋。</text>
<title>關北伯李台叔謙餞席口呼</title>,<text>觀風使又大將軍。寒士功名此十分。今日朝廷非用武。百年彊域久修文。狼烟永息關山月。龍氣猶騰沛澤雲。白首寧忘梅舘勾。人參酒汚石榴裙。其二淸秋騎吹鐵關東。宗瑞㫌旗在眼中。大漠雲烟歸職貢。五溪衣服變山戎。橫戈事業碑沈水。逗節風流筆吐虹。北斗芒寒無戰氣。好將儒化奏膚功。</text>
<title>畿伯李君範 箕鎭 投示壬戌世遊錄。盖坡仙奇蹟。雖以中州之大。鮮能倣得者。而顧此海外衰季。乃作德水氏世傳之事。江湖仙賞。翰墨逸韻。凡閱四五壬戌而猶且不替。則不獨袁楊世美王謝風流所未有者。縱使蘓氏可作。亦必輸一籌矣。吁亦盛哉。且不佞先什。亦聯編楊江錄上。迭唱若塤箎。媲律准金石。攀詠追遡。懷不能已。略題短律於卷尾。庸代還瓻。可賜賁和。重續楊江古事耶。二首</title>,<text>歲甲因人勝。千塵壬戌秋。黃岡分月色。楊子接風流。江漢飛仙事。君家幾世遊。靑箱眞續唱。肯搆獨余羞。其二容齋幷着翠仙舟。澤老相將吾祖遊。左海江山多赤壁。先天星月每新秋。匏樽下客無名字。桄舍癡兒劣唱酬。爭似君家前後勝。靑氊世世水同流。</text>
<title>簡寄趙右相僑居</title>,<text>雪後梅花飮。云何夜棹遅。風流謝傅宅。衰疾杜陵詩。忽報靑牛駕。應尋白鹿期。宿逋來日是。春酒共臨池。</text>
<title>天台歸後。李令君敬見訪。命酒聯唱。</title>,<text>寒窓小酒故人來。雅仲。 榻外春心欲放梅。暮色渾迷千嶂雪。君敬。 年華暗動九門雷。方看垂老交情在。雅仲。 且喜停盃好抱開。城門咫尺塵如海。君敬。 天敎吾輩淡徘徊。雅仲。</text>
<title>以享官不進。承特罷之命。卽返辰溪示洪生。</title>,<text>官罷身無絆。眞如馬脫覊。江湖心自遠。城闕夢猶疑。石老溪雙派。花殘葉半枝。逢迎村叟在。斗酒聽黃鸝。</text>
<title>安陵太守李君敬。與諸友飮餞。悵余已歸溪上。次前日賞春韻寄來要和。依韻却寄。</title>,<text>自信林巒跡未賖。歸來遅日不曾斜。難忘七里釣臺石。無賴千門韋曲花。白首故人聊紫綬。靑雲諸子盡金華。全家道氣惟君在。丹鼎詩來九轉加。</text>
<title>次洪生 晩恒 韻</title>,<text>至人能破鬼神慳。淸士多從倦鳥還。轍跡竆時悲世路。天游在處認仙山。迷津軒駟浮雲外。活畵林巒淡靄間。更有洪厓堪作伴。時將好句餙吾閑。</text>
<title>有親友忽挐舟而至。喜可知矣。懸燈命酒。次其示韻。</title>,<text>在野要須樂太平。水村烟景畵分明。剡溪未雪人能到。曲水非春酒亦淸。一壑禽魚聊短策。千門車馬幾長纓。携君細和嘉隆語。愛殺靑箱宛舊聲。</text>
<title>杏湖馬上。次申幼言 致謹 韻。</title>,<text>林氛江氣晩來收。好放平臺萬里眸。千古皇王雙過鳥。百年身世一眠𩿨。詩成頓覺神仙近。杯擧渾疑宇宙浮。便欲乘舟從此去。驪湖波動釣魚鉤。</text>
<title>夢題唐明皇南內月夜望蓬萊太眞院圖</title>,<text>九門如水月如霜。不寐君王夢繞床。十二欄頭回首望。瑤池靑鳥杳蒼茫。丁卯五月二十二日夜。公於病中。夢入唐玄宗南內。玄宗命賦詩。公卽席應製。是年七月初四日公卒。絶筆於此。</text>
<title>述病篇</title>,<text>莊周齊物論。嵇康養生篇。齊物物無異。養生生可延。生老病死苦。此理終茫然。強弱固不齊。陰陽難善養。疾疹所由作。賢愚卽一㨾。况余葭莩質。藐是風雨年。哀哀涕淚際。轉轉膏肓纏。居然十年內。宛轉一匡床。心計且多憂。有如千絲縈。帶圍日移孔。羸形漸比柴。乾坤父母且。亭育豈相差。造物眞戱耳。以余將奚爲。攘臂支離叔。世人徒見嗤。斯文亦在玆。豈惟健者能。抱釁玄晏子。詩書契所曾。竄身劉公幹。諷詠興猶仍。憑將淸靜業。忘却有痼沈。文彩暎當時。大名垂至今。古人先獲我。寓意成獨樂。三古與八紘。卧遊非畵壁。帝懸尙可解。肘方且自有。形役去外拘。心養存吾守。運氣朝黃宮。還精補丹畒。戰勝方指日。肌膚庶可肥。却恨人間事。終然獨未揮。蕭條門戶計。區區十上勞。釋疾笑盧子。功名苦怨熬。君子貴知命。一病豈天窮。卓彼仙釋徒。此身亦色空。葛洪旣尸解。維摩豈示疾。百體一腐胔。灾竪何處宿。從之欲脫屣。天理恐難逆。吾亦服武帝。節食更服藥。</text>
<title>任士強用杜韻寄來。依韻却寄。</title>,<text>江邊滯懶拙。棲息近如何。客夢孤舟濶。朋情一字多。題詩飛鳥度。岸幘野人過。自笑維摩病。眞詮演大羅。</text>
<title>夕</title>,<text>江山岑寂鳥飛回。無語虛堂夕氣來。滚滚天機看逝水。悠悠世事捴浮埃。踈籬烟抹寒鴉噪。遠岸風鳴古木哀。無奈倦遊因歲暮。春風歸計問龕梅。</text>
<title>放歌行</title>,<text>君不見凡與楚。又不見參與商。存亡不足悲。離別不足傷。家聲祖業且勿論。萬古興廢俱亡羊。兄離弟別且勿論。一世逢別俱蕉鹿。君不聞淳于子夢南柯。夢裏榮辱悲歡無不足。噫吁𡃰人間萬事盡如此。擊節高咏歌一曲。</text>
<title>次舍季韻却寄</title>,<text>咏雪悲年暮。燃松坐夜闌。京華有兄弟。書札報艱難。水濶魚龍蟄。山深鳥鵲寒。故園歸計斷。怊悵暝雲端。</text>
<title>舟中次仲氏韻</title>,<text>蘆花霜落白鷗眠。昨夜西風更颯然。秋江一棹歸來晩。却喜鄕山已眼前。</text>
<title>驪陽</title>,<text>驪陽八月西風起。已作蕭條歲暮心。衆木未霜俱晩色。薄雲藏雨自微陰。琴臺消渴經年病。江漢思歸落日吟。遙想舊廬西郭外。梧桐葉落閉門深。</text>
<title>題李中甫居壁</title>,<text>田田蓮葉滿方池。翠疊堤邊柳半垂。一壑烟霞元自足。小堂花木更添奇。看君下澤了身世。歎我迷津尙路歧。文字向來眞謬策。山林鍾鼎貴知時。</text>
<title>望搴芝玉女峯</title>,<text>霏紅沓翠艶陽春。縹緲明粧霽後新。猿鶴已能媒好意。仙源桃發且宜人。</text>
<title>渡銅雀津。次家仲留別諸親韻。</title>,<text>㫌棨家聲遠。蕭條太守榮。伯猶追漢吏。吾自負蘭成。北顧風雲氣。南遊水竹情。塤箎亦一樂。休作不平鳴。其二松篁爭歲色。葵槿誇朝榮。鬼或容相待。天猶忌蚤成。詩篇聊適意。杯酒亦關情。耽看馬前水。盈科日夜鳴。</text>
<title>奉次仲氏韻</title>,<text>百變人間世。忩忩閱逝川。竆通須信命。天地本無邊。歧路山仍水。行人後亦前。名塲十載計。吾已笑方圓。</text>
<title>道中奉次仲氏韻</title>,<text>過雨郊原晩色凄。平林漠漠怪禽啼。向來苦業書無用。此去淸遊氣未低。逐岸人家分上下。穿山馬首眩東西。從他行路難如許。聞道長安金作堤。</text>
<title>志感奉答仲氏方字韻 時携舍季司馬新恩。故結句云。</title>,<text>風雨人間世。衣裾尙血痕。萍漂飢渴幷。荊擺怨思繁。稍稍各能立。勞勞勉所存。玆行兆榮業。白牌暎朱旛。</text>
<title>奉和仲氏韻</title>,<text>歲色方南至。歸人盡北征。吾行何事業。關嶺忽崢嶸。雪影無情在。溪流不住鳴。蒼松萬古色。曾不待春榮。</text>
<title>到縣日。奉次仲氏韻。</title>,<text>文章事業計全優。硯北年華儵白頭。宇宙卽今無快意。湖山何處不宜遊。松篁色與風霜競。鳥鼠心存黍稷謀。得喪憂歡都妄幻。絃歌杯酒且淹留。</text>
<title>近民堂夜席呼韻</title>,<text>綺席華燈影動搖。天倫樂事我生饒。追惟夢裏猶餘淚。不道人間卜此宵。萼綠新翻傳六譜。公孫遺法舞雙刀。明朝更向仙山去。巢鶴臺邊聞玉簫。</text>
<title>麟角寺禪堂夜席呼韻</title>,<text>長安消息沸如羹。何幸天南共夜床。新泡白飯仍杯酒。隨意淸狂不是佯。其二鈴閣猶餘興。禪宮復此遊。瑤琴和梵祝。優唱雜蠻謳。命酒花生燭。題詩雪暎樓。西塵扇外暗。吾輩自風流。</text>
<title>遊鶴巢臺。次仲氏韻。</title>,<text>奇巖拔地水縈廻。密樹交柯蔭小臺。十二雕欄歌一曲。翩翩仙鶴劈雲來。</text>
<title>近民堂話別</title>,<text>商山之石洛江流。剩得奚囊處處收。嶺海遨遊元勝絶。塤箎歌曲更綢繆。華堂絲竹朝開席。蕭寺杯樽夜倚樓。可奈歸驂明日發。離鴻別鶴劇悠悠。</text>
<title>口號陽關二疊。奉別仲氏。</title>,<text>松檟餘生鬢各蒼。可堪逢別更殊鄕。歸到故園俱夢境。去年風雪夜連床。</text>
<title>口呼更別阿鳴</title>,<text>君隨伯也滯殊方。我負囊書赴洛陽。何年晩計驪湖岸。社酒寒燈共一堂。其二文酒笙歌十日更。今朝離別莫傷情。萬事人間前定在。何年我馬復南征。</text>
<title>臨溪別路。詠朝陽別曲。</title>,<text>淸溪碧玉細潺湲。立馬傳杯且曲灣。楚女新腔訴別苦。巫雲錦水曲中寒。</text>
<title>枕海亭。次鄭仲勖。</title>,<text>平臨若木眇重溟。牙述縣西第一亭。萬里乾坤當几席。六時雲霧供窓欞。杯前水氣渾渾白。鳥外山容往往靑。便欲乘槎從此去。參眞演得蘂珠經。</text>
<title>更疊前韻</title>,<text>面面人家瞰巨溟。貢津城外是名亭。晴波弄色浸春渚。夕景多情在畵欞。蜀國榴花裙帶赤。宜城灰葉樽罍靑。吾儒事業渾無用。十載林泉枉抱經。其二樓外滄溟深不流。坐來詩筆劇優優。休論彭澤杯中趣。爭似南華濠上遊。文字向來從我懶。功名老去與仇謀。人間久已機心絶。直狎當年海客鷗。</text>
<title>夜酌。示李中甫 崇鎭。</title>,<text>琴轉歌聲變。杯深燭影流。年華猶積雪。海色已高樓。中散供多懶。長卿故倦遊。百年方擾擾。一笑亦良謀。</text>
<title>奉呈婦翁</title>,<text>東華十載雪渾頭。墨綬今來海上州。到底君恩酬未易。區區百里濟民憂。</text>
<title>貢津收稅所。次主翁示韻。</title>,<text>歧路行裝一槖餘。靑雲諸子斷音書。元龍豪氣登樓眼。何處江湖不可居。</text>
<title>官齋酒席。次主翁韻。</title>,<text>諸子靑雲盡黑頭。九街鍾漏豈曾休。還憐太守歸來賦。隨處行裝淡似秋。其二海岸春泥柳欲舒。東華消息故人書。烟波自有閑鷗鷺。日覺風塵入夢踈。</text>
<title>隋城舘感舊</title>,<text>蹇驢曾訪藥泉老。穿雪仍之拜渭陽。洛社摳衣才丈席。舫齋剪燭更飛觴。專門經術彌綸業。高世風流翰墨光。人事十年重到此。乾坤蕭瑟感偏長。</text>
<title>滌愁樓</title>,<text>當衢畵閣忽嵯峨。高柳陰陰擁晩荷。徙倚曲欄成小睡。夢爲鷗𪆽浴淸波。</text>
<title>渡錦江。先簡湖西按使尹汝廸 惠敎 令兄。</title>,<text>何年風雪錦江城。步步傳杯並馬行。老我津迷重到此。故人官貴肯相迎。遙岑近水疑晨夢。覆雨飜雲劇世情。堪笑吳儂太多事。乘車戴笠費要盟。</text>
<title>過酉峰前路有感</title>,<text>獻可銘須涑水文。當年納拜荷深恩。丁寧世道斯文語。銘佩平生詎敢諼。</text>
<title>咸悅舘。冐雨曉發。</title>,<text>庭樹千章雨有聲。虛堂呼燭曉寒生。披蓑欲向臨陂去。鑼角朦朧濕不鳴。</text>
<title>田山橋泛海</title>,<text>帆檣齊擧角三聲。海氣奔騰萬弩鳴。却憶龍驤千古事。便風直指石頭城。</text>
<title>將捲歸驪湖。洪兄君則 重聖 携酒來別。次其別韻。</title>,<text>袍笏無心久。湖山入夢長。送人舟有月。迎我菊生香。地遠幽情得。林深散帙涼。冥搜寧費杖。安處卽仙鄕。</text>
<title>川西村</title>,<text>峽樹秋如畵。江門晩望通。帆檣朝北極。秔稻熟西風。短髮沙俱白。微醺葉與紅。行裝千古意。吾道付漁翁。</text>
<title>趙令君錫 景命 自蟾江忽至。酒餘共賦。</title>,<text>帆色飄飄九月還。一區林壑有躋攀。雖無帝賜鑑湖水。幸有人分太華山。隣寺近尋踈磬外。郡樓斜對暝雲間。幽期更結漁家老。社酒登篘野菊斑。</text>
<title>與婦翁携趙生 綸。泛月東臺前湖。</title>,<text>起我三杯酒。容人一葉船。中流歌浩浩。淸夜月娟娟。山木雲邊直。禪樓水底圓。滄波美人想。眇眇寄遙天。</text>
<title>西州除夕。疊前韻示張生 應斗。</title>,<text>五十人間事。遽然已到頭。淸詩君可語。濁酒我何愁。守戶狗能吠。投林鳥自謀。燈花休報喜。老去欲無求。</text>
<title>鱠錦鱗獨酌</title>,<text>驪水嘉魚錦陸離。山妻雖老切如絲。一杯無限江湖意。應有閑雲幽鳥知。</text>
<title>偶次澤堂韻示朴宗之</title>,<text>激湍才下復停潭。百里長江幾曲深。從古雲烟工變化。至今魚鳥自浮沉。靑春可愛堪縱目。白髮從他已了心。前輩風流誰復見。詩成聊和老龍吟。</text>
<title>秋思</title>,<text>萬木迎霜日日催。村墟寥落有江來。百年憂樂惟須酒。千古行莊獨上臺。詩禮自知堪發塚。興亡誰復欲談灰。瀟湘歸鴈前宵過。爲問雲和帝子哀。</text>
<title>長兒就寓舍西邊營築一間書室。有感題壁。</title>,<text>吾懶未種子猷竹。兒能却成工部堂。松欞茆宇遠風雨。暖堗明窓宜硯床。容膝極知此間足。謀身焉用分外忙。長安多小樓臺地。圬者鏝邊見笑長。</text>
<title>昏後移就禪房。懸燈命酒。又次李仲玄 著 韻。</title>,<text>山水淸音入夜時。何來楚竹又如期。懸知今夜遊仙夢。不怕瓊臺步上遲。其二餞盡黃花白露時。知君何事久留期。淸樽一笑逢迎地。忘却沙邊立馬遲。</text>
<title>仲玄歸後。用聯句韻寄來。依韻却寄。三首</title>,<text>十月江聲撼一樓。東臺雲物古今悠。關心湖海經年病。得意乾坤昨夜遊。屬爾匏樽酬赤壁。看吾風袂挹浮丘。山陰舟楫元宜雪。烟月吳門可獨秋。其二元龍且莫詑高樓。問舍求田計自悠。瓢棄吾堪逃世累。室虛君已占天遊。千篇自足超三界。四海誰能易一丘。晩識金緘眞有味。怕他皮裏或陽秋。其三銀界參差十二樓。待來江色雪飊悠。星橋自可扶搖上。風袂應須汗漫遊。分付嫦娥修月殿。招呼金母掃崑丘。携君意氣方爲快。一笑扶桑百五秋。</text>
<title>再酬仲玄</title>,<text>徙倚寒江古石樓。中原諸子夢思悠。深林驟筆何年事。倦鳥孤雲在處遊。經濟學踈違聖世。菑畬計足老斯丘。多君玉宇瓊樓句。欲向長空競凜秋。其二孤懷歲晏倦登樓。西北天長楚水悠。京口屯雲多暮色。江門急雪憶曾遊。丹成鷄犬傳鴻寶。句就溪山得虎丘。投老行裝眞有分。覊魂休夢帝城秋。</text>
<title>李生 沈 來宿。爲余有作。依韻答之。</title>,<text>江漢何多日。氷霜又此時。行藏身外事。憂樂夢中期。大地龍蛇蟄。高天日月垂。君來同夜宿。杯罷又題斯。</text>
<title>又次歲時韻</title>,<text>氷濶江千里。烟踈雪一村。蟻杯方臘味。花意已春繁。甲第催新畵。羣工拜上尊。長安歲時事。聊與野人言。</text>
<title>新春。仲玄和雷字寄來。更疊却寄。</title>,<text>九門鍾皷振春雷。御柳鵝光午夜回。侍女初添金獸炷。詞臣頻荷露莖杯。文章致用人方健。漁釣偸閑我獨來。典盡朝衣酬酒債。芰荷新倩老妻裁。其二腰鼓春城百面雷。花衢遊袂日千回。京華舊俗依依夢。江海新歡淡淡杯。袍笏無心雲自在。烟霞有分筆俱來。明時自足經綸彦。龍衮誰憑日月裁。其三入耳詩聲震萬雷。坡翁今日得方回。幽情掩抑蘭堂瑟。逸氣淋漓碣石杯。旗鼓劇憐三竭甚。珠璣喜博十旒來。蒹葭霜露君休歎。或者天心眎化裁。</text>
<title>石村酒席口號</title>,<text>江干風日未全暄。入峽濃花滿目繁。海內卽今惟我輩。春遊於此且杯樽。溪含宿雨生新渚。鳥拖輕陰過別村。轉覺靈芝歸計晩。篔簹餘響更銷魂。</text>
<title>邂逅花田倅携歌姬來。夜泛蟾湖。次仲玄韻。</title>,<text>石勢干雲水去遲。輕橈載月泝洄宜。杯傳河朔千年興。歌得旗亭一曲奇。唳鶴和琴林籟應。潛虬聽篴洞雲隨。萍逢湖海賞心事。能不關情七字詩。</text>
<title>又疊天字。寄仲玄。</title>,<text>屈子幽愁賦問天。南華杯水芥爲船。古來天地元如斗。今日江湖卽是仙。濁酒眞供混沌睡。文章欲化海山絃。淸宵泛月笙歌興。更占風流第一筵。</text>
<title>端陽後一日。仲玄乘流而至。余携家弟。重會東㙜。用明詩韻。</title>,<text>萬古雲霄見一毫。伊周箕潁較誰高。經綸今代人方健。草澤經年我自豪。謾說玄黃龍戰野。且將雅頌鶴鳴臯。西風扇外塵如許。休問玄都舘裏桃。</text>
<title>敬次曾王考集中與踈菴諸公唱酬韻</title>,<text>乾坤太晩暮。萬事已到頭。纓冠亦不暇。樽俎或鋋矛。天綱危綴旒。蔀屋困誅求。江湖遯吾儕。文字日唱酬。蟾湖旣夜泛。寺樓復淸遊。泓淨曲曲奇。筇枝步步幽。魯酒猶碧筒。渭釣異曲鉤。滄浪美人想。中觴忽予愁。且勖交有道。安得酒如流。微君倘誰與。扁舟恣淹留。賢達不我欺。神明豈爾羞。行藏千古事。天也豈人謀。</text>
<title>將赴宜城志感</title>,<text>口腹終爲累。詩書豈或欺。一麾從我拙。三刖任人爲。雨雪龍應蟄。琅玕鳳不飢。春城吾祖句。寸草更添悲。先集春城錄。有平生未遂專城願。此去空悲寸草心之句。</text>
<title>西州山下。遇張弼文偕宿贈別。</title>,<text>驪湖一曲不容塵。無限烟雲變態新。他日携君從老計。村燈社酒兩閑人。</text>
<title>商州</title>,<text>嶠南都會古商州。城郭風烟屬早秋。交道魚塩人擾擾。千家簾箔樹幽幽。河飜落鴈斜光起。野送歸樵夕氣浮。一隊紅粧行且語。使君候月宴西樓。</text>
<title>晬日志感</title>,<text>孤生晬日最堪悲。况復天涯歎鬢絲。更有客懷懷弟姪。強從諸子勸深巵。其二共老山妻白髮垂。一麾聊爲免啼飢。終宵作饌親刀几。要慰家翁晬日悲。</text>
<title>春後強爲諸賓命設絃歌。依韻口號。</title>,<text>蒼涼五夜可憐春。隊隊紅粧醉殺人。楚竹龍吟寒水咽。檀槽蠻唱碧雲新。琱鸞燭射三行色。簇蝶香飄六幅塵。泛潁環滁俱有詠。吾詩欲就侑杯頻。</text>
<title>八月夜雨枕占</title>,<text>雨氣連宵乍有風。嶠南秋色異江東。蘧然枕上歸來夢。驚起窓邊滴瀝桐。</text>
<title>遊海印寺。次主倅吳信卿 命瑞 韻。</title>,<text>鸞笙消息杳層㙜。亂石寒流十月哀。千載孤雲招不得。武陵橋畔月徘徊。右武陵橋西北扶輿積。天低只一圓。化翁非造次。神鬼與周旋。雲擁千尋壑。雷騰百折泉。惟應今夜夢。硬語和崔仙。右宿方丈禪樓信宿若平生。競秀爭流不盡情。携水出山山漸遠。水聲如送又如迎。右出山</text>
<title>悼亡後。淸猿寺塞悲口號。</title>,<text>江山極淸曠。脩竹更蒼涼。中間着棟宇。蕭灑安梵王。爐香結金蓮。盂水拂靑楊。洋洋諸菩薩。幾日自西方。哀此大衆生。辛苦泛慈航。悲歡死生際。彈指千劫忙。當年祝佛人。有意陳篋箱。嗟嗟復嗟嗟。我來亦彷徨。思借智慧劒。割此恩愛膓。何年病維摩。托老散花娘。三生旣有契。一念山海強。修眞擬暮境。玉佩共翺翔。烟火太多猜。露電倐秘光。前塵未了因。顧言何琅琅。沉痛結難解。願力資無量。來生倘可卜。檀越庶再香。叉手再拜祝。代以五言章。</text>
<title>悼亡後隨境雜詠</title>,<text>鼓響鼕鼕報閉門。罷衙何處訪琱軒。簾扉鎖斷靑梧影。引燭憨娥亦涕痕。其二雲屛深處燭花焚。壚上叉鬟點夕薰。依舊去年同夢地。驪原千里隔孤墳。其三閑步曾聯脩竹林。新詩說與借君吟。自是鸞凰諧玉律。笑他絃管捴繁音。其四九月銀唇上竹扉。官僮收網夜深歸。燈前手膾侑吾醉。此事人間夢也非。其五石榴花下小池隈。要試春衫幾度來。也識芳魂猶不散。可能同我更徘徊。其六東城初築粉墻開。畵燭同遊午夜廻。傷心不忍重投杖。竹色松聲繞廢㙜。其七六月靈泉石竇開。流頭遊罷夕陽廻。猶疑禁藪官橋畔。一隊紅粧引路來。其八南至今朝豆粥盤。氷葅煖肉去年看。內堂閴寂門還閉。不見稚兒幷母歡。其九仙眞不必訪桃源。玉蘂瓊流在處存。烟霞伴老當年約。他夜玄㙜更細論。</text>
<title>病負亞使海印同遊之約。大有責詩。次韻却寄。</title>,<text>奇處層層說法菴。門前亂石幾同參。禪翁久與蒼松化。學士仍將白鹿驂。千年岳色遊人得。十月雲容老樹含。江夏文章元有底。紫芝佳句更何潭。其二心期誰可贈松枝。世路悠悠白髮欺。秦地故人來駐節。蠻天冥雨勸題詩。靑梧翠竹悲年暮。銀燭金爐坐夜遲。踏閣攀林違宿計。紅流洞裏寄相思。</text>
<title>上東城。步李生韻。</title>,<text>山角東迤擁縣城。千家籬落午鷄聲。襄陽峴首登臨意。豈獨征南最有情。</text>
<title>步韻冊房諸君</title>,<text>黃埃赤日擁高軒。槐柳長安第幾門。久分功名輸後輩。不堪歸計在閑園。詩還彩筆疑晨夢。絃絶瑤琹悵昨魂。百里區區亦吾道。試看春意滿乾坤。</text>
<title>過宿苞山。適値元宵。與李主倅 友仁 同上南樓舊基。玩月口號。</title>,<text>今夜苞山月。孤懷我與君。團圓前歲似。哀樂此心分。已驗盈虛魄。從他合散雲。天津橋上酒。遙憶少年羣。</text>
<title>趙按使穉晦詩索蠻牋。和韻却寄。</title>,<text>今代麒麟捴黑頭。何人名業故風流。西淸衣珮黃虞字。南極山河赤芾遊。露冕行時民得得。牙旗到日柳悠悠。蠻牋百幅猶爲少。眞個添修五鳳樓。</text>
<title>酒席贈金參奉 頤行。致意其尊公。</title>,<text>多病經春久廢杯。新晴絃管爲君開。山嵐尙與流雲濕。庭綠初將好鳥來。漢吏卽今宜卧閤。楚臣何處倦登㙜。人間休咎行裝事。須把羲經讀一廻。</text>
<title>統營洗兵舘。口號奉酬鄭元帥 壽松 甚索。</title>,<text>千峰萬雉自綢繆。檣影粼粼海作溝。夜水魚龍豗大澤。天風皷角殷高樓。飛騰戰伐英䧺想。淡蕩壺觴翰墨遊。南斗卽今兵氣息。輕裘緩帶儘風流。</text>
<title>白馬江</title>,<text>宛轉周遭在。何年覇氣收。山河百戰地。今古一漁舟。草學羅裙色。林莊杜宇愁。興亡何必吊。吾道本滄洲。</text>
<title>鼎巖。和亞使韻。</title>,<text>巖形如鼎水如烟。軟草晴沙更可憐。郭令功名龍虎去。鄭家詩律鷓鴣傳。江山宛轉應吾輩。樓閣虛無且此筵。爲賀玆丘聊一觶。斜陽老筆欲成篇。此地有郭將軍戰塲及鄭湖陰舊題。故三四云。其二石老山仍立。沙虛江自來。小姬倚樹唱。佳客與雲廻。𩣭馬輸君健。林猿不我猜。催杯濡筆意。更上一層㙜。</text>
<title>更疊杯字</title>,<text>今雨留賓不放廻。看萍臨水意悠哉。移樽栢蟻淸波動。掇箸葦魚細縷開。岳色埋雲烟障濕。槐陰粧黛夕禽來。江南信美非吾土。野外重期二老杯。</text>
<title>棄官歸路。駐馬呼老嶺上。留別追送諸人。命韻口號。</title>,<text>嶠南形役五年強。贏得簪邊白髮長。爐鼎新功慚句漏。田園舊曲返潯陽。秦雲在眼心千里。楚峀回頭夢一塲。多謝諸君聊遠送。共隨流水度前崗。</text>
<title>西泉泛海。歸與菊圃同就。次其聯句韻。</title>,<text>杖屨悠悠又北隣。靑梅消息洗纖塵。明時放跡惟須句。老樹餘花似有神。杯影淸涵窺硯鳥。雲容閑妬不官人。惟應來日西亭翠。半繞蠻牋半繞身。其二西崦前頭四五隣。一般幽事喜超塵。杯傳蘭葉應酬節。契托梅花已誓神。敗意猶驚門外轍。評詩却負卷中人。何當携手深山裏。只許閑雲訪此身。</text>
<title>更疊前韻。寄示西泉。</title>,<text>馬骨金難售。蟫魚卷欲殘。文章砂未飯。勳業鏡休看。栢葉從君酌。梅花似我寒。逌然成一笑。無地着憂端。</text>
<title>踏橋後尋梅。得橋字同賦。</title>,<text>獨立黃昏映雪嬌。羅浮一枕夢非遙。恠來花底成三影。道是人間第一宵。村酒慣穿山外徑。美人來自水西橋。隣家玉篴休三弄。恐遣殘香月裏飄。</text>
<title>佳亭拈韻</title>,<text>衰絮忩忩已打扉。耽看躑躅媚晴暉。詩同好鳥時交響。人與閑雲遂不歸。虛籟吹杯添野水。生香引蝶撲春衣。東風餉我多情緖。留得餘花故不飛。</text>
<title>梅意欲謝。更會拈韻。</title>,<text>春容欲謝更含情。黯黯餘香老轉淸。姑射仙肌俄變態。漢臯遺珮尙傳聲。吾從花底忘身世。人有塵中逐利名。開落已能先百卉。任他鶗鴂未秋鳴。</text>
<title>弊亭雨中會拈韻</title>,<text>岳南烟雨到溪西。罨畵餘春水墨迷。芳樹綠應幽鳥得。濕雲飛與暝鴉低。邀朋白社花猶在。有客玄亭酒或携。更欲同君騎馬往。三淸水石待新題。</text>
<title>梅社除夕會。次西泉韻。</title>,<text>玄陰亢極返三陽。酹爾東皇軟脚觴。栢葉金花春不遠。微雲斜漢夜何忙。衰翁搔首從他禿。冶女揚眉幾許長。却笑壯心猶未已。燈前劒色欲登塲。</text>
<title>路上令兒輩拈韻</title>,<text>銀㙜倦夢忽霞標。聊借輕鳧度石橋。䨥島莫淹仙侶會。五雲其奈美人遙。君臣際會雖遲暮。宇宙心期豈寂寥。同甫遺篇能起我。杯前劒氣雪花飄。</text>
<title>上元夜。寒風樓酒席次韻。</title>,<text>天台幽夢好因緣。十二樓高是卧仙。江國雪華連畵燭。蠻娘春思攪紋絃。柴桑未就歸來賦。玉宇空吟水調篇。遙憶上元今夜月。故園松桂小堂前。</text>
<title>稽山倅李兄子恭 敬臣 來宿睡亭。話舊有感。</title>,<text>尙記靑春泮壁遊。居然萬事白渾頭。萍蓬邂逅仍良夜。湖海西南敞畵樓。琴筑細搖銀燭影。壺觴添注碧溪流。存亡共詠楣間句。不待山陽篴起愁。其季故正言汝亮詩板在壁。故結句云。</text>
<title>牛谷瀑。次諸君韻。</title>,<text>峰轉呀成洞。湍飛勢倒缾。餘波環似月。巨石落疑星。濯髮嗟吾白。遊襟喜子靑。巖花如姹女。巧笑倚層屛。</text>
<title>喚睡亭。送億兒赴擧。</title>,<text>尙記靑春第一遊。槐黃物色又中秋。百世箕裘今送爾。老翁多意更登樓。</text>
<title>錦溪舘壁。有外王考靑湖詩板。盖以文任莊史赤城時留題也。歲久剝落。殆不堪讀。卽加傳謄改劖而揭之。敢此攀和。聊識小子瞻慕之懷。</title>,<text>特地溪山錦水廻。風烟直接赤城開。當年太史莊書路。是日平通考試來。宛轉仙遊花外遠。蒼茫人代夢中催。紗籠古壁攀遺什。文彩風流愧此杯。</text>
<title>沃川喚仙樓</title>,<text>西來丹水接天台。十二飛欄翠作堆。日落君山元縹緲。雲迷夢渚自縈廻。松陰月古候仙路。楡葉春長祭社杯。鶴馭鸞笙消息晩。天敎我馬且徘徊。</text>
<title>喚睡亭夜箔明月</title>,<text>絃管開雲韻碧寥。晴波得月散瓊瑤。却訝桂宮銀漢渚。水晶簾箔素娥嬌。</text>
<title>增若驛。悼李仲玄。著○驛卽仲玄遺愛地。手栽花竹及板題俱在。賞詠之際。京使適至。得仲玄訃書。</title>,<text>征鞍蹔稅驛南樓。海鶴存亡却涕流。花竹經綸庭畔是。溪山題品壁間留。風流宛轉成三影。塵劫蒼茫隔九幽。也識今宵應有夢。晩漁亭下更同舟。</text>
<title>花草屛</title>,<text>臙腮添薄雨。粉額耐輕寒。繡陌淸明節。風流賣一團。右杏花疊疊雲生夢。溶溶月有香。那堪玉肌冷。春酒洗新粧。右梨花影轉靑羅扇。光騰綠玉盤。西窓一枕雨。幽夢五更寒。右芭蕉待采羞自獻。眞箇美人心。靈均夙相與。坡老又知音。右蘭宛轉坤裳色。依俙鞠衣名。永與喬松友。媲德歲寒貞。右菊淤泥寧染拖。華色非琱餙。何來太乙仙。采采同心萼。右蓮</text>
<title>環溪</title>,<text>秋花錦石耀明粧。細細村烟更夕陽。一曲環溪吾已誓。懸車何日好相羊。</text>
<title>環溪次載方韻</title>,<text>苦被羣仙不放廻。赤城遺事復層㙜。環溪入筆淸泠響。疊嶂當杯紫翠開。軟日輕風晴媚眼。山榴村杏巧粧腮。桃源見說無多路。歸騎應尋二水隈。客有傳桃花洞甚奇。涉二水可至故云。其二烟霞窟宅赤城東。天借仙鳧送此翁。從古有山容翰墨。卽今無地着英䧺。雲霾峽氣晴疑雨。日烘花枝靜不風。巖竇把茅吾計熟。好將名業付諸公。</text>
<title>圓通寺</title>,<text>萬木春如海。諸天半嶺陰。客尋流水到。僧與白雲深。細竹通幽磵。閑花集恠禽。蒲團話老宿。形役愧華簪。一作香山眞解道。於此合抽簪。</text>
<title>長水瀑</title>,<text>駕得驚雷掣電來。劈回氷柱雪山開。風雲噴薄潛虬壑。日月低迷萬玉堆。元氣神光難着語。飛流界破捴非才。阿難欲洗登迦累。長浴千回復億回。</text>
<title>菜虎巖</title>,<text>異釋何年此拄筇。至今巖竇虎留蹤。千秋石臼溶溶水。名壓西湫制毒龍。</text>
<title>松㙜述志亭。悼李侯忠甫 顯良。</title>,<text>李薇恒忠甫甫。卽余之久要也。向也朝廷新復嶺之花林縣。難其人。撤君之從班而畀之。居無何。十年餘燼。噲然一新。遂迺命駕選勝。得松㙜而樂之。將營醉翁之亭。時余得赤城來。與君直分匡廬南北而居。君要余同賞。余固忻然約之。至期君已待我於靈覺。而余適以東堂考試之役不果赴。更約自往贖愆。而屬有入洛行。又不果。豈期蜀使傳㐫。遽及於洛社。而此事遂成千古恨也。今年春。黃侯光甫代君來。而李令載方自湖乘興而至。相携入山。迤至花林。光甫爲之主。與赴松㙜。則君之遺劖燦若隔晨。而亭之未及架者。賢胤倩人成之。名以述志。寔爲一奇。足令過者齎咨。矧余初爲約中人耶。泉石之評。不暇出一語。而反爲之俯仰費涕。黃侯亟要詩以識之。盖其意將大增築。俾前侯美意不泯。此又可記也。余素不喜揭板。而今於是旣有幽明之恨。且感黃侯之意。爲題近體。系以小識。使來者無廢爾云。松㙜水石冠南州。去歲郵筒憶李侯。然諾多慚橋下柱。存亡遽失壑中舟。沉碑峴首當年計。寓酒滁陽幾日遊。賴有佳兒能述事。吾來懸劒卽欄頭。</text>
<title>花林館夜席</title>,<text>瑤箏畵燭雜羅衫。隨處君恩海岳參。淸夜不堪瞻北極。佳人莫唱望江南。</text>
<title>載方復至。泛舟南湖。次其示韻。</title>,<text>白首功名且一麾。孤雲野鶴共棲遲。深知紫綬身堪隱。却笑玄經字未奇。月裏舟移淸夜篴。花邊詩侑故人巵。滄洲吾道元如此。達命從他爾大司。原韻有功名何不上台司之句故云</text>
<title>喚仙樓。用前韻。</title>,<text>東南峰影列三台。紫翠霏微錦繡堆。林藹和雲當筆落。山風吹水拍欄廻。塵埃勳業休看鏡。湖海樓㙜且把杯。擧手招招仙欲至。深松虛月鶴徘徊。</text>
<title>玉溪邀月樓。見林彜好板詩。感而次題。</title>,<text>可惜林彜好。金華第一流。何年宰白水。傑句碎黃樓。江海冥冥想。君民耿耿憂。論才宇宙閴。我思月同悠。原韻有已息風塵夢。猶懷社稷憂。回頭望京闕。心事劇悠悠等語。故五六云。</text>
<title>燈夕泛前湖放浮炬。仍觀樓上諸妓演舞。</title>,<text>碧樹紅燈擁畵樓。長湖列炬散星流。回波袖外翩翩影。細逐歌聲落彩舟。</text>
<title>睡亭宴坐。謾次李生韻。</title>,<text>山水台州峽。樓㙜老氏鄕。鳴禽和句語。眠鹿證仙方。宦業千鐘少。林居五月涼。從他怙寵輩。曼綠競昭陽。</text>
<title>登北固後嶺臨環溪。次楚山倅韻。</title>,<text>遊罷環溪久掩門。一番風物又乾坤。巖花落後烟無色。林葉抽來雨有痕。小有天深閑白日。仇池穴古注靈源。今從北固山頭望。帳裏西施淡不言。</text>
<title>陽門早發。次叔謙韻。</title>,<text>飯牛村老慣知晨。客亦呼童飭馬頻。看我肺肝生水石。問誰褦襶走炎塵。鷗眠水淨應無夢。鸎語林深不露身。去去金剛餘幾路。烟霞日覺筆頭親。</text>
<title>昌道驛馬上。次聯句韻。</title>,<text>金剛一路走淮陽。欲問行裝未有裝。稍覺筇枝騰紫氣。更看囊草帶生香。催杯屢得喬林好。委轡從他石路長。問水穿山仍覔句。閑情却笑靜中忙。</text>
<title>西津江泛舟聯句。仍次全韻。</title>,<text>解珮千年地。携壺落日舟。幽花如有意。白鳥可同遊。文藻前人遠。烟霞我輩收。滄洲吾道在。天地坐來悠。</text>
<title>摩暉嶺。望衆香城。次君敬韻。</title>,<text>玆行半世苦參差。今日筇枝第一奇。試向摩暉嶺上望。爛銀峰色夕陽時。</text>
<title>用夜席聯句</title>,<text>城塵眯目掩柴關。淸夢春來落海山。卛爾羸驂烟雨曉。果然名岳雪霜顔。逢塲萍水當年契。遊事藤枝太古閑。且喜竹西消息至。吟鞭已到鏡湖灣。</text>
<title>山暎樓。對月共酌。</title>,<text>立立峰巒各異形。水如河漢石如星。三更明月樓千尺。萬古閑情酒一甁。</text>
<title>玉鏡㙜。次君敬韻。</title>,<text>形如倚盖立如城。斜雨流雲不敢縈。大地載來何等力。諸天低處上頭平。千年荊璞應羞彩。五月菱花豈足名。莫道時時勤拂拭。菩提無樹亦無情。</text>
<title>王子城。又疊君敬韻。</title>,<text>何年王子此爲城。亂石層流百折縈。北地有言誠可質。田橫逃跡怨難平。鷄林社稷殘更夢。猊嶺袈裟萬世名。地獄黃泉何等號。依俙亡國可憐情。城門號以地獄。潭水號以黃泉。似是王子所命。</text>
<title>天逸㙜</title>,<text>天逸㙜成上將㙜。窮林層翠碧油開。誰敎萬二千峰色。雪戟雲兜濟濟來。</text>
<title>歇惺樓。次君敬韻。</title>,<text>曾聞萬化重還輕。一氣於斯徹底淸。神鬼亦應殫技巧。乾坤固自費元精。崗巒聳處風霆變。洞穴通時混沌驚。多謝山靈眞有意。驅雲掛月萬峰呈。</text>
<title>萬瀑洞。次叔謙韻。</title>,<text>火龍窟宅水徘徊。其下霞潭又劈開。陰獸祥鱗千種幻。流烟滚雪一般來。演迤正玩機頭錦。迅激俄驚脚底雷。方信觀瀾眞有術。詩難到處急呼杯。</text>
<title>又次君敬韻</title>,<text>東來萬瀑勢爭舂。氷柱雷車處處逢。羣玉屛危回翠鳥。眞珠簾冷護潛龍。陰霏颯沓仇池穴。噴沫浸凌太古松。吾意尙嫌巖洞窄。逝將溟海洗枯筇。</text>
<title>普德窟。次君敬韻。</title>,<text>銅柱冥冥屹。曇雲冉冉低。鎖寮無客到。面壁或僧棲。古佛守幽竇。驚禽避側梯。吾衰難試脚。留夢極攀躋。</text>
<title>妙吉祥。次君敬韻。</title>,<text>白雲仄仄壁。金粟如如身。陽燄何曾爇。空花自有眞。點頭凡幾石。彈指已千春。繞頂光明氣。長隨慧日新。</text>
<title>船潭</title>,<text>諸佛何年泛石船。到時飛上大羅天。林下繫船如繫馬。剩敎山瀑此回旋。</text>
<title>楡岾遇雨。次君敬韻。</title>,<text>老我能來作許歡。蹇驢短策豈曾難。三朝道氣騰眉際。五夜天香驗鼻端。雨意如將歸袂住。山光更把此杯看。棠花白鳥鳴沙路。筆下晴虹或上干。</text>
<title>又次叔謙韻</title>,<text>軒裳桎梏劇人間。疋馬行裝自在閑。溟岳尋仙方染指。樓㙜迎客更怡顔。塵中白髮他生夢。石上丹砂第幾巒。去與永郞論妙旨。鸞簫一曲月中還。</text>
<title>自鉢淵向海山亭</title>,<text>稍覺千峰窄。俄驚一路寬。乾坤方浩浩。溟海此漫漫。久雨烟霞濕。新晴錦繡乾。觀濤吾有賦。放浪豈專歡。</text>
<title>海山亭</title>,<text>向非阿明水。誰敢配金剛。山海交環地。乾坤百尺床。島星移北斗。檻旭近扶桑。吳楚東南勢。能言獨草堂。</text>
<title>觀日出。次君敬韻。</title>,<text>睡餘驚叫拍層欄。百恠光騰萬國寬。赫赫翔陽如許大。區區螢爝一何殘。風雲辟易開馳道。星月蕭條落遠巒。蓄眼平生今日是。扶桑若木枕邊看。</text>
<title>泛南江赤壁。拈明律韻同賦。</title>,<text>滄流接處水澄澄。楓岳分來壁幾層。樓閣奇觀紅日吐。神仙異氣白雲凝。花邊艶曲鶯俱滑。柳外漁舟客與登。海內風流惟老我。世間名利少年能。</text>
<title>豊巖郡感舊</title>,<text>鳧舃何年降海山。文章散落水雲間。孱孫立馬經行地。峴首碑前涕自潸。曾王考有遺愛于此郡。貞石猶標路左。</text>
<title>三日浦</title>,<text>峴首英䧺氣。西湖錦繡情。誰爭三日浦。宜擅萬方名。樂府無絃雅。閨房不字貞。汀蘭欲有贈。余美水盈盈。</text>
<title>又次君敬韻</title>,<text>六六壺天繞羽衣。瑤琴一曲鶴南飛。欄干如夢湖如月。丹筆仙人歸不歸。</text>
<title>又次君敬五絶韻</title>,<text>松聲忽已暝。竹露下微微。且駐木蘭楫。延望靑羅衣。</text>
<title>懸鐘巖。次叔謙韻。</title>,<text>曾聞天籟動無邊。片石如何響翠巓。魏子歌鐘惟待扣。周王磬石不須懸。蒼茫浩劫身無泐。呑吐淸波韻自圓。當日坡翁能解道。水經諸說信徒然。</text>
<title>觀音窟步虛殿</title>,<text>秦皇力盡海爲梁。佛氏功能着棟樑。巨石疑擎天北極。洪濤直蕩殿中央。風雲呑吐恒流氣。日月低回不放光。宇宙奇觀那有此。星槎怳若泝銀潢。</text>
<title>賓日寮</title>,<text>蓬萊萬千色。吾遊未始遊。出山遵海去。乃得觀日樓。</text>
<title>天吼山石窟</title>,<text>危峰直欲與天鳴。巨石穹窿庇化城。吾恐人天剖判日。二儀於此不分明。</text>
<title>元之君敬次第分歧。不禁悵然。馬上次叔謙韻。</title>,<text>聯筇爛漫洞仙期。別袂依然立馬時。林下禽鳴何切切。山頭雲意故遲遲。無如好句隨君返。除却殘杯伴我誰。夢想幾年方得此。人情堪笑亦堪詩。</text>
<title>臨瀛除夕。悄然伴燭。百感交懷。忽記先王考晦谷文忠公當壽春除夕。憶澤堂李文靖公水城除夕。用唐詩亂山殘雪夜。孤燭異鄕人一句。分韻作十絶事。感而次題小跋及所次十韻。俱載原集春城錄中矣。盖澤堂與先王考。水城，壽春之日。實丁憂時慨俗之會。不獨歎咜徂序而已。小子今日所際。洽洽同符。且臨瀛與水城壽春俱係一省。則俯仰今昔。一㨾除夕之感。誠不偶然矣。遂爲之累唏。欲爲之依韻攀和。而澤堂集及家集俱不在槖。每篇補韻。忘未細證。只以十字排押而隨意補下。仍令邯鄲子書之。邯鄲之先。甞隨我曾王考雪汀公同遊豊巖。則豊巖亦省內比疆郡也。其亦奇耳。遂因其請而爲之小識。以備後閱云爾。</title>,<text>一馬倚乾坤。千塵幾治亂。人生老其間。芳臭亦同貫。其二人情九秋葉。世路太行山。辰溪月裏釣。誰爭太古閑。其三江南雪不到。塞北花易殘。炎涼各隨地。世事何足歎。其四文章濁水珠。宦跡大關雪。黃昏美人期。白首難永訣。其五遙遙閶闔門。悄悄臨瀛夜。雖慚渤海繩。且稅承明駕。其六爲官地已逴。守歲夜偏孤。東海幾淸淺。更欲問麻姑。其七前工悔鏤氷。老學思秉燭。悠悠百年事。任爾成一禿。其八淄澠一以混。薰蕕豈曾異。無求七十翁。何事五斗米。其九靈均遠遊賦。王績無何鄕。淸士每不遇。琅玕欺鳳凰。其十鷄架易新歲。蟻杯猶舊人。吳歌動子夜。積雪忽靑春。</text>
<title>寒松寺</title>,<text>鳴沙十里萬株松。一面虛樓洞八窓。漢使秦童何日返。蒼茫碧海戱魚龍。</text>
<title>又次兒輩韻</title>,<text>春後肩輿傍小洲。山花已謝葉新抽。蘇家父子桄榔句。可笑功名等惠州。</text>
<title>鏡湖泛舟</title>,<text>金虬倒射碧鱗開。落景煌煌萬象催。待得琉璃新月上。豪絲姸唱更深杯。</text>
<title>送兒輩赴擧</title>,<text>瑤絃鐵撥感當年。鳳叫龍吟若箇邊。更有一聲蠻女唱。賀新郞曲殿華筵。</text>
<title>都會罷塲日。携襄陽倅姜 一珪 遊鏡浦。次其示韻。</title>,<text>菱花蓮葉鏡中船。太乙姮娥儘有緣。徒爾碧桃留好句。任他丹訣學長年。依微吳楚孤雲遠。縹緲蓬瀛一水連。當日黃樓坡老語。吾今續唱把杯邊。</text>
<title>鏡浦㙜</title>,<text>十二朱欄碧玉簫。秋晴琪樹暗香飄。千年海濶秦童遠。一曲湖明越女嬌。芳草佳期當落日。美人歸夢隔層霄。漁翁猶唱瀛洲曲。船過江門舊板橋。</text>
<title>訪四僊井。路由海岸。</title>,<text>晴沙一路玉縈廻。十里深松翠作堆。紫豆田乾呀半殼。黃魚灘淺露全腮。地因海蹴尋常動。山與雲浮縹緲來。白首尋眞何太晩。永郞泉畔問瓊杯。</text>
<title>烏竹軒。謹次內舅鳴巖公板上韻。軒卽石潭先生降生處</title>,<text>哺烏慈竹繞虛亭。留帶先生去後馨。何夜神龍騰渤海。當時儀鳳下虞廷。墨花半濕徵天硯。編葺猶全怳壁經。欲識眞工兼體用。雨餘山色更麽靑。先生擊蒙要訣手草及硯石藏在此軒。故五六云。其二岳瀆精英鍾大賢。淵源氣脉靜翁連。松聲竹色堂猶古。鳳擧麟遊歲幾遷。昭代經綸應有地。斯文興廢奈關天。渭陽翰墨依俙處。更向秋波歎逝川。</text>
<title>八月初吉。决計投紱。將歸溪上。</title>,<text>太一峰前桂樹秋。琴書久鎖小東樓。白雲應恠歸來晩。笑別臨瀛十二洲。</text>
<title>將赴越山。期歸鹿相國於名吾亭。小酒叙別。用聯句韻。</title>,<text>三春城郭耐煩襟。忽爾騎驢澗壑臨。相國能成林下坐。衰翁寧負掌中斟。從他少輩黃金印。欲問眞仙綠玉簪。是處幽期仍別袂。不堪西日數峰陰。</text>
<title>越山志感</title>,<text>淸泠浦口鳥飛還。梅竹難尋野草間。從古越中三讓地。祗今江上九疑山。梨花且莫春添月。杜宇應悲夜度關。百世人情如昨日。無心天地太虛閑。</text>
<title>錦江亭有吳西坡板詩。亡友申幼言以桃源倅來遊。次題續揭。醉墨依然。爲之一涕和之。</title>,<text>泠然風馭太悠哉。三島雲烟幾處㙜。錦水亭空明月在。碧桃花落故人來。紗籠古壁蛛絲老。霞珮朝元鶴羽催。詩社舊遊今白髮。剡溪孤棹夢中廻。</text>
<title>錦江亭。又用西坡韻。</title>,<text>華嶽巴江勢大哉。仙眞消息悄空㙜。雲開古洞潛蛟出。日暖平沙白鳥來。老去風流杯上得。病餘歸夢句邊催。欄頭越女休先唱。愛殺林鶯囀百廻。</text>
<title>錦江亭雨中。用西坡別韻贈金生 思渾。</title>,<text>急雨鏖簾電影生。投林恠鳥自呼名。迷雲絲竹添幽咽。和墨江山半晦明。老我覊遊渾漫興。愛君詞調有新鳴。封侯宿計眞堪笑。李廣何妨卧北平。</text>
<title>錦亭晩晴</title>,<text>靑山如畵水如羅。五月樓㙜霽色多。肩輿歸路猶餘興。黃鳥多情隔樹歌。</text>
<title>紫烟巖</title>,<text>壁勢撑雲立。江流匝地過。眉峰自秀絶。坐石更盤陀。仇穴輕舟入。金沙落照多。須停越女瑟。欲和洞仙歌。</text>
<title>西江上遊</title>,<text>離離石丈老癯仙。對對穹林隱翠烟。何許漁樵盟主宅。松窓蘸水白鷗眠。</text>
<title>淸泠浦</title>,<text>水咽成寒瀨。山哀蹙翠巓。如何有此地。直欲問高天。行殿徵遺礎。平㙜鎖暮烟。當年臣祖筆。漬血子䂓篇。西邊小石㙜。俗傳端廟宴坐處。先祖副學公旣遯嶺表。遙和端廟杜鵑詞故云。</text>
<title>落花巖</title>,<text>彰烈嘉名大字新。殘碑錯記落花春。誰知宮裏尋常女。却勝島中五百人。</text>
<title>道伯金士精 尙星 寄示卧遊帖。要和內外山及嶺東西。各步一韻答之。</title>,<text>一鉢猶能藏海岳。半鐺元自煑三千。好是曇無眞世界。旣宜於佛且宜仙。右內山韻秦童採藥問何年。瀛海樓㙜豈別天。玉女明星光徹底。菱花寶月影無邊。魚龍怳惚呈紅旭。鸞鶴徘徊控紫烟。咫尺滄洲玄圃路。丹砂堪笑葛洪仙。右嶺東鏡浦㙜韻</text>
<title>次丹丘守鄭士益 光謙 寄來韻</title>,<text>鷓鴣詩句越中來。羽化江山客夢催。翰墨風流惟爾我。神仙窟宅幾樓㙜。別來鬢髮前塵幻。逢處烟霞特地開。病後工夫常廢酒。今難辭却故人杯。</text>
<title>島潭</title>,<text>三山宛彼水中央。石勢崢嶸黛色蒼。鰲骨朽來離碧海。鷲峰飛落卽丹陽。秦童迷路樓船遠。越女凌空舞袖長。玉筍龜潭春後計。肯敎遺恨在扶桑。</text>
<title>道伯金士精續投嶺南帖。逐篇要和。依韻題答。</title>,<text>斯文姱節夙亭亭。秋草孤吟是獨醒。天與武夷山九曲。至今絃誦和溪聽。右白雲洞陶鎔氣是母。袍笏石爲兄。倒瀉銀洲月。平臨玉女星。羣山低厭厭。滄海淡盈盈。萬古天王頂。高空一握靑。右天王峰猿鶴巖邊水自來。桐溪祠畔鳥聲哀。愁㙜冠盖何年事。木落山寒雨不開。右愁送㙜</text>
<title>敬次外曾考白洲李文靖公板上韻</title>,<text>杜宇啼殘缺月陰。蘭亭波咽曉雲深。也識珠丘天有意。羣巒如帶水交襟。其二江山漠漠鎖愁陰。天地悠悠歲自深。最是子䂓樓上月。何人於此不沾襟。</text>
<title>南窟 在永春</title>,<text>南窟聞名久。如何却退船。陰房藏鬼物。幽竇隔人天。窣窣寒門夜。沉沉黑水川。誰能憑一炬。唐突闖三泉。</text>
<title>次吳令士受 遂采 韻</title>,<text>百里江盤絶峽長。魯城秋色轉蒼凉。評詩珠發千尋海。剪燭花繁五夜床。萍水蟻杯仍對月。蘆洲鴈路已驚霜。浮漚合散渾閑事。歲暮心期老菊香。</text>
<title>贈申幼言所眄歌妓從良</title>,<text>鸞笙消息渺靑霞。錦水樓㙜月欲斜。楊柳小蠻猶未老。仙郞舊譜唱琵琶。</text>
<title>試院歸路。都事李叔賓 思觀 更和官字寄來。再疊答之。</title>,<text>閑雲自在本無官。倦馬如何未卸鞍。文字招猜窮鬼笑。親朋入夢曉星殘。紅蓮綠水秋堪倚。畵燭深杯夜不寒。關外奇逢餘債在。更將詩律續淸歡。</text>
<title>亭子巖</title>,<text>仇穴潛通小有天。蓬壺一曲割三千。明沙水漾姮娥月。紫玉峰浮太乙船。靈境自能超火食。金丹豈獨做飛仙。魚龍且莫嫌吾老。來日移家矢百年。其二三山錯落在中流。面勢崚𡾓架石樓。可笑秦鞭空叱咜。深知禹斧極雕鎪。仇池穴古迷玄霧。玉女窓明暎素秋。誰遣飛仙來問我。夜深鳴鶴過孤舟。</text>
<title>居雲村</title>,<text>瓊㙜咫尺碧波連。小壑眞堪架數椽。高車駟馬何爲者。遯世行裝足一船。</text>
<title>夜酌。次吳令韻。</title>,<text>到頭三宿亦前緣。百粤溪山寄散仙。北陸窮陰愁夢內。東華諸子醉歌邊。天敎冠盖逢迎地。夜永壺觴淡蕩筵。萬事悲歡俱白髮。論交各誦舊遊篇。其二支離七十尙塵緣。凈業年來火食仙。簪紱匪心文有誓。蓬萊在夢海無邊。新詩人帶眞珠雪。小酒吾開錦水筵。從古越中哀怨地。嬌娥莫唱子䂓篇。</text>
<title>鹿亭相詠梅寄來。依韻答之。</title>,<text>梅花消息庾園家。休恠寒多未着花。待得主翁調鼎日。梅花結子滿枝多。其二綴雪含氷冷若何。有花元自等無花。松踈竹老眞三節。魏紫姚黃任爾多。</text>
<title>莊陵李寢郞 範中 嶺人也。來話嶺外古事。仍開夜席。命韻口占。</title>,<text>越峀生眉江有聲。迎春歌曲倦遊情。回波袖外翻翻雪。影轉虛簷宿鳥驚。其二西京鳴珮捴新聲。東峽林巒白首情。却訝玄氷江欲裂。春雷一夜蟄龍驚。</text>
<title>簡寄竹西使君</title>,<text>龍蟄寒沙月隱洲。一般愁思悄空樓。乾坤晼晩將安適。江峽淸泠且寄遊。酒憶秋花能秉燭。詩傳夜雪惜廻舟。風烟錦水春來約。聊把歸裝爲少留。</text>
<title>六臣祠</title>,<text>後代君臣薄。乾坤獨此祠。周旋戶長在。心事子䂓知。怨水來三蜀。陰雲接九疑。羞他虎丞相。等死太無奇。</text>
<title>藥泉南領相 九萬 挽</title>,<text>寧廟貽謨永。敷求裨嗣君。歐陽試貢士。太史奏祥雲。北斗調元氣。西崑振古文。功言信百世。琬琰播芳芬。孝廟丙申。先王考掌試。而公登其第。故三四云。其二西漢文章在。岐周大老尊。天須五色補。氣自四時存。禮樂從先進。經綸參化元。神仙更平地。花竹午橋園。其三瀛海龍門遠。竆塵寄壤虫。蹇驢穿夜雪。丈席拜春風。遺集才擎進。晨歌遽考終。堪悲魏家表。誰續紫陽翁。</text>
<title>李說書鼎叔 必重 挽</title>,<text>昊天日以憊。駁氣紛綢繆。霜霰隕交夏。茝蘭萎未秋。斯文竟草莾。此子又山丘。瑞彩儀庭鳳。和聲在序球。雍容躬孝悌。蘊藉計莊修。蕭瑟悲唐宋。蒼茫問孔周。寸膠思一試。奇璞困三投。韓愈豈無以。揚雄本不求。人皆走穰穰。我自志優優。撫掌唉千古。揚眉淹九流。名聲俄大闡。標望藹英游。天路旣騫轡。文章可煥猷。禁林深幾許。薄俗反謬悠。燕石薦淸廟。龍泉綰蒯緱。記堂堪笑范。猷帖獨追歐。雷肆官何晩。漳濱歲已遒。匀天催下詔。短世忽浮漚。照耀飛霞珮。岧嶤白玉樓。眞官襯帝座。彩筆狎仙儔。得喪渾閒事。彭殤更孰籌。凡情猶我泥。苦語應君羞。車笠今三世。心肝指白頭。文塲許執策。燈榻幾同裯。畏友光誠忝。踈姿卒莫尤。王公旣進造。盧子尙幽憂。譚謔才河漢。存亡遽壑舟。斯人豈再得。吾道惜長休。腐壤翳金玉。寃氛干斗牛。靑箱幸有托。駟馬慶仍留。誰序史家傳。儒林勝徹侯。</text>
<title>哭明齋尹先生</title>,<text>尙憶門前立雪時。渾然泥塑若無爲。姬天大筆春猶在。涑水深衣夢有期。束帛三朝虛鼎鉉。靑衿一代仰罏錘。嗚呼吾祖當年事。狀後文成永有辭。</text>
<title>明谷崔領相 錫鼎 挽</title>,<text>吾儒事業豈徒然。名德文章未易全。天遣大才了一世。時來夫子奠東偏。寧論直道終三黜。且看延英㝡十年。照耀功言誰掩得。秪應詮載有靑編。其二山河秀氣射乾坤。師鳳儀麟一代尊。休道許燕文耀世。爭瞻鄭馬學專門。身名不疚行莊數。經說兼包箋註繁。誰識中年涑水業。三千戴記討竆源。其三歲晏東門雨雪多。悄然林壑倦婆娑。匀庭鉉路從他世。蕙珮荷衣宛彼阿。前輩文章候月旦。八方碑版决江河。觚稜北望懸歸夢。更註湘潭九曲歌。其四向來多士哭泉翁。型範依俙獨我公。洛社耆英纔繪畵。隴西閑廢久祠宮。春風像想猶薰座。箕尾翛然遽返穹。蕭瑟人文喪一代。江河猶自古今東。</text>
<title>李持平 世德 內挽</title>,<text>夫子功名已擅聲。如何猶欠享專城。都緣耻學王家婦。不挽當時抗論章。其二緣隙春風日日來。龍門別鶴影徘徊。沉憂潘令鬂添白。可但香山望月哀。</text>
<title>李殿中 尙寬 挽</title>,<text>豪談奇氣溢寰區。竪拂揚眉異曲儒。今代風流蘇子美。千年師友邵堯夫。沉疴漳水名仍世。問字玄亭客有壺。枉讀古人書萬卷。功名終擲一銅符。</text>
<title>三兒悼念</title>,<text>神駒産渥洼。七日已超母。擧足便汗血。意欲千里走。流沙不盈視。浮雲却在後。孫陽自西來。一顧驚歎久。謂言華屋下。食棗且衣繡。天霜下五月。桂枝俄摧秀。太乙不卒貺。房精中夜逗。風𩦲滅去影。骨肉委山阜。難逢古涓人。五百誰見售。其二未晬已能步。旣晬便學語。學語兼學字。琅琅諧律呂。一讀便成誦。沛然誰能禦。傳家舊文獻。吾老漸齟齬。意者寔天道。靑箱應付汝。</text>
<title>西坡吳判書 道一 夫人挽</title>,<text>夫子文章伯。淸芬一代仙。古稱廉吏苦。今有夫人賢。花誥光三揖。絮羹敎幾宣。芳徽與福履。彤管足新編。其二錦水蒼茫遠。林烏子夜悲。桑條春後綠。䓗葉雨新滋。尙捲傳經幔。應留記德碑。升堂他日約。挽紼獨悽其。</text>
<title>朴士賓 泰觀 挽</title>,<text>詩亡自宋始。中原久靡靡。何况海一區。傖語本東夷。中間崔李輩。塗澤媚一時。三唐非一骨。雅音識者誰。惟君生苦晩。介然有所思。隻手挽元和。陳黃非我師。平生韋左司。夢寐或見之。深知配陶體。自與神有期。川雲淡容與。嶺月乍陸離。千首敵萬戶。海岱傳項斯。玆事自不朽。草草君莫悲。其二淸池漾素軒。留我與徘徊。高歌碎壺口。意氣孤劒開。貴賤死生際。千古付一唉。俄然篋中篇。海岳倐飛來。毘盧萬丈色。詩膽爭崔嵬。淸泠世外韻。肯雜烟火裁。初疑節俠窟。復從仙釋廻。何物宇宙內。輿馬走塵埃。溪雲忽今昔。獨立淹此哀。其三曾將秦佚吊。釋子南華歌。逌然發高笑。酌我且吟哦。逮玆悲鍾情。君來大聲訶。寧忘昔者言。毋使東門呵。哭妻與哭子。惟吾爾則那。洋洋齊物論。斷案非殊科。共駕茫眇鳥。娛戱了十魔。那知南面樂。子先占山阿。當年未究論。須存夢來過。</text>
<title>韓永叔 永基 子挽</title>,<text>河汾履跡向來頻。輒向君家喚主人。龎老高情輕駟馬。韋門餘業見麒麟。尼丘晦色乾坤閉。滄海橫流璧玉淪。立雪歸來携手地。碧梅蒼竹夢中春。其二雲柯擢秀玉生英。尙憶丰容眉眼淸。竹屋燈深聞讀字。梅窓雪壓助傳觥。受之學就期方遠。愨也銘成理豈瑩。才與不才各言子。可堪吾輩正鍾恃。</text>
<title>李大來 尙泰 挽</title>,<text>白蓮峯色鎖春晴。悵送三淸處士旌。少日聲名傳秀句。暮年丘壑有餘情。陳編拄腹懷三古。大布褁身任一生。躍馬橫金盡紈袴。儒冠從古寃難平。其二伊昔觀碁入洞門。爛柯石上並阿昆。古松流水翻疑夢。玉屛金蟬捴斷魂。北海賓仙餘七字。西關老子但千言。荊花擺後人間涕。且欲煩公寄九原。</text>
<title>金判書 鎭圭 挽</title>,<text>祖以文元爲後難。頎然秀骨信淸寒。危言讜論明時涕。大策高文上將壇。氷蘖獨全銀世界。風霜詎改鐵心肝。歐陽試法神明鏡。貢院鴻名永不刊。</text>
<title>藥泉南領相遷葬挽</title>,<text>虎逝龍亡已十秋。晩來天地劇悠悠。寧論否泰關冥數。到底功言伏衆咻。今日朝廷猶北極。千年江漢只東流。西來童馬嗟難再。出世衣冠復卽幽。其二琵琶潭古月徘徊。久閴先生杖屨來。一壑烟霞猶宿昔。十年堂斧始崔嵬。艱難社稷今誰賴。冥漠丘原此不開。何處神遊朝聖考。玉欄春色晩花催。</text>
<title>哭李子深 溟 墓</title>,<text>囊書千卷尙餘情。塚樹三年葉又生。曾聞宿草元無哭。底事於君却失聲。</text>
<title>李大來子 昌誼 妻挽</title>,<text>環珮聲聲憲女師。幽貞一洗粉紅䂓。崔門孝著升堂日。謝氏才高詠絮時。郞襪裁餘絲斷續。嫁衣斂去繡葳蕤。明翁篇上阿姑壽。顧我無文贊嗣徽。</text>
<title>哭李載大 夏坤</title>,<text>三淸洞裏送君歸。白石靑莎曲曲磯。細雨催題離別語。淸尊便作古今唏。千年埋骨山河在。一代論才宇宙非。吾識吾人好心事。向來名下易招譏。</text>
<title>豊城君洪公挽</title>,<text>公惟吾祖舊東床。閱去人間海幾桑。少日詩聲唐正始。晩來年代魯靈光。偏憐含索餘孤露。且許窺斑證大章。綺席桃樽他夜夢。不堪薤唱雨浪浪。其二不信人間有底艱。仙眞樂事自斑斑。評詩花下開三徑。載酒江干揭二閑。末路金貂看北叟。暮年絲竹在東山。惟應浩劫延津會。共躡靑霞第幾班。</text>
<title>李正言汝亮 聖臣 挽</title>,<text>太極生兩儀。四象仍八卦。赫赫文忠宅。象數鍾光怪。文靖旣有季。八龍又幷載。琴谷獨無年。化翁有餘債。惟君挺其後。丹穴早登彩。靑箱宛如律。百篇暎金薤。天路不盈睇。我車擬迅邁。如何究竟法。反覆命之憊。錦標旣霜顚。虬驂遽瀛海。草草惠文班。依依銅虎宰。歌缶日幾許。陳篋席未改。翺翔應玉珮。延劒笑相待。還同許掾家。道氣卽仙界。幻漚太恍惚。帝懸眞自解。傳家奎璧業。惻惻復誰在。其二谷神死不廻。人物捴狙詐。向來貴天眞。投分知何者。肫肫赤子心。古貌又閑暇。風流永嘉想。澹蕩王衛亞。豈惟中表篤。鶼鶡夙相藉。重以文字尙。所嗜同在雅。靑春泮壁游。鞭弭爭偏覇。衫袂竟聯翩。一笑孰高下。南橋困秦贅。見我輒酒炙。西城簏中槖。並案或春夏。程文了功課。酒賦輒陶寫。村酤夜喚婢。半壁篝燈灺。松翁關東詞。意氣迭唱罷。羣鷄彩鳳語。拍手仍退舍。謂言秋坡稿。玄曇豈遠暇。人間會心事。過眼飛電乍。蠻牋尙墨花。淸塵已蜩化。江湖悄無伴。皓首坐長夜。其三君馬自關西。我舟已湖汀。弦矢眇迢遆。望望心未寧。鞶帶隔都門。素篾久郊坰。才傳返故林。復道歸帝庭。駒城不在天。素車豈借翎。綿蒭久徘徊。一哀噤淚熒。焚詩待靈座。薤唱遲泉扃。流離疾病際。時邁諒不停。追思茂弘語。歎息谷風經。陽關悄終曲。我歌君其聆。當年結交塲。屈指半凋零。悽其五君詠。歷落將曙星。湖州竟埋沒。同父轉沉冥。壁有留徐劒。門繫訪戴舲。平生白雲篇。寂寞春色𨤍。悠悠壽祿事。再讀貞曜銘。</text>
<title>李參判 正臣 挽</title>,<text>奎璧家聲四海傳。詩書餘律復通仙。金華重倚絲綸石。玉節追題海嶽篇。韋篋傳三猶未替。箕疇列五更能全。庭槐密影蔭雙桂。休道吾飛不盡天。其二駱峀晴嵐擁小軒。床頭石硯與銅盆。籠鵝戱劇聊三昧。種樹經綸自一園。賦就歸田頻問舍。筇閒行藥輒携孫。平生愛殺梧桐雨。故雜紋楸子響繁。其三三朝宦跡久差池。坐處深心嘿若癡。元祐籍中蘭葉珮。玄都舘裏菜花詩。閒忙任世吾何與。禍福無門鬼或欺。萬事南華第一義。向來儂已釋公悲。</text>
<title>鄭星州 健一 挽</title>,<text>眉峯當檻早花濃。輿馬來時酒不空。白玉照人江左氣。黃金結客漢時風。一番風雨玄都樹。千古乾坤紫塞鴻。歸與伯倫堪共語。幕天身世較誰䧺。</text>
<title>尹參奉 尙瞻 挽</title>,<text>肫肫風味藹天眞。孝悌家居更盡倫。粉白梔黃渾一世。更從何處覔斯人。其二荀陳舊好本形忘。王謝連婣意更長。萬事卽今惟一縷。兩家天道責喤喤。其三枯棋暖酌記前年。依舊層城雪後天。分明剡曲維舟樹。爲問何枝可劒懸。</text>
<title>朴泰仁 光秀 挽</title>,<text>罷雪終南入檻靑。小窓淸話酌氷甁。極知華屋仍山阜。可耐停雲遽曉星。朱墨無心千橘縣。江湖有味四松亭。迢迢草色新㫌路。勝似啼猿有祝螟。</text>
<title>宋正字 翼長 挽</title>,<text>憶曾携伴欵柴荊。破我經旬鄙吝萌。柳外微陽猶繫馬。花間小酒且聽鸎。匡床隱隱餘香在。短夢忩忩逝水傾。庭樹濃陰依舊色。前詩續罷餞泉扃。</text>
<title>林沃川 世謙 挽</title>,<text>寸管當年硯北生。危時意氣忽崢嶸。牙城樹幟無塵色。嶠嶺游鋒有戰聲。從古雲臺虛列宿。至今河北說眞卿。流蘇白馬歸來地。草草緋衣揭粉㫌。</text>
<title>李沃川 度 挽</title>,<text>憶把仲容袂。穿街訪嗣宗。竹林初幷席。楡社暮聯筇。嶺海薄遊倦。墻籬故意濃。傷心二老約。拋却園中松。其二拱北樓前水。迎君復送君。流蘓今帶雨。去馬昔如雲。日月中間幾。山河氣色分。惟應按使淚。添却彼沄沄。</text>
<title>洪經歷君則 重聖 挽</title>,<text>時景曖將罷。江漢暮東逝。芝蘭易零落。荊棘紛掩翳。睠言懷若人。向來富淸製。沁園洗紈綺。詞林作根柢。超然左司潔。兼之特進麗。氤氳七寶香。朗澈九臯唳。豈徒暎當時。庶幾垂來裔。終南喬樹林。文會傾一世。同時二三子。風雅運不替。槎川類獻吉。北地倡丹劑。刀圭各品題。往復豈相泥。澹軒却抵掌。䧺辯噴迢遞。時携陶湖子。唱酬酒以繼。太華池花綻。三淸溪雨霽。玄壇樹如織。弼雲春無際。鞭弭動必隨。塤箎輒呼弟。可獨葭莩義。實荷金石契。遊春漆園睡。子來共吟囈。荊圍聽鍾夜。幾聯風雨袂。平生大人賦。遺恨劉賁桂。薄官且戱耳。褌衣聊可揭。雙鳧五鳳語。謂余善陶洗。忩忩海上謠。白馬流蘇繫。一罷五君詠。人天杳何歲。縹緲修文班。霞珮朝玉陛。流沙及邯鄲。共戱雲海澨。宿昔文酒塲。俯視不盈眥。疲薾竟何人。塵坌苦未蛻。無朋影自吊。撫跡眼易涕。留徐已掣劒。訪戴誰皷枻。聊將馬融笛。一徹九京閉。槎川曰一氣呵成。縱橫參錯。諸律不如。</text>
<title>金判書 始煥 挽</title>,<text>可獨能臣與幹臣。邦家元氣係仁人。云誰夜海愁多乕。惟我昕庭喜見麟。淡淡庸言來太始。煕煕腔子本洪匀。昌朝六老靑箱紀。榮業如公亦不貧。其二孤棘班高八座前。曾和人鬼秩山川。西周舊德風流在。東洛耆英繪事傳。閉戶圖書疑稅駕。盈床袍笏若臨淵。倘來大筭仍純嘏。方信渾元不反天。</text>
<title>次韻顔延之五君咏。追悼久要五君子。逸二首</title>,<text>之子氣淸淑。氷襟自玄洞。玉振響大雅。金華奏善諷。扃戶夢羲皇。躡雲訪韓衆。存沒出處際。永留志士慟。右悼崔副學孝伯 昌大南紀故有寶。竹箭蚤擢秀。焜煌綺繡文。剴切琅玕奏。故里計遂初。前脩夢有覯。回也縱短折。賈生見素守。右悼林校理彜好 象德矯矯英豪氣。兼之嗜竹素。懷袖菀風雲。海嶽傳秀勾。論兵擬大投。談仙欲遐擧。囊書竟笑擲。可惜大人賦。右悼李洗馬載大 夏坤</text>
<title>吳佐郞 大觀 挽</title>,<text>竹南脚下難爲後。父子文章事絶奇。爭道大翁眞福力。金貂兒喚壯元兒。其二修文詎博鳳凰池。魁甲蒼茫夢一炊。欲問人間餘寄在。孀娥啼斷桂花枝。</text>
<title>李江西 師亮 挽 代從氏作</title>,<text>蕭散圖書對眼靑。閒庭晝日戶常扃。亦知雅抱無凡俗。可但淸文有典刑。盡夜虹光虛貫月。埋塵劒氣倘衝星。發潛會待阿昆筆。大勝臨川劖弟銘。</text>
<title>金判書 東弼 挽</title>,<text>元會時晼晩。宇宙日蒼茫。人物太草草。功名安足詳。遊目漢庭中。爲誰沉歎長。崇臺美一人。宿昔氷雪光。肌體正不頗。言語藹生香。內美旣吾有。被服又芬芳。紅霞爲裙帶。明月爲珮璫。臯蘭與畦茝。左右分錦囊。鸞鳳與引路。馺娑蚤翺翔。騶虞自有性。生草豈曾傷。休言毛質好。德爲王者祥。金秤稱九流。彩線添五章。風雲欝孤棘。棟樑貯明堂。良辰未全冥。北斗忽低昂。華屋與丘山。一理何太忙。丹陛閴履聲。瑤躔晦文昌。惟應炳烺業。良史有鋪張。其二醒老倡大名。貞穆奠脩址。卓哉粹孝子。河汾豈專美。身殉羔丁孝。志閼臯夔事。歸成寔天意。是父有是子。公孤豈足多。孝悌卽而已。君子神所勞。百祿宜視履。全家俄道氣。烟火一彈指。迢迢樂健亭。山暝流水駛。朝元杳何許。霞珮撇雲駟。俯視蚋甕中。有誰寄涕泗。吾翁若翁契。通家世以四。天路躡後塵。周旋有鞭弭。閟宮幷袂話。試院聯裯戱。肝膽卒爛漫。枯菀誓終始。寧論傾盖好。宜追二父志。去歲橋頭別。長纓爲我至。齊言度支盃。意厚多且旨。筆札才銅梁。虞歌已蒿里。赴張車則滯。留徐劒欲委。南斗悄獨倚。驢鳴哽有思。依俙弼雲臺。唱酬競一字。神期倘不磨。九京惟在彼。</text>
<title>李判書 眞望 挽</title>,<text>魁甲文衡代擅聲。門楣奎璧與蓬瀛。山王以後風流在。蘇陸中間筆意呈。一笑功名何物事。百年襟韻麯先生。君恩特借無官地。城市丘樊自在行。</text>
<title>李判書 廷濟 挽</title>,<text>䨥栢卓高節。竹林早傳芳。翩翩蠟珠鳳。肯惜紫珮囊。稷下已揚聲。天路旋俶裝。東曹豹尾班。西掖鷄舌香。叱馭鳥塗夷。行春浿水汸。湖嶺氣甚逆。畿輔日恇攘。樽俎隱一敵。牙旗肅電霜。風雲纏斗極。卿月輝文昌。常伯佐三典。司徒重六尙。錢糓自儒事。鞭靴不近墻。錦衛俄擢秩。孤棘峻寵章。向來事百變。世道太滄浪。淄澠孰分味。哲愚在低昂。吾說一而矣。其守則有常。功名誰所致。忠勤契哲王。剛方元水部。綜理陶荊湘。精英動金石。逸韻泛壺觴。酣餘輒高詠。筆處綺繡揚。憶昨南來別。公病猶在床。春後有詩來。肩輿報相羊。惜我西菴空。羡我遊仙鄕。勾未和人日。緘猶阻銅梁。今古劇日夕。宇宙太蒼茫。猶疑前夜夢。歷歷檢詩箱。聽雨山榴園。詠雪梅花庄。三月弼雲臺。百壺太郞當。仍邀樂健翁。共和浣花堂。此事諒難再。風斤逝焉藏。搢紳風流閴。江漢逝波忙。白首楡社計。幾度費商量。歎息行窩篇。永繫西湖檣。槩論公平生。哀榮備存亡。恩綸永有辭。隻字何輝煌。惟留橘井陰。應廻仙鶴翔。那知百祿歌。反爲行路傷。配德有是婦。卓烈彤史光。全家道氣隨。許掾何足臧。我歌倚南斗。暮雲意俱長。中曲轉悽咽。曉月與彷徨。猶存漢中郡。詎引虎賁郞。公甞評我詩。謂言古色蒼。驢鳴寄一聲。唱斷坡山岡。永慚范巨卿。素車赴汝陽。</text>
<title>林醴泉 象台 挽</title>,<text>步屧筇枝會。枌楡老樹邊。墻籬隣杜曲。身世捴伶玄。棋動蕉窓雨。杯傳竹塢烟。白頭娛戱地。華屋忽竆泉。其二昨夢南州別。同登雪夜床。語從長短燭。情在兩三觴。待札銅梁滯。傳㐫蜀使忙。依然草際路。那忍過西墻。</text>
<title>李監司子淵 眞洙 挽</title>,<text>名塲一霎夢。擾擾豈眞吾。璧水魁衿珮。金華講典謨。悟來方一笑。倦處不須吁。厭厭曹蜍輩。任他轂盡朱。其二角麓靑松枝。心期自少時。英豪論氣意。弧矢渺生涯。花發頻呼酒。詩餘輒闘棊。篝燈他夜夢。踈雨響秋池。</text>
<title>朴判尹 乃貞 挽</title>,<text>宦跡三朝滯。遭逢已白繁。談經才講席。賜履忽天恩。楊柳新京兆。衣冠舊洛園。平生月泉勾。堪與野舟論。其二宇宙文章事。存亡千古情。始拋記齋約。晩失箋韓評。石鼎虛留勾。紅杞已廢觥。聊將古律體。致意作驢鳴。</text>
<title>李永同 敬臣 挽</title>,<text>昨夜依俙喚睡亭。深杯高燭到晨星。蠻娘亦解他鄕樂。樂府爭歌水面萍。其二少小從遊季孟間。白頭存歿淚頻潸。哀歌又餞修文去。好着阿連第幾班。</text>
<title>趙平康 尙正 挽</title>,<text>峽守朝辭閶闔門。銀臺留與故人言。堪憐墨綬霜添鬂。尙憶篝燈雨入軒。玉署金華悲達命。流蘇白馬奈歸轅。泉臺倘拜滄溪老。須報遺文我思繁。</text>
<title>李參判 眞淳 挽</title>,<text>玄冬風雪上陽晨。仙李蟠根老幾春。散地麾幢了此世。要津夜珮更何人。才承北極三辰寄。遽泣南維十日民。最是松雲遺恨在。銅湖虛檻欲生塵。</text>
<title>金僉正 世衍 挽</title>,<text>層雲皦日暎當年。病栢枯柟老可憐。衰世無人重義氣。爲君三復子長篇。其二門楣更浥濯龍光。鶚薦曾推杜季良。何事郭南飢卧後。功名點檢一銅章。</text>
<title>金水原 泰衍 挽</title>,<text>東京家世卽袁楊。更荷長秋姙娰光。器局人稱眞宰相。功名自笑古循良。凭山虎勢須他日。濱海麟符已紫裝。無奈化兒饒戱劇。寒風別語忽哀章。</text>
<title>韓靑山 師德 挽</title>,<text>西原家世世軒裳。孝謹風聲亘百霜。種後靈芝徵異氣。灾餘病鶴困低翔。水曹治著虞衡守。湖縣名留樹石香。早識仁天眞左契。生前槐影狀元郞。</text>
<title>南咸昌 近明 挽</title>,<text>荷花灼爍柳颼飀。遅日紅亭酒幾籌。歧路逢迎仍世好。神仙襟韻自風流。歸來夢想猶河朔。別後班聯已玉樓。怊悵楊江停棹處。一杯難續嶠南遊。</text>
<title>吳大諫 命瑞 挽</title>,<text>尙憶紅流把酒邀。句邊明月武陵橋。歸來一霎丹丘夢。更訪三淸碧玉簫。晩計仍論分太華。奇遊直欲御泠飈。蠻牋逋債床頭在。一曲驢鳴淚幾條。</text>
<title>洪參判 景輔 挽</title>,<text>如金如石好精神。鳴珮峩冠自致身。一介危衷依日月。十年平步近星辰。都來憲席琅凾奏。按去王畿玉節廵。高笑混然淄澠界。了無風浪到閒津。</text>
<title>朴公山 弼重 挽</title>,<text>高談奇氣好風流。誰信布衣困白頭。苔色任他侵鼎鬲。蓬門元自視公侯。拋來志業唉當世。笑殺功名寄數州。踦後鴈門應有子。瀧岡文字足千秋。</text>
<title>徐判書 宗玉 挽</title>,<text>向來才地兩崢嶸。昭代風雲位上卿。顚倒帆檣它幾許。雍容衣珮自平生。九流書劒候神鏡。五路山川供畵㫌。看取靑冥何等業。煌煌衮綍極哀榮。其二輸贏一理去來紛。眞夢依微竟孰分。老我玄經從皓首。故人丹轂自靑雲。勞薪散木天應定。華屋丘山日易曛。白鶴觀前流水在。棊聲何處更尋君。</text>
<title>郭節婦哀辭</title>,<text>節婦卽余同硏友郭士安 鎭基 之孫女。而其死甚烈。士安袖其行錄。泣要一大篇。俾壽其傳。不忍以筆退揮之。爲之草副云爾。罽禽影菱花。哀響天失蒼。八歲誦女則。十歲不下堂。十三備女德。十五嫁李郞。嫁時東海上。麻姑贈明璫。魴鯉紛爲媵。雲霞與作粧。仙期姑躕躇。烟火乍翺翔。郞是儒家子。文彩夙章章。寧論父母心。人謂雙鳳凰。從郞西入秦。百兩何輝煌。上堂拜舅姑。進退循珮珩。入厨作羹湯。飣餖得其醬。齊言新婦孝。可以迎百祥。云胡理則盭。乃反嬰百殃。誰遣少年郞。宛轉病在床。曖曖徂歲暮。反復藥無良。十指渾腁胝。水火手必將。五夜代某祝。露立天蒼茫。神鬼竟莫憐。虐雪剝初陽。衿鞶百年誓。草草三載忙。天地亦可怨。日月太不光。造物奈我何。一死自主張。委身心匪石。托面壁有霜。肌本已腐胔。蚤虱亦不痒。豈不念爺孃。奈此金石膓。却與小姑別。暗暗指泉鄕。托母有內弟。執手蹔凝眶。恩義有相奪。到此意彷徨。人間問幾日。七朔亦苦長。腔血已决喉。欲瞑神猶王。手澤是誰物。枕底書數行。口中南洞字。過河連三聲。貞女殉身願。忠臣盡瘁誠。一義亘古今。苦節孰重輕。嫁衣作斂衣。一一陳篋箱。羅襦列爲光。錦囊名與香。蘭麝及五采。非色亦非芳。汪踦固男子。共姜亦壯齡。問玆年幾何。堂錢弄餘靑。二十尙不足。十五纔有贏。𨓏牒旣無之。後來誰幷名。彤管昔有記。劉向載縑緗。今世孰秉筆。千古應不亡。哲王時大猷。象魏懸三綱。休言女子身。職治只閨房。卓哉彜常烈。足令王化彰。吾詩聊信筆。太史倘有評。且以慰乃祖。曠矣勿永傷。</text>
<title>郭士安 鎭基 挽</title>,<text>四世論交洽百年。墻籬偪側小橋邊。凌雲袖裏心俱壯。聽雨燈前夢亦聯。蓬券南宮迷五色。竹符東海訪羣仙。朋樽乍撤虞歌起。逋債疑酬壽席篇。</text>
<title>沈察訪餘慶挽 西溪門人</title>,<text>侯芭白首太玄經。溪上東山未了靑。歸去重陪凾丈日。莫將閒話及朝廷。其二燧人餘禍馬曹官。爽氣西山拄笏看。可惜傳經違宿計。堆箱草藁更誰刊。</text>
<title>姜洪州子淳 樸 挽</title>,<text>梅花社裏百篇詩。誰則爲塤誰則箎。先春雪魄隨君去。唯有晨星點數枝。</text>
<title>李掌令 宇夏 挽</title>,<text>尙憶芹宮唱第年。錦袍仙桂暎華顚。齊言相府徵槐影。叵耐瞿塘少鐵船。老栢霜稜眞自誤。枯蘭瑞馥有誰憐。悠悠今古名塲恨。白馬江流咽暮烟。</text>
<title>西堂李判書仁老 德壽 挽</title>,<text>牧老溪翁去不還。東溟天地轉荒殘。惟君晩起三韓季。大筆徑趨兩漢間。一勺倒來渾是海。千匀惹處重於山。當年評品聊相謔。話到南豊却破顔。</text>
<title>曺君實 潤德 挽</title>,<text>天地日以弊。市道劇攘攘。科宦殺死人。戰血紛玄黃。有誰冥寂士。坐穿一匡床。圖書列三古。花竹分兩廂。中間敞小樓。兩閑意未央。甕間太和湯。烟月春臺傍。雌黃渠敢到。得喪吾兩忘。歌吟自浩浩。動篋凡幾章。酣來惱餘興。墨池或龍驤。曾經聖人賞。大字何煌煌。西譙傍南樓。蘭堣與爭光。人傳布衣名。亦足傲軒裳。觀人自有本。餘事焉足臧。氷襟與竹操。兼之蘭茝芳。風流雖澹蕩。內守卽剛方。親君豈無人。知君莫我詳。葛藟本同根。百世懿則長。豈惟斯義篤。實實愛其良。鄭谷惜梁燭。坡老歎季常。花開及月滿。招呼輒壺觴。吟梅灞橋驢。泝雪剡溪航。吾計在苕霅。君意卜西瀼。謂言携手歸。白首共徜徉。閒雲忽今昔。大化太蒼茫。誰云靜者壽。重爲濁世傷。老我愧太上。哀歌筆彷徨。嗟嗟有不埋。逝將記君莊。</text>
<title>密昌君 樴 挽</title>,<text>西頭劒履幷公孤。兒自東曹秉筆趨。周譜遺文麟有趾。漢廷新雅鳳將雛。禔身禮樂衣全素。裕後休祥轂已朱。聊寄晦翁薑桂語。吾憐濬仲本淸臞。</text>
<title>輓詞[判决事李秉淵]</title>,<text>傲骨自非時世粧。誰言名路可低昂。沂公發軔三場晩。同甫登朝兩鬢霜。觀化床玆了談笑。呼詩纊息落篇章。泠泠笙鶴追何處。鏡浦臺高江海忙。阿誰喞喞更啾啾。終不君爲第二流。坐處何妨大開口。生來未有少低頭。陽春郢客寡和罷。湖海元龍豪氣休。顚倒金根兒輩閙。難容一日換千秋。館閣連雲誰所趍。謂君平步却踟躕。代間立幟爭低仰。地下修文果有無。見在曹蜍多李志。後來楊子與堯夫。騷壇定價如金玉。月旦千秋可不孤。判决事李秉淵</text>
<title>輓詞[判官李衡鎭]</title>,<text>文章五綵今誰織。昨夜奎星閟光色。瑤宮玉版下璿霄。倐擧鸞驂那挽得。三生緣愛謝兒女。十二樓前飈忽去。何年仙骨落下界。紫府今逐星壇侶。東江虗鎖舊煙月。一瞬塵寰莞爾別。紛然軒盖彼誰子。丞相朱門炙手熱。龍頭鴈墖兩魁名。不朽千古流遠聲。判官李衡鎭</text>
<title>輓詞[參判黃晸]</title>,<text>雙魁聲價動簪纓。當世詞華第一名。文氣力追西漢健。詩才傳得盛唐淸。諸生尙誦驚人語。時論爭推執耳盟。杳杳秋雲奎彩晦。玉樓天上告新成。卓乎今世古人心。英氣飄飄不俗襟。一醉眼空無好物。半生肩聳動高唫。呼朋隨處開罇榼。解郡歸時伴鶴琴。纔哭叔謙君又逝。寢門餘淚自難禁。參判黃晸</text>
<title>輓詞[同敦寧李衡坤]</title>,<text>晦翁忠節日星尊。光大家聲又此孫。一代詞林誰對手。兩場科甲並魁元。卽知天上奇才少。未信人間公道存。二品州啣何草草。向來輿望屬文垣。南州征盖故逶迤。野屋秋宵說好期。筇屐赴君千里約。湖山贈我百篇詩。暮年朋社情逾密。在處文譚醉却奇。可忍他時燈夕會。與誰相對倒深巵。同敦寧李衡坤</text>
<title>輓詞[右承旨洪重徵]</title>,<text>鄰徑纔通別袂催。分飛鳧舃各天涯。衰年較力憐同甲。少日登庠仰占魁。酒後露來豪氣岸。談間挹取好襟懷。今時不貴文章士。每誦前言起一唉。右承旨洪重徵</text>
<title>輓詞[判决事趙斗壽]</title>,<text>門闌大闡繼家聲。况復詞華一世驚。耀鬢崑精何足慰。盈庭樹寶此爲榮。向來䟽意猶經濟。老去交情若弟兄。萬事卽今俱幻境。可堪樑月淚邊明。判决事趙斗壽</text>
<title>輓詞[僉樞姜必慶]</title>,<text>親朋零落幾人存。哭盡秋天月欲昏。科屋詞壇皆執耳。山亭詩社可招魂。身行直道宜違世。笑視浮雲獨掩門。幸有芝蘭庭下茂。芳聲相繼子傳孫。僉樞姜必慶</text>
<title>輓詞[左議政趙顯命]</title>,<text>晦谷門闌峻。靑湖宅相賢。才華固天得。詩禮是家傳。意氣騏蹄逸。文章鳳羽鮮。舟虗乘學海。珠媚摘重淵。傲兀空千古。崢嶸跨九埏。摶風擊海水。列宿仰魁躔。旗鼓登壇誓。絃歌敎胄筵。是爲先屈指。誰敢與隨肩。荊璞非遭刖。杞材奈見捐。文人故不俗。世路一何偏。久屈塵埃吏。相思嶺嶠巓。纔聞投黑綬。何遽落黃泉。猥奉參文酒。仍兼講睦婣。兄亡悼後死。弟畜荷同憐。林寺秋燈夜。梅窓臘雪天。談評竆萬象。酬酢溢千篇。鬱鬱靑霞氣。洋洋流水絃。恠余宵夢感。知子謫期圓。病枕將躬候。寢門忽涕漣。依依龍嶽樹。渺渺月溪船。短髮風霜裏。存亡百感纏。左議政趙顯命</text>
<title>輓詞[執義鄭煕普]</title>,<text>丁卯六月二十六日。豐原府院君趙顯命書曰。曉詣藥院。倚案少睡。夢到一處。山明水朗。珠宮繡窓。照耀溢眼。家兄豐陵及崔崑崙孝伯，林老邨彝好，徐相國平甫氏諸公。分席列坐。崑崙曰曺西州某新自東郡而還。吾輩今日之會。此友不可無。送騎邀來好矣。家兄應諾。俄而叔主來到。與諸公把盃賦詩。無異平昔。余亦欲酬唱之際。入診命下。怳然覺悟。决非尋常閒夢。略此錄呈。未知卽今愆度加减如何云云。豐原輓語中。恠余宵夢感。知子謫期圓者。卽此也。韋曲魁躔再耀楣。氣豪同甫未嫌衰。臯比藝苑人何惜。玉珮瓊琚我自奇。寺碣篆留孤墖重。浦樑詞揭半臺欹。文章不廢江河在。笑彼功名只一時。東風龡下錦江舟。楊子山中小築幽。點檢歸裝惟隻鶴。招呼閒侶有雙鷗。生涯句令丹砂晩。謫限坡翁玉局秋。蘿逕孤琴誰更候。滿天寒葉雨聲悲。龍門咫尺浦東灣。形色相忘酒賦間。一日長吾俱白髮。重陽送客卽靑山。城燈細酌前生話。菴月殘魂後夜顔。三省老仙如爾問。故溪人盡釣臺閒。執義鄭煕普</text>
<title>輓詞[參判兪健基]</title>,<text>詞場觜距孰爭先。奇氣文章慕晉賢。傲岸豈堪當路用。高才不受俗人憐。蓬山翰閣今誰地。綠幕黃堂任我天。千古河南五君詠。續題哀輓淚空漣。宇宙中間四五儔。卽今零落半山邱。人間寂寞黃壚酒。濟上凄凉白雪樓。西塞將軍三載別。北關方伯九原幽。淸都謫限君今滿。菊畔孤唫一白頭。參判兪健基</text>
<title>輓詞[參判李匡世]</title>,<text>英氣淸言老更新。名門標格自殊倫。文評酒後常傾座。詩意眉端輒有神。心裏陽秋非俗套。眼中靑白任他嗔。寒泉一夜奔湍駛。車過黃壚悵跡陳。高才從古鮮騰騫。兩試魁元不直錢。廟議文盟夫孰任。漢符瀛綬乃殘年。陂平局裏心無競。名利關頭步不愆。兒戲人間榮與辱。靑山歸卧便超然。參判李匡世</text>
<title>輓詞[參議宋翼輔]</title>,<text>才高白戰勇無儔。尙憶瞠乎庠序秋。骯髒不諧當世用。風流堪與入林遊。三台八座人皆致。一斗百篇君獨優。手裏靈蛇光莫掩。笑他兒輩謾啁啾。少日名聲藉雪樓。中年宦業任沉浮。長時晤語揩靑眼。半世交情到白頭。且把榮枯輸酩酊。能將放達薄公侯。尙憐蘭玉留餘慶。題罷哀詞涕自流。參議宋翼輔</text>
<title>輓詞[弼善朴弼幹]</title>,<text>大小魁元一世榮。文章八斗擅高名。驥途跼蹐靑雲暮。鸞棘棲遑白髮明。秪謂才華宜館閣。誰知官秩不公卿。百年壯志今寥落。空使親朋涕淚傾。弼善朴弼幹</text>
<title>輓詞[判官李廷漸]</title>,<text>世或論公長短頻。齊稱詩格逼天眞。才調鮑謝諸君等。言議周秦以上人。歷落風塵猶意氣。摧頹暮境更精神。倐然大化今何恨。二品官尊壽七旬。宴超軒畔夕陽斜。老樹依然偃翠柯。憑檻誰傾新綠蟻。覆階空發舊黃花。百年交契高山曲。萬事人間逝水波。斯世提携今已矣。永期泉下共婆娑。判官李廷漸</text>
<title>輓詞[副提學吳遂采]</title>,<text>歷落文章鬢髮皚。踈襟汪汪照深杯。淸詩逸調開天氣。高價名場小大魁。衮衮靑雲兒輩貴。棲棲黃綬越江來。少年喜謗吾何病。從古奇才俗易猜。西州花樹夢依依。瀟散風流獨我知。宅相詞家餘繡肚。承文提擧亦緋衣。不踈多病黃花酒。誰愛緣詩瘦鶴姿。明月碧桃留絶響。朝元霞珮倐然歸。百粤前年三夜飮。後期春日竹西樓。誰知未泛桃花浪。題送哀詞又此樓。副提學吳遂采</text>
<title>輓詞[僉正尹尙喜]</title>,<text>從古文章造物憎。子於今世亦崚𡾓。詞垣鼓吹紛餘子。佛地心燈自老僧。氣岸人間看傲骨。身名晠際獨寒氷。忽驚半夜文星落。精返秋空萬丈騰。蓮桂當年摠壯元。天魁入命大名喧。靑雲狹路銅三紱。白雪悲歌酒一樽。鬱沒英風奇氣在。空聞玉珮錦囊翻。蕭蕭黃菊重陽雨。騎鶴淸都送子魂。僉正尹尙喜</text>
<title>輓詞[領議政金在魯]</title>,<text>少年才望冠靑衿。晩歲魁元玉映簪。雲路逡廵遲擁節。峽州淸絶憺鳴琴。每憐衰髮仍同齒。深媿高文許賞音。揚扢古今那復聽。蕭秋薤唱淚盈襟。領議政金在魯</text>
<title>輓詞[郡守鄭光謙]</title>,<text>鴈墖龍門兩壯元。人稱名祖有贒孫。風流裏面規模正。傲兀前頭氣味溫。重望誰推三館命。華文曾括百家言。楊山矯首悲無極。雪擁雲遮日又昏。郡守鄭光謙</text>
<title>輓詞[府使任崇元]</title>,<text>可惜陳王八斗才。虙妃珠枕舊緣灰。囊中錦盡誰徵急。天上樓成帝召催。羽客淸遊苫室夢。美人佳句鏡湖臺。親知只恨重泉別。謾向詩魂酹一杯。平生尙友古人多。閉戶長吟白雪歌。氣槩風花閒漫筆。緖餘蓮桂壯元科。詩應李白後身是。官奈虞翻傲骨何。一長薇垣三典郡。所嗟今世月朝差。哭向龍門楸柏地。欲題追挽舊悲新。千般俗態雲多變。三世交情石不磷。春木鸎呼邱友日。秋墳鬼唱錦詩辰。百年桑海無竆淚。聞笛斜陽老病身。府使任崇元</text>
<title>公卒後三月。仲胤之夢。公口呼七言絶句一首。覺來歷歷可記。事甚稀異。謹錄于附錄末段。</title>,<text>黃樓白雪幾層嵬。望裏紅雲一度開。三千瀛海今誰到。玉宇秋生跨鶴來。附次韻[白崖翁李衡鎭抆涕書]騎鯨何日上崔嵬。月下瑤臺鏡面開。千古瀛洲仙去遠。幾回華表鶴飛來。白崖翁李衡鎭抆涕書附次韻[堂姪命敎和淚題于金湖]仙樓十二玉崔嵬。俯視秋煙九點開。度世新傳雲母法。端明知自道山來。文章聲價雪樓嵬。誰閉詞壇不許開。蓉城無主塵寰狹。鸞珮朝元幾日來。銀海漫漫岱嶽嵬。丹書何處洞天開。竹林夢逐秋雲散。霞珮遙遙鶴不來。堂姪命敎和淚題于金湖附次韻[獻窩姜必慶題]特地文章五老嵬。海山仙府霱雲開。人間詩債尙餘在。笙鶴夢中時去來。章一作峯獻窩姜必慶題西州曺公。與余契深。文章振一世。厄於時。官不大顯。人皆惜之。彼操權衡者。雖用意黜陟。其可使文章聲價。操縱䵝昧。而又能阻仙府神遊之路耶。公逝後托其子夢。誦傳七言絶句。精神凝聚。流通於一氣。理或然矣。竹枝之傳。呑吳之解。至今傳爲詩家之美談。豈可以夢幻茫昧。歸之於全然不信之科哉。公之胤子。要余和之。以爲藏弆傳後之計。余不可以不嫺辭。遂次其韻。用寓神交冥漠之感焉。</text>
