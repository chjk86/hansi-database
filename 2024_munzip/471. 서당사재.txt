<title>叔沈勉仲挽</title>,<text>八月哭內兄。九月哭堂兄。十月哭室婦。沉痛結心膓。前月哭吾叔。今月寫哀章。奈何一歲中。淚目不曾乾。人生若草露。久存良獨難。笑言昨爲人。累累敀山岡。大塊賦形骸。生死固其常。奇志殞芳年。念此使人傷。豊嗇有所偏。眞宰諒不公。此理欲誰問。視天徒夢夢。</text>
<title>簡達卿</title>,<text>聞尒松京吊古回。想應落日獨徘佪。淡烟裹草圓通寺。黃葉秋風滿月臺。一代繁華隨逝水。千年基業化寒灰。前朝興廢渾閑事。倘向西山酹一盃。</text>
<title>挽尹兵使 代人作</title>,<text>我公山嶽氣。武略甚洸洸。碩畫千夫特。恢胷萬甲藏。虎頭相食肉。猿臂藝穿楊。早歲拋書釼。雄藩事歷敭。敦詩追卻縠。享福迈汾陽。北塞秉旄節。南陲鎭欃槍。湟中遲起廢。河上老星霜。大耋期頤逼。餘体子姓昌。衰遲增矍鑠。康健祝陵岡。慶席春三闢。佳辰日再長。河魁拆象緯。大樹忽摧僵。部曲齎悽愴。搢紳懷惋傷。暗塵委白羽。鞱鞘銷寒鋩。佛岳玄堂啓。箭郊素翣揚。祈連嵬馬鬣。恩典賁龍驤。誼自三宗篤。親因諸父行。那堪蒿里餞。洒涕寫哀章。</text>
<title>贈朴子龍</title>,<text>欝欝山間松。榦𨈬未滿拱。不植崇岡上。乃生石崖縫。翠葉菀蕭槮。長條謝矯竦。雨露均所被。滋液無奈壅。嗟哉處勢然。千年莫擢聳。望絶干雲霄。永懷在丘壠。顧慙徂徠族。下以培塿種。瘦根抱石老。古態空擁腫。縱堪充玩好。詎稱棟梁用。又大河深莫測。滔滔東注海。岷峨發源長。寂寥以長邁。珠貝灒光耀。鱗介多殊詭。蒼然千里色。一瀉勢莫禦。洪波駕砥柱。砐硪掀天起。餘怒觸龍門。震蕩聲未已。魚龍助光怪。陽侯亦閃屍。水性初豈然。所遇卽使爾。觀水豈無術。宛丘契深旨。</text>
<title>贈李子深</title>,<text>聞子西游足覽觀。四王峰色渺路攀。乍行石角風霜苦。旋出人間宇宙寬。綠柳靑槐殷栗縣。敀雲暮靄正方山。森羅眼界皆詩料。駈使風光入筆端。</text>
<title>雨後。登淩虛亭。</title>,<text>波光蕩漾滿高樓。與客登臨地欲浮。遙嶼雲晴飛鸛鶴。平郊草綠散驊騮。江山千古風流遠。詩酒百年我輩遊。咫尺紅塵車馬閙。東華回首暗生愁。</text>
<title>仲受訪余於江村。留宿。翌日。共登淩虛亭。待達卿。不至。家奴自西岸掉小艇而至。遂沼洄上下。日暮而罷。</title>,<text>故人撣馬訪孤烟。遊興朝來渺遠天。高閣翬飛輕靄外。小舟撑出綠陰邊。𩿨鳴魚躍天機好。日暖風和笮纜牽。十里江山殊愜意。眼前還覺少阿連。</text>
<title>仲受敀後。意况悄然。孤吟之餘。漫成一詩。</title>,<text>高閣虗無裡。渺然別意多。浪花隱笑語。汀草散笙歌。𩿨集維舟石。魚跳洗盞波。淸遊轉眄失。落日滿江沱。</text>
<title>沈叔湖伯挽 代家大人作</title>,<text>碩人何俁俁。展也邦之彦。卋路足嶔崎。素履終不變。鵬羽困低垂。驥蹄晩始展。仁者竟無年。孰使勸爲善。朝論日崩分。斯人倘復見。夙昔敦世好。重以婚姻故。謂君爲我師。憐君美無度。謫路同嚴譴。享衢俄接武。心契兩相託。百年期無斁。嗚呼世衰久。一寐永不寤。有齊先君女。爲君結髮人。百年尙云短。崩城事酸辛。去時朱爲幰。敀日衰麻身。僕御欄門哭。行路亦沾巾。千秋安仁賦。今古一傷神。</text>
<title>余之妻祖崔正公。甲寅歲。爲文化倅。而亡妻以是年生於官舍。後丙子歲。家親按海西節。其秋。余携從弟達卿。戒裝遊月岳。路宿文化郡。郡人或言桂香者。名妓也。以善唱鄭相公關東別曲。爲海西之冠云。余命招之。至則年已向衰矣。余問桂香頗憶甲寅崔正莅郡事否。具道所以問之由。香初視余爲例客。及聞是言。乃斂袵曰。娼昔爲崔公所眄。豈敢忘諸。仍說亡妻幼稚時事甚悉。旣又泫然掩涕曰。屈指二十年間。人事盡變。當時目見孩提之兒幾何。又遽至於凋殞。令人居然有俯仰之感。悲咜不已。少頃。新月東生。夜色寂然。遂引喉。抗音爲數闋哀怨之曲。其聲悠揚淸切。四坐莫不掩抑。崔公之歿時。爲七歲。而余之喪耦。纔四年耳。余時愴咽。不暇有所記述。翌年秋。省亡妻墓於楊山。滯雨留數日。懷緖甚不佳。忽念桂香事。追記如此。詩曰。</title>,<text>秋晩荒原草樹殘。暮天風雨獨憑欄。人間念念皆陳迹。尙憶聆歌夜月寒。</text>
<title>重陽漸近而暈症比甚。昏昏伏枕。不得與諸友同盃酒之遊。吟成一詩。錄奉子愼詞伯。轉示德裕仲受。</title>,<text>衡門盡掩翳蓬蒿。病我低垂氣不豪。乍遇雷風迷大麓。怳乘舴艋泛洪濤。囱前落木寒聲起。籬下黃花秋氣高。屈指重陽餘數日。從君無計醉村醪。</text>
<title>暎水屛</title>,<text>三日西行少滌懷。不愁嶺路卽風埃。恠來詩思馬前起。數疊殘山暎水開。</text>
<title>徐彛明有詩寄來。湯撓中無暇闕報。聞有曉發便。燈下卒卒步韵。</title>,<text>有懷達城子。寒梅浿江春。雙鯉夜傳書。詩語更淸新。憶在長安日。斯人最情親。幽懷輸寫盡。新篇取次陳。歲暮道路長。芳姿接無因。落日江樓上。暝烟漲城闉。懷哉不可見。腹中轉車輪。右箕都盛繁華。歌鍾響殷坻。迹留東明王。營設廵察使。雙樓駕螮蜺。俯臨大同水。佳麗信可樂。不如我故里。故里有何好。松峴由尺咫。徒步便相從。不必勞車軌。時捉徐君肘。謂非今世士。右爲學昧趍嚮。聖人斯有憂。致知在格物。國治由身脩。啓牗我後人。道大信優優。老聃貴守雌。西方喩牧牛。粗迹雖見斥。妙處宜俱收。百川同注海。派源初異流。拘儒守淺見。不復事探搜。吾詩有深意。短牘非虗酬。</text>
<title>次金生台衡病中見寄之韻</title>,<text>世路名繮解絆人。爭如丈室禮金身。終知五蘊空非有。莫學熊經與鳥伸。</text>
<title>贈秋鵬上人</title>,<text>佛龕寥落夕陽斜。閃閃敀鴉帶晩霞。我悟眞如空萬法。師將方便演三車。諸天缺月初分影。半榻殘燈欲吐花。一出山門成判袂。不堪離思滿金沙。</text>
<title>詠立心堂竹牗風蘆林雨</title>,<text>蘆林秋雨乍蕭蕭。淸響偏宜夜寂寥。喚起十年塵土夢。不須窓外聽芭蕉。蕭騷爽氣竹風生。最愛微凉一榻淸。日永山囱無客到。時於午枕夢淵明。</text>
<title>題安州樓</title>,<text>暮憇高樓歇馬鞍。斜陽羃歷滿前山。晴川芳草連平野。綠柳紅桃映曲欄。此境應爲他日憶。浮生聊得暫時閑。征驂催向寧邊路。夜月東臺一笛寒。</text>
<title>贈雙勳師</title>,<text>琳宮閟在白雲深。峭壁長林畫亦陰。水月扁菴師會否。欲將皎㓗比禪心。</text>
<title>馬上遇雨</title>,<text>溪路空濛雨一簑。香山秀色失嵯峨。洞中飛瀑看應好。慚愧天公餉我多。</text>
<title>香山道中</title>,<text>一溪花鳥興悠然。蒼翠無端起馬前。彩筆難描春後景。小詩偸寫雨餘天。懶於世事曾無着。惟與靑山舊有緣。憂惱百年須撥棄。人間便作地行屳。</text>
<title>賓鉢菴重贈秋上人</title>,<text>世外白雲封一谷。空林斜日聞薝葍。別時寒盡草茸茸。逢處春殘花撲撲。半夜鳴鍾夢亦淸。長年說法機應熟。諸天月上縷烟沉。更借蒲團容我宿。</text>
<title>檀君臺</title>,<text>檀木降靈迹。時維唐帝年。山中猶有庙。海外別開天。野寺空流水。荒臺但暮烟。邦家重報祀。千載應綿綿。</text>
<title>自萬瀑洞。登香爐峰。暮宿內院。</title>,<text>我來香山春正麗。落花滿地布紅羅。短筇鏗然溪邊石。萬瀑洞中暫流憇。相携笑指香爐峯。穹林潭潭相虧蔽。危嵓從古人上慄。積雪層氷路多滯。身先猿楺競木末。八極風來軒兩袂。玆山之外更無山。衆峰歷歷皆眼底。嵐光積翠相呑吐。其間點點露小䯻。烟靄澒洞迷下界。百年人間等蚊蚋。毗盧可望不可攀。仰視蒼蒼但裂眥。靈區物色難久留。藍輿緩敀山路細。人言內院最幽邃。丈室岑寂門常閉。如來金骨舊有塔。蚩尤山靈煩呵衛。日暮倦投禪房宿。竹榻蒲團兩蕭洒。才子愛吟鷲嶺詩。禪翁夜誦蓮花偈。鍾聲隱隱動寺樓。一春紅藥飜前砌。醉倚欄干山月上。未覺胸中有芥蔕。</text>
<title>佛影臺</title>,<text>暫憇牛陀窟。又尋佛影菴。松鳴響梵唄。花發散優曇。俯壑奔驚電。倚天拂翠嵐。坐闌禪話軟。庭絮落毿毿。</text>
<title>余於前秋。夢遊一佳境。見群峰攢翠。二瀑瀉白。徘徊顧望。不忍决去。有僧在旁。以手遙指曰。此南北俱有瀑布。亦可觀。余覺而記。山南亦有瀑之勾。及遊香山。見所謂上院瀑布。仍欲尋其下流。緇徒盛言。自有此瀑以來。遊人足迹。未有能窮之者。盖緣叢石猥積。穹林蔽日。無徑可由故耳。同行亦皆有難色。余强令數人持斧開路。匍匐緣溪而上。及到下流。其䧺奇絶勝覽者。當自得之。言所不穪也。仍稽昔夢。宛然相符。吁亦異矣。此殆造物者先發之也。遂足成古体詩二百四十言。</title>,<text>蒼山轉一角。上院迎風起。岌嶪龍首石。虎岩近對峙。雲端初無路。鉄鏁巧鑿翠。披雲不辭勞。剪棘闢荒蓁。遙看半空裡。二瀑垂天紳。緣溪足屢繭。及玆歎奇絶。大瀑極奔騁。殷殷注深谷。雷霆鬪白日。壯勢撼坤軸。上有千年湫。寒光常霮䨴。矯矯藏鱗角。往往興滂沛。偪側其下過。竦然不敢唾。小瀑見益奇。淙淙懸崖落。射日散明珠。映空飛晴雹。餘勢風吹去。霏霏濕靑壁。䆗窱陰崖竇。崢嶸太古雪。坐久爽氣發。凜然淸我骨。山南亦有瀑。山北亦有瀑。各以奇勝擅。譬此眞隷僕。幽尋舊無人。蒼蒼但雲木。久斷謝公遊。永遠周王轍。神鬼秘不宣。猿鼯自爲穴。此路由我開。山靈應見嗔。作詩强名狀。佳處難具陳。勝境寧自私。將以詑所親。</text>
<title>下山</title>,<text>紅塵百丈抽身得。三日屳遊勝事存。無限一春花鳥路。溪聲送我出山門。</text>
<title>挽羅敎官</title>,<text>我誦山陽賦。掩涕東湖道。新宇蒼山曲。舊遊跡如掃。收淚忽自問。此慟爲誰歟。艮庵今則亡。焉得不欷歔。溫溫金玉相。允矣君子人。世好久已敦。交誼絶緇磷。逮公與吾翁。膠漆以爲親。知我在童年。撫我每嘉歎。自我分華來。益篤仁里歡。結社魚鳥境。永擬同百年。素計今已矣。萬事徒茫然。空餘傷心地。春物日華滋。茸茸草生陂。潑潑魚躍池。生意藹一氣。虛室但寂寥。泱漭寒郊夕。逝水自滔滔。</text>
<title>有歎</title>,<text>土龍無神旱魃騁。炎風歊歊隨兩脛。東土八方化赤土。蜫蚳在野塵生井。天灾流行可奈何。十室九室如懸磬。哺民無術官無穀。餓莩千里相枕藉。吾王晝坐便殿愁。一二廷臣食厚祿。廟堂猷爲何事業。一紙咨文眞奇策。紅腐不惜車載至。舟楫復通滄海水。論價萬金尙云少。吾民疾首胡商喜。金銀盡充溪壑慾。粒米只堪狗彘食。嗚呼謀國一不臧。貧民愈困財愈傷。行人奉箋陪舞蹈。五月西走灣河道。灣河河上孤竹庙。薇蕨靑靑春不老。采采薇蕨動盈掬。二子當年穢周粟。駸駸使車且疾驅。祗今淸風吹不絶。</text>
<title>奉贈農岩台丈</title>,<text>江村長夏擁靑林。何處黃鸝送好音。物外敎兒撑小艇。閑中按譜理鳴琴。文章果就吾安用。義理無窮子欲尋。寂寂晴窓時一笑。老槐踈柳半庭陰。</text>
<title>雨中觀江漲</title>,<text>前江水漲獨憑欄。百歲無如此日看。只遣高山爲兩岸。渾從平陸起層瀾。却愁咫尺魚龍鬪。未覺東南溟渤寬。僝僽雨聲猶不斷。更應爲我添奇觀。</text>
<title>讀漢紀</title>,<text>穀城起土葬重瞳。未央置酒論封功。大節肯錄城東王。一命未沾俎上翁。金印如斗封項伯。柳車轔轔來投東。子房一語雍齒侯。枉敎丁公死市中。當時但奇陳平策。奈何不褒亞父忠。君不見漢家功臣有年表。一循愛憎非至公。</text>
<title>月夜陪家君。賞蓮于南池。</title>,<text>萍池柳岸度微風。萬朶紛披間白紅。紫陌看花塵拂面。淸香獨嗅月明中。</text>
<title>謝箕城通判惠酒</title>,<text>風榼月罍久暗塵。幽居長作獨醒人。一封滿眼金樽灧。雙鯉帶書浿水濱。醉裏形骸空骯髒。澆來胷次失輪囷。忽如浮碧前宵飮。却欠紅裙映晩春。</text>
<title>鑄洞大父初度日。昆仲兩叔。奉觴爲壽。以娛晩景。親舊多預席者。此一家希有之事也。欣踴抃慶。敬述長勾。</title>,<text>我家孝友卋相傳。我昔寓目慶壽篇。遙遙百載播淸塵。繼之者誰子孫賢。公有兩兒俱抱子。稱觴献壽喜惧年。大兒肘後嚲紫綬。白晢專城君恩厚。手執鸞刀入廚下。燀薪齊味洪瀡滫。小兒小科曾破的。裁得長裾春草色。飜身起向筵前舞。急管繁絃赴迅節。召延親好列四旁。高燒蘭燭爛舒光。今者不醉且無敀。豊肴旨醴充圓方。騰觚飛爵屬所歡。等量同色發朱顔。親顔怡怡孝子悅。四座賓客咸共嘆。東家老翁不解事。數日敀家苔兒子。亦有孤子感歎長。閉門坐啼涕淚滂。東父齊年安足多。此樂年年未遽央。千歲蟠桃充盤宲。天上北斗挹酒觴。北斗量盡海波作平田。蟠桃弃核高如崑崙顚。親壽亦復與之然。</text>
<title>記所見</title>,<text>昨行城南路。有一行乞兒。塵垢滿面目。啼寒復啼飢。匍匐循街路。幼小拙言辭。可怜市上人。粒米不汝貽。借問兒安在。父母復焉之。欲語涕渫渫。出口聲嚘咿。孟冬寒氣至。蕭蕭北風吹。編草以盖体。用代身上衣。心知非久計。且救目前爲。飢火爍腸胃。寒威切膚肌。不見路傍兒。但見路傍屍。肢体委塵土。烏鳶亦相欺。我行忽見之。惻然中心悲。間者數年旱。諸路曁京師。蒼蒼仁天意。生類其不遺。我足不出門。所見適止斯。惟彼廊廟上。峩冠拖翠緌。朱門臨大道。軒車有光輝。僕隷被輕暖。廏馬厭豆箕。齒牙互傾軋。所營惟其私。聖君憂民切。前席勤詢諮。爭稱太平世。鼓腹民煕煕。壅蔽一如此。九重那得知。</text>
<title>送冬至書狀李兄君平</title>,<text>秦城高且長。千古見䧺啚。伊昔勞板築。豈不以防胡。胡然百年來。朔氣暗中都。厥愆竟誰執。藉寇其老吳。關門正東開。玉帛盡西輸。彭彭使者車。日夕薊門途。羈縻爲良筭。恬憘卽庙謨。千秋志士懷。激烈海東隅。又十月薊門道。霏霏雨雪深。辭家日以遠。東望蔽千岑。願言陟岵悲。滔滔動哀吟。男兒志四方。焉用守故林。燕京帝者居。盛衰有古今。周覽有餘感。斂之不盈襟。新陽革緖風。萱草春正陰。丹墀返君命。北堂舞彩衣。欣欣父母心。定謂吾有兒。吾豈强安排。君自見我詩。又燕肆富文籍。牙籤映左右。如入波斯市。珍怪無不有。瑰珂兼錯落。有求寧不獲。傾槖購新書。廣取豈云黷。持敀一室中。遊心千載迹。唯彼夸毗子。所營在潤屋。裘馬耀門閭。包裹雜繡彩。生産豈不足。所得有內外。</text>
<title>十月廿七曉。送內兄喪柩於東郊。</title>,<text>神途有遷厝。靈駕曉戒程。蕭條曠野外。素駟寒悲鳴。瑟瑟白楊風。泥泥蔓草霜。捨此百年居。就彼千古堂。儀形暖余目。奇意斂黃腸。琴書不復御。巾櫛翳遺灮。慈母摧肺膓。弱妻病在床。玄燈暗還滅。粉字低復昂。疑有平生魂。躑躅行呑聲。川原逈已隔。痛哭曙天明。</text>
<title>與洪兄伯亨。並馬踰夫峴。涉漢江。登凌虗亭。夜宿江村。達卿，士深兩弟。亦同話會。敀而得三首。</title>,<text>縈紆松路雨初晴。眼底平湖百丈淸。歷盡崎嶇雲外險。穩看漁舟撇波輕。樓高笑語半天中。江水悠悠起晩風。忽有炊烟林外見。和雲和雨暗前峰。寥落江村瞑靄生。小窓燈火伴人明。深情展轉前山曙。卧聽隣鷄腷腷鳴。</text>
<title>水回舊基。先祖所營。甞屢過其下。不甚異之。誅茅之後。登陟周覽。乃有佳致。</title>,<text>披草芟荒理小丘。却思興癈意悠悠。馬頭幾作尋常看。眼底方知勝槩優。早暮雲生龍虎窟。江湖春滿杜蘅洲。高車從古懷憂大。幸是吾身得自由。</text>
<title>咏王翠翹 三首</title>,<text>不爲爺孃雊育恩。爭敎弱羽墮籠樊。枕邊一夜還家梦。腸斷春光滿小園。映袖低鬟怨別離。平康隊裡說芳姿。幾當欲泣翻强笑。一曲新傳薄命詞。靜思身世足堪憐。艷態翻然逐水屳。試到錢塘江上望。風鬟雨珮泣秋天。</text>
<title>抱川道中</title>,<text>東來數日倦風沙。馬首秋光一望賖。蔽野雲陰全雨意。隔山烟火是人家。天時衮衮年將暮。征路悠悠日自斜。病客羈遊無意緖。一樽孤負醉黃花。</text>
<title>省李兄學顔墓</title>,<text>乍別每成三日惡。逢場能使百憂開。今朝一掬秋山淚。只有林鴉見去來。</text>
<title>白鷺洲</title>,<text>松老知何年。岩奇自萬古。臨流淡忘敀。雲日正呑吐。</text>
<title>次伯亨兄韵</title>,<text>晩林秋聲起。渺渺敀鴻音。故人隔滄洲。夙昔梦相尋。門前釣魚舡。丘中綠綺琴。烟波覺來闊。曉枕但涔涔。</text>
<title>娛賓驛</title>,<text>求田晩計逐年忙。古驛秋風路正長。却笑有營皆自累。每逢佳處費思量。</text>
<title>信村</title>,<text>一帶秋山淡夕暉。桑楡陰畔掩荊扉。腰鎌村女原頭去。駈犢田翁草際敀。</text>
<title>龍門書院</title>,<text>每怪先生忘世志。遺墟今日得徘佪。人生有此溪山好。駟馬何曾入夢來。</text>
<title>釜潭感舊</title>,<text>不到玄淵二十年。森森喬木倐盈前。寒燈有淚無人見。四壁虫聲坐不眠。</text>
<title>題洪兄伯亨新亭</title>,<text>幽居秋日訪。勝槩昔年聞。峽雨魚龍氣。江天鴈群。風無好夢。榮辱有浮雲。蕭洒荊門下。是非不到君。</text>
<title>贈洪兄</title>,<text>秋風吹嫋嫋。斜日照征衣。曾結林中約。今敲水上扉。排窓靑嶂出。拂檻白𩿨飛。永夜燈前話。風此事稀。</text>
<title>早行</title>,<text>隣鷄覺一叫。俶駕事孤征。微月山頭影。寒江霧裡聲。平郊稍曖曖。群動已營營。鄕國浮雲外。百憂徒自盈。</text>
<title>呂氏亭</title>,<text>呂家亭子好。霜露滿秋園。棗栗行人拾。菑畬飢雀喧。夕烟生亂樹。晩杵起深村。獨問前途去。遙天片月痕。</text>
<title>與趙大而。棹舟泊楮子島。登小亭。夕而敀。</title>,<text>輕舟搖裔泊烟汀。縹緲誰家林上亭。歲暮波濤孤嶼白。山寒松檜二陵靑。憑欄天欲大江雪。回棹雲開遙漢星。却望洛城車馬地。百年憂醉不能醒。</text>
<title>喜子龍見過</title>,<text>空階寒雀啄蒼苔。烏几素書靜裡開。忽見蹇驢林下繫。柴門風雪故人來。</text>
<title>寄子龍</title>,<text>羸馬淩兢度野橋。晨飈掠鬢正蕭蕭。江村送客門還掩。半壁寒燈照寂寥。</text>
<title>庭畔老槐爲火所燒</title>,<text>臨江老槐樹。枵腹仍成穴。黃鼠入其中。群童爭叫聒。束火競先投。烟生如窰窟。只喜窘物命。那思火性烈。始者猶炎炎。猛勢眞條忽。赫赫水府紅。魚龍驚撇捩。老根兀空殼。脩榦俄顚蹶。常聞直木性。每忌人先伐。龍腫爾卽有。傾廈焉所恤。不爲雷公擊。寧憂惡風拔。奈何葱蒨姿。一夕隨烟滅。萬物有定理。草木猶灾孽。感歎遂成詩。聊續杜陵述。</text>
<title>與子龍步至報恩寺</title>,<text>冷雪千崖日欲沉。招提一徑杖黎尋。世尊灰燼人天悼。法衆經營殿閣深。門外恒沙明歷歷。庭前栢樹逈森森。敀來月出靑山靜。宿鳥閑雲倏滿林。</text>
<title>共子龍賦</title>,<text>亂松踈竹覆墻垣。細草春來滿祗園。鳥趁晩齋來佛殿。客隨明月到山門。坐闌高鐸風前語。夜久寒燈樹外昏。憂喜百年渾欲失。尋幽仍得凈心源。</text>
<title>霽後晩望</title>,<text>倚杖柴門望渺然。霽天風物滿樓前。春江半浸華山影。暝笛遙穿豆浦烟。日暖雲晴眞可喜。鷺飛𩿨浴更堪怜。蒲芽欲吐泉氷泮。村老來耕岸上田。</text>
<title>感懷贈李仲謙</title>,<text>不求命立與身安。飛走於人捴一般。裘葛蔽形斯足美。室廬容膝豈須寬。阿房營後山林盡。奇服成來鷸羽殘。只有主翁方寸地。古今茅塞可嗟嘆。</text>
<title>李子深過我鄕庄。有見懷詩篇。病憂中未果酬報。夜來花月惱人。忽有所咏。其牽强蹈循之誚。有不暇避也。</title>,<text>砥柱東頭秘別區。雲林可以養微𨈬。十年悔作風狀。一壑虛拋景物孤。有客登臨多野興。驚人篇什映春湖。幽吟轉覺敀田好。花月寥寥來座隅。</text>
<title>洪兄伯亨別章</title>,<text>乘舟穩似馬。峽口日沿洄。甓寺帆前出。龍門水上來。山家饒稻秫。人世足風埃。叢桂梨湖上。還應待我回。又幾日論敀田。君行遽我先。遲回每敗事。勇决卽爲屳。風水憑三老。琴書載一舡。沙頭望帆色。翔鵠在高天。</text>
<title>仲謙昨有詩來。皆非空言無補者。感歎之餘。推其意。次三首。</title>,<text>老大成濩落。尋思悔何及。及悔又繆悠。正患志不立。發我大誓願。氣養而義集。兾君惠良規。庶以資時習。又有客譽我文。藻采殊煌煌。我聞掩兩耳。唯恐其言長。有固不足喜。何况實本亡。永謝童子習。期使明德彰。又聖言本平易。世儒務新奇。箋註日以多。於道日以離。昭昭孔孟訓。大義何曾。勖哉吾黨士。取捨無或差。</text>
<title>次韵題孤松齋</title>,<text>檻外岩巒戶外泉。閑花芳草亦庭前。四時不乏遊觀興。偏愛孤貞牓一邊。月掛高梢風掠微。斗添爽氣滿山扉。主人襟抱那須問。但看客來自忘敀。</text>
<title>山人妙察。見余於石泉雪夜。語次。求詩甚懇。聊以短律。塞其意。</title>,<text>叢林喜得爾。眉骨見淸奇。文字時能問。禪談亦或爲。雪霜侵夜冷。星月向人垂。梵偈渾無用。高吟有小詩。</text>
<title>李文甫挽</title>,<text>日聞君病藥難痊。唯恃高高福善天。此理冥夢今莫詰。顔窮跖壽向來然。荒凉舊業東山麓。蕭瑟新阡南海曲。羃歷斜陽燕子飛。一春芳草爲誰綠。生年三十又無兒。一惟爲酷矧兼之。當日衍儀眞有辯。寬君父母定何辭。聞子新婚一月强。佇看嗚鳳樂鏘鏘。紅顔忽作崩城哭。石木有情盡斷腸。君性優柔我性褊。絶塵良驥服箱蹇。寢門無限今晨淚。有過從今孰使鮮。吹葱騎竹少時戱。講學攻文壯歲期。堪慟一朝人事變。郢斤無質欲何施。丹㫌前引素車從。蕭瑟白揚起晩風。此地埋君分散後。群雅飛下雨濛濛。同年同里又同志。卅載從遊似夢疑。雲雨慣看交態薄。只應泉路是心期。曾謀德裕哭君塋。人事乖違竟莫成。今日松楸寒食路。南雲回首一傷情。父母呼兒婦哭天。卽看行路盡潸然。百年恩愛抛容易。遑恤人間有斷絃。</text>
<title>送崔君受</title>,<text>時至功名推不去。眼前文史且商量。君敀細與諸兄道。儷白抽靑有底忙。</text>
<title>雨</title>,<text>半日前郊忽驟風。霏微時雨滿遙空。江流浩蕩浮雲外。山色有無積氣中。暗夜幾沾芳草綠。今朝一樹杏花紅。田翁剩占春耕節。報道陽陂土脉融。</text>
<title>寄從弟</title>,<text>妻兒也是意中人。好景無緣絆客身。蘭麝洞房敀臥穩。汀洲爛漫白蘋春。</text>
<title>卽事</title>,<text>古書懶不讀。村酒病難斟。暫向樓頭坐。前山又夕陰。又紅白花皆謝。靑黃葉欲齊。近簷多古木。日夕聞鳥啼。</text>
<title>次呈翠微軒</title>,<text>沈兄運米去忠州。李叔憂家上曉舟。久慣郊居甘寂寞。却因送客始生愁。雙魚斗酒見提携。芳草磯頭醉興迷。敀帆載將春色去。一江烟雨晩凄凄。</text>
<title>曾在戊辰冬。讀書報恩寺。自李叔聖諧以下凡十有二人。題名寺樓。以記一時之盛。于今十六年之間。如沈兄季行朴友子正。皆已成古人。寺亦燬而復起者再矣。偶尋舊遊。感慨之不足情見于詩。</title>,<text>少日曾從寺裡行。曲欄高處共題名。堪悲人事殊存沒。更訝禪居有毁成。古砌雙槐無恙立。寒宵孤月盡情明。燈前感慨知多小。門外滔滔逝水聲。</text>
<title>遊華山</title>,<text>謾說金剛天下勝。三峰咫尺到來稀。域中佳處應無此。山外遊人自不知。石色䨟隆高下白。泉流徐疾落渟奇。從來貴耳多遺目。車馬年年海上馳。</text>
<title>哭金陽叔</title>,<text>子夏遊聖門。哭子喪其明。天屬綴人心。古今共鍾情。哀哀協律公。至慟諒誰幷。子愚尙餘悲。子賢淚河傾。有時尋前躅。惝怳魂屢驚。堦草過庭跡。夜燈讀書聲。忽復忘其死。髣髴睹平生。却還視室中。虛帷風肅淸。髽首啼孺人。粉書映銘㫌。肝膓自寸寸。有若受刃兵。對客常有淚。當寢輒呼名。百年能幾許。寸心日難平。我謂協律公。勿以哀自縈。公雖念渠深。渠還捨公輕。有子旣不孝。安用念惸惸。美質帝旣賦。修齡神胡靳。雙眸炯炯明。兩頰如露槿。孝友固天得。細行靡不謹。循循蹈繩墨。皭皭謝塵坋。孜孜耽竹素。俛俛服古訓。穰穰歲有積。駸駸日有聞。嗚呼不可知。竟莫究所蘊。靑霞奇意斂。白璧土中隱。憶昔城南會。今古敀摭捃。新篇俾余讀。鏘鏘金石韵。拊手抃且歎。謂言迢凡近。余眛安所識。子喜益思奮。別來今幾日。有懷徒忞忞。子病余不知。子死余未問。負子一如此。老涕不禁抆。</text>
<title>鄭掌令挽 代人作</title>,<text>白筆森如戟。群奸失所憑。囁嚅人盡是。噴薄子唯能。共喜頹綱振。咸穪直氣騰。傷心黃壤下。誰復此風稜。</text>
<title>次伯亨兄</title>,<text>國風三百篇。大抵皆言志。漢魏富篇什。吾甞窺一二。託興多高妙。造語反平易。奈何今之人。一與斯道異。日彫而月琢。求工在句字。驟讀似可喜。徐味有何義。譬如觀戱塲。百恠無不備。奮迅麒麟楦。跳擲棘猴戱。偃師騁其巧。頃刻亂眞僞。揮霍千百種。畢竟皆假寄。吾子於爲詩。意欲古人跂。擺落俗尙陋。獨縱正路轡。崇崖蘊白珩。脩坂馳赤驥。昨觀朴淵篇。妙語發天閟。紙面聽豗怒。筆下見蒼翠。目見言猶難。遙賦勝身至。三歎正始音。高才宲天畀。吾生病且懶。舊業盡抛棄。時檢少時作。茫然但發愧。詞林今有人。此事差强意。願子屛外務。浸涵力益肆。浚泉期九仞。成山增一簣。庶令千載下。國風漢魏視。</text>
<title>奉送徐叔侍郞赴燕</title>,<text>子有燕京行。須我贐行詩。我詩固非惜。請無頌而規。吾聞出彊役。取辦譯象辭。逐令奸濫徒。弄舌恣閃屍。外籍强鄰嘖。內濟囊槖私。出口苟云云。擧國盡唯唯。喜怒匪繫彼。梗夷恒由斯。又能隨人意。俯仰善覘窺。蠖屈貢新忠。鼠伏献佞詞。承顔白日進。懷金暮夜遺。油汚垢難濯。利誘龍受羈。願子操三尺。勿循前人爲。濕薪宜務束。氷蘗且自持。不忝使乎命。無爲胥也欺。首价卽禁臠。每事待子咨。書狀固朝彦。官輕秩亦卑。是知子貴重。難副上下期。不待吾熟數。子亦應自知。天寒道路長。歲晏霜飈吹。將子愼跋涉。慰我惸惸思。</text>
<title>延安東樓望華山</title>,<text>看看雲樹隔鄕關。馬首西來不暫閑。喜得東南天野闊。捲簾晴日見華山。</text>
<title>平遠堂。次板上韵。</title>,<text>不有玆樓好。那恢萬里心。乾坤殊曠大。今古幾登臨。物色宜排句。海山欲化琴。鄕思何處起。天際暮鴻吟。</text>
<title>登超然臺有作</title>,<text>播傳海右是名區。暇日登臨地勢孤。在眼㫌旗懷守堞。有秋街巷見提壺。野塘風起蒹葭亂。澤國天寒鴈呼。咫尺三山來入望。夕陽敀思渺平蕪。</text>
<title>江西寺。舊爲梁氏世居。俗傳羅僧道詵相其地。勸令捨宅爲寺。舊號靈隱。後改今名云。</title>,<text>誰遣人天小果成。丹靑窈窕半山明。給孤居士布金捨。潛岳高僧卓錫營。雙樹影邊滄海水。寶坊陰畔棹歌聲。潮來月上渾奇絶。淸景惟應愜舊名。</text>
<title>高麗李子淵。使潤州還。遍選勝地。刱立蘭若。其殿閣之向背。像塔之位設。無不擬模甘露。旣成。亦名以甘露。余自江西乘舟過之。遂有是作。</title>,<text>松篁高下石梁橫。繫纜烟洲覺眼明。棟宇巧模南國制。樓臺謾占潤州名。鍾聲曉與龍宮接。塔影秋連蜃氣平。半世風塵多局促。幽棲吾欲學無生。</text>
<title>過松都有感</title>,<text>風雨飄搖棟宇欹。區區一木若爲支。可怜善竹橋邊血。無救崧都五百期。天命天爲力可移。忠臣當日亦應知。祗緣食祿君恩重。留愧千秋賣國兒。世外山靑草鎖扉。風前霜重菊摧枝。自從憂國詩情减。怪殺家中小女兒。有僧以菲扉敀三韵。投圃隱。而其敀字有曰。靑山何處不宜敀。公得詩流涕曰。嗚呼其晩矣其晩矣。及公隕命之日。早過友人。友人適不在。菊花滿階。公命取酒自爲歌。音節激烈而已。歎曰。景物如此可惜。風色甚惡。俄出而遂遇害。又公家居平日。喜在廁上作詩。家人問近日何不廁上作詩。公愀然曰。詩思也沒。</text>
<title>憶望喜</title>,<text>父子鍾情信有之。西風敀路涕交垂。前人念我還應爾。汝亦他年定自知。</text>
<title>花石亭。次板上韵。</title>,<text>臨津一面窈而幽。夕景依依在遠丘。學士遺墟空數𤱈。皇華往迹亦千秋。雪埋山郭渾迷路。酒熟江村欲典裘。更看栗翁詩在壁。斯人當日贊皇猷。</text>
<title>郭伯翎挽</title>,<text>賢如子而夭。四十尙不足。才如子而窮。一命猶未錄。有婦哭哀哀。有女啼喞喞。亦有兩老親。不忍頃刻活。行路尙掩泣。我情焉能述。昔我始識子。卽知子可悅。期子有遠業。憐子蘊美質。甚喜麻蓬直。不慚龍猪別。切磋期百年。訃來遽一日。高穹黯無語。逝水驚陳跡。每就婦翁語。惻愴論存沒。又天命信難齊。洄穴理茫茫。枯枝見芳春。茂卉或嚴霜。質美多早殞。罔生寧且康。眞宰運一氣。從古莫能詳。朝暮俄後先。壽命何短長。達人曾已悟。臨化色愈莊。一視等菌椿。齊心論彭殤。聞子病卧日。親懿共扶將。牲幣靡不擧。藥物亦甚良。人事固無遺。天定詎可當。願慰父母心。惟以不永傷。</text>
<title>鑄洞叔父每歲。爲兩親設慶席。其榮耀固一世所稀有。余曾有詩若文。備述其事矣。今年比舊爲尤盛。座客無不艷歎者。昔余先人赴宴有賀詩二首。今不記其語云何。大指言曾見王大父。置叔父懷抱中。撫愛特深。誠不自意一朝成立如此。使逮親之養。無少缺少也。適是日叔父。又談及於此。俯仰感咽。益不勝羨慕之意。復綴近軆一首。以申區區。</title>,<text>情存喜惧世皆同。榮養論來少似公。風轉綺羅香細細。酒濃琥珀霧濛濛。祗緣當日充閭慶。欣看玆辰備物豊。忝宴倍深孤露感。暗敎雙淚滴盃中。</text>
<title>旱甚</title>,<text>四海啾啾望雨聲。依然杲日又東生。懶龍淵底無消息。良穀田間絶句萌。石爛松薪會須見。蘭枯蕙死更堪驚。郊壇聞說祈天急。共恃吾王對越誠。</text>
<title>咏鹿。寄呈朴金城老兄。</title>,<text>鹿子初生時。乃在金剛岩石間。茂林豊草烟和雨。騰擲群嬉心甚閑。呦呦食萍形神王。豈有憂患來相關。金城使君政如水。敀日老幼爭追攀。西州祗有鶴相隨。南邑不許犢將還。幽情偶愛山中吏。共知心賞非俗觀。搜山剔藪網羅張。一目奄加淸溪灣。艱關千里到京師。旼旼異質驚愚頑。雙茸出頭正濈濈。素点連背何斑斑。細草花園非心善。白雲丹桂別故山。我性平生與世殊。嗜好與君同一般。坐思此物安能致。徒然注想烟外鬟。知君庭下養來久。擾伏了無驚憂顔。君不見古人雙白璧。換取胡公雙白鷴。古來珍禽非一主。我欲效之君詎慳。</text>
<title>李秀才挽</title>,<text>六親敀孝友推賢。餘力文辭更卓然。佳子若斯眞足慰。人家有此亦須憐。收來明月纔盈握。失去玄珠俄墮淵。生死悠悠多少恨。夜臺塵世共纏綿。高堂臨說涕揮頻。三子雖多無此倫。心口每欣吾有後。冠婚因見汝爲人。伯牛命矣還斯疾。顧老胡然復是身。試看門前征路者。有誰聞此不傷神。矯楺安排兩豈天。懿姿純行自來全。爺孃歡喜承先業。長老驚歎綴好篇。不忿賢回終短命。多應才賀是眞仙。茫茫與奪神何意。欲托靈龜問化權。</text>
<title>送李參判台丈赴燕</title>,<text>先子昔仕宦。交遊傾一世。中堂滿貂玉。前門盛造詣。人事俄翻覆。哀榮有更遞。門舘久寂寞。往迹浸淪翳。落落始星散。沄沄終水逝。嗟公獨何見。弥敦生死際。孝標論思廣。巨源情靡替。傷俗每增欷。話舊必掩袂。凉颸病籜殞。曉天長庚晢。我有新裁裾。願向公門曳。我有方秣駒。願就公塲繫。欽公有古誼。匪直懷先契。今公有遠役。出彊奉皮幣。茫茫幽薊野。前路逈迢遰。歲暮多寒風。霜落鴻鴈唳。別懷若懸㫌。搖搖不可係。贈公無他物。唯有一掬涕。杞梓大連抱。托根高山冢。干霄遠柯張。拂雲脩榦聳。天生此有才。意充棟梁用。終秊竟靳採。林丘渾擁腫。良師爲咨嗟。紛紛把與拱。昔公鎭國尾。威化遠人恐。旋試兩藩政。沛若水决壅。甌脫寂烽警。燕寢絶爭訟。龔黃漢庭穪。張韋蜀人誦。期公處岩廊。密勿機務綜。旣贊堯德明。亦以舜裳縫。胡復充遠价。殊庭玉帛奉。騑騑駈四牡。深秋西度隴。賢勞每見屬。朝右競承寵。問誰操政柄。用舍乖輕重。沉抑多英髦。騫騰盡𦶑䢇。歎息復何道。我詩匪私頌。</text>
<title>李參議挽</title>,<text>雅望英姿衆所觀。適辭斯世抱深嘆。錦江敀櫬悲風轉。漢水新塋曉月寒。別語翻將哀誄替。牙旗敀作粉㫌看。先人交契凋零盡。薤曲淸秋涕自汍。㫌翣前頭是九原。悠悠脩短竟誰論。墨池草沒群鵝叫。梧院秋深一葉翻。卿士相逢悲殄瘁。黎民幾處泣仁恩。傷心忍過西城路。落照寒雲易斷魂。</text>
<title>李海州挽</title>,<text>奴僕命騷二十年。終嗟前路有迍邅。粃糠猶足醫民瘼。丘壑還能解帝懸。風落棠華春寂寂。草深江閣月娟娟。他時誰秉如椽筆。循吏文園合兩編。</text>
<title>右相挽 代人作</title>,<text>苴衰公守制。區畫國無人。未罄匡時略。翻驚死孝身。舟移空夜壑。氣返渺秋旻。江漢丹㫌遠。公私爲濕巾。</text>
<title>堂成</title>,<text>鳩謀每苦拙。小築喜初成。窓外三峯色。門前一水聲。身因閑漸懶。心與境俱淸。不羨高明宅。玆焉愜素情。</text>
<title>堤成</title>,<text>衣食可能不自謀。决渠通水計區區。妻兒笑語朝來滿。已似黃雲蔽野秋。</text>
<title>失鷹</title>,<text>盤裡肉爲架上食。揔緣狐兔在中林。無端今日穿雲去。枉殺從前養汝心。</text>
<title>接梅</title>,<text>一線能通斷後氣。新枝巧與舊根親。明年莫恠他花發。曾向源頭換却春。</text>
<title>道中卽事</title>,<text>東門朝日信吟鞭。無數靑山忽後前。兀兀春眠殊自適。悠悠詩思故相牽。風吹溪畔棠梨樹。雨濕原頭蕎麥田。節物參差看不盡。小驢敀去落花天。</text>
<title>姜進士壽一挽</title>,<text>有血漬高堂。有恨啼孀帷。大兒托姆抱。姹姹兩髦垂。小兒在母腹。男女猶未知。此有何所厭。子捨一若遺。彼有何所好。子逝一如期。無論親愛心。行路同漣洟。子有天賦美。溫溫如玉姿。漸露老成態。稍斂少年奇。淸操罕有是。精識小似伊。子有出群才。穎脫物不羈。奇葩吐摛藻。淸泉涌屬辭。聲名喧衆口。言語妙一時。生爾若有意。奪爾又何爲。芝蘭春方茂。霜露悴葳蕤。嘉苗秋有望。狂飈攪畬菑。蕭蕭九月中。薤歌咽曉颸。捨此百年居。適彼蓬與虆。欝欝雲霄志。皎皎氷雪儀。斂去不復敀。萬古此荒陂。哀哉勿重陳。重陳心摧悲。</text>
<title>所騎驢病斃</title>,<text>𨁂蹀花𩣭響玉鑣。近臣公子意偏驕。天翁獨厄騷人命。不遣吟詩上灞橋。</text>
<title>水鍾寺</title>,<text>世廟鑾輿此路通。咄嗟宏搆煥琳宮。金身色映三江水。鉄鐸聲高萬壑風。川至休祥岩效液。響應玄感地施鍾。山僧慣說荒唐事。一笑雲囱月墮空。</text>
<title>偶作</title>,<text>山中驚有五坊使。未識書生氣勢橫。簞食杯羹終見色。向來榮達却能輕。</text>
<title>李參判挽</title>,<text>峻節朝端屬望高。俄驚華屋接蓬蒿。明時不盡丘山蘊。少試區區亦一毫。三藩草木識威名。百里兒啼絶夜聲。間氣英姿今寂寞。凡流衮衮盡公卿。今年埋却亞卿賢。萬事傷心欲問天。看取街啼兼巷吊。豈甞衣食得公憐。拱木瀧阡半欲蕪。無情歲月人間徂。眼看先契凋零盡。益覺餘生在世孤。末世交情始見公。每從泉路憶吾翁。八年人事今如許。天意茫茫颯晩風。</text>
<title>次道元軸中韻</title>,<text>終日昏昏滿室塵。一任風物攪閑人。偶緣午榻逢僧話。詩句拈來乍欲新。</text>
<title>送延豊使君趙毅仲</title>,<text>回合靑山郭外明。名區說出似宣城。公餘吏散鈴齋靜。太守樽前好句成。山郡出泉氣似烟。已痾靈效古來傳。知君剩有神仙福。句漏丹砂較孰賢。街北巷南會面稀。料應別後亦如斯。春來得句頻相寄。勝似同城不見時。</text>
<title>悼秋鵬師</title>,<text>高足澄光至。鵬師遠訃傳。玄言遍震土。隻履返西天。早悟身爲幻。今知跡是緣。凡情吾未斷。秋日一潸然。</text>
<title>顯陵齋室有感</title>,<text>茫茫玄理古來疑。蕭瑟霜原動夕吹。此日人心敀聖主。當時天意眷佳兒。露梁寃血寒波咽。錦峽啼鵑夜月悲。事往千秋猶恨滿。珠丘松栢半無枝。</text>
<title>月夜絶句</title>,<text>新月徘徊野殿空。淸光遙自越州東。六臣肝血無尋處。盡向秋山染老楓。</text>
<title>沈姪呼韵共作</title>,<text>一室塵囂遠。三冬講榻深。林臯幽愜意。竹素靜娛心。神勝無哀樂。趣眞失古今。天機觀更好。亂樹鳥啼音。</text>
<title>趙子餘聞名而未之見。邂逅山房。一宿連枕。幸孰大焉。子餘鏗然有作。屬和甚勤。酬報之禮。雖不敢廢。牽率之誚。又安可逃。</title>,<text>新知此日喜班荊。啼鳥空林喚友生。坐久星河渾欲沒。曉來燈火故多情。高名慣向稠人得。雙眼今緣好句明。布鼓居然難發響。咸池愁絶北門成。</text>
<title>申兄聖夏女挽</title>,<text>當日相公嘖嘖辭。吾家孫女卽門楣。儀容初不勝衿珮。志操居然謝粉脂。肯憶沙洲千樹橘。唯傳鞋襪一封詩。堪怜烏卜隣孃塚。倘慰平生永慕悲。每嗟天畀厚閨房。至性英才士孰方。隨手曉粧和淚廢。礙眸時物待翁甞。衣裳製出千人看。蘋藻羞來百簋香。協律文同挐女誌。鍾情今古共酸膓。</text>
<title>脫直敀山棲。簡洪兄伯亨。</title>,<text>羸驂遙指凍雲堆。亂峽回溪小築開。烏帽功名眞自笑。靑山烟月不相猜。窓間取醉三盃煗。雪裡呼鷹數騎廻。徂歲駸駸行欲盡。故人留約幾時來。</text>
<title>妙香山人敏機。卽秋鵬師之高足也。眉宇淸朗。堪爲法門利器。書贈一絶以勉之。</title>,<text>法海波乾失化鵬。叢林蕭瑟野狐憑。人間再得優曇現。好住靈山續慧燈。</text>
<title>楊山途中作</title>,<text>掠水燕飛草欲芽。已怜春事出郊賖。將雨不雨千山霧。欲開未開一岸花。倦馬盤回愁峽路。敀人登降問田家。風灮撩亂吟詩苦。林外炊烟一抹斜。</text>
<title>朴榮川挽</title>,<text>參傳森間架。朱編析分釐。能言擧世是。刻意似公誰。鵶峽曾穿榻。丘屢下帷。斯文今已矣。多士涕相揮。又君民學未展。嶺嶠政初成。桑柘四郊綠。絃歌十室淸。邃村人豈識。小試世皆驚。他日靑編上。莫幷循吏評。</text>
<title>七月旬有二日。與尹伯脩。觀捉魚於崇齋之東池。設席樹陰下。沽酒盡醉。暮而罷。各賦七言律。以記一時之興。</title>,<text>高樹含風逗晩凉。朝來微雨洒池塘。投䉕柳岸銀鱗出。賖酒山村綠蟻香。已許映林來好月。不愁侵夜度前岡。身閑賴是官無事。偸得浮生分外狂。</text>
<title>穆齋郞鄭時偕。用鄭圃隱詩韵。賦卽事。要與共賦。</title>,<text>霏霏秋雨接遙江。暗送輕寒滿小窓。日暮不妨敀路黑。前林螢火度雙雙。</text>
<title>柳金浦挽</title>,<text>矯矯風塵見此賢。始非無意竟迍邅。樽前慷慨憂時淚。筆下淋漓絶俗篇。桂老空憐霜雪萃。龍埋猶射斗牛躔。先人石友公曾是。十載中間禍故連。</text>
<title>忘機亭壁上。見子龍留題詩。爲之悵然。輒次其韵。</title>,<text>會合常鮮別苦頻。吟君詩句益傷神。烟波落日敀舟盡。不見當時倚棹人。</text>
<title>竟夜無眠。口號一絶。</title>,<text>江閣秋霄夢不成。枕邊殘火透灰明。中來百慮排難去。窓外寒鷄腷腷鳴。</text>
<title>次答時偕</title>,<text>舊卜幽居壓大江。浦雲沙月鎖軒窓。秋來魚鳥應相笑。羸得緇塵染鬢雙。</text>
<title>沈鏷挽詩</title>,<text>盈盈荊峀璧。光輝絶世奇。佇以作珪璋。隕毁衆所悲。有如吾從姪。溫溫賦美姿。秀而竟不宲。行路亦嗟咨。兒生命獨苦。不識母恩慈。翁自持糜哺。中夜累噓唏。勤苦養汝日。不謂汝止斯。嶄嶄露頭角。百事皆能爲。佳句吐秀警。大字騁蛟螭。先輩皆嘖歎。謂是代所希。子汝是汝叔。叔亡婦守嫠。每言吾兒孝。不恨吾無兒。隣里及族黨。無間家人辭。有是才行美。宜爲福祿基。胡然一朝逝。乃在旅遊時。前秋汝發解。賀言交庭闈。今日汝櫬返。哭聲塡素帷。汝翁已衰齡。涕血每雙垂。汝孃病在床。絶粒求汝隨。汝婦年尙幼。汝又無後尸。嗚呼造化意。窮汝胡及玆。方春噓陽和。萬物發華滋。油油木敷榮。茸茸草生陂。生意藹一氣。汝去獨無敀。哀哉復哀哉。聊以歌我詩。</text>
<title>送洪敬叔宰燕歧</title>,<text>廣陵南畔共踈籬。四節平分水木奇。墨綬江湖魚得計。閟宮松檜鳥安枝。已嗟半世營衣食。更覺中年足別離。待子政成吾興倦。𩿨洲簑笛訪前期。</text>
<title>答趙子餘</title>,<text>黃耳當門虎夔籬。强呑弱肉竟難支。高材視日嗟今失。架上蒼鷹空爾爲。</text>
<title>伯脩在崇齋。以鵑花煎見餉。余以槐葉餠報之。此亦山中勝事也。戱呈一詩。</title>,<text>鵑花槐葉可春天。油煑糜蒸舊俗傳。饞粥浦臺眞不惡。絶勝何馬曉流涎。</text>
<title>李楊口妻挽</title>,<text>稀年偕老古來稀。巨室盆歌俄聽之。灞岸生涯眞冷淡。河陽桃李晩芳菲。遺封巾篋夫君慟。餘澤圈杯孝子悲。閨範慣因先契識。他時不愧張林碑。</text>
<title>送金子直宰金城</title>,<text>要津名利日相傾。誰識今時吏隱情。穩奉板輿關外去。金門何必勝金城。</text>
<title>金農岩挽詩</title>,<text>高材天所惜。其生常苦遲。百年幸一覯。時命動又奇。古來每如此。玆理世所疑。公有邁世文。妙齡已英姿。枕籍百家言。汪汪騁厥詞。澤風失嫵媚。默所讓淋漓。今世見古作。華國乃其宜。胡爲荒江濱。簸弄物態爲。公蘊性命學。晩途益孜孜。潛精一室中。考亭是嚴師。邃思究天人。微論析分釐。庶置吾君側。啓沃聖聡裨。胡爲草玄居。寥寥但緇帷。往者陰陽絯。雷焚大槐枝。公時遯荒谷。淚漬蓼莪詩。環望天地窄。六載戴盆悲。日月重昭洗。雨露生華滋。士林日加額。九重屢興思。㫌招雖旁午。素守竟莫移。屹屹雲吉翠。泱泱渼水漪。功化見潛運。世道賴維持。高風邈難及。有識迭嗟咨。吾生亦何幸。獲與公幷時。承訓每發覆。飮和輒忘飢。懵騃顧何識。先子恒誦之。吾友無今世。古人吾未知。嗟余命多釁。風樹不停吹。孤露存餘生。門墻庶依敀。於今萬事休。有恨塞兩儀。回看一世空。江漢但夕暉。</text>
<title>李掌憲養窩丈遷葬挽</title>,<text>失養靡不消。得養靡不長。奚獨物爲然。聖狂養不養。偉哉養窩公。善養聖人黨。厥養曰伊何。方寸戒奔放。慾芽萌必察。理條導漸暢。所養旣有餘。及物何其廣。誠信著六親。小大皆敀仰。孰寒我往衣。孰飢我其餉。匪直骨肉懿。南民猶懷曩。字惠及鱞寡。鼓舞無老壯。惜哉君民志。千百不一償。養窩久已空。儒林孰宗匠。池虗悴紅荷。庭空捿翠莽。歲月人間疾。水有逝浪。佳城啓白日。厚夜還黃壤。鄒聖寡欲訓。何由聆講帳。徒然涕泚筆。遙和薤露唱。</text>
<title>李掌憲室內挽</title>,<text>久堂淸操今無彦。養老高名亦伯鸞。更有阿瓊爲不少。三從人世若玆難。共說夫人德美全。憲英高識孟光賢。極知閫範宜垂世。倘有平生女誡篇。玉貫緋袍膝上兒。完山榮養世穪之。縱然後仕三千釜。應切他時不洎悲。</text>
<title>孫察訪挽 代叔父作</title>,<text>我作凝川守。君爲凝川民。我送君入京。轣轆鳴兩輪。入京豈不遠。微祿期及親。我還漢城第。君爲漢城客。我送君歸鄕。束縛在一木。歸鄕當敀土。無辭慰垂白。昔之送君行。我嘉君亦怡。今也送君敀。我哭君不知。嗟哉俛仰間。人事一如斯。</text>
<title>都憲族祖壽席。羨悲之不足。敬述一律以呈。</title>,<text>先子同公一歲生。今年今月卽周庚。瀧阡雨露幾回變。栢府精神擧世驚。此日得陪歌舞席。孤生不盡羨悲情。樽前欲獻岡陵祝。雙涕滛滛落賀觥。</text>
<title>代挽朴大丘 代叔父作</title>,<text>河汾傳業日。福畤幸知名。同學相長大。其遊若弟兄。歡悲雙鬢變。存沒百年情。踽踽人間世。徒然悼此生。</text>
<title>送金韓山</title>,<text>得意韓山守。春風五馬行。樓臺明近海。桑柘綠環城。南國元方化。前朝牧老名。取師知有地。去矣視爲程。又貴人思善否。陋巷苦寒飢。細量謀身策。爭如作吏宜。妻兒沾飯饌。才術得施爲。此意君應會。勿言百里卑。</text>
<title>柳楊口挽 代叔父作</title>,<text>四品非爲卑。六旬詎云短。子以兄弟子。無子寧須歎。所悲善人亡。末路吾誰伴。昔君與吾兄。交期軼鮑管。愛君藻詞富。喜君襟懷坦。連衾郭南夕。剌剌鷄叫旦。吾齒差後君。君以稚弟看。舊遊三十載。光陰驚指彈。吾生命奇釁。痛纏手足斷。逢君叙疇昔。每語淚雙渙。今君又長逝。吾悲其何算。踽踽此生孤。餘景足把玩。泉臺多親愛。人間增咜惋。孤負蒿里餞。終傷病爲絆。</text>
<title>暮春之旣望。尹伯脩兄弟。邀余及洪叔君則，李子深諸友。登故王子癈園。呼韵共賦。</title>,<text>三月已强半。看看花欲稀。誰能謀斗酒。不惜典春衣。風物雙眸富。川原夕照微。主人殊有興。車馬莫催歸。又林麓占闤闠。遊人跡到稀。偸閑成小集。携手拂輕衣。羃歷烟花晩。參差城闕微。沉吟盛衰事。斜日未能歸。又三子各言志。聖嘆鼓瑟稀。歸來復我輩。冠丱共春衣。松閣憑風逈。林花過雨微。嘯歌幽事足。薄晩醉扶歸。</text>
<title>金子明子直母夫人挽</title>,<text>二連涕淚瀉言前。纔訴哀衷血已鮮。半日蒼黃無大藥。百年茶毒隕慈天。高堂暑箑傷心設。小圃春葱刺眼憐。賴有芳徽垂世遠。尙能持慰孝思綿。</text>
<title>送趙大年赴鉄原府</title>,<text>通籍十年久。始誇刺史榮。妻兒渾笑色。僮僕亦歡聲。祗爲家懸磬。聊謀廩代耕。君恩隨處重。好去拊嫠惸。</text>
<title>沈叔平內挽</title>,<text>解嗔雪屋泣牛衣。巧把文功喩累絲。一第向來嗟不早。他時榮貴捴堪悲。</text>
<title>申正甫以晒史將道四郡。赴太白。自詑其遊之勝。瀕行求詩。以二絶。牽率應之。</title>,<text>寶牒芸編秘梵宮。鬼神呵護霱雲封。名山踏盡窺金櫃。太史奇遊較孰雄。淸風以往地皆靈。尙憶笙歌溯峽舲。別後江山無恙否。舊題名處欲苔靑。</text>
<title>朴久堂諡筵。用崔相公韵。</title>,<text>金貂次第映華茵。擎誥仙郞儼上賓。佳諡太常因行定。峻階台府貤官新。已從幽穸恩如海。更覺霜天煗欲春。文弊孝衰嗟季世。九原安得起斯人。</text>
<title>李子深挽</title>,<text>存沒遽如許。吾徒各未衰。詩文士友惜。情理路人悲。歲暮方瞻望。訃來半信疑。此生那復見。泉道祗前期。</text>
<title>宣齋晩景</title>,<text>照眼秋山正夕陽。蕭蕭落葉滿池塘。微風欲送黃昏雨。吹向空庭作意凉。</text>
<title>偶題</title>,<text>短短踈籬窄窄門。桃花明月映孤村。人間咫尺蓬山隔。回首東風暗斷魂。</text>
<title>自宣齋。訪弘中不遇。獨宿山村。曉歸有作。</title>,<text>孤燈相伴到天明。坐數寒鷄腷腷鳴。惆悵二陵歸去路。峽雲江日助含情。</text>
<title>南領相挽</title>,<text>雅望今無二。達尊古有三。丹心懸象闕。華髮暎琶潭。讜議怨家誦。淸名爨婦談。鄭公荒故宅。吾爲聖朝慙。</text>
<title>趙叔章內挽</title>,<text>沙洲不憶木奴香。每誦嘉言勉玉郞。盎粟架衣罄賙給。陳風宛鼓麾門墻。勿看巾幗閨房秀。却蘊鬚眉學子膓。積慶曾聞招厚報。如今回泬理茫茫。夭慽窶窮損性靈。駸駸歲暮大痾嬰。燭前郞泣難爲訣。門外兒來失使形。冷月空床唯有夢。寒衣飢哺孰關情。盆歌易歇雙髫長。留取袿裳替典刑</text>
<title>次朴子愼</title>,<text>妄想除來道念凝。寸膠能使濁河澄。功名已作忘機客。身世還如入定僧。</text>
<title>代挽李正</title>,<text>論操氷讓㓗。比德玉慚輝。舊業徒懸磬。點塵肯着眉。何曾今世見。還覺古人稀。製錦穪公長。咄嗟爾豈知。又公曾稚弟我。我亦視公兄。每挹風儀古。幾消鄙吝萌。百年葭倚玉。一夕夢懷瓊。俛仰成今昔。空傷垂老情。</text>
<title>代挽鄭丹城</title>,<text>早歲靑衿噪盛名。晩年朱綬典邊城。窮通不繫賢愚際。存沒空傷故舊情。</text>
<title>送兪仲强通判海州 丁寧一作煩相</title>,<text>幸接芳隣恨晩知。旋看五馬向西馳。深知善政皃凋瘵。敢爲交情惜別離。孤行城邊春有脚。三灘亭下雨隨旗。臨分不用丁寧勖。自有君家墮淚碑。</text>
<title>送冬至副使金參判</title>,<text>馬首燕京道。依依攬古情。射胡懷猛士。茹蕨挹高名。白羽今安用。靑芽謾自榮。送公多感激。欲語復呑聲。</text>
<title>三月望夜。待洪伯亨。不來。</title>,<text>淸夜待人兼待月。月來已久人不來。須臾月墮人蹤絶。渺渺烟波漲曉臺。</text>
<title>贈別</title>,<text>靑靑楊柳暮江頭。和雨和烟管別愁。不忿千絲空裊裊。那能朝夕挽敀舟。</text>
<title>徐承宣挽</title>,<text>論德當求古。評材少見今。排擠羞俗態。雅素保沖襟。巷遞袴襦頌。棠繁蔽芾陰。翰飛嗟不盡。碌碌捴纓簪。又在朝多父黨。每荷撫憐吾。相國靈筵撤。尙書墓艸蕪。豈知公又逝。益覺我爲孤。含索餘生苦。空敎淚眼枯。</text>
<title>十年烏帽。塵埃樸面。故山敀思。秋來益悠然不可遏。乃李君大來書來。告以東峽之行。旣喚醒塵夢。而又多壤虫黃鵠之歎。遂以一絶。替書申意。</title>,<text>東華十載厭呑腥。故峽松蘿夢裡靑。白㲲烏藤君去勇。高天翔鵠正冥冥。</text>
<title>李景周挽</title>,<text>緇帷溪上闢。髦士走詵詵。共道乘龍客。舊曾入室人。梁摧如昨日。絃斷又今晨。俛仰悲存沒。重憐後死身。又不應君止此。吾欲問天公。有絹充揮洒。無家庇雨風。薄官窮海左。敀櫬漢江東。寂寞當衰世。徒傷人物空。又情札帶珍箑。逮君逝後傳。題封纔踰月。離別奄終天。出入當雙袖。悲凉憶九泉。莫酬人日什。流恨草堂前。</text>
<title>趙參判挽</title>,<text>當朝推右族。嶷嶷老成風。俗習排擠甚。公心適莫空。筮官無死友。歷職有孤忠。不盡翰飛勢。明廷雪涕同。又薄俗訾謷絶。沖襟好惡眞。吾猶見此老。天不憗斯人。先友凋零盡。孤生涕淚頻。識公平日志。流悵渼湖濱。</text>
<title>江監除夕。用古人韵。</title>,<text>江舘蕭條但早眠。不關徂景壑舟然。鷄聲喔喔窓全曙。已是新春癸巳年。紙窓燈火伴孤眠。道是忘情却悄然。殘宵默檢平生事。虛送人間四十年。</text>
<title>送北伯李尙輔詩</title>,<text>自夫世道之乖也。士大夫其能不染於黨論者鮮矣。其能秉心公正。無頗僻乖激之失。如尙輔者。有幾人哉。余謂尙輔不宜一日去於朝廷。而乃今廟堂。朝畀西閫。夕畀北閫。而不少惜焉。雖鎖鑰之重。非材不可。而甚非所以重內輕外之意也。抑余又有感焉。昔吾先祖淸江公之爲北帥也。尙輔高王考白沙先生。贈之以詩。有約束熊羆老黃卷。推移文字作長城。獨把吳鉤望行色。傍人謂我少書生之語。今尙輔之北出。余又繼世好。而贈之以不腆之辭。兩家交誼。卽此亦可見矣。而烏能無俛仰今古之感哉。聊識余懷。幷演沙老之遺意。成七言近軆二首。以贈其行。歎息于今世道艱。如君惟合在朝端。纔看降秩旋陞秩。乍授西關俄北關。不怕烟塵迷絶漠。祗愁風浪暗長安。廟堂此着終須失。我欲征輪挽得還。吾祖當年鎭北陲。沙翁曾有戒行詩。今君更赴防胡地。顧我寧慳襂袂辭。豈必鞱鈴饒介冑。亦知文字善推移。書生欲把吳鉤贈。不識人看似昔時。</text>
<title>舍季在淮陽。書來。盛誇溟岳之遊。且有詩見寄。展諷之餘。不覺神往。聊次其韵。却寄。</title>,<text>入山消息憑書辭。稍慰看雲別後思。名嶽三春遊興遍。屳區千里勝緣遲。應多月脅天心句。安得尻輪神馬馳。聞說丹楓觀更好。輕裝擬趁九秋治。</text>
<title>金主簿敬明挽</title>,<text>薄俗多偏刻。吾猶見此人。口無矯激論。胷貯陽和春。靜契鳶魚樂。羞從紱冕塵。黃流遽兆夢。咨惜孺童均。又純孝格天意。至寃竟見伸。存心猶隱痛。處己若窮人。藜莧甘粱肉。丘林善艾銀。行羶神不福。其孰勸爲仁。又篤論三洲老。我知必不私。每穪夫子善。綽有古人姿。義理潛心賾。文辭脫口奇。凋零今日盡。淚洒紫荊枝。</text>
<title>沂川洪相公夫人尹氏挽</title>,<text>沂川淸德世皆嗟。共道當時內助多。舊宅閱人餘馬埒。曾孫抛邑着纕麻。中年哀樂驚春夢。少日榮華逐逝波。忝職憶曾頒月廩。忍從江厫重開衙。</text>
<title>朴沃川挽</title>,<text>蓄厚施鮮塗路哀。親交如我重膓摧。科名竟限雲霄步。郡紱嗟縻廊廟材。履道荒園空鎖月。衡州敀櫬哭成雷。哺烏障子遲題跋。孤負泉臺恨莫裁。</text>
<title>洪茂朱別章</title>,<text>不必三山索渺茫。朱溪靈秀卽屳鄕。人參籬底尋常採。崖蜜房中郁毓香。夙世自非鍊金骨。名區那得管銅章。却怜啄腐呑腥客。空望遙天彩鵠翔。</text>
<title>甲午四月廿三日。隨崔而順喪舡到楮島。遇大雨。</title>,<text>靈明何去竟悠悠。素翣玄棺載峽舟。我有千行萬行淚。洒成寒雨暗江頭。</text>
<title>昔於壬申秋。與而順遊龍門。登絶頂。今載其柩過山下。感舊有述。</title>,<text>壯氣當時渺八垓。高攀星漢陟崔嵬。傷心二十三年後。載得靈帷山下來。</text>
<title>舍弟在東峽。書來。憂吾不得祿仕。且云欲自專力做工。以期得祿救貧。戱作二詩。以答其意。盖一以解嘲。而一以相勉也。</title>,<text>淸平世上人操戈。貴要門前泥涴靴。獨對南山高枕卧。笑看秦國得車多。功名有數那妄干。文史會心且供歡。莫謾饞腸須腐鼠。忍饑待熟碧琅玕。</text>
<title>次內局諸人志喜韵</title>,<text>歧黃術固殫。垂祐亦仁天。幾日憂如惔。今宵喜失眠。恩波禁掖遍。寵賚貴宗專。少愈宜存戒。良謨願矢前。</text>
<title>呂校理挽</title>,<text>騰踏亨衢不十年。黑頭夭閼豈其天。浮榮忽忽邯鄲夢。陳跡冥冥學士阡。喬木遺風今寂寞。三春殘景足傷憐。佻佻卽看皆靑紫。厚德如君合九泉。</text>
<title>東行寄弟大仲</title>,<text>爾敀三日我旋東。遆送光陰逆旅中。長路雨餘泥正滑。思人不見見行蹤。背飛秋鴈兩依依。孤負仙山一段奇。何處相思偏惹恨。正陽楓葉政離披。今年報設較文場。知爾秋來日着忙。籍使得來憂亦大。休從失處淚汪汪。紅蓮黃菊各專奇。爾我分攀第一枝。車馬如流楊峽路。傍人榮耀自心悲。地壞天傾己卯年。如君稚藐更堪怜。墓門蕭鼓千人看。淚滴松楸入九泉。</text>
<title>昌道驛。次板上韵。</title>,<text>悠悠征邁向何之。漢水終南夢裡思。濺濺鳴泉穿峽急。睴睴初日出雲遲。九秋霜露寒侵鬢。十載風塵客泣歧。馬首毘盧千丈起。只應孤絶托心期。</text>
<title>金城道中</title>,<text>卸鞍每趁宵星爛。戒駕唯瞻曉月殘。地近金剛多秀氣。山連鉄嶺見危盤。渡溪馬歇靑楓岸。入峽僧途白㲲冠。東去洛城三百里。塞天蕭瑟早霜寒。</text>
<title>新安驛村</title>,<text>路轉山回薜荔繁。區中鷄犬忽驚喧。苔庭老大何年樹。板屋生涯是處村。海外寧須覔蓬島。人間亦自見桃源。吾生會有休官日。願置烟霞一畒園。</text>
<title>次淮陽板上韵</title>,<text>稍稍鄕關遠。悠悠嶺坂長。名州唯水石。窮峽且農桑。未踏蓬萊路。先聞薝蔔香。遊仙纔罷夢。松榻射朝陽。</text>
<title>敬次判尹先祖淮陽題咏韵</title>,<text>盛軌休蹤久已陳。多應殘裔忝先塵。根深終看枝柯遠。重繼家聲有幾人。</text>
<title>花川早發</title>,<text>仙人敀路馭輕風。馬脫羈銜鳥出籠。眼看秋光隨處好。寒流一帶映丹楓。</text>
<title>長安寺</title>,<text>行指長安寺。倦驂日欲低。松杉䆗窱入。徑路眄睞迷。列嶂欃天槊。飛橋卧壑蜺。藍輿引我去。林表見支提。</text>
<title>正陽寺</title>,<text>嬈嬌錦葉開粧靨。偃蹇瓊峯學善男。奔走來參蓮座下。一時供笑老瞿曇。濯蓮凝永好容顔。豈籍人間土石頑。看他突兀遍天下。逢着從今不喚山。終日看山卽愛山。樓頭望望不知還。西峯看了東峯看。朶朶蓮花聳一般。</text>
<title>題萬瀑洞</title>,<text>退筆如山緣學畫。枯腸嘔出爲攻詩。今來饒爾千般巧。爭寫泉岩一曲奇。王氏芳林排錦障。石家金谷瀉明珠。天宮海外難思議。人世還應此景無。</text>
<title>楓岳</title>,<text>佛住曇無竭。世稱羽士宮。超超皆踴地。去去欲拏空。白信稜層石。紅怜点抹楓。蓬萊眞恐此。萬古海天東。</text>
<title>自玉鏡潭至須彌臺。數十里之間。丹楓尤盛絢爛若。雲蒸霞欝。戱爲一詩。</title>,<text>玉鏡嬋姸長者女。須彌彷彿薩波崙。惜將雲髮山前布。替撒纓幡着處繁。</text>
<title>登白雲臺</title>,<text>胎仙喚我白雲邊。眼底蒼茫大陸烟。百歲浮生同寄此。醢鷄蠛蠓祗堪怜。</text>
<title>九龍淵</title>,<text>廬山誰所見。九龍疑可配。長流掛絶壁。雙峯儼相對。但訝自天瀉。不信此山內。日照虹閃閃。風吹霧靉靉。豗耳𢥠霆闘。觸目駭珠碎。下有無底淵。陷石中如碓。竦然不敢近。蟉蟠神物在。矯矯恣神變。往往興霮䨴。安知東海水。深處通無礙。我來屬秋晩。丹楓爛如繢。矗矗雲峰聳。冥冥林徑昧。及玆壯心目。辟易爲少退。仰面歎造化。拊心鎭驚憒。想當潦雨時。洞壑爲瞑晦。寒溪與朴淵。滴水細如帶。境邃人罕到。徑仄險莫逮。將去復返顧。玆遊恐莫再。蹜蹜兩足蠒。依依一念愛。媿無太白筆。作詩記其槩。旣爲異日觀。仍戒後遊輩。</text>
<title>又題一絶</title>,<text>跳珠舞雹亂相舂。深處應蟠護法龍。滴滴霏霏風吹去。晴空飛雨濕前峰。</text>
<title>海山亭。次板上韵。</title>,<text>寒碧唯圍峽。練光但帶江。未應人世二。多恐帝居雙。星島晴浮檻。盧峯翠撲窓。海山眞兩絶。較着不相降。</text>
<title>帶湖亭</title>,<text>領畧仙山勝。敀程復此亭。神疑揮八極。腋欲化雙翎。蜃闕玲瓏見。緱笙彷彿聽。遊身淸冷界。一宿覺通靈。</text>
<title>又題一絶</title>,<text>倚門哀囀遶靑冥。混迹仙人過洞庭。恠底帶湖人不識。逢場唯說海山亭。</text>
<title>四仙亭。次板上韵。</title>,<text>神功誰遣役夸娥。移得雲根巧点波。向晩移舟亭下泊。秋山如畫夕陽多。</text>
<title>卧龍潭</title>,<text>層崖絶磴躡翩翩。曾作山中七日仙。自笑探奇猶未足。携筇又上卧龍泉。已謂名區盡見之。潭邊何事起來遲。若敎移向山中去。萬瀑應添一曲奇。</text>
<title>叢石亭</title>,<text>鼇頭危搆勢崢嶸。浩淼洪濤眼底平。未信乾坤爲物大。常看日月自中生。蜃噓層閣憑風逈。鮫晒殘綃妬雪明。若使有仙仙可喚。依俙雲際見蓬瀛。</text>
<title>踰湫池嶺</title>,<text>盤回百折見羊膓。淅淅風湍轉壑長。平地崎嶇曾閱慣。不愁危坂馬玄黃。</text>
<title>鄭高山胤卿挽</title>,<text>漣漣血高堂。喞喞啼素帷。有才誰不如。無命竟何爲。斂去蒿里地。萬古此荒陂。當吾還山日。政子卧病時。床前一握手。黯黯兩無辭。心知是永訣。出門淚已滋。深峽多雨雪。歲暮凍雲垂。日夕西南望。悄悄增憂思。狂飈中夜起。吹折梧桐枝。孤雛將安託。拊翼鳴聲悲。惻焉感余心。浪浪劇散絲。繾綣三世歡。俛仰一夢疑。題封涕和墨。遠寄相紼詞。季子號羸博。東門等存亡。古來疑其誕。孰信理之常。人生有定命。壽夭異短長。聖智莫能逃。冥冥聽主張。咄彼喪明人。心蓬翳天光。子官不爲卑。子壽非爲殤。有兒旣勝冠。有女亦扶床。嬰孩有不免。望子如聃鏗。窮獨世多有。羨子死愈生。下比卽有餘。不足乃上方。素蘊雖未究。美名傳循良。流慶在後人。佇見門閭昌。持慰父母心。願勿永悲傷。</text>
<title>沈生貟挽</title>,<text>李孔通家舊。潘楊託契新。每從床下拜。如挹卷中人。此老嗟無命。今時孰勸仁。衿山風雪路。欒棘哭蒼旻。又献玉空遭刖。鞱光晩息機。詩篇佳處絶。世味着來稀。舊業唯蓬室。高才竟布衣。百年存沒感。江漢滿斜暉。</text>
<title>前年八月。亡弟大仲自東府敀。敀之翌日。余繼作東遊。在道寄詩曰。爾纔西敀我旋東。遆送光陰逆旅中。長路雨餘泥正滑。思人不見見行蹤。大仲次之曰。兄弟一西復一東。塤箎長和夢魂中。黃昏到店應偏憶。是處皆留昨宿蹤。今日東峽省墓之路。忽憶此詩。潸然出涕。嗚呼。暫時之別。猶不能爲懷。况終天之別乎。續和一篇。不獨用其韵。亦復用其語。以寫余哀。復欲寄君。其何路之從乎。乙未五月書。</title>,<text>暫時離別各西東。尙覺依依夢魂中。一閉泉扃消息斷。從今何處覔君蹤。</text>
<title>秋夜傷懷</title>,<text>高秋風露夜將分。惻惻敀鴻響遠雲。料得終南山上月。更從松際映孤墳。手種庭邊菊數枝。花今欲吐人何之。西風彈淚循階步。露葉虫聲斷續悲。高堂鶴髮政蕭蕭。斗覺容顔逐日凋。更有兒啼兼婦哭。此身那得片時消。早衰多病雪渾顚。後事唯應累少年。萬事人間違宿料。只應形影自相憐。</text>
<title>李東萊挽詩</title>,<text>幽光潛德混庸凡。珠在泥塗劍在函。老向瘴邊留口碣。恩從身後煥卿銜。寒洲種乏千頭橘。舊篋塵埋五色衫。他日誰尋廉士躅。湍江晴浸百層岩。</text>
<title>不寐 二首</title>,<text>多病人間四十年。眼看親愛半黃泉。寒宵不寐悲身世。何事啼蛩又枕邊。虛堂起坐問鷄鳴。星月寥寥欲五更。此去泉途幾遠近。無因寄與此心情。</text>
<title>呂湖洪伯亨亭子。偶吟李頎過故人舊宅詩。爲之掩涕。輒次其韵。</title>,<text>此生相見已無期。重到遺亭日夕悲。園砌花殘啼獨鶴。野田霜墜悴蹲鴟。轉頭存沒嗟陳跡。滿眼江山似昔時。匣裡牙絃今永斷。窮途論契復爲誰。</text>
<title>崔領相挽</title>,<text>精神惟嶽降。通敏自天資。名匪文詞致。材應祿位期。張華慙博物。焦贛恧爲師。五禮敀爬抉。六書窮籀斯。藝惟天畀絶。學豈世儒窺。烏府瞻風裁。螭筵贊緝煕。文衡兼兩館。冢宰捴諸司。華要曾周歷。岩廊又篤毗。衮衣思補綴。羔緎詠委蛇。密勿匡時畧。懇勤納約辭。急賢搜剔遍。鎭俗劑調宜。恢量來攻闕。易絃爲救時。廈應須柱石。國賴有蓍龜。任大天方降。名高謗亦隨。危忠炯斗血。衆口劇沙吹。去去辭黃閣。依依夢赤墀。洛波龍久卧。虞殿鳳遲儀。占象台躔坼。藏舟夜壑移。凄凉秦杵輟。慘憺蜀髽悲。迹自新年遠。名將太史垂。同時人易忌。他日世應思。不盡江河淚。悠悠殄瘁詩。</text>
<title>駸駸</title>,<text>駸駸窮臘近。歲月一何忙。舊迹隨年遠。恒情逐日忘。吾生長踽踽。天理竟茫茫。寸念時相及。中膓攢百鋩。</text>
<title>李尙輔之使燕也。余病闕贐章。尙輔旣敀。督宿逋甚急。乃作迎勞詩一首以敀之。</title>,<text>燕節初回鴨水濱。傾都迎勞簇蹄輪。却望遼薊千愁斂。共對鸎花一笑新。懽極遠敀勝未別。話長殊俗見如親。明朝我又南州去。惆悵銅江爛熳春。</text>
<title>卽事</title>,<text>靑山郭外畫屛明。綠樹村邊錦幕平。太守春眠慵不起。鳥啼花落晩風輕。</text>
<title>題文山東軒</title>,<text>咿咿吹角縣城頭。微雨空濛晩未收。艸沒小塘蛙閣閣。水漫平野稻油油。春來訟牒稀堆案。老去詩情在倚樓。歲暮終須敀去得。江湖何處有扁舟。</text>
<title>又題</title>,<text>官居寥落似山家。無事春來早放衙。吏散空庭微雨至。小塘南畔賞荷花。</text>
<title>無題</title>,<text>別後愁膓百曲縈。夢中相見不分明。凉宵月白花陰靜。卧聽雙棲燕子聲。</text>
<title>李判書挽</title>,<text>君房言語妙。華聞藹儒宮。觸眼情無遁。經心理卽通。乘箕輕馭返。曳履舊班空。一步違台鼎。明廷雪涕同。</text>
<title>讀常棣詩</title>,<text>我讀常棣詩。淚下紙爲濕。我季在黃壤。于今兩歲恰。一身顝然孤。百年啜其泣。無復懷死喪。莫恤裒原隰。酒醴縱滿眼。孰與勸酬洽。妻子雖可娛。未若昆季翕。豈無同心友。人合異天合。一回讀未遍。百哀俄已集。再回不忍讀。呑聲廢玆什。</text>
<title>申正甫挽</title>,<text>每恨天公好惡殊。偏敎逸足蹶長途。生來六籍眞芻豢。身後千篇捴瑾瑜。書牖風冷聞戛竹。墨池苔沒見交蘆。高名不逐形𨈬盡。何限人間聒蟪蛄。</text>
<title>謹次廵使韵</title>,<text>棠陰惠化噓寒灰。蔀屋渾忘桂玉哀。聽說南江春水闊。煦濡爭望决波來。</text>
<title>悼望得</title>,<text>汝病吾不救。汝死吾不知。悠悠百年內。永愧爲父慈。呱呱汝何罪。積殃吾有之。我敀入我門。怳惚生驚疑。不見汝迎笑。但見汝母悲。汝母淚交流。責我敀何遲。却坐念平生。一一成追思。婉婉美淸揚。頎頎好容姿。朝夕在吾眼。積念仍成癡。棄置勿復道。未老齒髮衰。</text>
<title>余於辛卯登第。癸巳唱名。至乙未連三歲。不得分館。家弟大仲。每以爲戚曰。親年不待。兄於何時。當得一麾。以便養乎。吾寧自去做官耳。遂屈首攻擧業甚專。至丙申夏。余始得文山縣。獲遂宿願。而大仲死已周年矣。竟未及見也。其七月。余自邑乞暇。省其墓於揚山。追理前言。俛仰悲涕。題一絶志感。</title>,<text>一麾便養計空勤。三歲蹉𧿶謾戚君。今日雙㫌楊峽路。獨披荒草哭孤墳。</text>
<title>懸寺</title>,<text>緣江石磴轉。步步倦躋攀。秋日危欄望。淸嵐幾郡山。鍾魚半天吼。雲木上方閑。符竹終爲累。敀旗夕照殘。</text>
<title>四月廿四日。以考覆事。赴西原。三弟陪叔父向洛。已踰旬矣。獨卧西軒。追念疇昔之遊。邈若隔世。乃知人世念念。皆成陳迹。不待百年之久。始興俛仰之感也。輒題一詩。追寄三弟。</title>,<text>憶擕諸弟醉華筵。悲管淸簫咽暮天。陳迹獨尋人散後。客堂西畔草芊芊。</text>
<title>鄭監司挽</title>,<text>主恩前後十三州。異政終看節▣酬。袴襦頌播鳴琴日。蔽芾謠騰攬轡秋。符竹解縻廊庙器。雲霄竟閼扶搖遊。英姿寂寞南原土。江漢滔滔日夜流。聯翩書自海南陲。報道春來疾病危。祗謂吉人天善相。旋驚夜壑舟潛移。曾孤敀妹當時卜。定作迨氷後日悲。俛仰更添存沒感。昔年吾友是公兒。</text>
<title>昭陽亭</title>,<text>佳景娛人聲色似。樓頭少坐見斜陽。仙山有約怱怱去。一逕雲林接上方。</text>
<title>見性庵</title>,<text>眞樂公年二十九而棄官棲山。朝廷屢召不起。其能早辦道緣。可謂勇矣。參透雪峯機緣。表章楞嚴眞經。燕坐於息庵。入定於見性。如是者三十七年。可謂專矣。聞其風。尙且起欽。况足踐其所居之地。寧不爲之三歎乎。血性男兒始見公。一區雲壑尙淸風。今來撫跡生慙愧。獨立寒岩萬木中。</text>
<title>李沃川內外挽</title>,<text>訃傳涕淚搢紳同。共說神天善莫容。林下高風今道蘊。湘中遺愛後河東。靑山有力雙埋玉。寶匣無光竝化龍。五馬彫軒如昨日。世間哀樂劇怱怱。</text>
<title>鄭承旨栻挽</title>,<text>慣閱存亡忍淚頻。爲君今日萬行新。持心獨絶偏私累。抗牘恒逢貴宰嗔。漢月敀魂靑瑣直。峽雲啼血白頭親。赤憎一片原州土。生拘死埋不世人。</text>
<title>送崔內翰之江陵五臺山</title>,<text>太史名山去。深秋戒北轅。干筒疑禹穴。大嶺壯龍門。登陟應無倦。文章覺有源。時危吾欲隱。試訪武陵村。曾聞江陵所隱伊栢山。有仙人隱處。獵者甞一到。後來迷失舊逕。如桃源故事。憑今行願更問津。故結句及之耳。</text>
<title>趙相公回科宴次韵</title>,<text>烏衫素牌映樽前。後酉年如去酉年。天畀相公黃髮壽。懸知壬戌又斯筵。</text>
<title>李仲謙挽</title>,<text>好學如君世孰方。三洲老子許升堂。柝來義理蚕絲細。講處風流臯比香。百里絃歌武城宰。千秋疑信脩文郞。屳遊洞裡傷心月。夜夜淸輝滿屋梁。</text>
<title>讀私記</title>,<text>三世長爲妄想侵。六根誰識返流深。牧牛老子龜毛筆。能把眞心了幻心。</text>
<title>金淸風挽</title>,<text>不恨吾身際晩生。每贍芝宇挹和淸。剖來良璞溫溫質。彈出踈桐淡淡聲。南邑銅符聊散隱。西街簾几卽蓬瀛。精神彷彿無尋處。唯有寒潭浸月明。</text>
<title>金淸州浣挽</title>,<text>失依隣壤恨悠悠。洛口逢迎又別愁。纔看屳鳧敀葉縣。旋驚春社輟衡州。材宜需世官猶薄。文合蜚英命是仇。不盡羊曇存沒感。西城花月正幽幽。</text>
<title>金稷山子明挽</title>,<text>論人末世眩虗名。月旦端宜着眼評。慈善祗應腔裡有。忮求元不念頭萌。在官僮僕渾飢色。到手田財捴火坑。孰任當朝甄別責。佻佻相望取公卿。</text>
<title>送江陵使君洪士燮</title>,<text>厭整靴袍待曉趨。屳區夢着述郞徒。于筒五月層氷結。太守淸聲似也無。悶見名途閙戟矛。海山深處去優遊。五臺鏡浦緣應熟。著作承明捴掉頭。熊軒在後板輿先。大嶺前頭沸管絃。吏隱趣兼三釜養。玆行合着畫圖傳。</text>
<title>兪淸州君四挽</title>,<text>俗吏眞同月易刀。爭敎黎首不飄搖。每看水弱民能狎。誰識聲曼瑟更調。着處人傳湖嶺政。他時史紀袴襦謠。莫嗟未究平生蘊。行見令郞繼述遙。</text>
<title>宋留守正明挽</title>,<text>卿月潛輝楊子津。故都舂輟愴幷辰。卽看人物凋零盡。重爲邦家痛惜均。鸞匣影沉悲寂寞。鯉庭艸暗闃昏晨。靑山何處雙埋玉。雨泣遺民願百身。</text>
<title>送申潭陽 聖夏 赴官</title>,<text>要津多畏吏差榮。鹽米旋愁博罪名。誰似潭陽申太守。三年南土再專城。南民凋瘵不堪論。摠爲豪强事倂呑。未必蒲鞭賢擾楚。煩君記取別時言。白首相看卽兩兄。鴒原深慟各呑聲。離筵今日千行淚。不獨秋風送別情。二郞篇什慣驚人。爭合飄零舊篋塵。料得峽州連抱木。不辭今日捴灾身。</text>
<title>尹判書挽</title>,<text>率性無彫刻。塡腔是樸忠。眞堪托六尺。恨不置三公。此老唯强意。他人等發蒙。秋風江漢淚。一世眼前空。又歷職曾槐棘。居家尙布韋。卓錐無片土。停祿便長饑。衆德公爲備。一行世亦稀。請看珂馬客。那箇不輕肥。又夫公進退際。世道汚隆評。日月閑中疾。風波夢外驚。乘箕關氣數。輟社泣黎氓。朝論政橫潰。斯人倘復生。</text>
<title>趙判府事挽</title>,<text>韋布聲名大。騫騰際遇隆。病中猶數箚。老去轉孤忠。齒爵尊今古。哀榮見始終。艱虞嗟孰濟。日覺庙堂空。又儒老傳心士。聖朝篤毗臣。瞻來泥是塑。卽處座生春。慣閱平陂運。全敀福祿身。恭聞新兆吉。劍合似延津。</text>
<title>李奉化挽 聖諧</title>,<text>誰遣才名博一官。溧陽麾竹謾酸寒。驥兒匪腹還先隕。鶴髮號天在後單。可是明神偏禍善。恒敎生命獨當艱。凄凉舊跡成追憶。桃谷秋高曉月殘。</text>
<title>朴參判 鳳齡 挽</title>,<text>卿士相逢雪涕同。南柯春夢劇匆匆。直聲曾說尖頭老。吏術爭穪爛鼻公。方喜逸蹄馳熟路。俄驚脩翮鎩長空。晩來一着傍人惜。錯就閑情累菊風。</text>
<title>送洪侍郞 致中 使日本</title>,<text>此別不言近。鎌倉若箇邊。鎔金中出日。積水外無天。舟楫扶桑側。魚龍使節前。斑衣爭拭目。欣識誦詩賢。又雨露雖均墜。土風卽異鄕。跳梁投釼戱。㝞𡤫倚門粧。有器皆金匼。無村不橘香。逢迎秋届節。剪燭話應長。又白山曾理檋。蒼海又乘桴。媵棹文鰩躍。鈢波罔象趨。別懷饒食蘗。瓌覿償懸弧。相送自厓返。雲濤片帆孤。</text>
<title>題格浦枕碧亭</title>,<text>曠區得奧景。蕭洒此林臯。颭水荷風遠。蘸湖彩檻高。經營兪節使。觴詠李兵曹。嘶馬長堤路。依依草映袍。</text>
<title>遊邊山</title>,<text>蘓寺林深遠梵微。龍湫晝晦怒霆飛。箇中佳處應無數。且領玆山大略敀。</text>
<title>戱贈趙叔章</title>,<text>祗看海月有盈。那得人生免別離。我亦當年曾折臂。爲君歡喜爲君悲。海月妓名。</text>
<title>演叔章江南烟柳之句。戱爲一詩。</title>,<text>鳳城三月翠纖纖。無限春光映畫簾。莫向樽前歌折柳。洛陽敀客別愁添。</text>
<title>試院。拈蘓韵。與叔章同賦。</title>,<text>年來老眼着昏花。不辨阿那是作家。淰淰寒雲知近海。駸駸佳節廹沉苽。敢期一日空羣馬。但覺千籤抹亂鴉。愁聽嗚嗚吹晩角。此夜敀心漢北車。</text>
<title>叔章連疊至三四。愈出愈敏。余只以一首。塞責。</title>,<text>慙愧才名判五花。官身隨處卽爲家。低回白首羞懷印。寤寐靑門學種苽。別浦晴雲盤獨鶴。晩林斜日閃敀鴉。待吾竣事還朝後。準擬秋風挽麻車。</text>
<title>牽率又疊</title>,<text>厭看玄都爛熳花。南遊數月動離家。腰鎌處處方收麥。抱蔓村村政摘苽。鄕夢悠揚迷曉蝶。天機滅沒見棲鴉。共君剌剌終今夕。勝似當年閱五車。久識浮榮等翳花。居官誰道勝居家。名途隨處皆成棘。世味甞來似啗苽。霜悴琅玕飢隻鳳。月昏叢薄噪群鴉。思量祗有敀田好。齊國何人詑得車。</text>
<title>雨後。又疊前韵。</title>,<text>雨餘全失葉間花。綠樹陰陰幾處家。野老荷鋤除舊艸。村童揷竹護新苽。坐來城上咿咿角。數盡天邊点点鴉。節物撩人羈思苦。西敀何日動征車。</text>
<title>疊前韵。戱贈叔章。</title>,<text>湖右名姬貌賽花。莫愁爭說在盧家。尖尖指削春前笋。艷艷年當破後苽。逼月淸歌聲戛玉。堆雲高䯻色盤鴉。使君今日風流甚。珠箔前頭橘滿車。</text>
<title>水原敀路。有懷叔章。追次前韵。却寄。</title>,<text>淸詩入手刮昏花。解使愁人乍忘家。美政已敎民頌麥。高村行看葉包苽。風前唼唼啣泥燕。柳外翻翻帶日鴉。政是懷人成悵望。催敀何事又傍車。不見鳳城館裡花。敀家怊悵憶離家。衷情脉脉牽絲藕。別恨綿綿吐蔓苽。宛轉歌疑簾外燕。欹斜鬟想日邊鴉。萋萋草綠江南路。載得深愁滿使車。</text>
<title>鄭羅州 復先 挽</title>,<text>論器應須畀度支。局來猶見活惸嫠。竹頭木屑㱕心筭。爨婦樵童捴口碑。荊樹花殘春寂寂。峴亭人去草離離。明時誰繼循良蹟。錦水東偏不盡悲。</text>
<title>李生 瀣 挽</title>,<text>質美天常椓。才高鬼易嗔。科名眞塞馬。慧業卽文人。縹秩寒棲蠧。繐帷閴暗塵。試看行路涕。何說慰雙親。</text>
<title>尹進士 敬龜 挽</title>,<text>街北使君日夕過。每論存沒淚翻河。吾兄積善天宜報。是子無年理則那。身後童烏苗不秀。生時德曜釼沉波。莫窺造物猜才意。曉月東原咽薤歌。</text>
<title>送洪叔君則宰石城</title>,<text>江疑春穀匝郊淸。山似淩陽遶郭明。太守能詩同謝眺。石城何必讓宣城。湖海中間斗大城。秋來魚蟹媚盤明。使君穩嚼江鄕飯。剩占風塵吏隱情。螢雪攻書鬢欲斑。功名纔着米鹽間。且將平反臨民意。博得高堂帶笑顔。</text>
<title>送申聖與</title>,<text>邦危萬事足傷心。蹙蹙窮廬歲欲深。避地謾思尋皁帽。禮賢長憶築黃金。普天耕鑿無豪傑。中國衣冠有古今。此日送君多感激。乾坤回首動哀吟。</text>
<title>林彛好挽</title>,<text>學邃文兼博。才高識亦精。死應關氣數。生不到公卿。講幄徒虛設。詞垣孰繼鳴。豈無靑紫客。蚊蚋謾營營。又較齒吾先飯。論交子卽師。導冥方得相。亡質俄纏悲。瑞世優曇現。朝眞絳節移。無因追彷彿。梁月但容儀。</text>
<title>李士常。余三十年久要也。近又連席騎省。日甞過余而言曰。吾祖諱東義。與弟東信。皆有孝友之行。身沒之後。因多士陳章。幷贈工曹佐郞。哀榮至矣。玆有賓席志感之作。願有以繼和。俾作私門傳家之寶。余窃念佐郞公兄弟潛光隱德。幾百年而始彰。天於爲善之報。不在其身。則必在其後。固未甞有絲髮差爽者。斯可驗矣。而國家所以勸人爲善者。其亦休矣。是不可無和詩曰。</title>,<text>十幅西牋揭行純。谷蘭臯響徹重宸。貤官水部新頒誥。錫命泉途煖覺春。天道報恒爲善士。聖朝恩欲勸邦人。孝孫思闡無窮美。苦語凄悰感鬼神。</text>
<title>春帖子 㞐魁</title>,<text>龍躔易次日昇東。春着禁林一夜中。發育氣回機已斡。天人慶協意潛通。跂行喙息涵堯德。柳眼梅腮媚漢宮。正屬陽和噓大陸。百靈奔走護王躬。斡一作兆凝陰消北陸。淑氣藹淸晨。幸値升平運。冀推惻隱仁。聖痾隨歲去。歡慶逐春新。善頌均翹肖。祝堯但華人。蠟炬方殘午夜初。君王猶自閱農書。土牛應向明朝出。却恐灾荒去歲如。又衮衮天機不暫停。韶光忽已滿宮庭。氣回蓂吐前春翠。雪盡山呈本色靑。正屬陽和司發育。共希康復賴神靈。試看萬物欣欣意。翹肖亦知祝聖齡。惻隱端從裡面仁。推時剩見保斯民。胷中自有陽和地。不用風花嗅作春。葭管灰飛月建寅。乾坤一氣轉洪鈞。行看惠化均翹肖。莫謾宮梅獨占春。</text>
<title>延祥詩</title>,<text>苒苒天時次第催。璇穹回斡驗葭灰。灾從殘臈旋旋滅。福趁新春鼎鼎來。擺雪山容靑乍放。衝寒梅意白全開。不須桃板神茶畫。喜氣潛隨太皥廻。滅一作失。末句。一作六旬聖壽今年滿。海屋添籌問幾廻。 閶闔三元節。桃符映繡簾。翠抽蓂葉嫰。黃着柳絲纖。椒頌詞臣獻。獸樽諫省沾。太陽開物衆。聖化正旁漸。亹亹三陽破積陰。行看惠澤共春深。韶華不用外頭覔。自有天和藹一心。</text>
<title>肅宗大王挽章</title>,<text>於赫聖膺運。明明自幼冲。仁徵膳舍酪。治契水恬蓬。岩穴㫌招遍。春秋報祀豊。視朝鷄喚白。披卷蠟銷紅。施澤槁霑雨。覃恩草偃風。平陂縱世運。寅畏自宸衷。桂魄虧還滿。義輪側更中。㫌忠宣額煥。酬德造壇崇。湘瑟收啼竹。錦鵑罷叫叢。耆司繩祖烈。文廡餟儒宗。指顧隨風電。淸明絶螮蝀。三韓流德遠。四紀鑄治隆。擊壤雖黎首。致癯卽聖躬。人間無大藥。天上有眞宮。復土遵憑几。瞻雲慟墜弓。蘚凝三級陛。塵暗五絃桐。雨泣均遐邇。雷號逮隷童。長纓曾迹忝。盛禮幸身逢。俛仰星纔換。悲凉事已空。祗應千萬歲。巍烈曜天東。</text>
<title>山人覺映。余舊有贈詩而旋忘之。今忽見訪。袖示舊什。仍錄卷中。又用其韵。更贈。</title>,<text>欲唱微言覺有情。誰能枯坐契無生。憑師試問西來意。笑指長空片月明。永夕依依話舊情。旁人休笑太憨生。風塵無處開雙眼。今日逢師特地明。</text>
<title>吳監司 命恒 大夫人挽</title>,<text>爭遣籯金賽一經。夜機恒伴讀書聲。幾年獨忍崩城慟。晩節聊酬剪䯻情。錦席聯翩三朶桂。板輿前後七州榮。崇牙雋牡渾如昨。素幔迢迢向雪塋。</text>
<title>宋參判 徵殷 挽</title>,<text>隱几翛然解帝懸。笑他殘餌閙爭先。萬言舊賽江都策。一部新傳太極編。投璧暗中遭按釼。無人野外見橫舡。眼看前輩風流遠。靑紫紛紛夕照天。</text>
<title>李參判 德英 挽</title>,<text>當途恥效躍鑪金。誰識幽花翳衆林。錐末乍因囊處見。釼光旋向斗分沉。新荷應替留棠茇。廣石行看作峴岑。聽說斯民阽水火。憶公無奈九原深。</text>
<title>沈正言 尙鼎 挽</title>,<text>脫手新詩萬口傳。陽河白雪衆敀姸。年齡差大邢居宲。骨相眞同賈浪仙。作記脩文悲恍惚。伏蒲簪筆憶周旋。前宵失去昆侖脚。次第奎芒晦列躔。</text>
<title>洪仲經挽</title>,<text>君與吾弟遊。我視如吾弟。我弟敀黃壤。于今經七歲。對君話吾弟。有淚不能制。我弟無起日。君今又長逝。悲哉我之窮。餘日其足計。題詩送君去。嗚咽血和涕。運衰文風頹。啾啾閙蜩螗。君生千載下。目猶陋漢唐。嘅然握大管。厥辭何汪汪。洪鍾一振響。衆樂喑兩廂。又如丹山雛。燦燦備五章。惜哉王德喪。靈羽遂潛藏。卯角挾冊日。從我叩所疑。精識言外透。達見奧處窺。吾雖先一飯。對之但唯唯。頎然見爲人。剖析造毫釐。今時誰可方。古人吾不知。奇才殞壯年。久矣世之衰。尊君失賢子。哭君眼欲盲。阿弟失賢兄。哭君淚長橫。孀婦失所天。哭君摧高城。稚子失嚴訓。哭君夜逮明。哀聲日夕起。詎不傷人情。惜君復惜君。未暇哀其生。</text>
<title>題平康東軒</title>,<text>東州以往野漫漫。初看北寬後四寬。聳白林間弓裔塔。攢靑雲際戱郞巒。愁聞峒虎饞人血。喜見崖蔬媚客盤。長日每消推勘裡。阿誰錯道是閑官。</text>
<title>三釜瀑</title>,<text>三釜聞名久。疲驂度嶺來。洞天䆗窱入。石扇唅呀開。怒滚遙空雹。晴殷大地雷。默嘆眞宰意。將去首重回。</text>
<title>三淸書堂</title>,<text>不應棲俗物。多恐住眞屳。岩瀑晴噴雪。石峯逈刺天。彎彎樵徑細。嫋嫋女蘿懸。緬想秋灘老。憑欄歎逝川。</text>
<title>隱寂菴贈守宗上人</title>,<text>誰遣荒林變布金。上人辛苦百年心。世間成毁須臾事。祗有靑山閱古今。</text>
<title>靑龍山直瀑</title>,<text>川奔石坼吼風霆。飛沫吹空晝晦冥。知有老龍深處蟄。盤渦潭色挼藍靑。</text>
<title>至禪禪師爲乞吾詩。跋涉海山。見訪於平康縣齋。其意勤矣。然昔之高士。以文字因緣爲深戒。又况詩什之末乎。師之用心。其亦左矣。漫次其韵以贈。如見機上座。可出示一笑也。</title>,<text>落日浮盃到海濱。片雲孤鶴自由身。多生綺語猶成習。却恐高人謾見嗔。</text>
<title>至師觸熱西敀。尙御重衲。未授輕葛。聊以一領布衫贈行。乃知潮州留衣。亦人情之所同也。復贈一首。</title>,<text>布衫一領貯來深。㨾出靑州徹古今。雨後石頭敀路滑。莫敎翻跌涴前襟。</text>
<title>三月晦。在楊山。偶成。</title>,<text>衮衮天機暗遞流。人情空惹惜春愁。從敎紅紫飄零盡。聽取槐陰囀票留。</text>
<title>營知足菴</title>,<text>古同山下蘗溪淸。抱月迷烟一壑平。誰道敀田須宦達。已將知足揭堂名。仕爲窞井止爲賢。不用徵書慣眼前。可獨人間存此理。三灾唯到第三天。</text>
<title>楊山夜坐</title>,<text>淰淰雲頭月欲生。石泉松籟遞和鳴。坐來詩思渾相惱。不覺霜風沁骨淸。又月滿前溪雪滿林。琅然淸夜響瑤琴。尋巢倦鳥寒飛急。敀海神龍凍蟄深。松桂欲迷客逕。詩書聊見古人心。蒼茫歲暯多愁思。梁父吟成費獨吟。</text>
<title>謾成</title>,<text>三界利名同弊屣。一身生滅等浮雲。敀來宴坐龍門下。啼鳥喧泉不管聞。岩花開落任天機。澗水圓方逐地移。倚杖柴門觀物態。子規啼在月明枝。</text>
<title>挽申統制使</title>,<text>春秋元凱癖。鞱略孫吳奇。望係干城重。名應草木知。捐𨈬曾素志。乘化奄平時。憂國傾河淚。公亡運屬危。華閥麟臺煥。魁姿虎榜推。撼來山不動。應處電方馳。英略今誰在。浮生儘足悲。淸操妨遠筭。先見驗胡兒。</text>
<title>風月亭。次尹仲和。</title>,<text>雨罷雲猶暗。江天鴈聲。偶憑臨水檻。剩占出塵情。風急孤帆遠。潮高兩岸平。眼前無盡景。取次小詩成。</text>
<title>李叔雅有敀田之計。而南航北軺。殆不能一日寧處。豈亦材之累歟。其攝燕价。濱行而徵詩。余未暇爲也。過數日。偶得一律。追寄。</title>,<text>十月燕山雪撲花。蕭蕭長路動征車。中年作別懷仍惡。萬事憂時鬢欲華。倦策筋骸供世役。夢尋丘壑着生涯。窮廬漫學寒虫蟄。悵望淸霄犯斗槎。</text>
<title>演初上人居嶺南通度寺。今秋因事抵京。訪余於城南第。皃和而言辯。類有得者。余於古德言句。涉獵畧遍矣。唯於六祖所謂四大聚沫。有生所托。精足神足。是生妙用。卽爲眞我之說。尋常蓄疑以爲是乃道家保形保神之術耳。似有乖於本來無物之旨。至是擧以叩師。師笑曰。眞我不離幻質。今措大乃欲離幻求眞。其亦遠矣。余於言下有省。雖未知師之所言。果能透得曺溪本旨。而愛其深有契於禪理。臨別。贈以一詩。</title>,<text>妙用寧資聚沫身。曺溪言句惹疑頻。吾師聽說呀呀笑。幻外無眞幻卽眞。</text>
<title>赴水城路。過亡女墓下。</title>,<text>東出全家五馬榮。獨怜荒艸雪封塋。孤魂何處望行色。夕照寒雲正滅明。</text>
<title>麟蹄道中</title>,<text>水城東望海茫茫。穿雪衝風道路長。一笑人生皆有累。峽中時見駄魚商。第三句。一作等是人生營口腹。</text>
<title>自馬奴發向邑底</title>,<text>峰環谷邃饒雲霞。樹密林高黏雪花。挾路風松三四里。臨溪村落十餘家。世間粉墨應無畫。海外蓬瀛漫見誇。古驛東偏延賞久。翩翩飛盖夕陽斜。</text>
<title>合江亭</title>,<text>尋派皆名嶽。匯流注海驕。選奇偶有地。占勢欲凌霄。落日人憑閣。寒風馬度橋。依依回首望。丹雘隱林椒。</text>
<title>彌時坡路傍。有蒼岩飛瀑。奇甚。舊名盜淵。余改以蒼壁潭。戱題一絶。</title>,<text>蒼壁亭亭揷遠空。玉虬矯夭半山中。惡名今待吾人洗。飛沫應慙策上功。</text>
<title>藍輿踰嶺</title>,<text>馬驟車奔到嶺窮。眼前天闊海浮空。地維盡處觀方大。賴着行行不息功。嶺頭望海海呑天。縹緲蓬萊若箇邊。未就金丹成白髮。今來羞殺見羣仙。</text>
<title>余始登淸澗亭。得句云窄窄人間道路難。漫天荊棘礙危盤云云。旣而思之。古人謂劉夢得，蘓子瞻詩。多譏刺。殊乏風人敦厚之旨者。誠爲得之。乃改題絶句云。</title>,<text>適適埳蛙躍井欄。窓蜂磨蟻亦多般。却來淸澗亭中望。世界方知有許寬。</text>
<title>贈李生廈</title>,<text>鴒原消息隔重泉。白首人間祗自憐。邂逅聆君談舊事。郡齋斜日淚雙懸。</text>
<title>爲還穀分俵。往烈山。歷憇花津。</title>,<text>路指烈山僻。眼從花浦明。遠郊猶雪色。幽鳥已春聲。海日暉暉沒。村烟苒苒生。皤然何處老。沙岸叱牛耕。</text>
<title>尋屳遊潭。少憇駕鶴亭。</title>,<text>蒼山臨渚斷。穿樾有行蹤。三面澄澄水。千株瑟瑟松。何年人駕鶴。此日客携筇。懷古聊延佇。斜暉已隱峯。</text>
<title>乾津村舍。次韵贈至禪上人。</title>,<text>海岸孤村吠夜狵。緇袍黃綬坐成雙。懸燈共說寒溪勝。風雪蕭蕭正打窓。</text>
<title>三掛嶺三月晦日</title>,<text>不辭危坂萬盤難。仙山指點白雲間。忽驚今日春敀盡。折得殘花馬上看。</text>
<title>寒溪山</title>,<text>丹崖翠壁對開張。松下淸流晩吹凉。千古水舂無底壑。四時花布別般香。雲霞世外多僧氣。鍾梵林中放佛光。明日欲尋深院路。赤城高處石梁長。</text>
<title>贈洪川倅金長叔</title>,<text>塵客遊山事却稀。芒鞋穿樾去如飛。相逢共訝衣全濕。知遇潭龍行雨敀。</text>
<title>雪嶽</title>,<text>一筇雙屐謝塵氛。去踏超超海上雲。遞色奇峯歡喜見。殷空飛瀑𥈭眙聞。人間醉夢應千刦。物外仙緣占十分。鳳頂憑來高嘯發。天飊振壑雪紛紛。</text>
<title>宿鳳頂菴</title>,<text>靈籟剛風徹夜寒。松藤交戛響飛湍。夢裡錯疑東海岸。不知身在萬重山。</text>
<title>次金長叔留贈韵。却寄。</title>,<text>我方尋瀑天台路。君已翩然下鳳臺。山外共傳雙葢遠。林中只許一僧陪。雲藏小寺唯聞磬。雨暗千峰忽送雷。寥落幽懷渾不寐。夜分淸坐獨書灰。</text>
<title>聖人臺</title>,<text>海比聖人卽一般。難言難水在遊觀。臺高却是門墻峻。日夕登臨發浩嘆。</text>
<title>京都八景 月課</title>,<text>畿甸山河聖祖龍興創業艱。天開神甸壯河山。四方都會星環極。諸路委輸輻湊轘。寶賽南都三股帶。勢侔西雍百重關。從知地利渾無賴。戒在人心向背間。都城宮苑瑰材因勢展規模。佳氣䈡籠護上都。蘭錡周遭環紫籞。鉤陳森列擁金鋪。宮池長帶恩波暖。苑木偏含雨露敷。揀盡禁林棲未定。天寒沙渚有啼烏。列署星拱多士曾敎鎬邑寧。聖朝分職吊由靈。揚輝列宿思裨月。罄瀝羣流擬助溟。鳳闕曉趨聽禁鼔。蜂衙夕退爛天星。明良際會眞今日。亮采何人贊治馨。諸坊棊布崧陽王氣漢陽移。天眷眞人此宅師。九術縱橫平若砥。千甍連絡散如棊。袂帷汗雨殷轔動。蝸戶蜂房䆗窱疑。欲識太平眞氣象。試聽擊壤街頭詩。東門敎場鼕鼕伐鼓國門東。萬幕連空曠野中。影動蛟龍旗匝日。色搖雲錦馬跑風。烽消四境寧忘戰。治洽三年庶卽戎。親上共知由孝悌。訓民須懋本源功。西江漕泊水村楊柳綠侵江。江岸喧呼待點艭。簇簇帆檣來海國。殷殷歌吹閙篷窓。雙鬟沽酒朝迎客。三老筭緍夜剔釭。從此太倉紅腐溢。不應珠玉解肥邦。南渡行人渡頭芳草織如茵。多少來來去去人。爲利爲名均汩沒。分南分北信蹄輪。百年捴是此中老。前者如斯後又新。日暮空洲行客散。孤舟移繫綠楊津。北郊牧馬平郊莽蕩華山陽。沛艾千群捴驌驦。齕草飮流神自王。嘶風噴玉首爭驤。占國曾聞數騋牡。訓兵尤貴別驪黃。燕臺蕭瑟悲飇暮。誰惜高材困服箱。</text>
<title>東軒窓外。種孤松叢菊。戱題。</title>,<text>淵明敀去尋松菊。我向官庭手種之。但使心期同歲暯。東軒初不異東籬。</text>
<title>携兒輩。出遊北山。</title>,<text>遙山靑黤黤。春水綠粼粼。中間容片石。嘯傲兩三人。遙作春</text>
<title>上下食堂</title>,<text>春遊內雪山。秋遊外雪山。春秋無異景。內外捴一般。疊雪層岩白。橫空亂嶂靑。溪聲和谷籟。琴筑正泠泠。</text>
<title>繼祖窟</title>,<text>繼祖繼何祖。燈傳衣不傳。窟前流活水。長說曺溪禪。山與貧僧屋。岩巢勝木巢。休生分別見。天地亦穹包。</text>
<title>贈襄陽倅蔡仲耆</title>,<text>藝苑曾推第一人。謫官恩許領波臣。謳吟萬象困嘲弄。揮霍千篇愁鬼神。跌蕩頻乘峴首興。沉冥潛契洛伽眞。高名長與濤聲壯。日夜轟喧大海濱。</text>
<title>來章。琅然淸警。屢諷欽味。不釋手。今輒以二篇繼呈。其一。言仲耆左宦卽事。其二。因洛山有大士靈迹。而遂及乎入流亡所之義。欲仲耆回心試究。此一段因緣。盖亦古人屬辭比類。卒反乎正之意也。</title>,<text>長嗟天意厄詞人。不遣高材處近臣。歲暯悠颺北極夢。詩成鼓舞東溟神。厭看世事同翻局。喜把心期托列眞。聞說新篇多揭壁。也應光恠燭湘濱。不願身爲慧業人。休思通籍作王臣。爭如擺落區中累。養得逍遙世外神。循物黏塵皆屬妄。反流聞性是全眞。憑君欲問圓通理。紫竹林深滄海濱。</text>
<title>復用前韵。却寄。</title>,<text>黃雲峴曲綰符人。誰識先朝秉筆臣。淸血漫添滄海水。哀詞應感洛山神。風生葭葦秋聲動。夜靜樓臺月色眞。想得新詩多楚調。淄波遙接汨羅濱。明廷承惠作封人。全勝非才忝侍臣。久客逢秋猶枕席。遙山得雨更精神。蟬緣高樹聲逾遠。鷺立平蕪意却眞。飮水鳴琴幽事足。自疑身在蘗溪濱。</text>
<title>復次</title>,<text>凉秋蕭瑟劇愁人。况復離鄕作逐臣。水闊天地呑百谷。山穪蓬島列三神。荒年薄俸妻兒窘。暇日淸遊興趣眞。賴有新篇能起我。晴虹流照大川濱。大川津名</text>
<title>復得二詩錄呈</title>,<text>休將仕路枉尤人。外內均爲效職臣。理筏洪波思濟俗。操琴淸畫欲通神。世間功利心方醉。物表優遊樂自眞。唯有憶君秋夜夢。依依時到禁川濱。瀨石枕流遁世人。聽鷄鞴馬趁朝臣。寒飢忍處寧無怨。善否思時亦損神。謝眺宣城聊托興。葛洪句漏也全眞。百年爰得謀身策。不用靈龜拾水濱。</text>
<title>鑑湖贈主人崔君</title>,<text>松櫟交陰細路斜。石田茆屋翳桑麻。黃花白酒留敀客。疑是稽山賀老家。蓬萊舊宅樹冥冥。廢圃荒畦白露零。試向飛來亭上坐。九仙峯色映湖靑。</text>
<title>宿海山亭。追寄沈使君。</title>,<text>孤鴻渺渺叫長洲。楓葉蘆花動客愁。風物依然人去後。沉吟終日倚江樓。悵望敀裝暮嶺頭。浦雲汀月獨來愁。佳人淚作南江雨。一夜樓前漲碧流。</text>
<title>三日浦。次韵。</title>,<text>汀花撲撲亂飛蛾。日落紅亭影蘸波。惆悵四仙今不見。靈區千載白雲多。</text>
<title>秋遊楓岳</title>,<text>百川橋至長安寺。危棧畏途盤百里。紅錦巧粧白玉峯。明珠亂瀉黃金地。樓臺連綴暮雲中。花雨繽紛空翠裡。處處洞深人不知。形勝說來祗如是。</text>
<title>正陽寺</title>,<text>千峰秀色玉叢叢。霧罷雲開聳半空。眞歇臺前聊放眼。高低霜葉夕陽中。</text>
<title>白霞潭小坐</title>,<text>錦繡林中一逕微。紛紛霜葉向人飛。貪看小瀑溪邊坐。細雨殘雲又夕暉。</text>
<title>登萬景臺。回眺毗盧。夜來積雪皓然。俯臨大海。當前洶湧。信天下壯觀也。到中內院。借僧壁題詩。</title>,<text>入洞仍躋險。雲端石路橫。鯤鵬天外戱。日月坐中生。採藥秦皇迹。乘桴魯叟情。蒼茫懷古意。拍岸暮濤聲。</text>
<title>香爐菴</title>,<text>特地孤菴僻。松間有路微。空林多落葉。斜日到禪扉。山翠僧穿去。茶烟鴿遶飛。徘徊蘿外月。幽洞遍淸輝。</text>
<title>龜潭下有穹石。人未甞陟。余縋而登焉。上有雙瀑。下成一瀑。景致殊幽絶。</title>,<text>上若雙條蜺。下如一疋練。復有盤陀岩。坐來飛沫濺。</text>
<title>丁公藤歌 雪岳僧言。此物必生瀑落處。後驗良然。</title>,<text>丁公藤人不識。唯有眞仙採服食。託根愛在幽遐境。斷崖飛瀑高百尺。百塔神洞閟楓岑。水淸石老雲霞深。層層寶塔若地踴。造物設此應有心。諸佛圍繞恒作禮。霱雲祥靄相蔽。楊枝甘露日洒地。養得岩間綠玉蔕。歲久風霜飽蕭颯。細紋斑斑如鱗甲。我行見之驚且喜。癯容勁姿眞相合。劚來照手光陸離。不長不短裁輕策。來時吻燥汗翻漿。敀路泠風駕兩腋。玉鏡潭外試提出。鏗然響戛溪邊石。黃昏投宿長安寺。松際佛燈遠明滅。平明携上眞歇臺。高下楓葉錦繡堆。歷歷羣峰指顧中。氷雪雕鎪白皚皚。眞珠瀑下暫流憇。萬景岩畔望迢遆。毘盧雪色天外起。大海東臨不見際。山行着處賴爾力。微爾吾遊其不濟。僧言此物善助氣。久杖能令跛者起。人間至寶有如此。赤藤烏竹安敢比。憑高西望涕漣漣。其孰如爾能扶顚。嗚呼其孰如爾能扶顚。</text>
<title>楓岳敀路訪七松亭。贈主人權處士。</title>,<text>放却藍輿卽短筇。纔能捩眼萬千峯。爭如捲箔淸溪上。坐攬西天翠色濃。幽人高卧七松亭。天畀溪山養性靈。仙鶴遠盤冥翳外。下看鴟鶚競呑腥。一壑能輕萬戶侯。七松那羨五城樓。神仙富貴頭皆掉。眞樂從來不外求。</text>
<title>望海</title>,<text>大嶺以東滄海寬。黏天無際碧漫漫。但看日月從中出。誰測鰌鯢在內蟠。怳惚瑤臺輕靄外。依俙飈馭彩雲端。秦皇漢武遙相待。明滅烟濤望眼寒。</text>
<title>洛山寺。次韵。</title>,<text>䆗窱觀音窟。嶄岩義相峰。曇花靑鳥墮。檀像彩雲封。聖釋何年住。眞身是處逢。祗今山下石。猶帶点頭容。</text>
<title>觀音閣</title>,<text>至人示跡跡旋空。無住眞心感卽通。寄說耳根淸凈法。潮音天籟月明中。</text>
<title>余於六七年前。夢出宰關東。未久而遆。邑中人士追餞津亭。亭臨大海。制頗宏敞。酒肴旣陳。男女雜坐。俄而。席掇矣。人起矣。馬在門矣。余倚柱望海。殊有悵然之意。旣覺。其光景猶森然在眼。而獨不記其邑名。癸卯冬。出守杆城。居一年。承召還朝。邑之父老男女追送於淸澗亭。則怳然夢中景色也。人生離合去來。皆有前定。豈偶然哉。乃作二詩。留別諸君子云。</title>,<text>嶺雪亘天海日紅。酒行人起馬嘶風。搔頭六七年前事。光景依然似夢中。過去曾爲夢裡身。未來應夢現前人。若敎魂夢通三世。道着非眞也是眞。</text>
<title>踰嶺</title>,<text>峩峩修坂造雲天。氷雪敜蹊馬屢顚。薄晩試憑高處望。虗空無際海無邊。</text>
<title>金士源集中。有見懷之作。漫次却寄。</title>,<text>春洲詩語妙。開卷輒高吟。爐篆香侵榻。庭梧日轉陰。江河千古業。追琢百年心。卽看蛙咬閙。風塵孰賞音。</text>
<title>偶作</title>,<text>心爲主人公。身是道傍舍。舍壞主人去。身滅識亦捨。寓形此宇內。逸驥騁隙罅。達人辨內外。形化心不化。况彼身外物。卽是假之假。軒冕是桎梏。朱紫乃髡赭。胡彼徇名士。逐逐無少暇。得車秦客喜。飽鼠老鴟嚇。傾奪朝暮間。齗齗復籍籍。路開崖州棘。雪擁藍關馬。大則加刑戮。輕猶罹彈射。失之腸焦煎。得者勢熏炙。終然一枯骨。纍纍黃蒿下。向來役心機。倐忽泡影乍。滔滔衆醉中。孰爲反省者。咄哉復咄哉。吾詩非謾寫。</text>
<title>待尹伯修不至</title>,<text>曾留芳約暮江隈。日夕烟波思不裁。已飭中廚具鷄黍。更從懸榻拂塵埃。參差暝影看高下。窸窣風窓聽闔開。倚遍前楹消息斷。綠蘿門外暗春苔。</text>
<title>前山</title>,<text>花發前山紅。葉長前山碧。四時無暫停。供眼異朝夕。存者俄已失。來者方接迹。碧應到秋黃。黃又見雪白。山下有淸川。晝夜逝脉脉。天運悟如斯。俛仰成今昔。我面日以皺。我髮日以皤。仙夫不可希。功名亦蹉跎。賴有不化存。浩浩貯春和。永釋區中累。偃息在澗阿。舍後杜甫松。門前邵平瓜。春雨夜來過。菀彼桑與麻。滄浪歌一曲。睡足溪日斜。醉眼看山外。利名闘蝦蟇。</text>
<title>次日新韵</title>,<text>夜裡安眠晝坐閑。觀山觀水興全闌。高低野色禾抽葉。斷續簷聲雨送寒。世外厭聞蠻觸闘。胷中朗徹死生關。願言瓊樹時翹首。冉冉孤雲落遠巒。</text>
<title>日新復以二律見投。其一。首尾回韵体也。漫次却寄。</title>,<text>久識踈慵合處閑。敀田不待宦情闌。虫鳴暗草天機動。鴈度長空月影寒。衰境偶全丘壑趣。中年誤墮利名關。窓間睡起凉侵骨。泉響淙淙在碧巒。又靑林翳日擁層巒。松下雙扉晝亦關。山水緣深吾送老。綈袍義薄孰怜寒。蒹葭影外秋容淡。鶗鴂聲中歲色闌。寥廓天遊存一室。心閑方覺勝身閑。</text>
<title>送松禾倅沈明叔</title>,<text>見說雙㫌向海隈。使君臨發有書來。白頭悵望秋天暮。孤負西郊酒一杯。峽田磽瘠懶躬耕。京兆爲郞亦匪情。却奉板輿江海去。肥魚香稻養專城。傷嗟吾女卽閨英。一閉楊阡草五生。舅唏爺啼俱不念。憑君今日淚河傾。歎息黎元着處窮。禁街裘馬自生風。推仁却是吾人事。喣拊唯須赤子同。勸君但飮松禾泉。敀日休齎一大錢。猾胥如蠅財是血。約身方應試蒲鞭。</text>
<title>洪春川 重禹 挽</title>,<text>雅望英姿不復觀。哀章題寄淚汍汍。世方立幟排殊趣。公自無心做熱官。江海一麾魚得計。扶搖萬里鵬辭摶。吾廬近接昭陽水。長遣仁聲聒座寒。</text>
<title>宋君集築亭於廣津。扁以松石。數年以來。退居其中。甞有詩。要余繼和。夫斬刈凋喪之後。獨能保優遊閑逸之趣。斯固君集之幸也。然匠石弟子。有意剪取。而至於厭看。則莊生猶爲之危。余欲君集之益。自鞱藏務修其在我者。故輒用其韵。綴蕪詞錄奉。以致區區之意云。</title>,<text>高能竦竦偃蹲蹲。翠色如雲映小軒。不向明廷支大廈。却從荒野托貞根。瞞盱弟子傍看厭。慙愧大夫舊號存。紅紫春來應滿眼。歲寒心契莫須諼。又誅茅晩計遠囂氛。偏愛蒼岩着水濆。補罅曾經媧后手。膏民思起泰山雲。蘚苔也解粧居士。袍笏何煩屈使君。捴爲憂時顔盡皺。知應說與點頭聞。</text>
<title>鄭延安 錫圭 挽</title>,<text>兩世爲官祗典州。長嗟才命不相謀。思將朋友無窮涕。寬得高堂曠禮愁。東萊政術世推良。夫子翹然又播芳。他日誰編循吏蹟。百年雖短萬年長。交遊零落半黃泉。身後如君更可怜。親老兒癡妻又弱。夜臺敀去恨纏綿。</text>
<title>鄭質夫在湖中。有次儒城相公詩。詩中道相公彈琴事甚備。錄以見示。聊次其韵。</title>,<text>懷人終日坐松陰。牛笛樵謳滿夕林。正字詩名驚聵俗。相公琴操舞胎禽。希音嫋嫋春雲細。幽思淵淵綠水深。欲向雷門撾布鼓。山河超忽夢中尋。</text>
<title>次質夫韵</title>,<text>晩天微雨乍凄凄。反照流雲曲澗西。深樹啼鸎穿葉急。平蕪飛燕掠烟低。愁隨芳草何時盡。夢逐殘花着處迷。珍重台州賢著作。頻將詩什問幽棲。</text>
<title>宿松石軒。次君集韵。</title>,<text>面江松櫟翠交陰。指点幽居一逕深。獨鶴忍飢飛浦口。大魚呑釣出湖心。虛名薄利知何用。明月淸風取不禁。一宿却尋前路去。橫空脩坂正嶇崯。</text>
<title>寄李仲約</title>,<text>別後三看葉謝條。金陵何處路迢迢。夢中得句春山曙。天畔懷人夜月遙。北塞楓林凋夕露。南洲歌曲咽晨潮。幽悰悄悄憑誰說。燕語蛩音伴寂寥。今春夢遇仲約。贈詩云。莫問前頭離合事。人生於世本悠悠。</text>
<title>復次質夫。時七月三日也。</title>,<text>陽和排盪積陰凄。消息眞傳月峽西。午夜嚴霜摧枳棘。旱天甘澤遍高低。恩讐路上心常晢。義理關頭識易迷。從古安危大臣在。餘生永擬碧山棲。</text>
<title>夢中。若應製之爲。得二絶。異而記之。</title>,<text>闕角踈星乍有無。天鷄搏翼喚金烏。渾驚衣袖天香滿。不省前宵奉御壚。丙枕龍樓穩着無。畢逋宮苑欲捿烏。寸丹恰似灰中火。兀兀終宵耿小壚。</text>
<title>送金子直赴燕</title>,<text>積毁偏蒙聖主矜。兜鍪纔卸又金繒。戴恩輕觸遼天雪。銜命頻餐薊野氷。紆直長途行自了。勃磎時議鎭誰能。布帆倘掛仙槎後。杏水鑑湖一㨾澄。</text>
<title>次尹仲和</title>,<text>懷人悄悄坐含情。暝靄棲烏倐滿城。維暴祗能工織貝。不疑誰識本無兄。燈前曉夢朝天慣。白下敀程入眼明。楊峽有田吾亦去。釣磯行與野翁爭。</text>
<title>趙內翰與申學士。賦詩梅花下。錄以見示。漫次却寄。</title>,<text>微陽剝後動。冷蘂臘前新。月裡疑分魄。雪中暗漏春。淸香傳彌遠。踈韵淡逾親。隣德知誰在。哦詩兩玉人。</text>
<title>孝章墓</title>,<text>風悲月吊咽幽灘。燭滅香消夜向殘。疑有笙聲來縹緲。二陵西畔是緱山。</text>
<title>次蔡仲耆韵</title>,<text>鳩庵居士古人姿。撑腹詩書不救飢。偃蹇豈唯官益拙。揶揄亦見鬼相欺。暫時館閣天嗟晩。老境金貂衆惜遲。欲借一麾全百口。回生神術世爲誰。杜牧上時宰求外邑書曰。苟遂此願。雖虢太子之死而回生。未足喩其喜云云。又元非肉食封侯姿。祗合丘園老忍飢。世外靑山敀未得。鏡中白髮來相欺。頖宮試藝菁莪盛。天祿讐書歲月遲。氷泮梨湖陽氣動。遙憐春色屬他誰。</text>
<title>安岳使君崔文吉。有詩賀兒子登第。漫次其韵以見志。時新有崔致重之誣䟽。</title>,<text>驥子年來欲薾雲。涓人旁睨漫云云。芝蘭不許栽當路。畢弋唯思取掩羣。彩暈夜燈眞眚病。雪消春晛荷明君。詞垣史閣渾閑事。敀興江湖動碧紋。文吉詩。有龍門史藁仍傳子。牛耳詞盟正屬君之句。</text>
<title>挽洪承旨廷相</title>,<text>我在楊山日。驚聞學士亡。官槐纔改火。棣萼又凋芳。暝壑珠雙返。寢門淚再長。淸姿何處覔。曉月映空樑。其兄廷弼士燮。先一年死。</text>
<title>挽金星州 宇集</title>,<text>空庭春雨欲黃昏。輓幅忙傳孰欵門。乍見細書驚未定。追思交誼涕旋捫。踈襟坦度千夫特。烟草霜榛萬古原。生別十年仍死別。白頭人世祗聲呑。</text>
<title>題閔斯文江亭。用李一源韵。</title>,<text>聞說幽居好。茅亭蘸碧流。白𩿨閑結社。紫陌懶回頭。戛枕瞑榔過。映簾曉黛浮。前灘饒水族。帶月小罛收。</text>
<title>大行王大妃挽詞</title>,<text>鼎湖攀慕淚。七載尙餘痕。禍未皇穹悔。辰胡婺女昏。玉欄縹緲宴。金粟高低原。儷德垂無極。嗚呼永不諼。恭惟天作合。摯仲夙嬪京。慶嗇高禖應。祥符大橫庚。聖情均顧復。慈抱失哀煢。兩殿誠無間。宮闈藹頌聲。梧野仙遊邈。椒宮母道尊。德齊先后懿。私絶外家恩。衾稱皆中製。供排不外煩。軫民仍著儉。徽烈史臣存。逆竪鼓凶舌。誣吾二聖多。晴空噓螮蝀。暗地障羲娥。世道昏如許。慈懷痛匪他。宸章紀遺敎。麟筆與同科。</text>
<title>次鄭質夫寄示韵</title>,<text>招隱操成倚小楹。滿林雲雪沁肌淸。暮年心事唯耽靜。半世文章不要名。倦作關山羸馬夢。閑全滄海蟄龍情。吟君妙句搔雙鬢。觸撥離愁眼底生。厭直承明戀野楹。敀來一曲檗溪淸。踈才無補羞懷祿。薄俗多猜欲遁名。胷裡默量當世事。卷中時見古人情。子規啼歇山雲捲。手拓東窓看月生。</text>
<title>李監司 世勉 夫人趙氏挽</title>,<text>夫人沈自出。吾母之內弟。兩母遞乳哺。較齒差一歲。弄針坐小閤。摘花遶前砌。幼少愛已篤。長大情靡替。離合劇中年。相念動必涕。向在丁未秋。吾母奄先逝。夫人在後單。怛若割半体。題封一襲衣。俾資附身瘞。從子宦湖右。南北路迢遰。違離詎幾時。凶聞俄已繼。楊阡草久宿。泉路定相徯。融融地中樂。得如人間世。獨有孤兒淚。四載腐衣袂。恭聞葬有日。玄隧將永閉。窮峽卧氷雪。孤負絮酒祭。俛仰今與昔。哀號永莫逮。</text>
<title>在峽時。有人來訪峽村。托以墓文。旣敀。復用鄭質夫韵。投寄。屬意鄭重。謾次。書諸謝牘之尾。</title>,<text>寒天延客坐前楹。世外從容笑語淸。顧我未能窮宲學。愧君猶自慕虗名。淺知敢測高賢蘊。薄技聊酬孝子情。不用區區文字托。遺風千載定如生。</text>
<title>挽蔡仲耆</title>,<text>妙歲通朝籍。英才擧世驚。湖堂揮彩筆。詞藻感宸情。鷁退緣風逆。蟾騰得日明。波漚過眼滅。千古只空名。閱書百紙暫。耽句萬篇堆。妙語人爭誦。高名鬼亦猜。莫施華國手。虗費屠龍才。詩卷留天地。陰何合隷儓。峴首連淸澗。同敀傲吏治。詩賡簡易叟。歌續銅鞮詞。筆下雲濤湧。樽前日月遲。回頭陳跡遠。衰涕暮江湄。</text>
<title>送李子平赴任杆城</title>,<text>鯤鵬日月迭回旋。極目茫茫海拍天。多少樓臺臨水起。坐來何處不神仙。梧陰滿地日遲遲。萬朶荷花褪小池。細馬輕輿淸澗去。曲欄高倚賦新詩。關東一曲遏雲長。小妓翩然弄釼光。太守醉眠烏帽落。海風吹月滿華堂。湖民多黠海民癡。黠者難治癡易治。水火臨機惟所用。勸君休被鄭僑欺。雪岳春遊楓岳秋。回谿幽磴入冥搜。周年但喫杆城飯。吏罵民嗔不自愁。乾鳳寺僧半簽軍。空門此事古未聞。曾思通變無長筭。救苦觀音卽是君。浦民生理在魚鹺。鱗逝山童可若何。不有零陵治化盛。爭敎鍾乳産來多。崔君蘊籍鄭君通。資固不同哲則同。從古治成由得士。小爲言偃大姬公。荒陬不見士風新。妄擬芹宮育秀民。數𤱈校田敀養馬。世間何限敗心人。</text>
<title>挽魚僉正 史周</title>,<text>古人吾未見。見公卽古人。恂恂長者風。滿腔皆天眞。愛姪如愛子。衣哺恒與均。治邑如治家。四境絶顰呻。詞藻豈不富。爛若華敷春。金榜竟無名。司命故不仁。伊昔水回村。紆轡淸溪濱。公言此可居。期與子卜鄰。斯言終莫踐。斯懷呑莫伸。孤舟載公柩。秋日溯龍津。依依白板扉。寥落翳荊榛。知有平生魂。眷焉踟躕頻。傷哉復何道。我淚盈我巾。泱漭寒郊夕。逝水自粼粼。</text>
<title>長陵遷葬挽 二十二韵</title>,<text>蓮勺綿炎業。龍池啓慶基。每觀賢聖作。多際否傾時。往者天常亂。凜然國命危。別宮邏警峻。孤嶼望思悲。敷虐民推髓。聞腥帝蹙眉。敺同鸇獺急。讖應鳳龍姿。天啓人謀暢。河淸世運煕。旣除昌邑政。復覩漢官儀。匝域均施澤。行天廓揭離。啚功懷慄慄。典學意孜孜。釣築乘時進。風雲應運隨。屈身存社稷。尊稱正倫彛。瞻漢終朝海。藉薪每仄曦。志明由子聖。情苦獨天知。至德殷憂啓。宏謨燕翼貽。犯顔寧戮辱。矯手起瘡痍。天上仙遊遠。人間歲序移。灤和非水囓。梁虺卽灾疑。葬用魯人祔。服遵周制緦。宸心應自恔。冥理定無虧。悲喜均含育。岡巒擁福禧。秋天葱欝氣。遙接白雲逵。</text>
<title>仁烈王后遷葬挽 十二韵</title>,<text>允穆徽音遠。柔嘉令德醇。祥從潛邸定。慶乃占沙均。啓夏資塗娶。亂周有婦人。燕私存警誡。密勿贊經綸。配健坤儀正。化家國命新。遊龍流水戒。樛木貫魚仁。弓䪅纔騰慶。鏡奩遽掩塵。闌花看已遠。桑海閱仍頻。畫壁舟空覆。禁園草自春。鮒岡開吉域。渦水見羣臣。霜露悲寒節。鐘琴象樂辰。百靈拱衛地。邦業綿無垠。后甞因覆舟啚進規。又諫治園囿。有勞民力。</text>
<title>贈湖西伯李景尹 有小識</title>,<text>關東節卸又除書。有脚春隨按察車。試政一方民頌洽。掄才三易聖心虗。孰能常日瓜包杞。每到難時伯助予。知爾剩儲醫世術。旬宣奚啻土苴餘。</text>
<title>送史局郞李君敬赴燕</title>,<text>穩跨天閑玉面𩣭。曉衙敀趁九街鍾。冷官自笑無氈坐。淸漢忽傳有路通。留館春回宵見月。徑遼野曠晝號風。抱書何事增惆悵。小宋又釐箕子宮。余及宋汝儒。爲史局堂上。而君敬爲郞。今君敬膺出疆之命。而汝儒又除西伯。故句中及之。君敬方爲太卜正。乘內廐馬。</text>
<title>尹善山 鳳韶 挽</title>,<text>君逝後吾妹六年。吾悲如妹始亡然。淸文靳售一夫目。異政空敎萬口傳。解讀父書兒繼業。長留人世唾盈箋。他時忍過南村路。砌菊園楓捴可憐。</text>
<title>柳正字 逸 挽</title>,<text>書局周旋久。恒憐玉樹姿。骨淸疑筭促。詩妙驗才奇。瑞世雲間羽。脩文地下司。湖堂掄藝日。淚爲憶君垂。吾每評佳什。輒方蔡仲耆。贍該雖遜矣。思致故勝之。玉折嗟同歲。天高理孰知。詩窮君更甚。官較侍郞卑。</text>
<title>送李仲煕</title>,<text>僕正先行戶部隨。使星遙並德星輝。漫漫長路三千里。薊北春生次第敀。皺眉長對求官客。舐筆頻成副急文。恨不輕軺衝雪去。放眸遼野得如君。</text>
<title>金判書 演 遷葬挽</title>,<text>卿月沉輝七載前。積城南畔又新阡。淸明共說醒翁似。孝友尤從貞穆傳。事往風流輸撫迹。時危涕淚滴懷賢。司徒舊秩阿咸繼。語及當年每愴然。</text>
<title>鄭君德而夢於殯所見亡兒。兒言今得重生。鄭生驚喜問。君未眞死。而誤爲棺斂。乃有此事否。兒笑曰。吾固眞死。安得不棺斂。君於平日。每斥吾喜閱內典。今之復生。正賴是耳。鄭生復問。君逝多日。體中得無所損否。兒曰。肢節皆未健。若責以成人。則誠遠矣。今唯以復生爲幸也。其酬酢歷歷可記。故其祭文。有幾欲啓棺以視之語。其後十餘日。老妻復夢亡兒在一樓上。楹檻雖敞豁。而翳翳無日月光。就見則其貌比生時稍瘦。而兩吻加大。仍勸轉世。重成眷屬。兒曰。覺一日忙了也。曰。何忙之有。兒曰。是亦然矣。余備聞其說。感而題三絶。</title>,<text>生死悠悠一屈伸。正如寒暑遞相因。知渠剩有靈明性。不憚三途出沒頻。靈性去來理不無。一池風起再生漚。縱然重得中陰轉。長憶當時六尺𨈬。死者敀眞悔𥷋生。𥷋生却是生人情。只緣癡想成癡夢。水底虗撈月影明。</text>
<title>自悼 三絶</title>,<text>雙眸炯炯鶻精神。知汝初非短折人。捴爲乃翁前業重。忍敎蘭桂未秋薪。優曇花隱桂銷香。三十年光彈指忙。獨有老翁身世苦。春宵無寐卧虗堂。汝死吾惟一哭休。人言此老善忘憂。默數千秋誰會意。魏舒當日愧莊周。晉魏舒子混淸惠有才行。官太子舍人。二十七而夭。舒哀慟殊甚。旣而歎曰。吾愧莊周多矣。遂竟服。不復再哭。</text>
<title>夢中作</title>,<text>種瓜得瓜種玉得玉。胡斯之不然春天。淚相續淚相續。一片靑山千古色。</text>
<title>贈錦城倅李載方</title>,<text>楊翎早擬刺天飛。晩節低垂困一麾。卽看風塵閙蠻觸。爭如湖海活惸嫠。六年政滿猶嗟速。萬斛倉收捴濟飢。聽取錦城新曲譜。家家按拍唱于爲。錦城百年來。無報瓜之人。載方旣六年。政滿而又從民願。加留一年。又其賑粟。至於二万餘斛之多云。</text>
<title>哭崔生柱國</title>,<text>昔我宰水城。有意興學校。有美二三子。遜志來承敎。公堂設講席。討論窮昏曉。君時頂未冠。頎然古人貌。讀書通大義。肯類管窺豹。秀句燦我目。天葩擢泥淖。同志豈他人。兩宗復英妙。化同時述蛾。習如數飛鳥。東海稱三何。古今眞同調。聞風聳四隣。俗習變稍稍。果擢南宮試。頓轡騁騕褭。霜蹄惜一蹶。巨鰲期大釣。前夏聞在疚。憂心恒悄悄。芳年縱美疢。夭閼非所料。天高鬼神惡。俾君竟死孝。自吾哭吾子。形共影相吊。今君又短期。志業將誰紹。默默暗傷懷。親愛眼中少。白露戒秋節。湖海莽渺渺。埋君在何山。揮涕望新兆。惟有平生魂。長向烈山達。梁何思澄與宗人遜及子朗。擅文名一時。爲之語曰。東海三何。子朗最多。生與族弟柱昱，柱卓。同學於余。故比三何。</text>
<title>省亡兒墓</title>,<text>吾年六十汝三十。父子深緣至此窮。猶疑山寺携書去。抔土胡然在眼中。</text>
<title>次韓弟淸風新亭韵</title>,<text>心塵百斛洗敎刪。擺首銀魚就碧山。釣叟溪翁來往際。柳風梧月主賓間。看他人世三公貴。爭博仙區一日閑。我欲膏車從子隱。桃花春水問津難。</text>
<title>的宇上人。自湖南之松廣。訪余楊峽。不遇。訪良才。又不遇。訪龍湖。始相遇。其意甚勤。留一宿。凡內典微義。有所叩問。應之如響。盖法門中龍象也。將向沁洲。臨別。題贈一律。</title>,<text>江天雪落凍雲堆。面水柴扉誰喚開。我占幽㞐方隱几。師從何處遠浮盃。靑蓮瑞色添燈暈。白拂淸風振法雷。不憚石頭敀路滑。摩尼暎海碧崔嵬。</text>
<title>又次宇上人</title>,<text>諸祖門庭峻莫攀。胷中人我幾時安。憑師点破西江話。頓遣淸波决四山。是日論馬祖。西江話釋氏以生老死病。謂之四山。</text>
<title>次三陟倅李一源韵</title>,<text>丹爐纔破得除書。厭見長纓壓帒魚。聞說槎川春正好。願言携手老樵漁。時余新除亞銓。而余與一源農庄。皆在沔上。故詩中及之。竹西樓上着詩人。百斛明珠散海濱。料得群龍爭貪寶。波間學剖賈胡身。</text>
<title>知足寮</title>,<text>行穿昃徑樹冥冥。戌削奇岩匝作屛。空外濛濛天遠大。渚沙縈白海雲靑。</text>
<title>送陳奏副使朴成甫</title>,<text>冠盖年年走薊封。大東杼軸卽看空。將他顰笑爲榮辱。玉皃休言列國䧺。火雲燄燄欲燒空。征馬齊嘶薩水風。慣識晏嬰辭令善。不愁淮橘渡江東。神龍見縶鶴囚樊。捴爲斯須覔利源。怜取眼前承奉捷。奇衺終遣智先昏。</text>
<title>李子厚蓮亭。送李濟而赴寧邊。</title>,<text>面水高軒不染埃。紅蕖香褪綠萍開。淸秋人向香山去。曉日朋從洛社來。驛路蟬聲千樹咽。開城砧響萬家催。雲飛雨散須臾事。欲下層階首屢回。</text>
<title>挽馬生禭</title>,<text>松都初識面。洛社又逢迎。新故何須辨。淺深唯在情。蘭從原草沒。龍射斗躔明。昨別今如許。泡漚過眼驚。望表卽知內。容辭儼吉祥。恤隣敦古義。仁族罷多藏。餘慶諸郞秀。休稱一府香。天磨嗚咽水。我淚與俱長。</text>
<title>李兵使 汝廸 挽</title>,<text>短少姿仍勁。危疑節益純。提兵遙赴命。臨急卽忘身。聖奬剛無敵。銓咨閫乏人。延英前夜對。哀惜溢君臣。君逝後。兵判因晝講言李某死閫任。更無可合者。上曰。某是剛底人。其剛無敵。其死宲可惜。西坡栗里僻。占得好樓臺。借榻吾曾住。丐銘子幾來。方嗟縞贈晩。旋報岱游催。泱漭荒郊夕。滔滔逝水哀。</text>
<title>送安邊倅趙伯承</title>,<text>朝班暫輟少春卿。紺幰招搖度嶺行。屈跡不緣愁桂玉。分憂聊試活嫠惸。鉄關路掛靑天險。鶴浦沙偸素練明。衙罷梨花亭上去。南枝撚取驗陽生。</text>
<title>李判書 森 挽</title>,<text>今年埋却李將軍。萬事空傷錦水雲。雄入九軍猶世有。學通三禮始公聞。碍眸留屑看時議。羃服傷菑賴聖君。麟閣師垣渾一夢。南原春艸綠侵墳。</text>
<title>宿淸虗樓</title>,<text>一抹淸流繞檻長。洞天寥廓月蒼蒼。微風忽送前山雨。倂作高樓半夜凉。誰喚蒼岩作酒泉。錯敎人嚥望梅涎。鼠乾爲璞鷄成鳳。今世浮名大抵然。</text>
<title>錦江亭</title>,<text>檻外溶溶春後水。松間點點畫中村。捴緣往迹人難忘。佳處江山亦淚痕。</text>
<title>島潭</title>,<text>巧從湖面着亭亭。呈秀遙迎出峽舲。天爲三山人不見。替敎奇石象眞形。</text>
<title>昔在戊辰春。先君子宰忠原。而金農岩宰淸風。同遊四郡。從者先叔父及子益丈，沈兄思仲兄弟，李兄學顔兄弟。幷余爲九人。至今追思。如昨日事。而居然爲四十八年。今之存者。仲表兄首揆沈公及余二人而已。俛仰悲涕。題詩以識。</title>,<text>輕舟出峽落花天。擧眼風光淚泫然。往迹浮雲流水外。孤生千慮百憂邊。靑山閱世渾無語。白髮欺人倐滿顚。萬事須臾敀變滅。衰遲吾亦匿王年。</text>
<title>仙巖</title>,<text>淸流激激石差差。三岩形勝一般奇。素紋鋪月凉承坐。哀響和琴冷沁肌。影蘸淪漣山色動。苔侵巾舃櫟陰移。區中鷄犬疑秦世。短策依依出谷遲。</text>
<title>龜潭</title>,<text>玉筍峯連五老峯。矯領羣鶴舞雲中。只應潭島論高下。爭及春城北壁䧺。季良。以龜潭爲第一。北壁爲第二。島潭爲第三。而余意不以爲然。故句中及之云。</text>
<title>淸風南使君用金農岩贈先君子短律韵。見贈。感歎之餘。率爾和呈。</title>,<text>麗日滿江凈。敀舟出峽遲。高樓淸絶世。繁蘂綴如期。赤壁蘓仙興。靑山謝眺詩。幽吟懷往事。檻外逝如斯。</text>
<title>宿凝淸閣</title>,<text>春水粼粼映曲欄。脩眉林外見屛山。天明一棹乘流去。回望高樓杳靄間。</text>
<title>北壁</title>,<text>一峯一石世愛賞。孰知大小殊氣象。請看北壁大如許。闊展石屛三千丈。苔紋班駁石紋古。繡錯霞蒸互低仰。王愷石崇闘豪侈。步障十里爛紅紫。珊瑚擊碎不自惜。磊砢火齊兼翡翠。世尊高踞七寶座。奔走人天禮足下。天女手散五色華。瓔珞袈裟旖旎夥。項王鴻門怒勃欝。刀鎗旄纛儼成列。莊也起舞殺氣飛。左盤右蹙劍如雪。北壁之壯有如此。嗟吾有口不能說。楓岳雪岳無此奇。龜潭島潭兩孩兒。寄語四郡遊山客。不見北壁謂之不見四郡也亦宜。</text>
<title>甓寺東臺</title>,<text>微風拂拂帆行遲。突兀東臺入眼奇。水碧沙明山似畫。遊人何處着新詩。臺下長江江上月。懶翁心法牧翁文。高禪往跡憑誰問。白塔亭亭立暮雲。懶翁。以江月。扁其軒。而牧隱爲之記。</text>
<title>淸心樓</title>,<text>快閣東頭倦凭欄。無邊風物屬春殘。龍門黛色擎天壯。甓寺鍾聲吼月寒。遠樹茸茸帆帶去。長空漠漠鳥飛還。艸生花落天機活。誰信玄功閙處閑。</text>
<title>次板上韵</title>,<text>七日輕舟泛大江。靑山無數過篷窓。杖策偶登林外閣。閑雲敀鳥度雙雙。</text>
<title>題平丘館</title>,<text>十日江山漫浪身。名區領畧向風塵。怳然一覺遊仙夢。依舊朝班趁曉人。</text>
<title>試院。次鄭子揮韵。</title>,<text>晝漏丁東棘衛嚴。老槐流翠滴踈簾。忽如散地開詩社。不覺遙天側露蟾。藝闘靑衿呈八叉。暝生紫閣隱孤尖。眼昏不辨驪黃色。帳外惟愁試卷添。又詩壘相當舊令嚴。坐闌星漢影垂簾。蕭蕭暝雨微沾石。淰淰輕雲欲吐蟾。雋語快同丸轉坂。謏才窘似眼愁尖。傍人不信新篇富。看取燈前紙屢添。又頑雲駈雨晩更嚴。斗覺新凉透畫簾。黯黯長廊飛瞑蝠。沉沉淸漏鎖寒蟾。流年肯爲愁人駐。舊業期敎鉄杵尖。庭樹秋聲蕭瑟起。前堦虫語夜來添。又鍾動天街報曉嚴。暉暉初日射鉤簾。槐陰遍地深留鵲。璧水環除冷浸蟾。馬服兵機神共秘。廣文詩律劍爭尖。不須浪讀書千卷。淸話能敎識慮添。時晦方爲禦將。子揮長國子。又排愁無賴酒醪嚴。却喜今朝快捲簾。且向樽前歌蟋蟀。任敎天外遞烏蟾。庭空微雨侵燈暗。簷豁遙岑映座尖。嫋嫋高風秋欲半。鏡中霜髮不禁添。</text>
<title>又贈趙時晦</title>,<text>臨圍試士古來嚴。揀得奇才許入簾。識別姸媸空冀馬。明同水鏡戮盧蟾。操毫誰解崇敦樸。鉥目惟知愛巧尖。沙土淘來金自現。歐陽光價晩應添。明制。有簾內試券。簾外試券之稱。</text>
<title>年來離合無常。而每苦離多合少。偶因試事。幸得周旋一席者屢日。今當分散。豈勝悵然。續吟一詩。示時晦，子揮。</title>,<text>試院今朝始解嚴。離懷黯黯出重簾。去來隨節梁間燕。圓缺無常海上蟾。御苑梧楸輕靄斂。禁街車馬曉風尖。知應此境他時憶。叵耐新愁眼底添。</text>
<title>送延豊崔使君 成大</title>,<text>秋晩幽懷感省郞。聊從湖右借銅章。地蒸靈液環環白。霜墜腴田穗穗黃。小吏摘山松茸嫰。使君持酒菊花香。漫漫燕路三千里。羨爾閑時見我忙。茸。東音作耳。</text>
<title>挽朴判尹 乃貞</title>,<text>傾然七尺渥丹顔。抵老生涯縹帙間。物外精神張邋遢。晩來詩酒白香山。氓懷善政鑱穹石。聖奬高年畀峻班。飄忽鸞驂無處覔。逝川東注月西殘。余常戱公言。公皃如張三丰。若能修煉。當作不死人。只爲愛官爵。不能入山求道。公輒大笑。又公甞以月川。扁堂号。有詩云。月以無私臨大地。川能不息赴長河。求記文於余而未及應也。</text>
<title>自在京得眼病。連日閉轎窓。合眼昏昏。</title>,<text>馬前惟聽角咿咿。百轉靑山捴不知。賴是冬天搖落後。西來十日廢吟詩。賴。作幸。</text>
<title>次關西伯趙時晦贈詩韵</title>,<text>秀句吟來感慨新。踈燈遙夜雪紛繽。天將道路供衰境。地不瀟湘見故人。南國甘棠留舊蔭。梁山哀涕洒征輪。白頭殘妓無多在。何恠吾成老醜身。</text>
<title>發龍川向義州</title>,<text>雪裡孤城吹角深。高風落日望鄕心。童童遠樹疑樓閣。咽咽幽泉奏筑琴。櫪馬不眠嘶曉月。塞鴻何意墮孤音。鴨江陽至氷堅腹。軋軋征車背故林。</text>
<title>得家書</title>,<text>出疆行色老僧如。紙被詩囊共一車。婦病年來兒又死。只敎孀女寄家書。</text>
<title>安市城</title>,<text>鄭公墓草欲披離。安市城邊戰角悲。生前幾許廷爭力。只博軍回竪踣碑。</text>
<title>踰分水嶺。宿連山關。</title>,<text>離家已覺度千岑。逢俗何緣辨異音。獨戍依微山有木。荒村蕭瑟井無禽。天時冉冉看衰相。關路迢迢動苦吟。薄暮停車聊一望。蘆林深處凍雲沉。</text>
<title>踰靑石嶺。宿狼子山。</title>,<text>蜷局征驂亂石間。誰敎詩思集眉端。羈愁乍失鵝兒酌。客路初逢狼子山。殊俗以財爲性命。孤忠許國只心肝。雙眸欲閱中州大。不憚辛勤西入關。</text>
<title>遼東</title>,<text>嶺路重重踏欲窮。馬前平楚是遼東。彌望有野天爲葢。環界無山樹接空。敀鶴蹁躚孤塔白。昏鴉滅沒半林紅。憐渠物性皆知止。渺渺吾行劇轉蓬。客談云。古人用轉蓬。不知何物。使遼見蓬花。枝葉相屬。團欒在地。遇風卽轉。問之云。轉蓬也。此是遼野所産。</text>
<title>太子河</title>,<text>亡國亡身勢已成。徒然狂筭殺荊卿。若敎留作金臺客。定遏東來李信兵。</text>
<title>瀋陽</title>,<text>關外雄藩說瀋陽。崢嶸危堞拂雲長。據鞍意氣射鵰客。垂䯻嬌嬈墮馬粧。境接華夷經戰伐。地連幽薊閱興亡。戍樓曉角棲鴉起。落月蒼茫在女墻。</text>
<title>宿孤家子</title>,<text>行邁何時了。蕭蕭北上車。瀋遼渾一野。幽薊三隔河。晒日鴟吟厲。沖雲鶴路賖。黃昏孤子店。新月冷如波。</text>
<title>道中有省 二首</title>,<text>諸法漚因水。起滅虛空裡。虗空寂無爲。不卽亦不離。纔看閙浩浩。俄又靜悄悄。有無更相因。吾以觀其妙。</text>
<title>東關驛。逢陳奏使。次書狀官申幼言贈詩韵。</title>,<text>相逢旋作別。愁緖劇棼絲。塞雪飄花盡。鄕梅着蘂遲。槖空幷日食。箱富紀行詩。烟柳春江暖。吾敀及此時。使事不順成。久滯絶粮。吾行分槖以濟。幼言自言得詩五百首。</text>
<title>望夫石。次王建韵。</title>,<text>遠訪夫路悠悠。抱屍石間化。萬古遼海頭。羅衫作苔淚爲雨。貞心不效宋郊語。</text>
<title>山海關</title>,<text>天下更應此勝無。風雲張翕護皇都。開門延寇吳誠謬。設險防胡魏亦迂。但占天人存向背。不關䂓畫有賢愚。曾聞有道夷爲守。安用區區備外虞。徐達封魏公</text>
<title>望海亭</title>,<text>赴壑脩虹勢若騰。危譙東畔客來憑。高雲不動天逾逈。碧海無邊月欲昇。噀浪鯨牙飛白雨。射波蛟眼閃紅燈。煩襟乍覺泠然善。不向燕山飮夕氷。</text>
<title>漁陽橋</title>,<text>摧强靖難幾英雄。畢竟無人制女戎。但看漁陽鼙鼓動。禍胎先在壽王宮。</text>
<title>白松</title>,<text>一般貞質傲氷霜。捴爲怜稀却賤常。倘使世間皆此族。也應嫌白愛蒼蒼。</text>
<title>滹沱河</title>,<text>赭袍當念燎衣夕。玉食寧忘飯麥時。君心若也推斯義。定不當年貴易妃。</text>
<title>燕京 五絶</title>,<text>汗雨袂帷信不虗。紅塵拂拂逐鈿車。臨街多少公侯宅。盡作當朝貝勒居。山高萬壽翠凌虗。松栢林邊駐客車。堪恨當時毛御史。無端撞破好家居。毛御史羽健。發憤於悍妻之乘。傳奏减天下驛夫衣食。無所相聚爲盜。土賊乘以蠭起。卒至明亡。不分前朝枉喫虗。天河敀路渺雲車。氈裘滿目腥塵漲。依舊山河擁帝居。小說。以崇禎帝爲牽牛降精。李義山詩云。却笑喫虛隋煬帝。破家亡國爲何人。杜牧外集云。漢高新破咸陽後。莫使奔波逆喫虗。唐時語如此。與今喫同。闖賊兵來如搗虗。撞竿誰解碎衝車。滿朝閣老無長筭。平日惟知善貨居。三桂初謀竟墮虗。關門風雨暗氊車。巍巍皇極天王殿。拱手聽他黠虜居。</text>
<title>書狀一路。未曾作詩。忽以長律見投。卽次以報。</title>,<text>禽情思一般呻。終日何曾見似人。渺渺家鄕看漸遠。依依僮僕轉相親。條風朔雪須臾過。巷柳園桃取次新。愁至唯憑詩句遣。百回酬唱莫辭頻。</text>
<title>夢得倦鳥落花之句。旣覺足成之。</title>,<text>滯迹殊方日抵年。遼陽東望路三千。旅愁倦鳥敀雲夕。鄕思落花飛絮天。逢俗每驚章服異。導情唯倩舌人傳。終須凈土吾邦是。卽看狂塵漲八埏。</text>
<title>天壇道中</title>,<text>跨馬平明出近郊。弄晴幽鳥語咬咬。溪流決決輸氷罅。春意浮浮着樹梢。却爲閑行愁暫失。欲排新句興全抛。燕雲泱漭遼天闊。撩亂敀心二月交。</text>
<title>盤山贈遠法師</title>,<text>欲向廬山識遠公。淸溪引我到禪宮。林深漸覺諸天近。地勝能敎萬慮空。松杏參差輕靄外。樓臺高下夕陽中。憑師試問西來意。笑指雲間滅沒鴻。</text>
<title>夷齊庙</title>,<text>袗衣逃莫御。姬粟餓寧餐。但使心無歉。卽知死亦安。倫常誰遣晦。骨肉或相殘。三歎循遺庙。淸風纚纚寒。</text>
<title>舊遼東</title>,<text>戰伐飛騰迹已陳。山川依舊尙精神。原頭多少纍纍塚。盡是令威去後人。</text>
<title>白塔</title>,<text>園沙猶佛事。累石罄人謀。曉旭明高標。宵星掛上頭。福應龍象喜。功遣鬼神愁。欲問千年事。令威倘見不。</text>
<title>明谷李相公久有休致之意。遼陽敀路。得子固學士書。乃知已以前月一䟽得請。欣抃之至。輒以二律。馳申賀忱。</title>,<text>天遠誠能格。朝章夕報聞。知臣惟聖主。優老擺虗文。舃斷沙堤步。神縈彩仗雲。感恩琴一曲。淸響和南薰。白髮三朝老。天書許晩休。午橋城市近。履道草花幽。進退憂無間。行藏義與謀。巨川誰利涉。斜日有橫舟。</text>
<title>左揆金公。用文谷沂川諸先輩辛丑唱酬之韵。續成志喜一律。錄以見示。忘其僭猥。輒敢攀和。</title>,<text>吾王喜氣溢天庭。赤脚眞成下界生。彩徹紫霄虹飮渚。賀騰丹陛弁疑星。寢牀已繫神人望。薄海仍均鼔舞情。正事正言蒙養早。的知延祚軼千齡。眞成。一作新從。</text>
<title>李判書 廷濟 挽</title>,<text>耆舊凋零盡。公亡又此時。同朝人易忽。他日世應思。捨命聞妻烈。搥膺有母慈。慶筵如宿昔。行路已呑悲。弱歲論交早。明廷步武隨。摧頹憐齒髮。骯髒見襟期。溢目艱虞際。驚心殄瘁詩。趨班珂馬閙。通敏似公誰。</text>
<title>李判書夫人鄭氏挽</title>,<text>女蘿附長松。嫋嫋當春茂。松摧女蘿枯。芳華竟何有。婉婉閨裡英。嫁爲尙書婦。尙書官一品。上有百歲母。夫人善就養。小心如捧漏。鷄鳴外欲曙。爛彼星與宿。上堂拜阿姑。下堂具飣餖。怡怡復愉愉。詈聲不及狗。尙書敬愛客。客至塡戶牖。夫人視中饋。咄嗟辦肴酒。門外絶苞苴。梱內嚴辭受。家間數十人。無論老與幼。皆言夫人賢。在古應罕覯。前月尙書逝。三日殯中霤。夫人哭無時。淚血漬衣袖。取湯洗面膩。取櫛理髮垢。傍人恠相問。在禮斯爲謬。答云意所欲。爾曺休見咎。着我衣裳新。焚我衣裳舊。阿叔及阿兒。申申囑身後。言訖正席卧。引被以自覆。有眼不復視。有食不入口。千呼不一應。環泣但相守。魂隨尙書去。屍從尙書柩。欝欝坡山麓。雙塚列左右。女德貴貞烈。其餘卽無取。如夫人所爲。古曾有是否。衛姬詠栢舟。杞妻殉嘉耦。前後耀史編。雖死名不朽。誰能繼前躅。大書勒螭首。</text>
<title>斜川</title>,<text>藤刺鉤衣石路斜。近溪楓葉得霜多。僧居知在山回處。隱約前林窣闍波。</text>
<title>追憶弟兒</title>,<text>海也曾魁二百人。阿山庭擢亦靑春。英才美質俱爲土。歲暮窮村老一身。</text>
<title>正月九日</title>,<text>溪流活活鳥𠴨𠴨。羃歷斜陽掛樹端。跋扈將軍風振野。迷空步障霧籠山。歡悰寂寞隨年减。病眼䙰褷視物艱。幽谷春來無客到。爐香裊裊繞蒲團。</text>
<title>三月十一日。與姜天叟。步至徐持卿湖亭。將拏舟往觀龍岩。東隣徐兄及韓君次第而至。地主又携酒見顧。江山嫵媚。花柳交映。沿洄終夕。興盡乃罷。</title>,<text>勝流初不待招延。靑艸湖邊忽後先。春水因經新雨漲。苔岩賴得幽花姸。誰家映柳門臨岸。遙浦回舡月在天。乘醉緩歸山路細。老槐踈影小堂前。</text>
<title>捨俗寺</title>,<text>今年正月十六日。夢得眉毛螺䯻之聯。覺而異之。以非思慮所到也。三月之望。遊捨俗寺。遂足成一詩。石拆天開細路縈。泉聲月色湊禪庭。迎門長老眉毛白。踞座牟尼螺䯻靑。去帆來檣江渺渺。閑花芳樹野冥冥。終然戀俗知難捨。山外敀軒帶曉星。</text>
<title>錦平都尉初度日。上特賜宴需。又賜樂一等。甚盛事也。某迹滯江湖。不獲與於献壽之列。乃蒙都尉投示志感之什。不揆鄙拙。依韵輒成二律。以申區區之忱。</title>,<text>優老嘉年舊典存。聖朝超例沛殊恩。資傾地部委輸賸。曲遞梨園轉撥痕。列弁疑星排錦幙。芳花如雪撲金樽。天章俯和秦簫響。沁水春連太液門。魯殿巍然喜見存。九旬黃耈五朝恩。冥靈歲月專遐筭。浮世滄桑閱幾痕。樂畀咸韶懽暮境。藻頒雲漢侑崇樽。自怜蹤跡違城闕。空想輪蹄溢里門。</text>
<title>次江陵使君題偃松菴韵</title>,<text>休恠偏憐擁腫姿。靑靑同是歲寒枝。明時搆廈群材足。惟共秋香結晩期。松傍。有菊十數叢。</text>
<title>用諸公題表忠祠韵。贈南鵬上人</title>,<text>天下奇男見四溟。東臨暘谷制奔鯨。廣長舌奮魔皆伏。毒害心消佛有靈。世外䯻珠休老授。域中香火郭公幷。知師亦有垂天翼。一擊猶堪截海腥。</text>
<title>乙卯燕行時。龍川兒妓楚臺月。甫十歲。愛其慧而能文。贈以扇墜香。今夏。李翊卿自龍歸。月寄以詩。淸麗可誦。今始十三歲矣。戱次其韵。</title>,<text>離愁無處寫。聊上夕陽樓。心逐前江水。滔滔入海流。爾如傍路花。我似敀林翮。相望不相親。何用空相憶。古人重意氣。女子亦復然。千里誰云遠。濱陽不在天。</text>
<title>與徐持卿。訪金君圭 錫大 於南谷。</title>,<text>峰回路轉薜蘿深。草屋淸樽世外心。坐久不知山日暮。秋聲蕭瑟起前林。</text>
<title>又次持卿韵</title>,<text>稻黃蔽野蕎花白。跨馬平明入谷來。幽鳥娛人長短囀。村醪迎客兩三盃。</text>
<title>偶成</title>,<text>朝霞稍斂日昇初。娬媚江山擁草廬。塵駕不窺篷藋逕。苔庭唯晒蠧魚書。致君堯舜知無術。養拙丘園計未踈。夢罷槐安推枕笑。數聲啼鳥午晴餘。</text>
<title>次徐持卿韵</title>,<text>山風吹覆讀殘書。蹇衛來敲孺子廬。撇網淸波聞絶叫。柳枝穿得一雙魚。秋來不復見除書。只許雲林擁弊廬。眞樂偶從濠上得。波心撥刺有游魚。</text>
<title>又次持卿</title>,<text>筆陣詞鋒兩絶羣。龍跳天闕鶴衝雲。乍從素壁看揮洒。多恐君書賽右軍。</text>
<title>哭任同知 致勛</title>,<text>垂老親愛盡。匪君誰與同。君又捨我去。悲哉我之窮。魂招鉄嶺北。櫬返梨浦東。慈母白垂垂。血漬衣襟紅。念此欲無生。百哀攪余中。達峴雲泱漭。大灘秋濤舂。却望達峴雲。淚滴大灘風。書釼雖無成。論才一世無。囊錐見乘障。朝議許分符。平生兩尙書。見許良獨殊。眷眷金捴戎。片言色敷腴。惜不畀旄鉞。得以展良啚。如今俱已矣。官銜但同樞。後死徒悲傷。寂寞卧江湖。</text>
<title>題操舟亭</title>,<text>秋日郊居穩。蟬聲滿四林。江山非外物。庭草見天心。悟道輕年邁。耽閑愛境深。漁歌薄暮起。蘆渚月陰陰。</text>
<title>又題</title>,<text>萬形皆自化。天運不曾停。臘届梅舒白。春敀柳放靑。隍深城自復。剝極陽旋生。今古捴如許。孰窺造物情。</text>
<title>送冬至使</title>,<text>寒郊動𥛜軷。風雪撲征袍。野入遼東闊。城從薊北高。帝抛鶉首醉。天與狼頭豪。感慨憑君起。知心有寶刀。初聯。一作空闊秦城遼。野呑控海高。</text>
<title>次宋仲潤 瓆 在斜川投示韻</title>,<text>龍門西畔卽吾廬。一樹庭梅萬軸書。眼刮靑山看不厭。夢趍丹闕覺成虗。哀鴻戛戛流空外。虐雪凌凌肆歲餘。賦就停雲樽有酒。招提敀路莫虗徐。</text>
<title>仲潤。又有詩見寄。走筆次呈。</title>,<text>縛草門關動涉旬。雙魚消息暮江濱。當時但愛麒麟楦。擧世皆捐騕褭身。禪榻隨緣依繡佛。奚囊無底作詩人。斜川細路連觴里。却喜三冬德有隣。仲潤有文。而新漏弘錄。故初聯及之。</text>
<title>朴友子龍在公山。夢至弊居。得句云。春服溪山深幾許。旣覺。足成四韻詩。見寄。輒次其韵以報。時臘月之晦也。</title>,<text>海外驪珠入手明。幽吟轉見故人情。存身我已敀來得。避世君猶郤曲行。歲月駸駸如水逝。乾坤浩浩覺春生。依然一枕溪山夢。神馬超忽不計程。</text>
<title>湍山敀路。午憇興壽菴。</title>,<text>野蔓畦藤礙馬蹄。松陰微逕透招提。從僧暫借蒲團睡。敀夢趙州東院西。石老松寒日色低。野禽吟替頻伽啼。坐來偶得眞消息。月自東升水向西。</text>
<title>宿平丘驛</title>,<text>暮宿平丘驛。虗堂微雨秋。稻黃村語喜。雲黑客心愁。戀主雖眞性。量才合早休。躊躇敀路永。江水解西流。</text>
<title>申君光彦先公上舍公有勉子詩。大禹丹書之遺旨也。申君持以示余求和其韵。牽率口占。以塞其勤。</title>,<text>吾老全於舊業踈。橫空初志索然沮。遺編三復仍三歎。可獨醒人是禹書。工夫宜密不宜踈。最忌脩程中自沮。莫遣成山一簣。感君誠孝爲君書。</text>
<title>送雪岳僧無畏</title>,<text>曾攀鳳頂最高峰。閃閃雙虹掛半空。夢結名山身已老。送師怊悵九秋楓。最高峰。一作馭天風。</text>
<title>病中偶作</title>,<text>春睡病全失。吟詩坐五更。隔窓風雨亂。近枕小燈明。</text>
<title>絶筆</title>,<text>灾祥皆類至。吾行鬼神知。不聞與不覩。冥冥敢自欺。八座榮已極。七旬壽亦稀。主恩終未報。遺恨獨在斯。</text>
