<title>次登樓賦</title>,<text>余以儐接島价銜命。萊山讌享酬應之暇。登覽釜城臺榭。俯仰今古。不能無羈旅傷感之懷。用次王仲宣登樓韻。以瀉幽鬱。匪敢曰效顰。覽者恕之。顝羈旅以南泟兮。登岑樓以舒憂。覽地形之沆茫兮。儘瑰觀之鮮仇。擁列岫而作鎭兮。匯巨海以爲洲。頫暘谷之東晳兮。臨望舒之西流。涔看廣瀆兮垤視崇丘。莽莽皐隰兮綺錯成疇。縱極覽以自恣兮。聊延佇以少留。察宇宙之無窮兮。懷往古而悲今。身煢煢而孤迥兮。愁鬱鬱其難任。倚棟楹以累息兮。溯凱風而披襟。覿漆山之故墟兮。雲蓊勃於孤岑。睋烈祠之巍岌兮。木榛榛其黝深。繄感目之多類兮。渙零涕之不禁。風颼颼以異響兮。鳥嚶嚶以悽音。振余袂以徙坐兮。倚淸彈以高吟。馳精爽於上都兮。搖旆旌於羈心。山川浩以蔽虧兮。路綿綿其亡極。咨駑蹇之困踣兮。志靡憚於殫力。魂惝慌以若亡兮。朝旣餒而忘食。時冉冉而將罷兮。曜靈忽其西匿。汀沙漲以夕寒兮。岸樹凄以暮色。雲黯黯以蔽空兮。雁嗈嗈以催翼。城門闃其早關兮。鼓角噪以初息。下曾梯而徐步兮。氣鬱結而彌惻。操吳鉤以浩唱兮。冀有泄虖忡臆。宵耿耿以弗寐兮。對長檠於座側。</text>
<title>訪湖中古寺贈僧 丙戌作</title>,<text>梵宮飛構鬱穹崇。鳥道攀藤過幾重。松老廢庭巢鸛鶴。雨深哀壑蟄蛟龍。僧來殿上供秋茗。客臥燈前聽曉鐘。却喜空門緣果在。虎溪從此好相從。</text>
<title>松山訪崔叔子 挺甫</title>,<text>騎驢斜日入山深。一曲流泉愜我心。棋罷小亭春寂寂。數聲啼鳥隔靑林。</text>
<title>重九懷樞卿</title>,<text>終南秋色染新霜。幾樹殷紅幾樹黃。對酒無人共觴詠。一年佳節負重陽。</text>
<title>入山作</title>,<text>寺路雲間細。山光雨後新。黃鶯啼不盡。斜日傍行人。</text>
<title>山寺詠懷</title>,<text>聽盡空山雨。殘燈古寺秋。霜前白雁信。驚起故園愁。</text>
<title>尋谷口</title>,<text>亂峽蒼蒼鳥雀喧。怪雲埋日晝常昏。緣蹊步入藤蘿外。巖竇寒泉百道奔。</text>
<title>禪房秋雨</title>,<text>八月僧房冷。秋聲在樹柯。曉來聞滴瀝。山雨落窓多。</text>
<title>睡起</title>,<text>西樓日午醉眠遲。金鴨香銷篆縷微。花事一春愁裏過。滿庭風雨掩重扉。</text>
<title>次贈李壯元幼能 端相</title>,<text>落日金臺路。班荊惜別情。可憐分袂後。樑月幾回明。</text>
<title>楊根渡頭</title>,<text>招招舟子水西涯。數點漁家隔遠波。長笛一聲秋色晩。雁迷寒日下圓沙。</text>
<title>蘿庵</title>,<text>遠客來蕭寺。空山葉盡飛。高樓愁獨立。天末暮雲歸。</text>
<title>夢作</title>,<text>曉尋鍾磬到諸天。殘月依依掛樹邊。山上白雲僧不掃。客來門外鶴猶眠。</text>
<title>登天磨</title>,<text>雲外芙蓉揷素秋。晩來登眺意悠悠。千年故國山河在。萬里滄溟日月浮。久識三韓爲別界。平看九點是齊州。恨無謝眺驚人手。搔首靑天起遠愁。</text>
<title>奉恩寺歸路</title>,<text>細雨春江暮。寒煙古寺深。靑蓑獨歸路。驢背動孤吟。</text>
<title>寄李樂夫 藼</title>,<text>江頭殘日近黃昏。蕭寺鐘聲隔水聞。心憶故人還不見。落花啼鳥掩重門。</text>
<title>次李濟卿夜酌韻</title>,<text>隴西豪氣酒中高。歷落風塵傲俗曹。今夜偶成投轄飮。滿堂明月獨揮毫。</text>
<title>呈春沼堂兄牲川郡齋</title>,<text>芳堤垂柳囀流鸎。景物關心鬢欲星。千里音書來貊域。一年愁病臥郊坰。春歸縣樹花應滿。夢繞池塘草已靑。佳節洛中寒食過。不堪斜日掩柴扃。</text>
<title>漢津贈子餘 弘慶</title>,<text>夜棹孤舟到漢津。煙波無限碧粼粼。風塵可笑嶔崎客。湖海相逢倜儻人。尊酒豈嫌千日醉。心期自許百年親。慇懃更有東山月。留照篷窓分外新。</text>
<title>沈汝斗樞初度日。與趙勉卿遠期諸人讌集。</title>,<text>値此懸弧節。華堂把酒杯。不辭金谷罰。寧免玉山頹。暮樹含煙重。新涼送雨來。自慙居客右。難較倚樓才。</text>
<title>次李士休苦熱韻</title>,<text>炎雲鬱峍火輸紅。大地洪爐勢欲烘。安得世間無限酒。輕舟快泛五湖風。</text>
<title>登南山</title>,<text>暇日招携上翠微。天風不斷灑人衣。平林積雨開新霽。晩市炊煙帶落暉。城郭百年雄地軸。河流千里護王畿。琴尊永夕留驩賞。坐對閑雲却忘歸。</text>
<title>過松江墓</title>,<text>落葉空山路。蕭條相國墳。淸猿啼送客。斜日不堪聞。</text>
<title>山居</title>,<text>山居白日掩柴扃。數朵薇花照眼明。棋局欲殘微雨過。綠陰庭院聽流鸎。</text>
<title>廣州新墓記感</title>,<text>短夢依俙未是眞。曉窓燈火只傷神。年光不爲愁人住。草宿荒原又一春。</text>
<title>訪沈伯衡 機 稼谷別墅</title>,<text>策驢窮峽訪幽居。麥畝靑靑柳欲舒。乍別常懷三日惡。相逢勝讀十年書。憐吾海內誰知己。羨爾山中已結廬。堪笑此生無住著。謾將詩酒送居諸。</text>
<title>花潭戲贈李次山 嵇</title>,<text>春酒能留客。山花咲向人。流連今未發。明日渡臨津。</text>
<title>遊中興寺</title>,<text>石門秋色鎖煙霞。步入蒼苔一逕斜。澗曲題詩收落葉。巖邊對酒摘黃花。心空淨界聞天籟。歲暮窮山惜物華。浮世此生無住着。欲將身計托禪家。</text>
<title>別中興</title>,<text>一夜禪房借榻眠。怳然身世了塵緣。歸來轉向春臺路。悵望秋山隔暮煙。</text>
<title>別春沼赴北幕</title>,<text>可惜垂天翼。猶潛北海陲。扶搖會有日。六月是爲期。</text>
<title>寄春沼北幕</title>,<text>黃楡霜落雁南飛。萬里行人未授衣。蓮幕倦遊身已老。竹林佳會計多違。尊前涕淚秋偏墮。塞外形容夢亦稀。遙想故山猿鶴怨。綠蘿煙月待君歸。</text>
<title>感懷寄次山</title>,<text>缺月侵床冷。寒螿近壁啼。愁人一夜夢。飛度廣陵西。</text>
<title>訪岳寺</title>,<text>聯袂秪林步屧新。上方飛構鬱嶙峋。陰厓白日藏風雨。古壁千年畫鬼神。寶塔不知何代物。天花猶帶大羅春。多生未洗塵間累。慙愧支公引許珣。</text>
<title>曉行</title>,<text>半夜廚人語。催行趁曉鷄。西峯月猶在。送我過前溪。</text>
<title>過幽谷驛</title>,<text>江南二月柳初靑。款款鳴鳩曉喚晴。驢背乍回千里夢。霧中紅日半山明。</text>
<title>江行</title>,<text>六月波濤壯。天涯積雨開。灘從牛峽轉。山接漢陽來。草樹圍平野。風雲暗古臺。歸舟帶暝色。沙渚見禽廻。</text>
<title>七月旣望。汎舟南湖。</title>,<text>一葉飄然泝碧流。怳疑仙化極遨遊。遙憐此夜靑天月。曾照當年赤壁舟。</text>
<title>重陽日。滯雨秣馬里。</title>,<text>客裏重陽雨。蕭條秣馬村。羈懷徒悄悄。墟落易黃昏。</text>
<title>秋懷</title>,<text>一夜長安擣素忙。捲來虛幌動微霜。池邊菰米波漂黑。井上梧桐露滴黃。燕子飛飛還似客。籬花淡淡故含香。愁看節序催雙鬢。城闕秋風意自涼。</text>
<title>道峯。次諸友感舊韻。</title>,<text>澗邊垂柳弄輕柔。洞裏煙霞一逕幽。啼鳥慣迎前度客。閒花猶記昔年遊。音塵寂寞渾疑夢。杯酒團圝未遣愁。回首夕陽堪逬淚。石間遺墨秪今留。</text>
<title>次洪伯涵 萬容 韻</title>,<text>寧國探春日。聯鑣叩石扉。鳥迎遊客囀。花勸羽觴飛。濯足尋幽澗。題詩對落暉。年年芳草夢。頻向此中歸。</text>
<title>聞慈駕幸主第</title>,<text>天行羽蓋簇靈橋。閶闔晴雲曙色遙。漢代豪華龍作騎。秦家仙侶鳳爲簫。千重畫閣雲中起。萬縷香煙霧裏飄。最是玳筵歌舞地。一春和氣滿東朝。</text>
<title>送李樂夫入桃源</title>,<text>君向桃源去。扁舟幾日廻。千年留物色。應待謫仙才。</text>
<title>次勉卿靑鶴洞韻</title>,<text>緣溪疊嶂擁崔嵬。洞府寬閒一逕開。仙鶴秪今消息斷。月明松籟夢中來。</text>
<title>遊靑鶴洞</title>,<text>十月南溪畔。蕭條葉盡飛。偶尋靑鶴去。還與白雲歸。竹溜穿蒼壁。茅茨架翠微。倚筇看暮色。霜露下人衣。</text>
<title>東郊暮行</title>,<text>靑郊落日少人行。雪裏孤峯入望平。騎馬獨尋江外路。隔林遙見暮煙生。</text>
<title>東淮有感</title>,<text>井里蕭條一半空。數株衰柳起悲風。池臺勝迹渾如夢。惟有寒花發舊叢。</text>
<title>訪水鍾寺。中道滯雨。未果。</title>,<text>孤村風雨滯行輈。咫尺名山阻勝游。沽酒不堪酬令節。一年虛負菊花秋。</text>
<title>端陽有感</title>,<text>悄悄天中節。依依日下時。少年行樂處。回首一含悲。</text>
<title>廣陵村舍。謝晉夫送酒。</title>,<text>空齋不語臥高舂。村逕蕭條斷客蹤。寒比去年稀此日。雪從前夜最今冬。王恭鶴氅全無興。鄭谷漁蓑轉覺慵。多荷季方饒好意。遠將尊酒慰龍鍾。</text>
<title>服闋後眎二第</title>,<text>三年抆血命如絲。霜露丘原草又衰。人世已孤烏鳥養。餘生惟賦鶺鴒詩。先秋蒲質驚疏鬢。異日家聲付白眉。中夜枕邊無限淚。不堪殘月下簷楣。</text>
<title>外王母壽辰</title>,<text>八十人間世。高堂鶴髮鮮。諸孫爭起舞。佳妓迭鳴絃。綠蟻浮金斝。黃花照綺筵。靈椿長不老。驩樂定年年。</text>
<title>江曉</title>,<text>曉發孤舟江霧生。渚邊殘月逆人行。西風一夜淸霜下。蘆葦蕭蕭來雁聲。</text>
<title>道中感吟</title>,<text>歇馬投孤店。茅茨只數椽。夕陽低遠渡。古木起寒煙。爲客身難健。逢秋鬢易鮮。平生歸隱計。轉憶鹿門賢。</text>
<title>訪次山別墅</title>,<text>愛爾茅亭傍古丘。竹窓烏几轉淸幽。雲霾遠洞龍蛇蟄。雪落孤村鳥雀愁。小榻懸燈僧共話。汚罇浮白客仍留。山中此日堪乘興。誰棹王生剡曲舟。</text>
<title>銅雀津。別沈使君汝斗。</title>,<text>驪駒一曲暗生愁。漠漠春雲曉不收。漢口夕陽移極浦。海天微雨灑孤舟。尊前暝色陰陰柳。郭外靑山點點鷗。沽酒莫嫌歸路遠。使君爲政本風流。</text>
<title>南湖</title>,<text>蒹葭秋思正迢迢。苔岸柴扉掩寂寥。棋罷小亭香燼歇。夢回虛榻酒痕銷。簾前暮色千林雨。枕外寒聲十里潮。江海已存鷗鷺約。不妨身世混漁樵。</text>
<title>金浦東軒。與李可成會飮。主守可久適有病。厭近杯杓。且隣守有約不來。戲占一律。</title>,<text>驅馬荒城獨上臺。白鷗飛盡海潮廻。天公爲送留人雨。地主還嫌勸客杯。自是伯倫爲我輩。誰知太白是仙才。江州太守無消息。悵望春雲暮色來。</text>
<title>詠雲月</title>,<text>皓月初生魄。浮雲點綴多。還如堂上燭。明滅碧籠紗。</text>
<title>秋日。寄晉夫海村寓居。二首。</title>,<text>供世吾如寄。耽閒子亦饑。留連靑草夢。零落斷鴻飛。海岸僑居冷。山田豆蔓稀。中宵無限淚。沾灑舊斑衣。又離緖逢秋切。空齋枕簟涼。露蟲宵近壁。霜蕊晩留香。病覺琴書遠。愁添鬢髮蒼。百年驩意少。聊與酒爲鄕。</text>
<title>暮秋道中</title>,<text>九秋霜葉正紛紛。鴉噪荒城日已昏。羸馬獨尋山下路。隔林燈火數家村。</text>
<title>過淮中春沼舊居</title>,<text>閱盡人間事。浮生轉覺忙。暗敎心貯火。催却鬢添霜。古木秋將暮。寒雲雁已翔。山河不盡淚。沾灑舊琴床。</text>
<title>曉行黃驪道中</title>,<text>宿霧寒山曉旭生。西風匹馬雁俱征。行人解說三韓事。遙指婆娑一片城。</text>
<title>送蔣生 有英</title>,<text>太常春酒大堤西。花下留連醉欲迷。人事十年風燭轉。迷君今日倍含悽。</text>
<title>淸風溪</title>,<text>相國亭臺古。空庭鳥雀悲。竹留霜後節。松老歲寒枝。廢榻苔全沒。華榱字半虧。傷心車馬地。此日淚堪垂。</text>
<title>見李郞思鄕甚切口占以示</title>,<text>鄕路迢迢雁不來。客心悽絶轉難裁。今年春到長安早。窓外寒梅一夜開。</text>
<title>秋日。寄斯百求便面。</title>,<text>湘竹溪藤稟質淸。翦來明月最輕盈。經秋篋裏還相憶。自咲幽人不世情。</text>
<title>擬古贈具道源 文洙 及家弟晉夫。二首。</title>,<text>我有蛟龍刀。精光射牛斗。携來燕市中。荊軻死已久。又空谷有幽蘭。馨香何郁烈。雖無桃李姿。不改歲寒節。</text>
<title>江都有感</title>,<text>天塹由來足自強。廟謨顚倒勢蒼黃。當時已下新亭淚。此日還經古戰場。百世深羞輸玉帛。千年遺恨失金湯。山河寂寞人煙少。丞相祠前草樹荒。</text>
<title>題友人家</title>,<text>竹逕人來少。蜂窠報晩衙。酒醒花影下。敲火煮新茶。</text>
<title>神勒寺</title>,<text>平湖澹澹寺樓邊。形勝黃驪此可專。古塔不知何代物。殘碑猶記大唐年。蟬聲滿樹秋風起。鷗夢連江暮雨懸。自是淸涼有別界。欲將身世托逃禪。</text>
<title>宋進士挽 雙淸堂後也</title>,<text>傳家詩禮夙超群。晩歲丘園謝世紛。荊璞已能韜至寶。谷蘭猶自播淸芬。靑氈舊業堂前月。白首閒情嶺上雲。受托龍門諸子秀。一斑知有霧豹文。</text>
<title>昭君怨</title>,<text>羞對單于展翠蛾。獨將哀怨奏琵琶。陰風一夜天山雪。看作春來上苑花。</text>
<title>夜坐感懷</title>,<text>萬事凋雙鬢。三秋病一身。薄陰催夜雨。涼籟動疏筠。寫景添新草。懸燈夢故人。殘生臨老意。雌伏養吾眞。</text>
<title>送趙汝吉 嘉錫 歸養湖中</title>,<text>彩服趨庭日。抽簪謝世紛。海門村杮合。山路野花分。壽曜尊南極。郞星下縉雲。所嗟鴻雁序。零落不成群。</text>
<title>夢入任文仲 奎 峽郡任所。有僧來獻新芽文無草。滿筐香臭。嫩美可愛。遂占一聯。覺來足成其韻。</title>,<text>野館臨江岸。靑山擁縣居。有僧來遠寺。留客餉新蔬。谷鳥迎暄語。簷梅近臘舒。訟庭官事少。氓俗武陵如。</text>
<title>楊御史去思碑</title>,<text>一片楊公石。三韓萬古思。由來墮淚地。不獨峴山碑。</text>
<title>松京覽古。四首。</title>,<text>五百年來歌舞地。秪今衰草使人悲。可憐紅粉成丘壟。惟有靑山似翠眉。平臺黃日半頹傾。古國秋風客意驚。最是竹橋南畔水。至今嗚咽送寒聲。古木蕭條不記年。荒臺無主鎖寒煙。公侯第宅渾難辨。半作民家苜蓿田。普通門外夕陽低。駐馬荒原意自悽。火入寢園人不禁。七陵無樹鳥空啼。</text>
<title>子邑浦</title>,<text>稅駕登脩隴。江山正寂寥。鬢邊羈思逼。雲外客程遙。海樹銜斜日。官橋漲暮潮。西風一尊酒。蕭瑟對寒霄。</text>
<title>山寺仲秋望月。懷潭陽金使君季明 益炅。</title>,<text>黃葉前朝寺。西風客意寒。月從今夜滿。人在異鄕看。雁素三秋隔。霜毛兩鬢殘。相思不可見。芳歲惜將闌。</text>
<title>曉行</title>,<text>野店聞鷄早。霜橋散馬蹄。落星侵曉沒。殘月向山低。漠漠村煙起。籬籬嶺樹齊。勞歌負短策。和夢度雲蹊。</text>
<title>滿月臺</title>,<text>靑木遺墟葉盡黃。操鷄事業已荒涼。千年勝氣空流水。十里頹城半夕陽。蔓草不分臺殿路。野花猶帶綺羅香。繁華舊蹟渾如夢。空對寒山鳥去忙。</text>
<title>東陽廣坪村贈主人</title>,<text>峽逕環泉溜。巖居閉竹門。谷虛雲欲逗。村曙鳥爭喧。野飯靑秔米。園蔬綠芋根。淹留永今夕。深愧主人恩。</text>
<title>先祖奉先公當勝國之末。見時事日非。退居于平山別墅。以遂終焉之志。于今三百年。村墟宛然。且有稻田數畝。猶爲宗家世傳之物。念舊惕然。占得一律。用寓景慕之懷。</title>,<text>拋紱歸來屛世緣。潯陽高節日星懸。居人尙記前朝里。後裔猶耕數畝田。巷路蒼苔侵古井。村墟喬木帶荒煙。衡門舊迹看如昨。慙愧遺風獨未傳。</text>
<title>參漢江節祀</title>,<text>南郊曉日賽江神。香幣題封下紫宸。樹老瑤壇深歲月。秋晴雲幕近星辰。祠官展禮群靈降。聖主虔誠百福臻。暘雨四時應不忒。好垂陰騭澤斯民。</text>
<title>中殿迎祥詩</title>,<text>葭灰初動啓晨暉。春逐銀幡入紫闈。聞道漢宮昭儉德。翦刀裁作弋綈衣。</text>
<title>李尙書 一相 挽</title>,<text>當朝冠冕儼仙曹。碧落星辰位望高。偉度居然稱國器。淸名元自壓時髦。絲綸奕世推牛耳。文彩千秋見鳳毛。惆悵龍門難再御。向來江漢劇滔滔。</text>
<title>別趙汝吉赴扶餘</title>,<text>扶蘇形勝古王州。十里螺鬟擁碧流。長笛一聲明月夜。不知何處倚高樓。</text>
<title>直中寄權杆城伯常 世經</title>,<text>雙鳧來去劇悤悤。咫尺春明信不通。秋老掖垣離思滿。一燈風雨夢關東。</text>
<title>別洪國卿 柱國 赴北幕</title>,<text>星軺纔返浿西行。幕府秋風又北征。盛世關防徒得重。故人岐路若爲情。天涯雨雪催賓雁。磧裏雲沙擁去旌。遙想驛亭殘燭夜。幾回歸夢到承明。</text>
<title>洪領相 命夏 挽</title>,<text>黃閣重瞻劍履還。士民加額動驩顏。嘉猷密勿艱虞際。雅量從容進退間。半夜台躔驚忽坼。昔年東閣已難攀。羊曇此日無窮恨。不待西州淚自潸。</text>
<title>翰苑直廬。次柳堂後悠久 尙運 早朝作。</title>,<text>午門鍾漏曉星沈。夢罷靑綾燭影深。豹直淸談携孟浩。鳳池佳句愧岑參。宮梅過臘猶含雪。御柳迎春欲嚲金。多暇銀臺揮彩翰。羨君才調擅詞林。張晦而自直所來話。故篇中及之。</text>
<title>春坊有一株木蓮。乃洪學士 葳 手栽也。感吟一絶。</title>,<text>一株瓊蕊小池隈。曾是仙郞手自栽。惆悵九原難更作。獨留春色向人開。</text>
<title>朴仲固倩肖工。作扇頭小畫。以爲物色。宛如峽中舊莊。悵然有歸意。戲吟一絶。</title>,<text>毫端移得峽江煙。看作菟裘卽宛然。誰解此翁心裏事。世間知己是龍眠。</text>
<title>太僕會話</title>,<text>香蒲獵獵柳絲斜。池面回風颭綠波。深夜曲欄人語靜。一眉新月下簾多。</text>
<title>戲人</title>,<text>仙郞春袂倚闌干。睡思瞢騰曉未闌。庭畔海棠經雨濕。却疑神女下巫山。</text>
<title>禁中卽事</title>,<text>掖垣遲日正如年。脫帽昏昏只欲眠。雨後上林無限樹。曉鸎啼到夕陽天。</text>
<title>太僕蓮亭聽雨</title>,<text>禁林煙雨夜浪浪。萬葉波聲撼石塘。虛館小燈聞淅瀝。怳疑孤棹倚瀟湘。</text>
<title>登高樓騁望</title>,<text>高樓迢遞絶氛埃。俯瞰長安九陌開。北極星辰當戶近。南山風雨入簷來。神仙自有吹簫侶。賓客誰爲授簡才。靑簟淹留消永日。怳然身世在蓬萊。</text>
<title>靜中感懷</title>,<text>鬖鬖衰鬢已成蓬。身外浮榮過耳風。賴有聖門眞訣在。惺惺時喚主人翁。</text>
<title>霖雨歎</title>,<text>伏雨經旬勢未闌。可憐后土幾時乾。滄桑變易非難事。平陸崇朝起白瀾。</text>
<title>穀雨憶汾江</title>,<text>十年猶著侍臣冠。未賦歸來鬢已殘。想得汾厓春水足。一番漁隊上前灘。</text>
<title>贈陰村主人求買亭基</title>,<text>金華通籍愧非賢。烏府封章未格天。堪笑世間無所用。此生端合老江邊。</text>
<title>解官賃舟還鄕</title>,<text>無官一日覺身輕。賃得扁舟不計程。老子向來機已息。汀洲鷗鷺莫須驚。</text>
<title>漢江有感</title>,<text>當時勳業勢熏天。曲曲亭臺漢水邊。堪笑鴟夷未解事。功成便逐五湖船。</text>
<title>寄靑平 沈都尉益顯</title>,<text>秦樓煙月阻銜觴。別夢依依鬢欲霜。春到洛陽多雁信。且將書札慰窮鄕。</text>
<title>寄大靜安使君 塾。○二首。</title>,<text>雲海茫茫萬里餘。故人棲息問何如。孤城夜夜思歸夢。應逐征鴻到玉除。又解澤旁流徧八荒。獨憐吾子滯蠻鄕。干天直氣今猶在。化作南天六月霜。時有降霜之災。</text>
<title>種南靈草戲吟</title>,<text>燁燁南溟草。慇懃費護栽。仙方本在此。何必問蓬萊。</text>
<title>題北窓</title>,<text>高臥北窓處士。閑眠石室山人。千載神交得此。莫言潦倒風塵。</text>
<title>以毛衣。贈李評事擇之選。</title>,<text>荒荒秋日易西傾。遠別關心鬢欲明。八月天山三丈雪。綈袍應憶故人情。</text>
<title>纔脫禁直赴都試感懷</title>,<text>滿頭霜雪映華簪。晨夕奔忙病轉侵。未老休官眞得計。扶衰供劇豈初心。村燈社酒牽幽興。禁漏街鐘動苦吟。惆悵故山秋序晩。水雲空入夢中尋。</text>
<title>別宋御史 昌 赴金堤</title>,<text>烏臺御史換銅章。千里江南引興長。自是毛生喜府檄。誰言汲直薄淮陽。春回東閣官梅早。日永萱堂壽酒香。此去隼旟經故社。少年衣錦最輝光。</text>
<title>聘母壽辰。有故未赴。口占一絶。寄沈使君汝斗。</title>,<text>聞說今朝奉壽尊。綺筵歡咲共春溫。年年每負高堂會。慙愧東牀舊日恩。</text>
<title>舟中口占</title>,<text>二月巴陵渡。三山杳靄中。孤舟一尊酒。高臥半帆風。</text>
<title>雲巖別業</title>,<text>暮齡身計占菟裘。箇裏煙霞特地幽。夾岸栽花春滿洞。向江開戶雨侵樓。浮雲變幻看蒼狗。盡日過從有白鷗。琴酒百年渾得趣。不知何處是丹丘。</text>
<title>次李錫余韻</title>,<text>閉門終日坐如癡。宛是高僧入定時。世路向來難着足。暮年何處可揚眉。花飛一片春容減。霜被千莖壯髮衰。悵望海山留舊約。白鷗應咲賦歸遲。</text>
<title>感春</title>,<text>淸明寒食逼佳辰。曉雨輕霑九陌塵。柳絮顚狂翻作雪。桃花飄泊不勝春。章臺寶騎聯珠勒。貴里歌鍾咽錦茵。堪咲草玄揚執戟。白頭猶作寂寥人。</text>
<title>訪古寺</title>,<text>仙區路入武陵津。流水桃花兩岸春。雲鎖洞門僧寂寂。上方明月獨留人。</text>
<title>贈族弟李行泰</title>,<text>愛爾幽棲地。超然謝世紛。鹿麋堪作侶。鵰鶚恥爲群。雅趣庭邊草。閒情嶺上雲。師承有玄石。講道卽河汾。</text>
<title>早朝有感</title>,<text>每趁鷄人意未閒。強將衰懶點朝班。靑雲步武多新貴。自咲安仁鬢已班。</text>
<title>偶吟</title>,<text>看看春事已闌珊。玄鳥呢喃去又還。酒有賢人聊取適。門無長者可占閒。山光不礙軒窓裏。竹影偏宜几席間。雌伏向來甘養拙。夢中猶復懶朝班。</text>
<title>次徐國益 文尙 示韻</title>,<text>春來贏得鬢毛華。愁緖愔愔日轉加。風雨一番寒食過。小庭飄盡碧桃花。</text>
<title>哭洪校理</title>,<text>哭君那得不傷神。早歲詞林失席珍。病裏情言猶在耳。夢中良覿宛如眞。斑衣影斷秦樓月。紅藥香留禁苑春。怊悵鴒原團會地。此生無復躡芳塵。</text>
<title>贈黃海趙都事</title>,<text>靑春高步縉雲司。爭道明廷一鶚姿。暫屈幕中君莫歎。佇看徵札下龍墀。</text>
<title>挽趙尙書 復陽 挽</title>,<text>八座名鄕玉絶磷。三朝聲望冠簪紳。文章一代傾前輩。篤厚平生慕古人。輿論共推廊廟器。聖心偏注老成臣。時危遽失中流楫。淚灑邦家殄瘁辰。</text>
<title>次崔學士周卿玉堂失鶴韻</title>,<text>學士偏憐汝。依人歲已深。居然辭舊侶。何處作羈禽。影斷瑤池月。棲空琪樹林。從今直夜夢。無復警淸音。</text>
<title>李都憲 廷夔 挽</title>,<text>妙歲龍頭選。三朝席上珍。豈曾臨事苟。咸服掇皮眞。毀譽身何與。經綸志未伸。空餘舊臺柏。蕭瑟向秋旻。</text>
<title>贈別李夏卿檢討耽羅行</title>,<text>瀛洲此去海茫茫。正値深秋橘柚黃。暫別庭闈君莫歎。男兒初志在蓬桑。</text>
<title>與元甫對酌感吟</title>,<text>萬事渾如夢。顚毛已有霜。與君終夕話。須盡淺深觴。</text>
<title>次岳北金相公韻。示沈承宣文叔。</title>,<text>翩翩馹騎後先行。黃閣銀臺摠舊情。回首少年如昨日。可堪相對鬢俱明。</text>
<title>次商山守疊步前韻</title>,<text>客裏忽忽送遠行。秪今岐路有餘情。朝來忽得瓊琚字。病眼昏花自覺明。</text>
<title>別崔兄德裕客遊湖南營</title>,<text>老作諸侯客。生涯轉可憐。北風吹短褐。長路意茫然。</text>
<title>李都憲 敏迪 挽</title>,<text>眼看時事轉紛紛。支廈惟憑一木存。直道不容元是命。強年遽奪最爲冤。龍頭妙選孤君寵。鶴髮高堂負母恩。當日覆觴多少戒。秪今親友共聲呑。</text>
<title>沈都尉可晦與諸友。張幕祖送于靑郊。酒酣各賦一絶。口占以答。</title>,<text>草草杯盤不盡歡。海雲千里別離難。遙知旅館相思夢。應向靑郊夜夜還。</text>
<title>贈處能上人</title>,<text>能卽碧巖覺性師上足也。伯父東淮公。與性公有支許之契。而能亦受知於門下。與余甚相善。自伯父捐館之後。性公遽示寂而。能又雲遊於四方。落落有晨星之歎。今乃邂逅於逆旅之中。相對諦視。不識舊時顏貌。而語及疇昔目接遺篇。俱不覺簌簌涕下。乃占一絶。以寓愴感之懷。秦樓賓客散如煙。丈老西遊又幾年。白首重逢門下釋。不堪垂淚看遺篇。</text>
<title>汾江贈漁父</title>,<text>八十漁翁素髮垂。扁舟隨意一江湄。磻溪亦是尋常老。逢著持竿摠可疑。</text>
<title>鳥嶺</title>,<text>主屹千重險。靈湫萬丈深。俯看飛鳥絶。中有老龍吟。樹擁蒼藤色。雲垂白日陰。荒城餘古躅。撫劍一傷心。</text>
<title>聞韶縣贈主守</title>,<text>小縣依林樾。雲山四面開。放衙眠白日。封印長靑苔。竹影侵書幌。荷香動酒杯。此間兼吏隱。終覺勝蘭臺。</text>
<title>憩咸昌。倚案少睡。夢吟一句。覺而足成。</title>,<text>萊州東去路漫漫。未到萊州意已闌。關嶺極天雲漠漠。回頭不見漢陽山。</text>
<title>商山館夜吟</title>,<text>關嶺迢迢隔漢京。客心愁絶逐懸旌。中宵默算萇山路。行到天涯是半程。</text>
<title>過松林寺題經卷</title>,<text>偶過松林寺。閑翻貝葉經。長途擾擾者。誰識主人醒。</text>
<title>嶺南樓。次壁上韻。</title>,<text>淸江一曲碧於天。樓勢遙臨大野前。三伏炎蒸應不到。四時風月自無邊。郊原晩色千林栗。城郭朝暉萬井煙。入夜敎坊歌管鬧。不妨留醉使君筵。</text>
<title>寅賓軒。次金學士斯百韻。</title>,<text>黃茅浦口日沈光。蜃雨蠻煙接混茫。爲是昔年征戰地。客中心事轉悲涼。</text>
<title>萊伯鄭公 晳 遺一鏡面。書此以答。</title>,<text>故人遺我盤龍鏡。玄錫粉之劘白旃。客裏不堪持照面。向來衰鬢日蕭然。</text>
<title>次賓賓軒韻</title>,<text>千古萇山地一隈。孤雲遺蹟有仙臺。星分析木山河壯。天近扶桑日月開。鳥外帆檣輕似葉。眼中溟渤小如杯。平生幸遂桑蓬志。徒倚斜陽却忘廻。</text>
<title>萇山卽事</title>,<text>水村氓戶雜蚰蜒。苦竹黃茆一望連。蠻市雨昏天似墨。海門春盡瘴如煙。荒城畫角終宵咽。邊嶠孤烽未夕傳。回首故園歸雁絶。不堪雙鬢日蕭然。</text>
<title>次萊伯太宗臺禱雨韻 臺卽太宗臨幸之所。而禱雨之日。適當太宗諱辰。</title>,<text>羽葆何年駐海東。高臺屹立五雲中。攀髥舊痛回今日。含齒遺氓識聖功。牲璧多儀誠已切。神人交感理宜通。莫言小雨纔沾灑。庭樹猶看少女風。</text>
<title>永嘉臺。示萊伯。</title>,<text>使君旌旆集轅門。城上嗚嗚畫角喧。蜃氣漫空晴亦雨。瘴雲埋日晝常昏。東南海舶黃茆岸。多少人煙苦竹村。獨上危樓頻北望。路迷何處是天閽。</text>
<title>寄書舍弟</title>,<text>瘴江煙雨一身孤。春去天涯雁影疏。欲說鴒原多少意。悤悤不盡數行書。</text>
<title>萇山記事 官廚汲用梵魚泉井倭館菊花五月盛開</title>,<text>郡郭蕭條擁碧山。人家處處竹爲關。中宵旅枕頻驚颶。邊徼鄕音半帶蠻。嶽寺尋泉侵曉汲。海船移菊未秋斑。殊方物色渾堪怪。遠客淹留自苦顏。海氣昏昏水拍天。瘴炎霾雨墮飛鳶。人家大抵脩篁裏。蠻舶尋常近岸前。亂後關防依賊壘。浦邊沙石少民田。南荒自古殊中土。謠俗宜憑太史傳。釜山因倭城爲鎭</text>
<title>旅館書懷。三首。</title>,<text>玉樓消息杳無傳。千里南關鬢欲宣。最是客窓明月夜。杜鵑啼到五更天。右戀闕瘴江煙雨一身孤。春去天涯雁影疏。欲說鴒原多少意。悤悤不盡數行書。右懷弟最憶兒郞別後情。望雲千里幾沾纓。歸魂不道關山隔。夜夜分明夢裏迎。右憶子</text>
<title>月夜感懷</title>,<text>故園書信斷來鴻。千里羈懷一夜中。蠻館雨晴孤月上。刺桐花落海煙空。</text>
<title>次萊伯喜雨詩韻</title>,<text>聖主憂方切。天心悔譴呵。魯邦收旱魃。殷野被滂沱。慰足三農望。驩勝萬姓歌。小臣遙獻賀。宸極五雲多。</text>
<title>萊館謾吟。二首。</title>,<text>萇子千年國。東南傍海濆。颶驚能走石。瘴潤自生氛。市積長崎貨。山連蔚島雲。天涯身到此。衰白日紛紛。又郡郭依山麓。蕭條擁小村。雨頻梅結子。煙濕竹生孫。海日官居暖。蠻天野戍昏。倦遊千里客。留滯謾銷魂。</text>
<title>夕懷</title>,<text>烽火通秦塞。雲間數點寒。故鄕無雁信。憑爾報平安。又旅館今宵月。流光照漢京。應知小兒輩。對此說吾行。</text>
<title>贈鄭士諶</title>,<text>憶在長安日。靑春意氣新。相逢關嶺外。俱是倦遊人。</text>
<title>題萊山誌</title>,<text>馬州西畔水連空。聖代提封此路窮。翡翠巢邊香橘綠。鷓鴣聲裏海榴紅。佳人結束迎蠻舶。遠客淹留怯颶風。最是昔年經戰地。不堪斜日對蒿蓬。</text>
<title>戲贈郡妓</title>,<text>六幅羅裙鬪鳳紋。舊時蘭澤秪今薰。高唐自罷襄王夢。虛作巫山一段雲。</text>
<title>萊山感古。四首。</title>,<text>何年立國擁玆州。三里孤城貉一丘。欲問當時興廢事。暮雲衰草不勝愁。右萇山國 新羅前割據之國。佳人休唱鄭瓜亭。曲裏瓜亭不忍聽。今古戀君多少恨。曉星殘月海山靑。右瓜亭 高麗鄭敍號。仙人幢節隔三淸。蓬島煙霞歲幾更。十二朱絃明月夜。海天無際片雲輕。右海雲臺 崔孤雲所遊處。居民指點舊亭基。流水靑山處處疑。騎鹿九天人已遠。世間空有鄭樞詩。右蘇嘏臺 本府仙人名。</text>
<title>卽事</title>,<text>賓館寥寥日又斜。客愁贏得鬢毛華。蠻鄕物色驚人矚。五月中旬菊已花。</text>
<title>釜山浦</title>,<text>釜城形勝壯邊關。萬里東南控百蠻。天外黑風鯨海浪。檻前紅日馬州山。樓臺隱映脩篁裏。城郭周遭瘴霧間。白首爲儒慙遠略。強將雄劍倚孱顏。</text>
<title>旅懷。二首。</title>,<text>奉使離京國。南關此路窮。海雲常帶雨。邊樹苦多風。客淚看西日。家書斷北鴻。遠烽傳夕照。數點落殘紅。又故國浮雲外。孤城積水涯。館頹棲鳥雀。池廢產蝦蟆。聽雨愁如海。挑燈眼欲花。羈懷當此夜。霜雪鬢邊加。</text>
<title>雨中</title>,<text>蛙鳴閣閣雨紛紛。千里孤城獨掩門。病客此時心已折。強吟詩句度朝昏。</text>
<title>對郡山</title>,<text>南關舊俗雜諸蠻。在處逢人盡苦顏。惟有靑山似京口。捲簾終日對螺鬟。</text>
<title>詠倭菊</title>,<text>五月籬邊菊。金錢冉冉香。却將綿雨節。喚作小重陽。</text>
<title>贈人</title>,<text>離離山上苗。鬱鬱澗底松。托根縱有異。長短豈可同。嗟嗟下流士。懷寶空沈湮。看君敦素尙。耿介實殊倫。爲詩涉風騷。弄翰窺羲獻。雍容驚殊俗。恥與爭舌辯。伊來嶺海徼。蚿夔自相憐。談諧慰寂莫。筆硏同周旋。情素旣無隔。便忘雲泥夐。可憐照夜珍。混與沙礫倂。叔向旣已遠。鬷蔑誰當延。應知豐獄傍。紫氛干斗躔。</text>
<title>次舍弟寄示韻</title>,<text>洛下無歸雁。家書久未裁。斜陽數行淚。獨上望鄕臺。</text>
<title>憶階竹</title>,<text>四月南關花盡飛。一番春事轉頭非。應知故國窓邊竹。獨帶淸陰待我歸。</text>
<title>寄舍弟季晦 曅</title>,<text>南關千里隔長安。蠻館蕭條海戍間。愁與瘴煙俱黯黯。淚和蜒雨共潺潺。歸期謾卜簷前鵲。旅態先凋鏡裏顏。惆悵鴒原勞遠想。不堪新月又回彎。</text>
<title>登郡樓</title>,<text>遠客懷鄕日。高樓縱目初。雨昏萇子國。鴉噪漆山墟。戰伐三分際。興亡一夢餘。浮生今古恨。孤嘯更躊躇。</text>
<title>客夜</title>,<text>日下思歸客。經春雪滿簪。淚分宵燭盡。愁倂海雲深。月黑官鷄早。窓鳴瘴雨侵。天涯多少感。空費短長吟。</text>
<title>次萊伯喜雨獻頌之韻</title>,<text>九重官闕五雲深。聖主高居日月臨。苑裏甫田開綠畝。春來布穀滿芳林。彈絃舜殿薰生曲。翦髮商郊雨作霖。何幸小臣逢道泰。願將無逸效微箴。</text>
<title>疊次前韻</title>,<text>郡樓吟望酒杯深。戶牖憑虛鳥外臨。雨急三宵翻積水。衝飆終日偃長林。魂迷北極頭如雪。行盡東溟涕。作霖。遠媿杜陵千里志。問謠難著九州箴。</text>
<title>次箭郊諸友贈別韻。五首。</title>,<text>蠻市輕陰未放晴。啼鴉歸盡暮煙生。城頭畫角吹殘月。添却離人一夜情。右許仲玉韻男兒當日志蓬桑。千里辭家隻劍長。獨向海山時一望。彩赮明滅射朝陽。右沈可晦韻客中愁鬢已成翁。行盡南關到海東。欲上高峯望鄕國。漆山西北路無窮。右金正平韻瘴江煙雨數峯靑。天畔孤城獨倚亭。回首日邊歸望絶。客愁還與醉無醒。右鄭吉甫韻草草橋頭別。匆匆嶺外程。靑山銜暮景。啼鳥亦離情。右任文仲韻</text>
<title>旅情。二首。</title>,<text>風雨孤城塞日曛。客心寥落對歸雲。鄕音欲寄西飛雁。春盡南關已斷群。鄕路迢迢歸夢賖。自憐爲客鬢髮髿。南來已覺淹留久。看盡蠻荒次第花。</text>
<title>蠻館大雨</title>,<text>雨脚淋淋四面垂。還如混沌未分時。陽烏海上鏟光彩。積水天邊無畔涯。鬪電驚雷恣訇勃。衝飆走石何紛披。客子掩門不敢出。低頭泣涕空漣洏。</text>
<title>艶曲</title>,<text>簾幕深深曉夢迷。水沈香歇篆煙低。窓暉乍動紗如霧。何處流鸚恰恰啼。</text>
<title>疊次前韻。二首。</title>,<text>溽暑南州一病深。郡樓風日倦登臨。天涯白髮添新恨。江上靑山憶故林。心逐嶺雲常度漢。淚和蠻雨欲成霖。多君最有相憐意。頻寄詩篇寓誡箴。</text>
<title>疊次前韻</title>,<text>花甎珥筆渥恩深。咫尺叨陪黼座臨。手奉絲綸迎馬舶。身經關路近鷄林。楓宸恨隔千里嶺。蠻館愁逢十日霖。採取風謠吾豈敢。或將民瘼備規箴。</text>
<title>觀漲</title>,<text>萊州五月雨。勢急漲江流。噴薄懷平楚。微茫失故洲。馬牛渾不辨。蛟鰐亦堪愁。獨立心胸豁。乾坤一望浮。</text>
<title>謝梁州崔太守 鎭南 惠竹筍</title>,<text>南關海錯摠傷脾。對案三旬只忍飢。深荷故人多厚意。露中新折籜龍兒。</text>
<title>萊館。贈洛中人。</title>,<text>爾我俱爲客。如何我獨愁。歸期猶未定。遙指菊花秋。</text>
<title>憶雲巖莊</title>,<text>烏帽秋霜着鬢鮮。十年歸計在林泉。誅茅已結三間屋。種秫仍開數畝田。栗里松篁供晩趣。蘇門嘯詠暢幽悁。天涯久作淹留客。夢裏雲山轉杳然。</text>
<title>萊山</title>,<text>蓬島千年勝。三韓地一隅。海暾先曉出。蠻菊未秋開。異事金魚井。仙蹤白鹿臺。遠游恢壯矚。問俗媿非才。</text>
<title>欲訪梵魚寺阻雨未果 世傳金魚乘五雲。入寺井。</title>,<text>蓬萊名刹彩雲邊。金井神魚異事傳。欲向禪扉訪古蹟。却愁霾雨漲前川。</text>
<title>謝金宮學子長書訊</title>,<text>行到蠻荒嶺海窮。天涯歸夢亦難通。山連瘴氣恒多雨。樹帶邊聲易起風。旅館病情憐短髮。故人消息斷來鴻。銅龍舊侶能相憶。遙寄平安報此中。</text>
<title>萊州夏日挾纊</title>,<text>南國炎涼苦未齊。四時推敓使人迷。恒憂瘴暑秋猶酷。不道盲風夏亦凄。熱粥何須試謝傳。重裘方可驗昌黎。心驚節候乖常序。書寄家鄕覓舊綈。</text>
<title>謝河東守李渶寄惠磁盞</title>,<text>河東磁盞白如霜。絶勝秦樓琥珀觴。會待秋風歸去後。一尊斟酌菊花傍。</text>
<title>次天默上人軸中韻。二首。</title>,<text>南州溽暑汗流離。愁對軒窓畏日遲。歸計漸違人漸老。故山虛負白雲期。蠻海茫茫接遠空。一春看盡旅游中。山僧莫笑勞形役。會作他年理釣翁。</text>
<title>次萊伯登永嘉臺韻</title>,<text>休歎腰間郡紱纏。奇游汗漫御泠然。登臨左海千年勝。吟眺扶桑萬里天。檻外晴光浮日月。筆端雄藻動雲煙。看君道氣超塵垢。應是前身閬苑仙。</text>
<title>登門樓</title>,<text>羈愁黯黯鬢成銀。獨上危樓望北宸。官渡夕陽歸郡吏。海村微雨趁虛人。天涯節序炎涼趣。夢裏家山涕淚頻。漸覺向來心計誤。行期又負菊花辰。</text>
<title>次靑平沈都尉寄示韻</title>,<text>行盡東南積水涯。故人消息雁來遲。淸尊黯黯橋頭別。旅枕依依夢裏思。千里病情深似海。一春愁鬢亂如絲。遙知此夜秦樓月。誰共深杯右手持。</text>
<title>義犬塚</title>,<text>莽莽叢薄間。有墓依殘隴。行人指點歎。云是義犬塚。昔者善州人。家畜一老㺌。趫捷勝槃瓢。當戶吠窺覘。豢養六七年。跬步不相離。適當村社飮。爛醉踣路岐。鬱攸忽潛延。絳焰隨風煽。齁齁不自覺。宛如堂上燕。犬在主人傍。竊痛災剝膚。哀嘷若有思。疾向川源趨。霑身帶水來。揮灑寢邊草。狂奔數百周。始滅原上燎。衝炎爇其毛。委身斃路左。朝來主人醒。咄咄驚起坐。精誠賴微物。得免戕身害。深思報其德。涕泣藏弊蓋。村閻百年間。秪今傳異事。嗟嗟一畜生。亦可稱以義。捐軀答主恩。至死能無悔。滔滔背君者。視此應有愧。</text>
<title>觀萊伯射帿口占</title>,<text>黃堂多暇印封苔。觀德亭中整耦來。的的烏號開滿月。喧喧鼉鼓動晴雷。却將鑾掖雕龍手。便作蠻荒射虎才。自顧書生無膽氣。苦吟終日只堪咍。</text>
<title>萊館百日紅向開見而有感</title>,<text>獨倚南樓溯北風。向來愁鬢已成蓬。歸期恐在三秋後。看盡庭中百日紅。百日紅。季夏始發。深秋方落云。</text>
<title>卽事示萊伯</title>,<text>賓館寥寥白日遲。客中時序轉頭移。殘英帶雨榴添顆。脆羽驚風雀護兒。欹枕午涼供穩睡。捲簾山翠展愁眉。他鄕物色猶牽興。爲賦新詩寄所思。</text>
<title>夜夢舅氏有感</title>,<text>山丘一隔幾回春。夢裏依俙笑語眞。莫怪覺來偏下淚。魏舒元是外家人。</text>
<title>酬萊伯疊次前韻之作</title>,<text>雨餘公館破靑苔。步屧常蒙鎭日來。自是文章傾鮑謝。況兼交義托陳雷。欣逢斲堊差無累。欲報投瓊奈匪才。莫道項斯詩摠好。終敎燕石被人咍。</text>
<title>客館聞蟬。次柳子厚在柳州寄京中親舊韻。</title>,<text>客心牢落露蟬秋。急節居然逝水流。惆悵金鑾舊時侶。肯憐頭白滯南州。</text>
<title>雨中。次韓昌黎聽雨韻。</title>,<text>瘴雨昏昏不肯晴。草深池岸亂蛙鳴。行人一夜思歸夢。驚起虛簷滴瀝聲。</text>
<title>觀場市有感</title>,<text>掉臂歸來日欲晡。市門無復側肩趨。人情自是殊朝暮。不獨區區射利徒。</text>
<title>暑雨悶懷</title>,<text>十日蠻鄕雨。殘炎勢轉烘。掩帷防毒瘴。開戶怯盲風。汗出衣翻漿。愁繁鬢滿蓬。無由乍霑暍。回首憶秦中。</text>
<title>雨霽解悶</title>,<text>郡郭收殘雨。窓攏曉旭通。捲簾山送色。欹枕竹生風。海菊催新紫。山榴殿晩紅。殊方看節物。羈思杳難窮。</text>
<title>對榴花憶三歲女兒</title>,<text>念爾牀前戲。看花最是歡。天涯花正好。攀折寄誰看。</text>
<title>次劉長卿登松江驛樓望故園韻</title>,<text>秦關迢遞未言歸。日日羈愁減帶圍。蠻館雨深芳草合。海榴花晩怪禽飛。簾前暮色迷官樹。郭外炊煙斂翠微。惆悵故山猿鶴老。幾時投紱息塵機。</text>
<title>聽早蟬。次駱賓王韻。</title>,<text>南國收殘暑。玄蜩響已侵。巧將齊女怨。偏傍越人吟。綠樹煙初合。靑山日欲沈。坐來聲斷續。愁絶萬重心。</text>
<title>賓館亡憀令周吏呼韻口占</title>,<text>日下家書斷。天涯嶺路長。旅游悲季子。歸計負潯陽。海國秋將逼。蠻村橘已香。何時返初服。閒泛菊花觴。</text>
<title>客館假寐。夢入玉堂。宛是九秋光景。感而有作。</title>,<text>瘴江千里隔天閽。中夜分明結夢魂。秋老掖垣梧葉盡。月臨仙掌露珠繁。閒眠瑣闥燃宮燭。忙草泥書醉上罇。旅枕忽驚孤角曉。滿庭蜒雨海禽喧。</text>
<title>夜聞海濤</title>,<text>天地東南海杳茫。黑風吹雨暗窮荒。初來遠客偏多懼。十里濤聲夜撼牀。</text>
<title>寄慶山使君李汝瑞 元龜</title>,<text>一別經年悵舊遊。共憐霜雪已盈頭。陶潛自有歸田計。王粲空懷去國愁。蟾影更圓蠻徼夜。蟬聲忽報海山秋。題詩郡閣應相憶。須寄郵筒慰客憂。</text>
<title>憶京中小齋</title>,<text>結屋南山下。蕭條擁小籬。藥欄斜避石。蔬圃曲通池。杞菊叢應老。樝梨子幾垂。最憐窓外竹。寒影月中移。</text>
<title>聞任水部文仲新佩淮陽符。寄贈一律。</title>,<text>淮陽巖邑古名郡。漢署星郞良二千。峽戶淳風稀訟牒。官齋長日只閒眠。山連異境心偏淨。地產靈芝病可痊。自是使君多道氣。公車休羨奏甘泉。</text>
<title>流頭日有感</title>,<text>瘴江煙雨晝紛紛。悵望佳辰淚有痕。水粽霜餻供節物。浮瓜沈李侑芳罇。偏傷客裏流光迅。却訝天涯舊俗存。回首故園歸思斷。不堪遲日又黃昏。</text>
<title>次萊伯示韻</title>,<text>蠻鄕千里客愁偏。旅宦殊非少壯年。瀕海颶風驚折木。漫山炎瘴欲熏天。長垂楚峽聽猿淚。虛負嵩林友鹿緣。心憶故園歸未得。白頭空賦遠游篇。</text>
<title>謝萊伯頻寄詩篇</title>,<text>六月炎荒雨未收。時看跕跕墮鳶愁。煙中樹色迷官渡。郭外濤聲入郡樓。千里道途雙鬢換。百年天地一身浮。知音賴有神明宰。頻寄詩篇慰滯留。</text>
<title>見金友聲伯書。知新佩海西邑篆。遙寄一律。</title>,<text>我爲嶺南客。君作海西行。草草書中語。依依別後情。瘴雲恒夜雨。關樹已秋聲。兩地相思處。空添鬢髮明。</text>
<title>詠愁</title>,<text>海煙籠樹日初斜。病客聞蟬倍憶家。步盡庭陰人不見。郡城殘堞已棲鴉。</text>
<title>晩望感懷</title>,<text>風雨孤城縱目初。黍苗無限漆山墟。銷憂謾作登樓賦。奉使多慙喩蜀書。北極星辰愁夢裏。南關歲月苦吟餘。遙知此日金閨伴。幾度銜香上玉除。</text>
<title>擬明朝皇甫汸恨詩</title>,<text>茂陵衰草露濛濛。靑鳥茫茫信不通。楚澤烏騅迷夜月。漢宮紈扇掩秋風。吟成鵩鳥斜陽盡。曲就淋鈴寶帳空。最是五原星落後。蜀中城闕遍蒿蓬。</text>
<title>夜坐使安舌官呼韻</title>,<text>病客愁無寐。空齋坐寂寥。故園三逕廢。窮海一身遙。積雨迷千嶂。孤燈映半宵。沈吟搔短髮。百慮正難消。</text>
<title>黃山督郵柳君 榮厚 挽。三首。</title>,<text>一官潦倒鬢毛殘。誰惜鮎魚上竹難。當日上章憂世志。秪今遺墨未全乾。瘴江星月曉蒼蒼。千里丹旌引路長。人世此行誰得免。哭君今日倍沾裳。凝川館裏夜相迎。草草分携未吐情。風燭奄成千古別。屋梁明月夢中驚。</text>
<title>秋日記懷</title>,<text>天畔高樓倚夕陽。故園歸思正茫茫。河山雨氣收殘暑。原野秋陰釀晩涼。關樹迥遮千里目。鬢毛贏得萬莖霜。可憐留滯周南客。幾日含香上玉堂。</text>
<title>次無何堂寄示韻</title>,<text>蠻館淸秋別恨催。忽蒙佳句雁銜回。焚香更盥薔薇露。珍重華緘手自開。</text>
<title>次洪侍讀國卿韻。五首。</title>,<text>微霜一夜雁南催。千里長安夢幾回。雙鯉忽傳西掖信。怳然靑眼向君開。離懷黯黯鬢毛催。秋到南關客未回。遙憶玉堂今夜月。一罇醽醁共誰開。流光冉冉客中催。千里家書隔月回。盡日孤城門獨掩。海天風雨不曾開。井闌疏雨葉聲催。霜信天涯雁始回。南土也知風候異。菊花先向早秋開。客鬢由來日日催。天涯魂夢謾頻回。煩君莫問蠻鄕事。瘴霧昏昏晝不開。</text>
<title>客夜雨中。懷李中書弼卿 翊相 兼寄李檢討樂夫。</title>,<text>五更譙鼓報鼕鼕。千里羈愁一夜中。蠻館雨聲連海嶠。驛亭秋色老梧桐。寒衣未寄南來使。尺素難憑北去鴻。遙憶洛東籬菊晩。故人罇酒幾時同。</text>
<title>次徐國益寄示韻</title>,<text>年纔強仕鬢毛危。三黜甘爲魯士師。羈枕夢驚關外路。故人書帶郢中詞。霜凄白雁隨陽日。節近黃花冒雨時。惆悵一尊無與共。屋梁明月寄相思。</text>
<title>聽琴</title>,<text>纖纖玉手動哀絃。遠客傷心淚自懸。最是曲終無恨意。半簾殘月小樓邊。</text>
<title>秋夜感懷</title>,<text>忽覺秋聲起。偏傷遠客情。雁群雲外斷。螢火夜深明。故國千山隔。羈蹤一葉輕。孤吟愁不寐。斜月半西城。</text>
<title>次萊伯韻</title>,<text>萍水他鄕會。歡然托素期。徵杯賓館夕。揮麈郡樓時。飮德渾如醉。論交敢恨遲。峨洋千古響。今復理桐絲。</text>
<title>客夜</title>,<text>摵摵風鳴葉。蕭蕭雨作寒。白頭千里客。孤燭夢長安。</text>
<title>蠻館書懷</title>,<text>八月天高秋氣淸。西風吹葉雁南征。孤城語角催邊淚。永夜吟蛩訴客情。霜冷楚砧衣未授。路迷秦嶺夢猶驚。陰符未試從橫略。喩越多慙漢陸生。</text>
<title>思婦怨。二首。</title>,<text>郞如嶺上雲。妾似雲中月。雲飄不再歸。月圓易爲缺。又生憎一片銅。寫我愁中面。彫落舊時容。郞歸應不辨。</text>
<title>秋夕感懷</title>,<text>昏鴉喬木紙錢飛。村巷家家上冢歸。佳節異鄕爲遠客。不堪垂淚對斜暉。</text>
<title>中秋十五夜。遇風雨有感。</title>,<text>仲秋風雨夜寫寫。桂魄沈輪不肯晴。人世賞心元未易。任敎愁寂度深更。</text>
<title>客窓聽雨</title>,<text>客窓燈火夜如年。寒雨冥冥淚共懸。若使愁心添素髮。明朝鬚鬢更無玄。</text>
<title>望鄕</title>,<text>風起孤城塞日黃。暮天吹角動悲涼。微霜乍下蟬聲盡。叢菊將開燕子忙。千里別懷常黯黯。一秋愁鬢轉蒼蒼。登高試望西歸路。關嶺迢迢隔漢陽。</text>
<title>寄家弟季晦</title>,<text>一年強半滯南邊。回首秦關路幾千。別淚曾霑梅雨節。歸期又負菊花天。雲埋短日棲殘郭。雁叫新霜集暮田。特地秋風吹不盡。客中心緖轉茫然。</text>
<title>勸酒曲</title>,<text>爲把花枝勸一罇。休將身外向人論。時來富貴雖爭詫。事過英雄竟孰存。十二金釵丞相府。三千珠履信陵門。豪華百代渾無迹。蔓草寒煙鎖九原。</text>
<title>戲題</title>,<text>才謝分臺御史。心如丈室維摩。猶有多生結習。時聽帳外琴歌。</text>
<title>塞下曲</title>,<text>經年征戍雁門東。霜墮關楡葉盡空。惆悵城南一片月。幾家砧杵動秋風。</text>
<title>見家信</title>,<text>江南煙雨雁初征。珍重家書慰遠情。已見寒衣傳到此。秋風早入漢陽城。</text>
<title>題金生宇樞草堂</title>,<text>小築依殘麓。篔簹擁作關。開罇斟白酒。推戶對靑山。園裏霜梨熟。籬邊露菊斑。宦遊千里客。羨爾占長閒。</text>
<title>送所看鏡面令兒輩磨送</title>,<text>手裏團團鏡。先憑驛使歸。愁容如寫去。應訝故吾非。</text>
<title>漢宮詞。十首。</title>,<text>仙堂秋晴露氣涼。西來靑鳥報書忙。明朝有事承華殿。不許宮娥近御床。黃河萬里淨塵氛。宛馬西來望似雲。天子親提龜紐印。殿前新拜李將軍。仙槎初自海中還。黃白葡萄薦玉盤。從此上林遺異種。九秋嘉實帶霜寒。平明御駕入長楊。親閱三驅樂未央。簫鼓夜分回輦道。六宮爭爇博山香。君王新御柏梁臺。廣樂聲高法宴催。詔許詞臣皆上坐。凌雲誰似馬卿才。未央前殿引朝紳。方朔詼諧最見親。內史不知何許者。君王嚴畏異群臣。少翁新獻致神方。帳裏花容只可望。半夜竹宮燈燭滅。鳳城寒月影蒼蒼。金屋粧成貯幾秋。銀環偏荷渥恩優。君王一幸平陽第。便作長門萬段愁。禖祝年年燕到時。爭言嘉兆叶熊羆。今朝覺有天顏喜。鉤弋宮中報洗兒。一作鉤弋新生類己見。詔書車駕幸河東。汾水樓船樂未窮。一自中流賦成後。後庭絃管奏秋風。</text>
<title>夜坐。次柳子厚覺衰韻。</title>,<text>靑靑鏡中髮。漸見霜雪侵。今年頓衰謝。疾病如相尋。駸駸老將至。驅策誠難任。奔遑岐路間。咄此違素心。春華不再榮。白日易西沈。浮生若朝菌。惻惻傷古今。中宵起徊徨。濁醪時自斟。零露泫槁葉。薄雲生秋陰。在陳孔聖歎。念越莊舃吟。羈遊歲已晏。日夜思故林。桐絃寄所思。無人賞我音。</text>
<title>客懷</title>,<text>八月淸霜下。征人未授衣。塞鴻遵渚急。梁燕向巢稀。老樹鳴寒葉。靑山淡晩暉。歸期看漸遠。愁寂故山扉。</text>
<title>曉起</title>,<text>海日催殘曙。村鷄喔喔鳴。燈前寫家信。難悉萬重情。</text>
<title>憶鄕莊</title>,<text>一別雲山久。秋來月幾團。河梁沙水淺。魚蟹正登盤。</text>
<title>聞笛</title>,<text>中夜江山靜。孤城獨倚樓。誰將楊柳曲。吹送菊花秋。月傍關頭白。龍吟水底幽。寒雲凝不動。風起政䬒䬒。</text>
<title>夜夢李中書弼卿。朝來忽得尺素。感吟却寄。</title>,<text>昨夜分明夢裏迎。何來一札到邊城。殷勤寫出相思意。摠是河橋不盡情。</text>
<title>次金吏部斯百寄示韻。三首。</title>,<text>漲海人猶病。邊雲雁已秋。路迷關外夢。霜逼鬢邊愁。皓月空相憶。淸罇久未酬。懸燈燭不寐。寒夜政悠悠。又雁度塞門夕。霜彫海樹秋。誦君詩上語。破我客中愁。駿駟難追駕。希音未易酬。相思暮雲隔。歸夢謾悠悠。又颯颯風鳴葉。蕭蕭雨送秋。無端歸雁侶。驚起遠人愁。世事空多感。君恩奈未酬。平生匣中劍。壯志付悠悠。</text>
<title>次杜陵客夜韻</title>,<text>客夜殊難曙。寒燈翳復明。商飆催夕葉。村杵動秋聲。戀闕丹心破。搔頭白髮生。悲吟莊舃恨。誰識遠游情。</text>
<title>悄悄孤坐。不堪愁絶。戲吟一絶。聊以自解。</title>,<text>夜色迢迢正未央。畫屛銀燭冷秋光。人生不必愁爲客。且醉靑娥寶瑟傍。</text>
<title>水營道中</title>,<text>海門秋色橘林寒。處處人家白竹關。客裏又逢重九節。霜風吹發野花斑。</text>
<title>海雲臺。示萊伯。</title>,<text>來登海上臺。忽覺玆行遠。平臨馬州山。隱隱小如幰。銀濤浸巨壑。太虛無關楗。臨風看吳鉤。窅窅秋雲晩。</text>
<title>海雲臺。次黃衡韻。贈張節度。是奎</title>,<text>八月樓船泛海風。扶桑萬里曉雲紅。南門鎖鑰山河壯。摠入將軍領略中。</text>
<title>舟訪孤雲舊蹟。眎萊伯求和。</title>,<text>秋草仙臺古。蒼茫水氣寒。眼窮方丈外。身在霱雲端。綠蟻初傳斝。霜螯已薦盤。不須催返棹。人世此遊難。</text>
<title>東萊伯求菊</title>,<text>聞道籬邊菊。金錢冉冉香。煩君移一朵。侑我淺深觴。</text>
<title>謝萊伯送菊疊。次其韻。二首。</title>,<text>最愛東籬菊。能留晩節香。重陽看又近。難負使君觴。又粲粲霜含蕊。盈盈雨裛香。客窓移數本。幽興動飛觴。</text>
<title>對菊花有感</title>,<text>客中愁鬢已成霜。羞對黃花艶艶香。秋序漸深歸計誤。一年佳節負重陽。</text>
<title>次萊伯韻。二首。</title>,<text>萍水他鄕會。黃花九日香。休言身外事。且盡眼前觴。又昔在螭頭日。同含鷄舌香。天涯賜萸節。空憶九霞觴。</text>
<title>夜坐憶汾莊</title>,<text>長安一隔香雲端。雁度邊霜羽翮殘。蜒雨四時來不斷。客心千里向誰寬。籬花冉冉秋將晩。山木蕭蕭夜作寒。遙憶故園爭席會。紫螯丹栗政登盤。</text>
<title>暮寒</title>,<text>秋雨夕初霽。蕭蕭零葉寒。家山隔千里。誰念客衣單。</text>
<title>戲贈兒妓</title>,<text>春光猶早小桃枝。爲報東風莫浪吹。却笑分臺狂御史。湖州芳約恐成遲。</text>
<title>聞金諫議季明村居失稔。且有漳濱之憂。感吟却寄。</title>,<text>悵望隋城客。如今契闊深。歲荒耕且餒。身退病還侵。夢裏恒迷路。琴中孰賞音。停雲多少感。空費短長吟。</text>
<title>九日感懷</title>,<text>繁霜一夜雁來賓。猶作天涯未返身。九日杯罇欺鬢髮。十年書劍走風塵。殊方物色憐黃菊。舊賜萸房憶紫宸。強欲登高酬令節。望鄕臺上恐沾巾。</text>
<title>登高口占</title>,<text>結伴登高去。重陽物色新。相看便下淚。俱是望鄕人。</text>
<title>次萊伯韻。二首。</title>,<text>白日依山盡。黃花照眼新。尊前感佳節。非復少年人。又日下丹心苦。天涯白髮新。重陽今又過。猶作未歸人。</text>
<title>月夜聽雁</title>,<text>霜天吹角月如鉤。楚客悲秋已白頭。何事斷鴻來遠塞。一聲驚起故園愁。</text>
<title>次阮步兵詠懷韻。十七首。</title>,<text>幽懷鬱未舒。獨坐張素琴。晨風拂庭柯。零露霑衣衿。宛駒戀塞門。越翠思桂林。懷土固常性。喟爲傷我心。又迅商薄淸昊。嗈嗈哀雁翔。野菊吐寒芬。皐蘭委幽芳。遙遙去京國。親愛不能忘。披衣中夜起。憂思結心腸。蠨蛸掛寒壁。蟋蟀鳴洞房。展轉不成寐。戶牖生朝陽。靑銅照我面。鬢髮自摧傷。又歲寒慕松柏。成蹊恥桃李。放情丘壑間。幽貞誓終始。持鋤理畹蘭。傾筐掇畦杞。淸芬溯往哲。洒洒箕山趾。土苴視圭組。夸毗等宦子。優哉且卒歲。澹薄情無已。又葵藿本微物。素性傾太陽。投耒云南畝。射策謁明光。仙葩燿丹桂。繡袍明赤霜。潛鱗忽乘風。聲譽頗芬芳。煌煌紫微傍。昵近舜衣裳。嘉惠日以渥。鳴佩恣翺翔。糜軀著明誓。沒齒不能忘。又列宿曜紫樞。白日明黃道。嘉會豈易遘。光澤誠難保。紬書愧直筆。戴豸慙諫草。駑蹇怯馳驅。冉冉將成老。脫冠謝朝列。永言從吾好。又辭榮豈待滿。雌伏依山阿。閒庭翳蓬藜。幽鳥日相過。溪芼供朝餐。珍膳不足多。鷦鷯巢一枝。鼴鼠寧盡河。人生不知足。咄咄成長嗟。又祗役適南裔。依依謝蕙帷。王事豈憚勞。絲路還成悲。幽潛願已愆。雅懷將訴誰。雲山悵漸遠。曜靈藏西暉。悲鳴別故枝。倦鳥何時歸。又靡靡卽長路。惻惻動悲歌。浮驂不暫停。急轍嗟迅過。驩愛日以隔。馳景易蹉跎。叱御度脩嶺。方艫濟深河。南北限殊區。觸物成感多。懸弧縱有志。奈此羈抱何。又緜緜漆山墟。邈玆幽荒外。列岫爲扃鐍。重溟作衿帶。蠻貨市廛溢。海舶東南會。在昔厄陽九。句吳稔毒害。盛朝恤陰雨。關防足可賴。又賓館闃無人。日日對遙岑。黃茅莽無際。苦竹攢成林。孤棲寄荒裔。無以散幽襟。四時失炎涼。昏晝迷晴陰。物色動駭矚。禽鳥亦殊音。咄咄坐長歎。徒懷歲寒心。又殊俗苦難親。誰可晤語者。終日坐空堂。出門非無馬。寂寞倚楝楹。蕭條望原野。啾啾雀盈林。窅窅日西下。鞿羈不能脫。鬱鬱難自寫。又小少服師訓。屈首受書詩。硏精賾微言。先哲以爲期。太玄笑子雲。三都恥左思。戒轄指正路。汲汲如失時。越俗棄章甫。持此將焉之。平生謾嘐嘐。自顧良可嗤。又列子御泠風。漆園游濠梁。達識洞大道。襟袍何沆茫。蕭條世已曠。不得與翺翔。緣督寓至理。葆光吾所望。世人慕榮貴。忽如瓦溝霜。弱喪不知歸。昏蒙良可傷。沖虛佩明訓。勔勔以爲常。感激起長歎。濡毫述玆章。又石碎堅不變。丹磨色靡移。衆囂雖紛紛。而我獨委蛇。寂寞有餘韻。芬華詎心馳。貞松抱苦節。歲寒方可知。高歌拔長劍。鐔鍔何陸離。又陟彼萬仞岡。天風振我衣。扶桑小如薺。蓬島何依依。睇目聘極覽。游豫忘朝饑。孤雲去不返。笙鶴何時歸。壤蟲慕黃鵠。悵然令人悲。臨風發浩嘯。渺渺秋鴻飛。又匣琴奏流水。無人賞我音。周容恥爲度。寧與世浮沈。時俗日以變。零淚空淫淫。行迷及末遠。逝將入深林。蘭皐步余馬。可以托吾心。又夙尙在脩潔。蘄造君子林。童習已白紛。歲月何駸駸。惛然昧大道。擾擾有蓬心。簪裾爲桎梏。塵累日滯淫。今將復迷路。初服庶追尋。擧目望雲山。浩然將誰禁。</text>
<title>次萊伯九日韻</title>,<text>郡郭蕭條接大荒。海天飛雨射頹陽。三湘旅雁方遵渚。九日征人盡望鄕。中夜夢魂迷北極。十年身計負東岡。黃花照眼渾無賴。強倒賓筵淺淺觴。</text>
<title>古劍引</title>,<text>我有匣中雙蛟龍。祕訣初傳白猿公。越砥新磨鸊鵜淬。晶光夜夜騰晴空。曼胡之纓短後衣。白日高歌燕市中。荊卿小兒未解術。一擲謾倚秦王宮。千里風塵不留行。嗚呼四海誰其雄。嗚呼四海誰其雄。</text>
<title>擬李嘉祐聞江南人家賽神之作</title>,<text>萊山之俗。信鬼而好祀。凡有疾病憂厄。惟神鬼是憑。坎坎缶鼓之聲。不絶於四時。誠荊蠻之陋習也。適觀唐詩賽神之詞。援翰以擬。蓋追屈左徒九歌遺意也。萇山舊俗好淫祀。家家四節迎神至。日吉辰良穆將愉。蘭肴桂醑仍蕉荔。揚抱拊鼓五音陳。滿堂幢節何繽紛。回飆欻起捲帷幕。皇皇欲降雲中君。少巫嬋媛振華衣。婆娑起舞芳霏霏。翁婦紛然拜且析。身無疾病年無饑。遠客中宵聽不寐。殊方土謠眞堪異。千古荊蠻事偶同。爲吟九歌興長喟。</text>
<title>春宮誕日有感</title>,<text>去年今日賀彤庭。爛醉宮醪白玉甁。一作周南留滯客。夜深空自望前星。</text>
<title>衙軒賞菊吟呈萊伯</title>,<text>使君好種東籬菊。秋到金錢滿院黃。雅趣居然在栗里。風流何必羨河陽。霜催冷蕊侵書榻。雨裛淸香近酒觴。最是琴堂衙散後。日吟佳句動芬芳。</text>
<title>次賓館壁上諸公韻</title>,<text>九月寒風撼郡齋。羈棲寥落轉悽懷。愁拈白酒杯仍凸。吟對靑山句自佳。海岸淸霜凋橘柚。峒巒飛雨暗庭階。長安北望音書斷。心旆搖搖苦未排。</text>
<title>客中送人</title>,<text>西風淅淅雁南歸。關樹淸霜葉盡飛。同作遠人君又去。不堪岐路獨沾衣。</text>
<title>夢江鄕</title>,<text>蕭蕭落葉送殘秋。耿耿寒燈伴客愁。一夜無端江上夢。荻花風月載孤舟。</text>
<title>萊州曲。九首。</title>,<text>昔劉夢得在建安。雜取郡中土風。作竹枝詞九首。蓋古人採謠之意也。今余留滯萊州。已閱累朔。賓館牢騷之中。無以遣懷。紀玆耳目見聞著。爲九篇絶句。以擬夢得建安之詞。可謂東隣之唐突。鷄鳴山上日初生。釜浦城邊潮欲平。沙頭立竿候風色。馬島飛船來往輕。鷄鳴山在釜浦。鎭南形勝壯邊關。山勢東來此鬱盤。鯨海百年波浪靜。不須烽火報平安。水營東畔海連天。日出扶桑曉色鮮。八月樓船行組練。鐃笳聲徹馬州煙。蠻兒聳覩漢官儀。都護千夫夾路馳。宴罷歸來簫鼓振。永嘉臺畔日西時。忠臣祠廟郡城邊。落日寒鴉古木煙。壯志至今猶未泯。中宵紫氣射南天。仙人騎鹿謝塵氛。身伴金龜向白雲。花滿古臺春寂寂。洞中啼鳥自朝曛。揚枹拊鼓瑟竽陳。村巷家家共賽神。最怕仲春多疾厄。一心齋潔度三旬。長安大賈橐中裝。燕市蠶絲白勝霜。蠻舶夜來來泊岸。釜城朝日馬蹄忙。靑帘高掛市橋傍。處處人家橘柚香。姹女明粧夸袨服。少年遊冶斷柔腸。</text>
<title>憶汾莊有感</title>,<text>菟裘初占荻花洲。千里浮遊事事休。松菊謾存元亮逕。蓴鱸偏憶季鷹舟。身邊舊裌渾生蝨。鏡裏新霜已遍頭。日落海門秋色老。滿庭黃葉掩西樓。</text>
<title>薄晩口占</title>,<text>霜染棠梨葉盡紅。暮天蕭瑟海雲空。秋來客思偏多感。徒倚危樓向北風。</text>
<title>旅懷</title>,<text>遠客經時久。繁霜一夜寒。已驚秋鬢換。猶着夏衣卑。洛北書全闊。天南月屢團。悲吟莊舃恨。危涕自汍瀾。</text>
<title>秋思</title>,<text>商飆淅淅井梧黃。雲盡江南雁字長。荷冷綠池愁欲折。日銜靑嶂澹無光。佳人夜泣機頭月。壯士朝悲鏡裏霜。最是越吟鄕思苦。蟪蛄何事近寒床。</text>
<title>贈別鄭御史 重徽 出宰靈光</title>,<text>翩翩五馬出南州。正是仙郞得意秋。執憲明廷眞御史。分符巖邑古諸侯。題詩梅閣春光早。舞彩萱堂喜氣浮。治行異時推第一。壐書應荷主恩優。</text>
<title>次慶牧李汝輝 之翼 韻</title>,<text>經秋作別意如何。鏡裏居然兩鬢皤。獨倚海山勞遠望。不堪天末暮雲多。</text>
<title>留別萊伯令公</title>,<text>天涯此別正依依。況是關河雨雪時。寒暑久忘眉子宇。路岐偏感沈侯詩。南樓皓月空成夢。北海淸尊更對誰。歸到日邊鴻雁盡。若爲書札報相思。</text>
<title>題畫</title>,<text>黛色長留物外春。一竿紅日海無津。頎然羽客知何者。不是安期是洞賓。</text>
<title>廣寒樓戲題</title>,<text>琪樹西風露氣淸。碧空如水夜雲輕。尋眞不見天孫在。堪笑靈橋浪得名。</text>
<title>次淳上人軸中韻</title>,<text>方丈神仙窟。煙霞隔幾重。名山未易到。空憶上方鐘。</text>
<title>廣寒樓。敬次王父韻。</title>,<text>香飄桂苑散餘馡。絳節仙人醉未歸。素女靑娥齊度曲。星冠霞佩共生輝。丹成玉杵蟾長在。橋架銀河鵲欲飛。八月靈槎期不誤。成都他日問支機。</text>
<title>長水凝碧亭。聽泉流口呼。</title>,<text>客窓秋思已悽然。誰遣泉聲入枕邊。夢裏不知明月在。錯疑飛雨過前川。</text>
<title>巡到峽中感吟</title>,<text>南顧年年軫聖憂。峽中禾黍又無秋。承流愧乏寬民政。虛負明廷寵拔優。</text>
<title>自嘲</title>,<text>浮生卒卒逐虛名。原隰驅馳鬢欲明。可笑相如不解事。高車駟馬竟何榮。</text>
<title>龍潭</title>,<text>小縣看如斗。蕭條擁碧巒。邑倉無歲入。村戶缺朝食。聖慮今方切。民繇尙未寬。自慙宣化地。無力濟艱難。</text>
<title>寄李評事樂甫</title>,<text>聞君辭下鳳池頭。馹騎翩翩向北州。男子四方元有志。士師三黜竟何尤。征鴻亂度寒門夕。落木初飛海驛秋。莫道旅遊多苦思。帳中歌舞足寬愁。</text>
<title>茂朱東軒。次澤堂韻。</title>,<text>地僻官居靜。民厖政理平。岫雲簷際宿。巖溜枕邊淸。強酌酬佳節。孤吟寫遠情。悄然仍不寐。蘿月夜深明。</text>
<title>和寄白谷師</title>,<text>甄城別夢正依依。師到何山尙未歸。珍重遠書勞問訊。封緘猶自帶煙霏。</text>
<title>雲峯縣</title>,<text>縣郭依殘麓。官庭草樹荒。土田稀墾闢。閭井半流亡。地僻偏多雨。山寒易下霜。年年逢歲儉。民事轉堪傷。</text>
<title>馬韓懷舊</title>,<text>淸霜八月下征衣。箕準城邊木葉飛。欲問當時興廢事。靑山無語對斜暉。</text>
<title>秋城憶汾莊</title>,<text>每年秋夕客殊方。愁緖紛繽鬢欲霜。遙想今宵汾上月。草堂無主影蒼蒼。</text>
<title>臨陂。題同宗申稿無事堂。</title>,<text>高車駟馬是何榮。半世奔忙鬢欲明。却羨林泉無事客。閉門終日少經營。</text>
<title>巡到扶風。入靈嶽。贈信如上人。</title>,<text>靈嶽岧嶢鎭海堧。石門蒼翠鎖雲煙。彌陁異蹟千層窟。大士危橋百折川。楓葉正酣霜信後。菊花交映酒杯前。平生悵望神遊地。此日偸閒亦夙緣。</text>
<title>暮抵格浦</title>,<text>潮急汀沙漲。山寒返照明。征軺猶未息。鹽竈暮煙生。</text>
<title>金堤郡口占</title>,<text>海門秋色渺無垠。霜信初傳白雁群。繞郭殘荷摧碧玉。滿郊華實蔽黃雲。靑山隱映人煙接。大澤橫流郡邑分。形勝古來稱第一。至今黎庶樂耕耘。</text>
<title>冬至感吟</title>,<text>攬鏡看愁髮。居然霜雪侵。忽逢南至日。倍切北歸心。</text>
<title>完山贈任文仲</title>,<text>凍雪疏疏下。談霏密密親。世間無限事。杯酒任吾眞。</text>
<title>寄贈南方伯仲輝 二星</title>,<text>錦江寒日雪初晴。征馬騑騑欲啓程。莫怪罇前偏作惡。中年離合最關情。</text>
<title>感吟</title>,<text>算來身計百無宜。咄咄書空坐似癡。回首故園雲水地。白鷗應咲賦歸遲。</text>
<title>贈曹生世傑求畫</title>,<text>國朝畫師固無數。大者獨稱安與▣。魚梅石竹亦偏霸。餘子孰能專其美。後來曹生出關西。丹靑妙法追萍叟。家家屛障畫山水。筆下往往多奇趣。老我平生有畫癖。求之不惜千黃金。此地逢迎儘有緣。連宵把酒開胸襟。人間絶境我能言。片幅移得風煙否。崩崖倒壁瀉急瀑。古木蒼藤迷晦晝。釋子歸來趁暮鐘。仙禽淸唳盤雲宵。不然淸潭白石靜散地。蘆花兩岸風颼飂。醉後汾翁興偏長。叩舷狂歌弄明月。吾道由來付滄洲。世間浮榮視蠓蠛。</text>
<title>關外送人</title>,<text>草草一杯酒。送君關外行。浿江千丈水。難較去留情。</text>
<title>練光亭。贈趙復亨。根</title>,<text>澄江如練月如霜。點點群山轉杳茫。携手莫言天下事。且須傾倒淺深觴。</text>
<title>海上望日有感</title>,<text>海上明初旭。依俙夢裏君。天涯無限淚。遙灑茂陵雲。</text>
<title>次金延之 壽增 谷雲精舍圖韻</title>,<text>谷雲精舍擁靑山。萬樹桃花掩竹關。若使此翁分一半。肯敎魂夢到人間。</text>
<title>寄金延之</title>,<text>人間離合劇悤悤。仙觀逢迎一夢中。十二峯頭今夜月。滿船尊酒與誰同。</text>
<title>渡浿水留別少尹</title>,<text>解纜沙頭人盡歸。輝輝朝日照征麾。臨分不必偏成感。岐路人間摠可悲。</text>
<title>訪玉溜泉有感</title>,<text>回首中原動鼓鼙。漢槎消息渺無期。摩挲翠壁朱仙筆。玉溜泠泠不勝悲。</text>
<title>放魚</title>,<text>憐渠失所困沙邊。爲放泓涵百丈淵。他日若逢雷雨節。會成鱗甲上靑天。</text>
<title>南湖口占</title>,<text>抱病經旬獨掩門。嗒然無語度朝昏。傍人莫說紛紛事。歸臥江湖亦聖恩。</text>
<title>以一局棋一張琴付啓兒。仍占一絶。</title>,<text>一局商顏戲。無絃栗里琴。幽潛千古事。付爾入山深。</text>
<title>次洪國卿李弼卿酬唱韻。二首。</title>,<text>僑居冷落傍沙洲。心逐煙波汎汎鷗。白首幽懷元亮賦。秋風歸計季鷹舟。功名已覺黃梁熟。節序翻驚大火流。中夜一尊聊酩酊。滿天明月倚高樓。江樓日日對遙岑。愁緖紛紛不自任。浮世宦遊吾已倦。暮年交誼子偏深。槐安蟻夢憐同覺。湖海鷗盟喜共尋。從此一竿堪送老。鳳池何必戴華簪。</text>
<title>曾在關西。身病務劇。未能問訊諸友。徐國益最有憾意云。故戲吟一律以寄。</title>,<text>平生誕慢未全除。人事由來轉覺疏。十月關山催五馬。三秋京洛阻雙魚。陳蕃擬解徐公榻。叔夜先投吏部書。交誼百年還到此。如新空歎白頭餘。國益十月。拜邊守。九月以前。未及書問。</text>
<title>李東萊 夏 挽</title>,<text>漢庭當日策賢良。曾識髫齡詠鳳凰。萊府政聲碑在口。薇垣諫牘筆凝霜。斑衣忽輟高堂舞。紅藥空留禁苑香。爲賦招魂魂不返。屋梁明月只含傷。</text>
<title>洪諫議伯涵自鷺津來訪。仍賦一絶。遂次其韻以贈。</title>,<text>歸來白首把漁竿。夢斷紅塵紫陌間。多荷薇垣舊諫議。故情珍重訪柴關。</text>
<title>淸風府院君 金公佑明 挽</title>,<text>相門雙璧綰金魚。咸道名賢積慶餘。漢代謙恭推鄧馬。周家風化始關雎。攀號鼎水悲龍馭。冥漠泉臺隔玉除。最是東朝哀慕切。國人誰不淚沾裾。</text>
<title>金都憲季明挽。六首。</title>,<text>自失完山子。三霜痛彌結。君今又奚逝。使我腸肚裂。浮生若朝菌。萬事俱電滅。呑聲淚瀉臆。此懷誰與說。完山子。卽李都憲敏迪令公也。又小少托襟素。周旋到白紛。相憐夔及蚿。迭倡篪與塤。知君莫如我。愛我疇似君。泉塗一爲隔。倀倀無與群。又宿昔承嘉會。聲譽何芬芳。天官秉衡鑑。柏府振風霜。運化迭嬗變。寵辱固無常。嗟嗟漳濱疾。又奚纏膏肓。又昔我赴西關。一書以爲別。及歸君已病。俄然便永訣。好物固無堅。豈謂遽短折。明徵竟錯莫。雪涕空成血。又逝者固無知。冥然戢一木。生者獨踽踽。觸物多感目。寤寐想遺塵。怳爾蕉覆鹿。已矣此生休。他生未可卜。又寒暑忽流易。卽遠今有期。舍此平生親。適彼荒山陲。呼君君不應。哭君君不知。音容永潛翳。此去歸何時。</text>
<title>次姜大老示韻</title>,<text>殘臘駸駸換舊蓂。散人無事醉還醒。頻經世故身如幻。默算平生迹類萍。衰鬢百年悲曉鏡。故人千里隔晨星。江南春色傳梅信。天末歸鴻不忍聽。</text>
<title>別李都憲弼卿出宰江陵 時有催促發送之敎。</title>,<text>先朝學士鬢全摧。聖主恩深五馬催。歸臥鏡湖明月夜。肯敎魂夢到霜臺。</text>
<title>綾豐府院君 具公 挽</title>,<text>世德綾山冠海東。相傳忠孝到于公。休論麟閣勳名早。自有觀津退讓風。八耋遐齡諸福倂。四朝恩渥一身隆。哀榮此日眞無憾。餘慶他時定不窮。</text>
<title>別任文仲出宰鷄林</title>,<text>白頭離思亂如雲。纔別梅翁又送君。從此終南山下客。閉門孤臥度朝曛。</text>
<title>別金京兆 宇亨 便養淮陽之行</title>,<text>情深烏哺叫天閽。許借名區聖綍溫。梅閣聳瞻卿月煥。板輿高奉壽星尊。山連福地煙霞古。邑產靈芝服食存。想得鳴琴單父日。曲中應奏感君恩。</text>
<title>李義興仲龜挽</title>,<text>名門刑範馬常眉。才命參差理莫推。檄至未成烏鳥養。琴亡永結鶺鴒悲。家聲賴有珠三顆。遺恨終孤桂一枝。最是北堂腸寸寸。等間行路亦沾頤。才得一縣。而未及赴。伯兄入灣。不得面訣。</text>
<title>登花石亭有感</title>,<text>勝躅今猶在。高風杳莫攀。登臨無限淚。吾道轉艱難。</text>
<title>途中有感</title>,<text>歷歷途中人。徒行或騎馬。不知何所營。摠是勞生者。</text>
<title>懷玄圃 李公嵇</title>,<text>午睡心遠堂中。方入於羲皇華胥之域。忽聞剝啄聲。驚起而坐。梨園趙少卿汝吉。掀髥大噱而入。見之驩然。俄而。舍妹送一壺酒數豆肴。皆佳味也。一觴一詠。不覺懷友之情。咫尺城門。邈若山河。顧安得携其人於座上。與之同歡哉。思其人不見。携其人之所親愛。而以替面焉。其情甚可慼也。景物方姸。黃鳥晛晥。觸物成感。無以自制。聊以五言一絶。以宣紆鬱。對酒渾無興。看花易斷魂。江潭憔悴客。何日入脩門。</text>
<title>和谷雲居士次崔孤雲韻</title>,<text>曲曲流泉疊疊巒。洞中棲息隔人間。孤雲去後雲猶在。今古玄蹤共碧山。</text>
<title>次梅磵 李公翊相 韻</title>,<text>君今剖竹寄遐陬。我欲歸田理舊疇。謾有葵情同向日。可堪蒲質已先秋。名途關歷身全倦。末路浮沈計未酬。莫道伯倫耽縱酒。擬憑觚爵破深愁。</text>
<title>鄭仁川挽</title>,<text>袁楊家世自蟬嫣。鳳穴奇毛瑞彩傳。治行漢庭桐邑宰。風流晉代竹林賢。藤陰醉夢成千古。湖上遊蹤寄數椽。回首廣陵飛旐遠。不堪懷舊淚潸然。</text>
<title>洪諫議內挽</title>,<text>諫議榮名早。宜家福履俱。朱門鍾鼎貴。丹穴鳳凰雛。世故隨雲變。悲歡轉眄殊。應知長簟痛。霜滿子荊鬚。</text>
<title>次玄圃韻。二首。</title>,<text>朝退尋常晝掩扃。喜無車馬到閑庭。身趨紫陌頭全白。座對雲山眼欲靑。浪跡不堪當世用。狂言寧合俗人聽。鉛槧小技還多事。却悔平生識一丁。鳳城秋思晩依依。雲葉參差雨脚微。短髮自憐添素雪。長繩無奈繫徂暉。樽前舊態誰相識。海內親朋日漸稀。羈絆一官歸未得。謾敎魂夢遶漁磯。</text>
<title>次趙勉卿韻。三首。</title>,<text>紙窓燈火伴吟蛩。萬樹秋聲一院風。階竹冷侵書幌外。池荷香動酒杯中。榮名老去蠶眠熟。往事懷來蝶夢空。悵望雲山靜散地。幾時歸訪鹿門翁。草間零露鬧寒蛩。庭畔高梧墮夕風。急節相催明暗裏。殘生已付醉醒中。休言莊叟身爲蝶。且覺維摩色是空。却把萬緣都屛盡。惺惺唯有主人翁。不平之詠類吟蛩。佔畢還慙作者風。俚曲敢論天寶際。高才合置建安中。雷門大鼓群音寂。月窟霜蹄萬馬空。文苑卽今多儁彥。題評唯許息庵翁。有寄示金太史之語。故及之。</text>
<title>國有祀典。輒承有事之榮。南郊饗祀。又差享官。戲吟一絶。</title>,<text>南郊初日弄晨赮。祭罷瑤壇聽早鴉。玉帛頻將駿奔地。虔誠猶足報王家。</text>
<title>戲贈樂夫 時事大變之後。各自分離。相別數年。始得會合。</title>,<text>爾是當年爾。吾猶昔日吾。秋風滿尊酒。頓覺病全蘇。</text>
<title>別李遠伯赴嶺幕</title>,<text>送君今日賦南征。唱斷驪駒鬢欲明。雲望太行游子淚。夢迷關路故人情。鷄林葉落淸霜早。鳥嶺天寒積雨晴。遙想錦囊收物色。爲憑雙鯉寄新聲。</text>
<title>戲贈趙承宣勉卿</title>,<text>一日銀臺直。呶呶衆楚咻。何如滿尊酒。共醉菊花秋。</text>
<title>省直自嘲。示息菴金尙書 錫胄。</title>,<text>上林寒日亂鴉喧。垣竹埤梧露氣繁。頭白侍郞何似者。漢廷方朔隱金門。付次韻宵蛩咽咽夕蚊喧。叵耐文書抵晝繁。安得此身便解脫。秋風一棹倚龍門。</text>
<title>直廬秋夕曉坐有感 未得恩暇。久未省墓。故第六及之。</title>,<text>風雨重城暗。寒燈到曙鷄。病情衰後甚。鄕路夢中迷。此日逢秋夕。頻年愧夏畦。行將謝簪紱。生事付耕犁。</text>
<title>昔在先朝以員外郞。寓直騎省。與玉堂諸友。翫月於錦川橋上。于今十載之後。復入省中。適値仲秋望月。追懷往事。不覺愴然。口占一絶。寄眎洪諫議伯涵。</title>,<text>白頭浮世一身孤。華省重來萬事殊。爲問錦川橋上月。淸光能記舊人無。</text>
<title>顯廟諱辰。書示息庵尙書。</title>,<text>仙馭賓天歲幾廻。至今遺痛鬢成摧。寧無地下三良願。又見人間八月來。紫極朝儀渾似舊。蒼梧暮色轉堪哀。孤臣此夜雙懸淚。一與寒蛩咽咽催。</text>
<title>祗受恩暇。省墓于忠原。晩發江口。</title>,<text>津樓八月雨新晴。落木淸霜雁已征。漢口夕波迷遠渡。廣陵寒日見孤城。風塵道路身全老。罇酒江湖眼忽明。投紱未成長往計。扁舟敢擬季鷹行。</text>
<title>舟過歸隱金尙書墓有感</title>,<text>朝中舊德已無存。草樹丘原歲幾翻。自有羊曇醉後感。可堪今日賦招魂。</text>
<title>乘霽放舟覽古有吟</title>,<text>解纜沙頭水半篙。廣陵飛雨霽寒皐。雲邊喜涌三竿日。峽裏愁翻八月濤。溫祚舊城憑地險。懶翁遺塔倚天高。千秋勝蹟還如夢。悵望西風首自搔。</text>
<title>江店夜吟</title>,<text>客窓無睡夜初長。月色江聲枕簟涼。明日孤舟何處宿。旅情秋思共茫茫。</text>
<title>村家記事</title>,<text>豆蔓棲殘畝。兒饑日夕呼。催科今正急。閭井半成逋。</text>
<title>淸心樓寫懷</title>,<text>急節駸駸水共流。旅情秋思轉悠悠。田園已負陶元亮。鄕里還慙馬少游。老去一身渾似夢。愁來萬事只搔頭。江湖滿地風霜逼。獨倚闌干聽野謳。</text>
<title>汾莊漫詠</title>,<text>野屋依泉脈。山扉翳蒿蓬。邵園瓜可摘。陶逕菊成叢。谷邃恒多霧。庭虛易得風。眼邊無俗物。簪紱愧衰翁。</text>
<title>鄕興</title>,<text>谷口煙霞重。山中草樹荒。鴉驚飜落日。葉墮染新霜。晩餉舂秔白。秋盤擘蟹黃。悠然成野趣。聊倒菊花觴。</text>
<title>遣憫</title>,<text>節序重陽逼。乾坤老客心。荒村稀見菊。空谷但聞禽。病肺罇罍遠。傷時涕淚淫。西風搔短鬢。斜日獨長吟。</text>
<title>驪村贈松澗 李公端夏○三首</title>,<text>翳翳山日暮。依依桑柘村。與君一尊酒。聊以慰離魂。世事日紛紛。且置勿復論。又雝雝雲中雁。飄落江之洲。蘆葦豈不美。風霜正堪愁。相呼舊徒侶。稻粱非所謀。又九畹種芳蘭。雨露日以滋。嚴霜忽下降。枝葉皆紛披。騷人莫浪怨。所貴君子知。</text>
<title>舟行</title>,<text>扁舟鴉軋下危灘。九月風霜雁鶩寒。醉裏忽過神勒寺。龍門山色滿江干。</text>
<title>舟中醉寄李松澗</title>,<text>故人相別鬢俱斑。邂逅江樓一夢間。醉後不知分手處。扁舟載我下淸灣。</text>
<title>舟中卽事</title>,<text>龍門之下月溪東。一棹飄然倚夕風。兩岸秋光看不盡。白雲紅樹畫圖中。</text>
<title>牛川。次息庵題舍壁韻。</title>,<text>尙書新構傍沙洲。短棹來尋九月秋。野外桑麻千畝闢。洞中鷄犬一村幽。星辰步武趨宸陛。霜露情懷在故丘。廊廟卽今歸計左。小山叢桂正堪愁。</text>
<title>送趙承宣公擧 師錫 按關東。三首。</title>,<text>碧落仙曹厭直廬。鎭東旌節擁行車。煙霞近接蓬萊路。郡邑遙連濊貊墟。從古藩宣承聖化。卽今愁恨在窮閭。澄淸自是君家事。佇見褒書下玉除。又高步銀臺位望隆。更銜君命出關東。山川盡是神仙窟。民物依然太古風。幾處樓臺雲水裏。三秋旌節畫圖中。功名到底眞堪羨。不信人間有上公。又離懷黯黯逐征麾。鬢髮俱非少壯時。每恨中年頻作別。可堪今日又臨岐。尊前歲晏風霜逼。峽裏天寒燕雁悲。遙想驛亭回遠望。嶺雲關月摠相思。</text>
<title>送趙汝吉隨仲按使游嶺東</title>,<text>九月仙郞雙蠟屐。棠陰千里雁俱征。前臨渤海波濤壯。東瞰扶桑日月明。漢代開邊留郡邑。秦時驅石駕蓬瀛。知君此去窮探勝。須寄新篇慰遠情。</text>
<title>與趙弟汝吉約游楓嶽。先使畫工寫作入山行色。趙侍郞勉卿聞之。有所詠。適以公故未果。不覺悵望之懷。賡步其韻。以自嘲焉。</title>,<text>簪紱無端絆此身。九秋霜月又廻新。蓬壺未逐神仙侶。虛作龍眠畫裏人。</text>
<title>禁廬。次趙承宣韻。</title>,<text>紫禁迢迢露下庭。絳河無影月輪晶。飛飜苑樹群鴉動。淅瀝天霜旅雁驚。萬戶砧聲秋思亂。九衢燈火曉鍾鳴。靑綾此日愁如海。回首滄浪憶濯纓。</text>
<title>九日。登高餞趙按使。</title>,<text>登高結伴送將歸。萬戶秋陰動夕暉。亂揷茱萸須盡醉。牛山何必淚沾衣。</text>
<title>夜坐懷趙承宣勉卿</title>,<text>月上宮城夜漏長。禁林寒葉墮新霜。銀臺咫尺深如海。虛負尊前汎菊觴。</text>
<title>次東里李尙書 殷相 貞明公主壽席韻</title>,<text>先朝貴主達三存。優老殊私荷至尊。花滿錦筵喧法曲。夜深銀燭耀芳樽。佳辰喜氣平陽館。盛代繁華沁水園。勝事卽今眞罕覿。諸郞何以答君恩。</text>
<title>送趙使君勉卿赴洪陽</title>,<text>使君行色樂如何。五馬專城奉大家。湖甸上腴雄賦稅。海鄕珍膳足魚鰕。陳情令伯恩偏渥。奉檄毛生衆所嗟。孤露此身徒悵望。不堪斜日聽慈鴉。</text>
<title>曉起趨班</title>,<text>十載奔忙愧鬢絲。強扶筋力趁朝儀。草堂應有高人臥。睡足山中日晏時。</text>
<title>次臺山李允迪 柙 寄示韻</title>,<text>長安歲暮雪霜稠。病裏琴書懶不收。時序忽驚殘臘盡。梅花春色上枝頭。</text>
<title>別固城趙使君</title>,<text>一片孤城漲海頭。故園千里路悠悠。君歸莫上譙樓望。不是遷人亦淚流。</text>
<title>別仁同李使君仲羽 䎘 令公</title>,<text>當時按使作遨頭。一路棠陰舊澤留。莫道世間榮落事。秪今人誦富靑州。</text>
<title>別淸州任使君文仲令公</title>,<text>湖甸非如瘴海濱。郡樓風日足怡神。袴鞾帕首將軍幕。猶勝長安索米人。</text>
<title>次許仲玉韻</title>,<text>黃鳥嚶嚶斷送春。夢魂無復到紅塵。蓑衣蒻笠偏宜體。從此江湖一散人。</text>
<title>白江遷葬挽</title>,<text>相公捐館幾經霜。世事由來海變桑。一代風流渾寂寞。盈階蘭玉半凋傷。從知眞宅關前定。自有佳城協壽藏。聞道九重崇恤典。恩波猶及舊巖廊。</text>
<title>寄礪山沈使君汝斗。二首。</title>,<text>春明一別已經年。消息惟憑驛使傳。遙想郡齋閑晝永。幾回尊酒賦新篇。數間茅屋傍江干。皓首東門已掛冠。若得壺州靑蒻笠。釣臺煙雨好垂竿。</text>
<title>張判書 善澂 挽</title>,<text>暮年休暇臥郊坰。末路滄桑事可驚。枕席未乾憂國淚。泉臺還結戀君誠。亭邊皓月生新魄。江外丹旌引舊程。惆悵羊曇醉後感。西州門外若爲情。發引由月波亭舊路。篇中及之。</text>
<title>李判書 殷相 挽</title>,<text>家世詩聲擲地金。尙書文彩擅詞林。東山絲竹閒居興。北地歌吟半夜心。末路沈冥名是幻。頻年征役病還侵。傷心獨有華堂月。無復罇前共盍簪。</text>
<title>次洪學士便面韻。寄贈臨瀛使君呂希天 聖齊。</title>,<text>親知落落散如煙。夢裏相尋路渺然。安得一麾隨子去。春風共棹鏡湖舡。</text>
<title>酒席戲贈春川兪使君晦伯 櫶</title>,<text>晦伯曾爲江界守。有氷檗之操。所服三椏代以沙蔘。余每笑而歎之。晦伯近得峽人祕方。以爲白花沙蔘可以延年。每逢峽中人。必求之。諸友每遇晦伯。以白花蔘爲話柄。今拜春州守。春卽峽邑也。臨行爲要別語。戲題一絶以贈。君向春州去。靈區愜素心。淸平山上草。皆作白花蔘。</text>
<title>江舍書懷。二首。</title>,<text>己未二月十九日。遭臺殫。二十日。出城。尋頓舊書。時或張網漁獵。以爲遣寂之資。一封纔奏衆咻騰。白璧其如點楚蠅。蝸角爭名心已斷。芸編數墨老猶能。春廻岸上搖新柳。波暖江間試舊罾。縱有葵忱懸北極。更無魂夢到靑綾。又咫尺長安隔暮雲。滿江風浪掩柴門。流光冉冉添霜鬢。萬事悠悠付酒罇。末路已無靑眼在。閒盟惟有白鷗存。殘生愧乏回天力。孤負人間聖主恩。</text>
<title>春日閒興</title>,<text>今年二月禁煙辰。暖入江干雨露均。大澤魚龍多氣色。芳郊花木摠精神。樑間語燕能知社。陌上游人好趁春。潦倒此身逢勝節。不厭村酒入吾唇。</text>
<title>端居撥悶</title>,<text>江上茅茨寄數椽。病夫樗散鬢絲鮮。浮生老去難逢笑。世路由來懶着鞭。樽酒不堪成獨酌。琴書聊自破幽悁。洛中親友無相問。誰棹山陰訪戴舡。</text>
<title>買得江上一區。小築初成。詩以識喜。</title>,<text>初成謝眺靑山宅。不羨裵公綠野莊。一壑煙霞應有分。殘年棲息此爲鄕。春天雨足溪芼長。花渚泥香海燕忙。白首放歌聊得意。敎兒酌取淺深觴。</text>
<title>有感 疏陳尹鑴犯松事。罷職還鄕。有是作。</title>,<text>四郊蒼翠護京師。長養曾經雨露滋。忽被霜臺風力健。一時摧盡歲寒姿。</text>
<title>記事</title>,<text>三月郊原淑氣新。滿林黃鳥囀芳辰。長安歌吹千家月。漢水樓臺兩岸春。翠黛嬌娃聯錦佩。靑雲豪貴簇朱輪。明時自有昇平樂。堪咲江湖顑頷人。</text>
<title>醉中示季晦 是日。以名入兇書。入京待命。</title>,<text>弟兄相勸醉昏昏。眼底湖山已夕曛。浮世宦情吾已斷。與君終老此江濆。又箬笠蓑衣穩稱身。夢魂無復到紅塵。傍人莫道生涯拙。句裏江山不是貧。</text>
<title>[小序]</title>,<text>屛居以來。無所事事。長作睡鄕中人。時或觸感吟詠。亡論長短工拙。並皆收錄。以爲消遣之資。亦博奕猶賢之意歟。</text>
<title>病臥感吟</title>,<text>雀羅門巷點苔斑。一榻蕭然病骨孱。書卷乍抽還引睡。酒杯時把暫開顏。衰年意緖渾無賴。半世榮名好是閒。堪咲翟公非達識。去來賓客亦何關。</text>
<title>次白傅履道里新居二十韻。詠衿陽別業兼寓感懷。</title>,<text>拓址依山角。誅茅枕水頭。樹林堪度夏。田畝亦宜秋。湖勢看通海。潮聲聽入溝。栽松遮野逕。移柳蔭谿流。岸芷淸香馥。汀蘭綠葉稠。莊臨靑雀舫。簷壓白鷗洲。野老時相訪。林僧夜或留。雲霞終有分。丘壑足蠲憂。白日移高枕。煙波棹小舟。忘情從蝶化。知樂任魚游。放浪天應賦。優閒地自幽。不材甘作櫟。爲曲恥如鉤。抹摋心還泰。沈潛視欲收。耕桑課僕隷。墳典勔箕裘。分作溝中斷。終爲物外遊。披雲尋岳寺。携月上津樓。書劍才無用。琴罇興獨優。我生元有命。於世更何求。屛迹依江漢。無心騁道周。從今假歲月。吾可樂天休。</text>
<title>竢命闕下。聽漏有感。追記成詩。</title>,<text>竢罪金吾夜。丁東玉漏傳。却憐愁夢裏。疑是禁中眠。</text>
<title>睡起</title>,<text>日高三丈破春眠。語鵲飛烏正悄然。簾捲曲欄花影轉。臥看庭宇起茶煙。</text>
<title>小兒讀史。感而有作</title>,<text>太古以來千萬變。至今留照汗靑中。興衰畢竟由人事。莫委蒼蒼造化翁。</text>
<title>惜花</title>,<text>惜春睹酒醉無醒。獨坐軒窓對落英。恰似佳人相別後。夕陽回首暗傷情。</text>
<title>杜門以來。日與小兒輩課讀。時或覓酒。輒陶然醉睡。自謂人間至樂。無以易此。雖懸磬有患。室人交謫。不以爲恤。狂奴舊習。可謂老而彌甚。戲題一律。示家弟季晦。</title>,<text>聖世無能白髮翁。已將窮達任蒼穹。韋賢不貴籯金滿。原憲寧知甔石空。有酒每邀東嶺月。披襟偏愛北窓風。翛然一枕羲皇夢。至樂由來在此中。</text>
<title>感舊</title>,<text>翠華南幸溫泉日。赤管追趨鳳掖初。金勒賜騎沙苑馬。御廚分與錦江魚。眞遊天上龍髥遠。病滯人間鶴髮疏。魂夢不知時事變。有時瞻拜北宸居。</text>
<title>懷次山 時尹鷄林</title>,<text>天涯不見雁書傳。別後無端歲序遷。嶺外形容今健否。罇前離思轉茫然。登臨古國知誰伴。賦得新詩更幾篇。莫向秋風吹玉笛。滿林黃葉起愁煙。</text>
<title>晝眠自嘲</title>,<text>飽食仍成睡。頹然一榻風。自慙朽木戒。誰道夢周公。</text>
<title>憶公擧 時以水軍節度。住永保亭。</title>,<text>禁中頗牧無雙士。湖外江山第一區。爲問樓舡漢時將。春風能得臥蓬壺。</text>
<title>自詑</title>,<text>千首詩篇酒數巡。東風桃李滿園春。誰知將相公侯外。別有優閒富貴人。</text>
<title>贈內</title>,<text>四壁空虛歲又荒。滿前稚子色悽涼。梁鴻自乏資身策。活計由來付孟光。</text>
<title>戲次文仲</title>,<text>乍輟三山駕。來遊朝市間。春來牽酒興。留滯不知還。</text>
<title>閉戶</title>,<text>閉戶經時久。無人問索居。薜蘿迷洞壑。苔蘚上階除。自有賢人酒。何煩長者車。陶然成一醉。高枕意如如。</text>
<title>連夜夢見諸亡友。感而有作。書寄次山。</title>,<text>百年衰鬢已全疏。往事于今只一歔。地下故人頻入夢。天涯歸雁未傳書。春來花鳥驚愁眼。老去杯尊慰索居。爲報鷄林二千石。幾時鳧舃訪吾廬。</text>
<title>寄鷹浦韓生</title>,<text>苦憶東隣瘦鶴姿。春來尊酒阻相隨。園苽得雨移何所。溪柳經春長幾枝。鬚鬢不禁愁裏換。江山長入夢中思。休言張翰無歸興。佇待秋風趁舊期。</text>
<title>題金延之谷雲幽居圖</title>,<text>千疊靑山萬壑雲。一溪流水數家村。龍眠畫出幽居勝。不是桃源是鹿門。</text>
<title>送吳元徵赴燕</title>,<text>鴨江西北路緜緜。六月征軺鬢易鮮。碣石雲陰恒接地。薊門煙樹欲浮天。中原戰伐還今日。遼右閭閻異昔年。頭白故人違遠送。燕歌一曲意茫然。</text>
<title>有人餉蓴</title>,<text>四月蓴初摘。慇懃餉此翁。江東張翰興。不必待秋風。</text>
<title>廢吟進酒。六首。</title>,<text>春來無日不吟詩。還覺胸中意匠疲。陶冶性靈雖自適。莫如閑坐細傾巵。庭院寥寥長綠苔。鵓鴣啼喚午眠回。雖無李白詩千首。自有陶潛酒一杯。靑春斷送一園花。舊喜哦詩今不哦。只爲胸中多磊磈。白頭終日飮無何。覓酒妻偏苦。吟詩我自勞。不能無物我。高臥任陶陶。禮法吾何有。猖狂任自然。千秋知我者。唯是竹林賢。自咲雕蟲技。何關吐鳳辭。從來畢吏部。甕底是生涯。</text>
<title>偶吟</title>,<text>漸看車馬斷追尋。窮巷蒼苔一院深。作賦逐貧眞可哂。爲文送鬼更何心。生來未有營營事。老去偏憐淺淺斟。遲日北窓床簟穩。白頭高臥短長吟。</text>
<title>閑居感興。二首。</title>,<text>負郭幽棲靜。門無車馬跡。雖云城市間。迥與囂塵隔。坐對南山色。悠然日西夕。微月上林端。淸風拂几席。提壺手自酌。理詠心偏適。寄寓百年中。何爲長戚戚。晏起東窓下。已覺日影移。老婦具盤飧。稚子誦書詩。群動競紛紜。而我獨訑訑。爲問何所事。於事未有知。有酒但自飮。有書還不披。如斯度晨夕。嘿嘿成一癡。</text>
<title>閉門</title>,<text>閉門窮巷斷經過。坐對靑山日又斜。頭比去年增素雪。眼從今夏轉昏花。紛紛世故看無盡。忽忽浮生覺有涯。猶喜靜中幽興足。石泉流水試新茶。</text>
<title>對木芍藥戲吟</title>,<text>洛陽時貴擅豪奢。紅艶爭看芍藥花。自是繁英宜甲第。何爲來種散人家。</text>
<title>見稚女折花爲戲喜而有作</title>,<text>女兒始學語。折花以爲娛。含笑問爺孃。女顏花似無。</text>
<title>入夏來。絶無過從。獨臥一間小齋。昏昏晝眠。長作夢中人。遲日如年。無以遣懷。聊占一律。</title>,<text>白髮携孤影。蕭然病在床。流年常怯迅。畏日却嫌長。黯黯愁如海。昏昏睡作鄕。江湖存晩計。歸去趁新涼。</text>
<title>舍弟畏暑乘夕來訪。醉吟以贈。</title>,<text>日午畏炎熱。日西方始來。樹陰滿庭院。淸風拂酒杯。相携共酩酊。不覺林鳥回。歸路有明月。莫愁鍾漏催。</text>
<title>憶江莊</title>,<text>燈火蕭然夜欲闌。暮年愁思鬢成斑。春來每作江湖夢。長與沙鷗自在閑。</text>
<title>赫炎中。臥一間蝸室。如在深甑。苦待日西。與兒輩登家左小臺。席地偃臥。俄而。新月上山。爽氣盈襟。扶杖逍遙。未能却回。謾吟一絶。</title>,<text>獨臥松陰下。依依暝色來。俄看山月上。扶杖更徘徊。</text>
<title>次汝吉韻。兼懷公擧。</title>,<text>寓形宇內此生浮。豪氣寧論百尺樓。鬢變漸看垂鶴髮。眼昏全怯辨蠅頭。愁邊對酒驩情少。夢裏懷人去路脩。萬事向來身已倦。有亭端合號三休。靜中幽事自相親。門外何嫌斷俗人。嫩竹移階當醉日。香蒲泛酒作佳辰。平生慣閱無窮事。浮世猶存現在身。詩社賴君能起我。莫辭佳句寄頻頻。</text>
<title>醉吟贈傔人池德海</title>,<text>離離山上蓬。鬱鬱磵底松。高下縱有別。長短固不同。人生於世亦如此。貴賤未必分賢愚。汝今二十能筆陣。鍾王妙蹟追楷模。老我詩成使之寫。墨花輝映瓊瑤字。愛爾爲人出流輩。憐才詎合論門地。噫。吁戲。末路由來賤孤寒。空谷幽蘭人豈鋤。爲爾長吟七字詩。醉來擊節還欷歔。</text>
<title>聞洪牧趙勉卿來到洛中。爲吟一絶。</title>,<text>聞道雙鳧至。難逢五馬過。停雲無限意。對酒獨長哦。</text>
<title>次趙勉卿回示韻。三首。</title>,<text>深巷午鷄晩。片雲將雨過。林花渾欲咲。山鳥亦能哦。久作一年別。欣逢此日過。君詩多古意。我醉亦堪哦。却憶少年日。依然一夢過。相看俱白髮。脈脈動悲哦。</text>
<title>別忠牧權季常</title>,<text>朋知落落合而離。五馬居然又一麾。月岳浮雲終古色。琴臺殘照至今悲。蕭條白屋兼荒歲。鬧撓黃堂少暇時。莫歎汲郞違禁闥。九重宵旰急民饑。</text>
<title>詠盆松與諸兒</title>,<text>鬱鬱昂霄志。如何貯一盆。枝柯雖屈曲。終必逼靑雲。</text>
<title>江舍病中寄玄圃</title>,<text>江干秋思正茫茫。病裏懷人意自傷。籬菊欲開村酒熟。待君斟酌淺深觴。</text>
<title>送文川使君</title>,<text>客中相見客中分。隴樹關雲倍斷魂。留待鶴城明月夜。更將尊酒細論文。</text>
<title>次韻。二首。</title>,<text>隴上雲陰鬱不平。戍樓笳鼓摠傷情。黃堂坐嘯無人見。惟有寒禽噪晩庭。南宮老子錦爲腸。詩思翩翩逼盛唐。可惜奇才時命左。白頭關外佩銅章。</text>
<title>疊次</title>,<text>嶺外俱爲客。離懷倍割腸。我窮同阮籍。君老似馮唐。久隔連床話。空吟伐木章。平生歲寒誼。此日敢相忘。</text>
<title>衙坐有感</title>,<text>朝衣日日坐黃堂。民事關心鬢欲霜。陶令本來無宦意。幾時歸引菊花觴。</text>
<title>憶汾莊</title>,<text>羈懷悄悄日如年。鬢髮蕭然半已鮮。嘿算平生身計誤。不如歸去老江邊。</text>
<title>郡齋戲賦</title>,<text>簿牒來相逼。眞如俗吏然。來陽無事飮。豪擧愧前賢。</text>
<title>燕居</title>,<text>巧宦非吾志。銅章分所甘。官閒同野老。室靜似僧庵。皓首梳來百。淸醪飮過三。梅窓春意動。幽鳥亦喃喃。</text>
<title>謾吟</title>,<text>短日荒荒易夕陰。隴雲蕭瑟動孤吟。羌歌塞曲渾無賴。誰慰羈人一夜心。</text>
<title>自嘲</title>,<text>香雪軒中一老人。兩牙俱豁鬢成銀。只緣未報君恩重。強作驩顏對邑民。</text>
<title>衙罷夜吟</title>,<text>衙罷門將閉。嗚嗚畫角鳴。隴雲欺日色。關樹起邊聲。已覺年光暮。偏敎客意驚。此時懷北極。癡坐到深更。</text>
<title>朝夕對饍。分與諸兒。宛如先君宰武珍時光景。感吟一絶。</title>,<text>滿前稚子摠堪憐。對案分甘淚自懸。却憶北堂慈哺日。此生追報更何年。</text>
<title>戀闕</title>,<text>白頭關外佩銅魚。千里長安信息疏。魂夢不知身已遠。有時飛入紫宸居。</text>
<title>獨夜</title>,<text>近臘梅花咲向人。盡情燈火共相親。寒齋雪水烹茶興。何似銷金帳裏春。</text>
<title>對月感吟</title>,<text>一隔長安路。孤臣白髮疏。應知邊嶠月。流照玉宸居。</text>
<title>題郡壁</title>,<text>鐵嶺岧嶢揷遠空。古來南北不同風。衣冠詭怪看常厭。言語侏離聽未通。耕鑿卽今蒙聖澤。招徠當日賴神功。微臣政術嗟無補。坐食官廚面發紅。</text>
<title>哭次山</title>,<text>久識死生理。不必論短長。善人未易得。云亡最可傷。嗟嗟李學士。來去一何忙。鬱鬱昂霄姿。去埋何山旁。見我季弟書。聞君初喪亡。弱妻抱稚子。搥胸哭且僵。門無兄弟親。室乏甁罌粻。親朋數三人。來聚視斂藏。而我得此報。痛若割心腸。來時問君疾。悄然臥在床。一握以爲別。歸來淚盈眶。誰知一月餘。脩夜遽不暘。追思少年日。怳如一夢場。蒲柳未先零。蘭蕙已摧戕。從今伯牙絃。誰爲鼓峨洋。爲詩抒悲思。耿耿不能忘。</text>
<title>年來頓覺萬念俱空。有若山門老釋。及聞山令之訃。益知人世生滅亦一夢幻。感吟兩絶。以塞其悲。二首。</title>,<text>生何爲樂死何悲。我未生時我是誰。縱使此身歸寂滅。無生眞似未生時。謂夢非眞誠可咲。夢時誰識夢非眞。浮生百歲還如此。從古皆爲夢裏人。</text>
<title>有感</title>,<text>風塵久作折腰人。五斗何如八尺身。輕重較來堪一咲。可能虛負故山春。</text>
<title>歲暮</title>,<text>歲暮荒城雨雪霶。千村籬落北風涼。田家納稅朝舂急。紅女鳴機夜杼忙。漢代廛閭猶有歎。周詩鴻雁轉堪傷。自慙吏術終無賴。頭白黃堂坐嘯長。</text>
<title>獨吟</title>,<text>紙窓燈火伴人明。隴月初低曉角鳴。等是客愁今夜最。白頭孤坐萬重情。</text>
<title>對諸稚有感</title>,<text>暮歲頻生子。蚌珠箇箇明。蘇州當日詠。描得老人情。</text>
<title>次啓兒韻。懷洛東諸友。</title>,<text>洞庭零葉阻明時。歲暮關河病起遲。老馬豈堪千里路。寒鴉未許一棲枝。嘗來世味甘三黜。閱去人情隔九疑。唯有洛東知己在。夢中迷路費相思。</text>
<title>衙罷戲賦</title>,<text>黃龍山下日西斜。南浦洲邊起暮鴉。了得公家多少事。不妨隨意倒流霞。</text>
<title>山僧餉蔬</title>,<text>老子全無食肉相。官廚飣餖最厭嘗。山僧來餉山中菜。一嚼能令口齒香。</text>
<title>嘿算</title>,<text>嘿算浮遊地。何曾一日閒。南征瞻馬島。西走厭龍灣。舊踏全湖路。今踰直北關。勞生過半百。雙鬢已摧殘。</text>
<title>攬鏡</title>,<text>平明起攬靑銅鏡。顏色槁枯鬢髮明。失却少容無覓處。自疑身世隔前生。</text>
<title>臘盡</title>,<text>郡齋寥落似僧堂。燈火蕭然伴臥床。短日自催殘臘盡。寒宵偏與客愁長。關河雨雪千峯暗。鄕國梅花幾朵香。莫向明朝臨舊鏡。定敎雙鬢更添霜。</text>
<title>土謠</title>,<text>靺鞨何年國。山河海一隅。吏頑如野鹿。民點似林鼯。地旣東南別。天應賦與殊。儒風慙化蜀。虛佩漢廷符。</text>
<title>鶴城</title>,<text>鶴城爲邑古稱雄。控帶河山鎭此中。海豁東南先見日。天連西北最多風。千年地險秦關塞。萬代原陵漢沛豐。分竹猥膺民社寄。蜀方儒化愧文翁。</text>
<title>朝起。軒窓頓覺春意盎然。喜占一律。</title>,<text>已覺靑陽逼。森然景物多。簷梅渾欲咲。林鳥亦能歌。健倒三杯綠。寧嫌兩鬢皤。人生適意足。不必怨蹉跎。</text>
<title>憶春沼</title>,<text>忽憶春沼子。琴亡二十年。黃壚今寂寞。池草夢中憐。</text>
<title>思歸</title>,<text>除日官居靜掩扉。暖風初動入簾幃。椒香欲潑迎春酒。絮裌思捐御臘衣。洛下故人空悵望。天涯新柳已芳菲。淵明五斗眞堪咲。何處靑山欠蕨薇。</text>
<title>除夕。二首。</title>,<text>此日漸西傾。今年能幾許。悤悤不肯留。畢竟歸何處。來日苦無多。流光何太急。欲留竟不留。夸父亦難及。</text>
<title>守歲。二首。</title>,<text>客裏元朝隔一晨。老夫無睡只悲呻。風塵衮衮多新事。歲月悤悤閱舊人。強把淸尊聊永夕。羞將白髮更迎春。追思少日還如昨。擬續驩娛未有因。殘年守歲惜年遒。誰謂方冬夜苦脩。只恐金鴉騰海上。偏憐銀漢下山頭。杯盤狼藉還無賴。博塞喧呼摠是愁。遙憶九衢燈火滿。千官環佩拜龍樓。</text>
<title>元朝。二首。</title>,<text>鷄鳴鐘動夜方闌。去臘來春咫尺間。人向此中催老大。靑銅難覓舊時顏。椒花頌祝屬新春。舊事頻看鬢作銀。莫歎屠蘇傳最後。此身曾亦少年人。</text>
<title>和淸陰先生鶴城八詠。八首。</title>,<text>來從長白勢騰騫。天意分明壯北門。百二秦關差可比。太行於此未爲尊。右鐵嶺驥騏騰踔望如雲。汗血殊姿冀北群。百折羊腸看似砥。長安冠蓋日紛紛。右高山驛梨花千樹擁禪臺。三百年間取次栽。頭白老僧能解事。至今猶說翠華來。右釋王寺危樓百尺勢崔嵬。駕鶴仙人幾日回。深夜曲欄橫玉笛。一聲吹徹海雲開。右駕鶴樓長橋杳杳臥靑龍。南北行人日夜通。好是艶陽三月半。綠楊飛絮颺微風。右長橋龍堂爲號自何年。龍去堂空只暮煙。天用本來多變化。莫慳時雨霈民田。右龍堂佳名從古載堪輿。面面奇形斲削如。不是秦皇架海用。應知媧后補天餘。右國島智陵佳氣鬱蔥蔥。鳳舞龍盤勢最雄。寒食每年供祭祀。周家赫業定無窮。右智陵</text>
<title>四歲女兒持牋乞詩</title>,<text>女兒四五歲。顏色嬌如花。佇見東風至。奈茲西日斜。</text>
<title>贈韓生</title>,<text>暮雪呼鷹日。春風打網時。平生得意處。與爾鎭相隨。</text>
<title>無事</title>,<text>偶値官無事。暄簷坐獨哦。舊醅經臘盡。新句入春多。自喜身差健。寧嫌齒又加。歸來會有日。隴畝任婆娑。</text>
<title>答演上人</title>,<text>白頭關外未歸歟。悵望西山柱笏餘。多荷遠公勞問訊。煙霞猶濕一封書。</text>
<title>衙罷後飮數杯酒。昏昏成醉。日暮始起。見窓櫺曛黑。以爲經過一宵。曉色未啓。在旁女兒輩。拍手大噱。古人所謂醉生夢死。正謂此也。戲題一絶。</title>,<text>春來官酒解迷人。醉後瞢騰睡思新。起看小齋西日暮。錯疑窓影未全晨。</text>
<title>送兒輩觀鷹釋王寺</title>,<text>平明驅馬到空門。山下呼鷹日未昏。羨爾少年多好事。白頭吟望只傷魂。</text>
<title>有感</title>,<text>廟堂馳檄日紛紛。鎖鑰由來恃北門。從古得人能制勝。漢家誰是李將軍。</text>
<title>春祝。二首。</title>,<text>邊頭老吏見王春。只向楓宸祝聖人。傳道漢宮多氣色。紫微新月正重輪。白髮先朝老侍郞。春來歸夢入江鄕。人間不願公侯貴。好向苔磯釣夕陽。</text>
<title>立春日。府中諸吏設祭祈穀。乃故事也。爲題一絶。以記土風。</title>,<text>荊南舊俗在殊方。翦彩迎春薦豆觴。半夜吏人齊起祝。今年五穀共穰穰。</text>
<title>對郡山</title>,<text>郡簿雖相逼。吾心却自閒。靑山知不負。尋我入簾間。</text>
<title>夢歸</title>,<text>白首思歸客。天涯歲又新。懸燈一夜夢。飛入故山春。</text>
<title>戲題</title>,<text>老婦新年祝我。杯觴不復沾唇。我思卿言亦是。恐作劉伶咲人。</text>
<title>兒輩來自釋王言舊時臺殿半已傾圮。千樹梨花無一存者。感而有作。</title>,<text>聖祖當季駐翠華。秪今臺殿已頹斜。梨花千樹渾無跡。唯有空林起暮鴉。</text>
<title>正月七日。乃先妣降節也。爲設時膳。用伸追慕。</title>,<text>松餻艾餠爲俱陳。却像平生薦壽辰。膝下小兒今白髮。草心何處報三春。</text>
<title>人日</title>,<text>白頭人日在天涯。却憶當年供奉時。銀勝彩幡傳北闕。春風門館帶恩私。</text>
<title>思鄕</title>,<text>關山千里未歸身。河畔靑靑草欲春。莫向尊前吹玉笛。笛中楊柳正愁人。</text>
<title>北兵行</title>,<text>曾聞北方健兒健如熊。猛氣直欲凌煙虹。赤羽如日白如月。軍中戰駒皆眞龍。得此橫行北擊胡。可以生擒南單于。我今爲吏點郡兵。人言向者胡爲乎。却看鉏耰棘矜氣惴惴。一部軍馬眞如蟻。北門鎖鑰恃於此。廟謨無乃同兒戲。聞道凶奴倔強沙塞中。控弦百萬窺山東。又聞金胡列鎭建州墟。薊門千里烽火紅。鴨江以東勢最危。失今不圖嗟何及。杞國天傾抱深憂。老夫中夜空垂泣。嗚呼老夫中夜空垂泣。</text>
<title>獵兔</title>,<text>自是神明裔。鋪張有老韓。今爲雪後獵。曾向月中看。翰苑資濡墨。醫家取作丹。草間求爾急。還復一長歎。</text>
<title>寄洛中知舊</title>,<text>天涯梅柳一番風。兩地相思片月同。莫怪春來音信闊。關河迢遞少歸鴻。</text>
<title>夢罷</title>,<text>浮世忘情吾已久。醉來長作睡鄕人。夢中又閱無窮事。身外應知別有身。</text>
<title>寄趙汝吉</title>,<text>樗散多年萬慮空。白頭何事逐邊鴻。山連劍岳腸偏割。潮限潯陽信不通。別後流光還忽忽。愁來歸夢亦悤悤。人生等是須臾客。却恨天涯又轉蓬。府境有劍岳。</text>
<title>詠史。六首。</title>,<text>賈生當日未深思。虛爲明君涕淚垂。自是漢家治法在。一時屠販亦能爲。賈生草堂閒日正遲遲。隴上春耕已及時。大耳不知何似者。任他牽挽許驅馳。諸葛亮窮途痛哭任吾情。靑白人間俗物輕。只爲步兵廚下酒。暫來城市掛簪纓。阮籍當時霸業已全空。會見銅駝在棘中。投紱只應歸去早。季鷹何事待秋風。張翰歸來三逕謝囂塵。回首人間萬事新。只有門前五株柳。東風依舊義煕春。陶元亮滄海茫茫日欲沈。屬猪遺業已難尋。舟中講學終何補。只是孤臣未死心。陸秀夫</text>
<title>夜吟</title>,<text>絶塞經冬病作群。鬢邊霜髮日紛紛。春留海岸千村雪。雁度關山萬里雲。中夜客情悲鼓角。暮年身計負耕耘。淵明斗粟能相誤。悵望幽棲隔彼汾。</text>
<title>客情</title>,<text>海岸春留雪。山城晝作陰。白頭孤客坐。空奏越人吟。</text>
<title>感吟</title>,<text>身如零葉任分飛。千里關山隔紫闈。邊雪巧添新鬢髮。宮香猶濕舊朝衣。空憐葉縣雙鳧滯。未逐江東一雁歸。怊悵故園春事近。滿村花竹夢依依。</text>
<title>哭趙勉卿。三首。</title>,<text>一札纔相訊。凶音隔月傳。奈茲留絶塞。送爾入重泉。詞藻傾前輩。淸眞慕古賢。風流今寂寞。空詠白雲篇。大璞雖藏耀。朱絃自有音。不諧今世韻。能合古人心。會面常無吝。分携便欲尋。百年珍重意。便隔夜臺深。孝思君無比。君心我自知。猿腸欲斷處。烏哺未酬時。死或留精爽。魂應抱怛悲。平生覆觴戒。今日淚空垂。</text>
<title>隴水吟</title>,<text>隴阪漫漫隴水流。行人駐馬不勝愁。秦關遠客偏多感。一夜思歸白盡頭。</text>
<title>感懷</title>,<text>老作邊頭吏。經冬臥北門。塞雲欺日色。關雪閣春溫。四海風塵暗。三河鼓角喧。傷時頻涕淚。回首望天閽。</text>
<title>擬古十篇</title>,<text>日入群動息。日出群動起。芸芸復織織。巧曆弗能記。人生寓於斯。百年眞如寄。擾擾方寸間。憂喜紛相熾。俄然共泯滅。一與浮漚似。誰知造物兒。簸弄一場戲。貧賤易悲傷。富貴多矜驕。貧賤固可厭。富貴腸亦焦。紛紛勢利間。傾敓操弓刀。潛伺共恣睢。汲汲如狂猋。雖得五鼎食。不如饑蓬蒿。達士視天下。藐如一秋毫。所以巢許輩。千載稱其高。如何夸毗子。於利爭錐刀。文繡豈不貴。不如披麻葛。膏粱豈不美。不如啖薇蕨。文繡與膏粱。自古多傾奪。麻葛與薇蕨。可以終吾歿。朝過長安陌。甲第何輝煌。前庭列鐘鼓。後堂羅笙簧。珍羞讌高朋。行樂無時央。高明鬼所瞰。一朝滄變桑。嗟嗟得意人。莫以視爲常。淵明屈五斗。魯連辭千金。賢士或殊塗。可以求其心。二子跡相並。淸風灑古今。皎皎春閨女。嘗爲悅己容。浮光苦遄逝。死生不與同。孤鸞閉塵鏡。鬒髮爲飛蓬。秋風翠袖薄。掩泣紅蘭叢。玉白易爲玷。蘭芬易爲折。所以遺世士。含光恥爲潔。溟溟又涬涬。亦足爲賢喆。飛雀化爲蛤。腐草化爲螢。萬物固變遷。鮮能持其形。芸芸品彙中。惟人爲最靈。如何與物同。變幻無時停。客有愛幽棲。結廬山之阿。苽果列後圃。桑麻藝前坡。有詩口或吟。有酒顏或酡。超然陶與白。千載堪同科。</text>
<title>北門</title>,<text>郡邑瀕東海。山河壯北門。土風多駭矚。遊子易傷魂。古戍煙沙合。荒城草樹昏。白頭爲遠客。萬事任乾坤。</text>
<title>卽事</title>,<text>鈴閣文書靜。閑吟老杜詩。漸看春晝永。紅日下簾遲。</text>
<title>聞烏啼</title>,<text>月出城頭烏夜啼。啼時客意正悽悽。上林千樹渾堪托。何事飛來獨自棲。</text>
<title>聞雁</title>,<text>南雁逢春已北飛。客中時序鬢毛稀。江東自有蓴鱸興。佇待秋風伴爾歸。</text>
<title>悼李妹遷窆</title>,<text>堂上兩親在。膝下諸兒俱。吾妹最所嬌。英慧凡人殊。父母鍾情甚。寶惜如明珠。十四嫁夫壻。珊瑚映玉壺。十六產奇兒。超母眞名駒。芳槿忽先謝。朱華尙未敷。夫榮旣不見。兒亦爲童烏。星霜數十載。萬事只驚呼。風吹樹不停。花落荊偏枯。伊我獨未泯。踽踽形影孤。時逢玄圃子。啼咲窮朝晡。造物固多忌。降割偏吾徒。分携未逾月。遽爾歸泉塗。慘慘寸腸裂。有淚沾衣襦。延劍合有時。葬彼先山隅。草草廣柳車。擧櫬無人扶。悲風動孤旌。行路亦長吁。然思死生理。浮世眞須臾。死滅亦何悲。生存亦何愉。人言死有知。此理或不無。上奉兩家親。夫婦同驩娛。愛子在旁側。弟兄相友于。至樂在此間。詎知身已殂。噭噭抱深悲。拍手應咲吾。</text>
<title>上元日。憶長安舊遊。</title>,<text>長安年少踏橋行。十二街頭步襪輕。直到上陽鐘動後。歸來月色盡情明。</text>
<title>上元雜詠</title>,<text>田頭望月占豐年。陌上隨風放紙鳶。此日家家炊藥飯。飼烏遺俗至今傳。</text>
<title>病吟</title>,<text>客遊關外病相侵。衙罷黃堂晝擁衾。厭向風塵爲物役。愁將日月負歸心。霜添白髮渾無興。春到靑山謾自吟。千載鹿門空夢想。昔賢遺躅愧難尋。</text>
<title>艷曲四時。四首。</title>,<text>釭花的的映金蕉。簾外輕寒夜色遙。靑鳥不來春信隔。綵雲聲斷夢中簫。珠簾畫閣鬱金香。霜簟氷壺白玉床。窓外晩鸎啼恰恰。懶將針線刺鴛鴦。西風梧葉墮金欄。鸚鵡籠中覺夜寒。夢斷蓬萊迷處所。起看星漢下雲端。鳳蠟啼殘玉漏長。獸爐香燼錦屛涼。無端雪裏聽歸雁。斷盡深閨一夜腸。</text>
<title>聽松江美人辭</title>,<text>罇前一曲美人辭。千里孤臣鬢欲絲。唯有高陽泉下客。此時心事可能知。松江墓在高陽。</text>
<title>舍弟季晦家督瑞華。得參蓮桂之榜。來謁家廟于鶴城衙中。喜而有作。</title>,<text>殘年五十已全衰。岐路奔馳鬢髮危。關外夢魂傷別處。樽前骨肉合驩時。靑衿色映庭蘭茁。丹桂光凝棣萼枝。喜極不堪揮涕淚。旁人莫怪數傾巵。</text>
<title>戲贈郡妓</title>,<text>銀燭淸罇照綺羅。夜深絃管醉流霞。春風不散頭邊雪。羞對河陽滿縣花。</text>
<title>舍弟到府之日。頗有雨意。戲占一絶。</title>,<text>仙郞來自紫宸傍。關路春風喜氣長。頭上片雲看冉冉。定敎丹桂雨中香。</text>
<title>次啓兒韻。戲贈蔣醫。</title>,<text>靑年學得越人方。愁見頭邊冒雪霜。獨宿丸成堪度世。客窓寒夜守空床。</text>
<title>呼韻詠懷</title>,<text>厭向風塵俗物隨。百年時事入愁眉。西疇耕耔春將及。北地歌吟夜獨悲。身伴塞鴻違故國。夢和鄕月繞山籬。靑緺丈二初非願。會赴黔陽野老期。</text>
<title>戲贈季晦</title>,<text>丹葩艶艶未開時。留待深春作後期。自是韶光易晼晩。杜郞休賦綠陰詞。</text>
<title>次季晦登高望海韻</title>,<text>千仞高岡上。登臨意不窮。眼收滄海外。身在霱雲中。地與三山並。槎應八月通。携來一丈劍。孤嘯溯雄風。</text>
<title>北地春事常晩。今年正月暖氣已生。露坐軒簷。口占一絶。</title>,<text>今年節候知應早。正月邊城暖氣生。想得長安春意遍。萬家桃杏已含英。</text>
<title>思歸夜吟</title>,<text>故國三千里。羊腸百八盤。誰憐白頭客。燈下夢長安。</text>
<title>次前韻。詠烽火。</title>,<text>靺鞨偏荒地。山河此鬱盤。孤城傳北燧。千里報平安。</text>
<title>又次前韻。詠鐵嶺。</title>,<text>鐵嶺千重險。眞如蜀道盤。若將論世路。便覺此爲安。</text>
<title>對魚羹。又次前韻。</title>,<text>乍覺春氷解。溪魚已薦盤。郡齋無事飮。差幸一身安。</text>
<title>呼韻口占。二首。</title>,<text>黃龍山下暮雲低。古堞荒涼鳥雀棲。身伴斷鴻來塞外。夢隨流月到汾西。頭邊颯颯霜全逼。河畔靑靑草欲萋。最是客情愁絶處。不堪中夜聽烏啼。關河爲客病相侵。寥落黃堂日又沈。老去杯樽悲獨酌。春來花鳥惱歸心。鄕園杳杳雲橫塞。歲月駸駸雪滿簪。中夜一燈愁不寐。越人空費短長吟。</text>
<title>歸思</title>,<text>關嶺迢迢隔漢京。一官羈絆鬢全明。鑾坡夢斷鵷鸞序。鈴閣愁看雁鶩行。元亮自知歸去好。季鷹元少宦遊情。遙憐海岸春波闊。無數沙鷗汎汎輕。</text>
<title>宮怨</title>,<text>長信宮中衰草深。秋風紈扇竟誰尋。如花美女爭傾寵。不識班姬一片心。</text>
<title>次歙谷金使君韻。二首。</title>,<text>宦遊千里病纏身。藥餌扶吾備苦辛。只合投閑經歲月。詎堪垂老逐風塵。邊霜冉冉侵頭白。世事紛紛着眼新。元亮會成歸去賦。可能頻送白衣人。天涯邂逅一樽開。隔歲雙鳧去未廻。怊悵海雲迷處所。夢中明月滿高臺。</text>
<title>感懷</title>,<text>浮名半世竊金貂。一黜何妨去國遙。垂老忝叨民社寄。不才無補聖明朝。空憐短鬢添霜髮。又見新春轉斗杓。關嶺極天消息斷。夢中宸陛隔雲霄。</text>
<title>偶閱白傅何處難忘酒詩。感吟一律。</title>,<text>何處難忘酒。孤臣別帝鄕。九重雲杳杳。千里路茫茫。擧目唯看日。搔頭已着霜。此時無一盞。那制淚成行。</text>
<title>柬邀淮陽朴使君</title>,<text>離愁黯黯鬢成銀。甕裏新開竹葉春。自是使君多好意。不妨飛舃趁佳辰。</text>
<title>哀徐國益 曾莅此府</title>,<text>仙鳧勝跡已成陳。物色分留去後春。最是杜陵寅日淚。蜀州詩句字猶新。</text>
<title>卽事</title>,<text>白首黃堂坐嘯長。春來羈思正茫茫。東風吹綠河邊草。空對靑山憶故鄕。</text>
<title>次趙光甫 持謙 寄示韻 詩中有惜屈之意。故戲賦以答。</title>,<text>風塵萬事摠悠悠。溟嶽今爲汗漫遊。自詫飛鳧來葉縣。何如跨鶴上楊州。千鍾不負賢人酒。百里能寬聖主憂。祗是眼中知己遠。春來芳杜摠堪愁。身乘一障到窮邊。千里音書靜不傳。目極秦關惟見日。行經蜀道若升天。雙旌厭逐風塵下。兩鬢偏驚歲月遷。遙想故山春事近。蕨芽初長小兒拳。</text>
<title>戲贈季晦</title>,<text>三月煙花正可憐。少年豪氣自翩翩。莫趨槐院爲新鬼。且向蓬山訪古仙。附次韻傲骨平生只自憐。恥隨流輩共聯翩。春來鈴閣應多暇。携手蓬萊作醉仙。</text>
<title>和季晦約遊楓岳韻</title>,<text>海上仙山入夢頻。定飛鳧舃共尋眞。千年一結蟠桃樹。留作王喬醉後春。</text>
<title>無睡</title>,<text>老夫無睡只孤吟。坐到鷄鳴曉色侵。斗帳春寒人悄悄。一燈挑盡萬重心。</text>
<title>感懷</title>,<text>槐安一夢劇悤悤。嶺外畸蹤任轉蓬。萬事傷心危亂際。百年垂老醉醒中。地留陰磧經春雪。海捲陽侯盡日風。極目長安雲漠漠。白頭無路訴孤衷。</text>
<title>聞廟堂或有捐棄六鎭之議。感而有作。</title>,<text>曾聞渤海屬山戎。聖祖龍興作沛豐。却將朔雪窮荒外。盡入天王版籍中。漢代城隍誰得似。秦關形勝此爲雄。卽今廟議輕捐地。壯士悲吟劍吐虹。</text>
<title>亡友許仲玉平生喜聽後庭花及到鶴城。聞府妓唱此曲。感而有作。</title>,<text>莫唱後庭曲。樽前不忍聽。平生許玄度。墳草已靑靑。</text>
<title>點送北關城役僧徒</title>,<text>廟謨今日壯邊關。三處新城六鎭間。塞外犬戎方有釁。山中龍象亦無閒。</text>
<title>慶席。贈文川高山兩友。</title>,<text>翩翩冠蓋集雌堂。錦席淹留白日長。太守詩聲金擲地。督郵文藻繡爲腸。笙歌亂咽圍春座。蓮桂交輝薦壽觴。老子百年差得意。不知關外是他鄕。</text>
<title>慶席。次姜督郵 叔夏 春雪韻。</title>,<text>無端飛絮忽迷天。遠逐東風勢接連。知有郢中詞客在。定敎高唱動華筵。</text>
<title>無題。次姜督郵韻。</title>,<text>春風吹散夢中雲。覺後啼痕在繡裙。鳳蠟欲殘香燼歇。碧紗如霧曉光分。</text>
<title>姜督郵叔夏曾眄府妓彩雲。頗有繾眷之意。自得文川妓一枝爲名者。便有厭棄之色。戲而有贈。</title>,<text>一枝紅艶露凝香。新伴仙郞抹曉粧。雲散楚臺迷處所。鶴城春色摠堪傷。</text>
<title>鶴城留客詩 並序</title>,<text>柳拂橋邊。草靑河畔。蒼顏素髮。俱非少年之時。玉斝金樽。共作他鄕之會。雁柱催曲。雲逗莫愁之歌。鴉墨題詞。花映江淹之筆。于時馹騎將駕。鳧舃欲飛。隴上春陰。摠帶傷心之色。關頭歸雁。更送叫侶之聲。宜盡百年之歡。休負十日之飮。明朝對酒。難得陽關之故人。今夕當筵。請看狂奴之舊態。官橋楊柳欲靑靑。南浦悲歌酒易醒。莫使仙鳧催去路。關頭離雁不堪聽。</text>
<title>聽後庭曲。次姜督郵韻。</title>,<text>淸歌一曲後庭花。欲向陳宮妬麗華。十二曲欄明月夜。何人不欲醉君家。</text>
<title>送瑞華還湖中</title>,<text>陽關送別自興嗟。父子相離更若何。河畔萋萋芳草綠。不堪西日獨長哦。</text>
<title>送啓華還京</title>,<text>千里關河爾獨隨。今朝分送倍含悲。官齋寂寂携孤影。筆札誰能代我爲。</text>
<title>寄兒輩</title>,<text>自汝辭別之後。心緖悄悄。見落日則以爲汝行抵何所矣。對宵燭則以爲汝輩已止息否。與汝叔相對說道。汝輩亦必看雲愴念矣。爲占一律。以抒茲懷。中途珍重。毋貽老父之憂。西暉已沈嶺。吾子宿何村。疏店寒侵榻。孤燈夢惱魂。送渠還故國。留我滯邊垣。萬慮吾能斷。猶然有愛根。</text>
<title>夢感</title>,<text>正月王春節。關河病客心。無端一夜夢。飛入九門深。</text>
<title>次前韻。寓懷。</title>,<text>汾上幽棲一草堂。靑山無限水流長。紅塵不作繁華夢。白首猶堪菜藿腸。波暖海門收夕網。雨晴隣社趁秋觴。年來斗粟翻相誤。慙愧雙旌負故鄕。</text>
<title>觀兵戲賦</title>,<text>旌旗獵獵動蛟龍。日落沙場起大風。笑倚轅門看太白。腰間寶劍氣成虹。</text>
<title>呼韻感懷</title>,<text>白首關河客。支離五十春。平生眼中友。半作九原人。</text>
<title>罷陣後示營將</title>,<text>少年班筆未曾投。一劍遊邊已白頭。萬里功名付公等。自知吾相不當侯。</text>
<title>行鄕校釋菜</title>,<text>窮磧猶能慕聖人。春秋齋潔薦明禋。素王當日乘桴意。已識東方俗習醇。</text>
<title>偶閱長慶集。有男兒生世不作公侯。當作神仙之語。戲賦一律。</title>,<text>謾將書劍滯窮邊。霜雪駸駸已滿顚。漢代麒麟非有望。淮南鷄犬亦無緣。春風綠蟻金尊酒。夜月靑娥錦瑟筵。咲倩傍人稱我號。睡鄕侯作飮中仙。</text>
<title>次舍弟駕鶴樓韻</title>,<text>海鶴千秋去不回。空餘樓觀勢雄哉。川流盡入東溟合。山脈皆從北地來。絶塞雲陰今古色。暮年懷抱淺深杯。東風忽送漫天雪。欲和陽春意未裁。</text>
<title>悲歌行</title>,<text>少年結客長安日。春風行樂長安陌。一劍游邊悵遠別。隴阪漫漫隴水咽。浮雲白日隔千里。擧目長安何處是。月出城頭烏夜啼。啼時客淚聲聲墜。少年行樂不可再。眼中徒侶今誰在。噫吁戲少年行樂不可再。撫劍激烈歌出塞。</text>
<title>贈庶弟昷歸富平</title>,<text>白首關河客。平生不暫閒。羨渠能卜築。長臥富春山。</text>
<title>春雪</title>,<text>二月長安桃李華。千門春色爛如霞。關河此日驚飛雪。看作城南滿樹花。</text>
<title>圓山途中</title>,<text>天畔高亭壓翠巒。迥臨滄海接雲間。春晴蜃氣浮金闕。日落鯨濤涌雪山。勝地百年來騁目。倦遊千里暫開顏。褰裳欲涉蓬萊路。從古群仙未易攀。</text>
<title>道中卽事</title>,<text>雨晴官路柳新靑。倦客來登水上亭。畫角一聲春日暮。白鷗飛盡海冥冥。</text>
<title>娥城。次姜督郵叔夏留別韻。二首。</title>,<text>天涯自幸共君遊。此日分携悵去留。遙想廣陵棲隱地。渚雲江月夢中愁。虛負仙郞十日遊。眠中春色只分留。生憎客舍靑靑柳。不繫行人繫別愁。</text>
<title>次娥城聯句韻。贈南宮使君。進退格</title>,<text>人生何處不相逢。關外琴尊此夜同。太守詞華金擲地。名州佳麗玉爲峯。休憐壯髮霜侵白。且喜衰顏酒借紅。春到海山花欲動。不妨鳧舃數過從。</text>
<title>次娥城壁上韻</title>,<text>天涯邂逅眼俱靑。銀燭淸尊寶瑟鳴。共是關河倦遊客。佳人莫唱隴頭行。</text>
<title>登高騁望</title>,<text>登高騁目駐熊轓。表裏山河壯北門。試向龍興江上望。五雲佳氣秪今存。</text>
<title>領兵赴營</title>,<text>西日已銜嶺。征車不暫停。天低關樹闊。雲斷海峯靑。漢塞慙乘障。燕山未勒銘。浮生過半百。頭鬢盡星星。</text>
<title>咸關</title>,<text>咸州都會古稱雄。粉堞嵯峨倚碧空。岐下舊氓曾聽鳳。沛中兒少尙歌風。山河自有三關險。王業終基萬世隆。試看六陵藏聖地。至今佳氣鬱蔥蔥。</text>
<title>南營大閱</title>,<text>轅門曉闢大軍行。笳鼓喧喧萬馬鳴。陣勢橫空雲鳥壯。甲光搖日水犀明。平生謾獻長楊賦。老去還從細柳營。投筆欲追班定遠。却憐頭雪已千莖。</text>
<title>登咸州譙樓</title>,<text>城上高樓勢切雲。古來形勝壯邊垣。天回大嶺開亭障。地拆長河注海門。草樹連空春欲動。風沙霾日晝多昏。憑軒試望南歸路。不是愁人亦斷魂。</text>
<title>擊毬場</title>,<text>風沙獵獵塞雲黃。落日平臺草樹荒。驅馬獨來尋古迹。行人指點擊毬場。</text>
<title>樂民樓。次松江韻。二首。</title>,<text>碧海春天闊。蒼山白日遙。東風楊柳樹。吹拂赤欄橋。郡邑三韓外。山河百戰餘。邊風吹落日。城上獨躊躇。</text>
<title>登樂民樓</title>,<text>咸關從古盛繁華。粉堞丹樓映彩霞。好是暮春三月後。赤欄橋畔綠楊斜。</text>
<title>堂兄春沼公。於咸山有所眄。臨別賦詩頗有綣之意。及余以事來到咸營。問其妓則謝世幾十霜矣。春沼未老仙去。所眄少娃。亦已零落。草草浮生。儘是一場短夢。不勝愴恨之懷。爲吟一絶。</title>,<text>仙郞彩筆吐奇芬。賦就高唐夢裏雲。人事十年俱寂寞。可憐春草薛濤墳。</text>
<title>曉發</title>,<text>曉發咸原道。間關涉遠川。澹雲星點沒。孤嶂月鉤懸。海色侵衣冷。邊霜入鬢鮮。勞歌念鄕國。雙淚自相濺。</text>
<title>咸州道中</title>,<text>悤悤征蓋發咸關。二月邊霜損客顏。風捲海雲天窅窅。一輪紅日馬前山。</text>
<title>草原驛懷姜督郵</title>,<text>古驛煙初歇。靑山日欲斜。故人今不見。獨坐數歸鴉。</text>
<title>客店曉吟</title>,<text>客夜愁無寐。靑燈半壁微。鷄呼關月曉。鴉動塞星稀。節序吟邊過。鄕山夢裏歸。寬心強把酒。雙淚已霑衣。</text>
<title>雙城道中</title>,<text>征馬蕭蕭不暫休。海天空闊暮雲收。山銜落照紅將斂。春入燒痕翠欲浮。節序頻經關外路。詩篇半寫客中愁。自憐垂老爲形役。回首江鄕愧白鷗。</text>
<title>洪海州 錫龜 挽</title>,<text>少年仙桂擢蟾宮。詞藻翩翩筆陣雄。薄俗未能容一士。高才何遽讓諸公。虞卿白首書空著。方朔金閨籍未通。萬事卽今泡影盡。寢門衰淚灑春風。</text>
<title>留別娥城太守</title>,<text>咸關十日共提携。處處登樓賦幾題。怊悵驪駒歌一曲。官橋芳草夕陽低。</text>
<title>道中望鶴山</title>,<text>北去南來俱是客。鄕山杳杳隔重關。人情到底眞堪咲。却望登州亦解顏。登州。卽安邊別號也。</text>
<title>卽事</title>,<text>扶桑初日照征麾。一路靑山傍海陲。二月南關春意早。馬前楊柳已搖絲。</text>
<title>次金文谷 壽恒 贈別韻。二首。</title>,<text>江潭一別夢還空。千里關河信不通。時序忽驚愁裏過。不堪芳杜又春風。當時官柳綠絲絲。病葉今凋去後枝。怊悵十年人事變。壁間惟有謫仙詞。附元韻鵩舍熊轓等是空。行藏何用較窮通。相看坐失同歸約。雨雪臨岐詠北風。龍堂官樹綠煙絲。每憶蘭舟繫短枝。君去此間應感舊。女娘猶唱柳梢詞。</text>
<title>囑季晦培植石榴</title>,<text>小園花木摠芳菲。粧點山家錦繡圍。最愛石榴當戶艶。煩君封植待吾歸。</text>
<title>感懷。八首。</title>,<text>頭邊日月劇跳丸。垂老窮荒困一官。處世任從雙眼白。傷時猶有寸心丹。琴藏流水朱絃閟。劍決浮雲紫氣蟠。莫道沅湘偏鬱邑。騷人本自怨幽蘭。關塞經冬白髮新。暮年迢遞倦遊人。生涯分作溝中斷。世事愁看扇外塵。每憶江東張翰鱠。空憐吳下陸機蓴。長安回首浮雲隔。悵望煙花上苑春。萬事傷心賦遠遊。煙波未逐五湖舟。頻驚蜀道羊腸險。不見燕臺馬骨收。莽莽乾坤空惜日。蕭蕭鬢髮已先秋。平生匣裏蛟龍劍。寶氣中宵射斗牛。一障來乘遊漢塞。山河千里擁征車。沃沮舊國三關外。靺鞨遺墟百戰餘。北眺陰山連朔漠。東臨滄海接空虛。胸中自有平胡略。莫道書生劍術疏。千秋戰國事悠哉。却憶當時急俊才。白璧虞卿佩趙印。黃金郭隗上燕臺。蕭條異代風雲盡。牢落殊方日月催。聞道薊門戎馬動。獨携雄劍謾徘徊。憶曾通籍入君門。濟濟鵷鸞共作群。仙掌金莖霑賜露。蘭臺彩筆欲凌雲。晨趨紫闥宮花覆。夜下金鑾御燭分。人事十年桑海變。白頭吟望淚紛紛。薄相惟應斷世緣。家貧猶辦買山錢。靑門自有宜瓜地。栗里寧無種秫田。棋酒只堪消白日。功名不欲問蒼天。關河千里今爲客。回首林泉思黯然。荒城鼓角暮多喧。獨倚高樓對一尊。大漠陰雲連鐵峽。長安白日隔金門。春光不到邊頭柳。雪色長留海上村。天際斷鴻時叫侶。客懷愁絶暗銷魂。</text>
<title>衙退燕居</title>,<text>郡閣鷄呼晩。翛然午睡餘。春分稀訟牒。日永散詩書。異術慙鳧舃。殘年伴蠹魚。猶堪稱吏隱。漸覺世緣疏。</text>
<title>薄暮書懷</title>,<text>古壘風煙暗。孤城急暮笳。山深留臘雪。地冷凍春沙。羌笛帷聞柳。關河未見花。歸心對落日。寂寞數棲鴉。</text>
<title>諱日感懷</title>,<text>丘墓天涯草樹荒。諱辰今日在他鄕。人間歲月垂三紀。未死孤兒鬢已霜。</text>
<title>憶江上莊</title>,<text>月艇煙蓑舊釣磯。中宵歸夢隔天涯。慇懃手種湖邊柳。春到新絲復幾枝。</text>
<title>卽事</title>,<text>溪邊垂柳已搖黃。簾外靑山霽雪霜。衙罷訟庭人悄悄。午鷄聲裏日初長。</text>
<title>少年行。二首。</title>,<text>俠氣翩翩結客場。春風走馬五陵傍。歸來日暮重城閉。笑喚胡姬覓酒嘗。章臺白日挾珠彈。獵罷平原月色寒。半夜酒酣尋劇孟。腰間寶劍示心肝。</text>
<title>夢入南江舊居。煙雨濛濛。霑濕漁蓑。宛然向來物色。曉起感吟。呼燭書之。</title>,<text>身逐邊鴻到北門。故園春色只傷魂。無端一夜南江夢。霑却煙蓑暮雨痕。</text>
<title>曉吟 進退格</title>,<text>曉起鷄聲亂。窓櫺未向明。荒城低缺月。古戍落殘星。秉燭題新句。煎茶解夙酲。浮生多少感。不覺淚雙零。</text>
<title>卽事</title>,<text>微雨兩三點。綠楊千萬絲。東風多意緖。偏向此中吹。</text>
<title>感春</title>,<text>客裏淸明節。天涯老病身。門前數株柳。猶似故園春。</text>
<title>晩起</title>,<text>晩起西窓下。空庭不見人。片雲工蔽日。幽鳥解吟春。悤悤年光迅。茫茫世事新。天涯梅柳節。回首欲沾巾。</text>
<title>讀伍胥傳</title>,<text>钃鏤光寒壯士摧。浙江潮水怒成雷。可憐墓梓無人樹。已見東門越寇來。</text>
<title>北關記事二十韻</title>,<text>郡邑三韓外。封疆大海濆。天星南北異。地脈古今分。江送蔥河水。山連女眞雲。民謠今可見。風候昔曾聞。大漠塵常暗。陰厓日易曛。春回花寂寂。秋半雪紛紛。織紝須山葛。農功待火耘。盤蔬唯苜蓿。社樹只楡枌。棟宇編茅秸。房櫳雜犬豶。赬魴時入膳。白粲鮮調饙。健卒能超距。蒙生昧典墳。呼鷹頻結侶。牧馬動成群。妄詫弓追舁。爭誇力似賁。笑談空謔浪。哄訟輒紛紜。領邑非吾分。除官荷聖君。靑緺紆寵渥。丹闕念憂勤。政愧南陽杜。才慙蜀郡文。病來嫌綠醑。老去厭紅裙。古堠昏看火。譙樓曉聽鼖。白頭淹絶域。危涕欲沄沄。</text>
<title>衙放後飮春醪數杯。使季晦呼韻口占。八首。</title>,<text>白首邊州客。天涯隔舊居。衰年無繫着。猶憶善和書。二月關河冷。林花尙寂寥。春風吹客夢。長遶漢南橋。絶漠風沙暗。官庭日又昏。客懷偏悄悄。殘角閉城門。病起拋詩卷。愁侵近酒杯。流光看冉冉。花鳥自相催。客夜愁無寐。殘燈近壁明。春天陰不雨。關樹起邊聲。一別長安路。居然已隔年。春來芳草綠。客意竟誰憐。倦客偏多感。年華入鬢鮮。自然鄕淚滴。遮莫奏哀絃。郡紱甘吾分。歸期待及瓜。官閒尊有酒。幽興且堪誇。</text>
<title>次駕鶴樓題詠韻。二首。</title>,<text>仙鶴何年別此樓。當時物色摠分留。浮天遠岫風煙合。入海長河日夜流。板上詩篇猶在眼。侍中旌節幾回秋。斜陽欲盡歸鴉亂。獨倚淸尊爲暫休。右圃隱韻去國經年計謬悠。強扶多病獨登樓。橋邊弱柳煙初滴。檻外遙岑翠欲浮。杳杳長安惟見日。蕭蕭短髮已驚秋。春來旅雁看橫塞。添却羈人不盡愁。右月沙韻</text>
<title>讀石洲詩</title>,<text>永嘉生晩倡希音。綠水幽蘭怨玉琴。最是當年鸎柳曲。秪今傳誦淚涔涔。</text>
<title>讀蓀谷詩</title>,<text>李子能爲白雪音。長留詩卷動詞林。茫然似入波斯市。溢目珠璣直萬金。</text>
<title>春寒</title>,<text>春寒悄悄擁黃紬。客意悽悽冷似秋。遙想漢南花爛漫。幾人携酒上津樓。</text>
<title>見杜鵑花偶吟</title>,<text>淸明時節客天涯。春事闌珊病起遲。半夜杜鵑啼有血。朝來染盡滿山枝。</text>
<title>卽事</title>,<text>淸明籬落起新煙。處處芳華欲鬪姸。官舍日高人悄悄。隔窓啼鳥喚春眠。</text>
<title>題南浦龍堂</title>,<text>南浦午年勝。風雲自古今。夕陽吹鐵笛。波底老龍吟。</text>
<title>泛舟南湖</title>,<text>叢薄依依布穀啼。平郊芳草已萋迷。蘭舟暫向南塘口。輟棹歸來日欲西。</text>
<title>晩出</title>,<text>肩輿晩出郡南門。曲渚移舟畫角喧。落日飜鴉千萬點。平沙垂柳兩三村。佳辰倍切還鄕念。勝地翻傷去國魂。怊悵遠遊頭已白。不堪愁思集芳尊。</text>
<title>淸明出郭</title>,<text>爲趁淸明節。平朝放早衙。雨過添柳色。沙暖長蒲芽。玉斝斟芳醁。金釵擁艶娃。乘舟淹美景。頭白詫靑緺。</text>
<title>社日乘舟</title>,<text>偶乘半日閒。維舟綠楊下。平沙蒲葉暖。石崎淸湍瀉。斜暉半銜山。孤煙生遠野。人生足悲咤。日覺驩情寡。爲此酬令節。徒然對酒斝。遙知汾上廬。舊燕來春社。飄飄念故棲。寂寂依空榭。浮蹤苦靡定。塵累嗟難謝。紛然憂思集。茲抱誰知者。</text>
<title>暮歸</title>,<text>南湖晩放舲。佳節淸明最。酒盡始歸來。棲鴉帶暝靄。</text>
<title>尋花</title>,<text>偶結探春伴。仍偸半日閒。桃花嬌欲語。應笑老人顏。</text>
<title>李祭酒彝仲 敏敍 有向平之志。去年秋。遍訪關東勝地。北抵登州。聞黃龍洞口有桃源異境。可以棲遁。決意誅茅。以其幽奧難尋。悵然而去。爲賦一絶以寄。</title>,<text>知君愛幽棲。遍訪名山去。流水武陵源。桃花迷處所。</text>
<title>山齋曉吟</title>,<text>昨日昏昏醉似泥。不知騎馬到溪西。風吹虛幌醒殘夢。蜀魄數聲山月低。</text>
<title>行智陵祭</title>,<text>薦香寒食節。春雪曉紛紛。盛典遵周禮。尊崇不窟墳。</text>
<title>山曉見杜鵑花</title>,<text>曙色分山麓。春光入杜鵑。經年未歸客。對此欲潸然。</text>
<title>齋室贈僧</title>,<text>細路藤蘿外。空齋殿閣南。溪花春淡淡。林鳥晝喃喃。榻古侵蒼蘚。窓虛納翠嵐。偶然逢道侶。留與共禪譚。</text>
<title>道中寒食。九首。</title>,<text>岸柳和煙碧。溪花帶日紅。春來鄕信闊。已斷北歸鴻。窅窅靑山遠。依依鴉亂飜。春陰垂古木。流水遶孤村。垂柳古城畔。人煙三兩村。山田霑宿霧。春色入燒痕。依依村逕細。寂寂午鷄鳴。翁醉兒扶去。佳辰樂太平。曠野逢人少。長郊見驛賖。悤悤驅馬去。斜日趁歸鴉。黃犢眠芳草。春鳩啼夕陽。應知蠶欲動。游女已條桑。林薄棲春雀。村墟帶夕暉。家家煙火冷。處處紙錢飛。雨打棠梨樹。査査烏鵲喧。居人盡上塚。村落掩柴門。丘墓經年別。天涯隻影孤。東風寒食淚。衣袖自霑濡。</text>
<title>春夜病吟</title>,<text>一年寒食淸明節。千里關河病客情。篋裏詩篇悲越奏。尊前歌管憶秦聲。征鴻有意來還去。塞月無端缺又盈。欹枕小齋春悄悄。不堪愁絶對長檠。</text>
<title>獨夜寫懷</title>,<text>闕頭雲月遞微明。子夜烏啼風滿城。畫角一聲驚短夢。明朝白髮幾添莖。</text>
<title>別庶弟還京</title>,<text>風起孤城塞日陰。春來陡覺病相侵。花開故國空愁夢。月出關山只苦吟。佳節已驚寒食過。別懷偏與暮雲深。秦中故舊如相問。雙鬢蕭然雪滿簪。</text>
<title>詠愁</title>,<text>又送淸明節。頻驚歲序移。雨乾愁麥畝。風亂惜花枝。久客情偏惡。新詩句未奇。春醪空滿眼。頭白怯深巵。</text>
<title>感吟</title>,<text>千里關河影獨隨。百年蹤跡一身危。春風乍到花知信。社日重來燕赴期。自是天機有回斡。可堪人事漸衰遲。官居寂寂愁如海。謾把尊前淺淺巵。</text>
<title>春雪</title>,<text>邊頭久客未言歸。漸覺殊方節侯非。上巳淸明猶下雪。篋中空自貯春衣。</text>
<title>病裏弄懷中兒</title>,<text>春來一病太支離。萬念成灰鬢作絲。只是愛根猶未斷。膝邊頻置在懷兒。</text>
<title>詠柳</title>,<text>河橋春色正依依。拂水斜煙自在垂。何物化工多巧思。鸎梭終日織金絲。</text>
<title>夢歸</title>,<text>遠客逢春雪滿頭。故園花鳥入邊愁。中宵暫結還鄕夢。煙雨滄波沒白鷗。</text>
<title>早旱大風</title>,<text>去歲玆辰憂早旱。今年早旱又還同。關中久斷三春雨。海上長吹萬里風。衆竅怒號天欲暗。百川枯渴井俱空。邊頭老客偏多感。盡日孤吟閉閤中。</text>
<title>春懷八章</title>,<text>留滯邊荒已閱歲矣。感念洛中舊時遊覽。拈筆偶題。觚稜曉色接雲空。仙掌金莖瑞日紅。二月禁林花爛漫。春光先入建章宮。右禁苑岧嶢臺觀禁城西。虎旅宵屯簇仗齊。時有將軍來較藝。綠楊橋畔紫騮嘶。右北營洞中春色鎖煙霞。流水桃花一逕斜。日暮仙臺絃管盡。鳳城西畔已棲鴉。右三淸洞緣谿疊嶂路微分。萬古煙霞草樹繁。流水洞門花落盡。一山啼鳥自朝昏。右靑鶴洞繁華無跡水空流。王子吹簫問幾秋。惟有年年樑上燕。飛來飛去使人愁。右梨花亭中興臺殿蔚藍天。嘿算遊蹤二十年。尙憶上方僧定後。佛燈禪榻聽寒泉。右中興洞翩翩遊騎廣陵西。黃鳥流音柳拂堤。踏盡落花春日暯。穆陵疏雨度松溪。右東郊巴陵渡口草如煙。砥柱山前水拍天。賃得孤舟沙際宿。隔江漁火見陽川。右西湖</text>
<title>登州歌。三首。</title>,<text>盤龍山下水如羅。駕鶴樓前花似霞。月出華筵夜撾鼓。胡姬醉舞朱顏酡。川拖匹練山前過。山學脩眉雲外橫。畫閣東頭春望好。煙花三月媚新晴。調琴美女動新聲。摠是征人離別情。陽關三疊轉凄怨。座上紛紛雙淚橫。</text>
<title>醉吟</title>,<text>詩或醉中得。每從醒後忘。醉醒俱是幻。忘却亦何妨。</text>
<title>送季晦遊鶴浦</title>,<text>鶴浦千年勝。君今向此間。煙霞藏別界。歲月隔塵寰。海涌三竿日。雲開萬點山。新詩應有助。收拾錦囊還。</text>
<title>春晩</title>,<text>鸎聲初滑燕飛斜。開遍關山次第花。忽忽春光看又晩。不禁霜雪鬢邊多。</text>
<title>雨中懷鄕</title>,<text>故園南望淚如絲。邊塞蕭條雨滿逵。春色不知人去遠。桃花應發去年枝。</text>
<title>烽火</title>,<text>雲外孤烽一點寒。塞垣千里報平安。蕭條郡閣孤吟夜。正是蓬萊立馬看。</text>
<title>喜雨</title>,<text>雨意闇闇日色沈。繁雲狼藉四郊陰。疏疏漸覺黃鸎濕。密密翻看碧荔侵。潤物崇朝添野色。催詩高閣動豪吟。桃花點綴渾閒事。恰慰田家望望心。</text>
<title>夢入城南沈氏舊宅。汝斗，聖可諸君俱在。若有節日會讌之狀。留連暢飮。宛如平昔。覺後悵然有感。枕上口占。進退格</title>,<text>沈氏城南宅。分明夢裏還。入門聞笑語。當席列杯盤。款款終朝飮。依依隔歲顏。覺來孤角曉。風雨動春寒。</text>
<title>風雨贈弟</title>,<text>風雨關山動客悲。長安消息雁來遲。空憐野鶴如雙鬢。不許林烏借一枝。栗里寒花留晩興。謝家春草入新詩。浮生荏苒年光晩。悵望天涯隔素期。</text>
<title>卽事</title>,<text>雨晴官柳綠依依。小閣春深燕子飛。簾捲夕陽山色晩。訟庭寥落吏人稀。</text>
<title>送睦參奉還京</title>,<text>河橋楊柳弄新晴。關路迢迢接漢京。怊悵一春看又晩。不堪今日送君行。</text>
<title>孤鶴</title>,<text>九皐迢遞隔雲端。隻影蕭蕭羽翮殘。最是石塘孤月曉。滿空霜露不勝寒。</text>
<title>孤城</title>,<text>孤城風雨自生愁。楚客悲吟不待秋。回首漢陽雲漠漠。靑山無限水悠悠。</text>
<title>曾在己酉秋。李學士彝仲爲舍人。與其仲副學公 敏迪。邀余賞秋於北宮。入夜並騎而出。歸路招梨園伶人。馬上作樂。實是昇平一場勝事。到今思之。不勝悵然。聊占一絶。</title>,<text>舊宮黃葉落紛紛。蓮閣詞人帶半醺。月上禁城騎馬出。路中絃管沸秋雲。</text>
<title>憶昔</title>,<text>憶昔溫泉駐蹕時。暮春三月囀黃鸝。東風不識滄桑變。應發宮花滿舊枝。</text>
<title>松都賈客歌</title>,<text>霜落關河楡葉黃。邊鴻度盡隴雲長。松都賈客輕千里。盡馱襦衣到朔方。</text>
<title>卽事</title>,<text>郡齋晴日晩暉暉。院落依依燕子飛。病後怯寒猶閉戶。却從花下試春衣。</text>
<title>題季晦鶴浦詩卷</title>,<text>奇遊不屬佩符人。咫尺名區夢想頻。劈破洞庭留半面。飛來鷲嶺露全身。雙流日月浮滄海。萬古煙霞隔世塵。羨爾錦囊收物色。江山能使彩毫新。</text>
<title>花間蜂蝶</title>,<text>春來蜂蝶日紛紛。競逐繁花動作群。看取一番風雨後。更無形影戀殘芬。</text>
<title>寄金延之谷雲幽居</title>,<text>春來離思正迢迢。千里歸心折大刀。遙想洞中花事晩。白雲深鎖武陵橋。</text>
<title>效唐詩悲舊宮人詞</title>,<text>紅袖凄涼白髮垂。宮花愁見昔年枝。逢人欲說心中事。長憶君王眷顧時。</text>
<title>與文川守約會圓山。有病不果。</title>,<text>白頭爲客未言歸。關外相逢故舊稀。怊悵一尊違宿約。海山花月夢依依。</text>
<title>惜春</title>,<text>惜春睹酒醉無醒。終日昏昏倚小亭。遶郭鸎聲千樹合。入簾山色數峯靑。東風楊柳煙初滴。暮雨梨花雪欲零。怊悵關河歸雁盡。鏡中愁鬢自星星。</text>
<title>贈季晦。八首。</title>,<text>鴻雁欲分飛。哀鳴不忍別。雲端隻影孤。悵望秦天月。永言兄弟情。庭畔紫荊樹。花葉半凋零。春光留不住。思連有奇姿。詞苑聲名早。夢裏寄幽情。靑靑池上草。日下悵分携。天涯暫會面。喜君意氣張。憐我容顏變。郡閣開新釀。沙洲放晩舟。春風多少興。摠入錦囊收。忽焉動驪駒。別來誰與偶。長條未繫人。赤憎河邊柳。隴水苦嗚咽。征人堪白頭。酒酣縱輕別。行遠自知愁。爲把一尊酒。送君芳草洲。夕陽看欲盡。怊悵望行輈。</text>
<title>南湖晩興贈弟。五首。</title>,<text>偶出南塘路。靑山日未斜。岸花工引蝶。堤柳恰藏鴉。杖策隨芳草。開尊對落霞。淹留永今夕。野興此時加。風幔依林岸。煙沙泊野航。鳳凰調寶瑟。鸚鵡薦春觴。近石雲生座。攀花袖有香。白頭悲逝水。吾道任滄浪。探春共結侶。携杖却雙旌。野樹浮平楚。村煙帶晩晴。水深魚潑潑。林茂鳥嚶嚶。何處一聲笛。吹傷故國情。白首關河客。靑春最可憐。妓從圍密座。樂任奏繁絃。細草侵尊外。嬌花近席邊。遙知習池興。何似此溪前。官酒拈春碧。衰顏覺漸酡。溪風林外動。野水度邊多。鸜鵒尊前舞。驪駒醉後歌。江山雖信美。奈此別離何。</text>
<title>別弟</title>,<text>蕭蕭征馬路岐分。三疊陽關酒一尊。借問越江雙別淚。何如此地共銷魂。</text>
<title>晩春</title>,<text>韶華冉冉轉頭過。落盡階前紅杏花。多少流鸎啼似怨。定知春色已無多。</text>
<title>呼韻贈人</title>,<text>星漢迢迢夜色深。幽蘭綠水奏瑤琴。男兒自有遊邊樂。莫向樽前動越音。</text>
<title>春曉</title>,<text>城頭吹角動棲鴉。窓影朣朧隔翠霞。星漢漸低天欲曙。暖雲如夢濕梨花。</text>
<title>懷舊。六首。</title>,<text>黃金仙榜耀靑春。白日風雷振蟄鱗。召見上林花壓帽。九重天笑一爲新。唱名之除。天顏悅豫。異於他日云。○右春塘擢第其二羽衛煌煌發漢宮。千官劍佩扈眞龍。南關父老爭相賀。一路江山錦繡中。右溫泉扈駕其三奉使曾經漲海堧。橘林深處鷓鴣眠。永嘉臺下花如錦。來候滄波日本船。右儐倭萊山其四寶墨題封手自開。鷄林千里按廉廻。尋常行旅渾相狎。不識靑驄御史來。辭朝時。出給御筆題封故云。○右暗行嶺南其五前席丁寧荷聖褒。赤墀靑鎖聳群僚。湖南旌節隨恩澤。白日除書下紫霄。以玉堂入侍前席。纔下丹墀。有湖南之命。○右超按湖南其六箕封千里舊西京。臥內分符荷聖明。寵渥却驚金帶重。去來俱愧雪山輕。右擢拜西伯</text>
<title>卽事。二首。</title>,<text>官閣風微燕子翂。捲簾終日醉醺醺。斜暉乍映連山雨。遠樹全沈渡水雲。天涯遊子夢依依。三月關河花盡飛。黃鳥不堪愁裏聽。靑山寥落帶斜暉。</text>
<title>見白烏</title>,<text>秦城千里客。經歲滯邊州。莫問關山苦。林烏亦白頭。</text>
<title>卽事</title>,<text>二月春分後。東風穀雨餘。開倉分舊糴。打網納新魚。久識民情慣。其如吏術疏。黃堂動孤嘯。西日下階除。自二月。設網於南川。日納黃魚。故及之。</text>
<title>次啓兒韻</title>,<text>賞春能結伴。年少意難窮。靜夜三更月。高樓一笛風。柳侵官酒綠。花妬妓裙紅。見爾多新興。還悲舊事空。</text>
<title>離思</title>,<text>三月煙花晩。依依燕子飛。暮雲隨去馬。春色伴歸人。玉柱離絃急。金觴酒力微。連天長路闊。芳草欲沾衣。</text>
<title>晩望</title>,<text>芳草長橋畔。春風颺麴塵。棲鴉歸欲盡。落日少行人。</text>
<title>小雨</title>,<text>寂寂梨花雨。官庭訟牒閒。樓臺低白日。簾箔捲靑山。古渡行人少。長郊倦鳥還。客懷成悵望。蕭瑟鬢毛斑。</text>
<title>乍霽</title>,<text>乍霽春天雨。孤城動薄寒。柳深風拂亂。花晩鳥銜殘。日下音書靜。天涯節序闌。夕陽吹急管。歸思欲汍瀾。</text>
<title>歸思</title>,<text>千里關河道。春歸客未歸。催花鸎亂囀。掠草燕低飛。郡郭迷殘雨。官橋澹晩暉。南冠吟正苦。空憶故山薇。</text>
<title>客情</title>,<text>鴻雁迢迢已北翔。客情無賴鬢成霜。故鄕今日思千里。寒食天涯不見餳。</text>
<title>悼李尙書長卿 殷相莅此邑</title>,<text>東里通家子。交情老更偏。每懷懸劍痛。翻憶夢刀年。春到曾栽柳。江留舊繫船。浮生人代感。回首一潸然。</text>
<title>春雪</title>,<text>暮春頻下雪。節候異鄕非。正逐梨花發。翻兼柳絮飛。曉寒鶯囀少。泥凍燕銜稀。獨奏幽蘭曲。漁蓑興却微。</text>
<title>感懷</title>,<text>去國思東洛。經年滯北門。漸看衰鬢換。愁對亂花繁。故舊成泉壤。兒孫隔夢魂。浮生無意緖。萬事欲忘言。</text>
<title>觀物</title>,<text>北山雪皚皚。陽麓花離離。氣候咫尺殊。天心寧有私。蘭蕙已凋零。菉葹含華滋。時勢互變遷。世事良可悲。紛然任推敓。覽茲只一噫。</text>
<title>酒中呼韻</title>,<text>梨花如雪柳如煙。絲管紛紛咽暮天。自有邊城驩樂地。不須回首憶秦川。</text>
<title>試藝後。小酌於駕鶴樓。示諸生。</title>,<text>螢雪經長夜。鶯花賞晩春。諸生今脫穎。誰是化龍人。</text>
<title>次演上人軸中韻。二首。</title>,<text>悵望煙霞海上峯。十年歸夢已成翁。逢渠聽說山中勝。袖裏疑含萬壑風。法門高躅繼先師。脫略塵鞿事更奇。歸臥故山留錫杖。碧峯霞月入新詩。演。名僧彥機之門徒。而辭免南漢摠攝。又 二首曾飛錫杖踏盧峯。眞訣應傳綠髮翁。門掩石洞春寂寂。塔然無語落花風。遯翁門下老禪師。邂逅天涯儘一奇。回首白雲悲逝水。不堪垂淚卷中詩。遯翁。乃伯父東陽公別號。而白雲。卽淮上樓扁也。演公曾遊門下。故云。</text>
<title>將訪廣石山水。偶値大風。示季晦。</title>,<text>欲向桃源問舊津。落花流水鎖深春。莫嫌風色今如此。先遣飛廉淨路塵。</text>
<title>贈吳生羽逸</title>,<text>石門遊賞趁新晴。短策春衫步步輕。莫道遐荒偏寂寞。柳州山水伴吳生。</text>
<title>出郊</title>,<text>郡閣孤吟寂寂。長郊遠望迢迢。十里桃花籬落。千條楊柳溪橋。</text>
<title>山村</title>,<text>半日偸官暇。仍留野外轅。雨晴垂柳岸。春晩落花村。地僻人煙少。山深鳥語喧。神仙卽此是。不必問桃源。</text>
<title>山行</title>,<text>寂寂聞山鳥。依依見岸花。谷深歸路遠。衣袖濕煙霞。</text>
<title>入山作</title>,<text>洞門斜日少行人。寂寂孤鶯囀晩春。流水落花迷去路。不知何處武陵津。</text>
<title>訪寺。二首。</title>,<text>一年春事已闌珊。爲赴僧期到此間。流水寺門芳草合。暮雲山逕落花斑。煙霞遠隔人間路。日月長留洞裏閒。浮世半生頭已白。暫留禪榻始開顏。古寺春光滿。天花已遍林。水聲淸客耳。山影定禪心。度岫雲無跡。投棲鳥自吟。翛然忘世累。慧日欲西沈。</text>
<title>花下贈僧</title>,<text>洞裏桃花樹。慇懃善護持。若浮流水去。恐有俗人知。</text>
<title>贈僧</title>,<text>雙舃飛來借羽翰。赤城霞色正堪餐。春風領略山中勝。何似興公畫裏看。</text>
<title>松下</title>,<text>偶坐松陰下。寥寥聽水聲。鳥飛花落盡。山日已西傾。</text>
<title>贈雪上人</title>,<text>緣溪疊嶂路重重。花底逢僧道氣濃。留臥石壇聽水響。夕陽吹笛下西峯。</text>
<title>普賢寺</title>,<text>古寺幽期趁晩晴。靑山一路聽溪行。含風翠壁藤蘿合。落日危橋草樹平。僧在定中春寂寂。客來門外鳥嚶嚶。浮生未謝塵間累。半日偸閒愜素情。</text>
<title>題僧壁</title>,<text>一夜山中臥。居然萬慮澄。春泉鳴暗竹。曉月隱蒼藤。移席依僧榻。題詩借佛燈。黃堂如有暇。餘興更堪乘。</text>
<title>石磵題</title>,<text>拘情病幽馽。曠志思振滯。晨起駕小車。陟巘窮水際。川原互泱漭。林木相虧蔽。回環石磴斜。䆗窱山逕細。洞府忽曠朗。林霏屛昏翳。谷風煽和煦。宿雨開新霽。淸湍瀉石碕。左右橫蝀螮。高臥蔭靑松。翛然窮遠睇。佳境愜素情。怳若脫拘繫。歸雲動暝色。馳景欻爾逝。趣步下山谿。悵然心猶係。平生向平願。耿耿徒自誓。塵鞿苦難謝。茲遊未易繼。</text>
<title>憶廣石</title>,<text>悤悤歸騎出禪門。悵望春山只暮雲。最愛石壇松影靜。秪今流水夢中聞。</text>
<title>曉吟</title>,<text>燕齋寥落篆香微。簾幕深深動曙暉。黃鳥滿林春已晩。一庭零落杏花飛。</text>
<title>夢次山</title>,<text>草草平生面。依依別後辭。客燈今夜夢。泉路百年悲。落月低殘郭。凄風動薄帷。杜陵無限淚。空逬蜀州詞。</text>
<title>記事</title>,<text>朔方崇異敎。祈禳四時頻。野覡迎山鬼。村翁奉社神。家家肴醑奠。處處瑟竽陳。怪底荊南俗。于今在北民。</text>
<title>食薇蕨</title>,<text>海邑多魚錯。朝昏厭餖飣。西山風味在。不羨五侯鯖。</text>
<title>惜春</title>,<text>已覺繁英盡。還驚綠葉稠。鳥吟如惜別。鸎囀亦含愁。寂寂空看月。依依獨上樓。騷人悲怨意。不獨在淸秋。</text>
<title>對雨感吟</title>,<text>盡日春天雨。屯雲四野陰。村村農務急。岸岸水流深。耕鑿居民樂。田園遠客心。悄然搔短髮。聊復一長吟。</text>
<title>騁望</title>,<text>郡郭鸎聲集。春天獨倚樓。倦遊常恨別。迥望自添愁。古木村煙合。官橋市語收。靑山看欲暮。落日下西洲。官門有場市。</text>
<title>松墨</title>,<text>蛟龍隨電氣成噓。玉杵玄霜萬擣餘。試向晴窓濡彩筆。筆端飛出北溟魚。</text>
<title>香雪軒贈雪上人</title>,<text>黃鳥綿蠻柳似煙。偶成逢別便依然。斜陽欲盡棲禽定。師向何山借榻眠。</text>
<title>夢行山寺</title>,<text>雨晴虛館鳥喃喃。日暖軒墀午睡酣。夢裏却行雲外寺。覺來衣袖濕煙嵐。</text>
<title>曉起</title>,<text>殘星寥落絳河斜。窓影朣朧隔翠霞。遙社點燈聞賽鼓。孤城吹角見飛鴉。邊愁暗結關頭柳。春色長憐禁苑花。環折大刀歸望絶。不堪雙鬢已鬖髿。</text>
<title>次朴和叔 世采 喜雨韻</title>,<text>遙聞北極啓休期。寒後陽春此一時。好雨亦能隨聖澤。八荒氓庶共煕煕。附元韻幾歲西疇惜雨期。沛然今日好知時。皇天似有循環意。誰遣吾民入暭煕。</text>
<title>出郭</title>,<text>暇日乘幽興。驅車出郭門。雨晴官柳暗。春盡野花繁。布穀村村急。溪流處處喧。正當農扈節。回首憶田園。</text>
<title>鶴浦途中</title>,<text>十里鳴沙路。行行聽海聲。山頭西日盡。鹽竈暮煙生。</text>
<title>留別文川使君</title>,<text>白首門河客。相憐夔與蚿。同來不同去。離思倍悽然。</text>
<title>四月十七日政。移拜都憲。二十一日。承諭旨。五月初八日。離府上洛。</title>,<text>下邑沈淪分所甘。霜臺執法愧難堪。君恩欲報頭如雪。謾拜溫綸淚自含。</text>
<title>路中見舊宰北竄有占</title>,<text>蠻觸聊堪哂。浮生亦豈眞。去來南北路。俱是夢中人。</text>
<title>途中感吟</title>,<text>征馬蕭蕭向北鳴。驛亭孤角遞相迎。纔經鐵峽千重險。又作金臺萬里行。長路不堪玄鬢換。閒情虛負白鷗盟。殘年漸苦勞生事。擬向江湖托釣耕。</text>
<title>思鄕</title>,<text>天陰欲雨鳥嚶嚶。處處田家打麥聲。遙想故園村興足。露中葵藿正堪烹。</text>
<title>冒雨作行</title>,<text>冥冥風雨滿前逵。盡日衝泥馬去遲。奔走十年成底事。鬢邊贏得萬莖絲。</text>
<title>蔥秀山</title>,<text>翠屛高擁勢嵯峨。下有澄潭漾碧羅。鬼斧何年勞斲削。星軺當日費吟哦。蕭條海內風流盡。寂寞山河感慨多。愁對一尊無與酌。驛亭殘照獨悲歌。</text>
<title>劍水站</title>,<text>客中歸夢隔神京。去去天涯鬢髮明。自是征人腸易割。驛亭何事劍爲名。</text>
<title>次上使 沈公益顯 韻</title>,<text>眞長豪擧氣無前。盛譽曾聞自妙年。燕地山河恢壯矚。秦樓花月罷閒眠。奇懷雲夢能呑九。隻字黃金可直千。堪笑江郞才已退。欲將牛耳屬君邊。</text>
<title>途中記懷</title>,<text>六月炎塵漲。悠悠驛路賖。人生驩意少。親愛別離多。日下書難達。天涯鬢易華。行行任蓬梗。身計轉蹉跎。</text>
<title>次沖菴待月韻。呈上使。</title>,<text>待月淸江上。陰雲動客愁。吹簫今夜夢。應憶鳳凰樓。</text>
<title>箕城感吟</title>,<text>王事驅馳七載間。無端雙鬢已成斑。承流專對俱非分。擁節乘槎不暫閒。官妓慣迎前度客。郵人皆識舊時顏。風塵未了勞生事。慙愧殘年負碧山。</text>
<title>贈成都妓</title>,<text>華堂銀燭夜何其。一曲嬌歌怨別離。莫道襄王無意緖。高唐重續夢中期。</text>
<title>途中聞蟬</title>,<text>日日驅馳向塞垣。鬢邊霜髮轉紛紛。偏驚客裏秋期近。驛路蟬聲處處聞。</text>
<title>舟中贈李節度 世華</title>,<text>燕臺此去路三千。關外分携倍黯然。莫遣佳人歌別曲。恐敎雙淚落尊前。</text>
<title>次上使韻</title>,<text>征軺日日戴星行。千里辭家萬事輕。惟有寸丹懸北極。夢魂頻入洛陽城。</text>
<title>次西伯韻</title>,<text>天涯去住故人情。珍重詩篇慰遠行。莫道丈夫輕作別。不禁霜髮鬢邊生。</text>
<title>追憶安興之遊書寄李節度</title>,<text>安陵形勝壯西關。處處樓臺壓翠灣。賓館淸宵歌管咽。轅門白日旆旌閒。將軍置酒能留客。公子登筵且解顏。臨別慇懃留後約。星軺須待九秋還。</text>
<title>戲贈書狀 睦林儒</title>,<text>石竹輕衫翡翠裳。曉粧新抹換鵝黃。當筵却唱陽關曲。斷盡行臺御史腸。</text>
<title>次文谷相公韻</title>,<text>行盡關河欲白頭。薊門西望更添愁。征軺萬里炎塵漲。嘿算歸期在九秋。</text>
<title>鴨綠舟中</title>,<text>西去燕臺路苦脩。一尊相送意悠悠。生憎鴨綠江邊柳。不繫行舟繫別愁。</text>
<title>晩渡鎭江</title>,<text>晩渡三江水。遙岑日已傾。行行猶未息。遙指九連城。</text>
<title>九連城西途中</title>,<text>山如螺髻水如環。井落依然在此間。行過百年征戰地。不堪懷舊淚成斑。</text>
<title>途中感吟</title>,<text>忽覺茲行遠。胡山在眼中。朔雲連薊北。朝日上天東。去國身全倦。思家信不通。秋期知已近。歸計墮虛空。</text>
<title>行行</title>,<text>盡日驅征馬。行行蘆葦中。隴雲迷遠近。何處望吾東。</text>
<title>安市城</title>,<text>箕封千古振英名。三里能當百萬兵。却使文皇廻玉輅。九原空憶魏玄成。</text>
<title>鳳凰城呈上使</title>,<text>自有吹簫客。山仍號鳳凰。靈區結勝伴。忘却道途忙。</text>
<title>鳳城記懷</title>,<text>星軺六月飮氷行。西去燕山問幾程。鴨水樓臺歸夢斷。鳳城風雨客心驚。胡笳互動邊聲合。牧馬悲鳴塞日傾。莫上高峯望鄕國。恐敎雙鬢雪添莖。</text>
<title>早行</title>,<text>隴上晨暉動。關頭宿霧收。行行萬里客。驅馬不能休。</text>
<title>寫懷</title>,<text>去國三千里。逢秋見客心。夢尋鄕路闊。愁帶鬢絲侵。古木蟬聲集。荒城日色沈。孤懷無處寫。空費越人吟。</text>
<title>記事寄漢陽諸友</title>,<text>萬里遼河道路脩。一年時序又驚秋。殊方物色君休問。到處逢人盡赤頭。</text>
<title>聞鸎</title>,<text>七月關河道。天涯去國身。忽聞黃鳥囀。疑是故山春。</text>
<title>次上使韻</title>,<text>秋風一夜到遼陽。異地偏驚歲序忙。關路不堪歸夢短。隴雲還與別愁長。丹心自許蘇卿節。白眼誰憐阮籍狂。賴有知音同結伴。免敎爲客淚霑裳。</text>
<title>曉行</title>,<text>毳幕經殘夜。征軺促曉裝。夢迷關外月。愁入鬢邊霜。塞角吹還斷。胡笳咽復揚。平生強制淚。於此欲沾裳。</text>
<title>曉行</title>,<text>曉起驅征馬。行行向北平。風沙埋古戍。雲日照孤旌。洛下懷君淚。天涯去國情。逢秋轉搖落。添得鬢絲明。</text>
<title>八渡河</title>,<text>八渡河邊道路難。征人到此盡摧顏。憑將一掬思鄕淚。寄灑東流向鴨灣。</text>
<title>新秋</title>,<text>新秋物色動悲哦。關外征鴻看漸多。西日欲沈風滿樹。片雲含雨渡遼河。</text>
<title>感懷</title>,<text>西望燕臺欲斷魂。堯封千里虜塵昏。山前唯有朝宗水。日夜奔流到海門。</text>
<title>通遠堡</title>,<text>行人指點舊城基。蔓草荒煙處處疑。莫向居民問往事。秪今傳說有餘悲。</text>
<title>感吟</title>,<text>漠漠胡山遠。冥冥塞日昏。時憑車上夢。身到郭南村。</text>
<title>客情</title>,<text>燕臺千里路漫漫。歲月無端兩鬢殘。舊𧏮忽從秋後劇。新愁難向客中寬。家山杳杳空成夢。邊塞蕭蕭易作寒。東望海雲迷處所。不知何處是長安。</text>
<title>登分手嶺</title>,<text>白首儒冠誤壯圖。遠遊今日只堪吁。堯封舊壤東連海。秦塞雄關北備胡。宇宙百年人事變。山河萬里此身孤。登高感慨興亡事。滿地黃茅日欲晡。</text>
<title>次上使韻。二首。</title>,<text>漢家亭障盡丘墟。遼左遺氓未奠居。始使邊封違控制。終敎胡騎擣空虛。金繒此日勞星駕。言語殊方借象胥。擧目山河堪涕淚。穹廬伏熱轉愁予。蓬蒿漠漠蔽郊墟。唯見花門處處居。異俗不堪雙眼白。同寅幸有兩心虛。聯床毳幕留鷄曉。對案溪橋劈蟹胥。珍重故情多繾綣。木瓜投報却慙予。</text>
<title>曉吟</title>,<text>關曉聞鷄早。溪橋策馬遲。前途猶萬里。何日是歸期。</text>
<title>高嶺</title>,<text>峻嶺緣雲棧。奔流響石碕。霧濃迷野色。林密礙朝暉。虎豹工遮路。蚊蝱巧入幃。艱難愁遠道。雙淚未曾晞。</text>
<title>靑石嶺</title>,<text>當時御曲至今傳。驟雨獰風此路邊。一介小臣懷往事。不堪流淚涌成泉。</text>
<title>寫愁</title>,<text>絶塞吾行遠。羈愁到底深。蓐收初按節。畏日尙流金。秣馬隨泉脈。停車傍樹陰。歸期苦未定。空費短長吟。</text>
<title>遼陽途中。三首。</title>,<text>行盡遼河路渺漫。秋風已入紫荊關。黃茅盡日人煙斷。唯見胡兒牧馬還。風沙獵獵動征車。燕地山河百戰餘。莫向遼陽訪古跡。秪今城郭亦丘墟。秋入關河客意涼。更無魂夢到家鄕。胡笳數拍吹殘月。斷盡行人一夜腸。</text>
<title>贈書狀</title>,<text>長安六月動行輈。萬里炎雲接薊丘。莫道嚴程當伏熱。霜臺風力爽如秋。</text>
<title>次上使韻</title>,<text>一渡龍灣水。偏敎客意忙。飮氷忘夕寢。衝暑促晨裝。壯士輕千里。男兒志四方。況今銜命日。寧憚道途長。</text>
<title>曉發</title>,<text>夜宿遼陽郭。沙河路又賖。聽鷄趁殘曉。驅馬度長坡。寥落星暉沒。冥濛雨脚斜。殊方愁跋涉。頭白動悲哦。</text>
<title>遠情</title>,<text>行盡關山始渡遼。薊門西望更迢迢。天邊見月吟偏苦。磧裏逢秋鬢易凋。浮世百年驩意少。異鄕千里一身遙。衿陽舊業知無𧏮。試卜歸期看大刀。</text>
<title>路中逢雨</title>,<text>急雨連宵未肯休。遼河千里客心愁。城南斗屋臨溪畔。坐想今朝漲瀑流。</text>
<title>六言</title>,<text>鳥外依依遠樹。雲邊窅窅長河。盡日驅車不息。今宵定宿誰家。</text>
<title>喜晴</title>,<text>一雨崇朝滯客行。鬢邊霜髮欲添莖。天公似識嚴程促。快掃浮雲放晩晴。</text>
<title>詠分水嶺</title>,<text>分水山前水。東西各自流。流時共嗚咽。似識別離愁。</text>
<title>半程</title>,<text>驅傳駸駸向北行。關頭新月幾回盈。平生每說遼陽遠。却到遼陽是半程。</text>
<title>自歎</title>,<text>乘障邊城隔歲還。滿頭霜雪已成斑。辭家又作遼河客。浮世何曾一日閒。</text>
<title>客中逢降節感懷</title>,<text>五十人間現在身。重逢初度倍傷神。生平悔有桑蓬願。長作年年遠道人。</text>
<title>曉向瀋中</title>,<text>渾河西望隴雲平。七月遼陽雨未晴。馬上忽看樓櫓出。郵人說是瀋陽城。</text>
<title>感事</title>,<text>遼陽城外盡黃雲。落日時逢牧馬群。燕地百年氛䘲滿。至今猶憶戚將軍。</text>
<title>次上使韻。二首。</title>,<text>一夜秋風入鬢絲。渾河西去倍含悲。回頭不見東歸路。携酒龍灣定幾時。瀋陽城外雨初過。愁聽胡兒一曲歌。莫上高樓望鄕國。鎭江東畔暮雲多。</text>
<title>遼瀋途中</title>,<text>鎭日驅征馬。行行不暫休。路綿秦紫塞。天接禹靑州。曉雨遼陽郭。陰雲碣石秋。平生遠遊志。輸與錦囊收。</text>
<title>上使於七夕。賦一絶。極有傷離悵別之意。走筆戲答。</title>,<text>莫說人間悵別情。且將尊酒醉無醒。行看八月回槎日。佇使雙星羨使星。</text>
<title>次上使韻</title>,<text>燕薊山河接大同。古今亭障此爲雄。龍沙雨暗天低北。碣石雲開日上東。王事敢言勞跋涉。男兒元自志桑蓬。逢秋鬢髮偏成雪。一任行藏付化工。</text>
<title>瀋中感舊。二首。○以舊時東宮所館。爲使臣所寓之處。</title>,<text>王孫芳草未言歸。曾作咸陽一布衣。自是天心元有定。大東休運屬龍飛。右孝廟丹心惟許彼蒼知。不計讎庭萬死危。賴有上林飛白雁。歸來猶及武皇時。右淸陰</text>
<title>蠻館</title>,<text>蠻館秋聲早。孤城日色黃。家山杳無極。聊與睡爲鄕。</text>
<title>次上使韻</title>,<text>隴頭流水向西流。遠客悲秋淚未收。萬里風塵雙鬢換。百年蓬梗一身浮。連營鼓角喧天起。大漠雲陰接地愁。欲訪屠中試劍術。燕臺俠骨更誰留。</text>
<title>謝上使設酌邀飮</title>,<text>秋風已度紫荊關。雲日凄凄釀薄寒。萬里銜綸同作客。一堂聯席暫偸閒。容衰攬鏡憐吾病。身健逢杯羨子歡。人世百年知己在。不須岐路歎艱難。</text>
<title>遣懷</title>,<text>萬里山河遠。殊方感歲華。秋陰生碣石。落日下龍沙。節序雙星會。行裝八月槎。平生壯遊志。雄劍吐霜花。</text>
<title>去國</title>,<text>去國輕千里。驅車指漢關。鴨東多際海。遼右迥無山。塞日逢秋薄。胡雲接地頑。長懷傅介子。雄劍在腰間。</text>
<title>邊城站</title>,<text>孤城秋色墮邊楡。滿地黃茅日欲晡。路盡關河行旅少。人煙近接北凶奴。</text>
<title>渠流河示人</title>,<text>萬里燕臺路何賖。逢秋心緖轉蹉跎。煩君莫問征途事。十日驅馳九渡河。</text>
<title>周流河</title>,<text>西出龍庭路欲迷。黃茅落日亂鴉啼。平生厭作長征客。河號周流亦自悽。</text>
<title>見月</title>,<text>一片關頭月。來從碧海東。相隨到千里。孤影此身同。</text>
<title>經戰場。二首。</title>,<text>千年折戟半沈沙。白日冥冥噪亂鴉。爲問古來征戰士。幾人能得更還家。胡虜當年奪漢關。薊門煙火接燕山。將軍夜率千兵出。半渡遼河戰未還。</text>
<title>夢衿莊</title>,<text>乘槎萬里未言歸。異國逢秋淚滿衣。魂夢不知身已遠。夜隨明月到山扉。</text>
<title>記見</title>,<text>落日浮雲騎。縱橫夾路馳。飜身墮飛翼。知是射鵰兒。</text>
<title>感懷</title>,<text>驅傳駸駸逐去鴻。百年雙鬢已成蓬。箕封道路風塵後。燕地山河感慨中。蠻館夜深聞蟋蟀。驛亭秋早墮梧桐。傷心此日朝宗水。萬折奔流漫向東。</text>
<title>卸鞍少睡。夢占一聯曰。塞雲朝擁馬。關雨曉霑旌。追成三句。</title>,<text>萬里乘槎客。秋風度漢營。塞雲朝擁馬。關雨曉霑旌。久斷思歸夢。空傷去國情。忽驚時序晩。高柳起寒聲。</text>
<title>遼陽盛時歌。五首。</title>,<text>雲間曉日照城闉。車馬喧喧颺麴塵。自是繁華從古盛。四時絃管去來人。幽燕俠少氣凌霞。玉勒珠鞍白鼻騧。笑放胡鷹關日暮。歸來城鼓已三撾。旗亭隱約市橋西。挾路垂楊處處迷。二八胡姬顏似玉。金陵賈客醉如泥。遼陽兒女惜殘春。鏡裏新粧懶未均。簾捲曲欄花似霧。路傍多少斷腸人。乘秋胡馬度龍庭。壯士橫戈出塞行。春色忽歸門外柳。城南少婦不勝情。</text>
<title>次上使韻</title>,<text>客意偏蕭瑟。逢秋轉凜哉。風塵愁道路。何處問蓬萊。易水荊卿劍。黃金郭隗臺。傷心懷往事。雙淚自相催。</text>
<title>絶塞。二首。</title>,<text>絶塞逢秋早。天時轉斗杓。隴雲常漠漠。關月更迢迢。羌女能調馬。胡兒盡射鵰。殊方驚物色。孤嘯視霜刀。隻劍辭家遠。淸秋鬢髮明。北臨滄海闊。西望黑山橫。萬里秦關塞。千秋漢將營。秪今衰草裏。搖落不勝情。</text>
<title>黑山途中</title>,<text>平沙漠漠渺無垠。落日長河散馬群。莫上臺隍勞騁望。盧龍城外盡黃雲。</text>
<title>羊腸河</title>,<text>風沙獵獵隴雲黃。關塞蕭條去路長。頭白世間頻歷險。地名何事又羊腸。</text>
<title>聞兒啼</title>,<text>兩地封疆西限東。山河自隔馬牛風。殊音處處難憑語。却聽兒啼訝許同。</text>
<title>次上使韻</title>,<text>漢家亭障列煙臺。曾照邊烽萬里來。一自薊門胡虜入。毀垣衰草不勝哀。</text>
<title>旅謠</title>,<text>曉發廣寧城。北指醫巫閭。山川浩沆漭。雲氣接空虛。嚴程有定期。矻矻驅征車。吾行旣云遠。百慮嗟難鋤。蕭蕭霜滿顚。滴滴淚盈裾。回頭見朝日。悵望增欷歔。</text>
<title>次上使韻</title>,<text>節序駸駸水共流。百年雙鬢入邊愁。南湖舊業空成夢。北極殊恩奈未酬。漢塞千秋悲皎月。燕臺殘日弔荒丘。由來楚客傷心事。却對西風淚不收。</text>
<title>十三山</title>,<text>嶽勢橫跳大野中。靑天削出碧芙蓉。行人指點爭相語。移却巫山剩一峯。</text>
<title>胡笳</title>,<text>荒城鼓角動棲烏。關塞蒼蒼月影孤。一夜征人腸欲斷。胡笳吹徹小單于。</text>
<title>曉發</title>,<text>畫角吹殘曙。征人意不閒。趣裝愁遠道。和夢度重關。▣落星垂野。瞢騰月隱山。勞歌念鄕國。雙淚自潛潛。</text>
<title>大凌河口占</title>,<text>大凌河畔日初生。東望征人淚滿纓。秋早塞垣無去雁。家書難寄萬重情。</text>
<title>感懷</title>,<text>憶曾分竹宰邊州。暇日黃堂逸興優。棋酒動隨蕭寺月。笙歌頻上汎湖舟。思家尙說分離苦。去國還傷道路脩。異地卽今懷往事。可堪回首起深愁。</text>
<title>途中呈上使</title>,<text>征軺萬里入秦關。極目風沙道路難。碣石雲陰連大漠。薊門煙火接燕山。雙懸客淚秋偏墮。四合邊聲曉作寒。莫向尊前歌出塞。鏡中雙鬢已成斑。</text>
<title>次上使韻。三首。</title>,<text>虛名敢道以詩鳴。身計思量百不成。虐雪三冬踰大嶺。炎塵萬里入長城。孤忠自許丹心在。壯志偏憐白髮生。垂老十年愁汎梗。不堪羈思逐懸旌。陰蟲切切近牀鳴。獨夜悲吟句未成。千里客情秦北塞。一秋歸夢漢南城。衣霑別淚千行盡。愁染霜毛兩鬢生。明發又尋河外路。斷鴻零落逐行旌。雁度金河陣陣鳴。忽驚時序已西成。行經劍客悲歌地。路遶秦皇絶脈城。八月乘槎同漢使。千秋投筆愧斑生。風沙萬里邊聲動。落日寒雲擁去旌。</text>
<title>解悶</title>,<text>弧矢當年志。萍蓬豈足嗟。夜從店舍宿。到處卽爲家。</text>
<title>杏山</title>,<text>援絶孤城一髮危。忠臣無計答恩私。至今衰草寒煙裏。陰雨時時鬼哭悲。</text>
<title>憶鄕園舊伴</title>,<text>故園東望路綿綿。千里音書靜不傳。遙憶草堂簷日晩。一林啼鳥喚閒眠。</text>
<title>呈上使</title>,<text>靈橋一夜鵲飛廻。琪樹西風入鬢催。愁捻玉簫吹向月。幾回歸夢鳳凰臺。</text>
<title>過祖大壽故第</title>,<text>征遼第宅半頹傾。門巷荒涼草樹平。等是人生終有死。李陵何事誤家聲。</text>
<title>次上使韻</title>,<text>月滿關山夜。秋聲蟋蟀連。驛程迷海岸。鄕國杳雲邊。節序霜前雁。歸心郭外田。自然頻下淚。休怪感懷偏。</text>
<title>曹莊驛</title>,<text>國破山河在。居民只數村。石田耕黍稷。庭戶散鷄豚。卉服戎風慣。簪花舊俗存。百年興廢感。雙淚自成痕。</text>
<title>東關途中</title>,<text>晩向東關驛。驅車不暫閒。山河迷鰈域。道路接燕關。日澹孤煙外。秋生亂樹間。蹉跎歸計誤。空羨鳥飛還。</text>
<title>寫懷</title>,<text>關路迢迢鬢髮殘。北來鄕淚未曾乾。箕封驛使逢秋斷。燕地邊聲特地寒。詩句謾從愁裏得。旅懷難向酒中寬。村南社會知應遍。雨後團臍已上灘。</text>
<title>驅車漢子歌</title>,<text>戴星叱犢行。日日何曾歇。風露滿衣裳。夜眠車下月。</text>
<title>對月</title>,<text>却對新秋月。如逢故國人。相隨千里外。孤影兩相親。</text>
<title>曉發沙河城</title>,<text>夢斷關鷄曉。愁連隴雁秋。驅車出城郭。落月已西流。</text>
<title>望夫石</title>,<text>自有精誠感。寧論曠女情。頑然一片石。千古帶芳名。</text>
<title>山海關</title>,<text>祖龍癡計足堪嗤。黃屋誰曾萬世遺。妄擬長城能攘狄。不知奇禍在望夷。</text>
<title>入關</title>,<text>靑丘使者駐征轅。紫氣東來滿塞垣。若使如今關令在。千秋重續五千言。</text>
<title>次上使韻。二首。</title>,<text>欲將歡伯與君同。無那愁城未策功。試上危樓望鄕國。廣寧東畔路無窮。雲間朝日霽新秋。天際長城枕海頭。萬里山河迷故國。百年天地入邊愁。遙空旅雁初橫塞。長笛何人更倚樓。賴有文章能得助。羨君今繼子長遊。</text>
<title>白葵花</title>,<text>文昌宮裏耀芳英。客子看來眼忽明。自是丹心能嚮日。白頭知有戀君情。</text>
<title>寺夜</title>,<text>悵望浮遊地。長如不繫舟。雨聲蕭寺夜。燈火亂蛩秋。隻影棲禪榻。羈愁入故丘。自然心緖惡。雙袖淚痕稠。</text>
<title>次前韻</title>,<text>歷代興亡事。渾疑夜壑舟。山河雲萬古。城郭鶴千秋。別夢連滄海。脩程接薊丘。西風正搖落。霜雪鬢邊稠。</text>
<title>出山海西關</title>,<text>平明驅馬出關門。十里旗亭市語喧。怊悵百年征戰地。舊時繁庶至今存。</text>
<title>右北平</title>,<text>漢家飛將振英聲。射虎當年鎭北平。堪笑一時程衛尉。謾將官位埒雄名。</text>
<title>永平途中</title>,<text>盧龍古塞入雲賖。關樹微茫日欲斜。馬上忽驚時序晩。田頭開遍木綿花。</text>
<title>次上使韻</title>,<text>久客殊方感歲華。秋來無日不思家。登高試覓東歸雁。鬢上霜毛一倍加。</text>
<title>晩詠</title>,<text>路遶燕臺晩。天連鴨水賖。野橋齊度馬。關樹已棲鴉。日薄迷秋影。山寒澹夕霞。勞歌倍惆悵。添却鬢鬖髿。</text>
<title>野寺</title>,<text>野寺丹靑古。虛堂鬼物雄。一秋頭鬢白。半夜佛燈紅。歲月看流水。行裝任轉蓬。從來多少感。咄咄謾書空。</text>
<title>漁陽橋詠明皇</title>,<text>沈香亭上笑歡時。不信人間有別離。羯鼓未終鼙鼓動。禍胎元自錦繈兒。</text>
<title>客夜夢得砧聲。客淚一聯。覺後足成四韻。</title>,<text>薊門煙樹接幽燕。萬里星軺道路綿。劍客悲歌空悵望。金臺遺迹已茫然。砧聲却與秋風起。客淚偏隨夜雨懸。宇宙百年人事變。白頭空賦遠遊篇。</text>
<title>關中老炎甚酷。憶鄕隣舊遊。</title>,<text>倦客經時久。駸駸病轉增。疾驅愁旱魃。疲臥困秋蠅。謾憶金莖露。難尋玉井氷。遙憐北窓下。閒睡正瞢騰。</text>
<title>夢中三見公擧兄弟</title>,<text>關河秋晩雁書遲。天末懷人鬢髮危。賴有夢魂能識路。一旬三見慰相思。</text>
<title>地震</title>,<text>胡無百年運。中土困生靈。天怒今方赫。坤維亦失寧。有村愁壓倒。無處覓居停。自歎風塵裏。飄飄迹似萍。</text>
<title>曉行</title>,<text>蓐食催征駕。羈愁感物華。隴雲隨去馬。關月動棲鴉。曠野逢人少。長橋見驛賖。歸期猶未定。回首意蹉跎。</text>
<title>旅懷</title>,<text>故國三秋雁素遲。向來歸夢亦全稀。淸霜一夜催雙鬢。謾憶滄浪舊釣磯。</text>
<title>次上使韻</title>,<text>燕臺落日暫經過。屠市猶聞壯士歌。試向匣中看古劍。百年心事不平多。</text>
<title>通州盛時歌。五首。</title>,<text>通州自古盛繁華。撲地閭閻十萬家。日出市門堆錦繡。滿城光艶絢朝霞。通衢遙接薊門長。表裏山河護帝鄕。日夜江南常轉粟。百年紅腐海陵倉。樓觀參差颺錦幖。綠楊低拂赤欄橋。東南賈客紛相集。白日車塵漲碧霄。靑山如黛水如天。粉堞周遭帶晩煙。日暮帆檣齊泊岸。胡姬爭迓淅江舡。旗亭百隊夾途傍。處處遊人典鷫鸘。日暮歌鍾喧四里。夜深燈火爛星光。</text>
<title>燕都</title>,<text>七月邊風欲墮楡。八陵佳氣已全無。關頭郡邑東連海。塞外山河北枕胡。從古地形龍虎勢。至今文物帝王都。傷心漢業終難復。遺恨當時失廟謨。</text>
<title>感舊</title>,<text>聞昔朝天日。寰區正一家。山河開錦繡。樓觀咽笙歌。共沐昇平化。渾忘道路賖。今來黍離感。垂淚對銅駝。</text>
<title>天壽山 卽明朝陵寢所處也。</title>,<text>天壽山前日色寒。八陵松柏已摧殘。江南亦作丘墟地。誰遣行人繪畫看。</text>
<title>玉河館聽鍾</title>,<text>忽聽街鍾動。還如故國音。此時孤客淚。千里未歸心。</text>
<title>夜雨</title>,<text>夜雨鳴簷勢未休。一燈寥落伴人愁。涼生枕簟難成夢。四壁蛩音颯已秋。</text>
<title>秋懷</title>,<text>隻劍辭家意已闌。使車千里滯燕關。涼秋客夢三江遠。半夜蛩音四壁寒。衣帶漸從愁裏緩。鬢毛偏向鏡中斑。西風點檢東歸雁。一一分飛寄信難。</text>
<title>閨怨</title>,<text>砧杵雙鳴處處同。燕山兒女怨秋風。音書欲寄南關戍。八月邊雲已斷鴻。</text>
<title>旅食</title>,<text>旅食燕山久。秋風已作寒。初非陳北學。反似楚南冠。白日門仍鎖。靑丘夢亦難。孤燈一夜雨。雄劍獨抽看。</text>
<title>寫懷</title>,<text>老去偏知世路難。懶將衰朽點朝班。劉楨抱病元耽寂。虞寄辭榮欲閉關。異國三秋來作客。顚毛一夜便成斑。多情皓月憐吾獨。千里相隨缺又彎。</text>
<title>燕都感懷</title>,<text>八月燕臺露氣淸。萬家煙樹接雲平。觚稜落照迷秋色。太液寒波咽暮聲。舊日山河空在眼。百年天地自無情。傷心海外孤臣淚。說到神宗已滿纓。</text>
<title>詠蘭</title>,<text>欲把丹靑筆。移描谷底蘭。其如一片土。羞作畫圖看。</text>
<title>聞笛</title>,<text>八月燕山露變霜。誰將一笛動悲涼。分明此夜聞楊柳。不是征人亦斷腸。</text>
<title>感懷</title>,<text>欲將興廢問蒼旻。萬里孤臣淚滿巾。灞上園陵非漢土。臺城宮闕入胡塵。傷心舊日朝天路。悵望千秋蹈海人。試倚高樓看太白。匣中龍劍動霜鱗。</text>
<title>客懷</title>,<text>淡雲疏雨過重城。秋意悽悽動客情。籠鳥未搏千里翮。碧空歸思謾崢嶸。</text>
<title>病渴</title>,<text>久抱相如渴。殊方遠客情。雲霄隔萬里。回首憶金莖。</text>
<title>獨夜</title>,<text>獨夜殊難曙。寒階響亂蛩。客懷彌惻愴。歸夢未從容。塞月驚三彀。鄕山隔萬重。關河秋雁盡。無處寄書封。</text>
<title>午門感吟</title>,<text>觀周當日盛威儀。秩秩衣冠拜玉墀。人事百年滄海變。午門燈火不勝悲。</text>
<title>對月感吟</title>,<text>風露凄凄夜漏鳴。一年佳月盡情明。應知弟妹團圓處。共對淸光說我行。</text>
<title>卽事感吟</title>,<text>白玉擎天柱。黃金承露盤。風塵迷舊國。秋色不勝寒。</text>
<title>蠻館夜吟</title>,<text>蠻館重扃節序更。天涯燈火不勝情。千家簾幕秋聲起。九陌笙歌夜月明。人事可堪滄海變。客愁贏得鬢絲成。西風吹斷南歸雁。欲寄家書淚滿纓。</text>
<title>呈上使</title>,<text>客裏逢初度。秋天雁叫群。杯盤從草草。羈緖轉紛紛。夢隔秦樓月。愁添薊北雲。無心醉虜酒。寂寞到殘曛。</text>
<title>夢作</title>,<text>孔聖已衰麟遽至。文王將作鳳先來。造物小兒多戲劇。古今天地一堪咍。</text>
<title>偶題</title>,<text>客情秋思共蕭然。深館無人日抵年。強把簡書工引睡。夢中愁緖亦相牽。</text>
<title>平朝。出玉河館。少憩東岳廟。</title>,<text>平朝驅馬出城闉。快若翔鳧意更新。古廟看碑堪共語。僧房聯榻却相親。風塵別有寬閑界。羈縶還爲自在身。忠信可行曾有訓。不須香火禱諸神。</text>
<title>早發通州</title>,<text>喔喔村鷄亂。鼕鼕戍鼓傳。疏星低屋角。落月下山顚。城樹籠寒霧。旗亭起曉煙。驅車臨水岸。燈火浙江船。</text>
<title>三河途中</title>,<text>郊原秋色正依依。六月行人近授衣。霜墮楡關歸雁盡。不堪黃葉馬前飛。</text>
<title>失馬</title>,<text>忽得追風足。還爲塞上翁。從來得與失。一笑付蒼穹。</text>
<title>客謠。二首。</title>,<text>秋意忽凄凄。客子心轉悽。驅車趁明星。岐路迷東西。漠漠雲煙起。離離草樹齊。關河浩無際。窅窅窮遠睇。晨風拂中逵。蕭蕭征馬嘶。豈無丈夫心。不免兒女啼。結廬汾之厓。幽事頗相親。春蹊種桃李。夏庭栽篁筠。境僻足煙霞。門靜絶囂塵。頹然處其間。不襪仍不巾。時逢陶令酒。不厭黔婁貧。如何擁冠蓋。作此遠途人。</text>
<title>早發臥佛寺</title>,<text>銀漢迢迢曉漏傳。佛前明滅小燈懸。征車又逐鷄聲發。羨爾山僧自在眠。</text>
<title>感懷</title>,<text>百年身計謾悠悠。宦迹還如不繫舟。北走關山衝積雪。西來燕市度三秋。乾坤錯莫情何極。人代蕭條淚未收。欲向金臺尋古跡。暮雲衰草鎖荒丘。</text>
<title>歸興</title>,<text>漸近鄕關路。渾忘異國愁。好隨南去雁。歸飮菊花秋。</text>
<title>豐潤道中</title>,<text>數聲殘角響西風。征馬蕭蕭逐去鴻。日出寒煙籠野色。人家渾入有無中。</text>
<title>題夷齊廟</title>,<text>孤竹淸風百世師。至今遺廟享專祠。鷹揚事業知何有。終使田恒換舊基。</text>
<title>書狀睦君則。於豐潤榛子店壁上。見一詩。向余說道。其詩曰。椎髻空憐昔日粧。征裙換盡越羅裳。爺娘生死知何處。痛殺春風上瀋陽。其下又書曰。奴。江州虞尙卿秀才妻也。夫被戮。奴被虜。今爲王章京所買。戊午正月念一日。灑涕揮壁書此。惟望天下有心人。見此憐而見拯。奴亦不自慙其鄙謗也。吁嗟傷哉傷哉。奴年二十有一。父季某秀才。母陳氏。兄名國。府學秀才。季文蘭書。余聞而悲之曰。此是閨秀中能詩者所爲也。海內喪亂。生民罹毒。閨中蘭蕙之質。亦未免淪沒異域。千古怨恨。不獨蔡文姬一人而已。爲賦一絶。以詠其事。</title>,<text>壁上新詩掩淚題。天涯歸夢楚雲西。春風無限傷心事。欲奏琵琶響轉悽。</text>
<title>楡關道中</title>,<text>八月邊霜曉作寒。紛紛黃葉墮楡關。西來踏盡三千里。贏得靑銅兩鬢斑。</text>
<title>亡友許仲玉。素有鷹癖。且曾眄成都妓天下白者。有眷戀之意。余按關西也。來別於路左。醉謂余曰。樓上人雲間物。君須惠我。余笑而許之。及到營。公務倥悤。未能卽副。戲題一絶以寄。忘之久矣。今到鳳凰店。忽然記憶。付書於燕行錄中。以寓愴感之意。</title>,<text>巴陵臨別語丁寧。玉質兼求劍擊翎。樓上不無天下白。雲間難得海東靑。</text>
<title>望海亭</title>,<text>望海亭邊一解顏。百年懷抱此中寬。長風若借東歸便。方丈三韓咫尺間。</text>
<title>登澄海樓</title>,<text>元氣茫茫混大包。杳然人世一秋毫。地分夷夏千年界。海拍東南萬里濤。落日危欄橫縹緲。淸秋佳句動風騷。蓬山自有神仙侶。莫向塵寰歎二毛。</text>
<title>寄家書</title>,<text>驛使今朝發。何時到漢城。悤悤書數紙。難悉萬重情。</text>
<title>關外暮行</title>,<text>異國流光迅。羈愁入鬢絲。天寒關路永。日落馬行遲。古戍煙沙合。荒城鼓角悲。秋風吹不斷。心事轉悽其。</text>
<title>關外卽事</title>,<text>向來心事轉蹉跎。時物翻驚菊有華。磧裏雲陰星點少。關頭霜落雁聲多。鄕山已隔三秋夢。使節初廻八月槎。弧矢四方男子志。不須空惜鬢邊皤。</text>
<title>夜投沙河站。二首。</title>,<text>關頭新月已西斜。秋思迢迢雁影賖。驅馬却尋河外路。隔林煙火有人家。深秋客淚墮淸笳。風露凄凄入夜多。四壁蛩音燈火冷。枕邊無夢度遼河。</text>
<title>曉行</title>,<text>月落關山黑。天寒隴水淸。東歸千里客。河外雁俱征。</text>
<title>秋思</title>,<text>燕地風霜急。蕭蕭秋氣多。斷鴻迷澹日。征馬渡長河。已覺容顏變。空傷節序過。白頭搔更短。牢落動悲哦。</text>
<title>點閱書籍</title>,<text>奉使三秋困虜塵。却從歸路慰心神。行車滿載書千卷。堪笑當時越橐貧。</text>
<title>道中作</title>,<text>一夜淸霜急。關楡葉盡流。前途知漸近。猶及菊花秋。</text>
<title>盧龍塞晩吟</title>,<text>盧龍八月露爲霜。關樹凄凄動晩涼。鴉帶夕霞喧古壘。雁迷寒日下沙梁。山河窅窅雲陰隔。關塞迢迢道路長。怊悵故園叢菊晩。幾時歸去作重陽。</text>
<title>客情</title>,<text>客中時序鬢毛明。塞月無端缺又盈。征旆尙淹豺虎窟。歸鴻先度鳳凰城。黔陽舊業三秋夢。燕地新霜一夜情。莫道丈夫能制淚。海雲東望欲霑纓。</text>
<title>自嘲</title>,<text>千里驅馳備苦辛。征衫染盡羯奴塵。行藏末路眞堪笑。誰識滄浪舊釣人。</text>
<title>自歎</title>,<text>風沙獵獵撲征衣。倦馬蕭蕭帶夕暉。王事十年身已老。白頭空憶故山薇。</text>
<title>曉行</title>,<text>八月秋聲動。邊霜損客顏。聽鷄起茅店。驅馬度楡關。曙色纔分海。雲陰不辨山。南飛有歸雁。雙翮杳難攀。</text>
<title>廢壘</title>,<text>廢壘千年戍。涼秋八月天。至今留殺氣。從古斷人煙。空磧飛寒葉。叢林噪夕鳶。驅車經此地。落日意茫然。</text>
<title>懷歸</title>,<text>異國衣將授。西風客意忙。塞雲欺短日。關樹墮寒霜。漢北家千里。黔陽雁幾行。三秋消息斷。無夢到江鄕。</text>
<title>廣寧寺</title>,<text>貝葉經文手自翻。六時方丈靜無喧。人間別有閑天地。萬壑松聲獨閉門。</text>
<title>曉吟</title>,<text>古戍星初落。荒城月獨懸。明河看漸沒。寥落欲曙天。</text>
<title>算程</title>,<text>鎭日侵晨發。行程不暫違。三江知漸近。猶待一旬歸。</text>
<title>停車騁望</title>,<text>黃楡零落古城邊。碣石平臨駐馬前。海豁東南浮日月。山連夷夏積風煙。燕然萬里銘功石。蓬島千年採藥船。往事消沈俱寂寞。欲招遼鶴共蹁躚。</text>
<title>卽事</title>,<text>蘆葦蕭蕭曉作寒。一旬驅馬未曾閒。雲開大陸連天闊。西去遼陽不見山</text>
<title>書懷</title>,<text>暮年銜命度龍庭。積月驅馳戴曉星。萬事風塵餘短髮。一身天地等浮萍。殊方日冷衣猶薄。故國秋深菊自馨。回首漢南雲水地。幾人携酒放湖舲。</text>
<title>懷鄕</title>,<text>關楡霜落葉初飛。古渡雲寒雁鶩稀。怊悵故園秋事晩。黃花應發待吾歸。</text>
<title>曉行</title>,<text>聽鷄中夜趣行廚。曉拂征車隴上驅。雲際漸看星點沒。關頭猶掛月輪孤。連天海色雲霞動。滿地秋聲雁鶩呼。長路屢驚時序變。不堪霜露墮黃楡。</text>
<title>過遼陽有感。二首。</title>,<text>纍纍之塚碧山隅。爲報令威莫歎吁。縱使學仙能久視。本來天地亦須臾。百年天地入胡塵。海內蒼生共不辰。若使管寧猶未死。竟從何處可安身。</text>
<title>卽事。二首。</title>,<text>落日遼陽郭。秋風太子河。歸來霜露晩。征雁已無多。古木寒煙裏。村墟半已空。千年華表柱。獨立夕陽中。</text>
<title>曉發遼陽</title>,<text>夜宿遼陽郭。驅車曉涉灘。秋天陰不雨。朔氣動成寒。風斷孤鴻怨。霜凋衆葉丹。家書今未到。誰復念衣單。</text>
<title>次上使韻</title>,<text>萬里辭家遠。頻驚歲序移。却從梅雨節。仍到菊花時。異俗看來厭。羈愁閱去知。正當鄕路近。猶怯馬行遲。</text>
<title>靑石嶺上使得硯才</title>,<text>雲根斲得澗之中。幾劫神慳待我公。造物自然成妙制。不須雕琢要良工。</text>
<title>卽事</title>,<text>峽中寒雨晝翻盆。古木深深白日昏。倦馬欲頹泥路滑。不知今夜宿何村。</text>
<title>金水嶺途中</title>,<text>關山一夜起西風。粧點霜楓盡意紅。流水斷橋歸路晩。怳然身在畫圖中。</text>
<title>霑雨戲吟</title>,<text>自笑滄浪把釣人。暮年岐路備艱辛。西風有意吹寒雨。爲向衣邊洗虜塵。</text>
<title>少憩八渡河</title>,<text>八渡河邊霽景新。暫憑沙岸駐征輪。波中白鳥休驚散。我是江湖舊主人。</text>
<title>到鳳凰城未見家信</title>,<text>客中時序變炎涼。稍喜歸程近故鄕。欲向來人問消息。其如潮信限潯陽。</text>
<title>曉吟</title>,<text>飛霜淅瀝滿征衣。落月蒼茫下翠微。孤角一聲天欲曙。客情愁思共依依。</text>
<title>高陽途中</title>,<text>萬里幽燕踏虜塵。歸來贏得鬢成銀。擡頭漸覺長安近。到處靑山似故人。</text>
<title>議藥廳。次冢宰金斯百韻。時有平復之漸。</title>,<text>題封藥物進椒闈。共坐虛堂聽漏遲。一木支能扶廈屋。千金方又驗黃岐。神嵩已獻三聲祝。羲卦將廻七日期。燕賀彤庭知不遠。合將朋酒屬深巵。</text>
<title>仁敬王后挽。三首。</title>,<text>毓德遵家範。承乾作母儀。齊宮警寢早。漢觀報祥遲。忽告靑臺祲。終纏素柰悲。明徵今錯莫。天道竟難知。北闕移仙仗。蒼黃事可驚。小臣分藥院。彌日待椒庭。未解回春術。空懷代某誠。至今如喪慟。哀淚血俱零。歲律廻春序。離宮隔九重。翟帷空月影。騩馭杳雲蹤。寂寞三時膳。悽涼五夜鐘。廞儀今又出。天地亦愁容。</text>
<title>有諷</title>,<text>紛囂不及醉眠人。園鳥嚶嚶獨喚春。莫道翟門無客到。入簾山色是嘉賓。</text>
<title>早起飮三杯酒。仍進朝餐。坐向簷日。便覺體中和暢。喜占一絶。</title>,<text>三杯春酒倍加餐。坐暴朝陽意自安。浮世不關身外事。百年贏得醉中歡。</text>
<title>舍弟自花江移入霜臺。有慨然之意。戲吟一絶以贈。</title>,<text>爲語乘驄客。何如失馬翁。不須論得喪。只合醉春風。</text>
<title>殯殿罷直之後。南雲卿以儐使出關西。余亦淹病。與仲輝不得源源。愁病吟呻中。已覺春事闌珊。感吟寓懷。</title>,<text>西州遠別已依依。咫尺城南會面稀。怊悵佳期成晼晩。不堪花塢損芳菲。</text>
<title>次雲卿韻</title>,<text>關外分携奄隔旬。眼中花事一時新。佳期已負樽前月。別意空愁榻上塵。書到塞垣知曠日。詞傳郢曲摠驚人。歸來莫誤城南約。猶有芳菲殿暮春。</text>
<title>復次雲卿韻。仰呈拙翁 宜拙南公二星 求敎。</title>,<text>衰齒居然邁五旬。慣看兒戲逐時新。殘生只合投田里。宦跡何緣脫世塵。頭白已無身外念。眼靑唯憶意中人。園花寂寂鸎聲晩。誰共芳尊餞晩春。</text>
<title>拜參贊有感 高祖夷簡公。官至四宰。</title>,<text>五十殘齡鬢髮鮮。分甘丘壑送餘年。淸朝濫被陶甄力。慙愧官名比祖先。</text>
<title>金判尹大夫人挽</title>,<text>壼範稱賢母。佳兒到列卿。年尊踰八耋。養至備三牲。劍化諧初願。牛眠近故塋。哀榮自無憾。張筆合爲銘。</text>
<title>送李員外 鼎命 赴歙谷</title>,<text>漢署星郞貴。分符得意行。鯉庭趨大府。萊服擁矱旌。地是神仙窟。官仍父子榮。人間稀有樂。何必羨承明。</text>
<title>次斯台和南雲卿韻</title>,<text>早擬休官老未休。却驚霜雪已盈頭。畸蹤慣閱千重險。豪氣全消百尺樓。萬事不須論得馬。一身聊復任呼牛。風塵蹩躠渾無興。悵望江湖隔舊遊。</text>
<title>海伯洪汝受餞席。口呼以贈。</title>,<text>靑冥鈇鉞鎭西門。學士分符荷主恩。聞說海堧凋瘵甚。合宜宣化慰黎元。</text>
<title>史院聯句</title>,<text>眼迷朱墨晝昏昏 寅伯。淸夜偸閑臥北軒。明月入簾涼滿席 季周。怳如身世脫塵喧 寅伯。</text>
<title>送尹接慰之東萊</title>,<text>曾奉絲綸到海頭。秪今猶可說萊州。窓間彩旭扶桑曉。郭外淸霜橘柚秋。司馬壯遊君正少。元龍豪氣我全休。分留物色看應遍。須寄新篇慰別愁。</text>
<title>哭孫兒</title>,<text>來何草草去何忙。啼笑依然若在傍。我欲塞悲腸已蝕。強將長短等彭殤。</text>
<title>史局對菊花感吟</title>,<text>蘭臺老史鬢如銀。乾沒東華十丈塵。忙裏不知秋序晩。菊花應笑未歸人。</text>
<title>別任文仲赴謫所</title>,<text>在絏非其罪。吟蘺不足傷。只緣臨老別。岐路欲沾裳。</text>
<title>史院聽雨贈季周</title>,<text>欹枕愁無寐。燈前聽雨聲。鷹洲與鴉谷。俱是未歸情。</text>
<title>史院蒙宣醞。與金領相壽恒，李提學端夏，李大學敏敍，金提學萬重，都廳郞廳申曅，李世白，吳道一，金鎭龜等。拜賜各飮數杯。感而有作。</title>,<text>蘭臺秋日集群英。拜賜黃封下紫淸。頭白汗靑空有歎。小臣何以答恩榮。</text>
<title>權同知 𢜱 挽</title>,<text>名家典刑在。詞學夙稱優。射策魁多士。分符典幾州。金貂紆寵秩。田里任優遊。舊德今凋喪。親知淚未收。</text>
<title>謝李伯吉送酒</title>,<text>悄悄蘭臺夕。黃花滿眼開。孤懷無處寫。深荷白衣來。</text>
<title>送申書狀 琓 赴燕</title>,<text>燕山冠蓋苦紛紛。學士銜綸又此辰。以我去年愁跋涉。想君長路飽艱辛。晨驅大漠氷摧軸。夜宿穹廬雪滿茵。珍重故人加飯意。好旋行李趁靑春。</text>
<title>洪伯涵酒席。口號贈李節度 端錫。</title>,<text>君佩君王臥內符。北門軍吏盡歡呼。從今鎖鑰由人重。莫遣朝廷念羯奴。</text>
<title>次洪伯涵贈南仲輝赴燕韻</title>,<text>往歲今年別。俱爲去住身。衿陽他日約。歸趁滿山春。</text>
<title>姜鍾城 碩昌 挽</title>,<text>城南小集夢依依。別後居然歲序移。關外病情傳亦晩。天涯凶問聽還疑。精神挺動元難恃。霧露摧傷竟莫醫。交誼百年存沒異。寢門衰淚自漣洏。</text>
<title>洪扶餘 遠普 挽</title>,<text>使君飛舃趁秋闈。凶問俄傳聽却疑。湖外報書纔隔月。城南解榻已無期。明徵錯莫終何恃。親黨凋零只自悲。追憶相門全盛日。不堪垂淚對孤兒。</text>
<title>寄南仲輝</title>,<text>九連城外草連空。咫尺龍灣信不通。莫上高臺勞騁望。擧頭惟見日生東。</text>
<title>別松磵歸峽。二首。</title>,<text>久識身名幻。寧論是與非。羨君從此去。尋却舊漁磯。又宇下忘寒暑。良規卽我師。從今史院直。誰與話心期。</text>
<title>寄道巢李季周 端夏</title>,<text>蘭臺老史百無能。朱墨關心病轉增。遙憶道山閒興足。草堂春睡正瞢騰。</text>
<title>次金相國 壽興 韻。二首。</title>,<text>失身杯酒誤平生。分外官聯到列卿。舊態秪今磨不得。相君偏有故人情。齒髮駸駸逼暮年。自憐蠶箔已三眠。芹宮舊事渾如夢。說到當時倍愴然。附元韻醉中豈識今丞相。左擁寅兄右弼卿。交義百年唯我輩。白頭歡謔布衣情。芹宮往事卅回年。每憶齋房對榻眠。最是三杯沐浴酒。一燈明處共陶然。</text>
<title>忠原乃余桑梓也。韓弟元甫卜居於同郡鳳凰川。挈家歸棲。臨別。口占以贈。</title>,<text>暮年歸計占菟裘。形勝中原冠上游。愧我未辭鵷鷺序。羨君先臥鳳凰洲。冥棲只合爲高士。末路何須混俗流。會待秋風掛帆去。社燈村酒共遨遊。</text>
<title>解都憲口占</title>,<text>脫却朝衫意自欣。更無車馬到柴門。山家日晏供朝爨。煮取靑蒿雪裏根。</text>
<title>生子有感</title>,<text>短髮鬖髿素雪凝。暮年添子意何曾。傍人錯比高陽里。靑史芳名愧朗陵。</text>
<title>無何洪公延諡宴。次文谷金相韻。</title>,<text>秦樓舊事已茫然。尙喜名家緖業傳。諡出太常公議定。恩從北闕德音宣。花前取醉逢今日。床下陪歡記昔年。頭白未酬知遇眷。不堪追憶感懷偏。</text>
<title>墮車傷脅感而有作</title>,<text>自憐遺體未能全。折脅傷腰臥在氈。莫道下堂忘戒謹。高車傾覆理宜然。</text>
<title>長女李氏婦辭家十年。今始來覲。不禁悲喜。口占一絶。</title>,<text>幼女辭家已十年。老夫心事每悽然。今霄秉燭還如夢。喜極還敎涕淚懸。</text>
<title>病中憶汾莊感吟</title>,<text>病懷寥落自悽其。頭白人間未拂衣。春到漢南歸計左。一簾微雨夢江扉。</text>
<title>送朴評事 泰遜 赴北幕</title>,<text>臨分欲贈呂虔刀。書記翩翩氣正豪。試上磨雲看北海。杳然人世一秋毫。</text>
<title>病中見辛夷花</title>,<text>閉戶南溪畔。經旬病起遲。忽驚時序變。春色到辛夷。</text>
<title>踏靑日有感</title>,<text>自笑生涯拙。爲文未送窮。踏靑逢勝節。垂白愧衰翁。蟻酒開新釀。鵑花發舊叢。傷心少時伴。半在九原中。</text>
<title>醉中以雙劍戲贈少子</title>,<text>先生貧甚四壁空。匣裏猶有雙蛟龍。金鐶錯落雪鍔明。衝霄寶氣成長虹。掛壁由來歲月深。吾今老矣成何功。付與兒曹事明主。提携萬里追群雄。嗚呼此劍倘有用。一擧可以平西戎。</text>
<title>憶廣石寺</title>,<text>廣石千年寺。煙霞隔幾重。春來頻入夢。疑聽上方鐘。</text>
<title>卽事</title>,<text>病臥春將晩。柴門客到稀。砌花齊吐萼。溪月更流輝。老去慙朱紱。愁來憶翠微。平生向平願。何日脫塵鞿。</text>
<title>寄烏山太守許景輝</title>,<text>珍重烏山宰。經年隔舊遊。春風東閣上。能憶故人不。</text>
<title>余於丁巳年間。閉門索居。無所事事。手種花卉。以爲消遣之資。其中千葉紅桃。乃洛中名花也。爲得一枝以接。厥後花時。連作客。未嘗一日賞玩。今年雖在家。病委床簀。家園咫尺。邈若山河。因此而益悟經營萬事。皆非達者所爲。感吟一絶。</title>,<text>栽培嘉樹小園東。爲愛芳姿殿晩紅。花發年年爲遠客。任他零落送春風。</text>
<title>與沈汝斗小酌有感</title>,<text>古槐疏冷相公門。往事懷來只斷魂。邂逅一樽還作別。不堪斜日又黃昏。</text>
<title>曉起</title>,<text>病客愁無寐。殘燈向壁昏。鷄呼天欲曙。人語漸喧喧。</text>
<title>病中喜啓華新入翰苑口占</title>,<text>翰苑深嚴地。詞臣絶代榮。況今連四世。看爾尙韶齡。孤筆書宜直。龍門志可成。小心供職事。無或忝家聲。</text>
<title>疊次前韻。寄彝仲。二首。</title>,<text>閉戶城南久。蒼苔巷路窮。自慙經世略。堪作灌園翁。磵柳初飛絮。岩花已滿叢。停雲無限意。空入短吟中。昔訪黃龍洞。耽眞興未窮。風塵淹宦跡。岩穴愧仙翁。谷鳥啼應怨。林花發幾叢。春來一枕夢。長在海山中。</text>
<title>與韓而望小酌有感</title>,<text>追懷往事已茫然。君我曾爲美少年。相對一罇俱白髮。不妨留醉落花邊。</text>
<title>惜春</title>,<text>落蕊能成錦。芳蕪亦作茵。傷心無限事。寂寞送殘春。</text>
<title>詠史有感</title>,<text>麒麟閣上畫諸公。最是將軍博陸功。何似巷南無事者。百花叢裏醉春風。</text>
<title>見落花有感</title>,<text>花開花落任顚風。眼底紛紛白與紅。老去惜春春不住。轉頭光景已成空。</text>
<title>送春日寄彝仲</title>,<text>病臥經時久。門無車馬賓。寥寥閉一室。寂寂度三春。生事悲黃髮。朝儀隔紫宸。靑箱舊徒侶。到老獨相親。</text>
<title>送黃學士君玉 玧 受暇歸湖中。二首。</title>,<text>金鑾學士下楓宸。正是丘原雨露辰。想得枌楡爭席處。野人應詑錦衣人。右詠歸省松楸先生節操邁松筠。俎豆千秋廟貌尊。聞說紫宸宣美額。九原應拜聖君恩。右詠秋浦書院寅額</text>
<title>次驪牧沈汝斗淸心樓韻</title>,<text>華搆岧嶢逼紫煙。上游形勝似當年。身將鳧舃來爲主。視若菟裘代有傳。相國家聲能不忝。桐鄕治化已能宣。他時倘續黃驪誌。繼世風流最赫然。汝斗三世莅茲邑。</text>
<title>壬戌春。久旱不雨。乃於三月十八。連宵甘霈。上喜甚。令近臣製進喜雨詩二章。家兒啓華以內翰。得參第三。蒙馬裝之賜。時余落傷臥痛。感而有作。</title>,<text>麥有雨遍東土。田畯煕煕抃且舞。九重聖人一解顏。和氣融融藹區宇。乃令詞臣識其喜。鋪張盛事歸明主。明主憂民足以王。太平今可追三古。老夫折脅臥在床。朝暮涔涔困二豎。噫吁戲安得須臾無死霑聖澤。傴僂行吟灌園圃。</text>
<title>次西河寄示韻</title>,<text>一臥南山下。經春獨掩門。縱無丘壑趣。猶隔市朝喧。覽物渾疑幻。逢人却忘言。機心吾已斷。不欲騁華軒。</text>
<title>寄西河</title>,<text>曾在鶴城日。忽憶己酉秋舊宮之遊。感吟一絶。今朝偶閱故紙。此詩猶存。續成七律。以寓懷舊悼亡之情。幸須和敎。少日論交相國門。二龍文彩動詞垣。宮城月出聯游騎。池閣秋淸共酒罇。白首秪今偏感舊。靑山何處可招魂。經春一病長愁寂。獨對殘花淚有痕。</text>
<title>彝仲有勸起之意。感吟一律以寄。</title>,<text>歲月駸駸及暮齡。鏡中霜髮颯千莖。蘭臺注記非吾分。枌社優遊是素情。自笑樊籠縻羽翮。寧將珪組戀恩榮。從來張翰東歸計。不待秋風意已驚。</text>
<title>次西河寄詩韻</title>,<text>屛居依山阿。無營且無爭。晨起坐軒楹。禽鳥紛嚶嚶。蓬藋拄門逕。久絶車馬聲。張羅見交情。解榻將誰迎。珪組念已灰。寵辱亦不驚。濁醪或自斟。素琴時獨鳴。聞君處闤闠。日夕厭噌吰。韻會云。市人聲也。 奔遑街陌間。無乃疲其精。流光漸晼晩。世務嗟難攖。願君共結社。歸與猿鳥幷。</text>
<title>挽隣生</title>,<text>堂上雙親淚眼滋。倚閭誰是暮歸兒。靈車半夜哀歌發。同里何人不共悲。</text>
<title>次金延之韻</title>,<text>黃鳥飛來已滿林。門前楡柳欲成陰。琴書一室愁無賴。藥餌三春病獨深。北極星辰違伏枕。南江煙月惱歸心。年華晼晩空怊悵。爲對閑花費苦吟。</text>
<title>余之小築在黔陽江上。與西河，宜拙兩公之莊相隣近。每擬聯鞭一出。以敍幽悁。各牽事故。迄未果焉。今宜拙公歸自燕中。而余有下堂之憂。不出門久矣。三春已過。無計盍簪。雨中獨坐。不覺悵然。爲次拙翁西行韻。却寄。</title>,<text>黔陽別業大江濆。仙嶠煙霞接海門。日出魚鹽堆近市。春深花竹擁前村。欲將斗酒尋楡社。佇待星槎返塞垣。一臥文園人事絶。滿簾風雨獨銷魂。</text>
<title>送李學士 彥綱 奉使日本</title>,<text>奉使殊方輟近班。征軺五月發長安。重溟波浪隨蠻舶。一路威儀擁漢官。紫氣遙臨蓬島外。文星先耀海雲端。休言越橐黃金滿。筆下珠璣較直難。</text>
<title>次西河韻</title>,<text>兩鬢蕭蕭雪滿顚。由來萬事任蒼天。山中舊約吾全負。海上歸期子亦愆。已識行藏眞有數。誰知憂病更相憐。蘭臺汗竹嗟無日。尸素多慙筆削權。時西河落傷。與余有同病之歎。</text>
<title>壬戌仲夏。病臥書室。早朝睡未起。左揆閔公 鼎重 忽携酒來訪。仍贈以木瓢。乃異物也。詩以謝之。</title>,<text>慇懃珍貺出深衷。鸚鵡鸕鶿摠下風。會待田園歸去後。一樽斟酌菊花叢。</text>
<title>醉中感贈韓弟宗運</title>,<text>薄劣深慙宅相賢。秪今霜雪已盈顚。逢君倍覺情懷惡。把酒還敎涕泗漣。</text>
<title>贈別高城申使君</title>,<text>蠟屐平生興不孤。海山長憶述郞徒。君今領得神仙窟。欲把金魚換舃鳧。</text>
<title>次黃學士君玉韻</title>,<text>處世支離五十春。漸知蕉鹿摠非眞。功名不願隆而赫。生事寧論病且貧。物外江山皆可宅。閑中風月是爲賓。知君自有投簪意。訪我他時作主人。</text>
<title>贈李主簿行選</title>,<text>四十年前事。依然一夢中。傷心今夕會。相對兩衰翁。</text>
<title>疊次黃君玉韻</title>,<text>十年虛負故山春。谷口幽棲愧子眞。末路浮名眞似幻。平生素志不憂貧。尊中未辦淵明酒。座上難逢北海賓。唯有鑾坡黃學士。數將佳句慰畸人。</text>
<title>夢歸田舍覺而有感</title>,<text>日午茅齋罷黑甜。任從床上散書籤。分明夢裏歸田舍。不必行休更卜詹。</text>
<title>疊次黃學士韻</title>,<text>酒熟甕頭別有春。老夫浮拍任吾眞。常憐阮藉能遺俗。不學揚雄強逐貧。鏡裏形容垂短髮。門前車馬斷佳賓。通家舊誼情偏厚。江夏風流似古人。</text>
<title>辭經筵之任口占寓懷</title>,<text>庭樹陰陰晝漏長。小堂燒盡博山香。泉聲入戶心偏淨。雨氣侵床夢亦涼。老去漸知身是幻。閑來只合酒爲鄕。金華講讀慙非分。病裏空書乞解章。</text>
<title>李佐郞挽</title>,<text>靑眼由來待子開。彩毫揮處散瓊瑰。常憐漢署馮唐老。未薦燕臺郭隗才。湖外一春勞遠夢。廣陵千古隔泉臺。從今白首朋知盡。難向黃壚把酒杯。</text>
<title>尹靈山挽 忠臣尹棨之子。趙吏部嘉錫之妻父也。趙於去歲喪逝。尹繼沒。</title>,<text>每惜忠臣子。平生數太奇。抱才還未達。嬰疾竟難醫。只有中郞女。終無伯道兒。傷心趙吏部。應結九原期。</text>
<title>卽事</title>,<text>簷鷄搏翼正膠膠。醉後杯盤有核肴。殘夢欲醒山雨霽。一輪明月掛松梢。</text>
<title>次息庵韻 歎其不能決歸。而虛營臺榭也。</title>,<text>曾知骨法應籠紗。馬竇家聲最漢家。勳業已登雲閣畫。雅懷猶憶北山霞。將營綠野心爲匠。暫出靑門路不遮。未遣高軒張大蓋。潛敎小隊輟鳴笳。千村麥畝看如繡。兩岸漁家列似蝸。淨地東南雖信美。春明咫尺亦云賖。湖山不合留賢佐。廊廟端宜貯國華。試念九重宵旰切。涉川今日若無涯。</text>
<title>送張晦而 世明 赴韓山</title>,<text>索米長安忍苦饑。聖恩今借舃鳧歸。休憐白髮功名薄。堪詑黃堂牒訴稀。雨足郊原秔稻熟。秋深沙渚蟹螯肥。人生適意眞難得。不必含香入紫闈。</text>
<title>七夕生朝感吟</title>,<text>處世支離五十春。懸弧佳節又茲辰。風塵慣閱無窮事。天地猶留現在身。末路功名渾似幻。當年志業已難伸。平生懶拙偏成癖。不學龍城乞巧人。</text>
<title>七夕邀韓山張使君晦而敍別</title>,<text>値此雙星會。寧無一日驩。須回鳧舃至。暫使別懷寬。</text>
<title>送宋按使漢卿赴關東</title>,<text>每愛氷壺徹底淸。明時華譽冠群英。雲霄乍罷銀臺夢。溟岳還持玉節行。細雨孤舟三日浦。淸秋雙屐衆香城。眞游汗漫誠難得。潦倒人間愧此生。</text>
<title>病中有感 復入史局</title>,<text>殘骸癃病死將濱。馬蟄牛維奈此身。秋到故山時序晩。今年又作未歸人。</text>
<title>史院感吟。二首。</title>,<text>空齋默坐似寒蟬。中夜孤燈白髮前。愁裏不堪時序晩。紙窓風雨更蕭然。十年猶作未歸人。又見秋風渡漢津。世事無涯身已病。白頭空憶季鷹蓴。家在漢南故云。</text>
<title>衰病屛居之中。太學士李彝仲援進館閣。憾而有作却寄。</title>,<text>白頭人世厭簪裾。分外榮名夢幻如。千古會心嵇叔夜。當年已作絶交書。</text>
<title>睡起感懷</title>,<text>漸覺浮生苦。頹然在睡鄕。時危驚彗孛。身老怯杯觴。古木秋聲早。空墻日色涼。向來多少感。添得鬢邊霜。</text>
<title>病中偶題</title>,<text>八月淸霜染碧蘿。孤懷寥落動悲哦。淵明有子唯耽栗。廷尉無官可設羅。病把陳編工引睡。愁傾酤酒不成酡。休驚白髮今如許。世事由來感慨多。</text>
<title>對黃花憶汾莊</title>,<text>摵摵秋聲在樹柯。暮年心事轉蹉跎。南江舊業空成夢。謾對黃花一放歌。</text>
<title>史院曉吟</title>,<text>忽忽重陽逼。官齋病獨居。雨鳴孤枕亂。天曙一窓虛。世事疑蕉鹿。生涯伴蠹魚。百年飛動意。衰白詠歸歟。</text>
<title>史院對菊有感 在史院經二秋。</title>,<text>汗竹嗟何日。靑銅鬢已華。無端籬下菊。重發去年花。</text>
<title>姜咸安 弼周 挽</title>,<text>頭白人間失舊曹。銀臺遺跡夢魂勞。江關詞賦空馳譽。渤海治聲未見褒。時命不齊堪痛惜。死生相別只驚號。傷心疇昔逢迎地。獨對黃花淚滿袍。</text>
<title>卽事</title>,<text>煖堗收松葉。徵杯掇菊花。生涯此云足。貧病不須嗟。</text>
<title>聞朴和叔晉接口號</title>,<text>旁招異禮及丘園。虛席中宵聖意敦。太史今朝應有奏。少微星入紫微垣。</text>
<title>贈李茂伯 稹</title>,<text>二十年前事。依然一夢中。秋風滿罇酒。相對兩衰翁。</text>
<title>崔靑山內挽</title>,<text>少女宜家日。偏加眷顧恩。歸來常有詑。笑語每承溫。不意傳凶問。還憐掩淚痕。連姻感德意。老我亦聲呑。</text>
<title>史院。與彝仲，弼卿聯句。</title>,<text>蘭▣秋日集群英 寅。霜菊離披晩景淸 彝。幸有白衣能送酒 彝。相將靑眼穩輸情 弼。晨昏朱墨身全倦 寅。汩沒塵埃鬢已明 弼。會待名山藏史後。彝 與君携手共歸耕 弼。</text>
<title>次聯句韻。呈梅澗西河。</title>,<text>抽毫東觀盡才英。映座氷壺徹底淸。自愧疏慵叨末席。空將諧謔露深情。年衰短髮侵頭白。秋盡殘花照眼明。堪笑風塵猶蹩躠。不如歸去及春耕。</text>
<title>憶次山樂夫國益感而有作</title>,<text>黃菊將殘赤葉稀。病中愁思轉依依。關情最有泉臺客。獨對淸尊淚滿衣。</text>
<title>偶見唐人閨怨詩。效作。</title>,<text>萬戶秋聲擣素寒。十年征戍盡思還。偏怜一片關山月。來照空閨曲又彎。</text>
<title>次史院聯句韻。二首。</title>,<text>十月黃花帶晩英。望中雲物轉凄淸。抽書石室慙前輩。聯席蘭臺喜舊情。盛世恩波河海大。先朝事業日星明。汗靑未易頭還白。只合投簪返舊耕。聖代掄才摠雋英。氷銜俱是一條淸。河翁雅度推時望。梅老淸標不世情。千古是非掾筆在。百年交誼寸心明。龍鍾忝列慙非分。夢裏猶思退野耕。</text>
<title>送息庵赴燕</title>,<text>十月天寒絶脈城。煙沙漠漠動行旌。傷心萬古朝宗水。唯有灤河徹底淸。</text>
<title>李弼卿梅閣。次南雲卿韻。</title>,<text>冒雪乘閑興。城東訪玉人。樽前和氣動。梅蕊一般春。</text>
<title>蓬山君挽</title>,<text>久仰先公子。遺風喜有傳。居家爲善最。優老荷恩偏。天餉三尊備。人稱五福全。盈庭蘭玉秀。餘慶定綿綿。</text>
<title>次彝仲韻</title>,<text>萬事紛然未是眞。靜中棲息可安身。當尊皓月留淸夜。拔岸煙花殿晩春。已識田園歸去好。能令詩句寄來頻。他時倘遂投簪計。共作江湖自在人。</text>
<title>鷹浦別業有感</title>,<text>一身榮辱五年間。世味嘗來齒已酸。暫出國門尋舊社。靑山如對故人顏。</text>
<title>贈李汝瑞 自言在鄕無事。惟聽鸎聲。</title>,<text>解紱投田里。幽閒愜素情。春來花滿樹。終日聽鸎聲。</text>
<title>奉贈韓淸道</title>,<text>邂逅開尊處。津樓日暮時。岸花初墮雪。汀柳已飛絲。款曲平生意。悲涼醉後辭。孤舟從此別。雲樹摠相思。</text>
<title>舟中大醉口呼</title>,<text>世事茫茫未有涯。鏡中雙鬢已全華。思量身計渾無興。愁對江湖白日斜。雨歇長堤草樹平。夢回篷底酒初醒。鳴榔去處煙波闊。兩岸啼鸎不盡聲。</text>
<title>臺山李諫議故宅有感 二首。○留一月辭職</title>,<text>爲訪襄陽宅。移舟傍岸來。白頭憐我獨。靑眼向誰開。語燕營新壘。飛花滿舊臺。存亡無限意。隣笛有餘哀。處此煙霞地。欣無俗客來。漸知塵慮屛。能使好懷開。濯足尋幽澗。披襟上古臺。風流溯往喆。回首一悲哀。有東岳舊臺。故末句及之。</text>
<title>次李郞 翊夏 韻</title>,<text>四月江干暑氣微。滿村楡柳鎖煙霏。天晴遠岫雲初斂。雨足前溪水政肥。半世浮名慙國廩。十年歸夢在漁磯。明時事業非吾分。多愧紅塵未拂衣。</text>
<title>新川感興</title>,<text>十年塵土鬢全皤。歸對江山興若何。自有魚蝦堪作侶。欲將簪組換漁蓑。</text>
<title>戲題角巾亭 乃淸城亭舍也。取香山詩語。口吟題壁。</title>,<text>渼陰形勝好江山。樓觀岧嶢俯碧瀾。黃閣卽今歸計左。只應時展畫圖看。白樂天詩。試問池臺主。多爲將相官。終身不曾到。惟展畫圖看。</text>
<title>題臺山精舍</title>,<text>風吹麥浪送微涼。桑樹鷄鳴白日長。睡起北窓無箇事。自疑身世到羲皇。</text>
<title>田家感吟</title>,<text>偶得數日閒。留此好林藪。興來時獨往。悠然坐田畝。饁婦餉蒸黍。耕夫招其耦。嘻嘻色怡悅。款款情相厚。童稚盡在前。鷄犬亦隨後。山雲倏暝色。淸風拂溪柳。俄然荷鋤歸。茅屋依山阜。野人固多質。去留皆眞趣。伊我獨何事。汩沒嬰簪綬。金華數十年。忽然成白首。人生信有涯。寵榮非可久。靑山慕赤松。綠水追莊叟。雖無長統田。可營彭澤酒。如何不歸去。有若名利誘。西京疏傅圖。我曾留座右。</text>
<title>寓居江村有感</title>,<text>欲乞殘骸意自憐。懶將簪組逐群賢。枯腸遇酒先成醉。老眼看書半雜眠。少壯幾時今已矣。行藏未卜轉茫然。茆簷坐對三竿日。牢落江湖白髮前。</text>
<title>贈關東僧信贊</title>,<text>偶爾逢雲衲。懸燈語夜闌。金剛五臺勝。宛若此中看。</text>
<title>題靑平尉灌園</title>,<text>畏日揚輝欲爇天。灌圃頻見汲淸泉。君家藥畝應無恙。奪得蒼穹造化權。</text>
<title>題醉翁亭</title>,<text>醉翁有何味。頹臥日無醒。浮世紛紛事。陶然不欲聆。</text>
<title>哭族孫女李氏婦</title>,<text>乃翁忠信惜無年。緖業猶憑子女傳。婉孌所嬌今又歿。白頭親懿淚漣漣。</text>
<title>送申叔弼出按關西</title>,<text>要路通津衆所趨。多君節操與人殊。東山久繫朝中望。西塞新分臥內符。從古繁華稱幕府。卽今宵旰軫邊虞。忘身報國吾儕事。莫向風塵歎白鬚。</text>
<title>送別灣尹金晦伯。三首。</title>,<text>烏臺豸角鬢如霜。換得金貂最寵光。聞說南州留異績。想移治化及邊疆。形勝西關說保州。秪今邊事轉堪憂。龍灣自古朝宗水。日夜滔滔入海流。君我俱非少壯人。天涯岐路各傷神。南樓嘯詠應多暇。莫惜音書寄雁頻。</text>
<title>送李元龍 東老 洪陽</title>,<text>同辰如我合稱雌。翰墨爭名愧莫追。末路陞沈俱是幻。暮年鬚鬢各成絲。毛生捧檄眞堪羨。季路乘車只自悲。秋到海山多雁信。倘將詩札慰相思。</text>
<title>送鎭兒遊重興</title>,<text>重興水石夢魂中。三十年來已作翁。送爾入山懷往事。不堪秋雨灑梧桐。</text>
<title>海伯沈仲美 攸 餞席。次座上韻。</title>,<text>草草一杯酒。依依送別時。秋風正搖落。何以慰相思。</text>
<title>次息庵韻。二首。</title>,<text>轉覺年來世念疏。閉門趺坐老僧如。平生伎倆蠶眠熟。末路功名蝶夢虛。京闕曉霜驚節序。郊原秋色憶樵漁。雀羅窮巷過從斷。載酒何人問索居。相公消息向來疏。忽捧新詩錦不如。白雪稀音眞寡和。滄洲逸興欲凌虛。孤舟野渡空留楫。一竹濠梁擬伴漁。只是退憂猶未盡。定敎歸夢遶宸居。</text>
<title>靑平尉挽。二首。</title>,<text>朋酒追歡記昔年。靑春符彩儼眞仙。恩光獨數三朝眷。盛譽能傾一代賢。每憶沁園拚勝集。可堪蒿里隔重泉。傷心此夜芙蓉月。依舊流輝照綺筵。華屋丘山一夢疑。風流江漢杳難追。明徵錯莫元難恃。古誼蕭條只自悲。薊北聯鑣空入夢。城南携袂若爲期。平生最愛苕溪筆。點檢銀鉤淚眼滋。</text>
<title>松都卽事</title>,<text>古國居留地。官閒意亦閒。脫巾從白首。欹枕看靑山。盤果霜梨熟。庭花露菊斑。雖無太常酒。隨興可怡顏。時有禁令停奉常釀酒。</text>
<title>寄季晦白川謫所</title>,<text>生憎潮水限潯陽。兩地相思鬢欲霜。虛榻夢回孤燭盡。不堪秋雨夜蒼涼。白川。相距甚邇。留守不得離次。故云。</text>
<title>海伯沈仲美來遊朴淵。作書期會於觀音窟。余有故不赴。沈公詩以責之。和韻却寄。</title>,<text>淸秋旌節躡飛仙。一笛來臨萬仞淵。蕭寺竟孤聯枕約。白頭猶未謝塵緣。</text>
<title>杪秋風雪</title>,<text>一夜寒威逼。重裘亦不溫。滿庭風雪暗。終日掩重門。</text>
<title>送李郞赴箕城。三首。</title>,<text>箕城從古盛繁華。才子西遊逸興多。錦繡山河無限景。不知何處費吟哦。松都秋日正凄淸。君去箕城亦舊京。等是千年興廢地。暮煙衰草摠傷情。客中逢別太悤悤。岐路偏傷白髮翁。莫道秋宵更漏永。恐敎朝日映窓櫳。</text>
<title>次江都留相李彝仲寄示韻。二首。</title>,<text>白首開城尹。官齋病獨居。月沈愁望裏。秋盡苦吟餘。處世身全倦。謀生計亦疏。閉門空咄咄。非爲出無輿。外物皆爲假。浮生亦豈常。隨人恥局趣。任我作淸狂。古國秋風晩。荒城客意涼。南樓一尊酒。安得與君嘗。</text>
<title>寄彝仲</title>,<text>江城秋老放新晴。霜落遙空一雁征。欲識故人相憶處。摩尼山月夢中明。</text>
<title>次季晦寄韻。二首。</title>,<text>楚澤繁霜下。靑銅鬢欲凋。故園雲水隔。僑寓海山遙。晩色秋連野。寒聲夜送潮。圖南會有日。不必羨鷦鷯。晦也有羨鷦鷯之語。故及之。古國三秋盡。羈懷自不堪。夢魂迷北極。消息隔湘潭。遣興詩難就。排愁酒未酣。春來潤州寺。期爾共玄談。甘露寺。在松白之間。將欲一會。故云。</text>
<title>次季晦韻</title>,<text>故國荒城欲暮天。落來寒葉浩無邊。山河寂寞空流峙。人代蕭條幾變遷。羈思不禁頭上雪。壯心虛負匣中蓮。沅湘此日歸鴻斷。獨對黃花意杳然。</text>
<title>烽火</title>,<text>西塞傳光度隴寒。淸宵一點落雲端。官齋日報平安信。遙想蓬萊立馬看。</text>
<title>感吟</title>,<text>飽喫松都飯。何如洛下饑。課兒勤讀史。拈筆或題詩。坐臥能隨意。容顏未覺衰。聖恩深似海。感頌涕還垂。</text>
<title>遠望晩吟</title>,<text>客懷悽切怯秋風。故國山河似夢中。五百年來無限事。暮煙蕭瑟草連空。</text>
<title>次彝仲疊示韻</title>,<text>富貴何曾願。耕桑可救饑。自無匡世略。空詠考槃詩。江海君仍病。風塵我已衰。平生飛動意。漸覺日低垂。</text>
<title>聞南仲輝凶報。二首。</title>,<text>羨君今日了塵緣。身後猶堪號酒仙。歸去泉▣多故友。昔年驩樂定依然。城西一別夢依依。病裏傳書淚半滋。浮世百年泡影盡。相從惟有九原期。</text>
<title>別李郞赴箕城</title>,<text>春雨蕭蕭不勝情。與君留醉欲無醒。遙知行到箕城日。錦繡山前草已靑。</text>
<title>金生 昌立 挽</title>,<text>久知丹穴鳳毛奇。好物無堅理莫推。最是還臺丞相哭。路人於此亦沾頤。</text>
<title>旅寓</title>,<text>看看時序過三三。旅邸羈懷自不堪。城闕曉鍾成短睡。一蓑春雨夢江南。</text>
<title>次人韻</title>,<text>羞殺長安滿帽塵。年年添却鬢毛新。殘花入眼驚時序。又送人間甲子春。</text>
<title>次松澗韻</title>,<text>丹衷耿耿爲群生。陳力何嫌小疾嬰。聖主卽今虛佇切。願隨恩誥趣登程。</text>
<title>贈新婦權氏</title>,<text>余於庚申歲。承命赴燕。留滯三朔。所持鏡黝黯無光。使舌官求新不得。還到通州。倦臥店舍之際。忽有一漢。持一小鏡來賣。背有五子登科四字。余旣厭舊鏡。又喜其背文。捐重價以購。旣旋。使日者卜諸子命。唯尙華最宜多男。今見新婦必膺茲徵。詩以贈之。視世間豪富家多費珍奇以爲資贈者。何如也。一片靑銅鏡。持來燕市中。文科五子慶。遺爾振家風。</text>
<title>江都留相李彝仲送一劍書此以寄</title>,<text>槐柳陰陰送晩晴。一庭疏雨聽流鸎。閒中杯酌心差快。分外官聯面欲赬。滄海佩符君得計。白頭趨列我非情。慇懃脫贈防身物。空使龍光射斗精。</text>
<title>展謁長陵有感</title>,<text>瞻望康衢記幼年。秪今華髮已盈顚。傷心往事尋無迹。落日空山哭杜鵑。</text>
<title>謝寄嚴敎授。二首。</title>,<text>一札何來問索居。老夫綿力愧吹噓。人生飮啄皆前定。莫歎湖州失佩魚。一尊秋露四鷄兒。故意慇懃慰所思。悵望停雲成獨酌。醉中魂夢漫相隨。</text>
<title>浿江贈柳按使悠久</title>,<text>浿江朝日輟行輈。旌旆翩翩挾道周。白首重來陳跡在。靑眸相對故情優。它鄕會合誠爲幸。長路驅馳豈足愁。且待仲秋明月夜。滿尊官酒更淹留。</text>
<title>箕城感吟</title>,<text>十里栽松院。千年箕子城。重來人事變。斜日獨傷情。</text>
<title>安陵次西伯韻。二首。</title>,<text>關頭秋氣正悲哉。病客驅馳懶上臺。斜日曲欄人悄悄。一尊誰屬淺深杯。少年豪氣已全摧。白首奔忙只自咍。思量十載浮游地。千里安陵九往來。</text>
<title>次西伯韻</title>,<text>孤懷悄悄謾書空。白首胡爲道路中。事業已輸當世士。襟期誰許古人風。三年藥餌身無健。千里鄕關信不通。虛館雨聲驚短夢。客情秋思摠難窮。</text>
<title>次西伯感懷韻</title>,<text>三韓萬古戴神宗。夢裏猶思漢使通。極目腥塵迷舊路。謾將雄劍泣秋風。</text>
<title>龍灣感吟。四首。</title>,<text>千里關西地盡頭。獨携雄劍倚高丘。平臨夷夏橫分處。天際三江入海流。關頭秋色正紛紛。落日平原散馬群。回首不堪西北望。九連城外盡黃雲。旄丘播越勢難支。社稷存亡一髮危。當日若非蒙帝力。秪今斑涅定無疑。銀漢仙槎一夢悠。薊門千里入邊愁。傷心鴨綠長江水。日夜朝宗不暫休。</text>
<title>次灣尹韻</title>,<text>霜露迢迢天宇寬。遠遊千里更憑欄。詩情對月秋偏感。劍氣衝霄夜獨看。萬事關心難盡了。一身多病敢求安。賓筵邂逅回靑眼。何幸浮生半日歡。</text>
<title>留贈灣尹</title>,<text>七月邊霜已作寒。夢回虛館角聲殘。今朝又向長安路。去住天涯別意難。</text>
<title>鴨江送北使有感</title>,<text>肩輿催出小東門。宿靄初收曙色分。堪笑此生身已倦。白頭羞殺鷺鷗群。</text>
<title>贈按使時童妓</title>,<text>湖州芳約自遲遲。按使風流鬢已衰。莫道綠陰今結子。嬌姿猶記舊蛾眉。</text>
<title>贈乾川權管金南煜</title>,<text>佔畢平生志未伸。白頭螢雪困儒巾。還將學海雕龍手。變作關山射虎人。</text>
<title>到宣城。適値小雨。關程孤坐無聊。使陪行舌官輩賦詩。仍次其韻。</title>,<text>秋雨蕭蕭不肯晴。關頭孤雁已南征。尊前共說思家夢。摠是羈人惜別情。</text>
<title>贈鐵山妓蓬萊 淸城所眄也。</title>,<text>寶帳寥寥燭影幽。越羅衫袂不勝秋。鸞驂一隔蓬山路。夢裏仙簫夜夜愁。</text>
<title>安陵有感</title>,<text>十到安陵館。浮生已白頭。江山餘古跡。時律屬深秋。朔氣連天暗。邊聲動地愁。空將匣中劍。斜日獨登樓。</text>
<title>安陵贈柳節度 斐然</title>,<text>玉帳重臨衆所榮。隱然關塞一長城。漢庭多少訏謨士。方略爭推細柳營。</text>
<title>次梅澗在京時寄詩韻。二首。</title>,<text>關河千里惜離情。中夜依然夢裏迎。怊悵洛東秋事晩。不堪新月又回明。陽關誰是故人情。白眼紛紛替送迎。堪笑十年奔走地。謾敎霜雪鬢邊明。</text>
<title>安定館中。不勝無聊。仍想練光亭物色。使舌官輩把筆口占。</title>,<text>華堂銀燭映淸秋。風露迢迢夜色悠。千里客情何處寫。月中高倚浿江樓。</text>
<title>留別巡相 柳公尙運</title>,<text>我度浿江水。君留浮碧樓。驛程低落日。官樹又深秋。去住俱爲客。閑忙摠是愁。何時一尊酒。重對白鷗洲。</text>
<title>練光亭贈方伯。二首。</title>,<text>落日吹殘角。秋風惜別情。臨分多少意。都付淺深觥。高柳鳴蟬盡。孤城夕照明。男兒意氣在。臨別莫傷情。</text>
<title>浿江舟中贈方伯</title>,<text>去住天涯不勝情。一樽相對鬢俱明。秋晴障塞霜初落。莫惜歸鴻數寄聲。</text>
<title>贈長湍使君</title>,<text>晩到臨湍館。欣逢賢主人。盈盤行素膾。飛斝有燒春。久別常添恨。相携各任眞。靑山當落日。歸路怯前津。</text>
<title>李進士晩昌挽</title>,<text>德門爭說白眉良。妙歲詞華已擅場。金榜擢名方有待。玉樓修記一何忙。秋來漸迫槐黃日。篋裏空留翰墨香。欲慰尊公先下淚。老夫曾亦斷猿腸。</text>
<title>李吉州 球 挽</title>,<text>少日同爲贅。相隨到白顚。悲歡驚一夢。零落奄重泉。旅櫬蟾江外。家鄕鳥道邊。凄涼身後事。念舊獨潛然。</text>
<title>醉後漫吟</title>,<text>黃花欲縱傲霜枝。白首頻傾到手巵。堪笑此翁聊適意。世間功業付群兒。</text>
<title>答蔚珍守吳貫之 道一 柬</title>,<text>世故紛紛苦未休。自驚霜雪已盈頭。東來一札開心眼。稍慰衰人寂莫愁。</text>
<title>醉中忽憶堂姪啓明 弼華</title>,<text>半夜篝燈話。依然一夢中。九原難更作。頭白泣秋風。</text>
<title>夜飮</title>,<text>屛跡辭煩累。無心解客嘲。厭厭成獨酌。山月掛松梢。</text>
<title>李氏婦挽</title>,<text>胡香無賴電光忙。嫁日衣裳備斂藏。最是子荊傷逝處。秋風玉露摠悲涼。</text>
<title>嘲李景略 懏</title>,<text>寄語銀川守。何須金榜榮。龍文太史筆。循吏亦留名。</text>
<title>送別南相國 九萬 赴燕。三首。</title>,<text>相國承王命。星軺萬里行。都門瞻送地。尊酒去留情。路接悲歌市。天連絶脈城。蕭條異代感。應入不平鳴。銀漢仙槎一夢悠。金繒行李幾時休。傷心鴨綠朝宗水。猶自滔滔入海流。公家大阮昔乘傳。正是遼河雨雪天。此日離筵偏作惡。當時物色摠依然。</text>
<title>次壺谷梅磵生辰盍簪韻</title>,<text>自詑吾儕士。賢豪際一時。眼靑宜共樂。頭白不須悲。爛醉三杯酒。耽看半日棋。慇懃留後約。梅發是爲期。</text>
<title>次壺谷韻。奉呈梅澗。二首。</title>,<text>衙退山齋酒滿巵。得閒隨處是佳期。涼生井葉初凋日。月出街鍾欲動時。爲挽諸賢欣共榻。仍携群弟喜連枝。風流不必輸前輩。彩筆堪誇五子詩。是日。擧台及舍弟來會。故次聯及之。和此詩者。谷澗，華重與不佞爲五人。故末句云。○右終南七夕會病肺猶能近酒巵。佳辰爲赴故人期。常慙薄劣非三益。却喜賢豪共一時。把臂仍成竹林會。滿頭須揷菊花枝。尊前勝事眞堪詑。梅老淸談谷老詩。右梅磵九秋會</text>
<title>淸城府院君 金公錫胄 挽。四首。</title>,<text>社稷安危際。扶持有藎臣。文章資黼黻。形像畫麒麟。事業傾前輩。家聲裕後人。九重亡鑑慟。朝右共酸辛。系是名賢後。官仍相國尊。承家三世貴。報主一心存。事劇還成疾。人亡孰濟屯。悽涼舊部曲。來哭盡聲呑。半夜銀臺報。蒼黃下藥時。天心胡遽奪。國手竟難醫。北極宣哀詔。東園備葬儀。九原應有感。身後亦恩私。陋巷頻回駕。偏知故誼加。評詩常過奬。憂世每長嗟。萬事渾如夢。浮生儘有涯。西州多少感。頭白淚橫斜。</text>
<title>醉次試院諸君子韻</title>,<text>醉來巾幘任傾斜。睡眼瞢騰似隔霞。學士淸標疑映玉。薇垣彩筆欲生花。衰年蹩躠眞堪笑。此日團圓只自誇。會待臘梅初發後。一尊醽醁更宜賖。</text>
<title>又次</title>,<text>凍天寒日欲西斜。酒氣醺人暖似霞。揮麈共看談有屑。拈毫不怕眼生花。詞垣傑句君爲最。晩歲閑情我亦誇。從此過從期永好。巷南街北路非賖。</text>
<title>又次贈崔汝和。二首。</title>,<text>天駒初出渥洼西。汗血奇姿騁駿蹄。爭道禰衡鸚鵡賦。仍兼李白鳳凰題。多君逸氣傾前輩。老我歸心戀故棲。留飮夜堂更鼓晩。不妨持燭到晨鷄。屛跡城南澗水西。閉門終日絶輪蹄。虞卿著述愁中就。杜老篇章醉裏題。袍笏愧隨當世彥。煙霞深鎖故山棲。平生志業嗟難副。歸去何時更祝鷄。</text>
<title>示試院諸僚</title>,<text>老夫多病不開門。偶逐諸賢共作群。自笑江郞才已退。謫仙何事更論文。</text>
<title>贈崔副學</title>,<text>高才復出相公門。黃鶴詩名早絶群。深坐夜堂揮彩筆。定知光怪動星文。</text>
<title>贈南谷沈侍郞 梓</title>,<text>相對俱驚鬢髮疏。掛冠何日賦閑居。坡山獺水雖相隔。知有歸鴻可寄書。</text>
<title>慈懿殿慶壽節。次崔學士 錫鼎 韻。</title>,<text>閶闔初開璧月斜。趁班仙佩藹如霞。龍樓孝思三春草。長樂歡聲再甲花。法部豐呈雖暫輟。昌朝喜慶儘堪誇。從今海屋添靈算。爭覩瑤池瑞日賖。</text>
<title>贈試院諸君子</title>,<text>溫溫雅度侍郞賢。學士聲名自妙年。久仰彥昇新藻富。偏知康伯古心全。風流諸子皆時望。潦倒衰翁一醉顚。何幸夜堂成勝集。蚿夔泛此好相憐。</text>
<title>次試院韻</title>,<text>促漏傳三鼓。提携興未闌。故情偏覺厚。新什不厭看。自愧詩才退。誰言酒戶寬。平生飛動意。無那鬢毛殘。</text>
<title>醉贈韓中丞肯世</title>,<text>款款罇前話。平生不盡情。虛堂蟋蟀詠。擲地有金聲。</text>
<title>魚監司 震翼 挽</title>,<text>黌舍追遊久。朝端接武頻。能恢容物量。咸服掇皮眞。玉節官纔擢。銀臺迹已陳。傷心洛東會。無復老成人。</text>
<title>感吟。二首。</title>,<text>分外榮名不自期。人間五十亦支離。朱輪華紱非吾志。歸臥雲山可展眉。底事雲山可展眉。草堂閑睡懶相宜。煙霞迥隔東華路。枕外紛紜摠不知。</text>
<title>大醉口呼。二首。</title>,<text>少年豪氣正翩翩。酒壘詩壇衆莫先。夸父未能追白日。鏡中霜雪已盈顚。山下孤齋晝掩門。白頭牢落度朝昏。浮生適意知何事。唯有閑情付酒尊。</text>
<title>醉中贈季晦。二首。</title>,<text>酒熟梅花發。山齋夜寂然。雖無靑眼客。喜有白眉賢。老客偏無睡。相携到夜分。身經百億化。勸讀五千文。</text>
<title>舍弟季晦賜環未久。復入玉堂大醉。喜贈一絶。</title>,<text>天地無私日月明。湘潭逐客復恩榮。靑綾鎖直知應久。自喜淸尊我獨傾。季晦每盜飮小酒。故戲云。</text>
<title>早起戲吟。寄趙公擧，鄭子高 載嵩。○進退格。</title>,<text>草堂朝日入窓櫺。手酌三杯解宿酲。自詑老夫身計足。楚人何事獨爲醒。兩公皆戒酒。故云。</text>
<title>早衙自嘲</title>,<text>漸覺形骸倦。凌晨怯赴衙。梳頭渾白雪。揩眼轉昏花。只愛樽浮蟻。寧嫌室似蝸。閒來恣嘯詠。亦足度年華。</text>
<title>白僉知 弘一 挽</title>,<text>八袠延遐算。名家有典刑。貂緋膺寵秩。蘭玉滿階庭。屛跡身無累。忘情沒亦寧。平生坐隱處。寥落閉孤亭。</text>
<title>謝維揚使君送雉酒</title>,<text>珍重神明宰。慇勤問禿翁。淸尊分綠蟻。嘉味餉華蟲。俗眼寧嫌白。衰顏暫借紅。多君有好意。不讓古人風。</text>
<title>金鍾城 粹五 輓</title>,<text>綰帶當年事。依然一夢中。常憐官位晩。獨愛古人風。塞外三秋別。人間萬事空。平生知己盡。頭白恨難窮。</text>
<title>黃僉知 後憲 挽</title>,<text>緋玉膺殊典。遐齡邁八旬。偏蒙指囷義。常服掇皮眞。鷄黍空留約。音容奄隔晨。西州他日路。花木摠傷神。</text>
<title>李判書 䎘 夫人挽</title>,<text>鸞誥從夫貴。猿腸哭子悲。愛根嗟未斷。危疾竟難醫。長簟潘安慟。秋風孫楚辭。平生座上客。題挽淚堪垂。</text>
<title>入冬來。齒髮衰落殆盡。感成一律。寄贈李彝仲諸人。</title>,<text>冥途蹩躠縛塵緣。生世支離五十年。齒髮已非吾所有。形骸安得獨能全。蠶眠到熟身將了。鳥倦知還理所然。回首雲山頻悵望。枕邊猶自夢寒泉。</text>
<title>次松磵李季周韻</title>,<text>病入新年劇。還嗟有此身。白頭淹宦跡。靑眼隔儒珍。鴉谷雲山裏。鷹莊漢水濱。悵然勞夢想。歸意定相均。鴉谷松磵之居。鷹浦乃余別業也。</text>
<title>崔學士汝和來訪酒席口號</title>,<text>老夫無事晝關門。何幸今朝共酒樽。却喜令公香滿席。漫天風雪一堂溫。</text>
<title>上元冷酒。俗稱聰耳。女兒慜余重聽。來進一盃。戲而有作。</title>,<text>合眼昏昏土木形。靈丹無意制頹齡。莫將聰酒來相勸。浮世喧囂不欲聆。</text>
<title>謝公擧來訪仍寄權季常</title>,<text>暇日能相訪。逢迎却任眞。共拈張旭筆。仍倒季倫巾。不識將軍貴。渾忘老病身。淸狂君莫咲。聊復樂佳辰。是日。與公擧醉書大字。季常在傍。</text>
<title>次陶徵士結廬在人境韻</title>,<text>引疾臥一旬。稍喜屛囂喧。濁醪時自斟。泰然心無偏。拂席散縹帙。開戶納靑山。閒庭已雀羅。盡日無往還。平生守雌意。佩服柱下言。</text>
<title>幽居無水。常以爲欠。夜來春雨暴下。四面成流。有若瀑布。喜而有占。</title>,<text>選勝終南占一區。滿山花竹足優游。從來只恨無佳水。何幸天公餉瀑流。</text>
<title>次西河太學士韻。二首。</title>,<text>鬢髮還從歲事新。自憐浮世作陳人。何時脫得簪纓累。歸賞雲山爛漫春。世事由來逐眼新。白頭猶作未歸人。悄然風雨寒齋夕。愁夢空尋杜曲春。杜曲。乃鄕莊號。</text>
<title>病中感懷</title>,<text>經歲猶嬰疾。逢春未送窮。流光元忽忽。浮世劇悤悤。萬事孤吟裏。殘生醉夢中。寒宵耿不寐。愁對燭花紅。</text>
<title>答嶺伯尹叔麟 趾完 柬</title>,<text>停雲千里別懷深。一札南來抵萬金。莫道戲言無意緖。山公雅量久傾心。</text>
<title>大醉書呈大司馬 趙公師錫 大學士 李公敏敍○幷小序</title>,<text>人生飮啄。亦有定分。昔李文饒使日者。算其命。以爲啗羊萬頭當盡。俄有節度使。送羊五百。文饒惡其數滿。欲却而不受。日者曰。彼旣送遺。却之無益。匪久。文饒竟卒。術家語雖未可盡信。天之定分。蓋有不可逭也。余自少嗜酒。到老益甚。往往廢食。或至三四日。形骸換脫。齒髮俱衰。人皆謂之必死。余則以爲定限。猶未及。酒爲老妻所慳。未能快飮。性又喜詩。而亦未滿三千首。未知此生消得幾斛酒。賦得幾首詩。從今以還。若滿酒萬斛。詩萬首。雖冥然長逝。吾無恨焉。戲吟長句。以寓茲懷。有酒當飮萬斛酒。有詩當吟萬首詩。大醉狂吟衆所棄。襟胸蕩然伸吾眉。人生定命各有分。尺寸不能相推移。顏回水飮竟短折。伯倫昏冥老不衰。且聞工詩解窮人。褐博未必能文辭。從他譏罵樂吾樂。不知歲月頭邊馳。從今天或假吾年。詩幾千篇酒幾巵。君看世事如雲煙。麟閣功名還可嗤。</text>
<title>次城南聯句韻</title>,<text>偶訪城南第。欣開綠蟻罇。招呼迎舊侶。吟嘯樂新元。頓覺幽懷暢。能蠲世慮煩。論襟偏惜老。抵掌不妨喧。自詑追名勝。寧容雜俗言。酒場俱是敵。詩壘孰爲昆。山月纔生白。街鍾已動昏。寒梅飄落蕊。殘雪有餘痕。共喜今宵集。仍留後約存。優遊太平樂。均是聖君恩。</text>
<title>適得倭橘呈送麻田叔主感而有作</title>,<text>海外團團實。來從日本舡。陸郞無限感。分送淚潸然。</text>
<title>疊次長句韻</title>,<text>老夫平居無所事。把筆猶能學題詩。世故紛紛不須論。人生何苦長皺眉。莫言鍾鼎功名貴。可笑滄桑轉頭移。靑雲高步付兒曹。白髮低垂任吾衰。大醉狂吟恣跌宕。文章不必凌雲辭。鷽鳩惟堪槍楡枋。駑駘敢並驊騮馳。空憐志士頭上日。且進平生眼前巵。偃蹇高臥足春睡。從他俗子相譏嗤。</text>
<title>閔生弼亮內挽</title>,<text>夫子每訪我。自詑賢內相。三女與四男。箇箇俱成長。桑麻勤績紝。倉囷有餘藏。伯鸞與孟光。佳耦世無兩。造物固多戲。長逝緣微恙。流光迫遠期。穿彼西山壙。孤舟載丹旌。滄海浩淼漭。欒欒大小連。行路亦涕釀。相紼欲爲辭。老懷增惻愴。</text>
<title>大司馬酒席。口占示諸公。</title>,<text>銀燭華堂坐夜闌。迢迢風露入簾寒。罇前說盡平生事。復續人間不盡歡。</text>
<title>次西河風雪韻</title>,<text>入春風雪轉崩騰。奪序玄冥勢莫凌。愁擁布衾如潑水。強開塵硯却生氷。休言驢背詩情動。未信羔兒酒力憑。深室閉門甘獨臥。剡溪煙月興難乘。</text>
<title>感懷</title>,<text>世念今消盡。形骸亦已枯。閉門仍謝客。隱几却忘吾。戶牖山嵐滴。庭階鳥雀呼。老妻供粥飯。隨分度朝晡。</text>
<title>與壺谷金華。會于大司馬家。聯句。仍次其韻。</title>,<text>北闕星辰步武高。一堂簪盍摠仙曹。由來郢曲無人和。肯數江郞五色毫。</text>
<title>疊次</title>,<text>睡起山齋日色高。却將書史課兒曹。殘生幸保閒居趣。身外浮榮等一毫。</text>
<title>寄贈李汝瑞</title>,<text>白頭吟病阻相携。往事依依夢亦迷。良夜一樽期不負。幾時歸去故山棲。</text>
<title>疊次</title>,<text>憶曾江上共提携。盡日留連醉欲迷。一別經年靑眼阻。漫敎魂夢到山棲。</text>
<title>戲詠酒杯</title>,<text>爾固爲我愛。罍傾爾無用。我思罍不傾。莫如勤耕種。顧昧神農術。荒彼閒丘隴。悄然坐寒齋。但使詩肩聳。</text>
<title>大醉使舍弟呼韻走草</title>,<text>人言酒不好。我獨稱酒好。酒中有妙理。三杯能通道。五杯始卓然。樂地方深造。披髮且箕踞。禮法都如掃。泰山不見高。豈聽蚊蝱噪。老妻每惜費。屢陳囊粟耗。婦言愼勿聽。觚爵任傾倒。生年五十餘。兩鬢俱已皓。形骸漸不逮。主恩終難報。駑馬戀棧豆。慨未歸田早。坡山數間屋亦可終吾老。有酒若盈樽。襟抱方浩浩。</text>
<title>次大學士韻</title>,<text>節序駸駸遞換蓂。靈丹無計制頹齡。空怜鬢髮添衰白。敢意功名照汗靑。末路紛囂唯掩耳。故人傾倒且忘形。仙遊舊約今猶在。會趁春江月滿汀。</text>
<title>醉贈李斐仲。仍示香山 趙公師錫。</title>,<text>好風吹送故人來。不待寒暄擧酒杯。大醉狂歌仍共臥。終南山色正崔嵬。好風送故人。乃中華俚語也。</text>
<title>疊次前韻</title>,<text>素性厭世紛。無忮亦無好。如何墮名繮。馳逐長安道。萬事已忘情。從他化翁造。駸駸逼暮景。頭雪安能掃。有酒輒昏冥。有詩且狂噪。焉能嬰俗務。徒使神精耗。時逢二三子。把臂相傾倒。終南雪初霽。萬壑同一皓。風光入吟哦。屢蒙瓊琚報。惠好有舊約。掛冠嗟未早。寄言西河翁。且勉香山老。春江漲新綠。一帆歸意浩。</text>
<title>乙丑早春。余抱病閑居。東床李生國弼來言。靑鶴洞乃先祖容齋公之舊基。而景致勝絶。將欲架數椽屋。以爲游息之所。余聞而喜之。便忘沈痾在體。卽命駕。與李生携一壺酒往訪。舍弟及子姪皆隨之。挹翠之孫朴君元伯。亦挈榼來會。冠童並十五人。于時殘雪初消。陽煦煽和。席地吟嘯。居然有出塵之想。使兒輩秉筆題詩。以寓半日偸閒之趣。</title>,<text>鶴洞名勝區。德水文章子。結廬在此間。迥然隔塵累。同好有翠翁。玉樹相依倚。聲華擅一代。勝跡傳詩史。風流已寂莫。百年餘舊址。東床有雅操。堂搆乃其志。盛說丘壑趣。使我聞之喜。相携卽命駕。雙屐不待理。煙霏鎖石逕。松檜攢深翠。入洞便開豁。宛似桃源裏。陰壑雪初消。決決鳴溪水。冠童十餘人。左右俱列侍。況有兩家裔。觴詠繼舊事。地僻意自靜。還忘近城市。偸得半日閒。自詑具四美。留連任驩謔。倏然暝煙起。悤悤返遊騎。悵望情無已。人生貴適意。何必紆靑紫。仰慕泝上詠。緬懷山陰記。佇待春服成。於焉更一醉。</text>
<title>次香山韻。二首。</title>,<text>雌伏由來學守愚。白頭牢落斷招呼。生涯淡薄關心少。節物推遷觸眼殊。乘興不妨携玉友。爲官何必執金吾。他時惠好同歸去。林下風流可庶乎。纔遞判義禁。故中聯及之。平生歷落任如愚。到處逢場只醉呼。事業已無當世望。襟期還與俗人殊。春來白髮渾成老。夢裏靑山不負吾。莫說通衢開闊步。人間蜀道轉危乎。</text>
<title>疊次。二首。</title>,<text>獻策慙無一得愚。漫從浮拍事酣呼。平生任性形骸放。到處逢人氣味殊。宇內此身眞似客。世間諸子孰憐吾。謫仙千古能先覺。醉裏長吟笑矣乎。閉門終日醉如愚。入座靑山不待呼。官念漸如蟬翼薄。文名敢道鳳毛殊。朝端步武多新貴。鏡裏形容失故吾。悵望郊園存晩計。一帆春水盍歸乎。</text>
<title>次香山韻</title>,<text>滿城風雨掩重門。宿鳥投林日已昏。白首無能眞有味。閒居亦是聖君恩。</text>
<title>夜飮驪陽第聯句。仍次其韻。</title>,<text>投轄留連飮。扶頭冒夜還。次公眞可笑。身世醉醒間。</text>
<title>次石門三疊韻</title>,<text>炎涼消息閱庭蓂。身世居然逼暮齡。鏡裏衰容愁鑷白。人間要路厭紆靑。空思海客隨鷗社。未學臞仙鍊鶴形。聞道南江春水闊。一蓑煙雨夢寒汀。</text>
<title>謝李督郵鳳來惠酒</title>,<text>故人情義薄雲高。酒壘詩壇興亦豪。遺我一尊知有意。急持觚爵任陶陶。</text>
<title>送錦平尉 朴公弼成 赴燕</title>,<text>先朝禁臠幾人存。銜命公今出塞垣。望入白雲懸遠念。夢回丹陛惱歸魂。盧龍古磧塵沙漲。駿馬高臺草樹繁。莫向春風懷往事。山河擧目自聲呑。</text>
<title>送尹參判 趾善 赴燕</title>,<text>侍郞銜命下瑤墀。扶病都門餞一巵。每惜中年頻作別。可堪今日又臨岐。行經鴨水書難到。路盡燕山夢亦遲。好保千金完使事。莫將征旆滯歸期。</text>
<title>與香山悄然相對。感念先世德美。仍歎處世行己之難。徵杯少酣。相與聯句。廣尹李擇之適來訪。故篇末及之。此是他日兩家子弟觀感處也。</title>,<text>東陽受鴻田 汾。漢水牒南紀 香。蟬聯且赫舃 香。百年無相墜 汾。王謝結姻好 汾。後裔猶趾美 香。相將服庭訓 香。竝武朝端廁 汾。兢惶感聖恩 汾。鞠躬期盡瘁 香。冥升位已崇 香。頩顏常自媿 汾。掌戎旣云重 汾。秉文亦不易 香。絲毫蔑報答 香。耿結心無已 汾。年齡倏已暮 汾。歲月猶隙駟 香。幽居幸卜隣 香。杖屨同行止 汾。世故王紛紜 汾。日夕欣共醉 香。淸襟自曠遠 香。翛然遺萬事 汾。杯盤慰余懷 汾。子弟俱列侍 香。人生貴適意 香。何必紆靑紫 汾。課童讀詩書 汾。毋使追名利 香。孝謹石家法 香。兒輩宜致意 汾。幸有漢南尹 汾。惠然今忽至 香。相對共傾倒 香。不覺移日晷 汾。亦是平陽裔 汾。況復同吾志 香。親愛固如此 香。促坐不須起 汾。</text>
<title>次李郞韻。示香翁。</title>,<text>獨臥空齋怯曉寒。閒愁悄悄未開顏。可憐求艾七年病。多愧喫醋三斗酸。心似鳧鷗閉深栅。身如舴艋沿危灘。老妻有酒解相勸。磈磊胸襟時自寬。</text>
<title>贈別李員外益壽赴湖西幕。二首。</title>,<text>錦江春水碧於苔。綠蟻初浮白玉杯。幕府紅蓮觴詠興。何如簪筆上烏臺。鳳毛文采映朝端。筆下詞源倒峽瀾。莫歎少年違禁闥。浮榮從古等邯鄲。</text>
<title>次香山韻。寄李季羽。</title>,<text>向來心事病僧如。還愧與公賦遂初。白首孤懷付觚爵。靑氈舊業謝詩書。誰知官念今全薄。只喜交情老不疏。聞道芳洲春水足。與君何日共叉魚。</text>
<title>次退憂相公 金公壽興 韻。三首。</title>,<text>黃閣慇懃眷舊人。交情豈在往來頻。追思黌舍從游地。浮世光陰四十春。紛紛世故逐年新。咄咄中宵坐到晨。偏荷主恩深似海。白頭無計報昌辰。浪性由來任自然。一心無係亦無偏。酒中浮拍眞堪笑。多愧黃扉擬八仙。</text>
<title>次壺谷韻</title>,<text>齒髮居然逼六旬。自憐浮世作陳人。尊前未有新年興。門外難逢舊雨賓。枕夢每隨南浦月。査梅已動小園春。慇勤同里知音友。却把詩筒遞寄頻。</text>
<title>次聯句韻</title>,<text>自笑現在身。生年閱五紀。沈冥度朝昏。舊業都失墜。甘爲俗輩嗤。敢追前人美。蹩躠走風塵。朝班跡猶廁。神精已消亡。形容亦枯瘁。靜念平生事。嘿嘿還自愧。濫荷主恩偏。報答誠未易。風濤起平地。蕩潏無時已。紛紛是與非。衆舌迅於駟。鍾鳴漏已盡。夜行訖可止。有詩或自吟。有酒時自醉。兩耳今已聵。不欲聞世事。稍有眼前樂。兒孫左右侍。小園春意動。早蕊含紅紫。慇勤二三子。交誼斷金利。相携輒驩然。款款道故意。南隣與東里。詩札沓相至。吟嘯倚囱櫺。怡怡忘夕晷。浪性喜放曠。局趣寧我志。本非東山人。蒼生誰望起。</text>
<title>家有一障。乃陶徵士東籬把杯圖也。手持一酌。頭揷黃花。見之。欣然有蕭條異代不同時之歎。感吟一絶。以寓茲懷。</title>,<text>迢迢風露滿東籬。把酒悠然意自怡。獨愛三秋傲霜節。醉來還揷菊花枝。</text>
<title>次文谷贈梅澗韻。二首。</title>,<text>桑柘依然作一村。誰知咫尺是金門。春風先到寬閑界。囱外寒梅已返魂。冒雨來相訪。留連故意傾。暝煙千樹合。殘照半山明。自有逢辰興。寧嫌鎭日迎。浮生今白首。消得幾尊淸。</text>
<title>送李斐仲赴丹陽。二首。</title>,<text>丹州形勝擅名匿。北闕殊恩佩竹符。太守風流將一鶴。仙人來去躡雙鳧。壺中白日供吟嘯。郡裏靑山逼畫圖。自笑風塵猶蹩躠。路隅頻見鬼椰楡。又 進退格神仙官府以爲家。吟嘯琴堂逸興多。肘後祕方句漏藥。窓間秀色赤城霞。黃紬日晏眠初起。綠蟻春浮面正酡。浮世功名難易此。金門阻迹莫須嗟。令公每歎少時見屈場屋。故末句及之。</text>
<title>八懷詩。八首。</title>,<text>我所思兮松之磵。結髮締交心無間。文章一代繼家聲。董狐筆法留編簡。平生憂國已成疾。白首無心避謗訕。公乎公乎且盍簪。毋使佳辰阻靑眼。右松磵我所思兮梅之谿。王謝風流孰與齊。少小交情到白紛。文場酒壘同提携。相憐有似夔與蚿。一日不見心悽悽。公乎公乎且盍簪。莫惜城南枉輪蹄。右梅磵我所思兮壺之谷。風流蘊藉人如玉。方朔金門成大隱。肯與俗子同局促。彩毫翩翩散珠璣。巴人誰和陽春曲。公乎公乎且盍簪。春醅已潑樽中綠。右壺谷我所思兮河之畔。玉壺淸氷炯一段。狎主齊盟振大雅。詩藻文瀾俱浩汗。每覺醇醪使人醉。開襟却能容吾散。公乎公乎且盍簪。城南座上佳賓滿。右西河我所思兮香之山。氣宇倜儻傾朝端。合堂群居自髫丱。把臂輸瀉開心顏。向來中表盡零落。相對時時涕欲潸。公乎公乎且盍簪。浮世難逢一日歡。右香山我所思兮華之陽。鳳毛文彩淸且揚。大鳴騷壇兩壯元。早年聲價何輝煌。平步靑雲上星辰。緋袍紫綬綰金章。公乎公乎且盍簪。與我對月傾華觴。右金華我所思兮壺之隱。老去詩篇動高韻。靑霞奇意鬱未舒。山水浮游無遠近。景晩桑楡氣益壯。雲霄逸翮猶能奮。公乎公乎且盍簪。揮麈披襟傾素蘊。右壺隱○任公奎我所思兮龍之湖。灑灑襟期映玉壺。晩接芳隣結幽期。逍遙杖屨忘朝晡。亹亹淸談能倒人。更有新詩頻起吾。公乎公乎且盍簪。小園花樹爭相敷。右龍湖○權公是經</text>
<title>次禁中聯句韻</title>,<text>侍郞與學士。才調擅詞林。共把一杯酒。細論千古心。燭花休厭跋。更漏不嫌深。此夜欣簪盍。容吾任醉吟。</text>
<title>次香山疊示韻。三首。</title>,<text>老覺年光促。偏傷逝水傾。世紛經浩劫。親愛隔幽明。案有殘書積。門無好客迎。偶然成勝集。塵慮十分淸。默數親友。零落多至三十餘人。首聯及之。吾儕二三子。肝肺共相傾。幸際風雲會。欣瞻日月明。有詩爭和報。沽酒輒逢迎。脫略塵間累。壺氷一段淸。病肺尊罍屛。深杯爲爾傾。簷梅初點綴。雲月遞微明。自有入林意。寧嫌解榻迎。白顏潦倒客。欣共笑談淸。</text>
<title>謝嶺伯尹叔麟惠紙</title>,<text>鷄林佳紙白於霜。千里題封寄草堂。醉後却拈銀不律。臨池淸興更飛揚。</text>
<title>次西河韻</title>,<text>抱痾謝朋儔。相對惟童稚。詩書手自課。先業恐或墜。有時散幽襟。提携躡蒼翠。金犀非我分。敢與諸公廁。久作勞生事。形神俱已瘁。田園漸荒蕪。代耕殊可愧。流光迫悲泉。白髮還容易。默默坐成癡。寂寂家如寺。駑駘怯驅策。無意追文駟。夸夫計資級。俗子論門地。獨愛柴桑翁。陶然先我醉。自古賢達士。潛光遺世事。緬懷沂上樂。點瑟嗟未侍。中宵起彷徨。耿結愁不寐。人生固有涯。何必營名利。同聲二三子。乃能知我意。靑春趁和煦。相與携壺至。盈盈河上人。夙抱瑚璉器。翩翩騁華藻。貽我托素志。拈毫強抽思。以報瓊琚字。</text>
<title>送客</title>,<text>遠樹煙初合。空庭鳥自啼。客歸門已掩。山月向人低。</text>
<title>次西河韻</title>,<text>仙莊物色問如何。雨後苔磯漲綠波。布帆秪應歸去早。江湖舊伴白鷗多。仙莊。卽沔翁仙遊別墅也。</text>
<title>送舍弟 曅 赴燕。十二首。</title>,<text>悠悠遠行邁。惻惻臨路岐。蕭蕭征馬鳴。杳杳燕山陲。乾坤久閉藏。冠蓋紛相馳。所憐寒士妻。默默空長咨。都門設祖帳。親愛咸追送。嘉肴旣充豆。旨酒且盈甕。羲馭斂西傾。行色何倥傯。紛然離思集。淚眼徒瞢瞢。西關佳麗地。樓觀何崔嵬。綺筵爲君設。華觴爲君開。綽約如花女。珠佩雜瓊瑰。妖冶解媚人。勖君宜愼哉。鶻岫高無極。龍灣深不測。方艫濟三江。咫尺限封域。依依戀鄕邑。窅窅迷京國。曠野莽空闊。四際雲煙黑。迅駟不留蹄。急輅無停轍。行行猶未已。遑恤饑與渴。衝飆振四野。陽煦變陰冽。羈思苦搖搖。且置勿復說。鷄鳴陟脩隴。日沒投穹廬。飛沙塞平路。濁流漲深渠。飄颻歎孤征。憂思鬱未舒。殊俗動駭矚。悵然思歸歟。驅車入燕關。城郭一何壯。螮蝀橫太昊。瑰觀儘無兩。高樓縱極覽。天水共蕩漾。一身杳如粟。浩嘯空流悵。朝餐灤水陽。夕宿金臺傍。淸風已綿邈。俊士難翺翔。氛陰漲海宇。豺虎恣猖狂。呼天窅冥冥。泣涕垂滂滂。膴膴藏聖地。哀哀沒胡塵。園寢化爲墟。松柏化爲薪。牧豎上丘壟。躑躅而悲呻。拊膺氣紆軫。咄咄難重陳。周墉遶丹闕。鬱鬱連雲空。神聖繼鴻基。玉帛朝法宮。崇替欻變遷。百年竟爲戎。魯連死已久。悵望滄海東。稅駕入蠻館。伈伈經朝昏。縱有奮飛翼。幽馽似籠樊。傷時涕欲潛。念舊聲已呑。所冀愼行李。努力如盤飧。君子仗忠信。可以行蠻貊。少年貴壯遊。豈歎爲遠客。使乎不辱命。宿昔誦三百。去矣厲素志。暫別非所惜。</text>
<title>次諸公韻。賀吳尙書周甲弄璋之慶。</title>,<text>雅度溫溫德美全。公家福慶豈徒然。同庚父子眞奇事。天意應存降嶽年。</text>
<title>成同知 雲翰 慶壽宴詩</title>,<text>成同知令丈。中年投紱。屛跡閒居。以杯觴自娛。年至八耋。有子五人。其二擢文科。其二方爲守宰。最少者亦登仕籍。福履之盛。爲世所稱。今仲春中浣。公之諸胤爲設慶壽宴。余亦參席。聊占一律。以記盛事。賦就歸來養性靈。超然高臥醉還醒。明廷寵秩齊卿月。南極休祥耀壽星。並躍龍門聯喜慶。雙飛鳧舃共歸寧。華筵賀客金貂滿。爭把莊椿更祝齡。</text>
<title>連夜夢見靜觀李幼能。款款如平素。感吟一絶。寄壺谷梅澗。</title>,<text>芝洞風流迥出塵。黃壚舊跡幾經春。傷心死別呑聲久。中夜分明入夢頻。芝洞。靜觀別業也。</text>
<title>踏靑日感吟</title>,<text>鳴鳩拂羽鳥喃喃。牢落柴扉掩郭南。節序悤悤經百五。風光冉冉屬重三。蘭亭古事今全負。洛水遊人孰正酣。悵望佳辰懷往迹。白頭趺坐似禪參。</text>
<title>題詩卷</title>,<text>高適爲詩年五十。吾今加入竟何成。只緣伎倆無餘事。欲托吟哦瀉性情。</text>
<title>次陶徵士歸田園六首韻</title>,<text>夙慕向子風。志欲探名山。樊籠久閉藏。倏忽經歲年。昏嫁未及畢。西日迫虞淵。思歸苦未歸。荒彼南山田。棲心雲水外。寓跡塵土間。官位忽隆顯。班在百僚前。世故漭無際。浮榮等雲煙。靑銅照鬢髮。霜雪紛盈顚。爲甿受一廛。庶保隴畝閒。冥行不知止。殆辱理所然。又壤室甘雌伏。天忂怯掉鞅。居止在京邑。久斷塵中想。環堵守弊廬。車馬無還往。和風煽淑氣。嘉卉日漸長。流俗苦趢趗。使我心不廣。喟焉長太息。倦鳥思林莽。又結宇依山阿。稍喜俗慮稀。荒庭闃無喧。禽鳥相與歸。杖策步林皐。逍遙試春衣。願言素心人。佳期且莫違。又世事苦無常。孰保長驩娛。朝看歌舞舍。夕或爲空墟。崇替互遷易。寵利安久居。伊余性寡諧。嘿嘿空守株。翛然度朝昏。出門無所如。先民有遺言。恐或墮緖餘。脫略諸緣空。冥寂一心虛。始悟五千文。妙旨歸於無。又我有龍門琴。一彈山水曲。彈罷引壺觴。陶然幽興足。沈冥是達士。醒者非吾屬。白日未易繫。淹留且秉燭。厭厭成夜飮。戶牖生朝旭。又素性愛靜僻。厭逐長安陌。低垂氣未舒。鬱紆心不適。束帶趨晨漏。奔走至西夕。人生將幾何。奔駟過決隙。擾擾百年間。局趣爲形役。疏頑乏時用。敢意煕王績。無德費國廩。不去終何益。</text>
<title>次梅澗韻</title>,<text>少年知舊盡凋零。惟喜金門隱歲星。杜曲繁花圍錦帳。武陵流水遶雲屛。誰知淨土留朝市。別有淸風灑戶庭。久識伯陽多道氣。硏丹終日點羲經。</text>
<title>次梅澗疊示韻傷宜拙南仲輝</title>,<text>人間何處躡芳塵。冥漠泉臺又隔春。斜日獨歸南郭路。不堪隣笛淚揮頻。</text>
<title>歸川金尙書改葬挽</title>,<text>江漢風流已杳然。人間哀樂幾推遷。瀧岡阡表嗟無及。衛瓘家聲幸有傳。改卜佳城防墓合。重蒙題湊主恩偏。傷心末效佳芭役。垂淚空思負笈年。</text>
<title>送李景略遊天磨</title>,<text>松京是我舊幷州。悵望靑山入夢愁。春到朴淵花爛漫。羨君鳧舃興悠悠。</text>
<title>次李郞韻</title>,<text>急雨連朝不暫開。南溪沙岸瀑流廻。看看春事今將暮。怊悵仙郞久未來。</text>
<title>題趙公擧山亭</title>,<text>東園臺榭勢穹崇。俯瞰長安四望通。春樹萬家圍錦帳。怳然身在畫圖中。</text>
<title>舟中醉。次同行韻。</title>,<text>平沙落日已全昏。扶醉肩輿訪水村。鷗鷺莫嫌歸去晩。白頭思報聖君恩。</text>
<title>南湖過張尙書亭舍有感</title>,<text>南湖尙憶住征橈。此日還尋再度橋。檻外雲山今古色。樽前暮景去來潮。繁花滿眼空延佇。舊跡傷心已寂寥。頭白世間知已盡。不堪人事劇蕭條。</text>
<title>過伯父舊居有感</title>,<text>鴉軋孤舟下月溪。百年人事只含悽。春風無限桃花水。一任尊前白日西。</text>
<title>柳節度 斐然 挽</title>,<text>鈇鉞重臨細柳營。隱然西塞一長城。傳家志業恢雄略。抵死勤勞出至誠。北極中朝憂聖主。邊關千里泣遺氓。傷心薩水蛟龍雨。獨洒丹旌返舊京。</text>
<title>次洪伯涵韻</title>,<text>黃鳥嚶嚶午夢廻。忽驚佳什帶書來。明朝約會蒼然榭。須趁良辰共把杯。</text>
<title>次退憂金相國韻</title>,<text>雜還金犀會。淹留日白傾。吐茵容酒態。携袂說交情。不識今丞相。猶稱舊世兄。平生歲寒誼。耿耿寸心明。</text>
<title>贈吉州申使君</title>,<text>自古同宗誼所敦。況君高義薄層雲。雄州都護官非賤。努力分憂答主恩。</text>
<title>朴掌令 澂 挽</title>,<text>不負名卿鑑。榮道屬望新。高才嗟未展。脩夜竟難晨。柏府留遺草。桐鄕泣舊民。平生傾蓋誼。題誄倍沾巾。</text>
<title>贈別朴學士晦仲赴成都</title>,<text>成都形勝古稱雄。按節當年過此中。巫峽晴光邀夜月。仙樓爽氣溯秋風。追懷往事身全老。欲侑離觴酒未崇。遙想曲欄酣詠處。自憐奔走輭塵紅。樽綠適乏未能歡暢。故次聯及之。</text>
<title>淸城府院君遷葬挽</title>,<text>蒼黃趨哭年去秋。節序人間歲未周。改卜佳城眞宅在。重蒙題湊渥恩優。轅門部曲千夫慟。麟閣勳名萬古留。追憶郭南談笑地。白頭臨挽淚橫流。</text>
<title>醉贈長城沈使君汝斗</title>,<text>罇酒招邀爲送君。白頭離思亂如雲。平生少日常輕別。到底分携欲斷魂。</text>
<title>次西河韻</title>,<text>秋風一夜動疏幃。夢裏歸田覺却疑。白首杯觴違舊社。靑雲功業負明時。嗟吾薄劣慙前輩。羨爾騫騰邁等夷。鶴浦坡山俱有約。幾時携手脫塵羈。附原韻燈焰靑熒冷弊幃。病眸看字苦生疑。前非點撿秋風後。舊約尋思夜雨時。不必多金同季子。要須散髮逐鴟夷。賢豪處世如龍虎。肯受人間絡與羈。</text>
<title>次崔完陵 後亮 壽席韻</title>,<text>積慶綿綿相國門。芳辰賀客簇高軒。當筵彩服聯雙璧。滿樹繁花映列樽。寵溢西樞卿月煥。祥凝南極壽星尊。人間幸覩難逢事。孤露餘生淚有痕。</text>
<title>尹監司 嘉績 挽</title>,<text>春臺仙榜拆名時。月窟爭推汗血姿。一路澄淸官已顯。強年奄忽理難知。秋深海岸丹旌遠。日暮萱堂白髮垂。多少平生親愛客。哭君誰不淚交頤。</text>
<title>次壺谷日涉亭韻</title>,<text>淸名當世幾人完。羨子翛然意自安。剩得賓筵新釀熟。從他兒戲古屛看。壺天日月供間興。栗里松篁保歲寒。莫道小亭如蒻苙。四時佳景好憑欄。</text>
<title>趙副學 持謙 挽</title>,<text>風雲纔得際昌期。世故無端泣路岐。不待漢皇宣室召。先催長吉玉樓辭。金華奏牘三霜隔。璧水談經一夢疑。最是杜陵無限感。篋中猶有蜀州詩。</text>
<title>以盆菊寄西河</title>,<text>數朵凌霜菊。偏憐冉冉金。慇懃爲相贈。須識歲寒心。</text>
<title>梅澗酒席。次諸公韻。</title>,<text>洛東新構澗之邊。岸柳階花摠可憐。令子三加當勝日。賢翁諸福屬耆年。縱橫彩筆詩聯軸。雜還朱輪客滿筵。爭道相門餘慶在。鳳毛聲價世應傳。</text>
<title>貞明公主挽詞 進退格</title>,<text>早識岐陽婦德巍。屬尊璿牒最恩私。人間壽福今無比。身後哀榮古亦稀。緱嶺鳳簫雖暫輟。延津龍劍却相隨。張林大筆如椽在。應使千秋映淑徽。</text>
<title>永安尉 洪公柱元 遷葬挽 進退格</title>,<text>杖屨追陪歲幾更。秪今魂夢想儀形。承家文彩諸郞秀。幹蠱聲名八座榮。久識福門天有餉。改營眞宅地應靈。千秋江漢風流遠。悵望秦樓淚自傾。</text>
<title>次任文仲韻</title>,<text>靑眼經秋久未開。故人消息幾時回。功名不借將軍樹。野趣空憐處士梅。東里琴尊虛歲月。南溪風雨長莓苔。金門亦可成眞隱。莫向山中謾去來。</text>
<title>別李參判 選 赴燕</title>,<text>蘭臺並直夢悠悠。多病年來共白頭。尙歎巷南頻阻面。可堪關外又離憂。音書已判三江隔。道路寧論萬里脩。怊悵都門一尊酒。凍天斜日易西流。</text>
<title>尹參議攀挽</title>,<text>闊步今方展。騫騰夙所期。如何緣一疾。奄忽隔明時。仁壽終難恃。明徵儘可疑。家聲幸有託。池上鳳毛奇。</text>
<title>沈知事 之溟 挽</title>,<text>和光雅性自溫溫。閱盡滄桑素履敦。盛世忠勤封節度。童年聲譽李長源。重開喜宴顏猶少。狎主耆英齒獨尊。南極忽驚星晦彩。巍然魯殿更誰存。</text>
<title>金監察 胤重 挽。二首。</title>,<text>轉頭存歿太無端。欲寫哀辭淚自潸。怊悵鷹洲一片月。昔年佳會已難攀。翩翩豪氣大家風。白首霜臺老殿中。路上揶揄終見笑。欲將窮達問蒼穹。</text>
<title>除夕感吟</title>,<text>齋居悄悄似僧房。一座蒲團一炷香。病裏漸知人事絶。老來偏覺歲時忙。寒梅點綴迷殘雪。凍雀飛飜噪夕陽。只有愛根磨不盡。笑看稚子列成行。</text>
<title>呂尙書 聖齊 壽筵。次南壺谷韻。</title>,<text>純陽花甲再回年。卿月還兼壽耀懸。蘭玉交輝爭獻祝。金犀分秩共登筵。持杯謔浪情偏洽。秉燭留連膝更前。知己世間能有幾。欲將山水託牙絃。</text>
<title>別啓兒赴北幕</title>,<text>汝年雖及壯。吾若視嬰孩。我齒未及耄。顏貌已摧頹。相將度晨夕。恐或一日離。汝今受朝命。遠邁靑海陲。窮荒接靺鞨。道途三千里。弱質素善病。何以堪行李。臨分意悽悽。老懷難自慰。然念古人訓。義方最爲貴。吾家八百年。絓組相聯綿。祖考文貞公。巍德實光前。先君趾厥美。明哲保子孫。藐末承餘緖。忝叨班位尊。有子八九人。汝獨稱白眉。天官與玉署。妙齡荷恩私。靑油任書記。掄選亦爲榮。去去莫躊躇。勿爲兒女情。王事旣云重。去留奚足惜。北關處僻裔。未能覃惠澤。悍將虎而冠。割剝事肥己。疲氓日殿屎。盻盻爭相視。聖主軫北顧。旰宵靡解憂。由來輟近班。迭出視邊州。雖爲幕府官。責任猶御史。持己苟不愼。反爲明廷恥。接帥敬以和。待下嚴以正。終始勵雅操。夙夜當自警。關防久已廢。籓籬誠可虞。崩城與破壁。無以備凶奴。地形宜可審。軍情宜可察。色是伐身斧。酒是腐腸物。汝父猶在堂。汶兒方在襁。此情爾可念。此言爾何忘。持贈一古劍。亦足防汝身。激昂丈夫志。歸來答昌辰。</text>
<title>花昌君挽</title>,<text>翩翩濁世佳公子。泣血喬陵鬢已霜。孝思竟孤烏鳥養。慈情頻斷峽猿腸。丘山華屋成陳跡。賓席壺觴卽夢場。最是主恩深似海。百年盤石享烝嘗。</text>
<title>次景略韻。二首。</title>,<text>索居終日似逃虛。病裏霜毛掃不除。賴有故人頻枉駕。一尊相對意如如。見刖悲懷玉。論交利斷金。平生歲寒誼。頭白而知心。</text>
<title>次壺谷韻</title>,<text>香生座上有荀君。白雪高音喜更聞。莫厭山家酸薄酒。不妨斜日共醺醺。</text>
<title>過月溪口號</title>,<text>曉天星斗正闌干。五月江洲水氣寒。蓬底夢回灘響急。輕舟已過月溪山。</text>
<title>寄公擧乞薪</title>,<text>古人曾歎薪如桂。今日方知堗不黔。水滿長河樵路絶。向隣求乞未爲嫌。</text>
<title>幸州舟中</title>,<text>乘潮舴艋疾於翔。瞥眼靑山近漢陽。試倚帆檣看曉色。半輪霜月影蒼涼。</text>
<title>沁州官齋。衙罷亡憀。與洪生道長。口吟聯句。</title>,<text>古木葉初盡 汾。寒天生夕陰。煙含官閣靜 洪。雲羃海山深。客意俱寥落 汾。詩情且嘯吟 洪。相將一樽酒 汾。今夜莫辭斟 洪。</text>
<title>靑平尉山亭。次諸公韻。三首。</title>,<text>靑平沈都尉搆數椽茅亭於西園。雜植花卉。當其艶陽之節。紅紫交映。宛然在錦帳繡幕中。公時與諸名勝讌集。觴詠以樂。東郭，息庵，壺谷，西河諸公。各賦三絶。掛諸楣間。公手書其詩。要余續和。而連有公私宂務。久未奉副。公歿數年後。得其古紙於箱篋中。轉頭之境。已成千古。不能無杜陵人日之感。忘其蕪拙。步送其韻於公之兩胤。非謂曰詩。不忍孤幽明之托云爾。鳳凰樓觀是仙家。鳳去無人管物華。唯有東風尋舊跡。春來開遍滿園花。池臺寥落鳥爭喧。白日閑花鎖舊園。惆悵朱門老賓客。此生何處更源源。無端人事海成桑。宿草丘原閉若堂。最是沁園來去路。不堪隣笛鬢成霜。</text>
<title>贈族姪申就萬</title>,<text>簪組相聯八百年。東陽家世共稱賢。看君氣度非凡士。勤讀詩書報祖先。</text>
<title>詠鶴有感</title>,<text>摧殘羽翮鎖樊籠。悵望雲山在眼中。中夜獨鳴池上月。羈懷何似未歸翁。</text>
<title>喜雨</title>,<text>三月江干雨未休。田疇漠漠水爭流。從知天道相回換。庶見今年麥有秋。</text>
<title>哀龍兒</title>,<text>爾何爲吾子。我何爲爾父。乍來旋又去。使我心腸腐。六歲氣頗壯。阿睹精英聚。謂言且成立。庶可持門戶。一疾竟未瘳。奄忽成千古。依依舞彩衣。欲見無所覩。平生所愛玩。資送委諸土。我亦稍識理。亦能忍悲苦。人生到此際。死滅寧爲愈。曉起送爾去。蒼茫江月午。一去不復返。汝能忘汝乳。此兒以末子。嬌愛最深。時吮其母無汁之乳。故云。</text>
<title>驪陽府院君挽</title>,<text>名家詩禮早蜚英。黼黻王庭士望傾。毓德已膺沙麓慶。傳經頻見鳳毛榮。忽驚箕尾收精爽。共惜朝端失老成。最是潘楊情好篤。不堪題挽淚縱橫。</text>
<title>尋傳燈寺贈僧</title>,<text>理屐酬佳節。行行到夕陽。河山收暑氣。原墅染秋光。漸覺年華促。其如顏貌傷。聊目竹院話。襟抱却淸源。</text>
<title>甲津城樓有感</title>,<text>山河自是金湯固。飛渡如何有北軍。五十一年重到此。不堪搔首對黃昏。</text>
<title>秋日對孤鶴感吟</title>,<text>風雨蕭蕭斷送秋。海中孤客不勝愁。却憐野鶴如雙鬢。何事人間久滯留。付次韻 滄浪子客心悽絶正悲秋。相對空階病鶴愁。知爾不無天外思。銜恩只爲主人留。</text>
<title>醉中有感</title>,<text>處世眞如夢。浮生亦有涯。無將身外事。添得鬢邊華。</text>
<title>大醉中與洪生共賦</title>,<text>九日黃花謾自香。客心寥落未含觴。秪今頭白歸來晩。栗里松篁已就荒。付次韻 滄浪子寒花晩節尙留香。對此如何不盡觴。醉後自吟彭澤賦。秋來日憶故園荒。</text>
<title>病中見梅有感</title>,<text>短短寒梅樹。相隨渡海來。不知人已病。猶向枕邊開。</text>
<title>挽詞[李端夏]</title>,<text>渭陽甥館始逢君。玉樹淸標迥出群。四十六年兄弟義。那堪一夕死生分。朝端親舊莫如公。論事何嫌有異同。奏疏亦嘗陳此意。追思今日倍傷衷。曩歲同修朱墨史。淸宵每續短長吟。一壺追送靈芝意。幾度重持夢裏尋。贈遺書冊猶留案。唱和詩篇更滿箱。最是慇懃病裏札。一回披閱一摧腸。伸屈隨時道在躬。居然難企歎猶龍。榮名完福人誰並。餘慶千秋定不窮。銓郞冢宰是要津。終始辭榮見一人。名入金甌身忽逝。東來紫氣豈登眞。聞公歸櫬過黃驪。不及追攀洩此悲。瞻望中原孤會葬。寄詞唯有淚行垂。戊辰暮春朔朝。友人松澗李端夏哭題。</text>
<title>挽詞[洪伯涵]</title>,<text>海島茫茫地一涯。客亭何日返靈輀。風流氣槩渾如夢。忍見丹旌上瀨時。纔哭公亡又哭彝。此生於世若無依。追思一架池亭會。獨把春醪淚滿衣。金華舊友洪伯涵痛哭</text>
<title>挽詞[沈攸]</title>,<text>江都開府廊廟具。維岳降神誦周雅。相門淸議自泮璧。漢廷待詔推董賈。玉佩長裾歷華省。鵬摶九萬風斯下。天官克讓是美事。藝苑高詞誰和者。豪氣崢嶸老不除。落紙雲煙醉毫灑。盈盈秋水遙相望。一半分華詩酒社。八詠樓對二水洲。俱曰江湖余樂也。宇內百年能幾見。並世休道知音寡。儒館論文共秉燭。兵廚盍簪頻擧斝。壓座風流擅勝集。可惜耆期天不假。終南山色映虛簾。廣津江水流如馬。我欲挽公逝不留。御風眞遊壙埌野。靑松沈攸。拜哭。</text>
