<title>次陶靖節歸去來</title>,<text>歸去來兮。吾行旣迷吾當歸。舍田不耘而耘人兮。固君子之所悲壯。余趾以妄蹈兮。望古人其焉追。殆四十而猶惑兮。吁亦晩於知非。去文繡而不服兮。慕衆夫之褐衣。抽孔翼而潛玩兮。易知彰而知微。爰有美人愍余狂奔。解余桎梏揖入之門。於是有覿不昧者存。比缶有盈實坎之尊。孰謂聖之旣遠兮。若一堂而承顔。離世俗之蝹蠖兮。不見吾心之所安。介舜蹠之分路兮。辨人鬼之門關。卽戶庭以晏處兮。自我生而靚觀。雖雲霧之浩浩兮。覽太陽之常還。嚴霜隕夫羣木兮。松獨秀而桓桓。歸去來兮。與前修以遨遊。固窮達之有時兮。非執鞭之可求。旣至樂之吾有兮。貧與賤其何憂。進苟不得於時人兮。退將服余先疇。行地以馬。涉水以舟。遵大中以周旋兮。朝夕遇夫孔丘。縱余心以逝止兮。不滯物而周流。相原泉之混混兮。幷日夜而無休。已矣乎皇天賦余以中正兮。孰制吾行與吾留。無爲乎棲棲欲 闕 之。徼幸非所願。性命不可期。望秋禾之大熟兮。孰不力於耘耔。懷伐檀之君子兮。愛尙絅之遺詩。缺 獨歸兮。獲我所求更何疑。</text>
<title>與元元 甲午○道科入格</title>,<text>春臺闢以野色。來赤子而聽予。桑麻連於禁苑。鷄犬隣於宮墀。文思銳於暮齡。每與字之工夫。體爲政於王者。眎無間於尊卑。恒吾心之懔惕。君自君而民民。多天下之萬姓。眇宮中之一身。爲人君而莅汝。抑何以則親之。漠上下之有截。若難與之相須。雖吾家之婘屬。遠以視則皆他。臨耄年而不倦。苦予心者以斯。陛雖高於九級。門若開則四郊。乘北辰之極高。覽遠近而徘徊。無偏照於日月。孰非草於雨露。山河窄於小邦。曾不盈乎一榻。收林林之散處。納幾帳之編籍。哀溝壑之或塡。念疲癃之無告。儀周王之發政。體漢文之春詔。登細氊而日往。到窮山與野水。難爲君於一人。必相待於羣黎。民焉可以賤之。君不能以自尊。如王道之欲先。所可與者非民。回綸音之十行。又命題而諄諄。王爲元於海內。民在君而又元。</text>
<title>贈箕城洪士行</title>,<text>菜圃兼桑陌。蕭然自一村。訪君偕皓月。下馬欲黃昏。其二適枉南隣友。仍開小板門。鷄鳴且行役。含意未能言。</text>
<title>和鄭上舍泰來 處弘 韻</title>,<text>屛巖卅載後。相對兩衰顔。連枕話疇昔。窓外桃李山。</text>
<title>和田揆伯 宅良 福堂韻</title>,<text>細雨杏花落。微風鷰子來。故人不在此。終日獨徘徊。其二君心君自信。不必問蒼蒼。昨夜狂風雨。梨花依舊香。</text>
<title>贈田子玉 光栗</title>,<text>世路羊膓曲。人心馬角生。憐君年妙質。獨帶濁波淸。</text>
<title>訪朴參奉不遇</title>,<text>殘雪明幽壑。微鴻下遠岑。故人不可見。驅馬出松陰。</text>
<title>久留京中。還鄕。庚申五月十二日月下。</title>,<text>久病旅盤谷。卧深槐樹間。我來經兩月。昨日見南山。征馬將辭洛。歸心已出關。主人情甚厚。留我不能還。</text>
<title>次東岳先生李 安訥 孟山縣今夕詞 代人作</title>,<text>今夕知何夕。此筵世所難。襴衫嵬一榜。皁盖會三官。覲省兼聞喜。塤箎且合歡。古人詩上事。目下得親看。其二今夕知何夕。此筵世所榮。故家能繼祖。贒季正難兄。忠孝同承訓。筋毫各闡名。涓埃圖報地。萬里是前程。其三今夕知何夕。此筵世所稀。慶符承賜酌。地合奉慈闈。時景成花縣。恩光動綵衣。草心原自淺。其奈報春煇。</text>
<title>普德寺澗戶吟</title>,<text>曾有山僧約。囊書今復回。草深人獨去。樹轉路微開。斜日蟬聲急。輕風麝氣來。未成到香閣。已是出塵埃。</text>
<title>期姜生兄弟不至</title>,<text>東臯騁夕望。遠樹是君家。野逕誰携酒。山房獨點茶。翛翛卧虎幌。寂寂對閒花。所思無人問。孤懷晩霞。</text>
<title>夜坐吟</title>,<text>天氣炎將退。禪房夜漸長。石池流更潔。庭草露微凉。荊棘誰當剪。芝蘭苦不芳。慨然終永夕。繞壁起彷徨。</text>
<title>懷田揆伯</title>,<text>爽籟敵朱旭。深林鍾梵淸。世人斷還往。老釋伴經行。碧澗長時瀉。凉蟬盡日鳴。兄能來守此。閒卧過平生。</text>
<title>咏階前竹竹花</title>,<text>愛爾有根撥。能抽數尺枝。層花開鼎鼎。綠子結纍纍。色帶朝陽凈。香啣細雨滋。淸晨展書坐。勝似對茶𧃲。</text>
<title>謝姜士進，金正叔諸人來訪。</title>,<text>有事違前約。今來是不期。淳風 缺 故意。濁酒問書帷。蘿外踈鍾盡。林間夕照移。閭閻農務急。良晤復何時。</text>
<title>題寺後小庵</title>,<text>巖縫行𡺢屴。精舍忽岹嶤。近砌禪枝老。空龕佛畫彫。焚香留舊器。種藥有遺苗。默默成孤坐。身心自寂寥。</text>
<title>留李進士玉耑 聖瑞</title>,<text>相別未爲久。誰言此地逢。小庵藏雨色。缺 樹帶秋容。縶馬分晡飯。論襟到冥鍾。歸心有底急。塵世少懽悰。</text>
<title>謝伯涵率諸友來訪。已上九首。俱係在普德時作。</title>,<text>近日逃塵世。幽栖在碧山。藤蘿微逕入。杉檜小庭間。對卷無他事。逢人有好顔。賴君携美酒。暫倒軒楹間。</text>
<title>挽屛巖鄭進士 泰來</title>,<text>昕晨元浩劫。玉樹又黃塵。達士方觀化。後生自愴神。玄冬千尺隴。白馬數州人。他日關西雨。爲誰更墊巾。</text>
<title>春懷</title>,<text>離憂猶未集。虛舘酒醒時。暇日誠難得。春遊不可遲。陽籬鷄拂羽。晴樹鳥移枝。問爾路傍子。營營何所爲。</text>
<title>挽安參議</title>,<text>漢世多循吏。今時見我侯。民間除害馬。目下少全牛。官逐名賢重。才當劇務優。如何懸榻地。忽復進生芻。又古人重僚義。不殊親骨肉。余因奉事君。得侍君侯側。每賜半日暇。從容屛案牘。譚言間杯觴。雲泥無阻隔。滄海自深沉。未容傾蠡測。但見春風和。藹然如可掬。退遊諸胤間。特達逾璋璧。口無結繬語。洞然見心腹。身處芝蘭室。益知君侯德。得此依芘所。百年情何極。悠悠天地間。人事異曛旭。相知未二期。前後六七覿。苟非君侯仁。誰令我慟哭。侯名列侍從。將來光簡冊。侯恩在宣城。鄕人乃祠屋。惟有兩行淚。潸然逬吾目。秋日東江上。慘與奉事握。</text>
<title>挽文潤卿</title>,<text>仲冬草木彫。蕭蕭北風吹。歲色莾牢落。君子復何之。宣鄕豈無士。同襟者絶稀。吾兄儘長者。於弟許肩隨。聯翩庠院間。燕婉及良時。日月轉崢嶸。相看白髮垂。中年弟在疚。與兄暫相離。容煇曠川陸。引領遙相思。如何兄病日。弟身尙服縗。非靳一往見。脩兢元不知。孰謂松栢質。奄先蒲柳委。悠悠 缺 理。仰天將問誰。浮生會一行。淹速任化兒。委心從大運。魂魄亦 缺 夷。奈何同心者。慨念傷肝脾。中庭生寶樹。蕤蔚有芳枝。和氣所薰蒸。嘉實結纍纍。高門餘慶在。庶以慰吾悲。</text>
<title>東來送鄭翼淳 七言</title>,<text>東來江水去悠悠。杯酒留君不肯留。借問君行緣底急。洛陽槐樹正新秋。</text>
<title>挽木洞田丈 七首</title>,<text>潭陽華胄落鄕村。三隱遺風在子孫。江上幽居同一巷。信知河脉自崑崙。其二憶曾太守讌高年。伯仲三人共一筵。日暮東庭扶醉去。路人追說若神仙。其三木洞丈人舊倜儻。平生志行不偏斜。後來安用才華盛。忠孝之風已世家。其四靈府深深未易窺。世人但得仰鬚眉。羲皇以上翛然處。政在不言不笑時。其五禍患▦年失壯子。從今幽宅幸同區。夜臺定有生前樂。不待攓蓬問髑髏。其六遲暮治家力尙强。未曾終日卧藜床。門前䆉稏今誰管。一任西風紫穟香。其七往者同公宿海頭。老年 缺 氣滿滄流。衰世亦懷夫子志。欲借漁舟過十洲。</text>
<title>和田揆伯福堂韻</title>,<text>人心世路已如斯。言亦無妨默亦宜。翻雲覆雨何須歎。頭上靑天早自知。</text>
<title>又夜和七首</title>,<text>但把詩情恣遠搜。寒燈油盡莫先謀。自來明月昇東嶺。照破春城一夜幽。其二官樹靑靑布穀晩。拱明樓中憶美人。美人不至春先去。風送飛花落滿茵。其三燕閙鸎紛惱樹眠。斜陽已在杏花巓。近來城市漫多事。覺對靑山說舊緣。其四移席梧桐樹下坐。卧聞春鳥闘枝巓。童奚適報淸詞至。又得詩人半日緣。其五半頂欹巾灑西風。懶將詩句課兒童。薺花滿地無人見。獨步深深小院中。其六毁譽紛紛過耳風。任他塵世閙兒童。雲烟滅盡靑山出。獨倚高樓曉旭中。其七圓扉憤筆迅如風。足繭西家綠髮童。欲問蒼天天更遠。不如消遣浪吟中。</text>
<title>挽乾峯先生 二首</title>,<text>少學京師老故鄕。百年林壑一書床。已知名祖傳風範。更有賢郞服義方。大鳥應悲今伯起。羣龍殆盡古高陽。送君欲薦東籬菊。爲是寒花晩節香。其二人如夫子始爲高。貞是黔婁靖似陶。志士終身悲世路。皇天何意挺人豪。蟠深大澤存龍德。栖老高梧見鳳毛。衰懶空慙朋友末。愧無鷄絮上林臯。</text>
<title>挽劉如龍 澤</title>,<text>壽夭那復問蒼天。凶歲民生絶可憐。林畔近來當厄運。汝龍人物又重泉。鳳溪文會連三世。盤谷交遊自少年。日受眼前桑海感。老夫雙鬢更皤然。</text>
<title>挽鄭進士 載岳</title>,<text>西來消息豈眞傳。握手東城屬二年。荷鍤本非昏飮客。對棋便作坐忘仙。未應孝子辭堂去。還是先生枕麯眠。若問精靈何處在。春山活水古松邊。</text>
<title>挽金五衛將 成器</title>,<text>煌煌棹楔道傍紅。四代芳聲屬此公。于氏門高將駟馬。石郞官顯尙家風。忍看麻絰歸泉下。纔說戎衣立殿中。回首東林携手處。帥臺南畔正丹楓。</text>
<title>東溪丈回婚讌詩 並序</title>,<text>讌回婚。盖聞之矣。而未之見矣。夫天下之難得者壽也。至樂者婚也。以難得而有至樂。厥曠遠者。率百年而得一二。宜其罕見於世也。東溪丈與其夫人。俱乙卯生。生十八年而婚。婚六十年而回婚矣。其子德良，一良。孝而文者。乃宰牛釃酒。請賓友以讌之。大其慶也。酒半。宣務郞桂德海颺言于坐曰。洪範五福。一曰壽。四曰攸好德。以此觀之。則壽與德。並立而不相勝。中庸曰大德必得其壽。以此觀之。則德又爲壽之本也。今東溪丈純龎正直。爲鄕黨稱首。而余辱通家之誼。亦甞側聞閨梱中事矣。夫人生有至德。莊重仁恕。以媲于內。東溪丈之致此也宜哉。諸君盍有言以讚其美。於是各賦詩一篇。雖詞有工拙。要皆稱丈與夫人之德及德良，一良之孝也。取次書之。以作安化故事。東溪丈姓田諱仁雨。夫人忠州石氏。讌回婚。實壬申十二月二十日也。晩境浸尋向八旬。夭桃又是舊時春。重重屛幔牽紅線。隊隊兒孫列錦茵。壽國華顚俱乙卯。洞房花燭再壬申。合歡却笑籛家老。空送寒閨四十人。</text>
<title>在京思歸</title>,<text>遊客思歸夜未眠。朝來鬢髮却蒼然。山前白屋違千里。頭上烏紗向五年。林獵忽疑鷹嶂樹。野燒遙憶鳳溪田。延恩門外關西道。杳杳鄕心極遠天。</text>
<title>挽金鼎臣</title>,<text>不以長身不以鬚。單說胷襟自丈夫。爛熳衣巾眞實在。浮沉時世是非無。黃粱塲畔前行路。綠柳陰邊舊俊駒。尙有佳兒能守業。免將靴劒付蜘蛛。</text>
<title>挽蓮亭文子眞</title>,<text>可無幽怨到蒼旻。是日蓮亭靷子眞。拉碎龍泉埋厚土。摧殘玉樹化前塵。淸篇美酒今誰事。細草繁花自舊春。老淚年來流不盡。潤卿去後又斯人。</text>
<title>挽郭山金文若</title>,<text>四十年光忽夢驚。海山文會若前生。皮中季野元無跡。毛裡東坡但有聲。捉蟹南溪何日事。看花北寺此時情。同硏朋友俱零落。衰境那堪又哭兄。</text>
<title>和宣衙金大韻二首</title>,<text>村居牢落歲寒心。獨卧高齋夜更深。志士明時猶道路。畸人從古亦山林。月隨奚札來幽逕。雪暎郵筒助凍吟。此去官樓無數息。一驢暇日肯相尋。其二有道高標子長志。郵亭一任鬢絲華。東湖舊隱今誰主。西塞經年不見家。興至燈前吟凍芋。閒來天末望孤霞。留詩欲證他時約。歲寒菱菰漢水涯。</text>
<title>挽李進士 玉耑</title>,<text>吾友玉耑未易名。藹然高趣灑然情。時人面上空多目。志士胷中有不盲。先輩誰如韓吏部。仲尼方識左丘明。紫陽祠下松亭畔。尙記童年握手行。</text>
<title>癸亥除日。寧陵途中口號。</title>,<text>身從王事走塵埃。難向庭闈學老萊。鄕思多端驚歲盡。旅遊無定屬春回。半橋殘雪行人斷。數樹寒鴉暮色來。寂寞郵亭今夜夢。應將諸弟共啣杯。</text>
<title>甲子上元夜偶吟</title>,<text>佳景良辰不可違。從容茶酒對淸輝。閒來却喜携朋去。醉後偏宜帶月歸。人散長街鍾已歇。犬嘷深巷火猶微。塵心凈盡幽情發。怊悵鄕山宿計非。</text>
<title>奉餞李公赴燕</title>,<text>寒盡關河鴈北征。送君此去向燕京。㫌旗杳杳千山路。楊柳依依萬里情。射鷺遺勳江水綠。朝天餘跡海雲平。試過邊上聞歌管。塞曲偏多慷慨聲。</text>
<title>挽地主安公 景運○二首</title>,<text>萬事人間尙忍言。來時五馬去時魂。偏裨共泣南樓月。賓客同傷北海樽。一架鳴琴留古匣。半庭衰樹鎖空軒。錦篝莫信東方去。地水天雲著處存。其二峴首咸陽舊有聲。桐鄕終是在宣城。三春車雨隨輪洽。六月壺冰澈底淸。狄相風謠齊父老。文公儒化蜀諸生。靈輀莫怪遲遲去。箋閣弓樓摠繫情。</text>
<title>挽鐵山月洞朴公</title>,<text>公生簡默口無言。飮食衣冠見所存。高士菟裘專洞壑。將軍龍劒鎭家門。早忘身外閒榮辱。遂有庭中好子孫。衰時澆漓堪太息。如何賢者又丘原。</text>
<title>挽屛巖鄭進士泰來</title>,<text>縹緲仙姿若箇邊。長松高柳又秋天。烟霞谷口栖遲處。星宿東坡下降年。兩世恩資仍絳帳。一床書籍是靑氊。通家義與同硏契。回首西風倍悵然。</text>
<title>祈雨時。登身彌島作。二首</title>,<text>蠟光荊焰照峯頭。瘞物龍湫祀事幽。執俎崖東明月出。收香木末大星流。傍看少女林間動。且有微雲斗下浮。黃犢下山村飯早。海棠花畔覓歸舟。其二十年遊賞事依然。緬憶秋宵古寺眠。谷水猶香當日飮。峯蘿更長舊時牽。微茫百郡浮埃內。縹緲千帆去鳥邊。贒佐元賓今不見。蒼崖遺跡半苔錢。</text>
<title>挽田揆伯 四首</title>,<text>到頭美酒與車螯。生得男兒儘傑驁。乍接言談同滑稽。徐看襟度近風騷。蒼松怪石形神古。活虎生龍氣岸高。終死白衣田揆伯。自爲天地一英豪。其二未論兒輩講關雎。契合州庠識面初。査梨橘柚同爲味。分篆楷眞並是書。頡頏林中雙翼鳥。周旋路上兩輪車。人間忽失成風手。獨泣寒齋斲鼻餘。其三常時炊黍復湯鷄。晨夕烟嵐手幾携。醉後豪情常闖發。老來奇氣未全低。泉逢巨石騰騰怒。鳥在春林得得啼。安得宣城十千斗。與君更對柳橋西。其四六月中旬逮在京。歸時準擬見吾兄。傳聞西瀑移衾返。虛負東橋握手迎。本謂平居多疾病。誰知人事隔幽明。從今萬念都消盡。閉戶秋山落葉聲。</text>
<title>琴說送楊寘</title>,<text>劒浦何寂寂。巫峽何陰岑。君今不得意。鬱欝適玆土。應有沉痾美恙。自外交相侵。愛君身憐君病。勸吾酒彈吾琴。此琴有意君知否。我昔軒冕縛於外。憂患攻於內。百病來駸駸。未觀八月廣陵濤。空愁十年漢江潯。靑芝赤箭窮本草而無效。朱絃綠桐幸故人兮遙臨。拂彼白石。坐乎靑苔。澗水幽咽。松風蕭森。七絃驟作。呦呦兮丁丁。五音相尋。切切兮愔愔。大者宮細者商。輕而浮重而沉。天地可以和。鬼神可以歆。㖀兮衰枝病葉。蕭蕭萬木悲秋山。哆兮深紅淺紫。夭夭百草誇春林。目不辨繁絃之上下。耳不知雅調之古今。可喜可悲。靈臺詩萬里易。或笑或怨。燕市歌湘江吟。張於水。水有不游魚。引於山。山多不鳴禽。曲中不覺蹈余足舞余手。胷中自然通和氣除氛祲。黃岐秦扁付兩手。脉經心經藏五音。豈減君子湯。猶勝頂門針。送君無所贈。贈此爲良箴。白雪奏俚耳。朱門謝華簪。北客不習南州土。癘氣易乘愁人心。龍鬚草敗皷皮。千方百方禁不得。此琴方能禁。人間可忘夫子味。舟上定移工部衾。初彈氛氣下陽和。一脉回窮陰。再彈元氣蘇凉風。九月秋光深。三彈心骨淸消遣。抑塞磊落之危忱。四彈五彈。平生不平事。盡向絃中散。惟有詩書萬卷藏淸襟。</text>
<title>作乘舟詩。送二子。</title>,<text>手搴蘼蕪遺所思。我目盱盱我足企。煌煌朱芾彼誰兒。齊后之甥衛侯子。河之廣矣不可測。誰遣伊人苦渡此。悲來强欲上新臺。瞻彼長河水瀰瀰。衝風一夕起橫波。中有大魚呑魴鯉。河西大國豈無屨。子來寒霜中夜履。東郊酒非解憂飮。節旄盈盈上河涘。兒心有父弟有兄。際天狂瀾平地視。荊花采采滿航頭。子豈無憂顔若喜。前舟纔遠後舟及。宛在中流行不止。風波無際小星漂。露渚悲鳴雛鴈起。前瞻去路不分明。薄暮輕橈何處艤。河洲荒濶愼子涉。此行應過雈滓裡。靑靑春雨滿河來。明滅烟波九疑峙。中心思子未敢言。岸有芳蘭渚有芷。河中之水向東流。我思悠悠幾萬里。松舟檜檝我欲追。去路已背淇泉水。朱絲繫玉祭河神。庶見歸舟復西指。河邊芳草綠萋萋。念我王孫悲未已。吾王聖明后妃賢。子兮歸來愼無死。</text>
<title>京中諸公酬和詩。庚申五月十二日月下。</title>,<text>明朝有歸客。燈火照窓間。秣馬違盤谷。離歌滿小山。天時正炎熱。道路復間關。怊悵望庭樹。鳴禽獨自還。													右李聖任。												石壁生微月。幽軒樹木間。異鄕初起病。千里憶還山。別意愁殘夜。客行畏絶關。遙知倚門望。遊子幾時還。													右李聖載。																			絶磵陰陰老碧苔。滿園花木小亭開。層城宿雨迷歸袂。濃柳鳴禽引別杯。牢落誰憐司馬病。風塵空抱賈生才。秋生漢水菱菰冷。一帆知君破浪來。													右趙而懼 榮喜。												林翠山嵐潤石苔。晩風踈雨別筵開。風塵把袂初傾盖。高閣談詩且引杯。新賦未成梁苑雪。高調空抱郢中才。淸川洛水千餘里。悵望秋天鴻鴈來。													右崔聖良 守溫。												終日幽吟步綠苔。詩愁雨意莽難開。故人起病翻成別。長路關心且覆杯。塲屋誰爲蘇子日。關西無敵對山才。飛鵬自有圖南志。六月天池倘再來。													右李聖任。												漢陽綠樹鳴黃鸝。之子西歸憶庭闈。不是臨岐惜離別。此心耿耿誰得知。													右李聖載。</text>
