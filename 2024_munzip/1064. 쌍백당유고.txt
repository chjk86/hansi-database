<title>因調馬。出西郊紀興。癸未</title>,<text>勝會因公得。松林占席淸。寰中方汗滴。山外已凉生。吹葉和樵唱。吟詩雜水聲。歸途馳快馹。巫馬亦功名。</text>
<title>病裏感懷</title>,<text>一病眞無妄。閉門卧浹旬。蔘苓還苦口。飦粥可調神。漸得移心法。仍成習靜人。醫師何必問。腔裏自生春。</text>
<title>晨起卽事</title>,<text>晨起出門看。白雲山半層。欲移屛幅上。隱約畵難能。</text>
<title>太僕春帖 甲申</title>,<text>夜夜房星照有輝。更兼步社運神機。牝三千猶小可。萬羣雲錦漸看肥。羣馬非緣藥奏功。迎新毛骨自豊隆。始知蓄物含生類。亦入春臺壽域中。</text>
<title>春雨卽事</title>,<text>重雲翳日結層陰。釀得絲絲雨滿林。花樹展開千障錦。柳枝抽出萬條金。新詩得意多奇語。衆鳥鳴春有好音。看取百菲舒暢理。儘知天地好生心。</text>
<title>歲甲申春。聖上祗謁陵寢。回鑾之第二日。試射於金商門外。將以慰悅隨駕將士也。越二日。親臨玉署。命題製進。誠千古盛事也。凡在瞻聆。孰不懽欣忭蹈哉。螻蟻賤臣。深切葵藿之誠。敢攀御題。謹製近軆二首。以爲里巷歌謠之資云爾。二首選一○御題云。望八再臨勸學士。</title>,<text>煌煌寶墨仰宸心。此日重看鳳駕臨。試藝金門留旄鉞。橫徑玉署繞紳衿。花迎喜氣連閶闔。風轉祥光接上林。太液春波千百尺。應知不及聖恩深。</text>
<title>咏冏寺。杜鵑花。</title>,<text>一樹幽花發。嫣然吏舍傍。無人知愛賞。獨自保淸香。</text>
<title>題玉瀑洞徐氏家 徐君曾任草芝</title>,<text>主人探靜厭繁華。松檜中間占小家。少日擁旄防海冦。晩年抱甕灌園花。微風苔逕移陶柳。細雨沙田種邵瓜。客至縱無鷄黍餉。靈泉一酌勝餐霞。</text>
<title>春艸</title>,<text>山家春㬉雪初殘。嫰草窓前翠一團。芽欲抽時風習習。葉初齊處露漙漙。唐堯階上天機驗。茂叔庭中至理看。化化神工閑領會。襟期頓覺日舒寬。</text>
<title>洛城謾吟</title>,<text>地勢京都控八方。縈回襟帶作金湯。萬山齊擁環龍虎。雙闕相望翥鳳凰。碁布百司分庶務。星羅六部揔宏綱。漕通漢水連千里。烽設終南達四彊。充廩積儲堆米豆。滿城奔走雜工商。旗亭鱗錯彌街路。甲第鸞翔接峻墻。重道賢關招俊乂。詰戎武庫簇刀槍。鏹綿牛馬輸庸調。筐篚梯航供帑藏。天廐駿駒雲錦盛。戎垣鍊卒豼貅強。昇平屢葉聖神繼。豊豫多年邦國昌。邊塞戍樓罷𥀷鼓。里閭華屋閙笙簧。馨香至治施陶鑄。林総羣生化富康。孤露顓蒙策駑質。三餘鉛槧佩螢囊。優遊翰墨忘眠食。咀嚼詩書代桂薑。並駕將期追蕫馬。揮毫亦擬軼鍾王。謏才閫域窺難及。薄祿晨昏意已忘。傲骨終知多崖岸。衆喉况復▣雌黃。尙平婚嫁休關念。栗里田園恐就荒。事業文章同畵乕。功名富貴盡亡羊。掛巾吾欲修初服。昭代逸民趣味長。</text>
<title>因調馬。遊洗劒亭。</title>,<text>出郭多閑地。勝遊得此臺。路從松下轉。亭壓石頭開。水滌煩襟去。風迎浩氣來。還嫌騶騎閙。林外屛輿儓。</text>
<title>遊棲雲洞捴戎廳東臺</title>,<text>洞裏層雲晝不開。烟林相接翠成堆。行穿崎𡾟千尋嶂。卧在崔嵔百尺臺。驟雨快駈庚熱去。好風迎得午凉來。門前流水淸噴玉。濯盡遊人滿面埃。</text>
<title>與諸寀。避暑昭格洞。得天字共賦。</title>,<text>洞府深深別有天。勝遊得此好山川。烈炎不入蒼松下。凉意多生碧澗前。博奕嬴輸資笑謔。歌謠唱答喜聯翩。逍遙忽覺襟懷爽。碧樹枝頭咽暮蟬。</text>
<title>舍兄忌日。行祀志感。</title>,<text>屢閱居諸痛不窮。今宵將事薦深衷。颯然風翳雙條燭。疑是精靈有感通。</text>
<title>夏夜。歸臥謾吟。</title>,<text>盡日簿書縱復橫。罷衙歸卧已鍾鳴。踈星擔角輝初射。暗飊床頭爽欲生。身與衆禽昏後定。心同孤燭寂中明。塵間障業終難擺。只卜深宵枕席淸。</text>
<title>奉送延安使君之任</title>,<text>畿峽曾分竹。治聲世罕儔。鯉庭方彩服。鳧舃復䧺州。海國民多獷。魚塩俗易婾。利刀逢錯節。剸理也無憂。</text>
<title>八月之晦。因犒饋調馬于武溪。與子輔共賦。</title>,<text>棗頰初紅蟹腹黃。犒筵此日武溪傍。栗林深處携僚寀。澗水鳴邊洗驌驦。執策有何勞可記。賜綿濫荷賞非望。愛君一念根天性。葵藿從來向太陽。</text>
<title>圍碁 二首選一</title>,<text>楸枰暇日設枯棋。進退嬴輸類用師。已識憤兵難取勝。更看貪者易阽危。手談豈但消閑寂。意運聊爲試正奇。一着誤來終僨局。每當下子費深思。</text>
<title>秋夜志懷</title>,<text>殘燈相伴漏聲遲。半世行藏細入思。少日讀書同谷鳥。晩年懷祿愧泥龜。霜添白髮還千丈。雨敗黃花只數枝。天曉又將調馬去。強持鞭策上途馳。</text>
<title>闘鷄 二首</title>,<text>昂然對峙一長鳴。翠羽爲裳玉鬂明。盛氣似誇牙嘴利。豪心初豈稻粱爭。竦冠向處睛光射。奮翼來時脚勢輕。敵愾尒能人不若。謾敎志士久呑聲。千秋俠窟久留名。對敵常懷小覷情。白鬂如星衣錦綵。紅冠爲冑距刀槍。戰酣不惜翎毛落。賊退應誇氣勢橫。罷去尙餘䧺視意。飛登高樹一長鳴。</text>
<title>秋夜吟</title>,<text>秋夜長霜風。透戶蛩在床。蕭森列宿灮倒垂。斷續孤鴻聲更長。天時回薄太迅急。寒暑迭謝駒隙忙。先侌五十一瞥過。頭上嬴得千莖霜。衰形已成老婆㨾。昏花遽然翳雙眶。妻孥活計久爲累。半世奔走鴈行。秋風一夕悔心生。半夜不寐起彷徨。丈夫志氣老益壯。不似凡庸仍梏亡。桑楡晩景功可收。學道何論衰與強。羲經一編在案頭。玩味庶可窺門墻。</text>
<title>採菊見南山</title>,<text>迷塗深歎折腰忙。栗里歸來菊正香。採處黃英纔滿袖。泛來白酒已盈觴。潛龍出水初心誤。倦鳥投林晩計長。最愛南山常在眼。歲寒不改舊時蒼。</text>
<title>志士惜日短 二首選一</title>,<text>易失者年不少留。走丸坂上勢難休。躋民壽域終虗筭。採藥蓬萊亦謬謀。淚洒牛山悲短日。賦成汾水感殘秋。始知達者唯莊叟。一視彭殤絶喜憂。</text>
<title>挹淸樓口占</title>,<text>危樓直壓大江頭。十里風烟荻葦秋。雲影乍同帆影亂。山灮常與水灮浮。磯邊爭喜魚投網。檻外閑看鷺立舟。是處却懷淮海志。仲尼當日欲乘桴。</text>
<title>次韵 三首選一</title>,<text>仁王山下宅。占勢㝡孤淸。有雪疑玄圃。生霞認赤城。禽魚無物我。林壑自昬明。這裏多眞樂。陶然適性情。</text>
<title>與鄭老作求山之行。書懷以示。</title>,<text>松楸深計意常懸。問穴尋龍費幾年。融峙每看形互抱。陰陽亦欲勢俱全。水風可避斯佳地。禍福難期只信天。已料化翁應有助。累仁積德誦吾先。</text>
<title>秋日。與諸僚遊華陽寺。</title>,<text>樓閣凌虗逈欲愁。踈林無礙俯滄洲。大江風息波心靜。衆岳秋晴霧氣收。老子曠懷天共濶。佳人詞曲水同流。夕陽更向華陽寺。黃菊花前秉燭遊。</text>
<title>華陽寺歸路。歷塲里邨舍。口號。</title>,<text>山下數村依樹深。滿畦稻熟栗成林。豊年百物無艱態。聖代羣生有樂心。捨騎爲憐靑草步。停歌且向白雲吟。招提知在山回處。風外時傳暮磬音。</text>
<title>燈下。讀紫陽先生文。</title>,<text>通衢發軔意何長。牖後千秋仰紫陽。求道只尋門路正。範驅多賴策鞭良。艸萊闢去園無翳。塵垢磨來鏡有灮。深悶居諸終易失。挑燈更對讀書床。</text>
<title>太僕掾房春帖 丙戌○四首選二</title>,<text>新年帖子寫春詞。所祝區區別有辭。草豊八域馬無疾。粟腐千倉民不飢。圉人責大蕫廝徒。事業從來在攻駒。萬馬斯臧何所賴。思無邪上有功夫。</text>
<title>春日偶吟</title>,<text>娟娟花媚日。欵欵鳥鳴春。老夫詩興懶。羞與物爭新。</text>
<title>與諸益遊金剛洞。抽千字文韵共賦。</title>,<text>倦遊豈歎馬玄黃。一逕緣溪淨不荒。經雨嫰莎筵廣布。含風獨樹傘高張。探奇詩語無陳腐。選勝山靈失秘藏。更就金剛峰頂坐。烟霞萬態媚斜陽。</text>
<title>秋日。遊寒川洞。</title>,<text>栗熟包仍坼。禾黃穗已低。蟹叉魚入網。風味在前溪。</text>
<title>偶吟</title>,<text>夕返星常戴。朝衙日未舂。櫪牛還可羡。農隙卧三冬。</text>
<title>節使將發。因公出弘濟橋。卽事感憤。七首選四</title>,<text>金繒民髓竭。冠葢馬蹄疲。男兒何事業。髮白壯心衰。簡帖記年月。多書明紀元。民風喜餙外。萬事只空言。羯狗知尊仰。灣河二廟留。使車過此日。愧汗透重裘。可憐三學士。熱血洒胡山。當時請和者。地下作何顔。</text>
<title>哀白生胤耉</title>,<text>造次常持禮。談論駭俗兒。窮因氷玉潔。病祟蓼莪悲。弱子三椽屋。賸膏數卷詩。門閭竪棹楔。留與後人知。</text>
<title>雜咏 十首選三</title>,<text>金玉輿儓輩。簪紳駔儈門。芬華貧慕富。踰濫賤凌尊。術者顔皮厚。讆言要索錢。相地孰知地。醫人還殺人。看面人皆人。察心人或獸。人人人不人。莫以面皮究。</text>
<title>上元日俗謠 丁亥○是時禁酤</title>,<text>長竿縛草竪庭中。更看氷輪占歲豊。賣暑雖勤誰肯買。治聾無酒不妨聾。</text>
<title>上元夜</title>,<text>一片中霄月。淸光照四林。霜華磨鏡面。桂影寫盤心。洞徹無幽獨。虗明破晦陰。靈臺應此境。萬古一胸襟。</text>
<title>歲初。往省交河瓦洞新塋。記路程。</title>,<text>未卜陰晴夜看天。鍾鳴騎出白門前。自從沙峴踰三峴。及涉深川又一川。鶴嶺過時由小谷。瓦村望處度平田。省墳三繞孤兒感。霜露松楸已換年。</text>
<title>對饌有感</title>,<text>兒饌今何侈。親厨昔屢空。低頭不忍食。有淚落盤中。</text>
<title>醉吟</title>,<text>隨人諾諾非吾志。慕古嘐嘐拂衆心。長日思量無善策。不如且就醉鄕深。</text>
<title>自叙</title>,<text>老妻具飯粥。諸子省晨昏。荊布兩佳婦。飴糖數稚孫。琢磨資友直。飽煖荷君恩。眇福那能此。吾家世德敦。</text>
<title>拜先墓志感 戊子</title>,<text>卄載長違父母顔。悲深風樹淚長潸。舍伯泉臺陪膝下。奉歡倘亦似人間。</text>
<title>讀史志感</title>,<text>憂家不憂國。瘠公而肥私。征利民怨集。市恩官方。公藏歸蕩竭。國勢隨傾危。皮弊毛焉傅。嗟尒未之思。</text>
<title>讀書志懷</title>,<text>白首猶能講典墳。胷中歷歷古人言。平生堯舜君民志。地賤無由達九閽。</text>
<title>久霖</title>,<text>積雨兼旬下。潦水漲一域。舟車滯不通。家家愁桂玉。我屋幸不漏。稻飯朝與夕。撫時增憂慮。揆分還怵惕。</text>
<title>詠古史 二首</title>,<text>夭札由醫藥。艸木病赭鞭。小智斲元氣。太和日索然。天皇秉至化。一萬八千年。舟車利竇開。文章爭端起。人不安其居。往來至老死。如作溯本論。𥘙源是燧氏。</text>
<title>病居遣悶 三首選二</title>,<text>病根知有自。憂患受傷多。弱馬曾危路。窮魚豈穩波。熱中由學淺。騖外損心和。暮境存深誡。諸緣信分過。又治病治人本一方。曹參淸淨得其當。周家禮樂千年享。秦國干戈二世亡。鳥在風枝那得穩。魚游止水自相忘。乃知搏擊元非計。毒藥頻投損我膓。</text>
<title>有感</title>,<text>諸兄早世不曾衰。弱弟童年又繼之。頑蠢人間餘此物。盈頭白髮倍生悲。</text>
<title>病居</title>,<text>喚起天君退睡▣。遊氛不使汚靈臺。心猿昨日踰樊去。意馬今朝着勒來。失守五官初返位。乘虗二竪豈爲媒。軒歧小術終何賴。藥褁從玆不復開。</text>
<title>卽事書懷</title>,<text>兩兒頭角已崢嶸。更看阿咸漸老成。深得窮途扶護力。可勝衰境愛憐情。孤根芽茁成千幹。一水流長漑萬畊。誇子近癡吾豈是。庶幾蕃衍繼家聲。</text>
<title>秋日。拜墓志感。</title>,<text>卅年如昨日。深慟歲時忙。兒已頭生白。時今葉變黃。誠依蘋藻薦。淚結蓼莪章。還愛雙翁仲。風霜守墓傍。</text>
<title>哭隣友</title>,<text>昨日候君疾。琅琅吐情曲。今日過君門。哀哀聞啼哭。幽明異今昨。奄忽風中燭。平生勤營生。衣食常節縮。畢竟持何物。敀去彼冥漠。得酒須盡醉。百年駒過隙。</text>
<title>夜吟</title>,<text>黃昏街上閙人行。歌哭悲歡各自情。須臾鍾動仍深夜。萬籟收聲月影淸。</text>
<title>歎雨雹歲歉</title>,<text>九月連氷雹。秋禾已告㐫。歲功一簣。民力盡三農。倉罄難移粟。人窮困納庸。還聞諸邑宰。鞭扑責官供。</text>
<title>秋成後往郊庄。卽事。</title>,<text>耕耨無愆雨露濡。香粳初熟顆含腴。舂過皮殼渾成雪。𥳽去塵糠幻作珠。駄馬駄牛輸租稅。爲醪爲餠飫田夫。年豊糓物須慳惜。近歲經過幾大無。</text>
<title>次李仲瑞解官韵二首</title>,<text>誰向急流辦解官。求之卷裏不多看。鮎因貪進登竿易。雞避爲犠斷尾難。終歲卧雲衾枕濕。窮冬吟雪口唇寒。身閑可與吾携手。共坐詞垣舊將壇。薄祿難持况達官。安危可與水同看。𩿨波穩處懸帆好。鯨浪翻時試楫難。懷剌莫趨田竇熱。哦詩休厭島郊寒。暮年棲息將何處。數仞門墻杏樹壇。</text>
<title>又疊謝委枉</title>,<text>老夫病久亦休官。窮道人多冷眼看。積雪柴門今忽枉。薄雲高義古猶難。宦情已與灰全冷。腔血漫同火不寒。詩句無心闘時輩。艸萊應沒舊騷坍。</text>
<title>仲瑞書齋賞梅。次人韵。三首選一</title>,<text>只卜窮冬不卜春。氷霜品格月精神。世間誰與君相伴。愧我猶爲火食人。</text>
<title>謾吟</title>,<text>山林城市路相分。閉戶經年謝世紛。身逸不嫌生髀肉。家貧那復蹙眉紋。床頭睡罷三竿日。杖外心棲一壑雲。艸野危言終莫補。唐朝達宦笑劉蕡。</text>
<title>仲瑞書齋。次晉庵。</title>,<text>高卧雲林卽地仙。一庭晴日永如年。室留詞客談千古。門絶交伻謝萬緣。曾向風塵勞扇障。晩從丘壑辦車懸。家人産業何須問。馬援當時笑守錢。</text>
<title>宮隷闕料。欲假貸於他處而不能。得口占。辛卯</title>,<text>河東有粟竟難移。可把何方救汝飢。癡坐藍丞長噤口。竹林深處日哦詩。</text>
<title>春睡卽事 二首</title>,<text>無事山齋坐卧宜。小窓晴日午眠遲。門前縱有人相訪。肯道平生我自知。閉戶深深睡起遲。時聞𤗉外鳥鳴枝。布衾貼軆還生㬉。始覺陽和入我肌。</text>
<title>聞趙平壤拜淸風 二首選一</title>,<text>淸風太守想多閑。游刃恢恢訴牒間。不必更勞鉤距術。峽中民俗異西關。</text>
<title>責猫</title>,<text>不捉穴中鼠。常偸盤上肉。無肉餒我腹。有鼠竊我粟。養汝要捉賊。奈汝自作賊。快意一痛打。遠逐大路側。佪偟終不去。暗入床下伏。狡黠良可惡。題詩寄深責。</text>
<title>伏聞聖駕雨中幸彰義宮</title>,<text>黃昏冒雨幸西宮。扈駕千官淖水中。冗散微臣無睡思。三更坐對一燈紅。</text>
<title>聞隣友納小室戱贈</title>,<text>風情衰境甚。迎得美姬來。鑷白嫌銀鬂。鉛紅愛玉腮。雲間鸞伴鶴。雪裏柳傍梅。老馬探蒭豆。應爲疾病媒。</text>
<title>留交河楸下。隣有土豪。不勝憤慨。聊題一律。</title>,<text>胸臆恣行虎一隣。趨風男女敬如神。村氓借物同秦璧。郡吏催科視越人。妄議朝家新政令。虗張乃祖舊簪紳。居鄕武斷元邦禁。近世難聞此法申。</text>
<title>看孫兒揷花</title>,<text>孫兒斑服戱蹁躚。頭揷新開小杜鵑。來到翁前嬌且笑。翁憐孫比這花娟。</text>
<title>愛花</title>,<text>愛花脉脉坐花傍。欲向封姨酹一觴。嫰色丰茸須護惜。休令意氣太顚狂。</text>
<title>早起看花</title>,<text>一念在花忘寢眠。窓明便起到階前。黃鶯啄蕊歌喉婉。白蜨尋香舞翅翩。露浥尤憐增綽約。風狂或恐損嬋娟。却思抱甕灌園日。日日催開日似年。</text>
<title>宮園賞花</title>,<text>林麓遙連禁院隈。九天仙漏有時來。幽花嫌與人居近。故倚崔嵔石壁開。</text>
<title>期仲瑞不來</title>,<text>米糓堆中坐忘歸。糠塵應是汚朝衣。獨來林下延淸賞。始識人間閑者稀。</text>
<title>花落</title>,<text>花落園空悵欲悲。筭來猶未一旬遲。東風大是無情物。不爲衰翁忍少時。</text>
<title>辨烏鵲聲</title>,<text>莫惡覺覺烏。莫愛私私鵲。鵲似誨人私。烏應導人覺。報喜詐難信。反哺誠又篤。善惡自可辨。世人愛惡錯。</text>
<title>康聖彦外艱挽 三首選一</title>,<text>斯世不多見。若人君子哉。簞瓢回有樂。蓬藋憲無猜。已達窮通理。深羞逕路媒。識荊方愜願。驚歎薤歌催。</text>
<title>哭金孫</title>,<text>隣里多經痘。何甞有喪亡。人皆全瓦石。吾獨碎珪璋。丰質埋荒麓。衰腸受利鋩。少時昧此境。曾笑哭兒殤。</text>
<title>尹同樞輔殷喪逝。夫人繼亡。同日靷。向東郊。詩以述悲。三首選二</title>,<text>築室東郊避市塵。栽花種菜費經綸。不嫌野老來爭席。誰識金貂二品人。誰謂泉臺有唱隨。鳳亡凰逝若相期。門前祖席排雙卓。却似當年合巹時。</text>
<title>對花憶亡孫</title>,<text>曾咏花如汝。花開汝已亡。嬋娟應易喪。婉孌竟難忘。入室誰隨後。廵庭若在傍。閉門常獨卧。一日九回腸。</text>
<title>葺屋</title>,<text>棟梁仍舊貫。葺治正傾斜。塗墐惟從儉。圖書不▼(日/厭-日)奢。窓明宜納日。軒敞任棲霞。壁淨房兼煖。連宵睡味加。</text>
<title>申士實來訪。誦其所作詩。輒次其韵。五首選二</title>,<text>卅載塵緣絆作繮。鬂邊嬴得萬莖霜。慵難供世仍辭祿。病亦哦詩未廢觴。杖屨栖遲松菊逕。輪蹄緬邈薜蘿墻。忽逢故友來相訪。話到生平不覺長。賢豪自昔絆名繮。誰復先機戒履霜。缺陷界中辭冕紱。浮遊物外醉壺觴。學窺周孔高深域。詩笑曹劉淺短墻。范質深歎三斗醋。樂時應少苦時長。</text>
<title>見撲棗。憶亡孫。悲懷陡起。走筆題數首。五首</title>,<text>長竿撲棗實。落地競收得。吾孫今如在。爭先必跳躍。埋汝月再易。壠草亦將宿。忍離父母膝。獨藏荒山麓。固知思無益。奈此心境弱。衆中乍如忘。幽處輒在目。俳佪或顧望。忽忽窮日夕。何處心㝡悲。庭前宛行跡。生汝汝父母。愛汝吾夫妻。自從離襁褓。何日不提携。學語無梗澁。遊戱如鹿麑。岐岐身漸長。昂昂氣不低。吾稱千里駒。人比三春荑。桃李花纔開。風落委沙泥。歎惜其奈何。鳥來空悲啼。世間豚與犬。多得到眉頤。尒髮黑如㓒。爾面白如玉。婉婉語音奇。常在余座側。對饌逢甘軟。呼來與共食。有時庭前遊。隨後看動作。人或笑太溺。情鍾捨不得。暮境無與娛。賴此含飴樂。今焉遽失之。嗚呼余胸塞。石榴夏結實。植在南園邊。兒常遊其下。注目偏愛憐。秋陽已爛熟。紫苞垂垂圓。我欲摘此果。送奠尒墓前。一以寄余懷。一以慰汝魂。夭瘞祭非禮。默默增煩寃。至人七情澹。㥧命無憂樂。自余學力淺。任情歌與哭。兒殤悲亦妄。日久思何益。終被情累重。不能深自抑。每懷舐犢情。易喪西河目。兒生莫留情。恐貼如今慽。</text>
<title>九月雷</title>,<text>九月雷聲作。轟轟撼屋梁。聖心應警惕。時序屬收藏。玉署消灾策。銀臺進戒章。不知何㨾語。次第献吾王。</text>
<title>秋夜大雨</title>,<text>秋禾今始熟。夜雨若河傾。或恐寒成雹。潛聽屋瓦聲。</text>
<title>九日 六首選一</title>,<text>休怪斯翁發興狂。花開酒熟又重陽。白頭不畏西風冷。醉卧楓陰六尺床。</text>
<title>涉園</title>,<text>朝朝步屧涉園頻。九月晴灮正媚人。楓已一林紅錦帳。苔猶三逕綠綾茵。詩能似畵方酬景。酒不如澠豈暢神。宋玉有才非達者。悲秋詞賦太酸辛。</text>
<title>次秋興八首韵</title>,<text>摵摵西風撼樹林。霜園物色正蕭森。悠悠萬事吾方卧。衮衮天機歲欲陰。驥老已無噴雪意。松高常有傲霜心。衰年棄婦單居慣。不復治容望藁砧。倚枕風軒到日斜。常從睡裏送年華。閑愁不入希夷室。浮世無如阿瞞槎。巷狹知非容駟路。蛙鳴還似閉門笳。靑鸞寶鏡埋荒塚。一任氷輝被土花。千林霜葉爛朝暉。過雨山容益翠微。人自丹靑屛裏立。鳥從錦繡帳中飛。焚章學士山無負。辭祿淵明世與違。呼酒酣歌唯取適。平生志不在輕肥。世事終同一局棋。英䧺失志莫深悲。玉方在璞誰知寶。裘不逢寒可待時。鵩舍秋成由驟進。鷹揚功就在衰遲。百年閉戶安天命。休遣浮榮惱梦思。幽堂環堵莫非山。終日興居紫翠間。書畵癖深親縹帙。交伻性懶閉柴關。趨榮多見塵埋首。養靜無勞藥駐顔。時有兒曹來候視。門闌喜有玉筍班。謝事歸來久縮頭。星星華髮値深秋。心衰易惹江淹恨。賦就漫生宋玉愁。供劇昔年駄薪馬。投閑今日泛波𩿨。身安不患簞瓢窘。誰得腰錢又鶴州。葺治經旬已奏功。結搆奢儉得其中。茅堂盖厚無妨雨。土壁塗勤不畏風。晝日照虗憐室白。朝暾破暗愛𤗉紅。一塵不到興居穩。淸福天應餉此翁。仁王一脉勢逶迤。走到吾家起峻陂。剗作丘園通四望。種來松檜蔚千枝。餐收沆瀣身全健。居得淸高氣欲移。瘦杖有時登陟處。哦詩兀兀不低垂。</text>
<title>登園眺望</title>,<text>未必皆相識。同居一麓前。能無飢者否。原上望炊烟。</text>
<title>金鳳來挽 三首選一</title>,<text>紫荊樹下列樽罍。伯仲塤箎和幾回。昨夜鴒原風雨惡。忍看棠棣半身摧。</text>
<title>次金君弘基庭前種粟韻 四首選二</title>,<text>末世紛趍市。遊民不務農。小堦春種粟。雨露驗年豊。淳風迫太古。澆俗自神農。敎民耕種後。歲始有饑豊。</text>
<title>積柴 二首</title>,<text>赤葉和靑榦。堆庭儼一丘。秋灮移馬背。平地出鰲頭。氷雪吾非畏。陽春此可求。買臣應卸擔。不復赬肩愁。雪裏薪常貴。人家桂共看。琹炊堪嘆惜。秤用亦艱難。霜葉收蒼麓。雲枝斫翠巒。煖房安病軆。無意學袁安。</text>
<title>新院店舍</title>,<text>病夫勞遠道。暫憇店房中。土壁松煤黑。陶盆榾火紅。握蒭猶索價。瓢飮亦邀功。到處應如此。誰家待客豊。</text>
<title>赴宮衙感懷</title>,<text>選部何知我。恩除宮禁臣。爲忠終媍寺。是職異簪紳。米豆籌嬴縮。文書察僞眞。低頭隨拙分。聊試小經綸。</text>
<title>夏夜</title>,<text>夜深羣動息。晴月照樓頭。稍稍炎氛退。微微爽籟流。人愁三伏夏。天借一宵秋。河朔徒勞飮。何曾暑氣收。</text>
<title>詠懷</title>,<text>鬂邊種髮漸蕭踈。始信灮陰隙駟如。少日閑忙官進退。殘年憂樂病乘除。親朋謝去常關戶。世事看來欲廢書。靜卧艸廬時矯首。浮雲興滅太空虗。</text>
<title>北關妓妙精。遊金剛。將向靑溪。李仲瑞次其軸中韻。仍和之。二首</title>,<text>嫰玉晶熒不染塵。芙容一朶卽前身。衣𢂽帶得雲霞氣。莫是襄王梦裏人。欲追仙侶躡淸塵。歌舞羞爲妓藉身。芒鞋步向靑溪去。江上空勞解珮人。</text>
<title>卽事疊前韵</title>,<text>酒壺琴匣欲棲塵。寥落三䄵病蟄身。暮境風情猶不淺。席前時抱竹夫人。</text>
<title>述懷。示兒輩。</title>,<text>至親井臼百年同。公藝高行擬與同。閨閤唱隨存壼範。門闌揖讓守家風。雖無好峙田園廣。亦有微官祿米豊。所歎夜來姜被曠。西窓殘月淚凝瞳。</text>
<title>姪兒初拜官。有感而吟。四首選二</title>,<text>聖恩同雨露。有降自高天。紫誥登初仕。靑袍可少年。瑤階鸞步穩。珠樹鶴棲翩。恨不吾兄見。含悽向几筵。吾兄三十始生兒。未見其成與世辭。地下已經幾寒暑。人間今荷此恩私。死而不昧應深喜。生者追思却甚悲。孀嫂閨中垂白坐。纔聞賀語涕漣洏。</text>
<title>月夜感興</title>,<text>白月雲間出。圓灮玉鏡熒。天衢開晃朗。世界破昬冥。是夜人猶睡。深更我獨醒。虗明如有悟。方寸本來靈。</text>
<title>次韵</title>,<text>不從唐擧問陞沈。萬事平生信我心。素璞只宜鞱白玉。丹砂誰使化黃金。高門諂客工啼笑。險渡行人昧淺深。巧拙紛紛隨化盡。閱來天地一蹄涔。</text>
<title>閔旱</title>,<text>密雲仍作霧。鎭日只凄颸。一雨天如惜。三年歲荐飢。民將溝壑待。誰復殿屎悲。賙賑茫無策。曾聞丐北夷。</text>
<title>對客</title>,<text>衰年慵轉甚。不慣接佳賓。禮簡翻疑傲。談踈或近眞。唱酬唯取適。鮭菜不嫌貧。翕翕交遊態。終難學世人。</text>
<title>咏懷 三首選一</title>,<text>此生元拙劣。冗散分攸宜。至樂閒中得。人情老後知。貧猶嫌賣賦。病不廢吟詩。雙檜凌霜雪。貞心與尒期。</text>
<title>登園 四首選三</title>,<text>山園移杖屨。閑處一盤桓。萬樹秋灮澹。孤峯晩色寒。梧衰垂影薄。棗熟滿枝團。物化隨時異。千年指一彈。二子方持被。諸朋不見過。登園成獨樂。據地作長歌。酒價逢秋賤。詩情向晩多。陶然醉卧處。天地入無何。半生勞擔負。今日始休肩。興到園中坐。神疲艸上眠。病禽垂翅羽。老馬謝韁鞭。可恠磻溪叟。鷹揚戴白年。</text>
<title>刊集戒</title>,<text>詩篇縱有成。文人一小技。生前供吟弄。死後任棄燬。尤况下此者。陳腐同泥滓。人多不自知。反以奇寶視。收聚付剞劂。麁糲雜糠粃。渠擬冀北馬。人笑遼東豕。傳播士友間。暴揚詞章美。觀者未終篇。破作塗堗紙。不朽竟安在。還貽唾罵耻。俗流固無責。識者宜戒是。</text>
<title>歉歲歎</title>,<text>夏旱米如玉。冬雨薪如桂。富人猶難支。貧者那得濟。公家無宿儲。新舊不能繼。經費尙云𡙇。賑貸何由逮。平時貴靑錢。屢年勤造幣。徒潤奸人槖。未補郡國計。何不務積糓。爲民護命蔕。人事須當盡。不宜徒罪歲。</text>
<title>寬兒生男</title>,<text>平朝窓裏聽喤喤。阿婦生男載弄璋。兒曹愚魯元吾願。休把桑蓬射四方。</text>
<title>謾吟</title>,<text>秋荒連歲年。冬暖跨旬朔。原野有餓殍。村里熾癘疫。宰相誰問牛。豪民多佩犢。閉門常深卧。念至時仰屋。</text>
<title>除夜。宿忘憂里。</title>,<text>客裏當除夜。殘年了戊辰。孤燈悄不寐。非是守庚申。</text>
<title>入侍。祗受賜弓。退而有作。</title>,<text>恩賜寶弓出御帑。摩挲還覺起長吁。衰年兩臂癡無力。無計鳴弦北射胡。</text>
<title>與數友登宮園</title>,<text>園艸細如織。園樹密成林。命席坐其下。時聽黃鸝音。賢僚雖新知。與我實同心。促膝不嫌昵。良荷相愛深。村酒亦不薄。大觶勸頻斟。有時吐奇言。破此沈欝襟。靈曜太無情。於焉已西沉。明日期何處。池邊綠柳陰。</text>
<title>園中 三章選二</title>,<text>園中有樹。垂陰四垣。人憇其下。可避暑氛。君子則之。修己及人。毋吝其澤。以廣其仁。園中有池。廢而不渫。淤泥塡塞。水不復活。君子戒之。日省其身。如或荒隳。茅塞心田。</text>
<title>觀射</title>,<text>雙雙决拾岸風巾。手挽長弓破的頻。百步穿楊終底用。高勳常屬請降人。</text>
<title>見闘蜂有感</title>,<text>一陣羣蜂滿院譁。微虫氣勢似兵戈。百年東土甘雌伏。更有何人軾闘蛙。</text>
<title>賞楓</title>,<text>連宵霜染滿園楓。無限霞光暎日紅。正似主人雖醉暈。容顔終是一衰翁。</text>
<title>題寬兒新接屋壁</title>,<text>漢帝露臺惜百金。古人恭儉後人箴。尒曹第宅今如許。損却衰翁惜福心。</text>
<title>立春 甲午</title>,<text>朝旭射𤗉暖意生。簷頭鳴雀亦春聲。陽和可但蘓羣物。頓覺衰翁病軆輕。</text>
<title>送人完營佐幕之行 五首選一</title>,<text>島虜通和使。無勞艸檄才。關防看亦固。儲蓄聽堪哀。欝嵂樓臺壯。平低堞壘頹。南人輕武士。韎鞈上嘲詼。</text>
<title>武士歌</title>,<text>文武元一軆。偏用國非國。如車有兩輪。如鳥有兩翼。昇平敷文德。警急資武略。挽近此道壞。弓馬無奬掖。身一穿貼裏。諺數彎牛角。趨走卿相門。待之同隷僕。諂笑苟不工。鎭閫那易得。推遷至上將。亦時見凌轢。士族視賤流。恥與爲姻戚。平時不素養。臨危難得力。覆轍吾有聞。壬丙懲往蹟。</text>
<title>患脚疾。自嘲。</title>,<text>兩脚爲十口。半世常役役。十口纔溫飽。兩脚忽跛躃。兒曹迎醫師。講究能治藥。松節酒烈眩。頭目艾葉炙。熱燒肌肉區區軒。歧術奏效難急速。親朋多言汔可休。老慾猶然憂不足。平朝更扶短策出。強步蹣跚行市陌。</text>
<title>曉卧感懷</title>,<text>落月西窓下。餘灮照卧床。犬嘷何閙擾。雞唱正悠揚。學淺邪思起。心多冗筭長。正如蜂釀蜜。枉費一生忙。</text>
<title>偶吟</title>,<text>幾年宮省祿。救得闔門飢。天地恩灮大。涓埃報效遲。晝軒無客處。曉枕不眠時。世事來心上。仍成㓒室悲。</text>
<title>濟州馬行</title>,<text>胡元皇帝有遠識。海外島嶼入咨度。耽羅一幅視汧渭。駃騠千頭初放牧。泉水淸甘草豊軟。雛産蕃息量以谷。山屯野柵怳雲錦。人到于今埒冀北。朝家貢献厥數夥。一歲三百或四百。千里渡涉出海道。三道傳替勞民力。牽入殿前一賜覽。散送宮房勳戚家。吁嗟地用莫如馬。國有緩急得力多。戰士所騎每有缺。苟且充給惟蹇劣。濟産須擬至寶看。恩賜不許費一疋。分放諸牧滋宛種。散給四營壯軍實。微臣曾爲太僕掾。此事揣摩三十年。愚衷耿結不自抑。何由一奏至尊前。</text>
<title>自嘲</title>,<text>衰鬂懸雙玉。呵呵恠事哉。蓬根霜後亂。梅萼雪中開。敢尒稱資級。徒然博笑詼。如當鄕飮酒。猶可把先杯。</text>
<title>自愧</title>,<text>紫泥安御寶。恩誥自天來。可愧無功賞。深懷過分灾。世方邊境患。余豈折衝才。愼爵前賢意。應防倖路開。</text>
<title>宿新寺洞村人家</title>,<text>一擔枯柴百葉錢。長安貧戶堗無烟。山居羡尒樵蘓賤。老少溫房達曙眠。</text>
<title>春日雜興 四首選一</title>,<text>山花高潔野花濃。等是韶華亦異容。野花應有遊人賞。分付山花伴老儂。</text>
<title>暮春酒席走筆 三首選一</title>,<text>暮境泥春酒。花前醉不歸。人應嘲老悖。吾自愛芳菲。斜日留歌席。微風颺舞衣。蝶團蜂又閙。又作一重圍。我醉猶堪話。君留莫遽歸。三春餘日幾。百歲此時稀。壺竭當謀媍。囊空可典衣。豈無他日好。所惜此芳菲。</text>
<title>赴宮衙製關艸戱吟</title>,<text>燈下攻書四十年。一毫馳騁或千篇。文章華國終非望。謾作宮關督稅錢。</text>
<title>見鷄啄有感</title>,<text>鷄啄無閑喙。終朝掘土虫。長勤爲活計。一飽用深功。玩物增傷歎。推人有感通。貧居休學道。懶散已招窮。</text>
<title>諸僚作豆浦泛舟之遊。病不得往。吟成短律。二首</title>,<text>可歎吾衰病。佳期輒讓人。江湖歸去梦。枕席卧來身。壺酒頻斟玉。盤魚細切銀。遙思風味別。頓覺口生津。蠟屐窮探歷。應輸一葦橫。初疑天上坐。忽覺鏡中行。幽意沿洄緩。豪心蕩漾輕。此間無此老。想亦損風情。</text>
<title>題畵</title>,<text>白頭蒼面叟。倚樹午眠閑。梦亦非塵界。靑山綠水間。</text>
<title>全敬哉與諸僚。又作豆浦之遊。邀余而有故不得往。悵望之餘。吟成一律。</title>,<text>諸君今日盛風流。數騎聯翩豆浦遊。糓雨才過魚隊密。樵風不動鷺聲浮。纓塵齊濯滄浪水。漁唱時聞荻葦洲。可怪魔兒常絆我。十年不上五湖舟。</text>
<title>聞金別坐泰爀歿於咸關任所。有感。</title>,<text>南關北邑走連年。裝槖豊盈運後先。汲水竟歸無底鼎。徒持空手向黃泉。</text>
<title>仲氏忌日。過祀後。書示敏侄。</title>,<text>昔在壬戌年。吾家遘毒癘。阿兄與阿弟。相繼俱喪逝。親黨亦遠避。看檢惟僕隷。家貧衣衾薄。斂多敗敝。遠日不暇擇。就木仍就瘞。儀物一廢闕。何論奠與祭。靷往與魂返。隨後唯劣弟。積慘目前見。至痛膓中滯。至今三十年。思至輒飮涕。伊時汝甚稚。其年纔七歲。撫頂望長成。庶幾後祀繼。何幸壯有室。又復仕得筮。連年荷天眷。厚祿忝次第。今日豊酒食。奠献訴靡逮。見此感我懷。不覺淚沾袂。天道儘往還。否泰理不戾。昔年經艱棘。兒曹應未諦。我固不能忘。汝亦當自勵。毋恃今日泰。每念舊時悷。百年雖難學。敢尒輕煖計。滿紙悲苦語。銘鏤休玩愒。</text>
<title>樑蠧</title>,<text>羣蠧蝕屋梁。點點墜木屑。諦視中已朽。傍邊亦多穴。可恠這微虫。其將壞人室。梁摧室亦仆。爾身那獨活。</text>
<title>久旱感懷 四首選二</title>,<text>盆蜴甁楊竟謬思。卽今祈禱亦無謀。須將臣梃鞭龍起。快挽長河洒八州。郡國儲胥已露根。更持何物賑元元。如將細究源頭弊。此老胷中亦有言。</text>
<title>乍雨旋止</title>,<text>朝日層雲㨾似鱗。深希佳霈惠斯民。纔飛點滴投焦釜。旋掃重陰出火輪。玉井淸氷將潤肺。金莖香露只沾唇。正如廊廟行仁政。每被浮論寢閣頻。</text>
<title>栽盆菊</title>,<text>佳菊移栽瓦作盆。抔將淨土穩培根。檐陰欲避陽曦曝。井水還成雨露恩。三夏葉敷猶可愛。九秋花爛且休論。却嫌俗子來相問。移置深園且閉門。</text>
<title>原豊府夫人返虞時。與諸僚。出往東郊。休憇於祭坍西麓。吟成一律。</title>,<text>吊人非勝會。出郭亦閒情。官隷鋪筵待。商姬挈榼迎。跡非奔白馬。時可聽黃鶯。樹裏聊深避。軒車滿路行。</text>
<title>久旱汲水灌葡萄詩</title>,<text>三月旱乹地無毛。八域蒼生愁嗷嗷。井底應有舊泉脉。十尺脩綆勞桔槔。主人不念奴肩赬。灌漑欲活一葡萄。葡萄猶活百糓死。何得啖果獨驕豪。</text>
<title>古鏡</title>,<text>塵閉猶存本質明。不須磨拭照淸熒。姸兒雖愛媸兒惡。謾惹人間喜怒情。</text>
<title>送朴廷鎬幹事往載寧</title>,<text>積雨晴猶未。君何遽俶裝。一杯離語暫。千里去程忙。有幹須貞固。無私孰毁謗。髀髖如理解。鋩刃不曾傷。</text>
<title>謾吟</title>,<text>有眼看人事。紛綸不可詳。激昂傷膈氣。隱默結心痒。悔讀書千卷。惟耽酒一觴。兒孫從失學。生理擬農商。</text>
<title>語人</title>,<text>語直多招怨。行方或見尤。欲知周便術。須與祝鮀謀。</text>
<title>登園麓</title>,<text>晩到高園俯一城。一城區域似棋枰。可知秋後俱豊樂。萬戶炊烟一一生。</text>
<title>安山途中</title>,<text>誰謂吾衰甚。猶能騎馬行。氣騰登壠峻。心豁望原平。寒暑中分日。山川坦程。據鞍頻顧眄。非是伏波情。</text>
<title>過昭陵舊基 二首</title>,<text>舊蹟微臣不敢詳。一回瞻望一回傷。當年象設淸嚴地。民塚累累蔓草荒。六臣墓在露梁傍。短碣人知某氏藏。南去昭陵舊基近。精靈應向此彷徨。</text>
<title>嘲鄕儒 時庭試取士</title>,<text>羞對村氓說不文。賣田治具入都門。謾將白卷投橋底。歸去佯呵主試昏。</text>
<title>李仲瑞來訪</title>,<text>蓬門誰啓閉。有友自西臺。雲榻淸詩話。風樓煖酒杯。身閑甘跡屈。年邁任顔頹。久廢追隨事。君應恕不猜。</text>
<title>九日</title>,<text>滿地黃花菊。能知九日開。山妻猶得酒。不待白衣來。</text>
<title>金仲久喪室而甚悲。詩以誄之。五首選四</title>,<text>夫子叩胷不叩盆。深悲沈痼祟辛勤。針線夜燈常犯曉。身邊曾未着完裙。糟糠妻不下堂庭。爲念艱危昔共經。兒長祿豊方晩享。遽辭華屋入玄扃。知舊多言理遣哀。哀思自觸眼前來。天寒欲着箱中服。一一幽閨手所裁。百年同室願無終。井臼傾欹壼閤空。從此一身歸破落。秪應長作喪魂翁。</text>
<title>南草詩</title>,<text>醫方閱盡古無論。甞草當時豈不存。來自南方名所得。嗜偏東國種仍繁。膏田茁茁栽培密。利鍔翻翻剪剉勤。細縷塡筒高突兀。香烟通竹颺氳氳。行時每入衣衫袖。坐處常隨榾火盆。座上佳姬通繾。門前好客接殷懃。四時飮者同茶茗。一日無之闕飯飡。消破痰咳元聖藥。鎭平嘔逆亦奇勳。堪咍道路呵禁盛。宜避門闌齒德尊。閨閤中含今有見。軒軺上吸古無聞。三登新産聲譽擅。八域凡流氣味葷。爭向朱門擔負進。誰尋白屋刀圭分。如吾陋巷那望此。常品猶堪破膈煩。</text>
<title>大殿誕辰詣闕。路中記所見。</title>,<text>卿相軒軺接尾行。後先遮擁閙呵聲。誰知辟立途傍客。亦有區區祝聖情。</text>
<title>同閈少年輩。遊漢北賞楓而歸。以詩軸示。顧余有脚疾。廢杖鞋久矣。感悵之餘。吟此。二首選一</title>,<text>昔聞里人諺。老比死愈悲。當時謂妄語。今日始覺之。畏疾踈杯勺。嫌閙癈奕棋。名山與大川。永與徒侶辭。漸漸人事絶。悠悠歲月移。樂事已蕭索。生意轉低垂。靜坐忽反顧。昧昧細入思。前言太無檢。後戒當自持。三復抑戒篇。衛武是我師。</text>
<title>盆菊</title>,<text>物我雖殊氣味親。數盆迎入作佳賓。若令這卉能言語。應道陶潛後一人。</text>
<title>愛菊 二首選一</title>,<text>砌上黃花手所栽。幾番灌浥幾番培。秋陽曝處齊開萼。喜似家兒戴桂來。</text>
<title>作菊枕戱唫</title>,<text>淸香雖久善䟽通。霜後將儲卧枕中。愛尒恩深應有報。可能醫得滿頭風。</text>
<title>受宮祿戱吟</title>,<text>宮禁身縻坐地卑。事稀猶罕出門時。長腰八斗知非薄。優作衰翁白粥資。</text>
<title>漫興</title>,<text>千疊靑山擁我樓。一溪溶漾繞門流。主人讀易華陽幘。過客吟詩紫綺裘。靈壁高園非奧界。輞川奇興挹前脩。白頭不患毫端弱。萬景繽紛一一詶。</text>
<title>醉後登西園縱唫</title>,<text>濁醪鯨飮罄多杯。這叟衰腸這㨾恢。氣欲挾山超北海。身惟倚席坐西臺。圖獜功業誰長筭。畵乕文章捴瑣才。園上偃松違尺度。未應堪作棟梁材。</text>
<title>謾吟 八首選二</title>,<text>莫問生涯食蓼辛。老傖憂道不憂貧。繁華梦斷槐安國。芋栗園同錦里人。拙性惡喧無酒伴。遐心探勝有詩賓。靜中滿目鳶魚妙。懶向陳編枉費神。甞膽書帷久耐辛。年來經笥不爲貧。要之月窟天根界。可矣朝聞夕死人。一德在心能檢率。四夷回面盡來賓。豊盈積峙由銖寸。畢竟功成見化神。</text>
<title>兒輩省瓦山先墓。余以病不能偕往。一詩述感。</title>,<text>霜露空山草已黃。松楸短景易斜陽。孤兒和血雙行淚。遙寄西風洒墓傍。</text>
<title>感黃犬行</title>,<text>夕靄沈山面。仍籠遠樹昏。歸家已暗黑。黃犬候我蹲。見我掉尾隨。其狀正殷懃。畜物固冥頑。所感哺養恩。而我霑聖澤。安坐受飽溫。雨露仍覃施。亦及犬與豚。欲報天罔極。可但孝親云。責任同媍寺。效忠雖無門。百年殫誠力。萬事輸謹勤。只當盡吾心。何論功與勳。書此作家訓。永世念無諼。</text>
<title>與諸僚登壽進宮後麓</title>,<text>華山一脉蜿如龍。走入宮園起作峰。腹濶任敎藤繚繞。頂平堪愛草纖茸。登臨虗廓無遮眼。徙倚淸高不蔕胸。雙闕穿雲鵬展翼。千家撲地蟻成封。滿城殷富看朝市。匝域昇平占夕烽。暇日羣僚移步屧。良辰百榼植遊筇。詩篇取適誰工拙。酒興隨宜各澹濃。抵掌劇談那厭閙。科頭箕踞未嫌慵。面交噂沓俱秦越。心契綢繆卽駏蛩。嘉會幸逢堯舜世。南風相和樂時雍。</text>
<title>閑吟</title>,<text>卸却薪擔久息肩。人生閑適可延年。神超塵界東山卧。梦接羲皇北牖眠。泉冽六和淸暑藥。簷暄一襲禦寒綿。世間苦况曾經歷。垂老眞成脫殼蟬。</text>
<title>採菁</title>,<text>烹作羹湯沈作葅。三冬佐饌不須魚。誰知半畒田中菜。猶是堯天雨露餘。</text>
<title>寫懷</title>,<text>卅載簿書官作家。太倉紅粒困人多。衰年自作歸根葉。少日曾悲墮溷花。懶讀昔賢歎逝賦。耽聽隣友樂貧歌。天寒大地氷將結。尺蠖深藏伏土窠。</text>
<title>遊春臺金氏新亭 卽石瓊樓</title>,<text>瀑喧千部鼓。山擁萬重屛。斧鑿搜天秘。樓臺占地靈。艸茵承散坐。松瑟供幽聽。夜卧星辰近。還疑到紫冥。</text>
<title>再遊金氏亭 二首選一</title>,<text>名區新築好樓臺。逕路無媒反有媒。此地風灮誰主客。主人來少客頻來。</text>
<title>讀史隨吟 七首</title>,<text>更張蕫仲策。緣法甘龍說。爲術各異同。往迹驗得失。曹參遵約束。漢治無缺。安石紛變更。宋國勢凜綴。良工苟未得。愼莫輕易轍。沾國如沾病。吾其以病喩。庸醫昧源委。下藥多謬誤。當補或反瀉。氣薾成癃痼。乃瘳何可期。爲害誠亦怖。華扁世不多。何處得相遇。貧漢苦拮据。妻孥粗衣食。其子稍修餙。容易塡溝壑。秦王用商鞅。其法固慘刻。國富兵亦強。天下遂無敵。猶勝尙文治。流弊貧且弱。冦來望風漬。千里無障阨。儒臣坐舌梗。頭血濺北漠。深羞澈人髓。飮灰難洗濯。皇坍巍北極。仰瞻時歎息。汲黯多慾說。切中漢武病。良醫善診察。一一指以證。其言豈不是。諱疾未肯聽。甘心成癃痼。掉頭避眩瞑。十年一淮陽。可見薄糈贈。後來此術廢。俗師多聾矒。宋帝在五國。路梗絶問訊。閣臣啣命至。假途欲入覲。其言儘委曲。聽者心自憖。而况舊屬國。幾年貢琛賮。名義久有定。危亡忍遽損。游辭拒不許。所托恐啓釁。呫呫俱詐謀。區區太畏愼。宜乎天下人。唾面責無信。勾踐善生聚。其法自養胎。兵強破積讐。覇略何奇哉。東方有深恥。志士久漚腮。園陵菀悲憤。壇墠虗崔嵔。人心務苟安。不念永世哀。風俗喜侈奢。嫁娶多穉孩。生齒轉脆弱。身𨈬便駑。乍寒猶波咜。小飢亦隕隤。難將這㨾子。奮迅鼓風雷。玉帛與皮幣。特作偸活媒。嗟嗟亦已矣。此說人必猜。</text>
<title>鳥養雛吟</title>,<text>鳥含綿氄集簷隙。産卵仍復抱卵伏。潛伏不出幾多日。始得成雛脫殘殼。飛下庭除啄虫粟。分飼諸雛不自食。雛長各自東西去。豈念其母勤鞠育。不念鞠育人亦多。此人應與鳥無忒。吁嗟乎可以戒哉。父母之恩天罔極。</text>
<title>歎老</title>,<text>齒搖難嚼梗。眼眩廢看書。衰象分明見。▣▣次第虗。昔如衝陣馬。今似抱氷魚。小艾花同艶。終同老釋梳。</text>
<title>余食宮祿三年于玆。職事長閑。長時閉戶。近又聖候康復。久停曉詣。久益肆怠。卽事走筆。</title>,<text>科頭箕踞軆方便。稍欲操持輒艴然。撿子踈慵從博奕。任奴頑縱廢笞鞭。閑居萬象歸詩料。薄俸三年繼酒錢。連月又停承候役。幽齋賸得日高眠。</text>
<title>燒靑枝逐蚊</title>,<text>靑枝投火起靑烟。擬逐蚊羣得穩眠。夜久火殘烟亦息。已看鼓吻到床前。</text>
<title>孫兒輩患紅疹戱題 二首選一</title>,<text>紅疹今年遍八州。有兒何處免斯憂。初如碎火鋪爐面。轉似團櫻着樹頭。燠室畏風同畏乕。熱腸嫌肉最嫌牛。兒曹十數俱平㥧。認是先靈暗庇休。</text>
<title>夏雷吟</title>,<text>冬雷可驚夏雷喜。同是雷耳何彼此。行所當爲是例事。出非其時還變異。三伏炎熱烈如火。草木焦灼金石流。疾雷數聲忽轟轟。大雨滂沱風颼颼。驅除灾沴黜荒外。導迎淸爽遍域中。天地陰翳快掃蕩。鬼妖魔邪竄幽叢。雷之功用儘如此。可但作解當春時。推諸人事可反隅。王者之怒應如斯。文王一怒安天下。萬代羣辟當爲師。</text>
<title>朝吟</title>,<text>淸朝捲箔敞虗樓。雨散雲晴爽籟流。可恠吾家非將府。煙林圍繞怳靑油。</text>
<title>示墻東朴氏</title>,<text>近隣勝遠族。往返意相投。不吝鋤耰力。時通井臼愁。隔惟墻一面。連卽樹千頭。欲講朱陳義。須從敬字求。</text>
<title>題壁</title>,<text>滿壁啚山水。床衾作卧遊。久違攀桂會。自托採薪憂。室窄堪伸脚。天高亦縮頭。仁王如有意。長日侍吾樓。</text>
<title>病吟</title>,<text>懶慵常托病。弄假便成眞。客妨興居節。醫迎老熟人。易衰蒲柳脆。難覔朮蔘珍。粥飮猶滋養。端宜念素貧。</text>
<title>縱筆</title>,<text>頭上靑天白日明。生平歷歷信心行。言雖觸諱難含蜜。動輒生疣易覆羹。鳧鴈短長元素賦。薰蕕美惡豈同情。長松偃蹇凌空立。榦力終扶大廈傾。</text>
<title>種菜遣興</title>,<text>今年菜圃雨頻沱。地氣冲融風氣和。蘿葍根肥將抱卵。瓠匏子結欲垂梭。淸時有味歸田賦。下里無腔擊壤歌。藜藿爲羹牟作飯。這間眞味餉偏多。</text>
<title>病吟雀舌茶</title>,<text>少日餐牛氣似虹。何曾纖芥滯胸中。年來頑痰衰發。謾向茶湯責樹功。</text>
<title>夏畦行</title>,<text>麁舂麥飯半帶芒。淡醬梗蔬味不芳。此於平民猶膏粱。若其貧者俱糟糠。三伏炎蒸土石焦。野田水沸熱如湯。褰裳赤脚入其中。盡日辛苦鋤莠稂。魚鼈投水尙爛死。嗟尒血肉能無傷。周天火傘誰得免。似向農人尤近張。輟耨時時仰天祝。庶幾有秋無卒痒。侵曉出門戴星歸。夏日雖長常不遑。廊廟可念夏畦勞。减輕稅斂安耕桑。</text>
<title>短歌行</title>,<text>笥衣鼠咬破。甁粟鼠偸竊。蠅𦒃撲人血。虱蠢吮人血。何來烏圓毛赤斑。目光如炬身捷疾。搜捕尖唇不遺力。一轉移間空窟穴。穉兒造得捕蜻竿。圓機如盤蛛絲密。將手一揮蠅無漏。投與鷄兒充哺餟。瑣瑣絮間竄伏虱。付與小婢爪下沒。此外又有蚤與蚊。次第掃除那無術。然後主人高枕卧。衣食無身軆逸。</text>
<title>浮雲</title>,<text>一陣浮雲走向東。應將釀雨助農功。何如瑣在岩巒底。不管人間歲歉豊。</text>
<title>極熱</title>,<text>滿城冠盖熱爐中。玉井淸氷莫奏功。休怪廼翁偏耐暑。自家方寸有淸風。</text>
<title>夕吟</title>,<text>昬昬終日困炎威。忽得西風夕透衣。正似酒人消宿醉。怳如戰卒破重圍。千林颯爽含秋氣。一室虗明照月輝。藝叔瓜期應不遠。南訛平秩幾時歸。</text>
<title>月夜</title>,<text>東峰晴月轉圓輪。及到中天色逾新。汎汎池波揚琬琰。光光草樹照金銀。城中萬籟俱沈夜。床上三更獨卧人。井水汲來仍濯熱。身邊不許着纖塵。</text>
<title>悶熱</title>,<text>悶熱溪心濯。追凉嶽頂登。明日成天佛。難爲結夏僧。</text>
<title>送人赴湖南佐幕</title>,<text>南藩開幕府。巡使辟書來。誰講平蠻策。虗勞艸檄才。江山携妓樂。風月費毫煤。應有牛公卒。潛隨護往廻。</text>
<title>題李景老山堂 七首選五</title>,<text>山閣孤危似燕巢。柴門設處是松梢。始疑汲路應懸絶。新得巖泉勝乕跑。苦癖烟霞若渴飢。百年枯澹是生涯。還嫌難犬喧淸界。屛置人家不許隨。知還二字揭巖岑。應感淵明作賦心。頭上折風巾半破。誰知曾亦戴華簪。睡罷淸晨就澗邊。淸波盥嗽弄潺湲。銅盆鍮盌多腥臭。未必能勝此石泉。不栽桃李賁山谿。底事芳華却見擠。應恐花開仍結子。閑人來往下成蹊。</text>
<title>戒哉行</title>,<text>朝聞賈竪忝恩秩。綺筵珍羞歌管咽。暮見菜傭占巍科。倡童樂夫街巷溢。紫誥紅紙遍匹庶。猥資濫品無上下。人情漸尒忘本分。風俗居然趨外冶。女卸菜筐便乘轎。男解薪擔輒騎馬。奴隷頭上折風巾。市井足底畵雲履。閭閻第宅倣宮室。輿儓被服俱文綺。時當聖上御寶極。更有羣賢當匀軸。百年昇平玉燭調。八域奠安金皷息。恩波所推浩無垠。遂使踰濫昧等倫。物忌太盛古有語。戒哉可畏非蒼旻。</text>
<title>立春 丙申○四首選二</title>,<text>病脚今朝陟峻臺。如何步屧十分恢。春天行健純剛氣。先入先生骨髓來。種花新譜借隣翁。擬待春暄土脉融。移接他枝終太巧。且勤培植佇成叢。</text>
<title>唱榜後戱吟</title>,<text>科塲試取近多歧。紅紙恩榮逐歲滋。遙想廣寒千樹桂。年年折盡禿無枝。</text>
<title>先親初度日。設奠志感。</title>,<text>此奠無於禮。情深自不悲。慕思猶膝下。謦欬僾顔前。跪席兒孫盛。排床餠果鮮。善餘方受報。恨後在堂年。</text>
<title>喜外孫生</title>,<text>纔聞喤喤啼。便見岐岐姿。墮地日月吉。賦天骨格奇。何論眞與外。俱是翁派枝。丁寧善乳哺。恰是馬生騏。</text>
<title>先妣忌日志感</title>,<text>慨廓尤今日。環堂子與孫。齊明猶舊服。芬苾是新蘩。滴滴孤哀淚。茫茫父母恩。樹林風不定。烏鳥只煩寃。</text>
<title>大行大王發靷之夜。病未往城外望哭。獨守宮院。燈下草九絶。以泄悲忱。▣▣選二</title>,<text>強策猶難遠出城。殘燈影下淚頻傾。自憐日馭賓天遠。莫遂臣民哭送情。禁門懸皷許人撾。蔀屋幽寃撤不遐。孤子寡妻咸舞蹈。爭言無復戴盆家。</text>
<title>迎孫婿喜吟 三首選二</title>,<text>執鴈登華席。熒熒玉雪人。鳳凰齊軆美。琴瑟鼓音新。甥舘添嬌客。▣房作上賓。奩裝資送薄。能恕本淸貧。蘸席傳杯坐。眞如鳳對凰。貂蟬郞盛服。簪珥女凝粧。嘖舌多諸族。怡顔㝡老傖。頻年多此慶。每醉賀筵觴。</text>
<title>兒輩往拜先墓。晨起有吟。</title>,<text>兒輩松楸往。鷄鳴起促行。人多鞍馬閙。路近槖裝輕。遮擁奴陪主。參差弟伴兄。秋來頻展省。霜露感凄情。</text>
<title>偶吟</title>,<text>追逐非閑適。文章是技能。衰年宜退伏。少日謾飛騰。心懶朝猶卧。愁來夜或興。有人談世事。虗宲竟難憑。</text>
<title>聽兒輩誦說朝紙中事。吟成短律。</title>,<text>兒輩看朝紙。時來有所言。搢紳稀舊識。政令顆新聞。自覺吾年老。仍知國事繁。海涵天抱德。孰不仰吾君。</text>
<title>夜坐有感</title>,<text>蟋蟀秋聲繞壁譁。長宵無寐感懷多。天恩浹骨難圖報。國事傷心可奈何。邊圉外虗誰繕甲。廷臣內䦧或尋戈。聖明御極分邪正。寶鏡高懸照百魔。</text>
<title>交河路中。憇酒店買醉。</title>,<text>爐邊女旣陋。甕中酒亦濁。疲極聊就坐。渴甚不暇擇。探囊有數錢。取醉主與僕。忽覺氣滔滔。直欲凌空碧。不羡蘭陵郡。玉椀盛琥珀。彼直觀美耳。醺醲此良足。</text>
<title>賞菊 二首選一</title>,<text>愛菊平生苦癖存。春栽夏灌到秋繁。不嫌玉露連三夜。開得金英滿一園。久作澹交同白屋。羞將高標送朱門。耽看常欲隨身畔。移置床頭數瓦盆。</text>
<title>長歌行</title>,<text>寒虫百聲千聲譁。殘漏三更四更過。缺月下山將欲隱。餘灮斜照庭樹柯。主人無眠悄𤢜坐。心如有憂憂者何。八斗祿厚飦粥繼。一家慶衍子孫多。百年隨意有成就。萬事稱心無蹉跎。早寢晏興善攝養。何事閒愁損天和。閒愁如或來相侵。痛飮醇醪一長歌。</text>
<title>夜坐</title>,<text>問夜何其夜向分。閑愁入夜似絲棼。雲消星透林間見。霜重鍾來枕上聞。每恥昌黎干進說。時思叔夜絶交文。剛膓嫉惡難容物。吐出狂言速衆狺。</text>
<title>贈尹生汝五 二首選一</title>,<text>莫說年多少。惟看意合離。以文君子會。於道聖人期。長綆方深汲。遙程必厚齎。推車須幷力。麗澤貴相資。</text>
<title>閑居雜咏 四首選二</title>,<text>無限羣生蛆在醯。爭名爭利互推擠。老夫學得天皇道。長日無爲送攝提。求閑計就始偸閑。擺脫塵繮返舊山。官府催呼三寸帖。七年無復到柴關。</text>
<title>贈人</title>,<text>日暮行人競要津。人多舡窄落波頻。含蘆高鴈無矰繳。貪餌游魚有釣綸。萬里鵬程思斂翼。三間蝸屋好藏身。誰資章甫南之越。越國文身斷髮人。</text>
<title>哭劉擇中 八首選三</title>,<text>龍戱滄溟鶴舞空。看君風格與斯同。無端斂却飛騰氣。去入荒山腐土中。終朝細酌不沾咽。恨未千金買酒泉。隨鍤劉伶非達者。身亡猶惜付烏鳶。苦癖平生愛麯君。逢塲傾倒必濃醺。今宵祖席兒孫奠。不見杯中减一分。</text>
<title>胡使入京。感吟不覺累篇。十首選七</title>,<text>平時才彦廟堂居。軆國經綸若有餘。事急倉皇心膽戰。忙將腐筆草降書。月暈孤城一髮危。從臣深悔詰戎遲。胡兵纔渡灣江去。便忘君臣在莒時。江都雖險將非人。虜馬千艘渡甲津。當時上策能投火。猶得褒忠棹楔新。大闢賢關盛老儒。峨冠博帶盡徐趨。胡來各自逃生去。捍衛先師是典奴。皇華遺跡逐烟空。風送腥氛漲海東。路上行人多掩鼻。應緣羯虜在南宮。子女纍纍係虜身。有錢能贖幾何人。百年寃氣消難得。化作陰雲蔽北辰。恥把衣冠拜北夷。區區唯察小功緦。角弓易解槍竿短。可敵紅頭銕馬馳。壬辰前。倭使嘲我國槍竿太短。故云。</text>
<title>以鳥獸字。湊成一詩。</title>,<text>馬齒羹香足飯羞。達官鵝炙不曾求。人皆趍市勤鷄嘴。我獨關門學鼈頭。或見避烟松上鶴。誰聞知雨穴中蜉。陶公不愛貂蟬貴。歸隱遐心寄畵牛。</text>
<title>土中石謠</title>,<text>直木固先伐。曲木亦爲薪。何如山上石。頑然葆其眞。猶恐過者見。持作柱下石。不如深藏土中在。不逢人間椎與鑿。</text>
<title>農家詩</title>,<text>隣人乘夕至。露坐桑麻傍。三寸烟竹短。一尺草屨長。約日借鉏耰。視天討雨暘。官糶探遠近。畊牛誇馴強。俄而進土爐。榾火灰中藏。爇草互勸酬。殷懃濁酒觴。夜歸雙骭赤。不愁露沾裳。</text>
<title>松杖銘</title>,<text>松生高岡。挺然勁直。折作筇枝。其尺五尺。吾旣有此。不患衰脚。層巘絶壁。隨意登陟。蕩吾心胸。極吾眼目。不作孱男。蟄伏窮谷。軒車非分。驢馬無直。以此代彼。其計非忒。刻銘杖背。敷此心曲。</text>
<title>麻屩銘</title>,<text>雲履過侈。藁鞋太朴。不奢不儉。以麻爲屩。躡之足輕。步之身捷。登山臨水。瞥若鳥疾。半生東華。塵土滿腹。今而長往。洗胃刮目。撫其雙玉。豈忝朝籍。視此兩鞋。快成野客。何妨何妨。儘奇儘奇。野人之樂。俗士之嗤。世多薄氷。莫或履之。百年隨我。副此心期。</text>
<title>自嘲</title>,<text>正冠而跪。士之端者。脫冠而踞。士之慵也。端非不喜。神疲腰酸。慵固可戒。意叙軆安。將於閑居。孰從孰違。百年甘心。糞土之歸。</text>
<title>極熱</title>,<text>黝雲千朶自南升。掩翳中天釀欝蒸。滴滴雨難焦釜潤。炎炎火甚熱爐騰。縱搖月箑徒疲手。時倚風欞暫曲肱。此際㝡憎何物是。𦒃𦒃來往赤頭蠅。</text>
<title>有事元陵。往留感吟。二首</title>,<text>仙馭賓天歲已周。喬山草木又深秋。孤臣熱淚無從出。滚入前溪咽咽流。草木敷榮雨露私。乹坤大德答無時。今來却羡雙翁仲。侍立陵前歲萬斯。</text>
<title>語內索酒</title>,<text>我老君亦老。人生幾許壽。有錢不持去。莫惜沽美酒。一杯復二杯。到手不停手。初覺小天地。漸不分誰某。頹然仍倒卧。萬事無何有。</text>
<title>醉後縱吟 二首選一</title>,<text>麯君風味好。肝膽許相知。醉不依醒石。閑思浴酒池。人多訾放倒。吾豈慮猖披。縱欲從今改。頭邊已素絲。</text>
<title>感吟</title>,<text>薄祿還同好爵縻。鍾鳴漏盡夜行遲。眼前隴蜀存癡想。心裏熊魚昧細思。鳧弋咏來徒有志。鹿門歸去恐無時。兒孫次第成丁壯。婚娶年年了莫期。</text>
<title>冬日 二首選一</title>,<text>雨冷風兼虐。乹坤閉塞秋。笥衣應舊着。甁粟卽新收。密室思深省。殘年欲反求。閉門常謝客。每托採薪憂。</text>
<title>讀宋史有感</title>,<text>文弱終難敵武強。宋元前轍有興亡。邊胡袵浴惟金銕。中國經綸昧戚揚。河上不禁腥祲度。舟中無賴講聲長。漢高溲溺君休斥。從古迂儒失大方。</text>
<title>仍念本朝事繼吟 二首</title>,<text>南漢高城一髮危。君臣痛哭下城時。牽羊辱甚初甞膽。拜羯年深遂展眉。厚幣百年民髓竭。行人千里馬蹄疲。近聞西北多絃誦。恥把弓刀講守陴。靑丘蕞爾着東隅。海接驕倭陸猾胡。士不操弓踈武備。倉無積粟恝邊虞。龍灣水細纔容葦。鳥𡽹城高亦守株。形勝如斯人物眇。難將朽索捕於菟。</text>
<title>先大王大祥日。與諸僚詣禁門外。望哭。</title>,<text>仙馭賓天遠。三年駟隙忙。未能駈螻蟻。只自泣羹墻。服制難違禮。衣冠忍復常。禁門今夜後。何處洩哀膓。</text>
<title>悼高僉使雲甫在鎭喪逝 戊戌</title>,<text>卄年弓馬備戎行。纔得恩除守海防。節制超陞還絶島。妻兒團聚亦遐鄕。當年期在燕雲咷。今日猶非馬革藏。遭遇有時無奈命。悵望千載哭馮唐。</text>
<title>靑楓溪憶仙源先生。往蹟有感。</title>,<text>靑楓溪上聳朱門。知是成仁大老村。甲浦浪翻悲往蹟。沁都廟屹憶忠魂。百年事往淸平世。半日人遊濁酒樽。卽看繭絲還急務。關防損戶笑迂言。</text>
<title>敬次親臨洗馬臺犒師御製韻 卽露梁閱武翌日○二首</title>,<text>晴日旗麾盛。深秋皷角淸。三軍今受犒。六御昨觀兵。聖祖西廵耻。寧陵北伐情。諸臣常念此。未敢餙昇平。西臺開帳殿。劒戟雪霜淸。高擬長楊舘。前排細柳兵。驍騰應士氣。慰勉卽宸情。武勇非前日。鯨波可得平。</text>
<title>夏秋風雨乖常。穡事告歉感吟。</title>,<text>淫雨綿房腐。凄風糓穗乹。天時何謬戾。人事極艱難。倉積曾聞朽。民衣可念寒。褐夫憂世意。亶亦出忠肝。</text>
<title>九月晦日</title>,<text>秋序看將盡。楓殘菊亦衰。丘園休杖屨。房屋擁屛帷。暮境猶黃卷。雄心已白髭。昔賢川上意。深歎逝如斯。</text>
<title>深秋感懷</title>,<text>蕭蕭木落感殘秋。撫念衰形已白頭。百歲光陰眞忽忽。一生憂樂竟悠悠。長安酒肆無徒侶。積翠詩坍廢唱詶。從此老夫深閉戶。天時况復屬藏收。</text>
<title>感舊贈全公天與甫</title>,<text>渭陽全盛日。詩禮會羣儒。我欲鶯遷木。君時鳳在梧。繁花風裏墜。宿莾雪中孤。轉換無常跡。乹坤一轆轤。</text>
<title>租舡無事到京江。喜而有賦。</title>,<text>春耕夏耨歲功全。百穀穰穰大有年。萬斛雲屯浮海上。雙帆風飽到江邊。經邦大計農爲本。率土羣生食作天。千古達論元若此。何甞齪齪寶靑錢。</text>
<title>小酌 三首選一</title>,<text>常思家有酒。不念婦無裳。迂濶元如此。高歌釀甕傍。</text>
<title>嘯鳶</title>,<text>嘯鳶朝喚雨。大雨洒冬時。去夏常憂旱。翺翔若不知。</text>
<title>赴宮衙感懷</title>,<text>雨露蓬根潤。條柯見日舒。艸心何報答。天意實吹噓。今日安巢鳥。當年涸轍魚。龍門非敢躍。聊此泳淸渠。</text>
<title>送活毫子赴嶺幕 代人作○三首</title>,<text>嶺南山水䧺奇。智異參天太白危。須得龍眠居士筆。生綃濶幅寫淋漓。幕府何須艸檄才。百年南徼靜風埃。只應大作中興頌。鐫在雲崖萬丈隈。縫腋居然槖鞬身。駈馳原隰護熊輪。安危七十三州事。靠着淸油幕裏賓。</text>
<title>宮衙捧載寧稅租謠</title>,<text>載寧有庄。土壤沃兮。春畊夏耨。雨暘若兮。豊穗碩實。秋大熟兮。刈之打之。盛大石兮。載之巨艦。乘風發兮。長山險洋。無事越兮。千里水道。若平陸兮。萬斛龍驤。麻浦泊兮。車載馬駄。廣庭積兮。舂作玉粒。備內入兮。分給朔料。活宮屬兮。以其所餘。辦酒肉兮。齊會醉飽。窮日夕兮。念我絲糓。荷聖渥兮。何以報答。天罔極兮。惟我諸僚。協心力兮。隨事盡誠。敢怠忽兮。言似例誦。實衷曲兮。以作箴誡。揭廳壁兮。</text>
<title>與尹正平諸人。遊造紙署。八首選一</title>,<text>綠樹重陰不漏陽。開襟又得午風凉。溪邊巨石承高卧。勝似吾家六尺床。終朝跂石弄波遲。手底珠璣箇箇奇。只可濯纓難濯足。恐敎塵垢汚淸漪。未必剡藤獨擅珍。蕩春臺紙雪花新。盡輸城裏儲高閣。無限塗鴉畵蚓人。泉石主人洪道恒。爲余沽得酒如澠。厨中備饌知何物。只去其毛便爛蒸。</text>
<title>移居寬兒家偶吟 二首選一</title>,<text>孫女孫男次第生。男生如乕女如鶯。熊羆屢入禎祥梦。璋瓦俱深玩弄情。咏絮奇才非窈窕。懸弧壯志待長成。蘓公所願惟愚魯。盖爲當年坐盛名。</text>
<title>太僕舊僚。設饌邀集。席上口占。</title>,<text>十年重此會。席上半新人。離合歡娛少。存亡愴感頻。情深何老少。禮厚欲逡廵。敢尒安高座。杯行若上賓。</text>
<title>舍東有司宰監戱吟</title>,<text>路傍開小廨。司宰揭爲名。貧隷形容瘁。微官力勢輕。魚蝦多掩臭。鷄犬雜囂聲。烏帽終榮貴。猶懷患失情。</text>
<title>偶閱懲毖錄。書數詩于卷端。以寓感憤。十一首選八</title>,<text>海外狡倭釀毒深。久懷蛇蟒嚙人心。太平舘裏殷懃日。不悟梟獍吐惡音。固守京城計未踈。昇平其奈乏儲胥。可憐龍馭西廵後。百萬生靈化作魚。羣臣發策贊西轅。執燭前行是大勳。事過人情忘在莒。須思立馬永康門。上將無兵勢已單。申公繼援膽先寒。臨危手脚俱忙亂。計出投江與遁還。文章華國復通靈。三奏兵粮輒動聽。一禿毫端揮斡力。勝如七日哭秦庭。千古英賢統制公。至今南國誦遺風。當時若處訏謨地。可但區區一戰功。皇朝恩命出尋常。舡粟調名竭帑藏。今日北坍崇報地。寂寥還似祭昭王。戒垣施措太迂踈。鑑戒昭昭此一書。朝野狃安今又甚。後車端合戒前車。</text>
<title>諸僚約與余同舟。病未赴。詩以叙懷送呈。三首選一</title>,<text>烟霞宿計苦多魔。綠水靑山奈若何。少日家貧無濟勝。殘年祿厚有沈痾。愁中藥餌吾嫌久。分外林泉子得多。所賴壁間宗炳畵。時時寓目一長歌。</text>
<title>菁葅</title>,<text>數畒山田手剗荒。蕪菁播處趁秋陽。栽培功大根初碩。雨露恩深葉亦張。甕裏漬塩交雪白。樽前佐酒和雲黃。宮商角徵生牙頰。可得成腔引鳳凰。</text>
<title>崔別坐發靷日。詩以志感。三首選一</title>,<text>阮藉猖狂本不狂。風流酒所見弘長。醉醒白日長安肆。生死黃壚力士鐺。座有會心來欵欵。人將凂已去望望。尋常行坐賖酤債。肯受延之邑俸償。</text>
<title>咏菊 二首選一</title>,<text>吾以汝爲死。風霜連夜虐。猶能保節操。不少變標格。貞固乃如此。直是松與竹。艸卉非所論。君子亦難得。誰於嚴威下。敢尒守孤直。心驚股先慄。魂裭膽已落。無罪如有罪。縮頸只僕僕。不暇顧名節。差可保爵祿。可以人不如。嗟嗟愧爾菊。</text>
<title>卞聖休內室挽 三首選二</title>,<text>井臼親操學孟光。卄年辛苦養尊堂。家人斂日搜箱篋。不見麁綿一短裳。斜被貧家不易求。有錢何者爲人謀。些些賻物那能助。愧乏堯夫載麥舟。</text>
<title>聞漢北賞楓人甚多。戱成一詩。</title>,<text>萬樹霞光上暎天。秋成又値太平年。張三錢七携壺榼。水閣山樓閙管絃。蘭若漲塵黧佛面。筍輿登險赭僧肩。自憐衰境無遊興。卧對籬前小菊姸。</text>
<title>偶吟</title>,<text>北岳天中坐。諸山拱手朝。高燈懸白日。大幕敞丹霄。雨影輕烟散。雲晴宿霧消。唐虞斯氣象。未覺泰階遙。</text>
<title>被銘</title>,<text>紬固非分。布亦矯情。所以綿被。稱心而成。夜卧則鋪。晨興而藏。卷舒隨時。君子攸臧。</text>
<title>席銘</title>,<text>二席在堂。一主一客。相藉而坐。如木對石。口絶雌黃。心無適莫。如或嘵呶。有愧斯席。</text>
<title>杖銘</title>,<text>六十而杖。先聖禮制。由吾有病。用余自衛。從衰至老。筋力日替。毋恃其杖。益思自勵。</text>
<title>履銘</title>,<text>履之而出。千山萬水。捨之而坐。晴窓棐几。吾今當息。汝亦勞只。動止有時。迄可休矣。</text>
<title>刀銘</title>,<text>以鉛爲刀。用在一割。以鉄爲刀。久而不缺。試於何處。盤根錯節。利用安身。保汝剛質。</text>
<title>宮衙與全同樞共賦</title>,<text>宮廨幽深俗慮空。白頭相對兩衰翁。壺觴頻設當時泰。牒訴全稀驗歲豊。呼吸風雷非素學。吟哦雲月有新工。鴻飛霄漢魚潛沼。命分由來各不同。</text>
<title>戱題新曆</title>,<text>靑臺新曆到荒村。日月灾祥細入論。動土誰家看月德。裁衣何處待天恩。築墻曾鑿將軍脉。樹屋頻驚太歲魂。身健無痾過六十。鬼神應亦恕吾惽。</text>
<title>冬暖</title>,<text>冬天還暖日。雪屋射朝光。應爲春將立。潛噓地底陽。</text>
<title>臈日</title>,<text>雪裏還生意。朝餐苜蓿盤。短衣安寗戚。長鋏陋馮驩。梅動含春暖。樽淸破臈寒。朱門多面藥。塗抹好相看。</text>
<title>崔同樞鎭邦內挽 三首</title>,<text>夫子交遊久。深知壼德隆。酒漿從性潔。縫紉着心工。絲穀今逢泰。簪環昔濟窮。恨無劉向筆。作傳闡陰功。北堂乘化日。今歲報重回。黲服方追慕。玄棺又往陪。尙遙心制闋。遽値鬼符催。風樹無窮感。終天兩世哀。牛眠搜地秘。眞局愜靑烏。就穸年時吉。陪轝子姪俱。天心優善報。孝思尙哀呼。血淚揮松栢。應看着處枯。</text>
<title>韓同樞挽 代尹汝五作○四首選一</title>,<text>季世還看有伯康。鴒原夷險共扶將。兒無常父曾聞說。乃在高門子姪行。</text>
<title>次尹正平韵 五首選一</title>,<text>一彎流水數重山。水潔山明鳥往還。我與白雲堪作伴。雲常自在我常閒。</text>
<title>雨中與僚寀遊社後</title>,<text>連日霪霖苦未晴。披簑來會亦幽情。巖間掛鼎和雲爨。松下移樽帶雨傾。踏艸僛僛乘醉舞。沿溪浩浩亂流行。平生拙劣人爭笑。不道衰年意氣橫。</text>
<title>宮租捧入時。丐者盈庭。太半破落戶。吟一絶。</title>,<text>平陽笠上揷匙人。八面無拘自在身。世上如君元好漢。纔知廉愧足酸辛。</text>
<title>自省詩</title>,<text>男不耕種女不織。一生飽飯被華服。顧我何事受此餉。遭値聖明垂洪渥。君不見園上樹一荄埋土芽始吐。雨濡露漙漸茂蔚。枝葉扶踈根株固。又不見庭中艸初如鍼端困淫潦。風噓陽喣自蘓醒。滿地蓊菀無枯槁。其長其大豈自致。萬物生成俱天造。君不見定遠班幾年邊塞常苦顔。白首羈心望鄕國。但願生入玉門關。又不見馬伏波捍禦桀虜枕干戈。南征六月瘴烟蒸。跕跕飛鳶墜水多。二公雄傑誰比數。百年猶喫此辛苦。微臣天地一蟣虱。抱關執鞭應非屈。夤緣倖會窃厚祿。彯纓出入紫金闥。勞心勞力一無爲。坐享芬華恣餔餟。薄相眇福那有此。小器易盈盈易溢。思之不覺凜然惧。書揭屋壁時寓目。</text>
<title>崔同樞致洪挽 六首選一</title>,<text>頎然偉榦出凡倫。滿面春風滿腹仁。身在德門仍養德。德成名立一完人。</text>
<title>寄金主簿植</title>,<text>肘後千方不救貧。空勞騎馬走街塵。長腰數斗當鄒律。陰谷能回幾日春。</text>
<title>見網魚有感</title>,<text>網踈魚易失。網密魚易得。欲作數罟計。又難渴一澤。網踈網密間。得失關口腹。且莫貪魚鮮。且可甘藜藿。解網開三面。殷湯稱聖德。</text>
<title>述懷</title>,<text>少時志文章。蓺苑頗採獵。閫奧縱未窺。涯涘亦粗涉。中間困於貧。百憂目前集。何暇事鉛槧。蛛絲網書篋。苟可救寒餓。未敢擇燥濕。晩歲始監宮。米塩掌出納。其忠類婦寺。其職較升合。顧此濶踈者。此等非所習。况有上官在。督過責屢及。何術可應副。鑿枘實難入。骨相不軟美。語言不捷給。譐誻任四至。終難學阿匼。年來酒戶寬。開樽如鯨吸。千載誰堪友。伯倫風可挹。</text>
<title>崔先達奎煥內挽 二首選一</title>,<text>夫子交頗久。隣居隔一墻。纔聞雛鳳逝。又見瑞鸞亡。㜈彩雲烟暗。襄期日月忙。盆歌非曠達。秪欲緩哀膓。</text>
<title>重陽對酒</title>,<text>赤葉黃花照眼奇。天敎老子慰衰遲。家貧猶得雙壺酒。才退能題百首詩。經夏炎蒸知幾日。近冬暄暖不多時。平分寒熱重陽是。身健心平一醉宜。</text>
<title>家兒髮已白。對之有感。</title>,<text>父子俱華髮。看來一駴然。宜吾當甲歲。怪汝是丁年。存省餘生事。淸貧夙世緣。簞瓢猶有樂。不必謾愁煎。</text>
<title>偶吟</title>,<text>名利孫山外。何曾梦到時。窮廬無改樂。濁酒亦扶衰。莫逆靑山在。相親白鳥宜。淵明稱達者。乞食是何詩。</text>
<title>哀尹正平</title>,<text>余於世無友。所識唯面皮。晩歲始得君。樸拙非蠟梔。言語落芬華。心期無險夷。逐臭同異香。味淡如甘飴。石與木相處。雲在山不離。可但鄙吝消。多見麗澤資。此樂眞莫樂。年衰愈不衰。忽爲鬼所嫉。符到廹行期。斜被難掩軆。薄窆不成儀。君違能無憾。我思深所悲。莉茶一荒山。萬千塚纍纍。君將與此輩。艸木同腐凘。賢愚與淑慝。千載誰能知。碣碑亦難信。看我五言詩。</text>
<title>中秋夜</title>,<text>白月氷輪大。高懸在太空。三更方夜半。一歲又秋中。皓彩長天逈。淸灮大地同。靈臺添灝氣。頓覺破昬蒙。</text>
<title>登家園後麓</title>,<text>園麓登臨俯一城。一城形址一盤平。閭閻撲地蝸蠃伏。車馬衝塵螻蟻行。千疊山來成護衛。萬家烟起驗昇平。遙看慶會池邊石。盛際樓臺惜已傾。</text>
<title>見壬寅新曆感吟</title>,<text>乹隆皇帝久不死。四十七年爲天子。高據皇極按玉璽。四海英雄魂已裭。紅頭馬蹏氣數盛。易我衣裳今幾禩。旄頭星灮射天衢。紫微明滅雲霧裏。文明華界入黑暗。氊酪腥氛彌遐邇。魯連蹈海只空言。歲月駸駸誰知恥。吾東雖小號強國。隋帝唐皇俱披靡。城埈江深劒戟利。眇視胡雛如螻蟻。世級漸降文餙盛。峨冠博帶尙驕侈。淳厖古道未之聞。浮薄時風日已起。時平文武多恬嬉。財竭公私無積峙。備邊踈虞關防弱。自守猶難他可擬。民膏剝盡充皮幣。年年使价渡鴨水。牛後鷄口未暇論。前頭安危果何似。胡運百年古所無。趙兒安能長有此。西隣強冦狺伺釁。銕騎三千應難恃。吾東彊域最密邇。受禍分明從此始。北憂雖已有南憂。乘虛來擣應㓒齒。事到面前可奈何。直恐國勢如艸薙。厝火積薪未足喩。非我言過固其理。桑土綢繆備陰雨。深望謀國諸卿士。</text>
<title>謾吟</title>,<text>聖繼神承四百年。太平民物自煕然。簪纓世族當匀軸。藻繪詞臣上廈氊。言議豈輸明宰輔。關防不讓宋山川。欲除外侮恢餘地。只欠文臣不愛錢。</text>
<title>往京兆適値坐堂寓目口占</title>,<text>雙槐垂影坐堂崇。堂上巍然判相公。蠅幘讀供蛙値雨。鴉衣傳令乕生風。包拯尙陷奸胥計。周勃猶知獄吏功。如欲善圖寧媚竈。近來聽訟大冬烘。</text>
<title>夜直宮衙 二首選一</title>,<text>床前容鼾睡。無妨伴人留。室逈風侵幔。窓虗露襲裯。家貧干祿計。世末括囊謀。惡濕常居下。身名轉謬悠。</text>
<title>晝仕偶吟 三首選一</title>,<text>休言官况薄。猶足養衰躬。博奕南檐日。盃觴北牖風。淸心池水證。幽意樹禽通。且莫談時事。年來兩耳聾。</text>
<title>登園</title>,<text>山鳥避人去。高飛入樹深。久無傷物意。應未祛機心。</text>
<title>葬卞婿 二首選一</title>,<text>哭汝纔旬日。靈車向北阡。久留非更起。遄葬若相捐。影閉荒山在。魂隨片木旋。腦圓兼耳硬。誰謂此無年。</text>
<title>自寬</title>,<text>阿婿雖亡亦有孫。如能成長可持門。促脩隨化思何益。抱弄寬懷痛乍諼。跡近薄情來誚罵。心依達命破煩寃。恠來獨卧深宵後。枕席時時濕淚痕。</text>
<title>悼亡</title>,<text>欲將利劒斬情根。然後悲歡可兩諼。慙愧平生無定力。暫時強遣宲消魂。</text>
<title>歎老 四首選三</title>,<text>千莖霜髮鑷難禁。蕭颯秋蓬欲壓簪。兩頰苔生韶已斂。雙眸花翳暗將深。曾看人或疑生面。慣讀書猶不在心。魚肉滿盤能幾食。少時謾自惜黃金。瘦骨稜稜兩脚痿。長身中屈首低垂。昔如塞馬嘶風壯。今是窓蠅見雪癡。飯進數匙常枵腹。酒傾三觶始伸眉。平生賴有存心力。內養功深尙護持。世末人無禮老成。侵凌衰百闘豪橫。衆中不敢誇多齒。衰後何宜學久生。從古醉鄕元樂地。于今壽域卽愁城。糟丘且可留餘日。莫道沈冥損性情。</text>
<title>暮境 三首選一</title>,<text>暮境無心訪要津。蒔花種樹是經綸。春培凈土扶根弱。夏剔斑苔去葉陳。頑蠧蝕時同去盜。嫰鶯藏處若留賓。日將月就成滋味。不赴宮招已屢旬。</text>
<title>自詑</title>,<text>百年計活踈迂。粗得成家豈始啚。挾子數奴牛帶犢。抱孫雙婦鳳將雛。禾舂白粒羞空槖。柴斫靑山笑冷厨。何術經營能致此。從來先澤遠沾濡。</text>
<title>全伯淳挽 五首選二</title>,<text>切切親朋意。哀哀父母心。非斯人孰慟。以是子逾深。玉樹陰全薄。瑤琴響已沈。鄧林▣大樹。曾擬拔千尋。大府優詞翰。箕裘逮後昆。才華傳世襲。詩禮過庭聞。繡乕人間出。騰蛟華下存。玉樓重建否。應製上梁文。</text>
<title>秋夜讀書 三首選二</title>,<text>朱夏炎威亦已哉。天敎北斗向西回。已聽鴈庋雲邊去。不見蚊從艸際來。扇似散人那怨棄。燈如舊友可無猜。莫欺老眼妨書卷。看到心融輒自開消遣居諸在簡編。耳邊休聽語嚻然。一身適莫隨其地。萬事乘除斷以天。淡飯誰知無味味。閒居自詑不仙仙。深更靜坐多玄想。何事希夷苦愛眠。</text>
<title>秋日對酒</title>,<text>誰道秋蕭瑟。寒暄適起居。淸霜楓葉爛。霽日菊英舒。盤劈黃金蠏。樽盈白玉蛆。家居多樂事。不歎出無車。</text>
<title>今年苦旱。六月望始雨。得以移秧。至仲秋。日候猶熱。庶有西成之望。夜坐志喜。</title>,<text>八月猶蒸溽。開軒迓夕凉。彌天雲解駁。滿地月鋪灮。病暍愁餘暑。憂農喜退霜。彼蒼如悔禍。尙可免饑荒。</text>
<title>金同知獜顯內挽</title>,<text>夫子交情密。仍聞壼範多。酒漿無欠闕。琴瑟有諧和。禍福中間變。悲傷晩善加。沈痾應祟此。深悼寄哀歌。</text>
<title>栗樹</title>,<text>栗樹生荒園。不爲人所賞。花遜桃李艶。蔭輸松竹爽。棄置在一邊。不曾蒙培養。自然積日月。漸尒拔尋丈。今年結宲夥。團團在枝上。主人來撲打。破殼薦廟享。顆碩肌亦潔。登用異榛橡。物然人尤甚。反隅多相倣。</text>
<title>秋日登園</title>,<text>老興秋猶健。登園一望賖。衰形嫌白露。奇氣愛靑霞。自作東臯嘯。難如北里歌。歉年存省誡。未敢滿顔酡。</text>
<title>冬夜無寐。枕上有吟。</title>,<text>長夜漫漫恨太遲。寒衾轉側縮如龜。滅明燈炷將看灺。斷續更籌遠遆微。兒女關心憂病故。親朋阻面歎睽離。雲臺千日深深睡。可羡希夷善息機。</text>
<title>西郊途中</title>,<text>東華每苦軟紅塵。出郭靑泥又濺身。石齒谽谺常避馬。山顔披露欲親人。懷恩自愧迷行止。撫世曾經幾屈伸。過路樓臺多廓落。陞堂作主是何人。</text>
<title>寒食前二日。往留義烈墓舍。卽事。</title>,<text>黑頭徇祿到華顚。牛馬同槽亦可憐。終日王驩相對語。却慙當歲講鄒編。</text>
<title>直廬曉吟</title>,<text>事業文章兩手空。晩偸殘祿宿西宮。嘐嘐鷄唱三更過。閤閤蛙鳴兩部同。鈴鐸響高悲夜月。烏鴉聲亂起晨風。平生惡濕常居下。客枕無眠只撫躬。</text>
<title>與李大運對酌</title>,<text>春酒賖來不計錢。君訓我酌一醺然。閑愁撥棄深埋地。浩氣騰生欲塞天。澤畔獨醒何慘憺。甕間偸飮太顚狂。醉鄕侯印誠難得。作宰吾將守醴泉。</text>
<title>澆花</title>,<text>手移桃李種西園。雨閟風凄日煦溫。擔桶汲來淸凈水。持甁洒向淺深根。已知焦土旋生液。將見孤叢欲返魂。荒歲飢黎應似此。開倉賑貸荷君恩。</text>
<title>歎落花</title>,<text>三更風雨閙花叢。無數嬋娟撲打空。老杏樹間飄萬白。嫰莎庭上覆千紅。綠珠性介投樓下。碧玉心驚入井中。莫恠這翁偏惆悵。一年嘉會轉頭終。</text>
<title>直廬朝吟</title>,<text>屛帳深圍睡味濃。覺來初日已高舂。開窓坐受官人拜。唱喏聲低禮法恭。</text>
<title>直廬。次韓別提投示韵。五首選二</title>,<text>一城塵漲入眸昏。愛此幽深絶衆喧。人坐暮春花下塢。客從斜日柳邊村。迎風院落衣飄袖。過雨階庭屐着痕。遊賞誰能同我興。且敎閽者莫禁門。老子看花眼不昏。耳聾端可避羣喧。於人淡泊元非傲。以我踈迂或謂村。一日肯爲貧窶態。百年常帶太平痕。三盃醇酒天和集。這是怒然入道門。</text>
<title>四月初一日</title>,<text>東皇昨日駕言歸。花已爲泥葉滿枝。黃透樹林鶯睍睕。紫飛庭院燕差池。絲綸物態隨時候。惆悵年灮易轉移。篋裏試搜經歲扇。却憐依舊産淸颸。</text>
<title>憇村。覔酒不得。有吟。時大歉</title>,<text>一村無食度春難。覔酒人皆冷眼看。自笑飯囊難猝縮。登程一日已三餐。</text>
<title>直廬偶吟 二首選一</title>,<text>簿書細較覺支離。損益多乖不適宜。若把莫邪將補屩。應輸尖穎一錢錐。</text>
<title>接木</title>,<text>異榦相連活吐萌。園公奇術儘堪驚。槖駞當日何能事。秪得栽培㥧物情。</text>
<title>感懷</title>,<text>白頭猶作市朝身。應被傍觀笑復嗔。欲逐里兒悲志屈。將辭斗祿念家貧。當歸不入鐺中藥。團扇難遮路上塵。今是昨非都未覺。世間應作謬悠人。</text>
<title>與李大運對酌</title>,<text>跌宕豪心自不禁。家貧猶未惜千金。登盤膾細元銀縷。上砌花明是玉簪。酌得紫霞三斝酒。彈成白雪七絃琹。有詩便寫無詩已。不必搜腸事苦吟。有玉簪花。種階上。</text>
<title>戱吟</title>,<text>飽食溫衣只愛眠。日高三丈尙頹然。偶成分外逍遙客。將近人間七十年。問寢兒曹雙峙桂。含飴孫隊十抽蓮。忽聽剝啄呼奴閙。又是西宮送俸錢。</text>
<title>次金舜瑞墓下遠慕齋韵</title>,<text>新作比隣隔短垣。欣深嘉友與成村。多君慕舍躬頻往。愧我迷津跡尙蹲。千樹松楸應護域。一山昭穆並同原。稔聞子姓優詞學。想有文峰向墓門。</text>
<title>歎老 二首</title>,<text>老冄冄來不自知。數年前後倍參差。禮經已許鄕中杖。醵飮先傳座上巵。前路駸駸西日下。舊遊落落北風悲。志衰未可無存省。長跪時吟抑戒詩。鏡裏衰顔皺作紋。試看文字隔烟雲。一身荒蘚成枯肉。兩肘垂楊露瘦筋。馬援據鞍還健將。黃忠登陣策殊勳。暮年皷勇眞奇事。摩掌時時輒憶君。</text>
<title>與李大運登山麓遣興</title>,<text>蒼蠅逐臭苦營營。殘瀝偸甞閙作聲。悟鼠李斯無達識。憶鱸張翰有遐情。誰家酒熟方浮蟻。何處花開可聽鶯。興欲闌時君亦到。相携擺擺出門行。</text>
<title>聞京外賑事已畢。一詩寓忱。仰頌聖德。</title>,<text>近歲羣龍失職頻。如當作解輒逡廵。遙知東海無寃婦。遠阻西江有涸鱗。宵旰廈氊吾聖主。恬嬉文武彼何人。一張黃紙頒區域。不惜儲胥活萬民。</text>
<title>飯後戱吟</title>,<text>太倉紅腐臭無傷。瓦鼎勞薪爨亦香。藜藿羹甘誰玉糝。澗泉流潔勝金漿。俄看疲脚能追馬。㝡忌蔬腸或喫羊。晩食始知當肉說。豪民應未解奇方。</text>
<title>直廬諭廵更卒</title>,<text>綠林豪傑近橫行。胠篋探囊輕死生。偸狗秘蹤謀甚密。眠羊掛角喚難醒。倉中積峙扃雖固。樑上潛依技已成。少或踈虞應有失。莫辭辛苦到天明。</text>
<title>感懷詩</title>,<text>大道千年坦不迷。禮爲坊曲法爲堤。唐虞以後存如線。秦漢之間汩作泥。五代帝王殘驛馬。六朝文武會稽鷄。濂關多士粗修治。只愧胡庭首屢低。</text>
<title>書虜倭兩賊亂後日錄</title>,<text>昇平車馬競豪華。臨亂何人肯枕戈。洪虜來時迎刃竹。平倭入處受風花。東吳寸銕摧折。北地孤忱哭奈何。忍把鍮匙安喫飯。溫房貼背穩眠過。</text>
<title>大運歸後。獨坐空衙。悄然無聊。援筆題此。</title>,<text>空衙獨坐意忡忡。長日遲遲不易終。應似退僧留廢寺。還如老宦守行宮。幽林禽語喧微雨。何處樵歌落遠風。自念此心常走作。衰年宜做養閒工。</text>
<title>宮中稅米分給朔料。演俚語成一詩。以作亡憀中。開口之資云尒。</title>,<text>三南稅米善舂精。各駄雙包馬背鳴。運峙廣庭山𡷾崒。派分羣隷水流行。窮春洗鼎人情急。此日供厨鬼笑輕。誰道浩然生糓氣。此言雖鄙見猶明。</text>
<title>赴宮衙述懷</title>,<text>白髮蕭蕭老監宮。扶將衰疾強從公。臂痿常戰艱成押。眼暗無光不異矇。跡似猢猻愁入帒。心同犬馬欲輸忠。衰年貪得尋常戒。只恐難能是固窮。</text>
<title>醉歸</title>,<text>大酌香醪到夕陽。俄看天色已昏黃。歸鞭策馬登橋上。候僕携燈迓路傍。烽滅南山更鼓動。人歸北郭步鞋忙。還家老婦知沈醉。手解衣冠勸麥湯。</text>
<title>宮衙</title>,<text>垂老功名付後生。且貪殘祿代躬畊。許丞廉吏唯重聽。張藉奇才實不盲。鷦入鵲巢應見斥。牛同馬皁易相爭。瘦羊博士能安分。利害關頭不動情。</text>
<title>示隣契金舜瑞</title>,<text>接屋常來往。偏於月下多。無金愁辦具。有玉喜相磨。墻別東西界。園通彼此花。朱陳居累世。只是業農家。</text>
<title>四月晦。宮衙與大運共吟。</title>,<text>棗葉初翻栗始花。淸和四月惜將過。脩簷遮日無勞扇。細葛含風不羡紗。桐樹生孫靑錦葢。櫻林結子赤珠柯。華堂設席團圞處。只恐飛蠅汚食苽。</text>
<title>李大運今日嫁女。家甚貧。吟寄一詩。</title>,<text>貧家生女爺孃愁。爲是糚奩不易謀。屛帳何妨仍舊物。鮭蔬未必遜珍羞。室飛祥鳳迎嬌客。詩咏雎鳩歎好逑。吳氏當年牽犬賣。從他嗤點不曾憂。</text>
<title>直廬。偶吟。六首選四</title>,<text>昬昬信脚到華胥。山水淸眞可久居。蝴蝶梦魂俄頃散。夕陽斜影照庭除。熱閙叢中意不堪。幽房獨卧夢魂酣。傍人莫問生涯事。恰是三眠一老蠶。綠林餘種窬穿頻。扃鑰雖牢不撤廵。世有伏波應見笑。三宵還作守錢人。忩忩更鼓不停聲。羊胛烹時日已生。夏夜短猶頻起坐。可知官守自勞情。</text>
<title>義烈墓典監一逝一病。替直無人。承命來留。隨吟輒錄。三首選二</title>,<text>短景獰風捲地來。窓欞掀動若將頹。防虗小黠踈屛障。禦冷深謀煖酒盃。少日氣騰堪卧雪。殘年心弱甚聞雷。火紅爐面添衡炭。春意融融一霎回。此來自笑假非眞。可作威稜整頓新。村近牛山多着手。官卑獷卒或反唇。一時亦是當官者。五日猶爲按事人。末世蒲鞭誰畏服。須將臣棒讋頑嚚。</text>
<title>喜家兒來覲 二首</title>,<text>門外聞嘶馬。堂中見拜兒。路泥衣已汚。日晩腹應飢。渾舍能安過。諸孫不浪嬉。細聽如目睹。無異在家時。初來如客寓。久住若吾家。寢堗燃松煖。飧床佐菜嘉。養安資地僻。味道得天和。意適忘身世。悠然度歲華。</text>
<title>哀金同知景垕</title>,<text>豊頤廣顙且長身。拔萃奇才孰可倫。蓮幕幾年渾靺鞈。楡關當日吐經綸。江湖有宅居斯少。道路爲家率彼頻。竟自南荒回旅櫬。不如窮餓閉門人。</text>
<title>十四日</title>,<text>歲暮荒郊閉戶深。閒居自覺養冲襟。詩書奮業鶯遷意。氷雪他鄕蠖屈心。耽煖每燃宵後堗。畏寒頻擁日中衾。朝窓不敢呼醪榼。修養家應戒卯斟。</text>
<title>十六日</title>,<text>朝朝東望屢馳神。纔得家書始破顰。白首玉關能耐久。不知定遠是何人。</text>
<title>十七日</title>,<text>寂莫前村絶火頻。誰家有食不憂貧。靑靑凍麥經冬茂。未必㐫年輒殺人。</text>
<title>自懷</title>,<text>幽蟄雲龍意。單居霧豹身。動輕應有悔。潛久豈無伸。鬐鬣三冬養。斑文七日新。時來一踴躍。天地卽吾春。</text>
<title>得家書兼有酒來</title>,<text>提榼三升酒。傳筒一尺書。老妻頻送至。應慰此孤居。</text>
<title>聽村老語有感</title>,<text>郊居無晤語。村人許來謁。忽見一黃髮。弊笠衣短褐。爲是破涔寂。接語不嫌褻。問尒家何在。距此應不濶。生理必有事。奈何作寒乞。前跪細致辭。有如訴飢渴。手鋤寄田畒。晝夜無休歇。人功固勤摯。天時輒乖剌。春旱復秋澇。風雹兼迭發。四埜盡蒿萊。何處掛鎌銍。聖上恤民窮。撫摩勤綸綍。誥語登千紙。德音流八達。縱有君堯舜。誰是臣稷卨。不見體至意。使此窮鱗活。溝壑卽袵席。已矣何用說。此語絶悲痛。我心自凄咽。顧今國儲竭。全活應無術。移粟屢萬包。正是洪爐雪。有病未有藥。非是廊廟恝。臈前幸三白。秋麥應見茁。且須忍時月。庶幾救垂絶。語罷飯已熟。對案不忍餟。惻隱是仁端。發見不可遏。如果善擴充。安宅卽吾室。題詩揭座隅。此應非漫筆。</text>
<title>讀書 三首選一</title>,<text>芻豢何曾待易牙。一番咀嚼八珍嘉。明珠合浦從心採。異寶波斯閱眼過。更上欲窮千里遠。傍搜豈厭五車多。暮年何處堪投迹。欲向濂關築小窩。</text>
<title>家兒來見</title>,<text>悶汝係官在。何曾冒禁離。天寒披掛薄。日短往還遲。遠步奴應困。頻馳馬亦疲。厭煩吾本性。靜處閉門宜。</text>
<title>見卞氏婦書</title>,<text>汝甞學諺字。未知生與熟。今見問候書。反切俱中式。橫竪雖歪斜。意趣可識得。猶堪替面目。不必如珠玉。多見人家女。耽看稗說册。仍成驕怠習。不屑井臼役。居然養長舌。厲階從此作。此誠可禁戒。不然家必覆。歸家似不遠。相覿當面飭。</text>
<title>雜咏 二首選一</title>,<text>窮歲窮民自食難。近京風俗故多頑。守軍認作昇平畍。外戶雖存不肯關。</text>
<title>憐丐者</title>,<text>糊口猶難况掩身。壞衣百結一懸鶉。長安富麗眞堪詑。多是貂裘栢粥人。</text>
<title>望北山</title>,<text>文壽峰連露積峰。乹坤孕出兩芙蓉。參天蒼蔚千年主。護得神京作岱宗。</text>
<title>夜坐</title>,<text>村鷄性懶不聞鳴。未卜星河定幾更。一炷壁燈相伴在。風窓達宵明。</text>
<title>有歎</title>,<text>禁松官自爇松眠。煖堗三冬不費錢。孤負朝家差遣意。山行躬檢亦徒然。</text>
<title>感懷 三首選二</title>,<text>昨日是去日。明日是來日。來去不蹔停。坂上走丸疾。臨流歎逝斯。河水啚不出。祥獜如有獲。庶把春秋筆。文章雖華國。是謂章句人。詞賦跨屈宋。無補搶攘辰。幷用是訏謨。偏任非經綸。當念南北憂。無輕韎韋臣。</text>
<title>題詩卷</title>,<text>此來何日不吟哦。隨得俱收積漸多。毛穎甚勞頭半禿。陶泓頻用頂全磨。魚遊溟北猶難化。豕在遼東豈足誇。弊箒千金吾豈敢。詞人習氣例浮華。</text>
<title>得家書。病憂甚多。一詩遣㦖。</title>,<text>朝得書看一蹙眉。近來憂患太支離。最憐老婦妨調病。仍念阿兒困接醫。今日爐鐺無暫息。昔年蔘朮豈曾知。化翁應忌偏多福。不使康寧到死時。</text>
<title>武孫來見旋去悵吟 二首</title>,<text>乍見如無見。將行欲阻行。吾孫應領意。尒祖久鍾情。曠野風初起。遙岑日已橫。出門分手立。送目念寒程。莾蒼荒郊跋涉來。冬天雨雪不曾開。納頭豈似冲年拜。跪膝還能半日陪。携犢老牛常顧戀。離雛乳鵲自徘徊。物猶如此人尤甚。休恠衰翁這㨾偎。</text>
<title>又以一詩戒飭</title>,<text>可趁三冬便下帷。焚膏繼晷矻孜孜。明年將責成人禮。所恥頑然沒字碑。</text>
<title>卽事有感</title>,<text>藳席掩𤗉𤗉不明。從便撤去夜風獰。始知除弊還生弊。動作何人恣意輕。</text>
<title>對燈火</title>,<text>殘燈燼落不開花。未卜何時可返家。飽食穩眠無客閙。三冬還作好生涯。</text>
<title>卽事</title>,<text>蛛網官齋苔上堦。庭虗惟聽鳥喈喈。數三守卒俱無事。穩坐陽擔輯藳鞋。</text>
<title>卽事</title>,<text>玄冥司節閑乹坤。雷已收聲木晦根。朝霧漲時愁日曀。午陽舒處恠冬溫。神荼貼戶無良驗。豆粥塗門是俗論。荒歲窮民多凍餓。憂深沴氣襲眞元。</text>
<title>戱題蘓定方釣龍啚</title>,<text>水旱專權獨弛張。今年擅弄倍猖狂。誰將銕索穿喉出。可恨人無繼定方。</text>
<title>述懷</title>,<text>弱釣何能捕巨鰲。况兼滄海險風濤。明珠欲採龍應怒。靈藥將偸兎已逃。少日寸心明鶴頂。殘年活計刮龜毛。聖恩特許西宮監。十載長腰飽一遭。</text>
<title>喜朴執仲來見</title>,<text>窮陰短景歲將遒。數月居然一楚囚。詩料愜心方撫掌。睡魔侵眼或低頭。長時黃券磨驢踏。何處靑山擊兎遊。伐木丁丁纔入耳。喜君無伴獨相求。</text>
<title>自詠</title>,<text>長髯時自撫。垂頷白如霜。再黑應無術。還丹豈有方。酒淸伸蹙頞。飯軟飽衰腸。幸尒安微分。殘年得小康。</text>
<title>聞紡車聲有感</title>,<text>紡車燈下轉。軋軋到鷄鳴。洛客隣房宿。還嗔睡不成。</text>
<title>雪後</title>,<text>雪覆疑無地。煙生覺有家。千林環堵立。樹樹着梅花。</text>
<title>客愁</title>,<text>無詩難破客中愁。詩就愁隨字字留。欲訴玉皇香案下。數旬權借醉鄕侯。</text>
<title>夜吟</title>,<text>連日天陰未放晴。今宵雲捲見明星。颯然有響風搖樹。忽尒流輝月到庭。閱盡悲歡俱幻境。粗成家室又頹齡。白頭羇旅隨緣在。莫使沈憂損性靈。</text>
<title>感懷</title>,<text>冬天寒日照簷端。俄復西馳下遠巒。烏兎灮陰雙轉轂。蚍蜉軀命一泥丸。呈身昬夜頭應縮。放意林泉膝易安。巖底鼪鼯多狡黠。養羞羣鳥善藏難。</text>
<title>得家來燒酒喜吟</title>,<text>村醪雖濁亦難賖。喉渴多時▣耐過。家餉忽來香擁鼻。滿堂貯得赤城霞。</text>
<title>自咏 二首選一</title>,<text>神安不受客愁攻。可恠人言减舊容。十里平郊非遠地。風微時聽市樓鍾。</text>
<title>對饌吟</title>,<text>魚固我所欲。市遠莫致之。濁醬煑菁根。強喫恐傷脾。曷不具美饌。朝夕侑飯匙。第思萬生靈。荐歉恒阻飢。餔糠甘於飴。菜色滿面危。自念吾所供。甘苦敢議爲。隨分且耐遣。忍熟終適宜。一日食萬錢。長安豪富兒。䟽食樂在中。仲尼是吾師。</text>
<title>飼烏</title>,<text>林烏角角向人鳴。如訴氷霜莫賴生。殘飯數匙投地飼。爲憐反哺有深誠。</text>
<title>偶吟 二首</title>,<text>昇平生齒漸烝烝。強弱賢愚各異能。文讀詩書爲瑞鳳。武操弓劍作揚鷹。農工商在通資用。車馬舟皆備載乘。只恨陸蛇山乕惡。有時人物見侵凌。擧世滔滔慾浪深。褰裳濡足莫知沈。食魚客復乘車意。得隴人猶望蜀心。櫝裡善藏眞美玉。爐中自躍不祥金。可憐蚌鷸相啚久。野老來時一手擒。</text>
<title>次兒婦送紫霞酒。以詩寄懷。三首選二</title>,<text>兒婦心醇福自臻。諸孫次第見成人。葛裘補綴常如富。飯粥經營不露貧。目下縫瘡知已久。心頭剜肉想應頻。一壺認出艱辛辦。可忍無憂酌入唇。監宮活計自來貧。時或些些救喟呻。廩庾米紅添夏祿。郊場艸白助冬薪。憐深每察眉間色。忍久無聞口外嗔。家道興隆從可卜。天心福善𥚁淫人。</text>
<title>得李大運書</title>,<text>朝來訊札慰人深。可但逃虗聽足音。衙靜重房垂暖帳。家遙旅榻擁寒衾。村醪似粥誰相勸。宮醞如澠子獨斟。莫是三灾如瞽說。他鄕來寓作籠禽。</text>
<title>卽事</title>,<text>丘木潛偸戒飭新。樵柯難售火工嚬。寒風砭骨肌生粟。不信天時過小春。</text>
<title>歲將窮矣。一詩寄兒輩。</title>,<text>甔石儲空歲又徂。新元調度莾頭顱。享先酒果惟誠禮。延客肴羞稱有無。莫學豪民裁錦綺。宜憐貧族不烟厨。拮据支過惟兒輩。休惱羇居此老夫。</text>
<title>詩癖</title>,<text>平生詩癖苦冥搜。雪月風花卷裏收。物像森羅隨節候。天機流動豈雕鎪。郊寒島瘦非眞派。雪詭韓奇亦別流。雅頌正音誰嗣得。騷坍千古雀啁啾。</text>
<title>卽事</title>,<text>軒前高岸折風巾。俯視平田一暢神。村落日高烟繚繞。山河春近氣氤氳。洛中消息家無事。客裏因緣酒有醇。氷穴白魚時釣出。江鄕風味獨嘗頻。</text>
<title>行藏篇</title>,<text>夫子梦欲見周公。賤子夢欲見夫子。如果得見有何說。欲問君子行藏理。蘊櫝待價曾有訓。倚市求售人所恥。如何當年厭匏繫。轍環天下不知止。唐虞以後鳳德衰。發欲何待臨河水。繼有鄒聖見梁惠。縱得行道非正始。君不見富春嚴子陵。白水眞人不能起。又不見南陽諸葛亮。三顧方許扶漢氏。二賢珍重乃如此。大聖商量應有以。當時及門二三子。何不一問垂後軌。晩生有懷極僭偎。一篇論列百世俟。</text>
<title>明將入京有四咏</title>,<text>一炷孤燈數尺檠。三冬爲伴達宵明。明朝可忍相離去。渠本無情我有情。右燈檠土爐榾柮火常留。藉得溫來手足柔。豪貴人家那有此。博山烏炭又羊裘。右土爐三冬耐遣賴屛風。八貼周回護病躬。可善藏之應復用。丁寧莫飽蠧魚虫。右屛風善炊稻飯飽衰腸。汝輩供勞豈忍忘。久客槖垂無可賞。此心終不沒風灮。右炊婢</text>
<title>哭金仲久 二首選一</title>,<text>老健咸推醞谷翁。鋼牙嚼肉軟蔬同。麁拳不撲閻羅卒。誰道曾彎五石弓。</text>
<title>金同樞和仲挽 四首選一</title>,<text>三世交情重。百年契誼深。禁扃頻接武。靜室數開心。樗櫟吾猶在。珠璣子忽沈。峨洋誰解聽。從此碎瑤琹。射埒名聲久。詞坍望實巍。毫端摸月露。手裏動風雷。惻怛憂人志。周通識務才。恨無游刃地。懷抱入泉臺。頻歲湯憂谻。扶將不蹔離。狂風搖樹木。短景迫崦嵫。未遂終身慕。還貽喪目悲。親朋聞夜哭。涕淚自交頤。</text>
<title>讀三學士傳</title>,<text>崇禎皇帝有三臣。餘外紛紛只顧身。滚滚周王輸幣使。寥寥越國卧薪人。東兵助惡天應怒。北貨爭奢鬼必嗔。平亂諸公勳業盛。子孫承蔭盛簪紳。</text>
<title>全同樞弘叙挽 十二首選二</title>,<text>高士胸襟處子身。超然不作市中人。入門不見披帷在。淡泊生涯一味眞。知舊高年盡喪亡。惟餘公在魯靈光。今宵又向邙山去。泉下還成佚老鄕。</text>
<title>直宮衙 六首選二</title>,<text>廣園多隙地。種樹復栽花。未學朱元晦。眞成郭槖駞。跡殊宮觀使。居似野人家。靜裏宜求志。休言鬂已皤。白首耽微祿。棲棲歲月深。戀蒭瘦馬意。求食飢烏心。敢有啚南計。猶懷拱北忱。馮唐年已老。未可較升沈。</text>
<title>脫直歸路。歷入靑楓溪。有感。二首選一</title>,<text>淸老留高躅。千秋仰大名。烈書天地泣。草奏鬼神驚。異類猶知愛。同朝忽▣傾。東丘千里國。還作小朝廷。</text>
<title>步往宮衙</title>,<text>代步終難致。間關十里餘。千金宜買馬。長鋏豈求魚。悶過旗亭路。羞逢長者車。忽思王蠋語。信脚往徐徐。</text>
<title>杏</title>,<text>廬山種杏事。千載尙傳奇。白雪開花日。千金子熟時。摘來灮琥珀。甞處味糖飴。役乕吾無術。潛偸任里兒。</text>
<title>庚炎</title>,<text>赤足知非禮。庚炎沒奈何。風從雙股入。凉透一身多。野摘瓜靑玉。村酤酒紫霞。世間無阮藉。此事向誰誇。</text>
<title>直中</title>,<text>枕席朝猶卧。公衙不戴冠。人譏軆貌。我喜占便安。年老妨麁葛。官淸任薄餐。却愁無馬久。脫直步歸難。</text>
<title>買馬</title>,<text>鬣者吾知馬。何論步有無。弱猶堪地用。健不羡天駒。軆癢時搔刷。腸飢日豆蒭。主人恩念重。未敢避泥塗。</text>
<title>盧同樞巹筵。見招病不赴。次軸中韵以贈。四首選一</title>,<text>聖朝敦化禮高年。紫誥煌煌降自天。南極星明回巹歲。北堂萱茁設牢筵。羣龍列侍斑衣爛。雙鶴同臨壽觶傳。靈藥不曾偸月裏。猶成平地兩神仙。</text>
<title>縱吟</title>,<text>越王薪膽意。歲遠自虗徐。詞賦雕鎪盛。刀槍擊刺踈。城池株待兎。人物甕生蛆。萬古撑天義。春秋一部書。</text>
<title>崔同知鎭邦挽 六首選二</title>,<text>高資不足爲公榮。暮境優閒福是淸。膝底兒孫勤課讀。欣看犀角漸豊盈。一蚌居然抱五珠。驪龍頷下亦應無。照車十𠅞非虗說。異彩通宵燭座隅。</text>
<title>遣興</title>,<text>白盡顚毛冒雪同。昏花又入兩眸中。寒天卧睡龍蟠窟。暖日行吟鶴唳空。家裏囊箱雙督幹。厨中薪水一奴忠。人間榮辱都無管。事到身邊付塞翁。</text>
<title>桑田吟</title>,<text>桑田爲海海爲田。萬事今古喜推遷。推分承福甘圬者。達理子瞻製超然。不稱其服乘軒鶴。無求於世飮露蟬。國忠富貴惧見晛。廣文淸貧恬無氊。鬼神每瞰高明室。蟣虱多生暖熱綿。虫鷄得失都無失。長作江湖不繫船。</text>
<title>長霖行</title>,<text>三月長霖近古無。天漏地瘡誠可吁。夜卧常慮屋宇塌。晝坐每愁雷霆驅。三江水漲成湖海。八路船阻絶庸租。川翻沙覆屠禾黍。山頹塚崩散頭顱。蛇虺得意從穴出。蛙鼈失所入厨居。長安斗米直百錢。束薪如桂烟火踈。祈晴三日乍有應。旋復翻盆還如昨。濱江民居避不得。一時墊沒埋沙礫。聖代不宜有陰沴。無乃天公戱劇龍。失職十行▣絲綸。至惻怛愍死救生。靡不極爾輩不幸。爲魚復爲鼈只得。感泣水中無寃酷。</text>
<title>遲暮</title>,<text>自從遲暮後。枕席是生涯。醫勸加蔘劑。妻愁减飯匙。凉風猶閉戶。晴日或看碁。却怪燈前眼。蠅頭似舊時。</text>
<title>朴聖一祖墳。爲大雨所崩頹。拾骨更葬。聞極慘怛。詩以吊之。</title>,<text>北邙高塚雨頹塌。白骨散亂不相接。子孫號泣徒跣往。但見赤土被原隰。披開收拾久不撤。流淚不覺衣裾濕。之絮綿入小槥。祭以酒果告大慽。似此禍變天實爲。且勿搥胷埋舊麓。君不見無定河邊骨。又不見屍陀林中魄。暴露山埜終穹壤。應有啾啾聲痛毒。苟使髑髏復入地。庶幾妥帖如宿昔。</text>
<title>葬亡友金士眞 二首選一</title>,<text>昔日樽前客。于今只有君。阻顔旬朔久。彈指死生分。先壟容棺窄。孤兒負土勤。親朋多挽語。忍見火中焚。</text>
<title>覽丙子日記。感憤成詩。二首</title>,<text>北虜㐫強釁已生。如何昏睡不曾醒。靑袍熱血塗胡艸。黃閣深謀下漢城。忍見耆臣成羽化。羞聞閨女染膻腥。毛錐雖盛槍竿短。冠冕咸投汚穢坑。甘泉不報北來烽。兵壓城西始避鋒。誰見狄靑能禦敵。爭稱魏絳善和戎。深深祗樹開淸寺。欝欝雲根聳汗峰。猾虜鴟張天必怒。如何讖語汚堯封。</text>
<title>直夜</title>,<text>風打庭槐夜向闌。霜輪流影上欄干。低帷卧睡知吾暖。執鐸行廵念汝寒。錢糓有收眞作監。銓衡無藉豈稱官。百年厚祿閑過日。仰祝君恩咏伐檀。</text>
<title>賞菊 五首選一</title>,<text>自春護養到秋深。開得盈枝對輒吟。繁麗更兼淸苦節。謝安風度伯夷心。</text>
<title>宮庭雙槐行</title>,<text>風中雙槐舞庭前。爾有何樂此翩躚。天地陶甄根株成。風雨吹噓枝葉生。雖無佳宲療人飢。亦有美蔭許人依。宮庭嚴邃異牛山。百年未甞憂莊石。君不見深山臣壑千章木。鉅作棟梁撑殿閣。物性所貴保眞軆。丹雘塗抹非其樂。此詩令人發深省。請看莊叟論樗櫟。</text>
<title>全同樞弘敬挽 四首選一</title>,<text>窮通從古轉如輪。大運開時屈亦伸。陶侃性勤應達者。陳平貌美豈貧人。已看門戶容車大。且喜芝蘭滿室春。大業纔成天奪速。輟舂多日泣村民。</text>
<title>酒後示朴漢儉</title>,<text>願葬陶家亦大癡。泉臺粉骨有何知。不如日飮杯三百。醉倒春風二月時。</text>
<title>家居偶吟</title>,<text>客來妨靜趣。長日閉門深。鵝悶伸吭閙。鯿憐縮頸▣。貧猶辭祿計。病亦謝瞖心。尙有韶華戀。花時不廢唫。</text>
<title>盧同知挽 五首選一</title>,<text>昨年巹席賀詩稠。蕪拙猶蒙授簡求。哀樂變遷俄頃事。又題挽曲送靈輈。</text>
<title>圍碁排律 李克用軍。衣黑號鴉軍。</title>,<text>新買棋枰子與俱。文楸堅滑手頻摸。風軒爽處肆莞席。午睡醒時招博徒。落落踈星初布陣。紛紛驟雨轉相駈。黑如戰地鴉軍至。白似沙塲鷺隊鋪。營罍武侯排置密。謀猷方牀設施行。冒危略地非奇策。涉險懸軍豈勝謨。長日摩拳爭逐鹿。有時揩眼各瞻烏。羝羊折角穿藩急。鴻鴈摧身失侶孤。莫愛走獐馳窄路。宜思伏蟒出中途。蕭何固本留秦地。孫臏虗走魏都。致力中原陶侃智。棲身偏土尉佗愚。行師詐計雖難廢。守正良啚切莫渝。數局才完眸已眵。三杯連進氣頗蘓。宣尼有語猶賢已。更約明朝送僕呼。</text>
<title>直廬雜咏 十四首選五</title>,<text>欲看西宮景物多。須從春夏一經過。園花不讓河陽縣。門柳還同栗里家。長日似蠶眠上箔。有時如鹿走登坡。優遊卒歲俱恩渥。感激新成祝聖歌。萬山環擁一宮開。雲白山靑淨不埃。綠竹含風圍廟宇。靑槐蔽日傍樓臺。只憐淸切千花在。莫道繁華百糓堆。皁隷乘閑携酒榼。時時登麓射帿回。原憲蓬蒿極踽涼。年豊猶未厭糟糠。看他賢者猶枵腹。顧我何人敢飽腸。婦女欲衣鮫室錦。僮奴恥食鼈裙羹。不知七十懷微祿。餘景桑楡幾許長。鑿破山阿地尙崇。大樑高棟架成䧺。廳軒盡向南迎日。窓牖多從北受風。白潔周垣新墐墍。靑熒繚砌細磨礲。仙家不必求諸遠。烏石靈源卽此中。滿園羣物各翺翔。鶯語惺惺燕語忙。棲鵲爭枝或墮地。游蜂入室如尋香。一心有着應魔障。萬事無關只睡鄕。苔蘚已藏車馬地。廣庭徐步不嫌長。</text>
<title>盧同知挽 代作○二首選一</title>,<text>郊原艸綠柳絲揚。萬品昭蘓値艶陽。公獨胡然風滅燭。余何忍此露晞章。淚揮着樹哀王裒。怨徹崩城哭杞梁。欲識斯翁能裕後。請看服位幾多長。</text>
<title>安翕大夫人挽</title>,<text>城崩改六燧。蘭茁經三遷。吾未升堂拜。人傳處壼賢。梁鴻妻擧案。蘇軾母埋錢。哲婦無今古。心䂓一卓然。</text>
<title>治盜行</title>,<text>漢高三章盜在中。沾法不如凡罪同。國朝設廳置左右。大將管轄多威風。軍官選置數十人。晝同偸窃夜行廵。此人何能善緝捕。如逢強梗心先怖。先王推仁减刑杖。窃發漸熾多嘯聚。昔年聞有李相國。運智設計多搜獲。相國逝後更無人。俯仰今古一歎惜。要之窃鉤且休說。先從巨魁亟勦絶。欲知巨魁是何者。力勢足可肆攘奪。驪龍睡時偸美珠。玉兎搗處窃靈藥。崑山採玉山破碎。麗水取金水渴涸。蕫卓黃金十萬斤。元載胡椒八百斛。天怒民怨鬼神瞰。身磔家瀦固其宜。烹茶大鼎水方沸。盡偸此輩無漏遺。然後偸兒自革面。勸之使盜應不變。</text>
<title>漁戶行</title>,<text>吾從李御史。乘舟入安眠。安眠之西有看月 島名。海濶風獰不宜人。中有漁戶數三家。家如蠔殼着水濱。困頓試就屋裏坐。屋已打頭腰難伸。粮盎炊器俱陶瓦。檐端猶看掛數鱗。飯襍塵沙難近口。席多蚤蝎不貼身。鳥獸猶難此投止。嗟爾生人何苦辛。皮膚黧黑應化烏。衣服弊破豈懸鶉。一生生理在舟航。泛海視同履康莊。鯨鯢跋浪鰌立幟。性命危凜在頃刻。生雖免乕口死應。藏魚腹看此心事。倍驚惕歸來。不責厨傳薄。</text>
<title>宮衙讀書</title>,<text>涔寂宮衙破睡難。縑緗羅列整衣冠。我如僧舍携書讀。人以倡門說禮看。意會朗吟頻拍案。心凝癡坐或忘餐。休聽工部三冬語。終老勤攻始弄丸。</text>
<title>漁樵問答詩</title>,<text>樵夫向漁父。曰余生涯在斤斧。淸晨躡屩入深山。羣木彌山恣意取。東岡斫罷又西岡。鎭日往來不知苦。筽中自有貯來食。午就溪磵水澆喫。肚腹充然氣不餒。擔薪下來日將夕。淸風習習駕兩腋。六月未甞愁汗滴。歸來斥賣貿米粟。好與妻孥同飯粥。買臣曾是我輩人。何事晩歲耽爵祿。漁父向樵夫。曰余事業與汝殊。滄波萬頃碧琉璃。一望泛泛𩿨與鳧。扁舟一葉搖輕棹。隨意去來無礙拘。盈尺錦鱗紛潑剌。釣出還勝松江鱸。纖纖柳枝穿其腮。往尋黃壚稱心沽。頹然醉卧蓬窓眠。萬事無忘吾忘吾。呂尙當年亦樂此。可笑老作鷹揚徒。二人行事俱有弊。利己害物誠不細。千載長頌解網仁。八域俱稱放生惠。濠梁游泳樂莫若。張網掩取何太戾。樹木亦是人所養。古有邦禁名曰厲。方長之草尙不折。忍斫櫲樟參天勢。水龍不禁恠目瞎。山鬼有知愁頭剃。天道昭昭有相報。汝輩警惕毋玩愒。</text>
<title>夏日卽事 三首選一</title>,<text>樹陰深處獨徘徊。微雨前霄潤碧苔。蝴蜨喜晴應曝粉。雙飛相逐度墻來。</text>
<title>鸎燕詩 二首選一</title>,<text>鶯兒巧舌眞林甫。燕子輕身豈趙妃。厭聽綿戀投棘語。愁看下上傍林飛。鳳凰羣裏應嫌佞。鵷𪆽班中必笑微。爾語喃喃吾羽嫰。只宜相伴待秋歸。</text>
<title>鶴</title>,<text>仙禽本合在蓬瀛。底事翩躚傍帝城。不料稻粱成鴆毒。遽䍦羅網作猿驚。曾將逸翮冲天擧。今曳殘骸掠地行。平生豈願乘軒貴。歸去靑田唼杜蘅。</text>
<title>鷄</title>,<text>風雨猶鳴不失時。休嫌早晩有差池。羊溝破敵人稱健。鄠杜揚威帝叫奇。觜距梗剛戈戟利。衣裳璀璨錦綾披。庭除散粒頻呼祝。喜見羣雛免腹飢。</text>
<title>狗 壬子</title>,<text>戀主深誠每候門。逢時搖尾示殷懃。傳書黃耳誠殊績。殲賊烏龍亦異勳。暴客來時休默默。帝閽留處莫狺狺。難看足掌生氂日。可驗東方俗務殷。</text>
<title>馬</title>,<text>房星夜照冀州方。孕出名駒號本鄕。羞與犬曹同過奬。若言龍種豈虗張。操鞭每想王良遇。伏櫪空悲伯樂亡。歲月不留成病骨。毛皮焦澁背生瘡。</text>
<title>牛</title>,<text>桃林處士丑家兒。豢養曾蒙百里私。遲日負犂蒭豆薄。寒天駕軛道途危。叩歌寗相悲沈屈。掛讀蒲山忘倦疲。斯世定應無問喘。只愁豊艸放來遲。</text>
<title>鳧</title>,<text>家鳧何得敵山鳧。等是同班出處殊。處者投閑從我好。出而求活被人拘。淸江可喜靑頭客。穢壤堪愁短脚奴。倉鼠知應羞廁鼠。滄浪自取悔尤無。</text>
<title>田家 二首選一</title>,<text>田家作苦夙宵忙。塗軆塵泥洗不遑。頻雨稻苗蟊豈産。無風豆葉雉堪藏。麁舂麥飯猶堪口。劣熟菁葅可飽膓。穮蓘已完休襏襫。農歌一曲酒盈觴。</text>
<title>憶亡姪悲吟 三首選一</title>,<text>病革憂家累。言言淚與俱。難求絲續命。莫拒鬼持符。窄狹猶歸土。零丁亦有孤。方歎癃老甚。誰獻五湖啚。</text>
<title>愁霖 三首選一</title>,<text>銀竹從天降。金銀滿地浮。江湖舡路梗。關市賈人愁。米借淵明得。薪從句踐求。祈晴論早晩。捧漏儘悠悠。</text>
<title>南草吟</title>,<text>南艸古無說。題詠自我始。醫方不曾論。性味終何似。幼時學人飮。口唇流辛水。頭目頗眩轉。移時卧床笫。幾吐腹中飯。耐久乃稍已。晩歲常病蟄。性不好雜技。閉門謝來客。倚枕看書史。靜思人皆嗜。滋味必有以。于今破寂計。捨此無可擬。復尋舊烟盃。爇艸含以齒。一日復一日。臭味漸可喜。吸來心氣爽。軷去口臭鄙。習久不知惡。漸近自然美。一朝覺有害。君子宜戒此。多飮汚牙齒。數唾枯骨髓。日計雖恬然。歲久當悔矣。况是播良田。售價非糓比。尤怪關西產。評味侔甘旨。京外竟貿取。一錢如手指。妨農復糜財。蠧害那有紀。朝家如悉此。設法當禁止。作詩示兒曹。戒也非戱耳。</text>
<title>延士甫挽 二首選一</title>,<text>蕭曹追遠跡。聲望壓班行。剸劇恢游刃。沈機善括囊。碑成諸族口。醇醉衆僚腸。忽爾䍦橫逆。無辜惜冶長。</text>
<title>戊申七月初吉日。將赴配富平。渡楊花江。時久潦江漲也。</title>,<text>楊花小渡視如巵。來往多年不少疑。水漲三旬迷遠近。身依一葉聽安危。舟人皆念觀音佛。孝子猶歌水調詞。却恠癃殘何膽力。柁頭高坐任傾欹。</text>
<title>到謫舍 五首選二</title>,<text>微臣負犯合投荒。猥賀優恩卧桂陽。水土氣淸應善地。魚蝦價賤是江鄕。艱危意定常無動。子女心悲太過當。還訝連宵無睡思。披衣時復起彷徨。睡魂夜遁晝還來。又被羣蠅閙却回。閔我病眸如隔霧。憎人鼾鼻似鳴雷。兒因渡水難頻謁。隣爲鋤田不暫陪。知己督郵村裏在。不嫌渾濁日呼杯。</text>
<title>十五日夜</title>,<text>悄悄覊懷自慰難。黃昏引步到更闌。今宵月色應依舊。不似家鄕在日看。</text>
<title>烹鷄誡</title>,<text>客裏苦無饌。村中唯有鷄。能補老人胃。滋味勝藿藜。朝夕登盤進。飽喫及童奚。今日偶出門。殷血洒路蹊。羽毛紛滿地。宛見經烹刲。倚杖一沈吟。不覺心惻悽。鳥獸及魚鼈。惡死與人齊。力微不能抗。寃號赴烹醯。福延濟羣蟻。仁見捨小麑。杜老虫鷄說。平日亦有稽。從今啖菜羹。秋葵綠滿畦。</text>
<title>用前題</title>,<text>獨處蒸菴久。雲霞亦不親。寄書俱旅况。強飯慰家人。身與藩羊曲。魂驚廁鼠頻。遊魚休跋浪。波底戢窮鱗。</text>
<title>晴</title>,<text>宿雨初收見夕陽。縱橫流水入陂塘。陰晴允愜羣農望。天地應憐屢歲荒。綿已坼包抽嫰白。稻將垂頸染微黃。功完穮蓘無餘事。惟祝風恬更退霜。</text>
<title>經谷謾吟 三首選一</title>,<text>衆喧叢裏且安身。閉戶深居避市塵。鶴健衝霄他逸翮。魚寒潛水此窮鱗。無燈每引天邊月。有酒頻回雪裏春。叵耐重陽無賞菊。纔移數本答佳辰。</text>
<title>門前溝水</title>,<text>可憐山中水。沿洄日就下。漸失澄淸氣。仍與泥土和。濯足恐汚穢。鑑面昧小大。在山人皆飮。出山人皆唾。同是一派水。俄頃淸濁左。應悔離山來。受此塵垢涴。所冀赴江漢。庶幾一變化。</text>
<title>悼朴天叙 二首</title>,<text>閉戶常深坐。眞成塑像身。蓬門無掃雪。黍谷不求春。蜀肆垂簾客。西山啗薺人。風聲當永樹。琬琰與同珍。自是非塵骨。氷壺徹底淸。前身應仲子。逸跡豈君平。海鶴凌風意。林蟬飮露情。天遊誰可挽。仙侶送霓㫌。</text>
<title>懷李虗中</title>,<text>割指治親疾。忱誠可格天。禮經雖不許。子道恐無愆。筆翰槐亭學。詩篇樂府傳。玉樓催召急。李賀惜無年。</text>
<title>謾吟 四首選一</title>,<text>陋巷人誰問。時時聽鳥啼。閉門秋艸老。倚杖夕陽低。帽落愁頭禿。盤豊恨齒齯。多情何物是。塒上報晨鷄。</text>
<title>夜坐</title>,<text>夜深羣動息。燈燼落成灰。更鼓頻傾聽。爲從北闕來。</text>
<title>先墓所植松。虫蝕枯死者殆百許株。蝗虫之害稼。亦與此同。憤歎成詩。</title>,<text>松虫食松葉。葉盡松亦枯。松枯虫豈生。墮地旋遭屠。推本自松出。反噬誠㐫啚。譬物梟獍輩。在人莾操徒。旱蝗戾氣種。害稼無復蘓。遂令禾黍田。盡作蒿萊區。眞宰布大化。艸木俱沾濡。如何生二虫。山野成荒蕪。豈亦人事致。抑非化翁辜。細推難會得。吟去一長吁。</text>
<title>瞽誦經</title>,<text>堂中張燈燭。床上羅酒食。鼕鼕鼓聲動。喃喃瞽誦作。借問是何事。逐鬼兼安宅。此說極無稽。君子曾有飭。上天無適莫。隨人有善惡。殃慶各以類。鬼敢肆胷臆。君義而臣忠。國應有禎祥。父慈而子孝。家自無旤殃。此語雖平平。其理宲昭昭。請君勉爲善。萬灾自應消。</text>
<title>憶舊宅</title>,<text>樓谷烟霞窟。千峰四面碧。淸流出巖底。琤琮瀉珠玉。嫰艸被長堤。洩雲縈深谷。千樹𣑯杏花。照日爛婥約。人居頗成村。連墻復接屋。其俗喜風景。其人愛幽僻。讀書不出門。題詩動成軸。宣城謝康樂。栗里陶彭澤。常有山水樂。逸趣無今昔。吾家在其洞。卄年心神適。人事多變遷。移居經洞側。踏地無燥潔。汲井多混濁。耳邊皆市聲。眼中亦塵色。長日閉門居。不得暫靜寂。三春雖過盡。難見一花萼。縱欲還舊宅。擧措嫌銷刻。雲出不歸山。水流難返壑。君子隨遇安。不必謾歎惜。寫出舊形勝。仍及今湫惡。欲代一幅畵。揭壁時寓目。</text>
<title>奉懷長湍李相國</title>,<text>緬維李相國。才德世罕知。狂瀾砥柱力。大廈棟樑姿。决獄于定國。執法張釋之。擊強排髖髀。提維捨功緦。文章優倚馬。廉潔侔拔葵。乕去藜藿採。龍亡雷雨遲。小子甞附驥。大海測以蠡。高深固無識。淺近略有窺。一臠知全鼎。餘事類可推。歌謠休眇視。應有採詩時。</text>
<title>病懷</title>,<text>老鷄縛兩脚。不能飛上屋。看來發一歎。物我還同域。自從癃痼後。寒暑長枕席。苦辛扶衰藥。支離補虗粥。有時倚杖步。亦未出門閾。矯首望靑天。乍得濶胸臆。仍念昔日事。怳然成陳迹。春天看花榭。夏日臨流閣。白石溪上飯。綠水磵中浴。淵明持酒招。康樂設筵速。隨意適其適。到處樂莫樂。今焉隔世界。思之增悽惻。此心亦妄想。物理有開塞。時當收藏月。百虫俱蟄伏。吾亦㥧天時。深巷斂蹤跡。</text>
<title>盆菊</title>,<text>嫰菊栽盆上。紅黃結搆奇。自然眞意損。不似在東籬。</text>
<title>賞菊 四首選一</title>,<text>鼻觀通香氣。仍傳肺俯中。和餻非世味。泛酒是仙風。嫰葉雕鎪巧。繁花點綴工。還同此翁意。凍蜨颺寒叢。</text>
<title>戒蕩子詩</title>,<text>人家産業有畜積。皆因父兄勞筋力。麁衣澹飯度朝夕。不恤傍人嘲吝嗇。心如啄粟養羞烏。計似枝營巢鵲。今日還有陸賈金。昔年曾無蘓秦玉。其子不能繼父志。莫思堂構還放僻。貂裘柏粥誇豪富。酒肆娼樓恣歡樂。招呼光棍作伴侶。樗蒲千金輕一擲。門前献笑納媚人。盡是飮髓吮血客。篋中十襲珠與玉。俱作妖姬頭上餙。巨鼎無底漫勞汲。尾閭有漏誰能塞。銖累寸積等山丘。一朝蕩滌無舊迹。何人敎猱使升木。孽自己作無可贖。縱有親戚誰憐汝。汝亦有腹心應惡。水覆在地難再收。嗟尒蕩子成餓鵠。</text>
<title>貧家行</title>,<text>貧家小兒飢無食。牽挽母衣啼且索。母心悽楚不能抑。稱貸隣里不盈簏。忙忙作飯遍諸兒。丁壯亦能免枵腹。今日猶然沾壺餐。明日誰復潤轍涸。賣珠賣釵今無物。無米無薪徒有壁。八方耕種無閑土。年年亦多禾黍熟。人物繁殖食者多。新舊不能相繼續。中民産業亦云匱。誰復出力救惸獨。朝家憂民賑貸頻。公藏亦聞無蓄積。縱使沙土盡成糓。難使億兆脫溝壑。兒乎飢時且少忍。無食頷顑非我獨。</text>
<title>課奴婢詞</title>,<text>奴勤耕婢勤織。不勤當有責。不織何以衣。不耕何以食。努力果不怠。何必煩課督。鷄晨犬夜各有事。蠶絲蜂蜜亦其職。試看廟堂公與卿。未有安坐徒食祿。</text>
<title>嘲登第</title>,<text>誰將嫫母換西施。世眼多昬照見遲。初似雀羅求鳳入。終如魚網得鴻䍦。靦顔座主還稱賀。掩口隣朋亦道奇。世上濫▣多此類。瑜瑕眞假儘難知。</text>
<title>慰落第</title>,<text>天高恨結蕊珠宮。不遇歐陽掌試公。羅隱文辭那見擢。劉蕡制策竟隳空。姓名難入孫山內。試卷常投落了中。今第已過來第遠。蹉跎恐作白頭翁。</text>
<title>武擧登第</title>,<text>釰珮𤨿鳴羽衛圓。試塲高設御樓前。帿中破的無金撞。臺上揚旗有鼓傳。今日快成風嘯乕。幾年長作雨沾鳶。用俚語 桂花輝暎仙童舞。捲箔爭看盡閧然。</text>
<title>武擧落第</title>,<text>匹馬間關淚欲潛。短僮隨後向家山。行逢親友羞低首。歸對妻孥憤上顔。深悔宿儲治具盡。始知遠道赴科難。功名初計歸虗套。唐擧君平倂是閒。</text>
<title>病中憶舊遊</title>,<text>雲臺無限梦中山。意在蒼松石壁間。何處黃壚開㶑灧。誰家白社聽綿蠻。北村勝地烟霞散。西郭騷坍鼓角閑。小鬼困人非久計。沈痾已透死生關。</text>
<title>述懷</title>,<text>深冬靜夜悄無眠。往事森羅在眼前。學道自成窮措大。當榮巧値惡因緣。抱關拙計粗糊口。玩世愚衷豈脅肩。言直頻遭官長怒。氣狂難得衆人憐。谺險逕羊蹄澁。迢遞泥塗馬足穿。高適封丘心欲碎。蘓秦負郭望空懸。藩羝有觸方維谷。涸鮒無谿可返淵。雨露深恩何擇地。絲綸殊渥忽從天。卄年飽食宮房米。七耋難銷俸祿錢。呈病歸來祈帶裭。關門謝遣解繮纏。花楓勝日招詩伴。耆舊來時設酒筵。暮境能成勞後逸。長髥如雪一歡然。</text>
<title>戱題燈面</title>,<text>火珠林邑献。唐帝不珍藏。遷徙辭中土。流離入異鄕。日曛初坐燄。夜久更騰灮。奇寶無人識。中宵感歎長。</text>
