<title>同伯氏賦養正齋壁上畵牛 十三歲作</title>,<text>誰畵靑牛卧綠芊。春來耕盡洛陽田。不受宣王釁鼓辱。曾隨老子出關鞭。杏花村裏輕簑雨。芳草橋邊短笛烟。如今自在無覊絆。欲學陶公獻九天。</text>
<title>養正齋雨後。題宋子徵 炳遠 扇面。己酉</title>,<text>靑山影裏有人家。一逕垂楊繞白沙。碧流正漲前溪水。知是長安大雨過。</text>
<title>與李姊兄 奎明。次明詩采石江吊李白韻。庚戌</title>,<text>長笛西風獨倚樓。含盃惆悵俯淸流。何來嶽色千年恨。不盡江聲萬古愁。璧月光搖紅蓼岸。塞鴻嘶斷白蘋洲。夢中忽見騎鯨客。宛在沙棠一葉舟。</text>
<title>同伯氏舟下仙遊峰 壬子</title>,<text>龍湖來上木蘭船。十里烟波興渺然。相國亭高蒼檜下。仙遊峰出白鷗邊。尊中綠酒兼携笛。網裡銀鱗不用錢。取醉今宵蓬底宿。棹歌沿泝月明天。</text>
<title>養正齋。與金叔伯兼 盛達 分韻。得飛字。</title>,<text>家住山中剝啄稀。竹樆茅屋掩荊扉。小塘水暖魚爭戱。深樹巢空鳥學飛。有意獨憐靑草出。無心長見白雲歸。年來漸得閑居趣。日夕褰簾對翠微。</text>
<title>太古亭。與諸益分韻。又得飛字。</title>,<text>畵閣丹靑落。空庭嵐翠霏。綠陰隨處在。黃鳥近人飛。一水三池合。千峰四面圍。盤桓松樹下。終日不知歸。</text>
<title>詠雨呈金叔伯。兼要和。</title>,<text>中宵月離畢。日晩雨連山。細入花枝重。輕沾草色閑。小塘鳧唼喋。高柳鳥間關。竟夕褰簾坐。濕雲時往還。</text>
<title>偶到大隱巖。蓮花盛開。主人以棘籬圍之。見而有感。</title>,<text>淸水芙蓉滿石池。問君何事棘爲籬。吁嗟花性同君子。一任世人知不知。時尤菴先生在栫棘中故云。</text>
<title>夜飮別金大有 昌業 南下</title>,<text>三年一相見。萬事入長歌。春動深杯面。霜嚴凍竹柯。白鷗知泛海。黃鵠笑張羅。戀我同袍好。其於遠別何。</text>
<title>同金大有，金士敬 時保。集詩聯句。</title>,<text>北風其凉。歲聿其暮。士敬。 我有佳賓。可與晤語。定而。 雖無旨酒。唯子之好。大有。山有嘉卉。其黃而隕。大有。 我覯之子。適我願兮。定而。 和樂且湛。士敬。 兄弟無遠。大有。緜緜葛藟。定而。 施于松柏。大有。 哀我人斯。自貽伊戚。士敬。 今者不樂。何嗟及矣。定而。北風三章。章六句。有客宿宿。在我室兮。定而。 飮酒溫克。笑語卒獲。其儀一兮。大有。有客宿宿。洵有情兮。定而。 飮酒孔嘉。出言有章。儀旣成兮。大有。有客二章。章五句。</text>
<title>白鷺</title>,<text>白鷺下野田。斂翼入婆娑。魚藏蒲葦間。蒲深奈魚何。窺魚且不得。反爲弋者加。只可泛滄海。滄海足風波。高飛且莫留。今世多網羅。</text>
<title>獨樂亭。陪季父與金叔伯兼，金叔仲惠 盛廸 聯句。</title>,<text>山下孤村月下尋。洞門深處夜陰陰。定而。 踈松帶雪鶴驚夢。凍瀑受風琴有音。季父。 閉戶擁衾高士趣。開筵秉燭故人心。伯兼。 留連不覺天將曙。隱隱鍾聲出禁林。仲惠。</text>
<title>昌平瀟灑園。題贈主人梁來叔 晉泰。○丁巳。</title>,<text>瀟灑園中人已去。獨留形勝古今來。飛泉落地仍成沼。盤石當空自作臺。脩竹想瞻高士節。寒花如待好人開。風流別有雲仍繼。更把當年詩酒盃。</text>
<title>維摩寺。贈信菴上人。</title>,<text>河漢西流月出東。淸談留宿散花宮。危峰秀色經秋雨。苦竹寒聲帶夜風。萍水逢迎千里外。蒲團留醉一樽中。明朝送別虎溪上。獨閉雲扃松桂叢。</text>
<title>又贈一絶</title>,<text>蓮花世界菊花開。摘取寒英泛酒杯。林外忽聞筇竹響。夕陽蘿逕有僧來。</text>
<title>將向松廣寺。鄭久而 浹 極言路險。戱贈一絶。</title>,<text>君言棧道上天難。石磴雲梯未易攀。我謂險艱無此地。人間別有太行山。</text>
<title>竹川村家</title>,<text>山下淸流一帶長。柴門臨水竹蒼蒼。主人步出松間路。獨坐苔磯釣夕陽。</text>
<title>江行卽事</title>,<text>百里沿江下。天晴江水深。馬行依樹杪。人影落波心。白鷺飛還集。游魚出復沉。殘鍾來隱隱。有寺在山陰。</text>
<title>夜到松廣寺。次贈曉行上人。</title>,<text>古寺千年木。秋山一點燈。客隨鳴磬至。終夜對高僧。</text>
<title>臨鏡臺</title>,<text>曹溪流水出山流。盡日尋源到石樓。木老虛庭高百尺。苔封古塔閱千秋。孤雲一去丹書在。瑤草長春紫洞幽。向夜鍾淸星斗轉。石壇明月喚僧遊。</text>
<title>敬次文谷金公 壽恒 謫中下示韻</title>,<text>南海蘓仙謫。高樓王粲憑。孤臣戀闕夢。獨夜伴殘燈。原韻赤壁秋堪賞。仙樓夜可憑。如何竹裏舘。靜對讀書燈。</text>
<title>金汝成 昌集，仲和 昌協，敬明 昌緝 三昆季。自文翁朗州謫所歷訪。時在同福衙中。</title>,<text>開筵俯淸沼。樓勢出波心。作客來千里。逢君爲一吟。留連今夜會。斟酌故情深。醉愛東籬菊。從他霜雪侵。</text>
<title>伏次家庭韻。贈金汝成 昌集。</title>,<text>高樓近碧落。佳客倚雕欄。竹密琅玕碎。池虛碼磂寒。離驂將在路。別意未成歡。留得中天月。那堪後夜看。</text>
<title>次金敬明 昌緝</title>,<text>四面靑山一洞開。中天蒼翠望崔嵬。霜枯石角埋紅葉。水落磯頭滑綠苔。十里孤村賖酒返。半江殘日釣魚廻。醉來欲到高高頂。秀色應知近上台。</text>
<title>勿染亭。次金汝成韻。</title>,<text>赤壁回看萬丈餘。平郊十里倒騎驢。行尋細路迷秋草。來上危欄俯石除。寒菊冐霜花欲老。高梧近水葉全踈。山翁去後亭猶在。空鎖雲扃夜月虛。</text>
<title>仙樓赤壁之遊。樂則樂矣。而長路關人。未盡登眺之興。臨別悵然有作。</title>,<text>江海相逢慰所思。名區此會豈前期。仙樓拔地同臨㢠。赤壁撑空共陟危。山勢南來水東注。鄕心北去日西馳。忩忩不盡遨遊興。付與他時一夢知。</text>
<title>與李姊兄辛伯翼 相東。呼韻同賦影燈。</title>,<text>峨峨空中閣。燦燦八風榭。般倕勞意匠。虎頭奪造化。妙手各臻極。怳然失眞假。上有列仙馭。下見千騎靶。馬首春草短。金鞍壯士跨。鸊鵜新淬劒。烏號舊時柘。左接▣走鹿。右發殪香麝。當前扼虎人。無乃射鵰者。仰手出禽上。俯身散蹄下。䠞踏寒山曉。彷彿藍田夜。已令獸如山。誰復龍爲駕。浮丘與子晉。揖袂相邀迓。𤨿𤨿碎佩響。藹藹祥雲惹。談之不容口。觀者亦驚訝。雜遝紛萬狀。應接目不暇。風至馬如飛。劒戟逐影乍。皎若玉輪轉。耀若金烏射。明月錯夜光。不足償其價。妙絶九華右。不在五校亞。此間豈無詩。有詩亦難寫。</text>
<title>同李校理 世白，林兄德涵。宿玉流洞拈韻。</title>,<text>不道紅塵客。能回阮眼靑。來時花撲面。坐久月臨庭。暗水泠泠響。踈鍾遠遠聽。山家堪寄宿。况又酒盈甁。</text>
<title>踏靑日。同金子益 昌翕 諸人。會白雲亭。</title>,<text>可愛澗邊草。今朝更看靑。細連幽逕遠。踏上白雲亭。</text>
<title>小科聞喜日。林兄 德涵 來賀。俾行新來戱。仍呼四韻。一番進退。輒成一句。</title>,<text>客中徂暑又逢寒。久矣高堂曠問安。今日魁元容我忝。舊時門巷聳人看。魏公相業三槐始。德祖家聲四代難。况有玉堂賢宅相。亦曾巍捷未勝冠。</text>
<title>三淸洞。恩門宴臨罷押呼。壬戌</title>,<text>玉洞烟花深復深。華筵賓主揔同心。曲江賜宴曾聞舊。鴈塔題名更見今。過雨自添山水色。行雲不動管絃音。欲知吾輩風流盛。看取先生醉後吟。</text>
<title>同李子東 海朝。遊白雲亭。</title>,<text>細瀑懸蒼壁。晴嵐護碧峰。醉來亭上坐。春日下長松。</text>
<title>三月小盡</title>,<text>三百六十日。九十日爲春。今年三月小。奈此惜春人。</text>
<title>牧丹家押呼</title>,<text>山家新作牧丹家。爲惜餘春在此花。富貴自來吾所有。深藏不向外人誇。</text>
<title>同金大有，閔靜能 鎭厚，宋玉汝 相琦。會白雲亭聯句。</title>,<text>如逢會心友。每作此亭遊。定而。 繞筆雲長在。含杯興轉幽。靜能。 輕陰媚落日。爽籟怳淸秋。玉汝。 大隱元城市。高歌笑飯牛。大有。</text>
<title>同金子益諸人。泛東湖。</title>,<text>東湖湖水綠如藍。晩上蘭舟不用帆。自在波心來去穩。棹歌聲外鷺三三。</text>
<title>敬次尤菴宋先生 時烈 下示武溪韻 癸亥</title>,<text>幸陪凾丈出塵鞿。郭外靑山斂夕霏。小子此行深有得。全勝點也詠而歸。</text>
<title>孝廟忌辰。敬步尤翁韻。</title>,<text>先朝一箇老臣存。每歲玆辰倍愴魂。大義未昭明日月。腥塵猶滿漢乾坤。寵榮豈特承三錫。恩召頻看入九門。遙想白頭垂淚處。不堪今夕又黃昏。</text>
<title>月波亭。謹呈西河李丈 敏叙。兼贐北行。</title>,<text>邇來久息漢陰機。一卧滄浪未肻歸。堆案詩書長矻矻。滿江鷗鷺自飛飛。孰知公有此行役。可笑世無眞是非。他夜樂民樓上夢。也應還到舊漁磯。</text>
<title>金子益號李姊兄草堂爲衆妙軒。遂題贈主人。</title>,<text>余意在山水。世無知者論。家間得之子。道契心不言。常思出宇宙。脫却籠與樊。奇抱坐善病。蟄跡鎖衡門。于京覓佳處。莫若城西村。遂廢巷北宅。就我求名園。名園叶素心。邈爾離塵喧。其陰華山屹。其陽冠岳蹲。淸溪與獨樂。流水東西源。雲霞迷遠近。景色異朝昏。偃仰聊適意。應接不勝煩。所以三淵子。目爲衆妙軒。</text>
<title>家有春柏。未花者六七載矣。余自江南來。花開四五萼。綽約可愛。爲吟一絶。甲子</title>,<text>錦城奇卉昔移査。京洛多年不肻葩。主人南國歸來晩。爲放春風第一花。</text>
<title>次金學士仲和韻。又贈明察上人。</title>,<text>大嶺七十州。玆山䧺百里。自古南爲者。勝賞必於是。嗟余少年日。未肻流俗比。到今轉濩落。壯心猶不已。沉思陟岱泰。結想浮淮汜。徒然欝奇意。汩汩隨泥滓。新埋寶釰氣。上射斗墟紫。却笑淸灞淚。誰能五情沸。心催陜州行。興屬伽倻寺。趍庭了數日。歸騎山中指。沿途饒水石。觸目儘淸美。奇觀叶舊聞。欲說頗靡靡。孤雲疊石句。一讀爽牙齒。冷風杳寥廓。千載猶懸跂。林厓潤金碧。何處採瓊蘂。時時月明夜。遊戱紅流水。此語仗老釋。無奈近弔詭。梵宮百千架。丹雘駭盈視。中藏八萬經。一一粧文梓。空勞白馬駄。任敎莊嚴起。羅麗蕩爲墟。此物莫焚燬。吾聞佛之道。淸淨戒驕侈。矧今聖世治。節儉軫瘡痏。胡爲餙臺殿。龜玉紛以毁。堪悲學佛人。厥田舍不耔。大義塗君臣。天倫夷父子。惟肆誣誕說。醉夢齊生死。論吾道與德。若聾昧淸徵。其間察師者。頗能造乎理。生身簪紱裔。落髮空桑倚。平生一弊衲。不羡紈與綺。高名播京洛。一見兩相喜。吸盡西江水。笑指倻山峙。輕聞木犀香。漠焉忘吾止。夜靜發鍾磬。令人悟深旨。出示軸中詩。詩文復何似。故人留傑作。仙蹤纔過此。詞源浩若海。龍螭露距觜。吾行一何晩。古人今已矣。而况隔月來。竟違同志士。悵望舃鳧遠。艶嘆唾珠委。希音自可珍。流輩固難企。晨興下洞天。十里行霧市。山明日杲杲。水寒石絫絫。愁回出山鞭。懶逐追塵軌。行臨谷寺瀑。噴薄蒼厓被。下有積水潭。中見長尺鯉。高吟白石爛。聲斷不入耳。晴雷轟隱隱。衆咻失訿訿。吾生自有涯。不合隨無涘。滌蕩放情志。世故同弊屣。唯甘飫淸勝。豈憚生腁胝。恨無驚人語。緬憶謫仙李。奇遊惜日促。何由駐馳晷。怳疑漁舟子。暫入桃源裏。回頭眺雲嶺。身遠心尙邇。千峰歷未遍。重尋計何弭。仙人攀桂樹。浩歌必吾俟。</text>
<title>偕鄭亞使聲遠 善鳴 遊海印寺</title>,<text>倻山向上雪崔嵬。飛下中峰作雨來。地似龍門天下勝。人同歐子幕中才。官厨已解供華饌。歌妓還能酌玉杯。况復諸君乘興至。不妨留醉好懷開。右雪後酒席口占。</text>
<title>金士興大夫人遷葬輓</title>,<text>母曰嗟余子。大兒知方小兒腹。舅父有疾醫莫效。夫也割股以和藥。舅兮疾瘳夫也亡。嗚呼天道不可恃。忠臣之門孝子孫。一家兩閭㫌以美。哀我未亡人。只爲呱呱兄及弟。儀容頗有乃父風。撫念幽明攬悲涕。亦旣能詩亦善書。人道二難才莫如。况汝宜室復宜男。我膝炯炯璋與珠。往歲曾當白鷄秋。汝伯折蓮居上游。今年甲科又大闡。汝季司馬更一頭。渠家門戶久寂寞。汝輩能令再燀爀。良人有才獨無命。天道如今果昭晰。我生見汝能致身。我死何憂不瞑目。无妄一疾遂不起。是何慶吊相隨續。哀哀欒棘痛。惻惻蓼莪詩。平生所怙唯聖善。孰謂奄忽而至斯。他時縱得鍾鼎養。忍將何心食方丈。而我交游伯仲間。重以弟兄爲親黨。數三同志共聯翩。小少慣知陶母賢。蒼凉湖海限嶺嶠。悵望新塋移舊阡。延平兩龍會相合。不昧者存庶長託。天涯求我薤露篇。千里題封淚濕幅。</text>
<title>虎牙釰歌。贈舍季大而 正夏。</title>,<text>世人餙劒侈相尙。柄用維何犀與象。虎在於山藜不採。厥牙胡爲落吾掌。松溪丈老手能解。而我平生好奇恠。枕頭坐皮揔尋常。思拔其牙釰以佩。谺谺白齒指許大。左右兩箇長滿把。遂付工人切又磋。堅不移治久乃化。謂石非石玉非玉。滑圓其體捄其角。烘爐鑄出百鍊精。粧爲雙釰千金直。季也見之顔色勞。我已心知忙解縧。至寶於人各有主。此物元宜爾氣豪。威䧺尙疑負嵎吼。百獸辟易魑魅走。直須周防君子身。亦可持之捧聖后。不然將從俠士游。壯心當爲知己酬。劒兮釰兮今遇人。君不聞子瞻雙刀贈子由。</text>
<title>聽澗堂。與金汝成，仲和，大有聯句。</title>,<text>勝日開筵處。諸君冐雨臨。定而。 砌花紅簇簇。墻柳碧陰陰。大有。 沒岸溪流漲。排雲嶽色侵。汝成。 春泥車轍少。晩酌酒樽深。仲和。 已覺團欒興。旋生悲喜心。定而。 百年從熟醉。萬事且高吟。仲和。 注目靑岑外。遺簪綠澗潯。大有。 暝雲縈几席。殘溜濺書琴。仲和。 投轄淹歸騎。巢林返遠禽。汝成。 韶光看未足。晴後可重尋。定而。</text>
<title>述懷示宋玉汝</title>,<text>巷北幽棲隔世塵。主人無事懶簪巾。宅邊謝眺山長碧。窓外濂溪草自春。窮達在天何足歎。詩書滿案不曾貧。漸知擧業爲吾累。只是高堂有老親。</text>
<title>奉贐金仲和北幕之行 丙寅</title>,<text>笳鼓出轅門。風沙塞日昏。戎裝千妓簇。鐵騎萬夫屯。倚劒白山雪。鳴弓靑海雲。行行射虎處。應逐李將軍。</text>
<title>燈夕</title>,<text>燈月相連到九天。明光照破萬家眠。餘花尙着經春樹。細柳遍籠薄暮烟。十二通衢鍾漏後。百千遊客畵圖邊。太平亦足看形像。在處歌謠祝聖年。</text>
<title>陪再從叔拙修齋 聖期 與諸益同賦</title>,<text>家在終南近翠微。滿庭嵐氣晝常霏。主人靜者方高枕。詞客居然爲欵扉。白雪唱交林吹爽。黃鸝啼幷羽觴飛。此中樂事留連久。不有新詩未肻歸。淸樽佳會許相隨。高士幽居勝賞宜。不向玄亭勞問字。仍從邵閣聽吟詩。桐花井底投金轄。楊柳門前繫玉覊。坐看林光延暝色。醉歸何憚接罹欹。如非愛客慣逢迎。安得華筵集俊英。直把性情同寫景。豈耽文藻互爭名。受風庭樹依依影。喚雨山鳩欵欵聲。歸見三淵誇此會。好詩推與一頭鳴。</text>
<title>謹次文谷公俯贈韻</title>,<text>居東赤舃願言思。來叩深山白雪扉。咫尺蓬萊雲樹阻。依然昔在朗州時。袖手齊心有所思。赤城山下偃荊扉。虞書一部君民意。重爲先生惜此時。</text>
<title>歲除前夕。金子益來宿。賞梅共賦。</title>,<text>暖屋邀賓覺夜幽。綺筵華燭許相留。小梅經臘氷腮破。芳酒當春綠蟻浮。今歲君來唯此會。明年花發可重遊。淸溪學士風流减。未肻回鞭灞水頭。</text>
<title>更賦梅字。示金子益。</title>,<text>臘夜期君飮。牕前有早梅。輕香來倚枕。踈影照含杯。耻競千花發。寒爭六出開。淸標同雅士。相對不相猜。</text>
<title>寄宋玉汝 相琦 內翰</title>,<text>雪落空山歲欲更。憶君遙夜在西淸。歸分御燭金蓮影。坐數宮壺玉漏聲。松月永懷高士句。綾衾無夢故人情。相思窓外梅花發。疑是君來眼忽明。</text>
<title>得宋玉汝和章。復用其韻。</title>,<text>重城鍾漏近深更。靜室書懷不耐淸。梅動綺窓春有信。雪消氷磵暗流聲。羞從白眼論新契。懶向靑雲說舊情。唯有月光期不負。夜來來照此心明。</text>
<title>宋玉汝又有和章。三疊却寄。</title>,<text>簪筆丹墀候五更。蓬萊深處地分淸。詩來白雪陽春曲。琴奏高山流水聲。同里追遊長入夢。隔年離別最關情。若爲借得銀橋術。共上瑤空看月明。時値上元。落句及之。</text>
<title>上元翌夜。金子益來宿。呼韻共賦。戊辰</title>,<text>虛負紫姑宴。仍期雙玉甁。人誰無此夜。君獨到吾庭。月色千門晝。燈光幾點星。眞成兩元夕。宜醉不宜醒。</text>
<title>送淸風使君金仲和舟行</title>,<text>三月歸舟泝漢津。飄然眞是上天人。遙知繫纜仙樓日。錦繡山明躑躅春。</text>
<title>贈曺生 明徵。兼示福川鄭使君 涖。</title>,<text>昔年爲客挾仙樓。屈指如今歲幾遒。修竹滿庭凉籟㢠。老梅當檻暗香浮。題詩尙記滄浪石。歸夢時登赤壁舟。君去寄言賢太守。白頭能憶舊遊不。</text>
<title>尹都事復元 以性 輓</title>,<text>歷數當今士。君爲第一流。名家三節並。美譽二難儔。早就師門學。多陪杖屨遊。誠深奉檄日。孝著枕苫秋。只合趍金馬。何知賦玉樓。彼天元漠漠。斯道亦悠悠。泉下長眠穩。人間衆口咻。姜衾孤影吊。謝樹一枝留。較齒君差長。知心我最優。空餘題壁筆。悲愴淚盈眸。</text>
<title>寄金大有</title>,<text>小築新成巷北隈。木蓮桃杏繞籬栽。室中虛白高人卧。簾外浮靑遠嶽來。世事從他雲共變。詩情強被雨敎催。西隣舊有知心友。乘興時時往復廻。</text>
<title>尹濟仲 爾楫 寄詩喜余卜鄰之勝。次韻以謝。</title>,<text>經始名區偪側隣。一邱花木屬幽人。堪爲嘯詠盤旋地。好是寬閑寂寞濱。林鳥共君求友意。海鷗同我不覊身。百年杖屨從遊處。水綠山靑里亦仁。</text>
<title>奉寄杆城李使君善鳴 鳳朝○己巳</title>,<text>笏外蓬萊萬二千。鈴前滄海碧漫天。將身却似壺中隱。作吏仍兼地上仙。詩就驪宮珠錯落。筆駈鯨浪雪飄顚。何由共浥瓊漿飮。洗我人間不盡緣。</text>
<title>五月初二日守闕後。仍拜西宮。痛哭而歸。</title>,<text>十年坤極軆深仁。母事疇非子育人。今日在廷皆袖手。西宮來拜布衣臣。來一作獨。</text>
<title>拜西宮歸路。歷入掌苑署有感。</title>,<text>西宮獨拜古猶今。梅竹堂墟掩淚尋。石砌老松靑不死。百年同託歲寒心。署卽成先生三問遺墟。</text>
<title>迎哭文翁櫬車于溫陽。以蘇長公祭歐文忠。上爲天下痛下以哭吾私十字爲韻。少洩其悲。</title>,<text>矯矯鸞鳳姿。溫溫金玉相。天賦棟樑材。欝有士林望。作人宋司馬。受遺漢葛亮。身爲福履綏。國以安危仗。世固按釰多。天胡邦運喪。嗟嗟沃川囚。白日臨頭上。精忠貫日星。信義質天地。疾雷盪不雨。玄理若有爲。空頒屬鏤釰。未啓金縢櫃。雖欲百身贖。其奈九門邃。志士痛裂眦。萬姓潛下淚。惟彼鬼蜮輩。蹻蹻欲何事。天道福善人。厥理昭昭然。公生六十載。名與實俱全。處心本無倚。持論豈曾偏。非惟伯仲貴。亦有諸子賢。身兼九五福。庶幾年永延。萬事一痛哭。奈何彼蒼天。祿位高已久。兢兢心逾下。平居斷延攬。終夕無車馬。身雖秉匀軸。志若處山野。百僚有矜式。四海望陶冶。貝錦由萋斐。南箕成侈哆。重吟絶命辭。感歎淚盈把。螻蟻食神龍。鴟梟嚇孤鳳。世値艱危際。公爲奇禍中。衡嶽折天柱。廈屋摧高棟。南路望渺渺。上天慘㝱㝱。未拚徐穉奠。徒深郭泰慟。平生望門居。不忍過西洞。夙抱泉石痼。晩築仁山下。佳境待名賢。淸池暎小榭。近躅繼楓溪。往事追綠野。孰謂菟裘計。未返雷州駕。梅竹慘餘輝。松月照深夜。多情玉流泉。嗚咽不盡瀉。處死不少亂。昔聞元城是。公生千載後。嬰禍同一揆。喧傳抱詔泣。言笑平昔似。妻子哭三日。何甞一涕泗。咳唾益精神。揮灑不錯字。乾乾忠與義。始信君子以。一䟽植綱常。六載竄南國。東方禮義地。得免蠻夷俗。不愧淸陰翁。大義揭日月。猗歟祖若孫。世世忠貞篤。先后與先靈。公拜有面目。空餘舊門生。重爲淸時哭。十襲五言詩。千金一札俱。詩以勉爲學。札以指迷途。小子託大賢。獲此知奬殊。何况二屛筆。珍重書贈吾。摩挲攬危涕。忼慨發長吁。尙看山河氣。欝欝干雲衢。族誼卽尊屬。父執仍師資。心常仰模範。行欲循矩䂓。夢豈楹間奠。事異箕尾騎。深山失虎豹。白日舞狐狸。士氣挫以喪。邦運斲而衰。呑聲不盡痛。爲國非爲私。</text>
<title>尤菴先生有後命。是日同章甫守闕。</title>,<text>多士端門號哭聲。九重無路徹微誠。殺身未作成仁者。慚愧區區守闕名。</text>
<title>梨川奉呈李台丈 世華</title>,<text>夜半天威地軸翻。殿前刑烙豈堪論。蒼蒼不忍三臣斃。斷斷終敎一介存。按節諸藩徵蘗操。杜門先壠荷君恩。須令舊着衣裳在。傳與彤庭血濺痕。</text>
<title>尤菴先生窆奉萬義時。進哭山下。</title>,<text>斯文痛哭泰山頹。浦日松雲慘不開。何待百年公議定。今朝臨壙數千來。</text>
<title>金叔伯兼來宿。呼韻共賦。</title>,<text>邇來無興不吟詩。得見君詩聊復爲。鰲海風烟秋渺渺。鳳城鍾漏夜遲遲。浮雲世事欲無語。明月深杯須莫辭。怊悵故林相識少。竹兄梅友結幽期。</text>
<title>太古亭。同金士敬諸人。呼韻賦之。</title>,<text>一尊佳會古名亭。亭下百年雙檜靑。秋色淺深紅樹岸。水聲高下碧苔庭。霜淸苦竹元同操。風入踈松不厭聽。珍重主人留後約。豈辭閑日更携甁。</text>
<title>家大人晬辰。一家內外同會。</title>,<text>親甲今逢初度辰。一堂團樂豈他人。黃花九九重陽日。白髮千千萬歲春。海屋添籌仙酒溢。山茱結佩綵衣新。年年此會將何壽。松盖長靑月滿輪。</text>
<title>淸溪訪梅。梅是金大有所藏。而金士敬適往壺洞。感吟一絶。</title>,<text>相國門前掩淚過。淸楓溪上訪君家。怊悵主人東里去。獨開紗閤看梅花。</text>
<title>尹濟仲自宣城訪余于坡山之百花堂。逃空虛者。聞人足音而喜。况得吾友於深谷窮陋之中哉。遂次所贈詩以謝之。</title>,<text>峽裏少塵事。非君誰復尋。寸心氷一片。高義釰千金。欝欝靑霞氣。飄飄白雪吟。家人藏斗酒。今日待君斟。</text>
<title>夢金大有昆季</title>,<text>半夜分明夢見君。語音悲切不堪聞。覺來此意無人會。虎嘯空山月入雲。</text>
<title>伏次王考壁上韻</title>,<text>東嶺層雲月上遲。露峰晴雪玉參差。古書讀輟新詩就。好是山人得意時。東嶺一作惠嶺。</text>
<title>田家夜吟</title>,<text>墟里烟沉夕。山空雪欲落。村翁宵索綯。松火照茅屋。村犬吠如豹。柴門吏夜過。今年秋稍熟。租稅較前多。</text>
<title>元宵與李士常 彦經 諸人會飮</title>,<text>經冬爲客在坡山。雪後茅齋盡日關。翠竹蒼松家上下。淸溪白石洞中間。一場名利人皆醉。千古詩書我獨閒。自是巖栖諧宿願。入城三日已思還。</text>
<title>翌朝向坡山。馬上復疊前韻。</title>,<text>一派流溪數疊山。白雲深鎖翠松關。避塵人在桃源內。招隱詩成桂樹間。水檻林廊春寂寂。茗爐畫架日閒閒。夜來手弄淸潭月。疑是鳴𦤎夢裡還。</text>
<title>入城拜別季父永平行旆於東郊。歷訪李仲雲 興朝。仍次卷中韻贈之。</title>,<text>騎驢行色過梅溪。喚起山人手蹔携。籬落亂花春早晩。洞門垂柳路高低。從他驥櫪䧺心在。笑殺鷦林短羽棲。日暮東城風正惡。九衢塵霧眼前迷。仲雲時得鷦鷯一雙。</text>
<title>還惠陰馬上口占</title>,<text>歸去來何處。幽棲寄白雲。前山看向夕。稚子候柴門。落照乍明滅。浮嵐看有無。欲呼摩詰起。水墨寫爲圖。吟鞭指深谷。伐木歌春鳥。斜日碧蹄村。故山靑未了。行行據鞍睡。馬亦從人倦。覺有好詩來。春山看不見。白鳥依沙渚。人來故不飛。爾能知我意。可與共忘機。</text>
<title>待尹濟仲</title>,<text>倚遍古臺樹。貪看前路塵。遙遙疑我友。去去卽他人。酒力春寒少。詩情雨後新。更將鷄黍具。珍重待嘉賓。</text>
<title>趙德而 大壽 卜居于白馬江上。寄書求詩。書一律以歸之。</title>,<text>靑春憶上馬江舟。花㬉江心錦作流。見說霞棲傍蘭寺。欲携仙袂倚羅浮。日邊歸夢迷丹鳳。湖外閒情狎白鷗。吟到水調歌一曲。不堪吾道付滄洲。</text>
<title>淸明日夜夢。金醫汝器不請而來。深以爲喜。題贈七言絶。覺來分明記得。誠是意慮之外。異而錄之。</title>,<text>長安美酒暖生春。九陌垂楊雨浥塵。無病君來眞樂事。只宜同作看花人。</text>
<title>鄭同福 涖 挽</title>,<text>名父之兒名祖孫。大家風韻至今存。幽居瑞石烟霞窟。高卧星山橘柚村。傳自鄴侯書滿架。從來北海酒盈樽。容顔早在家庭識。童丱猶聞世誼敦。雪裡尋梅思鄭谷。水邊看竹憶梁園。北來消息人千古。南去追遊夢一番。不復掀髯吟好句。何緣把酒接溫言。仙樓月吊騎鯨客。赤壁簫悲返鶴魂。泉路倘能逢舊伴。邑民應亦泣遺恩。詩成薤露封歸使。腸斷花辰獨掩門。</text>
<title>寄尹濟仲</title>,<text>同里同心得切磋。近緣同病斷經過。君如張籍醫雙眼。我似昌黎落一牙。晴日有風花發盡。小庭無客草生多。可憐佳節看看去。卧聽城南踏踏歌。</text>
<title>北山賞春</title>,<text>步屧登山眼界賖。洛城千樹羃輕霞。忽忘春暮花如雪。錯謂天晴雪作花。北巷幾時愁寂寞。東君此日借繁華。眼中欝欝雙松翠。龍卧庭前是我家。</text>
<title>次贈銀溪督郵朴益卿 見善 韻</title>,<text>知君詩癖藥難瘳。語不成章老不休。酬贈每投靑玉案。宦遊空弊黑貂裘。子猷懶性焉知馬。弘景閒情欲畵牛。待得枯筇乘興去。蓬萊頂上破塵愁。</text>
<title>月夜舍季輩團會溪堂。要余呼韻。仍以一律贈之。</title>,<text>草堂淸燕屬諸君。花落茅簷聽不聞。玉斧新修三五月。瑤空初捲萬重雲。提壺酌酒憐春盡。握筆題詩惜夜分。桃李園中當日會。高才誰出惠連羣。</text>
<title>保晩堂。謹呈壺谷南丈 龍翼。</title>,<text>誤讀黃庭降九天。人間來作地行仙。數椽屋貯書千卷。一斗酒成詩百篇。金馬陸沉多歲月。虛舟海濶爛雲烟。將身却似中流柱。縱遇狂瀾尙屹然。</text>
<title>向白雲山水洞。馬上口號。</title>,<text>束江奔路屈盤。巖花無數傍征鞍。灘聲得雨千雷壯。山勢排雲萬釰攢。風浪猶經平地險。棧途寧憚上天難。行行泝盡靈源去。可到金沙靜界寬。</text>
<title>玉立巖感吟 卽文谷卜居處</title>,<text>要瞻砥柱節。來傍玉巖居。顔面春風在。精忠皎日餘。無由陪杖屨。有淚滿衣裾。白鶴臺前水。淸流却不如。</text>
<title>白雲寺。敬次曾王考詩軸韻。幷小序</title>,<text>余於白雲之游。問有韻僧之可與語者。又問古今人詩軸有無。緇徒中無一識丁者。亦不知詩軸之爲何物。又問寺中事蹟所記。答曰有之。窮搜箱篋不得。最後小沙彌開一弊簏視之。欲還故處之際。余見有一小軸紙色甚古。命出之。卽古山人法禪所藏。而五峰李尙書弁其首。其次沈一松，李芝峰曁吾曾王考竹陰先生手寫詩也。余始見而肅然起敬。更閱而喟焉興歎。夫以子孫之誠且敬於其祖先手蹟。鮮能久保。斯法師者。未知其爲人何如。於四大人受知亦何如。而其何能愛護於八十八年之久哉。噫。藏諸篋中。歷幾年所。遊是寺者。亦幾千百人。而今乃出焉。抑造物者陰來相之耶。謹次原韻訖。又恐復委塵篋。湮沒無傳。倣曾王考曁三大人筆書而留之。舊本敬賫以歸。作爲藝林寶玩之資云爾。可愛蔚藍古。曾經壬丙灾。尙留先祖筆。如待後孫來。舊篋何年閉。遺編此日開。非唯三復止。披玩百千回。</text>
<title>金水亭</title>,<text>玉屛餘興又金亭。多事吾行着處停。巖壁一區天作勝。烟霞千古地藏靈。丹書水洗苔紋凈。紅錦風吹躑躅零。溪鳥與人飛不去。小舟留繫夕陽汀。</text>
<title>白鷺洲 巖有尤菴，白洲，龍洲詩。</title>,<text>白鷺洲橫二水潯。明沙路出古松陰。中盤翠壁三層大。下暎澄潭百丈深。先輩有詩皆絶響。後生無句可新吟。林花莫笑忩忩去。乘興他時擬再尋。</text>
<title>路由雙谷。拜西河李丈墓。書贈齋宮僧雙信。</title>,<text>洞府藤蘿日月昏。濕雲明滅雨餘痕。更將文谷靈筵淚。添灑西河宿草原。爲國偏深蘇老痛。登龍曾托李膺門。文章事業吾何議。且聽山人感舊言。</text>
<title>松山謹次壺谷南丈贈韻</title>,<text>洞陰歸路出松山。直爲仙翁卧此間。春酒一杯詩百首。却令遊子澹忘還。</text>
<title>朴益卿銀郵以後。所贈別語已多。辭朝日。又要一首。席上口占。兼申前約。</title>,<text>銀溪龍騎向蓬萊。玉樹高歌待我來。靑鶴古臺芝草長。白鷗踈雨海棠開。牢籠異境詩千首。解勸仙人酒一盃。東指扶桑西若木。毗盧頂上共徘徊。</text>
<title>李季良 齊臣 寄一律。追述白雲之遊。步韻以謝。</title>,<text>春山無伴獨吟時。邂逅騷人興可知。穹石出林平作席。飛泉噴壑下成池。花粘屐齒行猶重。雲護筇枝意自遲。太半風烟收拾盡。歸鞍側掛錦囊詩。</text>
<title>仲夏日向夕。金士敬來過。呼韻同賦。</title>,<text>親友晩來過。前山看向夕。偶此成好會。何甞有佳約。拓戶眺靑林。憑軒對紅藥。談屑已不俗。歌辭還自作。遠笑河朔飮。細勸成都酌。晩節託脩篁。高標瞻瘦鶴。歡極忽不樂。昏鴉噪城郭。</text>
<title>送金生 聖弼 歸茂長</title>,<text>讀書曾在道峰山。是處逢君始識顔。千里離家身北學。二年爲客夢南還。風欞誦易乾坤大。溪榭談詩日月閒。明發一鞭湖海去。渭城三疊怨陽關。</text>
<title>韓重叔 載華，李台卿 壽祺。世稱碁局一手。爲贈一律。</title>,<text>一局文楸兩手勞。天生韓李戰方鏖。淮陰密計須空壁。光弼奇謀欲納刀。陣勢元隨兵勢錯。子聲還學鼓聲挑。此間我且支頤坐。萬事由來不着高。</text>
<title>與金廈卿 柱臣 訪白雲亭舊基</title>,<text>不到隱巖久。偶携佳客過。入林秋氣早。俯壑水聲多。亭廢思曾醉。詩成憶舊歌。岸松靑自在。終日倚寒柯。</text>
<title>尹濟仲來過</title>,<text>吾方與君睡。鶴亦伴人眠。身世無何有。居然夢葛天。</text>
<title>金生 鎭岳 挽</title>,<text>南山新長鳳毛翔。一入丹霄瑞彩藏。惟有孤凰飛不得。夜寒脩竹泣淸霜。靈芝洞裏小梅花。坦腹郞君筆妬葩。不耐床空詩獨在。爲誰春動去年槎。人間謫降上淸仙。十八星霜了宿緣。蟬蛻紅塵風馭返。碧桃花下月千年。</text>
<title>中元夜。崔擎天聞余有金剛之行。袖詩來別。與之聯枕。仍次其韻。</title>,<text>獨我尋眞去。故人愁未從。高懸三五月。坐說萬千峰。飛駕隨雙鶴。吟筇有一龍。行看楓葉好。歸及菊樽濃。</text>
<title>向金剛馬上口號</title>,<text>小少抱奇志。弱齡嬰憂患。金剛距京國。地纔千里半。十年任乾沒。未能遂壯觀。今日馬首東。快若脫羈絆。所欲天必從。此行吾能辦。川光白雨餘。野色淸霜晏。長吟紫芝曲。去去遊汗漫。</text>
<title>紫藤峴樹陰下中火</title>,<text>一路縈雲谷。群峰集洞門。班荊成鼎坐。命僕設盤飧。林果丹砂結。溪流碧玉噴。名山行未到。已覺爽心魂。</text>
<title>朝向長安寺。路逢寺僧。問秋事早晩。</title>,<text>千峰深處一僧來。問自長安寺裡廻。爲說仙山秋正好。靑楓葉赤桂花開。</text>
<title>長安寺</title>,<text>立馬虹橋外。肩輿上石樓。平生勞遠夢。今日辦奇遊。壁面烟霞氣。林容錦繡秋。天光看向夕。恰好正陽留。</text>
<title>正陽寺。贈豊悅上人。</title>,<text>丈室虛明界。空門寂滅禪。身雖在山住。名固與人傳。日月跏趺外。乾坤壁面前。從渠問今古。滄海幾桑田。</text>
<title>題歇惺樓</title>,<text>獨夜燒香古寺秋。萬緣灰盡道機幽。蓬萊有路通三島。滄海無風到十洲。天下皆言廬嶽勝。人間誰着廣寒樓。月明桂子空中落。疑上銀河泛斗牛。</text>
<title>圓通菴</title>,<text>俯入圓通洞。前臨穴望峰。雲龕依絶壁。僧語出踈松。花雨無時下。巖泉盡日舂。舡菴未可到。留與夢來從。</text>
<title>萬瀑洞</title>,<text>洞闢數千里。中成百千瀑。瀑流被磐石。大抵白玉白。殷殷起晴雷。颯颯洒飛雪。楓林蕩倒光。丹綺燦相射。看看蘊奇秀。應接不暇目。瑩凈豈堪唾。懔慄自生粟。洗盡俗慮醒。稍覺淸明得。將此擴充去。可入聖賢域。不必神仙子。飄然蛻眞骨。</text>
<title>水月菴</title>,<text>水月禪心寂。烟霞客路通。行行蔭蒼柏。處處映丹楓。壁色渾相似。峰形各不同。無人會眞趣。倚杖立秋風。</text>
<title>三日菴</title>,<text>僧去無人到。蕭然閉丈室。便可住百年。何必留三日。</text>
<title>望高臺</title>,<text>懸索高臺近九霄。仰看危磴極迢迢。林深時有靈芝草。路斷頻經朽木橋。飛鳥何能度峰頂。歸雲却自在山腰。欲携謝眺驚人語。來問靑天慰寂寥。</text>
<title>內水岾</title>,<text>側柏冬靑樹。丹楓蒼檜林。山皆錦作帳。峰是玉爲簪。但見孤雲在。那聞一鳥吟。行逢採藥者。篋裡露人蔘。</text>
<title>楡岾寺。次李澤堂 植 韻。</title>,<text>昔聞五十佛。浮海跨金鍾。渠道吾何信。斯言衆所宗。天開烏啄井。寺對鴈門峰。寶殿璇題煥。琳宮瑞氣濃。谷生三秀草。巖老萬年松。不雨天花落。無人水碓舂。金鈴終日響。玉檢幾年封。窓錫能馴虎。床盂恰護龍。齋心對綉佛。盥手爇芙蓉。異味呈茶果。嘉蔬煑石茸。樓高淸景餉。楓艶好詩供。客路綿千里。雲山渺幾重。未窮巖壑勝。留與夢魂從。明發長安寺。侵晨理竹筇。</text>
<title>又次李白軒 景奭 韻。贈煕珍上人。</title>,<text>老僧挽我蹔徘徊。爲報肩輿且莫催。山映樓前紅樹裡。無詩何可送君廻。</text>
<title>聖佛嶺</title>,<text>朝登聖佛嶺。下有東海水。海水連天碧。三山此眞是。雲霞遆隱見。日月出其裡。幾重金銀闕。何處神仙子。秦皇及漢帝。求之至老死。沉吟千載後。天地亦一指。自從軒昊來。無人能久視。俛仰一長嘯。冷風杳萬里。</text>
<title>朴達峙</title>,<text>上嶺若升天。下嶺如降天。僧語在地底。我足當人肩。時逢路斷處。朽木相續連。俯視無底谷。中吼逆折川。一鳥不聞鳴。萬樹空蔚綿。選勝雖在險。勞生復可憐。凌兢心自惕。恐惧行或顚。宜將畏途戒。用之處世年。</text>
<title>鉢淵</title>,<text>風泉激激亂峰陰。流到鉢淵深復深。老釋不眠敲石磬。隔窓終夜誦觀音。</text>
<title>向海</title>,<text>麻鞋竹杖薜蘿衣。行盡蓬山不肻歸。匹馬東臨滄海上。明沙如雪白鷗飛。</text>
<title>三日浦</title>,<text>平湖天霽水如藍。晩上蘭舟不用帆。松竹古亭人兩兩。蘆花秋渚鷺三三。官厨美酒携歌妓。雲壁丹書濕翠嵐。古寺停橈鳴磬外。座中添箇老瞿曇。仙舟欲下故遲遲。正是湖天落日時。沙上白鷗雲外鴈。箇中無物不宜詩。</text>
<title>海山亭。用杜工部送孔巢父歸江東韻。贈李季良 齊臣 遊叢石。</title>,<text>海上挽君君不住。蓬島蒼蒼起雲霧。芒屩行穿楓桂叢。霞衫直拂扶桑樹。三日浦連海山亭。斜風細雨秋陰暮。太守風流慰客懷。呼琴命酒緩歸路。同來數人誠邂逅。莫問交情有新故。入夜無眠魂骨冷。破荷前塘生白露。俯看滄海百步餘。千點漁燈照庭除。湖山得意縱云樂。其奈親闈無素書。明朝相送鎭東門。叢石奇觀復何如。</text>
<title>朴益卿爲廵驛之行。余尋歸路。至華川分歧。馬上口占。</title>,<text>三日仙舟萬瀑雲。故園雙鶴幾時聞。客中相送無相贈。馬首秋光與子分。</text>
<title>斷髮嶺</title>,<text>還登斷髮嶺。北望蓬萊山。蓬萊山送我行。我行一去何時還。冷風鶴背海淸淺。步虛一曲聲宛轉。靑天削立玉芙蓉。大嶺南頭不可見。毗盧峰望高臺。他日相逢應識面。</text>
<title>蓬萊歌。留別朴益卿。</title>,<text>六鰲戴三山。第一蓬萊山。蓬萊無路未可到。極目蒼茫雲海間。故人夙有神仙骨。蓬萊咫尺爲仙郵。蓬萊消息走書來。報道桂花楓葉秋。我上蓬萊路。君踏蓬萊梯。蓬萊山色望如雪。白玉峰巒東復西。正陽寺普德窟。洞府深深水石壯。毗盧峰望高臺。鐵鎖遙遙不可上。隱仙臺前俯海水。鉢淵洞裡觀瀑戱。仙舟更泛三日浦。翠壁丹書四大字。太守於我丈人行。邀我海山亭上遊。玉篴瑤琴步虛曲。風篁露菊芙蓉樓。却來滄海膾鯨魚。仍從暘谷看朝日。聞君卧病山中寺。鶴背冷風返超忽。握手相歡興不極。痛飮瓊漿茹紫芝。不是無心汗漫期。高堂念我歸來遲。仙山欲別不忍別。故人臨發還相隨。相隨迢遆出洞天。馬上新詩共和之。我是蓬萊客。君是蓬萊主。蓬萊宿緣倘不盡。我可重來君可住。</text>
<title>蒼玉屛</title>,<text>淸冷潭下白雲溪。舊是思菴相國棲。坐處窪樽猶可掬。醉來蒼壁尙堪題。春流曾涉桃花暖。秋色今攀桂樹低。怊悵古臺靑鶴去。夕陽唯有水禽啼。</text>
<title>歸家口占</title>,<text>蓬萊看盡萬千廻。樂事仍逢九九來。明日北堂將獻壽。家人已具菊花杯。</text>
<title>朴益卿東歸日來訪。金士敬亦同會。賦梅爲別。</title>,<text>一樹寒梅花正開。西隣步屧故人來。不須灞水騎驢過。宛是孤山放鶴廻。踈蘂雪中淸映案。暗香風外細侵杯。驛亭消息憑歸使。聊贈春光獨倚臺。</text>
<title>靈芝洞訪李同甫 喜朝</title>,<text>暮入靈芝洞。初升君子堂。拓牕淸澗落。欹枕小梅香。已覺塵緣少。仍知道意長。讀來楓岳錄。怳復到金剛。</text>
<title>梅花下。夜讀近思錄。</title>,<text>讀書梅樹下。花落讀書床。細嚼書中味。行行字字香。</text>
<title>酬宋玉汝寄示韻 辛未</title>,<text>秋懷憀慄易生悲。何况天涯有所思。移菊尙堪霜後玩。種松聊取歲寒姿。手摩壁上老翁筆。淚洒屛間谷老詩。安得與君分華隱。共將耕答明時。</text>
<title>燕岐松峙。哭仲姊墓。</title>,<text>來無所見去無言。生別人爲死別魂。哭盡孤墳尋故里。九原何處鶺鴒原。</text>
<title>詠韓愼甫 永徽 帶方別業諸勝</title>,<text>野老欣欣語。田歌處處聞。今年秋大熟。極目稻如雲。右平郊觀稼兒擔竹筐去。言從龍洞歸。春山一夜雨。採採蕨芽肥。右龍洞採薇落照涵滄海。餘光閃碧峰。那將魯陽手。留掛嶺頭松。右薪山落照白雨初收夜。淸江欲暮秋。蘆花新月色。滿載木蘭舟。右霽湖泛舟</text>
<title>余之梅花一盆。爲崔擎天借去。金汝裕 盛後 仍轉借而奇愛。袖詩索和。牽卛次贈。</title>,<text>羅浮仙子玉淸賓。謫墮江南誰與親。曾許孤雲爲靜友。更移金谷當佳人。月分素影仍成畵。雪讓氷姿不染塵。須識山翁珍重意。歲寒持借一枝春。</text>
<title>奉贐金兄士興北靑之行 壬申</title>,<text>西出南征又北關。蕭然琴鶴幾時還。受言天上彤弓錫。贈以刀頭明月環。聖代不揚靑海水。胡兒欲過白頭山。書生自有安邊策。笑倚春營釰戟閒。辭朝日。有弓矢之賜。</text>
<title>聞鄭馨叔 治 來宿尹濟仲家。詩以寄懷。癸酉</title>,<text>故人來宿故人家。病不出門吾奈何。歡意定傾新歲酒。別愁聊贈小梅花。纔聞海國尋𩿨夢。舊識臨邛有鳳歌。咫尺西隣千里遠。坐看初月半簾斜。</text>
<title>夢入金剛。賦得長律。覺來只記瓊嶂東邊通日月玉京西上有樓臺之句。仍以圓篇。</title>,<text>前宵一夢到蓬萊。萬二風烟次第開。瓊嶂東邊通日月。玉京西上有樓臺。丹楓色射紅霞爛。碧水光涵白石皚。自恨劉郞仙分薄。尋眞不復入天台。</text>
<title>李君士輝 鳳翼 妙齡。擢司馬兩試。能繼先業。其坼榜日月。與癸丑榜相符。令人艶歎。繼之以一涕。玆賦一律。仍示數三同志。</title>,<text>才子靑春雙折蓮。丈人門戶不蕭然。能將文賦躋先躅。且喚笙歌慰暮年。東陌看花稱似玉。北宸頒酒望如仙。五章已就丹山羽。堪把新詞賀九泉。</text>
<title>種荷盆中。敬次程伯子盆荷。</title>,<text>山扉無事晝常關。自愛新荷碧玉竿。物性最佳聊託操。陶盆雖小亦觀瀾。風搖偃盖琴書凈。月動淸香枕几寒。誦得先生詩二首。始知心賞日安安。</text>
<title>觀瀾亭</title>,<text>江流元自凈漣漪。何况淸秋玉露時。澄似性源撓不濁。灝如胸海濶無涯。天機活潑游魚躍。潮信丁寧白鳥知。始覺滄洲吾道在。爲君重詠水調詞。</text>
<title>臘前二日自金吾歸。四歲女兒迎報梅花之開。笑而賦之。丁丑</title>,<text>二夜金吾直。羸驂踏雪廻。嬌兒能解意。迎報小梅開。</text>
<title>送李夢得 臣龍 赴衿川任</title>,<text>鷺梁南畔卽衿陽。五馬歸程一莾蒼。却是在家行太守。每看飛盖拜高堂。江魚日替三牲養。官酒春濃萬壽觴。臨別索言何所贈。賀君錢鶴上維楊。</text>
<title>贈別孟施仲 萬澤 點馬湖南</title>,<text>騰蛟起鳳孟詞宗。雲夢曾呑八九胸。玉勒嘶風新點馬。金門射策近乘龍。揚帆入海身千里。跋燭思家路幾重。回首簪花宣醞日。敢言形役逼竆冬。</text>
<title>夜吟</title>,<text>霜月入虗牕。滉然書室白。主人耐淸寒。獨與梅花宿。</text>
<title>端宗大王定順王后祔廟日感吟</title>,<text>梨峴宮連淸廟歧。龍輿前導翟儀隨。百年曠典初行日。三夜聖躬親祀時。天道環來應有待。人心喜極自生悲。可憐湖上忠臣塚。烈烈精䰟知不知。</text>
<title>中書席上。示閔檢詳聖猷 鎭遠。</title>,<text>繁華蕭索等雲埃。獨有中書故事來。池柳砌松秋意晩。潛郞同醉舊金杯。</text>
<title>復爲閔聖猷所邀。金地部山甫 鎭華，洪水曹士吉 萬廸 同會。呼韻同賦。</title>,<text>蓮亭詩酒到曛黃。臨別牽衣更促觴。天上文星應照此。一堂團會壯元郞。</text>
<title>太僕直廬。酬金員外山甫。己卯</title>,<text>塩車峻坂困乘黃。獨夜悲歌攬酒觴。從古哲人多不遇。馮唐頭白尙爲郞。</text>
<title>將赴江西縣。三淵 卽金子益 來過。有詩詠梅。仍叙別意。強拙酬謝。庚辰</title>,<text>好是君來夕。花開月復娟。立春初過後。遠客未行前。雪萼憐孤淡。瓊枝愛折旋。沉疴元不寐。相對况能眠。</text>
<title>節度使李韓城 基夏 以揔戎使承召。永柔使君朴來卿 彙登 有詩爲別。卽席次之。</title>,<text>元帥離亭蠟炬明。使君春酒煖歸程。魚龍怳惚千尋窟。烟月依微百雉城。關外偶成親戚會。客中何耐去留情。鶯花爛熳還朝日。棨戟門閑樂太平。</text>
<title>錄奉安州牧伯許允玉 玧</title>,<text>危樓北向太江開。丹碧涵江光倒廻。嫰綠晴看烟島樹。尖峯直指藥山臺。皇華舊事雲空白。海氣千年潮自來。不必登臨多感慨。靑蛾且進掌中杯。</text>
<title>鳳凰臺。乃昔年朝天時候風處也。感而賦之。</title>,<text>鳳凰臺下海連天。此去中原路幾千。莫唱行舟舊歌曲。不堪重憶大明年。</text>
<title>降仙樓。錄奉廵相趙公 泰采。</title>,<text>觀風堂上早相邀。何况仙樓又見招。畵檻同憑江月夜。珠簾不捲雲朝。催呼粉黛鳴瑤瑟。許共蘭舟聽玉簫。倘有仙緣猶未盡。雙鳧重渡九龍橋。</text>
<title>念金大有</title>,<text>北風吹雪打西樓。關外初寒透弊裘。多病故人期不至。浿江江水淺深愁。</text>
<title>練光亭。示金大有。</title>,<text>名亭遊賞劇頻煩。坐擁笙歌任醉喧。未若今宵華燭下。故人相對兩無言。</text>
<title>贈金大有</title>,<text>松院蘿洲蔚若霞。大江襟帶幾千家。屛風天作淸流壁。畵舫人稱碧漢槎。黃鶴定應輸壯麗。西湖未必較繁華。逢君討盡江山勝。歸見三淵且細誇。</text>
<title>冬至兩使价各求別語。口號以贐。</title>,<text>容翁岳老兩名臣。繼出龍頭第一人。翰墨承家元緖業。經綸滿腹更精神。暫辭廊廟充燕价。要見蠻夷識鳳麟。今使節來前令尹。大同江上聳箕民。右屬正使李公光夏。東華拚送此行頻。西塞逢君意轉新。白馬當時朝鎬路。靑牛何處出關人。山河俯仰應揮涕。風雪驅馳敢顧身。珍重使車行且返。烟花醉殺浿江春。右屬副使李令埜。</text>
<title>約會李久叔於保山。聯枕夜話。翌日久叔泝流歸去。余亦舟行至李家庄。仍還官。</title>,<text>滄海一棹去悠悠。浦溆微茫宿雨收。迤過斷山人不見。角聲猶在使君舟。堤上誰家白竹扉。靑狵卧睡赤鷄飛。主人散步垂楊下。看我平湖短棹歸。</text>
<title>復會李久叔於保山。同舟以泝。直到大同門。久叔要余賦詩。仍自把筆書之。</title>,<text>孤城吹角早揚舲。路轉長洲與曲汀。分付厨人携網去。午炊先設石湖亭。江南江北幾家村。處處漁舟繫樹根。百里滄波經過地。桑麻相望大同門。紗籠銀燭木蘭船。照罷魚龍水厎眠。宛似浮槎天上去。此行誰作畵圖傳。</text>
<title>病裏述懷。奉贐箕城少尹李久叔還京。</title>,<text>吾友李君字久叔。其人倜儻而卓犖。少小跅弛志不羈。氣岸豪宕拔流俗。于以卜築漢之岸。家無甔石輸百萬。聖朝收才命一名。君亦屈首隨薄宦。故相閔公判地部。辟爲郞僚任頗久。國之金帛與錢糓。君能管緫無差漏。余得西麾將遠往。逢君六曹大道上。笑指箕城近江縣。顧君作尹來相訪。箕城號稱難治地。盤錯果然歸利器。練光亭上共拍手。萍水他鄕喜何似。東隣亦有永淸倅。爲親作宰能養志。九秋鈴閣上壽酌。邀我與君爲賓主。井裏投轄三日飮。妓隊琴歌列左右。大同督郵湖南客。官不記馬長拄笏。數人相得甚無厭。交如淡水心莫逆。是時趙公按箕都。建節西來頭尙黑。胡兒亦知威望重。牧馬不敢臨鴨綠。緩帶輕裘鎭夷夏。秋月南樓宴賓佐。遂令下官任閒適。許赴舞鶴寬休暇。皁盖翩翩三使君。大風大雪聯鑣至。劇談連夜豈辭疲。美酒千鍾不知醉。佳期復在寶山城。輕舟直趁海潮生。此行得御李君遊。傍人仰若登仙行。無數漁艇蔽江流。網裏葦魚堆不收。山河佳麗應接煩。彩船已泊挹灝樓。挹灝門樓高百層。去年於此共觀燈。卽知京洛讓繁華。何謝船橋遊廣陵。且趁重午穀朝選。緫丱稚兒突爾弁。幸蒙諸賢枉駕過。冠儀雍容開曲宴。衮衮歡娛着處多。樂極哀來其奈何。自經喪故失睡眠。十載辛苦負沈疴。今年大暑挾霪潦。病胃呻吟飮啖少。瘧癘乘時作氷炭。兼之毒痢如焚燎。火熱上衝氣或窒。眞元下陷喘欲絶。閉眼百恠紛相集。挾腋兩豎離不得。病妻飮泣諸稚啼。更無親屬來在側。縣丞荒忙走急狀。君乃大驚馳且僵。左携來卿右子時。囊裏蔘砂錯牛黃。親調藥物汗如水。信宿虛廳意未已。豈但家人感且泣。一縣亦皆仰高義。知我活我卽鮑叔。不然死作他方鬼。比來杖藜欲起立。足脛腫大身無力。坐念君行在不遠。病懷稍稍還作惡。君家白眉寵新擢。纔自南藩復西臬。駒峴斜連松院長。熊軒直至令尹堂。孝思幽明劇揚顯。恩榮棣萼聯輝光。舊都髫白塞通衢。皆言盛事前古無。得吾相公失吾倅。可歎二難勢不俱。昔公之來猛頗尙。豪家巨猾興訛謗。今公之去澤已降。小民懷惠攀歸鞅。惜公直欲挽公行。何况伏枕故人情。浿水淸波照君心。蒼光山色懸君名。君處芬華猶舊褐。君在脂膏如寒玉。送君渭城歌三疊。祝君龍榜居第一。頭上桂花頂上玉。一朝身有靑雲翼。佇見箕營錦還日。伯仲功名爭爀爀。鶴山官酒碧於海。十日留君笑相對。因之踏遍妙香山。滌蕩胸中愁磊磈。然後賦得歸來篇。小築依君漢水邊。烟簑月篴無限興。長伴滄波釣魚船。</text>
<title>奉贐廵相趙幼亮 卽泰采 還朝之行</title>,<text>才望當朝衆所宗。暫持㫌節鎭箕封。儀形聳覩瑤臺鶴。胸海難窺老子龍。關塞豈惟雄鎖鑰。君民方且仰陶鎔。公歸留與名何似。浿水秋來綠正溶。</text>
<title>錄奉節度使柳公 星彩</title>,<text>先生門下有將軍。藉甚英聲夙歲聞。五載西關六元帥。千年東國一名門。營開細柳閒吹角。劒拔秋蓮㢠倚雲。身老太平元可樂。何須沙磧樹奇勳。</text>
<title>縣有鄕族金益贊兄弟。以析財不均相訟。略加笞杖後。諭以友于之道。則兄弟相持痛哭。請改過自新。廵相李公 世載 聞之。引乙普明感化事以奬之。遂口吟一絶。</title>,<text>吾治遠愧漢蘇瓊。渠輩能追乙普明。昔以仁恩今以法。千秋美蹟敢齊名。</text>
<title>歷過花潭</title>,<text>人豪卽天挺。地勝賴先生。箇箇石堪坐。看看山有情。尙瞻遺廟在。空憶小車行。惆悵釣㙜下。花開潭水淸。</text>
<title>讀孫吳子</title>,<text>偏邦僻在海東隅。南接萊蠻北近胡。自笑書生多慷慨。縣齋寒夜讀孫吳。</text>
<title>謝隣倅惠以杏葉藁精兩色詩箋</title>,<text>杏葉靑靑藁草黃。竹簾浮出紙千張。錯成雲母寒猶爛。搗盡霜砧滑復光。王子但知蠶幅好。薛濤休詑麝牋香。使君珍重持相贈。爲寫詩翁錦繡膓。</text>
<title>縣之號舞鶴。而亭有舞鶴。池有鳴鶴。皆輿地志所載也。東閣前所養靑鶴。自余來莅。連歲化胎於閣之西池中小島。池之上有堂而無扁。遂用添口鶴生孫之語。以添鶴揭之。</title>,<text>雙舞琴邊月。三年訟外庭。能生靑玉卵。解覆碧雲翎。莫說由仁化。應知騐地靈。仙翁添口語。宜揭鶴山亭。</text>
<title>將臺次金天用 致龍 韻</title>,<text>安興西北卽寧邊。元帥戎壇勢近天。萬雉城雄圍鐵甕。九龍江廻合淸川。回頭轉覺東方小。仰面猶看白日圓。老釋向余遙指點。香山昨夜雪盈顚。</text>
<title>次金天用韻</title>,<text>危磴緣雲上。晴窓向晩憑。寒巖誰掛瀑。古木自垂藤。老釋秋看偈。金沙夜照燈。回瞻經過地。紅樹幾千層。</text>
<title>靈雲菴贈老釋</title>,<text>前宵宿內院。晴曉上靈雲。一雨蕭蕭過。千峯歷歷分。胡僧淸不老。秋瀑遠猶聞。欲結香山社。同看貝葉文。</text>
<title>自靈神迦葉。歇阿難。有巖名牛跡</title>,<text>迦葉元瀟灑。阿難更絶奇。巖危牛跡在。松老鶴巢宜。甁錫雖無住。衣袈自不移。山光看轉好。容我少躕踟。</text>
<title>萬瀑洞</title>,<text>仰攀萬仞岡。俯入千尋谷。行逢百折川。上有飛來瀑。瀑可百丈高。散落三層石。廬山雖未到。朴淵已所歷。何如此中來。絶灑淸心目。楓林影動搖。朝日光相射。上游堪濯纓。下流堪濯足。澹然忘歸去。高歌紫芝曲。</text>
<title>回到淸川江。示金天用。</title>,<text>香岳去已遠。淸江深不流。遐心瞻海鶴。浪迹逐沙鷗。玄觀須前度。天台倘再遊。蘆洲路盡處。喜有百祥樓。</text>
<title>金文學季達 昌直 輓</title>,<text>累世居同閈。深交少似君。招朋愛騎竹。聯榻聽吹塤。花閥家聲遠。楓溪戚派分。心惟如淡水。身自致靑雲。玉署辭華選。离筵講古文。箕裘期直節。詩禮襲餘芬。仁壽天胡嗇。明徵理卽棼。孝廬成厚夜。先壠邇新墳。杞哭哀崩土。鴒啼㤪失羣。天涯薤露曲。嗚咽涕繽紛。</text>
<title>受暇戾洛日。金子益偕金士敬來宿。有詩贈別。酬謝其韻。</title>,<text>三年關外未投簪。故里期君坐夜深。世上閒忙雖異趣。卷中詩律卽知音。窓梅短短能留萼。砌竹靑靑倍結陰。莫把存亡話疇曩。且將歌酒樂如今。</text>
<title>李令得甫 德成 冐雨來訪。仍用昔年城西聯句韻。以寓草草逢別之意。癸未</title>,<text>邂逅淸尊引興長。得甫。 杏花踈雨灑林塘。定而。 明朝又是陽關別。得甫。 乍挹芝蘭滿座香。定而。</text>
<title>縣之舞鶴亭。載於輿地志。荒廢已久。而尙有梧陰相公 尹斗壽 四絶詩掛在楣間。余於公爲外五世孫也。思欲重新。而力拙未果。敢次其韻。寄呈畿伯尹仲綱 世紀 以致意焉。</title>,<text>紗籠詩句百年前。尙憶名賢醉綺筵。搥碎高樓未雕餙。恐敎黃鶴訴眞仙。</text>
<title>鶴山館。次板上韻。</title>,<text>賓館園林枕別村。獨來登眺淡忘言。滿山空翠雨餘態。點地落紅春有痕。慣把詩篇閒送日。免敎民牒謾盈門。使君政拙無他事。憂國年豊一念存。</text>
<title>練光亭。與隣倅諸人。同廵相觀燈。席上押燈字共賦。</title>,<text>名亭冠盖半天憑。火樹繁星亂幾層。八日尊前同玩月。四年關外再觀燈。南樓玉節延參佐。元夕銀橋上廣陵。春賑向來頭共白。暫時歌酒興堪乘。</text>
<title>同安牧金天用。泛舟淸川江。</title>,<text>淸川江濶夜潮生。泛泛蘭舟自在行。七佛遺墟餘古寺。千年安市見孤城。微風不起澄波靜。積雨初收霽月明。自是湖山佳麗地。閶門咫尺有琴聲。</text>
<title>謝主牧見訪</title>,<text>蘭舟容與暮江天。太守行裝望若仙。何似寺門樓上客。一聲淸磬對高禪。</text>
<title>次儐使閔台靜能惠寄韻</title>,<text>日邊來漢使。關外耀文星。却訝潘毛白。相看阮眼靑。寫情詩各就。悵別酒還醒。多謝淸江雨。終朝洗虜腥。</text>
<title>淸川舟中示諸益</title>,<text>雨後新潮綠滿川。諸君同上木蘭船。携尊興在靑山勝。搖櫓聲驚白鳥眠。密席綺羅晴映日。層城樓閣晩生烟。此行贏得江湖趣。應遣傍人望若仙。</text>
<title>奉呈閔儐相</title>,<text>俱是三淸第一人。當時得意揔靑春。功名可笑升沈異。交誼偏看氣味親。巖壑逝將追隱遯。廟堂端合贊經綸。出關前後成良晤。深認君恩在處新。</text>
<title>百祥樓。敬次先祖三淸閣舊題韻。</title>,<text>安興西北有高樓。眼底風烟爛不收。千里長江橫一面。三淸小閣在東頭。浮生此日憑危檻。仙侶何年共綵舟。俯仰山河無限意。月明吹笛泛空洲。</text>
<title>文谷金公遷葬輓</title>,<text>一自溫州痛哭歸。十年胸臆結餘悲。神開吉地依先壠。官庀幽窀擧縟儀。赫業承家大冢宰。遺經守道四男兒。羣公不必勞題輓。感悟分明御製詩。儒林宿望大宗師。金玉其人更有誰。鍼虎猶思百身贖。劒龍重見十年隨。文章萬古江湖遠。忠節三朝婦孺知。世道向來私慟在。片言那得破羣疑。</text>
<title>宿練光亭</title>,<text>秋光如練月如眉。江口漁燈點點奇。羅綺滿堂銀燭爛。使君留聽艶歌詩。</text>
<title>同樂軒。題贈道安上人。甲申</title>,<text>吏退鈴齋夕。僧從古寺春。池光搖几席。花氣上衣巾。未就徵君賦。偏將惠遠親。新詩兼軟語。相對兩閒人。</text>
<title>搆小亭于九臯㙜。名之曰羽仙。題以一絶。</title>,<text>鶴山南畔九臯臺。臺下荷花無數開。臨水小亭明月夜。使君身作羽仙來。</text>
<title>咸從使君趙貫道 泰一 有約賞蓮。折荷以寄。</title>,<text>仙宰結佳約。碧荷花滿塘。鉛華恐凋落。先寄一枝香。</text>
<title>羽仙亭。送趙貫道。次王子安採蓮曲韻。</title>,<text>客將歸細雨芰荷衣。羽盖翩翩鳧舃飛。主人送客在蓮浦。欲上蘭舟桂爲櫓。羽仙亭臨菡萏池。中有海鶴思歸苦。思歸苦物我同伴住。鶴山還作閬風苑。歲歲胎化三春暮。靑田禽玉井葩。昔聞養在仙人家。人言使君有仙骨。馴此奇毛看此花。別有如花女。解唱歌三疊。歌罷忽向隅。春愁上紅頰。芳華都在玆。行樂當及時。無端別鶴操。且復彈朱絲。花心白玉露。洗却臙脂滋。蓬山採藥倘重來。桃源一棹歸去遅。晼晩惜佳節。攀折情何歇。香風一陣九臯唳。更喚鳳凰㙜上月。三淸蘭珮宛相逢。縞衣翯翯花茸茸。柴桑松菊他夜夢。不碍雲山千萬重。</text>
<title>吏隱堂避暑 二首</title>,<text>陰陰綠槐庭。激激山溪水。窓開菡萏池。繞枕淸香起。鶴山五年政。那得淸如水。思歸張季鷹。喜見秋風起。</text>
<title>聽關東別曲</title>,<text>曾向蓬萊頂上行。海山何處不關情。今宵唱聽關東曲。鰲背仙風滿耳淸。</text>
<title>七月旣望。與箕尹尹汝張 世綏，西河倅崔汝良 ▣▣。乘月泝流於浮碧樓。夜深而歸。賦十五絶。</title>,<text>新秋月旣望。積雨新晴夕。緬憶東坡翁。泛舟遊赤壁。有客昔吹簫。蘭舟一葉駕。何如三使君。畫舫浮淸夜。龍篴與鳳琴。錦筵擁羅綺。遙遙暮鐘聲。舟過永明寺。浩歌綠水曲。和以金縷衣。直至朝天石。同邀仙子歸。箕子三韓國。東明千尺樓。江山佳麗地。絶勝古黃州。繫舟綠楊岸。杖策靑蘿逕。返照閃餘霞。長松散踈影。振舟牧丹岸。濯足淸浿水。前臨乙密臺。滿袖仙風起。海雨羃遙峀。長虹成彩橋。飄然羽化意。直欲踏層霄。長林暝靄生。萬戶炊烟起。漁家各有舟。一一浮江水。移石白雲橋。訪古麒麟窟。仙蹤邈難攀。獨有中天月。宿雨洗炎埃。澄江凈如練。長風復多情。吹却纖雲捲。仰觀天上月。倒影江水中。神遊汗漫外。身在淸泠宮。回舟不用颿。宛在水中流。江光與月色。萬古同悠悠。隱隱淸流壁。依依水墨屛。蘋風吹桂棹。已近練光亭。江流一何平。江色一何淸。笑殺東洛水。日日風浪生。</text>
<title>許上舍點也 晢。或稱白也。故詩以贈之。</title>,<text>點也淸狂白也詩。古人名實兩兼之。西來五載開心處。一片寒山寺裏碑。</text>
<title>謝亞使申文甫 奎 冐雪來訪</title>,<text>客自紅蓮幕。詩裁白雪吟。金篦輕刮眼。玉麈細論心。小至梅猶早。寒更酒屢斟。出關無好緖。今夕遇知音。</text>
<title>次亞使詠梅韻 丙戌</title>,<text>瓊樹花開不負人。任他桃李滿天津。恠來西塞千重雪。偸得孤山一片春。竹外踈枝詩可倚。月中淸影畫難眞。相公小隊乘閑訪。同嗅寒香索笑新。</text>
<title>次成川使君鄭可叔 悏 示韻</title>,<text>竹外寒梅雪映葩。郡齋風物似仙家。綺牕明月橫斜影。添却巫山一朶花。</text>
<title>往歲秋余之西下也。三淵有妙香之約。果於今日匹馬西來。對話練光之夜。口占要和。</title>,<text>適我箕城宰。期君香嶽遊。陳蕃初解榻。王粲復登樓。芳樹連雲綠。澄光漾月流。超然相對處。長笛在漁舟。</text>
<title>示三淵</title>,<text>一卧雲溪萬念休。世間榮辱視浮漚。王楊班馬文章輩。濂洛關閩道義流。雪嶽烟霞眉際聚。浿江風月筆端收。傍人不識懷珠玉。看作窮途故倦遊。</text>
<title>鐵甕城將㙜</title>,<text>龍盤虎踞石城頭。暇日登臨聘遠眸。麗氏以來爲巨鎭。檀君之後號延州。誰拖一水縈山外。不放羣巒走海陬。南北卽今無警急。中宵不閉四門樓。</text>
<title>上院瀑得龍字</title>,<text>瀑流飛下法王峰。雲際蜿蜿雙白龍。餘沫落來紛似雪。盛炎驅去凜如冬。奇觀解駐驂鸞客。異事猶傳引虎蹤。千仞蒼厓難獨倚。攀援賴有一株松。</text>
<title>引虎㙜得溪字</title>,<text>鐵鎖垂丹壁。精藍俯碧溪。驚看銀浦水。竦倚白雲梯。巖竇龍曾蟄。松梢鶴舊棲。名山千古勝。仙袂共携提。</text>
<title>賓鉢菴曉起</title>,<text>睡起上房曉。老僧鳴小鐘。啼鵑在深樹。缺月掛遙峯。濃愛雲林合。凉聞雪瀑舂。香爐行可到。手裏有飛筇。</text>
<title>香爐峯聯句</title>,<text>乾坤萬里放吟眸。笑倚香爐上上頭。定而。 下界風吹雙袂擧。半空雲伴一身浮。子益。 携來謝眺驚人語。絶勝靑蓮落鴈遊。定而。 金闕銀河何敢道。但憑枯策散千愁。子益。</text>
<title>次三淵</title>,<text>蒼然萬里一堪輿。獨倚枯筇縱目初。絶頂何能飛鳥度。中峯唯有宿雲餘。吟邊若木迷滄海。坐處蓮花揷太虛。倘把蓬萊論勝槩。衆香千疊畧相如。</text>
<title>無住瀑聯句</title>,<text>絶灑巖泉落。蕭踈客意凉。定而。 林間來路細。石罅出源長。子益。 靜欲開茅舍。閒宜泛羽觴。定而。 分歧又自此。溪口兩彷徨。子益。</text>
<title>練光亭。送別三淵。</title>,<text>高義多君命駕遙。練亭同我倚岧嶤。箕宮往迹看遺井。麟窟仙風訪舊橋。淸夢重尋香嶽寺。離情暫駐木蘭橈。江流漸上明沙渚。白鳥浮來報晩潮。</text>
<title>贐李學士德哉 宜顯 之任金城</title>,<text>先生彭澤歸來日。學士承明厭直時。別意深山丹桂樹。秋聲踈雨碧梧枝。神仙官府簿書靜。宦海風波舟楫危。穩着鳴琴休拄笏。蓬萊重入有前期。</text>
<title>三淵金子益室內輓</title>,<text>忍聞莊叟叩盆歌。歌曲聲聲哀思多。回首鹿門偕隱處。白雲空鎖舊山河。夫子名聲婦孺知。文追班馬志巢夷。終身所仰如斯足。何必浮雲富貴爲。龍湫虎窟罕人蹤。淸士生涯女士從。雪嶽他時長往地。可堪孤鶴宿雲松。</text>
<title>送金元柱 昌國 之成川任</title>,<text>皓首西州新太守。靑雲東閣舊郞君。仙桃幾首玄都觀。暮雨多情巫雲。珠箔玉欄天上坐。鳳笙龍管月中聞。依然三十年前事。怳惚瑤臺夢未分。</text>
<title>平川君申相國 琓 輓</title>,<text>祥麟瑞鳳出塵姿。玉立朝端見羽儀。萬里靑雲開步武。十年黃閣佩安危。謝公高卧東山日。裴相閒棲綠野時。衡岳忽驚天柱折。士林咸惜哲人萎。坦腹吾門政竗年。冰淸玉潤兩蟬聯。勳名世襲平城業。學問師承石老賢。可但狂瀾爲砥柱。更從平地作神仙。似公存歿俱無憾。寶樹聲華已蔚然。</text>
<title>具君錫 聖問 輓</title>,<text>先丈尤翁門下士。佳兒無忝保家聲。就中人所難行處。何媿王祥事母誠。芳隣來住巷南隈。十數年間幾往廻。庭畔蒼松門外柳。月明猶似履聲來。</text>
<title>尙方直廬口占</title>,<text>尙方門對錦川橋。橋畔垂楊翠幾條。忽有流鸎和晝漏。怳疑祥鳳間仙韶。尋常五色雲偏近。咫尺三淸路不遙。傳道明朝供冕服。靑宮將事敬寧宵。</text>
<title>將赴光山。晉陽倅申文甫。寄惠花牋。走草一律。要共智異之遊。</title>,<text>西遊回首夢依俙。見說移居負欵扉。病鶴多情時一叫。仙鳧無心忽南飛。書兼矗石花牋至。人得光山皁盖歸。共指頭流叢桂樹。佳期秋晩莫相違。</text>
<title>振威道中。次三淵韻。</title>,<text>朝來忽覺客衣凉。水國蒹葭夜有霜。旅榻無眠三四起。歸程屈指一千長。鷗含海色來空濶。雁帶霞光落渺茫。預想仙人方丈會。浮生等是熟黃粱。</text>
<title>我曾王考來莅是邑時。王考魁司馬歸榮。卽甲子冬也。有七言絶句至今流傳。謹次其韻。</title>,<text>吾祖魁科甲子冬。百年詩律動黃鍾。往事如今無問處。山名猶記壯元峰。</text>
<title>柳林藪觀獵。次杜工部冬狩行韻。寄雪岳山人要和。戊子</title>,<text>海陽觀獵素稱雄。大將約束依軍功。平明吹角出北門。我車旣攻我馬同。千軍四圍柳林藪。鉦皷合沓震高穹。荊楚劒客力扼虎。不數蒼兕與黃熊。或覘飛走高樹上。或探巢穴荒原空。角角之雉濯濯鹿。一發何啻彼茁蓬。狐裘獸炭酌流霞。倚醉胡床山雪中。驅兵更向紫微灘。烏驪白馬間靑𩣭。南來快意此一時。樂事西關皆下風。三兒彩服隨皁盖。絶勝金䮍駄嬌紅。緇髡數輩引筍輿。暮鍾初動梵王宮。獰飊乍捲旗脚轉。山日欲沈雲戎戎。恨無筆力繼工部。爲憶故人棲東蒙。</text>
<title>前秋南下時。金大有於扇面。寫以撫孤松盤桓圖爲別。歸路馬上。復用其時留贈韻以寄之。戊子</title>,<text>多少人間泛愛情。百年深契孰如卿。閒雲倦鳥孤松盡。似識今朝有此行。</text>
<title>次稼齋金大有所贈韻</title>,<text>高人卜築在楊州。早是山林隱者流。世路紛紛多少事。纖塵不到少溪頭。右屬稼齋。渼陰講學似湖州。江漢今爲洙泗流。欲挽先生▣壑志。荷衣來點鷺班頭。右屬農巖。聞說君行滯密州。緣吾無興入頭流。他時重理南遊屐。同倚天王最上頭。右屬三淵</text>
<title>濟用監直廬。用金大有韻述懷。示大有聯璧。</title>,<text>通衢人散禁鐘聲。坐對終南一抹橫。小閣西隅池鑑凈。老槐東畔月輪盈。宦情並與詩情懶。花氣偏含夜氣淸。回首山林二三子。也應嘲我復簪纓。</text>
<title>爲踈齋李相國 頤命 所邀。避暑于景福宮松陰。</title>,<text>暑日追凉松檜裏。分明路指簡儀㙜。樓橋尙有鯨鱗卧。池水長含龍氣來。話穩何妨殘照斂。詩成剩得片雲催。林花不盡留餘馥。看作爐香滿袖廻。</text>
<title>金農巖仲和輓</title>,<text>宸極哀綸播市朝。士林悲泣及漁樵。異材固合需廊廟。一節寧甘慕鮑焦。氣若幽蘭萎巖谷。名爭皎日揭雲霄。平生石室瞻依地。歸去精靈不待招。滄桑世變涉艱難。志業文章欝考槃。虎豹猶能衛藜藿。鳳凰元自食琅玕。和風滿座人皆挹。明月無瑕衆所看。別是門前江漢水。千秋洙泗接波瀾。漢文宋學唐詩律。今世嗟無此等人。自在家庭擩染別。况兼尤老講磨親。不將外物移初志。能以斯文任一身。年未六旬名卽遠。暫時靑紫揔毫塵。三山高閣俯滄浪。千軸牙籤共一堂。投老虛名太學士。傳家舊業壯元郞。蓼莪詩廢哀哀句。巴猿摧寸寸膓。那恨小孫方七歲。大兄賢弟守靈床。五世論交里閈中。一生親愛孰如公。友朋義重心相照。兄弟情深姓不同。末藝幸資聯榻日。遺經慙負指門功。十年游宦稀相見。臨穴今朝泣未窮。</text>
<title>挹淸樓。謹次退憂金相公 壽興 板上韻。己丑</title>,<text>坐對烟波興杳然。不妨紅腐滿庭前。無心却羡漁舟子。自在江光山影遙。</text>
<title>挹淸樓夜吟</title>,<text>高閣臨江聳。虛窓得月明。魚龍枕邊窟。鷗𪆽夢中聲。海舶來潮上。漁歌隔浦呈。還思練亭夜。坐對蘗翁淸。</text>
<title>襄陽使君李子東 海朝 餞席。口號題贈。</title>,<text>鳧舃東飛碧海邊。大堤花暖水如天。文章可繼襄陽曲。知爾前身是謫仙。</text>
<title>訓局習操日口占</title>,<text>沙場月曉陣如雲。萬馬無聲金皷聞。白首扁舟老從事。平明來揖大將軍。</text>
<title>別營放粮後偶吟</title>,<text>迎艦樓前江水淸。紅旗高處曉開營。庭堆玉粒三千斛。門納龍驤十萬兵。蕭相軍粮無匱乏。伏波山谷聚分明。國家得力應非少。聞說中原有戰爭。</text>
<title>後谷宋判書 奎濂 輓</title>,<text>鄒魯生居墳曲探。十年師事兩河南。承家志操追名祖。華國文章挺大男。九耋享來完福五。一身兼有達尊三。壽星今與德星晦。慟爲公私俱不堪。崇班嵬爵視毫塵。歸卧田園問幾春。自是急流能勇退。居然元祐一完人。溫公有學知行止。邵子吟詩道性眞。可但高名垂史筆。聖君哀惻溢絲綸。</text>
<title>靑松鈴閣</title>,<text>坐對淸灘與碧峰。何曾塵事惱心胸。雲深鈴閣無人扣。苔澁銅章盡日封。啖栢潤肌當食肉。煑苓延壽可驂龍。使君知有神仙骨。不是靑松乃赤松。</text>
<title>示奎兒</title>,<text>遅暮添吾愛少心。咿唔况汝讀書音。坡翁最善形容者。解道誦詩如皷琴。</text>
<title>落淵次翼兒韻</title>,<text>石崖半空立。銀瀑兩間飛。落處龍藏宅。飄來雪濺衣。松風添盪潏。山氣共霏微。欲凭寒巖坐。留看月照歸。</text>
<title>酬安定倅金德而 時澤 韻</title>,<text>一家兄弟相離久。千里南州此會奇。喜極渾如春氣返。話長忘却臘宵遅。仍從古寺延淸賞。更指新年結後期。只恨歸㫌挽不得。小橋斜日駐多時。</text>
<title>梅鶴亭 庚寅</title>,<text>大野西頭一點山。天然秀出緣螺鬟。洛江流水繞其下。梅鶴古亭臨此間。浮碧可能爭濶遠。映湖端合讓淸閒。竹林蕭瑟梧桐老。高士遺芬宛未刪。</text>
<title>李富平樂甫 賀朝 遷葬輓</title>,<text>夙倚人如玉。仍從契斷金。芝眉森在眼。蘭室憶論心。業可承家世。才宜耀士林。天胡不畀壽。嗟惜到于今。</text>
<title>將赴錦城。子姪輩曁壻郞。送余于江頭。尹潗，李德賢兩婿押呼爲別詩格具。嘉喜而賦之。</title>,<text>江天雲日半陰晴。親友同舟送我行。暫見雙鳧朝漢闕。新驅五馬出秦城。風塵作吏違心計。湖嶺臨民愧政聲。最愛兩郞看似玉。別筵佳句各才情。</text>
<title>酬三淵韻</title>,<text>童年至老結交人。歷數知心獨有親。錦舘淸宵相憶處。梧桐霽月想精神。</text>
<title>與李光仲 澤。邀洪仲熊 禹瑞 遊曲江。時光仲謫錦城。仲熊謫務安。</title>,<text>報客孤山鶴。携琴淸獻舟。幽期共蘭佩。高詠動滄洲。雲氣聚還散。江波流不休。酒醒帆去遠。斜日在津樓。</text>
<title>靜觀齋李公 端相 遷葬輓</title>,<text>靈芝洞裏小溪潯。蘭室遺芬播至今。卿相倘來同弊屣。聖賢上去在吾心。假令曠世聞風起。重以通家仰德深。身在錦城懷緬禮。滄溪餘淚更沾襟。樗老沙翁東國無。先生繼出盛名俱。文章餘事稱華國。科臼中來作大儒。謝却榮華棲草莾。蕭然經史志唐虞。士林尙切樑摧痛。只幸承家有敬夫。</text>
<title>贐李光仲 澤，洪仲熊 禹瑞 兩學士蒙宥北歸。</title>,<text>吏役十年西復東。涓埃未答主恩隆。論交於我孰如仲。所獲匪羆知是熊。墨綬同携雙珮玦。霜天忍送兩歸鴻。時危不灑臨歧淚。頗牧從看出禁中。</text>
<title>酬林學士彜好見寄韻</title>,<text>仙郞風格厭承明。歸卧田園水竹淸。梅鶴自隨林處士。詩篇何讓謝宣城。朝端美價雙南重。天上亨衢萬里平。夢入湖庄身未到。可憐垂白尙簪纓。</text>
<title>春帖 辛卯</title>,<text>連年長作未歸人。漫把詩篇祝歲新。民不飢寒爲上瑞。兒無疾病卽良辰。梧桐手植皆生意。梅柏冬暄已放春。更喜身閒雙脚健。天冠月嶽遍尋眞。</text>
<title>洪判書 受瀗 輓</title>,<text>宿德耆英際聖明。文章餘事亦家聲。庭容旋馬追文靖。衣有弊狐同晏嬰。砥柱衝波猶特立。長松傲雪本孤貞。蒼生久佇金甌卜。何遽皇天奪老成。</text>
<title>寂默菴。贈希默上人。</title>,<text>蹴起眠僧看雨晴。僧言不雨曉河明。朝來可趣肩輿上。俯見瀛洲眼厎生。</text>
<title>九精菴</title>,<text>一山形勝九精菴。削出奇峯列兩三。巖竇玉泉甘露滑。林巒錦葉曉霜酣。瀛洲笙鶴通金界。滄海魚龍護佛龕。莫謂長安千里隔。夕烽頃刻報終南。</text>
<title>坤維臺</title>,<text>石臺實天作。萬古壓坤維。漢峀平如案。滄溟小似池。鵬雲藏不得。鯨浪撼何爲。皆骨與香岳。要之無此奇。</text>
<title>錄奉林姨兄 薰</title>,<text>覊懷憀慄屬淸秋。偶趁公餘一散愁。佳約携來玉川倅。好人逢着碧沙郵。筍輿冒雨名山路。禪榻聞鐘古寺樓。不有君恩隨處在。天涯安得辦奇遊。</text>
<title>九龍峰憶三淵</title>,<text>雪嶽迢迢絶世氛。九龍峰上倍思君。漢挐爲筆滄溟硯。李白之詩太史文。眼底俯首南極老。面前低起大鵬雲。香山勝賞空回首。且待飛筇物色分。</text>
<title>塔山寺</title>,<text>海日生樓外。江潮入座隅。天香桂子落。秋色鷲峰孤。靈隱宛相似。賓主今也無。瀛洲一水隔。笙鶴可招呼。</text>
<title>路上見廵相答書。歸意殊覺落莫。慨然賦此。</title>,<text>人皆於世樂爲官。我獨何由意未寬。祿不逮親生亦慽。老而無室寢常寒。𥠧兒欲挈憑誰護。子婦思將冐法難。倘使使家好推恕。也應放我返長安。</text>
<title>向雙溪寺。民人數百遮路云有俗忌。願勿作行。笑而賦之。</title>,<text>使君莫向雙溪寺。一入雙溪必解龜。不到雙溪歸已决。雙溪不入更何爲。</text>
<title>光州證心寺。題贈行門上人。</title>,<text>瑞石巍峩嶺以南。肩輿暮入大伽藍。居僧不覺他州牧。迎拜猶稱舊令監。笑指楓林同錦纈。摘來山果替茶餤。壯元峰色靑無盡。吾祖遺篇誦再三。</text>
<title>留別玉川倅姨兄 六言</title>,<text>弟兄分竹南下。地卽玉川錦城。相對蒼顔白髮。共悲孤露餘生。天冠絶頂周覽。瑞石奇觀細評。捴是君恩所及。何須離別傷情。</text>
<title>猥蒙璽書賜馬之恩。不勝感。吟成一律。</title>,<text>踈才曾莫效微勞。荒歲多慚字牧叨。紫勒忽蒙天駟錫。黃麻兼得璽書褒。一州民物觀瞻聳。再拜君恩海岳高。未死此生圖報意。無從感涕濕猩袍。</text>
<title>夢窩金相國 卽汝城 約會於大隱巖。而余有故未赴。復以書強之。踈齋李相國適至。與之偕往。夢窩已來待。而隱巖李丈 光廸 亦到。共次壁上韻聯句。</title>,<text>經營寧有此。邂逅共淸遊。養叔。 展席溪流近。移筇松翠幽。汝成。 穹巖隱萬古。崇岳鎭千秋。輝古。 且待東峰月。徘徊上斗牛。定而。</text>
<title>歸家未一朔。趣還之狀入來。心方懊惱。此際德菴安日章 絅 贈詩勸歸。因步其韻。以謝眷眷之意。</title>,<text>錦城官路幾由旬。羞殺雙㫌渡漢頻。少日尙堪朱墨閙。暮年徒覺白毛新。北山松掩三冬雪。南國梅迎萬戶春。淹倒此行君莫笑。歸來當作耦耕人。</text>
<title>憶三淵</title>,<text>梅花人孰似。吾友有三淵。幽馥孤山上。淸風五柳前。每當春動日。相憶歲寒天。折贈瓊枝去。要君桂樹篇。</text>
<title>秋城舘。次沈思仲 齊賢 述懷韻。</title>,<text>天地猶如一馬過。浮生何恨鬂雙皤。湖山吏隱元來好。蝸角功名不足多。</text>
<title>夜坐口占</title>,<text>書齋雪夜燭花奇。喜事如何問小兒。定是明朝湖外使。解官消息報吾知。</text>
<title>錦城罷狀纔上。旋有還仍之命。感而賦之。</title>,<text>幸勤一啓徹重宸。不意還仍降玉綸。花綬綰來曾解印。官騶促喚已歸人。私情未忍離諸稚。荒政如何活萬民。纔荷隆褒今異渥。愧無才力答埃塵。</text>
<title>李監司子東輓 壬辰</title>,<text>相許文章自我先。後生情亦兄弟然。西林詠月聯閒榻。東陌看花政少年。交誼已從童丱日。心期共保歲寒天。蒹葭玉樹今難倚。塵篋披來泣舊篇。家連三世握文衡。君亦雄鳴屬主盟。大器爭推廊廟重。明堂要得棟樑成。誰知召伯棠陰化。更作萊祠竹樹生。詞翰幹才俱未試。但看朱雀繫高名。</text>
<title>出宿延賓堂。夢得一絶。</title>,<text>楊柳桃花拂釣磯。鵁鶄鸂𪅙近人飛。扁舟擊汰烟波去。滿載江湖春色歸。</text>
<title>錦城歸路。歷拜桐湖李丈 世弼。</title>,<text>紅白仙桃滿意栽。春風和處小堂開。少微星隱隣南極。卿月班嵬近上台。身外功名大郞在。閒中事業古書堆。自憐行邁忩忩甚。慚愧黃昏過釣臺。</text>
<title>與李兵使 碩寬 同在圓扉戱贈</title>,<text>將軍豪氣壓儕流。同入圓扉幾日留。酒後高談仍縱謔。不然愁死趙羅州。</text>
<title>石郊稼齋庄。與三淵曁金士敬同會。次三淵韻。</title>,<text>訪君出城遠。城裏豈無人。擧世行如市。惟君卧絶塵。琅玕高閣上。菡萏小池濱。耕稼終年意。居然逼子眞。閴靜幽棲地。團圓我輩人。天高收積雨。地㢠絶飛塵。看竹靑軒外。浮瓜碧澗濱。回頭少年事。情味老逾眞。</text>
<title>石郊庄聯句</title>,<text>三伏來登七月樓。定而。 松篁院落易迎秋。蟬鳴亂樹山將夕。子益。 蛙噪方塘雨未收。髮短不妨詩律健。大有。 氣酣仍被酒罇留。華山露彩紛盈矚。士敬。 移席同憑曲欄頭。定而。</text>
<title>和金士敬次農巖白雲寺詩。奉呈夢窩相公。兼示稼齋。</title>,<text>高文博識似公稀。國手端宜補衮衣。桑海忽驚人事變。滄浪空把釣竿歸。凄凉湖榭成荒草。錯莫江天失少微。惟有三淵傳舊業。谷雲魚鳥兩忘機。</text>
<title>送金大有隨伯相公赴燕</title>,<text>東林久隱少微星。襯却三台入虜庭。老驥十年從伏櫪。豪鷹千里得揚翎。遼城北去陰山黑。碣石東臨渤海靑。恨不與君同出塞。悲歌相送統軍亭。</text>
<title>坡山館。走次夢窩相公賜酒詩韻。</title>,<text>坡山館裏惜相違。落日臨歧思轉依。和氣尙醺黃帕酒。寒威不入紫貂衣。悠悠萬里經華表。杳杳三台帶少微。春暮惠陰花未謝。一壺來候使車歸。</text>
<title>尹判書仲綱輓</title>,<text>妙齡識面泛翁家。四十年來鬂各皤。世誼先於同祖篤。交情復至結姻多。春殘姜被那成夢。秋冷莊盆不耐歌。一去鶴山箕尾接。舊時門館邈山河。</text>
<title>生朝喜梅花適開</title>,<text>梅花淸瘦主人癯。病骨冰心冷淡俱。耐却一寒還勝我。春光先吐雪中珠。</text>
<title>燈夕㥘風。杜門而卧。閔台聖猷杖策來訪。要余共賞于隱巖之後麓。強疾登臨。仍次其詩。癸巳</title>,<text>觀燈白雲岡。喚客紫霞觴。大地宵爲晝。遙空月讓光。明因花樹倍。高藉竹竿長。莫怕山蹊黑。還家意未忙。</text>
<title>金圃陰敬明輓</title>,<text>擩染家庭訓。師資伯仲賢。滄桑驚世變。經籍着▣專。正學方深造。高名更遠傳。吾儕無限痛。天不假其年。儒者農巖出。因之有圃陰。三徵高士節。永矢碩人心。良玉藏諸櫝。幽蘭翳在林。荊花半零落。忍聽鶺鴒吟。</text>
<title>次鹿川李相公 濡 寄示韻</title>,<text>身珮安危結主知。思將至治奏咸池。初調梅鼎居無幾。重卜金甌若有爲。謀國豈容多口間。責成須待數年遲。可嘆陰雨綢繆計。異議徒然一敗之。</text>
<title>金臨陂德而輓</title>,<text>昔君扶病強之官。一卧江南竟不還。已悼招魂非我土。可憐埋玉是何山。楓溪緖業凋零盡。鰲海樓㙜寂寞關。却憶相隨雲鳳日。玆遊無復辦人間。</text>
<title>將赴成川。過尹台仲綱墓有感。</title>,<text>重泉消息問何如。死別經年淚尙餘。客舘南頭三尺墓。路人皆說尹尙書。</text>
<title>左右捉虎將來告山行</title>,<text>畵角寒吹夜雪晴。官居四面玉崢嶸。腰弓兩將同來謁。跪告明朝射虎行。</text>
<title>降仙樓寄三淵</title>,<text>相携曾入妙香山。踏遍春林紅綠間。八載君猶棲雪嶽。一麾吾復出陽關。淸宵練閣憶同倚。踈雨魚川愁獨還。老妓能傳高士躅。留仙三宿伴僧還。</text>
<title>夢得三字詩。因寄李同甫。幷小序</title>,<text>余在成都。夢見李芝村同甫。地似靈芝洞。而亦不分明。與之徘徊。語及時事。余吟三字詩首一句。君卽上堂披卷尾書之。余仍呼數句。寫畢而忽覺。了了盡記。此豈晝所思者夢於夜耶。抑其間世故又多端耶。心異而書寄之。時癸巳陽月廿九日也。不欲聞。世間事。山中來。孔樂只。笑復語。吾與子。晝連榻。夜共被。左經傳。右子史。鶴一雙。蒼松裏。琴三尺。床頭倚。水益淸。可洗耳。山益高。聊仰止。心未忘。書庸識。</text>
<title>迎送痘神</title>,<text>新年聖痘入吾家。子女俱經喜若何。痂結恰如初熟果。漿盈頗似未開花。任從俗習三供餠。當送神歸一唱歌。爲向故人誇此意。待成眞卛字橫斜。</text>
<title>與夢窩同宿松峴徐相公 宗泰 之家。得一詩成音高詠之際。翻然而覺。乃夢也。異而識之。</title>,<text>一宿公堂萬慮淸。終南甲第舊聞名。松風竹韻俱蕭瑟。添得筵前細雨聲。</text>
<title>携三兒騎雪馬。至天柱峰而回。次翼兒韻。</title>,<text>氷江雪馬騁空虛。絶勝通衢檻大車。欲寫姓名天柱上。三蘇往蹟較何如。</text>
<title>次許點也詩韻</title>,<text>一日思歸三歲如。故園消息爾來踈。簿書身領江山勝。花竹心懸岳麓居。臘甕試開新熟酒。春盤已薦軟香蔬。仙樓咫尺登臨懶。爲是風寒㥘病餘。</text>
<title>聞斗兒到平壤。口占一律。</title>,<text>書來知爾到箕城。五日能馳六百程。老父晨昏雖可念。大冬風雪若爲行。奴單恨失官僮護。驢弱還敎貰馬迎。仍想今宵何處宿。夕陽無限倚門情。</text>
<title>寄鷹稼齋</title>,<text>稼齋消息近如何。同病同心故意多。沸水烟霞愁獨賞。浿江樓觀憶曾過。窓梅定謝先春萼。砌竹遙憐覆雪柯。快馬豪鷹前後贈。任君馳獵一悲歌。</text>
<title>斗兒有降仙樓詩五百餘言。句語淸新。頗多可觀。余實喜之。使渠執筆。口呼示渠兄弟。兼示閔士澄 泓 要和。時閔在座也。</title>,<text>我東三百六十州。傑構獨數降仙樓。樓下可建五丈旗。樓上可容萬人稠。從南至北百餘步。西面闌干復幾許。闌干十二亦何意。正對巫山峰十二。玄虛閣在上頭開。倒影玲瓏又蓬萊。留仙眞觀卽中央。王喬赤松來不來。斜連學仙通仙舘。直指朝雲暮雲臺。重房複壁不記名。大抵四百有餘楹。瑰奇制作默難筭。除却工倕眛經營。憶我初宰鶴山日。願一見之壯心目。是時廵伯卽吾友。期以中秋同翫月。與遊者誰永淸倅。雙飛皁盖聯翩至。玉節瑩煌鳧舃錯。羅綺簇擁簫笳沸。淸遊三日看不足。留與新詩結後約。沸江下流卽浿江。作尹箕城路不隔。暮春三月月旣望。嘶風馹騎重來訪。按使亦自中山廻。新開大宴高樓上。東風花柳山水綠。不比往年秋蕭瑟。危欄曲曲舞袖張。層巒處處仙娥立。中流彩舫左右視。應接令人駭且異。隣舟漁子網金鱗。投上錦筵爭潑剌。向暮州人列千炬。飛上山頭攢星宿。一時散落江水紅。渚禽驚起魚龍走。夜闌月明奏仙樂。怳惚空外下笙鶴。而今又作主人來。樓閣江山能我識。黃鶴三登謫仙人。岳陽飛過朗吟客。何如前後佩符遊。管領風烟無欠缺。况復全家道氣濃。兒子四人皆來從。長兒大篇誇富麗。仲兒近體聲撞舂。小兒兩者亦淸癯。出口欲令唾成珠。肩輿前導蠟屐同。西山石路忘崎嶇。香檀古臺號平寬。山如聳黛江如環。游車津是卒本川。其源盖出吳剛山。盤回千里勢噴怒。紇骨山高作砥柱。衝波洞入四石穴。日夜沸出山西注。卽知山在水上浮。凜乎不可以久留。手中牽纜數十人。已備氷江雪馬遊。快若輕車就熟路。勝於長風破浪舟。玉女金爐與天柱。隨處縱觀皆可住。吏隱松臺亦爽豁。其奈雪深寒日暮。乾坤冷落不勝淸。已見樓東江月生。何煩絲竹管絃隨。不用紗籠銀燭迎。緬想坡仙赤壁下。蘭舟不聞携薖邁。且問萬里題柱日。光景不及巫山夜。豈若吾家父子間。良辰樂事同周旋。歸來與坐撫綏軒。率口爲賦仙樓篇。</text>
<title>酬寄尹台邦瑞 德駿</title>,<text>金爐日暖玉峰幽。百尺樓高第一州。橋影忽疑歸白鶴。灘聲還似轉黃牛。仙人倘授長生術。老境寧愁兩鬂秋。已斷楚王神女夢。彩雲何意繞嵩▣。</text>
<title>次斗兒韻。示閔士澄。甲午</title>,<text>雕欄曲曲對層巒。蒼壁如屛水似灣。何况上元明月夜。故人新自洛陽還。</text>
<title>殿最以淸凈卧治爲目。吟得一律。錄呈廵相。申公 銋 謝愧意。</title>,<text>淸凈之稱卧治名。聞來還自愧中情。成都不比淮陽薄。俗吏元無汲直聲。閉閤只緣多病久。分符未效拾遺誠。使家好意聊相勖。倍激氷心一片明。</text>
<title>酬金士敬</title>,<text>歸自仙樓半碧虛。白山深處卧吾廬。西林有客題詩贈。雨打踈篁睡起初。</text>
<title>次三淵韻</title>,<text>新齋如許勝。嘆我一來遲。移樹能圍砌。栽荷已出池。仙樓投紱日。溪榭把杯時。偶此成良晤。牙絃待子期。</text>
<title>喜鄭婿 弘祥 來見</title>,<text>落日靑驢背。誰家玉雪郞。飄然來入室。可愛我東床。</text>
<title>臨陽公子山亭。會夢窩，踈齋兩相公同賦。</title>,<text>素業蹉跎白髮新。徒然朱墨久勞神。將身豈有媒榮計。無事誠爲得意辰。殘菊偃階猶賸馥。踈梅入閤佇回春。此心當世商量少。獨有東郊老稼人。</text>
<title>申翼仲 鐔 盆梅</title>,<text>氷霜其質玉爲神。南至之前漏洩春。罕見蹲査如許好。絶憐踈幹自然眞。傍堆玉軸香偏洒。對着烏篁色更新。豈不重尋花未謝。只嫌門前閙車塵。</text>
<title>詠盆梅</title>,<text>寸土栽奇品。珍藏已十年。憐渠氷玉骨。嘆我雪霜顚。晝與琴樽共。宵仍枕席連。孤山人去後。能復賞心專。</text>
<title>次三淵贐行韻</title>,<text>寒天星斗禁鍾踈。杯酒雍容坐竹廬。底事衰齡從吏役。都緣薄邑勝家居。經年相別期何遠。卜夜雖頻意有餘。會待明春千里駕。他鄕簪盍喜何如。</text>
<title>夢窩相公邀話于六靑軒。拈出杜詩韻。同稼齋，聾齋聯句。</title>,<text>日日追隨見輒新。稼齋。 靑軒和氣一團春。愁從南國頻爲客。寤齋。 好向中宵遠送人。竹葉重開經臘甕。夢窩。 梅花纔賦隔溪隣。尊前善謔無淸詠。聾齋。 狂態誰如我輩眞。稼齋。</text>
<title>卽席疊聯句韻</title>,<text>微雪輕寒歲色新。相公高閣暖生春。招來北海尊前客。許作平津閤裡人。猥向百僚傳拙句。可堪千里隔芳隣。別詩多出中心貺。倍覺交情到老眞。</text>
<title>次宋台玉汝贐行韻</title>,<text>思君一日抵三秋。何况南天欲盡頭。峽裏自甘爲吏隱。樽前休道失詩流。曾看翠竹籠寒峀。更上丹樓俯碧洲。五馬玆行當老境。豪情那及少年遊。</text>
<title>次聾齋韻。贈田弁。田卽漢人也。</title>,<text>漢城雖異廣平閭。禮樂元稱大國如。曠世空悲王粲賦。傳家未保鄴侯書。傷心莫問誰天下。忍淚猶驚說亂初。身隷羽林知有意。功成何日勒狼居。</text>
<title>陛辭日。出宿午門外。述懷寄稼齋。</title>,<text>金闕朝辭晩出城。早春風日際新晴。身名自愧栖梧鳳。宦跡誰言點水蜻。荊布在時官亦樂。鱞居以後事難平。故人卧病窓梅動。臨發回頭別有情。三淵書。有點水蜻語。</text>
<title>早發孝家村</title>,<text>孝家淸曉客行催。宿霧霏霏晩始開。草浦舊橋潮未上。鷄山半嶺雪猶堆。幾回相見觀津佛。今去重尋錦閤梅。多少官僮心窃喜。湖南地入馬蹄來。</text>
<title>發長城。至光羅分路處。頗覺依然。馬上口號。</title>,<text>龍江西畔路逶迤。馬首光羅兩邑岐。忽似重臨錦城舘。居然更過景陽池。自憐身比年前老。還媿民無去後思。風詠名亭依舊在。尙看吾祖有遺詩。</text>
<title>東閣盤梅</title>,<text>連珠東閣大盤梅。爛熳庭前玉雪堆。不似長安小小樹。敎人看作杏花開。</text>
<title>上官後遣懷</title>,<text>支離吾亦笑玆行。誰道人間五馬榮。官况略同楊劒浦。詩名還愧謝宣城。鳳樓落落雙梧立。珠峀蒼蒼萬竹生。憂患向來頭盡白。暫時於此託幽情。九年三典以南州。一物偏蒙聖渥優。瑞石楓林桃竹杖。錦江花月木蘭舟。淸遊領略雙鳧舃。好手添修五鳳樓。病痼才踈無所事。涓埃前後未能酬。</text>
<title>用畢齋韻。寄示金大有。</title>,<text>芭蕉扇子碎氷盤。四拓琴軒五月寒。梅熟聊同少兒喫。竹高思與故人看。病夫才退詩多債。殘邑民疲政尙寬。坐覺淸香來滿室。小池荷盖碧團團。</text>
<title>種柳</title>,<text>客舍新栽柳。綾城似渭城。垂絲縱百丈。莫繫使君行。</text>
<title>靜菴書院感懷。錄呈權遂菴 尙夏。</title>,<text>平生名節仰嵬嵬。往事沉吟意轉哀。一境人民瞻舊廟。千秋大日照空臺。蘭𦤎不散離騷怨。竹樹猶疑杖屨來。回首考巖同出處。精靈泉下倘追陪。</text>
<title>梁來叔挽</title>,<text>往歲賢咸玉樹摧。聞君今日又泉臺。阮氏風流凋謝盡。何人更入竹林來。梁園水石素稱奇。霽月堂高俯碧池。尙記松壇移席坐。梅花折取雪中枝。赤壁簫聲夢裡聞。瑞峰明月話宵分。可憐他日江南路。何處回頭不憶君。</text>
<title>作京行途中。得稼齋書。以余南下時諸作戱題曰樂天見微之詩。云君詩益進。必讀吾詩而然。君亦無乃讀鄙作耶。且曰某句純乎盛唐。某句似樂天。某句似放翁。某句古人未道語。而此外全篇。或華麗富贍。或奇奧淸切。難以句語評其優劣云。看來此友豪放之氣。溢於言表。如對其人於千里之外。誠可謂善於謔者也。馬上口占戱答。</title>,<text>與君生幷世。少小力爲詩。白傅與元二。孟郊及退之。人雖嘲共密。士固貴相知。笑指蟠桃樹。千年結子遲。君謂吾詩好。應因讀我詩。君能追白也。我豈似微之。美璞人皆賤。希音世莫知。吾詩本自好。君眼覷來遲。</text>
<title>長孫晬日</title>,<text>傑大生朝我遠遊。途中三步一回頭。弓書筆墨何先執。餠餌米錢應亂投。自立向人開鳳眼。初言呼叔澁鶯喉。知渠內外皆名祖。竹老沙翁可繼不。</text>
<title>宿長城黔峩村</title>,<text>黔峩山下路高低。轉入深村日向西。驚犬吠人眠犢起。老翁迎客乳兒携。竹林已自籠靑嶂。桃李仍兼覆碧溪。耕洞中天地別。欲投簪紱伴鋤犂。</text>
<title>連珠山雨中觀瀑</title>,<text>重峰秀色滿樓前。峰頂何來一道泉。好是連珠三日雨。高懸匹練半空烟。雷聲散落江流轉。雪色紛披竹樹穿。莫恨奇觀晴後失。香爐看過亦依然。</text>
<title>秋夜無題集句</title>,<text>高梧一葉下淸秋。寶瑟朱絃結遠愁。十二碧峰何處所。月明人夢在靑樓。</text>
<title>中元夜。玩月鳳棲樓。復次畢齋韻。奉寄夢窩相公。兼示稼齋，聾齋要和。</title>,<text>重疊池荷碧玉盤。秋香的歷夜生寒。月輪已到中元滿。風馭聊憑高處看。皎皎遍臨虛閣㢠。亭亭逾覺霽天寬。不知無事珠山倅。留見淸光更幾團。</text>
<title>次三淵所寄夢遇詩韻</title>,<text>膠㓒百年友。峨洋三尺琴。神交元默契。夢遇亦高吟。詩與書相合。山將雪共深。佳期更何處。石谷有園林。</text>
<title>鳳棲樓。用山人八凈韻。贈洪判官子時。</title>,<text>雙鳧來躡鳳栖樓。笑拍洪厓汗漫遊。錦繡山臨郵館月。木蘭舟泛沸江流。能令阮籍靑回眼。愁殺劉郞白盡頭。落帽佳辰知不遠。問君未可少淹留。</text>
<title>到瀟灑園。四十年陳迹。依然如昨。次卷中韻。贈主人梁汝精 擇之。</title>,<text>梁園少日經過地。頭白劉郞今又來。蘭契可憐泉路盡。竹林依舊水亭開。追思冐雪尋梅塢。尙記吟詩坐石臺。擧目不堪陳迹在。一回惆悵一含杯。</text>
<title>息影亭。昔無而今有。環碧澄潭。變作沙石之場。徘徊感吟。</title>,<text>環碧澄潭亂石頹。星山遺址小亭開。世間興廢須臾事。唯有寒松閱往來。</text>
<title>示鄭季深 湜 昆季</title>,<text>生平慣踏諸名勝。㝡是鳴陽數往還。鄭谷傳來古圖籍。梁園粧點好溪山。碧堂脩竹牛鳴外。赤壁仙簫鶴影間。晩計誅茅於此地。餘年擬欲送閑閑。</text>
<title>完山途中</title>,<text>太守乘閒出。秋山到處佳。誰言獨行苦。勝與俗人偕。得句從高咏。含杯任放懷。宦遊非所樂。隨分且安排。</text>
<title>翼兒行得稼齋詩。喜其病雖久而詩益佳。</title>,<text>官庭吏退靜囂塵。寥落高軒岸葛巾。霜後珠山偏氣色。竹間楓葉最精神。吾兒別久工夫進。病友時來律格新。自笑十年無所事。等閒南國佩符頻。</text>
<title>次八凈上人韻</title>,<text>肩輿晩入萬淵幽。催向山西路轉悠。寒磬出雲知有寺。淸簫轉月引登樓。使君何異宣城宰。韻釋多逢惠遠流。只恨吾儕來苦晩。滿林霜葉已經秋。</text>
<title>瑞峰寺。次贈萬勛山人。</title>,<text>金山鷲嶺壯禪居。老釋精藍結構初。四十年來重到客。三千世界好懷攄。憐吾鬚髮霜華亂。愛爾心期水月如。最是餘生興感處。鳳凰門揭八分書。門額卽先人筆蹟也。</text>
<title>赤壁志感</title>,<text>晩濯塵纓赤壁流。滄浪餘興更悠悠。蘇仙十月重遊日。謝屐千山遍踏秋。巖面巢懸時返鶴。楓陰席散不驚鷗。少年跌宕渾如夢。尙憶吹簫上小舟。</text>
<title>府庭移種師竹。次斗兒韻。</title>,<text>星山大竹籜龍抽。曾入深林夏似秋。移得一株東閣下。高梧色奪鳳樓頭。一樹何從隙地抽。風來能作半空秋。使君月下彈琴坐。淸影高高露滴頭。</text>
<title>寄謝三淵</title>,<text>三淵書到報何辭。重是香山放柳枝。竹樹亦當如棄屣。谷雲叢桂結幽期。</text>
<title>詠雪示兒輩</title>,<text>淸響蕭踈暗打扃。捲簾瓊屑已堆庭。明年狼粒徵三白。薄暮珠峰失半靑。梅似花開元皎皎。竹無風入亦泠泠。樓前舞鶴飛還叫。看作霜毛片片零。</text>
<title>酬謝羅州倅金伯溫 鎭玉</title>,<text>春暮丁寧解紱期。故人南國去留時。玉川窓外寒梅樹。一夜相思花滿枝。琴鶴軒中有好期。寒天梅發月明時。逢春遠客多歸思。莫遣吳兒唱竹枝。</text>
<title>上元夜。上鳳栖樓玩月。次趙君聲遠 曼興 韻。</title>,<text>月色人間揔一般。淸光最好此樓觀。雪晴栖鳳三層閣。雲捲聯珠十二巒。絶境偶逢佳客至。良辰兼得上元難。還憐老守偏多病。可耐寒天久倚欄。</text>
<title>偕光牧李子壽 喜聃。宿于錦城之琴鶴軒。話間次主倅韻。</title>,<text>梅梢新月上窓紗。舊客重來感歲華。掃却簿書詩便就。知君曾夢筆生花。樽酒琴軒信宿期。可堪斜日獨歸時。春光已着江邊柳。繫得離愁箇箇枝。</text>
<title>上京日。稼齋，聾齋來過。小酌花下。</title>,<text>五柳門前春色深。名花粧點小園林。故人取我鳴琴弄。依舊高山流水音。</text>
<title>老稼齋示杏湖錄。走次其長句一篇。</title>,<text>竹樹使君辭以疾。不肻殊方居欝欝。平生知己稼齋翁。問我歸期頻寄札。使君痼癖在花卉。坐待東閣盤梅發。盤梅落盡始歸家。故園桃李已成雪。奇花異石次第列。兒女稚孫左右挈。適聞稼老駕湖艙。聾弟與之出山房。病夫於此興不淺。輕舟擬泛江蒼茫。遠行筋力苦疲苶。欲起未能空擧觴。自是吾儕心莫逆。世人皆說交似石。聯翩已見二君來。驚却驪珠奪人目。三家子弟亦同會。鋪席花前聊永夕。無何俗物敗人意。相送西溪與東郭。東郭之東訪君居。談笑一塲忘主客。世事紛紛不足驚。夢窩氣節逾亭亭。衮裳赤舃任跋疐。村翁野老許逢迎。田家賢弟馬少游。料理閒中濁醪甁。爲掃茅廬容膝安。迭唱塤箎鎭日歡。見公顔貌肅而淸。愛公胸襟坦而寬。留我聯衾授我餐。情味絶勝珍羞盤。床頭復置一張琴。感君恩曲有時彈。歸來窮巷掩關卧。唯對北岳連西巒。心臺今夜攬月華。杏湖長句驅文瀾。辭豪氣逸意感慨。令我一唱而三嘆。可憐同病苦蟄伏。堪羡三淵超世間。將期東海釣鯨魚。明月爲鉤虹爲竿。</text>
<title>聾齋示以觀燈長句。卛爾和之。用寓感舊之意。</title>,<text>昔我在童穉。馳逐三四子。每歲燈夕氣益放。奪取彩燈長安市。脩竿繫繩競高懸。走上北岳層層巓。歌呼指點樂莫樂。火樹千家皆眼前。及年二十稍檢束。猶値佳辰如恐失。當時多少巷中人。獨與農巖登北岳。三淵靜者亦同賞。月影燈光兩相盪。依松坐石未肻歸。把酒吟詩不相讓。自謂行樂窮千霜。不悟人世有滄桑。一從箕尾爲列星。感淚多在燈前零。攬君今夜詠懷什。往事怳如隔前生。休言九原未可作。生者此樂那復得。誠知君能陟彼遊。病我豈不強愁疾。卧聽兒曹急招邀。居然同我少年宵。壯觀何必向廣陵。誕術不用借銀橋。但宜咫尺携筇往。回念存沒無好况。不如共觀無盡燈。世間憂樂都相忘。</text>
<title>洪大諫仲熊挽</title>,<text>如蘭馥馥玉溫溫。灑落襟期獨不羣。猶憶北山風雪夕。小梅花下醉留君。鑾坡玉署藹名聲。脚下靑雲萬里程。薇院長官知製敎。空將粉管寫銘㫌。秋蘭爲佩扈江蘺。海上孤舟月落時。九死南荒靡悔意。東坡先獲有遺詞。</text>
<title>申校理正甫 靖夏 挽</title>,<text>昔謁先相國。示君二科作。一似子虛賦。一似仲舒策。不意鍾鼎家。生此文章骨。信知絶羣材。果見一戰捷。塋途當妙歲。藉甚聲華蔚。氷翁長司馬。大爺首台席。君身若寒素。君意愈澹泊。容顔太枯槁。志氣何超卓。堂堂好見識。恢恢大器局。于以佐明主。左右無不合。吾道際窮厄。賴君扶正脉。世人汩詖邪。佇君辭而闢。許君儼旗鼓。早晩牛耳執。推君森筆陣。銀鉤散金石。君才一何優。君壽一何嗇。還恠造化兒。以君爲戱劇。意者關塞行。霧露多傷觸。抑或蓬萊遊。仙人有後約。無乃自踈濯。蟬蛻遺棼濁。大抵時運否。善類相繼沒。云誰殺正士。人欲百身贖。擧切殄瘁慟。矧是吾家出。前春贈行篇。攬之淚盈掬。心愛放翁詩。手摩坡老筆。不復見斯人。吁嗟可勝惜。荒凉石湖亭。寂寞東山宅。江月去不來。池松凄以碧。哀哀鶺鴒原。何言慰摧割。人多老而死。名與身俱滅。惟是不朽業。炳琅在耳目。所以昔賢輩。不爲脩短慽。尙看挹翠翁。詩文懸日月。</text>
<title>病中漫詠</title>,<text>花駒埋却月松陂。開閤前年放柳枝。借問風情誰得似。病中三復樂天詩。香山亦有瘞白馬詩。</text>
<title>嵋谷小酌。邀三淵，稼齋，聾齋同會。次淵翁舊題韻。</title>,<text>秀色高軒北。三山點點靑。翛然翠松樹。蔭此碧苔庭。雪曲聆新舊。霞杯見醉醒。滄浪老騷客。何意共憑樓。</text>
<title>會三淵，稼齋於楓溪。主人已有詩四篇矣。爲賦長律一首。要座中同和。</title>,<text>向來時事入長歌。今日溪亭一醉哦。無可奈何吾睡失。不知其幾爾詩多。淵翁北路行初返。稼老東郊病暫過。遙想夢窩閒屛處。小池扶杖賞新荷。</text>
<title>途中述懷</title>,<text>生太平時老太平。浮榮不必取公卿。古書家有三千卷。奇卉庭羅數十名。子女團圞看至樂。親朋來集見深情。吾廬雖弊猶堪卧。底事年年作遠行。</text>
<title>送馬邀三淵</title>,<text>有約君家兄弟俱。淸遊隨處罄歡娛。東探方丈雲霄外。西入蓬壺碧海隅。鄭谷池臺元爽塏。梁園水石自名區。浿江舊事吾能用。莫遣珠山望眼孤。</text>
<title>次長城使君申成甫 聖夏</title>,<text>千里思家夢亦迷。滿庭山杏子䂓啼。自憐於世老兼病。堪笑之官東復西。幸與故人簪共盍。却從佳境手相携。歸程更入名區去。臨別新詩取次題。</text>
<title>示三淵</title>,<text>薄官三州遍。名山五度尋。今行倍生興。勝友得同心。水石看逾好。雲霞到轉深。咄哉聾與稼。恨不共登臨。</text>
<title>瑞石上峰。示三淵。</title>,<text>幷踏肩輿到上頭。三峰石角半空浮。試將夫子東山志。更躡晦翁南岳遊。君欲此間鞭暫住。我從歸後紱仍投。袖携霽老尋眞錄。廢寺荒臺盡意搜。</text>
<title>次三淵立石韻</title>,<text>造化磨礱高復低。自從開闢峙東西。修成桂殿餘瓊柱。會罷塗山散玉圭。絶頂唯看飛鳥度。中腰還與濕雲齊。亭亭壁立誰攀得。五入荒臺路不迷。</text>
<title>次三淵華巖韻</title>,<text>奇石呀成室。靈泉湧出甘。於焉置方丈。所以冠諸龕。可與雲同宿。何妨月共參。知君留後約。携我下南菴。</text>
<title>次三淵赤壁韻</title>,<text>赤壁春光雨後天。一麾重涉夕陽川。自憐雙鬂紛如雪。堪惜前遊冷似烟。潭黑應知龍窟在。厓陰曾見鶴巢懸。依依墟里今無幾。唯有楓杉滿降仙。</text>
<title>示三淵</title>,<text>仙樓何幸道人俱。道服蕭踈襯竹符。倐爾東蒙解蒼珮。嗒然南郭據枯梧。雲隨脚下泠風御。天與身邊片月孤。看取鯤鵬神變化。扶搖九萬是䧺圖。</text>
<title>謹和三淵次我曾王考松石亭韻</title>,<text>歷遍南州勝。某山與某邱。所過多適意。何處不回頭。月嶽雲中起。天冠海上浮。鳴陽好泉石。端合爲遲留。</text>
<title>別三淵向朗州</title>,<text>與君期在鳳栖樓。千里逢迎十日留。瑞嶽忽如香嶽勝。珠江還作浿江流。踈慵已就歸田賦。漫浪終孤泛海遊。匹馬明朝蘆嶺路。也應三步一回頭。</text>
<title>次三淵，聾齋寄示韻。</title>,<text>嶄截金鰲上。高孤一小菴。行看道人到。坐共老禪參。諸勝風斯下。專奇嶺以南。偏憐病太守。臨發負窮探。鳳閣東南畔。鰲山幾百層。脩篁環簇簇。奇石露稜稜。下界聞晨磬。中峰耿夜燈。參寥今在否。坐處紫雲凝。</text>
<title>寄贈三淵</title>,<text>朋情道氣似君稀。千里佳期竟不違。正喜雲龍相上下。可堪鴻燕倐分飛。珠亭竹樹將誰主。月嶽金塘悵獨歸。收拾風烟須早返。鴒原離思滿黃扉。</text>
<title>謝金伯溫携酒來別</title>,<text>錦城官酒暖生春。携到珠山餞故人。滿樹淸香梅褪雪。通宵霽色月盈輪。吾衰僻邑猶難力。君病䧺州恐瘁神。早晩田園同惠好。且將淸話坐侵晨。</text>
<title>口占寄宋玉汝</title>,<text>回首蓬萊三十春。七州朱墨走風塵。閒情不厭淮陽薄。爲是仙山作主人。</text>
<title>金監司仲施 普澤 挽</title>,<text>伯仲同隨大阮亡。德門㐫禍最堪傷。登壇勝事摧旗鼓。扶廈宏材失棟樑。一䟽叫閽留直筆。萬民懷惠泣甘棠。故家喬木秋蕭瑟。淚滿詩人殄瘁章。</text>
<title>謝李台仲剛 健命 贈以玉盆秋海棠</title>,<text>秋花海棠最。况是美人貽。重以玉盆小。看看雙絶奇。</text>
<title>次竹樹士人韻</title>,<text>綾民聞道鐵爲碑。政拙何能有去思。一片龜頭千竹外。不諼能騐夢窩詩。夢窩別語。有瞻彼猗猗綠竹外。應留一片不諼碑之句故云。</text>
<title>淸潭洞口。次聾齋韻。示主人洪良臣 錫輔。</title>,<text>非君誰復起余慵。出郭尋山試短筇。紅樹叢中穿一逕。白雲開處見三峰。麗樵隱約盤新堞。蘭若迢遙落晩鍾。想到淸潭虛閣上。洪崖拍手笑相逢。</text>
<title>淸潭</title>,<text>淸潭古仙洞。學士小書樓。惜此三秋盡。蕭然半日留。坐宜盤白石。歸欲跨靑牛。山雨知人意。霏微故不收。</text>
<title>隱巖李判書 光廸 輓</title>,<text>帝敎天上老人星。許駐人間九十齡。鯨返玉淸前世界。鶴歸華表舊精靈。羣仙定有重逢喜。丹桂寧因再折零。塵俗共驚金骨蛻。緋犀留帶畵中形。</text>
<title>次成川倅尹鳴叔 鳳朝 贈別其伯成甫 鳳韶 韻</title>,<text>萱闈舞彩敞瑤軒。棣萼分輝惱別魂。孝子能成專邑養。佳人解唱感君恩。何嫌數月違長枕。更指三春上壽樽。倘使鶴樓雕餙再。欲追鳧舃共攀援。</text>
<title>題稼齋燕行錄 戊戌</title>,<text>坡館題詩贈遠遊。惠陰斜日獨歸愁。相思不隔關河夢。往事同臨浿水流。槖裡驪珠搜渤海。毫端彩墨寫神州。諸君莫詑燕行錄。包括洪纖合讓頭。</text>
<title>寄稼齋</title>,<text>厭爲城市客。歸卧散襟亭。竹密元依砌。松高自滿庭。山泉淸可掬。林鳥靜堪聽。手折梅花贈。相思獨倚欞。</text>
<title>卽事</title>,<text>今歲休官偶在家。幽情幸不負年華。邇來且喜無風雨。自落自開桃杏花。</text>
<title>庭梅詩。寄宋台玉汝要和。</title>,<text>數畝園中百種花。春來無物不芳華。㝡憐一夜西山雨。洗出庭梅白玉葩。緇塵烏帽鹿皮靴。奔走西南歲月多。何幸今朝閒自在。北窓晴日夢南柯。</text>
<title>楓溪錄呈夢窩。兼示聾齋。</title>,<text>台扉有暇輒相邀。興到西林更見招。溪柳綠垂沙路颺。山花紅蕩石池搖。樓新不讓寒風爽。亭近全勝喚睡遙。只是主翁同病意。故人堪羡卧東郊。</text>
<title>用前韻聯句</title>,<text>未赴城東稼老邀。寤齋。 西林先被夢窩招。亭深晩愛嵐光潤。夢窩。 池泂晴看日影搖。寤齋。 同閈政宜還往數。異鄕寧作別離遙。聾齋。 相隨篇什皆風韻。夢窩。 寒瘦何曾似島郊。寤齋。</text>
<title>錄奉趙台幼亮</title>,<text>去歲僑居麻浦上。今年謝病鷺梁濱。屢辭廊廟訏謨地。甘作江湖漫浪人。范老退猶憂國切。魏牟愁爲戀君新。漁村莫作多時計。復恐龍樓夢舊臣。</text>
<title>酬寄三淵</title>,<text>風佩白雲影。隨君麟峽中。入山深亦好。幽意浩無窮。</text>
<title>又次放翁詩。寄三淵。</title>,<text>域內好山川。高人遍蹤跡。烟霞收拾來。泉石膏肓得。蓬萊雪中榻。浿江月邊笛。花穠瑞石酒。葉殷香山屐。珠亭打魚日。鳳樓看竹夕。東西數千里。往來猶咫尺。孤高卧曲淵。俛仰懷宿昔。胸中萬卷黃。肚裏千峰碧。朝餐縱不繼。夜眠常自適。卽知巢許輩。同座必讓席。</text>
<title>惠局直廬</title>,<text>白首郞潛最可憐。人生窮達豈非天。新銜司果龍驤衛。舊夢維楊鶴背仙。閽邃不嫌無客到。日長聊喜枕書眠。笑他傔從成羣坐。苦待南風萬斛船。</text>
<title>送茂朱使君李秀祥 徵夏</title>,<text>仙區遍歷似君稀。屈指無人可庶幾。海上蓬萊三歲住。嶺南樓閣六年歸。睡亭風月從高枕。熱局塵埃謝濕衣。兼賀到來差少病。赤城深處紫蔘肥。</text>
<title>惠局記實</title>,<text>築倉西北與東南。中置公廳類一龕。疊起米塵妨眼目。筭來錢貫羡聾瘖。晦翁曾說三宜去。中散亦知七不堪。仍憶百淵風佩洞。水聲山影坐同參。湖南新廨稍踈通。坐席移來試倚櫳。池不生蓮唯濁水。庭能種柳或微風。木山一面窺前檻。華嶽中腰露半空。負郭恨無田數頃。白頭來往米塵叢。</text>
<title>赴岳州。過白蓮驛。贈李生 澐。</title>,<text>黃菊花邊白竹籬。主人窓壁有題詩。招邀却話三洲事。存沒那堪十載悲。湖學可知休且問。元賓如見慰相思。心臺別語丁寧記。五馬臨行駐少時。</text>
<title>病起偶占</title>,<text>年年吏役出關遙。不待人譏我自嘲。只愛月山巖壑勝。非緣楊岳米塩饒。年來每惜容顔改。病後偏憐髀肉消。預想新春登眺處。四王峰色揷雲霄。</text>
<title>日南至</title>,<text>雪深南至坐寒宵。喚取琴歌慰寂寥。兒病日蘇吾且健。一陽能使百憂消。</text>
<title>雪夜聽琴</title>,<text>雲母窓涵蠟燭光。使君華屋綺羅香。歌喉宛轉琴心暖。風雪寒宵不厭長。</text>
<title>除夜</title>,<text>除夕何愁滯異鄕。兒孫子女在吾傍。雪花暖逐年光盡。歌曲輕隨舞影長。堪笑蜀州眠旅舘。全勝工部客咸陽。不妨樽酒通宵飮。更進廜蘓最後觴。殘年守歲在他鄕。分付淸樽置座傍。但坐不眠眠卽俗。如知惜夜夜何長。笙歌迭奏全排凍。斗柄纔回已建陽。繞膝諸兒偏喜惧。爭將新祝寄深觴。</text>
<title>新春祝語 己亥</title>,<text>新春八域聳歡聲。爭仰重瞳日月明。從此吾王庶無疾。百年行復致昇平。新春無事解銅魚。歸卧城陰舊弊廬。床下小孫看似玉。日來問字且能書。新春月嶽快登攀。金寺沙峰更踏還。九子女婚今幸畢。可隨淵友入名山。新春楊岳最豊年。滿斛瓊糜直一錢。太守去來都不管。萬民耕樂堯天。</text>
<title>謝文城倅沈汝祥 鳳輝 來訪</title>,<text>五馬衝寒雪擁貂。月山東畔路迢迢。不緣分竹來旁邑。那得開樽共永宵。往事隔江懷舞鶴。奇遊過嶺說聞韶。可憐歌酒成良晤。忘却他鄕作客遙。</text>
<title>滿月臺</title>,<text>故國興亡五百年。滿臺風物揔蕭然。那堪繫馬螭頭石。且可啣盃雪後天。松岳烟霞依舊在。圃翁歌曲至今傳。山禽響雜寒泉咽。怳似宮庭奏管絃。</text>
<title>贈通信使洪士能 致中</title>,<text>祥鳳含綸下九閽。扶桑萬里靜烟氛。輕風不作揚波勢。健筆何勞誓海文。槖散千金看似土。槎橫八月去如雲。聲名定遣蠻夷慴。須早歸來拜聖君。</text>
<title>倭紅二樹方盛開。三淵冐雨來過。仍與聯句。</title>,<text>躑躅花開二大叢。寤齋西北小園中。定而。 墻高影透巖雲碧。島遠光偸海日紅。子益。 絶艶向人咸動色。衆芳回首揔成空。定而。 洛城車馬誰來賞。雨裡閒看獨兩翁。子益。</text>
<title>金太學士士直 楺 啓靷之夜。晴月如晝。感吟。</title>,<text>忍憶丹㫌曉出城。中宵無限故人情。神精不逐音容閟。看取長空霽月明。</text>
<title>翼兒魁司馬。聞榜聲志喜。</title>,<text>六代人稱五壯元。上游兼復祖傳孫。百年家保靑氊物。十丈花連玉井根。文藝難追唐室賈。功名却勝漢時袁。從今以往能相繼。世世唯當感國恩。</text>
<title>太古亭重陽小集</title>,<text>閣老乘閒出。詩翁伴興長。虛亭上斜日。美酒作重陽。楓爛丹霞影。池涵瑪瑙光。遙憐百淵子。匹馬在南鄕。</text>
<title>六靑軒咏菊</title>,<text>門㢠沙堤白。堂閒菊蘂黃。韓公愛晩節。陶令挹寒香。折得冠宜揷。浮來酒可甞。詩翁思一賞。須借數叢長。</text>
<title>進宴日。錄奉夢窩相公。</title>,<text>寶座岧嶤壓綺筵。百僚環擁競瞻天。春回玉體沈疴去。慶溢金觴法醞傳。內宴堅辭光著外。東宮申請孝無前。微臣忝掌梨園樂。願託簫韶祝萬年。</text>
<title>林應敎彜好輓</title>,<text>玉䫉頎然秀骨淸。壯元金榜藉名聲。才高海內今王勃。年少朝端古賈生。幾向螭頭紆晉接。佇看牛耳主齊盟。可憐南國文星墮。何限京鄕士友情。</text>
<title>尙州鈴軒漫詠</title>,<text>散盡庭前鴈羣。簿書誰道亂如雲。衰翁七十鬚眉皓。堪向商山作使君。</text>
<title>䟽滌府庭廢池。引水栽荷。胷襟頗覺淸爽。</title>,<text>䟽庭前一畝塘。露陰山水引流長。留看砌面蒼蒼竹。斫盡墻頭翳翳桑。波凈堪將塵垢洗。花開應遣簿書香。能令劇地爲閑境。太守身忙意不忙。</text>
<title>將赴謫碧潼。路過龍湫。壬寅</title>,<text>千丈崖湫瀑水舂。散爲飛雪被杉松。丁寧寄與山靈語。雷雨何時起卧龍。</text>
<title>自遣</title>,<text>回看平地滿風波。同室堪傷競倒戈。痛矣彼讒亦太甚。嗟乎我罪竟伊何。名州強赴皆投紱。榮進無心早廢科。况復京行明有日。吾王未必信浮訛。</text>
<title>坡山途中。次翼兒別奎兒韻。</title>,<text>遷客行裝一釰携。赦書何日放金鷄。銅魚尙厭懸腰下。玉玦誰知泣塞西。骨肉生離心惻惻。親朋來別語悽悽。祗應早晩歸期在。分付三郞護舊栖。</text>
<title>孝寧殿大祥日。南望痛哭。感賦一律。</title>,<text>於戱先王不可忘。去年今夜入班行。乾坤崩坼成千古。日月奔馳奄再霜。大相當朝宜見嫉。小臣何罪亦投荒。黃州城外三更雨。哭向蒼梧血滿裳。</text>
<title>龍山院戱題 雲山</title>,<text>路過龍山放逐臣。二千餘里飽酸辛。吾行不待黃花笑。自笑平生可笑人。</text>
<title>靑山倉。宿姜世昌家 昌城。</title>,<text>暮入植松里。小堂延客開。軒臨靑嶂近。門帶碧灘回。耕罷農牛卧。鋤休饁婦來。主人顔色好。感意儘悠哉。</text>
<title>過槖駝項</title>,<text>路入槖駞項。身遷蠻貊邦。林昏翳白日。峽束動長江。萬里夜郞道。六旬昌樂瀧。虛名博實禍。愧與古人雙。</text>
<title>六月十六日。到碧潼配所。</title>,<text>曾聞鴨綠界華夷。驚恠今成屋下池。始覺吾行止於此。豈知臣罪重如斯。天無竟日風霆怒。人有傳言市虎疑。坐對胡山飯脫粟。且宜安分不須悲。</text>
<title>城中有東柱峰，南柱峰。</title>,<text>西北浮雲鎖幾重。胡山無處不愁容。孤臣日夕歸心切。長對東南兩柱峰。</text>
<title>晩起</title>,<text>宿霧朝仍在。虛窓晩始開。江從豆滿下。山自白頭來。野老分瓜子。隣翁送酒杯。無人報鄕信。長日首頻回。</text>
<title>始見兒孫書。喜而寄之。</title>,<text>初聞故鄕信。首坼小孫書。孝敬元殊衆。沉深㝡愛渠。及今勤學業。期爾大門閭。子母須相保。吾王必返余。</text>
<title>有感</title>,<text>聖世投荒守塞垣。羗胡咫尺畏鯨呑。江流一帶非天塹。地理千秋異劒門。陰雨綢繆誰復念。民生困悴不堪論。白頭洒盡傷時淚。斜日登陴獨斷魂。</text>
<title>送成生實徵南歸</title>,<text>關塞二千里。死生相與携。山深虎豹窟。水漲鰐魚溪。彈罷馮驩鋏。情留范叔綈。賢咸應問我。歸語共含悽。</text>
<title>七月二十日夜坐。次東坡夜渡海詩。</title>,<text>江潭秋夜坐深更。白露零零玉宇晴。身似浮雲留北塞。夢隨殘月入西淸。孤城自在黿鼉窟。四壁徒聞蟋蟀聲。却憶東坡渡海作。南荒九死等吾生。</text>
<title>和早朝大明宮詩</title>,<text>君王催御紫宸朝。複道紗籠步輦遙。曙色罘罳初日上。香烟嬝娜半空飄。螭頭劒佩聲磨戛。旗脚龍蛇影動搖。聖德共隨和氣遍。鳳凰來舞九成韶。</text>
<title>悼黃直長從承 順長</title>,<text>黃君關西之名族。其人質純而行篤。余尹箕城得見君。譬如美玉方蘊櫝。置君院長訓諸生。倣漢孝廉居鄕塾。御史聞名薦于朝。丞相上箚縻爾祿。君欲不仕我勸之。君乃黽勉就京國。執箒陵寢日洒掃。侈閣揚碑表衷愊。牲署官務益自勑。看養犧羊精粟菽。講有陞六不欲進。誰知一疾終𦤎復。余出海邑不在家。旅櫬之西違一哭。向來翻覆劇雲雨。逖矣江邊驚放逐。九死十生渡浿來。迎我涕泣有庭玉。雖無老成典型存。往跡森然悲滿目。念昔皁盖過君家。牧丹階上開茅屋。慇懃訪我降仙樓。橫竪理談經信宿。手種棗栗數千株。祭用四時收百斛。松楸來往五十里。一木屐與一巾幅。君有固執賊人知。君有至行猛虎伏。忠閭孝碑馬輒下。名山大川躬必鞠。平生居住綺羅鄕。陋彼芬華疇敢瀆。從今何處得此人。只有松柏靑靑獨。江潭秋思助悽咽。采采幽蘭淚盈掬。爲君賦詩三嘆息。寄與諸郞一回讀。</text>
<title>許進士點也輓</title>,<text>詩名藉甚萬人傳。獨步關西四十年。傲骨羞從觀察飮。豪情肻上使君筵。相如未獻長楊賦。太白空誇蜀道篇。怊悵練亭無此老。浿江風月載空船。</text>
<title>追次安子柔 絿 臨漢亭來別韻</title>,<text>親友臨分悒悒然。爲余關塞去難旋。雪城道里雖云遠。將比潮陽减六千。</text>
<title>昔年有花卉二十詠。而今不得記焉。來玆雪城。與彼界隔一衣帶水。儘是胡地無花草者。天涯孤坐。各種花卉。實有面面之思。更賦諸詠。而年來諸品。有得有失。不無前後之異。</title>,<text>幽居何可此君無。多在堦前或座隅。千里雪城移不得。空敎稚子護龍雛。右竹。臙紅鶴白捴寒香。正色何如禁苑黃。彭澤离邊無不有。可期重九泛壺觴。右菊。盤松爲障四時靑。不用豪家錦繡屛。濶可二間高二丈。也能遮隔半西庭。右松屛。重重斲出玉芙蓉。細着蒼苔巧着松。賴爾仇池免孤絶。一庭羅列九華峰。右恠石。摧盡蘭芳與菊馨。氷魂玉骨獨亭亭。千秋知己孤山隱。何必區區怨楚醒。右白梅。査老根盤如鶴龜。淺紅重葉幾多枝。應嫌艶態全欺雪。故遣微醺上玉肌。右紅梅。第一奇花高丈餘。剪霞裁錦較誰如。風來紅暎靑山色。實與其名信不虛。右映山紅。東洛倭紅舊擅名。吾家高樹最含榮。繁華獨占春歸後。庭院玲瓏夜亦明。右倭躑躅。朱黃玉白各姸姿。名以蓮花最絶奇。可惜今春自開落。明年留與主人期。右蓮花牧丹。坡翁曾詑玉盤盂。能及吾家白芍無。每歲竹間三朶發。愛看標格自淸孤。右白色芍藥。俗名冬柏是山茶。丹椀金鬚十襲葩。看到雪天珍重拆。始知幽絶伴梅花。右春冬柏。昔人中國覔名花。手裡持來月桂誇。云自天台最深處。碧枝紅刺四時葩。右月四桂。梔子人間誠未多。草堂詩語不爲過。露枝霜實渾閒說。六出花香最勝他。右梔子。丹葩聯絡碎珊瑚。結子團圓滿掬珠。重是花奇兼實美。羣芳誰與石榴俱。右石榴。金井梧桐碧玉枝。澗堂之北去年移。不待踈陰栖鳳鳥。好看晴月到來時。右碧梧桐。白桔梗花燦玉英。人言服此可長生。試須磨出靑銅鏡。霜鬢從看變黑莖。右白桔梗。淺紅純白間深紅。三色分明彩纈工。夭艶一時誇獨擅。柳眉櫻臉競趍風。右三色桃。庭樹交加紅白葩。山家粧點太繁華。騷人不待靑蓮夢。筆硯風飄亂落花。右紅碧桃。東風巧剪蜀羅紅。裁出秋芳石竹同。華萼茁莖開次第。娟娟獨冠草花中。右剪秋羅。一樹層層結紫葩。先於桃杏吐芬華。時看過客聞香入。爲有庭前滿樹花。右木丁香。雙盆移得二株松。歲暮要看霰雪封。更欲泰山深處植。蒼髯赤甲老成龍。右盆松。商山莫和採芝吟。憐我頭邊雪滿簪。靈藥更期春不老。玉盆新土種人蔘。右盆蔘。</text>
<title>稼齋金大有之歿。値時事大變。旣未操文而哭。又失臨壙而訣。玆就其交契之自幼至老。遊賞之會心難忘者。隨其韻序。分占二十章長律。用慰長逝之魂。且洩斷絃之悲。</title>,<text>吾方九歲君方七。髫齔相隨一巷中。四味子孫內外別。兩家父母年齡同。珍甘袖裏分柑橘。游戱街頭有竹䓗。看讀唐詩五言絶。吟成一句已能工。髫齔游戱。兒曹氣習鮮相容。惟我兩人朝暮從。賭取栗梨闘鷄狗。奪來燈火動魚龍。金蘭膠漆已深契。秋月氷壺同照胷。蹤跡㝡於何地熟。澗堂之下有盤松。総丱追隨。寒夜茅齋雪打窓。小溪流水暗淙淙。文談聘處元無敵。詞壘開時自不降。剡水空回椉月舫。匡山獨對讀書釭。吾儕幸用三冬足。同榻咿唔影作雙。正齋讀書。香林蕭寺讀書時。蘿逕相携負笈隨。我把南華探奧妙。君將馬史鼓䧺奇。千尋天外雲臺白。百丈松陰雪瀑垂。火炷裁成長二寸。敎吾賦出一科詩。香寺同棲。君詩都雅得天機。科體多稱今古稀。泮製連魁才愈擅。鄕書續到我催歸。雲龍相感雖追逐。李杜齊名敢庶幾。幸躡後塵叨第二。同期奮翼指秋圍。泮製較畫。蓮花竝折果何如。不意盧前乃忝居。詞藝較君知蔑裂。聲名當世賴吹噓。叨承先業寧非幸。致屈高才愧有餘。最是他人所難及。一頭相讓兩心虛。蓮榜同年。人器元非一腐儒。致君應是鑄唐虞。達觀門戶嫌盈滿。高識山林慕逸逋。榮官掉頭心若凂。琴書在手意常娛。歷數當時廢科者。有才不赴似君無。公車不赴。華構新成舊洞西。綠楊門逕俯淸溪。庭羅謝氏盈堦玉。室有梁鴻擧案妻。一壑烟花來遠近。半城樓閣對高低。滄桑變易兼存沒。東郭回頭愴故棲。心臺卜築。東郭之東涑水涯。泉甘土沃境還佳。逝將沒世爲農父。斷送餘生號稼齋。紅藕碧荷開滿沼。老梧踈竹亂盈堦。看君畎畝嘐嘐志。可惜平生卷以懷。東郭別業。三山霜後紫成堆。携我曹溪幷轡來。燒葉烘衣仍煨栗。持刀切鰒更呼盃。淸遊自與楓林映。奇石誰添菊蘂開。座有南州千里客。玆遊同把好詩裁。曹溪賞秋孤鴻喚起卧雲人。匹馬西尋浿水濱。范武寧違鷄黍赴。呂虔持贈佩刀新。鶴山官酒春生面。練閣歌筵月滿身。携手此時情未極。始知朋友序彜倫。練亭赴期。西林詞客爛如雲。幽淡爲詩孰似君。蘭蕙含風帶微馥。芙蓉挹露吐奇芬。人言諸作皆超古。我愛高才獨出羣。大抵吾儕盛文會。雪樓之後未曾聞。楓溪詩會多在吾家彩筆援。老僧雲衲枕松根。峰巒隱約烟嵐氣。浦溆微茫水墨痕。仙子凌波塵壁暗。龍門賞雪古屛存。看看寸紙千金直。咫尺應須萬里論。游神繪事。琴譜曾從靜裡看。尋來古調自能彈。泉聲淅瀝絃中瀉。松籟淸冷指下寒。養正齋深人盡睡。散襟軒靜夜將闌。此時獨坐峨洋意。不有鍾期會得難。按譜彈琴。塤箎迭唱赴燕關。萬里渾忘有往還。操筆已能爲日錄。回鞭且復看天山。華夷風俗詳無漏。道里要衝悉不刪。試取前人文字見。豈如吾友記班班。燕行日錄。君聞我自竹州旋。携得聾翁倒且顚。雙樹梅花時未落。三家子弟列於前。杯盤眞卛詩篇共。談笑雍容老少連。此樂在心今不忘。存亡誰料半重泉。寤齋小集。楊岳沉淹死病宵。君同淵叟遠相邀。披衾執手憐肌瘦。持飯扶頭勸水澆。話久枕床情欵欵。覺來山海路迢迢。生還故里談前夢。共信魂交不待招。楊岳夢事。病卧心臺是舊巢。悵余商嶺返行旓。詩豪不覺神全鑠。字勁誰知筆久拋。情話知從肝肺出。別懷偏結死生交。南歸恨乏靈芝草。未效良醫去掛弰。商嶺贈詩。聞君之病日忉忉。催我征車載舝膏。徑造撫床心已墜。相看欲語肺先熬。明知末疾無神劑。却把浮生視幻泡。未死重逢聞有說。出門哀淚自沾袍。病裏重逢。扁華無賴起沉疴。霜雪空摧聳壑柯。天賦瓌才應有用。時丁否運奈如何。三光欲蕩方看蹶。一枕長眠尙莫訛。骨肉情同今已矣。獨携淵友淚傾河。喪後世變。</text>
<title>國禫日感吟</title>,<text>吾先王是聖明君。陋彼唐宗與漢文。大義尊周高日月。一心對越並華勛。龍飛鼎水悽遺劒。象設園陵鎖暮雲。二十七蓂今又盡。孤臣泣血鴨江濆。</text>
<title>謝金生 敏厚 寄以二錦鱗</title>,<text>紫錦雙魚潑剌新。感君持寄獨醒人。楚江漁父歌還笑。不爲枯容贈一鱗。</text>
<title>中元翌夜。携兩兒。登北門樓。</title>,<text>携手行行出北門。憂心聊復寫殷殷。筇枝散擲高低路。燈火微明上下村。酒聖連呼三大白。月圓堪作兩中元。仍吟王粲登樓賦。綿邈雲山隔故園。</text>
<title>次杜工部夔州一百韻</title>,<text>宦跡淹天末。臺言竄極邊。喪明纔畢制。乞罷擬終年。烈火同焚玉。洪流若失船。禍端胡至此。心緖但茫然。大相悉安置。名卿多遠遷。史無三世戮。詩有百身篇。報國丹忱切。當空白日圓。無辭皆赤族。難測彼蒼天。默念盈虛理。堪傷與奪偏。獄中囚似鬼。街上血成川。攬昔雨雲變。較今霄壤懸。誰知爭局面。計及聚銀錢。渠自取其死。彼哉何足憐。進雖紆紱冕。退卽處林泉。豈久朝衫着。宜辭賜履穿。顧慚蓬累質。敢與友朋肩。未對三千字。徒魁二百員。聲名阻汲引。仕宦絶攀緣。任悉之遐遠。官誰許近便。靑鳧饒水石。舞鶴富風烟。邑巨錦城底。州䧺瑞石前。亭虛帶練素。樓逈降神仙。勝共三淵賞。詩多衆口傳。尋山愛窈窕。遇水弄潺湲。厭却簿書累。笑他名利煎。投簪老畊稼。對案飫腥羶。湖寓違歸駕。關河慘別筵。遐情慕鴻鵠。雅志少鷹鸇。絶痛羣兇熾。不思舊惡悛。陰謀設機穽。殺氣凜矛鋋。縱値紛爭日。何能與有權。胡爲浪搆捏。作此急拘攣。縮伏大荒遠。窃祈恩赦蠲。陰山雲勃崒。虜騎日游畋。或恐鯨鯢逼。難敎性命全。覊孤無以度。幽欝曷由宣。囊倒看輕重。樽空憶聖賢。釣魚長寸二。斗米直錢千。有子能隨後。承家不忝先。蓮科曾繼捷。彩服喜雙翩。門外塡車馬。堂中沸管絃。詞華期蘊櫝。得失戒忘筌。造物太猜殺。悲歡相錯焉。心摧長兒逝。忍見二朞旋。終負世傳重。難諶天理玄。何心久從宦。直欲早歸田。嶺路湖西近。村居浦口連。黃鷄間紫蠏。香稻換銀鮮。花嶂晨穿屐。雲菴暝戛舷。詩題玉屛石。筆落浣溪牋。坐許山僧話。行從野老牽。惟應任跌宕。庶可慰迍邅。大器終須用。魁材久豈捐。不妨耽爽塏。隨意濯淸漣。築室依伊洛。營巢倣澗瀍。西林復東麓。北陌又南阡。步屧元携杖。騎驢不用鞭。栽花紅簇簇。移竹翠娟娟。梧老宜栖鳳。槐高合聽蟬。玉炊邁杭越。雪膾勝江綿。滿架黃千卷。傳家綠一氊。買山誇賜馬。換地罄閨鈿。錦繡屛重疊。淸風屋數椽。七灘喧遠響。八峀露高巓。處靜心君泰。習勞脚病痊。能成上下沼。種得白紅蓮。邑野平如掌。樓山大似拳。歸來方就賦。陞擢肻要鱣。待客陳蕃榻。留人杜曲韉。朝猶收菅蒯。恩未報埃涓。不意來江畔。無端守塞堧。未堪衰轉劇。叵耐病仍纏。恨負星菴卧。愁從鵩舍眠。芝蘭佩馥郁。松栢託貞堅。貝錦未休織。靈脩徒自姸。驊騮空跼蹐。鶗鴂漫翩翾。浮世當危亂。窮途倍愼旃。人生忙過駟。歲月倐奔躔。去國同王粲。投荒類鄭虔。外方憂旱虐。大冶失陶甄。逐客艱難遍。居民怨讟騈。讒言閙白地。公議在靑編。莫笑醒人獨。堪嗟擅國專。生猶危似綴。死或直如弦。寂嘿藏逃士。跏趺入定禪。冥行隨擿埴。眞訣昧詳詮。鍾子曾囚楚。鄒生昔困燕。雲中起魏尙。天上返張騫。邦運有時復。年光倘我延。深林奪虎穴。惡浪免蛟涎。不寐聞晨角。思歸伴夜鵑。筇穿香嶽過。舟泛浿江旋。髭髮追涪老。容顔似偓佺。祥雲金闕聳。瑞日玉簾褰。正趁隨陽鴈。何愁貼水鳶。人沾新寵渥。衆滌舊瑕愆。竹帛休光爛。圖書盛業鐫。士林瞻濟濟。喬木仰芊芊。踴躍歌童孺。歡欣舞病孱。賢邪在區別。天鑑照衡銓。</text>
<title>次鄭令時偕 亨益 寄贈韻</title>,<text>關塞二千里。詩來見故心。危乎鳥嶺險。漠矣鴨江深。蘭佩秋同襲。葵忱日共臨。聖朝多雨露。寧久作南音。</text>
<title>詠雪</title>,<text>朝來密雪下毿毿。頃刻巖巒玉屑含。箇箇花成空外六。穰穰兆驗臘前三。遐心似鶴思江海。瘦骨如僧坐草菴。最是孤城氷路滑。樵童汲婢兩難堪。</text>
<title>感懷</title>,<text>暮出柴扉拄杖行。亂雲殘堞雪崢嶸。地方極抵黃沙磧。山勢遙連五國城。缺月懸空孤戍冷。危灘走海萬雷鳴。余心有慽誰先獲。三復離騷寫不平。</text>
<title>金三淵子益輓 十首</title>,<text>昔與農巖言。聞君有至孝。愉婉善承奉。和氣藹容貌。父母暗稱奇。兄弟窃自效。心得盖天性。躬行豈師敎。滄桑禍忽酷。血柏痛誰較。衣履從朴陋。飮啖屛嗜樂。所以閔子孝。人皆無間撓。奇氣自髫齔。遐情已早歲。杜門謝桃李。負笈依松桂。強赴司馬試。陋彼登龍第。雲霄寄鴻鵠。塵𡏖同蟬蛻。管葛竟何做。巢由是深契。高卧百淵曲。笑傲人間世。所恨白眉公。生不携手逝。性本愛泉石。跡自遍山水。平生濟勝具。興來無遠邇。蓬萊萬千峰。渤海三千里。淸秀與濶大。蟠結胸懷裡。雲谷有籠水。寒溪寄永矢。文章發奇壯。仁智觀流峙。傳神一幅眞。應伴梅月子。衰世溢淫哇。絶響久不聞。君詩得風雅。正葩含奇芬。才豪氣且放。兼復長於文。魚龍戱江海。呑納爛烟雲。銘宜勒燕山。詠可和南薰。曾歐文獨擅。王韋詩出羣。歷數唐宋來。兼備少如君。人雖號博洽。莫或有會貫。君旣賦聦明。志又勵剛悍。兀兀忘晝夜。孜孜勤誦玩。道佛與兵流。何書不曾慣。浸灌百家說。昭晣一部判。微奧竹節解。疑晦春氷泮。可但今世無。誠知古所罕。玉洞梨花月。同宿淸暉軒。農叟與滄老。聽子吐微言。亹亹橫復竪。直到高處論。二公亦推服。心知道所存。邇來益專功。左右逢其源。浸淫八分書。腹裏一乾坤。何如弄丸翁。焚香坐百原。憶我聽澗堂。君來侍壺觴。父事家大人。同我子弟行。春庭牧丹艶。臘室梅花香。授簡必賦詩。篇什綺繡揚。大人愛重君。豈以有文章。兩家各銜恤。卉木亦悽凉。庶幾寶珠惠。永爲泉路光。先慈卽遠夕。君從楊峽寓。峽路二百里。無馬乃徒步。方冬氣栗烈。氷雪滿衣屨。執手問何爾。感淚不禁注。伯仲爲愍然。衆賓亦驚顧。試看骨肉間。靷窆多不赴。寄語兩家子。久久勿忘故。命駕適千里。范張昔有之。豈如三淵友。再赴西南期。渺渺香嶽勝。迢迢瑞石奇。練閣聯枕夜。赤壁同舟時。跌宕千仞表。酬唱百首詩。鄕隣識鳳麟。士子誦文詞。遠慕紫陽翁。南嶽共追隨。未歸彭澤令。遠聞湘西訃。兄弟姓不同。骨肉情相固。孰謂心臺別。遽隔重泉路。爲位洩我悲。加麻表心素。稼老纔入地。嗟君繼不寤。神交俱已矣。世道誰復護。哀哀島中札。一字淚一注。</text>
<title>贈別鄭台仲淳 澔 島棘之行</title>,<text>白首江邊謫。玄冬海上移。行程雪擁馬。到日棘爲籬。哭友操文罪。要人抗䟽疑。如逢玉齋問。相憶沄衰疲。</text>
<title>示兩兒</title>,<text>大兒讀中庸。小兒誦馬史。關山三丈雪。紙窓茅屋裡。弟兄兀相對。焚膏以繼晷。幽獨慰我心。咿唔滿我耳。稍稍振鄕俗。嘖嘖動隣里。誰云胡地近。我謂匡山似。</text>
<title>冬至</title>,<text>去年南至在商衙。猶是鄕心苦憶家。何况閉關西塞阻。可堪歸夢北山賖。遙憐砌竹偏凌雪。更有窓梅欲放花。地底初陽今已復。也應枯草自生芽。</text>
<title>馬伽杖金匣鏡。卽夢窩相公所甞贈而携來於絶塞者也。愴念之極。各賦短律。</title>,<text>贈我馬伽杖。勝於烏竹筇。扶將漢士洞。拄到俗離峰。已信堅如鐵。還疑化作龍。荷衣雜蘭佩。携爾倚寒松。投我一寶鏡。照之雙眼明。何須箆刮膜。不待藥還睛。細字看仍大。千金價自輕。牙籤與蠟燭。賴爾伴寒更。</text>
<title>示兒輩</title>,<text>陰潼遷客鴨江濆。魑魅爲隣虎豹羣。大漠西臨偏朔氣。長安東指是浮雲。晝携詩卷題新句。夜聽兒曹誦古文。夢着故林梅似雪。覺來衣袖尙淸芬。</text>
<title>夜中苦寒</title>,<text>壁面霜如雪。房心水作氷。寒光逗微月。冷焰暈殘燈。櫪馬嘶何耐。塒鷄唱不勝。老翁無睡坐。頗似念珠僧。</text>
<title>夜與奎兒語感吟 癸卯</title>,<text>絶塞緣何久此行。文章志業負平生。忠言遠愧唐韓愈。直道多慚楚屈平。四世魁蓮招實禍。十州分竹轉虛名。傍人欲識吾心事。雲捲長空雪月明。</text>
<title>三淵初朞日感吟</title>,<text>金蘭托契百年中。如弟如兄姓不同。痛哭泉臺良友盡。行吟澤畔一衰翁。</text>
<title>移種海棠</title>,<text>乞得東隣小海棠。松簷南畔對茅堂。花開脉脉人相似。獨愛無香勝有香。</text>
<title>遣懷</title>,<text>孤城日暖散輕霞。里落風微燕子斜。天不放還關外客。春應飄盡洛中花。携牛駕耟初耕粟。揷木爲籬已種瓜。回首吾家有何好。牧丹紅藥映山茶。</text>
<title>讀易</title>,<text>六十四卦書。讀之五朔餘。人生有通塞。天數亦盈虛。信及豚魚日。危經虎尾初。編中一時字。三復發欷歔。</text>
<title>中元</title>,<text>東峰擎出月如盤。拄杖柴門仰面看。蘭蕙秋生重結佩。桂花淸影再回團。明明不愧丹心照。渺渺遙憐玉塞寒。莫遣微雲來點綴。楚臣終夜望長安。</text>
<title>偶題</title>,<text>關山月出大江流。羗笛聲聲入戍樓。白馬翰如鄕國戀。黃花笑殺逐臣愁。潮州遇赦移袁去。賈傅爲書吊屈投。聞道兩宮俱獻賀。可能容我老滄洲。</text>
<title>下元月夜。次奎兒韻。</title>,<text>鄕書斷絶歲華新。父子相將感慨頻。客意氷霜生蓽戶。歸心日夜轉車輪。非緣有興來看月。不耐無眠坐徹晨。自覺形容憔悴甚。漁翁宜笑獨醒人。</text>
<title>聞芝村自靈巖移配鐵山</title>,<text>西塞逐臣纔海島。南州遷客又關山。賢邪進退安危際。嶺海風霜震薄間。縱使斯文丁戹運。肻敎夫子不生還。踈慵亦躡諸公後。歲暮江潭髮盡斑。</text>
<title>宋玉吾齋玉汝之喪。出於康津謫所。嗚呼。於世知己盡矣。遂以落月滿屋樑猶疑照顔色爲韻。賦得十篇。以洩其悲。</title>,<text>憶君自懷川。盡室入京洛。城西偪側居。一見膠㓒託。鯉庭已知學。雪門早立脚。馥馥谷底蘭。皎皎雲中鶴。言笑儘儒雅。襟期照洒落。不待旬日阻。自覺鄙吝作。各奉大人敎。同榻得磨琢。憶君同筆硯。隨處若蛩蟨。澗堂百年松。楓閣三池月。同爨割甘小。聯枕磨肌骨。騈儷與大策。信手寫不竭。詞賦亦其長。誰復試郢質。農友每歎服。詩與畏老匹。果見鵾鵬化。萬里擊溟渤。憶君遊庠序。士論方渙散。吾儕乃抗䟽。正學爲左袒。聖批闢賢邪。伏讀手一盥。復有御製詩。斯文仰睿斷。唯彼鬼蜮輩。十年蓄憤懣。天地俄崩坼。日月亦滿。當時叫闔人。孰非魑魅伴。憶君冐大雪。訪我梅花屋。梅花勸君酒。相對人如玉。咳唾落珠璣。燦燦光奪目。名途豈多暇。興到輒乘隙。渾忘祿位高。日覺情義篤。杖節壽兩親。榮孝動鄕曲。尙記携龍友。就餞君家宿。憶君在館閣。製作蔚有光。齊壇執牛耳。旗鼓儼開張。國朝主盟人。孰久擅文塲。谷翁近酷似。佳老遠可方。撰進多特旨。寵遇荷非常。十年掌制科。至公絶謗傷。皇猷贊黼黻。大廈爲棟樑。憶君袖君詩。贐我向竹州。竹州江山勝。我去不夷猶。諸公惜遠征。辭意信綢繆。光羅歷已遍。何必又南陬。內職多未試。外邑當近求。風土且不美。親舊所同憂。君獨勸我行。暫棲鳳棲樓。憶君秉銓久。愧我官屢移。太僕閱天駟。龍監長軍資。五朔惠局郞。十旬楊岳麾。大抵內外職。曾無周歲期。人或謂何求。鮮有知者知。君獨每稱道。棄官如棄泥。陋彼名利交。對面山九疑。憶君位司馬。血䟽閶闔叫。冀幸聖心格。反謂慈旨矯。慘慘被搆捏。迢迢竄海嶠。憂國一片心。白日胡不照。方恨此行遲。就途還一笑。昔賢斥照管。直䟽慍羣小。朗州卽湘水。過應投書吊。憶君在康縣。値我返商山。慇懃一封書。傳自千里還。開緘三四讀。怳如對君顔。詩言瘴癘侵。何心梅竹閑。羡我隱星菴。將老水雲間。卒乃同罹禍。何莫祟賢關。浮雲渺南北。萬一佇賜環。憶君枯槁容。憐我憔悴色。終期解佩蘭。佇見登鼎席。誰意賦賈鵩。奄忽易曾簀。文星晦夜臺。天柱折衡嶽。鄙書得見否。先志痛無託。魂招楓樹靑。魂返荊江碧。江上有遺院。千古同配食。</text>
<title>聞以金吾覆奏。量移中道。而配所定於寧邊。竄名仍前云。甲辰</title>,<text>日月無偏照。君恩及量移。名雖配中道。地則近邊陲。鏡浦知無分。香山倘有期。家人相慶意。幸脫九溪危。</text>
<title>坐對東臺。懷三淵。</title>,<text>鐵甕今重到。悲歡異昔年。高山空百仞。淸士憶三淵。試舞公孫劒。看成子美篇。老僧能說舊。危涕欲漣然。</text>
<title>酬柳上舍 星樞</title>,<text>氷嶺雲梯徒步還。九溪危似上天艱。啼鸎出谷遷喬木。明月隨人入漢關。縱說恩移歸內地。尙憐棲息滯邊山。題詩懶報瓊琚贈。已悔虛名播世間。</text>
<title>題僑居壁上</title>,<text>樓外雙梧翠蔚如。好風時捲一床書。門迎魯國諸生半。座對廬峰萬丈餘。江吏送來炊有玉。箕民免使食無魚。此身隨處君恩在。不用牢騷賦卜居。</text>
<title>獐項臺。示座中諸人。</title>,<text>滄浪面面抱松臺。多謝諸君待我廻。湘浦雷聲龍欲起。江湖霜信鴈初來。長洲村落依微見。三邑山川指點開。回首昔年香嶽去。淵翁同醉紫霞杯。</text>
<title>聞赦日。始上天柱寺感吟。乙巳</title>,<text>皓首重尋天柱寺。居然二十八星霜。龍蟠泥土聞雷起。鶴出樊籠見海翔。聖德浹肌春共暖。恩音如綍日爭光。江流不盡金湯固。國祚從今萬世長。</text>
<title>題畵</title>,<text>鏡水荷花萬朶紅。稽山脩竹碧䓗䓗。新詩滿載蘭舟上。來往何人陸放翁。</text>
<title>申判書 銋 輓</title>,<text>誓海文成幾度春。至今餘馥滿南垠。八龍迭着萊衣地。九袠行吟蕙帶人。南極壽星明更挹。北宸宵夢遠猶頻。綱常萬古維持力。獨任乾坤七尺身。孤臣血䟽一丹忱。烈烈其光皎日臨。忠悃浙潮聞萬鼓。直聲瀛岳對千尋。蟄龍忽起淸湘卧。歸鶴何愁碧海深。天討未行公奄忽。嗟哉那慰九原心。</text>
<title>贈聾齋</title>,<text>吹䓗騎竹兩兒童。共一人間老禿翁。早歲文章何所就。暮年憂樂略相同。開襟自愛心偏照。揮麈何嫌聽不聦。嗜好平生餘習氣。醉來行草若飄風。東陌飛塵十丈紅。何曾一點及聾翁。世於我棄君平似。山與人佳謝眺同。竹色解敎身不俗。松聲能使耳偏聦。客來休怕炎天熱。虛閣泠泠太古風。</text>
<title>奉次丹巖閔相公 鎭遠 過芝村舊舍感懷詩</title>,<text>聞道芝村掩淚過。草堂無主燕飛斜。停車邈有山河意。空遣春光護舊家。</text>
<title>趙忠翼公 泰采 遷葬輓 三首○丙午</title>,<text>鸞鳳之姿鐵石肝。熊魚能審死生間。扶危事業今忠定。秉性剛柔古仲山。烈日嚴霜瞻節操。春風和氣想容顔。重泉四載幽寃結。空見淸朝美謚頒。聖考求賢簡在心。巖廊早歲受知深。三臣同德人皆仰。一節殉君世所欽。宗社誰敎山岳重。綱常扶得日星臨。誦公中夜悲歌句。敬挹高風爲整襟。元祐籍中幸列名。鴨江鯨海迹如萍。生還故國同遼鶴。氣結層冥羡傅星。獨恨人間餘白首。忍聞湖外啓玄扃。靈車路出明陵下。孝子號天血涕零。</text>
<title>辛季亨書賀陞資。詩以走謝。</title>,<text>百戰詞塲未策勳。官啣晩得衛將軍。隱巖流水淸於玉。欲濯塵纓卧白雲。</text>
<title>李忠愍公 健命 遷葬輓</title>,<text>亭亭寒圃子。烈烈白江孫。詩禮資賢父。文章幷哲昆。鳳毛元炳煥。鵬路早騰騫。銓部公兼正。秋曹簡制煩。才優掌財賦。譽洽帶櫜鞬。寵擢金甌重。恩榮玉鉉尊。驚看天地坼。忍說狸狐繁。樹本開靑丘。含綸戒北轅。忠勤感蠻貊。時序歷寒暄。大宋推韓范。東京仰武蕃。逆謀潛結閹。㐫黨暗排閽。遘禍同三相。湛宗沒一言。星槎漢使返。屬鏤伍胥寃。宗國能歸主。忠臣遂喪元。身騎箕尾去。氣結瘴雲屯。骨肉悲三戮。明良愴九原。蜀天啼血鳥。巴峽裂腸猿。絶食誰存趙。投書莫吊沅。衡山天柱折。溟海怒濤喧。收血無澆酒。鳴寃絶擧旛。纍纍新馬鬣。惻惻古蘿村。天道同環轍。陽和透覆盆。褒忠頒美謚。侑祭霈洪恩。縱謂無餘憾。乃知不昧存。君讐猶未報。私怨尙何論。諛骨寒還暖。妖腰縮更軒。有心誅惡逆。無意立乾坤。所以諸賢屛。徒然積憤呑。湖阡移藁葬。楓樹返精魂。赤舃違天陛。丹㫌過國門。親知紛雨泣。車馬競雷奔。雲色梧山暮。秋光月峀昏。佳城近先壠。舊業卽鄕園。諸穉年頗長。孤孀血尙捫。愍祠開嶷嶷。毅魄幸源源。六院隣忠節。千秋並苾蘩。生還關塞客。閱盡海田翻。孔李曾論契。朱陳互託婚。笑談懷亹亹。風味想溫溫。後死臨哀輓。衰顔但淚痕。</text>
<title>踈齋李忠文公遷葬輓 五首</title>,<text>一身曾佩國安危。便殿恩深獨對時。密贊宗祊全保策。翻媒㐫黨厚誣資。罪成白地忠何賴。理昧蒼天禍卽隨。生死有光良史筆。赤心無媿兩朝知。賢相嵬名說白江。後來奇璧世成雙。東維南服分持節。武庫文壇迭竪幢。忠孝家傳知有國。棟樑材大合經邦。同堂昆季終罹禍。志士呑聲淚滿腔。芟刈忠良草木如。一門少長孑無餘。危林誰保傾巢卵。涸轍纔跳漏網魚。急購懸金胡罪也。烈炎全玉是天歟。九原知有英靈在。應感家人泣血書。志合三忠贊大猷。力扶宗社運心籌。精誠炳日輕生死。禍福關天共戚休。長夜至寃昭雪盡。聖朝洪渥贈褒優。六臣廟側同開院。義魄應從地下遊。埋盡三臣淚不乾。又聞衮舃出人間。巖花遍洒寃禽血。潮水空回白馬灘。故里傷心留幾日。此生無路哭新山。篋中猶有曾題跋。披卷時時盥手看。</text>
<title>夢窩金忠獻公遷葬輓</title>,<text>太史門闌冠海東。傳家舊業是貞忠。淸翁大節齊仙祖。谷老丹忱付我公。先輩早稱公輔器。偉才獨保故家風。八年較齒聯枝會。五世論交一巷中。暉閣澗堂同筆硯。詩情經義共磨礱。靑雲發軔名仍重。黃閣經邦位已崇。方仰泰階調玉燭。那知鼎水泣軒弓。宋宗無嗣纏深慮。代邸承基效至衷。彜鼎未銘寧社績。奸兇先忌建儲功。彌天一網戕賢盡。炳日丹忠被禍同。忠孝平居資擩染。兒孫俱得卞魚熊。寧悲三世身名僇。能使千年國祚隆。氣結斗牛排厚壤。身騎箕尾返高穹。幽寃忍說驚刀鑊。誣獄偏傷甚鐵籠。死草新承恩雨潤。扶桑爭覩瑞暉紅。黃麻加謚忠兼獻。丹筆昭寃子若翁。祭侑苾芬紆禮厚。命開俎豆荷恩洪。剛柔交際屯雖始。小大循環否反終。始識魏公扶社稷。更欽君實誦兒童。滄桑劫火餘眞像。華衮遺章奬匪躬。遭遇先朝偏聖眷。衋傷今日感宸聦。驪江恩賁營新宅。坡壠悲深啓宿蓬。悄似東山歸赤舃。倘從梧峀拜重瞳。琉甁在案多心貺。瓊句盈箱愴跡空。北麓追遊心似結。西門摻別恨何窮。暮年永斷陪鞋杖。髫歲追思弄竹䓗。存沒縱云千古隔。幽明知有兩情通。無緣靑閣攀皇樹。更忍淸溪詠舊楓。梅菊雖存誰共嗅。峨洋欲奏世皆聾。九原兄弟應相會。一語須傳後死恫。</text>
<title>隋城聖廟講堂重建後。設鄕飮酒禮。示座中諸君。丁未</title>,<text>叔季嗟無好禮人。諸君能復古儀新。杏壇高會鸎遷日。泮宇重成燕賀辰。海倅休官爲副介。地仙枉駕作嘉賓。申申勅戒三杯後。一則忠君一孝親。申同知珵八十八歲爲賓。崔掌令道文遆襄陽倅而爲介。</text>
<title>臘月之吉。翼兒設小酌。邀族侄叔涵 明澤 諸人同話。口占示之。</title>,<text>翁年問幾許。七十二生朝。往日誠非少。餘齡倘或遙。嘉羞諸婦競。喜氣小孫驕。最是龍湖會。偏蒙聖渥饒。</text>
<title>梅花吟 戊申</title>,<text>梅花似吾友。吾友卽三淵。皎皎氷心照。亭亭玉骨姸。春生舊時樹。人作上淸仙。想像平生面。依俙冷艶邊。梅花似吾友。吾友卽芝村。脉脉如相識。看看若有言。瓊枝踈照影。氷蘂暗銷魂。尙憶東岡雪。淸香泛酒樽。</text>
<title>南注書 有常 輓</title>,<text>壺仙家出玉麒麟。錦繡肝腸秋水神。君在童年迎我拜。丰儀已是脫塵人。</text>
<title>聞逆變。入城與翼兒相別。</title>,<text>嗟我生不辰。逢此逆變起。我年踰七十。我病經九死。衰質實無餘。社稷今若是。洒涕自江外。奮身入城裏。宮門設扈衛。元帥揀壯士。都民日蕩析。哭聲連巷里。哀哉此何時。慘慘父別子。父兮入城裏。兒兮在城外。兒罪坐討逆。其義則正大。逆輩乃稱兵。讜議尙無奈。城門隔弱水。大戟錯長旆。吾且擬執靮。老豈辭顚沛。傾貲市駿馬。虎笠仍釰帶。兩兒皆願從。小孫關心最。賊兵逼畿輔。社稷朝暮危。都城忽夜驚。火光燭四陲。家家出木主。準備埋安資。婦女洗脂粉。男服泣相披。朝來益騷屑。警急難過時。我女自舅家。痛哭從我辭。勤邀北隣友。生死託諸兒。</text>
<title>亂離中逢成甫</title>,<text>邦國安危際。親朋邂逅時。傷心工部淚。更忍洒花枝。</text>
<title>喜翼兒宥還</title>,<text>此夕是何夕。吾兒來座隅。前秋到今夏。東墅復西湖。身似還巢鶴。誠深反哺烏。榮名那足道。所願國無虞。</text>
<title>閑中卽事</title>,<text>每喜吾廬靜。近嫌幽事繁。茅簷乳燕語。花塢蜜蜂喧。移菊培新土。栽蓮理小盆。猶勝褦襶子。觸熱走朱門。</text>
<title>杏子</title>,<text>纔看花多發。無何實已丹。雨餘懸纍纍。風至落團團。童稚爭先拾。衰翁笑獨看。賓來最滋味。敎僕摘登盤。</text>
<title>眼鏡</title>,<text>病眼能看細字文。賴玆雙鏡度朝曛。竹床烏几渾閑物。獨策衰年第一勳。</text>
<title>安子柔來話。詩以言志。</title>,<text>兩翁年甲合以計。一百五十有一歲。靑春相遇至白首。同閈同硏託心契。銀鞍障泥晩來過。正値七旬炎雨霽。淸風忽生坐席間。松覆前庭竹滿砌。吾輩生老太平時。幸復全保干戈際。桃源亦自在城市。子美何必歎身世。</text>
<title>李參判煕卿 縡 大夫人輓</title>,<text>法家淑窈配名門。况是明陵同氣尊。琴瑟未終君子御。松楸空守故山樊。兒能爲養辭榮寵。親亦安貧戴聖恩。銓部文衡看弊屣。手携萊服歿丘園。</text>
<title>畵鶴</title>,<text>蒼松盤屈月朦朧。白髮老人携短筇。仙鶴有情相對立。看看似是寤齋翁。</text>
<title>內軒小會</title>,<text>家世五壯元。行年八袠尊。登龍佳子婿。如玉衆兒孫。蘭氣薰衣袂。梅香泛酒樽。嘉林遠根柢。天欲大吾門。</text>
<title>酬寄聾齋 己酉</title>,<text>契託百年久。書從三歲踈。豈無雲外鴈。應有水中魚。瘼矣干戈日。蕭然巷里墟。西溪小亭在。空憶舊聯裾。</text>
<title>辛龍潭季亨輓</title>,<text>梅花初發喜君來。對酌花前香滿杯。花落香殘君不起。春來誰與賦新梅。雲山寥落已回春。岸草靑靑澗柳新。白麓之孫君又去。名園詩酒更何人。</text>
<title>過三淵墓 己酉</title>,<text>閱盡滄桑後死悲。孤憤斜日坐多時。白頭故友今來過。爲問精靈知不知。</text>
<title>與鄭台時偕。同訪蒼玉屛，金水亭。</title>,<text>兩老聯鑣出。三春欲暮時。重尋玉屛古。同倚水亭危。肅穆圖中像。淸高石上詩。白𩿨元自在。花裡更黃鸝。</text>
<title>蒼玉屛。次梁蓬萊石刻韻。</title>,<text>松風琴。水月心。酒勸黃鸝音。詩成白雪吟。三春紅綠擁幽岑。上有名亭深復深。</text>
<title>翼兒屛黜。倐已三載。不意玉署新命。馹召臨門。官供繼至。榮感極矣。詩以寄之。</title>,<text>三年負罪屛丘園。父子相將感聖恩。何意今朝新召命。重臨先祖舊居村。扶筇野老瞻丹誥。乘馹榮光動蓽門。從此肻齋顔色倍。若爲稱塞答乾坤。</text>
<title>十八日處分纔下。翼兒盛陳四大臣不可分等之義。人皆危之。及承批旨。辭語溫諄。感而賦之。</title>,<text>兒子官啣諫以名。敢將危悃逆鱗嬰。傍人咸謂投荒去。老父方思並轡行。朝奏封章看瀝血。夜頒恩綍燭微誠。一家內外皆驚喜。九頓楓宸感涕傾。</text>
<title>早桃晩梅方爛開。金伯溫，李一源冐雨而來。庚戌</title>,<text>早桃開傍晩梅枝。嬌艶相爭冷淡姿。香欲謝時延好客。酒微醺夕可新詩。滿城風雨從他閙。一室芳華獨自持。倘不二君乘興過。幾乎虛負兩花期。</text>
<title>贈南平倅洪德老 重耉</title>,<text>光羅竹樹揔比隣。鼎足中間坐牧民。五馬何愁千里役。三州皆屬一家親。萍蓬皁盖相逢日。花柳丹樓未暮春。廉白於君爲長物。佇看謠俗仰淸塵。</text>
<title>金君尊甫 信謙 爲見余。不由城中。迤行三十里。來到三溪洞。遂吟短律。以謝其意。</title>,<text>瘼矣亂離後。懷哉久別人。故園吾獨老。窮峽爾誰親。有路通幽磵。無心踏軟塵。不關花柳節。重是滿腔春。</text>
<title>蓬萊內外山圖行。謝鄭元伯 敾。○辛亥。</title>,<text>六鰲背負三山立。其中第一蓬萊山。秦童漢使風爲解。金闕銀臺誰敢攀。寤齋道人有仙骨。曾御飊輪獨往還。金丹未就四十年。海上名山寤寐間。丹靑幸得鄭廣文。爲我寫出山眞顔。已知好手絶代無。何况蠟屐遍內外。遂將彩筆運神機。幾日含毫始揮洒。淸奇秀拔萬萬狀。窈窕洒落千千態。從高至下極重疊。自近而遠窮纖細。驅山走海勢奔騰。元氣淋漓浩無際。至寶能令泣山靈。眞宰唯應訴上帝。屛風九疊次第開。滿室烟霞光明滅。寤翁得此大歡喜。發興還似少年日。試從髮嶺尋舊路。復見皆骨皆似雪。催鞭憶上萬川橋。橋上人如白虹跨。老僧迎我好顔色。山映樓中進茶果。肩輿直向正陽寺。雨花天臺隣歇惺。奇哉萬二白玉巒。粧點三秋紅錦屛。明知虎頭畵不得。縱有杜李詩難形。工倕巧成六面閣。道子留與千年蹟。心忙日促過超忽。路出圓通入萬瀑。九潭罔非可坐處。眞珠碧霞尤駭矚。琳宮銅柱高百丈。倒影波心動蛟龍。靑鶴舊巢蒼壁在。香爐落照紫烟濃。晦翁一絶尤翁筆。可敵元和洞天字。歸時更擬入山來。武陵寧作漁舟子。古之李許是何人。仙境留名亦不俗。行逢林樾採藥者。筐裡人蔘大盈束。坐見諸峰脚底平。毗盧獨立天中屹。鴈門東西地勢分。楓葉早晩風氣別。古寺金碧百千架。中有五十浮海佛。九井飛瀑壯心目。佛頂爭及臨隱仙。瑰奇不必讓廬山。世人且莫誇朴淵。千崖歷盡朴達峴。萬仞俯入松林窟。松林東去十餘里。夜宿鉢淵觀瀑戱。朝來快馬換肩輿。三日浦邊去如水。太守李公有好意。錦琴玉篴蘭舟艤。峰巒環繞綠螺鬟。湖水濶展靑琉璃。丹書不泯永郞名。碧苔蝕盡埋香碑。臨湖小菴絶瀟灑。何特鍾聲來到船。仙人浩歌玉樹曲。幾時會我三山巓。向夕風起水湧波。何不去上海山亭。海山形勝問何似。西邊楓嶽東滄溟。疾風驅雨過海來。漁舟數百揚帆歸。一點君山七百湖。陋矣岳陽難庶幾。入夜漁村漁火明。爛若星辰鋪空碧。盤羞堆錯鰒魚膾。官妓爭唱關東曲。淸晨起視金烏翥。碧海盡入紅雲溶。直從暘谷賓出日。笑他夜登玉甑峰。嵬乎立石象七星。恠底蹲巖如兩龜。松間亭壓一帶湖。竹外荷被千畒池。自來稤庫富僧食。水碓舂舂百許所。緇徒來候百川橋。爲有內山重入語。盧春木像久猶存。烏啄井泉淸可掬。嶺雲不鎖尋眞路。山容水色如舊識。摩訶衍古黃金閤。衆香城圍芙蓉簇。秪園老桂孰來斫。吳質無眠惜不得。松蘿危磴踏側柏。望高高臺攀鐵索。靈源何事號黃泉。石門堪咍稱地獄。玆遊隨處輒有詩。大小諸作殆近百。吟筇未擲九龍淵。每對高僧結後約。今之畵圖忽起我。怳然置我山之中。山欲出雲盈我眼。水若有聲開我聾。刱觀峰壑紛叢叢。細思前度皆歷歷。手以摩挲永爲好。心乎愛矣那暫釋。朝起拓窓新氣色。夜來秉燭尤精神。晩知書畵眞有益。后山自是先獲人。我恨不得起三淵。一爲歌行張大之。又恨不得喚稼齋。細將題品書諸斯。希音絶藝兩冥漠。今世惟君抱奇才。感君謂我有先誼。重君不避流俗猜。知我平生泉石痼。慰我病中心眼開。欲把新篇謝高義。奈無玉案與瓊琚。君看八十寤齋翁。長日閑閑卧蓬萊。</text>
<title>仁祖大王遷陵挽詞</title>,<text>聖祖中興餘百年。原陵松柏欝蒼然。乾坤已見彜倫樹。功業猶爲婦孺傳。北虜掃淸應有日。中途崩逝奈何天。尊周一念如星拱。亂後傷心詠下泉。眞遊旣遠嗟難返。仙寢重開儼再朝。花發玉欄春幾度。龍盤金粟路非遙。千年國脉天應騭。百世神功廟不祧。聖孝未堪追慕慟。躬攀弓釰下璇霄。深仁厚德配乾坤。武烈文謨詎敢諼。周墓有災灤水囓。漢皇從儉覇陵存。金㫌乍動千官泣。龍駕將行萬姓奔。年老小臣悲且幸。聖靈安穩慶神孫。</text>
<title>尹善山成甫輓</title>,<text>靑春詞翰爛雲烟。何况襟懷坦蕩然。三從弟兄敦戚日。兩家子女結姻年。婦佳儘賴庭闈訓。孫長將期宅相賢。每道一般嘉悅意。君胡先我隔重泉。鳳閣賢郞第一流。何妨擧業晩仍休。姜衾夢冷嗟長夜。潘簟塵生吊素秋。三邑絃歌空海嶠。十年詩酒散江樓。丹㫌未發黃梅谷。忍策征驂出撫州。</text>
<title>受暇浴溫。仍赴翼兒寧邊任所。臨津舟中口占。</title>,<text>臨津津吏倚輕舟。笑我西行老不休。看取腰間金帶重。全勝五馬出三州。</text>
<title>松都路中</title>,<text>霜鴈催寒落遠郊。客程秋意倍蕭條。前朝旺氣瞻松嶽。萬代忠魂吊竹橋。往事十年疲簿牒。新榮八耋煥金貂。兒孫子婦同先後。忘却關河八百遙。</text>
<title>月波樓。贈兵使元令 弼揆。</title>,<text>古之赤壁在黃州。今見月波通竹樓。列峀奔馳連海盡。長川屈曲抱城流。酒中詞客誰王粲。座上佳人是莫愁。深荷將軍多厚意。征驂臨發更淹留。</text>
<title>晴川舟中。感舊示寧邊諸生。</title>,<text>遙看香嶽半靑天。已覺身登滻水船。跋涉關河千里外。較量筋力十年前。江樓勝集雲俱散。淵老高名日共懸。最喜諸生迎我拜。何須衰白問羣仙。</text>
<title>到寧邊日。示吉別提 仁和 諸人。</title>,<text>隨子之官者。曾聞賀季眞。重遊玄觀日。三入岳陽人。翁已金貂貴。兒能墨綬新。窮通異前後。感祝聖君仁。</text>
<title>溫泉示同行諸生</title>,<text>山泉那得熱如湯。下有川流更雪霜。一暖一寒懸咫尺。世情無恠逐炎凉。</text>
<title>魚川道中。遙望香嶽感舊。</title>,<text>雲陽東去是魚川。憶上香爐最絶巓。可但名山傾一國。兼携佳友卽三淵。寒溪雪嶽今誰管。姱節䧺文世共傳。重詠月林舟上作。爲攀高躅訪金仙。</text>
<title>圓明寺</title>,<text>峯頂陰雲鎖不開。金仙之雪亦奇哉。千林可恨丹楓盡。萬壑何妨玉屑堆。歐老龍門淸賞得。晦翁衡嶽朗吟廻。此行剩踏前賢躅。分付肩輿緩步來。</text>
<title>金仙臺</title>,<text>八十遊山古未甞。世人疑妄復疑狂。老身坐得雙轎穩。勁脚行穿兩履忙。大藥若爲鬚髮黑。名山不老䯻鬟蒼。肅恭試問檀君聖。生並堯時閱幾霜。</text>
<title>普賢寺</title>,<text>三入名籃鬂已蒼。居然二十六星霜。初來萬壑楓林艶。再到千山草樹香。凈刹孰非投杖地。奇峰多是振衣岡。今行又値冬之孟。雪霽天高意更長。</text>
<title>上院瀑。記得與三淵共賦龍字韻。更用其韻。以寓感意。</title>,<text>飛瀑雙懸萬仞峰。人言其下卧潛龍。謫仙曾詠銀河日。蘓子重遊赤壁冬。塵世有誰同勝賞。名區無處覔仙蹤。山僧不解滄桑改。笑指淵翁舊倚松。</text>
<title>萬歲樓。觀設法會。</title>,<text>金碧嵬峩萬歲樓。夜深鐘磬半空浮。西方衲錫踰千指。東國山川讓一頭。麗代石碑依舊立。懶翁環杖至今留。此行收拾風烟盡。滿載月林歸去舟。</text>
<title>天柱寺。次曾王考韻。</title>,<text>化翁設此金湯固。人力何能得成。江活九龍西海走。山連五鳳半天撑。全勝蜀道千重險。堪笑秦皇萬里城。况是禁中頗牧出。狂胡那敢近窺名。</text>
<title>沿江五十餘里。尙見法王峰高出天中。</title>,<text>寒江水落綠溶溶。返照銜山活畵濃。驛路茫茫連妓坂。雲間猶指法王峰。</text>
<title>錄奉伴使宋君集 成明。兼示箕伯宋汝儒 眞明。</title>,<text>卿家兄弟盛功名。玉節西來鴈序行。棣萼光輝連一路。棠陰風化聳羣情。仙鳧共向蓬萊閣。㫌旆同臨鐵瓮城。我有梅花開正好。可能留賞到參橫。</text>
<title>杜草堂，高蜀州皆有守歲之作。而無非歎老惜年之意。余反其意而賦之。</title>,<text>都護營中酒百壺。季冬除夜罄歡娛。達夫旅舘嗟年老。工部咸陽惜歲徂。八袠壽尊人世罕。三牲養極子孫俱。新春况有東歸樂。故國寒梅着幾珠。</text>
<title>浴溫後辭䟽。伏承調理上來之批。不勝惶感。</title>,<text>溫泉乞暇幾經旬。京兆華銜久在身。北闕上書祈解職。西州調病猥承綸。回思十郡分憂日。爭及三牲就養辰。自顧聖恩深似海。此生無路答涓塵。</text>
<title>李德川 時恒 曾有必得盆梅之意。故以西行時駄來一樹。臨發送之。</title>,<text>梅逐人來絶可憐。尙看餘馥入新年。臨行爲向花神語。送汝雲山李德川。</text>
<title>贈觀我齋趙宗甫 榮祏 乞畵</title>,<text>長松之下杜鵑紅。雙鶴雙䲶一鴈同。藤杖在肩書在手。請君畵我八旬翁。</text>
<title>三從弟誠之 正純 挽</title>,<text>吾祖曾從中國來。嘉林千古姓名嵬。淸忠輔德兼三壯。翰墨雲江啓五魁。挺出一峯眞偉器。篤生六子捴英才。愛君氣像息翁似。從學淵源拙翁陪。晩擢高科名甚蔚。卽知先世慶應培。丹忱報主傾葵日。白筆誅奸震柏臺。島竄初驚鯨海險。恩移旋帶鵲書廻。芳蘭遇棘香逾遠。老檜凌霜節不摧。朝著論才嗟滯屈。筵臣欲奏怕嫌猜。徒煩芻牧治三郡。未試經綸澤八垓。睠彼松楸爲仰止。囂然畎畒亦悠哉。頃來北巷相逢乍。報却㐫音一望纔。抱負俱虛疇不惜。存亡太遽絶堪哀。一家諸父壽皆促。羣弟與君年又催。死別呑聲惟我在。悲懷盈臆與誰裁。桃源緬憶身全拙。華嶽中分計已灰。蕙帳那聞孤鶴怨。石池空見破荷開。佳兒獨抱遺書泣。諸姪將期舊業恢。遠日忽臨餘數夜。孤生何得哭單盃。只將親愛平生誼。輸寫哀章淚滿腮。</text>
<title>奉贐素窩李相公 宜顯 赴燕之行</title>,<text>燕雲萬里路逶迤。無限離情酒滿巵。身閱滄桑唯我在。名高朝野似公誰。淹留衮舃東山日。催發仙槎北地時。已識文章包宇宙。恐敎胡虜起驚猜。</text>
<title>九九。爲申成甫所邀。入楓溪賞秋。</title>,<text>忽爾逢佳客。薄言西磵遊。君能起幽興。吾不負深秋。砌菊寒花晩。巖楓錦葉稠。主人湖外遠。感舊更回頭。</text>
<title>韓進士 世章 挽</title>,<text>虛室琴書下素幃。柴門終夕吊人稀。春風杜宇空啼血。寂寞深川舊釣磯。</text>
<title>李副學 秉泰 挽</title>,<text>似君廉操見聞稀。氷讓其淸玉讓輝。泉下深情託姜被。人間遺痛結萊衣。榮途極選身皆踐。苦節姱名世獨嵬。千古伽山三載跡。孤雲學士倘同歸。</text>
<title>夜中不寐。心草大盆梅詩一篇。朝起以錄。</title>,<text>我有大盆梅。人言通國無。不惟通國無。抑亦無西湖。西湖處士隱居山。辛勤手種三千株。觀其興趣發於辭。踈影暗香紛盈區。三韓有此萬金寶。百載無恙歸老夫。非桃非杏磊塊身。不接不雕奇格俱。路遠未可健步移。軆重乃以行舟輸。氣禀楚南大春精。狀斲蘇家假山癯。䧺如神筆書品字。儼若老禪坐跏趺。中央大幹屈折成。左右嫩枝如相扶。天宮墮謫玉妃仙。睡驪散落千顆珠。絶勝優鉢染香遠。不用金谷之珊瑚。南華壑舟動不得。縱有金玉誰敢沽。寤翁於此癖太早。粤自緫丱至白鬚。聽澗堂北養正齋。花下逢迎年幾徂。滄溪從兄首爲詩。農淵諸友同歡娛。光羅竹樹素稱産。閱盡優劣還漢都。翁家亦有十餘本。或紅或白名色殊。無花西塞佩蘭久。每憶南枝魂夢紆。歸來宛似遼陽鶴。卉木無餘堪一吁。何但植物有成毁。舊遊悽愴黃公壚。邇來心賞亦不少。看過冬春伴書厨。自此得此眼目高。京外所見皆風趍。朱門處處多少樹。比之莫敢與枝梧。將軍花閤狗皮帳。塵暗殘條半欲枯。相府東閣冷似鐵。草草蓓蕾春未敷。何如北山最深處。臘月離披霜雪膚。言眠寢卧在其側。吾得梅花花得吾。卽知天公餉我厚。閉戶不曾離須臾。夜闌秉燭悄相對。人與物也影不孤。花爭六出大於錢。氣勝幽蘭薰病軀。一時聲價倐傾城。馬脫金覊車滿衢。盛名之下倍絶倒。衆賓同我色敷腴。始信天下之所無。嘖嘖不以吾言愚。依然藐姑婥約姿。陋矣羅浮淡粧姝。騷經漏名怨千古。工部開懷傾百壺。滄桑屢變神鬼護。可憐凡卉歸樵蘇。觀於海者難爲水。旨哉斯言焉可誣。直恐開落不多時。急倩龍眠移畵圖。我今衰老材力退。苦吟難把眞形摸。願得大筆爲長句。遙播淸芬遍海隅。梅乎詩乎倘不朽。逝將報以貂襜褕。</text>
<title>新得盆梅。百年老槎。品格絶奇。實自少未見者。鄭元伯亦謂之絶寶。寫出冬春二本。奇乎哉。不知畵也眞也。喜玩之極。詩以詠之。</title>,<text>古梅絶筆兩相參。春葉冬英造化探。掛在高堂眞假錯。居然奇樹儼成三。</text>
<title>張判尹 鵬翼 和余梅詩。聊以一絶謝之。</title>,<text>將軍豪氣筆如椽。醉賦梅花一大篇。可但淸香生介冑。草書元自伯英傳。</text>
<title>正月十三夜夢。見農巖于文翁舊宅。癸丑</title>,<text>西隣門掩谷翁居。屋宇荒凉月色踈。我欲歸時君且去。數行淸淚落衣裾。</text>
<title>和聾齋上元吟</title>,<text>我愛介湖子。古之陸放翁。放翁八十詩萬首。介湖所作與之同。放翁何在在鏡湖。鏡湖奇勝擅浙東。介湖何必讓鏡湖。浙潮元與介湖通。莫誇稽山碧嵯峨。烏棲山色極蒼穹。雖無荷花三十里。却有梅竹棼䓗籠。元龍湖海百尺樓。半空欄檻光玲瓏。濟南還有白雪樓。問誰來往憑窓櫳。三山尙書氷玉操。銓柄文衡視飛鴻。角巾道服數相從。若覩鸞鳳驚村童。靑淵二龍拜床下。尊事豈啻龎德公。太極羣書常暗誦。兩耳雖聾心不聾。平生述作剩充棟。詩格筆法俱稱工。晨興危坐以終日。膝上閒抱龍門桐。良田廣宅仲長居。此樂亦可超鴻濛。廣川恒看萬人市。漁商日飽千帆風。高樓臨眺不蕭條。歲儉猶似逢年豊。况兼平泉舊花石。滿山松檜錯靑楓。如君淸福世無比。十年不踏軟塵紅。回頭却笑陸務觀。破籬矮屋勞其躬。新春忽枉上元吟。不羡杭浙詩傳筒。怳然重記少年日。感時撫事增忡忡。踏月同遊四五人。稼齋之外曺與洪。聯袂初踏錦川橋。乘興直過昌慶宮。淵翁正在蠶頭醉。咳唾成珠氣如虹。吾詩偏入稼老賞。嘲我相贊資磨礱。不但提携樂此宵。自謂行樂長不窮。黃樓回憶邈山河。舊遊磨滅浮雲空。蕭條末路兩衰翁。心如枯木首飛蓬。今年偶値癸丑春。直擬流觴楓磵中。良辰且作曲水會。爾與蘭亭相始終。行草須君王右軍。作賦讓我孫興公。江湖暫辭𩿨鷺群。舊宅來尋松桂叢。歸歟歸歟莫虛徐。白鵝鶂鶂三池中。</text>
<title>屛山李左相 觀命 挽</title>,<text>祥麟瑞鳳美風姿。玉立朝端聳羽儀。忠孝傳家爲緖業。文章鳴世是裘箕。齊壇建幟推公議。殷鼎調羹荷主知。榮耀死生何事最。名陪御帖入耆司。東京何羡五公奇。三從功名振一時。忙裏每能親翰墨。話頭元自去毛皮。滄桑忍說鴒原痛。塞峽空含鵩舍悲。人世至寃終莫雪。九泉長與四忠隨。</text>
<title>甲寅四月二十日朝講。賤臣以特進官入侍。自上講禮記坊記。講畢。以同春先生所授遏慾存理及三淵所贈淸心寡慾之語。敷衍其義。反復陳勉。上敎曰老人入來所達。約而盡。淸心寡慾四字。曾有先朝御筆矣。仍命賤臣書進遏慾存理四字。賤臣遂卽承命寫進。則賞以虎皮。賜以御札曰此予表加勉之意。答潤筆之功。勿謝。恩榮出常。感淚無從。敢述二絶。以寓微悃。</title>,<text>首引先師後亡友。仍將八字獻吾王。老臣前席承殊渥。榮極幽明感涕長。兒以文詞翁以筆。主恩前後賜𦤎比。榮光說與諸孫道。看取軒軺上下時。翼兒承命製進璿璣玉衡銘。受虎皮之賜。</text>
<title>安同敦寧子柔挽</title>,<text>人生八十古所難。八十四歲尤罕看。吾將八十君九十。六十四年託交歡。歲在白猪始識君。君年卄一吾十六。東陽之申德水李。結約會做東城宅。李徐兩友亦住近。日日追遊韻同析。世間榮落互相錯。或貴而顯或夭椓。唯君與我兩無恙。閱盡滄桑頭共白。自從松峴入吾洞。瀼東瀼西居偪側。赫蹄藍輿輒相邀。曾無十日阻顔色。愛君詩書腹爲笥。重君談論口懸河。小成微官何足道。二品壽秩不爲多。仲由爲親躬負米。姜肱有弟長共被。繼絶治墓著孝思。敦宗恤窮推行誼。授業亦有卿宰人。生子能爲獻納臣。觀其臺地不負責。豈非庭訓資諄諄。剛川三載受榮養。美政多稱由老親。歸來北麓家四壁。菽水雖乏安舊貧。龍城亦出孝子誠。筋力猶輕千里行。我時先兄緬禮經。送君同馳半百程。感君同我拜先墓。登陟步履如少年。更將別杯成小穩。話間諧謔何爽然。臨分笑謝遠于將。來歲九秋歸期指。看看五馬侍板輿。皁盖雙轎去如水。何知相別未匝月。㐫訃忽自喉司至。急往君家設位哭。嗚呼吾友至於此。棺斂靷窆禮極備。人子送終無憾焉。生行死歸古亦有。達者而觀何怨天。惟是東隣同榻翁。欲忘未忘結諸中。平生知己盡零落。又哭吾君悲不窮。似君眞心何處得。似君奇氣何處見。我有所蘊無人討。我有所疑無人辨。楓溪水石誰與訪。寤齋梅花誰與賞。明年花發弼雲臺。少一人來那獨往。君曾念到死生際。恐負丁寧相託語。吾兒適會按畿藩。盡意惟力所及處。驛路追寄贐行章。遠效焚詩靈帳義。𦤎比一篇是絶筆。時復幽吟潸下淚。殊方不可以託些。昔人作賦招其魂。我亦賦詩代招魂。魂兮魂兮歸故園。</text>
<title>金靑松士敬挽</title>,<text>不意湖中使。來致介湖訃。顚倒躡山樓。痛哭淚盈袖。重是中表弟。竹巖同曾祖。兩家對瀼岸。偪側分華峀。生年較二歲。䓗竹紛馳騖。髫齡儼成人。骨格蘊淸秀。白眉亦同隊。提携左右手。夢窩兄弟六。五人俱是友。吾儕合七八。他洞所未有。不特他洞無。於古有是否。淸虛竹林逸。文字雪樓富。雪樓及竹林。氣岸空宇宙。何如農與淵。學海浸理藪。餘子各壁壘。詞源儼旗鼓。北麓多名勝。軒車所輻湊。澗堂榻幾下。隱巖石共漱。楓溪連玉洞。鎭日會文酒。長歌錯短詠。多者數百首。或顯而早世。或沈而不偶。或隱未展布。賢院享俎豆。或屹爲砥柱。忠義干星斗。或病相繼逝。俱届滄桑後。踈慵竄極邊。黨禍同元祐。惟君慰生還。感涕空懷舊。書籍頗收拾。卉木稍蕃茂。會合無幾何。離索居然久。元龍百尺樓。爽塏冠湖右。優哉樂志論。廣宅兼千畝。榴柿簇庭臺。梅竹擁軒牖。按譜自彈琴。澗松共颼瀏。朝暮誦無厭。通書携一部。酷愛羲獻筆。揮洒忘昏晝。訓誨勅子孫。禮法及兒婦。剛膓最嫉惡。直氣認素守。服食儘多方。能致金石壽。平生所著述。殆過劒南叟。前春感舊吟。贈我意叩叩。七言一巨篇。燦若纈錦繡。廣引三子言。奬我情反厚。乾坤莾牢落。舊遊不可復。今君又長逝。獨我餘老醜。共罹西河慟。每語心似剖。尙看佳子孫。詩禮有傳授。相與抱遺藁。庶可圖不朽。蒼茫湖海雲。蕭颯澗池柳。三山與靑淵。惻愴失黃耉。時秋菊欲破。寒香誰共嗅。孤鴈叫侶苦。寡鶴憐形瘦。遠違鷄酒奠。未臨窀穸就。空題永訣辭。感嘆幽明負。</text>
<title>申校理正甫室內挽</title>,<text>學士飈輪杳玉京。淸風絳帳返雲輧。自來神劒看龍化。何待仙橋借鵲成。內外高門卿相貴。柔嘉遺澤子孫榮。古書不賣名園在。美事宜輸婦德銘。</text>
<title>奉贐鄭尙書時偕遊楓嶽</title>,<text>縱說金剛天下奇。曾無遊客出耆司。山僧却訝仙人降。海嶽還驚壽曜移。萬壑霜林頹錦日。千年丹鼎浴溫時。眞珠玉鏡吾曾到。恨不重尋蠟屐隨。</text>
<title>秋夜</title>,<text>月午樹陰正。風高河漢淸。窓前未歸鶴。同我不眠情。</text>
<title>金監司伯溫挽</title>,<text>君是儒家佳子孫。早年詩禮美譽存。倘使高才占一第。何論畿鎭與東藩。豊容秀骨廟堂姿。先輩皆將大器期。抱負百年違展布。絃歌空做七州治。三年鵩舍對胡山。不料其生豈料還。閱盡滄桑無限淚。逢君更洒酒盃間。</text>
