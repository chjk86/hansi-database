<title>壬申十月二十五日夜夢。余與一人在禁中。忽聞闕外有喝道聲。俄見新除兩持憲。同時承召入來。余諦視之。一則李廷謙。又一人。竝武而至。而衣冠甚儉素。所着朝衫。雖經新濯。片片如破。荷色且渝。微有紅暈。僅辨其非白衣也。余指謂曰。是卽朴士元也。兩人各有所帶儓隷。而士元有小童三四人短纔數尺者。後先扶擁。方詣臺廳。將行相會禮。李則步履弛緩。殊欠風稜。而士元正色端拱。邁往不顧。截然有不可干者。兩瞳熒熒射人。一時禁中之人。咸拭目聳觀。蓋起廢有新命云。仍察其兩脛。似束行縢。纖削如枯木。而運步則未見其艱澁也。余顧謂傍人曰。此人能不死。今以此脚。又能踏此闕庭。甚是奇事。嘆賞不已。俄而。翻然驚悟。乃一夢也。覺來了了若平生事。其容儀擧止。尙能森然於目中。令人悽惋。不覺悲涕。遂賦一律以識之。</title>,<text>夢裏分明朴士元。峨然戴豸詣金門。忽聞淸喝傳雙闕。未覺英姿已九原。地下霜臺猶秉直。人間湯鑊竟銜冤。須看節義長昭揭。無媿逢干萬古魂。</text>
<title>次李生季愚 齊顏 韻</title>,<text>茅茨縳得三椽屋。淨几淸窓摠可人。滿塢白雲通後嶺。過塘流水入前隣。釋耕壟上松風遠。罷釣磯邊薜月新。物外超然遺世累。北窓高臥葛天民。其二麝香峯下農巖畔。相望茅茨豈異人。盡室未妨專一壑。窮山寧恨少比隣。出門泉石家家是。臨水煙花岸岸新。二陸東西何足詑。依然身世卽秦民。</text>
<title>送老菴漫吟</title>,<text>風佩淸泠地。翛然一室閒。松高看雪墜。梅早問春還。夜讀殷虛谷。晨眷響衆山。溪橋斷來往。獨閉白雲關。其二散策空庭畔。山飆起四林。雪峯樵徑斷。雲壑釣臺深。鳥度寒塘影。松分絶磴陰。梅簷時覓句。付與稚兒吟。其三閉戶同兒輩。披書到夜分。窓明滿階雪。衣潤宿簷雲。凍雀棲難穩。氷泉咽更聞。寒燈懸半壁。梅影轉紛紛。</text>
<title>大有 弟昌業 內挽 癸酉</title>,<text>淑質天然惠且溫。早持脩栗入寒門。都閒自與常人別。信覺銀潢貴氣存。其二桃夭爭頌室家宜。奉事尊章孝敬持。二十三年如一日。炯然鞶帨誡無虧。其三北麓相輝棣萼開。庭闈日見竹兜來。怡然各自携童孺。堂上尋常萬福廻。其四攀柏深哀血共漣。峽中辛苦幾經年。藜羹糲飯甘隨分。惟幸郞君一息全。其五鼎峙茅茨幸不孤。隔溪妯娌每招呼。舍輿步屧穿林壑。此事窮途足慰娛。其六出山初爲近門閭。却恨沈痾限起居。忠養一心猶耿耿。喚人買送漢江魚。其七蚌胎乍剖掌珠圓。誰謂先秋碧蕙捐。短運未延川至福。電泡人世儘堪憐。其八忍論吾弟悼亡懷。偕老成言半道乖。山月弔人床簟冷。子規終夜近空齋。其九何曾鍾琰倚高門。娣姒雍雍禮讓敦。窮阨向來均呴沫。至今銜感淚添痕。其十平生驕習絶毫釐。主饋兼能執繭絲。蠶箔春來無復理。雲山空長舊桑枝。其十一綺紈驕養自兒嬉。雅操元來在縞綦。箱篋未看新製錦。斂衣强半嫁時資。其十二曾開華屋弼雲隈。燕賀翻成去故哀。零落只今筦簟撤。煙花深鎖洗心臺。其十三夷然臨化了諸緣。至痛猶憑一語宣。未見覆盆廻白日。可能瞑目向黃泉。其十四何事萱闈慰暮年。眼前諸婦尙團圓。五年荼毒添新痛。獨抱繃孩哭向天。其十五王母高堂鶴髮垂。百年孤露仰含飴。至今每問平安信。咫尺存亡竟莫知。其十六鈴歌曉動戒靈輀。掩翳殘燈倚繐帷。旌翣出門爭哭送。赤城墳樹摠含悲。其十七新阡密邇雪來塋。鬱鬱松杉一色平。歸侍夜臺先我輩。百年慙痛獨偸生。</text>
<title>病中感懷。伏次伯父下示韻。</title>,<text>遼鶴難成故里歸。北山門巷夢依依。柳堤槐陌曾遊地。都入行人指點悲。吾家門外。有槐樹。仲父宅前。有柳樹。故云。</text>
<title>谷雲大谷村</title>,<text>曖曖桑麻谷口村。白雲靑嶂擁柴門。誰知一路煙蘿外。更有仙廬住上源。</text>
<title>華嶽絶頂</title>,<text>中天積翠竦雲臺。絶頂曾經一宿廻。夜半星辰垂咫尺。秋高鷹隼與徘徊。</text>
<title>華陰雜詠</title>,<text>畫帖山居作臥遊。人看我作畫。巖泉與粉墨。誰畫誰非畫。寶劍古鍔撫如雪。惆悵掛虛壁。猶看光燭天。山魈自屛迹。逢僧散步繞空林。山僧偶自至。雲水本同調。相看兩無累。來往一壑耳。笑別却多事。耳一作間</text>
<title>德淵東淮亭舍感懷 甲戌</title>,<text>東陽亭子德淵東。水檻雲窓寂寞空。人去松臺虛夜月。客來蘋渚已秋風。文章天地留詩卷。物色江湖屬釣翁。陳迹百年偏感慨。古槐衰柳夕陽中。</text>
<title>臘月十九日。僕僉族兄最良氏 盛最 以凌陰之役。到氷湖。與氷官李友子東 海朝 携酒。訪吾兄弟于盤溪。乘夕而歸。席上次最良兄韻。</title>,<text>脫略凌陰役。能騎雪馬來。佳朋隨又至。臘酒坐仍開。小榻論懷細。空江撫迹哀。殘生今日會。莫惜盡餘杯。</text>
<title>次子益 弟昌翕 韻</title>,<text>江郊積雪照金鞍。載酒兄來念弟寒。窮谷臥深元病骨。凌陰事暇卽閒官。家無舊釀罍還恥。客有新吟句輒團。借問歸期何日是。過江能更卜淸歡。</text>
<title>別後疊用前韻</title>,<text>柴門相送動歸鞍。天馬驕嘶夕日寒。痛飮壺中猶有酒。浪遊江外若無官。功名似夢都成幻。聚散如沙苦未團。咫尺過從難屢得。要須携酒續餘歡。</text>
<title>又疊前韻</title>,<text>村居寥落寡輪鞍。積雪柴門臥歲寒。豈有高情能謝世。秪緣衰病不勝官。吟從北岸梅香動。興在南樓桂影團。鷗社舊盟猶未冷。此心仍欲更修歡。</text>
<title>又疊前韻</title>,<text>湖翁門館簇銀鞍。留轄常聽玉漏寒。棣萼交輝皆勝友。蓬萊相喚摠仙官。揮毫頃刻詩篇溢。促膝尋常醉席團。往迹竹亭渾寂寞。至今誰復續前歡。右感懷屬子東其二鳧決樊籠馬脫鞍。一身天放任孤寒。蘭生深谷嫌當徑。松在高山畏受官。花木易衰難久盛。月輪多缺豈常團。終須晩計追先訓。簞瓢雖貧亦自歡。其三軟紅常畏染吾鞍。一壑惟甘澗飮寒。自是麋心終戀野。從來鷄肋易遺官。閒愁喜倒深杯凸。華髮羞臨小鏡團。萬事人間惟信命。百年無奈替悲歡。其四我出何之但掛鞍。超然孤坐小樓寒。偏憐物色能留客。始信江山不換官。水落魚龍移窟遠。天晴鷗鷺立沙團。盈盈想得凌陰會。幾箇淸樽盡意歡。</text>
<title>江樓夕坐。用子益立春韻。</title>,<text>暝色初沈日。寒光尙辨氷。風灘群鳥警。漁火一江蒸。愁劇排難得。年遒挽孰能。虛樓倚歲暮。往事淚相仍。樓名望辰</text>
<title>路上漫吟。疊前韻。</title>,<text>羸驂意倦苦鳴鞍。短日驅驅跋涉寒。白鳥不驚如識客。行人相戛豈知官。橋邊帶雪吟肩聳。江上敲氷釣笠團。彼此較來皆冷落。不知誰是占淸歡。</text>
<title>路上。次子益立春用唐人韻。</title>,<text>萬古崩心痛。頻驚歲籥新。殘生尙偸命。宿草又回春。近淚無留雪。含湘有薦蘋。應知北堂上。望柏掩寒巾。</text>
<title>早發 乙亥</title>,<text>淸曉孤舟發。篷窓試半開。輕風收霧去。初日漾江來。綠樹村居靜。靑蘋岸勢廻。晴光愜佳賞。歸棹莫相催。</text>
<title>水鐘寺</title>,<text>古寺危峯下。蘿陰細路分。樓臨兩江水。簷帶半山雲。帆影禪窓落。鐘聲過客聞。雙林屢回首。蒼翠漫氤氳。</text>
<title>斗尾</title>,<text>一水連淸漢。扁舟載客還。棹邊靑嶂豁。篷外白鷗閒。遠樹平丘驛。歸雲妙寂山。蒼蒼松檟裏。指點認鄕關。</text>
<title>曉發渼湖</title>,<text>聞鷄初發角巾亭。好放扁舟下遠汀。篷底燭明魚隊散。沙頭棹觸鷺眠醒。整襟坐覺盈風露。倚槳行憐漾月星。柔軋暗過巖際寺。隔林鐘磬響泠泠。</text>
<title>過廣津</title>,<text>暗覺歸舟迅。居然二水間。煙消楮子島。日出廣陵山。隣榜磨舷去。沙禽掠棹還。終南秋色近。落帆定何灣。</text>
<title>摩訶衍</title>,<text>禪房牢落有誰迎。但見群峯繞戶楹。僧去獨留曾宿榻。客來惟覓舊題名。靈鳩廢院猶時下。異草空階秪自生。丹桂幾時還被斫。也應山月十分淸。庭前有異草。不知名。又有一樹稱桂。向被一守宰所斫去。故及之。</text>
<title>萬灰菴</title>,<text>客至孤峯下。空林閉小菴。無僧常住着。有佛孰來參。井古生秋蘚。窓虛引夕嵐。悄然獨歸去。落日火龍潭。</text>
<title>太子城</title>,<text>相傳羅太子。曾設此城云。百雉今誰辨。千峰秪自分。空山虛照月。殘壘但浮雲。鶴馭遊何處。仙笙渺莫聞。</text>
<title>涉通溝前江</title>,<text>山從楓嶽遠。江出麥厓長。野客呼船急。津夫引楫忙。水明深帶綠。沙白迥添霜。利涉仍曛暮。前塗欲杳茫。</text>
<title>聞言事諫官儒生被譴</title>,<text>日邊消息更堪論。悶見浮雲閉九閽。鐵面元來許直氣。布衣何更出危言。縱能寒得奸臣骨。誰復招還逐客魂。我欲遠從吳市隱。任敎人世自啾喧。</text>
<title>月串。拜送伯父行。次子益韻。己卯</title>,<text>春江曙色未全分。城下潮來城上聞。水路依微船已發。渺然柔櫓溯流雲。</text>
<title>被譴出住石郊。次散襟軒壁上韻。丙戌</title>,<text>靑門十里占幽奇。近水田園氣色滋。黃稻籬邊連數畝。碧荷亭畔闢雙池。吾方出郭歸無處。爾已開軒待有時。末路駭機今可戒。林泉端合弟兄隨。其二逶迤沙徑遶村傍。桑柘陰中闢小堂。山接五陵佳氣近。水從三角綠漪長。池臺幾處堪留客。花卉常時不斷香。更愛茅齋最幽靜。蕭然簾簟一棋床。</text>
<title>述懷疊前韻。</title>,<text>明時薄譴數非奇。偏荷洪恩雨露滋。濟世才疏宜跋疐。歸田計熟未差池。季鷹江上鱸肥日。元亮籬邊菊吐時。榮辱是非渾撥棄。眼前惟有酒相隨。</text>
<title>次壁上韻</title>,<text>野帶長橋水。園依近郭山。屋深千栗裏。人靜百花間。抱瓮時巡圃。携竿或釣灣。樽中仍斗酒。亦足散襟顏。其二不道荒郊外。名園落此中。淸泉引前後。綠樹蔭西東。喚酒荷亭雨。看棋竹塢風。尋常帶幽意。塵慮自然空。</text>
<title>次舒嘯亭韻</title>,<text>層皐宜遠眺。小閣敞新楹。日落川光迥。秋晴野色淸。高情追靖節。浪迹限春明。已占優閒趣。何須更用名。</text>
<title>朝吟</title>,<text>輝輝晴旭散村墟。軒檻涼生一雨餘。野色纔分雲捲後。林華尙潤露晞初。園丁競納朝筐栗。廚婢催收夜笱魚。守此東岡專四美。百年知爾世緣疏。</text>
<title>自石郊歸楊山。次少陵自瀼西移東屯韻。時趁秋夕。與大有同行。</title>,<text>乍滯樅村裏。還思栗里東。丘園霜露感。鞍馬弟兄同。誓墓右軍志。歸田彭澤風。平生籬下菊。留得幾多叢。其二殘日五陵西。催過北斗溪。人煙散暮野。禾稼偃秋畦。川變非前涉。林深失舊蹊。還同問津者。自覺客心迷。</text>
<title>適見稻香亭詩板感懷。次韻示僉知庶叔。壽萬</title>,<text>今是遺墟畔。先翁又小亭。溪回曾釣地。樹老舊趨庭。秔稻秋畦熟。葡萄夏架靑。森然撫陳迹。落日倚虛櫺。今是。卽曾王考長湍府君齋號。遺址尙宛然。庶從祖追搆小亭於其西麓。名以稻香。窓外曾有葡萄架。今無存矣。</text>
<title>寄麟蹄使君 族弟盛大</title>,<text>溪嶽奇聞擅海東。中天競秀玉芙蓉。雲邊新結鴒原屋。夢裏曾登鳳頂峯。我已解符將欲去。君能理屐倘相從。秋風一札先飛報。須待寒流石上松。曾有夢登鳳頂</text>
<title>歷訪三洲 弟昌協。追次少陵江樓夜宴韻。</title>,<text>徑轉山腰細。江從籬外明。聊成半日話。詎盡一年情。喬木瞻遺廟。歸雲認遠城。金村知已近。莫怕夕陽傾。其二秋水正時至。三洲成一江。急流疑捲岸。高浪欲翻窓。魚駭難成隊。鷗驚不作雙。胸襟方磈磊。頓向此中降。時江流方漲</text>
<title>雨後亂風</title>,<text>急雨凄以止。飄風勢忽狂。陰雲渾蕩潏。曛日亦蒼茫。弱鳥飛疑墜。麤沙走欲揚。終宵攪客枕。繞壁但彷徨。</text>
<title>次香山喜罷郡韻</title>,<text>紛紛得失不須嗟。歸對東籬晩節花。疏性豈能容世路。閒情元合着山家。還憐栗里留先築。已厭台司報早衙。此去淸江無十里。釣竿時拂白鷗沙。</text>
<title>歸木洞</title>,<text>失計隨榮祿。多年棄弊廬。庭荒痛掃漑。樹密略芟除。點堗奔熏鼠。移書散壁魚。呼兒拂枕簟。淸坐意何如。</text>
<title>次少陵宴忠州使君姪宅韻。寄呈忠州最良兄。</title>,<text>暮境難爲別。歸舟更罄歡。偶然隨去纜。忽已溯回灘。古峽琴臺遠。煙波斗尾寬。臨舷一分散。脈脈幾相看。</text>
<title>進宴後。敍復西樞。</title>,<text>北闕推恩日。西樞付職時。史官宣召旨。府吏問歸期。爲國曾無效。還朝詎有裨。平丘判府事。閒散分惟宜。</text>
<title>訪三洲 丁亥</title>,<text>度盡芳春獨閉門。偶乘淸興訪鴒原。江光隱約分三嶼。花氣氤氳滿一村。沙上雁來遵舊渚。簷前燕語喜新軒。居然穀雨成斯會。贏得銀鱗佐夕飧。群雁常集沙上。故稱雁沙。三山閣新成。而是日適爲穀雨。前灘方打魚。取供夕飧。</text>
<title>平丘新居。次王建原上新居韻。</title>,<text>可愛平丘北。寬閒得所歸。盤旋肯嫌獨。籬落不妨稀。地瘠猶宜粟。林疏足採薇。松楸更密邇。日夕永瞻依。其二特地卜居新。荒涼絶四隣。幽懷儘疏快。活計自淸貧。日暮樵僮倦。天寒織婢勤。雖慙綠野勝。棲息足容身。其三簷低短壟側。徑繞小川涯。深巷堪栽柳。閒階可蒔花。治緍尋釣伴。學稼問田家。軒戶新蕭灑。山居恐太奢。其四謀生性本拙。況値歲仍饑。禾穀收無實。綿花摘又稀。預愁催糴急。兼恐授衣遲。可笑猶防盜。天寒揷我籬。其五憑軒野望遙。秋盡轉蕭條。籬帶霜凋蔓。畦殘水損苗。疏泉苔已淨。藝麥土新焦。耕鑿生涯足。謳吟荷聖朝。其六屋隅開小房。晴旭滿深床。樽貯白和酒。爐熏淸遠香。移書整緗縹。乞菊問緋黃。懶散惟高枕。時披種樹方。其七軒冕多誤人。歸來一葛巾。簷楹屋是舊。井臼地惟新。桑梓餘貧業。耕漁託老身。偏憐華山色。淸拔出風塵。其八蕭然野外村。老病更誰存。溪友分魚子。山婆送菜根。治畦當廢路。移木闢荒園。窮巷堪羅雀。眞同翟尉門。其九病廢戶庭行。臥聞流水聲。簾疏零雨入。階靜積苔生。見客多憑几。邀醫遠出城。衰痾宜屛蟄。且莫說榮名。其十孤村依野驛。荒徑度溪橋。勸讀兒孫懶。開懷少女嬌。盤飧葵每折。竈燼栗頻燒。心境仍無累。囂塵遠市朝。其十一幽居存野趣。淸坐息塵心。醉至常思睡。詩成獨費吟。牛閒臥豐草。禽靜得高林。棲泊斯爲可。何須要遠深。其十二北闕辭退餘。東岡仍卜居。貧愁聞夜杵。老喜理晨梳。歸馬知投驛。行人見趁虛。閒來何所業。拈筆著新書。其十三處世榮兼辱。隨時止或行。巖廊非夙望。丘壑足餘生。趣異閒忙地。憂均進退情。東陂甘守分。聊耦野人耕。</text>
<title>次金友顯甫 克光 寄示韻 戊子</title>,<text>半世浮沈宦海中。誰言名位到三公。淸時自有調羹手。歸弄漁舟渼水東。</text>
<title>詠平城 朴元宗 舊基</title>,<text>平城富貴昔熏天。別業初開雲水邊。可是樓臺無地起。肯敎花石與人傳。豪華已矣餘墟里。形勝依然見瀑泉。殘日古槐多少感。且憑觴詠爲留連。</text>
<title>過北溪相公 李公世白 墓</title>,<text>一閉泉扃詎復開。時危轉憶濟川材。猶殘六載公私淚。獨向靑山灑却廻。</text>
<title>次尹仲綱 世紀 韻</title>,<text>靑牛背上獨遊身。爛醉高吟度一春。邦國安危公等在。不妨容我作閒人。原韻邦國安危佩一身。東山何事醉三春。提壺靜地尋花柳。倘學先憂後樂人。</text>
<title>三洲與仲和， 弟昌協 大有，敬明 弟昌緝 乘漁艇觀魚。魚舜瑞 有鳳 家兒濟謙亦從。舟中聯句。</title>,<text>春江日暖杏花開。三隻漁舟竝着來。有 泛泛波中離又合。搖搖灘上去仍廻。成 淵魚巧脫橫江網。沙鳥翻過近岸杯。瑞 倚棹高吟多逸興。不知遲景已西頹。明</text>
<title>次魚舜瑞追賦船遊韻</title>,<text>邂逅四昆弟。搖颺三隻舟。欲觀魚在渚。聊共雁遵洲。日暖花相映。風恬浪漸收。淸樽對落照。還惹暮歸愁。</text>
<title>妙寂歸路。少憩湛華軒。</title>,<text>谷口開微徑。溪頭見小亭。山禽政窺戶。野客忽過庭。柳暗雲嵐住。花明几案馨。偏憐幽磵水。淸韻滿疏櫺。</text>
<title>次大有追賦船遊韻</title>,<text>偶辦齊橈樂。中流笑語開。江山信美矣。風日更佳哉。沙鳥猜人過。汀花笑客來。沿洄政高興。肯放爾先廻。</text>
<title>士敬 族姪時保 曾有觀魚之約。因病不來。寄詩。次其韻。</title>,<text>楊根太守佳期在。忽見來書報臥痾。兩岸花飛春欲盡。三洲魚上雨還多。從知好事元如此。坐失良時可奈何。借問下江何日是。臨風佇聽櫂夫歌。</text>
<title>次大有題湛華軒韻 己丑</title>,<text>移石仍爲榻。牽蘿便作扉。鼯馴借龕宿。燕巧透簾飛。谷口朝耕出。窓間夜讀歸。平生甘守靜。不嘆過從稀。其二愛君棲止處。林壑自淸泠。圃潤春多雨。窓明夜帶星。疏泉通廢沼。帖石護隤庭。一枕垂楊裏。黃鸝和夢聽。</text>
<title>次杜律何將軍山林韻</title>,<text>野曠平丘驛。江通北斗橋。高軒占特地。遠嶽際層霄。城市元非樂。林泉不待招。寬閒仍物色。暮境可逍遙。其二積雨新開霽。簾軒夏亦淸。晩耕催布穀。晨夢怯流鶯。樽裏新篘酒。盤中不糝羹。老來惟喜健。每憶雪山行。其三地僻迷三徑。身閒忘四支。攤書憑几案。散策繞臺池。勝景誰同賞。幽情獨自知。時携釣竿出。溪雨一蓑披。其四池遶蒹葭葉。階翻芍藥花。簷喧偏惡雀。草動却疑蛇。歸田已云晩。去國不嫌賖。短短疏籬繞。誰知宰相家。其五老圃靑門遠。高堂綠野開。生涯在鷄黍。事業媿鹽梅。山客留詩去。村童問字來。小孫隨杖屨。相伴步蒼苔。其六已將床碧石。仍復沼淸泉。堂下生萵苣。籬邊種木綿。對飧惟有韭。賖酒苦無錢。只喜衡門外。洋洋帶一川。其七閒庭不鋤草。虛室或燒香。積雨雙池溢。淸風一榻涼。時危紛寵辱。身老任行藏。借問披荷製。何如曳水蒼。其八人方力稼穡。我獨事園池。日日携輕鍤。時時墮接䍦。回頭摠行路。拍手亦隣兒。種樹存遺譜。尋常掌裏隨。其九上下池涵月。二三峯出雲。一作雙沼同涵月。三峯半出雲。 今成午橋築。誰勒北山文。倦意靑牛竝。閒情白鳥分。鶯歌與燕語。還覺太紛紛。其十世事嗟已矣。光陰無奈何。丹心徒自苦。白髮不禁多。張翰惟耽酒。梁鴻漫作歌。桑麻猶可說。留待野翁過。</text>
<title>又次重過韻</title>,<text>風情白傅集。義理紫陽書。諷誦常留案。沈潛獨閉廬。發生欣草木。游泳樂禽魚。俗客還多事。時來慰索居。其二簷畔藤陰盛。簾前日影移。灌花常課僕。應客輒呼兒。野色連金谷。江聲繞渼陂。門庭太疏闊。揷木補前籬。其三啜茗淸眠後。焚香靜坐時。寬愁頻喚酒。遇興獨吟詩。老婦修蠶箔。兒孫理釣絲。還憐故山下。竟遂鹿門期。其四自我東岡臥。于今已四年。園林成茂樹。軒砌引新泉。月俸煩公廩。春耕借驛田。餘生斯亦足。俯仰却夷然。</text>
<title>次李生澐題宋生懿錫草堂韻。</title>,<text>曖曖桑楡外。陶山第一村。畦靑多繞屋。江白迥臨門。野鹿人同靜。林鶯燕共喧。主翁無所事。抱瓮向花園。</text>
<title>節屆新秋。老炎彌苦。爲就金君 鎭夏 池臺。竟夕納涼而歸。追賦短律。錄寄主人。</title>,<text>大地難逃暑。空壇獨占涼。徑來依老樹。散步喜淸塘。山雨痕仍在。林風爽更長。提壺同野叟。故故盡斜陽。</text>
<title>次何大復秋興韻</title>,<text>幽花吐馥雁流哀。病裏偏驚暮序廻。野色凄凄霜已落。江陰漠漠雨頻來。朋知漸覺寒暄少。人事還將歲月催。藥裹無端渾敗意。東籬虛負一樽開。其二野老門前少客過。靑山一面靜垂蘿。北窓高趣淸風枕。西塞閒情細雨蓑。事業世間誰得了。優游物外此爲多。傍人見我棋樽興。錯把東岡擬洛波。</text>
<title>次杜律秋野韻</title>,<text>庭雨長秋蕪。簾垂室若虛。沈痾猶藥裹。涼氣已郊墟。勳業誰看鏡。生涯自荷鋤。從來飽肉食。不敢嘆無魚。其二短短庭松翠。垂垂水蓼紅。簷鳴聞夜雨。木落見天風。野曠鴻常止。村閒稼已同。秋來鷄黍味。吾欲獻王宮。</text>
<title>敬次伯父谷雲先生韻</title>,<text>主人爲卜此東岡。半面疏籬替堵墻。寂歷一庭無雜卉。滿階惟有菊花香。其二籬落虛疏不設扉。巋然孤屋枕東陂。隣人勸備偸兒患。自信家無甔石資。其三冷落村廚稀得肉。菜根元合野人嘗。婢兒解事相携出。嫩艾陽坡掇滿筐。其四得句兒孫各自傳。濡毫索紙更紛然。老翁前燭看揮灑。莞爾深宵倚枕邊。其五蔣徑蓬蒿久已遍。陶廬車馬自無喧。炎涼去就元常態。可笑何人大署門。其六僑居非洛又非鄕。冷落生涯惱孟光。獨喚聾奴供榾柮。四山無木雪茫茫。敬明寓居石郊其七一介樵奴屢告痡。老夫多是臥寒廬。却慙山友偏相念。雪裏分柴問野居。其八再造恩深一縷餘。太醫當日下村閭。仍看御膳聯翩下。獨對中涓淚滿裾。其九市遠盤飧難下筋。長歌彈鋏每愁人。秋來頻得銀唇餉。鄭叟叉魚最有神。其十短暉容易遞朝晡。此歲惟看臘月餘。冬至過來添一事。手封新曆俵隣閭。其十一屛風不捲戶猶扃。臥聽寒僮起掃庭。撥被坐來仍對卷。南簷初旭徹疏櫺。其十二行廊寂寂睡群奴。坐聽諸孫夜讀書。俄頃鷄鳴隣里動。樵童處處應傳呼。其十三積雪荒郊人迹絶。蓬門終日不曾開。時看疋馬聯翩客。報道陶山宋李來。其十四曉聞飢雀啄簷喧。獨臥涼床却忘言。鴉軋中廊誰有過。汲泉寒婢早開門。其十五路傍堂斧尙穹隆。指點風流鄭相公。零落孱孫生業薄。王灘煙水一漁翁。過湖陰墓</text>
<title>上候平復。還出東城。庚寅</title>,<text>元日歡聲聳百僚。孤臣歸馬動今朝。銀臺公事皆催入。藥院醫官不復招。喜氣北宸春共溢。憂心東路雪同消。丹忱耿耿猶餘念。不覺觚稜首屢翹。</text>
<title>有事政府。自凝香閣。歷訪佚老堂最良宗兄。初度適在是日。酒席次子益韻。</title>,<text>却慙池上鳳。聽雨自蓮堂。偶値懸弧節。同霑祝壽觴。雲低歌扇動。荷淨酒筵涼。彩服連花樹。從今樂事長。</text>
<title>雨中無聊。疊前韻。</title>,<text>一雨仍終夕。秋風灑滿堂。思鄕堪理舃。憂國但含觴。獨樹丁香老。雙盆竹色涼。連床兄弟話。繚繞雪山長。</text>
<title>睡村相公 李公畬 陳箚匡捄。承嚴旨出城。三疊前韻。</title>,<text>俱是江湖客。同升政事堂。屢前宣室席。仍擧未央觴。嚴旨何倉卒。危蹤獨踽涼。黃驪秋水闊。風送布帆長。</text>
<title>次宋詩送翁卷入山韻。寄子益。</title>,<text>百淵深處住精廬。孤淡生涯一衲如。鶴骨自輕凌海遍。麋心元靜出林疏。隣僧每過仍留偈。遠友能來輒擔書。多病老兄難可致。夢魂虛繞碧雲居。</text>
<title>次佚老兄韻。寄子益。</title>,<text>莫說危途邁劍關。行時艱險坐來閒。檗溪林壑猶嫌淺。誰禁携書老此間。</text>
<title>士修 族姪時敏 用堂字韻。屬意寄示。輒依韻和寄。</title>,<text>流年已晼晩。蟋蟀上虛堂。病肺宜高枕。憂心可急觴。樹含殘雨潤。天泛片雲涼。故山鷄黍味。歸興此時長。</text>
<title>追賦昨會。寄呈佚老堂。</title>,<text>吾王無疾動鑾時。匍匐微臣望羽儀。管籥輦前方喜色。絃歌堂上忽佳期。秋晴城闕收朝雨。涼透簾帷送夕颸。勝日賓筵眞邂逅。主翁豪曲更深巵。</text>
<title>疊前韻。寄呈佚老堂。</title>,<text>病來休沐亦多時。邂逅欣瞻隔日儀。容易管絃仍自至。咄嗟觴豆豈曾期。晴巒當笏無留靄。秋樹臨筵有過颸。一出東岡誰與飮。不妨終夕共含巵。</text>
<title>和呈佚老堂</title>,<text>江湖夢逐白鷗飛。身計如何忽復違。北闕敦留紆異眷。東門惠好負同歸。大臣進退均憂樂。末路行藏半是非。明日廈氈思奏事。强扶衰疾試朝衣。</text>
<title>次佚老堂韻</title>,<text>節序騰騰過。此翁無奈何。空留樽裏酒。自發枕邊花。老興非吾淺。沈痾負爾多。閉門常隱几。落葉滿山家。</text>
<title>走次佚老堂韻</title>,<text>獨任巖廊責。其如老病何。猶時理餘牒。無意賞殘花。身共癡蠅蟄。愁將落葉多。詩筒忽開眼。來自惠連家。</text>
<title>聞蕉窓 族弟盛後 移地部。步其前韻以寄。</title>,<text>牒訴秋曹撥不開。醉顏常似飮醇醅。公論幸有天官在。好爵能移地部來。做度可愁連日直。輪行亦有各倉回。穀錢出入誠難察。勘合文書尙愼哉。</text>
<title>靜觀齋 李先生端相 遷葬挽</title>,<text>淸名卓節邈難追。景仰高山有秀芝。氣象春風曾滿座。精神秋月獨留池。危忠耿耿臨終疏。壯志茫茫絶筆詩。痛哭無人知大義。千秋石室配遺祠。</text>
<title>佚老兄以一律見投。輒次其韻錄奉。</title>,<text>憂國惟耽細細杯。寒齋空自撥爐灰。駸駸歲月催人老。憒憒巖廊任衆咍。詩軸更無秋後詠。酒槽初壓臘前醅。靑門一律翻揩眼。爲報梅花已半開。</text>
<title>社稷差祭。用佚老堂前韻。詠蟠松錄呈。</title>,<text>護幹天恩渥。盤根地勢幽。虯形臥復起。笙韻夏猶秋。屢被君王賞。長同國社留。奎章碧紗裏。尙覺御香浮。其二偃蹇三柯古。離披一院幽。龍鱗社壇雨。天籟禁林秋。苦節寒方見。貞標老獨留。曾經仙蓋近。尙帶彩雲浮。</text>
<title>承命看審北漢城址。李判樞 頤命 金參判 鎭圭 同行。宿重興寺。金台有詩。輒次其韻。</title>,<text>鼎坐山中夜。憂虞共一心。綢繆存險要。涉歷遍高深。倚杖層巒夕。牽輿絶壑陰。千秋魏臣語。堪爲聖君吟。其二廊廟同寅義。招提一席親。相期輔明主。先講得斯民。地利從天險。時憂豈塞塵。頹波誰一柱。弱力愧千匀。原韻乙卯冬。先人奉命來審北漢。不肖今又作此行。而天時人事。適多相感者。聊寓言志。弱國綢繆計。餘生感慨心。山谿險雖極。根本慮猶深。撫蹟惟殘雪。傷時又積陰。公私無限恨。竟夜只悲吟。</text>
<title>又呈右揆判樞兩台案</title>,<text>憂國誠同切。通家契竝親。北風愁暮景。西警聳疲民。卽事堪流涕。玆行幸躡塵。人和優地利。深算望洪匀。</text>
<title>玉洞過亡弟 昌立 忌祀。感舊書懷。次佚老兄韻。</title>,<text>萬事滄桑後。山家又一春。蓼莪千古痛。棠棣九原人。木老猶殘舊。亭頹不復新。氷泉助嗚咽。血涕墮襟頻。</text>
<title>次子益騎牛歌韻</title>,<text>角者吾知牛。鬣者吾知馬。馬牛各天性。馬俗而牛野。我生喜野不喜俗。捨馬騎牛故山下。騎牛騎牛有何樂。此樂世間無知者。差差白石灘。淖淖靑泥坂。我馬跼顧莫能前。我牛不疑行舒緩。折取路傍桑柳枝。有時鞭之坐不欹。坐不欹兮身自安。虺隤可是比黎眉。扣角行歌歌自樂。百年至願無過斯。人言孟相好騎牛。異哉此翁又爲誰。牛飢齕草渴飮泉。自行自止信所之。我自樂此。非慕古人風。爾莫論古今人同不同。堪笑甯戚車下歌。羞道秦家牛口翁。騎牛可樂騎馬苦。如何又駕丞相車。丞相車高駟馬騰。其憂甚大終難舒。靑泥坂白石灘。回首斗川雲水虛。吾將喚取我牛來。騎出關門永歸歟。</text>
<title>次佚老堂用蕉窓韻 辛卯</title>,<text>疏懶元來適俗難。閉門高臥絶追歡。簷聲夜聽騷騷雨。山意朝生惻惻寒。鷄肋功名誰一擲。羊腸世路自千盤。樽中舊瀝猶存否。欲寫沈憂奈萬端。</text>
<title>次韻贈三淵 弟昌翕</title>,<text>雪盡春明路。春生雪嶽山。飄颻爾物表。蹩躄我塵間。可道輕親愛。猶能有往還。歸歌紫芝曲。漠漠又商顏。其二洛下還爲客。山中卽所歸。吾心自惜別。爾道豈云非。拂袖辭紅軟。投筇躡翠微。臨分不下淚。恐濕薜蘿衣。</text>
<title>次佚老堂韻</title>,<text>日日辭單上。朝朝批旨來。撕捱亦知罪。經濟奈非才。自解二宜去。人嘲三不開。江湖春水闊。歸夢釣魚臺。孔戣曰。吾年至。一宜去。吾不能進退郞官。二宜去。五代馬胤孫。不開口論議。不開印行事。不開門延士大夫其二霏微花信雨。搖颺柳絲風。山色無深淺。禽聲有異同。尋單吾欲退。修刺客誰通。荏苒春光暮。關門作醉翁。</text>
<title>次佚老堂軸中韻</title>,<text>閒愁兀兀但撚鬚。憂國尋常仰屋吁。竊位深譏知不免。救時良策媿曾無。溫綸不許歸鄕里。珍膳時頒出御廚。感激君恩難便訣。誰云進退綽然乎。有客來嘲重入政府後有何事業。故篇中及之。</text>
<title>近聞景福宮多有賞花之行。次軸中韻述懷。</title>,<text>上林春色簡儀臺。日日遊人佩酒來。病客自憐門獨掩。但聞扶醉放歌廻。</text>
<title>悼夭</title>,<text>抱孫當晩景。弄爾得春暉。每欲身留膝。寧嫌尿汚衣。方論幾日步。遽作片時違。兄姊先岡側。哀哉去可依。其二得爾常娛弄。忘吾有百憂。遙呼能辨識。近過輒來投。曾信無呻憊。翻令失護收。微痾仍暴化。痛恨竟誰尤。其三婦人偏愛少。爾母尙餘哀。漲乳今誰索。柔腸昔已摧。將何忘此痛。不忍見他孩。枕上時時泣。依俙入抱來。</text>
<title>次佚老兄動駕後志喜之韻</title>,<text>鑾輿曉出萬燈明。大旆央央已啓行。庶驗聖躬無疾病。遠從仙寢展精誠。六軍兵氣霜添肅。一路塵氛雨洗淸。士女聳瞻同喜色。羽旄過處見群情。</text>
<title>生日小會志感</title>,<text>人於生日倍當悲。每誦先賢有此辭。小會偶成非所喜。諸宗適至豈曾期。豆籩湛樂看存沒。桑海餘頑閱盛衰。勉受樽前爭起壽。還敎感淚落深巵。</text>
<title>次佚老堂呼韻 壬辰</title>,<text>槐柳交陰處。門庭盡日虛。眞堪廷尉署。誰道相公居。室裏凝塵遍。簾前落雨疏。居然伏枕久。便作病相如。</text>
<title>承命奉安御容于長寧殿。以一律志喜。示同行。癸巳</title>,<text>畫日摹天繪事新。九門擎出七分眞。秋淸輦路沿三郡。波晏樓船涉雨津。田野縱觀奔士女。海山長衛會靈神。龍顏儼御金湯地。永遣鯨鯢自戢鱗。</text>
<title>以殿試讀卷官。宿春秋館。</title>,<text>下鑰宮門夜色遒。俄然淸漏報更籌。松聲風滿春秋館。雪色月高龍鳳樓。地分深嚴身似夢。天災稠疊職思憂。一生點檢終迂拙。多媿君恩乏寸酬。</text>
<title>大報壇。將事志感。甲午</title>,<text>禁苑西偏創祀儀。聖情聊寓下泉思。恩深再造終無忘。義起千秋庶有辭。黃幕壇高淸閟是。白雲鄕遠赫臨斯。恭惟陟降應昭假。靈雨年年輒若期。</text>
<title>次士敬懷雪山韻</title>,<text>逃世眞同亞飯干。老來筋力未全殘。菴留絶頂披雲到。峯繞危樓作雪看。一壑幽情超物累。百年高躅挹淸寒。惟憐老伯相思處。千里光分桂影團。</text>
<title>疊前韻。寄士敬。</title>,<text>門前自少客相干。藤枕蒲茵午夢殘。庭對老松新有種。案留名畫古宜看。溪雲晩送霏霏氣。山雨春添惻惻寒。朗讀放翁詩數板。一甌聊復啜龍團。</text>
<title>又疊前韻</title>,<text>春來歸夢落江干。鞅掌何堪力已殘。無事豈如辭位去。有書那得閉門看。時憂莫說頭渾白。世味偏嘗齒欲寒。一棹煙波誰見待。秪應鷗鷺滿沙團。</text>
<title>遠心菴。次三淵韻。</title>,<text>精舍成頗久。幽筇到自遲。流雲常翳戶。零雨欲鳴池。埋沒曾無主。經營亦有時。孤琴蘿徑外。獨往不須期。其二自愛三池勝。兼專一壑奇。誅茅新結屋。引薜便成帷。樂意池魚動。幽情谷鳥移。巖泉淸似玉。吾欲濯纓斯。</text>
<title>次族孫純行韻</title>,<text>積雨西林外。香煙繞古書。閒雲隨杖近。止水映襟虛。山養經斤木。畦滋灌瓮蔬。隣翁乘漫興。石徑有鳴輿。</text>
<title>藥院退直之夜。宣醞于三提調及儒川公子。凡在瞻聆。孰不歡聳。謹次提相席上韻。</title>,<text>瀲灎宮壺酒。恩垂雨露天。今宵宜盡醉。昔夜不遑眠。大慶謳吟遍。深誠保護專。顧慙叨聖眷。先荷席初前。</text>
<title>次純行韻</title>,<text>戶掩常垂箔。簷留未翦茨。林風香易燼。庭雨蘚頻滋。習靜元稀出。探幽有不期。白雲惟可悅。舒卷兩相宜。</text>
<title>太古亭。次舜瑞韻。</title>,<text>西溪餘雨尙廉纖。落日楓陰繞四簷。殘夏圍棋思涑水。淸風欹枕慕陶潛。泉聲古閣涼盈檻。山色新齋翠滴簾。終夕解衣槃礴地。人間不信有蒸炎。</text>
<title>江上。訪儒川公子。</title>,<text>公子方高枕。逢人引上樓。潮平鏡如拭。沙白雪疑留。簷日難爲暑。帆風乍覺秋。霞觴聊對飮。渾若不曾愁。</text>
<title>覽夢窩遺稿。幷小序。 [正祖]</title>,<text>夢窩。金忠獻昌集號也。當辛丑建儲時。措國勢於磐泰之安。卒身殲而無悔焉。姱節偉績。與日星爭光。今見其文集。如見若人。玆書一絶于卷首。庸寓曠世之感云爾。家傳舊學是貞忠。宗社扶來不有功。一死鴻毛如樂赴。當時四老卽同躬。</text>
<title>視師露梁。追賦一律記事。乙未</title>,<text>儼見層壇玉帳開。春晴沙岸淨氛埃。旌旗井井三軍肅。笳鼓喧喧大將來。戰合日中如暈匝。陣收江上逐潮回。書生膽氣猶思奮。倡義長驅敵可摧。</text>
<title>過東門。適値夕祭。獨坐小齋。聞兩筵哭聲。自不覺墮淚。遂瞻拜新廟。遲徊舊庭。實有山陽之感。歸占一律寫懷。</title>,<text>風流佚老好襟懷。日日輪蹄自滿街。倚瑟豪歌驚一座。當樽佳卉護層階。耽觴李白長思醉。荷鍤劉伶便見埋。庭宇亦隨人事變。舊遊無復覓高齋。</text>
<title>贈申正甫 靖夏 北幕之行</title>,<text>夷然誰肯向邊頭。念子淸癯獨遠遊。學士堂中辭視草。將軍幕下去參籌。身臨瀚海雲隨旆。夢入瀟川月滿舟。三峽詞源應倒盡。關山物色少分留。</text>
<title>曉起詣候班</title>,<text>趁班整簪笏。東方方曙霧。煌煌雙燭籠。照我輿前路。金闕始開門。棲鴉散苑樹。其二大庭朝已盈。承宣下銀臺。問安請中官。紫衣紛往來。班退詣藥院。承候晩始廻。其三聖候未全安。餘憂曷其已。太醫非不多。無人究源委。皇穹自垂佑。勿藥終有喜。</text>
<title>秋夜</title>,<text>秋夜一何長。愁人難可度。蟲聲起四壁。喞喞如哀訴。輾轉不能眠。曙輝已生牖。矯首向龍樓。曉寢能安否。</text>
<title>淸風溪宗會後。追述所懷。示諸宗求和。</title>,<text>眄彼庭中木。一幹生千枝。知爲百年物。交互相扶持。油然忽興感。吾人亦類斯。末葉雖疏遠。寧容有乖離。同根義所敦。三復蔦蘿辭。其二四海雖兄弟。莫如同姓親。親黨在所恤。世居況一隣。哀樂與禍福。人事自相因。斯或有恝然。豈殊行路人。臨筵爲一慨。相勉斯申申。其三眷言石室山。松柏閱百年。二祖親已盡。感玆人代遷。年年一會奠。永世庶無愆。無端或後人。情禮豈其然。孝思在追遠。亦願同勉旃。其四有肴各在盤。有酒且盈樽。斯會諒非偶。老夫寧無言。言訖更命酌。和氣藹春溫。俄然下晩塘。人影散林園。遲徊有餘思。仰瞻忠孝門。</text>
<title>士敬乘月來。言被隣友所邀。纔從棲雲菴歸。仍出示所吟一律。令人不覺起興。遂次其韻却寄。</title>,<text>夜鐘鳴後客來稀。倚枕方思臥卸衣。訪我忽乘明月到。知君纔帶暝雲歸。趁期蘿徑延淸賞。留句蘭窓下翠微。聞此悠然仍起興。更須携去問禪機。</text>
<title>聖候近又進退。不勝憂慮之忱。疊用前韻。竊寓禱祝之意。</title>,<text>出納文書未易稀。玉樓寒處每宵衣。太醫診候三時入。宮女傳更五夜歸。一念憂勤忘痛甚。千方藥餌奏功微。皇穹終始應垂佑。殿閣春生決萬機。</text>
<title>和士敬屬三淵</title>,<text>迹似閒雲出岫稀。乍來旋拂入山衣。千年故國穿林去。五歲遺墟蹀雪歸。馬上詩成資寂歷。床頭書在盡精微。相隨麋鹿渾忘害。回笑人間足駭機。三淵直向斧壤。轉入谷雲。弓裔墟在所歷。梅月遺基在谷雲。聞路上得詩頗多。同行中有携中庸者。將欲留講。故詩中竝及之。</text>
<title>疊前韻</title>,<text>閉戶蕭然出入稀。時因公事索裳衣。兒譁不叱常開笑。客至須迎莫挽歸。覓句旋忘從粗率。看書還掩闕深微。此間眞意元如此。腔裏何曾强設機。</text>
<title>至日曉。詣闕問安。</title>,<text>曙色蔥籠列宿稀。雪中銀燭晃朝衣。門開閶闔隨班入。庭溢衿紳獻祝歸。豆粥傳來知久遠。蓂書分布遍遐微。從今日影應添線。宮女窓間驗繡機。</text>
<title>過東門志感</title>,<text>嗟君休怪我來稀。感淚尋常自濕衣。此日相過誰有迓。當時不醉卽無歸。樽罍散落風流盡。庭院凄涼夕照微。舊迹欲尋歌舞地。依俙何處是懸機。</text>
<title>論事疊前韻</title>,<text>屢玷台扉一世稀。半生君食又君衣。受恩最厚寧忘報。行世多艱每說歸。民有顚連憂已急。國無儲蓄弊非微。區區指切皆時務。戎事惟宜不失機。</text>
<title>除夕述懷。用宗會詩韻。</title>,<text>慆慆久不歸。田園日曠廢。山林與廊廟。彼此失經濟。三徑任就荒。松菊留舊砌。霜露感相仍。丘原每揮涕。誓墓負初心。遲徊嘆身世。其二昔我六靑軒。松柏鬱連枝。但謂百年間。永言相護持。滄桑中蕩析。凋落遂至斯。死者不可作。存亦多睽離。睽離當奈何。感嘆常棣辭。其三人生縱得壽。誰能度百年。百年亦一瞬。歲月易流遷。吾衰固已甚。膂力亦云愆。萬事摠悠悠。一退始超然。軒駟是何物。浮榮宜舍旃。其四丁丁打餠聲。盈盈柏酒樽。老夫但感惋。兒女紛笑言。鬢霜又應添。心灰寧復溫。晉公午橋莊。司馬獨樂園。吾亦愛吾盧。晩計在衡門。</text>
<title>寄聾齋 族姪時保</title>,<text>聾翁好攝生。先從盥漱節。每日朝暮間。服食非一物。左右能解意。供奉罔或闕。顏色勝紅玉。髭髮如玄漆。動作曷嘗疲。吟誦亦不輟。難老乃如斯。誠得修養術。見者咸嘆異。造化謂可奪。騎馬偶出街。騰躍在倉卒。落帽驚萬人。不瑕傷筋骨。朋知競來問。治法紛相說。老夫獨有言。持敬無乃忽。平生但耽詩。詩思政遒逸。一念在推敲。焉知有銜橛。苟能操斯心。此患非所恤。保嗇固爲善。收放亦云切。所以內外養。合有後先別。聖人肆垂訓。終始貴主一。我言諒非耄。勉思懲今日。</text>
<title>見差祈穀祭官。詠事。丙申</title>,<text>三更始起寢。四更仍行事。連幕雲欲逼。列燭星爭避。登降壇墠間。屬屬奉深觶。微臣體宸誠。庶幾感天意。行當見秋熟。屢豐呈上瑞。其二籩豆薄言徹。鐘漏時未歇。退還仍簪笏。翹首望雙闕。憂深自不寐。耿耿待明發。東方欲曙輝。西嶺纔落月。車徒已來否。趁班莫倉卒。</text>
<title>曉起詣闕</title>,<text>春宵日以短。我睡自難着。輾轉每向晨。簷鷄鳴喔喔。喔喔似催曙。起來看天色。落月欲西淪。去嶺纔數尺。東方已蒼涼。趨班時且迫。雙燭引輿明。疏星隨霰落。隣宰已先我。道中留轍迹。我行豈虛徐。去去瞻宸極。奔走是義分。敢嘆不遑息。</text>
<title>丙申正月二十六日。候班纔罷。有命判府事李睡村，領左相留待。俄而。引見于寢殿。兩相公問聖候。已而。上下敎曰。廟堂有稟定事否。遂陳耽羅御史入去後可行數事。臨罷。又敎曰。經界之不正。久矣。予嘗有意。每欲言之。頃見左相箚辭。正合予意。其法亦簡便。宜亟擧行。咫尺前席。酬酢如響。民憂國計。雖在靜攝之中。其拳拳不忘如此。而出入之際。竊觀服御之物。亦多儉素。歡忭欽仰之忱。有不能自已。旣退。略以五言。敍述如左云爾。</title>,<text>百僚班欲散。命留三大巨。俄然皆引見。午漏初傳辰。前瞻五色雲。後躡二老塵。殿影日遲遲。池華氷粼粼。外庭寶幄垂。內屋金屛陳。以帳隔內外 深嚴是永巷。欲進屢逡巡。瑤墀自紆曲。丹檻何嶙峋。小宦行相引。閤外告來賓。每引見時小宦告客入 疾趨詣臥內。禮若家人親。威顏甚密邇。八彩逾精神。聖候纔仰問。廟謨仍俯詢。拳拳特紆軫。邈彼耽羅民。一帆送繡衣。十行宣絲綸。特頒告諭文 扶携應感泣。喜氣回嚬呻。臨筵又發嘆。經界久不均。卿箚甚簡便。宜亟正畦畛。蕘言豈中窾。玉音却諄諄。仍看服御物。一切屛華珍。几床旣凡陋。衣襨非侈新。紫緣拆寢簟。寢席紫縇磨破 靑綿補弊茵。以靑布補緝御前弊筵 應知弋綈化。已遍諸妃嬪。愛民寔出誠。尙儉亦無倫。盛德有如此。足以感神人。美疢適一時。聖算應千春。邇來阻前席。排闥無由因。今承天上語。眞似夢中身。從容下殿遲。日影欲侵申。庭中有日影。出閤門外。問別監何時。則未時已久云。 退還若有得。攢忭誇臣隣。</text>
<title>大有初度翌日。雪中往會。</title>,<text>世俗重初度。君獨等閒過。悲痛宜自倍。燕飮如之何。親屬亦無會。豈曾嫌寥寥。閉戶臥崦嵫。春雪但飄颻。其二憶在玉河館。與君逢是日。燕歌與虜酒。俱非可娛物。塤箎但唱和。鄕國渺難思。今夕亦悄然。猶勝遠遊時。其三昨雪仍崇朝。林壑何皎然。偶乘子猷興。訪君西山前。有酒一小壺。有肴雙枯魚。一杯或二杯。淸意問何如。</text>
<title>曉吟</title>,<text>兩月日問安。一朝停候班。趨班有定時。欲曙未曙間。始言今夜睡。可以到天明。時至睡自覺。聞鷄心復驚。門外若有人。騶從已來未。忽忘停候命。便欲攬衣起。起來翻悟非。龍樓但回首。夜寢果何如。望望承安否。</text>
<title>次士修寄贈韻</title>,<text>百年尊仰在師門。薄俗誰知道所存。斯世誠難容此義。大臣須合得其言。爭春桃李玄都觀。消日棋樽獨樂園。只有時憂均進退。陶然寧欲醉昏昏。</text>
<title>次子益將向北關韻</title>,<text>一出百淵辭永矢。眷言華陰可去矣。華陰歲暮且淹留。鬱鬱幽懷不自已。關山直北是夢想。每欲遠窮靑海水。彈丸鰈域亦未遍。千古恐爲子長恥。阿咸出宰近塞門。已料吾弟心獨喜。春風二月拂衣出。疋馬單劍從此始。奰屭一嶺卽初程。積雪嵯峨黃雲起。磨天磨雲問幾重。其險也知甚於此。去去應陟白山頂。領略寰中流與峙。蕩滌胸襟亦一快。然後可以回鞭轡。知爾結恨在燕雲。此行亦足酬壯志。</text>
<title>次朱子古詩十二首韻</title>,<text>而我樂名山。快意陟層嶺。登高必自卑。古訓斯垂永。爲學信如斯。感懷殊耿耿。右登山其二上古不鳴條。中世多折木。山川竝震蕩。天地疑傾覆。薰琴世已遠。澆俗誠堪恧。右値風其三霄漢絶纖翳。夜氣淸以肅。氷輪出未高。已燭幽人屋。四海共斯輝。非我所私獨。右翫月其四有客問柴荊。晤言忘日夕。春暉豈不永。我懷殊未極。戀戀出門送。前塗戒迷黑。右謝客其五畟畟出良耜。農事豈容緩。時雨亦無愆。瀲灎溝塍滿。於焉不努刀。秧苗應短短。右勞農其六道者是吾道。淺近非深冥。講明有賢師。尊信無乖爭。陳相遂倍之。鄒孟責丁寧。右講道其七眷言北里人。日夕相從遊。世故忽乖散。我思便悠悠。有唱誰和予。悵望空夷猶。右懷人其八東方有一士。雅性愛林丘。浮雲靡定居。行止良可愁。今焉已老疾。關嶺又斯遊。右倦遊其九著書在何年。錦里獨掩關。分明臨簀言。身後遽生姦。三復撫陳編。嘆息賓主間。右修書其十我言苟匪忠。天意宜其厭。容光有遺燭。闕德誰能砭。浮雲可奈何。燕居但深念。右宴坐其十一上山白雲間。下山靑林底。上下別有展。互去前後齒。回瞻踐歷地。迢遞餘幾里。右下山其十二故園有松菊。一別爲幾秋。三徑可蕪沒。末路難沈浮。歸哉春酒熟。亦足忘吾憂。右還家</text>
<title>老稼齋日聞喪車出城。輒過前路。向北邙。感而有作。</title>,<text>東郭有高樓。下臨北邙路。薤歌每出城。喪轝聯翩度。城中百萬家。死者日幾許。東西有山岡。各各分道去。送死自有門。貴者亦無別。哀哉城裏人。皆從此門出。得出南大門。獨有俛仰翁。相傳爲美談。未見追高風。今觀富貴徒。醉夢誰復振。神武少掛冠。甲第紛發靷。發靷正何如。列炬明於晝。旌翣自逶迤。誄辭翩左右。賓客亦隨後。車馬競奔馳。至門一哭散。逝者知不知。吾聞昔賢歸。餞送傾王都。華軒列百輛。美酒羅千壺。觀者塡城門。皆稱大夫賢。還鄕延故老。放意樂餘年。借問今世人。哀榮較孰優。以此而易彼。諒非我所求。好在東大門。得出今亦有。請謝抱關者。能記其人否。</text>
<title>石郊十六詠</title>,<text>樊遲請學稼。夫子讓老農。吾弟本京華。能知稼穡功。半生處畎畝。自稱田舍翁。老稼齋小軒臨絶岸。高出梧竹林。灎灎樽中酒。泠泠案上琴。一飮復一彈。聊以散吾襟。散襟軒靑荷出水中。已自含涼意。氷輪俄東上。淸露時時墜。虛欄湛永夕。蕭散遺塵累。夕涼亭亭亭一老松。偃蓋臨我堂。秋來盡黃落。愛爾獨蒼蒼。幽人每盤桓。淸籟灑巾裳。楚楚軒禾黍遍前野。秋日臨小樓。蟋蟀入我床。田畝正宜收。我稼旣云同。役車其亦休。七月樓朝看谷口耕。暮觀川上漁。來還入小齋。床有古人書。時時讀一遍。其味果何如。還讀齋隴上一草亭。臨眺無所礙。輟耕輒來憩。虛欄倚我耒。悠然見華岑。空翠殊可愛。釋耒亭窄窄彼小窩。眞同蝸牛殼。容膝旣云安。曲肱斯可樂。緬懷土室翁。時義無今昨。曲肱窩閉門忘節序。不知春已及。農夫向余言。澤中菖蒲綠。東作此其時。耕器宜先葺。告春關老奴告主翁。今日耕東菑。負耒出柴門。小犢鳴相隨。試聞布穀聲。播種已催期。出耜門略彴衡門下。源源入池水。是宜飮我犢。牽來臨淸泚。呼兒視上流。恐有洗耳子。飮犢橋齋北有小扉。是向鋤臺路。林木互掩翳。出入迷巾屨。雖設亦常關。寧容俗子步。翳如門有泉來盈科。有石仍成梁。游鯈頫可數。潑剌共洋洋。誰能識其樂。欲與莊翁商。觀鯈梁幾月緣南畝。嗟嗟我婦子。耘功始云訖。洗鋤時可矣。相携向松陰。下有淸泠水。洗鋤臺獨立壇之上。三峯嘆奇絶。蒼翠落我前。秀色可攬結。欲去復遲徊。夕陽更明滅。空翠壇誰取他山石。立此淸池上。亭亭水中蓮。有意自相向。吾欲向君拜。高標凜可仰。凌霄石</text>
<title>引水入池</title>,<text>池廢爲開堙。且待春流灌。時雨川上至。淸渠來渙渙。居然上下塘。瀲灎渾浸岸。天雲已寫影。倚杖爲臨翫。美哉水之性。晝夜無間斷。虛明絶査滓。淸曠似江漢。在人心亦然。利慾常汩亂。君子苟體驗。至理元同貫。嗟哉吾黨士。惺惺宜可喚。</text>
<title>次韋蘇州韻</title>,<text>曉雷忽送雨。晩風乍捲霚。杜鵑開滿園。布穀鳴在樹。宴坐念平素。狼狽亦何屢。莫言非我廬。隨處可安住。</text>
<title>和純行寄詩大章</title>,<text>瞻彼聽澗堂。有峯臨嵯峨。淸泠萬里瀨。㶁㶁循墻過。我昔愛庭松。來往屢摩挲。其二摩挲今有誰。後生同婆娑。梅花政如雪。歡娛顏半酡。欲賞一城春。移樽登北阿。其三北阿眺望遠。滿城桃李多。花間游冶郞。雙雙鳴玉珂。但愁風雨驟。繁華能幾何。其四幾何春已去。嘆惜爾無那。浮雲自變態。世道劇頹波。萬事有如此。嗚嗚但長歌。其五長歌甚痛哭。尙寐欲無吪。憂心但悄悄。老髮自皤皤。惟當尋初服。永言披芰荷。其六芰荷有舊製。素絲非五紽。攬茝懷余美。但恐視蕭莪。一心抱耿耿。芳洲行獨哦。</text>
<title>散步過張家村</title>,<text>在朝苦奔忙。出郊太閒逸。懶慢遂成習。臥起常一室。園疏董生迹。榻穿管寧膝。雨餘忽開軒。喜見三池溢。池邊聊試步。林水翳春日。蕭散松栝間。提携仍弟姪。眷玆張家村。井臼頗秩秩。隣好共陂塘。生理分桑栗。各自樂耕耘。何曾憂得失。偶余過其門。父老怪我出。相引指之笑。彼哉今再黜。行世諒可知。事君應無術。聽之若不聞。誰能卽辨詰。歸還只感嘆。是應沮溺匹。</text>
<title>詠杏湖遊</title>,<text>病弟廢盥櫛。衡門常閉鎖。出或曳杖行。入卽鳴琴坐。林坰久索居。江海忽遐想。扣枻下渺茫。寨蓬坐閒敞。左携雙玉甁。右提層朱榼。盍簪朋不期。吹簫客又拉。簫聲兩岸聞。棹影中流閃。東坡泛赤壁。子猷訪淸剡。依依垂柳門。隱隱臨水榭。繫纜客子入。解榻主人迓。終夜展良晤。明朝泛極浦。風起蘆洲林。雲迷薪谷樹。篙師穩放船。漁子急收網。荻魚騰入座。河豚怒吹浪。膾看白雪飛。羹雜靑芹煮。風味嘆奇絶。春興恣容與。肴核自狼藉。筆翰紛揮灑。淸遊誠跌宕。幽懷頗遣寫。所會摠諸族。但恨少一人。安得與同舟。永逐鴟夷倫。</text>
<title>喜士敬，雨以 族姪時潤 竝轡來訪。</title>,<text>春日層軒外。辛夷滿樹開。無人能共賞。有客忽同來。柳下停雙騎。花邊喚一杯。從容淸晝永。歸意不曾催。</text>
<title>聞鶯</title>,<text>春窓不知曙。忽聞黃鳥鳴。幾時始出谷。間關如有情。淸音已堪聽。況復有佳色。豈比百舌禽。若讒在君側。嗟爾止丘隅。亦爲聖人與。知止卽無殆。吾何不如汝。</text>
<title>次王維輞川閒居韻</title>,<text>霽色延淸眺。扶藜獨倚門。秧鍼皆出水。麥浪欲浮村。池靜游魚潑。林喧戲雀翻。會心非在遠。是處亦華園。</text>
<title>朝吟</title>,<text>終朝平野霧。冉冉喜初開。麥熟村村望。綿耕處處催。啼鶯移樹去。飛鷺繞陂回。遠認阿咸是。靑驢柳外來。</text>
<title>哀失母鷄兒</title>,<text>稼翁亦祝鷄。自愛生生理。旣不殺爲饌。又不縛送市。伏雌有四五。啄菢相先後。新雛皆下窠。各自隨其母。飮啄仰其觜。宿息依其翼。母雛不少違。常在階庭側。烏鳶莫敢近。漸喜成毛羽。有狸噬一母。偶然失看護。嗷嗷衆黃口。冤呼誰顧復。他母擁雛過。不曾許追逐。其禍甚覆巢。殄滅在目前。欲救恐未能。我心但惻然。呼兒用意視。朝暮謹收放。米粟與蟲蟻。雜投隨其量。視人如視母。其意良可悲。嗟爾縱獲全。報復非能爲。我欲爲設機。捕得輒磔之。匪快一時心。庶可懲群狸。</text>
<title>次朱夫子山北記行十二章韻</title>,<text>念我出城初。春日風以陰。蒼茫迷所向。鼓巖聊往尋。西北有高樓。翼然層澗臨。都尉許借我。感激在中心。其二聖恩卽解官。惶感更何說。投閒蓋云晩。誰論復就列。吾弟要同處。床几爲我設。翳然白石村。且停東歸轍。其三城闕未敢遠。淹此東門東。飄風常發發。零雨亦濛濛。來時草新綠。到後花始紅。時物易變易。春序已云窮。其四華嶽國之鎭。獨立白雲表。層霄與相近。衆峯皆兒小。人但仰崚嶒。誰能造窈窕。空翠壇上望。惟見低徊鳥。其五有軒高且幽。坐送朝暮暉。池魚互游泳。林鳥相與飛。俯仰我多慙。微爾亦誰依。爾自來親人。可以兩忘機。其六有柳翳其門。有桑繞其屋。歸來如我盧。莫問是誰築。此君又所喜。新筍逬靑玉。亦有一小齋。明窓書可讀。其七瞻彼重興洞。少時屢往遊。群峯外險阻。衆壑內淸幽。城墉雖屹然。人物難容稠。時憂抑有甚。於此費綢繆。其八世道日交喪。誰復究其始。是非劇顚倒。相指爲蜮鬼。惟彼欺世徒。心迹同譎詭。蒼梧渺何許。倫義痛淪圮。其九有酒盈我觴。我心豈永傷。蒼松自挺然。風絮太顚狂。浮雲亦掩翳。白日無晶光。去矣耕我田。任彼相譸張。其十我居平丘里。爰有五畝宅。雖設元亮門。徒立相如壁。歸去有何好。不負彼山碧。蕪沒舊田園。從玆可日闢。其十一洄洄斗川水。閒閒企華堂。堂開綠野臨。實維松楸傍。朝夕攀我柏。霜露涕常滂。旣往猶可追。終焉守井疆。其十二登丘杖須持。臨水席不設。優游自無累。野老何曾別。有時騎牛歌。扣角以爲節。餘年度如許。誰問何時月。</text>
<title>夢窩次純行韻</title>,<text>三徑松篁久翳如。七年今始到吾廬。從今永作歸休計。先檢床頭散帙書。</text>
<title>疊前韻。示李澐。</title>,<text>村翁問我意何如。投老能安野外廬。閱歷風波憂畏甚。人間已有絶交書。</text>
<title>寄疏齋 李公頤命</title>,<text>空林積雨掩柴門。誰識簾軒一老存。滿塢竹陰分案牘。三池荷氣共隣村。休官已自忘榮辱。謝世何曾記怨恩。有意東陂營小築。暮年兄弟對籬藩。近處有堪卜築者。故云云。其二 屬疏齋遲徊未忍遠脩門。嘗藥餘憂耿耿存。佳氣每瞻雲裏闕。閒情且寄水邊村。誠深保護還招謗。迹涉優游亦戴恩。問舍求田猶未晩。欲從何處起幽藩。聞有卜居之意。故及之。其三 屬睡村出晝遲遲戀闕門。一生憂國至誠存。秦關紫氣千言老。邵圃靑瓜十里村。握手挽行曾異禮。開心賜批獨殊恩。秋風乍動憂仍解。會見歸帆落水藩。時睡村寓往十里村舍次 疏齋一出春明隔九門。尙憐衣袖舊香存。憂心獨夜鬢邊雪。陳迹十年江上村。三至幸無慈母惑。此生難報聖君恩。元龍習氣今休問。夢媿南湖竹裏藩。次 睡村荒郊矮屋草爲門。潦倒殘骸一線存。未死猶瞻天北極。求歸空憶水東村。風波踏地何時定。螻蟻容身到底恩。旅泊更愁無着處。夜來淫雨壞垣藩。</text>
<title>次士敬寄示韻</title>,<text>籬外水田何漠漠。白鷺飛來拳一脚。幽人乘興亦出戶。却向林塘散杖舃。杖舃翩然隨所之。竹露荷風盈我衣。衣上緇塵無復存。世路何須論險夷。</text>
<title>申獻納 靖夏 挽</title>,<text>人間仙鶴下翺翔。蕭散風流翰墨場。瀛館至榮辭避遠。湖亭絶勝往來常。偶爲幕客蓮依水。乍作臺臣筆挾霜。野外留詩何處去。玉樓回首白雲長。</text>
<title>竊聞新村寓中趙台幼亮 泰采。自三浦乘舟上來。睡村相公亦赴會。顧此所居稍遠。獨不得與焉。不勝瞻往。遂用前韻寄意。</title>,<text>相望荒郊各掩門。盍簪何處好期存。三湖談屑翻驚座。十里跫音稍出村。世路睢盰寧掛意。江千漫浪亦銜恩。獨憐老稼齋中客。身似懸瓠但守藩。次 疏齋同人郊野共關門。時盍朋簪好約存。桂棹重廻剡水月。鳩筇亦訪朗陵村。過從無乃還成罪。閒適惟知各荷恩。更有新詩如對面。莫愁匏繫在籬藩。次 幼亮聯翩赤舃出靑門。共是郊原晩計存。偶向疏齋陪睡相。猶嫌石墅隔新村。江間散置直吾分。野外追攀亦聖恩。遙想諸公閒事業。漫將詩筆着庭藩。</text>
<title>次唐律韻。示李澐。</title>,<text>森然脩竹裏。高枕失炎氛。樓爽非氷雪。峯奇是火雲。蟬聲千樹遍。荷氣一村分。客至仍相挽。高吟到夕曛。</text>
<title>新秋郊居。次西谿軸中韻。</title>,<text>寥寥燕語與鶯歌。梧竹秋生坐獨哦。催織壁蟲鳴已切。輟耕村牸臥常多。隣翁愛酒頻留飮。京客尋詩遠枉過。天末凝雲遙入望。佇聞涼雨落池荷。</text>
<title>次楓溪會席韻</title>,<text>一出淹春夏。柴門已稻香。對樽朝飮少。欹枕晝眠長。藕氣風軒榻。槐陰露井床。炎蒸有無地。誰復遠追涼。</text>
<title>金判書 鎭圭 挽</title>,<text>高文危行自殊倫。威鳳成章玉絶磷。淸學伯夷誰浼我。賢推廣國主知臣。尋常正議扶經日。終始忠言屬纊辰。觀化猶含嗚咽意。九原難瞑在君親。</text>
<title>今年卽李尙書 光迪 丈唱第之周甲也。聖上聞而奇之。特命有司賜花助宴。實曠世異數也。不佞適屛蟄城外。不得與筵。只賦二律。以伸歆艶之懷。</title>,<text>靑牛柱史是前身。再見金門唱第辰。頭戴御花霜髮耀。顏醺仙醞凍梨春。尙能拜跪新恩地。還惜凋零舊榜人。聞喜一筵偏雨露。應將華祝向楓宸。其二地上神仙煙火身。風流耆社太平辰。先君再陟龍門歲。此老新題雁塔春。三日雲街遊竝駕。六旬金榜少餘人。華筵引領殘生恨。未共稱觴祝紫宸。</text>
<title>曉吟</title>,<text>更籌初絶曉鐘傳。開鑰城門欲曙天。斷續樵歌關廟外。凄涼薤曲永橋邊。紛紛群息方皆動。耿耿孤懷可獨眠。明日欲陳辭退疏。未知天意或垂憐。</text>
<title>次人韻</title>,<text>郊外淸霜九月中。蕭蕭木落已高風。繞村菘菜田千畝。收入長安一望空。</text>
<title>特降手札。遣承旨召之。不得不入城。詣闕登對。日暮歸家。定而 趙公正萬，士敬皆來會。定而有詩。遂次其韻。</title>,<text>半年蹤迹限嚴城。天札新頒惝怳情。宣室席前初賜對。長安鐘動復聞更。東山零雨濛初散。北闕浮雲翳却淸。朝野一時均喜色。諸公何以報昇平。其二落落離懷隔一城。寧期此夜與論情。卽知聚散元如許。無奈炎涼忽已更。白月迎臨梅塢靜。靑荷留偃石池淸。糾紛世事從今定。誰復胸中有不平。其三嚴城一入是愁城。滿目艱虞秉軸情。迹慣黃扉慙府掾。緣疏綠野媿田更。輕颸搖樹秋懷切。急雨鳴荷曉夢淸。默念殊恩惟盡瘁。暮年身計負生平。</text>
<title>次定而韻 丁酉</title>,<text>遺恥當年在海東。先王志業陋桓公。蛟龍誰議爲魚日。鷹隼常懷逐雀風。難作廟堂單宰相。只堪田舍一閒翁。欲明義理時人笑。天意惟知此老忠。相府未備。故頸聯云。</text>
<title>溫泉聯句 時與左揆疏齋李公扈駕</title>,<text>坎德中含陽。坤靈釀湯井。疏 中原擅驪山。東土最溫境。夢 自少硫黃氣。疑出砂朱礦。疏 覘脈應深遠。盈科卽俄頃。祝融猶讓熱。玄冥却失冷。夢 豈獨瘳身瘡。亦能祛眼眚。疏 醫工謝砭焫。靈驗捷響影。夢 壽域夭昏絶。宗祊吉慶倂。往迹光陵記。先朝五歲幸。疏 聖疾沈綿久。深宮攝養靜。保護責固重。遞代憂共怲。夢 嘗藥旣殫技。動駕寧徼倖。疏 初程已舒暢。長路冞康靖。夢 玉甃瑞煙藹。瑤階晴晝永。疏 靈液挹盈瓢。餘波灑沾褧。夢 乍浴縱取效。少愈宜存儆。疏天行復舊健。日光開新景。夢 曷日可回鑾。誰人不延頸。疏 湖堧作都邑。野次排署省。夢 趨班約聯鑣。賜浴譏同裎。土床蟲蛇逼。紙壁風雨打。疏 回看宿衛壯。却喜部伍整。枕戈甘露屯。擊柝嚴宵警。屬歲呼庚癸。玆邦甚乙丙。夢 況今宵旰憂。比古耕斂省。疏 供億摠蠲租。樵蘇遠輸艋。追賢香火降。起士弓旌秉。夢 深仁洽群黎。甘澍滋新𪍿。憂時義相勉。報主心常耿。疏 媿非醫國手。歸上乞骸請。夢</text>
<title>次潘岳悼亡韻</title>,<text>偕老有成言。人事忽乖易。窀穸竟莫臨。音容渺相隔。盆歌太曠達。亦知悲無益。憂深嘗藥地。身委夙夜役。有時念家室。往事猶歷歷。怳惚死生際。永爲難忘迹。宵長睡常少。淚逬時濺壁。夢見每依俙。徒然心內惕。苦懷誰與語。顧影感形隻。衣寒尋舊縫。撫迹不嫌拆。愁來更索酒。麴味知新滴。人間百歲短。地下千年積。千年可相從。何用傷目擊。</text>
<title>次白樂天悼亡韻</title>,<text>終年藥院病餘身。默念存亡自損神。莫道思家歸未得。室中誰有出迎人。其二重泉消息已茫然。轉覺悲涼最老年。練事忽聞今夜是。五更歸夢几筵前。</text>
<title>李鎭安 顯益 挽</title>,<text>馬耳峯前竹馬迎。誰知俄送柳車行。絃歌聲輟千家泣。旟旐謠騰萬事驚。可惜半途拋志業。應從九地會師生。山陽每有存亡感。淚爲吾君再濕纓。</text>
<title>家兒以調馬向石郊。仍與士敬諸人約會。口占一律寄之。己亥</title>,<text>送客東郊作勝遊。阿戎臨沼敞新樓。天閑好事方調馬。水站仙行且捨舟。移席竹風時遠送。開樽荷雨未全收。應知跌蕩吟觴地。亦念靑軒獨臥愁。</text>
<title>次士敬韻。寄水站之行。庚子</title>,<text>岸花紅纈眼。汀草綠連袍。百丈牽須緩。孤篷揭更高。沿洄偏惹興。應接却忘勞。領得千篇富。歸舟意氣豪。</text>
<title>聞將泊舟渼湖之間。感懷。疊前韻。</title>,<text>晩泊三洲下。知君淚染袍。沙鷗留社怨。岸樹護墟高。擁帙硏窮苦。誅茅卜築勞。斯文天欲喪。何遽奪人豪。</text>
<title>次庶從弟昌彥賦牧丹寄示韻</title>,<text>洛陽遺種結千房。獨殿春紅吐異香。王者擬來眞富貴。平章取賞倍輝光。堯夫漫解摧傷數。永叔猶傳護養方。晩節終輸籬下菊。一般歸思繞鄕莊。</text>
<title>閔判書 鎭厚 挽</title>,<text>聖主眞遊向玉欄。良臣先引白雲間。君能蓐蟻知無憾。我欲從龍痛莫攀。盡節始終忠已至。銜恩前後命何頑。茫茫穹壤餘黃髮。獨望蒼梧灑血斑。</text>
<title>伏見御製中有景賢堂錫宴日一律。奉玩摧咽。彌增攀髥之痛。吟詠雖非其時。豈容終始無言。不揆僭猥。敢用御韻。抆血而書之。仍要同社諸公。追伸賡載之忱。</title>,<text>我朝三百有三旬。烈祖遺規聖考遵。御牒再題奇事曠。耆筵初設異恩臻。一枝衰鬢花侵雪。五酌新杯酒瀉銀。泣抱宸章懷往迹。萬年虛負獻觴頻。</text>
<title>奉別疏齋李相公告訃之行</title>,<text>此別最堪恨。銷魂而已哉。十年嘗藥久。萬里飮氷催。龍馭追何及。燕臺滯獨哀。須知王事重。努力早歸來。</text>
<title>肅宗大王挽詞</title>,<text>五十年間致小康。百王誰出我先王。誠存對越天惟畏。政在憂勤日未遑。唐室分朋思欲破。周黎靡孑視如傷。含恩禽獸猶知感。沒世臣民矧敢忘。破一作去其二天遺丕責一人躬。厥位惟艱愼始終。歲再園陵霜露感。日三筵席緝煕功。孝思僾僾羹墻際。聖學優優禮樂中。緬彼方喪隆古制。斷然行洗漢唐風。其三於赫寧陵志膽薪。神孫繼述庶追伸。壇開紫禁能忘舊。寶鑄黃金若受新。三月薦禋誠已格。萬年傳嗣命惟申。尊周大義昭星日。魯史端應續泣麟。其四轉圜從古以爲難。日月之更競仰看。大澤龍亡恩更渙。中天蟾缺影旋團。是非已定誰能奪。名義斯嚴罔或干。八字尊崇寧盡德。也應鴻烈永無刋。其五明時群枉摠伸冤。尙有重泉未瞑魂。越峽哀鵑號魯墓。衿陽宿草翳姜原。分明聖祖存微意。惻愴宸情悟一言。前後縟儀眞盛德。百年光復位仍尊。其六尋常旰食又宵衣。一日孜孜理萬機。精力未聞曾告倦。聰明咸仰不遺微。周王疾病勤爲祟。夏嗣謳歌喜有歸。鶴禁代勞誠至計。四方延頸日重暉。其七聖算駸駸六十年。閣開靈壽仰輪焉。光添烈祖西樓牒。榮溢耆臣北闕筵。只擬堯樽長挹斗。誰知舜駕遽賓天。人間獨有銀杯賜。泣想欄花但渺然。其八顚倒諸臣上殿忙。天崩咫尺劇蒼黃。金縢未獲先靈佑。玉几終承末命揚。龍衮斂來偏掩淚。烏號抱去但摧腸。帑銀留作因山費。哀痛慈音泣八方。其九元知周祔禮宜然。虛右當時占吉阡。靄靄雲煙京闕近。蒼蒼松柏翼陵連。蜃輿宛轉迷寒月。鸞扆凄涼掩曉天。雨泣千官臨穴痛。若爲先蟻蓐黃泉。其十賤臣奚取本無才。猥藉家聲又上台。兩世渥恩同嶽海。百年酬報乏涓埃。精誠夢寐追傷切。形像丹靑遣畫催。感激幽明思隕結。後先奎藻爛昭回。</text>
<title>純行赴三山春府茅洲。有感懷之作。遂次其韻。以贈其行。</title>,<text>自有琴三尺。蕭然仙吏裝。村聞遍絃誦。縣見臥桁楊。棗實離離爛。松芝採採香。華陽瞻更近。木石繞祠傍。其二不意西南訃。胡然次第來。靑山空逝水。華麓已蒼苔。人事遽如許。我懷良可哀。應知元伯襯。遙待巨卿廻。其三莫追南狩駕。誰詠北風篇。天意可知矣。人言胡得焉。安危當此日。去就判何年。仙尉眞堪羨。三山五馬前。其四此去元名邑。俗淳山水淸。知君能製錦。媿我忝調羹。當國雖殊遇。憂民豈異情。相將氷蘖操。共勉保家聲。</text>
<title>仙源先生祧主。移奉于淸風溪之影堂。士敬示書感之作。遂步其韻却寄。</title>,<text>眞祠虔妥地。祧主奉安辰。形像流傳古。精靈感會新。名香爇檀日。泂酌挹泉晨。薦以平生物。惟應自格神。其二北闕遺章出。西山大節彰。紗籠來映沼。金額揭臨堂。美玉寧隨燬。貞松自耐霜。烏頭雲漢接。異數極褒揚。其三一壑淸風韻。三池素月痕。精神斯自在。瞻慕永如存。喬木森相護。高山竦獨尊。灤祠題品字。大刻此雲根。</text>
<title>雨以挽</title>,<text>器局非流輩。蹉跎是使君。才優邑還小。政簡老猶勤。五斗身翻辱。三山事忍聞。碧蘿何處葬。嬴博有兒墳。其二宗人皆少我。零落半黃泉。强壯誠難恃。衰癃媿苟全。論懷誰可者。撫迹但森然。有淚揮無處。低雲渺沃川。其三老夫仍疾病。暮境又分離。得札情辭溢。開苞食物隨。白雲非可贈。丹棗亦相宜。此事今難見。追懷秪益悲。</text>
<title>除夕感懷</title>,<text>今歲是何歲。相因憂與悲。蒼梧魂欲斷。黃閣迹偏危。身老元宜去。時艱未忍辭。寥寥孤燭夜。懷抱有誰知。次 三淵春至憂如海。寧惟餞舊悲。巖扉驚雪壓。板屋受風危。陶子桃源詠。文公桂樹辭。一般衰世意。到老始深知。其二可怕憑陵勢。如忘遏密悲。銀臺疲應接。黃閣耐孤危。几杖聊頤體。田園且遣辭。由來驚寵辱。待有後人知。次 申尙書 銋經年病蟄。廢絶人事。因人傳得感懷詩求和之敎。竊瞯近日閤下處義之道。若非死生禍禍。不動一髮。何能如此。不勝欽仰。感激於中。忘其狂率。謹步原韻。敢此錄奉。慟結因山後。幽吟字字悲。士多懷斂避。身獨任艱危。衆怒心應定。孤忠死不辭。夜天明有鑑。何必要人知。</text>
<title>次士敬守歲韻</title>,<text>龍飛鼎水渺雲天。獨抱烏號每泫然。此歲奄窮無限感。今宵可惜不成眠。天時回薄頒幡日。夜色蒼茫爆竹煙。耿耿老臣追報志。思將盛烈勘靑編。見差摠裁官。故云。</text>
<title>上元夜。士敬來訪。袖示閔上舍士澄 泓 古詩三篇。卽疊前韻者。而贍鬱旣難及。其中一篇甚警絶。不覺擊節嘆賞。輒用其韻以歸之。未知士澄以爲能獲我心否也。辛丑</title>,<text>江海有一士。晩向北山處。少時志屠龍。萬事不經慮。春色遍玄都。秋容淡老圃。皓首竟無成。窮途嘆日暮。獨抱賈生憂。有涕時如雨。出門靡所適。對面九疑阻。但當守吾正。何曾恤彼怒。富貴本非分。臥看雲散聚。羞言嚇腐鴟。寧作處涸鮒。</text>
<title>昨者。閔上舍又以古詩一篇來示。不可無木瓜之報。遂用前韻。自述感懷却寄。</title>,<text>頑然此何物。時危迷出處。悄悄閉東閤。一心紛千慮。終日但垂簾。無意窺園圃。有時望西陵。蒼蒼松柏暮。際會感風雲。事業慙霖雨。區區追報誠。坐令賢路阻。我心孰有知。一世譏且怒。國事已泮渙。精神那復聚。彼渼歸可釣。其魚鯉與鮒。</text>
<title>次三淵寄示韻</title>,<text>黃扉動靜不須知。寒盡春生出脚稀。萬事駸駸那復振。秋荷無力委空池。其二華山相望果誰高。出處元宜各守牢。招隱已非今日事。春流莫洩武陵桃。北嶽亦名華山原韻 首篇佚其二春來依舊北山高。撑拄靑冥着脚牢。退食委蛇凭烏几。馴來海鶴啄金桃。</text>
<title>閔上舍用廻字爲三疊。輒復效嚬。而因蒼梧語。不覺觸感。仍述悲懷。</title>,<text>年華荏苒又春廻。往事依依沒世哀。病枕仙糕傳玉盒。耆筵御醞醉金杯。莫追天上眞遊遠。虛擬人間壽域開。悵望欄花何處發。抱弓空自泣軒臺。丁酉秋。在藥院病劇。承命歸家調理。而不敢徑就私次。出住雲觀治病。一日。遣掖隷問疾。仍賜九仙王道糕精屑一盒。實異數也。</text>
<title>次昌彥題和歸去來辭韻</title>,<text>家學從來護士林。欲明倫義怨偏深。含糊豈遽懲先禍。嚴重惟知奉末音。久竊巖廊非戀寵。常思田里自形吟。懸車他日成斯志。晩菊寒松映素襟。</text>
<title>次龍江主人 金克光 韻却寄</title>,<text>痛結鴒原可復寬。舊床風雨不勝寒。脩文地下齎高志。癡相人間滯老顏。性理深功留篋草。詩書餘業託庭蘭。故人一札偏多感。滿紙悲辭拭淚看。</text>
<title>明陵志感</title>,<text>宿草離離夏木披。先王劍舃萬年斯。追懷恩遇無千古。忍見光陰奄一朞。瞻望白雲魂已斷。聽來黃鳥淚偏滋。儼然列侍雙翁仲。未死孤臣撫更悲。</text>
<title>書畫像顚末</title>,<text>曩余在燕館。聞多良畫工。最稱張與羅。筆法略相同。呼來試寫眞。終始貌不得。草草兩綃幅。萬里隨歸橐。時當摹天日。多眩設采方。筵臣請取法。猥徹景賢堂。因之登香案。天笑一爲新。形色得失間。聖鑑亦何神。顧謂秦畫史。惟汝能下筆。經營運意匠。十分得其七。御幀纔斷手。傳神已臻妙。重瞳乃審象。玉音嘆惟肖。奎藻極贊美。一篇句惟八。字字摠華衮。珍重未遽發。分明雲漢章。獲瞻龍飛後。天地與長留。賤臣將不朽。商家版築賢。唐世凌煙功。匪功且匪賢。胡爲圖畫中。況得聖人言。丹靑倍顏色。十襲方寶藏。九重又宣索。醜形豈堪近。睿意誠難知。留中十日還。寵賚便蕃隨。玲壟玄漆櫃。凌亂藍雲段。拜受自開封。天香凝不散。闔門驚且感。永世詑榮光。引使坐中堂。銜悲說衷腸。倥侗兩朝物。受知一何誤。巖廊久竊位。毫髮曾無補。丹心固自如。白首復何爲。乃爾一繪事。前後侈恩私。微忱徒感激。不敢煩稱謝。向君致區區。涕血但交瀉。</text>
<title>差祭社壇。見齋庭蟠松枯損。感而有作。</title>,<text>蟠松不記年。永期護社稷。一根分三幹。離披成羽翼。偃蓋迎天仗。竽籟和仙樂。至尊屢臨賞。終始勤護惜。靑銅被其身。風雨免侵剝。蜿蜒自無恙。扶持是誰力。我來天崩後。殊非舊氣色。東幹忽摧枯。鱗甲半凋落。翠華望不來。栽培思舊澤。惜哉棟樑姿。生意何索莫。老臣獨遲死。覽此長嘆息。抆血揭紗籠。宸章宛如昨。</text>
<title>視師</title>,<text>我朝御營軍。最得兵農制。輪番兩朔間。操鍊寧或廢。今因大將病。權令中軍替。提相亦視師。自有已行例。新舊合成陣。軍容稍可觀。廉頗尙善飯。馬援猶據鞍。戎裝出操場。玉帳排雲端。按轡入轅門。前驅引將壇。壇上發號令。軍中整部伍。賊兵乍現形。輪砲雜擂鼓。對壘正酣戰。殺聲騰風雨。俄然凱歌動。意氣已却虜。收營亞將回。試藝群校出。決拾向鵠立。四耦分秩秩。烏號滿月彎。白羽流星疾。穿札凡幾人。施賞有差別。此事久始有。一營歡且驚。偶因軍旅事。兼寫堙鬱情。江淸合投醪。帆高出懸旌。白鷗忽飛來。似欲尋舊盟。</text>
<title>宣政殿感懷</title>,<text>巋然宣政殿。碧瓦映雲天。念昔此殿中。尋常開法筵。猥隨諸臣後。抱經相周旋。威顏咫尺臨。衣冠惹香煙。講論每移時。晝漏頻聞傳。當時典學誠。廻出百王前。玉音不復聞。寶座但依然。花甎撫陳迹。三接今無緣。傷心白玉堂。寥寥垂柳邊。</text>
<title>社壇親禱纔卜日。而大雨沛然。不可無志喜之作。得古詩一篇。仍寓求退之意。</title>,<text>不雨凡幾月。旱氣彌蟲蟲。霏微未浥塵。焦爍已傷農。鋤犁勤力廢。圭璧祈號窮。三池泛蜥蜴。五方祀土龍。出日每杲杲。視天但夢夢。噞喁迫民命。焚惔熏聖衷。桑林豈專美。白茅將嬰躬。靈壇未將事。至誠已感通。熏風忽自南。斗北雲氣濃。淋浪警曉枕。驚起拓窓櫳。滂沱勢益壯。甘霈浩翻空。山川昔滌滌。溪壑今洶洶。槁苗勃然興。四野歡聲同。老農始有言。今年應大豐。秋成信有驗。晩稼亦免凶。野無捐瘠民。衢有含哺翁。屢豐斯可徵。太倉陳陳紅。然念理陰陽。厥責在三公。素餐餘十年。曾蔑調元功。災沴理必致。夙宵憂心忡。只緣聖心格。終看天意從。誠得霖雨賢。時氣自沖瀜。備無非所憂。世道判汚隆。歸歟此老物。有田雜楊東。耕鑿但歌謠。優游聖化中。</text>
<title>燕行塤篪錄序[金昌翕]</title>,<text>歲壬辰。我伯氏議政公。奉命赴燕。計程有累千里踔遠。而以七旬衰疾之軀。冒寒而往。實有莫達之憂。四弟昌業。自東郊庄。奮身從之。蓋將扶翊使節。與共夷險。亦欲廣足目於巫閭碣石之間。以宣伊鬱也。凡歷六箇月。畢使利還。若神相焉。胠其橐。得所爲塤篪錄者而讀之。凡其行李間關提挈相將之意。與歷覽次第備其繚繞之勢。殆無乏思與遺境矣。若在遼薊廣漠。車上之雪尋丈。玉河燈火。長夜如年。氍毹倚壁。猶拊背以衛寒凜。潼酪嘔胃。尙努力以侑匙筯。平生孔懷之私。於斯爲切。至其物大可觀。則自秦城萬里。接乎燕都八景。偉哉形勝。臺隍囿沼之宛在於是。撫銅駝而睨舞象。不勝其俯仰慷慨。一皆於詩上見之。余蓋反復吟咀。欲着一語于卷端而未暇矣。逮今年庚子。聖后上賓。御製文字。自內府出現。富乎哉。百官倉廩。靡所不具。而其中有贐冬至使絶句兩首。上章云云。下章云云。所謂大臣。卽臣兄昌集也。而所偕之弟。則昌業是已。臣昌翕輒敢隨爲箋解曰。雪天辭闕。軫其寒也。錦席壺酒。宣以法醞也。均是使价。而餞慰示別。乃所以敬大臣也。憫其筋力之衰。而喜爾骨肉相扶。亦所以寵便蕃也。慨時運之周復。而知有山河之悲。則是歌詠之所由發也。惟聖人通天下之志。乃能如此。夫萬里之行。鴒雁相隨。靡靡行邁。無非黍離之感。所以塤唱篪和。乃有篇什之夥。而曾不知擧皆見包於下章廿八字中。猗歟其神矣。臣嘗讀詩。至四牡皇華等篇。竊嘆周之先王善能體下。非後世之可及。而以今況古。其所探情而敍勞也。又有出於馳驟飢渴眷顧室家之外者。亦云孔厚。且如宣王之世。韓侯出。祖餞之者顯甫。未聞王自設席。仲山甫徂齊。吉甫作誦。未聞王有所賦也。以此方之。其恩數之敻異。雖謂之掩前古。可也。臣又於下章之亂。有所累欷者矣。噫。滄桑有不盡之悲。甲子回再造之歲。體宣廟朝宗之誠。追寧陵薪膽之志。是固睿情之忳鬱處積有素。寂寥大壇。有未盡攄者。則遲暮感時之發。不能不形諸句語。然必屬之老臣。若以爲可論此悲者。不知其何以得之。倘亦曰毋念爾祖雪窖在彼也歟。嗚呼其悠矣。夫以當時意寄之隆。而九載閟之。有隕於昇遐之後。事曠恩殊。在下情尤爲悲怳。且抱烏號之弓。保曲阜之履。猶知非精神性靈之攸在。夫豈若兩章奎藻蘊深。而旨遠有可繹思者乎。於是薰沐莊誦。意猶不足。奉以爲塵錄之冠。誠知猥越則甚。然非敢私諸箱篋。爲萬子孫珍藏而已。亦將以廣示百世。俾知夫周詩逮下之仁。春秋攘夷之義。具見於斯篇云。崇禎紀元九十三年庚子八月日。弟昌翕。謹書。</text>
<title>燕行時肅宗大王御製贐章。</title>,<text>謝恩兼冬至正使金昌集。副使尹趾仁。書狀官盧世夏。赴燕時引見宣醞。錫物有差。雪天辭闕赴燕都。錦席初開酒滿壺。平日大臣恩遇別。矧當餞慰禮應殊。又此行上价弟兄偕。其所相須豈有涯。今歲壬辰周甲再。山河觸目定傷懷。右御製詩七言絶句二首。我先大王於三十八年壬辰。宣醞赴燕大臣金昌集而作也。其時未嘗宣示。故雖昌集。不知有此恩也。其後九年庚子。仙馭上賓。菆塗纔訖。內下紫宸漫稿六卷。命示賤臣頤命。俾得以仰窺我聖考精神心術之所在。以成幽宮之誌。臣稽首拜受。抱書悲號。惟幸先睹之爲快也。其中有此二詩及臣昌集畫像贊一首。臣敬錄一通。卽示昌集。聞者莫不流涕。況臣昌集崩心之痛。鏤骨之感乎。古所謂抱烏號之弓。傳曲阜之履者。不足以喩此悲且榮也。遂與其子弟。謀所以寶藏。謹將御詩。敬編于其使燕時塤篪錄之上。蓋以御詩有上价弟兄偕之語也。又以御贊。敬題于其所藏圖像之上。以其像乃所嘗命工圖賜者也。臣亦嘗題跋其錄與像矣。今伏讀御詩。其偕行之弟。卽進士臣昌業。臣跋所稱稼翁者。而夢窩。臣昌集之號也。其曰相須豈有涯。臣所謂其行不踽踽也。其曰壬辰再周。臣所謂神皇再造之恩。實始于壬辰。甲子再周。而天下國家固多變者也。其曰山河觸目定傷懷。臣所謂感時觸境。增惋傷而不能已者也。噫。凡臣之所以爲昌集弟兄言者。聖考盡得之矣。然臣則讀其往返六千里相唱和之詩。演思時日。廑情其情。伏惟聖考乃於造次送別之時。深軫其鶺鴒之情。興懷於黍離之悲。雖天縱之聖。隨遇而感。無不中節。苟非體下之仁。如身處其地而察其心。尊周之義。如萬折必東而歸于海。惡能有是。昔皇華四牡之詩。可謂達下情而閔其勞矣。若其慇懃激切感動人心者。則當遜于此詩。況其詩未必文武成康之所自詠乎。臣又嘗於題像之文。謂昌集何以仰酬此恩。今則酬恩已無地矣。亦何以相勉。宋臣蘇軾。追聞宣仁后傳先帝之語。失聲於簾前。誓心追報。今日宸章之內降。無亦有深望於大臣歟。嗚呼。天光昭回。衣被萬物。將與天壤。永垂無極。何待乎臣子之私相表章也。然而不如是。何以使來世。明知聖考使臣之禮藹然有家人父子之恩。又何以使後昆。深感先故曠世之恩。益勵其忠節也。此臣昌集之所以弁御製於私錄之意也。臣亦終始與聞其事。謹抆血而書之。歲辛丑閏月下浣。大匡輔國崇祿大夫行判中樞府事臣李頤命。拜手謹跋。</text>
<title>辭家 壬辰</title>,<text>老境如何京國違。廟庭辭出倍依依。家人脉脉惟臨戶。兒女區區欲挽衣。蠻貊雖慚仗忠信。色辭何用見幾微。半年痼疾休相念。應藉君靈得好歸。次 大有自幸懸弧計不違。出門何用漫依依。百年古匣防身劍。七尺衰軀短後衣。壯士寧能守蓬戶。兒時固願戍金微。從他擧世皆嘲笑。萬里幽燕遍踏歸。追到坡山館伏次 子益百里終成萬里違。暫時形影得相依。風中蠟燭偏多淚。雪裏狐裘尙薄衣。候漏頻驚窻暈白。連床終覺睡功微。天磨奰屭澄波冱。豫㥘孤驂落後歸。同題 敬明萬里那堪隔歲違。衰年兄弟合相依。坡平館裏聊聯被。鴨綠江頭孰把衣。孑孑行旌風外颭。茫茫塞路雪中微。沈痾未復玄陰壯。願愼調將好好歸。</text>
<title>詣闕</title>,<text>東方欲曙詣君門。前席仍瞻寶座尊。宣醞天寒憑醉氣。賜貂遼雪挾春溫。一時往役寧辭義。萬里裝爲摠荷恩。去去玉樓偏係念。五雲回首倍消魂。次 大有親朋追送國西門。寵餞羣公亦屈尊。暝色昌陵炬已擧。離情濟院酒仍溫。東萊遠有吳鉤贈。北闕猥沾臘劑恩。共說此行殊得意。家人不用漫傷魂。</text>
<title>出城</title>,<text>北風吹雪滾寒天。一出王城指薊燕。慕華館中査對後。延恩門下啓行先。蕭蕭車馬愁征路。脉脉衣冠惜別筵。落日弘橋多送者。臨歧無處不依然。次 大有久矣稼齋休問天。聊隨使節往幽燕。腐儒志大嗟生晩。俠窟歌悲識兆先。萬里雪風初發軔。數巡杯酒暫開筵。靑門常務終難忘。分付田奴却悵然。</text>
<title>臨津</title>,<text>坡館寒天曙。臨津旭日生。江氷礙搖櫓。野雪暗行旌。親愛看看落。關河孑孑征。扶衰萬里役。報國百年情。次 歷視亡女墓作○大有迂途今至此。思爾尙如生。雪裏看孤墓。山邊駐去旌。重泉已三載。萬里復孤征。揮涕隨徒旅。傍人亦愴情。</text>
<title>丞亭</title>,<text>絶岸丞廳畔。孤亭更翼然。淸江潮闊後。赤壁月明前。勝槩歸常管。閒情餉獨偏。還慚問津客。看爾若神仙。次 大有津亭在高處。有吏臥超然。魚躍登盤上。山來列檻前。爲官何必大。占勝亦云偏。信有楊州鶴。堪稱赤壁仙。</text>
<title>靑石洞</title>,<text>險阻寧論古井陘。一夫猶足抗千兵。自成崧嶽咽喉勢。更帶天磨睥睨城。鐵馬深來曾是恨。金牛久闢竟難平。朝廷晩有關防議。緩急他時得力贏。</text>
<title>金川途中</title>,<text>金川一路最云賖。亭堠支離盡日過。谷入車箱眞險阨。山回豆石絶嵯峨。羸驂悶見驅馳遠。倦角愁聞斷續多。萬里征途纔信宿。衰毛到此已添皤。</text>
<title>廻瀾石。謹次先韻。</title>,<text>千尋霞壁立崔嵬。幾閱仙槎往復回。流水不將砥柱去。過雲時作錦屛開。中原胡羯塵猶暗。片石虯龍字欲苔。立馬沙頭燕塞使。百年陳迹不勝哀。</text>
<title>蔥秀山。謹次先韻。</title>,<text>荒山漠漠轉逶迤。忽見蔥峰特地奇。面面空靑層壁立。纍纍鐘乳凍泉垂。名區幾被羣仙品。遐域長瞻數字遺。往迹依然餘一榻。至今猶想坐題詩。同次 大有平原淺阜度逶迤。蔥秀山光刮眼奇。倒滴巖泉淸可掬。側生楓栝老皆垂。古人留字年難問。過客停鞍累暫遺。小子今來偏愴感。集中重閱舊題詩。</text>
<title>鳳山待鳳軒感舊</title>,<text>外祖鳴琴地。先君坦腹年。尙留氷玉譽。幾閱海桑遷。鳳閣臨今古。燕槎住後前。殘生無限感。掩淚倚寒天。</text>
<title>洞仙嶺。謹次先韻。</title>,<text>將身許國敢求安。叱馭羊腸百折巒。京洛回頭已渺渺。關梁極目尙漫漫。王程氷雪甘嘗險。世路風波久涉難。到處官樽看瀲灎。病來無意强成歡。</text>
<title>自中和。發向箕城。</title>,<text>生陽館裏坐聽鷄。萬里橋西路不迷。腰浦嘉魚供雪膾。大同良馬遞霜蹄。遙山隱約寒雲淡。曠野微茫遠樹低。京國杳然思一望。練光先擬陟層梯。</text>
<title>大同江</title>,<text>栽松亭畔馬如流。淸浿津頭艤彩舟。睥睨一新橫粉堞。簾櫳依舊聳紅樓。輕氷乍觸牙檣散。旭日高臨皁蓋浮。笳角盈船倏豪壯。西來千里失羈愁。</text>
<title>次大有練光亭韻</title>,<text>栽松亭外碧江流。一上層樓散客愁。歌舞留人淸夜半。高高銀燭落中洲。其二箕城自是好山川。更有紅粧夾錦絃。冠蓋百年交會地。練光浮碧日高筵。原韻西州佳麗大同川。城上高樓咽管絃。夜深月上淸流壁。直入珠簾照綺筵。其二城下寒江深不流。綾羅煙樹迥如愁。客來獨凭闌干立。新月如梳生遠洲。</text>
<title>次大有贈歌姬韻</title>,<text>佳人寶髻綠雲多。爭向華筵發櫂歌。此日星槎匪航海。錯疑將泛大同波。原韻浿江兒女媚人多。最說金娘一曲歌。燕薊行人腸似鐵。不須珠淚落秋波。</text>
<title>謹次安州先韻</title>,<text>元戎望已重。快閣勢兼雄。野色平臨迥。江光俯視空。踞床延好月。憑劍奮威風。虜騎自難近。何煩長嘯公。同次 大有鎖鑰西州壯。營門節度雄。山川多朔氣。民俗有邊風。妖妓羅高宴。危樓半遠空。胡塵幸久靜。高枕賀諸公。</text>
<title>曉星嶺。謹次先韻。</title>,<text>已自任行李。敢言多苦顏。魂迷京國遠。病怯塞門寒。曲折雲間磴。高低海上山。愁看叱馭處。朱汗濺銀鞍。其二三吹朝日晩。一嶺曉星高。雪色過江遍。風威近塞饕。求詩髭欲折。借酒氣方豪。王事惟須亟。驅馳敢告勞。同次 大有昨日雪驚眼。今朝風刮顏。車登曉星峻。旆拂朔雲寒。已遞淸南馬。初看塞上山。前途今尙遠。召僕戒征鞍。</text>
<title>謹次先集迎春堂韻</title>,<text>孤燭分明夜照軒。爐煙迎客尙留薰。氷霜絶域玆行苦。臥念鄕廬昔負暄。同次 大有新安曉月臥東軒。客被淸涼不帶薰。窻外曉寒問侍妓。擬憑官酒作陽暄。</text>
<title>郭山途中。謹次先韻。</title>,<text>四牡翩翩去。長亭歷歷過。驅馳惟許國。顧戀敢言家。衣覺邊寒重。盤愁海味多。登亭回望日。何處是京華。同次 大有客路纔千里。三冬已半過。晨裝常戒僕。暮館却疑家。妓老人情熟。盤腥海味多。旅愁無處寫。沿道賦皇華。其二暫憩雲興館。悤悤似夢過。驅馳媿郵卒。供給費官家。碧釀醺人易。紅粧倚市多。還慚遲暮眼。到處閱繁華。</text>
<title>尹尙書 世紀 挽</title>,<text>白鶴山前哭。浮生忽若斯。吾行當有返。君去永無歸。客路今長訣。泉塗是後期。薜蘿終好葬。何用淚霑衣。</text>
<title>所串途中</title>,<text>良策投寒夜。征車啓早朝。山連胡地近。水入海門遙。吹角臨關咽。飛驂得路驕。留灣知幾日。客意怯過遼。次 大有驅車如昨日。吹角又今朝。忽報胡山出。眞知我里遙。僕夫愁欲哭。商譯暗生驕。長嘯看吾劍。相携可渡遼。</text>
<title>箭門路上。次大有所串途中韻。</title>,<text>隔江遙望起風煙。奰屭胡山忽馬前。明日此行何處宿。九連城下草連天。原韻兩行楡柳帶寒煙。征蓋翩翩角在前。千里龍灣行且盡。亂山低處是胡天。</text>
<title>謹次龍灣感懷先韻</title>,<text>皮幣深羞尙可論。路穿楡塞暗傷魂。壽星遺迹今猶記。多媿兒孫過舊村。同次 大有茫茫往事與誰論。來訪殘碑只斷魂。北望深羞猶未雪。玆行又過壽星村。</text>
<title>謹次先韻</title>,<text>荒磧寒雲是去程。胡山遙認九連城。卽知臣節均夷險。須報君恩判死生。一字抵金鄕信少。五更鳴柝旅魂驚。門開鼓角仍悲壯。聲度空江曉月明。同次 大有三千方始到千程。鴨水滔滔界我城。氷上拔旗紅妓隊。樓頭倚劍一書生。戍臺列岸寒相望。獵火連天夜不驚。今夕未辭窮宴飮。過江行李候天明。</text>
<title>謹次到龍灣寄伯氏先韻。寄子益。</title>,<text>鴒原最切遠于情。滿月臺前別夢驚。鴨水過來爲異域。雪峰何處看雲生。其二黃雲隔水喚愁生。萬里行裝尺劍輕。此去山川如指掌。喜君詩裏說分明。次 大有蜩鳩詎識大鵬情。躍馬西來擧世驚。猶恨吾兄未聯轡。壯遊休說冠平生。其二天寒絶澗一煙生。兄臥其間萬事輕。時憶吾行應不寐。滿山松月五更明。</text>
<title>癸丑燕行時。余陪到箕城。落歸時。有下贈兩絶。今濟謙到此告別。敬次其韻以贈。</title>,<text>歷盡關河路險艱。長驅鞍馬豈曾閒。天涯父子相隨遠。可耐臨江送獨還。其二歲暮歸程雨雪時。弊裘風掣不禁披。應知陟岵孤吟日。望子山前亦有詩。同次 在箕城別彥兒○大有相携不覺道途艱。五十長亭過等閒。到此離懷偏作惡。我行還念爾孤還。其二我衰寧復遠遊時。鬱鬱胸襟欲一披。多少親朋過相念。不知癡想早形詩。</text>
<title>九連城。謹次先韻。</title>,<text>鴨水衣冠送我行。九連山下宿荒城。征夫擾擾誰能睡。放馬蕭蕭但自鳴。弊幕處人愁雪色。疎羅防虎怯風聲。長途跋涉渾艱險。此是初程最苦情。同次 大有槍軍一隊後先行。亂樹高低是廢城。雪滿荒山披草宿。天寒飢馬傍人鳴。虎豺交過朝看迹。徒旅相招夜有聲。却幸大衾同臥起。塤篪免奏苦寒情。</text>
<title>謹次柵門先韻</title>,<text>坐待開門已夕陽。忽驚椎髻近人傍。鳳山秀色眞堪惜。天意如何屬異方。同次 大有鳳城宛似見漢陽。四五蓮峯霄漢傍。休道鴨江天所限。全遼舊屬我東方。</text>
<title>謹次柵門寄家書先韻</title>,<text>沙屯川上不成眠。幕裏懸燈夜抵年。倚柵悤悤逢驛使。家書欲寄意茫然。同次 大有思殺家人定不眠。嗟余行役判經年。一書臨柵悤悤寄。想得開封亦悵然。</text>
<title>草河。謹次先韻。</title>,<text>往事悠悠逐逝波。愁看關嶺疊嵯峨。煙塵尙暗神州路。風雨猶傳聖祖歌。萬里驅馳今未半。百年悲慨此偏多。天涯戀主危忱切。歸夢難過八渡河。同次 大有萬岫奔騰若海波。鎭夷形勝鬱嵯峨。誰知鐵壁爲煙草。盡遣胡兒解漢歌。天下英雄終恨少。我東皮幣尙須多。傷心聖祖經過地。今日無人識草河。</text>
<title>遼東。謹次先韻。</title>,<text>一入遼沙眼界寬。遙看白塔出雲間。丁威化鶴今無處。唐帝停鑾舊有山。東土幾年爲漢郡。北庭千里是秦關。燕丹最有臨河怨。壯士如何去不還。同次 大有鬱鬱羈懷始欲寬。遼陽西望莽蒼間。荒城獨有千年塔。大野渾無一點山。皁帽高風知已遠。仙歌今日恨相關。可憐安市差强意。不遣唐皇得志還。</text>
<title>又次先韻</title>,<text>大野鴻濛積氣浮。行人擧有望洋愁。蒼蒼但見天低處。杳杳難窮地盡頭。誰向長空孤鶴化。翻疑巨浸一槎流。井觀頓覺胸襟豁。萬里寧嘆作遠遊。同次 大有華表西邊大野浮。乍看堪喜又堪愁。漫漫周道眞如砥。點點遙岑漸縮頭。積氣渾沌初未判。巨量溟海竟無流。吾東小見爭譏我。歸日先須詑此遊。</text>
<title>瀋陽感懷。次北溪韻。</title>,<text>邦國遺羞尙忍論。長河欲挽洗乾坤。北庭持節懷先祖。西夏銜綸媿後孫。氷雪窖邊遺迹昧。日星天下大名存。驚心皮幣來輸地。暗傍氈裘掩涕痕。同次 大有天道如今可復論。尙看腥穢滿乾坤。長城虛繞蒙恬塞。椎髻無非李廣孫。北海看羊地卽是。秦關生角恥猶存。嗚呼往事詢何處。征袖空添抆血痕。</text>
<title>謹次發牛庄先韻</title>,<text>王程有限日催裝。底事遑遑入異鄕。老境元慚丁歲使。閒情漫負午橋庄。崩隳漢堞紛驚眼。激烈燕歌暗斷腸。莫向祖龍城上望。百年氛祲但迷茫。同次 大有瀋陽更戒進前裝。已把歸心斷故鄕。燭下裁書付回使。鷄前秣馬向何庄。華音漸慣粗通語。水味初鹹欲攪腸。最是新詩難覓得。但從遼野走茫茫。</text>
<title>次北溪瀋陽感懷韻</title>,<text>忍想呑旃雪窖時。尋常掩淚卷中詩。今來舊迹尋無處。惟有高各虜亦知。</text>
<title>周流河望古城</title>,<text>去河無十里。霧裏見荒城。百戰今殘堞。孤屯舊戍兵。綢繆當日計。感慨此時情。側耳穿屠市。依俙擊筑聲。和 大有古堞周遭不盡頹。當時設此亦雄哉。客來但見黃雲滿。城下羣胡酒店開。</text>
<title>遼野。用松站先韻。</title>,<text>一野浮天闊。孤槎泝漢疑。大荒誰極目。遙岫但如眉。鶴遠迷仙迹。鵰盤有射兒。壯觀還快意。寧復嘆支離。同次 大有荒城動夙駕。塞月晨光疑。遠鷄常側耳。晨粥每攢眉。書字詢蠻子。聯鑣狎㺚兒。隨身一短劍。造次不相離。淸人呼漢人爲蠻子</text>
<title>歷大小黃旗堡及白旗堡。次北溪韻。</title>,<text>旗黃旗白列村遙。非雪非霜盡日飄。力盡郵驂難任駕。坐車軒輊似舟搖。次 大有黃旗纔過白旗遙。大漠陰雲作雪飄。薄薄征車終日去。前旌正似客心搖。</text>
<title>黃旗堡途中</title>,<text>遠氛初捲野。霽色忽看天。白草平如雪。黃塵漲似煙。病骸愁遠撼。困馬怯頻顚。乍揭車帷望。旗亭落日懸。次 大有已入遼西界。寒蕪尙際天。野平遲落日。店遠有孤煙。胡漢車相續。金繒馬欲顚。可憐秦塞月。猶似古時懸。</text>
<title>曉發白旗堡</title>,<text>夢罷胡鷄第一聲。征車欲發角三鳴。寒天歷落星猶爛。曠野熹微火獨明。使事難徐千里近。君恩已重一身輕。風餐露宿元吾分。敢向傍人說旅情。</text>
<title>二道井。有胡兒携猿而至。</title>,<text>憐爾如何落塞城。也應懷土似人情。客窻明月愁無寐。莫送巴江下淚聲。次 大有遠從巴峽到遼城。相失前林父子情。聰慧翻爲胡豎捧。故山何處斷腸聲。</text>
<title>次大有小黑山韻</title>,<text>投店先題馬上詩。夜寒深炕設行幃。胡兒莫向窻邊鬧。故國方思夢裏歸。原韻盡日驅馳又閱詩。更深困臥下虛幃。隔窻終夜聞喧鬧。賣酒胡兒不肯歸。</text>
<title>次大有宿新廣寧韻</title>,<text>秣馬閭陽驛。十三何處山。荒臺煙已斷。廢堞雪惟殘。天意輕神器。人情想大冠。旄頭夜夜色。欲向戍樓看。原韻始識巫閭面。纔違小黑山。民居尙繁盛。城壘盡荒殘。遍野知胡畜。逢人羨漢冠。廣寧寒夜永。雄劍漫頻看。</text>
<title>大凌河感古</title>,<text>停車一望動悲歌。百戰山川掩淚過。黨議元知終誤國。虜鞭誰覺已投河。煙沈漢塞烽臺廢。月照胡沙戰骨多。最是長城先自壞。至今遺恨咽寒波。次 大有行聽漢語雜胡歌。敗壘殘臺幾處過。慘慘積陰蒙古界。茫茫飛雪大凌河。山圍戰地居人少。野遍寒蕪放馬多。前去更堪問往事。錦州城下血流波。</text>
<title>次北溪松杏山韻</title>,<text>古壘傷心蘆荻秋。至今氛祲暗神州。兩河戰血寒波咽。雙堡幽魂夜月愁。千古下泉偏起感。百年東土最含羞。金繒每歲徒輸壑。深恨曾無自强謀。</text>
<title>中後所途中</title>,<text>深穿豺虎劍相携。倚向崆峒氣欲齊。渤海緣邊時近遠。陰山繞漠互高低。客心靡薄搖旗脚。關路難窮信馬蹄。戀闕每瞻羲馭出。蓬萊何處五雲迷。次 大有行記山川短管携。有時遐眺極靑齊。峰高西北知關近。海映東南覺野低。壯志百年頭滿雪。浪遊千里馬穿蹄。吳王舊宅城中在。來問居人半已迷。</text>
<title>薊酒</title>,<text>曾聞薊酒最淸新。玉盌今傾竹葉春。莫向蘭陵論色味。醉來均忘異鄕身。和 大有歸期知亦在明春。客裏那堪見歲新。倒盡千鍾薊州酒。異鄕寧作醉鄕身。</text>
<title>通州</title>,<text>密邇王畿扼遠陲。百年形勝壯城池。千檣賈舶通吳楚。萬戶人煙雜漢夷。日出市樓分錦綺。風輕街陌颺帘旗。繁華不減當時盛。獨有山河擧目悲。和 大有通州三面帶長河。天下舟車輻湊多。錦纜亘堤停越舶。朱樓夾路倚胡娥。雕籠處處調鸚鵡。金市嵬嵬繫橐駞。獨有東人穿葛屨。顧瞻周道嘆頻過。</text>
<title>元朝志感 癸巳</title>,<text>元朝玉河館。何事倍悽然。小弟初生歲。先君遠役年。銜綸吾最感。周甲爾堪憐。當日思歸詠。心摧第四篇。詩中有三兒在抱提之語次 大有先君曾此役。往迹尙森然。豈意燕山館。重逢癸巳年。天時漫回復。行色自傷憐。獨有塤篪詠。相將和舊篇。</text>
<title>太和殿</title>,<text>蒼茫禁樹尙棲鴉。五鳳門前燭影多。警蹕三聲輿已度。賀班千部劍相磨。金羈駕輅悲唐象。玉柱擎天泣晉駞。莫向壽山回首望。朔雲邊雪暗嵯峨。</text>
<title>次大有元朝韻</title>,<text>巋然曾是大明宮。天子旌旗滿眼中。詎復衮衣瞻八彩。但見胡帽散千紅。笙鏞迭奏非周樂。城闕猶全摠漢功。玉帛舊庭腥穢遍。却慚周幣亦來同。原韻玄帝燒香曉出宮。鐘聲先動午門中。雲隨騎去晨光黑。塵逐旗廻旭日紅。縱戒重瞳毋妄語。寧忘北地樹奇功。可憐天下無豪傑。萬國終然拜跪同。</text>
<title>大有訪三忠祠。而余獨不得往尋。感而賦之。</title>,<text>誰開廟宇古燕城。遺像宗臣最肅淸。涅背精忠嗟枉死。捐軀義烈恥全生。英雄異代皆衰運。香火同祠並大名。天地卽令氛祲暗。三光獨向此間明。</text>
<title>玉河館感懷</title>,<text>東來冠蓋入燕都。觸事那堪感慨俱。三世使星前後繼。百年文物古今殊。敢言專對追先武。但把遺篇驗舊途。不肖縱慚多忝墜。橐中應復越金無。</text>
<title>謹次旅味先韻</title>,<text>古館何荒落。淹留視似家。床容老奴鼾。背憶小孫爬。水味終難近。塵容不復華。偏憎胡譯慢。有乞輒稱爺。同次 大有異域雖云樂。何緣似我家。飯生沙共嚥。衣久虱盈爬。照鏡顏皆皴。梳頭髮盡華。歸看小兒女。定不識渠爺。</text>
<title>謹次月夜卽事先韻</title>,<text>墻頭風色市帘斜。墻裏愁人費獨哦。深瓮檢方初釀酒。小鍾循俗漫呼茶。羈心夜向燕山月。歸夢春過鴨水波。屈指東還寒食後。故園松菊問生涯。同次 大有玉河館裏日西斜。獨把羈懷寄苦哦。同伴時來投異果。前街乍出遇淸茶。金臺草遍無遺址。易水天寒不起波。滿目山川徒感慨。我行還悔到天涯。</text>
<title>立春日</title>,<text>旅館居然見立春。思歸轉覺客愁新。頻招譯舌探消息。幾日應爲上馬人。次 大有客裏光陰已立春。東風歸思不禁新。遙憐兒女靑門外。挑得蒿芽憶遠人。</text>
<title>看調馬</title>,<text>牽出霜蹄箇箇輕。蕭稍揔向北風鳴。郵人叱馭聲俱發。忽若歸車已啓行。次 大有東風吹入四蹄輕。顧影徘徊盡日鳴。試向庭前騁逸足。何由遂作北關行。</text>
<title>上元。謹次先韻。</title>,<text>南冠病客骨稜稜。面壁眞如入定僧。四海今宵同見月。中原舊俗又觀燈。窻間燭影偏岑寂。門外車聲自沸騰。故國紙鳶能帶信。東風關嶺度千層。同次 大有深居不復下床稜。牢落情懷似病僧。歲後人家皆放砲。墻東佛宇每懸燈。愁聽門鑰關偏早。悶見薪芻價苦騰。聞說城南有古塔。望鄕思上最高層。</text>
<title>七歌</title>,<text>有客有客東土使。樗散元非廊廟器。淸時伴食竟無補。飮氷夷然任行李。長河漫漫遼野闊。遠仗王靈涉千里。嗚呼一歌兮歌始發。東望漢京何處是。其二有弟有弟各老蒼。死別生離增感傷。東郊病弟爲我起。急難千里相扶將。圃陰簞瓢今安否。百淵叢桂攀援長。嗚呼二歌兮歌始放。願言思汝勞心腸。其三有妻有妻頭已皓。與子成言遂偕老。頻年憂我病在床。一夕送行向遠道。征衣盈簏手自縫。知我行邁涉寒燠。嗚呼三歌兮歌三發。鹿門携隱苦不早。其四有子有子何頎頎。日夕彩衣趨庭闈。天涯父子忽相別。鴨江摻袂不忍歸。關山日遠可奈何。登車不顧亦依依。嗚呼四歌兮歌四奏。陟岵何處白雲飛。其五有女有女婉孌姿。信是吾家所嬌兒。長女淸瘦小女病。兩地如何勿相思。小孫玉雪亦可念。我有瓊珮將以遺。嗚呼五歌兮歌正長。杏花開時是歸期。其六歲歲金繒輸北庭。燕山十月遣使星。倭遲遵彼舊周道。我車輵輵不暫停。皇極殿前心欲碎。擎天柱下淚暗零。嗚呼六歌兮歌激烈。天壽愁雲但冥冥。其七行人久滯烏蠻館。思歸未歸歸心斷。東風一夜吹邊柳。玉河流水氷欲泮。狐裘蒙茸誰與同。四壁愁吟嗟我伴。嗚呼七歌兮悄終曲。身欲奮飛無羽翰。和 大有有客有客東郊老。十年賣瓜靑門道。一朝短衣隨使車。擧世皆笑頭已皓。賣牛已買一蒯緱。携來却掛銀鞍好。嗚呼一歌兮歌始發。長路漫漫暗風雪。其二有妻有妻今也亡。結髮恩愛何時忘。白雲山中同辛苦。至今井臼留麥庄。我今頭白有遠遊。萬里誰復念衣裳。嗚呼二歌兮歌唏噓。百歲之後歸其居。其三有子有子凡三人。長子已死委荊榛。其餘二人亦皆病。十年喪憂傷心神。東郊有田且勠力。杜門相守甘貧賤。嗚呼三歌兮歌思深。歸歟蒼苔滿洞陰。其四有女有女在泉臺。四年不見何時回。荒榛無路積雪深。嗟汝至斯良可哀。辛勤成屋處幾日。兩兒婉孌俱稚孩。嗚呼四歌兮歌最苦。來時淚濕長湍土。其五有兄有兄隱百淵。桂樹枝樛荒塗綿。出山別我何所贈。衮衮悲歌五十篇。松都秉燭至明發。嗟我此別非壯年。嗚呼五歌兮歌激楚。陟岡欲望雲雪阻。其六有弟有弟號圃陰。陋巷棲止古人心。環堵蕭然床有書。一生抱病閉門深。鴻雁于飛鶺鴒急。送我坡州踰惠陰。嗚呼六歌兮歌自悲。我悔與汝生別離。其七我辰何在二月二。哀哀蓼莪伊蒿蔚。此身無復遊方戀。萬里隨兄入異地。天涯怵惕履雨露。節序冉冉淸明至。嗚呼七歌兮雙淚流。渺渺平丘望松楸。</text>
<title>次大有曉吟韻</title>,<text>夜夜關鷄向客鳴。慇懃似欲促吾行。車聲門外知多少。歸牽何時亦出城。原韻窻前喔喔一鷄鳴。門外胡車早已行。我夢不知春夜短。五更猶在漢陽城。</text>
<title>次大有二月二日韻</title>,<text>吾曾見爾懸弧日。爾適隨吾奉使時。孤露相看嗟老矣。昊天罔極念恩斯。雖非異域元虛度。已識玆辰自倍悲。喜報朝來惟可賀。願同徒旅一含巵。是日。聞歸期似在望間。故及之。原韻五十六回初度日。四千里外遠遊時。斑衣戲側思如昨。白髮滿頭頑至斯。垂老縱成弧矢願。逢春倍切蓼莪悲。同行且莫傷虛度。孤露從來不擧巵。縱一作偶</text>
<title>過五龍亭</title>,<text>萬歲山前一路通。珠宮貝闕去來中。千層塔湧承金露。百尺橋橫跨玉虹。凝碧已非唐世地。昆明每憶漢時功。傷心春日潛行處。誰識呑聲有此翁。次 大有玉泉流水掖垣通。百頃淸波禁籞中。彩閣浮空噓萬蜃。畫橋跨港飮雙虹。亦知靈沼成民力。終惜雕墻近鬼功。豈意先皇遊幸地。百年終屬老胡翁。</text>
<title>通州。謹次先韻。</title>,<text>歸馬走如飛。人情喜可知。雁方回陣日。鳧已脫籠時。柳送依依色。河消片片凘。妻兒應苦待。遙算出關期。同次 大有回蓋出關飛。長程馬自知。月盈潞州夜。柳嫩薊門時。歸橐淸如洗。羈愁渙若凘。瓮醅恰告熟。也似識行期。</text>
<title>次大有通州途中韻</title>,<text>竣事初回使者車。猥膺專對亦何愚。殘年報效今無地。復命仍尋野外廬。原韻萬里無端逐使車。此行吾亦笑狂愚。遍遊燕市終無遇。投劍東歸臥弊廬。</text>
<title>潞河。謹次先韻。</title>,<text>自出通州日。羈愁頓欲消。曙煙穿列市。春水度浮橋。關路還看熟。家鄕未覺遙。悠然詩興動。更耐景偏饒。</text>
<title>玉田途中。謹次先韻。</title>,<text>偃蓋河橋外。懸帘野店邊。天低樹浮海。日暖玉生田。使節初歸漢。賓鴻已入燕。山川殊氣色。一路自依然。同次 大有悠悠春過半。漠漠野無邊。客子初旋駕。居人已種田。一鞭還過薊。三朔浪遊燕。定被鄕兒笑。歸家髮皓然。</text>
<title>次大有沙河驛韻</title>,<text>騑騑駟馬帶春回。雪後歸程蕩蕩開。天下雄關容易出。數封書狀付先來。原韻河草靑靑我馬回。依然古驛夕陽開。持鞭兩豎田間坐。羊在山巓未下來。</text>
<title>沙河驛。謹次先韻。</title>,<text>今我來斯路。長吟楊柳詩。韶華方滿眼。黃氣亦浮眉。絶塞鴻歸遠。長亭馬度遲。沿途新物色。覓句媿無奇。</text>
<title>歸路。擬訪角山寺。阻雪未果。獨送大有。</title>,<text>角山孤寺占危巓。俯視茫茫世界千。靈鷲峰頭樓見日。祖龍城外海連天。雪中未試孤筇去。雲際空瞻一徑懸。濟勝季方能獨往。靑騾乘興着鞭先。</text>
<title>次大有向寧遠衛韻</title>,<text>邊日晴常少。凝陰苦未開。始疑將雨雪。終困是風埃。客夢煩難記。鄕書浩莫裁。雲濤限吾域。試欲陟層臺。原韻原隰行將盡。茫茫野欲開。風雲欲暮雪。人馬盡黃埃。劍術嗟無試。詩篇懶更裁。惟將無限感。駐馬覽煙臺。</text>
<title>杏山。謹次曉發先韻。</title>,<text>早發高橋日出前。松山店下駐征鞭。殊方物色臨三月。故國音書隔一年。房幕未疎尋廢院。囊錢已澁問淸泉。驅馳萬里身仍倦。詩興逢春亦索然。同次 大有凌晨馳到杏山河。問路胡兒屢駐鞭。河上戰場猶有塹。城中佛塔詎知年。興亡衮衮迷前劫。行邁悠悠詠下泉。却恨書生無用處。未將椽筆勒燕然。</text>
<title>次大有大凌河途中韻</title>,<text>昨日塵生路。今朝却少風。物華來去別。夷俗見聞同。野闊愁羸馬。天晴喜遠鴻。何須嘆形役。身世自萍蓬。原韻馬首長東北。終朝遡朔風。廟堂多莫記。店舍盡相同。關內方播麥。遼西後到鴻。始知玆役苦。雙鬢盡成蓬。</text>
<title>次大有過大凌河韻</title>,<text>馬在玄黃際。河過大小間。川原猶未極。關嶺若爲攀。日落丁仙野。雲歸賀老山。胡姬爭覩客。顚倒綉鞋彎。原韻客路仲春盡。韶光沙塞間。河氷今始泮。關柳未堪攀。海鮓偏登市。村羊遠上山。計應遼水上。胡月見重彎。</text>
<title>廣寧。謹次深河先韻。</title>,<text>王事關心鬢已凋。睠言歸路更迢迢。節旄未向燕中盡。髀肉寧嘆馬上消。曠野風多愁捲蓋。長河水漲怯登橋。經過此地偏生感。欹枕悲吟度一宵。</text>
<title>二道井途中。謹次深河先韻。</title>,<text>身囚晨起倦。夢續夜來殘。朝食多差晩。春衣尙薄寒。山從新店少。野入古城寬。困頓嗟余馬。何時始脫鞍。</text>
<title>周流河。謹次三叉河先韻。</title>,<text>河流深莫揭。日暮喚舟喧。小楫微風送。輕波返照翻。歸心如此水。行色向誰門。隱約春天樹。思尋舊宿村。同次 大有落日遼河水。行人兩岸喧。來時氷可渡。歸日浪頗翻。舟楫要衝地。風沙古塞門。停車欲有訪。城下盡蒙村。</text>
<title>詠雁</title>,<text>萬里同賓雁。惟言莫少違。却嗟臨鶴野。不肯一行歸。次 大有已涉萬里遠。休嗟數日違。聯翩渡鴨水。殊道竟同歸。</text>
<title>瀋陽感懷</title>,<text>瀋陽城郭自逶迤。往蹟依俙欲問誰。漢雁中郞留澤日。秦烏太子出關時。百年萇血冤難沬。千古吳薪恨永違。河上舊亭猶有址。停車回首一於戲。孝廟留瀋時。就混河上作亭。尙傳其址。</text>
<title>發瀋陽。謹次杏山先韻。</title>,<text>昨夜瀋陽館。今朝遼右途。漸看鄕土近。頓覺宿痾蘇。河帶長橋闊。村依古塔孤。揭帷時一望。野色已春蕪。</text>
<title>入遼東。謹次冒雨入遼東先韻。</title>,<text>使華歸路遍韶華。冉冉佳辰塞上過。異趣賓鴻還背客。同情仙鶴亦懷家。河從太子奔來咽。山入唐皇駐處多。野氣茫茫雲潑墨。東風應遣雨催花。是日有雨意同次 大有遼陽休說尙繁華。城郭傷心不可過。荊棘舊墟餘佛宇。旗帘新肆半胡家。丘原漠漠春蕪遍。石塔亭亭夕照多。來訪高僧難問此。夜闌相對落燈花。</text>
<title>連山關</title>,<text>疊嶺征車越。連山旅館投。溪氷春度怯。峽雨夜聞愁。虎穴多經柵。龍灣久艤舟。殊方飽辛苦。行矣可遲留。次 宿虎狼口○大有欲從何處宿。林鳥亦歸投。已後狼山約。遙穿虎穴愁。山深猶有轍。溪曠可容舟。易失仙源路。非緣攀桂留。</text>
<title>次大有八渡河途中韻</title>,<text>不道方行日。能成式遄歸。驅馳車薄薄。來往夢依依。旄葛何曾誕。湘鴻亦未稀。還家撫幼少。應遣自忘饑。原韻一路穿長谷。行人萬里歸。惟逢雪漠漠。未見柳依依。石惡河頻渡。山深店益稀。間關最我僕。沾濕忍朝饑。</text>
<title>寒食</title>,<text>寒食誰從馬上傳。回思京國自茫然。暮煙第宅分楡火。春草丘原遍紙錢。漢岸曾看花似霧。塞門今見雪迷天。鳳山鴨水無多地。人事他鄕感一年。次 大有分付朝餐傍水傳。柵門將出意飄然。橐無長物惟留劍。路有閒詩詎直錢。十疊蒼山盡胡地。數竿紅旭是東天。忽聞今日爲寒食。惆悵吾行已半年。</text>
<title>謹次待鄕信先韻</title>,<text>春事方闌客始回。倦驂疲卒亦能催。已知鄕信應先到。不許偸過鳳柵來。近來使行。每取柵外書封。傳到松站之間。而今行則不然。同次 大有誰能出柵復遲回。歸馬如飛不待催。盡說此行偏迅速。家書或未渡江來。</text>
<title>和大有高陽途中韻</title>,<text>碧蹄官路雨新晴。紫禁煙花隔一城。千丈華山先入眼。歸槎喜氣與崢嶸。原韻靑春作伴意揚揚。草碧花紅滿路光。却憶去時風雪裏。二更炬火入高陽。</text>
<title>慕華館途中。次大有佛巖韻。</title>,<text>西踰沙嶺尙重闉。迎候紛紛問幾人。替坐肩輿華館外。雨餘馳道不生塵。原韻疲驂痯痯近城闉。弘濟橋邊已散人。行到佛巖日猶早。臨流且濯滿衣塵。</text>
<title>用老杜秦州雜詩韻。追記燕行。</title>,<text>弧矢男兒志。平居慕壯遊。差池當暮景。潦倒任閒愁。櫪馬思千里。韝鷹病一秋。悠然出疆命。行矣敢遲留。其二夜飮親朋餞。朝辭慶德宮。人瞻前席近。霑醉上樽空。帽煖貂凌雪。車輕馬溯風。遲徊度沙嶺。回首五雲東。其三弘濟橋邊路。遙連萬里沙。依依惟戀闕。戚戚敢懷家。征旆風頻掣。離筵日已斜。幽燕觀覽壯。歸向故人誇。其四照車前後火。夜到碧蹄時。邑小杯盤窘。山寒鼓角悲。親知辭稍稍。行邁發遲遲。官酒能餘否。愁思一中之。其五身病半年剩。王程千里强。龍灣猶道遠。鶴野可堪長。去去穿豺虎。行行騁驌驦。惟當懷靡及。肯嘆鬢全蒼。其六受命殊方遠。應知隔歲歸。何曾擇夷險。不敢見幾微。客夢還家少。鄕書出塞稀。餞筵隨處設。紅粉動成圍。其七兀然松鶻山。指點隔江間。白草迷前路。黃雲護古關。使車從此去。獵騎有時還。吾祖留名地。銜綸自厚顏。其八積雪邊山合。寒波隴水回。林中經夜宿。柵外拂晨來。守將相携出。關門始許開。鄕音從此斷。頓覺馬鳴哀。其九鳳柵以來站。長亭連短亭。河流八渡闊。嶺石一山靑。夜館多無月。晨程每有星。勞哉此行役。倍憶我林坰。其十衆嶽祖崑崙。兒孫遠更繁。峰傳駐蹕所。河接泛槎源。古蹟猶留郭。遺民亦有村。斜陽立馬處。塔影下沙門。其十一朔風吹塞急。寒日傍城低。野色愁荒磧。村名㤼爛泥。千家迷表裏。列肆眩東西。富盛經營久。於焉起鼓鼙。其十二巫閭何旁礴。中有聖盆泉。勝蹟沙翁記。高名賀老傳。千峰長路畔。一徑白雲邊。仙賞輸吾弟。停車獨悵然。其十三彩榜紛開市。雕甍競起家。㸑薪常用秫。農地盡耕沙。何術擾禽獸。非時護果瓜。弓鞋多漢女。髻上摠簪花。其十四莫過松杏堡。殺氣尙浮天。在在荒城廢。時時往事傳。誰能焚虎穴。但自撫龍泉。羞見祖家路。石牌猶市邊。其十五今古經營力。虛老萬里間。孤亭臨瀚海。百雉截陰山。自可憑天險。誰曾引虜還。身邊雄劍在。堪惜繡苔斑。其十六瞻彼西山色。超然自不羣。荒城千古月。遺廟一江雲。異代淸風灑。同堂泂酌分。猶傳採薇曲。悽斷不堪聞。其十七久客渾塵面。相看不復光。氈裘嚴護館。簟屋刱依墻。帘出知廛市。鍾來認廟堂。歸期誰報的。苦況欲言長。其十八潞上氷初泮。行人始許歸。寒煙郊堡色。春日市門輝。快意鳧同決。歡情馬亦飛。重過華表柱。更欲問丁威。其十九燕行多說苦。來往獨無難。風日三冬暖。關河一路乾。驅馳寧患滯。暴露免呼寒。可忘吾同伴。交期指越壇。其二十萬里歸來好。吾曾不自知。威顏瞻咫尺。喜色動妻兒。便欲尋鷗社。何須戀鳳池。田園僮僕在。勉護傲霜枝。</text>
<title>伏奉燕行時御製二絶。不勝感泣。謹用其韻。庸伸追賡之忱。</title>,<text>尙記銜綸出漢都。承恩咫尺醉宮壺。遺篇忽奉乘雲後。感泣從前聖眷殊。其二釋耒田間李也偕。共辭京闕向天涯。九重耿耿尊周義。特軫山河感慨懷。同次 昌業飮氷行色向幽都。前席同時醉御壺。誰想九重珍劑降。布衣亦被聖恩殊。其二遠役燕都與伯偕。山河風景恨無涯。宸情特軫行人事。追覩奎章倍愴懷。</text>
<title>塤篪錄跋[李頤命]</title>,<text>余嘗讀唐風杕杜之詩。傷其獨行而望人之佽焉。夢窩金相公。暮年使絶域。其弟稼翁隨之。其行不踽踽矣。又其往返六千里。相唱和各數百篇。錄爲二卷。名以塤篪。無言不詶。兩情如貫。詩人所謂豈無他人者。益可見其盡人之情也。意其唱和。必於籩豆之飫。風雨之眠。敍天倫之樂。忘道路之疲矣。乃反悲吟激烈。若漸離慶卿倚筑而和者。豈入其地慕其風歟。何感慨至此也。蓋昔神皇再造之恩。實始于壬辰。公之先相公文谷公之使北。初在於癸巳。公之去來。適當此二歲。甲子一再周而天下國家固多變矣。況公曾王考淸陰公。抗節瀋獄。夷夏服其義。今其遺迹。已不可復尋。而我聖祖淹恤之地。尙或有指點者。噫。凡今之人。顧瞻周道。孰不無 恐有衍誤 風發車揭之恨。獨公兄弟。感時觸境。增惋傷而不能已。有甚於餘人者。眞可謂得其性情之正也。余先王父曾與淸陰公。同嚙雪之苦。余亦忝專對於崇禎甲申。周甲之歲。雖不能詩。沿道歌吟。不及公兄弟。中心之怛。羞見山河。今讀此錄。怳若此身再入燕雲。且余久失塤篪之樂於人世者。有羨於稼翁而竊自悲。乃三復感涕而書干卷末。歲癸巳日南至。完山李頤命。題。</text>
<title>臨行。謹用鄭文翼公。韻贈別三淵。辛丑</title>,<text>嚴程極目渺川原。罪大投荒亦是恩。倂累兒過那得力。新喪子敬秪傷魂。淸湘豈盡容懷石。白日終應照覆盆。念爾衰痾宜愼護。欲從何處掩山門。</text>
<title>過終南。次白沙韻。</title>,<text>親愛相摻別意迷。北風吹雪欲沾衣。回頭爲向終南道。好衛觚稜待我歸。</text>
<title>渡漢江。次韓文公貶潮州韻。</title>,<text>蒼黃行遣指南天。嶺海迢迢路幾千。四相欲忠胡大罪。三溟皆惡奈衰年。華岑隱隱浮雲外。漢水沈沈落日前。不敢踟躕催雪馬。俄然身到驛亭邊。</text>
<title>龍仁途中</title>,<text>別意悤悤漢水濆。藍關積雪路難分。夢回銅輦驚寒月。魂斷蒼梧隔暮雲。危禍賤臣焉足恤。深憂宗國只心熏。日邊消息今何似。信宿悠悠了不聞。</text>
<title>星山。與承旨 子濟謙 分路。口占書贈。</title>,<text>千里相隨半道違。臨分無語但依依。瓊雷相望猶寬典。會見趨庭舞彩衣。</text>
<title>安磵驛村。玩竹林。口占一絶。</title>,<text>蕭灑郵村倚小巒。愛看脩竹繞千竿。南遷老相元同節。無限風霜任歲寒。</text>
<title>晉州路中</title>,<text>千山萬水路茫茫。老病何堪撼頓長。愁見瘴雲迷桂嶺。喜聞賓雁叫衡陽。蘭芳自信平生節。荊棘誰開此路荒。莫說島中風土惡。甘泉屢閱逐臣嘗。</text>
<title>過矗石樓有感</title>,<text>保障從來說晉陽。百年形勝控南荒。樓臨絶壁闌干迥。城帶深江睥睨長。忠節飽聞三壯士。義聲多說一佳娘。停舟指點當時迹。自是騷人感國殤。</text>
<title>松田</title>,<text>一路逶迤大海邊。萬松蒼翠鬱參天。棟樑舟楫均爲用。無負朝家養百年。一作培養應須閱百年</text>
<title>渡海</title>,<text>碧海風恬不起波。敢言忠信感蛟鼉。輕舟穩涉能無恙。始驗淸淮異汨𤄷。</text>
<title>投宿浦村除夜。次唐人韻。</title>,<text>竹屋孤燈耿不眠。海天愁思倍茫然。地維歲序窮今夕。牢落殊方嘆逝年。牢落一作何事</text>
<title>冒雨作行 壬寅</title>,<text>瘴雨霑衣路轉艱。囚山鰐海卽斯間。此來未必皆凶黨。從古忠良幾往還。</text>
<title>入圍籬</title>,<text>栫棘雖高一室寬。男兒隨處卽爲安。甘泉自足供人飮。珍錯還嫌侈旅餐。無事不妨欹枕臥。有書時或閉門看。華陽祠廟偏相近。懷仰遺風感百端。</text>
<title>詠懷</title>,<text>蕭然茅屋楚江灣。竹下淸泉處地閒。南渡歲華新舊際。北來京信吉凶間。思兒欲向山頭望。謝客多從棘外還。採採芳蘭無可贈。且將羈迹滯荊蠻。</text>
<title>放烏</title>,<text>癡奴縛一烏。本非主人意。有羽不能飛。宛轉幾欲死。羣烏若訴冤。向人啼不已。仁者隱無罪。牛羊寧異視。好生而惡死。物我亦同理。呼奴卽解縛。放去任所止。去矣愼危機。網羅彌天地。始焉不能去。盤旋庭宇裏。五里一回頭。十里始張翅。海天極茫茫。度越何容易。羣烏亦隨颺。啞啞相報喜。眞同子產魚。圉圉得其水。嗟爾止誰屋。北望但長喟。</text>
<title>次家兒元朝次放翁韻</title>,<text>如何鞮屨遣行忙。罪在多年據廟堂。坡老桄榔留月色。屈原蘭杜挹春香。北書不至勞心切。南雁初廻得意長。莫怪老夫常閉戶。颶風吹送瘴雲黃。時人以久秉匀軸爲案</text>
<title>次家兒夜坐韻</title>,<text>深恨從前失退休。遠投荒裔雪盈頭。平生有味歸來賦。畢竟無端放逐愁。滄海潮聲掀鵩舍。白雲山色夢菟裘。他時父子相携去。一路林泉匹馬由。</text>
<title>春懷八首。謹用先集朗州秋懷韻。</title>,<text>南來倍戀玉樓寒。九死何曾化寸丹。天末行藏從遠惡。日邊消息佇平安。嚴霜更剝曾凋桂。春雨猶滋已茁蘭。却恨十年調鼎手。鹽梅全昧劑鹹酸。已茁一作欲採其二新沐彈冠髮未晞。扶桑咫尺挹初暉。鯨鯢跨海誰知大。鹿豕騰山自在肥。早起廚空常晩食。春還家遠尙寒衣。無情最有衡陽雁。欲寄音書已北歸。其三風霜弊盡舊貂裘。鵩舍荒涼近邑樓。定力誰能拚禍福。感懷元不係春秋。忘君罪大生猶媿。憂國誠深死始休。嶺海殺人難盡信。檳榔林下且淹留。其四銜命金吾自署門。籬中偃息送朝昏。索居有味探書帙。淡食無傷齧菜根。蜃氣騰時看海市。人煙起處認山村。潮聲信覺初聞懼。餘怒猶疑白馬奔。其五天涯又見歲華更。極目江南瘴氣橫。野外歸牛常暮色。林間幽鳥已春聲。枯筠誰祝能生筍。秋菊堪餐或掇英。緬仰前脩嗟莫及。楚些吟斷有餘情。其六嚴程歷遍短長亭。數仞荊籬穴一扃。踰嶺始看梅皎皎。過津已見草靑靑。休言夏壁多生蝎。難待秋窻亂點螢。雷雨未應恩永阻。肯敎漁父問枯形。其七寒潮欲上應諸溪。水國黿鼉傍客棲。漁艇時時回晩浦。耕犁處處理春畦。酒傾紅露能勝瘴。泉注靑雲不帶泥。安得蔚州同此味。未成蘇老子過携。其八始覺功名不直錢。暮年何事瘴江邊。看今論議無餘地。鑑我誠忠有上天。只爲深憂存社稷。未遑私計問園田。攀髥莫及惟堪恨。淚入蒼梧每泫然。</text>
<title>次趙相公幼亮謫中用白江韻</title>,<text>淸湘只合濯吾纓。懷石投波是底情。且幸棘籬今偃息。休言鞮屨昔催程。愚忠各爲宗祊計。嚴譴還甘嶺海行。莫把楚辭輸怨恨。蒼穹應鑑寸心明。原韻 憶濟海兩相公孤臣危涕自沾纓。不但區區戀闕情。半夜蒼黃同出郭。一時漂散各分程。倘知家國無他慮。寧悔湘潭有此行。從古忠良多不枉。幾何雲日晦還明。</text>
<title>偶閱尤菴先生集。有示疇孫一絶而乃曰。去年嶺儒千餘人。請正陰奪國統之罪。而以汝祖爲誅首。又嶺人黃壖。攻斥八九人奸邪。而又以汝祖爲之冠。且云。圖占相位。雖非好題目。每爲諸人之先。榮耀亦多矣。聊取朴思菴絶句。改易數字。仍寄諸友求和云云。顧余庸陋不肖。豈在人先。而今日黨人。亦以余爲四凶之魁。其亦可謂榮耀矣。輒敢效嚬如此。抑恐又添僭越之罪爾。</title>,<text>龍榜曾參第二人。鳳池終忝上台臣。今年又見魁奸黨。自幸光華萃此身。放榜時。因壯元有故。首被唱名。原韻蓮榜叨爲第一人。鳳池希作上台臣。年年又復魁奸黨。胡乃光華萃此身。思菴詩曰。龍榜曾參第一人。鳳池終忝上台臣。如何又見魁奸黨。自媿光華萃此身。</text>
<title>士修寄一律。走次却寄。</title>,<text>絶島如丸簇萬山。荊籬繞屋掩柴關。眞同月暈孤城外。尙許天臨小井間。敢道涪江存定力。寧從楚澤作枯顏。多情獨有東門子。虛向南雲望我還。道一作擬</text>
<title>偶吟</title>,<text>芳草萋萋繞弊廬。蘭皐植杖夕陽初。隔籬誰屋梨花遍。對岸遺祠竹影疎。飮啄自如身更健。起居惟適氣常舒。已將榮辱輸春夢。且閱晴窻一架書。</text>
<title>偶吟</title>,<text>臥起携筇竹。逍遙有小庭。晩潮生浦白。春火減山靑。設榻思深睡。含杯恨獨醒。長安何處望。極目但蒼溟。設榻。范忠宣事。</text>
<title>述懷</title>,<text>余自童稚以來。凡有出入遊歷。皆以五言古詩爲敍事。全篇皆押入聲。而疊文疊韻。皆不拘焉。蓋欲記實而已。不可以詩看也。此事始自昨年。卒篇於棘中。凡七百十餘句。崇禎戊子歲。十月廿九日。余以是日降。問時卽丙戌。時寓貞陵洞。未記誰人宅。隔壁是行路。人聞呱呱泣。時我曾王考。已還北海節。錫余以嘉名。撫愛嘗置膝。稚昧是爲恨。儀形未省識。嘗寄外氏家。終南爲咫尺。或時出鄕庄。亦能離親側。依俙髫齔事。眞如夢怳惚。生得父母憐。淸羸且多疾。驕惰已成習。只耽棗與栗。駸駸至就傅。亦不尋紙筆。十一始受書。乍讀旋復輟。曾氏十九史。三卷久乃畢。通鑑讀未半。小學僅卒業。十三得嚴師。趙同知逢源 誨人甚矻矻。旣自有程課。不許少放逸。苟或違所訓。手自加楚撻。謂我少有才。奬成頗費力。外祖宰碧城。以我兄弟挈。鈴齋置學長。畀以提誨責。老師 崔有望 甚淳勤。逐日來勸讀。時時自受講。立落有賞罰。方伯時爲誰。李公 萬雄 爲父執。自有兩兒郞。李徵明，伯祥兄弟 其人皆如玉。洛中未曾遇。海上始相識。傾蓋卽如故。從今爲莫逆。聚散忽無端。他鄕倍惜別。邑中多名勝。出遊始宣鬱。芙蓉有古堂。聖祖曾駐蹕。危欄臨碧池。菡萏發紅萼。廣石水淸駛。虛亭宜濯熱。深潭或設網。銀唇紛跳擲。窈窕窮源去。疊石竟長谷。瞻彼首陽山。羣峰何崷崒。遂登二子臺。淸風猶可挹。當時採薇處。眞贗誰分別。及秋隨渭陽。有故先還洛。加弁仍委禽。皆在懸弧月。時年未弱冠。自慚遽有室。明春上南漢。百雉連粉堞。仲父任保障。晉陽須尹鐸。兄弟爲來覲。感慨念疇昔。吾祖裂書地。想像忠憤激。綱常賴不墜。大節懸日月。城中七八寺。鐘磬聲互答。幽賞遍叢林。禪房深花木。緇徒亦軍旅。號令有摠攝。團束已有素。庶可備緩急。癸卯隨諸丈。北山尋勝約。僧伽最岧嶢。巖徑迷蘿薜。巾屨相後先。上方到昏黑。是時九秋望。霜月政圓魄。淸輝滿禪房。且共贊公宿。歸時蕩春臺。駐杖臨泉石。幽興竟未已。開樽醉餘瀝。甲辰夏四月。嚴旨下政席。家君時長銓。蒼黃卽逬出。滔滔江漢間。狼狽靡所托。渾家出廣陵。隔江瞻石室。村居豈嫌陋。天時方向熱。老樹蔭斷壟。纍石容一席。時稱尙書臺。納涼仍待客。隣里盡漁村。每勸觀江獵。巨網截一江。衆鱗難逃脫。得魚不可數。爛漫爲膾炙。兒輩亦同舟。沿洄隨所適。都尉 永安尉洪公柱元 儘風流。一壺過江麓。桃花 酒名 政醱醅。瀉杯濃琥珀。因之醉且飽。滿船同歡謔。何以答高義。錦鱗雙含索。遷次豈得已。舟下廣津曲。其上是磻溪。弊屋誠荒落。明村自便近。且復安棲泊。去江無十步。要津臨銅雀。時登屋後阜。風帆來颯颯。炎蒸定有無。不覺爲三伏。一麓陡臨江。老樹留庭獨。樂哉斯可亭。終費經營力。同春宋先生。乙巳至西郭。兄弟始及門。猥許瞻顏色。淸襟炯無累。和氣亦來襲。自顧皆凡陋。不足煩鑑別。追聞向人言。精神吾與伯。家仲行醮禮。臘月卜云吉。氷淸靜觀翁。早已謝榮祿。莽蒼豐壤村。草草備花燭。兩家會父兄。禮成仍款曲。團欒酒席間。篇翰亦錯落。眞同聚星會。子弟互侍立。少時覩勝會。世好期彌篤。舅氏丁未秋。東遊携諸客。從舅羅公弘佐。宋炳夏子華兄弟，李漢翼。 喚我亦同行。暮投道成宿。朝來訪曹溪。倚欄玩懸瀑。回瞻萬丈峰。秀色雲霄逼。下有大賢祠。一徑緣溪入。溪上廟門開。瞻拜增於悒。天胡生衮貞。一任戕賢酷。酷禍在一時。大名垂千億。允宜俎豆地。又占煙霞窟。追慕士爭趨。絃誦不寂寞。臨川爲踟躕。却忘日將夕。絶壁題名去。子徵 宋炳遠 留健筆。戊申秋九月。爲親劑膏藥。仙方擇淨界。過江登冠嶽。嶽頂去人遠。有寺稱三幕。鍊之以桑火。三晝夜始歇。丹須九轉成。鼎開玄霜溢。將以奉吾慈。祭天先一龠。乘便陟靈珠。雲梯躡幾級。賈勇度危壑。枯根扶巖隙。危哉遮日峰。亦足快心目。但忘垂堂戒。至今猶竦慄。磻溪屬吾家。新宇僅容膝。庚戌冬月中。出住掃一室。鄒書誦一遍。敢云文史足。豈不惜寸陰。時或散輕策。林皐眺望迥。氷雪嵯峨色。入室復對案。明窻帶晴旭。辛亥楓嶽遊。與仲方偕作。薪憂誤仙賞。我心終不樂。仍思天聖勝。移我東行屐。直登滿月臺。遺墟遍荊棘。駐馬竹橋邊。倚筇花潭曲。入山恣探討。秋色遍巖壑。快哉朴生淵。銀河倒千尺。徙倚泛槎臺。飛沫霑巾舃。華藏麗代寺。銅瓦經幾劫。名香玩栴檀。古經翻貝葉。零落恭愍像。流塵翳一幅。崇佛有餘功。山僧猶護惜。玆遊亦堪詑。前恨頓能釋。念我識字始。意本在科業。尋章摘句間。徼幸冀一得。乙巳忝初試。丙午仍見屈。戊申遭重制。詎宜就場屋。疾病且濱危。功名焉得說。自從庚辛來。稍尋鉛槧役。時觀庠學製。屢與呼鍾列。兼治騈儷文。皆云決科必。壬子三昆季。一時占解額。相携上重興。做業方丈室。兩友 金鎭龜，守甫朴成翼。 亦與偕。三冬可着實。閉戶萬山中。寥寥無人迹。忽有公子來。林原君杓 臂鷹穿積雪。淸樽爲我開。豆泡爲我設。慰我啖薺苦。風味亦堪掬。春闈拆蓮榜。但傳三人捷。吾弟年尙少。老友良可惜。煙花三日遊。笳鼓隨雙璧。將開聞喜筵。且供雙親樂。山陵事忽起。家君被削職。好事亦已矣。江干仍屛蟄。悠然起遐想。東望白雲峽。疋馬乘秋行。小子亦追躡。烽嶺自險途。花峴始平陸。崢嶸玉立巖。洞府仍開豁。淸泉與素石。步步嘆奇絶。冥搜遍仙境。擬結一茅屋。泠泠風珮洞。釣臺誰留躅。隱者 峒隱 所盤旋。幽意自相愜。歸尋水洞路。石棧愁愕錯。桑麻眺邑里。煙火曖暮色。催鞭入石門。小亭 金水亭 懸崖着。澄潭映白沙。奇勝亦難得。何須問主人。曾不嫌過客。小舟且容與。朗吟倚短楫。隔林聳翠屛。其色眞蒼玉。尙傳思菴公。愛此成幽築。氣象與相參。景仰今猶昔。精忠窩拜鵑。仙骨臺棲鶴。婆娑林水際。撫迹猶歷歷。高風不可攀。感嘆空佇立。思將臺下水。廟前薦一酌。仙山出未幾。世故來相迫。家君特恩敍。實爲燕山役。扶將萬里行。亦知爲子職。未曾跋涉遠。奈此病且弱。浿上送征軺。去留情何極。少尹 沈樞 慰我意。勉我訪古迹。千年箕子墓。堂斧宛如昨。我來拜宿草。俯仰自感激。苟非八條訓。已淪禽獸域。江山亦擅勝。樓觀紛相錯。最有練光亭。古今稱第一。憑欄試臨眺。盛名能副實。江氷時已合。十里琉璃滑。雪馬騁何快。風檣亦難及。載妓且携酒。此行太豪逸。遙指浮碧樓。倏過淸流壁。俯視綾羅島。歷探麟馬窟。井田在何處。今猶認區畫。欲訪未有暇。悵望聖人迹。歸路入延城。姑夫 李公挺岳 爲府伯。衙中聞我來。驚喜催我入。饋我食有餘。資我糧不足。挽我一日留。亦知歸意速。邑有錢塘勝。名池在所歷。一望但破荷。餘香已消歇。歸家歲又改。計日認回轄。始擬灣上迎。亭堠多馳越。只懷靡及憂。不虞無妄疾。征驂滯箕城。坐致前期失。誰歟又追到。二弟 農巖三淵 同庶叔。學官壽稱 三人着鞭先。並行指巫峽。伯父倚仙樓。企佇應更切。旅館獨愁吟。仙遊亦緯繣。先來忽焉至。喜報經年得。女堯 仁宣王后 奄昇遐。行李倍催馹。迎歸不少淹。復命斯爲急。賓廳議邦禮。天怒遽震疊。仲父任元輔。首先被譴謫。私情未敢言。國憂堪嘆息。方悲素柰戴。又報蒼梧陟。方喪有古制。士論起太學。推我爲疏頭。自視慚縫掖。拜章徹嚴廬。援據信明白。聖意若有待。未遽復衰絰。乙卯二月中。我行入濊貊。仲父尙牢愁。那堪隔歲別。席嶺路初盡。毛津氷始拆。涉江藹春意。芳洲生杜若。澤畔乍承顏。髭髮喜勝昔。有名昭陽亭。翼然臨江澳。野色近牛頭。山形枕鳳穴。鳳儀山 吾祖最稱賞。形勝誰甲乙。時運屬陽九。士類多擯斥。倫常日以斁。誰復扶宗國。家君受末命。豈容視秦瘠。瀝血進千言。辭意嚴斧鉞。後世庶有辭。一時甘逬逐。渾舍亦相隨。鳩林面月嶽。居依國師巖。四隣交梅竹。又多長老人。傾蓋如舊識。窮途荷呴濡。魚酒常絡繹。湖海自優游。却忘長沙謫。兄弟四五人。覲行遞相續。往來三四年。亦多所遊歷。丙辰八月秋。携友曺 一遵 與白。夢參 先尋萬德寺。遍山皆冬柏。每向雪中開。紅葩映綠葉。高樓俯滄海。帆影落禪榻。石門大小峙。玉峰渾一色。眞是小金剛。令人開心目。瞻彼右水營。習戰期云迫。來從壁上觀。列艦排龍雀。將軍上舵樓。玉帳森棨戟。旌旆風雲變。鼓角魚龍慴。鏖戰決雌雄。鯨濤相蹙裂。堂堂忠武公。鏖倭留餘法。丁巳八月日。我行又還洛。爲哭李從母。取路浮山側。臨江爲一慟。撫迹但摧咽。定山宿誰家。主翁眞豪俠。尹時達 五畒連桑柘。一籬映棣萼。我來感孝友。非關鷄黍約。季秋挈眷歸。庶可奉晨夕。兩弟北歸日。相携過同福。使君 趙公景望 是爲誰。倚樓仙可挾。淸宵喚宮酒。澹月映疎竹。仍成赤壁遊。適在冬十月。令郞 定而 亦與偕。共追臨皐鶴。坡仙豈專美。此遊亦可樂。泝源却忘疲。亭臺互映發。去去若仙境。隨處散花竹。觴詠恣跌宕。泓崢助蕭瑟。歸來有餘恨。未窮梁園 瀟灑園 迹。家君月山遊。自待國哀闋。偶陟孤山寺。適在嘉平日。千古坡翁事。曠世便相合。今冬又入山。豈嫌兒輩覺。兒輩迹已遍。動石亦投足。追陪長者後。勝賞元自別。時當十月初。秋色餘楓菊。北塘喧瀑泉。東菴涌石塔。水南登寺樓。蒼翠滿衣濕。厖眉一老師。出迎披雲衲。知非惠連流。溪上仍送客。中冬携我書。暫寄法間室。室小僅容趺。窻明常照日。咿唔雜淸唄。靑燈炯在壁。枕邊注鳴泉。終夜淸人骨。海南有松湖。形勝錢塘埒。仙賞携兩弟。戊午榴夏月。風流賢主人。迎我臨高閣。危欄臨碧池。芙蕖交花葉。是時風雨過。勝地添景色。後園翳梅篁。中庭垂柚橘。細膾魚眼紅。香羹蓴絲滑。開樽酒亦淸。醉翰渾忘拙。南瞻大芚山。山形鬱旁礴。遍山冬靑樹。一洞常春色。洞號長春 頭輪大伽藍。儼然臨海闢。先祖昔乘槎。於焉候風發。惟時有酬唱。至今傳遺什。金陵 康津別號。李居亦稱金余。 訪李老。聃老 耿介眞拔俗。居處炯無塵。籩豆亦何潔。深竹自留人。高義偏款洽。安靜 洞名 月山南。煙霞開一壑。靑蓮有賢孫。李典翰壽仁 謝世成幽築。平生素封享。永留靑氈業。流觴有遺處。引水爲幾曲。亭臺尙依俙。撫迹感疇昔。暑月奉慈還。炎威已肆虐。護送限觀津。恩津 分歧憂轉切。量移喜氣隨。北歸誰復尼。荒涼泰封墟。峒陰一嶺隔。京都亦孔邇。始可會骨肉。邑居與郵村。豐田驛 往來皆淳俗。己未二月中。便欲入深峽。淮陽有天尾。冒險窮探歷。千峰自重重。一水中蕩潏。往往見流民。人煙斷復續。尹老 聖擧 創新居。吾意終未愜。縈回一危棧。但自愁出入。歸時春水漲。氷雪融陰壑。臨川不敢渡。怒浪過馬腹。村人借一牛。護我始過涉。雲山 永平白雲山 最可愛。卜居計已熟。弟兄自相携。胥宇相區畫。先營送老菴。爽塏麝香麓。草創覆白茅。早晩迎赤舃。睠彼龍華山。中有三釜瀑。家君欲一賞。奉引兄弟六。十月天已寒。層氷方錯落。收將萬斛珠。幻作一條玉。未見振鷺翔。但想潛龍蟄。凝散隨天時。在人奇觀二。三哥棲其上。雅性喜孤獨。鳥獸與同羣。牽蘿仍補屋。尋僧度雲林。巖竇聞泉滴。小菴 石泉菴 淸更幽。蒲團能迎客。國憂方澒洞。時事誰回斡。徒中起應命。都民咸加額。宗社危且安。門闌歡仍慼。時遭妹喪 辛酉始入仕。袍帽羞新着。宦情本非急。仙賞易蹉失。壬戌秋八月。携弟向海嶽。靡靡催行邁。一路緣坱圠。尹友 以健 宰金城。驚喜卽相握。有酒勞行役。有糧資行橐。歧城問禹老。故事多能說。且可遵海行。吾姑捨斷髮。楸池陟岧嶢。其下卽溟渤。通川問幾許。叢石亭亭立。六面果何意。造化費奇斲。行過侍中臺。鶴湖鏡如拭。沙峰互高低。皎然山陰雪。揚舲入海去。仙島 國島 鰲背凸。巖壁信奇壯。風濤常蕩齧。丹書三日浦。更欲問南述。仙樓海山間。坐來意超忽。朝起拓東窻。新升扶桑日。入山豈容遲。秋意恐衰落。百川度危橋。楡岾尋巨刹。飛川十二層。不翅三千尺。高臺騁遠眺。奇變殊非一。山形表裏分。雁門爲限隔。摩訶桂樹老。掃塵留虛榻。毗盧最高峰。欲登理輕策。短衣賈勇進。十步一脅息。亂石自磈磊。古藤相糾絡。有志事竟成。絶頂表獨立。一氣但鴻濛。誰能窮目力。乾坤失端倪。嶽瀆皆涔垤。登岱孔眼大。觀海孟襟闊。凜乎難久留。天風吹浙瀝。銅柱立千仞。仰瞻懸空屋。登臨如欲墮。搖搖一鐵索。白石更坡陀。詰屈蓬萊筆。催上歇惺樓。一山呈面目。萬千玉芙蓉。爛然紅錦纈。奇觀天下無。宜願生東國。窈窕百川洞。奇峰竟長谷。便欲窮靈境。蘿徑轉迷惑。山門屢回互。但隨流水出。出洞卽長安。佛宇雲霄逼。名勝固無論。壯麗誰與敵。仙遊若一夢。風埃愁汩沒。梨園陞爲簿。四海方遏密。俄從水部郞。乙科忝第一。成均淹典籍。以政官相避。久未遷。 禮兵備郞屬。臺省實非分。所論多牽掣。在朝亦無賴。圻營佐蓮幕。檢田仍講士。行行遍列邑。所歷多佳境。不敢淹征馹。隋城是都會。府伯 守甫 亦親切。吟觴已浹旬。亦足慰跋涉。登瀛自榮選。黽勉就經幄。每下晝講命。習講先詣閤。筵開抗玉音。渢渢響殿閣。小臣本魯莽。何敢資啓沃。投壺自有暇。持被敢厭直。登筵最汗顏。眞似經唐瘧。安東桑梓鄕。足迹曾未及。早晩一往來。耿耿銘心曲。先山適有故。尋始祖墓 尋單爲解職。我行過琴臺。㺚川鳴嗚咽。云是戰亡處。往事何忍說。超然寒水齋。遂菴權公尙夏 十年能養德。披帷靜相對。娓娓敍間闊。淸勝此江山。官樓聳寒碧。風生古穴深。屛對前山疊。太守 尹以道 新下車。風流能愛客。座中有許老。𤊟 筆翰猶神速。尋眞卽同舟。且向丹丘泊。玉峰憐淸秀。龜潭㥘深黑。呼鷹獵夫隨。網魚漁人集。中流又分違。時太守及許君。中流還歸。 歸棹送鴉軋。幽窟開广戶。小島峙鼎足。來往涉仙區。如行武陵夕。一宿鳳棲亭。踰嶺過古驛。乍憑燕子樓。柏林穿蒼鬱。邑村始稅駕。府吏皆來謁。宗黨次第會。欣然敍敦睦。祗謁太師廟。位次自明白。權門何所據。輒敢先薦酌。流傳有古物。永護寧或失。奇哉白玉篴。其響倍淸越。纍纍五代塋。古木交松柏。展省已云晩。愴愾仍怵惕。先訓篤追遠。薦享定品式。台藏衣冠地。輿誌分明錄。參以古老言。塋域亦彷彿。此行豈徒然。辨明難倉卒。事情竟茫昧。相顧但痛迫。召旨此時降。新除卽獻納。按使 朴泰遜 卽婦兄。速我飛一札。迂行雖未安。至情終難拂。營門偶邂逅。共翦三宵燭。歸路宿松林。煙波涉淸洛。隔岸是孤山。有亭乍隱約。主翁 李東溟 聞我來。開扉欣相握。依然和靖居。梅林棲雙鶴。叱馭過鳥嶺。龍湫在所歷。一夫足當關。其險似巴蜀。淮陰背水陣。千載誤申砬。歸來入玉堂。視事無或輟。夜對最殊恩。顚倒亟趨入。殿中列金燭。了了對方冊。綱目盡一編。諸臣替相讀。聖意自忘倦。猗歟眞好學。講訖始歸院。更漏已深刻。地望未踰人。天郞尤承乏。一過都目政。用舍寧無錯。晡省 省記 不曾替。夜直無或闕。家庭有所受。不敢憚勞碌。兩湖宣諡行。二月辭朝出。聖朝節惠典。太半褒忠烈。尹家盛節義。先赴花江約。珍山倅尹以健宣果齋諡 官程迎紫誥。儀仗儼成列。參筵問爲誰。旌節來方伯。鹿川李公濡 方伯卽吾兄。讓我占上席。高山 尹世興宣海嵩諡 淹微恙。鎭安 鄭治 遭私慼。成服始行禮。宣松江諡 停宴但幣帛。柴荊半月村。林友 泳德涵 方棲泊。相別問幾何。對之眞刮目。行過馬耳峰。宛然批秋竹。潭府遍脩篁。猗猗同淇澳。乍登俛仰亭。馬首當瑞石。褒忠有遺祠。傳命卽舊宅。高霽峰 名門盛子孫。士林紛縫掖。繾綣竹亭主。玄微 高古鐵厓客。徐鳳翎 相尋豈偶然。高義層雲薄。烈烈倡義使。金千鎰 後事何蕭索。外孫 崔世勣 當盛儀。恩光生蓬蓽。歸從棠下路。民飢方云急。未暇罄私懷。孜孜賙賑術。蘇堤歷宋村。萬頃陂水綠。興龍大老在。尤菴 氣象瞻喬嶽。諄諄談古今。義理亦嚴截。陰城始竣事。尹以徽宣尹學士諡 自覺歸意速。計程千百里。往還費一朔。丁卯求外補。情迹方扤捏。秋佩赤城 陽城 符。自慚催科拙。官童松簟採。浦人魚蟹納。甘旨或可補。定省乍云缺。五月政未成。內遷何太亟。明春被檢薦。幾宿凝香閣。吏來本直舍。適緣由未出。館錄方會圈。旋移爲東壁。一日陞舍人。仍移東壁。 東朝遽昇遐。敦匠各趨職。因山纔訖工。用勞陞緋玉。魂殿都廳 初參騎曹議。乍就禁廬直。滄桑一夜變。朝著遽蕩析。一疏卽許遞。顚倒出禁闥。吾家獨何故。罹禍最先酷。碧海不見天。冤號靡因極。十口竄窮山。或恐全巢覆。苟全固頑忍。或冀見陽復。天日忽重明。綸音悔何及。至痛縱少伸。何心復出脚。除命荷聯翩。屢逋彌惶縮。一謝感恩分。本非仍槃礴。外邑亦難辭。東州 乙亥十月爲鐵原 自閒僻。先君賦鵩地。來涖感陳迹。冬盡春又生。乘飢多竊發。撫字固爲善。鋤除亦宜急。恩威貴並施。但復勞心力。嶺西公都會。七月春川設。差我爲試官。關至行卽發。處處犯潦漲。試期恐蹉失。乘便向淸平。山回水且複。錯落九松亭。洞口喧飛瀑。淸池受山影。鏡面無塵雜。高高李處士。資玄 棄家棲巖壑。緣厓探古龕。至今留仙骨。稅駕鳳儀山。開場聞韶閣。故人峴山 襄陽 守。南正重 亦同三日役。萍梗偶成緣。此會誠難得。一棹放昭陽。百里在瞬息。停纜卽吾廬。栗里餘松菊。遊子別經時。上堂慈顏悅。還官若爲粟。深媿陶彭澤。仲秋入仙山。兩兒亦提挈。長安起新橋。驅石架長壑。高大誠創觀。圓虹亘千尺。經過自懍然。永免褰裳涉。仙路亦無礙。浮屠眞有力。巖壑多舊遊。緇徒少曾識。自憐濟勝具。頓覺減疇昔。鄕試 監試 差試官。營關中路及。回鞭向狼川。覓舟下春峽。淇川卽莽蒼。能趁開場日。乍登泛波亭。官居極淸絶。小山對蔥蒨。淸江數沙礫。水淺容小舠。沿洄愛溪月。十月巡點行。自是營將職。前導數雙旗。行行遍屬邑。山川深淺殊。道路夷險錯。官門整部伍。各自候點閱。峽民是精兵。太半行山獵。苟能善訓養。可成敢死卒。在官涉三年。政自思投紱。適此被新除。薇垣忝長席。在朝終不便。銀川偶復得。時維戊寅春。碧瀾氷凘釋。承旨時下來。御筆降院額。文會書院 我行趁此期。盛儀聳海曲。邑中有士夫。安參議垕及兪命雄仲英 詩酒相酬酢。公餘或散步。西澗惜堙沒。芟榛好石露。疏泉淸流激。跨壑起小亭。林巒倍生色。華扁揭醒心。品題皆鑱刻。朱墨豈容浼。淸樽常邀客。因事歷鹽城。官樓 平遠堂 憑眺闊。南池可泛舟。蘭棹披荷入。荷香十里聞。七月秋風颯。九月設水操。先期整舟楫。巡威設操場。碧城行復歷。許亭自勝地。神光亦寶刹。先賢所棲止。石潭爲九曲。武夷可並稱。淵源通一脉。槐杏蔭遺祠。溪山護舊宅。平生景仰志。仰首雲峰碧。入海宿舵樓。竟夜風濤作。震蕩豈能眠。碇纜渾欲絶。有故仍徑歸。未參發放列。正操未參 歸舟亦遇風。帆檣屢傾仄。更從廣石遊。歷歷兒時迹。古寺亦曾過。題名猶在壁。懸瀑落層巖。紫煙橫一抹。江都保障重。不才叨陞擢。環海壯城池。廟算無遺策。繭絲非所論。綢繆焉敢忽。南門撫往事。烈焰騰忠赤。分明立慬處。可無一片石。雖慚幼婦辭。應墮峴首泣。普門臨漲潮。積石憑落日。乘暇亦探勝。煙霞信痼疾。涖任瓜未熟。僨誤憂所切。何堪風憲長。又膺保釐責。崧嶽是故都。民習專商業。自築大興城。便成一關阨。營門儼然開。府兵亦專屬。責任爲尤重。報效媿曾蔑。往來天聖間。睥睨巡雉堞。處處泉石勝。亦已飫心目。朴淵最難忘。天下無此瀑。作亭泛槎臺。丹靑映林樾。初爲便觀泉。竟失一臨覿。遽陞判度支。實非意所及。朝命勿交龜。年分事方急。黽勉亟趨承。物情亦駭惑。又當國有事。茫然頭如觸。用拙是吾道。何能理錢穀。出入存謹愼。經費庶不乏。壬午春王正。摠府方入直。向夕紫衣人。擎函隨司謁。仍傳御製下。小臣心怳惚。下庭爲拜稽。上堂始展讀。宸翰爛雲漢。詞旨甚懇惻。涕血自難禁。追往但摧咽。家廟卽告由。泉塗應感泣。此事實曠典。拜箋詣雙闕。癸未移東銓。屢辭辭已竭。至有告祠命。聖意逾敦迫。險釁遽喪恃。三年駒過隙。制畢卽調用。敦府自閒局。秋曹已見敗。京兆又任劇。顧非霖雨佐。遽膺金甌卜。冥升應致災。凶疏果闖發。泥首金吾外。禍機誠難測。天鑑亦孔昭。譴罷誠薄罰。東岡有弊廬。庶可容棲息。曾無望眼穿。實荷注意篤。中書諭復拜。一疏仍陳暴。深冤未見原。聖批倍嚴截。但可省愆尤。何妨老耕鑿。優游好自放。所騎惟烏 缺。出入無遠近。行路稱古佛。此後不復論。事迹非難悉。谷雲。前後屢入。而年月過不詳記。玆姑闕之。</text>
<title>寄濟謙 以下皆在星州作。○四月二十七日</title>,<text>與汝分携路。吾今被逮過。汝先入圓扉。待我意如何。三世一牢狴。此禍古無多。死生但任天。公議分賢邪。</text>
<title>星山路上。偶吟短律。適聞有賜死之命。四月二十七日</title>,<text>欲報先王德。孤忠質鬼神。所論多忤世。斯禍敢尤人。雲斷蒼梧暮。花開玉座春。帝鄕還可樂。灑落舊君臣。</text>
<title>次閔尙書 鎭遠 四言韻</title>,<text>千里被逮。僇辱備至。反不如一死之爲榮。今到星山。始聞有後命。其亦幸矣。何待台敎而自勉於就死之際乎。適台來在此地。可收吾骨。尤豈非幸耶。遂次四言韻。回呈。攀髥莫及。嗟我奚適。斷斷危忠。夷險不擇。報效曾蔑。一死殉國。先王鑑臨。實無愧怍。原韻死生之際。無可奉告者。惟以先大爺臨命時從容不亂。仰勉耳。死生常理。惟義之適。刀鋸袵席。奚避奚擇。惟公一生。只知有國。歸拜明陵。庶幾無怍。</text>
<title>次三淵除夜寄島中韻 二十九日</title>,<text>孤燭靑熒問幾更。自然臨命意難平。隣鷄喔喔夜何短。城角嗚嗚天已明。吉語乍傳那足喜。凶音更至不須驚。泉臺此去隨諸弟。應勝人間獨苟生。</text>
<title>謹次先考臨終韻 二十九日</title>,<text>聖世曾無塵露椑。此時罹禍豈非宜。巖廊白髮惟衷赤。漫荷先王特達知。</text>
<title>臨命。書贈李命龍。二十九日</title>,<text>汝早寄吾家。相視猶父子。半生共休戚。永言保恩義。隨我入栫棘。嶺海渺千里。有子不相隨。非汝誰復倚。那知被逮路。忽聞賜我死。見爾號且泣。自然傷我意。收骨是爾責。勉爾且收淚。吾兒出圓扉。若爲傳此事。</text>
<title>絶筆 二十九日○時金吾郞文普。以靜菴後裔。臨門督迫甚急。公曰。何不念乃祖。仍口號爲此。</title>,<text>愛君如愛父。天日照丹衷。先賢此句語。悲絶古今同。</text>
<title>記建儲時事 在巨濟作。以下文附。</title>,<text>辛丑八月十八日。左相 李公健命 來言。得見正言李廷熽疏草。卽建儲事也。大監亦見之乎。余曰。今日始得見之。此誠急先務。事體亦重大。固不可不十分參商。而存亡禍福。一付之於天。第許其上徹。宜矣。左相亦以爲然。十九日。退自闕下。歷見左相曰。李疏今果入啓。當觀批旨之如何。卽詣賓廳。稟定爲宜。遂相約而歸矣。俄見李臺疏批。有疏辭議大臣稟處之命。而徒隷已散。汲汲招集。始乃詣闕。則左相已先來。待于春坊。余曰。原任大臣。六卿政府。西壁三司長官。並卽請招。相率入對。合辭稟定。有不可已。急招史官。爲請招啓辭。仍令各司下人。預以出牌之意。遍告于各其堂上。使之隨牌卽來矣。啓辭允下後。政院卽時出牌。則諸宰果皆來。待于闕外。留門請入之際。更鼓已再下矣。俱詣閤門請對。俄而引見于時敏堂。余詣前問候後。仍陳臺疏所論。豈有他議。請詢大臣諸宰。則諸臣以次各陳所見。終無異辭。余起而又請曰。亟從諸臣之請。上曰。允從矣。余進曰。聖上上奉慈聖。必稟慈旨。而亦須奉示手筆。然後可以擧行。臣等當退出閤門外。恭俟處分。稟得慈旨後。若又招入。則臣等當更入侍矣。上許之。諸臣遂退出。時夜已三更二三點矣。坐數更點。已至于五更矣。始見殿陛間燈燭猶熒熒。久而燭影皆滅。殿庭闃然。憂疑多端。令人鬚髮欲白。徹夜暴露。人皆疲困。稍稍起去。趙相 泰采 向余言曰。大監亦宜離次少休。余就春坊。方倚枕假寐。俄而承傳色下矣。顚倒出來。則承傳色傳言。入侍于樂善堂。卽隨而入。從時敏堂進修堂之間。北折而行。躡層級入小門。又西北折入小門。卽樂善堂也。堂宇狹窄。難容諸臣。方席不能盡排於堂內。亦設於前楹。上方明燭對案。案上有一封書。諸臣以次入侍。左相稟曰。果奉慈旨否乎。上指案上封書曰。此也。余乃進前。敬奉而出。卽爲拆封。則中有二紙。一則書延礽君三字。一則卽慈聖諺敎。而有曰孝宗大王血屬。先大王骨肉。只是主上與延礽而已。豈有他議乎。予意之如此。下敎于大臣。宜矣。諺敎字細。余以眼暗不能諦視。左相取而展讀。聽來不覺失聲涕泣曰。此乃宗社無疆之福也。承旨進前。謹書傳旨之際。左相止承旨停書。仍爲進白曰。恭靖大王以太宗爲儲嗣時。稱爲世子。其時則似以太祖方御極之故。而歷代則皆稱太弟。退考典禮後。名號始可議定。姑以某爲儲嗣書下。則似宜矣。上乃頷之。承旨遂以延礽君某爲儲嗣。書出。仍請牌招禮曹堂上。節目卽爲擧行。遂退出。廿二日。禮曹議大臣以世弟定號。噫。自古帝王不欲聞人言。立嗣雖是親子。自下有請。則輒皆不豫。或以置朕何地爲言言之者。亦往往被禍。可不懼哉。今日之爲此言。固已至重至難。而聖上不少持疑。卽賜開許。亦不敢仰料矣。偶因年少一臺臣之疏卽令議大臣稟處。大臣諸臣。遂合辭申請。又蒙快從。其視范鎭章十九上而猶未快許者。果何如也。苟非聖德之至公無私度越百王。則何以有此盛擧也。然而一邊之人。遽聞定策。莫不墮膽。鬼蜮情狀。鳳輝之一疏。乃可見矣。方欲乘機嫁禍之際。以四大臣節目擧行之箚。如得奇貨。直驅之於凶逆之科。噫。丁酉代理之請。其時羣下。猶恐其不成代理則一也。而今獨不然。何也。蓋其本意。實以建儲爲不悅而敢如此。必欲甘心於廷臣而後已。豈不痛哉。豈不痛哉。</text>
<title>寄濟謙書 四月二十三日</title>,<text>卽者召村便還。見書爲慰。自有獄事以來。諸啓皆允。吾輩亦知其不免。昨見南島書。以陸事。有請拿巨濟之事云矣。今曉。召村急通。見有金吾郞路文。固城指路云。極其驚疑渠因馳來矣。金吾郞去夜宿泗川。今日足以早到于此。而至固城不卽發。或後命或拿去。尙未能詳知。而設使被拿。豈有一分生道乎。以此以彼。將與汝不復見矣。天下寧有是耶。己巳之禍。吾兄弟皆在傍。余則只有汝一人而不得相訣。又無一孫在傍。天耶人耶。有何酷罰而乃至於此也。余則死生。已置之度外。念汝情事。古今所無。此爲幽明之至恨。而然念頑忍苟全。則不無復見天日之理。汝須念我此意。居喪之節。切勿固執。毋或有滅性之患。則余目可瞑矣。顧余愚迷。不遵先戒。妄出世路。以至於此。可謂不孝無狀矣。然以今日情境見之。汝豈有復出世路之念。而天若祚宋宗國。不至傾覆。則出而輔明主延國脉。以追我未了之志。使余嘉悅於冥冥之中。未知汝意果以爲如何也。亦可隨時度力而爲之。而若知汝不能乎此。則余不發此言也。再昨。京信急到。而省行則事關東宮。姑勿問。待鞫獄收殺後議處云。雖生出獄門。不免遠配。殊可矜念。發弟命龍。早晩亦必有口申。悤悤只此。千萬眘護。卽者。都事始到。言有拿命云。明將發去矣。因大諫李師尙之啓。有此擧。而拿去時。非如鞫獄罪人例云矣。</text>
<title>寄濟謙書 二十七日</title>,<text>千里被逮。僇辱備至。反不如一死之爲快。卽到星山。始聞有後命。金吾郞至。則卽將受命矣。俯仰無怍。含笑入地。而只與汝不相面。又不知汝之生死。此恨最無窮矣。只冀汝善爲納供。生出獄門耳。在巨濟。已有告訣書。玆不復縷縷。</text>
<title>寄諸孫書 二十八日</title>,<text>余之今日之禍。固知難免。而汝之父與兄。其能生出獄門耶。念之至此。目將不瞑矣。惟望汝等勿以禍變而自沮。益勤學業。俾無讀書種子仍絶之患。至可至可。餘不一。</text>
<title>寄外孫閔百順書 二十八日</title>,<text>前後書。近緣心擾。未克作答。汝必爲鬱也。每見汝書。傷時之意。溢於辭表。今余將死矣。汝作何如懷耶。須勿永傷。惟以保護汝慈爲意。俾得保全。則余目可瞑矣。汝能嗜文字。此則必不待余勸而成就無量也。只冀愼護。汝字。以順之爲定。可也。登樓賦。未及考送。可嘆。</text>
<title>[杜詩集句]</title>,<text>余有事雲庄。來住送老菴者殆半月餘矣。春深晝永。山扃靜寂。鳥啼花落。悄然送晷。適案上見留少陵詩一部。其句語往往有彷像於今日之情景與物態者。余遂就五言詩中。掇取而集成之。爲短律凡得數十篇。余自禍釁以來。固已絶意鉛槧。而昔宋文文山在燕獄。目見天地之翻覆。身罹犬羊之僇辱。旃雪充其中。刀鑊森其側。其危迫痛懣。人理之所難堪。而方且日哦其間。以洩其忠憤不平之氣。至於集少陵詩句者。又不翅百餘篇之多焉。近吾伯父谷雲先生。遯迹華陰深谷中。閉關塞兌。萬事灰心。而亦於其間。集少陵七言。爲古詩數十首。此亦文山遺意也。今余之倣效爲此。蓋亦古今一致。而恐或無害於義。姑存其藁云。時癸酉暮春下澣也。漂梗無安地。歸山買薄田。雲溪花淡淡。石瀨月娟娟。羈絆心常折。招尋興已專。眼前今古意。悵望好林泉。其二散地逾高枕。幽居近物情。鷄鳴還曙色。鷗泛已春聲。几杖將衰齒。漁樵寄此生。長安若箇畔。餘孼尙縱橫。其三卜宅從玆老。乾坤一草亭。野雲低度水。山鳥暮過庭。白髮絲難理。窮愁醉未醒。長歌意無極。哀怨不堪聽。其四天地空搔首。愁來梁甫吟。艱難昧生理。去住損春心。雲氣生虛壁。泉聲帶玉琴。感時花濺淚。爲恨與年深。其五誅茅初一畒。淸曠喜荊扉。日晩煙花亂。林疎鳥獸稀。如行武陵暮。永息漢陰機。自媿無鮭菜。隣家問不違。其六步屧深林晩。川原紛杳冥。渚花張素錦。石壁斷空靑。種藥扶衰老。爲農知地形。濁醪誰造汝。愁與醉無醒。其七生理何顏面。茅茨寄短椽。爲農山磵曲。送老白雲邊。過懶從衣結。扶行幾屐穿。酒醒思臥簟。老困撥書眠。其八用拙存吾道。隨春入故園。荊扉對麋鹿。旭日散鷄豚。已撥形骸累。而無人世喧。理生那免俗。耕稼學山村。其九寂寂春將晩。長吟野望時。寒魚依密藻。宿鳥擇深枝。兄弟分離苦。京華消息遲。繁憂不自整。鬢髮白成絲。其十幽獨移佳境。人煙時有無。日斜魚更食。水宿鳥相呼。衰謝多扶病。飢寒迫向隅。蒼茫步兵哭。處處是窮途。其十一澗水空山道。柴門老病身。不關輕紱冕。幸各對松筠。生意甘衰白。行歌非隱淪。日兼春又暮。久坐惜芳辰。其十二萬事已黃髮。百年能幾何。尩羸愁應接。喪亂飽經過。傍架齊書帙。通林帶女蘿。眼邊無俗物。回首白雲多。其十三形骸元土木。環堵但柴荊。流慟嗟何及。終身恨不平。艱難隨老母。寂寞養殘生。莫怪啼痕數。林烏反哺聲。其十四壯心久零落。塊獨委蓬蒿。鸛鶴追飛靜。魚龍偃臥高。喧卑方避俗。留滯莫辭勞。天地身何往。此生隨所遭。其十五峽裏歸田客。懸厓置屋牢。雜花分戶映。亂石閉門高。興與煙霞會。貧嗟出入勞。衰年催釀黍。終日困香醪。其十六雲山尙百里。吾得及春遊。茅屋還堪賦。桃源無處求。狂歌遇形勝。熟醉爲身謀。浩蕩風煙外。朝朝上水樓。其十七幽事供高臥。吾將守桂叢。峽雲常照夜。簷雨細隨風。農務村村急。樵聲箇箇同。沈沈春色靜。花蘂亞枝紅。其十八日出籬東水。樓高屬晩晴。鶯花隨世界。燕雀半生成。白髮須多酒。靑山空復情。天機近人事。萬慮倚簷楹。其十九磊落乾坤大。蒼茫雲霧浮。途窮那免哭。心弱恨容愁。獨坐親雄劍。殘生隨白鷗。百年歌自苦。吾道長悠悠。其二十門徑從榛草。無營地轉幽。生涯已寥落。春氣漸和柔。社稷堪流涕。行裝獨倚樓。雲山興不盡。容易往來遊。其二十一雲暖麝香山。潛通少有天。耕巖非谷口。倚杖卽溪邊。落日邀雙鳥。高齋見一川。平生憩息地。吾道卜終焉。其二十二幽居在空谷。再與暮春期。燕入非傍舍。花開滿故枝。野畦連蛺蝶。江峽繞蛟螭。全命甘留滯。柴荊學土宜。其二十三營葺但草屋。淹留爲稻畦。幽棲身懶動。衰白意都迷。川路風煙接。田家樹木低。客愁那聽此。終日子規啼。其二十四林僻來人少。吾知養拙尊。幽花欹滿樹。小徑曲通村。倚杖看孤石。連筒灌小園。天涯稍曛黑。各已閉柴門。其二十五細草微風岸。春畦亂水間。杖藜從白首。隱几亦靑山。宿鳥行猶去。高雲薄未還。客愁全爲減。幽事頗相關。其二十六有客過茅宇。傾壺就淺沙。今朝好晴景。落日對春華。湍駛風醒酒。溪虛雲傍花。怡然共携手。爛醉卽爲家。其二十七病枕依茅棟。靑山隔故園。天淸風捲幔。樓靜月侵門。蜂蠆終懷毒。狐狸不足論。時危關百慮。無力正乾坤。其二十八夜足沾沙雨。春流岸岸深。杖藜復恣意。隱几亦無心。霧樹行相引。源花費獨尋。衰顏偶一破。不覺自長吟。其二十九晩景孤村僻。浮雲世事空。衰顏聊自哂。絶境與誰同。乞米煩佳客。應門試一童。卽今千種恨。忍對百花叢。其三十暫往比隣去。歸時路恐迷。兒扶猶杖策。橋斷却尋溪。翳翳桑楡日。陰陰桃李蹊。逍遙展良覿。隨意葛巾低。其三十一喪亂聞吾弟。臨江卜宅新。疇能任漂寓。俱是避風塵。舟楫因人動。門庭畏客頻。生涯相汩沒。有媿百年身。其三十二緩步移斑杖。溪邊春事幽。渚蒲隨地有。山木抱雲稠。喪亂形仍役。經過老自休。平生滿樽酒。一酌散千憂。</text>
<title>韋詩集句 丁丑</title>,<text>世事日可見。怊悵返柴荊。卽與人羣遠。遂此幽居情。悽悽感時節。蕭瑟涼氣生。提携惟子弟。日夕繞庭行。其二宿雨冒空山。靑苔人迹絶。高齋出林杪。羣峰繞盤鬱。身閒道心精。境寂塵妄滅。偃仰遂眞性。自當安蹇劣。其三華簪豈足戀。郊園思偃息。閒遊忽無累。誰來顧寂寞。山館夜聽雨。凄凄涼氣入。暗覺新秋近。還傷夏衣薄。其四寢扉臨碧澗。澗樹含朝雨。炎氛忽如遺。秋風入疎戶。宴坐一林間。心將淸景悟。永日獨無言。恬然自成度。其五高齋獨掩扉。鳥聲轉幽靜。靑山澹吾慮。登臨散情性。素懷出塵意。屢躋幽人境。空令憶舊居。尙瞻白雲嶺。其六借地結茅棟。塊然誠寡儔。飮酒任眞性。憩澗惜良遊。禽魚各翔泳。竹樹自淸幽。獨無外物牽。逍遙觀運流。其七山月皎如燭。散步詠涼天。秋塘徧衰草。陰厓滴夜泉。賞心何由歇。煩慮頓可捐。卽此抱餘素。庶以道自全。其八於世本無機。靑山結茅屋。高蘿蔭綠塘。白雲在幽谷。養病絶囂塵。守素甘葵藿。何事能爲累。隱拙在沖默。其九棲止且偏僻。四面盡荒山。高林晩露淸。玄蟬噪其間。閒居逾時節。蕭疎鬢已斑。杜門非養素。且得任疎頑。其十秋齋正蕭散。復此淸澗紆。湛湛嘉樹陰。忽聞幽鳥殊。焚香澄神慮。護藥鋤穢蕪。永日無餘事。悶悶獨爲愚。其十一人生無閒日。出門皆有營。獨坐山中靜。沖襟徒自盈。方以玄默處。豈謂是非嬰。但要樽中物。昆弟自同傾。其十二委身同草木。蕭灑在幽林。書帷長自閒。篇翰曠不尋。泊懷遺滯想。淸言悟道心。端居望故人。來覿杳無音。其十三蒼山自鬱盤。曖曖煙谷虛。玆焉卽可愛。淡泊守田廬。對書常懶讀。日與文章疎。無言百事違。逍遙淸賞餘。其十四長嘯倚亭樹。還此聽松風。橫雲分疊嶂。流水注幽叢。塵埃自蕭散。煩抱亦舒通。而我豈高致。園林養愚蒙。其十五廉退媿不全。携手相與還。迹與孤雲遠。心將流水間。閒居興方淡。餘事豈相關。慕玆高世躅。棲息蓬蒿間。其十六蹔與雲林別。幽賞獨違情。積憤方盈抱。輾轉何由平。還當守故扃。焉知有世榮。邈將親友違。甘與齊民耕。其十七素秉棲遁志。世事淡無心。爰以林壑趣。豈爲名迹侵。園田掩荒蹊。泉谷響幽禽。自適一忻然。永日獨沈吟。其十八靑苔已生路。里閭人到稀。登原忻時稼。聽禽悅朝暉。官榮多所繫。幽林徒自違。是非吾欲默。寥寥獨掩扉。其十九昧質得全性。疎懷脫塵喧。吟詠老氏書。永日閉重門。端居結幽情。蕭散在琴言。方耽靜中趣。豈與俗士論。其二十世承淸白遺。家貧無舊業。潘令且閒居。馬卿猶有壁。獨飮澗中水。吾道亦自適。貧儉誠所尙。人間何役役。其二十一江山入秋氣。停望延昏旭。川陸散樵漁。原野分黍稷。浩浩風起波。日送江帆疾。賞愛未能去。高齋坐超忽。</text>
<title>辭大司諫疏 乙亥</title>,<text>伏以庸陋如臣。本無一能。重嬰釁累。分甘廢棄。而更化以來。除命洊疊。初頭一出。只欲少伸其感激之私而已。至於逐隊旅進。受爵不讓。秪以辱淸朝而羞當世。非臣之所敢出也。況於淸顯之職。旣有先臣遺戒。尤不敢冒進以處。頃忝諫長。嘗以此自列。而職名徑遞。疏不果上。然臣弟昌協。曾已具陳此意於辭本。是宜在聖鑑洞燭之內矣。乃於玆者。又以臣除是職。諭令乘馹上來。臣仰承隆旨。誠不勝隕越。而顧念先訓。終何忍忘棄。使臣畏威懷寵。昧然趨命。雖可以苟免罪戾。榮其一身。而人必有唾鄙而竊罵者矣。臣雖頑愚。尙安敢冒此以進也。且臣弟昌協。亦方有玉堂新命。國有三司。最重首席。而兄弟一時幷據其二。區區私分之難安。固不足道。而其在朝家政體。決不當若是偏私也。伏乞聖明幷賜照察。亟遞臣職名。以重名器。以安愚分。公私幸甚。臣無任激切屛營之至。</text>
<title>辭江華留守疏 戊寅</title>,<text>伏以臣。前月聞老母在京病重。自海邑受由來省。未及還歸。不意新命遽及於此際。臣誠驚惶震越。不知所以自措也。不肖如臣。念絶仕宦。本當屛伏田間。以沒其齒。而只以州縣差遣。異於內職。母老家貧。急於便養。黽勉赴任。仰承德意。反顧初心。實多違負。俯循賤分。亦已優幸。豈謂更膺寵擢。晉躋卿列。以重其非分之災哉。伏況江都一府。國家所恃以爲保障。自昔選用守臣。不翅難愼。苟非幹略聲望著稱一時者。莫或與焉。而及今儲胥增重。事務尤殷。則責任之隆。視前益彌矣。臣本迂疎短拙。全乏材具。區區一縣之政。尙多得罪於吏民。有負於職責。今乃畀之留鑰之任而委以牧禦之事。何異駑馬羸牸。不任柴車。而更使之駕大輅取千里哉。微臣僨敗。雖不足恤。其如誤國家委寄之重何哉。此尤臣之所以揣分。恐懼不敢承當者也。抑臣又竊有怵惕於心者。頃因鄭澔疎。聖批擧昔年大臣論斥尹拯之失。其時大臣臣父。卽其一也。玆事委折。戶曹判書臣閔鎭長疏中。旣已略陳。而日昨臺臣之批。亦已開示聖意。臣不容復有所覼縷。第念臣父當日所論。亦有意義。而今者聖上以大段失着爲敎。則雖在冥冥之中。亦必惶悚無地矣。臣於此際。叨竊寵命。自同恒人。臣雖冥頑。其何能自安耶。臣之爲此言。極知猥越。而妄恃體下之眷。不敢自隱其私。伏乞聖明察臣才器之不稱。諒臣情理之難安。亟命鐫臣新授資級職名。以便公私。不勝大願。</text>
<title>辭吏曹判書再疏 癸未</title>,<text>伏以臣。猥以賤品。遽膺匪分之命。悉暴危懇。仰干蓋高之聽。庶冀俯垂矜諒。卽賜處分。及承聖批。不惟所辭未準。辭旨優異。有非庸陋如臣所宜得於聖明之下者。臣誠感激惶蹙。不知所以自處也。臣以禍釁餘喘。夫豈有供世之念。而前後恩命。一皆辭避。亦有所不敢勉承外邑之除。蓋爲粗伸分義之計。本非因仍進取之意。而不自意自州郡而陞居留。自居留而躋卿班。其有負初心。亦已多矣。今若徒畏君命之嚴重。罔念先戒之丁寧。恬然冒居於顯要之地而不復知避。則是名敎之罪人也。堂堂聖朝。何患無人。而必取此得罪名敎者。畀之銓衡之柄。則其爲辱朝廷而累聖治。果如何哉。臣非不知違拒之爲不恭。撕捱之爲未安。而以私以公。決無冒進之理。只以被譴爲期。故於昨日嚴召之下。終不得承命。臣之罪戾。至此尤萬萬矣。玆冒萬死。更申哀籲於天地父母之前。伏乞聖明亟許鐫免臣新授職名。仍治臣違慢之罪。公私不勝萬幸。臣無任屛營祈懇之至。</text>
<title>辭吏曹判書疏[四疏]</title>,<text>伏以臣。連章哀籲。辭竭意殫。日夜默禱。恭俟兪音。而天聽邈然。不賜矜諒。依前以安心行公爲敎。臣固已抑塞悶蹙。不知所出矣。繼伏見昨日擧行條件。則聖敎中所責。以分義所在。不容言私者。旣嚴且重。而終使之告祠而後出仕。則德意藹惻。恩數敻異。從古人臣之得此於君父者。蓋不多見。而臣乃有之。則感泣隕越之外。理窮勢迫。益見其轉身爲難。更將何辭以瀆於黈纊之下哉。然臣竊又伏念。自上下詢於大臣者。宛轉開端。似未有一切意思。而至擧先臣遺戒中八字全文而誦言之。以臣辭避之義爲無足怪。則其爲體下之道。亦可謂曲盡無憾。而殆將不忍於驅迫也。乘機導達。善爲陶匀。亦在大臣一番吁咈。而惜乎其不能爲此也。若其所援李畬及申晸兄弟之前例。是固與臣私相問答者。曲折如許矣。然其所以處臣不許。其爲申晸之遂志。而使之從李畬變例。則臣誠未曉其所謂也。夫李畬之所被恩禮。自是稀有底事。固不可施諸人人。而其所受戒云者。以臣而較實。有常變緩切之異。雖申晸兄弟。亦與彼一般。而其辭也。獨能得其恩遞。朝家處分。可謂允當矣。在父子。則子不爲棄父之言。在君臣。則君不爲奪臣之義。義順理得。凡可以爲受先戒立仕路者之當行通例。況以臣情理之切迫。有倍於人。而獨不可以與此乎。今日朝廷。雖曰乏人。而求其才識勝臣者。則固不爲少。臣子分義。固宜匪躬。而惟此乞遞。亦非直爲私也。朱子有言曰。士大夫之辭受出處。又非獨其身之事而已。其所處之得失。乃關風俗之盛衰。故尤不可以不審也。然則臣之不欲置身於顯要者。雖若出於家人父子之私。其有關於一國。四維之存亡。亦不爲輕。今使臣冒昧一出。苟爲承順。夫一時君相方便處分而謂可藉口。則獨不顧後世持淸議者唾罵而嗤鄙之哉。今臣情勢。可謂窮極矣。如將免誅於君父。則必且得罪於名敎。反覆思惟。未見其可均之爲罪。豈若歸命司敗。亟被鈇鉞之爲愈也。昨者嚴召又降。而終不得祇赴。臣之一向違命之罪。於此益 缺 矣。玆敢疾聲申籲於天地父母之前。伏乞聖明更垂矜憐。將臣職名。爲先罷免。仍治臣前後逋慢之罪。以肅邦憲。以安微分。不勝萬幸。臣無任崩迫祈懇之至。六月初五日。上曰。吏判屢以先戒陳疏。尙不出仕。此事何如。右議政申琓曰。金昌集常以先戒爲言。而人臣許國之後。雖有父兄之戒。古人亦有不能堅守者。道理然矣。向者左參贊李畬。亦以此不欲出仕。迫於聖上之敦勉。終不能自守其志。蓋人臣之仕於朝者。隨其先訓。輒許遂志。則其在國家用人之道。雖有可用之人。終不得用耶。臣等每以難行己志爲言。而渠則以爲李畬則不過常時之所訓戒。與其臨沒丁寧之訓有間者。此固不可謂無執。而朝家之以此有所區別於彼此。未知如何。且雖以故判書申晸兄弟。每以先戒不仕銓職爲言。而伊時銓地不患乏人。故聖上雖以體下之意。有所許遞引以爲例。則亦未知於事體何如也。上曰。雖以先戒爲言。而終欲辭避。則豈不太過乎。右議政曰。臣等亦以此爲言矣。上曰。吏判先戒中。旣有常存謙退避遠顯要之語。則無怪有辭避之意。而此不過爲父兄者一時敎訓其子弟之私情。而爲人臣旣已許身於國家。則分義至重。身非己有。況今君父至加敦迫。則亦以此意告祠而出膺君命。可矣。且卽今大政。遷就可慮。天官之長。不可久曠。以此出擧行條件。卽爲牌招察任。可也。</text>
<title>辭吏曹判書疏[五疏]</title>,<text>伏以臣。哀籲無效。血悃未暴。撕來捱去。以至累次。則輒復有非常處分。不世恩數。使臣情勢。一倍窮蹙。昨者所以大聲疾呼。願得歸命於司敗者。實出於計不得已。亦非飾辭。而鈇鉞未加。恩諭愈敦。是蓋由臣誠意淺薄。不克格天。而惟號斯言。亦未有倫有脊而然也。聖敎中分義二字。最爲嚴緊。而前疏潦草。有欠明白陳破。則臣之肝膈。猶有所未盡攄者矣。夫人臣許國。固當以分義爲主。而資父事君。亦豈不有聖訓乎。移其孝於家者。以爲愛君之仁。推其不欺其親者。以爲體國之誠。臣之於君。其有所資而事焉者。義蓋如此。雖君之望於臣。亦豈欲喪其所以資而苟爲從我乎。是之謂忠孝本無二致。而至於出處辭受之際。公義私守。有不容兩立。則亦惟在上下商量。較其輕重。以爲去就之裁。是亦莫非義也。若謂許國以後。只可知有二字。不容一言及私。而有命則膺。有召輒進而已。則是李密陳情之表。不當繾綣於星火督迫之際。而劉珙守制之懇。不當申複於金革板蕩之辰也。揆諸古訓。恐無如許義理。若臣之區區所控。亦私守之較重。不容爲公義所掩奪者也。蓋非係一身利害之私。亶出於至情惻怛。則仁愛旻天。亦宜在所矜亮。而猶有分義之說。謂不可以私參公。則或未察夫忠孝一致之道。初未嘗不相爲融通也。今臣冒昧一出。則以父遺戒。視同亂命而不顧。則爲不孝。諉以分義。苟從君命而告訴不盡。則爲不忠。喪孝悖忠而抗顏立世。則便不是人。古所謂上無以承事乎公。忘其將所以報德。下無以自立。喪失其所以爲心。正寫出臣之承命後景色也。夫如是則安得不瀝血申籲。至于三四而期以百千爲限哉。聖明一兪。足以全臣忠孝。而臣之隨力報效。捨銓地。亦不患其無地。頂踵之糜。固所自甘。湯火之蹈。亦在不辭。若至燥濕夷艱之際。卽有一毫逡巡底意出於愛身避事者。則殿下便可責以分義。置諸斧鑕。臣雖萬殞。亦無所恨矣。臣之屢違召牌。至於昨日而已極。此後自處之道。惟有席藁金吾一着。而未被罪前。猶爲可言之日。故玆又竭衷披露。以冀萬一於天地父母之垂察而回聽焉。臣無任惶懼危蹙冒死祈懇之至。</text>
<title>請監試疊錄儒生施罰疏 乙酉</title>,<text>伏以臣。伏見擧行條件。因禮曹判書閔鎭厚所啓。有不錄名儒生。令刑曹詳査實狀。依法處置之命。臣以有司之臣。固當奉行之不暇。而抑臣有區區愚見。玆敢冒陳。冀聖明之有以裁處焉。蓋此錄名査準。實由於監試二所。亂作之後。終場擧子。移赴他所之故也。士子之往來兩間。實是無前之事。其爲情狀。殊涉痛駭。當初査治之論。夫誰曰不可。而及其査出也。兩所疊錄者。至於七百餘人之多。又其元不錄名者。因此現發。而其數亦至四十餘人。論其罪犯。似與疊錄者。爲尤可惡。而但査事。本爲疊錄而發。而疊錄之人。以其數多。不可勝罪。置而不問。因事現發之不錄名者。乃反重陷於罪。此不幾於魚網鴻罹者乎。且聞自有此事以來。擧子各自分疏。以爲某也以其單子。要某人圖錄。而因其不付四館。遂至漏名。某也以其姓名。書送于四館。而亦因紛沓。竟致失錄。將以此納供於本曹査問之時。然則其勢將緘問於其所援引之人。彼爲所援者。率多擧子之親舊。目見其將抵於罪。亦必以某言果是責實在我。彼本無失云爾。則朝家其將以其言爲信然而不之罪耶。抑以爲不足取信而仍以其律罪之耶。欲不之罪。則朝家未免見欺於其方。若仍以罪之。則又非原情定罪之意。更安用査覈爲哉。近來士習不美。奸僞口滋。識者之寒心。固已久矣。顧此疊錄不錄。匪今斯今。不過至于今日而特甚矣。雖曰疊錄。曾無定律。究其用意。均犯科禁。實無輕重之差別。而在疊錄則輒全貸。在不錄則獨如法。向使不錄者。又如疊錄人之夥。然則亦可見其自在應免之中。朝家用罰。豈容視其衆寡而有所操縱者乎。臣之愚意。毋論疊錄不錄。姑從寬典。並施停擧之罰。限年不解。則旣無不均之嘆。足爲懲勵之地。仍以今後犯此者。輒施本律。斷不饒貸之意。嚴加申勑。則士自知畏。鮮有犯法。其於矯弊之道。未見其爲失。而朝家事體。可以得中矣。臣之此言。有乖執法之義。而只恐聖朝處分之失宜。豈敢有一毫爲士子地也。惟聖明之進退也。且臣之衰病。不堪劇務。臣已自知。行公經月。未有一事之裁決。固已貽笑於當世。而最是三臣査事。遷就至此。雖緣中間堂上之不齊。其爲未安如何。臣今猥忝是職。宜卽擧行。而朝家之初令備員。其意有在。以臣疎率。何可自謂長席而遽然獨當以誤査事乎。自臣出仕之後。以待僚席之齊進。而參判病未赴坐。參議嫌不參査。畿邑應問諸人。今方來滯京邸。而査問旣無期。弊端亦不貲。頗聞外議多以久稽成命。歸罪刑官。此雖事勢之適然。其有負職責者多矣。伏願聖明亟遞臣職。仍治臣罪。俾無事務稽滯之患。公私不勝幸甚。臣無任屛營祈懇之至。</text>
<title>因趙泰億啓承嚴旨請罪疏</title>,<text>伏以臣。伏見趙泰億問啓判付辭旨。極其嚴峻。臣於此固已驚惶震駴。毛骨俱竦。而繼而得見泰億書啓。極論臣曹査事之不嚴。仍歷數臣懷私之罪。而結之以玩國法欺天聰。其所操切凌轢。無復餘地。臣雖迫於嚴命。不得不行査。而自知疏率。必致誤事。査後有言。固已任之。而亦不料其言之危險乃至於此也。夫三臣罪犯。皆係重大。而至於李東彥事。又是倫常大變。朝家更査。蓋欲得其實狀。有所處置。則爲有司之臣者。豈敢不有國法。一循私意。泛然査問。以負我聖上之明命哉。臣於行査之日。就臺臣前後啓疏中。可問之端。發爲問目。再三嚴問於諸人。則同辭納招。一向發明。而端緖未露之前。徑請訊問。亦非査體。故乃以緘問論啓臺臣爲請者。蓋以臺臣所對。必出可據之端緖。而因其端緖。次第理會。則有可以鉤得實狀。臣之本意。亦在於必覈乃已者。自可見矣。苟使臣但欲草草彌縫而止。則豈復有此請哉。至若不尋端緖。以觀虛實所歸。輕用刑訊。惟以鍛鍊爲務。則固足以實臺臣之言。快臺臣之心。而在臣便文自營之私計。亦豈不爲得。而臣顧不忍爲是也。且發問臺臣。實據甲子已行之例。其時大臣重臣。亦豈不知臺體之不當。而故欲納人於誣陷之科者耶。乃於今日。以此咎臣。實臣之所未曉也。其他種種疎漏之患。臣亦自謂難保其必無。而今此泰億之所執而爲違端者。未足爲査事之肯綮。則臣不欲一一爭辨以傷事面。而當初承宣之請更査也。拈出臺疏中所論三大節以爲言。則該曹只以此査問。自是事例之當然。至於擧行條件外。並與臺臣前日所論而更爲發問。亦臣意見之所未到也。臣之無狀。猥荷洪造。濫躋卿班。才具素短。涓埃莫效。只是殫心竭力。奔走職事。去私奉公。報答國恩。實臣區區所自期者。殿下不以臣爲不肖。任使亦已多年。則庶可以少燭臣斷斷無他矣。到今白首之年。偏護彼三臣者。有何利益於臣身。而甘自陷於玩法欺天之罪。以孤聖上隆天厚地之恩哉。此實人情之所必無。而苟其然也。則神必殛之矣。至於結辭之糢糊。不過臣臨事而不能周詳。遣辭而未達旨意之致。而今此聖敎。若有疑於爲諸臣游辭者。此莫非臣平日誠意未能孚格而然。自訟之外。更復何言。今臣罪名狼藉。有不容誅。其不可一日晏然於職次也決矣。伏乞聖明下臣司敗。勘臣罪律。以嚴邦憲。以服人心。不勝萬幸。臣無任瞻天望闕屛營崩隕之至。</text>
<title>辭右議政三疏 丙戌</title>,<text>伏以臣。披瀝肝血。再籲宸嚴。冀垂閔下之仁。俾免匪據之任。而微誠未格。恩旨彌溫。臣之惶懼之忱。悶蹙之情。至此而又加一倍。直欲循墻而走。鑽地以入而不可得也。臣聞在易鼎之九四曰。鼎折足覆公餗。此言大臣非其人。則僨任而敗事。猶鼎之折足也。解之六四曰。負且乘致寇至。此言非人而竊盛位。則啓釁而招盜。猶解之致寇也。是以君之任大臣。當以折足爲戒。必求其人而授之。臣之任國事。當以致寇爲虞。必量其才而受之。然後上無虛授之譏。下免僨事之罪。今者殿下不知臣之不肖。强委重焉。而臣又不自量。昧然承當。則覆餗致寇。理所必至。況臣前疏所云滿盈之忌。顯要之戒。實臣之所當銘心刻骨。以終其身者。而乃於一朝忘而棄之。惟以趨命爲恭。終取顚沛而已。則其害國事而傷私義。又如何哉。抑又伏念。臣本庸碌。無一可取。而偏加翦拂之恩。實出人望之外。逮夫年前禁廬入直之日。特下悼念先臣之作銓任辭避之時。又勤告祠出仕之命。其恩數之優異。尤古今之所罕覿。臣常感泣隕結爲期。今殿下又畀臣以先臣之舊位者。聖意似不偶然。以先臣之忠於殿下者。事殿下於今日。實臣職分之當然。何敢爲撕捱之計哉。而只是自量才分。旣有僨敗之虞。不遵先戒。又非情理所安。臣之進退。可謂窮蹙矣。顧臣休戚之義。實倍他人。若使臣得釋重負。仍居卿班。則筋力所及。分守所堪。惟當隨事殫竭。盡瘁乃已。臣之所以效勞於殿下。殿下之所以責忠於臣者。何必相職而後可也。玆敢不避煩猥之誅。更竭危迫之懇。輒復塵瀆於靜攝之中。伏乞聖明更加矜諒。將臣新除職名。亟賜鐫改。回授可堪之人。俾盡弘濟之責。臣無任惶隕祈懇之至。</text>
<title>因領議政崔錫鼎書啓及疏。辭職箚。</title>,<text>伏以臣。伏見首席敦諭書啓。旣曰筵中僚席。有所云云。情迹危蹙。於此倍切。昨日疏中。又曰。左右相陳宋婺源事。因有救解之言。臣於此殊不勝瞿然也。伊日榻前。僚相備陳疏儒情狀之可惡。以敦勉首相爲請而仍有所云云。臣亦以寂寥數語。繼有所陳。而其大指。不過以學儒遠配。有關後弊。聖朝處分。終爲過當也。此豈爲一婺源地哉。曾在癸亥年間。黃霨之辱元勳。亦極無嚴。其時鼎席。亦以館學之故。請收竄配之命。而未嘗以事關僚席爲拘。終至反汗而後已。元勳亦未嘗以此爲不安之端。臣徒見前事之如此。妄效區區之愚忱。而或慮同席之間。有所挨逼。遣辭之際。務存斟酌。曾不料其終爲觸犯之歸也。當初僚相之以此陳白者。專爲勸出首相之地。而緣臣一語妄發。反爲其難進之端。此豈臣本意也哉。臣之叨冒匪據。固已知其不似。而一番登對。輒做大錯。致令首席轉益不安。臣咋舌無及。媿悔徒積。自顧情迹。終難晏然於職次。伏乞聖明將臣職名。爲先鐫免。仍治臣妄言之罪。不勝幸甚。</text>
<title>因慶尙監司李壄疏。辭職箚。</title>,<text>伏以臣。得伏見慶尙監司李壄疏本。以臣前日筵中李惠疇所買馬主姓名査問事。費辭論斥。語意深緊。臣於此誠不勝其訝惑也。當初李壄以惠疇買得良馬分賂權要。爲拿問之啓。則是將査得實狀。卽正其與受者之罪也。其後惠疇發明。則壄又疏陳惠疇不可諱之狀。而至擧其馬主爲言。則是若明知其賂馬之來歷。而又將以因此端緖而究覈之也。以此觀之。則惠疇之事。似有苗脈。李壄之意。本在必覈。亦自可見。而及其金吾議讞也。以爲事體不可緘問於臺諫。亦不可勒謂之納賂媚悅。以臺諫之論啓。置之於虛實之間。重臣之受賂。歸之於疑似之地。揆以法意。事體恐或不然。臣於前席。略論金吾之失。而亦未知緘問之爲必未安。故又擧拿問言官之前例以證之矣。今壄之言曰。緘問之擧。自古及今。未之聞焉。然則甲子年間。朴世𤎱之論劾趙聖輔。而亦不免緘問者。此非近例之可據者乎。昔年故相臣洪瑞鳳。以受馬遭。彈於趙絅也。仁祖大王欲拿問論啓臺臣。詢諸大臣。諸大臣皆以不可不核爲對。則兪伯曾果以不當問爲言。臣曾祖父文正公臣尙憲上疏論之。有曰。人情多變。險路難盡。不測之機。發於纖芥。無形之事。勒成證據。日月之光不照。平生之志未白。橫被永永不可磨之玷累。而卒乃以伯曾之救絅。爲沽直自名。先輩之扶植元氣。顧惜事體。豈獨伯曾爲然。而伊時諸臣識慮。亦豈盡出今人之下哉。誠以臺諫雖重。所言涉於暗昧。則有不可不問也。況以緘問較之拿問。則亦自有輕重之別。而今壄以爲豈忍甘爲現告之人。以貽臺閣無窮之羞。不亦異乎。若使壄汎論其事。無所指的。而朝家詰問其言根。則其在事體。固未知如何。而其疏有曰。一匹之牽納於兵判家之說。有口皆言。有耳皆聞。至有指其馬之本主而爲言者。此豈可諱之事云。則其所爲言。明有指的。而所謂馬主。特未擧其姓名耳。從而問之。有何所傷乎。壄初旣露其根。因若將憑覈摘發者然。而今反欲諱之。託以事體。牢拒明命者。抑何意耶。臣實未曉也。噫。近來人心之危險。世道之薄惡。其視臣曾祖時。不翅百丈下矣。況今黨論日盛。擠陷成風。若以不測之名。無根之說。橫加於人。而朝家欲究其事。則旣無憑覈之端。欲問臺臣。則又以事體自諉。俾絶伸暴之路。終歸黯黮之地。則臣曾祖所謂日月之光不照。平生之志未白者。實是先獲之辭。而率是以往。其將世無完人。人皆自危。此豈國家之福。而壄所謂塞君上之聰明者。正自道也。臣愚竊恐陷人之害。反有甚於緘問之弊。而金吾之議讞。亦有乖於臺諫嚴覈之本意。故不量時義。妄陳愚見。今壄不咎金吾之不加究覈。反恐微臣之更請査問。至以錮臺閣之耳目。塞君上之聰明。爲臣罪案。臣本巽懦。苟然廁迹於睢盱之間。偶論一事。其所脅持如此。則是將鉗人之口。使不得復有所言也。且臣於趙尙迪之事。雖其人與罪。俱係微細。而金吾之照勘。捨其當用之本律。强用不襯之比律。實有關於後弊。故不得不言之。蓋法者。天下之法。三尺至嚴。不容撓改。或以法官而視君上之喜怒。或以君上而徇一己之好惡。有所低昂於其間。則將焉用彼法律爲哉。凡法府之勘罪也。必其無當律之可擬者。而後始引比律而用之。尙迪之罪。自有其律。而拗引比律者。其果合於平允之道乎。臣之陳達主意。只在於此。而今者金吾兩臣之疏。或謂臣以捨輕從重爲非。或謂臣以其使之落職爲非。是皆不諒臣本指之所在也。且李東郁疏。有曰勘以笞五十。亦恐其輕歇。然則勘以何等重律。然後始足以懲尙迪之罪耶。臣雖無似。旣居大臣之列。隨事盡言。固其職也。而乍一開口。輒惹羣咻。苟使臣之所言。或有大於此者。則叢鏑之及身。可立而待。豈不大可懼哉。臣之情迹。其不可因仍槃礴於職次也決矣。伏乞聖明諒臣杌隉之勢。察臣危迫之辭。將臣職名。亟許鐫免。仍治臣錮耳目塞聰明之罪。以謝人言。以安微分。不勝萬幸。</text>
<title>因諫院啓請譴箚</title>,<text>伏以臣。伏見諫院請勿鉤問言根於臺臣之啓。辭語張皇。意旨深峻。終結之以亡國而後已。臣看來駭怖。不覺渾身靑也。臣縮伏累日。恭俟處分。而聖兪尙靳。公議愈激。不敢一向泯默。玆冒萬死。以暴臣前後奏達本意。仍請鈇銊之誅。當初李惠疇所賂良馬數三將臣之外。終不直招。諫臣始以一匹馬牽納兵判家之說。至於陳疏而仍擧其馬主爲言。則終有所不可不明覈者。而小臣之所仰請聖上之所下敎。只在於指告其馬主之姓名。實未有迫問言根之意。且惠疇之所貿良馬。旣云其多。則其馬主姓名。臺臣亦何能盡知。而設使盡知。只的指重臣家所賂馬主一人足矣。及其自政院招問之際。旣以義州人崔禹錫爲告。又擧安州人不知名者爲告。已涉眩亂。而若其曹復卿，李興疇之私相酬酢。本不係於現告馬主之事。而强爲援引。旋以疏前疏後。未免錯對自列。勿論其擧措之顚錯。此旣有違於聖上別無他詰之下敎。而擧世譁然。皆謂迫問言根。以至於臺啓之重發。臣誠惝怳。莫知其所以也。臺啓中有曰事非目擊。言多耳剽。則彈劾之際。設有不審之事。未嘗有迫問言根者。此言固似然矣。而今日事。其果與此相類耶。向使臺臣。泛以重臣爲簠簋不飾而劾之。而朝家詰問其事。則其於事體。固爲未安。而臺疏所陳。不翅明的。至擧馬主爲言者。究其本意。豈不欲明覈而罪其人耶。然則今此審問。亦以其言不容。直歸之孟浪而遂置之。故欲窮竟其事。則正所以重臺論。尙安得爲損臺體而塞言路耶。臣意雖使彭思永當之。亦必不待迫問而自言之矣。且馬之爲物。本不微小。授受之際。其迹易見。非暮夜苞苴之餽可以掩人耳目者。而朝家之所問。不過臺臣所自言之馬主姓名。則今乃混謂之言根。何耶。臺啓且曰。曲爲被參者地。隨事究問。事未究覈之前。其虛其實。未可逆覩。則爲被參人地者。只當掩覆之不暇。惟恐究覈之或及。而今乃以必欲究覈者。謂之曲爲其地。不亦可笑之甚乎。頃日。筵席諸臣。皆以緘問臺臣爲未安。故輒引先朝拿問臺臣之例。而以爲故判書李一相之所被臺啓。朝家特加究覈。而其事竟歸虛罔。遂至於拿問言官云者。蓋以事係重臣。在所明覈。則不得不問於論啓之人者。自昔而然也。當初李之翼之被拿也。一時年少諸議。皆以拿問爲非宜。而其時先正臣文正公宋浚吉。以爲某人之無狀。某人之至冤。諸公非不明知。而猶汲汲一切。以扶彼而抑此爲務。每許以言事。臺官無乃自辱臺閣之甚耶。若詰問言官。果爲損臺體塞言路之歸。則先正之爲言。必不如是嚴截。臣於此益信臣緘問臺臣之請。不爲無所據矣。昨年趙泰億之緘問。亦豈可已而不已者。而今又湊合此事。一倂歸之於亡國之擧。身爲大臣而鉗一世之口。壅四聰之明。至於亡國而後已。則論其罪惡。雖滅身湛宗。有不足贖者矣。其何敢自解耶。且臣伏見金吾諸臣疏批。以順旨撓法。決知其不然爲敎。臣於此亦有不容不略暴者。蓋聞金吾照勘趙尙迪之罪也。諸堂上。皆知有當律。而同知李東郁。獨以爲別判付之下。不可用輕歇之罰。遂不免勉從。而擬以比律。則諸郞屬爭之。終不能得。以東郁疏中首席專用臣議者見之。亦可驗矣。此其順旨撓法之狀。不翅難掩。前日承宣之發。張釋之之言於前席者。亦以此也。臣所云云。固非泛論。而聖批如此。臣益不勝其惶媿也。臣猥以無似。濫叨匪據。一言妄發。輒速駭機。職緣臣不能量時揣分。昧然承當。以至於此。今雖噬臍。其將何及。伏乞聖明亟先罷臣職名。仍下司敗。以正臣罪。以快公議。不勝萬幸。</text>
<title>因林溥疏。待命疏。</title>,<text>伏以臣。日昨得伏見湖儒林溥上疏。辭意極其危怖。有非臣子所忍聞者。臣卽其時金吾堂上之一看來。不覺骨寒身靑。卽詣金吾門外。席藁伏地。以竢處分。不意特遣史官。諭以安心勿待罪。臣驚隕惶感。不能自定。第伊時鞫廳之事。有不容不陳暴者。林溥疏中所謂尹姓人。當是尹順命也。當訊問順命之時。順命以爲希載諺書中盛言其妻奸惡之狀。仍謂其妻與春澤等相奸交通。西人必欲謀害我身。渠若殺我。則於世子。亦豈好乎。汝以一家中年長之人。何不禁斷云云。此不過希載憤嫉其妻之辭。而又無關於獄事肯綮。故問事郞廳。曾不一一載錄。實非用意拔去者也。同知事柳之發。一日自外入來言曰。外間有言罔測之言。發於罪人之口。而鞫廳置而不問。委官以下。聞而驚駭。以爲此必因順命之前言。有此訛傳。而所聞旣如此。則不可不一番審問。故翌日訊問順命之時。使之悉陳昨日之所言。而竟無彷彿於外間之言者。其時事狀。不過如此。何嘗有逆節之發露。果如今日林溥所言。而鞫廳諸臣掩匿不達者乎。設使罔測之言。果如林溥所言。而參鞫人中有欲掩匿者。有諸大臣焉。有金吾諸堂上焉。有承旨兩司與問事郞廳本府都事焉。僉議必無齊允之理。況罪人供辭。問事郞廳。悉受而書之。參鞫諸臣。若見此等驚愕之語。則其何敢使之拔去。雖有使之拔去者。郞廳豈肯曲從而删去乎。蓋最近於罪人而無言不聞者。郞廳也。執筆而書案者。亦郞廳也。言出於罪人之口而不載於推案。旣載於推案。而從人言拔去。俱在於郞廳之手。今雖日月稍久。豈無記得之理乎。其時鞫廳諸臣俱在。若嚴加究覈。則其間虛實。自可辨矣。當初順命之言。旣無彷彿於林溥所謂拔去四字。則豈順命所言之外。更有他所聞耶。此則非問於林溥。無以知其來歷也。嗚呼。人臣負此罪名。不可一日容息於覆載之間。其在朝家事體。亦不容置之黯黮疑似之間而莫之辨析。伏乞聖明亟命有司。嚴加究覈。苟有如言者之言。則亟正臣罪。以昭國法。臣無任崩隕戰灼之至。</text>
<title>辭左議政三疏 丁亥</title>,<text>伏以臣。情事迫隘。形迹臲卼。敢將瀝血之懇。更溷聽卑之天。臣雖愚頑。亦豈不畏瀆擾之誅。而庶幾或蒙矜察於仁愛之下也。伏奉聖批。不惟不加之罪。其所誨諭。反益丁寧。至於史官傳宣。便成應行之恩禮。臣誠惶感悚蹙。不知所出也。嗚呼。以殿下之至仁至明。在微臣黯黮受誣之日。輒察其冤痛而亟昭釋之。獨於今日疾聲之號。猶且聽之邈邈。不爲之哀憐而財幸之者。何哉。豈亦以聖慈旣拯臣於坑穽之中。則雖有臲卼之情勢。而猶不如向日之危迫耶。聖明旣燭臣心事之無他。則雖有一時之凶言。而亦保無異日之可虞耶。抑今王室之多艱。維其棘矣。以臣爲眞有扶顚持危之才耶。鼎席之不備。亦已久矣。以臣爲可以伴食充位而已耶。扶顚持危。固非臣所可效其萬一。而至於伴食充位之人。何求而不得。而必欲勤致無才德有罪釁之一賤臣。此必殿下猶未察臣之情勢萬分危懍。殆有甚於已往者也。臣於是不得不更暴危悃。死罪死罪。臣賦性巽懦。志氣庸孱。平居與人接物。惟主和易。常戒猜刻。及至立朝。遍歷華要。而曾不以執論乖激訐人過惡。取怨於人。見忤於世。此不但同朝之所知。抑聖明亦或俯燭之矣。及夫禍變之後。常懷畏約之心。顯要之除。輒皆辭避論議之地。亦不參涉。則豈復有取怨見忤之道哉。不幸辛巳鞫事。適在臣待罪金吾之日。臣子分義。不敢規避。未免終始進參。而當時外間鼓煽危言。疑動按獄之臣者。殆無所不至。以柳之發自外來言者言之。今猶可想像其情形矣。其欲早晩遺禍於臣等者。固已料矣。前年溥疏果出。而設鞫究覈之際。凶言二字。皺合上下文字而强成之。更問一節。汩亂前後月日而欲滅之。終賴聖上至仁至明。實迹自著。捏造有歸。而苟非然者。其不免爲碪質之鬼。亦已久矣。思之至今。尙有餘悸。何論當日哉。大抵溥之一疏。醞釀蓋久。其始之捏造疑似。中之臚傳唱和。卒之關通謀計指嗾而慫惥者。固非一二人所爲。而其迹不翅泥中鬪獸矣。然如必重，履相。何足言哉。其中朴泰春。乃臣一家至親。而徒見推助傾陷之迹。未有毫髮顧藉之意。世道之薄惡。人心之危險。一至於此。此固臣之所竊傷痛者。而以至親而猶如此。則其他含沙伺影而欲相中者。不知更有幾人。而特未及盡發耳。此又臣之所竊危怕。而不敢以一二罪人之得。爲幸焉者也。蓋以鬼蜮之情。變幻難測。萋斐之織。緝緝未已。雖未遽售於一時。而豈能永沮於禍心。巿虎成於羣言。母杼投於三至。雖非所可虞於聖明之世者。在臣亦何可恃此冒進。以再蹈於危機耶。臣之今日難進。實亦不止於此。而不敢輒究其說。姑言此一端。此雖若專爲一己利害計。而非人臣忘身徇國家之義。然古人固云身安而後國家可保。使臣徒恃聖明。冒進不疑。而危機之發。復如前日而益甚焉。則適足以助多難於王室。而鼎席之不備。有不暇論矣。於國事。果何利焉。今若許臣退處畎畝。俾守賤分。改卜賢德。以委重任。則斯可以弘濟多難。而不患鼎席之曠廢。公私豈不兩幸哉。伏乞天地父母。俯諒崩迫之懇。將臣職名。亟賜鐫免。仍治臣前後違命之罪。且臣於月廩題給之命。竊自惶媿靡容。而迫於嚴。命不敢每辭。其去朔以前。旣已冒昧祗受矣。至於新命以後者。則方在辭免之中。有不敢一例並受。今因道臣啓聞。又有輸送之命。假使臣無故在朝。未肅謝前。不得受祿。事體則然。豈容因仍冒受。以重傷其廉義乎。伏乞收回成命。以安微心。臣無任瞻望崩隕屛營祈懇之至。</text>
<title>辭左議政疏[四疏]</title>,<text>伏以臣。雖愚蠢。亦具心腸。豈不知恩眷之爲可感。瀆擾之爲可畏。而猶且一味捱撕。汔無趨承之意者。豈臣所樂爲哉。至於前疏所云。固知語多梗觸。辭涉支繁。而實從危腸苦心中流出。有不暇於裁擇煩猥。僭妄之誅。則誠知其難逭矣。不意聖度天大。不加譴責。反垂恩數。特遣近臣。遠宣綸音。凡其開釋之至。責諭之勤。有非賤臣所敢承當。臣感泣之餘。亦不勝其悶塞也。夫人主之德。莫過於昭冤理枉。人臣之罪。莫大於辜恩昧義。旣蒙昭冤理枉之德。而輒速辜恩昧義之罪。苟非其中有萬不得已者存焉。則宜不敢爲此。亦不忍爲此矣。今臣所處正如此。而前後號籲。至再至三。天聽愈邈。異恩輒加。莫非臣誠意淺薄。不能上格之致。而嘗見殿下每以君臣之間。貴相知心。責勉於羣下矣。獨於賤臣心事。猶有所未盡下燭。何哉。誠不能無憾於天地之大也。臣世受國恩。身致卿相。雖其才地庸下。進退有無。不足爲國家之輕重。而亦豈徒知斂避之義。不思圖報之道哉。特緣聖眷太隆而效蔑涓埃。名位猥高而罪積丘山。以招人神之忌惡。今若不懲曾吹之羹。復蹈幾陷之穽。則臣之一身禍福。固不足言。獨不爲累於聖上終始生成之德乎。此臣之所大懼也。抑臣又有慽慽於中者。臣之前夏在告也。聖上特降天札。遣承宣而諭之曰。予未嘗不以先卿之盡瘁王室。期待於卿。臣每讀至此。不覺心肝崩隕。涕血交逬也。今奉聖旨。又以忠貞世篤休戚與同爲敎。臣於是尤何忍爲辭哉。殿下之於先臣。生旣眷遇之非常。歿又追念之不置。不以臣爲不肖。處之以先臣之位。責之以先臣之事。臣之德望才分。固不及先臣萬萬。而至於盡瘁一節。尙可以自效。故欲以先臣之事殿下者事之。以報前後隆天厚地之恩者。固臣之所嘗自誓於心者。今則殿下之所以期待。小臣之所欲自效者。亦已左矣。此豈臣自忘其忠貞休戚之義哉。臣誠撫心自悼。無以歸見先臣於地下也。昔人有遭讒謗而告於其君者曰。憫餘生之無幾。究前日之異恩。稍近墳墓。漸謀歸休。追敍始終之遭逢。以詑鄕隣之父老。此與今日臣之心事一般。其亦悲矣。倘蒙殿下鐫臣所被職名。許臣仍處畎畝。則臣雖生而不能爲國盡瘁。隕首結草。是臣之所自期。伏願聖明特垂哀憐。而俾遂其志願焉。臣無任激切屛營涕泣祈懇之至。</text>
<title>辭左議政疏[五疏]</title>,<text>伏以臣。身負覆載難容之罪名。而伏蒙聖上至慈至明。謂其迷鈍之甚而諒其無他。卽其曖昧之中而原其非罪。肆赦之不足。從以開釋。開釋之不足。又將薰沐而用之。蓋不待衆允而恩有偏覆。於以見聖度弘大。天地莫量。在臣分義。惟當感激趨承之不暇。而顧以覂車之馬。不容再駕於大輅。被彈之鳥。不敢復集於舊林。徊徨躑躅。欲進無門。坐違嚴命。遂成撕捱。其情固甚戚。而其罪亦已多矣。卒之一疏妄發。重觸忌諱。兩相對辨之章。慍怒非常。聖上前後之批。辭旨極嚴。臣罪於是益大而不可逭矣。惶怖震越。求死不得。屛息私次。恭竢威罰。而殆浹二旬。未有所聞。豈聖上以其待罪大臣之後。不忍遽加刑章。欲待其自處而退之以禮耶。若然則在臣之道。亦不宜一向泯默。虛帶職名。以重其頑愚之罪。故輒敢冒入文字。冀蒙處分。惶恐死罪。惶恐死罪。抑臣戴罪自列。已極猥越。宜不敢更費多言。以溷聰聽。而第見領議政崔錫鼎之疏。張皇數百千言。具陳鞫事本末。以明其議讞之至平。心事之至公。無毫髮之可疑。蓋以臣前疏所云。爲都無事實。專屬誣罔。而至其斥臣之辭。尤爲深憯。一則曰危險。一則曰旨趣不佳。終又結之曰直敺諸臣於乘機傾陷用意搆害之科。此豈平常心事所可爲者云。審如是則其爲陰險傾陷。公肆搆捏。直是一索性小人所爲耳。此而不白。則雖以天地之仁。幸免刑章。而生無以擧顏於人世。死無以瞑目於地下矣。寧不冤且痛哉。臣請更冒萬死。悉暴前後事情於前。而仍就鈇鉞之誅焉。臣於昨年溥疏之始出也。略將當初委折。首陳一疏。雖其文成於倉卒之際。事記於久遠之後。不免有所疎漏。如領相疏中所謂翌日之誤者。而若其區區之意。則竊自附於人臣勿欺之義。及其設鞫究覈之際。獄情之翻覆無常。罪人之變幻多端。臣等之出沒死生者。不知幾回。雖在傍觀。亦莫不代怖矣。蓋臣之所聞於順命受訊之始者。只是豈好之語。此與溥疏中二字。輕重不翅相懸。故其時只以前招無加減。循例取供而已矣。厥後因柳之發之言。更令諸問郞反覆詳問。則順命所對。並與豈好而無之。遂以其供辭。載之文案。臣等之意。固非不欲周詳。而乃於今日。遂成罪囮。誠使臣等逆覩其如此。則豈無可以處變者。而愚不及此。此則臣等之罪也。其何辭以自解也哉。蓋勿論豈好不好。以此言傳之於履相者。必重也。敷衍而增益之。以疑亂一世之聽聞者。履相也。而及其供對也。履相則曰不好。必重則曰有不好底事。與臣疏所謂豈好者略相似。而語脈意勢。實有輕重之別。蓋將觀勢隨機。以爲從輕變重。因淺入深之計。其爲出於禍心。則一而已矣。而惟李聖肇與必重依幕酬酢之語。書札往復之事。可以見臣疏之斷斷非誣。彼聖肇者。豈爲臣地哉。不過當初所聞實如此。而其必以書札往復於必重者。卽已揣知必重難信之情形矣。蓋一番人表裏經營之計。因此一着。不免乖謬。則聖肇之見嫉。於是乎甚。而獨無奈所執書札。旣係要證。無以爲罪。則乃以其所謂罪人招辭全然不聞者。爲欲巧反拙。反覆窮詰。欲加重究。誠使聖肇於其時。果聞罪人招辭之有某語。則何乃致疑於鞫廳更問之節。而與必重有所問答乎。且其時堂上郞廳。不能長時在坐。或因喫飯。或因休息。更迭出入。則其不得悉聞罪人之招辭者。豈獨聖肇一人。而乃以此獨爲聖肇罪案。是果獄體之當然者乎。臣之所不能無疑。正在於此。而今反以聖肇等不請刑。自爲公平之一證。未知聖肇之可受刑者。終在於何事耶。臣誠愚昧。莫曉其意之所存也。大抵凶言二字。與更問一節。最爲此獄之肯綮命脈。而臣自初待命。久在輦下。凡鞫廳議讞筵席奏對。間或得之於傳聞。前疏之言。蓋皆明有所據。豈敢以孟浪無實之言。而仰瀆四聰之下。以取搆誣之罪哉。臣竊伏聞上年六月十六日請對時領相曰。其時只有不好底等語云。不好與謀害。豈不判異乎。此蓋捨臣所謂豈好。而取呂姜之語爲歸重。以與溥疏二字。較其輕重也。八月初一日請對時則曰。不好與不利。何間乎。不利則乃有害也。若論當錄不錄之失。雖不好亦有之。何必歸之謀害而後可耶。夫不利二字。本出管蔡之言。而溥之所以引用於今日者也。今乃謂不好與不利無間。而又以乃有害者釋其意。則其異於溥疏所云者幾希。而與向所云不好與謀害。豈不判異者。自相矛盾。臣之惑。固已甚焉。而至於中間七月二十一日請對時則曰。上有謀殺我之文。下有害字。豈不重歟。是卽自以其意言之者。而繼又言朴招中有曰上文有謀殺字。下文有亦害字。尋繹其首尾。適足以證成云。故問目中。以是問之。昨果吐實云云。此皆出自其口。達于聖聰。登諸史官所記。而今於臣疏所云。乃曰莫知。何以致此。有若出於臣之白地杜撰者然。夫於十數字內。削去中間曲折。獨拈首尾二字而結之以豈不重乎。其孰不致疑於欲成謀害之案者哉。況上謀下害之云。雖出罪人之招。而必以此爲問目。導罪人以必。以此爲言。則彼罪人者拷掠。當及身矣。更何所顧藉。而不以此承款乎。以此言之。則臣之前疏所云。恐不可謂全然虛罔也。然領相於此。初亦豈有傾陷搆害之意哉。特爲喜事不靖輩所掀撼波蕩而不能自持耳。以領相疏中所謂曲護諸臣壞了獄體等語見之。亦可想其大略矣。至於尹趾仁月日考啓之疏外。若勉出在告大臣。而內實驅陷按獄諸臣。蓋原任大臣。亦參順命訊鞫之坐。旣不可以並論。亦不可以區別。故遂發此議。而其疏有曰。順命推案中。金春澤與希載妻交奸之說。若有載錄。則可以指摘其時日。夫春澤等交奸之說。始發於十月刑訊之時。而以非承款。不爲錄案。乃於十一月十九日。因其更問。始爲載錄。而原任大臣。不參此坐矣。趾仁之以此爲言者。意非偶然。而金吾之啓。果以十一月十九日爲始招。一循趾仁之意。指夫順命於其日加刑時承款。厥後更無刑訊之事。若以十一月十九日。爲始招之日。則臣之所謂更問者。便歸虛罔矣。於是一種樂禍者譁然。以溥言爲不爽。將敺諸罔測之地。諸問郞之待罪者。見此禍機之迫在呼吸。敢援古人獄中上書之義。遂相率而號籲。則喉司之臣。惟恐其實狀之或徹於天聽。稱以猥濫而却之。金吾堂上之疏則曰。十一月十九日。始有春澤交奸殺我之說。明白載錄。臣等於考啓。果以十一月十九日爲始發。而十月二十日二十四日。又非判府事徐文重進參之日子。則順命云云之說。發於更問與否。非所可論。又曰。問事諸人等。以十一月十九日。爲更問之日者。未知有何所據。此蓋以更問一節。爲不足憑信也。其爲原任大臣地則至矣。獨不念無辜諸臣之抱冤莫伸乎。其亦不公不仁。甚矣。甚者至以結案之日。並行更問爲言。結案之日。非可更問之時。則此又無據之甚者。而幸因諸問郞就鞫。同辭抗辨。適又李坦以前日自取順命結案之招者。今復爲問郞力明其不然。兪彥明又謂順命始招。在於四次刑訊之時。則乃原任大臣不參坐之日也。鞫廳。始乃欣釋。卽以十一月十九日許。爲更問之日。於是乎臣等始得免掩置之罪矣。臣疏所謂汩亂而欲滅之者。實非過當之語。而月日之辨。旣因諸問郞之力。則領相之末後筵奏。其勢自不得不爾。恐不當以此而示德色於人也。至於判府事徐宗泰之疏。遣辭尤深。至以世道傷敗爲臣罪案。則殆非意慮之所及。而臣之駭怖。益以甚焉。宗泰則前日筵奏。旣以謀害乃文字。當初出於罪人之口。必以常言爲之。其必有謀字。誠未可知云爾。則固已致疑於二字之非實矣。況月日考出之事。又自有親嫌。則今此兩段。皆不干己事。而猶且强爲引咎。至於如此者。何也。豈其一二參鞫之際。並行月日究覈之擧。此其爲今日不安之端耶。抑急於爲首相分疏。而不憚以身自當耶。臣竊訝惑焉。且念傷敗世道。其罪大矣。臣雖無狀。豈其敢於爲此。而以彼之愷悌善恕。乃於不干己事。怒臣斥臣。若是其嚴。則臣之得罪公議。不見原於同朝者。斯亦可見矣。若乃趙相愚之疏。其窘遁之態。不能自掩。而其所謂橫被誣枉者。尤極可笑。有不足多辨也。抑領相之疏。以爲年少喜事者。固不足責。老成之人。亦復爲之。此其所以責臣者。雖若寬緩而實爲深緊。至聖批有曰。老成大臣之言。反有甚於臺避。則尤不勝惶恧焉。臣本性質懦弱。方當少壯之時。亦不能磨礪圭角。與人爭是非。以峻刻激發爲事。此實通朝之所知也。今旣老白首矣。而所居之位。又是人所具瞻。雖事有不槪於意者。何敢遽以聲色加諸首席。以損傷廟堂體面。況鞫事之了當。久矣。聖鑑之照燭。至矣。追咎旣往。以惹鬧端。夫豈可已而不已者哉。臣與領相。私義有嫌。不相往還。久矣。昨歲枚卜。猥被其推轂。遂同三事之列。此頗近於蕭，曹古事。其疏所謂進人之際。不至肆行黨伐者。似亦指此而言也。臣亦自念人臣之義。當先公後私。不容復有回避。且今朝論之。乖張極矣。消融保合之責。惟在大臣。苟於同席之間。不能鉏去畦畛。而有參商之迹。則根本先自披攘。而國事益無可爲。故遂棄置前事。不設形迹。降心坦懷。務相調適。雖進退可否之間。或不無一二異同。而要在鼎味之不爽。車子之可行而已。未嘗敢有爭心勝氣。以失其和。庶幾保此終始。共濟艱危。以仰答聖恩之萬一。區區此心。可質神明矣。不意溥疏遽出。而領相承命按獄。臣則席藁待勘。居然有刀俎魚肉之勢。此固人事之大不幸。而畢竟勘律止於罷職。則雖出明主之寬仁。而其所議讞。亦不可謂不傅輕議矣。然於其間或操或縱。乍緩乍亟。類不能一出於無心者。如上所陳。則雖微臣而人亦孰不疑之。況其所爲傳輕議者。亦只以更問一節。爲可免掩置之迹而已。至於凶言二字。則固置之於虛實疑似之間。且以其所左右於諸囚之供招及抑揚於前席之奏對者觀之。則蓋亦七八分疑其有矣。是則臣疏所陳。亦豈好者。殆不免飾辭謾上。而其初之掩置不掩置。固不暇論也。臣誠褊心。其何能無媿恨於此。今雖聖上洞燭誣枉之實於再鞫之後。而惟此一念。終不能遣諸胸中。如是而欲復與之。黽勉同事。如前日之爲。其如忸怩而不自得。齟齬而難相合何哉。然臣亦不敢遽以此意形諸言語文字。以傷同朝之義。只欲自辦一退。以避賢路而已。聖上不曾諒此情勢。卽賜允許。臣誠悶迫。不得不具陳。向來所遭之可畏。日後駭機之難測。冀蒙聖明之矜察。而至於前所云云者。則終不敢明白說出。惟從頭歷敍之際。不免略及於鞫事。而遣辭不能葳蕤。上以致聖主之疑。下以觸僚相之怒。此固臣罪。而亦其衷情之所結轖。事勢之所逼拶。欲默而不能得耳。豈臣之所樂爲哉。然而領相之怒。臣固料之。而亦已任之矣。惟以我殿下之明恕。而輒疑其與臺臣相表裏爲黨論。欲逐去異己之人。人臣之罪。孰甚於此。而況在人臣。其罪尤當如何。自昔人臣之朋黨相傾。要不出於貪祿位爭權勢耳。今臣一心耿耿。惟在避遠世禍。保全性命。其於非分職名。必欲褫免乃已者。殆甚於束縛者之求解。寧有一毫爭權貪位之心而敢爲黨論哉。且使臣得遂避賢之願。而庶明勵翼。朝著和靖。則臣以桑楡餘年。退守東岡之陂。養雞種黍。歌詠聖澤。此臣之至願大幸。又何苦而必欲逐去諸臣以爲快哉。日月之明。宜何所不燭。而其不諒賤臣心事。一至於此。無非臣平日言行不見信於君父之致。尙何言哉。尙何言哉。仍念臣之庸陋。最出人下。特以先臣之故。猥被聖眷。擢備輔相。雖其材智不足興起事功。力量不足鎭定朝論。而庶無毀畫於瓦墁。推助於波瀾。以爲國家病。至於伴食之譏。模稜之謗。臣固甘心而不辭矣。不幸遭罹變故。心事失平。重辱誤恩。情迹益艱。危腸易以棖觸。疾呼不暇緩聲。遂致廟堂之上。有變色之言。同寅之地。啓相矛之隙。使朝論益以潰裂而國勢益以判渙。此雖非臣之本懷。其端則實自臣始矣。反躬自數其罪。豈勝誅哉。況玆陳辨。雖出萬不得已。而指摘發揚。頗傷剋核。覼縷條列。又涉煩猥。臣之罪戾。尤萬萬難贖矣。惟願殿下速賜處分。先削臣議政職名。仍將臣疏所陳事情。一一勘過。如其或誣。臣固當伏讆言罔上傾陷大臣之律。雖其非誣。臣亦宜受妄言起鬧壞亂朝廷之罪。其輕其重。惟聖主裁之而已。臣無任惶隕震懍涕泣俟罪之至。</text>
<title>辭右議政再疏 庚寅</title>,<text>伏以臣。猥被誤恩。敢暴危懇。庶冀聖明念國事之多艱。察人器之不稱。卽允所辭矣。伏蒙史官賫傳聖批。褒予之辭。敦勉之旨。反出常例之外。臣誠愕眙失圖。不知所以自處也。臣本無才無德。一介倥侗人耳。當初爰立。已是人望之外。到今重卜。又在試可之後。不審聖明有何所取。而不欲終棄。復加收拾。至下以不敢當之敎耶。臣旣有休戚與共之義。又荷天地再造之澤。其所以思欲報效者。雖糜身粉骨。亦何所辭。而乃於今日爲此違慢之計者。豈所樂爲哉。其情誠有可戚而萬不獲已者矣。臣之向來所遭。誠搢紳之大恥。每一念至。尙有餘悸。其攻臣之言。或曰廣汚良善。或曰欲擧朝廷幷納於樂禍之科。噫亦甚矣。幸蒙聖上委曲。保全於衆怒之中。删改批旨於事過之後。以至曩日前席開釋備至。臣於此豈復一毫自阻於仁覆之天哉。然其所以爲臣罪名者。固自若也。則臣何敢徒恃聖明之在上。持此題目。抗顏復據於具瞻之地。自同無故之人哉。臣雖冥然不自知恥。獨不畏一世之公議乎。臣之不宜復廁朝端。與論國事。卽通朝之所共知也。向因玉候違豫。爲承起居之節。雖不免冒詣京闕之下。而終不敢肅恩命參賀班。則亦可見情迹之異於他人也。及承面諭之命。邁邁徑還。亦有所不敢。遂從諸臣之後。黽勉入對。以爲仰瞻天顏。粗暴私情之計。則其何可攙入他辭。而近聞一儒臣以諸大臣聯翩入對。曾無一言及於弼違繩愆爲言。彼非不知臣等之不可措一辭於其間。而猶且論之如此者。何哉。借曰聖上眞有可弼之違。可繩之愆。而臣等不量私義出位爲言。則未知又將以爲如何也。今臣退在田野。而猶不免受人侵詆。使臣進而處於巖廊。則其能一日安於位著乎。畢竟顚沛。可坐而知也。其於公私。終果何利哉。臣左思右惟。終難冒進。玆敢更瀝肝血。仰干宸嚴。伏乞聖慈曲垂諒察。亟鐫臣職名。改卜賢德。以畀弘濟之責。公私不勝幸甚。</text>
<title>因持平尹鳳朝疏。辭職箚。</title>,<text>伏以臣。於日者己卯文科追復當否之下詢也。敢以家庭緖論仰對矣。伏見持平尹鳳朝上疏。則以臣曾祖文正公臣尙憲之言。只論罷榜之不可輕爲。豈可引之爲今日復科之證。非知某之本意也。臣於此不勝慚悚之至。夫罷榜。我國之痼弊。祖宗受敎。蓋出於慮後弊之意。臣之先祖力主不可罷之議。而向來罷榜之擧。實有乖於祖宗絜令。臣竊意其旣曰不可罷。則追復其不當罷之科。其意自可以互看。故臣亦於獻議。援以爲說。而曾不覺其未罷已罷之有異。不可相引爲證也。他人之不知本意。而妄爲援據。猶且不可。況臣以後孫而謬引。則其爲不肖甚矣。其何可晏然於職次乎。伏乞聖明亟鐫臣職。以安私分。不勝幸甚。</text>
<title>擬陳所懷疏</title>,<text>伏以臣。狗馬賤疾。初似外感。實則內傷。醫治失宜。輾轉沈篤。種種諸證。有難殫擧。而頭疼最苦。頃刻難忍。晝夜叫痛。宛轉床席。昏瞀旋暈。不省人事。此蓋由於氣血耗損痰火用事之致。一日二日。冀或有一分之愈。而危綴若此。無復就列之望。以此職務。未免癏曠。籌司之坐。廢已多日。賓廳之會。輒至頉稟。此豈私分之所安而國體之所宜哉。伏乞天地父母。亟賜鐫免臣職。以幸公私焉。臣於病伏昏頓之中。有時念及時事。不覺隱憂而長嘆。幾乎忘寢與食也。目今災異疊見。飢荒荐仍。仰觀俯察。罔非危亡之象。而最是朝著不靖。國事泮渙。訛言朋興。人心波蕩。有萬分可憂。無一毫可恃。誠不知稅駕之所也。噫。近以尊號一事。中外之冒禁投匭者。踵相接也。而其攻斥朝紳。靡所不至。殆欲敺諸罔測之科。已不勝其危怕。而至於武士輩。亦相率而陳疏。雖因喉司啓稟。輒皆退却。而其爲紛紜。則甚矣。噫。自殿下臨御以來。懋修實德。力行實政。湛恩厚澤。洋溢方內。而擧累朝未遑擧之欠典。行歷代未能行之縟儀。巍功盛烈。度越百王。凡有血氣。莫不欽誦。則爲殿下臣子思所以揄揚發揮者。庸有極哉。惟玆徽稱之擧。創自唐宋之世。及至我朝列聖。亦或行之。則今日此論。亦不可謂無前事之可據。而聖上自初謙挹。旣頒宸章。以示難從之意。又降明命。以絶章奏之論此事者。此可與光武之禁言聖於上書者。同其烈矣。於此足以仰見聖學之高明。迥出尋常。而其於萬代瞻仰。豈不益有光哉。臣誠愚妄。只知將順之爲美。不欲苟同於羣議。寧受四方之咎責。終不敢以區區致隆之情而損聖上謙光之德也。噫。殿下値此艱虞之日。宵衣旰食。不遑寧處。只以答天譴收民心爲急。凡係彌文。視之泊如。而今之言者。曾不識此。相繼扣閽不已。臣竊慨然也。究厥所由。莫非如臣無狀。忝居廟堂。曾不能導揚聖德。使中外曉然知淵衷之所在也。臣於此慚惶悚縮。無所逃罪。伏願聖明斥退臣身。以鎭中外之情。以下缺</text>
<title>陳所懷箚 辛卯</title>,<text>伏以臣。頃於入侍之日。敢以李晩堅等使之上來之意陳達。而自上頷可。仍論論議之弊。而至以同是臣子。則予之本意。寧有彼此爲敎。又引古語中攻其事無攻其人。攻其人無攻其黨者。以爲若如是。則庶不至極亂。臣於此有以仰見聖上大公至正。無一毫偏係之私。而亦有得於治黨論之要道矣。誠宗社臣民之福也。甚盛甚盛。臣親承玉音。不翅諄切。方寸激昂。自不能已。而只緣識見空疎。言語拙澁。不能敷陳建極之義。以對揚休命。退而慚悚。彌日耿耿。玆敢以未盡餘懷。略爲推演。仰備澄省焉。噫。爲國之道。莫先於正朝廷。而卽今黨論日甚。色目之中。又分色目。睽離乖隔。互相傾軋。同朝之間。殆同仇敵。此患不去。則朝廷終無以正。而國事終不可爲。豈不痛哉。然念朋黨之弊。自古有之。在上者孰不知其爲病。而顧患處之不得其道。則不惟無以救其弊。而反益其病矣。所謂處之不得其道者。或意在調停。專務姑息。不問其人之賢邪。其事之是非。一例兩可而並用。不復以辨別取舍爲事。則賢邪雜進。是非混淆。而治道日以益紊。此一患也。或以惡朋黨之意太過。而擧一世皆疑其爲黨比。雖其所論所爲。或出於公正。而輒先以億逆之意處之。於其所助與者。雖賢且是也。而輒疑其黨同而故抑之。於其所攻斥者。雖邪且非也。而輒疑其伐異而反揚之。其一抑一揚。旣失其當然之則。而言者反以見疑而獲罪。於是小人之依阿回互。工於自謀者。乃得無黨之名。而君子之公忠正直不避嫌忌者。率被偏黨之目。此又矯枉之過。而其害反有甚於朋黨矣。此又一患也。或專以一時愛憎好惡。爲其抑揚進退。其所愛好。則一切以爲賢且是而揚而進之。其所憎惡。則一切以爲邪且非而抑而退之。旣又覺其偏而反之。則向之所愛好者。又一切憎惡而抑而退之。向之所憎惡者。又一切愛好而揚而進之。是其更迭遞代。雖若勝於專任一邊者之偏。然其愛憎好惡。一以己私。賢邪是非。隨時變改。而適以激成兩下相爭之勢。則是乃身自爲偏黨。而人心愈不服。朝著愈不靖矣。此又一患也。此三者。其所處雖有不同。要皆出於私智偏見而非大公至正之道。則一而已矣。從古人主患臣下之朋黨。而率不能去者。大抵皆坐此。然則今日黨論。雖皆羣下之罪。而亦豈非聖上建極之道猶有未至而然歟。伏願殿下益加睿思。虛心而觀理。正己而御物。凡於羣下抑揚進退。一視其人之賢否。其事之是非。而無以一己之愛憎好惡參焉。或一邊之中有賢有否。則賢者進之而否者退之。或一人之言有得有失。則是者取之而非者舍之。使吾方寸之中。廓然大公。無一毫偏係固必之私。如鑑之空。如稱之平。姸媸輕重。隨物應之。而物莫能欺。然則羣下自然畏服。不敢肆爲黨論。而日改月化。漸次消融。則終可臻於蕩平之域。不亦休哉。臣於近日官制之變通。法典之撓改者。亦有一二可言者。輒敢附陳焉。曾因故判書李寅燁之言。參下積滯。疏通之道。議于大臣。則大臣以五廟八陵各二員內。一員改作直長。世室九陵未祔二陵。各二員內。一員改作奉事。定奪遵行。已五六年矣。自是之後。參下積滯。果有疏通之效。而顧於其間多有不便之端。今之陵官。卽古寢郞也。必以有門地才行者擇差者。蓋所以重陵寢也。旣作奉事直長之窠。則皆以仕滿。參奉奉事。循序而陞遷。故自不能一一擇人。旣當其次。則明知爲賤流者外。雖或有不合者。率難斥去。不得不備擬。殊非當初擇差之意。其不便一也。陵奉事直長。一依京司計朔之法。而獨於參奉計朔。猶用前例。同是陵官。而其所計朔。未免斑駁。其不便二也。仕滿直長。應遷者多。則奉事參奉。雖未準朔。而不得不次次遷轉。各其未準朔數。退計於旣遷之後。其不便三也。參下疏通之後。應遷者自多。故六品之窠。難於推移。若當大政。則前期儲闕。猶患不足。以此蔭官作散。無慮數百。其間可用之人。不翅夥然。而政曹急於遷轉。實無暇於收拾。參下參上之爲積滯沈鬱。則一也。奔競之習。又倍蓰於前日。其不便四也。當初重臣之意。蓋欲以氷庫別提二員。典設別提二員。還爲別檢。與典設別檢一員。禁府都事二員合七窠。勿爲初仕之窠。並爲齋郞仕滿後遷轉之階。而大臣謂非正官。不用其言。而有此陵奉事直長之法。氷庫典設禁府。其設置蓋久。旣非權設。別檢都事。初雖爲無祿官。今皆爲受祿之窠。則亦不可謂之非正官也。今若以別檢都事。爲齋郞遷轉之階。則其終始可行而無弊。非如陵官變通之爲多窒碍而不便。至如京中有形勢者厭避遲滯之齋郞。競趨捷徑之別檢都事之弊。亦可以自除矣。臣本以重臣之言爲有意。見今日朝著之間。亦多以陵官新制爲可罷。則乍行旋寢。雖似顚倒。宜令該曹更加商確。自今大政爲始。從便變通焉。內侍敎官。實掌敎誨宦寺之任。自前必以生進之人擇差者。其意誠非偶然。曾或有以學生間間見差。此則皆其先世有可紀之功德也。頃年偶有一人以學生而得之。因仍襲謬。便成學生之窠。其間見任者。豈盡不及於生進之人。而官方則已壞矣。亦宜飭令銓曹。毋復因循也。守令年限。自載法典。其不可弁髦也明矣。近年以來。此法寢弛。銓曹破格。而擬之得之者。冒沒而赴焉。此莫非私意勝而廉恥喪也。豈非無據之甚乎。凡人精力之衰旺。固不係於年限。雖已年至足任字牧者。亦不無其人。中間或有勿拘之論。而臺閣之輒爲爭執者。實以祖宗定制。不可撓改也。並乞申飭銓曹。注擬之際。必考其年限。俾無冒濫之弊也。朝家節惠之典。只施於正二品以上者。自是不易之成憲也。若夫視其贈秩而賜諡者。非大賢。則節義之士外此則否焉。故自前從二品中名宰之可諡者何限。而曾未聞有得諡者矣。頃年。大臣乃擧二三名宰。請賜其諡。聖上特許。而其後筵臣。輒援此爲請。便成應行之典。臣恐自今以後。各以私意。續續仰請。而朝家無所斟酌。則末流之弊。馴至於猥雜。而祖宗舊制。壞損無餘矣。豈不爲未安乎。亦宜一切防塞也。</text>
<title>論官制箚</title>,<text>伏以臣。伏見陵官新制。多有不便。敢陳變通之道。聖明不以臣言爲不可。已令廟堂稟旨依施矣。第臣箚中。只據故判書臣李寅燁所陳擧條。氷庫別提二員。典設別提二員。還爲別檢。與典設別檢一員。禁府都事二員合七窠。並爲齋郞仕滿後遷轉之階矣。臣更思之。氷庫別檢。又有二員。合前七窠。則實爲九窠。而此一款。未免遺漏。臣之不審之失著矣。不勝惶恐。然念參下七窠。已無不足。而氷庫別提二員。又爲參下之窠。則參上窠縮。亦有妨於疏滯之道。此二窠。則姑依前爲別提。似或得宜。恐銓曹臨政。眩於奉行。玆敢煩陳。惟聖明令該曹稟行焉。</text>
<title>因校理李晩堅疏。辭職疏。</title>,<text>伏以臣。得伏見校理李睌堅疏本。極言今日事。而其論趙大壽事。語意深峻。並斥筵中救解之諸臣。又謂大臣豈不知大壽之罪重難貰。而獨不免牽掣依違於其間。此卽指臣而言也。臣於此誠不勝瞿然之至。伊日前席。儒臣遽發大壽甄敍之請。仍請詢問於入侍大臣。則聖上卽爲下詢。臣略陳當初獄情梗槪。結之以事涉重難。臣之持難之意。此已可見。而乃曰參酌處分者。不過以大壽罪狀如此。只欲聖上觀其情犯。有所裁處。非謂其必可收敍也。而語意有欠別白。則以此而謂之依違。固其宜也。而臣雖罷愞。亦豈至於牽掣而然哉。然使臣平日言行苟能見信於同朝之間。則豈其不相諒至此耶。臣誠愧恧之不暇。尙可呶呶自解乎。臣之無狀。竊據鼎席。當此艱虞。尸素踰年。曾未有一策之注措。一事之變通。其疏所謂國事無稅駕之所者。莫非臣罪。則依違牽掣之誚。亦一細故耳。臣之不堪久居職次。於此尤決矣。伏乞聖明亟許鐫免臣職。以謝公議。以安私分。仍念近來朝著之上。含默成風。讜直無聞。識者之寒心。久矣。今晩堅職在論思。志切糾繩。不避忌諱。有懷必陳。其所爲言。切中時病。面伏見批旨。旣許以大意固好。終以似此風習。殊可惡也爲敎。不但不爲翕受。乃反近於摧折。此豈淸朝恢言路之道哉。從古國事之日非。職由於莫敢矯其非。則可不戒哉。可不懼哉。伏願聖明益恢寬弘之量。以盡轉圜之美。國事不勝幸甚。</text>
<title>因修撰鄭纘先疏。辭職箚。</title>,<text>伏以臣。猥陳危迫之懇。冀蒙譴斥之恩。輒承溫批。罔知容措。方將更瀝肝血。冒死號籲矣。卽伏見修撰鄭纘先上疏。則其侵攻臣身。殆無餘地。臣誠慚悚。繼以駭惑也。臣以此事。被斥於人。至再至三。而卒之驅諸不忠不直之科。呶呶辨明。雖涉疲勞。亦安得默然而已乎。趙大壽之罪。係關科場。雖其平日相好者。亦不敢輕發救解之論。以至十年之久。則以臣而擔當救解者。其果近似乎。及其詢問之下。臣未知儒臣本意。有所質問。則世瑾含糊其說。大壽之情犯有無。終不說出。臣始以當初罪狀。有所陳達。而結之以事涉重難。特以其爲未了之案。而人或稱冤。故雖有參酌之語。亦非直請收敍之言。則其意專於救解者。亦果如此乎。至於與之相約云者。尤涉駭異。向來爲大壽救解之說。臣亦聞之。至有要臣陳白者。臣雖未嘗明言斥絶。而若夫擔當救解。初未嘗萌於心而發諸口。則今此云云。何所據而發也。至於李晩堅所論。出於執法。且其疏語。亦不止此一事。而聖批辭旨。頗涉摧折。則引咎之章。略及優容之意者。實不料其有欠於忠直之道也。臣不量時勢。久冒重任。冥行擿埴。終始跋疐。而前後所被人言。一節深於一節。其所謂失信於私。與有欠於忠直者。實是士夫之羞行。人臣之大罪。雖使微官庶僚。得此題目。猶不容一刻仍廁於職次。而況身居表率之地者乎。臣以此杌隉之情迹。而叨此隆異之恩命。久使近侍之臣。相守不去。則亦足以添臣之罪。尤豈非萬萬惶蹙乎。伏乞聖明亟命罷斥臣職。仍治臣不忠不直之罪。以警具僚。以安賤分。不勝萬幸。</text>
<title>請罪通信使箚 壬辰</title>,<text>伏以臣。伏蒙聖慈曲垂睿察。得釋重負。退就閒局。私心感幸。有不可量。今臣所處。固不可妄議朝政。而若其關係大義者。則身居大臣之列。亦安得泯默而越視哉。頃者臣之在告也。聞信使以改送國書事馳啓。而廟堂入對請許改。繼見廟堂責諭信使關文。始知其許改者只出於慮患之深。而非以信使爲無罪也。又伏聞殿下於宰臣疏論國書改送之不可批。以誠有意見。尤可見聖意之所以勉從者。蓋有所爲。而使臣辱國之狀。則或已俯燭之矣。噫。國書改送。已屬成事。今不須追論。而惟是爲使臣者。銜命出疆。旣傳國書。則設令國書眞有可改。尙不可受其還退而請改於本國。況今日事。我無所失。彼甚驕妄。則在使臣之道。固當引義據禮。明言善曉。使不得肆其無禮。而乃不能力爭。惟其言是從。不待使事之竣。而持還退之書。徑首歸路。請其改送。惟此國書。我主上自名之矣。其尊至矣。此豈臣子所可受其還退。而亦何敢肆然請改耶。古人之於所持之節。尙與之同臥起於死生之際。則況此御諱所書者耶。然則此其罪。豈但不能專對而已。蓋使臣之於國書。在我則無可改。而甘心於還退。在彼則簡慢而不能爭。反要我以改之。其所貽辱於國家如此。而前後之狀。略無引咎之意。有若善自周旋。惟恐改送之或遲。此無他。其所慮者。只在其身之留滯。而君命之委。國體之壞。曾不以爲恤故也。噫。朝家之遣使臣者。本欲其傳命。而今反致還退之辱。則可不罪之耶。我國之於倭人。計在羈縻。雖不與之較絜曲直。而在我臣子。則又何憚而不罪其罪耶。況倭之自前夏所以驕我者。非一端。而我以有深慮。每每曲從。馴致有此事。想其視我國蔑如矣。而今我若能振我國綱。罪其不善奉使者。則彼亦將有所敬憚。稍戢其驕心矣。蓋彼雖異類。亦有天賦。不全昧於信義之爲可尙。故麗季之衰弱。而鄭夢周見敬。則弭其侵掠。皇明之神武。而李宗誠失職。則益肆桀驁。由此見之。使命實關國家之輕重。而其失職者之不可不罪也明矣。且昔在丁未回答使呂祐吉等之還。以其所賫來彼復書。只書關白姓名。不書國王。又其執政之答我禮官。書直名之責。使臣之辱國。兩司並發拿鞫之論。以今使臣之所爲。比諸丁未。則其爲辱國。不翅倍蓰。而臺閣之上。尙無一言。世道之日下。良可慨然。爲今之圖。宜趁使船之未到泊。預遣金吾吏卒於境上。待其回還。卽爲逮來。以正其辱國之罪。使彼稍知我國禮義之尙存。刑法之不隳。則庶可爲食葚之一助矣。抑臣區區所痛惋者。又不止此。夫臣子之義。莫大於尊君。而近日此義不明。前歲西塞奉使之臣。受上淸差之嫚書。其爲羞恥。至今未湔。而此則猶可諉以未諳格例。而今此南使辱國之事。誠非尋常罪過之比。於此而若不重施王章以勵臣節。則其不明者。必轉益晦塞。此其所關。可謂至重且大矣。惟聖明之留神。不勝幸甚。</text>
<title>因司諫權𢢝疏論科事。待罪疏。</title>,<text>伏以臣。得伏見司諫權𢢝之疏。極論今春庭試不嚴之事。而辭意嚴峻。實非尋常。末乃結之以夬賜處分。以懲其罪。臣於此震慄危怖。無以自容。敢陳伊時事實。仍請嚴誅焉。臣於讀卷之任。固自知其不似。而坐違召命。亦甚惶恐。不得不隨牌詣闕。則禁門已下鑰矣。臣遂留在闕下。坐待諸試官之齊到。則時已罷漏矣。臣始詣仁政殿試所。仍卽開場。而擧子之衆多。比前倍蓰。充滿於內外庭。已無餘地。且値大雨連注。紛沓益甚。進善門外未入者。亦無慮數千。臣分付禁亂官。看審其形勢。則乃以決無容人之地回告。而無他變通之道。遂與諸試官相議。以限禁川設布帳之意啓稟。蓋以追設棘圍。有非倉卒所辦故也。及其得旨之後。欲設布帳。則許多士子輩。羣起而作挐。使不得排設。旣不得驅入外庭。亦不得限以布帳而日已晩矣。題將懸矣。事勢至此。則嚴守各門之外。更無善策。以此更爲陳稟。加定禁亂官二員。仍設布帳於各門之外。使之另加防閑。夫試院諸臣。亦豈不知此擧有欠於嚴科場之意。而實出於萬萬不得已也。外門絶遠。固非臣所目見。而旣已加定禁亂官。又設布帳。則擧子之出入。惟意往來云者。有非臣意料之所及也。分考旣畢。不卽合考者。亦有曲折。諸試官。前夜旣不得交睫。當日科次。又至夜分。擧皆昏迷不省。遺珠之嘆。勢所必至。而至於合考立落之際。所關尤重。有不可草草了當。曾見別試殿試。亦有夜深。則姑停科次之規。故欲待明合考。議於諸試官。則皆以爲然。臣卽令諸試官。各取其所抄試卷。自加封標。合置于臣之所在房中。至翌曉而合考。臣之區區愚慮。惟在於去取之或差。而不自覺其爲違例之歸也。噫。近來科後嘵嘵之言。無時不然。而今番科場。有異常例。則方外之噂𠴲。有不足怪。而苟使臣望足以鎭士習。智足以善通變。人之爲言。亦豈至此。此莫非臣愚昧無所知識。而初不自量。冒當重任之致。尙誰尤哉。臣頃承聖批。旣有俟間視事之敎。又下遣醫看病之命。臣感激恩數。不敢更爲瀆擾之計。服藥調治。或冀病勢之少蘇。而已浹旬日。一味沈綿。委頓澌綴。無由就列。不進不退。方深惶悚矣。鬼責旣迫。人非亦至。臣於病裏。不勝駭懍。亟宜歸身司敗。以竢鈇鉞之及。而床簀殘喘。亦不能自力。臣罪尤萬萬矣。伏乞聖明亟先鐫罷臣職名。仍治臣掌試不嚴之罪。以嚴國法。以謝人言。不勝幸甚。臣無任席藁竢譴惶隕震慄之至。</text>
<title>辭職箚</title>,<text>伏以臣之無狀。掌試不嚴。重速臺言。略暴委折。仍請嚴譴。不意聖度天大。曲加涵貸。不惟不加之罪。反賜溫批。諭之以別無所失。勉之以卽起視事。臣且惶且感。罔知攸處。夫執法之臣。旣以懲罪爲請。則雖微官庶僚。亦不敢晷刻晏然於職次。況名爲大臣。而因仍槃薄於具瞻之地。寧有是理也哉。臣竊又聞之。日昨。論思之長。以丹鳳門初不閉塞。全無禁限爲達。筵席語祕。雖未得其詳。而禁亂官。旣命拿推。該房承旨。亦爲推考矣。伊日變通之後。使禁亂官。分守三門。至於丹鳳門。則雖以應辦官之故。自不無出入之事。而凡科場出入之門。入則閉。出則閉。自是規例。而今番之全不閉塞。一任擧子之出入。果如儒臣所聞。則誠爲寒心。外門之事。雖非試院目見之所可及。苟能申飭至嚴。則亦豈有此濫雜之事哉。臣旣忝爲讀卷官之首。其糾檢之責。實與承旨無所異同。其不可獨逭罪罰也。於是乎益決矣。伏乞聖明亟命罷臣之職。勘臣之罪。以嚴邦憲。以快物情。千萬幸甚。</text>
<title>辭職及使事箚</title>,<text>伏以臣。縮伏竢譴。半年于玆。虛帶重任。罪添癏曠。屢煩控籲。實非獲已。微誠未格。兪音尙靳。臣跼高蹐厚。靡所容措。噫。科獄一起。百度俱廢。論議互激。止泊無期。宜聖上之爲世道慨嘆。而究厥所由。罔非臣罪。先黜臣身。可嚴國綱。而聖度涵貸。譴責不加。猶且縻以職秩。待以恩數。其爲賤臣地。則至矣。竊恐朝家處分之非宜也。且臣與今首相。爲內外兄弟。國有三公。並據其二。宜無是理。其何敢一日仍冒乎。至於世子傅。自是左揆應帶之任。今番座次陞降之時。以臣方見帶之故。政曹仍以臣下批。揆之事體。亦豈所安。若夫使事之重。固非臣子之所可辭避。臣雖疾病沈淹。亦不能萌圖免之心。而只是査事未完之前。不可冒沒作行。誠有如前所陳者。而今則出疆已迫。畢査難期。臣之行止。誠爲狼狽。伏乞聖慈亟將臣所辭。並賜開許。不勝幸甚。</text>
<title>引親嫌辭職箚</title>,<text>伏以臣。猥陳三款所辭。庶冀一兪並免。伏奉聖批。反失所圖。開示丁寧。有踰尋常。臣惶感悶塞。罔知所措。竊念臣之當遞。固非一端。而相避之法。尤不敢弁髦。臣謹按。大典相避條。京外官外親緦麻以上云。而元無大小官區別之文。則其不可以大臣而獨不避也。固較然矣。臣又取考政府故實。則曾在孝廟朝庚寅年間。故相臣趙翼方爲左議政。延陽府院君臣李時白新拜右相。兩臣以婚家之嫌。各自陳章。孝廟命議大臣。則其時領議政臣李敬輿獻議之辭。先論相避之法。不可輕改之意。繼以事勢不可無權宜之道爲言。蓋時有陳奏之行。必以相臣差遣。而刻日登途。勢甚急迫故也。以此兩臣。俱在相職。李時白則遂奉使出疆。此非平常無事之時所可援以爲證者也。近來相臣之有親嫌而不避者。似由於庚寅之有此例。而揆以常憲。則一向因循。終有所未安。臣以在下應遞之人。何敢苟然蹲冒乎。伏乞聖明亟下臣箚于該曹。考例稟處。不勝幸甚。</text>
<title>辭職箚</title>,<text>伏以臣。頃將應避之嫌。仰暴當遞之義。則伏蒙聖明特下問議大臣之命。臣竊以爲法意。不翅較然。故相臣獻議。亦甚嚴截。今日大臣。必無異辭。權宜前例。非所可援。臣方竢兪音之快降矣。不意判付乃以左相獻議。正合予意。無容更議爲敎。臣誠愕然失圖。不專爲臣一時去就之狼狽而已也。夫祖宗典憲。何莫非不敢撓改者。而相避之法。最爲嚴明。至今謹守而無失。雖京外官之曾無相避者。亦有追後立法。則朝家之視親嫌。果何如也。久遠舊例。臣固昧昧。而以庚寅事見之。其前之無此例。蓋可知矣。其後相臣之不避。似援庚寅之例。而臣恐其有未詳當初曲折而然也。今臣旣知其不然。而乃敢弁髦常憲。仍襲權道。豈非未安之甚。而至於出疆。又與相類云者。亦有不然。庚寅之事。必以時任刻期差遣。事勢有不得變通。未免用權宜之道。而今則使行之緩急。時義之常變。不可比論於前時。而又欲引此爲例。恐不可謂襯合也。故相臣議辭中。一有輕改。後弊不可勝言者。實是確論。而臣若不有金石之典。方在平時而苟遵一時權宜之道。則亦豈不爲後弊之無窮乎。臣方縮伏竢罪。査事未有了期。此時銜命出疆。固有所不敢。而辭不獲免。期日已迫。到此地頭。猶可以往役之義。黽勉作行。而至於匪據之職。終不可冒處。而又有親嫌必可遞之端。其何敢苟然仍帶。以之壞公法而傷私義乎。伏乞聖慈特垂諒察。亟許鐫免臣本職。俾得以原任往還。以少安愚分。千萬幸甚。</text>
<title>到黃州辭職疏 癸巳</title>,<text>伏以臣。奉使出疆。倏已經歲。京國消息。邈無承聞。戀闕之忱。夙宵靡弛。歸到我境。始伏聞邦慶稠疊。縟儀載擧。臣民歡忭。遠邇惟均。而臣獨後於賀班。未共呼嵩之祝。此實臣之所大恨者。而且臣又聞科査收殺之後。諸考官擧皆坐罷而臣獨免焉。臣誠惶媿。莫知朝家處分之何據也。蓋前春科後。中外嘵嘵之言。殆無所不至。而或以擧子之闌入試官之房。疑之以奸濫易生。至囚其諸考官。傔從而覈問焉。始以丹鳳門之不閉爲言。而敦化門又終歸於或開或閉之地矣。雖曰試官深在。不能察見外面。而苟使爲考官者。果能處事周詳。防禁至嚴。則外人之駭惑。亦何至於此甚。而況臣則冒忝命官之任。專管試院之事。事在睫前。亦多失察。詬責之言。至今不已。則其他尙何說哉。若論掌試不嚴之罪。臣實爲首。而特以大臣之故。旣停傔從之問。又免應被之罪。此於事體法意。果如何也。臣本以竢譴之身。勉承專對之命。已貽一時之嗤點。今者同事之人。旣被譴責。而臣又晏然無事。則物情之未允。當復如何。臣在途中。露章自列。極知煩猥。而一向泯默前進。自同無故之人。亦有所不敢晏然者。玆敢冒死。仰籲於宸嚴之下。伏乞聖明察臣情勢之難安。亟許鐫罷臣職。以伸公議。以安私分。不勝幸甚。</text>
<title>陳西路民瘼箚</title>,<text>伏以臣。奉使往還之際。兩西士民。以臣爲大臣。凡係弊瘼。在在狀訴。殆不勝其紛沓。而其中實有不可不釐革者。欲一箚陳久矣。第復命之後。疾病添重。長委床席。重以喪慽悲苦昏頓。實無以綴成文字。未免遷就至今矣。關西之館軍與幷站兩事。最有不便之端。臣亦欲言之。而此則憲臣目擊其弊。旣已疏論。無容臣疊床之說。只竢朝家處分。而此外亦有一二可言者。伏願聖明澄省焉。我國良役。實爲百年痼弊。民生之倒懸。至于今日而極矣。恭惟我聖明深軫此弊。欲有變通。屢下明旨。警飭廟堂。而只緣國綱已隳。民志易撓。終不得大更張。只以末策。中外不緊名色。並許沙汰。仍以遍諭道臣閫帥。各以營屬。出給列邑。俾充逃故之額。則身居承流宣化之地者。宜體聖上惻怛之意。不敢留難。劃卽擧行。以除生民一分之弊。而臣聞朝令之下。諸道方伯。各其營屬。終始靳惜。無意劃給。或各邑有所侵犯。則輒發關致責。雖已充定。必令頉下而後已。朝家命令。先格於藩臬。聖上懷保之澤。不究於蔀屋。豈不大可寒心乎。至於海西。則土地之褊小。人民之稀少。非如諸道之比。而營中所屬各色名目。則不翅夥然矣。取諸彼而潤一營者。反有加於諸路。而最是牙兵。並其戶保。遍於列邑者殆無慮累千。而以其役歇之故。便爲良民投入之藪。各邑簽丁之艱辛。實由於此。豈非無據之甚者乎。臣竊伏聞監司吳命峻之辭陛引見也。特下營屬割給之命。咫尺玉音。不翅丁寧。其在藩臣之道。宜卽奉行於下車之初。而顧乃躕躇觀望。輒以難處之意。費辭馳啓。只就兵營。隨營牌。臨急劃給。以爲塞責苟勘之地。所謂隨營牌。其數果濫。則亦可以汰定。而本營牙兵。雖以兵爲名。曾無團束之事。只收其身布而已。而其數亦有過於隨營牌。則獨不可劃給乎。噫。監營兵營。俱爲一體。捐存冗緊。宜無異同。而在彼則去之甚易。在我則吝不忍與。旣絶守令簽丁之路。畢竟過限未磨勘者。啓聞請罪。守令之以此獲罪。其亦冤矣。夫諸道牙兵之創設。蓋爲方伯緩急之用。而營門只以多多爲善。列邑坐失其良民。其弊靡有窮已。此豈共濟國事之義哉。臣意則各道牙兵。雖不可盡罷。宜自朝家酌定其額數。亦須以公私賤充補。俾不至濫侵良丁。而如有違越定式。一向冒濫者。隨現責罰。而前頭御史之行。方伯閫帥之尤甚方命者。亦皆廉問以來。則庶爲警惕之道。各邑亦有容手之地。至於關東。則道內束伍。監司旣與防禦使。分而領之。此亦便是親兵。雖不別設牙兵。可也。而竊聞原州所在牙兵。厥數甚多。以此本州簽丁之難。比他尤甚。亦不可不革罷。悉付本州而區處矣。鳳山白土掘取輸運之役。爲數郡莫大之弊。民生之困瘁甚矣。此係國家燔器之用。固是不可已之役。而竊聞白土產出於郡東太山之頂。而必須鑿掘數十丈。始得正土。故動一境之民而悉趨其役。旣已掘取之後。去船所且遠。載寧，安岳，黃州等邑。亦不免轉輸之弊。而不幸而或有敗沒之患。則又驅定船之邑與本郡之民。而更責掘取輸運之役。一番運納。幸而無事。其弊猶不可說。至於再掘三掘。民何以堪命乎。然民情亦知其不可猝罷。請改運致之路。相率而號訴於臣。蓋金川助邑浦。卽瑞興以東各邑田稅裝載之所也。較諸海程。雖有遠近之殊。若自助邑浦裝載。則不過一二潮可以到泊於京江。其視海運安危淹速。不可同日而語。雖其船馬運價多寡不同。旣爲萬全之道。又免再掘之患。則若干運價之添給。亦何足恤乎。臣與各邑守令商論。則其言亦如民訴。宜先詢問便否於本道。俾有所善變。而蓋此掘土之役。實是他邑所無之弊。其間艱辛之狀。騷怨之端。難一二言。而最是入塹而時遭頹壓之患。涉海而多致覆沒之慘。噫。今玆之役。本自楊口移來。而楊口雖云有弊。江路之便近。非如越海之險遠。曾未聞有覆沒而再掘矣。一自變通之後。其弊視楊口。殆有甚焉。其在朝家矜恤之道。宜有別樣蠲免之典。臣聞詳定磨鍊之時。本郡則一結出米。至於十七斗。亦可謂偏重矣。今若永減數斗。以示朝家德意。則庶或爲慰悅之道矣。平山。曾於癸未年間。年事失稔。民命近止。而無粟可救。請得賑廳大小米太合一千七百餘石。分賑飢民。而其時受食民人。流散頗多。不得不侵徵隣族。年年收捧上納者。已至一千一百三十餘石。又自本府會錄而捧留者。亦至三百四十餘石。卽今未捧大米九石十斗零。田米一百六十八石零。太五十一石十二斗零。而此則皆是指徵無處。隣里分徵。實爲冤悶。還穀蕩滌。固爲近來痼弊。臣常病之。而今此未捧。旣無可徵之道。而其數不過爲二百餘石。則徒擁虛簿。實爲無益。適足爲一邑之弊。恐莫如特許蕩滌。俾無橫徵之弊也。海州以營下劇邑。物衆地大。素稱難治。而一自分牧之後。日益蕩敗。殆不成貌樣。以此人皆厭避。前後涖任者。多般圖遞。鮮有過十朔者。馴至於莫可收拾之域。朝家宜軫數遞之弊。無或遷動可也。而頃者。政曹以韓山爲凋弊。而移此授彼。物情皆言其失宜。蓋以海與韓。大小相懸。而其爲弊邑。則此甚於彼也。今以嶺邑之有聲績者。移授於洪九采之代。益見其前日之無端移差。實有乖於政格也。自今以後。宜飭銓曹。其有治理已著者。切勿遷動。俾責蘇殘之效。兼杜厭避之習焉。義州。地是邊頭。彼我使客之所交會。一府將士奔走勤勞。實非尋常。臣於留灣之日。接見武士。亦已多矣。人物材地。無非豪俊。眞可謂好身手也。蓋其風氣所鍾。自古而然。而特以京師逖遠。拔身無階。抱才沈鬱。前後何限。在昔搶攘之際。國家得其死力者。斑斑可考。頃年。因出疆大臣之言。亦有一三人別爲錄用之擧。不但一時聳動。至今傳爲美政。近年以來。此事寥寥。遐方物情。頗懷落莫之嘆。今宜分付道臣。使本府拔其尤者。報于道臣。道臣轉聞于朝。依舊事。特令收用。以爲邊人激勸之地。平壤居士人黃順承。卽關西之善士也。其高行篤學。實不易得。屢登薦剡。而尙未霑一命。甚可惜也。亦令銓曹亟先收拾。以慰遐方之士望。今臣所陳弊瘼。皆是沿路所聞。而臣於入京之後。又聞關東有築堰之事。大爲民弊。輒敢附陳焉。夫堤堰一事。雖曰有國之政。必須審量便否。乘其農隙而治之。乃合於事宜。而近來憑公營利之徒。借力卿宰。圖囑方伯。而占取上腴。創起浩大之役。所割者民田。所驅者官軍。恣意所欲。威令風生。則本官莫敢留難。隣邑竭蹶赴役。至於廢農。裹糧而趨之。遠近騷然。怨聲載路。固多有人言矣。以臣所聞而論之。則春川築堰。最爲可駭。蓋其主謀者。乃士人李公胤。而挾其醫術。籠絡一世。以此中外莫不佽助而曲成之。若其役糧。難於辦出。則如本州五百餘石大同。稱以災邑。民力難以本米收捧。瞞報該廳。亟請代納。從輕折錢。而錢出於公胤。米入於公胤。彼窮民之無告者。虛受折錢之名。實當出米之困。烏在其爲民周旋之意哉。若其役夫難於私募。則指使方伯。督發四五邑煙軍。而各邑少或持難。則輒加威迫。不計農節而發之。又囑都事。使自摘奸。刻督役夫。俾就其役。爲一私家之役。方伯以下左右宣力。乃至於此。誠可謂布衣有權也。大開利竇。重貽生民之困。人情莫不憤痛。此而不懲。後弊難防。所謂主謀者李公胤。當該方伯守令。不可不嚴覈處之。且聞京中駔儈輩。截斷昭陽上流。以爲掘浦作畓之計。此是大江公私船筏之所通由。而敢爲此無前之役。多費木石。以塞江路。其爲情狀。萬萬痛駭。亦令攸司摘發其人。各別嚴刑定罪。此外峽中築堰之役。亦多有之。殘民疲於奔走。不安其業。宜令一倂禁斷。以爲峽氓保存之地。且臣於泰英事。常所痛惡。意見實與判府事臣李畬之獻議。無所異同。故臣果以與某議同書進矣。其後重臣一疏再疏。强辨不已。又至于三。而其所譏切。愈往愈甚。至以艱辛傅會爲辭。全無一毫顧藉之意。如臣無似。名雖大臣。受其侵侮。昔非不足。今何足嘆。而如李畬之明識確論。欲正倫綱。反被無限詆斥。臣誠爲世道慨然也。臣以同辭獻議之人。理難獨爲晏然。伏乞聖明亟遞臣職。以謝人言。千萬幸甚。</text>
<title>論訓局變通之道。兼陳時弊箚。乙未</title>,<text>伏以臣。待罪訓局提擧。目見本營形勢。萬分切急。有不容恝然。略論變通之道。兼有區區膚淺之見。久欲一陳於筵席。而適値聖候常在靜攝之中。雖間有入對之日。而語涉繁冗。未免囁嚅而退。今並煩瀆於此時。不勝惶悚。顧此陳腐之辭。雖無可採之實。而芻蕘之說。亦聖人之所擇。伏惟殿下試加澄省而裁處焉。訓局宿兵之制。創自壬辰喪亂之後。而至于今百有餘年矣。加賦三手之糧。以繼其廩料。各捧三保之布。以供其衣資。原初設施之意。實出經遠之圖。而近年以來。災荒荐仍。保布漸縮。資用頓竭。將至於莫可收拾之境。豈不大可憂哉。治兵之道。莫先於鍊藝。一年之內。必爲四等中旬。實是奬勵之美規。而第其一巡賞布。殆近百同。中年以後。只行兩巡者。實出於恤費之意。及至近歲。兩巡猶艱。而此亦停廢者居多矣。以此軍情益懈。技藝全拋。戎政之疎虞。孰有甚於此乎。蓋本營規制。與他自別。當其設局之初。大將則只管訓兵之政。若夫火藥鳥銃弓箭軍色。皆有提調。營中凡需。各令進排。逮夫中年。盡罷諸色提調。皆使大將兼管。獨糧餉提調尙存。而至於鹹土鐵炭之價。中旬賞格之布。則皆自戶兵曹逐年進排。故營中需用。不至苟艱矣。壬戌年間。罷中部而屬禁營後。以其保人。仍屬本營。各項雜費。使之全然擔當。遂罷戶兵曹之策應。自此保布太半歸於雜費矣。保布一年應捧之數。本來廑支當年之用。而在前以其事體之重。非與他等。雖當凶歲。不入於災減。向因朝家特施一時之惠。始創無前之規。每年未收旣甚夥。然又其災減。殆無虛歲。則實非可繼之道也。朝家亦慮用度之虧欠。著令戶兵曹充給其代。則只以如干。塞責輸送而已。絶無準數劃給之時。本營旣失於逐年災減。又不得取償於兩曹。而財用他無可生之道。軍需漸有難支之勢。觸事艱窘。隨處苟且。向來儒臣疏中所謂有同寒乞兒貌樣者。卽其勢然也。久遠欠縮。姑舍勿論。甲申以後十年未捧。已至四百同之多。而若其災減。則其數殆過千餘同矣。前因大將之請。又申劃給之命。而其時戶兵曹各以百同移送。其餘皆置之相忘之域。兩曹留儲。雖曰未敷。亦豈無隨便充給之道。而朝命久未擧行。事體至爲未安。本營屢煩文移。亦皆視爲尋常。終無相濟之意。宜有另飭之擧矣。軍餉保米。本是卜馬軍朔廩之資。而其未收與災減。又如保布之多。而此則以其事體與保布不同。雖有災減。充給無規。故馬軍放料。尤患難繼。朝家曾命別得良丁。充補其保。而厥後所得。不過若干。此不足爲萬一之補。必須從優加得。庶可以成樣。而成命之下。至今遷就者。蓋以良丁之爲難也。備局近有査得良丁。其數頗多。革罷鷹軍。又無屬處。亟命推移充定。以補一分之資焉。凡此變通。皆不過擧行成命而已。而若又一向寢閣。終無以救其凋敗。將爲一弊營而止耳。到此地頭。無他道理。只當一依前規。賞資則復責兩曹進排。保布則勿許凶歲裁省。不然則或加定砲保。收其布以備災減。然後庶得以復其營制矣。別營。卽捧留三手米。支放軍兵糧料。餉廳亦儲畜財穀。策應都監凡需。而並使度支主管矣。三手米一年支用。所餘無幾。又因災歉。稅入大縮。地部每以他倉之米。推移支用。原任大臣冊子中。雖以蕩春臺設倉移儲爲言。而今則實無餘儲可以移置者。此則當觀前頭事勢而處之。而至於餉廳。則本廳措置之路。軍門取用之節。不相照檢。事多掣肘。且外方屯田。不爲不多。而太半爲中間耗蠹之資。稅入之不實。愈往愈甚。以此用度。每患乏絶。亦難收拾。今若移屬都監。令大將兼管。一如鳥銃火藥諸色之爲。則財穀出入。可無不相照檢之患。屯田收拾。亦有隨便變通之道矣。本營曾有水下船九隻。秋冬則留泊於江都。謂之待變。春夏則運穀而徵稅。以補軍需者。蓋其設置。本非無義。而辛卯年間。爲慮船材。就其元數。減去四隻。今雖不敢遽請復舊。而三南統水營戰兵船之退出者。間年分送於兩西沿邑。此外尙有餘數。私自斥賣者。今若擇其稍完者四隻。依兩西例輪定。上送於本營。使之改槊以補其闕。則實合當初創置之意。而亦無船材耗費之慮矣。本營累千校卒所持弓銃。皆出營備。苟有傷破。隨卽改造。故弓冶之役。無時可撤。工匠之費。亦甚不貲。而至於弓角。自戶曹必以七十桶逐年輸送者。自是舊例。而近年所送。只是三十桶。以此應改之弓。多未修造。賞格所用。尤難生意。施賞無物。埋沒甚矣。近聞地部黑角所儲頗優。自今更依舊例。必限七十桶輸送之意。另飭于該曹。恐不可已也。昇平日久。師律解弛。編伍之卒。輕犯軍法。少有罪過。輒以逃躲爲能事。至於今番逃軍事而極矣。軍兵逃走。自有其律。而若其容匿逃軍之罪。則曾無令甲。故其爲親族相知者。許其隱接。恬不知畏。今若以容接逃軍者。各別論罪事。嚴立科條。另加知委。則庶有一分懲戢之道矣。我國良役。實爲百年痼弊。民困已極。邦本將蹶。此聖上所以屢下惻怛之敎。俾講變通之策者也。凡在廟堂之列者。孰不欲感激奉承。以副我聖上恤隱之盛意哉。第其變通之策。自前先輩。以戶布爲第一良法。近來諸臣。又以口錢結布與游役布。各陳所見。具曰可行。雖未知何法果爲十分恰好。而以今日體統紀綱。人心世道。恐難輕議於大更張。故頃日榻前。大臣諸宰。多以各項新法。不可遽行。相繼陳達。羣議槪可見矣。而聖意猶未釋然於諸臣之言。又以別思變通下敎。愈益丁寧。聖明之終始眷眷於民事若是懃懇。則豈敢爲規避沮尼之計。而如臣之才識空疎。智慮淺短。曾無一籌半策有裨於國計民憂者。今豈有別樣施措之良策乎。惟我聖上深居九重之內。特軫蔀屋之下。慨然有志於懷保之方。而在下者終不能仰贊聖意。俯濟民艱。使八路元元之望。終歸於無實之地。此實羣下之責。可勝惶懍哉。噫。國家昇平。已百年餘矣。生齒之繁庶。未有如今日者。然而今之隣族之弊。莫可救藥。此豈眞無良丁而然哉。誠以投入之歧非一。避漏之道多端。而守令懶於搜括。人吏巧於盜弄也。且諸路藩閫守令收布私用之類。不翅夥然。而豪右之徒。武斷鄕曲。多匿良丁。作己私人。非朝家所知者。其麗亦無限矣。近來籌司間有良丁査覈之擧。而徒貽煩碎之弊。實無一分之效。爲今之道。諸般新法。倂姑擔閣。更勿枉費議論。只加嚴責於藩閫。各其營屬可以派定者。爲先出給各邑。又勑列邑。各其邑屬雜色。亦倂破定。又括私家所匿。以充闕額。而自上間發繡衣。另加廉察。以隣族侵徵之多少。爲之殿最。監司兵使之尤甚私護營屬者。亦自備局隨聞啓罷。其容匿良丁者。令道臣常常摘發。繩以重律。則其弊亦可少緩矣。仍竊惟念。國家苟能十分節省。量入爲出。則雖或有未捧於逃亡物故者。亦何至不成貌樣。而顧今冗費。比諸數十年前。亦已倍蓰。不先正本。欲救其末。是猶抱薪而救火也。誠願聖上先自宮省凡干不急之費。特爲剋減。而此則度支亦然。亟命戶，兵曹條奏近來經費之新創而可去者。一切裁節焉。國家經用。專靠於田稅。而輓近以來。稅入不足。常患難繼。此實由於田結之虛疎。經界之政。有國之先務。而量田之不行。蓋已久矣。以此諸路田結。無加起之報。有漸縮之勢。則稅入之隨減。經用之難繼。其勢自至然矣。若三南寸地尺土。無不起闢。所謂舊陳。絶無而廑有。而卽今實結。視元帳不啻半減。三南。國之根本。而其爲漏縮如此。尤豈不寒心。而畛域漫漶。第次不明。災實之相混。爭訟之繁興。亦莫不由此。朝家每以猝行鉅役爲難。兼値荐歉。或慮其擾民而遷就至此。識者之慨嘆。久矣。昨年湖南監賑御史洪錫輔書啓中論此事。以爲令本道方伯兼均田使。都事兼從事官。擇守令中剛明解務者。定爲差使員。先從稍實處。或七八邑。或十餘邑。逐年改量。則不出三四年。可以釐正云者。事甚簡便。誠有意見。故其時以待年擧行之意。措辭覆奏矣。今若試依其言。令各道監司守令。先從稍實處。漸次行之。則似不甚騷擾。而其所釐正。亦不至於三四年之久。若夫諉以年事不登。必欲更待他時。則恐無可行之日。凡事貴在神速。斷而行之。實合事宜矣。國家設糶糴。時平則爲民食。軍興則備兵糧。原初本意。蓋非偶然。而第其穀物之多少。不係於郡邑之大小。或有邑小而穀多者。或有邑大而穀少者。何其不均之相懸至此也。蓋聞穀少之邑。撙節分俵。廑延其命。而亦無以繼其後。則不得不移粟而濟之。其往來受納之際。艱窘旣甚。耗費又多。而民以爲病。至於穀多之邑。一年一戶之所受。多則三四十石。少不下二十餘石或十餘石。民間雖不甚願受。而只緣官家逐年換色之故。不得不强受。而及其秋捧。艱難備納。力有不逮。則多至蕩敗產業。或引年未捧。積成逋欠。則不得不蕩減。蕩減之際。又多冒混。民不蒙實惠。而官失許多穀物。此宜有所變通。而因循姑息。不思所以均平之道。臣實慨然也。今若以諸道各邑穀物之多少。民戶之寡衆。互相憑準。參酌推移。以此有餘。補彼不足。要令一年足以分給。又儲一半留庫之資。可除多少不均之弊。而如是推移之後。又有餘剩。或經年殖耗數。又過多則自賑廳割取定數外。所餘者移送本廳。從便區處。以備水旱不虞之用。亦似得宜。或者以隣比之境。分排無難。而遠邑移送。反貽民弊爲慮。而此則有不然者。船路相通之地。雖遠自可運致。而若在山峽僻邑。則或作錢或作木。各付其邑。還作本穀。則移轉之弊。自不必爲慮。頃日以各邑民戶少而軍摠多者。已有推移變通之命。此事亦類於是。恐無掣肘難行之端矣。夫兵器。卽國家戰守之備。其精利朽鈍。實爲勝負成敗之所係。則顧不重歟。且其製造之役。出於公家。則事理當然。而今使之私造。仍爲私蓄於其家。可乎否乎。三南兩西。月課皆有鳥銃火藥鉛丸。而近年以來。自該廳悉付私人。作爲貢物。給價措備。分送外邑。而聞其銃鐵不甚精鍊。只取外面賁飾。故臨放拆裂者居多。火藥則硝黃少而柳灰多。故藏置稍久。多不起火。外方受去者。皆以爲不便。莫重兵器。果皆如此。則可知其爲不合於戰具。而又其未及分送之前。倂皆留蓄閭家。作一武庫。其爲未安。莫此爲甚。其不可不罷也決矣。當初該廳之爲此事。蓋爲除取半利。以補需用。揆諸事體。固已苟且。而貢物主人之願受者。其意亦在於食其贏而濟其私。則其不能盡費其價。克致其精。勢所然也。亦何暇察其精粗也。兵法曰。機械不利。以其卒與敵緩急。所賴莫先於機械。而以此朽鈍。倉卒臨敵。其敗可立而待。豈不大可懼哉。所謂月課貢物。亟宜革罷。以其價移。送各軍門使之措備。則機械自可精利。而事體亦得歸正矣。騎曹經用。專靠於軍布。而在古則素稱其饒。中間雖漸減縮。猶有累百同。爲封不動。足以備不時之需矣。近年以來。耗損日甚。殆至於難繼之域。雖緣災減連歲。浮費漸廣。而胥吏用奸之弊。抑又甚焉。色郞則遷動頻數。席不暇煖。該吏則便同庫氏。奸蠹滋長。上納軍布。或以麤木換納。或以未納爲已納。肆行胸臆。罔有紀極。以此本曹經用。日益艱窘。吏屬家業。日益侈富。頃者本曹。亦知其弊源。行關列邑。査問其前後納未納。則有一南邑文書。果以未納爲已納。色郞方將究覈之際。一老吏自知其罪。敢出圖免之計。遽行重賂。未免現捉。見方囚覈。果係盜竊。固當置法。斷不饒貸。而爲今矯弊之道。必須另擇色郞。限年久任。使其出納之柄。不歸下吏。取其準朔勤苦功庸著聞者。別爲遷擢。兼爲試才擇人之方。其中老黠諸吏。一倂斥黜。則庶有所懲戢。且其上納軍布。別定差員。領納于本曹。如都監砲保之爲。則事可着實。吏輩亦無所容其奸矣。詞訟之官。爲任緊重。不可不另擇。亦不可不久任。而竊觀掌隷院旣不能常擇。亦不能久任。以致弊端滋生。誠可慨然。本院吏胥。素號奸濫用事。而曾未聞有摘發懲治者矣。頃者。朴鳳齡爲判決事。奉公恪勤。處事剛明。以外方陳告免賤。率多虛僞。乃能力加査正。其所還賤。殆以累千計。而所謂立案。無非僞稱。啓下用奸吏屬。倂已嚴囚。自當依法重究。而査事未了。遽移他職。不但吏輩還有生氣。至於還賤之類。亦皆羣起而爲圖免之計。以此物情。皆惜其不久此任矣。今宜另飭銓曹。本院堂郞。倂皆擇差。而郞僚則本有久任之規。非所可論。而堂上如得其人。則亦宜委任責成。切勿遷動。使其未了査事。終始究竟焉。大同。實救時之便法。條目纖悉。式例嚴密。苟能行之。惟謹守而勿失。可保百年無弊也。夫何近來。引年預受旣多。年條換賣不絶。反爲主人難支之弊。以致公私俱病。豈非可慮之甚乎。凡貢物給價。自有年條月限。有不容紊亂舊式。而今則引年引朔。便爲常行之事。此何故也。蓋主人輩。旣受其價。專應其役。兼取贏餘。以資生理而已。則寧有不足難繼之患。而其間花消浪費。不一其端。及當國役。無以責應。則臨渴號訴。必得預受而後已。在公則終爲耗失之歸。在私則漸至艱窘之域。至於年條換賣。其弊尤有甚焉。近來。中外設賑。鳩聚穀物。則必曰年條可買。各衙門有所料理。轉販取利。則亦惟曰年條可買。彼貢物主人。徒取目前一時之利。罔念日後無窮之害。私相和應。惟恐不售。輕用米穀。而賤貿錢布。其買之者欲占其利。賣之者爲副其急。則其間彼長此消。彼得此失者。可推而知。而亦或有一二人獨自盜賣多人之所共分者。臨時現發。爭訟紛然。如是而何得不至於殘敗乎。自今以後。引年引朔之弊。一切申飭。年條換賣之事。亦加嚴禁。而苟有潛賣者。屬公其物。勿施其事。則法可以久行。而亦爲主人輩保全之道矣。凡駔儈雜流。惟利是趨。勿論京外錢穀所在。則必百計鑽附。耗公貨而潤私橐者。日以益繁。不亦痛惋乎。防納之弊。國有禁令。而巧作名目。受出許多銀布。畢竟以無用雜物。苟充以納。銀錢。雖久藏蓄。本無傷弊之理。木布。或慮腐損。亦有區處之道。而輒爲私人射利之資。以此府庫之內。雜貨陳陳。充牣銀布。則一出不還。奸人之耗損國貨。固已萬萬痛甚。而官家之捐有用而作無用。亦豈非未安之甚乎。且近日各衙門所謂差人者。蓋此類也。或希功而望賞。或憑公而營私。到處弊端。難一二言。蓋各衙門。或有所營爲。則奸細之徒。夤緣迎合。其所爲言。無非興利衒能。而聽之者多傾信不疑。委以千金之資。不問其出入。是豈眞有才智幹能善於料理哉。不過以某處米穀。換取某司錢布耳。此事只費一張文移。足以辦得。夫豈待差人爲哉。而反以爲功。濫竊金玉者。殆不勝數。況其反覆轉換之際。自謂辦事者。率皆罔市利而病民生。不然則又皆一敗塗地。無可藉手。而甚者因其敗而愈進。旋出他色公貨。破東補西。指本謂贏。姑掩其迹。不圖其後。卒亦至於敗家亡身。不保妻子而後已。當此時也。雖萬戮其人。何補於喪公貨而失民心乎。今宜申飭京外官府。防納與料理之徒。一切嚴禁。則庶可以塞奸竇而裕公貨矣。</text>
<title>因灾異請賜策免。兼陳所懷箚。丙申</title>,<text>伏以昨者。日官來告白虹貫日之變。臣不覺驚起戰悸。危厲之心。經日而靡定也。嗚呼。今之國勢。仰觀俯察。實無一分可恃。而又有此非常之變異。未知何㨾禍機伏於冥冥之中。而仁天之警告若是其丁寧也。噫。朝象之泮渙。生靈之困悴。莫今時若也。其他難言之憂。莫保之形。亦難以毛擧。而猶幸聖明在上。求治益切。雖在積年靜攝之中。其所以飭勵臣工。軫恤民隱。出於至誠。靡不用極。無少倦勤之意。苟使居廟堂之列者。有能匡輔君德。導宣治理。豈患無可救之道。而如臣空疎譾劣。亦忝鼎席之末。久妨賢路。一味尸素。調元贊化。固不可責其萬一。而至於召灾致異。莫非竊位不職之罪也。伏乞聖明亟賜策免。以答天譴。改卜賢德。以濟時艱。不勝大幸。且臣適有區區所懷。玆敢附陳焉。夫人君言行。乃所以動天地也。殿下每於接下之際。或有一言一事少有拂意者。則辭氣之發。大失和平之。則施措之間。未免過中之歸。此豈心和氣和。以致天地之和者乎。雖以近事言之。前正言趙尙健。敢陳一疏。妄犯天威。而竊伏聞筵中聖敎至嚴。皆非臣子所敢聞者。而至有何如漢等語。其所叱責。無異奴隷。尙健之身。何足言乎。在聖上爲大段失言。此爲可惜耳。其言雖不當於聖心。旣託以耳目之寄。則不宜過加聲色以損事體。而今殿下蹈藉折辱。至於如此。恐非古人所謂不辱近臣之義。而亦何以傳聞於四方。垂示於百世乎。昔汲黯直斥人主之心術。而武帝止曰。甚矣戇也。朱雲請斬其君之師傅。而成帝大怒。亦不過曰罪死不赦。仍命勿改折檻。彼兩臣所以爲言者。不翅百倍於尙健之論。而其君未嘗有一言慢詈。其優容奬詡者。傳爲千古之美事。以殿下之明聖。何不念及於此哉。今日所爭之是非。臣固有不敢言者。而竊想聖明此擧。蓋出於鎭定風浪之意。而處分若或失中。則人情愈益不服。上下相爭。輾轉層加。臣恐其所以鎭定者。乃所以激發也。可勝嘆哉。臣非爲一尙健地。實爲聖德國事而有無窮之憂也。雷霆之怒。本不竟日。聖明於淸燕之暇。靜言思之。亦必有感悟於淵衷。而有駟不及舌之悔矣。今若取聖敎中未安之辭。並命删去。則日月之更。孰不欽仰哉。臺臣近以三司疏箚捧留事。至發請寢之論。而一兪尙靳。羣情悶鬱。蓋以言路國家之命脉。有不容一日而或閼也。藥院此請。亦急於保護聖躬。有不可他顧。卽援癸亥痘患時前例。此實先臣所曾建白也。今之言者。以爲今日事。比諸前時。稍有異焉。凡痘證。自有日數。其間不至久淹。卽今聖候彌留進退。文書之出納遲速。有未可卜。而或有及時匡救之事。則其將格於成命。亦不得入乎其言。固不無所執。而況今灾異如此。責躬求言。或如前日之爲。則臣庶其可諉以疏章之不入。而終無應旨而進言乎。旣求其言而並存勿捧之令。則亦不幾於欲其入而閉之門乎。事勢之相妨。蓋亦如此矣。平日文書之入奏。睿覽不少留淹。固知聖明天稟之卽然。而隨時矯變。亦不無其道。自今疏章之入。勿以一時判下爲意。只觀聖候之如何。漸次酬應。不至於竭其心力。而或於其間言論。有所不愜於聖意者。亦必平心舒究。無或爲激惱助疾之擧。則豈非以簡御繁之道。而亦何損於節宣之方乎。愚衷耿耿。有不能自已。干冒至此。倘蒙澄省。不以人廢言。則其於修省調攝之道。或不無一分之助矣。惟聖明留意焉。</text>
<title>因李眞儒疏辭職箚</title>,<text>伏以臣。得見校理李眞儒之疏。繼又略聞眞儒口對之言。誠不勝瞿然而繼之以駭嘆也。臣於頃日諸試官緘辭徹覽之日。固欲以事體循例上箚。而聖上旣以或云同參。或云不參。以此緘辭。用情與否。無以覈得。置之判下。臣謂事已出場。不必追言。雖使爲言。實無獨出於諸臣所言之外者。則亦無益於定甲乙之異。故不果上矣。今眞儒以此力言。譏切備至。臣安得默然乎。當日合考之初。李墪亦入來。中間有以提學不在。宜招來同參爲言者。臣始覺其出去。更爲招至矣。臣於是日。初無猜防伺察之心。又方專意於考較之役。旁人之出入去來。有不能詳記。其間用情與否。尤何以揣知而質言乎。況臣主其試事。不能擧職。使一世譁然。其所以咎責者。專在臣身。今至五年而不已。則臣將惶媿引罪之不暇。豈足爲他人之證乎。設欲爲證。又孰信之。且此事數年窮覈。已經兩獄。而人猶以爲言。今眞儒以諸試官爲不足信。而欲以臣之片言。定其虛實。臣之見信於眞儒者乃如是耶。臣實未曉也。臣旣被其斥。固不當論其言之是非。而竊有所慨然於心者。玆敢並及焉。夫斯文變生之初。先臣與故相臣閔鼎重。實有所與焉。戊寅下敎之後。臣不敢參涉此論。故日昨箚中。亦不論及本事矣。顧今世道日益陷溺。義理日益晦盲。而聖上所以處分者。亦未得中。臣於此時。職忝鼎席。責在匡弼。而袖手緘口。徒守區區之私義。以自外於聖明之下。則臣非但無以入先人之廟。亦豈不負殿下之德。而何以謝百世之公議哉。先正臣宋時烈所撰尹宣擧墓文。稱美則有之。而無一句辱說。其子於此本。無可怒之端。其文尙在。若取而下覽。則可知矣。受文後十餘年間。函丈門人之稱。一如平日。而貽書他人。斥其本源心術。以之背絶。此士林之所深疑者也。父師與君。事之如一。著在禮經。而從古聖賢未聞有輕重之說也。旣無輕重之殊。則雖有些少不協。義不可絶。雖或有輕重而可絶。初無辱說。則又無可諉之言也。雖或不得已而相絶。以書明言告絶。猶不害爲直截矣。何必外面禮貌自如。而暗暗譏斥於儕友然後爲道理乎。於此三者。拯無一得焉。如是而烏得免背師之目哉。噫。惟我孝廟先王之於時烈。其尊師之者何如。而殿下之所以禮遇之者。亦豈嘗下於待尹拯者哉。然而前後一種醜正之徒。公肆誣辱於時烈。而未見殿下一言嚴斥。獨於尹拯事。一有干犯。則輒費聲色。過加譴罰。臣未知殿下於此果得好惡之正歟。設令拯之處義十分無失。不可因此而先正爲可棄之人也。設令先正果爲辱說於墓文。亦不過得罪於一尹拯而已。非得罪於孝廟先王與殿下也。而殿下不念三朝尊師之爲不可弁髦。任人凌踏。而乃反以一時禮遇之故。獨眷眷於失義之人。而不覺其爲無限過擧之歸者。何哉。今眞儒以兪相基負四十年敎育之恩爲罪。至請竄謫。而不知負四十年父事之義之爲非而扶翊尊崇。惟恐其或傷者。何也。以尹鳳五不欲輕加先正之號爲大駭。亦至請罪。而乃於咫尺前席。敢去時烈先正之稱。又何其放肆無忌憚也。世道人心。壞亂如此。而乃謂李墪之冤。能致天變。欲以此一事。爲消弭之策。不亦可笑乎。雖然。此皆殿下有以導之耳。殿下從前於先正被誣之說。不以爲異。在下者安得不窺其淺深而啓其凌侮之心哉。而況殿下近日擧措。率不免偏重。欲以一時威罰。易萬代之是非。不恤人心之轉激。國事之日非。臣日夕憂嘆。不知稅駕之所也。如臣無似。當此艱虞。上不能輔君德。而下不能熄邪說。苟然充位。懷祿不去。縱臣不自爲恥。其於當世之嗤點何哉。伏願聖明亟命斥黜臣身。仍治臣當言不言之罪。以謝人言。國事私分。不勝萬幸。</text>
<title>別諭後辭職疏</title>,<text>伏以臣。資性顓愚。言語率直。中心所蘊。不能含默。卽臣平日之所短也。近見世道人心。壞亂無餘。不戒三緘。妄陳一箚。致勤天威。辭旨極嚴。追咎之敎。至及泉壤。臣於此震䀌惶駴。寧欲無生而不可得也。今但以聖敎勘斷。已不容於死。而抑臣自數。亦有擢髮而難贖者。臣尸位伴食。當退不退。以致天怒於上。民怨於下。朝象泮渙而不能保合。邪說肆行而不能抑遏。猥參大論。卒陷罔赦之科。罪一也。臣有此見。非自今日。而特緣巽懦。不喜論議。自戊寅以後。尤有所戒。未嘗敢以彼此是非之說。一番謦欬於吾君之側。而今猝發言以駭四聰。罪二也。目見君父之過擧。思效輔弼之職責。而遣辭不能委曲。自失納約之道。以增淵衷之激惱。至見疑於推助波瀾。罪三也。平日事君無狀。初無誠意之積。而徒述先父之言。不能伸易明之義。秪以承嚴重之敎。罪四也。當此聖候彌留進退之日。激發雷霆之怒。有損沖養之節。而違離輦轂。承候不得以時。罪五也。人臣有一於此。已難容貸。況兼五者而有之乎。玆敢屛伏城外。泥首胥命。今過四日。鈇鉞不加。乃反荐遣近侍。再授命召。仍宣別諭。使之入城。臣始焉驚惶。終焉感泣。不翅若生死而肉骨也。臣以負罪待勘之人。固不敢更有論列。而猶有區區執迷之見。何敢自外於仁聖之天。終不畢其辭而請死乎。從前士林之所執以爲言者。義理則其可以辨明。而折之者亦不當以義理乎。聖上苟以古聖賢經傳中師生背絶之義。反復引喩。以證尹拯之盡善。則人將豁然感悟。自服己見之未到。不待聲色之大費。威罰之荐加。而論議可一。臣隣可睦。臣豈獨以有家庭之論而膠守不變哉。今聖上不務出此。未嘗一言分析。以明其一面稱師。一面譏斥者。所以合於義理之故。而只將一副輕重之說。欲以此厭服一世。禁人異議。一有違拂。輒加聲色。聲色不足。威罰繼之。不▣其是非。但責以醜詆。如臣駑㤼。尙不敢欺心唯諾。況四方讀書明理不爲威惕之士。其肯靡然從今日之言國是乎。人主一言之得失。爲世道之汚隆。今以拯之處義。爲十分道理。以此而導率當世。以此而垂敎百代。則其弊當至何境。而後之公議。亦當謂殿下何如也。臣嘗妄揣天意之所在。必以爲今日廷臣歧而爲二。用舍之間。不可偏廢。爭論之際。務須調停。而不先占一無過之地。安頓尹拯。則終難藉以彌縫故也。夫以聖學之高明。豈不知背絶之義。不本於經傳。末流之禍。必至於亂亡。而姑持此輕重二字。欲圖目前之安耳。如是而可安。則亦豈不爲一時權宜之術也。以臣觀之。只見人情因此而日益拂鬱。朝論因此而日益乖激而已。烏在其安之也。臣實爲是懼。欲望殿下處分得當。以靖國家。非敢與年少之輩。上下論議。以爲殿下憂也。而誠未格天。先被君上之疑。俯仰慚悚。尙誰尤哉。臣雖微。此事宜休久矣。今已出城。卽當退守東岡。而姑此遲徊近郊者。只爲藥院不退。有不敢遠去耳。豈可以苟逭刑章爲幸。而抗顏復入於脩門乎。顧此命召。不容一日留置於荒郊。玆復隨疏還納。伏乞天地父母。亟寢招徠之命。仍命削臣之職。治臣之罪。以嚴邦憲。以安賤分。不勝大願。臣無任崩隕戰灼涕泣竢譴之至。</text>
<title>特敍別諭後。陳情辭職疏。</title>,<text>伏以臣。泥首郊坰。咋舌追愆。惟禦魅投荒是竢。而聖度包容。薄示譴責。實天地好生之仁也。臣於是感結惶隕。不知死所。而其一心默禱。日夕冀幸者。只在於聖候遄復。藥院速退。俾臣得以退歸田廬。以沒餘齒耳。不復有一分餘念或存於夢想之間矣。不意玆者。聖心快悟。乾斷赫然。向臣所以刺口爲言而不能得者。殿下已劈破其頭腦。又不待一人之言。凡坐此而獲譴者。一倂蕩滌。不獨於臣身爲然。臣於此固已欽頌感祝。死無餘憾。而別諭之恩。又下此際。十行溫綸。丁寧懇惻。追悔旣往。無少滯芥。有可以泣鬼神而感豚魚。臣拜受莊誦。不覺涕汪然下也。第伏念人臣獻替之道。當主於宛轉懇到。使誠意先孚於上。而臣徒恃樸直之忠。不審奏御之辭。致人深誅於不敢言之地。此爲臣莫大之罪戾。終身自訟之端也。今何敢憑恃寵靈。自同無故之人哉。且臣所被人言。聖上雖已昭晣。而前後本末。容有所未盡照燭。玆冒萬死。略陳其槩。儒林所爭之是非。在臣身。亦有當辨者。蓋以古人制服心致之別推之。父師之有輕重。儘亦有說。然其事一之義。則實無輕重之殊。檀弓欒子其意。豈嘗矛盾哉。臣父當日之疏。有曰父師固有輕重之別。然而生三事一。自是聖賢之大訓。古今之通誼者。卽此也。觀其一篇大旨。雖兩下對說。而語意主客之勢。則未嘗不以無輕重爲歸。故頃日臣箚所謂無輕重者。亦就夫事一之義而言也。至於戊寅疏。則當時儒生輩所以咎臣父者。專在於不量父師之倫一款。故臣姑就其言而辨之。未暇歸重於事一之義。前後所言。意實融貫。特其辭有婉直耳。以是謂背馳先旨。而持爲鉗制臣身之資者。不亦可笑之甚乎。若夫壬辰合考時事。亦有委折。其時人多以李墪用情之虛實爲問者。又多言墪終始參考故臣或言。其未覺有用情之狀。且說墪中間出去。屢次招致之實。於是右墪者樂聞而相傳也。及臣陳箚。不言用情之爲冤。則怒言已至矣。蓋臣所見者。不過其粗迹耳。人之所疑者。別在幽隱之地。臣旣不能的見明知。則固不當質言其必用情。而亦何敢自信耳目。作證於羣疑之中。盡力分疏。曲副一邊人所望哉。若其陳箚之後時。亦其勢然耳。諸試官未緘答之前。不宜獨自先言。旣緘答之後。聖明遽已處分。臣雖欲隨衆一言。有若塞責。而終無益於已事。又無明驗可以白墪之冤。則雖使臣早言。亦豈一邊人所以責臣陳箚之意。而終得免於惠文之彈哉。凡臣所遭。聖上皆歸之搆誣。則臣何敢更有所言。而惟是不忠不直。朋比欺君。是何等罪名。雖微官庶僚。一受此目。尙不當復齒於人。況身爲大臣。而蒙此汚衊。其何可抗顏。復入於周行之間乎。臣情危辭冗。未免瀆擾於靜攝之中。臣罪至此而益萬萬矣。伏乞聖慈察臣情事。哀臣狼狽。聽臣休退之願。治臣違傲之罪。千萬不勝大幸。臣無任瞻天望聖涕泣祈懇之至。手札答曰。日昨別諭。亶出心腹。往事予已深悔。搆誣予已洞知。而今玆疏辨。尤爲明白於卿更無難進之端。則決不可暫留城外。以孤虛佇之誠玆以手札申誥。卿其亟與承宣偕入。用慰予思想之心。</text>
<title>辭左議政再箚</title>,<text>伏以如臣。情勢蹤迹。豈可以復據機要之地者哉。惟是聖上所以處分。極其明正。微臣所被恩禮。亦甚隆重。衷情感激。不暇他顧。亟出而拜命。只伸區區之分義耳。非敢欲因緣幸會。復爲榮進之計也。相職新命。有不敢承當。略暴危悃。懇乞反汗。及承聖批。不惟不允。所辭乃反以倚毗之篤爲敎。臣於此抑塞悶蹙。直欲循墻而不可得也。且臣得伏見泮儒吳命尹等疏本。首擧臣父甲子筵奏。大加詆斥。節節捭闔。語意轉深。臣看來。不覺痛心而抆血也。從前護尹拯者。必先攻臣父。聖上不諒。曾亦間示未安之意。故臣於此事。實不欲涉口。亦有所不敢。數十年間。未嘗一言及之。此則聖明亦或俯察之矣。逮至今春。世道人心。無復餘地。身又適在輔相之職。不敢不爲殿下一言。而實非臣平日持戒之心也。然臣不能隨時盡言。以明先父之意於當世者。則固臣不孝之罪也。今儒生等所言。又若是狼藉。臣雖欲復守括囊之義。亦安可得也。玆事是非之相爭。非一日也。然其前後文案。彼此得失。未有如近日之詳悉著明。此聖明所以益知前日所未知而明白打破者也。今以見於彼此章疏者。執兩端而折中。則臣父當日之言。亦可謂過於寬恕矣。如使擬書早出。臣父所以責拯者。亦豈止於如彼而已乎。蓋拯之受文。在於癸丑。擬書。作於辛酉。所誣以爲先正捏造之忍人俘虜等說。出於辛酉之後。果令其師病敗滋多。瘡疣百出。道之所存。剗地無餘。則何獨未覺於癸丑以前。至託以其父不朽之圖。而乃能覺之於癸丑以後。至不欲苟存師生之名也。擬書。眞是事師無犯之義。則何獨不作於未受墓文之前。而乃始作於旣受墓文請改未得之後也。夫墓文之無辱說。學儒已痛辨。聖明又下敎。則父師輕重之說。到此落空。故今乃曰墓文初不干於相絶之際。欲專以他人所傳忍人等說。爲相絶之端。臣未知擬書屬筆之時。猶有一分未絶之義。而必待甲子然後始爲絶耶。果如此言。尤所未曉其師之罪過旣已深知而著爲擬書矣。辱親之說。又歸諸捏造。而屢逼之於長書。則師生之道。絶已久矣。雖其師追改墓文。求全舊誼。在拯之道。宜若不可復合於旣絶之後。而然拯甲子未絶之書。猶且請改墓文曰。幽明受賜。疑結俱解。只在門下一言之間而已。其人如彼無狀。則其一言之許改。安得爲幽明之受賜也。其所疑結。皆在本源心術之上。則又安得遽解於文字筆削之間乎。其師之賢否。何關於其父之墓文。而墓文不善。則有許多罪過。不可以存師生之名。而忍人俘虜之說。亦爲可絶之端。墓文若改。則其師將復爲粹然無過之君子。而所謂辱親之說。亦將不復芥滯於其仁孝之心。此果何如也。由此觀之。其所以爲罪過者。實非其師言行之失。而其所以爲辱說者。亦非其師之所捏造也。其所蘊憾不平。專在於墓文之不厭其欲者。可知已然。而其徒之掩覆者。猶不以墓文爲相絶之本。而欲人之諱言背師。不亦可笑乎。臣父當日之事。亶出於爲世道深憂。而非出於私喜怒也。而從後咎責之言。愈往愈甚。今過三十年而不已。至以斁敗彝倫。將至無父之域等說。極口醜詆。豈不痛哉。臣本當斂退山野。不聞時事。而顧乃久玷崇顯。受人睢盱。春間一箚。雖出於萬不獲已。而其於棖觸時忌。挑發彼怒。則不翅多矣。今儒生等所以故爲拖引。侵逼臣父者。亦豈非臣言爲之祟也。私心痛迫。至此而益萬倍矣。臣雖非他事。卽此一款。亦不可以冒出世路。伏乞聖明亟收誤恩。仍退臣身。以安微分。以謝衆怒。千萬幸甚。答曰。省箚。具悉卿懇。已悉至意。更何多誥。今卿箚語。打破無餘。而如使擬書早出所以責拯者亦豈止於如彼而已之云。亦甚明快矣。命尹輩之疏。用意絶悖。才已痛斥。則此等邪說。何足掛齒。卿其亟遵前旨。安心勿辭。卽起視事。毋孤予望。</text>
<title>陳所懷箚</title>,<text>伏以今年。八路灾荒。輓近所無。凡係民事。宜無所不用其極。方伯遞易。雖在常年。亦不宜輕易。況在今日乎。頃日原任大臣。請仍兩南監司。誠爲得宜矣。平安監司趙泰老。見差謝恩副使。今將上來。西路賑事。付諸生手。殊極可慮。亦宜一體仍任。忠淸監司權𢜫。時在湖中。當此方秋。灾實分等。荒政料理。晷刻爲急。去來拜辭之際。必致遷延愆期。亦可慮也。守令之陞拜。監司者例多除朝辭。而若在家鄕者。似當與此有間。而救焚拯溺。不可拘於常格。特令除朝辭赴任。恐合便宜。又伏念。卽今位著苟簡。正卿爲甚。而知事兪命雄。又出關東。關東則當品朝臣。自多可任。何必以重臣差遣乎。亦爲變通似宜矣。科査。半年尙未了當。而禁府有李成坤等事。刑曹有彭甲事。判義禁閔鎭厚。旣爲成坤所引。且直宿於藥院。刑曹判書李晩成。聞其言。前日禁府刑曹。皆參其獄。聖上雖以復按何傷爲敎。決不敢更當其事云。然則此事又無收殺之期。殊涉可慮。次官代行。已有前例。今若許遞刑曹堂上之在外者。以無故人差出。禁府刑曹。並令次官按査。實合事宜。且臣於館學疏頭吳命尹極邊定配之命。竊有區區所懷。玆敢並陳焉。夫命尹等。身居首善之地。醜辱先正。罔有紀極。此固士林之大變。論其情犯。雖至屛裔。亦有餘罪。臺閣之請。所執至嚴。而第念無論其言議是非之如何。旣稱館學儒生。其在事體。不宜如是。自古停擧之外。未聞以威刑施於館學。自是國朝美意。今豈可因命尹等之無狀。遂壞三百年待賢關之道乎。臣於此輩。實有嫌怨。而此係國家大段得失。職在輔弼。亦不敢不言之。伏惟聖明亟賜財處焉。臣本欲請對稟定矣。昨今聖候添加。此時酬酢。似有所妨。故敢以文字煩陳。不勝惶恐。</text>
<title>陳所懷箚</title>,<text>伏以臣。多有緊急稟定之事。欲俟聖候差勝之時。入侍陳白而未易得。間日昨。大擬詣闕。而復聞證候有加。不敢請對。今若更待他日。則機會漸失。不得不略具文字以入。伏惟聖明財幸焉。目今灾荒孔慘。不可不許給分灾。而但念灾名太繁。則徒縮元結。民未蒙實惠。今年則直自該曹參酌各道灾實。定給灾結。而各道監司。以其所得灾結。視各邑之灾實。酌量分給。各邑又視各面之灾實。勿論某㨾。灾可給處。皆以所得結數。隨意分給。則事簡而惠均。且無請灾紛紜之弊。以此議於諸大臣。皆言其便宜矣。如是變通。則敬差官亦不必差送。前頭別遣繡衣。廉察各道給灾善否。則外方必當惕念擧行矣。諸路年事。幾於大侵。雖未知前頭餘穀何以結實。而恐難遠過於乙丙。言念民事。誠爲罔涯。聖上特傾內帑。頒銀二千兩於畿輔。俾充賑需。其隱恤赤子之盛德。嗚呼至矣。凡在聽聞。孰不感悅。第念恤費補賑之道。爲今急務。而國家之冗費甚繁。公私之蓋藏俱空。誠不可不變通。取考乙亥謄錄。則一依庚戌年例。雖係御供。亦多減損。至於宗廟薦新。所用燒木。亦皆裁省。各司貢物。雖重者。有餘則減之。各衙門銀布米豆。除出取來。以補賑資矣。今不必一用此例。似當參酌施行。而戶兵曹經費中數十年來新增過濫者。並加裁節。仍命別出堂上二員。使之句管料理。恐不可已。三南失稔尤甚。勢將多數移粟。而江都米則原數十六萬石。而各年移轉。遷延不納。卽今見存之數。不過六七萬石。決不可盡數傾出。賑廳米。時留十餘萬石。惟此可以容手。而圻內都下賙賑之資及自四方流入之類所當接濟者。其數皆當不貲。有難專救三南。三南則以三萬石。推移分給。而船運之際。又除耗縮。船價則實數。尤極零星矣。今若自京鳩聚各衙門錢。十五萬兩不足。則以銀布充其數。分送三道。使其監司各自貿取於道內。以當賑廳米三萬石之數。本米則姑留該廳。其中二萬石。待明春發賣於都下。收取其直。還償各衙門所貸之錢。一萬石。令戶曹以銀錢換用於經費。則亦無所損。如此則各衙門不爲費錢。都下春窮。可以少紓。三南船運之欠縮。亦可以除。一擧三利。豈不便哉。判府事臣徐宗泰平日小心謹愼之狀。聖上亦必俯燭矣。其於保護之地。豈敢有一毫緩忽之意。而頃在藥院。忽承未安之敎。終至出城辭遞。臣未知其有何所失。而竊恐處分之失中矣。且其持論寬平。事多調劑。故乖激之輩。亦頗不悅。今番朴弼夢疏。顯加凌轢。世道至此。寧不慨惋。臣屢欲仰請勉出。而未及入對。遽有勉副之命。臣不勝嘆惜。而自訟其不敏也。當此艱虞之日。如臣憒憒。獨當百責。罔知攸爲。大臣雖已釋負。亦不當袖手退坐。自上別爲敦召。使卽入城。同議國事。恐爲允當。此時惠廳事務甚緊。而時無行公堂上。誠爲可悶。工曹判書趙泰采。久帶是任。熟諳本末。是宜協心同力。講究荒政。而頃日所遭。極其非常。退伏江外。不敢入來矣。聖上業已洞燭。開釋備至。其子擊錚事。亦命置之。則今不可一向引嫌。不念國事。宜卽別㨾諭召。使之察任矣。黃海監司金楺。因禁松事。廢衙已久。荒年秋務。曠廢可慮。昨因藥房提調閔鎭厚稟達。有斯速行公之命。而仄聞伊日副提學李觀命獨言其難於仍存。臣則以爲決不然也。崔元緖等。本有修隙之嫌。且其供辭。皆歸爽誤。朝家若因下官修隙爽誤之言。許遞上官。則非但有損於事體。亦關他日無窮之弊。終不可許遞。在楺亦無當辭之義。初勿撕捱之意。並宜措辭分付矣。灾邑守令。瓜滿者限麥秋仍任。而其治理疎拙不堪賑事者外。無得啓罷。如有故犯圖遞者。則別㨾論罪之意。早宜分付於各道監司矣。科査。至今遷就。國事到處罥碍。金吾之任。例不得與藥房提調並帶。況閔鎭厚於李元坤事。在所必避。合有變通之道。且嫌路多歧。行公無人。至於法外引嫌。尤涉不可。今後切勿聽許。俾速收殺。亦似得宜。秋曹令次官代行事。前已定奪矣。其後判書雖新出。而兪命雄之嫌端。與前判書無異。依前定奪。令次官代行之意。更爲分付。然後方可擧行矣。</text>
<title>論申球事箚</title>,<text>伏以近以鄕儒申球之疏。論議紛紜。是非靡定。朝紳之間。疑阻轉甚。豈意聖心悔悟斯文復明之日。又有此事耶。其亦不幸甚矣。殿下若不明白處分。定其是非。則恐無以鎭紛囂防讒搆。而其所以處之者。若或一毫有差。則其關係於君德世道。至重至大。可不懼哉。尹宣擧刊行文集。臣未得見。而就其數段文字之謄行者。反復考覽。則蓋宣擧之初辭召命也。因其師先正臣金集之指導。乃引江都不死事。自以爲罪。而常有慚憤之意。故賊鑴揣知之。乃敢以今日有所避忌。康王實在軍前等語。慫慂宣擧。有若聖祖之於江都。亦有慚德。宣擧之所以自廢者。爲聖祖之所惡聞者然。鑴之包藏逆心。指摘瑕釁於大聖人處義盡善之地者。極其凶悖。在宣擧之道。惟當以聖祖無可指之疵。今日無避忌之端之意。嚴辭痛斥之不暇。而惟其每以江都事。自歉於心。故喜聞其言。與之酬酢。或曰同患難中人。言之何害。或曰以余當於今日。故敢能言之。其所謂與余意剌謬者。不過指其江都事當言與不當言之不相合而已。賊鑴誣上之凶言。則不惟不爲辨斥。乃反駸駸然入其說。至曰聖上若察愚衷。俾作今日之杜擧。則未必無補於世敎。夫杜擧者。杜蕢所揚之觶。平公受罰之器也。有何彷彿於當日之事。而引用此語耶。此蓋心有所蔽。理有不察。猥援聖祖擬於其身。登諸書牘。藏之巾衍。要以傳示久遠。雖其本心非出於誣毀聖祖。而其僭妄之罪。烏得免乎。雖然。此係私刊文字。而宣擧之沒。又已久矣。士友間雖或見之。只可以覰破其人而已。此何足爲朝家之所追論。而如球怪鬼之輩。卒然登聞於聖聰。乃以宣擧爲有意誣辱。其語意之深刻。有如此者。則宜乎其言之不槪於聖心也。吳命峻對球之疏。反以宣擧此等文字。盡歸於粹然無過之地。可見其蔽惑之深。而杜擧二字。明有事實。無以分疏。則乃引宣擧疏中宥坐欹器之語而曰。旨意一般。竊詳疏中欹器之語。蓋附於古人毋忘在莒之意也。如杜擧受罰之事。寧有近似於此者耶。適見其詖遁而不成說也。至於嚴慶遂又引柳子光事爲言。有若士林之禍朝夕將發。欲以恐動天聽。脅制衆口。何其急於乘時陷人而不憚於身蹈其言耶。不料經幄之間乃有如此手段也。李弘躋等之疏。則卽與命峻一串貫來。而攙擧先正臣宋時烈。乃敢恣意詆辱。略無顧忌。而反以春秋大義。萃于一門。許宣擧父子。誠可寒心。前日吳命尹之被竄也。以其名托賢關。臣顧惜事體。箚請還寢。而論其罪狀。則終失之太寬。臣於公議之嚴峻。亦無以自解矣。以故此輩無所懲畏。益長其醜正之習。在聖上明好惡正人心之道。不可不深惡而痛懲。而如金演之越職言事。有若立節者然者。可哂不足責也。諸臣之疏。輒以不罪申球。指爲聖朝之失。而伏見前後批敎。仰認聖意之有在矣。曾在乙丑年。鄕儒李震顏。以尹拯書中有栗谷眞有入山之失等語上章。辨先賢李珥之誣。殿下惡其乖激。命施儒罰。先臣卽陳達於筵中曰。尹拯本情雖未知。其果出於侵侮先賢。而其爲妄發則大矣。震顏名曰爲先賢辨誣。不可罪也。殿下卽命還收其罰。今此宣擧之妄發。比拯尤大矣。爲先賢辨誣者。亦不可罪。況名曰爲聖祖辨誣者。其敢罪之乎。今之肆然請譴者。其亦無嚴矣。惟彼慶遂輩。以士禍將作等語。恐動脅持之故。臺閣諸臣。逡巡畏縮。初頭避辭。率多糢糊苟且。殆不成義理。臣竊慨然也。尹宣擧雖有此妄發。旣骨之人。今不可輕論。誠有如聖敎者。而第其謬妄之文字。豈容因置其板。俾傳於後世而莫之禁乎。臣謂毀去其板。有不可已也。如是處分之後。彼此爭辨之疏章。勿論朝士儒生。一切勿捧。以絶紛紜之弊。庶合於鎭定之道也。臣忝居輔弼之地。深恐朝著又惹不靖之端。愚忱耿耿。不勝憂惋。輒敢煩溷于靜攝之中。伏願聖明深思而善處焉。答曰。省箚具悉卿懇。近來申球之疏出。而論議紛然。卿或慮因此。又惹不靖之端。有此箚陳。而其所論列。極爲明白矣。尹宣擧本集中文字。謬妄則甚矣。而請譴申球之章。終不允從者。予意正如卿之箚語故也。疏頭李弘躋定配。嚴慶遂罷職不敍。仍命毀去其板。以示明是非之意。而自今以後。此等爭辨之疏。勿論朝士儒生。一切勿捧。則可以杜紛紜之弊矣。令政院依此擧行焉。</text>
<title>因林象極等疏。論辨箚。</title>,<text>伏以臣。目見時事之可虞。朝論之不明。不能含默。妄陳一箚。竊自附於斟酌調停之道。而一邊之不厭所望。亦已料之矣。伏聞再昨李弘躋疏下。林象極等。託以同被罪罰。專事醜辱臣身。疏槪一播。聞者代怖。雖原疏見却。未得其詳。而若夫尹宣擧所言。必不能爲解。只當肆其狠毒耳。夫申球之疏。臣固不韙之矣。然彼宣擧所爲。亦果無失乎。峻激之論。方生不已。通文交馳於京外。疏儒相望於道路。其憤慨激昂。不但止於申球之輩而已。其臚列誅責。不但止於申球之疏而已。衆心轉激。無所止泊。若不早爲之所。恐有無窮之慮。且見右宣擧者。相繼投疏。不顧事實。惟事庇護。强爲不成說之論。費力分疏於無可奈何之言。只凌疏儒之微弱。直加以嫁禍之目。欲反售其恐動上聽疑亂本事之計。向使日月之明。一有遺燭。則以球爲穽。敺陷善類。而幾乎眞士禍作矣。臣故於彼此之言。俱有深憂。敢請分別是非。參酌區處。其於宣擧之過。誠不能出力掩覆。如象極等所欲矣。若其沮遏中外過激之論。使不層加者。亦未必不爲宣擧地也。彼輩亦有耳目。豈不知士林之沸騰。論議之森嚴哉。臣箚出後。鄕儒之奮起者。聞頗還止。此可以見謝。非可以見罪。而特以不歸宣擧於粹然盡善之地。故怒之若此。臣未知宣擧果無僭妄之失歟。何其不自反顧。而責人不苟。同於偏私之己說也。此誠可笑。不足爲怒。而旣被其醜詆。理難晏然。且念其徒之繼起者。將不知其幾何。今不早自引退。則必不免重陷不測之科。可不懼哉。目今聖候有加。百僚憂遑。而臣旣不能起居昕庭。乃反以文字。瀆擾於聖聽。臣不勝悚慄竢譴。伏乞聖慈察臣情實。憐臣危厲。斥黜臣身。勘定臣罪。以安私分。以快人心。且臣前箚。請以勿捧疏章爲鎭定之道者。蓋以勿論彼此。已各陳列。而金演之疏。亦自言其亦頗辨晣。則此後言者。雖至千百。皆不過架疊之說。而上候又方如此。故只欲其息爭省事。而議者或以爲無寧隨卽捧入。明賜處分。乃可以鎭定。此言亦似有理。而觀彼頭勢。必又以此事添一好題目。並加裁處。千萬幸甚。</text>
<title>出城疏</title>,<text>伏以臣。日昨。略聞儒生輩投呈疏。槪多般醜辱。而實未詳其語意。故前箚不得辨明。第略陳其難安之狀而已。追聞象極等疏。詬罵臣身之不足。推而及於先臣。並加蹴踏。罔有紀極。至以誤君背父。釀成士禍。爲臣之案。去臣姓字。目以凶臣。臣於是駭痛傷惋。誠不料人心之惡乃至此也。臣之箚意。不欲追罪。而但曰僭妄。則非以申球等疏爲十分得當也。是非宜明。而只請毀板。則非以尹宣擧爲故欲誣毀也。此蓋裁抑彼此。參酌調停之計也。若曰申球等眞有禍心。則臣已有沮遏之效矣。尹宣擧事。國言方激。而事止如此。則亦臣平反之力也。以彼輩當初恐㤼之心。宜若可以德臣。而其言之若是絶悖者。何也。臣未知不罪其人。只毀其板。果可謂之禍乎。且夫陰與匪人。指議先朝者。尙不失爲全德君子。則據其文字。言其謬妄者。獨何至爲凶臣乎。雖然。此係臣一身之事。不足呶呶。若其誤君背父之云。臣安得無辨乎。嗚呼。宣擧之所言。毋論其用意與否。旣涉先朝。又非球所做出。則殿下亦不得一味包容。汩其是非。而特以其擧措兩難。故初諭以不可輕論。而久無明白之敎耳。一邊之人。有以窺覬淵衷之持重。乘勢投疏。非但必欲甘心於一球。眈眈然有反禍善類之色。臣於此時。安得不爲殿下一言。而殿下不以深誅。從輕處分。此何等寬大之德。而其所爲言。有若殿下爲臣所誤。不免爲失德過擧者然。似此義理。非臣之所敢知也。其所謂背父云者。似以臣父。亦嘗致敬於宣擧。而今臣則不然。故爲此鉗制之妙計。然臣亦豈無其說乎。臣父所以敬宣擧者。初非以其江都失身爲賢也。只以其能息黥補劓。灑濯向善。不娶不官。終身自廢爲可取也。此豈惟臣父之意爲然哉。當時先輩。莫不如此。或許以爲友。或薦之於朝。或不拒其來而敎誨之。以至聖祖與先王。亦待之以殊禮者。豈皆以江都事爲賢哉。亦不過與其潔不保其往而取末後悔過之一節耳。若其外爲懺悔之言。內圖文飾之計者。非常情之所可測。君子於人。未嘗逆詐。況於其時本集未出。則臣父之隨衆敬之。不亦宜哉。今以其與鑴輩云云者觀之。無非所以粧撰義理。遮護前愆者。而至有所不敢言之言。則江都之事。不惟不悔。反益其文飾之過也。不惟文飾。又加以僭妄之失也。其所以艱難追贖於名節旣虧之餘。辛苦自託於士友旣棄之後者。到此而都歸虛套。士林相傳。莫不笑罵。若使先輩見此。則亦將不以前日所待者待之。而況如臣父最受寧陵特達之知。常懷糜粉難忘之誠。而契合方深。弓劍遽遺。故其形諸吟詠。語及家人者。無非贊頌盛烈沒世痛恨之意。則其所以斥宣擧者。必萬倍於他臣矣。臣豈可不追此意。而獨盡禮貌於衆所同去之日乎。以此而謂之背父。臣尤不識其何說也。今之搢紳章甫。公肆醜辱於先正臣宋時烈者。厥祖厥考。率皆尊其道。爲之羽翼。受其文以賁泉塗。其推奬衛護之言。昭載國乘。闡揚潛幽之辭。鑱石未泐。厥後先正又無他端。而爲其子孫者。相率倒戈。力報尹家墓文之怨。全忘其先向慕之誠。風移俗易。滔滔皆是。臣常爲世道慨然。而今反以此責臣。何其能知背先之爲不美而不能自反也。大抵宣擧之言。殊極無謂。說者曰。苟非病風喪心。孰敢萌誣毀之心。此誠然矣。而殊不知其猥。以滓穢不淨之身。上擬之於巍蕩光明之聖祖者。卽此便爲僭妄也。渠輩方以士林之稱述大義。並擧孝廟同德之臣。看作重罪。而反以宣擧之敢援聖祖。欲歸同浴之地。謂之無失者。獨何故也。夫杜擧之說。雖欲借喩曲解。其如事實之不倫何哉。凱風寒泉之譬。尤極可笑。今人於文字間。忌嫌之法。密於古人。今渠輩亦能以凱風。引興於思。其母能以寒泉取義於名其齋而無所忌嫌乎。何獨以杜擧謂不妨於引用乎。夫宥坐欹器。非所當忌避之事也。無忘在莒。非他日所不敢言之說也。不死江都。索言何傷。自廢其身。奚至僭妄。而其言曰。以余當於今日。故敢能言之。他日則不可出口。又曰。余之本心。不敢索言。又曰。僭妄之論者。何也。渠輩必欲救解。則須先於此等語。明白說出。然後詬辱他人可也。至於康王之云。雖諉之賊鑴。而曾不斥其凶悖。又載之於其集。而所謂剌謬。亦非以本語。爲不合於己見。則其果有別於自其口出乎。況此若是正當之義理。則宣擧當日所從游之賢師友。不爲不多。而獨與此陰慝不正之人。密勿唱和者。尤豈不可疑乎。先正臣宋時烈。嘗斥其不能絶鑴。則其子拯。費力分疏。自明其已絶矣。以今見之。非但初不相絶。反欲借重其言。以護己短者可知也。其處心行事旣如彼。言語文字又如此。而怒人之點檢得失。不亦謬哉。雖然。若以此至於追罪旣骨之後。則誠非盛代忠厚之風。渠輩之奔走營救。固亦宜矣。今不至此。而紛紜煩聒。惟恐宣擧之或損其名。鴟張聲勢。狼藉醜辱。而於其所爭肯綮。實不能一分發揮。不務以理取勝。徒持章惇，子光之說。欲以恐喝而杜國人之口。其亦哀哉。自今春此事始發。士林譁然。京外沸騰。幾至上聞者屢矣。而特因老成之論抑而不果耳。不意申球突出而上之。上之者。固甚妄率。而其言又不稱停矣。然而朝廷旣聞之後。則亦不可置諸是非之間。無所分別。而臣只取宣擧所自道之僭妄二字。參酌彌縫如此。此於宣擧何如也。而今乃不自知足。反脅人以釀禍之目。吁亦異矣。顧念臣感激殊遇。冒當艱虞。惟思報國。不顧身圖。隨事盡言。取此狼狽。上以致天心煩惱。有妨調攝。下而使泉壤受辱。謄播朝紙。於公於私。忠孝俱虧。更何顏面復立於世乎。今臣所遭。誠千古所未聞之事。聖上所施。亦千古所罕覯之恩。疏儒至命編管。此尤私分之所不敢安。而兩日之內。近侍狎臨。慰勉之旨。頻繁勤懇。臣是何人。乃至於此。涕泣惶感。不知死所。方當聖上强疾錄囚。出臨便殿。促臣入來。臣事勢窮極。不得不放倒廉隅。冒沒趨參。臣自知愧。人將謂何。區區初意。只爲迫於嚴命。黽勉入侍而已。非敢有因仍槃礴之計也。僇辱之身。決不可一刻冒居於具瞻之地。而儒生門人。朝士之疏。日至公車。雖因聖敎。輒皆退却。而其言之益慘。其心之益激。槪可想矣。殿下雖欲一向曲庇。亦安可得乎。臣今爲必退之入。其於國家之事。非所敢言。而在殿下。不可以不念也。伏乞聖慈俯垂矜憐。早賜斥退。亟卜賢德。以濟時艱。仍勘臣罪。以塞衆怒。千萬不勝幸甚。臣治疏將上。又伏聞文學呂必禧投進一疏。而諸承宣亦皆逬出。臣雖未及得見。而其語意之慘刻。亦可推知。臣何敢晏然偃息於輦轂之下乎。玆敢封還命召。出城竢譴。臣無任危懍崩隕戰灼屛營之至。</text>
<title>出城疏[二疏]</title>,<text>伏以臣。本以難進之迹。復叨匪據之地。觸犯羣猜。坐妨賢路。早晩顚躓。固已自料。而亦不意其卒陷大僇至於此極也。臣之本情。天鑑在上。而惟彼不相諒之言。愈出愈奇。其所醜辱。日深一日。至於呂必禧之疏而蔑以復加。合千古宵小之目。萃于臣一身。最是勿捧疏章。作一奇貨。臣之始以爲言旋請還寢。雖似顚倒。皆出於不獲已。而今乃爲臣大罪。滅身湛宗。不足以塞責矣。朝家何惜而不加典刑。使人心一倍拂鬱乎。抑臣竊有所未解者。夫臣之有罪無罪。當視尹宣擧之有失無失而已。而前後言者。皆能臚列臣罪。而終不能明宣擧之無失。何哉。惟其救解之無說。故動引章惇，子光之說。欲以恐脅而噤人矣。然而宋哲宗時。臺諫劉安世等。以車蓋亭詩。論罪蔡確。朱子固以其欲以口語擠之爲未當。而人或以其忽反爾之言。違好還之戒。自取禍敗。爲臺諫之咎。則朱子又曰。使後世見無禮於君親者。拱手坐視而不敢逐。則必此言之爲也。夫蔡確一詩。旨意微奧。而當時臺諫。至於請罪。今宣擧諸言。灼然可知。則謂之僭妄。獨何不可。然臣之不欲追罪。固是朱子所謂不當以口語擠之之意。而若彼紛紜周遮之輩。恐不止於拱手坐視也。頃年。朴泰淳刊布國朝詩删。而以其中有誣先賢之詩故。卽毀其板。而未聞有非之者。夫關係先賢之事。猶當如此。今於關係先朝之事。必欲印傳者。抑獨何心。而若此二事。亦必章惇，子光所爲哉。且伏見兩大臣陳箚。亦皆深攻。臣不欲與之爭辨。以傷事體。而侵斥之言。至發於至親之間。章疏雜進。紛鬧層加。禁嚴爲鬪鬨之場。聖明受過誤之譏。淵衷煩惱。證候添加。而臣亦從而迫於疾痛。連事號呼。究厥所由。莫非臣罪。日夕危懍。忘寢與食。臣之情事。亦孔之哀。臣名敗身辱。半國爲讎。而日昨雷電之變。尤極非常。此殆臣獨據鼎鉉。不能調劑論議。鎭定朝著之致。天怒人非。若是沓至。聖上亦非不知臣身之必可黜。而猶且假以恩禮。敦勉不已。至令近侍相守於城外席藁之所者。其傷損事體。亦已多矣。今又特遣承宣。使之敦諭。十行溫綸。開釋備至。雖慈父之詔迷子。無以過此。臣惶隕感泣。跼蹐靡容。臣之情勢。纔已悉暴於書啓中。不必更爲覼縷。而惟此姑逭刑章之人。有不可與議於出處者。玆敢孤負隆恩。坐違嚴命。臣罪上添罪。求死不得。昨者又命傳授命召。而終不敢領。留玆復隨疏還納。伏乞天地父母。憐臣情事之窮阨。諒臣蹤迹之狼狽。亟先召還史官。鐫削臣職。仍正臣罪。以靖朝廷。千萬幸甚。臣無任瞻望涕泣戰灼竢譴之至。</text>
<title>出城疏[五疏]</title>,<text>伏以臣。猥將崩迫之懇。屢徹崇高之聽。私心方以瀆撓靜攝爲懼。而聖敎又以君臣分義責之。臣之罪犯。誠無所逃。雖然。古人以疾痛而呼父。窮窘而號天爲非。無嚴父畏天之心。此臣所以連章累牘。期於被罪而準請者也。殿下亦豈不知臣之將陷機穽。而不爲方便保全之道。猥加之以恩禮。秪以激半國忿恚之氣。臣誠不能無憾於天地之大也。且臣於近來噂𠴲之言。未嘗一一分疏者。只恐其傷事體而煩睿覽耳。初非無可辨之語而然也。今又伏見在外重臣之疏。乃曰。相臣之箚出。而士林之禍兆矣。語雖約而意益深。此臣他日湛滅之根柢也。臣未知毀其謬妄之書。果可謂士禍。而此等聲罪之言。獨不足以禍人乎。今之言者。於其所尊。雖眞有過失。而寬恕之典。亦以爲抱枉於聖祖。則雖實無玷累。而辨白之人。並不免見惡。以臣愚昧。終未知此何義理。此何世道也。臣竊觀今日氣象擧措。非必勝公議則不止。雖朝家威令。亦有所不行者。惟有亟黜臣一身。可以帖然無事。而所謂士禍之兆可熄。所謂賢者之冤可伸。此豈不爲國家之福。而雖於臣。亦安知不爲一分可生之道也。玆冒萬死。畢暴苦情。伏乞聖慈更加哀憐。亟許譴斥。俾臣得蒙生成之大澤焉。臣無任知罪祈恩激切屛營之至。</text>
<title>出城疏[六疏]</title>,<text>伏以臣。仇敵滿國。容身無地。惟有謝事歸田。庶可息謗遠害。而辭本今已五上。而聖批尙靳一兪。是臣終未得可生之道。而殿下又處以必死之地也。豈不悶哉。豈不哀哉。今又伏見司直李善溥。左尹李光佐等疏。其所以必欲甘心者。益可驗矣。殿下苟有愍憐之心。必不待臣言之再。而夬允臣所請也。臣固不當復爲妄發。以觸其諱。而迷滯之見。終未豁然。直欲與諸人從容駁難。以開此昏蔽也。彼若曰。其言誠不無捱逼之失。而初不當上聞云爾。則臣將應之曰唯唯矣。若曰。此事雖已上聞。而毋論是非。惟當直治申球妄言之罪云爾。則臣猶將應之曰不然。況今宰臣乃謂在先朝無毫分之捱逼。在宣擧爲罔極之搆誣。而以不罪申球。謂殿下當受萬世之評議。如此爲言。其何以服人心而杜臣口乎。雖以尹拙爰辭觀之。亦可以見其父之心也。其所引答鑴書。有曰大聖人達權處變之道。實有師文王之義。豈可與匹夫同條云。夫聖祖當日所處。在經在權。皆無可死之義。以貴以賤。亦無可指之累。而宣擧之隱然歸之於達權。異之於匹夫者。其意豈不曰在經則爲當死。若匹夫則將與其身同其累者乎。況又所謂日記中語。又足證其指斥之實也。臣見其日記。有曰姨兄曰。申孝思聞君疏辭引江都偸生之嫌。吐舌曰可駭可駭。蓋恐指斥之難言也云。夫其疏雖不無微意。猶不索言其本心。而當時聞者已大驚而吐舌。則今此數言。視彼何如。而反怪今日之駭之者何也。古人但聞其疏。亦謂指斥。則今人猶以此言爲不捱逼。反責人以搆誣者。何也。其論子光事。尤爲可笑。夫弔義帝文。其旨甚微。其藏甚秘。而發而上之。刑辟加於泉壤。斬伐極於士林。此所以爲士禍也。今則不然。其言之指斥。狼藉又肆。然而刊行國人之所同見。朝家之所當禁。而其人無罰。其黨安泰。此何嘗與戊午事一毫彷彿乎。嗚呼。子光之心極兇。戊午之禍孔慘。故人於其文。久不忍提論是非矣。至于故相臣文忠公張維。而始譏其犯諱尊之義。苟使當時之士。無子光之心者。只論其是非。如文忠公漫筆之言。而處之如今日而已。則亦必不曰士禍矣。夫以金宗直之名賢。猶不免於君子之議。如宣擧之滓穢僭猥者。反不可以爲法受罪乎。昔宋知漢陽軍吳處厚上蔡確之詩。此眞似乎詩案。此眞近於傅會。而范純仁只曰。蓋如父母之有逆子。雷霆鬼神所不能貸。至若父母親置於死之地。則却恐傷恩云。而仍請寬恕之耳。何嘗反請處厚之罪。如今之人也。朱子亦曰。擠確未當而已。何嘗以不罪處厚。咎及元祐君臣哉。臣之愚意。竊以爲今日無宗直之慘禍。則申球決不可謂子光矣。處分類吳處厚之不罪。則殿下亦必不受哲宗所免之評議也。其或有無狀之人。竊議聖德。如鑴輩之議孝廟。則臣亦末如之何也。苟有人心者。猶可識臣之苦心。況敢議及於十分正當之處分乎。臣或恐後世尙論之士。以不嚴懲討爲臣之罪耳。若夫累聖德於萬萬世。臣保無此憂也。臣伏見朝臣士庶。或被人誤論祖先事。則必皆瀝血陳辨。上徹宸聰。雖有過分之辭。朝家不加之罪。物論亦不非之。第以近事言之。丁家文字中。有以丁好寬比擬於故相臣文忠公李恒福之故。李家諸孫。謂被誣辱。至於疏請火書。則殿下卽命毀板。仍罪其附麗之私黨而人皆快之。今宣擧之比擬聖祖。豈不尤僭於好寬。殿下向先之孝思。亦何不及於閭巷之士。而其爲辨誣一也。毀板同也。於私門則曾無異議。於國家則名以士禍。人心之惑。乃至於此。噫。死黨護短之心。如彼其重。尊祖敬宗之義。若是其輕歟。且其言謂諸臣以分析文字。而身自許以極論大體。此亦臣之所深惑也。前後言者。已過十數。而惟吳命峻略綽註釋於前。李弘躋一番蹈襲於後而已。尙未見有一人粗能分析於肯綮者。今宰臣之泛論大體。亦安知非難於爲辭。而故爲此包籠之言耶。至於遏絶言路。爲今日實。而諸臣疏箚承批已多。惟患無可明之言耳。徹覽非不足也。雖或有一二未達者。豈復有別㨾新奇之論。而苟或有之。諸臣又寧不已取而聞之哉。以此論之。臣言未嘗致壅蔽之害也。雖然。聖明若許臣前請收還勿捧之命。洞察其是非所在。使竭死力論辨之人。有可以明白解釋。以服臣心。則臣當媿死。萬萬無恨矣。臣情窮辭溢。全不知裁。尤合萬死。臣以此情迹。不當一日虛帶職名。朝家亦不當虛辱恩禮。而至若祿俸。決不敢冒受。聖上至令輸送。臣不勝惶悶焉。伏乞聖慈亟削臣職。仍寢祿俸輸送之命。以安賤分。以謝人言。千萬幸甚。臣無任崩隕戰灼屛營祈懇之至。答曰。省箚具悉卿懇。予之敦勉。凡幾遭矣。勤懇之旨。卿庶幾體諒。而一向邁邁。造朝無期。媿情志之未孚。念國事之艱虞。中夜憂鬱。不知所以爲諭也。今玆毀板之命。處分豈不正當。而身居宰列者。亦皆投疏。紛然救解。必欲置尹宣擧於無過之地。而以卿箚。反謂構誣誠可駭也。何足爲嫌。宋時吳處厚事卿之引喩。極其明白矣。至於常廩。尤無可辭之義。卿其安心。勿辭領受。須速入來。毋孤予如渴之望。</text>
<title>出城疏[八疏]</title>,<text>伏以臣。號籲愈急而天聽愈邈。辨暴愈明而衆怒愈盛。臣誠欲靜竢睿裁。無辨人言。而顧臣所帶之職。非如閒漫之任。且今方蹶之會。不是泄泄之日。臣何敢以瀆冒爲懼而不力控辭。以重誤殿下之國事哉。且臣伏見工曹參判李台佐之疏。又復極力攻斥。臣之疲於自明。雖不敢言。聖上亦當不勝其應接矣。臣之妄言之罪。萬殞難贖。雖然。此事有可以一言而定者。何爲是紛紛哉。殿下試招近來言者。以次歷問曰。杜擧之事何如。而無忘在莒。其可借喩之否。康王之云不悖。而所謂剌謬。是眞斥鑴者否。他日奚爲不可出口。而惟當今日則敢言乎。他人言之。有何不可。而必同患難者。無害乎。自廢其身之論。所以爲僭妄者。何也。不死江都之由。所不敢索言者。何也。向非聖祖之能權。則固有當死之義歟。若非大君之尊貴。則果爲可慚之累歟。申孝思之吐舌。有何可驚而然哉。其姨兄所謂指斥云者。是亦出於搆誣哉。如有一人能明之者。則殿下亟治臣誣人之罪。如其不能。則背公死黨之言。亦可以止矣。昔宋朝詔蔡確具析其詩。而自辨甚悉。則劉安世又言罪狀著明。何待具析。彼雖悉辨。而猶未獲伸矣。今不略明。而但稱其冤。豈不可笑乎。又以申球之免罪。責臣斷斷。而大抵朝廷之道。只觀事之虛實而已。今必欲罪球。則亦當明其本事之不然。不當言其心之如何也。是故。雖以吳處厚之挾憾修隙也。而當時論者。非惟不罪。反許以發於忠憤。又斥確之朋黨曰。造播巧言。多方救解。謂此風浸長。恐開告訐之路。竊以爲非矣。又曰。義存君親者。反責其告訐。嗚呼。古今朋黨之言。一何相似。而君子之論。一何嚴耶。且夫世之刊行先集者。見人請删逼先之文字。則鮮或不許。設令有知舊間忠於國者。以私諷諭。欲删指斥祖宗之語。亦宜不敢持難。今此只去四板之擧。事不嚴重。則其徒之怏怏。胡至此哉。嗚呼。人心雖曰蔽惑。許多人中。豈無隻眼覰破其文字指意。而周遮之言。打成一片。此何故也。不過其粗淺者不能忘情於得失。深密者亦欲藉此而網打。故如是忙亂耳。豈但黨私之心偏重而然乎。彼輩亦知今日處分。不可謂之禍故。又以前頭未然之慮爲諉矣。然而方今殿下洞察是非。堅持不撓。如有已甚之人。欲因以深治。則宜趁此時。亦何待於他日乎。以臣觀之。申球已作奇貨。苟使市虎成於三人。投杼起於屢至。則他日之禍。恐在此而不在彼也。豈諸人之所當慮哉。且以臣證援其家辨誣之事爲怒。而乃謂匹庶有可辨之誣。則上章昭暴。宜不容已。帝王家。事體自別。不可啓誣訐之路。旣曰誣訐。則雖在匹庶。固不可以開路也。雖有可辨。在帝王則終不可得以昭暴耶。此本無貴賤之可論。安有匹庶之所不容已。而帝王反不得爲之者乎。似此義理。尤非臣之攸聞。而且以家國之幷稱。謂之猥屑。則尹宣擧之自擬聖祖。果何如耶。念臣難冒之狀。已悉於前後疏中。而今台佐之言。又甚駭怖。其何敢一刻虛帶職名乎。伏乞聖明察臣情實。速賜處分。以幸公私焉。臣無任激切祈懇之至。</text>
<title>出城疏[九疏]</title>,<text>伏以臣。敢冒萬死。連事哀籲。今踰三旬。未蒙矜允。日夕惶憫。罔知攸爲。乃者。伏見囚人權弼衡之供。醜辱狼藉。及臣先代。其所爲言。絶悖無倫。臣看來。不覺心膽崩裂也。雖然。此是諸臣所常稱未達之疏語。而今旣達矣。豈復有一分發明者乎。夫尹宣擧僭謬之證。其條甚多。而今其提論。不過三件。曰杜擧。曰康王。曰僭妄。其他雜引不倫之事。傍證曲解。都不成說。無非可辨。而臣恐其煩猥。只以干係臣身者明之。其論杜擧。則以爲出於箴規。果爾則欹器與無忘在莒。亦已多矣。又何引杜擧哉。平公所云寡人亦有過云者。尙可擬倫於當日之義。而必以此箴規乎。且宣擧而無累。亦無他攙引之語。則或可以如此說。今乃不然。其身不如恒人。而每言偸生之嫌。則輒敢並及聖祖。而及其引事自況也。則又不出於罰君之故實。於是而許多酬酢。無不參互映發於上下同累之意。此果何如也。其徒雖能艱解其一。其於他語之左右牽掣何哉。其所引凱風寒泉。已不足以證杜擧。而又引臣父所撰諡冊中一句。證之於凱風寒泉。其言游走而漸遠。此何異於喩日以燭。疑燭於籥者乎。蓋融洩二字。只是凡言歡樂之義。則其視取義於名齋。引興於思母。虛實亦已懸絶。況於杜擧乎。其文若曰大隧之樂云。則或似嫌於鄭莊公姜氏之事。而所撰之人。又不如宣擧之有私利害於其間。則亦何足爲杜擧之證乎。此其不成說者一也。其論康王。則以爲鑴則以爲有忌避之端。宣擧則以爲無忌避之端。此所以剌謬也。若如此言。則是宜人人皆可得以言也。然其語曰以他人言之。不可。必陷賊人可言者。何也。彼雖以今日則敢能言之者。謂無畏縮忌諱之意。而欲分貳於鑴意。然其結語所謂他日則不可出口者。此豈非能不忌諱於當宁。而不能不畏縮於後王者乎。且方以此諉之於賊鑴。欲變剌謬之實。而患其爛漫而難於脫出。則又直曰文字引用之例。若此類甚多。隱然若鑴言多類亦無不可者然。至謂宣擧之不斥康王之說。豈獨爲可罪。始則爲宣擧分疏。終則並與鑴而伸之。何其首尾之橫決而無忌憚至此也。其引臣曾祖祭文事。尤極凶險。蓋其文曰。事同靑城。莫效攀輿。此不過敍其未從下城之意。則了無可嫌之端矣。夫南漢下城。江都被兵。非可諱之事也。苟使鑴，宣擧。亦但曰康王在軍。得不哀痛云。而不以同論於偸生之嫌。則夫誰曰不可乎。然則其言之所以爲凶悖者。在於指議聖祖處義之得失而已。非在於不諱江都泥露之事實也。臣祖之平說亂中情境。其果與彼相類乎。此其不成說者二也。其論僭妄。則以爲自嫌於補世敎之言。若然則其本心之不敢索言者。又何故。而今於臣並論之言。一釋而一否者。何也。此其不成說者三也。噫。惟思鉗制臣身之故。窮搜臣家之文字。而得此不相近之數語。不亦哀哉。若夫臣父所嘗稱道之意。則已論於前疏矣。今雖以代草之通文言之。專以收身退藏等江都以後事爲主。則及其文過飾非之後。其善存乎否乎。況所謂春秋之義云者。本非通文中語也。苟欲許之以此。則如請斬虜使。上書分司之事。差可奬詡。而亦不槪見則。其不取於江都以前之意。亦可見矣。惟於其父贈領議政煌。則稱其氣節曰身任大義。文勢語脉。條貫明甚。今乃掠取而點竄。混歸之於失義之人者。誠極虛妄矣。嗚呼。先正臣宋時烈。常以春秋尊攘之義。協贊我孝宗大王。其發於謨猷。見於事爲者。亦足暴於後世。若其志業之未究。此天下國家之不幸也。此志士仁人之所痛恨而飮泣也。然而一種背馳斯義之類。乃敢幸其不幸無成。公肆譏嘲。臣未知尹拯父子之所成。獨合於春秋者何業。而反占先正所未得之大義乎。此而置之。其禍將烈於洪水猛獸。故臣不得不論罪弘躋矣。今其徒反以罪臣。臣竊痛之。又以臣疏所言確之詩旨意微奧。宣擧文字灼然可見者爲誣矣。殿下若命儒臣錄進確詩及其註釋之語。論劾之章。則不待臣自辨而可明也。而古今人情之相似。亦可見矣。臣之罪名。愈出愈奇。今則又以爲愚弄君上。其言之全不嚴畏。顧不足責。而若果一毫彷彿於此。則臣何敢苟逭王章乎。念臣於此一事。被迫於人辨明已多。誠不欲一向呶呶。而今又以事關祖先之故。煩溷至此。雖不獲已。臣罪大矣。嗚呼。臣之當初所憂。正在於他日士禍。而及見彼輩頭勢。已可驗矣。今此供辭。又以臣容息覆載。爲其大恨。此豈但蒙騃一囚之意哉。聖上如欲絶其禍根。則宜及今日。速黜臣身。俾不至於滔天。伏乞天地父母。哀臣之危而許臣之請焉。臣無任戰兢祈懇之至。</text>
<title>出城疏[十疏]</title>,<text>伏以臣。又被囚人罔極之誣。驚駭痛傷。不得不略有陳暴矣。不意聖慈特遣承宣。臨宣溫綸。開釋責勉。益加隆摯。臣感極涕零。不知所出。念臣近來所受醜辱。固多有及先者矣。亦豈若今日弼衡之供爲萬萬凶險乎。攬引不近之事。欲證難解之言。其爲矯誣。雖不足辨。在臣私分。寧容一刻在職。而瀝血哀懇。終未蒙允。臣不勝抑鬱之至。且臣竊有無限憂畏之端。何敢有隱於君父之前而不畢其說哉。臣本顓愚。無所肖似。濫荷洪造。致位至此。而終無尺寸之效。塵露之報。此固臣從前尸素之罪。而亦臣才分素定。不可强其所不能故也。況今國勢朝象。視前不翅萬倍。以臣無能之姿。承此積忤之後。凡諸言動施措。必益爲傍觀眼明者所點檢。左右前後。皆臣坑塹。如以竊鐵之疑。終售下石之計。則小而流竄。大而沈滅。可計日而待也。到此地頭。殿下雖哀而欲全。其何可得。而臣雖自悔。亦何所及哉。以目前當然之道言之。旣如彼。以日後必至之勢度之。又如此。故臣寧被違傲之罪。不忍復蹈危機。卒取狼狽而傷聖主之明也。臣所自謀。固若是矣。其在天地之仁。亦不當及此圖之乎。伏乞聖慈察難强之情。加曲體之恩。亟紓方今之抑鬱。俾免前頭之狼狽。以垂終始生成之大德焉。臣無任震怖屛營之至。</text>
<title>出城疏[十二疏]</title>,<text>伏以臣。本來情勢之外。內局新除。尤有所不敢承當者。不得不瀝血陳懇。或冀聖明體諒。旋有鞶帶之褫矣。及承批旨。又失所圖。臣之狼狽。可謂極矣。噫。臣如有一分可進之理。則雖曰全昧醫方。臣子分義。何敢規避於保護之地哉。況當聖候進退之時。直宿之不備。亦已曠日。臣職忝首席。頑然不動。豈不知其萬萬惶懍。而非惟議政之職終有必可遞之義。雖於兼任。亦有不可冒出之勢。方今京外儒生。尙有封疏至闕者。臣姑未聞其命意之如何。而要當與先出之言。少無異同。然則雖已入直。亦當逬出。而此後攻臣者。又未知爲幾人。如令臣乍入旋出。動輒撕捱。則其不能一日安坐議藥。而徒妨靜攝之節也明矣。賤臣去就之顚倒。固無足言。而於國事。亦豈不大可憂哉。此臣所以大聲疾呼而不自知止者也。伏乞聖慈察臣崩迫之懇。遞臣本兼之職。以爲公私之幸焉。臣無任戰灼屛營之至。答曰。省疏具悉卿懇。卿之所遭。專由毀板。然則今予勉出。不在多誥。有一言可以決其去就者矣。噫。向使嚴慶遂之言得行。則其流之害。爲如何哉。眞士禍作矣。賴卿一箚。遂使是非明而處分正。輔相之責。可謂盡矣。執此論之。卿有必可進而無可退之義明甚矣。況玆事關係至重。爲聖祖辨誣之大臣。爲媢嫉者所迫逐。終至去位。則古今天下。安有如許義理耶。此非一時慰安之言亶出心腹。卿必體諒而改圖矣。噫。好惡旣明。則縱有怪鬼輩掇拾象極之邪論者。又何足掛齒。卿其亟斷巽牘。卽日入城。勉副于虛佇之望。</text>
<title>因李正臣疏。辭職箚。</title>,<text>伏以臣。卽伏見兵曹參議李正臣之疏。盛加攻斥。語極非常。臣震駴惶汗。繼之以訝惑也。其言以爲借重聖祖。爲陷人之計。不恤慽我聖上之孝思。而自陷無嚴之科。夫尹宣擧與賊鑴往復之書。論可以死可以無死之義。而乃曰。大聖人處變達權之道。豈可與匹夫同條。此特以貴賤外爲分貳之言耳。其意則未嘗不同歸聖祖於當死之義。爲聖祖辨論之際。當死二字。自不得不提及。以臣愚迷。只見援此者之爲無嚴。而是眞可以慽我殿下之孝思而已。終未知辨論者之反以此獲罪也。夫目古死字之用於至尊之地者。固非一二。而若臣本意。則亦與此異。蓋曰向非聖祖之能權。則果有當死之義。如宣擧乎云爾。曷嘗無端創出二字。如正臣之所云云者哉。今乃以設難辨理之語。指爲臣莫大之罪。其言眞若兒童。而若其所謂一箚再箚。語意轉深者。亦非臣之所樂爲也。苟使其徒。初不操切搆捏。而臣獨乃爾。則誠爲已甚矣。今則不然。攻之者已屢矣。其辨安得不至屢乎。誣之者已深矣。其辭安得不轉深乎。以此咎臣。尤不識其何說也。凡此巧摘橫詆。本不足多辨。而然其臚列。莫非臣子之所不敢聞者。則固難晏然。而且念臣與李家累世相好。正臣平日所以待臣。亦甚過重。人雖投穽。故人情厚。宜無下石之理。而今其爲言。至於如此。則臣之畸危。推此可知。其何可安坐深嚴之地。苟冒機要之任。而不思斂避世網之道乎。乃敢逬出闕門。恭竢譴何。而不意日月之明。無所不燭。特遣史官。宣諭隆旨。其所辨斥人言。慰藉臣身者。可謂至矣。臣非木石。豈不知感。而第臣於風波憂畏之餘。又被此罔極之誣。寧有一分復進之念哉。玆不得不坐違嚴召。疾聲哀籲於仁覆之下。伏乞聖慈亟削臣職。仍勘臣罪。以快人心。以安賤分。千萬幸甚。</text>
<title>因李光佐疏。辭職箚。丁酉</title>,<text>伏以日昨。右尹李光佐之疏。到于政院。院吏來示于都承旨李觀命也。臣亦掠見其疏辭。則又以尹宣擧事。論斥臣身。不遺餘力。而疏旣見却。臣不敢煩溷。旋因其侵攻。政院終至稟啓。則臣亦安得默然而已乎。其疏有曰。夫以自引江都事。謂有難言之嫌者。當時固有此論。末又斷之曰。竊想其意。泛以聖祖親經此難。其以亂中事引罪者。或於外面人事有嫌碍云爾。如使宣擧獨自引罪。則聖祖雖經患難。其於外面人事。亦安有一毫嫌碍耶。此則光佐本欲游辭解之。而其有嫌碍之實。已自證之。當時之亦有此論。又不能諱之。而謂今文致勒成者。抑何意哉。又以爲臣家所被之誣。誠有指無爲。有換易事實者。子孫陳辨。在所不已。又曰。抑不敢知不敢言之地。有何誣枉云云。噫。宣擧以其自己偸生之嫌。猥援無玷之聖祖者。此豈非誣枉也。此豈非指無爲有。換易事實也。而爲孝廟臣子者。豈可獨無陳辨之擧乎。至於引子光事。侵辱臣身。無復餘地。而其所爲言。殆不成說。臣不欲與之呶呶。以煩靜攝中天聽。而其實亦不足多辨也。然臣因此一事。被人醜詆。愈往愈甚。其何敢終始晏然乎。伏乞聖明快賜譴斥。以謝人言。以安私分。不勝幸甚。</text>
<title>因朴泰文疏槪闕外承諭後辭疏。</title>,<text>伏以臣。昨伏見鄕儒朴泰文等疏。槪斥擧臣名。酷加醜辱。至謂之權相而餘波及於喉司。乃以鷹犬附勢。不復知有君上。而徒知有某等語。極口憤罵。人之爲言。胡至此極也。噫。臣之不能量時度力。妄辨宗祊之誣。受此反噬。勢固然矣。緣臣一人。同朝並被汚衊。豈不可痛乎。其言絶悖無倫。本不足與之爭辨曲直。而況此並直侍湯之日。豈臣子頃刻離次之時。而以臣之故。諸承宣旣皆逬出。則臣安得獨爲晏然乎。退伏闕外。恭竢處分。不意聖上再遣史官。諭以恩旨。臣非木石。寧不知感。而顧臣情勢。萬分臲卼。咫尺禁扃。終不得趨承。違慢之罪。益萬萬矣。大抵此輩之一向起鬧者。只以臣身之尙廁朝端。而終未得售其甘心之計也。今聖上若因此而許臣自處。不復置諸班行。則朝著庶乎其鎭靖。而其所憤怒。亦可以少息。其於公私。豈不兩便乎。不然則接踵而起者。將不知其數。臣之畢竟中傷。固不足道。而殿下靜攝之中。亦當疲於酬酢矣。此臣之所大懼也。伏乞聖明亟黜臣身。以快人心。以靖朝著。不勝萬幸。臣無任屛營祈懇之至。</text>
<title>辭職兼辨判府事趙相愚疏箚</title>,<text>伏以臣於醫藥之方。全不曉解。所可自效於侍湯之地者。只在於筋力奔走。而不幸賤疾。淹延時日。種種諸證。臣不敢輒溷聖聽。最是厭食益甚。胃氣無時可復。眞元大脫。動作猝難爲期。雖欲强起。其勢末由。當此聖候添加之日。直宿不備。已浹一旬。問安入診。專委提調。筋力奔走。是臣職分。而亦不能終始自效。分義虧缺。罪戾層積。身在床簀。心若席藁。聖敎令臣安心調理。臣雖欲仰承德意。亦何能頃刻自安于中乎。然且虛帶重任。偃息猶昨。此於臣爲罔赦之罪。而揆以國體。亦甚苟簡。伏望聖慈留神體諒。早賜變通。千萬幸甚。且臣於病伏垂死之中。得伏見判府事臣趙相愚之疏。以尹宣擧之追奪。責臣深切。臣竊不勝訝惑焉。宣擧逼上之言。用意至深。實非一時偶然顚錯之比。而臣顧處以謬妄。不欲深誅者。蓋出於忠厚之意。調停之計也。追奪之論。自初有之。而臣愚獨以爲此與蔡確誣宣仁事恰相類。朱子以口語擠確爲未當。則臣之所以處宣擧如彼者。謂或不遠於朱子之旨。而世之持淸議者。猶以臣爲苟且矣。今之用罰。誠似過重。亦不過如劉安世之誅確。而乃以追奪之典。有若眞成士禍者然。然則是安世之賢。而亦不免爲子光之徒也。夫爲先王誅無禮。雖或過中。不猶愈於爲私黨匿非者乎。然臣不欲深誅之意。則固未嘗不自如也。只因前後受人齮齕。困辱百端。心飫齒酸。常欲絶口不道。此是非矣。今此擬律輕重。亦當付之公議。臣又安能怵迫於一邊。恐脅之言。挺身干預。有同馮婦之下車哉。且此事。本因其黨之猖狂。而處分出於嚴懲之意。則咎有所歸。宜思自反。恐不當斷斷於臣一人之身。以責其救遏也。臣尸位素餐。坐妨賢路。人非鬼責。一時沓至。其何可仍冒機要之地乎。亦乞聖明亟削臣職。以謝人言焉。</text>
<title>因領府事尹趾完疏。辭職箚。</title>,<text>伏以臣於頃者。猥隨諸大臣之後。入承聖上未安之敎。崩迫驚遑。合辭爭論。幸蒙聖明快從羣情。遂有聽政之命。臣等方攢祝欣幸。以爲處分得當。諸臣亦可幸而無罪矣。得伏見判府事趙相愚之疏。誠不覺心寒而膽掉也。其曰復進二三大臣。密勿諮度。又曰一對二對。至於三對。而外人之耳目。愈疑惑者。噫嘻。是何言也。伊日召命。遍及大臣之列。而諸臣自不來耳。此豈殿下所欲與二三臣獨言者哉。臣所以力疾趨命者。竊自附於古人急病之義。而以今思之。臣之不能堅臥者。可謂謀身之不智也。繼又伏見領府事尹趾完之疏。乃責臣等不能據理爭執於聽政之擧。臣實愚昧。莫曉其何意也。始臣等之所急。只在於天心之回悟耳。又孰知聽政參決之有異同乎。國朝實鑑。謂文宗大王參決庶務。而及考實錄。則乃如今之聽政。是寧有二者之殊。而大臣之是彼非此者。何也。臣等只見祖宗美規之可據而遵行。未見其可爭也。未知大臣所欲據者。獨何義理。而先朝已行之例。其將爲無理者乎。若以小則裁決。大則稟定爲言。則雖於外堂。亦不妨如是。故已具載於節目矣。必欲在左右參視。則秪益煩撓。有妨靜攝耳。惡在其代勞也哉。臣頃見李仁復之疏。始知外間有一種議論。而今大臣意實相襲。而語極深重。噫。世宗之朝。未聞如此。豈古人之憂國。不及今人歟。苟使臣等爭之。如大臣之言。則又將曰何不請聽政云。而聲罪尤大也。不亦難哉。臣以積謗之身。仍據樞要。以率直之性。正當艱虞。早晩顚沛。固所自分。而今於此事。苟有所失。罪不容誅。其何敢一刻晏然於職次乎。伏乞聖明亟削臣職。仍治臣罪。以謝物議。以安私分焉。且臣於日記删改事。以爲大段不可。夫聖敎雖未安。不遠而復。適足以光聖德。何諱之。有此異章疏。批旨亦何可追改乎。上敎一改。則羣下違覆之言。皆無來歷。又從而並删。則何以爲傳信之書也。若後世人主有過而輒删史草。則臣恐今日此擧之爲口實也。諸承宣所謂其所以欲鎭羣惑。適所以滋其惑者。又可驗於近日章疏之間。臣願殿下亟從承宣之言。還寢成命也。</text>
<title>上東宮書</title>,<text>伏以聖候違和。沈綿五載。眼視之昏。近又增劇。無以照察於萬幾之繁。萬不獲已。有此聽政代勞之命。臣民之情。擧切焦煎。伏惟邸下當作何懷。而況積年色憂之中。遽當庶務。亦豈無勞傷之慮乎。雖然。此實國朝已行之規。宗社無疆之休。凡在簪紳。莫不奔走爭覩盛儀。而臣賤疾濱死。委頓寓次。銅龍在望。末由致身於大夫之後。負罪結恨。何可勝量。第伏念聖明以休恤之責。付託至重。臣庶以愛戴之誠。期望方切。邸下凡於應事接物之間。不可以不愼也。夫爲人上而不學。則罔以理萬事而存亡由之。是以殿下首以此敎戒之。臣願邸下克遵斯訓。終始典學。而必以誠實無僞爲務。好善必如好色。惡惡必如惡臭焉。此固修齊治平之權輿。而至德要道。又莫尙於孝。自古帝王。能於孝而不化其國者。臣未之聞也。不能於孝而保有天祿者。亦未之有也。洪惟邸下仁孝夙彰。已孚羣聽。豈待人區區之言。而亦願益加自勉。動以禮之文王世子爲法。出而決事。入而侍湯。晨夕婉愉。養志無違。如我文宗之於世宗大王也。臣猥以賤姿。職忝輔導。微誠雖激。學術空疎。略貢芻言。而無足以啓發德性。其爲負責大矣。臣無任惶恐屛營之至。</text>
<title>因史官生梗事待罪疏</title>,<text>伏以臣於再昨上章。獲承近侍傳批之命。臣得此恩禮。豈不知感。而顧臣病狀。綿綴旣不能作氣。迎接又不敢於床。玆間屑辱君命。而曾聞自前大臣有病。則率皆中堂設案。遞受諭批。故臣亦依此等候矣。不意史官之來。欲臣親受。及臣累言事勢。且其從人。亦告前規如此。而史官終始催督。必令速出。固知其意出於尊事體。而臣實無以祗受。且惶且悶。罔知攸措。末乃曰如不得已。史官還稟此意。則謹當席藁胥命云爾。則史官卽還。而政院以此煩稟於丙枕將安之時。至有遣醫之命。臣於此不勝罪訟。彌日不已矣。今始得聞伊時史官出一啓草。雖未果上。而其中有辱君命等語。臣不覺心骨之俱寒也。臣雖無狀。豈敢令王人至此哉。勿論病情之淺深。前規之當否。臣則有失。史官有執。而至以辱命之意。登諸啓草。傳播於闕中。則臣何敢費辭自解。晏然而已乎。伏乞聖明亟命攸司。嚴覈事實。快正臣慢君命逐史官之罪。以警具僚。不勝大願。</text>
<title>因李世德供辭。辭職箚。</title>,<text>伏以臣。得伏見囚人李世德之供辭。其所張皇數千萬言。無非無倫醜悖之說。而其實攟拾兇黨已試之餘論。飣餖臣疏已辨之陳言耳。其於師門兩世所以侵逼聖祖與背絶賢師之失。終未見一分發揮。其乘憤辱人則可謂能矣。安在其爲師訟冤也。其說。臣不必每辨。而惟其以拯甲子書謂非請改墓文。實出於木川事云者。極爲可笑。果爾則適足以彰拯之罪也。蓋木川通文中。詆宣擧之言。本出於拯同門生許璜。先正因拯操切。指其言根。則是宜責問於其人。而拯顧不此之爲。一向迫脅於先正。必欲歸之於自做之科。以爲搆釁之端。至以尙今生存之許璜。謂京鄕所無之人。其心所在。人孰不知。夫許璜已發之言。非先正之所可追救。則拯之必求其受賜解結於先正者。其果成說乎。然則雖如世德之言。是書眞爲木川事而發。其有嗛於墓文。欲托此而爲背絶之名者。又灼然可見矣。至若宣擧僭謬之狀。臣非初不能詳知也。特以其事甚重。故必欲傅之輕議。以爲苟且調停計耳。其畢竟深論者。本非臣之所樂爲也。其黨羣起而飾非。謂臣搆捏。則臣安得無辨乎。攻之彌力。故辨之不得不彌深。夫使宣擧本末情狀。畢露無餘者。皆由於其徒。豈臣之罪哉。然念臣不量世道人心。妄爲國家斯文之憂。不審語默。受侮不少。以一身爲萬夫之的。而卒未能使國家增重。徒益斯文之辱。將何顏而冒居於百僚之首乎。伏乞聖明察臣情勢。亟罷臣職。以安微分。以快人心。千萬幸甚。</text>
