<title>次李太白愁陽春賦 月課竝序</title>,<text>少時雜作。錄在一冊。中年失所在。今幸得之。其爲生拙。難掛人眼。然且移書者。欲令子孫知遺跡已而。尙公震字起夫。與余同年生。又於己卯同登第。由是情好爲密。賦性和厚。不與人忤。循至領議政。在台府十七年。甲子春卒。年七十二。曾爲典翰。有所作月課十首。適在卷末。今幷錄之。斗何爲而指東。使余心兮愁春。風飄紅兮水綠波。日遲遲兮惱人。陟高岡兮騁目。覽物情之鼎新。江鷗漫喜而不眠。渚蘭葳蕤而芳鮮。猿垂藤而攀緣。馬逸群而飮泉。柳飄絮兮如綿。草碧色兮如煙。彼含氣之得時。增遠情之凄然。山之高兮水之遠。懷魏闕兮費孤吟。紛蘼蕪之送香。又江上兮楓林。望蒼梧兮何許。渺湘南之幽心。綴蕙茝而延佇。謇憂思之如雪。水驚波而東注。春不留兮替節。浮花浪蕊之一瞥兮。慨委泥而相因。折瓊枝而徘徊。懷閬風其可親。安得駐跳丸於彼蒼。共長春兮美人。</text>
<title>庚辰仲秋。登無等山。口號錄呈石軒先生。朴公祐字昌邦。訥齋先生之弟。後改號六峯。</title>,<text>野曠知天遠。林疏會氣寒。保靑憐檜柏。柀折惜芝蘭。自酌杯雖滿。仍愁意不寬。一秋於四序。胡獨奪人歡。時士林所敗放闊秋山路。披懷任四馳。谷虛傳籟遠。天曠送雲遲。明月堪留影。西方轉起思。商飆如借翼。跨鶴問黃羲。</text>
<title>山夜詠懷</title>,<text>林梢寒月報幽櫺。夜靜天高淡臭聲。百慮空來心始定。精神從此向全淸。</text>
<title>金訓導 松命 挽 二首</title>,<text>二氣無停運。紛回萬物情。盈虛元有數。禍福會爲平。去去無窮化。來來不盡生。都歸 缺 一理。何用辨枯榮。形體浮生世。從知有始終。晴虛消薄霧。枯樹謝殘紅。俱盡捐脩短。渾歸無異同。丘墳看滿目。何處覓英雄。</text>
<title>月山李上舍 允溫 移菊請酌</title>,<text>野老有佳期。移花開竹扉。挽衫要客醉。深淺兩心知。</text>
<title>奉和訥齋先生 祥 贈僧韻 時先生被斥在鄕</title>,<text>抽身危偪解微官。斷壁延蘿復躡攀。穿石老鼯爭忽忽。隔林雄虎尙桓桓。遠望直屬長雲外。寒景偏熹短峽間。虛谷太弘嫌閼障。疊峯何事敢衝干。春留舊谷忻松檜。秋晩東坡惜茝蘭。遊覽欲攄幽思盡。孤筇終夕最崇巒。</text>
<title>次石煕上人詩軸</title>,<text>飮食無煩支外形。醍醐散性已爲嬴。心歸淡泊空姸醜。學向虛無盡死生。玄鍵遙開臨罔象。靈珠曾拭見圓淸。工夫了底方通妙。莫道玆燈有滅明。</text>
<title>送金正言希說覲省嶺南 辛巳竝小序</title>,<text>己卯十月。登科。庚辰春。以承文院權知副正字。免新未畢。入薦藝文館。參試史才。退歸鄕家。其冬。除檢閱。參入弘文錄。又選賜暇讀書。辛巳春夏六朔。分番於東湖讀書堂。每朔所讀製。皆令書啓。春思悠悠嶺之南。時物已多淸江曲。遊子忽發長安道。東風千里歸期促。名聲不虧氣力健。白髮堂前歡始足。車馬塡門鬧如市。半年別離傾諸族。園中草木帶欣意。靑白參看梅與竹。旋玆北轅自遲回。事非一家多反復。我亦湖南一病夫。無等山陰是舊谷。撤床縫橐決歸謀。山水邊頭安草屋。明朝漢濟分舟去。二南別恨應相屬。</text>
<title>奉酬黃正郞叔貢 讀書堂同番人名孝獻。官至吏曹參判。號愼齋。壬辰卒。甲戌九月。別試。以進士。中乙科二十人。居尙州。孟獻弟。</title>,<text>士歸麤放逐紅塵。不見當時學向眞。千萬聖謨經束寘。二三佳句賦傳新。措治誰借經綸手。撫世遙憐鰥寡人。俗迫誇虛猶莫救。至今人恨晉君臣。</text>
<title>夜中卽事 東湖堂臨江</title>,<text>渚宿舟人半夜喧。遙知急雨沒江濆。波聲遠駕南陵外。兼送山窓喚客魂。</text>
<title>奉答黃學士叔貢</title>,<text>有生全肝肺。不曾向人輸。涼涼一世間。歲月足悲吁。窮途感晩遇。萬里期同徂。志氣渾實強。從玆訂頑愚。但媿將疏懶。名班忝俗儒。所願資講力。探泥拭明珠。賢愚本同命。承訓無異趨。文字參古今。言語辨精麤。究思有未竟。觸處多抵捂。裁紙表疑端。俟子窮朝晡。</text>
<title>東湖樓上夜懷 二首</title>,<text>南樓終夕伴疏慵。感慨相仍涕亦從。風月自能秋夜態。江山非復故園容。枕邊消息憑誰問。洛上文書未數封。羨彼征鴻飛遠去。明朝應得過追峯。追峯在潭鄕日盡乾坤人倚樓。溶溶惟見大江流。投巢已定前林鳥。要涉猶喧近渚舟。萬里山河歸路隔。一身京洛客憂稠。催時蟋蟀休相近。遊子傷秋欲白頭。</text>
<title>漁父</title>,<text>秋江百里正平虛。泛泛輕舠聽所如。莫學群兒爭笑餌。渭翕竿下不歸魚。</text>
<title>曉吟 二首○在東湖書樓</title>,<text>山窓歸夢罷。秋夜未終更。江市人無語。沙庭月獨明。已爲千里客。那免百憂生。感慨還吾枕。高歌敍不平。爲探淸曉意。書榻早移樓。寒露深秋草。殘星點玉流。沙汀喧宿鳥。官渡喚行舟。閑向東山坐。看看曙色浮。</text>
<title>奉別宗丈令公 欽 赴光州 知止堂。諡孝憲。甲申。拜全州府尹。移光州。</title>,<text>當年奉養試爲州。不是餘生謝故丘。慣向幽居曾着趣。暫從人世強低頭。承家已喜名聲遠。享壽堪誇氣力遒。小子追車相別意。一身珍重保金甌。</text>
<title>次柳司成 成春 韻 己卯士流。字天章。歷吏曹佐郞兵曹正郞。甲戌九月。別試。以生員中丙科一人。居海南。桂隣子。時患瘤疾。久留京師。</title>,<text>衣冠久未謁王宮。却抱沈痾費藥筒。身外功名催客老。山前草木已秋風。棲遲便可尋田舍。辛苦何須滯洛中。待得調平心氣健。年時應不至衰翁。</text>
<title>又次自敍客懷</title>,<text>白露傳秋夜向嚴。新寒細細透疏簾。風殘江路舟依渚。雲斂天容月上簷。無夢自難消永漏。抽書還得遍諸籖。離家萬里逢時換。轉覺歸心十分添。</text>
<title>暮思 己卯秋。士類多斥死。而朔啓竝錄此詩。承旨崔世節。仍欲中傷。同僚止之云云。</title>,<text>日已西時月未東。群星爭耀點長空。山川氣色因沈沒。誰識孤懷病此中。</text>
<title>送李同年士高 巙 以書狀官赴京</title>,<text>邊塞秋風草木衰。山河車馬愼驅馳。男兒已決平生計。何用幽懷怨別離。</text>
<title>送李同年應物 認 赴密陽 司馬同年。官兵曹正郞。丁丑十月。別試。中乙科一人。居三嘉。增壽子。</title>,<text>周家基業晩移東。千載寥寥王澤窮。萬古餘民猶秉性。當時列邑憶分封。臨官只恐仁無給。承敎何嫌化不同。一向吾誠謀出治。莫憑刑法迫魚蟲。以上讀書堂朔啓。</text>
<title>辛巳春。爲檢閱。自上賜柑於闕內承政院，弘文館，藝文館，侍講院。仍降三題。命郞製進。藝文館余幸居首。受賞別造弓一張奉獻家君。榮君賜也。</title>,<text>藍關白雪慘慘秦嶺外。疾風恒邅迴。玄雲方合沓。積雪寒崔嵬。如何盛世臣。孑孑山之隈。平生仗忠信。百邪無能回。衡山雲可卷。藍關雪不開。命矣可奈何。天聽其寥哉。石門靑松分立崇崖擬石闉。靑松十里鎖殘春。風吹細子驚僧面。雲護長枝穩鶴身。野火解憐霜雪幹。山靈不許斧斤人。千年知爾多精液。會入神丹壽聖辰。洞庭黃柑洞庭霜落後。金色滿江鄕。南浦千行樹。西風百里香。當唇酸怯齒。流咽爽侵腸。矧是銀盤賜。恩添箇箇黃。</text>
<title>辛巳秋。天使唐皐，史道出來。臨還。製詩進于上。以陳別意。後上命揀宰相侍從能詩者十五人。令各和之曰。天使贈別詩。要使永示不忘之意。幷諸臣和什成冊納內。臣純時以承政院注書。忝參其選。嘉靖元年正月日也。壬午</title>,<text>次上使唐皐韻閶闔開元化。乾坤順五辰。皇明方散地。寒谷見生春。禮在千官整。誠隨萬國陳。梯航通道路。筐篚錯金銀。睿念歸懷服。王功入化神。飄颻飛鳳詔。迢遰下天宸。炳炳絲文動。拳拳命義珍。劬勞承上禮。溫惠見嘉賓。顧我箕邦遠。迎玆漢節親。威儀宜上下。誠敬協君臣。情義猶期卒。公私不厭頻。民彝看厚敍。龍德服元醇。歌詠詩新就。慇懃意轉巡。自能心感激。誰復語周諄。纔及還東命。端知奏聖眞。岐陽宜萃鳳。郊藪可棲麟。內外無分德。神人已混淳。煕煕觀一理。浩浩會同仁。樸約生平世。安閑立尺身。盛恩難擬報。歌頌勒靑珉。次副使史道韻山川增氣日。天地布恩時。車馬聯東郭。衣冠見漢儀。君臣齊敬拜。歌鼓拂雲馳。呼嶽成三祝。鳴珂退百司。宣公收鳳詔。歡宴接金巵。盛德宜興感。深肝不惜披。整容無近厭。殫禮遂忘疲。明學因言解。淵衷占表知。經營構美意。點綴繫新詩。我國期惟保。王家永是毗。須臾幾不謹。毫忽事相離。自信箕疇義。常傳舊海陲。</text>
<title>自警 以注書罷歸家鄕時作</title>,<text>悔生事去後。百慮無能爲。心豈悔之府。事前當三思。</text>
<title>壬午春。以注書罷還金溝。途上口占三首。</title>,<text>天高地廣人間世。浩浩興亡是古今。平轍一東民日亂。寥寥上帝亦何心。天地中間立尺身。公明方識貴爲人。如何盡作歸私計。百歲悠悠過利津。春陰漠漠薄寒生。風急沙飛馬亦輕。明日故園歸去路。歡迎渾是一家情。</text>
<title>行到太仁古縣。贈金同年原明。若晦號閑亭</title>,<text>輕蹄沿澗踏晴沙。好趁春光入太阿。白飯靑蔬牽客袂。山村知是故人家。按公避父諱。以太代之。如范曄故事。</text>
<title>壬午夏。申監司 鏛 謂散官爲都會儒生試官。載在法典。以余差送于靈光佛甲寺。與縣監羅安世，光州敎授官郉士寶同考。時郡守林仲虛 畡 以有倭變。往臨淄鎭。作詩以寄。卽步韻以答。二首。林公文科翰林副正。官至郡守。卽錦湖亨秀叔父。駱村申光漢婦兄弟也。○登科錄及己卯錄。有郉士保。是卽郉士寶。</title>,<text>殘氓久不見興師。聲息從來靜四陲。外孼闖邊縣竊舸。將軍罷睡整兵旗。千年白日無盈昃。一海妖氛漫盛衰。勝敗不須論事後。死生先向此民知。誰道儒生怯。援戈禦百蠻。調弓營上月。維纜海邊山。磊落英雄意。分明指顧間。捷書宜早報。千里解龍顏。</text>
<title>壬午七月初五日夜夢得詩。末句足成。</title>,<text>十載功名誤理花。空敎荊棘長枝柯。皇天不惜南階物。急送西風可奈何。</text>
<title>七月。與翰林鄭仁甫 萬鍾，尹上舍明允 洵 同入龍泉寺。待宋上舍獻叔 世珩 不至。次仁甫韻。鄭公。丙子九月。別試。以進士中乙科二人。官至禮曹參判。歷綾城縣令及慶，忠，黃，京，咸五道監司。居光州。允績子。</title>,<text>宋君曾折二書邀。三嶺雖高路不遙。日昃門前人不到。雨過山後水還饒。馬臨南澗應回步。思逐西風漫轉飄。數夕佳期知己左。秋深他日倘相招。</text>
<title>次仁甫遣興韻</title>,<text>殘生與世不相如。捨此溪山孰肯余。風月無情惟我取。功名多事是君餘。筇移一逕人乘興。秋入千林木欲疏。幽趣向來知己孰。百年懷抱得弘攄。</text>
<title>到龍淵觀瀑布。二首。僧云。此瀑布不壯而奇。諸山所無。</title>,<text>急澗爭奔截壁來。波頭激處噴銀堆。天河初落垂千尺。玉匣俄傾散百枚。震谷晴雷龍欲起。蒙林白雪鳥應廻。遊筇偶値山新霽。賦興誰爲李白才。臨湫積石數層臺。百丈飛流望轉開。靑嶂參天溪作路。狂瀾瀉壑玉爭堆。久看山鬼藏妖跡。方信坤靈效健才。十載塵纓從可濯。眼前詩思浩難裁。</text>
<title>哀思 乙酉</title>,<text>三兒哭盡三年草。最識窮山日月忙。膝下殘身猶苟活。眼前秋物摠悲傷。人生此去無榮幸。天道從來少吉祥。獨立舊亭垂淚處。西風衰柳轉凄涼。亭卽風樹堂</text>
<title>自警 二首</title>,<text>十年功業疏慵後。百事當前苦不通。有欲只能招碩禍。無心可與制時中。洪匀豈是偏初賦。細念還爲病厥衷。可惜一生男子事。擔當天地負英雄。時日百年內。匆匆人有生。心要離慾廣。學必向勤明。珍重存中理。疑危斷外名。欲尋安樂地。誠敬是歸程。</text>
<title>徐同知 祉 夫人輓</title>,<text>老樹依然繞舊臺。一閨身世可堪哀。蘭房夢罷香初歇。鏡面人歸影未回。好合淸音隨斷瑟。偕亡芳信着寒灰。手中四稚依衰母。堂下冤魂想往來。</text>
<title>尹正郞 之和 內室薛氏挽。二首。公夫人三從姊妹</title>,<text>鏡淨誰容照。機傾矌織羅。情從夫婦合。路已死生差。每向靑山哭。空敎白髮多。始知莊子達。寧作扣盆歌。衣裳餘古篋。環佩罷香軒。百歲盟曾化。三從法尙存。悲歌隨曉月。單旆上秋原。歸去人間恨。無兒典舊門。</text>
<title>乙酉十月。與林翰林 鵬 游錦江。是日。聞翰林出爲北道評事。仍作詩敍別。三首。</title>,<text>細草江干逐馬行。沙邊遊跡尙分明。臨岐又作三年別。把酒相看萬里情。大筆久當持國柄。一作史 長身還許領關兵。朔方 一作雲 弓釰從王事。膝下偏傷無弟兄。鸕鶿巖下泛樓船。長笛橫風悲遠天。江月欲浮京信至。翰林聞道朔方遷。一樽餘興難憑酒。永夜離懷不作眠。聖主方貽西北念。此身何惜久從邊。文彩風流照等夷。人間君是好男兒。春秋四十方強日。文武才名長發時。幕府干戈寧避苦。庭闈歲月尙云遲。異方風土聞殊惡。眠食三年善保持。</text>
<title>梧桐 丙戌春讀書堂朔啓</title>,<text>已非凡草木。得近小庭栽。遮雨聞厖葉。衝天看直材。遙承霜露變。會見鳳凰來。琴瑟何年薦。登鳴君子臺。</text>
<title>遣懷</title>,<text>寂寞掩書樓。蒼茫春後愁。年光何忽忽。歸夢轉悠悠。柳絮飛將盡。山花謝不留。無窮浮世事。獨立萬端憂。</text>
<title>江村暮景</title>,<text>斜陽微雨後。草樹暗江千。牛下山前路。人歸水上門。漁舟初迫浦。獵火尙延原。掛網家家食。相迎走子孫。</text>
<title>許修撰南中 磁 以同番。病未出東湖已久。二首。</title>,<text>違問三朝風氣多。病中消息且如何。江樓久隔連床話。容易春光滿綠坡。病臥東崖入半旬。一年時物屬殘春。繁華已逐東風去。把臂行吟負此辰。</text>
<title>送人歸南</title>,<text>斜陽遠送江南友。惆悵西風獨返舟。客裏逢春歸未得。無人可與說鄕愁。</text>
<title>聞鶯</title>,<text>楊柳陰陰朝雨收。無端淸韻滑如流。數聲啼罷却飛去。寂寂江天無限愁。</text>
<title>與許南仲諸友。泛舟東湖。閑閑不厭。或至枕楫假寐。夜深乃罷。南仲有詩。余亦和之。以敍鄕思。</title>,<text>相携終夕泛江船。南國愁思倍黯然。洛上新華匀草木。山中舊約隔雲煙。梅花已落塘橋下。鶯語誰聽陌柳邊。夢入漁樵移棹晩。起看明月上東天。</text>
<title>漁家卽事</title>,<text>人歸鷗宿夜何如。山月浮天數丈餘。且喚小舠明細火。澄江十里任叉魚。</text>
<title>悼南典籍 趎 季應 號西溪。自五六歲。能文有詩名。甲戌九月。別試。以進士中丙科七人。歷湖堂典籍。忤衮不達而早死。居谷城。繼身子。</title>,<text>春前飛雪日。君馬繫吾門。一夜長明燭。三年久別言。永違眞面目。誰喚舊精魂。不惜詩人命。天公亦少恩。</text>
<title>僑居無主。薔薇獨開。</title>,<text>籬下殘叢滿意開。輕風終日送香來。自從舊主介離後。一砌春風問幾回。</text>
<title>得家書</title>,<text>五更歸夢得初成。俄有南柯喜鵲聲。門外忽逢從遠使。一家消息報安平。</text>
<title>田家怨</title>,<text>舊穀已云盡。新苗未可期。摘日西原草。不足充其飢。兒啼猶可忍。親老復何爲。出入柴門下。茫茫無所之。官吏獨何人。責公兼徵私。窺缸缸已空。視機機亦隳。吏亦無奈何。呼怒繫諸兒。持以告官長。官長亦不悲。桎梏加其頸。鞭扑苦其肢。日暮相扶持。齊哭繞故籬。呼天皆乞死。聽者其又誰。哀哀不見救。丘壑空積屍。</text>
<title>漁父</title>,<text>皓髮滄浪叟。斜陽三尺竿。跡與鷗鳥沒。心與雲海寬。長風萬里舟。出入輕波瀾。志願不在魚。何地非吾安。</text>
<title>淸溪山</title>,<text>獨游漢江上。淸風吹不寒。玆心淡無累。但愛淸溪山。山氣日夕來。入我懷抱間。精靈待盡取。跨鶴謝人寰。</text>
<title>奉和張檢詳 玉 子剛江舍吟 甲契湖堂</title>,<text>志士從來多抱憂。遊觀此日倍春愁。一川餘興驅詩筆。百歲寬懷賴酒甌。傑句久知非我敵。好懷猶欲與君酬。淸江十里風煙裏。須記黃昏獨上樓。</text>
<title>曉意</title>,<text>空山春草木。風露曉凄涼。谷口鶯初到。簷頭燕已忙。煙霞未開撤。原野尙微茫。爲向東巒坐。慇懃待日光。</text>
<title>鴟鳥</title>,<text>鶴在山中鷗在水。閑中飮啄自淸高。爾何獨向長安屋。終日飛飛不厭勞。</text>
<title>殘花</title>,<text>四月園林下。寥寥人不來。誰知春後色。且向葉間開。偶爾乘朝雨。欣然散酒杯。殘香猶自潔。爲爾重徘徊。</text>
<title>盆池</title>,<text>百花墻下要添興。強取烏盆作小池。試向庭前求意味。一天明月夜相宜。</text>
<title>暮景</title>,<text>高樓開夕望。野景正霏微。山外雲疏過。江頭雨細飛。風生波漸起。林遠鳥忙歸。獨倚書樓坐。悠悠送落暉。</text>
<title>遣興</title>,<text>忽忽光陰裏。玆懷寧自由。夜聞簷角雨。朝上郭東樓。初日欲來照。宿雲猶未收。晴光還可愛。舒嘯爲淹留。</text>
<title>病鶴</title>,<text>豈知塵土裏。得見九皐禽。身上無全羽。雲邊有遠心。當行澁長步。欲唳失淸吟。坐受群鷄侮。相看淚濕襟。</text>
<title>桑林禱雨</title>,<text>鳴條餘烈在。還作此民災。六責君言切。七年天意回。澤從千里足。感自一誠來。誰道玄冥理。茫茫難與開。</text>
<title>新晴</title>,<text>新晴原野闊。極目絶塵埃。晩對靑山立。時看白鳥來。天風吹浩蕩。雲物未徘徊。十日江樓望。今朝始得開。</text>
<title>渭水歌</title>,<text>皤皤一老翁。日釣渭水魚。投竿魚不食。渭水空淸虛。年年自不厭。終是無心人。無心天所借。會作周王臣。後來釣磯上。有如此翁不。渭水復渭水。萬古長東流。</text>
<title>次許南仲韻</title>,<text>恐我平生志。漸不如初服。日披聖賢書。終身無倦讀。遙遙指聖域。萬里期相逐。意馬尙奔放。歸路猶未熟。秉心常皎潔。不變如松竹。早晩塵垢除。秋天如洗沐。慇懃勉吾友。所慮功不足。自梧桐詩至此。讀書堂朔啓。</text>
<title>送尙正郞起夫赴京</title>,<text>吾君旌旆向皇州。男子平生好是遊。華表千年聞鶴語。長城萬里訪秦謀。路經孤竹驂應駐。橋渡漁陽恨不休。萬歲山前朝玉帝。歸期遙待菊殘秋。</text>
<title>題蘭棘畫尾 爲弘文館修撰時作。疑亦讀書堂朔啓。</title>,<text>忍將荊棘幷蘭叢。咄咄圖兒趣亦庸。何必發香薋菉類。乾坤自有好春風。</text>
<title>丁亥夏。送鄭翰林仲遠 源 赴京。文科同年</title>,<text>東人西去學鵬遊。落日離懷不自由。萬里風煙幽冀路。百年文物帝王州。朝同四國聯冠佩。節及千秋拜冕旒。觀海歸來眼方大。新功要取錦囊求。</text>
<title>送朴正郞奎甫 翰 赴京 文科同年</title>,<text>五載重逢已太遲。都門此日又分岐。懽情未盡樽中酒。別恨還如機上絲。幽冀山河收舊跡。帝王文物采新詩。百年幾見中華使。正是東儒刮目時。</text>
<title>送鄭同年大受 遍 赴固城 文科同年○自註。是時余亦罷還。</title>,<text>固城南去是窮陬。旌旆明朝越漢流。日下漸離閶闔遠。馬頭遙指海雲幽。六期歲月殊爲久。千里山川漫自稠。白首功名俱渙散。迢迢湖嶺各分愁。</text>
<title>丁亥秋。揀文官庭試御題桃源八景。余以右正言。入參居副。左正言李澯居首。</title>,<text>桃川仙境一洞煙霞鎖小莊。亂藤高竹細蹊長。鶴眠雲樹山光靜。春傍桃花澗氣香。陰石字微曾着蘚。古壇松老幾經霜。農桑尙有秦時俗。誰信人間歲月忙。白馬雪濤白馬江頭春水新。沙沈橋沒去迷津。接天屋浪空摧楫。撼石雷聲動怵人。怒氣衝風晴亦雨。白光添月夜還晨。此間安得如杠筆。衮衮詩情轉覺神。綠蘿晴晝仙臺十二倚欄干。朝日初晴嵐氣殘。林下啼禽閒不厭。雲邊晴岳靜宜看。淸陰轉處頻移石。幽興成時漫考槃。未覺山中春晝永。碩人心事更平寬。梅溪煙雨兩岸寒梅已着花。一溪淸淺映明沙。山前細雨濛濛濕。風外疏香暗暗加。芳草磯深歸白鳥。漁舟人遠送悲笳。誰將此興移新畫。傳與家家事足誇。潯陽古寺崢嶸鳥道細縈廻。搆石緣崖古寺開。日影已高僧不出。鍾聲初靜虎常來。花零空覆巖前路。鼯走還開竹下苔。何用更尋塵界去。白雲靑鶴與徘徊。楚山春曉古寺鍾鳴日落時。一山春事最相宜。殘河欲傍巖前沒。曉日初從海外移。門閉上方僧未起。雲開幽樹鳥先知。携筇政爾乘新興。故向溪橋任所之。沅江夜月江水澄明已可憐。更添秋夜月嬋娟。團團玉露遙霑洗。耿耿銀河渺接連。魚上寒宮遙桂影。兔穿幽穴起龍眠。年年永作雙淸界。雲際長敎下衆仙。童防曉渡野氣沈沈曉露濃。前林時聽報晨鍾。傍沙漁艇新吹火。臨渡村翁已說農。雲斷漸知山曖曖。江明初見水溶溶。蒼茫曉思淸如許。移就新篇次次縫。</text>
<title>隣居郭上舍 國扞 開酌。赴招夜分而罷。翌朝。裁一絶以謝。兼借盆菊。二首。</title>,<text>一堂絲管政紛紛。客馬初回夜欲分。醉夢到明猶未去。百杯曾被勸慇懃。一年秋意盡今朝。客裏孤懷最寂寥。遙想東籬霜菊晩。盆花休怪急相招。</text>
<title>金大諫 麟孫 大人挽 自註。甲申秋。取公墓碣石於錦山。道險難輸。時公爲鎭安倅。宣力最多。</title>,<text>曾知鎭安日。高義荷綢繆。哀事頗相賴。餘情尙未收。擬將申我謝。其奈隔泉幽。千里南原草。含悲送故丘。</text>
<title>奉和訥齋先生韻 四首○幷小序</title>,<text>先生在癸酉甲戌間。出爲潭陽府使。余與鄭公 萬鍾。師之平生。稍知向方。專賴導引。及其晩年。爲時論所斥。不容顯列。爲士者咸惜之。人間空覺鬢毛班。天上難敎日月還。縱欲一時開遠目。登臨誰復借前山。浮生天地一高歌。不管長安富貴家。獨向世間求直路。晩年歸致問如何。一世雄文自不多。相逢誰許草黃麻。七絃老手空凄斷。千載猶知憐伯牙。茫茫前路昧東南。函丈從來樂且湛。不有淸風吹我過。一生那得免昏酣。</text>
<title>次金同年 光準 韻 時被人言</title>,<text>一箇明珠久混塵。人將瓦礫議精神。我今欲擲淸江水。淨洗方知爾性眞。</text>
<title>戊子秋。送韓相國 效元 赴京。</title>,<text>旌節飄颻出國門。山河千里轉孤轅。恐傷舊疾同朝愛。欲遣名臣聖主恩。鶴野蒼茫迷草合。秦城迢遰望雲屯。艱關道路歸來晩。風露須知愼飯飧。</text>
<title>送尹司成 漑 赴京 尹公以能漢語。數有此行。</title>,<text>學漢英才謂子高。三朝上國莫言勞。一時用舍知無恤。百歲行藏順所遭。遼塞他時應恨別。都門此日且含醪。遊觀自可寬懷抱。幽冀詩情料更豪。</text>
<title>送曺正言 禧 赴京</title>,<text>相逢一世自多因。童稚情親更幾人。花月暫同朝夕語。東西還作別離身。風煙萬里朝天路。霜露三秋返國辰。男子平生觀亦大。歸來珍重保精神。</text>
<title>聘君爲忠淸道兵馬虞侯。戊子夏。余以弘文館校理。覲親潭陽。歷謁於其營。節度使柳泓。設宴淸虛堂。請次板上諸賢詩。乘興答之。</title>,<text>將軍樓閣上東巓。十丈松陰接後前。山寺暮時聞擊鼓。海門深處見生煙。主人厚意杯無數。遊子歸心路隔千。絲管堪誇今日會。兵戈不起是平年。</text>
<title>李觀察 世應 輓 其子霖爲僚友</title>,<text>勳名早占丹靑右。美事方看德業餘。一世風流期盡取。百年榮祿遽云除。遭時人豈知無問。有子天還報不虛。耆舊可堪零落去。依然喬木但空廬。</text>
<title>贈宋別坐 駿 ○二首○用二樂軒韻</title>,<text>閑忙二味早能分。獨結幽棲臥德雲。寄意琴書元有友。忘機魚鳥亦知君。山推爽氣穿簾入。水擁寒聲過竹聞。淸境自然無俗韻。羲皇風月可長云。園林今與主翁分。庭際無人掃宿雲。閑放已知非許子。歸來亦未效陶君。門前山色渾依舊。墻下溪聲久不聞。南谷西巒明月夜。鶴猿何以議公云。</text>
<title>詠思 己丑讀書堂朔啓</title>,<text>平生枉作磊落意。一梯便欲窮高天。朝遊暘谷夕濛汜。直與日月相後先。乘龍挾鳳歷四方。從風萬里何茫然。山爲點灸海爲勺。眼窮何處成迍邅。可憐虛計未廣張。蓬底殘生三十年。耳絶聞知目無見。庸庸性命甘拘攣。崎嶇壯志已消磨。此心幸免從物遷。乾坤悠久歲月稠。終始願如金石堅。</text>
<title>聞丐歌</title>,<text>曉夢初罷驚剝啄。推枕起聽歌聲長。呼兒走出問所由。知是老丐謀朝糧。不憂不哀乞語傲。腰下只見垂空囊。招來致前詰其由。百綻一衣無下裳。云我曾爲富家子。衣餘篋中粟餘場。膝下兒孫床下妻。人生一世無他望。臠牛行酒聚比隣。嬉嬉笑語頻開張。謂是天公賦命好。自擬基業傳無疆。吁嗟人事苦不常。甲子年間遇狂王。朝生一法如蛇虺。暮出一令如虎狼。風雷行處不暇避。無翼奈何高飛翔。父祖經營百年產。敗之一日猶莫當。家破田亡餘赤身。升天入地無可藏。妻東子西我復南。雲分雨散情茫茫。飄零于今三十年。死生憂樂已相忘。人間何處不可住。一杖一瓢行四方。區區形骸知幺麽。求人猶足救死亡。腹中繼食飢不害。身上繼衣寒不傷。更無餘憂來相干。優遊卒歲於康莊。公侯將相縱有榮。君看前後紛罹殃。出門揮杖歌復高。白首意氣何軒昂。得喪已知不關我。莫言丐者皆尋常。</text>
<title>木假山</title>,<text>枯枏一夜落洪流。幾年埋沒魚龍洲。殘肌弱理盡消磨。只餘堅骨工雕鎪。江神欲與好事者。飄浮故令魚翁收。携將一入市道間。少年爭出千金求。承諸玉盤置花欄。參差雪嶺映紅樓。金鞭白馬繫長柳。酒歌朝朝看不休。空山虛老棟樑材。終年幸避斧斤憂。堪從理數歸澌毀。假名取寵吁可羞。</text>
<title>枯竹歌</title>,<text>曾將百花克庭實。紅白無媚春風前。忽爾生憎朝暮姿。喚封此君西溪邊。風霜苦節鎭浮躁。蕭疏意味眞可憐。陰成纔覆床上席。根連已出墻外田。準擬堂西作一林。逍遙杖屨終吾年。豈知造物轉生猜。至今寒氣窮深泉。盈丈松根且凍死。新遷弱叢那得全。萬葉蕭蕭已失翠。隨風亂落鳴前川。棲鳥不來蛛網繁。終敎翦取編魚筌。對此如何不腸斷。相看老淚空潸然。</text>
<title>詠鷗</title>,<text>江湖萬頃波。往來有何營。沙白身亦白。水淸心亦淸。夜傍汀洲宿。朝入滄浪鳴。終始無心物。誰人強與盟。古今江海上。只有一鷗名。</text>
<title>聞隣家哭</title>,<text>日暮殘村行路稀。墻外哭聲來無數。聞是西隣第幾家。無食無衣一窮姥。掩卷垂淚久咨嗟。此姥盛時吾親覩。憶昔朝廷善政初。必使長者知吾府。差科正來民力均。一年餘食盈倉庾。西家饒財一里最。糴夫糶女塡門戶。鷄豚伏臘燕鄕閭。前庭後街羅歌舞。從前時運有陞降。斯民計活有散聚。召父不來杜母去。始信苛政浮猛虎。朝破一田備東責。暯撤一家充西取。日復有日夜復夜。暴政毒令加蜂午。甕盎皆鳴機杼空。竈上久已無錡釜。枷夫械子置牢獄。鞭餘肌肉皆臭腐。人生到此理極難。不如死去埋厚土。呼天終日哭籬下。天猶不應更誰怙。嗚呼汝命誠可哀。聞者孰不增恚怒。方今國家愼賞罰。君王仁澤臻舜禹。我當爲爾陳闕下。酷吏不啻膏諸斧。夫還子放復舊居。殘年敗業猶足樹。老婦掉頭哭且言。隣家丈人還余侮。</text>
<title>啄木歎</title>,<text>千年喬木大蔽牛。根深九泉枝擎天。一朝慘慘少生意。鄕里尋常皆莫憐。老夫爲惜棟樑材。撫摩終日心悁悁。有鳥急從何處來。剝剝啄啄鳴其顚。喙有長兮爪爲利。腹心老蠹期盡穿。南枝北枝復西枝。千瘡萬穴皮無全。蟲猶深避力愈微。只見飮血流口邊。水有鴻雁山有鳩。飮啄不過謀自便。精衛塡海爲報讐。杜鵑啼血悲國遷。千尋枯木本無情。捐身除害抑何緣。喙傷爪脫羽亦殘。耐死效誠誰汝賢。古今人事盡如此。吁嗟汝身何獨然。</text>
<title>成判書 健 夫人挽 夫人有壽無後</title>,<text>平生禍福最無端。天意難敎一樣看。賦德全輸閨閫則。傳家還惜子孫懽。終延上壽恩加厚。早奪良人事不完。憂樂已空陳迹滅。雲邊何處逐雙鸞。</text>
<title>謝 申 太守潤甫 瑛 寄硯滴 潤甫後爲判書</title>,<text>老鵠舊棲遺白殼。松摧偶落道人墀。携持儲得淸冷水。揮灑要添汗漫詩。色淨政宜參坐近。喙尖還愛點珠遲。傾懷已自知斟酌。長使毛君占硯池。</text>
<title>申別坐 秀經 家後有松亭。直臨城市。一日。餞申斐卿於其上。吟成一詩。</title>,<text>高亭蕭灑一塵無。正値秋光入上都。夜月懸空如炬燭。松風入耳奏笙竽。論情數子皆兄弟。傷別何人是丈夫。爛漫淸遊醒復醉。爐邊終見臥雙壺。</text>
<title>寫秋懷</title>,<text>今晨成獨坐。秋思忽無窮。靑謝霜前草。寒催雨後風。流年忙似箭。衰鬢改如蓬。點檢殘生事。人間有底功。</text>
<title>與友期宿</title>,<text>山下霜風吹暮屋。撲窓侵席釀宵寒。須令竈下添溫火。抱病隣翁臥欲安。</text>
<title>鄭公君陳 蕃 以系微人得第。旋奪。</title>,<text>天憐風月與江山。李杜才華付子還。早試高飛窮漢路。暫敎淸響徹雲關。殘花已敗嚴霜後。墮翼還依晩渚間。始驗人心爲九折。羊腸無曲可躋攀。</text>
<title>旅懷。六言。</title>,<text>窓外一聲旅雁。枕邊萬斛鄕愁。老葉應鳴夜雨。眠鷗誰伴湖秋。</text>
<title>留客。六言。</title>,<text>肝膽元非楚越。襟期只要詩書。南岳方看皓月。西江應閉寒廬。</text>
<title>江上別友。次君陳韻二首。</title>,<text>明月三更白。寒江萬丈深。舟中歌篴別。湖外六年心。十載長安路。交從何處深。平生無惡事。只把丈夫心。自詠思至此。讀書堂朔啓。</text>
<title>己丑十月。自南鄕投宿廣程驛。</title>,<text>旅館蕭條夜欲分。一燈相對恨紛紜。長安漸近鄕關遠。回望靑山隔白雲。此身安適知何日。可笑年年岐路中。三尺霜鋒藏袖裏。平生膽氣負英雄。</text>
<title>次宋奉事 益憬。知止堂次子。官牧使。 贈別詩。是時奉事尊大人令監知府治。以同宗睦愛最深。故語全及之。孝憲公。戊子。入爲承旨。己丑。出知潭陽府。</title>,<text>祖先積德久不微。新平緖業傳何遙。大人淸直超汚世。風聲高邁凌靑霄。勤理三年領吾府。民俗但知歌舜堯。聯派小子仰餘化。不見一塵留淸瑤。雖將末命繼後光。無異燕雀鳴啁噍。敦親厚意只獨知。不受外謗紛喧囂。吾門終始仰高山。咸願壽福延且遼。況君才兼文武美。萬斛智慮登明朝。將相無種可相勉。歸心共指雲外鵰。宋同知公欽。與先君同高祖。門祚久替。同知得繼餘緖。歷敭淸要。余亦幸登科第。出入顯列。謂是先祖默佑。常加愛重。無異親子弟。同知自少至老。淸白自持。一時咸尊尙之。</text>
<title>行次葛院偶吟</title>,<text>南北行行歲欲除。堪嗟日月不饒余。離親十載歡無幾。憂國平生恨有餘。萬事只今隨道路。一身將老負詩書。早知此手難容着。何不投冠臥舊廬。</text>
<title>振威路上遇雪</title>,<text>舊雪未消新雪來。十分寒氣迫雙顋。從風亂入衣全濕。交雨重埋笠半摧。車轍過時橫縞帶。馬蹄隨處散銀杯。勝觀未足排辛苦。閉目終朝懶許開。</text>
<title>龍仁途上</title>,<text>客馬催歸路。山城歲暮時。雪風窮十日。南北費多思。供世無長策。攄懷有短詩。獨回千里意。耿耿有誰知。</text>
<title>次杜子美秋興 八首○爲典翰時月課。序見上。</title>,<text>日夕金風搖桂林。岸容山意忽蕭森。江涵陣雁參差影。渚落浮雲點綴陰。時序百年渾漫興。世間機事已無心。悠悠不趁沙鷗約。怕聽遙村獨暮砧。江樓爽氣護晴暉。半落汀洲半翠微。秋水有容龍偃臥。碧空無礙鳥高飛。浮生潦倒身多病。心事支離世所違。可愛沙鷗相識在。拂人如報蟹螯肥。秋來漫興正橫斜。鏡裏頻驚鬢已華。度劫剩嫌嬰世網。尋眞直欲上仙槎。幽情酷似霜邊菊。浪恨渾如月下笳。何處獨無遙落節。會從金母折桃花。九州何處是三山。萬古同忙蟻穴間。誰料壑舟窺有力。爭媒鬼笑作重關。忽驚蝶夢前身妄。虛絆名韁一世顏。秦女採餘叢藥在。蓬壺終欲問仙班。十年蹤跡九街頭。徒使潘郞鬢已秋。叢菊與人多苦意。征鴻叫月送羈愁。風塵吾道慙前輩。湖海初盟負白鷗。欲補聖明才固拙。將身忍向橘蘆洲。誰遣小蟲催獻功。恐令貧婦泣機中。辛勤牕外窺床日。蕭摵簷前落木風。酬盡官租無尺帛。活來餘歲藉陳紅。死生萬事秋將暮。獨向空堂愧老翁。山下孤村一逕迤。趁風霜葉下荒陂。層陰迢遞來牛野。斜日扶疏倦鳥枝。人跡小橋衰草沒。玉簪遙嶂斷雲移。籬邊採菊誰相問。歲晏荊門橘柚垂。一首逸</text>
<title>次杜子美秋盡韻</title>,<text>江寒蘆折雁催廻。物外無爭釣有隈。煙渚宿盟慙海鳥。滄洲幽想托霞杯。投林暮雀時時噪。出岫輕雲故故來。射斗龍光空在袖。蒲帆早晩趁風開。</text>
<title>首陽懷古 庚寅爲舍人時</title>,<text>天人情順處。浩若決江河。救世權誰重。尊王義獨何。乾坤移馬首。日月照山河。二子堂堂意。千年留一歌。</text>
<title>題外弟梁處士彥鎭 山甫 瀟灑亭。四首。甲午</title>,<text>小閣玲瓏起。坐來生隱心。池魚依竹影。山瀑瀉梧陰。愛石頻回步。憐梅累送吟。欲知幽意熟。看取近床禽。緣崖開一逕。臨澗閉雙扉。石老苔平鋪。亭深竹亂圍。風來高枕滿。人到小橋稀。寂寂看花處。閑雲下翠微。偶入方壺境。無端洗俗心。溪圍雙砌響。竹覆一墻陰。地淨寧容唾。軒幽可着吟。塵冠彈未了。高樹有嘲禽。世故違芳約。經春始叩扉。笑談開寸抱。愁恨破重圍。境遠塵常絶。心閑事亦稀。臨溪仍待月。雲外暮鍾微。</text>
<title>題月山李允恭池亭。二首。乙未</title>,<text>南橋水竹淨無塵。小閣虛明最可親。携杖擬尋魚鳥約。池邊休怪往來人。不耐秋風繞竹鳴。貪看霜菊倒池明。孤臣雙鬢千般恨。一向山翁酒裏平。</text>
<title>九日。贈尹上舍明允。洵○南原人。文孝公孝孫裔。寓潭陽。</title>,<text>故鄕花柳憶曾遊。豪氣當年隘九州。流落病身還索莫。黃花辜負一城秋。</text>
<title>次明允蓮亭韻。二首。</title>,<text>池閣要添興。遙分玉井蓮。薰風生枕上。仙萼耀床前。香擁樽中月。光凝水底天。更宜看雨葉。珠箇瀉琅然。地豈移眞性。埋泥映日蓮。風流堪托後。魂夢忽迷前。永結平生友。相期五月天。莫誇春事早。桃李但紛然。</text>
<title>具求禮 壽福 挽 壽聃兄。號屛庵。己卯名流也。寓報恩。</title>,<text>俗離峯前路。蕭條是子居。田園非舊業。山水結新廬。未遂幽棲志。空還客死輿。先塋俱在北。魂豈此躊躇。</text>
<title>李節度 仁宗 逍遙亭韻 訥齋先生首題</title>,<text>男兒勳業占靑春。解綬何年臥海濱。今日溪山棲息地。昔時兵甲死生身。腰間早映黃金帶。鏡裏還誇白髮人。欲知晩來風味足。竹江煙月泛舟頻。</text>
<title>奉寄尙承旨起夫</title>,<text>南北經年別。山川絶尺書。舊心猶不死。隨夢到君居。</text>
<title>俛仰亭 司諫罷歸後作</title>,<text>百里群山擁野平。臨溪茅屋幸初成。此身不繫蒼生望。宜與沙鷗結好盟。</text>
<title>送宋牧使赴耽羅 自瀟灑亭至此。以司諫罷還家鄕時作。</title>,<text>客舍人初散。江橋日欲傾。重筵非喜酒。挽袖爲餘情。一別傷心淚。三年隔海程。無窮人世事。終古恨難平。</text>
<title>次宋四宰觀水亭韻 知正堂溪亭也。弘文館應敎時作。</title>,<text>畫閣玲瓏俯碧寒。每憐淨澄獨憑欄。涵秋洗鏡開平浦。噴雪晴雷下急灘。皎潔此心曾合契。淵源一派也宜觀。百年交養知如許。氷玉崢嶸照肺肝。附原韻危構臨流夏亦寒。老夫無日不憑欄。旣專谷口雙溪水。奚羨龍門八節灘。靜影沈江眞可樂。晴粧雨抹最堪觀。千姿萬態渾迷眼。要取淸瀾洗我肝。</text>
<title>次俛仰亭韻 二首○戊戌爲承旨時作</title>,<text>穿林小逕坦而幽。敝豁高亭澗水頭。夾谷蒼松遮路暗。遶溪脩竹擁簷稠。長敎風月閑淸界。肯使塵埃犯素秋。是處着身堪偃仰。浮名虛用一生愁。故山風物尙淸幽。奔走吾今已白頭。映雪沙汀包野遠。點螺煙岫匝天椆。歡心幸値趨庭日。佳節兼逢落帽秋。乘月欲窮良夜興。無端啼鳥喚生愁。</text>
<title>桃源應製 己亥春。爲承旨時作。居首賜馬粧。</title>,<text>蓬萊佳景屬良辰。好雨前宵更洗春。池外風光連禁樹。樓邊花氣擁丹宸。休看物態空隨節。須識天心政施仁。佇見吾民登壽域。尋源何必問秦人。</text>
<title>送林判官 亨秀 赴會寧 爲承旨時作</title>,<text>英雄自古患多才。人事誰能盡快哉。特遣名臣恩荷重。久違慈念恨難裁。秋風昨夜驚庭樹。鞍馬明朝赴虜臺。草詔在今推子手。鳳池應得早歸來。</text>
<title>次俛仰亭韻 二首○府使朴亨鱗首題</title>,<text>丹葉辭林下碧川。晩風吹雨過階前。遠山細入眉間沒。大野平從掌上連。眼豁何方無皓月。河明茲夕絶纖煙。蒼茫光景誰堪畫。陶謝詩中始得傳。林居閑日度堪難。慣向雲間數列巒。神傍九霄遊縹緲。風生兩腋馭茫漫。擬追笙鶴沖天擧。肯與醯鷄着瓮乾。剩把乾坤供俛仰。無邊灝氣接欄干。</text>
<title>次善山東軒韻 庚子。慶尙監司時作。</title>,<text>竟日驅馳有底成。鏡中華髮漸分明。思鄕幾歲空歸計。踰嶺當年又客情。奈此秋山光似錦。不堪民牒擁如城。平生懶着藏脩事。宣化多慙分外名。</text>
<title>次海平縣東軒韻</title>,<text>迢迢高嶺隔鄕音。客恨逢秋轉向深。有酒不寬歸且晩。滿簪華髮更誰禁。</text>
<title>次新寧西軒韻</title>,<text>綠竹蒼巖與碧流。一軒三絶足淹留。夜來更得橋邊月。無限淸光洗客愁。</text>
<title>次永川明遠樓韻</title>,<text>蒼崖綠水遠縈回。爲起高樓面野開。形勝千年聞鶴去。遊觀今日趁秋來。好風將月迎詩思。長笛追歌送酒杯。塵世半生無一快。神淸此地久徘徊。</text>
<title>明遠樓上贈景霖。二首。南公應龍。號樂山。時爲都事。</title>,<text>玉溪淸淺傍崖回。最愛晴樓向遠開。霜雁下洲秋已至。山風捲席雨初來。披襟老客貪裁句。牽興佳人促擧杯。出世高遊應不數。夜深隨月強徘徊。憑欄休怪首頻回。面面奇觀眼前開。出岫閑雲舒復卷。散溪幽鳥去還來。誰敎早月當風檻。忽遣晴巒倒酒杯。乘興卽爲安樂地。不妨橫笛醉徘徊。</text>
<title>次蔚山東軒韻</title>,<text>天接滄溟地盡南。西風木葉戰初酣。登樓傑句難成一。對月深杯漫送三。野把秋光如淨洗。江收山影正澄涵。久聞海路通霄漢。誰借追仙數幅帆。</text>
<title>次梁山澄心軒韻 二首</title>,<text>千疊晴巒蘸碧流。一林脩竹貯寒秋。長敎爽氣穿簾入。高枕今宵謝客愁。遶郭淸江日夜流。漾風涵月幾經秋。坐來添得瀟湘韻。誰向澄心更着愁。</text>
<title>次晉州矗石樓韻</title>,<text>形勝千年擅一區。振衣今日快登樓。重煙亂岫圍平野。高壁長林遶遠流。度竹淸風來款款。憑欄豪氣去浮浮。嶺南佳處曾遊遍。始信湖山說此州。</text>
<title>次安東映湖樓韻</title>,<text>永嘉形勝上樓多。黃鶴滕王未必加。萬古湖山佳麗地。一區煙火太平家。微風處處迎飛絮。啼鳥時時送落花。御額題來知幾歲。長堤老樹倒成槎。</text>
<title>安東館。贈別張上舍。應斗。號松溪。己卯名賢。</title>,<text>昨日春先去。今朝子又歸。迢迢一路遠。寂寂萬山圃。脩夜同殘燭。高樓送落暉。亦知人事足。臨別更攀衣。</text>
<title>次淸河東軒韻</title>,<text>城荒樹老邑居殘。興廢相因閱幾官。珍重聖心留字撫。蹉跎民命轉飢寒。分憂曾乏涓涘補。抱病空嗟道里漫。人事未孚天惜雨。三春閔意賴誰寬。</text>
<title>次密陽德民亭韻</title>,<text>野闊天低眼界平。偶逢秋月盡情明。練鋪一水知千尺。簇立群峯又幾莖。浩蕩風光詩怯就。微茫雲際氣空橫。嶺南從古稱形勝。此地應參第一名。</text>
<title>次密陽嶺南樓韻</title>,<text>雲散風輕欲暮天。詩情酒意晩樓前。秋聲細入灘橫處。黛色偏多雨霽邊。孤棹何人驚玉笛。雙飛沙鳥破林煙。閑吟剩占湖山味。歌鼓無勞設綺筵。</text>
<title>次嶺南樓東蓬萊觀韻 二首</title>,<text>兩山橫野揭龍頭。一水縈城曳玉流。塵土半生曾未見。登臨此日去還留。春花秋月一江頭。多小遊人逝若流。可惜悲歡當日事。題詩空向壁間留。</text>
<title>嶺南樓上。贈敬差官李公元吉。浚慶。</title>,<text>枕城危棟控遙天。十里風光一檻前。望眼豁開靑嶂外。閑情狎寄白鷗邊。漾簾寒響灘回壁。遮日輕陰嶺帶煙。勝地幸逢親舊笑。莫辭攀月醉芳筵。</text>
<title>用蓬萊觀韻。酬南都事景霖。</title>,<text>才子文章彩筆頭。思如山湧就如流。嶺南風月無餘興。盡入吾君篋笥留。</text>
<title>楡川驛路。追憶嶺南樓。</title>,<text>高閣何年迥倚天。無窮光景古今前。嶺頭橫斷平坡外。江尾遙分遠樹邊。樽酒絃歌千里客。秋風魚稻萬家煙。別來惆悵楡川路。一夢依然醉錦筵。</text>
<title>次金山東軒韻 二首</title>,<text>四面山圍固。金名果不浮。太平看有象。煙火邑居稠。鬢上愁常著。眉間喜不浮。歲窮猶作客。千里夢空稠。</text>
<title>病臥昌原。春事到半。有妓折梅來揷案頭。戲吟一絶。</title>,<text>嬋姸玉質映樓頭。池上淸香暗暗浮。我未就君君就我。病中添得一般愁。</text>
<title>左兵營南三十里許。有臺臨大洋。與海雲相甲乙。一日。與兵使張公世豪，水使奉公承宗。乘舟於蔚山前浦。過鹽浦直抵臺下。是日風日適和。宜於登覽。左右咸以無佳號爲欠。余以望仙名之。因題兩絶。張公刊懸營軒。以圖永傳。</title>,<text>三山縹緲滄溟外。十二樓頭繫畫船。早晩東風應借我。月明臺上望來仙。大和樓下聯三袂。鹽浦門前放一船。風日淸和天水闊。登臺誰信我非仙。</text>
<title>次彥陽東軒韻</title>,<text>沿溪一路入林間。官舍正如僧舍閑。爽氣有餘塵事少。開顏終日對南山。</text>
<title>到慶州寫旅懷。戲贈鄭都事謹夫。</title>,<text>蕭蕭窓外葉辭枝。不耐寒宵漸向遲。短燭似知爲客意。強隨殘夢到晨時。</text>
<title>次慶州毛良驛韻</title>,<text>細風疏雨滿山秋。長路關心客倚樓。殘堞斜陽啼鳥恨。古今人事摠悠悠。</text>
<title>上金海柳判官 緖宗 江亭</title>,<text>水折三叉闊。山排七點靑。伽倻千古興。都屬一高亭。</text>
<title>敬次先祖老松堂咸陽東軒韻 二首</title>,<text>牢落軒牕夢不酣。無端悲涕下沾杉。百年花木摧殘後。一箇孱孫按嶺南。殘城喬木老雲煙。壁上題詩問幾年。遺澤已隨流水去。淸風猶在竹林前。高祖父當我太宗朝。登高第。選入藝文館。出爲司諫院正言，獻納。後以親老。屢乞邑養而來守茲郡。有治績參名宦。豈料小生歷三世百年之後。遠承餘緖。得按嶺路。覩此遺詩於古壁乎。是實人事之難期而有所悲感者矣。謹卽移書長板。繼錄拙次於其下。以圖久傳。未知他日復有後孫繼作而書之者耶。本板以其手跡尙存。移懸于孝思堂。○自善山東軒詩至此。爲慶尙監司時作。附老松堂詩原韻 竝錄雨餘風日轉淸酣。金縷紅衣映碧杉。京洛尋春豪俠貴。那知國色在天南。右詠牧丹含風沐雨又和煙。來對此君今四年。勁節亦能傲霜雪。也宜移種玉階前。右詠竹東軒狹小傾危。使華巡至則從官守令。以坐次難焉。乙巳春。改搆丹雘。退築垣墻。種牧丹二條。培養階竹。而題二絶。洪煕乙巳春三月日。新平老松宋希璟。</text>
<title>題琴</title>,<text>外有太古形。內有太古心。旣無太古人。誰識太古音。太古復太古。撫爾徒霑襟。</text>
<title>次全州梅月亭韻 壬寅。爲全羅監司時作。</title>,<text>憑欄塵眼忽翻新。梅月無情亦動人。兩箇淸寒難伯仲。一庭香色摠精神。沈吟東閣方牽興。回首西簷已側輪。休怪夜深猶未臥。平生氣味喜相親。</text>
<title>次昌平小樓韻</title>,<text>鄕里如令擁節行。布衣榮宦已云成。親朋處處開靑眼。煙火家家屬太平。長夏偶逢公事小。高樓閑被竹風淸。回頭指點曾遊地。何水何山不識名。</text>
<title>瀟灑園疏雨訪梅 監司巡宣行時</title>,<text>疏竹溪邊爲爾來。詩情雨意似相催。一生契分推兄列。莫負年年趁雪開。</text>
<title>次綾城東軒韻 自註。戊寅年間。與宋舍人獻叔。讀書此縣。今訥庵宋公世琳爲倅。卽獻叔兄也。</title>,<text>重來何物不爲新。舊事今經二十春。玉節休看垂老使。布衣曾是少年人。</text>
<title>次樂安東軒韻</title>,<text>末路人情日向新。至今奔走未歸身。咨詢敢忘宣王化。恩寵空慙遇聖辰。旌節一方同母子。雲霞千里隔君臣。平生憂樂無加此。餘事紛紛摠不眞。</text>
<title>次興德培風軒韻</title>,<text>暑氣何曾到此峯。八窓樓閣爲培風。無窮眼力千岑外。不盡秋懷一笛中。可愛野雲遙曳曳。生憎浦雨近濛濛。漁舟却羨縣帆興。萬里煙波去路通。</text>
<title>次鄭上舍 宗護 閑適堂韻</title>,<text>萬事全輸一醉眠。也宜關戶任頹然。搖牕寒響溪穿竹。滿榻淸香雨挹蓮。乘興有時招酒伴。無心何必撫琴絃。平生不踏安危地。丘壑風流送百年。</text>
<title>贈金都事季珍 彥琚。用務安東軒韻。二首。號漆溪。又灌圃堂。有風詠亭。在光州西二十里。</title>,<text>半生人事雪蒙頭。寥落天涯又一秋。老去憂端隨處集。誰敎喜氣上眉浮。莫把人言較重輕。一生歸路尙分明。中秋天氣盈庭月。何幸携君作話淸。</text>
<title>次古阜民樂亭韻</title>,<text>一登開四望。高閣出層空。野色飛鴻外。山光落照中。徘徊心轉大。遊覽眼爲豐。塵慮因消盡。群仙可與同。</text>
<title>次宋御史獻叔馬上口占韻 四首</title>,<text>把義相從問幾年。如今頭髮各皤然。追思山寺同寒被。誰料鵷班比老肩。遭口此時知我過。保身他日賴君賢。邇來頗覺離情苦。抵頂燈前定失眠。山有危谿水有橋。盤紆客路一何遼。簿書處處人爲倦。馳騁朝朝馬不驕。遙自錦城巡海國。忽聞星使下雲霄。還從葦嶺加鞭去。風雨前林正鬧囂。涉水登山爲子來。匆匆何敢少徘徊。情書昨日頻相報。佳話明朝定得開。易就每兼新句至。難酬不恕故人才。聞鷄何暇憑床睡。歸意先從曉月催。秋山未免老侵尋。一夜寒霜作異林。忽見錦霜開萬壑。轉驚花樹遍千岑。繁華爭賞風前態。蕭瑟誰憐澗底心。有節莫嫌知遇晩。九泉根着已云深。時爲尹元衡，梁淵，黃憲輩所毀。故詩有云遭口。</text>
<title>次張上舍 應斗 溪堂韻 己卯名流。號松溪。居長水。</title>,<text>縈身簪組是君餘。脫略襟懷愧未如。萬事早知齊得失。一生元不負詩書。溪山有約堪逃世。風月無情轉起余。休道松關爲寂境。紛招猿鶴作隣居。</text>
<title>次金上舍 若晦 閑亭韻 二首</title>,<text>客路穿深樾。山齋俯碧川。雲容秋雨後。魚意夕波前。有月隨琴側。無塵到席邊。多君散髮臥。窮達任皇天。短墻低檻小溪濱。滿壁圖書一老身。莫把是非煩我耳。此眉曾不向人嚬。</text>
<title>次獻叔韻</title>,<text>輕信人情累點頭。察言何不更觀眸。心虛未護殘身密。舌巧能成幻說浮。昭日有臨寧自愧。故山無主可還求。徘徊奈此君恩重。空向秋風暗結愁。</text>
<title>戲贈金季珍。用培風軒韻。</title>,<text>誰知平地起危峯。一尺疏根萬壑風。短綆何能投井底。孤蓬曾未托麻中。生涯草草如萍轉。歸路茫茫似雨濛。不有吾君同此幕。暮年懷抱向誰通。</text>
<title>次茂朱東軒韻</title>,<text>短籬疏屋亂巖邊。避世來居問幾年。赤水風煙眞勝地。黃花節序又秋天。人間屢換英雄客。壁上空留錦繡篇。負手回欄吟賞久。碧山明月到床前。</text>
<title>次錦山東軒韻</title>,<text>路自雲峯入。身穿束峽來。長郊行始達。平野眼全開。落葉迷樵逕。殘花散砌苔。太平煙火處。描寫欠詩才。</text>
<title>次潭陽東軒韻</title>,<text>三年湖嶺遍諸州。身倦何時得自由。不盡丹心長北去。無情白日易西流。莫緣世故催空老。須及餘生作好遊。鄕曲尙多親舊在。鷄豚可與共春秋。</text>
<title>次羅州東軒韻 二首○庭有折腰桐</title>,<text>軒高曾得謝纖埃。更着寒梅間雪開。吟賞莫嫌無好伴。樓頭團月爲徘徊。何年風雨折孤桐。丹鳳來棲事已空。誰把遺査傳古譜。冷然一奏五雲中。</text>
<title>次谷城東軒韻 二首○第二板。逸於丁酉倭亂。爲僧道文所得。手筆宛然云。</title>,<text>智異穹窿望裏尊。雲霞千古摠無痕。城殘地僻人偏少。樹密山深日易昏。案絶簿書堪着睡。庭號烏鳥早關門。閑來轉起歸田思。花月何時近酒樽。中傍年來望不尊。一身隨處便成痕。平生事業心猶大。百歲光陰眼欲昏。可笑驅馳勞病骨。不如歸去掩蓬門。他時記取田園樂。月下淸詩酒一樽。</text>
<title>次光州喜慶樓韻</title>,<text>雲從瑞石散遙岑。面面輕風慰客襟。照眼榴花經雨色。喜晴鳩鳥隔簾音。高情直寄山嵐外。淸想時隨砌竹陰。拍檻長歌詩思發。更看涼月滿庭心。</text>
<title>薛公 𧃸 挽 三首○薛公。卽虞候南仲子公婦弟。其祖察訪萇。始自淳昌居昌平。</title>,<text>少小相從得比隣。中間添作一家親。每思舅氏憐單嗣。常願君身住百春。多病靑年天不助。入泉當日我無因。滿前兒子今誰寄。空有千行淚濕巾。呼兄餘響尙盈聽。眼裏依俙舊短形。羸馬小童難復見。虛心高語更何聆。一床相聚憐璋瓦。千里分飛恨鶺鴒。珍重平生如許計。九泉今夕盡飄零。公曾喜我按南來。跨馬翩翩去復回。一歲留連應數見。兩旬違隔忽聞哀。情深幾下霑襟淚。職繫還無奠柩杯。吾住人間如得久。君家後事敢忘哉。自梅月亭次韻至此。爲全羅監司時作。</text>
<title>登金僉正 彥琚 風詠亭。次宋監司 麟壽號圭庵 韻。癸卯</title>,<text>憑虛眼力騁無休。氣逸神淸絶箇愁。萬疊遙岑圍闊野。一條寒水繞長洲。春風此日堪乘興。玉節斜陽更見留。早晩歸休皆有地。沿溪來往待何秋。退溪亦有次○時爲光州牧</text>
<title>次光州柳谷野亭韻</title>,<text>斷隴臨長路。何年起此亭。溪山詩已就。節序草新靑。日暮無歸客。情深有臥甁。相逢須極樂。霜鬢已衰形。</text>
<title>次宋監司留別韻 在龍城廣寒樓作</title>,<text>曾知人事本無期。休怪樽前惜遠離。百歲光陰俱白首。一樓歌管摠悲吹。謾將幽意傳深斝。更把餘情寄短詩。欲識明朝腸斷處。馬嘶人語各分時。</text>
<title>次陳上舍 俊 鳴巖草亭韻 巖在南原竹谷</title>,<text>頑物時鳴有底靈。客來風日屬新晴。松陰隨處平如席。一坐淸光滿意生。</text>
<title>次金上舍 譓 冠湖亭韻</title>,<text>草舍何年占此區。小岡松路已成幽。攢雲列岫當簷秀。截野長江近檻流。沙際煙花迷一望。吟邊風月老千秋。坐來百念俱灰盡。不必閒盟結白鷗。</text>
<title>次亡友安順之 處順 韻 號思齊堂。己卯士流。</title>,<text>江樓終日對空山。惆悵東流去不還。釣石苔深魚已散。林塘惟見舊雲閑。</text>
<title>樓門。別金上舍愚夫。光州北城折楊樓下有門</title>,<text>四面淸風一首詩。樓頭歌管送君時。秋生應有相求意。驅馬重來願勿遲。</text>
<title>次喜慶樓韻</title>,<text>當年奉養賜專城。罔極鴻恩荷聖明。地近鄕閭多故舊。日開樽酒醉歌笙。風流堪着登樓興。聲價初非蓋世英。膝下歡心兄及弟。人間何事更爲榮。</text>
<title>送李都事士弼還京 二首</title>,<text>銀臺初識面。湖海晩輸心。歲月流何易。關山限已深。瑤池還舊鳳。雲路展淸音。寥落寒城底。誰憐白髮侵。相從多面目。幾箇是眞心。契分知輕重。離情較淺深。夢魂應逐夜。魚雁定稀音。聚散浮生事。年衰病易侵。</text>
<title>甲辰秋。獻叔以副提學歸鄕。携酒往訪。時申元亮爲太仁縣監。同會金原明亭上。用宋監司韻各賦詩。</title>,<text>聯翩七司馬。高會一芳閭。元亮爲良宰。原明有好居。沙汀同嶺月。盤筋共溪魚。勝事傳宜久。須刊翠壁書。</text>
<title>雲住寺路口占。贈別獻叔。二首。</title>,<text>他日重逢未可期。一樽論別自生悲。關河迢遰音書闊。見月思君知幾時。相逢有喜別還愁。奔走無時得少休。珍重林泉抛亦久。同歸何日結淸遊。</text>
<title>次太仁古縣學堂韻 堂本故不憂軒丁公克仁敎授之所。醉隱宋公世琳又絶之。</title>,<text>講禮開前序。尊賢挹舊閭。作人曾有效。擇里可移居。屢展凌霄翼。誰非同隊魚。須知蒙養大。忠孝本詩書。</text>
<title>復次金原明閑亭韻 二首</title>,<text>不見此翁久。稚楊高蔽川。形骸匹夫後。膽氣萬人前。世事抛慵裏。山風引醉邊。吟詩還費力。默默臥看天。風雨瀟瀟萬壑濱。一亭閑定百年身。精神會得機心息。須信溫顏不解嚬。自登金僉正風詠亭詩至此。爲光州牧使時作。</text>
<title>金郊卽事。用天使韻。贈書狀官朴仲初 忠元。 二首。丁未赴北京時作。○朴公。密陽人也。號凝川。又號駱村。大提學，吏曹判書。</title>,<text>萬里一金郊。往來車馬交。休鞭暫就睡。如鳥得安巢。縣宰供朝餉。溪魚雜野麅。炎埃知少避。夜雨溢堂坳。退之與孟郊。晩結死生交。敷奏將王事。艱關共客巢。晴霄看逸鶴。窮谷笑驚麅。觀海方知水。休誇一勺坳。</text>
<title>次朴仲初吾助川口號 二首</title>,<text>旱土成塵暗。晴波截野橫。眠眸初轉豁。山雨適添淸。翠壁堪移步。寒灘可洗纓。匆匆征馬意。回首恨空生。北闕恩初播。南郊雲已橫。山風吹馬倒。野雨滌塵淸。物意同春澤。民情解縶纓。只應關客念。遼水近秋生。</text>
<title>余於己亥初夏。以宣慰使過黃州怪石院。與數宰相賦詩懸壁而去。今來。他詩猶在。拙作獨無。戲成二律呈仲初。兼示客懷。</title>,<text>經過思往歲。酬唱有題名。風雨多時日。瓊琚照客亭。重來宜刮目。欲去爲停行。訶禁分工拙。吾今見鬼情。館舍多新主。山川有舊名。脩程通冀野。倦馬憩郵亭。白髮悲吾迹。靑年慰子行。莫嫌交契晩。肝肺已輸情。</text>
<title>次大同江泛舟仍登鳳凰臺韻 二首</title>,<text>好趁輕風放一舟。淸江十里作歡遊。潮迴沙映長林外。雲盡天低亂岫頭。萬井炊煙民是舊。千年遺跡水空流。鳳凰臺下脩堤柳。斜日平坡無限愁。萬頃斜陽載隻舟。微風輕浪擬仙遊。逢君已許回靑眼。乘興寧嫌到白頭。迢遰故鄕休悵望。淹留當日足風流。百壺倘得如泉酒。待月何妨遣客愁。</text>
<title>代人戲作 二首</title>,<text>對月空房下淚多。不堪秋思入悲歌。耳邊只信丹盟在。遙待桑田變海波。十載音容山水隔。何心樓閣事躋登。每驚虛夢成愁病。身上香衣已不勝。</text>
<title>贈李節度魯卿 二首</title>,<text>淸川江上駐雲旗。知是將軍送客時。萬馬馳來潮路闊。一天平處櫓聲遲。煙波轉覺愁如海。綺席寧辭酒滿巵。斷遣離情還把得。腰間長釰亦何爲。江風交雨颺紅旗。城外喧潮捲岸時。迢遞關河歸路迥。微茫雲物下樓遲。去留客抱無窮恨。深淺還傾不盡巵。天日欲西舟渡晩。暮年離別覺難爲。</text>
<title>客懷</title>,<text>蓬轉生涯不自調。無端行止果難料。纔收草土三年淚。便策山河萬里軺。夢裏松楸雲已斷。鏡中勳業鬢還凋。穿圍竹逕連溪石。秋日遊魂倘及招。</text>
<title>次仲初題靜州淸心堂韻 三首○靜州卽義州古號</title>,<text>畫野三江隔一州。異方雲物屬晴眸。離家悔作高丘會。近水遙山摠入愁。喬木殘城抵古州。淸風高閣展新眸。携杯相慰多親舊。誰信他鄕有客愁。接天西路達皇州。幾處樓臺送客眸。冠佩趨朝同萬國。醯鷄應免瓮中愁。</text>
<title>次聚勝亭韻 二首</title>,<text>古塞風煙日欲曛。晩城歸馬看紛紛。江郊平送齊霞鶩。松檻遙迎渡海雲。對月離懷憑酒遣。泛天光景與詩分。干戈不起關河靜。誰向平時策虜勳。指天旌旆駐江陲。草沒沙侵路更微。近郭晴波浮畫棟。繞山悲角弄殘暉。歌添酒興頻成醉。鏡促衰顏漸失肥。王事未遑田舍計。空敎魂夢數南飛。</text>
<title>贈義州牧使宋令公 孟璟</title>,<text>路窮吾地卽邊城。太守忻聞舊姓名。携手登亭當日興。開顏呈笑昔年情。榮華各負靑春繞。憂患空驚白髮明。老去漸知朋好重。更從肝肺托餘生。</text>
<title>遼左路上偶吟</title>,<text>松骨今看露眞面。遼陽歸路展長屛。征驂放野鞍初解。小幄臨溪客已停。警絶村煙隨地暗。土肥禾黍遍原靑。風聲水色愁吟處。不覺牛羊下晩汀。</text>
<title>鳳凰山下口占。四首。</title>,<text>釰戟參差忽破顏。行人云是鳳凰山。錯將蔥秀誇華使。標格元非伯仲間。蔥秀。山名。在平山。天使多詠詩。磨峯削壁犯天顏。松骨前頭更有山。風引淡雲歸遠壑。飛仙應下紫崖間。藉草經宵夢已寒。強衝風雨事堪酸。揮鞭政怕山溪漲。遙指排安定夕餐。草草生涯已慣寒。當年誰復厭辛酸。獨賢每短詩人意。努力方期免素餐。</text>
<title>靑石路中偶吟</title>,<text>百年人事轉頭非。碧落何方駐急暉。霜雪早從雙鬢落。榮華偏與一生違。誰憐書釰俱無效。自惜親朋漸向稀。末路逢君天所借。冀將夷險好同歸。</text>
<title>遼東懷遠館客懷</title>,<text>愁深懷遠夜。雨送鶴城秋。節序悲駒隙。山河恨楚囚。歸魂空伴月。前路尙盤幽。文物雖稱富。殊音非快遊。</text>
<title>次趙參判季任 士秀 令公到遼東韻 三首○號松岡。揚州人。湖堂，吏曹判書。文貞公</title>,<text>茲程起仲夏。旋旆擬初冬。遼海愁千疊。鄕關夢幾重。西行馳有野。東望陟無峯。屋漏天還雨。好懷何處逢。愁緖抽生草。歡情抵死灰。誰知衰肺弱。偏向旅宵催。戀闕頻歸夢。寬心強把杯。東籬菊欲吐。應待主人來。兵塵聞北虜。消息絶東韓。世故頭曾白。西風鼻又酸。雨隨關路暗。秋與客程寒。莫恨當時苦。平安自極難。</text>
<title>次南參判 世健 題廣寧王政家韻</title>,<text>滿郭山風送晩寒。客窓詩思轉悲酸。道隨天遠行難盡。老與年催鬢已殘。夢逐歸心差可慰。身投涼簟豈要安。前程更向郵人問。十度星辰僅入關。</text>
<title>玉河館。題黃正郞 悅 詩卷。卽芝川廷彧大人。以聖節使書狀官先來。</title>,<text>龍門參拜縱無緣。聳世高名慣耳邊。良晤偶承霄漢上。晩懷頻敍玉河前。秋風東路知長短。夜月歸心孰後先。同遇客情如不舍。願將衰朽托芳年。</text>
<title>次仲初韻</title>,<text>床頭小酌恨還長。九九名辰滯異鄕。衰疾漸隨寒夜重。歸魂空逐叫鴻忙。可憐霜鬢新添白。不耐鵷班久失行。顧此客懷無地寄。謾憑秋月和詩章。</text>
<title>客中秋思。贈仲初。三首。</title>,<text>風高霜重葉辭枝。物色年光共向衰。辛苦未回鄕國路。歡娛已失菊花時。難將此壽爲龜限。空逐浮萍負鶴期。王事報完知早晩。釣磯何日理長絲。燭盡烏蠻夜。風傳玉露秋。床寒那得夢。身病不禁愁。有酒須相飮。無樓可上遊。旅懷何日寫。經月作孤囚。十年榮辱身堪瘁。半世光陰已作翁。可笑狂心未甘老。還將白髮怨秋風。</text>
<title>贈撫寧讀書兒童養正 歸路見兒則曰。吾師見惠詩。稱賞付壁。</title>,<text>聖敎分明次第俱。初門孝悌爾知無。自從科擧爲人病。天下堪傷正學蕪。</text>
<title>次東崖 許磁 題通州孟卓家韻</title>,<text>秋深潞河道。遼海滯歸程。曉漏催殘燭。寒床老客情。</text>
<title>武穆王精忠圖 三河王繼福出示。有感而作。</title>,<text>滿目山河盡虜兵。還將五國作皇城。百年社稷乾坤破。萬古精忠日月明。能忍有天容檜老。含羞無地寄王生。身殱千載心如割。展此新圖淚更盈。</text>
<title>玉田縣夜吟 獨樂。薊州寺名。在城內。</title>,<text>行出烏蠻門始開。通州歸馬快鞭催。風沙迷眼三河路。煙樹微茫獨樂臺。彩勝橋邊逢雨過。玉田縣裏踏泥來。遼陽此去三千里。鴨綠江頭何日迴。</text>
<title>謝山海主事方公 九敍 贈瀛海集</title>,<text>落木殘霞山海秋。蕭然東旆過關頭。兩瞻淸表知踰分。十接溫音恨莫由。言服只慙分域異。書篇誰料荷恩優。斯文厚脈還無間。榮耀平生感不休。</text>
<title>出關吟。用前韻。</title>,<text>據險開關問幾秋。胡山來盡海東頭。英明此日稱能察。出入何奸得自由。遍有梯航諸獻集。均霑雨露聖恩優。至誠盡禮吾邦最。鳳曆千年與匹休。</text>
<title>高嶺路上逢千秋使。三首。金公景參。常稱赴京與監司。其苦不同。</title>,<text>晨餐露宿半年客。擁節觀風周歲官。勞逸不同君晩解。老行吾復覺尤難。烏蠻出入適相繼。君我正如交代官。閉作孤囚眠食惡。若非親過孰知難。丙子年間居太學。幾人登世作高官。光陰易過悲歡異。老去爲情漸覺難。一時居學者死亡居半。仁順公亦在其中。今經客死處有感。竝及之。○仁順。林百齡字也。</text>
<title>曹莊路上吟 三首○莊俗素稱強悍</title>,<text>征車乘曉月。歸意在兼程。馬倦箠頻折。天寒日已傾。受風穿闊野。迫暮傍殘城。云是曹莊里。人頑多怒聲。浮生何倏忽。無術可留停。衰鬢添新白。昏眸失舊靑。人情翻海浪。親侶散晨星。可惜殘年事。江皐負草亭。安分曾相識。凝川只慕名。今隨萬里路。已結百年情。交契無遲早。襟期是弟兄。芝蘭自同臭。金石笑煩盟。李公亮。全義人。奉事。贈判書。娶曺南溟妹。號安分堂。其子俊民。判書。號新庵。凝川卽朴公仲初別號。</text>
<title>高平舟上。見獻叔書。二首。</title>,<text>高平舟上見君書。始識仍留洛下居。肺腑哀傷聞疊在。衰殘氣力問何如。一生遊覽吾雖遠。半歲風寒病有餘。人世追從那復久。不堪皮骨日空疏。別日常多見日遲。年來聚散苦無期。腰間俱耀黃金帶。鬢畔同垂白髮絲。人事罕如吾輩盡。世情休怪衆讒隨。國恩未報身難退。空向江干費土思。</text>
<title>還到鴨綠。喜成兩絶。贈伯圭。二首。牧使宋孟璟</title>,<text>江頭喜把故人杯。老客新從萬里迴。浮世歡情無此日。一場談笑痛相開。蕭條客路盡荒原。歌吹紛紛舊水濆。多病好還知我幸。有生何處不君恩。</text>
<title>酬宋牧使伯圭韻 四首</title>,<text>無限離情有限杯。暮山分袂首頻回。忽聞人自龍灣至。顚倒書封手自開。萬事無如把一杯。浮生易去幾時回。田園未稅淵明駕。空遣庭花落又開。忙歸日日走長原。不盡山阿與水濆。隨處相迎歌鼓鬧。太平身世是君恩。王事當年鎭塞原。歸心日夜漢之濆。班衣應及春風舞。聖治由來許報恩。自金郊卽事至此。赴北京來往時作。</text>
<title>戊申仲春。出赴開城。在舍人司餞席。次鄭校理吉元 惟吉號林塘 贈別韻。二首。吉元。卽文翼公光弼孫。後至右議政。</title>,<text>華館春風日欲西。挽杉休怪惜遙蹄。兩年離別人間恨。不耐悲歌高復低。世間岐路散東西。奔走何時息馬蹄。日晩離亭風意急。山雲和雨向春低。</text>
<title>憶故園。用前韻敍懷。二首。</title>,<text>家在于南身在西。春深窮巷絶來蹄。江山有待歸何日。傍竹茅簷不厭低。百歲光陰已側西。靑雲高步負輕蹄。只將遲暮供多病。其奈頭容漸向低。</text>
<title>又用前韻。慰崔永叔遊春。</title>,<text>行春山北又溪西。蒼蘚晴沙散馬蹄。不惜衣霑花露重。夜深回笛月初低。</text>
<title>次趙留守小亭韻</title>,<text>暝入千峯雲盡低。數聲啼鳥向林棲。傷心往事山含默。玉輦行橋倒舊溪。</text>
<title>次山僧詩軸韻 二首</title>,<text>少年豪氣向消殘。末路生涯漸覺難。堪笑有僧相迫意。老夫荒語不須看。故國姸花殘未殘。小亭春盡度堪難。無端剩作香山話。半日因緣亦足看。</text>
<title>又次山僧詩軸韻</title>,<text>鶴回松子落禪衣。月出鍾鳴掩竹扉。繞榻溪雲還未靜。山風過處似多機。</text>
<title>送仁甫觀察嶺南 四首</title>,<text>迢遰松京路。微茫鳥嶺春。姸花爭媚歲。華髮獨欺人。目極山還障。書稀夢不眞。寬心難賴酒。衰淚易霑巾。生涯殊草草。別恨轉悠悠。齠齔心依舊。炎涼事幾稠。南原春草晩。西嶽暮猿愁。握手他年會。應悲白盡頭。地莫親鄕里。情無勝故人。草萊同起迹。雨露共涵春。皓首延生久。黃金荷寵均。各因王事出。何恨別離頻。百年長欲好。此計早知迂。有合離隨至。逢榮辱與俱。數存誰復逭。身貴分曾踰。佇待酬恩盡。江皐共酒壚。</text>
<title>鄭校理吉元。臨別有欲訪天磨之語。爲詠二首以贈。</title>,<text>一別西來隔暮雲。臨風愁緖日繽紛。襟期已向氷霜合。齒序休從老少分。戴月晴巒當戶見。棲溪幽鳥傍花聞。招邀倘得同歡賞。故國新詩剩許君。簾外顚風捲晩雲。落花飛絮看紛紛。靑迷一陌鶯堪隱。香歇千林蝶欲分。紅藥想當瑤砌映。淸音難向鳳池聞。無情節序催離恨。臨水登山摠憶君。</text>
<title>次天壽院高麗崔舍人 斯立 韻</title>,<text>一院殘花落又飛。客來惆悵送春歸。勸君須把當前酒。昨日繁華今日非。附原韻 在開城東吹笛峯下天壽門前柳絮飛。一壺來待故人歸。眼穿落日長程畔。多少行人近却非。</text>
<title>暮春。次獻叔贈別。</title>,<text>匆匆花節奄爲三。況復親知散北南。兩地衰容山疊蔽。一年春恨燕交談。酒旗高處東風晩。山雨來時午夢酣。惆悵舊遊鄕路遠。竹煙梅月思何堪。</text>
<title>遊花潭。憶徐處士 敬德。 二首。徐公先以丙午卒</title>,<text>簿書有餘暇。騎馬訪春山。紅萼開兼謝。幽溪咽復潺。拂衣登釣石。抽手洗塵顏。遯世人曾去。空廬草樹間。處士名傳世。孤墳魂寄山。斷橋新草合。流水舊聲潺。有志知師孔。安貧不愧顏。百年餘業在。溪上屋三間。</text>
<title>暮吟 二首</title>,<text>道里長安近。鵷班夢幾回。煙花闌節亭。杯酒上樓臺。風未吹愁去。山還吐月來。春心匀草木。人事奈衰頹。暮閣鐘初動。山亭客未回。晩風披弱柳。輕雨灑高臺。近市人曾散。遙岑月獨來。夜涼欺酒力。難免玉山頹。</text>
<title>燕京贈行詩中有竹巖之作。偶次其韻。以敍別懷。二首。竹巖。金判書光準嶺南別墅。</title>,<text>孤蹤無住着。離思每爲關。夢短傷春夜。愁長隔暮山。鶯花空換節。樽酒少開顏。何日相收拾。嗟嗟鬢已斑。老少齊齡數。襟期合妙音。光能交潔玉。利可斷堅金。路向安危直。情隨歲月深。早知公器業。廊廟作商霖。</text>
<title>待友不至</title>,<text>不見公來日。還當春去時。晩風催客恨。啼鳥惜花衰。世故纏身重。行裝上路遲。人生難復少。行樂負佳期。</text>
<title>次鄕友尹明允韻 新結高丘之屋。每與吾亭較勝故云。</title>,<text>客裏空嗟兩鬢華。寂寥田路向園斜。近川風物宜君舍。大野雲山說我家。形勝占來同賞趣。閑忙分處異生涯。宦情漸與殘年歇。須信歸心逐日加。</text>
<title>送盧正郞 慶麟 赴京 二首○郞栗谷婦翁</title>,<text>去年鴨綠君離我。今日松京我送君。人事無端爲別數。茫茫愁思入燕雲。玉河鳴處頻驚夢。東月高時倍戀君。歸日相迎知有所。紫霞溪石掃秋雲。松京有紫霞洞</text>
<title>魚學官 叔權。 得其先人草樹魚鳥之畫於遺篋中。付帖作序。乃索諸賢詩。以圖久傳。學官有文才。無試地。故詩末幷及之。三首。</title>,<text>平生影響接無因。遺墨森嚴最可親。浮世幾回新歲月。小牋猶寄舊精神。摩挲忽下雙行淚。補綴端宜十襲珍。展對足憑追慕意。羹墻何獨見其眞。舊堂寥落竟誰因。在世無如手澤親。摹寫當年思入妙。開陳今日迹猶神。兒孫敢作尋常玩。篋笥應同金玉珍。更要題詩圖永久。傳家須信此心眞。歲晩交期幸有因。燕山行邁始相親。經書一腹藏今古。風月千篇感鬼神。投冶自當爲利器。披沙誰復薦奇珍。立賢尙礙無方路。盛世人才恨失眞。</text>
<title>朴淵。次鄭吉元贈僧韻。二首。</title>,<text>坐對懸川歸意絶。却嫌蕭寺報昏鐘。山神解借遊人望。雲盡秋天月一蹤。兩峯低處一天開。雲際長河下壁來。爲問山靈安穩未。常敎急雨送驚雷。</text>
<title>宿觀音窟。題僧軸。</title>,<text>遲回猶未解朝衣。安臥林泉願已違。塵土半生空有夢。溪山此日幸忘機。雲開一逕筇宜着。秋晩千峯葉欲稀。只愧俗緣多忌處。避人仙鶴久盤飛。</text>
<title>上義相臺 二首</title>,<text>沿涇僧路達遙岑。古木千章步步陰。幽草異花香襲屨。行吟坐嘯盡閑心。攀蘿直上最高臺。千里河山一望開。今日始知吾眼大。秋風快意重徘徊。</text>
<title>坐大興洞溪石 二首</title>,<text>步出長林脚力頑。映楓溪畔石如盤。月高待罷三巡酒。橫笛尋僧夜向闌。遊覽曾經全盛時。無心泉石尙淸奇。騷人舊物吾還他。記勝今題數句詩。</text>
<title>自洛中還到臨津。寄成處士仲玉。</title>,<text>君我同生癸丑年。如今鬚髮各蒼然。閒忙異路相逢少。悵望雲山駐過船。</text>
<title>興王洞次座客韻 三首</title>,<text>溪風吹菊晩。山月向人驕。無欠興王會。能詩有水曹。花容經雨展。山意挾秋驕。興廢千年地。歡娛復我曹。溪山逢舊主。終夕似矜驕。月又添新興。秋風與作曹。</text>
<title>送曺仲慶 禧 赴星州 號水雲亭</title>,<text>鵷列纔回草土身。銅章又作領州臣。頭渾白髮餘生少。路隔靑山遠別頻。還洛無期君語苦。鬧懷無地我愁新。世間多小交遊輩。誰似髫年舊識人。</text>
<title>送尹亨仲 衢 赴古阜。聞有仍退計。述吾苦留之意。</title>,<text>喬木荒城守古京。衰顏白髮愧殘生。誰憐憂患添新病。自惜歡娛失舊情。懷土固知安寢食。戀恩猶未解簪纓。君今勇決先歸去。恨我蹉跎計不成。</text>
<title>贈松岡 趙參判士秀別號</title>,<text>南麓何年破祕儲。開巖曾得定幽居。塵凝九陌人方鬧。日入雙扉夢有餘。香譽任隨名路遠。閑心還與世情疏。一生氣味知同調。筋力堪嗟老不如。</text>
<title>次碧瀾渡息波亭韻 三首</title>,<text>人世無窮事。江山閱幾年。笛中千古恨。吹破一亭前。物意逢春澤。生涯入暮年。客心無一寸。折盡舊江前。世事有千慮。浮生無百年。臨江拚一醉。煙雨滿樓前。</text>
<title>次翠軒遊江韻 朴誾。字仲悅。號把翠軒。高寧人。己卯士流。善詩。</title>,<text>塵寰要漸避。江曲與同來。晩雨還猜客。孤舟強接杯。遙岑千髻列。高浪亂雲摧。好逐閑鷗後。煙波往復迴。</text>
<title>己酉四月八日。同南監司 世健。 觀燈於壽昌宮後苑。監司詠首句。足成。</title>,<text>萬家燈火疑星隕。一席笙笳似鳳鳴。靑眼偶同佳夕會。白頭方驗故人情。携杯此日歡當極。分手明朝恨復生。罷去莫嫌城路暗。妬光新月未西傾。</text>
<title>朴淵。次南監司韻。三首。瀑長以繩量之。百十九尺。</title>,<text>百尺長泉懸壁面。坐來詩思忽縱橫。謫仙千載無雄句。竟夕沈吟恨漫生。今古騷人遊幾曾。帶溪晴嶽尙崚嶒。百年更着吾儕興。指點幽奇賴有僧。當年遊賞失春期。綠暗紅殘雨歇時。步入深林僧路惡。自憐衰力上山遲。</text>
<title>題場巖亭 二首</title>,<text>松京西麓。有場巖舊基。余起小亭避暑。申公元亮書其額。趙參判士秀，宋判書世珩。皆有題詠。試上新亭散鬱襟。淸風終夕慰登臨。一場巖帶千秋號。百首詩成半日吟。地豁東南開迥野。天低西北抱危岑。悲涼故國山河裏。滿月人煙聖澤深。誰氏邱園展我襟。江山千載復登臨。蕭條王氣埋荒草。寂寞風光入短吟。地豁東南迷遠目。天低西北附危岑。一都形勝民依舊。保釐還慙惠不深。</text>
<title>題成處士聽松堂 在坡平山下</title>,<text>水複山重樵逕微。披榛今日叩蓬扉。無風海底龍堪睡。掩口甁中雀不飛。直挽唐虞留几榻。誰將脂粉近屛幃。澄深古井懸脩綆。願借餘涓洗垢衣。</text>
<title>己酉五月。入洛中。會酌於獻叔新軒。琴歌未歇。東日已生。獻叔詩中記其事。今復步韻以答。兼敍失仁甫之慟。</title>,<text>百年吾輩結幽襟。金石盟邊白日臨。世事久違南北路。別懷空費短長吟。豈知此夕還同燭。不覺朝暾已上岑。只恨樽前虧一伴。哀情直與九泉深。</text>
<title>場巖亭偶開小酌。夜深乃罷。</title>,<text>浮生百年內。歡樂苦無多。落日憑酣醉。高亭發浩歌。山風吹爽氣。簷月散淸華。杯到休停手。情深夜短何。</text>
<title>亭上。終日絶無人客。偶吟寄松岡。</title>,<text>塵寰何處可開襟。極目高簷盡日臨。山送好風供美睡。雲拖微雨起淸吟。俄驚海月翻東野。更聽僧鐘下北岑。每到令人無返意。肩輿歸路夜常深。</text>
<title>次松岡賦幽居 五首</title>,<text>小窓晴日下帷裳。萬軸圖書六尺床。做得一生眞氣味。誰將世事着吾韁。石路高低樹淺深。開軒終日伴幽禽。無端小雨鳴蕉葉。一片頑雲度後岑。無數松陰滿院淸。閑携藜杖倚雲屛。看花時與隣人共。茶罷巖邊有臥甁。高峽深秋半夜風。漫山木葉一時空。寒齋自此生顏色。門巷森羅十八公。天磨遊客終南主。煙雨樓臺幾夢思。白首歸期嗟已晩。楚雲秦樹困編詩。</text>
<title>隣老穀城縣監挽 二首</title>,<text>不往無朝夕。心懷到弟兄。死生曾合契。憂樂與同情。愁恨多離別。歡娛小合幷。豈知垂老淚。今日爲君傾。靑年病爲祟。白髮門未開。有德人爭慕。無兒事轉哀。溫顏當昨拜。凶訃隔晨來。悵望秋山哭。空敎五內摧。</text>
<title>鄭監司仁甫挽 三首</title>,<text>哀吾仁甫已云亡。天地無情只自傷。一日暫離猶有戀。百年長別奈爲忙。松阡歸骨悲新土。人世流名泣舊香。山海尙介千里路。送君還未奠壺觴。陳雷何獨擅交期。鄭宋爲朋擧國知。生死幾年同禍福。升沈一世足歡悲。崢嶸氣槩追男子。眷戀情懷學女兒。棄我忽收形影去。從今衰息更依誰。三十餘春宦海邊。相違巧若燕鴻然。每分南北合離恨。忽隔幽明斷好緣。仁者有兒天可恃。騷人早世事還憐。重泉如續追隨路。暮齒延留亦幾年。</text>
<title>場巖亭贈隣鄕僧</title>,<text>我欲尋師歸瑞石。師還追我到天磨。客中偶作高邱會。自是鄕言一半多。</text>
<title>用湖陰丈人韻。贈周監司景遊。湖陰。鄭公世龍號。周世鵬字景遊。號愼齋。又武陵。又商山白髮翁。</title>,<text>肝肺何時作我曹。雙飛早得換靑袍。翺翔霄漢行頻斷。迢遰山河夢幾勞。寒雪不爲蒼檜病。狂風還向灼花高。晩年荷寵如山重。白首關西把赤旄。</text>
<title>場巖亭。爲風雨所頹。諸賢詩板。同歸折破。不勝傷歎。復次前韻。</title>,<text>愁思無端塞一襟。亭頹此日癈登臨。高秋淸興隨方好。老客新詩何處吟。風已收威歸舊壑。雲猶含憤出前岑。捲茅摧棟初堪惜。碎落瓊瑤恨更深。</text>
<title>用天壽院韻。贈周監司。</title>,<text>無情西日疾於飛。白首何年始得歸。雁落蘆洲漁掉晩。五更殘夢覺還非。</text>
<title>次周景遊韻 三首○景遊在黃海。欲以古道治澆俗。詩以勉之。</title>,<text>旌節緣長道。秋懷屬晩山。分憂身旣重。宣化念何閑。儲畜無三歲。飢寒遍一裳。不寬衣食路。淳俗賴誰還。聖軫關西念。公宜老作賓。有生皆繫望。何地不經巡。民愛同稱母。化行如轉輪。彝倫從可敍。風俗佇看新。直道行來遠。遙從三代間。聖賢久湮沒。民物多險艱。有欲身相陷。無人禮作閒。慨然思返古。公望重於山。</text>
<title>己酉季秋。與周景遊觀秋朴淵之下。元校理 虎變，李正郞戡，沈佐郞 守慶 適以遊山來會。賦呈。三首。</title>,<text>朴淵講罷秋山事。僧散雲林客亦歸。從此閒忙分舊路。趨塵明日奈多機。招邀堪恨屢愆期。不見丹楓晥日時。一宿僧床還草草。相分林外馬行遲。生則歡娛死則休。百年良策更何求。三杯一笛秋山下。不信人間有箇愁。</text>
<title>送柳監司叔春 辰仁 歸按湖南 號竹堂</title>,<text>秋月山前是舊莊。江村魚稻正堪嘗。每敎魂夢空歸去。不耐愁懷有短長。時我送君留鵠嶺。知君思我過桑鄕。松筠箇箇親封植。霜雪今能保幾行。</text>
<title>次權公 友鸞 韻 二首</title>,<text>命與時違身已老。平生憂患幾相尋。多年邊塞風霜髮。白盡惟餘一赤心。世事無牽引。江郊恣看秋。多君常散逸。恨我未歸休。簿牒空催老。山川每入愁。蘆深沙白處。何日放漁舟。</text>
<title>宿靈通寺。次權陽村壁上韻。寺前有土橋舊跡。</title>,<text>偸閒偶爾訪秋林。脩檜盤蘿互結陰。護谷重巖回不斷。縈溪一逕入猶深。橋邊舊事尋無處。壁上佳詩傳至今。擬借僧窓看夜月。無端雲樹忽平沈。</text>
<title>又賦 三首</title>,<text>靈通寺下花潭上。中有平巖可坐休。下馬開樽成小酌。最憐丹葉蘸淸流。五冠形勝接天磨。今古遊人問幾過。水色山光應不減。詩情酒興孰爲多。花潭佳號始何年。料自前朝好事傳。橋沒苔深迷舊迹。暗香寒瀨尙堪憐。</text>
<title>己酉十月十一日夜。自初昏至半。雷電大作。</title>,<text>黃昏風雨苦無端。十月雷聲久不殘。振屋剩敎兒子怖。非時還起老臣歎。聖心日向斯民惻。天意何從此夜難。承警交修知有道。爲祥他日國應安。自戊申仲春出赴開城詩至此。爲留守時所作。</text>
<title>俛仰亭題詠</title>,<text>超然羽化孰云難。得臥蓬萊第一巒。脚下山川紛渺渺。眼前天地闊漫漫。鵬摶九萬猶嫌窄。水擊三千直待乾。欲御冷風雲外去。腰間星斗帶欄干。</text>
<title>安不忘危 庚戌四月。慶會樓下應製。居首賜馬。</title>,<text>久矣吾民不識兵。綿綿聖世繼昇平。淸時自恃無征戰。帝力徒知有鑿耕。念切安危爲國策。患生朝夕是夷情。龍樓試武雖云美。爭似君王德日明。</text>
<title>同日書樓下卽景。示入侍趙季任。士秀。</title>,<text>御爐香繞五雲邊。風日淸和雨後天。螭砌琪花曾展錦。龍池荷葉始浮錢。均將雨露霑仁澤。爭取岡陵獻聖年。忽看異禽飛繞殿。却疑丹鳳舞堯筵。</text>
<title>庚戌初夏。與金贊成叔藝 光準，宋判書獻叔，林參議沖擧 鵬 同游蕩春臺。次叔藝韻。</title>,<text>絶勝溪山隔一城。三春纔過暖風輕。香餘小逕花將老。雨暗前林水已生。頹址幾看春草沒。晴巒猶帶舊雲橫。重逢聖世身無事。日取歡娛報太平。自安不忘危至此。爲吏曹參判時作。</text>
<title>庚戌六月。出謫順川。率寬，容二兒。歷上浮碧樓。用樓上韻敍懷。二首。</title>,<text>父子同登浿上樓。相看不覺淚雙流。迢迢西路縈山脚。渺渺南鄕隔地頭。千里客情歸寂寞。百年人事擬除休。翻思物理能催換。未信恩波不洗愁。前後登臨只此樓。一心憂樂不同流。遊觀昔日張紅燭。遷謫當年恨白頭。世路久知多險 缺。田廬何不早歸休。莫言老客腸曾斷。猶載關河萬斛愁。</text>
<title>辛亥六月。自順川量移水原。路次金郊驛。次壁上韻。略敍移謫之懷。二首。</title>,<text>驅馳川岸與山椒。終日貪程且犯宵。歸路漸前兒喜急。禁城臨過我思搖。新霑雨露恩如海。不覺炎蒸日若燒。移住邦畿爲可慰。關河休說遠迢迢。休道天高未易攀。分明日月照人間。吉凶由我知難避。禍福循環不暫閑。春草歇時霜解至。塞鴻歸後燕知還。箇中自有應回理。須信陰酬辦二班。</text>
<title>移寓水原。用前韻呈觀物齋。二首。宋獻叔齋名。</title>,<text>尋秋始上後山椒。暝入郊埛月報宵。林外風聲初向緊。雁前歸思忽云搖。剩看白髮欺人得。誰把丹砂爲我燒。密邇王城知亦幸。接天鄕路更迢迢。音容千里杳難攀。別恨偏添衰鬢間。迢遰山河雖互隔。往來魂夢不曾閒。瘦顏盡與風霜變。朽骨今將性命還。王欲起頹公執憲。佇聞淸議整朝班。</text>
<title>遣懷 二首○辛亥九月九日。登王家夜峯。</title>,<text>流落多年眼已昏。黃花不減舊時繁。誰憐此口無開笑。獨對秋風任斷魂。雲能騰去鳥能飛。惟我思家未得歸。園竹墻松應老大。角巾初計久成非。</text>
<title>在輸城。次觀物齋韻。三首。輸城疑隋城。卽水原。</title>,<text>麒麟物色動龍池。翊漢英雄起布衣。萬壑風霜持獨操。三春草木哂柔姿。朱絃絶處聞宜少。明月投來暗亦知。隔漏寒城鷄報晩。漫憑歸夢覩光儀。湖邊形影久差池。偶與超塵共振衣。蘭忽被霜迷舊臭。桂猶臨砌展芳姿。風雲好逐天衢會。歲月空敎鬢髮知。涇渭佇看分舊道。更將談笑接淸儀。橫海鱣鯨困涸池。爲賢誰復賦緇衣。水淸石見知何日。草沒花香保舊姿。公議務從情僞別。此心要與鬼神知。許君砥柱當前路。寧恨頹波塞兩儀。</text>
<title>尹上舍 洵。開松麓結新舍。頗有溪山敝豁之勝。常以晩得好居爲誇。余用美哉二字名其堂。仍詠三首詩。以寄放還同游之意。壬子春放還後作</title>,<text>還鄕行樂及春華。依舊溪山整復斜。迢遰幾回千里夢。遨遊頻到故人家。從知世故來無數。奈此浮生去有涯。別卽相尋醒卽醉。百年良策孰爲加。少年豪氣負聲華。携手同歸路不斜。十載塵埃無舊面。一岡松竹有新家。爭持酒榼兼詩卷。不向峯頭卽水涯。人事偶閑春且好。顚狂休怪老來加。白髮何妨戀物華。追隨不覺日西斜。杏花開處尋棊伴。柳絮飛時問酒家。名路摠非眞世界。江村俱是好生涯。任將光景供歡笑。誰把憂端向我加。</text>
<title>題柳扶安 忠貞 梅橘堂 居羅州</title>,<text>斷盡危崖作勝區。憑欄日日送行舟。香迷白雪梅經臘。色奪黃金橘有秋。天下更無同品格。人間宜得擅風流。一堂相對開樽處。須記滄浪舊釣儔。</text>
<title>藏春亭 亭在泰仁古縣。卽訥庵宋公世琳所築。</title>,<text>巖亭臨圃起。江嶂近簷回。樹接千年翠。花傳四序開。能敎春不謝。肯受老相催。擬作神仙界。長生把酒杯。</text>
<title>題鄭校理而簡梅亭</title>,<text>卜築何年得隴隈。小軒知爲遠山開。江腰細帶漁煙去。谷口深呑野色來。啼樹有禽驚晝枕。扣關無客踏庭苔。崢嶸歲月輸霜鬢。漫把襟期寄雪梅。</text>
<title>次吳同知敬夫 謙 新堂韻</title>,<text>爲愛淸溪傍砌流。删筠開室轉成幽。夢闌塵世時驚晩。笑罷林泉事舍休。一榻閒眠知得計。百年何地見良謀。往來擬作餘生樂。筋力無多是我憂。</text>
<title>隣僧智泉袖一軸開示。南西溪 趎 首題一律。朴訥齋師氏與崔景仰 山斗 次其韻。尹亨仲 衢 作序文。四公皆不遇而逝。今見手跡。宛然如昨。披展良久。不勝愴懷。用其韻以敍悲。崔公山斗官舍人。號新齋。居光陽。尹公衢官校理。號橘亭。居海南。皆己卯士流。</title>,<text>蔽日浮雲卷復敷。能敎蘭蕙一時枯。難從人世尋餘臭。偶向禪家拾落珠。春草幾回靑四塚。舊懷無處托孤軀。奉披手澤潸然淚。空取高僧久怪吾。</text>
<title>題濟勝亭 二首○仲翁沖和絪所作。在俛仰上流十里許。</title>,<text>秋月峯南玉水西。危巖高竹小簷低。風恬波面山全倒。草細沙頭鳥幷棲。雲物幾年空悵望。林丘今夕共攀躋。鶺鴒原上煙花晩。從此遊裾日可携。俛仰雲連濟勝霞。一郊風物路非賖。春深君砌添新雨。水漲吾溪泛落花。老去漸知幽趣好。興來寧避酒杯加。相尋自到忘歸地。每聽前林噪暮鴉。</text>
<title>次美哉堂韻 三首</title>,<text>閑吟今着舊溪山。物色人情摠向安。白首逢君天所借。酒杯隨處好懷寬。淸溪閒釣罷巖隈。還倚松牕待月來。世事不曾驚我夢。百年天地好徘徊。百里雲山一寢樓。近籬溪曲更淸幽。詩情每與閑情在。時共沙鷗作勝遊。</text>
<title>聞扶安倅金公 恭老 來寓環碧亭。戲贈四首。下二首自敍</title>,<text>松下澄潭巖上亭。十分淸境是家庭。一來猿鶴爭嘲笑。其奈人間夢未醒。山容水態一時新。賴是今朝得主人。惆悵未成携酒過。臨風終夕岸烏巾。删樹新安屋數間。江山到此轉生顏。挽回天地繩床外。無盡藏誰爲我慳。手移松竹卅經秋。顚倒生涯笑白頭。縱向林泉尋舊約。見欺魚鳥肯相收。</text>
<title>次環碧亭韻 二首</title>,<text>偶與鄕居近。頻從此地遊。松含今古意。溪有淺深流。人靜心如水。亭高夏似秋。扶筇無不可。竹塢又花洲。幽居人事少。行坐便爲游。爽氣來雲巘。寒聲自石流。茅茨安枕席。煙月老春秋。何處塡傳畫。藍輿向小洲。</text>
<title>次沖和弟俛仰亭絶句 四首</title>,<text>三十年前占此區。歸心幾逐暮雲浮。今來始起新亭臥。白髮蕭蕭映碧流。七巒橫斷得中區。龍首臨溪擧欲浮。闊野遙山供一望。岳陽何獨擅風流。破得天慳啓玉區。一登豪氣便高浮。風回雨歇呈新霽。撲面山光翠欲流。一塵何自到淸區。人擬蓬萊亦不浮。安得與仙同度世。煙波長占泛花流。</text>
<title>次曹牧使仲慶別墅韻 水雲亭</title>,<text>雲從遠壑傍簷飛。落檻投床共不揮。川爲郊荒鋪練淨。山嫌天闊作屛圍。閑情屢遣花前酒。好句多成月下磯。粧點太平應着子。短袍高幘掩蓬扉。</text>
<title>樂聖堂 在水雲亭西。亦曹牧使所居。</title>,<text>水雲高處赴佳期。樂聖堂中入夢遲。十載悲歡相慰地。一軒燈燭欲殘時。紅塵靑眼今初展。白髮丹心是舊知。玆喜不須憑酒力。百年歸意共怡怡。</text>
<title>風樹堂 卽公癸未喪考廬墓之所。申靈川，金河西。竝用此韻。</title>,<text>天地無情極。椿摧萱亦衰。松楸一丘色。霜露百年思。春日空懷澤。林烏更喚悲。滿堂風樹恨。隨淚入新詩。</text>
<title>贈八還上人</title>,<text>取此同庚意。從前有夙親。今驚新白髮。共惜舊靑春。塵世吾無怪。雲林爾底因。閒忙歸一笑。只可往來頻。</text>
<title>題智異山僧詩軸</title>,<text>僧到松關始許開。白雲遊錫破庭苔。無端說盡金剛勝。應爲閑翁罷睡來。</text>
<title>觀物翁在京師。編平日所詠詩。遠寄俛仰亭下。卽次其韻書懷。二首。</title>,<text>連宵喜覺夢非眞。幷馬頻馳紫陌塵。滿路靑雲依舊寵。一簪華髮守前貧。昇平政値和光日。冒險多慙見蹶身。歲月無情山海闊。奈如衰老易傷神。平生用意在淸眞。濟濟群英滿後塵。慷慨有心當國事。蕭條無業繼家貧。都將忠義輸公手。只把疏慵老此身。可笑魏瓠空濩落。擬輸千斛枉馳神。</text>
<title>遺年杖 有九十老醫。以一杖贈公曰。竝獻吾壽。公以九十遺年名之。</title>,<text>仙區長物折爲筇。偶落人間愛所鍾。神力扶衰曾有驗。百年長算荷隣翁。</text>
<title>黃耳 公家有狗。爲人所窘。將死。公再見竝釋之。狗隨公暫不離。</title>,<text>有狗今能感至仁。無情衛鶴謾乘軒。物微取服猶如此。矧在吾人爲解冤。</text>
<title>放二鳥 二首○有人贈鳥一雙。公曰。違物性。非吾意。卽開籠放去。</title>,<text>誰人傾耳解悲聲。一手能開萬里情。放去舊山移樹樹。飛鳴方信有餘生。收盡千山萬樹聲。何年來閉一籠情。靑天白日還如舊。滿意雙飛賴好生。</text>
<title>雙翠亭</title>,<text>萬木同春容。歲寒方驗節。庭前植雙翠。所尙誰能折。知向風雪閒。用意常苦切。襟期潔於玉。志操堅如鐵。如我蒲柳輩。難與幷爲列。十年困進退。方時已告歇。縱爲男子身。孰稱人中傑。所幸無物遷。本心猶氷潔。若非堯舜道。羞與向人說。喜鵬游薄天。厭狐藏得穴。公不舍是心。已許共霜雪。誠可通金石。志常懸日月。邪正寧復論。松茂柏自悅。</text>
<title>贈山人</title>,<text>詠歸亭上百花時。太守杯盤客路遲。何處有僧來獻軸。開吟半是故人詩。</text>
<title>次美哉堂 三首</title>,<text>世事堪嗟逐日新。塵埃何處有閑辰。誰知小屋寬如許。能着崇朝不起人。雲盡晴空月獨來。高亭淸話與誰開。黃昏忽見携壺訪。情倒寧容折簡催。吾民際會昇平日。不見携戈赴戰爭。風雨順來年穀旺。田疇隨處鬧歌聲。</text>
<title>復次俛仰亭韻 三首○有退溪次韻附下</title>,<text>鉅野何年帶二川。漾靑翻白一亭前。數行雁路雲邊闊。九郡山光天外連。風檻坐傾無事酒。江村看起太平煙。誰知凡界藏仙興。鶴背高情直欲傳。浩蕩前頭覓句難。吟哦終夕對晴巒。松梢好月臨空闊。脚底長風接渺漫。可戀江湖歸已晩。堪嗟肌骨老爲乾。幸餘筋力供行樂。遊遍山椒與水干。藜杖松陰步步幽。岸巾徙倚玉溪頭。巡簷白日行天遠。對榻靑山護野稠。風引店煙遙度樹。雲將浦雨細隨秋。登臨日取無邊興。肯着人間段段愁。自尹上舍新舍至此。放還家鄕後所作。附退溪次韻 竝小序一首佚企村宋公居在潭陽。亭之勝槩。獨擅湖南。公時屈跡善山。將辭歸。寄書索詩。用趙景陽韻。七曲高低控二川。翠鬟無數迥排前。縈簷日月徘徊過。匝域瀛壺縹緲連。村老夢徵虛宿昔。使君資築償風煙。傍人欲識亭中樂。光霽應須別有傳。松竹蕭槮出逕幽。一亭臨望岫千頭。畫圖隱映川原矌。萍薺依俙樹木稠。夢裏關心遷謫日。吟邊思樂撫摩秋。何時俛仰眞隨意。洗却從來局促愁。</text>
<title>謹次駱峯 申公光漢 湖陰 鄭公士龍 二先生韻。奉贈歸來丈人。歸來堂。林牧使鵬別號。爲光州牧二年。未歸而卒。可哀也已。</title>,<text>身遊 一作趨 金闕下。家在錦城隈。世事頭全白。關河夢獨來。多年持 一作知 國策。百里豈公才。謂是投鄕路。春光擬及廻。久聞林下見人稀。陶令千年子又歸。閭里共驚新白髮。山林猶帶 一作映 舊緋衣。却從幽境耽行樂。肯把閑愁 一作心 更着機。多幸餘溪通錦水。携竿時可會漁磯。此詩二首士同</text>
<title>錦江路上。逢宋獻叔喪轝。癸丑四月十七日</title>,<text>世間無友道。千載只逢君。骨肉情猶在。幽明路已分。誰將休戚事。更向死生勤。痛哭歸南路。攀轝錦江濱。</text>
<title>癸丑閏三月二十三日。外任敍用之命始下。二十六日。除善山府使。四月二十二日。入京謝恩。五月初二日。拜辭而出。馬上口占。三首。</title>,<text>今將白髮拜丹宸。曾是投荒萬死臣。再造此身雖作粉。乾坤至德報無因。還出都門去路長。無端雙淚瀉衣裳。三年嶺表餘生少。未必重來謁建章。王城入夕夢依然。江上笙歌惜別筵。莫謂老身全向嶺。丹心分付五雲邊。</text>
<title>踰鳥嶺到聞慶。次東軒壁上韻。</title>,<text>浮生若轉蓬。西去復南之。擁節旣云濫。割鷄今豈卑。館餘曾坐席。盤有舊提匙。重到休驚老。風波屢試危。</text>
<title>五月初九日到任。寄司馬諸公。二首。</title>,<text>淳朴遺風古所傳。未知驕習起何年。一鄕摠說衣冠後。美俗當求禮義前。棄舊從新猶未晩。循常爲惡敢論先。自今願與同歸善。太守還慙老不賢。比歲飢荒世罕傳。天乎何惜屢豐年。閭閻漸散催科後。禮義難治足食前。分寄聖心雖荷重。如傷美政却慙先。缺 賢。</text>
<title>聞李承旨來遊江亭。戲贈。</title>,<text>薄雲遮旱日。微雨洗新秋。應爲多年客。江亭借一遊。</text>
<title>餞前監司丁公 應斗 於商山風詠樓。次李都事 銘 贈別韻。四首。銘後丙辰丁巳間。黨元衡。斥金弘度，金虯。由是禁錮。</title>,<text>浮生百年裏。人事苦難期。我馬纔南到。公車旋北馳。離情關鬢髮。秋思屬梧枝。聚散應存數。何煩問彼龜。節序忙相代。棠陰易迫期。涼飆初向緊。歸意不禁馳。征旆翻秋日。寒蟬咽暮枝。最憐垂白宰。深縮似池龜。商山秋露忽分行。掉臂靑雲豁舊程。嶺表當年流落客。不堪斜陽把離觥。日晩山城送客行。馬嘶人擾發初程。携裾苦被餘情惱。更向樽前喚巨觥。</text>
<title>丁監司有贈詩。卽酬之。二首。</title>,<text>生涯分老少。儒雅共襟期。病翮傷弓墮。輕蹄逐日馳。騰驤開北路。棲息寄南枝。奈此歸休晩。幽居早卜龜。快馬輕衫行復行。山河萬里接歸程。江淸木落離亭晩。難把千金換一觥。</text>
<title>自商山犯夜還。踰竹峴追寄元亮。二首。申靈川潛。時莅商州。</title>,<text>兩地風煙隔一山。簿書叢裏未偸閑。因人偶作燈前會。還被悤悤僅展顏。離亭晩罷夜深還。嶺路高分草樹間。一鳥不鳴人更絶。隔林溪水獨潺湲。</text>
<title>又贈李承旨</title>,<text>旅懷無處寫。來訪洛江秋。適抱山城病。提壺未共遊。</text>
<title>復用前韻寄元亮</title>,<text>着身安處但江山。舍彼人無少得閑。塵土幾年成此老。相逢各失舊時顏。</text>
<title>送寬兒還家</title>,<text>深秋獨臥洛江邊。遣爾還家自黯然。歸去與容無疾病。懃慇愼勿放書篇。</text>
<title>遣次杜少陵韻</title>,<text>林中違夙願。嶺外作重遊。愁緖多生草。光陰速置郵。雲容猶亢旱。物竟已逢秋。奈此民飢迫。天心似不留。</text>
<title>遠岫閒雲</title>,<text>本是無心出。隨風偶爾橫。任他舒復卷。聊與遣閒情。</text>
<title>長郊細雨</title>,<text>在壑初成霧。移郊轉作絲。一時增草色。應爲就新愁。</text>
<title>平沙落照</title>,<text>脩渚迷晴雪。遙岑共落霞。牛羊下來後。歸笛更誰家。</text>
<title>江村漁火</title>,<text>夜深江上路。明火見歸船。有婦應相待。開門不得眠。</text>
<title>次元亮戲贈老妓韻</title>,<text>花顏誰記昔年開。白首慙同此日杯。莫謂舊緣隨老盡。丹心猶不抵寒灰。</text>
<title>次宋益祉櫟庵韻</title>,<text>降世曾同癸丑年。人間六十各云全。交深此日情堪托。老盡窮鄕事合憐。百計早能輸醉域。孤懷時復寄詩編。不材誰信名庵意。見棄方知得保天。</text>
<title>鈴齋偶吟 二首</title>,<text>十室誰云小。吾仁且可宣。富貧科在問。煢褐撫當先。俗賴詩書重。倫因敎化全。亦知爲責大。臨夜不能眠。來試平生學。蹉跎晩作州。謂伸逋負恨。先副聖明憂。失業民纔聚。催科令轉稠。凶年加迫促。存活苦無籌。</text>
<title>次黃上舍 耆老 梅鶴亭韻 二首○在善山地。號孤山。其父季沃。正德癸酉。進士。請罪靜庵。故坐父累自癈。攻草書名世。祖㻶。牧使。號橡亭。曾祖允獻。參軍。築洛東無盡亭見下。</title>,<text>紛紛人事古今前。摠未如鷗老水邊。巖畔有亭宜早臥。世間無物更來牽。梅非俗卉添雲鶴。洛是淸流泛鷁船。消遣一生知得計。愧君泉石負殘年。孤山偶落寶川前。泛野淸流鎭一邊。闊眼小牕高可坐。拂塵長袖孰爲牽。雁鳧沙際扶吟杖。蘆荻洲中繫釣船。占此淸游知有自。護江煙樹老多年。</text>
<title>月波亭下泛舟。次朴上舍 居易 韻。</title>,<text>一片東來月。江天閱幾人。滿船今古意。愁殺百年身。</text>
<title>權同知士遇。與其弟景遇。被謫分離。屢經星霜。至癸丑春。始得放還星山舊居。新作小堂於宅傍。名曰喜還。賦律詩二首。用韻以慰。士遇名應挺。官至慶州府尹，同知中樞府事。景遇名應昌。辛丑。千秋使赴北京。官至吏曹參判。兄弟與李大憲瀣，李退溪滉兄弟相好。一公之歿。退溪俱有祭文。</title>,<text>人情誰不喜還鄕。何事吾君至號堂。萬里邊城甘一死。七年音信隔重岡。豈知腐草回春意。忽見寒灰展火光。最識聖恩難報處。雁行來續舊山陽。雨散雲分落異鄕。年衰始得臥同堂。關心書卷傷魚篋。入戀松林保雪岡。野鹿江鷗渾喜意。園花庭草摠恩光。日携隣老脩前好。不覺牛羊下夕陽。</text>
<title>癸丑九月。與宋牧使天章 希奎 泛舟。三首。</title>,<text>載月輕舟放洛灘。夜深風露送微寒。早鷄已報吟詩席。添酒須窮達曙歡。逢場不醉復如何。百歲榮枯付一呵。偶出塵寰多快意。滿天明月泛長波。遙汀牽纜故遲遲。高笛長歌取醉時。萬里同遷今作會。人間何事更論奇。</text>
<title>甲寅二月。歸葬亡人。還一善任所。贈別梁彥鎭諸弟。</title>,<text>臨分不覺淚霑衣。人事堪嗟老漸非。寄語林亭須好在。秋淸應見主翁歸。</text>
<title>贈知禮倅盧子膺 禛 ○四首○號玉溪。用古道治僻邑。中外稱之。安公處順女壻。</title>,<text>沿溪小路入山深。會見寒齋寄石林。投與使君同燭話。一宵開盡百年心。尋源何必趁花時。避地仍仙事亦疑。那似縣人逢美政。山川依舊且無爲。短綆空垂古井深。蘭叢欲茂棘成林。一生懶着藏脩力。風雪猶持歲暮心。晩將肝肺納君時。天日昭然照不疑。莫向生涯論少老。此心同處事堪爲。附盧子膺次韻 三首佚四載山城澤未深。春風歸夢繞園林。高軒何幸重來過。相對樽前慰夙心。</text>
<title>傷春 二首○時夫人新葬</title>,<text>老客情懷洛水濱。家家桃李去年春。新阡煙雨空靑草。奈彼長宵不復晨。古渡春波漾小舟。岸花汀草摠生愁。臨風一灑斜陽淚。逝水無情不暫留。</text>
<title>客舍訪梅有感 二首</title>,<text>一樹繁梅滿院香。故園歸思忽如狂。年來應被東君笑。花下深杯久不嘗。玉雪枝枝滿意開。輕風終日送香來。簿書未暇酬佳節。空對春光恨莫裁。</text>
<title>次金厚之題趙公亭韻 金公名麟厚。號河西。</title>,<text>亭舍雖云美。無由登覽何。羨公遺世事。笑我負生涯。涼吹供閒睡。繁陰結好柯。花邊開斗酒。數與共隣家。</text>
<title>題桃李寺僧詩軸 二首</title>,<text>迢遰千峯掩石扉。一塵曾不到禪衣。鳥啼花落渾閑事。橋外何妨客到稀。秋月春花不記年。只隨猿鶴老巖前。閒心日與雲相在。未信他山更有仙。</text>
<title>過麥田吟</title>,<text>膏澤當春霈四方。天心不可付茫茫。聯阡翠浪翻如海。應海生靈半死亡。</text>
<title>自海平歷參司馬會於江亭。二首。</title>,<text>江山佳處客徘徊。風送楊花入酒杯。更看一鄕諸彥集。暮年 缺 懷偶同開。無窮人事水東流。有限春風客上樓。鶯語初傳花欲謝。爲憐光景重淹留。</text>
<title>江亭會翌日。追寄朴進士 雲。二首。字澤之。己卯司馬。號龍巖。朴松堂門人。居善山之海平。癸丑生。壬戌卒。退溪撰碣銘。</title>,<text>春歌晩罷暮江隈。繫柳蘭舟喚更催。歸去松關猶不閉。早知遊駕夜深廻。方塘開處小窓虛。中有閒翁坐閱書。遙指聖門歸路直。羲皇日月照幽居。</text>
<title>題金燕岐仲卿軒壁 二首</title>,<text>節義曾聞河氏賢。城西今訪舊林泉。有孫能自收餘業。未必宗兒獨繼先。河氏卽河公緯地住世同經七十年。傳家還有子孫賢。一村桑柘人煙足。厚福須求種德前。燕岐夫妻。皆年過七十。而子孫又多故云。</text>
<title>四月初四日。雷雨自西暴作。大雹如卵如拳如氷炭者交下。烏鵲鳩雉之屬。多有墮死。麥田無餘穗。委積於田溝山谷者。或經日不消。飢民指日待熟。莫不傍田而號哭。</title>,<text>時雨曾霑麥。靑靑滿隴春。郊原俄慘惔。雷雹忽紛繽。遍野無餘草。環田有哭民。天心本愛物。頻怒是何因。</text>
<title>僑居偶吟 三首</title>,<text>移寓城西迎鳳里。邑人云是壯元坊。鬱蔥佳氣依然在。臥聽寒鴉噪夕陽。迎鳳。卽河公緯地舊居。嶺南英雋多嵩洛。老樹荒煙處處村。擇里處仁知復信。風流餘俗至今存。朴松堂英與鄭先生鵬。皆邑人。亡踰十年矣。執笏趨塵顏亦厚。齒搖頭白到殘年。早將萬事抛身外。莫把虛名近我前。</text>
<title>贈校官趙公 光世 二首</title>,<text>公領靑襟子。余分白屋民。同爲一善客。與結百年親。敎化追前哲。詩書勸從人。有誰無此性。努力共明倫。飛鳳山前酒。月波亭上風。招邀曾不倦。情意自能通。僧舍眠時共。江舟醉亦同。他年分散後。何處記衰翁。</text>
<title>次黃參軍 允獻 無盡亭韻 在洛東善山也。德山人。卽孤山耆老曾祖。</title>,<text>客路長違北。江流日向東。登臨人幾過。杯酒興猶同。野色連山暗。天容與水空。坐看朝暮狀。開闔一何工。</text>
<title>卽席書贈柳村 黃汝獻號。長水人。己巳四月別試。以進士中丙科五人。湖堂。蔚山郡守孟獻弟。居金山。</title>,<text>淸風時自北。涼月又生東。憂喜多年別。江山一醉同。人情隨手變。世事轉頭空。白首重逢處。情深句不工。</text>
<title>元亮公聞吾來會江亭。作三絶以寄。用韻卽答。三首。</title>,<text>大野高亭嫌浩蕩。列簷嘉樹看交撑。偸閒半日開塵眼。霽後江雲自送迎。不覺樽前回舞袖。顚狂自笑老來加。欲知十里歸舟興。山送微風月湧波。嶺表生涯滿鬢絲。猶勤王事不辭疲。江干勝會還相負。日落山昏恨更知。</text>
<title>贈松亭主人 盧上舍守誠號。朴松堂門人。</title>,<text>松堂之下有松亭。佳氣蔥籠接戶庭。秀色每當霜壑見。寒聲偏向夜窓聽。月來便覺淸陰轉。客到能令俗耳醒。材大縱難爲匠用。產苓猶可制頹齡。</text>
<title>又次柳村用靈川韻 三首</title>,<text>扁舟泛夕被風輕。去疾何煩短棹撑。行過鶿鸕巖下瀨。林鶯江燕遰相迎。貪勝忘歸至日斜。臨分勸酌不辭加。夜深始泊松堂下。迎火紛紛映碧波。客中愁緖亂如絲。休怪吾生易老疲。可惜歡娛難續作。人間隨處少親知。</text>
<title>五月十五夜。與天章同宿梅鶴亭。二首。柳成春字天章。</title>,<text>從風飄葉轉西來。偶爾江頭一醉同。今日相逢明又別。不知岐路幾時窮。野風吹月弄沙光。山色江聲與作場。欲畫無工詩亦拙。只將杯酒慰顚狂。</text>
<title>倻溪又用前韻追寄。卽答之。二首。倻溪。宋牧使希奎別號。</title>,<text>逝水何心日走東。無情歲月亦還同。天中皓月山前笛。獨立江風恨不窮。誰知達士惜年光。富貴都如夢一場。長指醉鄕輸萬事。湖山隨處發淸狂。</text>
<title>次倻溪謝贈團扇韻</title>,<text>脩篁幾歲雪霜侵。今作團風慰客襟。分與故人同却暑。瓊琚還得報章吟。</text>
<title>倻溪孫兒有讀大學者。作詩以勸。</title>,<text>明德本明人不明。誰知一意在先誠。莫言勤讀爲微路。去去終能達性情。</text>
<title>柳村復用前韻。惠詩五首。走筆答之。五首。</title>,<text>珍重山長在。無情水注東。野風來我共。江月與鷗同。晩笛橫漁渚。歸雲散暮空。何詩能寫此。須待虎頭工。右追詠江亭人間今古路。南北與西東。時命關通塞。行藏有異同。一心貴無變。萬事終墮空。順適斯爲得。深謀未必工。右慰柳村流落漸覺浮名等羽輕。老來肌骨僅支撑。強將白髮隨春事。處處樓臺費送迎。一逕緣崖細且斜。巒登涼吹滿顏加。相逢未暇寒暄事。貪向江頭翫碧波。從來世故難於絲。奔走何人得不疲。爭似閑翁超物外。世間憂樂未曾知。右追記遊覽</text>
<title>復次柳村韻 三首</title>,<text>樗櫟元爲匠氏輕。廈傾難用不材撑。空山雲雨終天壽。春去秋來管送迎。牢落空窓日復斜。不堪愁思轉來加。淵明早去吾殊晩。垂釣何時弄夕波。堪笑天孫織錦絲。不停機杼一何疲。文章縱得雲霞巧。河上丹心誰復知。</text>
<title>聞校官趙公避寓司馬齋。戲贈。</title>,<text>披草新棲松下齋。連朝陰雨若爲懷。爲分淸露盈壺去。一醉何妨弄玉釵。</text>
<title>聞江漲關雨未觀 二首</title>,<text>陰雨連旬不解晴。深溝高壟渾爲平。風驅駭浪魚龍困。雷撼空山鳥鼠驚。舟駛寧客三老掣。岸崩難借百夫撑。怯泥未試登樓快。引領頻馳十里情。雨勢翻盆兼倒盎。驚波蹙浪薄天回。狂聲已捲風雷去。怒氣還將雪岳來。却訝海門曾折破。轉疑坤軸有傾頹。平生快意須憑此。休怪衰翁急上臺。</text>
<title>與宋牧使，金昌原 就文。泛舟月波亭前。流下羊場。牧使傷其年友金子鎔，崔道之已亡。只見荒壟。爲賦二絶。卽次其韻。</title>,<text>風晩舟輕日欲西。忽然愁思與山齊。江流一去無還日。只見長松向岸低。煙雨前江不見舟。一丘荒草幾春秋。莫敎鳴笛羊場下。舊事堪傷此日遊。</text>
<title>次叔藝令公贈僧韻</title>,<text>人道相傳子若孫。彝倫萬古更無尊。憐渠滅性空山裏。前路沈沈日月昏。</text>
<title>次默齋休翁謫中吟 二首○李承旨文楗號</title>,<text>百事蹉跎不見諧。嗟君奇命與時乖。愁容漸逐年光改。名品猶依士列佳。對月幾回傷往事。援琴頻得遣幽懷。欲知十載生涯苦。看取城頭一草齋。無常禍福豈容謀。半世光陰雪滿頭。分上淸貧知自守。人間聲利不曾求。音書苦絶京華信。歲月空將嶺海憂。日夜歸心懸北闕。欲休何以得全休。</text>
<title>六月十七日。泛舟月波亭下。是夜月色熹微。與盧上舍 守誠 曁海濱。順流而下。夜深投宿黃亭。四首。</title>,<text>黃昏走馬到江頭。山際氷輪尙未浮。歌鼓迎來雲復掩。平波十里但行舟。甘泉來與洛江分。中有平沙鋪白雲。晩月交洲光更淨。捨舟回步共盧君。畫堂寥落寄江濱。入臥何須問主人。東日欲高猶未起。十分閑意占淸晨。江神似解客來遊。故遣涼風入翠樓。翳日炎埃知少避。倚欄終夕俯寒流。</text>
<title>七月初二日。祭龍祈雨。三首。</title>,<text>太祖山前月波上。戴松東麓是龍壇。下臨尼妹幾千尺。神物定從深處蟠。尼妹潭名齋心露宿洛江濱。夜半登壇祭水神。潛窟懶龍應有感。沛然甘澤待來晨。秋至猶無稼穡功。呼天不答又呼龍。冥酬如失今明會。應到來春邑里空。自錦江路上至此。爲善山府使時作。老夫平生懶慢無比。學問之功闕如也。文墨小技。亦無可觀。若置聖門之下則不過徒飽食者。有時詩思敢於感興。詠物無非俚語俗句。正類徘優。如出戶庭。使有目者見之。應未免折腰。故中年所作散逸者。不復收拾。只錄具存若干。藏諸巾篋。以貽子孫云。嘉靖甲寅七月初吉。企村居士。書于一善衙舍。</text>
<title>外弟瀟灑處士挽 丁巳冬</title>,<text>珍重林泉鎖舊雲。路迷何處覓徵君。謝家庭畔蘭方郁。曾氏堂前日欲曛。穿石巖溪空自咽。引墻花木爲誰芬。故園永與新阡隔。老樹啼禽不忍聞。</text>
<title>次金上舍 成遠 息影亭韻 二首○時嘉靖癸亥秋。主人金君。爲林石川新構此亭。石川屆以息影。</title>,<text>維南多勝地。隨處有林亭。我臥村爲企。君居山是星。親疏同世分。來往一家庭。匹馬尋常到。松關愼勿扃。息影與環碧。今爲魯衛亭。溪山明似錦。第宅列如星。自可同風月。元非異戶庭。只憐瀟灑老。衰草沒雲扃。瀟灑園，息影亭，環碧堂。以一洞三勝稱之。時瀟灑翁已歿。故末句有感舊之意云。</text>
<title>奉和息影亭林石川二十詠 林公號億齡。一號荷衣。</title>,<text>山自蒼然在。朝朝雲出橫。吾閑如不至。何以見渠情。右瑞石閒雲淺流披亂石。噴出盡明珠。不但光搖月。寒聲與竹俱。右蒼溪白波看看猶不厭。憑欄俯溪陳。影落還無避。方知魚慣人。右水檻觀魚試取東陵法。開雲手種苽。黃金纔散畝。靑玉已頹沙。右陽坡種苽素月揚光彩。梧陰展後庭。愛涼吟嘯久。夜氣使人醒。右碧梧涼月珍重長春色。渾爲夜雪遮。坐看朝日射。翻作玉林花。右蒼松晴雪廣石作平臺。雙松爲翠蓋。無心垂釣絲。身世亦云大。右釣臺雙松亭臨衆壑水。儲作一龍湫。有禱冥冥應。澄涵萬象幽。右環碧靈湫強取江湖興。輕棹泛石潭。松陰還可愛。坐客僅容三。右松潭泛舟巖穩可煩席。陰深不用家。輕風吹不斷。秋意自來加。右石亭納涼鶴洞煙初起。星山月未團。漸移橫野口。還作畫圖看。右鶴洞暮煙危橋人不到。惟見一僧歸。路指雲深處。林端已夕暉。右斷橋歸僧細草平如織。西郊日欲曛。數聲牛背笛。吹弄一溪雲。右平郊牧笛洗雨塵初盡。依沙睡正酣。誰知亭上客。閒意與相參。右白沙睡鴨屹立水之中。無由着人迹。鸕鶿知所棲。因以名其石。右鸕鶿巖杖屨尋春壑。桃花夾路紅。暗香生步步。疏雨扇微風。右桃花逕花光與水色。交作一亭奇。剩把玲瓏意。裁成幾首詩。右紫薇灘皎潔團沙暖。芳菲細雨春。閑行鷗不亂。何羨十洲人。右芳草洲玉鏡開巖面。晴葩耀日光。最宜臨夜翫。星月蘸淸香。右芙蓉塘月裏聞簫廻。群仙下路賖。溪邊多小石。何處酌流霞。右仙遊洞 嘉靖癸亥九月下浣。俛仰居士奉和。</text>
<title>壬申夏。高而順來訪亭上索題。因誦一絶。</title>,<text>白鷺中分同二水。靑天半落過三山。未應黃鶴能高此。千載誰敎李白還。</text>
<title>次吳菊齋 謙 贈靈藏師韻 三首○丁丑仲夏時。菊齋爲藏師築舍。使敎兒童。菊齋首題絶句而錦湖，松川。皆有和章。按吳公生于弘治丙辰。少公三歲。萬曆壬午二月卒。後公一月也。官至左贊成。襲錦陽君。</title>,<text>錦陽起書舍。令爾強從儒。小學是明師。何難回半塗。俛仰亭中老。湧珍山下公。同延九十壽。人事免爲矇。七十亦云希。百年從此始。心中憂樂空。餘事尙如砥。附菊齋元韻緇流雖托迹。志慕卽斯儒。爲學旣得路。所趨寧異塗。偉哉小學書。纂述自文公。大訓諫昭晳。闡開聾與矇。童蒙初學子。發軔從玆始。入德斯其基。大途坦若砥。</text>
<title>題房沙溪俊夫 應賢 精舍 此下年月未攷。房公。盧蘇齋門徒也。蘇齋亦賦此韻。</title>,<text>山自蒼蒼水自東。短袍高幘小亭中。地無俗氣階生筍。耳聒淸濤檻近松。滿眼乾坤供 缺缺。臨窓日月照玲瓏。百年一策身安穩。可笑何人泣路窮。</text>
<title>白巖寺雙溪樓。敬次圃隱先生韻。在長城地。牧隱作記。圃隱首題。</title>,<text>宴坐淸樓共夏僧。山中勝事說猶能。逶迤澗曲回疑斷。迢遞峯巒亂若增。巖白却嫌雲妒色。月明還與水俱澄。徘徊謝盡人間夢。萬丈丹梯擬一登。</text>
<title>題成處士仲玉 守琛 聽松堂 四言</title>,<text>坡山之水。宜浴宜沐。坡翁之心。如洗如濯。漁樵無伴。曷云其憂。溪雲山鹿。盡是同遊。</text>
<title>俛仰亭歌 三言</title>,<text>俛有地。仰有天。亭其中。興浩然。招風月。挹山川。扶藜杖。送百年。</text>
<title>新翻俛仰亭長歌一篇</title>,<text>無等山兮一枝。東迤出兮遙絶。斯爲霽月峯兮。于其上兮登陟。無邊兮大野。曷爲兮斟酌而出。去之九曲兮。偕掩遮兮群布。其中兮一曲。若潛窟老龍罷初睡兮矯首。寬廣兮巖上。有松竹兮披拓。爰置兮亭子。若乘雲靑鶴指千里兮張翼。玉泉山兮龍泉。有下兮其水。亭子前兮廣野。條復條兮派勢。綠何爲兮毋白。廣何爲兮毋修。疑長羅兮遍鋪。宛雙龍兮蚴蟉。何方逝兮何事促。如奔如追兮。曾夜晝之不識。遵水兮沙汀。如雪兮平展。叶汀 紛紛鴻雁相戲兮何物。或集或下兮或聚或散。閒蘆花兮叫啄。廣野外兮長天下。有周包兮山耶屛耶畫耶。若高若低兮若續若斷。或往或住兮或隱或現。而其紛紜之中兮。有若矜名兮不畏天而獨立。秋月山兮作頭。龍龜，夢仙，佛臺，魚登，湧珍，錦城山于虛空兮羅列。遠近窓間。一何多兮和拌。澹者煙霞靑者山嵐兮白者雲。千巖萬壑作渠家兮。而出而入。一畫圖兮常掛。或升或降兮。或浮長空。或度曠野。或絳或黑。或薄或濃兮。斜陽之與落。細雨之以灑。一年兮亦四時。何景兮不覩。百種花齊發兮。洞中林鳥鳴兮其候。叶覩 藍輿兮催跨。松下曲徑兮來又去。叶跨 綠楊有情兮黃栗。留嬌態兮不勝。樹竹兮參錯。綠陰兮攸凝。百尺闌干兮發長睡。水上涼風兮不知止。濃霜兮旣灑。山色兮錦繡。黃雲兮亦何爲。萬頃兮平鋪。叶繡 漁笛亦不勝興兮。隨月兮吹弄。叶興 草木兮旣盡枯。江山兮埋沒。造物兮多事。裝之兮氷雪。瓊宮珠戶兮。玉海銀山。紛眼前兮布列。離人間而去來兮。而此身兮無暇。此欲見兮彼欲聞。風欲引兮月欲迓。江魚兮何時釣。花圃兮誰人鋤。叶迓 此一方兮步視。煩惱兮心中。無可棄之事兮。朝猶歉兮夕豈厭。今日不足兮。來日豈不來。紛無間兮可休。則路徑兮雖夷。徒然一藜杖兮。亦將至兮盡磨。叶夷 酒旣熟兮寧無友。俾或彈或引兮或吹。百種聲兮醉與催。憂何有兮愁何傳。或臥或起兮。或俛或仰。放肆兮遨遊。叶傳 天地兮亦寬廣。日月兮亦閑暇。未嘗識羲皇兮此世界兮。未嘗識神仙兮其我身兮。此江山兮風月。苟管領兮享百年。彼岳陽樓上兮。縱令李太白兮居之。浩蕩兮情懷。何有兮加焉。如是游且老兮。亦君恩兮。</text>
<title>俛仰亭短歌七篇</title>,<text>俛則地兮。仰則天兮。兩位之際兮。從而生我兮。居焉領溪山兮。風月將與偕兮老云。右第一廣廣之野兮。川亦修而脩兮。如雪兮白沙。如雲之鋪兮。無事携竿之人兮。曾日落兮不知。右第二松籬兮昇月。至竹梢兮轉離。玄琴兮橫按。巖邊兮猶坐。何許失伴兮。鴻雁而獨鳴兮云徂。右第三山作兮屛風。野外兮周置。過去兮有雲。咸欲宿兮入來。何無心兮落日。而獨逾而去兮。右第四宿鳥兮飛入。新月兮漸昇。時獨木兮橋上。獨去兮彼僧。爾寺兮何許。遠鍾聲兮入聆。右第五見山項兮夕陽。而跳遊兮群魚。惟無心兮此釣竿。無以兮剩疑。淸江月將生兮。此間興兮不可支。右第六天地兮帳幕。日月兮燈燭。傾彼北海兮。海樽兮是漑。作南極老人星兮。將不知兮有晦。右第七</text>
<title>俛仰亭雜歌二篇</title>,<text>秋月山兮細風。向錦城兮將去。越野兮亭子上。我無睡兮云窹。起而坐兮歡喜情。宛故人兮如覩。右第一經營兮十年。作草堂兮三間。明月兮淸風。咸收拾兮時完。惟江山兮無處納。散而置兮觀之。右第二</text>
<title>自上特賜黃菊玉堂歌一篇</title>,<text>風霜交撲之日夜兮。盡情開兮黃菊花。銀盤兮折而盛。玉堂兮送貽。桃李毋以稱花兮。君之意兮可知。</text>
<title>夢見主上歌一篇</title>,<text>太息兮有間。翛然兮暫睡。娟娟夢魂侍吾主兮。以來古之言兮。以白夜之晨兮曾不知。</text>
<title>致仕歌三篇</title>,<text>老去兮欲退去。與心兮相議。云有吾主兮。欲去兮何地。自持兮佳容。而獨胡爲兮將之。右第一江山兮豈有主。風月兮豈有價。持此一身兮。何許兮不可去。而每日兮不得去。今日來日兮伊何。右第二去之兮此糞功名。是非兮紛多。何許兮江山。云勿來兮。而不得兮奮去。胡出入兮虛料爲。右第三</text>
<title>五倫歌五篇</title>,<text>阿爸兮生我。阿嬷兮育我。苟非兩恩德兮。而此身兮生嬷。如天罔極恩德。于何可準兮爲報。右父子有親君王統百姓兮。作父母兮位焉。群臣如天仰之兮。用一身兮獻之。惟祝壽兮於萬年兮。右君臣有義一家而爲號兮。亦內外兮不同。故夫婦之間兮。俾嚴正兮成之。親且可愛之意兮。須以識兮以生。右夫婦有別兄兮弟兮。撫爾肌兮視之。賦自于誰兮。樣子兮從以似。喫一乳兮長一抱。異心兮無以。右長幼有序凡人有生之中兮。如友兮有信。吾之有非兮。欲盡是兮。此身苟匪此反兮。其爲人兮易乎。右朋友有信</text>
<title>送守初罷官歸鄕[立巖]</title>,<text>鑾坡當日共翺翔。匹馬胡爲漢水傍。朝禮豈容閒俊傑。天心將欲老文章。風流自古稱狂客。湖海如今作漫郞。北闕南鄕從此隔。定知魂夢往來忙。</text>
<title>次宋掌令 純 別章[知止堂]</title>,<text>君有尊師我族親。好將詩酒樂餘春。心談此日相虛受。晩節猶期德業新。校知止堂遺稿。其七代孫命賢所輯刊也。以此詩繫于嘉靖辛丑四月。知止堂以左參贊謝恩。乞遞蒙允南歸。而傾朝餞別時倡和之作。而第攷俛仰公家狀則辛丑。已到同樞。行大司諫。而非掌令矣。疑此乃是丙戌以後戊戌以前出入掌令時所次別章也。知止堂丙戌莅全州。己丑。移潭陽府使。癸巳。陞嘉善。擢全羅道觀察使。甲午。以母年九十九辭遞。丙申。母卒。戊戌。選淸白吏。陞嘉義左尹。擢兵曹判書。此詩或作於癸巳離潭陽之時歟。</text>
<title>回甲宴詩[湖陰]</title>,<text>昂莊共作地行仙。▣老重經癸丑年。官有卑高尊齒長。飮無多少任天眞。羶葷未必勝鮭菜。嘯詠猶堪替管絃。眞率豪風柯不遠。聚蚊何許肆瓊筵。</text>
<title>俛仰亭賦[林白湖]</title>,<text>雄州南面。大野東頭。龍盤七曲。天奧一區。別乾坤於高世。閑風月於千秋。幾登眺之塵蹤。推眼力於仙老。自童子之釣魚。灑煙霞之高標。眄林皐而指點。曰余投老歸歟。初隍鹿之郭家。莽荊榛兮村墟。韜形勝而莫呈。付樵歌與牧笛。異夢纔罷於松扉。閒雲已待於鳧舃。人淸境靜。兩美畢合。志雖慕於幼安。望自重於安石。鵷行暫趁。鶴怨斯極。於焉來遊。好在花竹。龜謀寧假。翬飛爰亟。結搆補奢儉之中。遊覽盡湖山之美。軒窓萬象。几筵千里。一俛一仰。高天厚地。北望遙空。亂峯秋月。晴嵐宿霧。變態朝夕。隔神京兮何許。思美人兮如玉。起攀桂之幽懷。詠招隱之一曲。南望莽蒼。野曠天低。汀洲渺渺。煙草萋迷。分暮色於歸僧。抹殘輝於遠山。至若暖律初回。臘雪猶深。香寒巖逕。梅漏春心。啜新茗兮彈瑤琴。奏幽蘭兮無知音。扶藜兮來往。日日兮東風。柳如顰兮繁綠。花似笑兮催紅。採杜若兮結佩。謇獨立兮山阿。鳥空啼兮芳菲歇。悵韶華之幾何。殘春一夢。雨打梨花。又若繁陰隱洲。微霜醉樹。潦盡寒潭。雲收玉字岸。潘郞鬢兮豈足悲。宋玉愁兮吾不爲。開樽兮誰待。與月兮有期。淡銀河兮星稀。帶雁影兮流哀。夜將闌兮露零。怳十二之瑤臺。挹東籬之晩香。溯淸風於彭澤。秋聲寂寞。滿階梧葉。或如陰晴異候。晦明殊狀。緗簾長捲。富矣淸賞。一霎猛雨。分明羽林之戟。萬丈晴虹。彷彿媧皇之石。來遠鍾於蕭寺。前山煙暝。啼喚起於朝牕。寒林日朗。幽事亦可悅。坐愛一磬之松。憂國願年豐。喜看萬頃之黃雲。巴樓不見。滕閣徒聞。惟兹之亭。獨擅南國。記希文之已逝。序王勃之不作。主人閤下。江漢風流。經綸事業。一片丹忠。三朝白髮。念昔人猶鷹揚。豈少撓於壯圖。雖群龍之滿朝。奈鷗盟之難渝。碧山不負吾。簪紱已投於巖廊。無機如漢雲。魚鳥莫訝於金章。亭堂不改。景物依然。角巾野服。嘯詠盤旋。東山管絃。北海賓客。仰於斯俛於斯。山亭猶足。風於斯月於斯。一錢誰辦。鶴骨益淸。松影長健。酌紫霞兮駐流光。招浮丘兮揖混沌。悌。江湖落魄。酒肆藏名。嶔崎可笑。世曰狂生。每朗詠其歌曲。願致身於仙界。幸一拜於龐床。償多生之淸債。纖歌細酌。嘯別孤燈。返巖居兮懸想。魂一夕兮九升。承作賦之囑余。乃雕蟲之末技。然盛意之難孤。辭不獲而強綴。嗚呼。牽情騖外。世多蒿目。俛仰之間。公有獨樂。人之有生。三於天地。方寸虛靈。萬理俱備。若以歸天長地遠。騁目之爲快。則無乃有違於俛仰之意。耳目聰明。爲男子身。仰不愧天。俯不怍人。吾誰與歸。展如之人兮。</text>
<title>俛仰亭三十詠[金河西]</title>,<text>秋月山名好。蒼蒼削四圍。溪雲莫漫起。夜夜輾淸輝。右秋月翠壁噓通萬壑氛。喘引千峯煦。鱗甲鬱參差。百里承雨露。右龍龜晩雲凝情儼峨冠。翠蓋聊延佇。白鶴來何年。龍龜相爾汝。右夢仙蒼松誰哉三聖徒。仙佛相矜耀。白日尙在天。巖巖回返照。右佛臺落照微茫大野頭。向暮魚登雨。不用捲珠簾。餘涼來棟宇。右魚登暮雨一室雙尖北。晨昏見秀色。亭西望愈奇。地勢還憐側。右湧珍奇峯縹緲城橫錦。聯綿乍有無。乾坤萬里眼。因憶草堂儒。右錦城杳靄瑞石含崑彩。蔥籠拱北辰。松梢遙隱映。勝致屬高人。右瑞石晴嵐何年重設險。巖谷但蒼然。往事傳遺老。淸溪送九泉。右金城古迹捧日圓巖峙。群山一望低。仙靈應貯釀。塵裏笑醯鷄。右瓮巖孤標白屋羅前汭。家家翠竹籬。歡聲接遠邇。耕鑿定當時。右大秋樵歌秋村隔一岸。弄笛木山人。跌宕桃花浪。酸寒白露辰。右木山漁笛古寺亭相對。西風落一聲。淸林和爽籟。那有世氛嬰。右石佛疏鍾江湖秋色動。塞雁最先知。漆水歸程遠。飛鳴得意時。右漆水歸雁半夜龍頭麓。逶迤向此間。曉來時出沒。造物不曾閑。右穴浦曉霧廢久神通社。連雲綠竹掎。千林誰敢抗。嘉實待來儀。右神通脩竹睡覺窓纔曙。城頭畫角聞。使君衙趁早。田里笑云云。右山城早角長紳橫近遠。拖自玉龍泉。更掛秋天鏡。精神抵萬全。右二川秋月亭壓中巒起。三巒各一邊。春風回百媚。一一欲誰憐。右七曲春花杖屨無常到。蒼髥夾一區。懸知陶逕短。興盡撫孤株。右松林細逕盛夏猶蕭瑟。泠然碧玉秋。雄呑萬竅怒。不着御冠遊。右竹谷淸風野闊開眞界。添將白日鮮。人居琪苑裏。鳥出玉林前。右平郊霽雪人村傍松竹。曖曖生遠目。萬煙成一煙。幾度黃粱熟。右遠樹炊煙二水村墟迥。長汀映白沙。沙窮水盡處。擬泛海仙槎。右極浦平沙西疇南北迤。綺錯盡良田。耕耘俱可翫。熟處最堪憐。右曠野黃稻歲晩橋仍理。東西利往來。農漁先最切。日夕去還廻。右前溪小橋淸陰松竹間。好鳥迭鳴喚。逸響日千般。聞來驚節換。右後林幽鳥風恬如可數。喜躍夕陽波。潑潑天機動。相忘樂政多。右淸波跳魚玲瓏碧澗遙。秋入蓼花叢。映帶明沙際。看他別樣紅。右澗曲紅蓼草碧兼沙軟。風疏一夢回。忘機聊就狎。本不逐魚來。右沙頭眠鷺</text>
<title>俛仰亭三十詠[高霽峯]</title>,<text>鐵壁上蒼然。層巓尺去天。秋風衣欲振。直待桂輪圓。右秋月翠壁亭對孱顏晩。閑雲度翠微。二靈噓異氣。舒卷弄晴輝。右龍龜晩雲萬松曾手植。蒼翠拂長雲。最愛淸宵臥。寒濤十里聞。右夢仙蒼松石屛銜落照。西望正悠悠。鴉背金爭閃。波光汞欲流。右佛臺落照山外明殘日。山前雨氣昏。依然畫未就。水墨半邊痕。右魚登暮雨贊皇空好石。珍怪費幽探。坐對雙尖秀。知公寶不貪。右湧珍奇峯明滅難重見。陰晴少定姿。賦歸眞不淺。山色遠尤奇。右錦城杳靄矗矗飄香篆。叢叢揷玉笄。地靈偏愛寶。雲氣晝常迷。右瑞石晴嵐蔓草狌鼯竄。斜陽睥睨明。客來空弔古。詩壘入呑竝。右金城古迹壯拔雲根碧。高撑日轂紅。流霞應滿腹。一醉俯鴻濛。右瓮巖孤標籬落繞平楚。樵蘇同四隣。勞歌時互答。一一畫中人。右大秋樵歌漁子臥橫笛。曲中無一愁。煙霜平野暮。風雨小溪秋。右木山漁笛蕭寺煙蘿外。霜鍾數杵疏。十年憂國念。深省定何如。右石佛疏鍾霜信初橫塞。蕭蕭水國秋。隨陽自南去。未必稻粱謀。右漆川歸雁橐籥長川曉。空濛大塊噓。澆書時俯檻。一笑混元初。右穴浦曉霧千畝捎雲竹。心通古寺墟。風吹兼雨洗。長護地仙居。右心通脩竹小風吹澹月。寒角調山城。不管蜂衙鬧。藜床睡到明。右山城早角露洗秋空淨。川分月體同。浩然乘灝氣。長嘯泠光中。右二川秋月七曲中分地。三春次第花。花源迷遠近。何許羽衣家。右七曲春花路轉松陰出。微風杖屨淸。香塵烏帽底。誰解此閑行。右松林細逕瀏瀏風生壑。蒼蒼竹擁簷。餘涼來午枕。淸籟洗蒸炎。右竹谷淸風野雪平如拭。銀濤萬里長。吟壇酣戰白。獵騎擁牽黃。右平郊霽雪樹色分村勢。煙生萬戶炊。朝昏工變態。濃淡摠相宜。右遠樹炊煙沃壤彌南極。黃雲四望齊。田家多喜氣。秋社蹇豚蹄。右曠野黃稻浩浩沙如海。天晴浦影寒。抨弓豪興發。千里暮鵰盤。右極浦平沙沙路明橫野。枯槎跨淺灣。趁虛人去盡。扶杖聽潺湲。右前溪小橋窈窕煙林遠。知還擇木深。好音纔可聽。飛去杳難尋。右後林幽鳥細浪遙斜日。潛鱗潑剌時。相望應共樂。濠上未全知。右淸波跳魚玉立圓沙岸。風標炯自如。聯拳睡一霎。寒影不驚魚。右沙頭眠鷺澗水悲鳴處。新霜着冷花。夕陽紅一抹。秋色櫬餘霞。右澗曲紅蓼</text>
<title>俛仰亭三十詠[林石川]</title>,<text>皎止蓮初出。蒼蒼墨未乾。淸光思遠贈。飛鳥度應難。右秋月翠壁有欲曾遭醢。誇靈未免燒。何如丘壑民。長以野雲韜。右龍龜晩雲世外三山遠。人間一夢通。覺來殊怳愡。日暮倚長松。右夢仙蒼松古殿惟餘佛。生臺未見僧。年年銜落照。彷彿是傳燈。右佛臺落照急雨橫林壑。溪流沒石稜。潛波誠可樂。高處不須登。右魚登暮雨和氏抱奇璞。徒勞三獻君。不如深韞櫝。夫子有云云。右湧珍奇峯野遠茫難辨。千雲散作霏。落霞添五色。欲補舜裳衣。右錦城杳靄瘦骨巋然橫。石之次玉者。日蒸精氣升。非是晴嵐也。右瑞石晴嵐埋沒古城堞。至今流水聲。聖朝無一事。高下入新耕。右金城古迹天今已出甕。地奚不生泉。昭代多和氣。思爲吏部眠。右瓮巖孤標傳聞孤竹子。餓死西山谷。眞箇聖之淸。使人膚起粟。右竹谷淸風天上玉龍鱗。散落人間世。北闕賀班催。南山柴戶閉。右平郊霽雪漠漠蒼煙色。依依遠樹間。田家不堪苦。人作畫圖看。右遠樹炊煙昭代無湯旱。蒼生喜屢豐。前村酒價賤。擊壤和豳風。右曠野黃稻沙色細如篩。月明江上時。深知蒸作飯。一慰遠村飢。右極浦平沙自是陳勞事。安知詠太平。誰能和此曲。林下有啼鶯。右大秋樵歌無譜又無調。聲如布穀鳥。遊魚自驚猜。深入波間藻。右木山漁笛十載爲朝士。聞鍾夢每驚。如今林下睡。何似昔年聲。右石佛疏鍾遵渚非謀稻。銜蘆爲避矰。南歸不獨汝。莫道見何曾。右漆川歸雁蒼起川中霧。紅沈屋角暾。輕風須掃去。短景恐催昏。右穴浦曉霧曾是給孤園。今爲脩竹村。有心威鳳待。無緖暮鴉喧。右心通脩竹嫋嫋風吹野。嗚嗚角起樓。海邊聲一槩。老耳不禁愁。右山城早角由來千里共。不獨二川圓。皓首江湖客。憑欄自未眠。右二川秋月不是春工巧。由來帝杼機。織成雲錦幛。遙向小亭圍。右七曲春花鸚以能言泄。鷄緣啄粟烹。而今集於苑。嗟爾得全生。右後林幽鳥跳躍非魚樂。人言避獺驅。何如隨雨電。萬里泳江湖。右淸波跳魚烏向田中啄。渠又沙上蹺。人驚遠飛去。直割碧山腰。右沙頭眠鷺秋江傳石黛。水蓼染成紅。畫出無窮景。方知帝筆工。右澗曲紅蓼落葉何須掃。蒼苔不必除。高門萬馬散。幽逕一筇徐。右松林細逕渺渺前溪上。看如一字橫。村翁莫輕走。失足恐欹傾。右前溪小橋</text>
<title>俛仰亭三十詠[朴思菴]</title>,<text>鐵作蒼崖立半天。層城雲日望依然。他年倘得從公後。萬丈丹梯尙可緣。右秋月翠壁數點螺鬟忽有無。弄晴披拂態偏殊。高銜落日濃還淡。寫作西山晩色圖。右龍龜晩雲縹緲層巒綺戶前。萬株蒼鬣拂雲煙。人間濯熱知何處。臥聽濤聲落半天。右夢仙蒼松瀲瀲紅輪欲半沈。明霞如綺抹層岑。遙知古寺行人斷。獨閉松門萬壑陰。右佛臺落照雨遮山色已成呑。活畫遙看水墨痕。欲賦晩涼吟未盡。忽催雲物作黃昏。右魚登暮雨愛山常自早褰簾。逸勢微茫對畫簷。萬古不隨塵土沒。倚天剛耿聳雙尖。右湧珍奇峯微茫遠色眼窮邊。濃淡昏明態不專。竟日難看眞面目。玉簪鵬味只依然。右錦城杳靄林表遙窺不勢雄。蒸嵐飄簸滿晴空。久停醉筆頻回首。更待斜陽染淡紅。右瑞石晴嵐石郭周遭半已頹。一溪流水自縈廻。爲披榛莽尋千古。欲向胡僧問劫灰。右金古城迹杳杳孤撑望眺遙。建標天地衆山朝。人間仰止應無數。袖拂星辰久寂寥。右瓮巖孤標歌聲互答碧山晨。帶索腰鎌幾戶人。憂樂一生都在此。那知世有蠟爲薪。右大秋樵歌明沙錦石碧玲瓏。長帶漁郞一笛風。卷釣歸來煙水晩。數聲閑弄夕陽中。右木山漁笛翠微蕭寺近諸天。時送鍾聲出暝煙。亭上詩翁長發省。燒香宴坐當逃禪。右石佛疏鍾萬里嗷嗷幾陣歸。江南地暖雪霜微。橫拖碧落三秋色。野外聯翩下晩輝。右漆川歸雁浦口朝朝白霧深。幾家松竹入平沈。閒看大塊蒸噓變。却笑公超枉費心。右穴浦曉霧漫山蒼翠拂雲端。長遣幽軒挹晩寒。不待辟強園裏種。臥看千畝舞琅玕。右心通脩竹一曲風飄畫角淸。滿庭山月照殘更。丁寧迥弄寒煙外。長作幽人夢裏聲。右山城早角忽驚靑女洗秋天。月色平分滿二川。幾曲寒灘金瑣碎。碧霄惟見一輪圓。右二川秋月雨濯春粧七曲齊。稠花亂葉使人迷。始知紅白還多事。惱殺閒心費品題。右七曲春花淸陰滿路葉成茵。不許家僮爲掃塵。藜杖獨行明月夜。鶴翻涼露浥衣巾。右松林細逕剩送淸涼灑靜便。不勞紈扇御炎天。小軒自見蚊蠅斷。獨倚烏皮露頂眠。右竹谷淸風壯雪平埋一望遙。瓊瑤光眩眼花搖。閑披鶴氅吟淸景。肯學袁安臥寂寥。右平郊霽雪亭前野色幾朝昏。樹杪炊煙遠近村。耕鑿邇來多按堵。遐荒亦帶太平痕。右遠樹炊煙千頃黃雲䆉稏秋。西風吹急動颼飀。將身晩結鷄豚社。喜看三農績已收。右曠野黃稻渺渺連空白雪平。雨湔風勒轉鮮明。暮年漁釣餘閒脚。幾放高蹤聽軟歌。右極浦平沙觸目堪憐各有姿。小橋橫跨碧漣漪。漁樵往返知多少。能解行行屬阿誰。右前溪小橋長松脩竹綠陰深。留得參差好鳥吟。葉密不知毛羽怪。近人終日送淸音。右後林幽鳥游鱗潑剌自分群。綠淨時時皺鏡文。千載濠梁同意味。臨流莞爾幾朝昏。右淸波跳魚雲錦平鋪幾曲川。閑褰一足夕陽邊。銜魚志倦機心靜。却傍灘聲睡正圓。右沙頭眠鷺簇簇閒紅水蓼秋。封姨多事染初稠。還添澗曲蕭條景。恐助幽人歲暮愁。右澗曲紅蓼</text>
<title>次俛仰亭韻[退溪李先生]</title>,<text>七曲高低控二川。翠鬟無數迥排前。縈簷日月徘徊過。匝域瀛壺縹緲連。村老夢徵虛宿昔。使君資築償風煙。傍人欲識亭中樂。光霽應須別有傳。松竹蕭槮出徑幽。一亭臨望岫千頭。畫圖隱映川原曠。萍薺依俙樹木稠。夢裏關心遷謫日。吟邊思想撫摩秋。何時俛仰眞隨意。洗却從前局促愁。</text>
<title>次俛仰亭韻[河西金先生]</title>,<text>蠶頭斗起壓平川。一望風雲几席前。春半雜花紅亂映。秋深列岫翠相連。寒松不廢千年色。芳草渾凝三月煙。問却桑麻邀野老。怡然時復數觴傳。內杖追隨會二難。小亭高爽帶林巒。風傳曉寺鍾聲遠。雲接長空雁路漫。好月臨昏山更靜。疏篁搖曙露先乾。蕭然自占閑中趣。萬事悠悠莫我干。當時結阜亦融川。淑氣知從未象前。霽月峯隨秋月湧。龍泉水與玉泉連。年年極目平郊雪。日日凝情遠樹煙。翠竹江村沙映白。此間眞樂可無傳。碩人佳境値常難。七曲中高霽月巒。萬嶺西回圍曠朗。三川南匯接瀰漫。長林貯爽炎能冷。沃野連豐旱未乾。葉落花開觀物性。閒中日月自支干。</text>
<title>次俛仰亭韻[蘇陽谷]</title>,<text>竹林深處草亭幽。百尺危臨斷壟頭。積水滿時平野合。暮雲歸後亂峯稠。錦城近送千林雨。無等遙分一片秋。魂夢每驚淸禁漏。故山猿鶴未應愁。</text>
<title>次俛仰亭韻[尹梧陰]</title>,<text>歲月茫茫不舍川。我來重想十年前。一園花竹思君實。半畝池塘憶惠連。壁掛搏鵬猶有句。灰寒丹竈更無煙。人生到此渾如夢。祕訣休言世上傳。舊宅空文藻。斜陽匹馬來。曾多長者轍。今作釣人隈。意氣風雲散。湖山表裏開。謝公行樂處。華屋恨難裁。我五代祖足菴公與俛仰宋公。有同庚托契之分而高祖梧陰公按節湖南時。感詩揭帖於俛仰舊亭。伊後已過百有餘歲矣。板額傷缺。鐫墨漫頑。不肖孫適宰是邑。續登斯亭。傷往事而敬次之。改舊額而重新之。以寓羹墻之慕爾。崇禎一百一十年丁巳仲秋上澣。玄孫潭陽縣監世觀。敬次。名亭回回好山川。吾祖題詩百祀前。漫切人間存沒感。仰瞻楣上珠璣連。荒詞續詠憐花竹。華搆重新得月煙。暇日登臨談古事。更將餘意後昆傳。吾祖重游地。遺孫此又來。湖山新眼界。松竹舊階隈。憑倚華軒豁。眺望爽氣開。百年流水逝。怊悵短章裁。</text>
<title>次俛仰亭韻 隆慶六年 [高霽峯]</title>,<text>壬申夏。余謁公于亭上。公索題頗懇。因擧誦一絶曰。白鷺中分同二水。靑天半落過三山。未應黃鶴能高此。千載誰敎李白還。見前篇 蓋公自狀亭之勝槩。爲作者命意也。望中芳草接晴川。黃鶴名樓壓倒前。郡邑紆餘山不斷。郊原夷迥水相連。靑天影落波心月。白鷺洲橫雨後煙。題品已煩湖老手。寄人何必畫圖傳。地靈應惜値人難。擎出雲邊紫翠巒。勢抱遙天收莽蒼。俯臨平楚控夷漫。供時精力身猶健。求舊絲綸墨未乾。却笑鍾山歸不得。漫勞吟思繞長干。</text>
<title>次俛仰亭韻[林石川]</title>,<text>人間得失孰司幽。壯髮蕭蕭雪滿頭。影入杯中江月細。涼生枕上竹陰稠。呼兒引手披秦燼。召客垂簾對奕秋。安得身爲天外鶴。墮君亭下說羈愁。</text>
<title>次俛仰亭韻[梁瀟灑翁]</title>,<text>崱崱群山混混川。悠然瞻後忽瞻前。田墟曠蕩亭欄斷。松逕逶迤屋砌連。大野燈張皆我月。長天雲起摠人煙。淸平勝界堪收享。綠野東山笑漫傳。丹丘何恨訪尋難。眞界分明此一巒。曠占乾坤寬納納。恢牧山水引漫漫。風霜幾歲松筠老。詩酒當年筆硯乾。徙倚曲欄流顧眄。世緣消息絶來干。</text>
<title>次俛仰亭韻[盧玉溪 本府使]</title>,<text>氣量江河吸衆川。高懷應在古人前。忠輸魏闕形容老。夢繞菟裘歲月連。松竹一庭饒勝槩。湖山百里足風煙。此間合着儒仙住。勝事他年入畫傳。五年峒縣坐深幽。仰德何時不矯頭。歌管商山陳迹杳。醉吟江閣晩風稠。淸塵叵耐違三夏。離思無端滿一秋。閒臥高亭知未穩。蒼生屬望政含愁。</text>
<title>次俛仰亭韻[朴世𤎱]</title>,<text>舊跡埋塵九地幽。獨餘華搆枕山頭。當年題揭詩篇富。今日分留物色稠。竹保貞姿靑萬箇。松含古態碧千秋。登臨不覺斜陽盡。徙倚危欄散客愁。我尋南國好山川。夢想玆亭蓋自前。二水東來橫復合。群峯北峙斷還連。汀花馥郁淸宵月。野樹依微薄暮煙。尙論古人知孰勝。平泉終失子孫傳。</text>
<title>次俛仰亭韻[柳玄江]</title>,<text>前輩淸塵企仰難。空餘亭榭俯層巒。長川迤𨓦連滄海。列岳鶱飛接汗漫。匝岸蒼松林籟遠。繞階脩竹葉聲乾。飄然身世如風御。強扶殘醉倚欄干。</text>
<title>次俛仰亭韻 萬曆三十八年庚戌孟秋上澣 [李東嶽 本府使]</title>,<text>名利關人勇退難。廣平黃髮臥巖巒。凭欄尙想懷全曠。題壁偏驚字已漫。山日欲沈嵐彩合。野花初綻雨痕乾。九原可作鞭堪執。高義千秋直上干。畫甍高出竹陰幽。七曲靑山第一頭。瑞石北來靑嶂合。佛臺西望夕嵐稠。隔溪紅雨桃花晩。覆野黃雲麥穗秋。想得扶藜俛仰日。羲皇世界信無愁。湖南形勝此山川。九邑峯巒一檻前。謝屐平生頻夢想。習池暇日好留連。沙禽暝帶溪橋雨。岸樹秋凝野店煙。不用老夫初着句。相公歌曲至今傳。亭主強要留題故云。昔聽無等曲。誰謂此亭來。鶴翼翻雲外。龍腰縮水隈。晩霞紅綺散。靑岫翠屛開。認是眞仙宅。吟懷不自裁。無等曲。卽俛仰亭長歌也。二聯。竝歌中語。歲暮羈襟鬱不開。暫扶藜杖上高臺。寒蕪落日孤村暝。古木淸秋遠壑哀。京國迢迢雲北去。天時衮衮雁南來。山川信美非吾土。徙倚虛欄首更廻。廣平鄕里舊林皐。登眺偏忘簿領勞。西望川原何處極。南來形勝此亭高。材慙謝守裁詩妙。氣比山公仗酒豪。却向秦雲搔白首。秋風吹葉落蕭騷。</text>
<title>次俛仰亭韻[萬曆四十二年甲寅○李晩沙○諱景義]</title>,<text>春陰漠漠起庭皐。雪後風煙應接勞。拖練川光銀漢迥。倚天亭影玉樓高。登臨湖海詩仙老。俛仰乾坤氣像豪。寂寞當年無等曲。階前苦竹響蕭騷。無等曲。卽俛仰長歌。百里平郊面勢開。新春物色舊亭臺。喬林半入樵童翦。陳迹空敎牧笛哀。野渡橋橫人獨去。夕陽天闊雁雙來。南遊閱遍湖山勝。始見名區第一廻。</text>
<title>次俛仰亭韻 崇禎紀元後五年壬申孟秋下澣 [黃瀡 本府使]</title>,<text>山頭快閣俯長川。地勢遙從古邑前。風詠西臨平野闊。金城東望衆峯連。行人踏過溪橋月。棲鳥飛穿岸樹煙。惆悵昔年行樂處。相公遺業屬誰傳。郊居偏愛一區幽。務屛來憑曲檻頭。靑鶴歌傳鶯語亂。蒼髥手植樹陰稠。雲容羃地濃還淡。爽氣侵人夏亦秋。昔日歡娛今寂寞。老梅疏竹摠含愁。靑鶴。卽俛仰亭長歌中語。歸來南土卜林皐。結搆當年意匠勞。隔岸暗聞泉響遠。倚天偏覺地形高。幽區自是千年祕。佳標人推一代豪。看取壁間留好句。至今文雅擅風騷。歲久亭猶在。秋深客又來。菊殘層砌畔。荷老小塘隈。排檻羈襟豁。從虛眼力開。扶藜人已去。佳句復誰裁。扶藜。卽俛仰亭三言歌中語。曲檻緗簾面面開。旅遊千里獨登臺。人生自是身如寄。世事誰知樂極哀。擾擾風塵空歲月。茫茫宇宙幾歸來。深杯取醉歌無等。落日還忘馬首廻。</text>
<title>次俛仰亭韻 天啓三年辛酉 [鄭畸翁 諱弘溟]</title>,<text>松蹊迂入小亭皐。登陟何嫌脚力勞。纔到別區魂欲爽。獨憑危閣眼偏高。窮道勝迹平生夢。古老淸名一代豪。滿壁瓊琚分物色。自慙詞藻繼風騷。</text>
<title>次俛仰亭韻 崇禎十三年庚辰孟秋七夕。奉家嚴來遊。方莅本府。子知務安。 [李行進]</title>,<text>仙鶴飄然返九皐。羽儀王室暫時勞。當年花竹誰家屬。落日亭臺客興高。衰世更無辭爵祿。後生那得見人豪。一麾轉覺歸心切。醉唱陶辭勝淡騷。</text>
<title>次俛仰亭韻[李殷相]</title>,<text>漠漠平林滾滾川。峯巒呈態曲欄前。孤村隱映遙還近。小路依微斷復連。粉壁紗籠蘇老詠。仙壇灰死鍊師煙。天慳鬼護桃源洞。分付漁人莫浪傳。鍊師一作藥爐</text>
<title>次俛仰亭韻[梁慶遇]</title>,<text>華亭縹緲壓層皐。杖策登攀不厭勞。殘照欲沈平楚闊。太虛無鬨衆峯高。休言相國風流遠。自有詩仙意氣豪。誰捻雲邊一聲笛。晩山松竹響騷騷。老去愁眉久未開。偶陪巾舃共登臺。遙峯落照寒煙斂。曠野淸霜落木哀。一代繁華亭獨在。十年岐路客重來。樽前不覺歸道暝。坐見汀洲白鳥廻。</text>
<title>次俛仰亭韻[金鶴沙○本府使]</title>,<text>路入層崖境轉幽。曲欄高壓巨鼇頭。苔封石砌芳蹤遠。松老瑤壇病葉稠。白鳥有情纔數點。靑山無語自千秋。斜陽客散獨歸去。長笛一聲多少愁。十里長郊一帶川。螺鬟千點在樽前。松陰鬱鬱禽聲亂。江路迢迢草色連。榮辱卽今同大夢。興亡從古等浮煙。仙區此會眞奇絶。勝事要須繪事傳。</text>
<title>次俛仰亭韻[閔煕]</title>,<text>相公亭子倚蘭皐。廊廟曾辭屬望勞。前野水流名不廢。後堂雲起跡爭高。至今風月渾無主。何處林泉更有豪。欲賦招魂賡舊曲。江南春草怨離騷。</text>
<title>次俛仰亭韻[許愍]</title>,<text>勝地天慳得最難。廣平臺榭迥林巒。晴天芳草咠如織。畫棟浮雲細又漫。籠竹翠煙和露濕。滿簾紅雨落風乾。名高百代亭猶在。長使遊人式段干。名區自作一山川。勝迹分明記往前。畎澮鏤形紛綺錯。岡巒列勢互盤連。懸車早是超塵累。處世殆非食火煙。俛仰百年無限趣。長留歌曲與人傳。</text>
<title>次俛仰亭韻[崔援]</title>,<text>探幽長路豈嫌難。亭在高山第幾巒。天外亂岑紛突兀。檻前平野遠彌漫。人歸勝地今誰主。水帶芳名永不乾。自笑此生猶役役。何時漁釣老江干。</text>
<title>次俛仰亭韻[崔商翼○本府使]</title>,<text>綠野堂空萬竹幽。三山高出六鼇頭。千年事去水雲杳。百日花殘楓葉稠。江店夕陽漁篴晩。金城曉月雁嘶秋。潭州老守攀遺躅。極目煙波摠客愁。神游宇宙窄。俛仰此名亭。二水鷗邊白。三山雁外靑。雲天連野樹。松竹響風櫺。古宅餘文藻。千秋護地靈。</text>
<title>次俛仰亭韻[進士玄績]</title>,<text>物色分留此舊皐。我來登眺滌塵勞。水聲南去滄洲遠。山勢東來瑞石高。平地神仙仍富貴。當時賓客摠英豪。欲搜奇句賡遺曲。文氣還慙遠去騷。昔余王父酷好文章。抱痾半世。不事擧子業。時或諷詠於名區勝致。咳唾餘汁。遺在家稿者多矣。今者俛仰先生後裔孫懶拙翁。知其有先亭題詠追和詩篇。而要余得見。乃書諸卷末。以塞翁求之之意。而抑又幸余王父詩文。將因此而不泯於後也。庚午二月之旣望。不肖孫玄宇亮。感舊破涕而書。懶拙翁。俛仰公五代孫諱相周，字殷卿之號也。</text>
<title>次俛仰亭韻[竹堂申混]</title>,<text>巋然華搆俯淸灣。魚鳥猶疑怪俗顏。南極老人曾一出。東山太傅更誰攀。乾坤浩蕩昇平際。今古咨嗟俛仰間。暫欲凭欄孤嘯發。征驂載我肯敎閑。</text>
<title>次俛仰亭韻[丁亥秋京試官○李柱天]</title>,<text>層搆凭虛着脚難。別區天闢好溪巒。潾潾綺澮通林纈。淰淰油雲羃岫漫。幽篠嚲煙風稍緊。晩花烘日露初乾。杯觴盡夕逍遙地。除得平生俗慮干。陡絶平臺壓斷川。俯看飛鳥落樽前。缺雲剝日相呑吐。近巘遙岑互接連。舊迹幸凭新結構。拙詩難狀好風煙。曾聞樂府長歌曲。安得佳人仔細傳。松竹陰森一逕幽。危亭隱隱駕龍頭。平臨鉅野侵天闊。頫眺群峯拱檻稠。芳草晴川誰絶唱。白雲黃鶴杳千秋。登攀斗覺胸襟豁。洗盡從前萬斛愁。碧梧疏竹小亭幽。却喜珠聯在上頭。四望山川簾外映。一區雲物檻前稠。德言退老欽千載。仙韻河西響幾秋。更有風流賢太守。弦歌竟日豁羈愁。流丹飛閣蘸晴川。風詠寒樓愧在前。三面半空山色擺。一襟虛處野光連。靑娥有意斟深酌。白鷺無心割暮煙。俛仰乾坤誰不朽。壁間惟許好詩傳。</text>
<title>次俛仰亭韻[丁亥秋都事○金]</title>,<text>秋風踏遍幾山川。軒豁危亭起眼前。俛仰乾坤多歲月。驅馳南北暫留連。峯環大野開新畫。樹擁荒城帶暮煙。太守携樽迎我笑。莫辭當席酒籌傳。翠竹蒼松一逕幽。西風斜日曲欄頭。百年塵土形仍沒。千里湖山興更稠。禾撥黃雲籠四野。菊垂金築老三秋。自憐王事無時了。明日長程又客愁。</text>
<title>次俛仰亭韻[洪處亮]</title>,<text>南國佳人錦瑟催。使君其奈興闌回。山形半向長城去。水勢中分大野來。世故自憐閒日少。羈懷何幸暫時開。風流太守能留客。欲盡平生不盡杯。</text>
<title>次俛仰亭韻[韓世讓]</title>,<text>地有三山又二川。依然風景鳳臺前。重逢佳節黃花發。更喜星軺黑綬連。芳草滿洲翔白鷺。長天低樹點靑煙。古來多少騷人跡。輸入無聲畫裏傳。歌聲爭似水聲幽。黃菊還應笑白頭。翰苑當年詞價重。星軺今日苦顏稠。登臨猶有東山樂。搖落寧悲楚客秋。萍合幾時明又別。一場觴詠興兼愁。又危欄徙倚瞰晴川。無限風光入眼前。水勢橫奔靈浦遠。山形騰翥月峯連。天疑盡處看殘日。地欲浮邊指夕煙。平泉勝迹今猶在。歌曲文章永世傳。</text>
<title>敬次俛仰亭壁上退陶先生 戊午秋 [魚有鵬 光州牧使]</title>,<text>平臨大野兩長川。曲曲淸流度檻前。天地中間聊俛仰。春秋九十好留連。高襟灑落千峯月。遠眺依微萬頃煙。虛閣獨存人已去。惟餘物色至今傳。</text>
<title>敬次俛仰亭壁上退陶先生[賣墨子 不知姓名]</title>,<text>獨上湖南第一亭。晩山秋色病懷醒。雲開列岳撑天腋。野闊長川裂地形。堤柳帶煙迷牧路。江楓吹雨引浮萍。松篁葉葉淸香起。寧向漁人問洞庭。</text>
<title>登俛仰亭贈主人 戊申 [林光弼 本府使]</title>,<text>亭號緣何意。浮生俛仰間。前開萬馬地。遙挹幾州山。莽闊眞難狀。逍遙定不還。寄言府中老。須借片時閑。</text>
<title>登俛仰亭贈主人 壬戌秋 [申思迪 本府使]</title>,<text>仙翁杖屨此淹留。瀟灑遺居一小丘。黃鶴白雲何日去。碧梧疏竹舊時秋。乾坤入眼差寬界。汗漫馳神不世遊。誰識名亭深意味。至今形勝擅南州。</text>
<title>登俛仰亭。細成一絶。請和諸君子。[洪鼎猷。甲午府使]</title>,<text>環宇平臨大野頭。宋公偉蹟此亭留。憑欄不覺胸襟豁。始識先賢遠大謀。</text>
<title>次韻[趙涵]</title>,<text>九州山色一樓頭。寂寞沙汀白鳥留。暇日山翁携客至。習池猶復小樽謀。</text>
<title>游俛仰亭轉墓下。吟示同行。戊戌二月 [黃胤錫 前翊贊]</title>,<text>窹寐名亭子。先生巳乙年。靑山開大野。白水下平川。爽氣箕星斂。淸颸宰樹傳。如何擧輿夕。吾不共諸賢。</text>
<title>東部直廬。夢遊俛仰亭。陪回榜宴有感。晩節一律。戊戌秋。同人。</title>,<text>歷歷秋天曙。名亭大老陪。筵應回榜設。客爲擧輿來。一代輸高鳳。餘生愧下駘。猶存歸隱計。未受嶽靈猜。崇禎紀元後四己丑。開刊于潭陽錡谷齋室。都有司宋得七。有司宋得章。宋以新。宋爚。宋燠。宋焮。宋在悅。監印宋齊鉉。宋俊鉉。</text>
<title>安樂窩</title>,<text>天根月窟往來間。駕風鞭霆超世羅。行裝身世擬大隱。考槃何須空在阿。城東一區卜幽居。爲揭安樂名其窩。面對仁山背智水。安我樂我誠匪他。環堵容膝我已足。夏屋渠渠君莫誇。無塵虛室八牕空。空中樓閣高嵯峨。肇基一自數仞墻。里仁還連十二街。侵門但有原憲蓬。灌田不學東陵瓜。羲皇天地一窩中。陋巷簞瓢吾生涯。草軟陽坡小車遲。煙收柳幕光風斜。逍遙自抱詠歸趣。打乖吟罷仍長歌。芳隣又接涑水賢。藍輿一夕來相過。梧桐月白挑逸興。一樽留待雍煕和。衡門闢來地雖小。瓮牖開處天何多。有時老夫趁鄕社。杖屨幾度穿煙霞。優遊三十六宮春。一榻之外吾無加。廟堂之具老蓬蓽。十年欹枕憂邦家。蝸廬難庇天下寒。道之不行知奈何。空將高躅擬浴沂。堯舜氣像還同科。當年若使居孔門。與點其在斯人耶。</text>
<title>石髓</title>,<text>煙波千里碧浩渺。一髮仙山雲外峙。祥煙靉鎖洞府。瑞霧蔥籠迷遠邇。雲根凝生不死藥。萬古人傳是石髓。千年淑氣聚不散。十分天精鍾厥始。佳名已得奇表誌。靈液肯減丹砂美。龍脯難與較眞味。火棗安能齊一指。令人一服俗緣空。物外終能逃一死。留連福庭脫蜩甲。摠是綽約群仙子。胸中灑落絶煙火。富貴還同一弊屣。風襟謾有衆外趣。月袍不鎖人間累。老我盎中困龜縮。十年落拓空懷恥。蓬邱迢遞杳有無。瀛海蒼茫隔千里。支頤床上蝶夢酣。一場淸魂脫朝市。悠揚足跡正怳惚。習習兩腋淸飆起。逍遙石間啗靑泥。衰容變韶還童稚。淸寒灝液潤枯肺。玉醪金漿堪足比。偸桃王子我何羨。鍊丹漢武徒勞已。身輕此日學羽化。契托靈丘甘獨喜。俄然驚破一枕夢。剩悟身世槐根蟻。微茫眞界不復尋。靈藥難知有非是。懸知此事儘虛誕。死生人間同一理。鶴弔驪山秋月下。猿愁武陵春風裏。夫子當年不語怪。一詩吟來知是詭。</text>
<title>劉寵謝山陰老叟</title>,<text>黃堂數載愧奉錢。紫泥今夕承綸音。誰將靑貫慰我行。有人步出煙霞林。慇懃還佩父老遺。感激難堪情誼深。分憂一自佩銅魚。百里將擬安黎黔。才疏未及杜母治。政拙空調單父琴。荒村尙多吠夜犬。訟庭敢望啼春禽。深仁未施域裏民。惠澤豈起山人欽。鈴齋春夢忽驚 缺。北闕千里催歸心。何期山谷五六叟。百錢來別淸溪潯。丁寧厚意送我行。感懷胸中難自任。山翁曾不識官府。此夕何意來相尋。星冠荷佩不惹塵。皓首霜髮 缺 蕭森。歸程芳草祖道邊。日暮相對開胸襟。同來莫道太守賢。德寡還慙民上臨。逢場還謝勤苦意。惜別情懷知不禁。臨分爲受一大錢。別後何處悲商參。相將分手各東西。我向京國君山陰。</text>
<title>留犢</title>,<text>公之來也只一牛。公之去也亦一牛。行裝瀟灑去來同。欲去還將黃犢留。夫君淸操小於陵。皎皎氷肝誰比侔。銅章分得百里憂。一境煙月民歌謳。鸞鳳豈可久枳棘。故園歸夢催羈愁。休官行色野僧如。五馬雖榮非我求。惟憐車下老觳觫。石田春雨曾優遊。年來行止趁隨身。郊扉此日同歸休。行添一犢豈本有。此物自是生南州。歸時留爾付桐鄕。自家長物惟淸脩。矯情干譽世或云。末路更有斯人不。非留犢也乃留名。高風警俗千千秋。</text>
<title>騎牛圖</title>,<text>謂李密則角無掛漢書。謂甯戚則不聽南山謳。騎牛兩兩何人斯。廬山之下同優游。無乃天津橋畔聽啼鵑。落在南康山水陬。濠梁魚樂兩相知。一任身世浮雲浮。不願金章紫綬立玉墀。不願高車駟馬趨龍樓。年來牛背寄生涯。綠草橋外淸溪頭。雲霞舒卷五老峯。石矼明月淸幽幽。回頭天下困靑苗。一念豈無蒼生憂。幽懷只付野僧知。自許身世逍遙遊。精神想像後素中。欲和陽春還自羞。</text>
<title>飮血更登碑</title>,<text>將軍倚劍立孤城。白日殺氣愁旌旗。皇唐天地佩腰間。壯懷激處雄風吹。兵殘力盡百戰後。誓心飮血登危碑。胡笳吹盡洛陽月。東來橐駝紛交馳。塵飛宇縣烽火明。鼓角晩向延秋悲。靑騾行色萬乘苦。落日何處攀峨嵋。勤王誰厲丈夫志。睢陽城裏奇男兒。孤忠早許國事死。素節直抗風霜時。胸中何有一斗膽。隻手擬扶崆峒危。干城重寄身上事。赤血歃來曾歔嘻。巡陴無賴天借力。一片忠赤知阿誰。江淮保障此一隅。月暈未解復何之。孤臣頭上赫日臨。白首誰肯初心移。臨危益堅誓死忠。庶保殘壘期於斯。危城一夕鼓聲殘。百年身世輕如絲。西方迢遞美人遠。再拜一言誠凄其。忠魂逝矣日月愁。血碧殘牒餘荒基。千秋重感烈士懷。爲弔英靈知不知。</text>
<title>橘鶴</title>,<text>靑山影裏返照低。落花微雨行人愁。天風吹送鶴背雲。至今空餘江上樓。三生曾是紫府仙。名綴三淸第一流。星冠霞佩不惹塵。橘裏乾坤長自由。驂鸞朝罷太微宮。香案前頭寶篆修。丹書點檢白玉樓。玉皇詔封槐安侯。黃庭經坐謝然謫。鳧舃何辭仇穴遊。冷然閒馭列子風。煙火人間回遠眸。春風何處杏村孤。酒旗影落前溪頭。靑藜夜訪野橋邊。荷袂一向柴扉留。相逢便驚海鶴姿。一瓢春醪何待求。淸香暗帶洞庭春。醉裏更洗三彭仇。翩然終作泥醉歸。列鼎何必羅芳羞。花開花落去又來。幾向風前傾玉舟。杖頭縱無阮生錢。身上又乏長卿裘。慇懃何報小姑恩。自愧厚債終難酬。軒眉忽染十藍香。却敎畫壁疑丹邱。仙姿奄逐筆頭生。逸翮彷彿思瀛洲。何論稷壁善畫鶴。不獨回仙能擘榴。</text>
<title>夜泊秦淮玉樹歌</title>,<text>沙棠一葉泊晩洲。千載不盡東流波。風前誰管亡國恨。凄涼玉樹聞哀歌。尋常商女摠無情。缺 使客淚雙滂沱。盤遊當日醉酖毒。結綺望仙爭嵯峨。罇前喜聽遏雲聲。六宮粉黛皆仙娥。缺 連萬機擲度外。一般醉興輸吟哦。將軍一夕入朱雀。歌唇寂寞嚬雙蛾。淸歡一去散春夢。故都荊棘埋銅駝。誰將餘韻付商女。似訢繁華如隙過。一天星斗夜更深。風露淨洗明秋河。淸調依舊苦凄楚。數曲猶堪雙鬢皤。餘音窈窕飛渡江。十里吹浪愁龍鼉。荒涼陳迹此獨存。箇中自然淸愁多。遺音莫向景陽唱。古井蕪沒成空坡。淸晨歌罷客回棹。月林餘影 缺 婆娑。</text>
<title>放鯉魚 先生兒時作</title>,<text>爾本游河海。如何在笱中。今朝逢吉士。得意向龍宮。</text>
<title>登玄祖墓</title>,<text>此墓荒涼二百年。如今三石豎森然。玄孫豈解光先祖。遺澤從來久遠傳。</text>
<title>奉和訥齋先生韻 四首</title>,<text>先生在癸酉甲戌年間。出爲潭陽府使。余與鄭公萬鍾師事之。平生稍知向方。專賴導引之力。及其晩年。爲時論所斥。不容顯列。爲士者咸惜之。人間空覺鬢毛斑。天上難敎日月還。縱欲一時開遠目。登臨誰復借前山。浮生天地一高歌。不管長安富貴家。獨向世間尋直路。晩年歸致問如何。一世雄文自不多。相逢誰許草黃麻。七絃老手空凄斷。千載猶知憐伯牙。茫茫前路昧東南。函丈從來樂且湛。不有淸風吹我過。一生那得免昏酣。</text>
<title>海西謫中。寄高霽峯。</title>,<text>燕語鶯啼夏日長。海西千里路茫茫。無人會此心中事。談笑家家樂故鄕。</text>
<title>題光霽亭 進士楊墩。號光霽。○龍城誌。以蒼江詩剞之。</title>,<text>峨洋何必要知音。晩向林亭托契深。半夜好風收雨脚。一天晴月滿江心。煙橫小店分朝暮。山帶輕嵐閱古今。十里松楸長在眼。不堪扶杖獨登臨。</text>
<title>奉和訥齋先生贈僧韻 時訥齋被斥在鄕</title>,<text>抽身危逼解微官。斷壁延蘿復躡攀。穿石老鼯爭忽忽。隔林雄虎尙桓桓。遠望直屬長雲外。寒景偏熹短峽間。虛器太弘嫌閼障。疊峯何事敢衝干。春留舊谷忻松檜。秋晩東坡惜茝蘭。遊覽欲攄幽思盡。孤筇終夕最崇巒。</text>
<title>輓羅松齋</title>,<text>海角生名士。龍荒擯碩賢。道困窮始著。節到老愈堅。欲賦懷沙日。端逢問鬼年。胸中書萬卷。天覽通經筵。</text>
<title>輓處士宋興文</title>,<text>嗚呼。子豈久於世者哉。蘭蕙秀於中林而不茂。麒麟介於百獸而不奔。子豈久於世者哉。和顏英氣。德之符也。淸標雅操。性之發也。文章畫虎也。子不之顧。名譽飛蠅也。子不之求。耽靜好獨。誅茅靜散之地。厭煩避鬧。穿 缺 城市之幽。親朋萃至。詩酒歡迎。花月當窓。琴書自勞。消遣世慮。脫落靑襟。子眞殊凡。人類中之蘭蕙。百獸中之麒麟。子豈久世者。來適去命也。而生如懸疣。死如決疣則其於死生。不須悲喜。而歿焉而哭。窆焉哭哀。故舊之情所不得免。則今子之歿。哭可痛哭。今子之窆。哀可盡哀。于何不然。余懷之悲。回首人間。知音幾介。昔者縻戛之情。今焉幽明之永隔。柳綠鶯喚之日。我唱誰和。菊黃雁嗈之時。誰唱我和。言念往事。我心如焚。昔子之歿。吾不之憑。今子之窆。吾不之護。勢雖然矣。烏得無憾。嗚呼。子歿不憑。子窆不護。人有天地。痛曷有極。臨輓太痛。萬事荒涼。未盡心中事。付與廿八字。同鄕同井又同志。豈意生同死不同。可憐四十餘年事。點點浮雲過太空。</text>
