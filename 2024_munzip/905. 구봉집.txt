<title>秋夜</title>,<text>天空白露零。夜寂凉風生。最愛一輪月。長懸萬古明。</text>
<title>望白馬山城有感</title>,<text>細路緣山轉。歸雲傍客飛。孤城一悵望。不覺淚沾衣。</text>
<title>途中</title>,<text>地僻人家少。山深樹木多。孤城何所有。唯見石嵯峨。</text>
<title>聞老妓談白馬舊事。有感。</title>,<text>少時爲客處。今日夢依然。猶有佳人在。慇懃說往年。</text>
<title>引月驛</title>,<text>白雪孤村裏。靑燈一點明。關心多少事。坐到曉雞鳴。</text>
<title>新安驛</title>,<text>遠峀千重霧。梨花一樹春。前村芳草路。落日見歸人。</text>
<title>弘慶寺舊基。次白玉峯韻。</title>,<text>篆暗蒼苔蝕。糢糊星斗文。千秋空片石。萬古一浮雲。</text>
<title>春日幽懷</title>,<text>淸明好時節。芳草上階生。日午春眠覺。窓前一鳥鳴。</text>
<title>里仁驛。謹次竹陰從祖韻。</title>,<text>碧沼圓疑智。靑山靜似仁。高樓無俗物。松竹許相隣。</text>
<title>店舍</title>,<text>店屋小如笠。遮人烈日中。君看無礙障。能受四方風。</text>
<title>曉霧</title>,<text>野樹依微見。川原隱映無。乾坤畫笥裏。高掛曉天圖。</text>
<title>贈汾翁申寅伯 晸</title>,<text>山靑知霧重。山白見雲過。山靑山白裏。乞與醉翁哦。</text>
<title>寄汾翁酒</title>,<text>斗酒復斗酒。慇懃又慇懃。有客宜同酌。無人可獨醺。</text>
<title>曉發</title>,<text>村色逐雞曙。客行天正寒。霜飛四野白。氷斷小橋灣。</text>
<title>大隱巖</title>,<text>石磵潺潺水。松林淡淡風。淸樽芳草色。人在畫圖中。</text>
<title>永安尉宅。呼邊字。</title>,<text>有梅還有酒。呼我到君邊。相對酌金斝。醉來花下眠。</text>
<title>月夜聞子規</title>,<text>月白靑山靜。林深蜀魄啼。幽人愁不寐。獨立小庭西。</text>
<title>謹次外舅白軒先生寄示韻</title>,<text>一札天邊至。華緘再拜開。故園春色晩。日日待余來。</text>
<title>夜詠</title>,<text>夢裏分明見。覺來怳惚疑。心中多少事。只有一燈知。</text>
<title>贈申甥彦脩 琢</title>,<text>一札緣何事。能令匹馬東。相逢却相笑。意在不言中。又聞道淸平勝。水流花落時。獨令年少到。不與老夫期。</text>
<title>看香山。歸到晴川上流。回望有詠。</title>,<text>洞壑碧雲隔。江天斜日輝。遊人袖偏大。羃得香山歸。</text>
<title>臨瀛舘</title>,<text>八景關東勝。春風處處遊。歸程猶有恨。未上竹西樓。</text>
<title>逢雨</title>,<text>亂峀暝雲外。行人細雨邊。白鷺忽飛去。依然西塞前。</text>
<title>義祥臺</title>,<text>古事今誰信。居僧但自誇。登臺何所見。紅日照滄波。</text>
<title>述懷</title>,<text>文章一小技。富貴豈長留。唯有千鍾酒。能忘萬古愁。又飮酒且吟詩。此樂不可易。醉來卧枕書。靜聽簷溜滴。</text>
<title>戲吟</title>,<text>李白上天去。吟詩誰與同。獨留一片月。照我酒盃中。</text>
<title>大隱巖</title>,<text>容齋與挹翠。於此醉還醒。人去烟霞在。無因勸玉甁。</text>
<title>迎軒翁于長湍。有作。</title>,<text>髮爲憂時白。心因戀闕丹。西關千里道。風雪不知寒。</text>
<title>田家秋雨</title>,<text>寂寞空山裏。閉門秋雨中。前村夕烟斂。洞口見樵童。</text>
<title>松風琴</title>,<text>誰將綠綺琴。斜倚畫欄曲。夜靜松風來。泠泠敲碧玉。</text>
<title>偶吟</title>,<text>霜落鴈聲寒。秋風旅思起。徘徊故國心。日暮渡江水。</text>
<title>自笑</title>,<text>自笑浮生事。偏驚日月忙。關山愁獨立。天地又斜陽。</text>
<title>謹次軒翁途中韻</title>,<text>塞上風威獵獵。路中行色遲遲。賴有春光送客。相隨更到天涯。</text>
<title>途中</title>,<text>天陰陰而欲雨。風剪剪而吹衣。尋孤店而寄宿。伴夕禽而俱歸。</text>
<title>贈申彦脩</title>,<text>有身莫說夷險。有口莫言是非。一飮一啖皆數。惟當順其自然。</text>
<title>白馬山城。奉別軒翁。</title>,<text>窄窄庭階密密籬。僅窺天日不勝悲。莫恨天涯相識少。赤心還有彼蒼知。</text>
<title>百祥樓</title>,<text>尋山訪水莫遲留。千里關西辦勝遊。野闊江淸汀樹遠。春風人倚百祥樓。</text>
<title>春田見菜</title>,<text>去歲田租盡納官。春來咬得菜根寒。從知此味蒼生苦。願備朱門盤上飡。</text>
<title>路中</title>,<text>病僕呻吟我馬黃。春泥沒膝道途長。今朝漸喜鶴林近。却望新安如故鄕。</text>
<title>春夜</title>,<text>郡齋寥落數寒更。風動空階竹有聲。明月入窓人不寐。臥看河漢向西橫。</text>
<title>南陔奇巖</title>,<text>登高望遠久徘徊。奇石嵯峨自作臺。萬里長風吹海立。怒濤聲裏坐銜盃。</text>
<title>鑑湖</title>,<text>鑑湖湖水逈無塵。日照澄澄月照新。翠竹白沙明鏡裏。古今長映去來人。</text>
<title>叢石亭</title>,<text>秦皇欲見日生處。驅石當年到海東。閱盡滄桑猶不轉。千秋獨立碧叢叢。</text>
<title>月夜</title>,<text>爐香一炷篆烟凝。靜坐還如入定僧。淸月入窓明似晝。壁間新去讀書燈。</text>
<title>暮行</title>,<text>山霧霏霏細濕衣。暎空搖颺作絲飛。炊烟起處前村暗。時見騎牛野叟歸。</text>
<title>曉行</title>,<text>戒曉鄰雞喔喔鳴。僕夫驚報夜將明。出門騎馬尋前路。十里靑山和夢行。</text>
<title>小店</title>,<text>寒天暮雨細濛濛。秋草荒溪小路通。客至柴門山犬吠。炊烟孤起一村中。</text>
<title>旅舘聞鴈</title>,<text>數閒茅屋臥如弓。破壁星河四望通。一夜行人愁不寐。鴈聲低度月明中。</text>
<title>暮行</title>,<text>石川流處斷橋橫。落日蕭蕭風亂鳴。沙岸雨餘村路缺。一眉新月護人行。</text>
<title>禪房夜宿</title>,<text>龍華洞裏水雲臺。金碧煌煌佛殿開。盡夜淙淙石泉響。一燈明滅照銜杯。</text>
<title>夜歸</title>,<text>栖鴉歸盡斷來往。仰見靑天星滿空。獨騎瘦馬客歸去。新月在西人影東。</text>
<title>聽流堂少憇</title>,<text>塘柳巖花景物幽。臨溪盡日爲淹留。行人只愛潺湲響。不覺年光共此流。</text>
<title>閑居聞雨</title>,<text>靜室初開萬卷書。牙籤散帙未全齊。睡鴨香殘無一事。卧看簷雨落階除。</text>
<title>月夜</title>,<text>隔水松風拂面吹。枕流堂下步遲遲。鳴泉靜夜聲方好。聽到前峯月上時。</text>
<title>閨怨</title>,<text>蕭蕭霜葉響庭柯。深院無人掩綺羅。獨抱琵琶彈夜月。數行淸淚落秋波。</text>
<title>金時習</title>,<text>九死丹心不改移。紫宸召見在兒時。紺園落髮非其意。千載東方有伯夷。</text>
<title>春日途中</title>,<text>大野茫茫入望平。水田春雨見人耕。布糓亦知農事急。隔林終日盡情鳴。</text>
<title>題山寺</title>,<text>葉下空山聲似雨。花開古寺景疑春。日落郊平秋色遠。暮鍾鳴處獨歸人。</text>
<title>夏日</title>,<text>花殘戲蝶依芳草。葉密啼禽隱綠枝。斜着葛巾慵不整。北窓時有好風吹。</text>
<title>西湖漫遊</title>,<text>綠酒頻斟金屈巵。滿船明月欲斜時。幽人醉倚篷窓睡。流下前江也不知。</text>
<title>偶吟</title>,<text>書齋幽景十分淸。盡日松風溪水聲。返照暎林暮烟碧。忽有雙鳩深樹鳴。</text>
<title>陪南坡沈相國 悅。下楊根。舟中偶吟。</title>,<text>相國朝辭丹鳳闕。秋風掛席下楊州。兩岸靑山明鏡裏。扁舟閑泛大江流。</text>
<title>寄舍弟</title>,<text>枯桐彈罷欲希聲。裊裊爐烟一縷橫。靜對圖書無語坐。莫將詩句惱閑情。</text>
<title>謹次軒翁寄示南漢城韻</title>,<text>岧嶤粉堞護行宮。扃鐍天開疊嶂中。莫道金湯能固國。至今人說晉陽功。</text>
<title>送江原都事權禮卿</title>,<text>紅蓮幕裏一官閑。萬二千峯入望間。自笑聞名空老去。送君今日踏仙山。</text>
<title>過龍崗。見李士原遺愛碑有感。</title>,<text>幾年冥漠隔重泉。今日經過古縣前。偶見羊公一片石。故人那得不潸然。</text>
<title>鴨綠江。送丁書狀。</title>,<text>江上風寒雪似銀。天涯此別足沾巾。行行燕薊莫回首。回首龍灣愁殺人。</text>
<title>次義山韻</title>,<text>雙眉日日待君低。君自何來醉似泥。酒醒半夜忽歸去。獨背寒燈掩袖啼。</text>
<title>鄭松江墓</title>,<text>墓前溪水日流聲。墓上白楊風亂鳴。到此行人翻掩淚。可堪重憶短歌行。</text>
<title>安州</title>,<text>烏帽裹頭誤策名。一年強半住箕城。可憐閱盡繁華地。羅綺無情月有情。</text>
<title>謁武烈祠</title>,<text>百萬貔貅手指揮。南夷氣奪漢旌旗。秖今遼海風塵暗。笑說將軍鎖鑰威。</text>
<title>次副使車輦悼盤松韻</title>,<text>老榦空傳屈曲奇。蒼髯無復歲寒姿。如今路上經行處。時有詞人感舊詩。</text>
<title>小車</title>,<text>匹馬驅馳千里程。安身今御小車行。遼河氷合茫茫路。去轍長轟霹靂聲。</text>
<title>贈李士休 行逸</title>,<text>菊蕊初黃楓葉紅。別來樽酒與誰同。遙知握手風流飮。不是淸平卽益豐。又漠漠陰雲釀雪催。春寒又勒小窓梅。甕頭新熟共誰酌。我病閉門君不來。</text>
<title>郊居</title>,<text>何處喧譁夜唱歌。田翁扶醉舞婆娑。稻秔盡熟秋霜晩。村鼓鼕鼕奈樂何。又霜露凄凄天氣淸。碧空無際白雲輕。幽人起步庭前月。何處秋風送鴈聲。</text>
<title>待人</title>,<text>音信疎來轉憶京。誰知今日待人情。柴門欲掩還遲掩。數問寒籬犬吠聲。</text>
<title>偶吟</title>,<text>野外幽棲物外情。無官自覺一身輕。閉門盡日山窓靜。卧聽蕭蕭風雪聲。</text>
<title>立春</title>,<text>鬢邊華髮雪毿毿。病裏春愁自不堪。只有淸樽知客恨。略容殘醉夢江南。</text>
<title>酆城劒</title>,<text>成得雷張博物名。延津風雨二龍驚。鄷城一掘終何用。只合千秋紫氣成。</text>
<title>照膽鏡</title>,<text>鏡裏心肝片片明。一懸何物敢逃形。如何照膽名猶在。不燭深宮鹿馬庭。</text>
<title>漸離筑</title>,<text>風色蕭蕭易水寒。樽前擊筑髮衝冠。秦宮一入終虛擲。猶自千秋意氣看。</text>
<title>偶吟</title>,<text>一卧郊扉碧樹秋。松關遙望白雲浮。年來漸解人間事。歸去滄江理釣舟。</text>
<title>肅寧新舘。次壁上韻。</title>,<text>落花香逕燕銜泥。垂柳陰陰黃鳥啼。想得故園春色晩。歸心都付尺書題。</text>
<title>歲除日聞雨</title>,<text>霏霏細雨滴簷前。獨向書窓坐悄然。惆悵光陰容易過。只除今日是明年。</text>
<title>十五夜。枕流堂對月。</title>,<text>白玉盤光凈客心。滿庭松檜影蕭森。鳴泉日夜潺湲響。正是雲山韶濩音。</text>
<title>夢作</title>,<text>山自峨峨水自流。幽人不用惹閑愁。白鷗波上忘歸去。落日繁陰隱遠洲。</text>
<title>贈金大有 昌業</title>,<text>紛紛翠盖七香車。冠帶春遊滿狹斜。林下誰人猶掩戶。未知桃李發新花。</text>
<title>小亭</title>,<text>洞裏玄亭紫閣陰。樽中綠酒與君斟。白雲深鎖紅塵斷。幽鳥隔林時一吟。</text>
<title>舍弟揚卿家石澗</title>,<text>窓外淙淙石澗鳴。山中昨夜雨新晴。幽人欹枕不成夢。萬籟初沉松月明。</text>
<title>白軒宅感舊</title>,<text>空園寥落鳥空啼。綺席稱觴一夢迷。依舊杜鵑花欲發。春風淚灑小堦西。</text>
<title>贈李有初燕京之行</title>,<text>沙磧陰陰白雪飛。朔風寒透黑貂衣。燕京此去四千里。十月行人三月歸。</text>
<title>詠懷示舍弟</title>,<text>謗議喧喧萬口騰。此公心地不模稜。紫陽遺旨誰輕毁。撫卷中宵涕滿膺。</text>
<title>冬夜</title>,<text>燈火靑熒一點明。夜深風雪隔窓聲。幽人隱几機心息。坐對香烟裊裊生。</text>
<title>到牙州。行望闕禮。次壁上韻。</title>,<text>天意端由知困窮。臣心恐忝使臣風。再拜北宸猶咫尺。仰瞻初日照顔紅。</text>
<title>昌城客亭</title>,<text>湖外秋風落日斜。客來何處望京華。天邊疊巘參差出。獨立高亭數暮鴉。</text>
<title>途中</title>,<text>江海茫茫劃野廻。秋來積水忽爲災。村氓亦識朝家意。夾路傳呼御史來。</text>
<title>錦江拱北樓。謹次軒翁韻。</title>,<text>日落汀洲烟霧收。澄波如練自知秋。錦江春色來天地。今古登臨共此樓。</text>
<title>拱北樓。謹次南坡韻。</title>,<text>秋日依依獨倚樓。朱欄迢遆壓江頭。秖今已作他年恨。孤負滄洲月一舟。</text>
<title>道溫陽</title>,<text>今朝驅馬向長安。七月離家九月還。預想慈闈迎笑喜。繡衣兒自五雲間。</text>
<title>自嘲</title>,<text>迢迢驛路入雲開。銜命湖西幹事回。堪笑驅馳淹日月。何人道有福星來。</text>
<title>贈金斯百 錫胄 接倭之行</title>,<text>片舸初從日本來。星槎東盡海天迴。山河表裏千年恨。只許萊州一舘開。</text>
<title>亡室忌日曉。述感示金甥仲裕 盛後。</title>,<text>忍見空床一簟留。凝塵漠漠夢悠悠。可憐孤燭寒窓淚。獨對潘生到曉流。</text>
<title>謾吟寄金仲裕江榭</title>,<text>纔出紅塵十里餘。碧窓丹檻漾江虛。朝來漁市腥風起。買得盤中白白魚。</text>
<title>次揚卿遊仙詞韻</title>,<text>宴罷蓬萊最上頭。玉虬催駕向丹丘。靑烟一點依微小。何處人間是九州。又白玉壺前白玉碁。碧天紅日影遲遲。一局未終靑鳥喚。仙風吹鶴向瑤池。又閬苑高高十二樓。瑞霞郁郁彩雲浮。曲欄明月羣仙醉。笑指三山碧海頭。又王母騎龍上紫烟。回看滄海變桑田。人閒日月忙如許。洗髓從來幾萬年。又朝遊北海暮三山。袖裏金丹解駐顔。黃鶴樓中吹玉笛。淸風捲入白雲間。又霱雲深鎖蘂珠宮。瓊樹琪花落晩風。夜讀參同淸不寐。彩鸞啼起月明中。</text>
<title>曉思次韻</title>,<text>漏斷重城月入欄。銀河欲落曉星殘。手披黃卷和眠誦。燈火靑熒小屋寒。又手炷爐香起篆烟。靑燈欲滅枕書眠。病中藥餌身差健。始覺長年不在天。</text>
<title>寄士休</title>,<text>雲卧身閑世事疎。碧苔紅葉野人居。可知別後長相憶。寂寞玄亭獨寄書。</text>
<title>聞曉鍾</title>,<text>疎星靨靨曉鍾鳴。玉漏初殘發一聲。碧城十二開金鎖。多少行人大道行。</text>
<title>虛菴</title>,<text>士林奇禍獨推知。一去飄然雙履遺。宇宙孤筇詩句在。莫言魚腹楚臣隨。</text>
<title>范質</title>,<text>蒼黃遣將豈無人。點檢黃袍已卽眞。一死可辭亡國責。白頭何忍贊經綸。</text>
<title>王旦</title>,<text>拜賜彤墀白玉壺。上樽開處燦明珠。翻緘金口泥金日。西祀東封作廟謨。</text>
<title>白芍藥</title>,<text>翠葉氷葩相映深。春光留得小庭陰。瑤池宴罷仙娥醉。一路香風欹玉簪。</text>
<title>春日集句</title>,<text>寒食淸明次第來。天時人事日相催。細看造物元無物。春雨聲中花自開。</text>
<title>與人</title>,<text>世上功名已掉頭。銜杯遙望白雲浮。誰將十丈紅塵色。擬換湖西百頃秋。</text>
<title>禮山次曺梅溪韻</title>,<text>秋水無涯大野殘。蒼生無計脫飢寒。可憐御史憂民意。只遣行厨不飣盤。</text>
<title>失題</title>,<text>洞門深處白雲飛。玉節寒光映繡衣。自有山僧傳勝會。不須題記姓名歸。</text>
<title>夜雨</title>,<text>夜雨霏霏止復鳴。聲聲偏攪客窓情。欣欣慰却三農望。不管幽人眠不成。</text>
<title>塵</title>,<text>沉沉漠漠又微微。道上街頭拂面飛。自是隨風容易起。不須多事歎元規。</text>
<title>小雨</title>,<text>江風吹鬢曰絲絲。立馬沙頭有所思。日夜江流流不盡。人生那住少年時。</text>
<title>次揚卿韻</title>,<text>靑山不被白雲遮。矯首烏紗醉半斜。莫道桐陰今已老。簷前又發木蓮花。</text>
<title>鶴雛</title>,<text>院落微凉暑氣無。銀床相對一氷壺。綠陰庭畔榴花影。仙鶴雙行引一雛。</text>
<title>慰趙茂朱失火</title>,<text>劫火難焚無盡藏。眼前燒却一書堂。胸中萬卷猶無𧏮。玉軸揚灰總不妨。</text>
<title>戲贈尹扞城</title>,<text>世事空知一醉歌。春來擬欲到君家。君家未到三春病。落盡園中桃李花。</text>
<title>初夏</title>,<text>槐葉陰陰覆短墻。微風輕颺麥秋凉。如何萬事人間世。不及春窓午夢長。</text>
<title>三月三日</title>,<text>春風春雨日相催。寒食淸明次第來。階上萋萋幽草色。偏知今夕踏靑廻。</text>
<title>贈趙汝吉 嘉錫 謫行</title>,<text>一片丹心獨不疑。世人難識聖君知。莫將慷慨孤臣淚。更灑炎風朔雪陲。</text>
<title>幽懷</title>,<text>是是非非同不同。紛紛馬耳過東風。半醒半醉人間世。無毁無譽一禿翁。</text>
<title>戲題</title>,<text>十里五里長短亭。前行後行往來程。擾擾紛紛路傍事。多於日日庭草生。</text>
<title>雉岳山城。偶吟奉牧伯督郵。</title>,<text>躋攀石角上崚嶒。紅樹秋山碧萬層。夢斷酒醒幽澗近。洞天霜後月澄澄。禫扃把酒暫遲留。勝士風流尙黑頭。莫向淸秋興感慨。古城殘堞不禁愁。</text>
<title>謹次軒翁韻</title>,<text>戀主丹心在。憂時白髮新。催驅長路日。遙憶故園春。絶塞猶吾土。朝廷有大臣。行裝明鏡裏。不愧鬢如銀。</text>
<title>白馬城</title>,<text>落日登高望。偏傷遠客情。天低滄海濶。城入白雲平。地僻人稀到。山深鳥不鳴。蕭條景物異。唯有月同明。</text>
<title>大將臺</title>,<text>曠野人烟杳。孤城遠客來。山河千里遠。眼界四望開。日落長天外。風寒大將臺。朝宗滄海近。極目更徘徊。</text>
<title>過李甲山林庄</title>,<text>福地何蕭爽。幽人卜築宜。閑雲時出峀。曲水細通池。洞裏烟霞富。山中日月遲。林泉難再到。欲別更躕踟。</text>
<title>履</title>,<text>此物元非俗。何人織縷成。累經東郭曳。耻作尙書聲。立雪偏知暖。穿雲自覺輕。毗盧花爛熳。與爾暮春行。</text>
<title>曉行</title>,<text>暮入孤山裏。懸燈獨客眠。僕夫催曉飯。征馬困吟鞭。遠寺明殘火。幽林咽暗泉。春泥深沒膝。曙色又蒼然。</text>
<title>奉別申使君 最 狼川之行</title>,<text>誰遣銅符佩。曾將彩筆簪。浮雲時事改。斜日別懷深。古峽蒼烟合。高齋白雪吟。遙知明月夜。閑坐獨鳴琴。又鳳闕巢痕掃。狼山邑治殘。折腰元亮米。追躅葛洪丹。峽束靑天小。巖排古樹攢。紅塵隔幾許。高臥郡齋寒。又幾年叨問字。今日罷論文。曉漏螭頭隔。春風馬首分。離亭一樽酒。客路萬重雲。別後如相憶。金聲且遣聞。</text>
<title>七月初三日</title>,<text>寂寂書齋夜。悠悠客意驚。碧窓淸露滴。玉宇淡河明。病葉蕭蕭響。寒蛩咽咽聲。已驚秋氣色。人自不平鳴。</text>
<title>閑詠</title>,<text>寂寂幽齋晩。携筇獨自行。前林殘照斂。遠峀暮烟生。山月千秋色。松風太古聲。會心還在此。長嘯劃然淸。</text>
<title>古津江</title>,<text>古渡淸樽會。居然十四秋。石橋芳草岸。春日大川流。物色還今夕。行裝記昔遊。京華消息斷。天末更回頭。</text>
<title>庚申夜。次軒翁韻。</title>,<text>兀坐當庚夜。流光惜暮年。六根初凈後。萬感未萌前。雪映靑燈冷。風催玉漏傳。非關虫訴過。淸極自無眠。</text>
<title>除夜陪軒翁聯句</title>,<text>守歲吾今老。通宵爾莫辭。軒翁。 靑燈寒照壁。綠酒細傳巵。勉卿。 節序兒童喜。光陰鬢髮知。軒翁。 緇帷今夕會。留與百年期。勉卿。</text>
<title>見李君實 世華 書</title>,<text>塞雲昏漠漠。關樹遠重重。謫去家千里。秋來書一封。每思江上別。只有夢中逢。幾日蒙恩澤。歸聽長樂鐘。</text>
<title>次人韻</title>,<text>役役百年內。人生可奈勞。風塵多白眼。日月競霜毛。拙宦抽簪早。空齋伏枕高。聖朝無棄物。不必詠離騷。又曲肱咻衆楚。刺股陋蘇秦。禮法寧吾輩。淸談自可人。廟堂眞有策。邊塞靜無塵。杞國緣何事。殷憂亦小臣。又世人皆笑我。宜古不宜今。一曲廣陵散。平生梁甫吟。白雲無俗態。明月自知心。綠酒有何好。有時連日斟。又綠酒有何好。有時連日斟。自陶無事趣。能泯不平心。五柳先生宅。一張榮啓琴。此時微此物。無以發淸吟。又一枕供高臥。蓬門少客開。遣閒書萬卷。通道酒三盃。遠抱誰相識。流光逝莫廻。向人雙白眼。阮籍信狂哉。又彩筆隋珠落。華緘明月開。怳如前夕飮。相勸故人盃。浮世朱絃絶。豐城紫氣迴。平生經濟學。懷古意悠哉。</text>
<title>次滄洲韻</title>,<text>偃蹇薇垣客。蹉跎謬筭違。風塵供藥餌。日月掩柴扉。吾道思滄海。高人隱少微。疎狂招積毁。諫草豈全非。又有枕還供卧。無門不遣關。白歸憎俗眼。靑對滿庭山。杖策浮雲變。抽簪盡日閑。逍遙能自適。未覺在人間。</text>
<title>豐沛樓</title>,<text>自作咸關客。先登豐沛樓。地盤王氣大。神護閟宮幽。蘩弱徵天錫。松長認歲遒。小臣今日祝。聖業萬年休。</text>
<title>途中逢雨</title>,<text>漠漠千山雨。悠悠萬里程。澗氷添水滿。嶠日漏雲明。霧樹孤村隱。烟橋匹馬行。故園春色早。歸及百花迎。</text>
<title>甘露湯</title>,<text>滴滴雲間露。微微盞裏通。入氷宜助爽。調蜜更兼融。淸峭伯夷節。和溫柳下風。微醺發長嘯。直欲超蒙鴻。</text>
<title>寄舍弟。兼示申寅伯。</title>,<text>碧溪尋洞遠。黃葉滿山飛。此日雲空在。千年鶴不歸。夕陽催客返。新月映人微。醉裏勤相勸。停杯各把衣。</text>
<title>郊居</title>,<text>小逕無人問。空山信馬行。天盤荒野大。日射小溪明。原穀垂秋實。郊花綴露英。抽簪終底樂。心跡喜雙淸。又梨棗亂成行。村居自一鄕。禾舂翻碓雪。果熟摘林霜。對客呼尊綠。登盤劈蟹黃。平郊延晩眺。日暮見牛羊。</text>
<title>述行</title>,<text>秋天增黯黯。秋雨晩霏霏。畫角靑山響。平郊匹馬飛。關心長路惡。回首片雲歸。縱使身千里。覊䰟不受圍。</text>
<title>曉發九連城</title>,<text>驅馬凌晨發。天寒霜雪繁。山回知有路。樹老認藏村。脉脉思鄕國。悠悠入塞門。君親千里隔。回首欲消䰟。</text>
<title>以搜檢。五作龍灣行。詩以識之。</title>,<text>五踏龍灣路。重逢絶塞春。此行緣拭玉。何日罷搜銀。迢遆愁驅馬。逢迎厭見人。丁寧相識道。何苦往來頻。又幕府曾經歲。關河又見春。憂心長貯火。愁鬢半添銀。扃鐍邊無警。經綸國有人。腐儒多謬筭。枉欲獻君頻。</text>
<title>閑居</title>,<text>天地容高卧。春光又見迴。遣閑時閱卷。多病久拋盃。雪落聲敲竹。月明影印梅。開門無俗客。僧自五臺來。</text>
<title>次歸來亭韻。寄金仲裕。</title>,<text>出郭占仙境。抽簪作退休。逍遙多逸興。觴詠總名流。窓納千峯月。江空一篴秋。人生百年內。臥此更何求。</text>
<title>詠怪石示仲裕</title>,<text>誰道盆涵石。猶疑山映池。芝莖敷燁燁。劒鍔煥差差。露濕枯松滴。烟含細草垂。楊公袖中攫。天巧較誰奇。</text>
<title>仲裕次池字韻三首來示。詞華翩翩。吟詠之餘。喜而復次。</title>,<text>屋裏翻看峀。窓間忽有池。池光淸㶑灧。峀影落參差。鳥宿疑林著。魚遊避釣垂。古今多怪石。應獨擅瓌奇。</text>
<title>浣花溪</title>,<text>積水元無極。前江忽漲流。雲中纔辨樹。野外不分洲。日月渾疑轉。乾坤儘覺浮。蒼然千里眼。一點見輕鷗。右杜陵觀漲。朝日升滄海。朝霞起遠岑。依微出古洞。搖曳散平林。綺色烟初重。綃光霧乍沉。天台更奇絶。尙憶赤城尋。右白月朝霞。</text>
<title>霖雨</title>,<text>四十仍五十。醒狂轉酒狂。桔槹羞俯仰。流坎信行藏。暮雨千峯暗。淸風一枕凉。誰爭蝸室內。明月夢滄浪。</text>
<title>陪從陵幸</title>,<text>八月靑門道。嚴城候曉開。園陵千騎入。風雨百靈來。佳氣叢霄集。祥雲捧日回。近臣應拜獻。甘露溢金盃。</text>
<title>寄申甥公獻 琓</title>,<text>別後長相憶。人來尺素傳。秋空周杼軸。塵積漢旌旃。戀闕浮雲外。思家綠水邊。高樓明月夜。汀樹對蒼烟。</text>
<title>感秋</title>,<text>床上太玄經。床頭雙玉甁。百年憂與樂。萬事醉還醒。圖畫麒麟遠。形容鬢髮星。重陽今不遠。菊蘂尙垂靑。</text>
<title>贈人</title>,<text>故園千里隔。異域一江分。渡口人初散。山頭日欲曛。霜華迷白草。朔氣接黃雲。何處驚殘夢。嗚嗚畫角聞。</text>
<title>冬夜</title>,<text>朔風撼深屋。積雪滿長安。坐惜歲華暮。臥聽更漏殘。霜侵孤壁冷。書掩一燈寒。賴有寬愁處。樽中酒未乾。</text>
<title>菊</title>,<text>獨與孤松秀。寧從碧蕙摧。何人小庭畔。有意數叢栽。九日蕭條過。今朝爛熳開。最憐傲霜蘂。不摘泛金杯。</text>
<title>春川</title>,<text>複峽開平野。長江控郡居。樓臺占勝槩。扃鐍護儲胥。一面關防地。三韓割據墟。兵機輸白面。愧殺六韜疎。</text>
<title>小雨</title>,<text>庭雨霏霏集。前山稍稍沉。虛簷延鳥宿。破砌濕蛩音。菊蘂凄疎放。楓林灑淺深。中宵獨危坐。萬感奈相侵。</text>
<title>道中</title>,<text>此路遠京城。垂鞭信馬行。川聲流日月。山色變陰晴。高下巖花發。參差谷鳥鳴。風前見起鷺。白水有人耕。</text>
<title>寄再從弟文老 景昌</title>,<text>雪白月逾白。喜君今夜來。談詩不離口。有酒亦盈杯。歲月新正逼。松楸行色催。尊前對窈窕。何遽拂衣廻。</text>
<title>夜詠</title>,<text>悄悄郡齋靜。娟娟新月光。露寒蛩響咽。秋老鴈聲長。事業羞前輩。安危係廟堂。中宵趺坐穩。萬感集中腸。</text>
<title>自嘲</title>,<text>莫言作吏苦。不見入山深。世事容高卧。天機動漫吟。病停鸚鵡酌。書任蠧魚侵。最愛白沙子。能知靜養心。</text>
<title>次舍弟韻</title>,<text>離別今將月。追隨隔此辰。看雲時隱几。漉酒久拋巾。道路關心遠。篇章落手頻。叩門忘折屐。喜有鶴林人。又小閣吟詩坐。前林起暮烟。遙憐一片月。獨照兩心懸。僻邑天連海。離懷日抵年。何當與汝輩。侍側共歡然。</text>
<title>箭門嶺次韻</title>,<text>極目延寒望。蕭條塞鴈稀。江流雙派合。沙磧亂山圍。古戍飢烏集。空城獨鶴飛。休將丈夫淚。浪作楚囚揮。</text>
<title>梳髮</title>,<text>今朝梳短髮。髮短不勝梳。凋落驚心極。鬖髿入手疎。霜毛愁裏出。綠鬢鏡中虛。空切白紛感。還思覆頂初。</text>
<title>晴</title>,<text>洞雲收宿霏。山雨更依依。道路輕泥滑。田疇濁水歸。寒魚依藻密。乾鵲出林飛。信馬仍吟去。天陰欲夕暉。</text>
<title>寄族侄定而 正萬</title>,<text>玉立吾宗秀。淸文我輩稀。談邊空俗子。妙處出天機。得句能驚坐。持盃莫問 缺。早知千里駿。高步自騑騑。</text>
<title>犒軍</title>,<text>五校隨龍駕。千兵列羽林。戈鋋森雪色。旌旆雜雲陰。候應金風肅。天開玉座臨。長楊誰獻賦。寂寞茂陵心。</text>
<title>訛言</title>,<text>宮井深千尺。人傳有怪精。波翻門巷咽。曉斷轆轤聲。黑氣藏鱗甲。紅光射目睛。蛟螭多變化。訛說不須評。</text>
<title>悼亡</title>,<text>戶有蛛絲網。床留鼠跡塵。園荒三逕斷。墻壞一庭貧。樂事徒懷曩。幽懷坐到晨。空携舊潘簟。霑灑淚痕新。</text>
<title>自笑</title>,<text>終日閉關坐。有時仰屋吁。泣絲悲素染。處世笑朱愚。交態多新態。今吾卽故吾。晴窓對棐几。碧穗裊熏爐。</text>
<title>浩然冠</title>,<text>浩然非俗子。千載尙詩聲。古制猶能考。今人亦取名。可增騷客趣。爭遣野童驚。非爾吾誰與。相携伴遠行。</text>
<title>無題</title>,<text>萬事掉頭處。人無側目看。自從吾弟沒。尤覺此身單。素履隨寒族。朱門肯熱官。虛舟曾獨泛。猶恐及波瀾。</text>
<title>春夜</title>,<text>鶴郡今宵一被聯。故鄕歸夢懶相牽。閑中眞味誰知者。靜裏靈臺自寂然。月入書窓明皎皎。風含籠竹凈娟娟。靑燈獨照悠悠意。羣動聲沉擧世眠。</text>
<title>湫池雪</title>,<text>高高峻嶺入靑冥。開鑿吾知役五丁。天際黑雲凝海氣。雪中頑骨露山形。陰崖萬木皆摧白。絶壁孤松倒掛靑。身在半空回首望。眼中通歙小如萍。</text>
<title>海濤</title>,<text>颶風轟聒駁雲斑。巨浪舂撞起海灣。聲隱萬雷掀大地。濶呑諸島露尖鬟。馮夷阻勢天爲隘。海若揚威雪蹙山。莫道風波無與比。安流猶在此中間。</text>
<title>排悶</title>,<text>關嶺極天鳥道微。長安杳杳客來稀。回頭悵望白雲色。倚杖空憐明月輝。萬事只增心緖亂。一燈頻遣夢䰟飛。春風寄語故園道。滿樹花開吾亦歸。</text>
<title>次舍弟韻</title>,<text>藥爐經卷意全闌。默坐忘言省事閑。戀主尙勞瞻紫極。歸田猶喜對靑山。綠尊有味頻開酌。丹轂無心好掩關。寂寞空餘經世志。可知狂態未曾刪。</text>
<title>奉別洪相國 命夏 燕行</title>,<text>乾文耀彩動三台。旋見星軺萬里催。紫氣又瞻隨使節。黃金何處吊荒臺。邊城落日春猶冷。大漠陰雲晝不開。解纜沙汀卽異域。隔江回首久徘徊。</text>
<title>途中詠懷</title>,<text>九月行人十月還。驅馳不覺歲將闌。初經野舘黃花發。歸踏郵程白雪殘。千里雲山鄕社隔。一窓燈火客氊寒。怱怱馬上憂民志。只有愁眉醉裏攢。</text>
<title>呈廵相</title>,<text>周旋幕府一年餘。長鋏彈來食有魚。自愧庸才當墨守。每欽新作過黃初。婁公盛德包容久。阮籍平生禮法疎。想得新安前夜樂。獨留殘燭照封書。</text>
<title>夜宿狄踰嶺下</title>,<text>歷盡雲山深復深。喜看籬落出疎林。橋橫匹馬嘶烟渡。葉積孤村對夕陰。竟夜鳴泉搖遠夢。半窓殘燭見歸心。誰憐叱馭平生志。自愧人才異古今。</text>
<title>辭朝日引見</title>,<text>燕塞驅馳鳳闕辭。紫衣宣召上丹墀。宸恩旣溢便蕃賜。天語親承密邇垂。魯鈍恐貽君命辱。周旋幸得使才隨。饕風虐雪行行處。長憶龍鱗日繞時。</text>
<title>次副价留別灣尹韻</title>,<text>臨別怱怱乍駐鞍。滿江氷雪撲旌竿。深盃到手俱無語。長路關心強作歡。白草入望遼野大。黃雲欲動朔風寒。夜深小幕窮沙卧。鄕國迢迢夢亦難。</text>
<title>次杜詩至日韻。呈兩使。</title>,<text>不知佳節緣何事。解把覊愁觸旅人。域外山川元自異。天涯懷抱向誰親。氷霜自覺侵虛牖。星斗遙應接紫宸。堪笑使華非說客。黑貂空弊困蘇秦。</text>
<title>次副使鳳凰山韻</title>,<text>仰見橫空峭壁開。淸朝驅馬古城隈。千年謾說兵塵地。今日須看使客盃。行色却隨遼騎入。歸心先寄國人回。低頭默默胷中意。殘燭多情對不猜。</text>
<title>遼東感舊</title>,<text>曠野茫茫極目開。半空孤塔白崔嵬。山河不變千年後。天地曾經百戰來。日暮古城人感慨。天寒何處鶴徘徊。淸朝又過遼陽市。邑里蕭條堞壘摧。</text>
<title>別士原</title>,<text>五馬翩翩出洛城。一樽叵耐故人情。愁增落日去留處。路入炎雲長短亭。但說寄書數相問。可憐有酒誰同傾。早知製錦才元美。佇徹重宸良吏名。</text>
<title>詠懷示舍弟</title>,<text>讀聖賢書師聖賢。修吾業又守吾天。樞機不愼將誰咎。駟馬難追自古傳。人世本來嫌皎皎。靈臺端合靜淵淵。何時與爾超塵臼。共對晴窓閱簡編。</text>
<title>春夜聞溜</title>,<text>春風吹雪凍全消。溜滴前簷夜寂寥。幽夢初回燈耿耿。寒聲偏在竹蕭蕭。遠聞更漏催銀箭。仰看星河燦碧霄。人世會心知不遠。濁醪細酌詠逍遙。</text>
<title>鴈</title>,<text>飛霜一灑薊門樹。紫塞驚寒不少留。聲落碧空明月曉。陣移烟渚暮雲秋。孤燈欲滅添香怨。殘夢初回喚客愁。莫向春風歸去盡。洞庭苔綠水悠悠。</text>
<title>奉別申使君</title>,<text>紬書石室早蜚英。人道奇才漢賈生。翰苑幾年星斗逼。故山當日薜蘿情。終南曉雨幽懷討。關外春風別恨驚。寥落郡齋無事夜。九霄銀漏夢中聲。</text>
<title>聞人作使价別章。戲作一律。以寓感慨。</title>,<text>朝廷新選使臣才。馹騎翩翩萬里催。赤縣只今餘薊樹。黃金何處覔燕臺。興亡百變乾坤老。禮義三韓玉帛來。行過伯夷祠下路。請君爲我薦椒杯。</text>
<title>百祥樓。帶雨携酒。有詠贈子華。</title>,<text>何處登臨一散愁。使君携客上層樓。日光隱見雲猶駁。山色空濛雨乍收。泛泛漁舟歸近岸。依依烟樹認長洲。箇中奇絶平生最。欲遣龍眠畫此遊。</text>
<title>偶吟次杜韻</title>,<text>垂柳颺絲拂畫堂。綠萍池水卽滄浪。蠧編遮眼圖書靜。燕寢凝烟几席香。病裏閑愁春似醉。客中孤枕月添凉。平生懶作楊州夢。不是分司御史狂。</text>
<title>次舍弟揚卿雪消韻</title>,<text>曨曨朝日出禪宮。來照先生草屋東。萬里山河呈色相。一天氷雪見玲瓏。回飈落屑猶輕擧。遠樹飛花舞遠空。自古詩人憂見晛。都將變滅付天公。</text>
<title>燈夕遊九龍淵</title>,<text>倚遍高亭興渺然。夕陽牽纜上龍淵。曲汀風軟笙歌逈。密席香生笑語姸。亂後傷心新涕淚。尊前擧目舊山川。使君喚客催廻棹。要看千家星宿懸。</text>
<title>呈白軒相公</title>,<text>乞退端由事至難。士林皆惜一身閑。黃扉幾歲曾憂國。紫氣今朝逈出關。遠峀霜酣楓葉赤。客程秋老菊花斑。遙知杖屨逍遙處。多在佳山美水間。</text>
<title>遣懷</title>,<text>悵望天涯獨倚欄。柳梢春意雨餘寒。爲官轉覺謀身拙。作吏偏知涉世難。病裏襟懷元喜靜。客中愁緖奈多端。關西自古繁華地。猶憶歸田早掛冠。</text>
<title>偶吟</title>,<text>蒼生憔悴轉堪哀。爲輟烏臺御史才。關塞雲山千里遠。書窓樽酒十年來。離愁黯黯憐分袂。落日依依照勸盃。從此城南門外宅。幽懷獨對卯君開。</text>
<title>春塘臺</title>,<text>禁宮烟樹繞層臺。帳殿遙瞻玉座開。日色纔臨仙掌動。佩聲交戛羽林迴。弓彎明月穿楊藝。坐列靑雲授簡才。長久大猷文武在。仙輿頻向此中來。</text>
<title>荊人泣美玉</title>,<text>石蘊山輝度幾春。自逢和氏發潛珍。獻君莫售連城寶。投璧頻遭按劒嗔。抱璞謾傷看外失。截肪誰辨秘中眞。可憐灑血當年泣。爭及深藏待價人。</text>
<title>醉中次歸來亭原韻。寄示金仲裕。</title>,<text>高風千載說陶公。復見江山着此翁。賦就歸來前後似。村名栗里古今同。園松已偃蒼雲盖。籬菊猶存白露叢。莫怪題詩佳句少。巴陵勝景詠難工。</text>
<title>次金甥四友詩韻却寄</title>,<text>山林鍾鼎孰求全。藥裹書籤卽有焉。花鳥關心携榼醞。雲鴻送目撫桐絃。百憂雙鬢憐無已。三積千金笑計然。欲枕玄經成小夢。黃公何事聒慵眠。</text>
<title>贈金瑞山台老 壽一</title>,<text>九重新擢使君才。湖海分符五馬催。此去能聲應籍籍。向來游刃自恢恢。滄波可煑宜充稅。靑鐵兼饒足裕財。時憶長安吟病客。倘頻雙鯉尺書栽。</text>
<title>奉寄金綾州晦伯 載顯</title>,<text>西曹拄笏望西山。五馬今朝出漢關。北極封章雙闕逈。南州製錦一官閑。郊原禾黍黃雲動。村落人烟翠竹間。聞道逵碑遺愛在。期君指日璽書還。</text>
<title>挽李令 哲英</title>,<text>少日周旋相國闈。深情曾荷弟兄依。龍灣夜共孤燈語。峽縣春陪壽斝飛。萬事傷心風轉燭。百年如夢露先晞。可憐無限高堂慟。誰向庭隅舞彩衣。</text>
<title>發海州</title>,<text>匹馬嘶風馹路飛。海山雲霧晝霏霏。天邊睥睨孤城出。樹杪藤蘿一逕微。浮世百年愁與病。人生萬事是兼非。客中回首依依處。目送歸雲入紫闈。</text>
<title>寓詠</title>,<text>肯向明時歎獨勞。風塵偃蹇自吾曹。關雲匹馬千山路。海色扁舟萬里濤。篋裏陰符霜滿鬢。匣中雄劒雪吹毛。棲遲蓮幕瓜將熟。好去金門奉赭袍。</text>
<title>三月二十二日</title>,<text>只有此懷奉倩知。又逢今日淚先垂。獨携潘簟身千里。誰奠玄帷酒一巵。香解返䰟終是誕。草能圓夢亦堪疑。惟餘孤塚空山路。風雨蕭蕭古木悲。</text>
<title>蛙</title>,<text>喜得浸淫積雨晴。濁流初占小池平。天機潑潑寧容嘿。夜色沉沉各競鳴。體貼汚泥知賦性。音方鼓吹愜閑情。客窓偏惱終宵聒。坐待朝來日復生。</text>
<title>大殿春帖子</title>,<text>蘭臺太史報金宮。消息靑郊候自東。臘盡漸舒丹筴日。雪消先暖彩幡風。人涵寬大深仁裏。國囿氤氳淑氣中。紫禁春來無箇事。講筵爭賀奏新功。</text>
<title>大隱巖</title>,<text>大隱巖前萬里瀨。松林窈窕境幽奇。容齋不是塵埃客。挹翠飄然仙鶴姿。放浪共專泉石興。登臨却憶醉醒時。淸流終日潺湲響。似爲遊人勸酒巵。</text>
<title>送別柳使君</title>,<text>黃驪解手踰三載。靑眼含杯得一開。塞上旌麾新寵命。湖西藻鏡舊行臺。天低嶺樹雲間出。峽坼江雷地底廻。歸夢已愁雙闕遠。更堪關月角聲哀。</text>
<title>湖亭贈人</title>,<text>海色茫茫遠接天。湖光灧灧晩生烟。雲霞半露依依嶼。浦溆遙看點點船。白鳥滄波猶昔日。黃塵淸水幾千年。爾來登眺吾還去。仙境同遊亦有緣。</text>
<title>永安主第賜宴。見邀未赴。呈洪伯涵 萬容。</title>,<text>上林佳氣沁園通。法部黃封降紫宮。玉葉尙敎春色住。錦筵偏帶日光融。闌珊璫佩珠簾裏。縹緲笙歌繡幕中。盡道秦樓賓客盛。稱觴拜慶自三公。</text>
<title>送別李彜仲 敏叙</title>,<text>匹馬初從湖外歸。雙旌俄見出彤闈。客亭細雨靑山合。驛路東風黃鳥飛。白馬江春愁寂寞。蒼龍闕曉夢依俙。卽今南斗明星畔。添却長庚耿耿輝。</text>
<title>贈別</title>,<text>倚空山色碧崔嵬。偃蹇肩輿解紱迴。世事浮雲多變改。閑情明月共徘徊。芸臺 二字缺 終疑秘。燕塞星軺又見催。莫向樽前辭醉別。薊門應少故人杯。</text>
<title>惜春</title>,<text>世事何勞說是非。閑情只是典春衣。玄亭寂寞新棲定。靑瑣依俙舊跡違。小塢落花鸎獨語。半庭微雨燕雙飛。醉眠醒處扶筇立。又見昏鴉點點歸。</text>
<title>敬次白軒相公賜几杖宴志感詩韻</title>,<text>聖朝殊錫侈元臣。癸亥曾聞又戊申。德業並高前後輩。恩榮無讓古今人。催頒鳩刻將鯢齒。跪奉烏皮拜鳳綸。翠幕轟鍧移法部。金壺㶑灧自楓宸。尊賓班壓三台耀。喜氣冬回一座春。醉袖翩翩紛起舞。新詩字字總堪珍。非關經幄敷陳切。自識耆英禮遇新。携處偏承扶老渥。設來寧但乞言辰。閑中獨樂延徐步。靜裏天光養谷神。謾恨續貂違盛覿。綺筵難致嶠南身。</text>
<title>出山爲小草</title>,<text>有草名遠志。深谷離離好。一自出山中。還名爲小草。高人若鑑此。可知出處道。胡爲謝安石。不向東山老。竟貽小草譏。遠志終不保。古來山林士。只有採芝皓。</text>
<title>述懷示舍弟</title>,<text>聖賢沒已遠。堪嗟正塗壅。世人醉文墨。童習至髮種。富貴又薰心。曳履羞决踵。美玉棄不磋。冶金徒自踊。士林極貿貿。誰能向道勇。無人障百川。余爲儒門恐。遺經每一讀。掩卷覺神竦。知行有三省。言貌貴四重。俗眼簸糠粃。不辨珉與珙。嘗觀敬齋箴。反己內自悚。對越正衣冠。圭壁如相捧。進德固自此。豈獨在端拱。時秋霜露白。節序近毛氄。燈火亦可親。編簡長手奉。薰爐一炷香。圖書左右擁。靜裏試觀心。風止水不涌。</text>
<title>卞和</title>,<text>喚玉以爲石。自是知者無。猶可卷而懷。徐求善價沽。胡爲煩再獻。終乃傷其軀。嗟嗟泣抱去。非知亦非愚。</text>
<title>次金仲裕韻</title>,<text>春花紅滿樹。春酒綠盈甁。細草籍華茵。好鳥當歌伶。行樂貴及時。况我非壯齡。醉來得明月。散策步中庭。又高人說養生。仙客但鍊形。達者惟好飮。酒乃通神靈。君獨不知趣。我言誰能聽。欲知好氣味。不醉亦不醒。</text>
<title>贈申玉爾 汝拭</title>,<text>抱此玄晏疾。藥裹久關心。雙雙新燕語。所訴春欲深。故人一釣竿。孤舟明月灣。相思不相見。悵望暮雲端。</text>
<title>徒步歸行。示高生。</title>,<text>高生駿馬太豪駿。日暮催鞭洛陽陌。神行電邁碧蹄翻。道傍觀者皆辟易。此時何處一醉客。馬上相逢馬鞭揖。耳邊忽落喝道聲。顚倒高生路傍立。醉裏當先一着鞭。馬逸還家牽不得。高生頓足徒步歸。雨後春泥夜如漆。徑來覔我輒瞋目。相對一笑眞戲劇。君不見白頭拾遺亦不免。高生高生莫歎息。</text>
<title>罷相寓鍾山 月課○代人作</title>,<text>昔題一詩鍾山寺。去作丞相元豐間。黃扉轉感聖主恩。綠野難追裴度還。玉佩身朝丹鳳闕。紅塵夢隔靑螺鬟。霜筠雪竹舊時約。流水浮雲自在閑。此日歸來可終老。一念未盡猶人寰。丹墀一下鳳凰詔。白首還趨鵷鷺班。禪窓遺墨若解記。七日長安應靦顔。林泉未見寄此生。山不負公公負山。</text>
<title>送金晦伯出宰茂朱</title>,<text>晦伯偃蹇誰與儔。晦伯偃蹇無與儔。銀臺曉漏病獨深。歲暮紅塵欲掉頭。翩翩五馬忽來前。握手先自問其由。君笑不答但吟詩。嶺外 三字缺 吾流。吾聞茂朱大如斗。入雲孤城旌旆愁。東指扶桑喚日出。俯壓登萊控國唯。發硎霜刃當秋毫。朱墨將看白日休。劉琨坐嘯淸風閣。庾亮淸談明月樓。伏枕經年東陂客。萬事人間付悠悠。猶向樽前惜此別。可無書札慰離憂。晦伯何爲出南州。晦伯不久留南州。</text>
<title>送愼仲任 景尹 出宰嶺州</title>,<text>去年啣命度嶺左。今年分符向嶺右。今年去年嶺左右。五馬星軺擁先後。世人爭說抽簪高。如君不厭風塵走。世人爭說宦遊樂。如君不厭淸自守。升沉榮辱付自然。南北東西亦喉命。卷舒在我有成筭。窮達由天儘前定。自顧平生爲人淺。見君溫雅我所羡。自憐垂老尙憑陵。見君含光我未能。鳥嶺迢迢靑極天。中有雲氣龍潭籠。遙遙朱幰向此去。使我悵望情何窮。君看曹劉與龔黃。藝苑黃堂競爭雄。人間酒煖宜自哦。可但偏傳循吏風。</text>
<title>春日長安</title>,<text>長安暮春者。花柳迷處處。登園試騁望。萬象難悉擧。或剪如金刀。或織如機杼。或紅如錦繡。或白如氷雪。或如翠幄圍。或如畫屛列。或如霓裳羽衣蹁躚乎瑤臺。或如靑蛾綠鬢爭姸於華屋。和風習習吹我衣。香氣馥馥向人撲。乃知造物未是都無心。憑得靑春逞奇巧。靑春亦何有使令。只借風朝與露曉。我願靑春長不老。與我爲徒共相好。花應不催飛。我髮還無皓。四時固平分。此理寧有諸。若使春不盡。松栢誰辨歟。吾寧任他春去來。花落花開渾不管。春風兮春風兮。吾與爾而相約。吹我萬斛愁一散。</text>
