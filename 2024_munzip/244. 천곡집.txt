<title>免山吹笛院題詠</title>,<text>白鶴邀爲侶。林鶯聽作歌。解衫須買醉。佳節莫輕過。</text>
<title>寄梧陰尹公 斗壽</title>,<text>月中飛過大同江。畫閣珠樓玉女窓。驚罷遊仙雲萬里。枕邊猶得淚痕雙。</text>
<title>題輸城館 四首○辛巳○鏡城通判時</title>,<text>霜鋩憶昨採豊城。跨海千尋擬斷鯨。怊悵壯圖何日了。五雲南望寸心傾。畸旅棲棲滯塞城。故山僧粥憶華鯨。書來又踈參同誚。風雨經秋石室傾。風撓浦浪欲吹城。海近常看掉尾鯨。家在漢陽何日到。長懷禁掖淚偏傾。行春日暮到龍城。牒訴餘閑臥錦鯨。回首海雲相識少。十千官酒爲誰傾。</text>
<title>贈別申書狀 湜○乙酉</title>,<text>誰憐江漢病蹉跎。怕聽陽關第一歌。回首離亭杳難極。憶君歸夢過灤河。東土文章謝椽歸。燕山亘北五雲飛。遙知曙漏傳呼淺。金殿當頭拜舜衣。</text>
<title>送別景潤叔歸省福川 己丑</title>,<text>蘿蓄山前憶遠人。江南梅信五回春。今朝送子關河路。芳草橋邊雨裛塵。</text>
<title>重出塞上 乙酉○再赴京師時</title>,<text>重把金鞭出塞雲。倦遊心事與誰論。懷人喜見鶯求友。久客驚看犢抱孫。風擺楊花飛處處。雨催農務急村村。世間行路難如許。不到摩天已斷魂。</text>
<title>題鰲城客舍 丙戌○會寧評事時</title>,<text>追隨妙躅到鰲城。尊俎風流眼倍明。少年壯心看結綠。異方衰鬢㥘容成。秋深絶漠雙旌舞。月冷長河一鴈聲。倚柱不須吟轉苦。文章千古只虛名。</text>
<title>龍安題詠</title>,<text>撥悶登高醉竹根。風烟處處太平痕。山分遠勢來愁眼。水落寒聲入夢魂。驛路秋風催白髮。江城小雨欲黃昏。何時脫却塵衫去。坐久長敎釣石溫。</text>
<title>東閣書懷。示黃晦之。赫</title>,<text>嵩雲嶺樹久離家。怊悵塵埃少伯牙。萬里羈遊生白髮。一年佳節負黃花。烟開極浦鷗群烱。露洗遙空鴈陣斜。爲客任敎時序換。盤中又見蠏橫戈。自恨孤兒未克家。一生罪逆保喉牙。乘槎故迹空成夢。留壁新篇艶吐花。泣樹難禁風不止。報暉奄見日還斜。橫天紫氣終無洩。幽贊吾王枕魯戈。公之子仁及。以行臺朝京時次板上韻。</text>
<title>題愁州客舍 鏡城通判時</title>,<text>紛紛世累萃中年。孤悶無因破玉川。細草侵衣初羃歷。寒江得雨更澄鮮。身隨漠北驚塵際。家在湖南苦竹邊。會答深恩便歸去。寄書遙向故人傳。畫閣登臨屬暮年。塞鴻歸後憶秦川。滿簾江氣和烟滴。排闥山光帶雨鮮。萬里鄕程迷日下。一秋明月照君邊。回首浮世誰知者。曲裏陽春莫浪傳。含愁悄悄又經年。古戍餘春夢漢川。雲葉暗從沙塞落。月華涼泛鐵衣鮮。每驚衰鬢凋愁裏。頻見商聲動客邊。怊悵斷鴈飛不到。一封無計素書傳。</text>
<title>寄金景祖 二首○戊子○白川郡守時</title>,<text>相思悄悄鬢成絲。江瀾寒多歲暮時。遙憶故人留一笑。肯敎離恨斂雙眉。月冷羅幕殘香在。夢入瓊樓曉幄垂。安得身爲飛鳥去。淺斟重聽步虛詞。黃崗是我曾遊地。陳跡悠悠屈指來。衫袖欲班新涕淚。夢魂長繞舊亭㙜。滕王賦客非靑髮。燕子佳人尙絳腮。潦倒江州多病色。亂峯西望首頻擡。</text>
<title>挽裵監司 三益</title>,<text>太平觀察名聲久。病守行期負弩軀。朱紱胡爲仍素翣。享衢遽爾變窮途。向來物產元稀有。此後人才不得踰。怊悵白頭浮海夢。淸秋遙落奈城蕪。荊州邸裏杯曾凸。孺子亭前語末終。半世離愁勞肺久。百年人事轉頭空。匣昏故物餘龍釰。絃斷新聲擲鳳桐。營幕夜寒棠樹落。天南歸路月如弓。</text>
<title>挽權同知常 司書時</title>,<text>暮年恩催同知事。少日曾爲上身舍。馬氏諸郞皆鵠峙。汾陽餘慶見螽兟。魂辭漢北新阡近。宅帶終南舊業貧。鸞影朝朝虛匣裏。傷心八十再回春。</text>
<title>黃鶯喚起遼西夢 十五歲。陞補壯元。</title>,<text>梨花風細霽景明。曲欄前頭梅結子。紗窓依舊去年愁。翠眉懶均纖纖指。秦雲杳杳鴈不來。一簾微兩爐烟死。凝神爲倚相思枕。夢踏交河三萬里。居然重握別時手。昔日面目依俙是。相逢脉脉語似癡。未及寒暄先下淚。無端鶯舌苦喚起。遠蝶驚回睍睆裏。紅綃影下久伸立。睡睫矇矓無限思。</text>
<title>絶口不飮酒 陞補壯元</title>,<text>岳武穆眞丈夫。血一斗膽一斗。有手欲挽天上河。有口不飮杯中酒。是時宗社如綴旒。南渡乾坤風雨後。靑城忍看帝衣靑。玉手殊非行酒手。爲人臣子共戴天。飮器方期金主首。名妹已却玉帳下。麴蘖安能近我口。誰言憂國只細傾。杜子之詩吾不取。平河北定兩京復梓宮。然後痛飮三百杯。拜獻南山壽。</text>
