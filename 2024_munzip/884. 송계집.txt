<title>松溪集序 公自著弁於詩稿</title>,<text>詩出性情。性情寔亦假詩而發焉。不其重歟。古昔盛時。太師陳詩以觀民風。單辭隻句。苟有可採者。雖尋常閭巷之歌謠。率以被之管絃。何必匠門高手。然後始可以鳴國家之盛乎。此則取詩之法然也。三百篇。固皆得其正者也。自餘詞家。各隨所遇。其發漸歧。或乃月白河梁。遠客思歸。或乃斗酒城陰。故人惜別。或乃殘燈夜機。嫠婦怨嗟。或乃畵堂高宴。貴遊歌舞。或乃塡然鼓之。戰卒用壯。或乃悠然而往。蹇驢訪梅。或乃搖落而悲。烈士逢秋。於是焉人之感於哀樂者。有萬不同。龍眠難得摹其形。仲連難得言其境也。如欲摹其所難摹。言其所難言。捨詩奚以哉。余旣知詩道之不可廢也。粤自弱冠。留心吟詠。撚髭一癖。欲罷不能。久而至於卷軸之稍多。才調下。固不敢擬議於古所謂得其正能見採者。而亦不可不謂之性情之發也。而况不佞以忝聯天潢之跡。花萼長衾。早受知遇。奎章玉韻。翩翩而降者。指不勝屈。則是誠人臣極寶。奉而輯之。以壽其傳宜矣。至若十年南冠。與愁爲隣。觸境摛藻。聊以寄懷。風調聲格。雖無可觀。亦有因此而想見當時事者。燕遼星槎。且與諸學士偕焉。長途遣興。多所酬唱。不知幾家旗鼓在我箱篋之中。烏可以泯滅也哉。玆庸收聚繕寫。作若干編。御什之末。敢附賡和諸作。拙搆之外。備錄元韻次韻。又欲以日後所詠。隨得隨書。觀者其無以余之荒拙而輕此稿也。歲丙申暮春。松溪序。</text>
<title>乙酉春。獨留瀋陽。仰和竹梧軒 孝廟駐駕瀋陽時軒號。 燕舘便面韻。付送中官。</title>,<text>燕山萬里路。公子奈何遊。痛哭分離日。遲廻惜別秋。故園花政發。淸漢水空流。聞道前期在。時有永還之期。 翹頭更上樓。御韻 孝廟潛邸時。南國無端客。何因萬里遊。夢廻長樂月。魂斷薊門秋。萍跡如蓬轉。鄕心似水流。與君今更遠。搔首夕陽樓。</text>
<title>屋後小泉。奉春宮讌話。仰和漫吟。</title>,<text>北來霜鴈報三秋。萬葉凋零也自愁。㶑灧宮壺人欲醉。夕陽明滅遠山頭。其二秋靄晶晶暎碧空。斜陽紅葉亂流中。閒來目覺無餘事。獨坐幽篁興不窮。御韻 孝廟春宮時。下同。霜風蕭瑟度深秋。徙倚危樓宋玉愁。孤鳥歸雲千里盡。夕陽山色駱峰頭。其二世上浮名摠是空。臨流豪興一杯中。高車局束誠還歎。泉響滔滔恨不窮。</text>
<title>奉和樂善齋 潛邸堂號。 口號</title>,<text>一天霜鴈送寒聲。河漢迢迢夜氣晶。卧病胡床仍不寐。透簾明月照深情。御韻月明池舘靜無聲。滿眼琉璃捲水晶。獨歎夜深君不到。長河半落惱人情。</text>
<title>仰和樂善齋秋日閒吟</title>,<text>紅葉依依繞碧山。幽人何事掩重關。淸吟獨酌踈簾下。身與琴書自在閒。其二斜日黃花暎小軒。曲欄烹茗喚靑猿。秋天木落金風冷。雨後苔庭獨掩門。御韻秋風錦繡萬重山。葉落松扉何處關。世事都忘詩一首。浮生偸得片時閒。其二夕陽煙柳倚危軒。愁恨還同鎖檻猿。萬里碧空秋色遠。霜鴻飛過掩重門。</text>
<title>仰和春宮漫詠春雪</title>,<text>輕寒二月旣春衣。遲日條風雪更微。琪樹臨軒涵玉斝。遊絲繞檻敞金扉。雲陰鎭岳山容翳。氷渙芳塘水面肥。一望園林開素萼。去年花事尙依俙。御韻寒隨雪意入羅衣。冷逼輕風酒力微。柳杪封成璞玉樹。金門凍作琉璃扉。肯憐晏子狐裘暖。堪笑楊家肉陣肥。燕寂鶯愁花事誤。一春消息更依俙。</text>
<title>仰和春宮禁苑卽事</title>,<text>惆悵送春春可惜。已看城陌樹陰繁。池中荷葉呈新色。階上花枝帶舊痕。垂柳含煙圜紫籞。疎篁碎日暎朱軒。滿園佳景知眞趣。肯與偸閒俗子論。御韻燕語鶯啼春已老。牧丹花謝綠陰繁。晩桃爭艶斑紅色。曉露凝香宿雨痕。把酒喜看佳景物。吟詩好倚曲欄軒。亭臺處處無窮趣。莫向人間說與論。</text>
<title>仰和春宮禁苑口號</title>,<text>林塘雨歇翠煙霏。夕照依依草際輝。燕寂鶯愁春事晩。落花空自滿苔衣。御韻輕煙漠漠雨霏霏。嫩柳嬌花自暎輝。對此如何不擧酒。翠林遙似綠羅衣。</text>
<title>仰和春宮喜雨偶吟</title>,<text>滿天風雨漲湖波。四野佳禾發穗多。處處田家膏澤足。萬民應唱太平歌。其二霏霏疎雨點輕波。獨倚危欄逸興多。最恨罇前無酒伴。空聞風便採蓮歌。御韻霏霏好雨漲新波。處處田家樂事多。從此已知豐歲兆。九重應聞擊壤歌。其二一夜池塘添綠波。荷香和雨上欄多。長廊小苑靜無事。閒聽流鶯百囀歌。</text>
<title>仰和春宮夏日書贈</title>,<text>檻邊煙柳拂林塘。萬朶芙蓉雨後香。一瞻雲物猶仙分。碧藕金漿敢更嘗。御韻朱欄曲砌傍池塘。雨打荷花送暗香。寄語紅塵奔走客。淸幽仙趣暫來嘗。</text>
<title>遜志堂 春宮堂號。在時敏堂大池邊。 夏日聯句</title>,<text>池波㶑灧漲溝渠。雲物淨新霽景初。春宮。 柳外金梭鶯睍睆。山頭煙帳樹森疎。小臣。 羅衫尙熱凝珠汗。夕照生凉上玉除。春宮。 小苑風淸花政發。荷香共賞奉瓊琚。小臣。其二雨意連雲千里黑。淸風欲起夕陽初。琉璃椀薄蔗漿冷。白雪衫單羅縠疎。春宮。 一兩嬌鶯啼古木。千重晩綠繞層除。小臣。 酬酢文章消永日。愧將荒拙報瓊琚。春宮。</text>
<title>偶得妙品墨卿。封上春宮。仍承賜詩。仰和。</title>,<text>猥進玄卿侍玉臺。豹囊珠麝摠奇才。或從毛穎參詩律。時逐楮生近酒杯。翰苑風高蒼璧冷。金池雨歇暗香來。薦賢應受招賢賞。叨得聲名動九陔。御韻毛生昨拜中書臺。忽憶文房四寶才。喜得一圭感厚意。媿無雙璧謝深杯。光隨秋月雲牋動。香逐春風彩筆來。寫盡心中多少興。龍樓問罷詠南陔。</text>
<title>仰和春宮宜春苑口號</title>,<text>天末凉風起。江城斷鴈歸。郊原禾黍熟。衖市蟹魚肥。草樹迷幽逕。雲煙澹古磯。高樓秋日暮。唯有落霞飛。御韻亭榭殘暑退。宮樹早凉歸。柳悴鶯空去。稻花魚正肥。虫聲喧北砌。鴈影落南磯。新釀淸秋露。玉杯月下飛。</text>
<title>北使餞宴。春宮攝行。罷後臣欲與兵判具仁垕。較獵于蕩春臺。春宮戱贈一絶。仰和。</title>,<text>河南還似獵心動。正値秋郊草樹稀。斜陽逐得平原兎。走馬橫鞘意氣歸。御韻郭西風景日饒足。公子將軍在內稀。呼鷹逐兎灞陵下。薄暮橫鞭信馬歸。</text>
<title>席上。又呈一絶。</title>,<text>豈容一豫誤淸儀。只恐誠心逐物移。走馬平原非快樂。小臣猶憶曩時隨。御韻君雖騁辯似張儀。不作誠心物外移。豈特雲煙過耳眼。莫言疇昔謾相隨。</text>
<title>仰和春宮賜黃柑</title>,<text>繞齒寒漿味政長。劈餘淸噴掌中香。不須更羡金莖露。共荷恩榮醉玉觴。其二下砌恭承橘柚黃。開封已覺襲淸香。劈破銀盤飛噴藹。夜深孤燭喜新嘗。御韻三寸黃金綠葉長。寒漿澁齒浹唇香。何當劈破南州橘。剪燭西窻共引觴。其二南州來貢萬金黃。繞齒瓊漿噴鼻香。忽憶吾弟分一半。洞房應與細君嘗。</text>
<title>仰和春宮詠魚水堂 在禁苑中。 鴛鴦</title>,<text>羽毛鮮麗已成文。骨格淸高自不羣。日晩林塘春氣暖。雝雝時戱碧波紋。御韻彩羽纔齊勝繡文。貞心羞與鳥同羣。池氷初解春波靜。正是雙雙戲水紋。</text>
<title>積雨初晴。奉話春宮。醉裏書呈。</title>,<text>春城花柳雨初晴。霧散雲收景物淸。定識明朝問寢早。夕陽猶喜把船觥。御韻宿雨初收春殿晴。篆煙裊裊晩風淸。生憎饒舌少公子。欲酌醇醪罰巨觥。</text>
<title>仰和春宮春日口號</title>,<text>漠漠輕煙雨後風。一春豪興酒杯中。傍人且莫催瓊什。獨倚危欄思不窮。御韻輕寒二月妬花風。細柳新蒲小澤中。啼鳥盡情弄春色。醉飽公子興無窮。</text>
<title>丙戌七月。喪愛女。春宮贈詩慰懷仰和。</title>,<text>今年又見去年哀。層峰之淚舐犢愛。芳魂寂寞歸何處。陳跡唯餘粧奩在。玉女樓臺路阻脩。天上那能去鳴珮。中心漠漠口唏噓。落日悠悠雲靆靉。可憐甁雀縠難掩。痛哭生前見不再。御韻去年吾家喪愛女。今歲君家亦喪愛。兩家孩童非凡骨。孑孑精魂今何在。天上若無神仙已。應隨玉女鳴玉珮。河漢不盡水悠悠。乾坤無際雲靉靉。已矣覆水難可收。可憐長逝更不再。</text>
<title>春宮爲吟兩絶。聊慰悲懷。仰和。</title>,<text>一哭秋郊抆淚廻。可憐蘭玉幾零落。蕙質丰容如在傍。此生那得呴呴樂。其二一別丹旌難更遇。精魂千載孰招廻。微物亦知悽愴意。夕陽深院鳥啼哀。御韻秋日沉沉欲下雨。悠悠意思悲搖落。紅衣已盡渚蓮愁。草木無情傷苦樂。其二春去秋來年光謝。落花流水不曾廻。人間萬理皆如此。何必空山哭盡哀。</text>
<title>丁亥夏赴燕。春宮贈別二律。臨行仰和。副价卽都憲朴遾。行臺卽應敎金振。</title>,<text>驛騎何事驟駸駸。落日離筵別恨深。三夏行旌輕萬里。一封鄕信直千金。燕山草樹當關暗。鴨水風煙接塞陰。莫道炎程行役苦。飮氷唯自秉丹心。其二餞罷瓊琚携滿袖。西天旌旆欲橫參。淸遊駱下雲俱散。離恨龍灣水共深。叱馭寧論征役苦。匪躬唯有歲寒心。丹忱更結螭庭下。欲去徊徨進六箴。御韻關河征馬載駸駸。驛路西連鴨水深。盾日炎炎如爍石。火龍爀爀似流金。渴來誰與氷漿冷。宿處難投樹木陰。况是此行沙塞外。暮雲千里若爲心。其二淸秋會面雖非遠。豈忍一時商與參。垂柳牽情鶯睍睆。離歌唱盡恨冞深。今宵花月三杯酒。去路雲山萬里心。臨別贈言良有以。送君揮淚賦規箴。</text>
<title>百祥樓。仰和春宮戱贈。</title>,<text>故園東望幾千里。獨上高樓思悄然。寂寞鶯花春又晩。夕陽橫帶暮江煙。御韻搖搖征旆今何處。別後心思倍黯然。莫遣折花驚蝶夢。鶯聲依舊柳含煙。</text>
<title>龍灣渡頭。步李尙書行遠韻。別灣尹李時楳。</title>,<text>陰山又此行。何日更逢迎。臨別無窮意。孤舟萬斛情。御韻 沿路吟詠。春宮並賜追次。奉使燕山萬里行。江頭幾日笑相迎。眼前須取深杯飮。莫話今朝遠別情。其二征馬蕭蕭背日行。遼山矗矗望中迎。臨歧相送欲分手。夕照江波無限情。</text>
<title>金石山。戱次副价。</title>,<text>日日負淸債。身心倍覺疲。不妨人或笑。更望寄新詩。御韻 追次役役風塵裏。心形俱自疲。唯勝去來際。贏得百篇詩。其二雅謔資長道。渾忘氣力疲。何當東駱宅。把酒共論詩。</text>
<title>湯站。書贈副价便面。</title>,<text>十年辛苦遼陽塞。㘅命如今又出疆。不料異鄕同笑語。那知此日共班行。天連鶴野煙塵暗。地接龍堆道路長。多謝新詩頻有贈。聊將便面答輝光。御韻 追次南接滄溟浩渺茫。北來山岳鎭邊疆。風吹夜帳陰雲黑。霜落塞天一鴈行。地近龍荒歸夢濶。音疎鳳闕旅愁長。凄凉背日陵高去。唯見殘墟夕照光。其二昔聞掃盡腥羶穢。混一乾坤萬里疆。文物衣冠超百代。英標俊彥列千行。時移事變膓堪斷。地是人非恨獨長。秋草荒凉唯月白。慇懃酌酒慰淸光。</text>
<title>通遠堡。次行臺謝借馬。仍譏故事。</title>,<text>鶴野茫茫路不窮。玄黃那得任追風。倘騎此馬東門外。寧怕崎嶇暮夜中。御韻 追次關山千里路難窮。拂面時來廣漠風。音斷故園今幾許。夢魂長繞玉樓中。其二何須阮籍哭途窮。鵬摶扶搖九萬風。磊落男兒事業志。取看仁義力行中。</text>
<title>盤山驛。次行臺。</title>,<text>難繼濁泉水。何望紫禁氷。古來行役苦。未有此炎蒸。御韻 追次或涉火雲侵毒熱。時從雪塞踏層氷。君行快意無拘束。人馬何由氣似蒸。其二觀海難爲水。夏虫豈語氷。何如征戰苦。謾說熱薰蒸。頃在北漠。累從戎陣。備甞炎霜之苦。故云。</text>
<title>廣寧前野。偕淸騎獵。副价先獲一鵪鶉。以詩誇之。余得二雉。步其韻戱答。</title>,<text>告功非獲雋。獵騎謾平林。野雀雖千數。何當一大禽。御韻 追次孤村煙斂日沉夕。宿鳥依依投古林。驢背渾忘前路遠。原頭耽看弋輕禽。</text>
<title>小凌河。次行臺懷古。</title>,<text>荒城當道獨嵯峨。弔古行人感慨多。回首元戎歌舞地。夕陽空照舊山河。御韻 追次城連白骨相峩峩。懷古傷心恨獨多。向夜月明人寂寂。灘聲咽咽滿長河。其二古城殘堞尙嵬峩。指點行人惹恨多。謾說當年功業大。已將聲績擲流河。</text>
<title>次副价錦州衛感懷</title>,<text>客中愁思轉如麻。還羡城頭返暮鴉。近得故鄕書信否。枕邊歸夢到家多。御韻 追次輕煙漠漠雨如麻。衰草城邊柳上鴉。客裏鄕心何處苦。淚痕偏向夢中多。</text>
<title>寧遠衛。戱答副价乞酒。</title>,<text>沃渴無如金椀茗。解愁元有滿腔春。莫效當時畢吏部。府中應指酒饞人。御韻 追次多少客邊恨。能消一椀春。縱然已不得。莫作甕間人。</text>
<title>次行臺望覺華島偶吟</title>,<text>訪古尋新遵海濱。物非人異獨傷神。可憐昔日乘槎路。幾度吾東奉表臣。御韻 追次海雲初斷覺華濱。宿霧沉昏倍愴神。積水盈盈涵地軸。月明何處泣孤臣。</text>
<title>㙮山所。答副价雨中述懷。</title>,<text>滿天風雨濕征衣。客裏新添白髮微。爲問前期何日是。故鄕長在夢中歸。御韻 追次催行四夜始求衣。曉月含山欲熹微。兩三火僕休言苦。爲促來程是易歸。</text>
<title>中後所。答副价謝送酒。</title>,<text>颯颯輕風細雨來。征人正好倒金罍。故將詩債論多少。送與香醪復一杯。御韻 追次喜瞻送酒來。驚却半殘罍。饞作相如渴。難霑水一杯。</text>
<title>登角山寺 在萬里城頭</title>,<text>孤高絶勝角山寺。粉堞崢嶸萬里餘。北斗低懸天勢盡。東丘騁望客心舒。燕山草樹圍平野。鯨海滄波接太虗。千載此遊眞不偶。羽衣珠履訪仙居。御韻 追次兩三和尙一山寺。曾是當年霈澤餘。嶽色千重連瀚海。煙雲萬里接荊舒。秦城奮起天邊入。漢業陸沉地半虗。寥落禪房無限恨。英雄安得奠皇居。其二角山寺裏鐘聲動。萬木深陰帶雨餘。詩爲興催白戰急。愁從酒解朱顔舒。僧歸石室香燈暗。講罷禪堂俗念虗。千里驅馳勞客夢。天邊引領望宸居。</text>
<title>撫寧縣。次副价雨中書懷。</title>,<text>今年又作望鄕人。萬里那堪奉使頻。却喜前溪微雨過。應知明日路無塵。御韻 追次西來久作望鄕人。澤國江山入夢頻。與子何當歸洛日。鳴珂紫陌拂紅塵。</text>
<title>到龍灣。別副价先往新安。席上應呼。</title>,<text>塞上同回馬。秋風客路長。如何半途別。又是近重陽。御韻 追次把酒偏消恨。論詩引興長。君今先我去。揮淚對斜陽。</text>
<title>龍灣舘。仰和春宮馳驛委贈。</title>,<text>征旆言旋萬里外。玉樓初下一封書。字字丁寧偏友愛。江干拜受更懷諸。御韻夜聞歸鴈起邊思。曉得燕山萬里書。知爾相逢雖不遠。願言日月速居諸。</text>
<title>重陽令節。到新安。答副价述懷。</title>,<text>饑歲民生困。邊城畵角哀。堯時九載水。湯日七年灾。心逐南鴻逝。身從北塞來。黃花滿四野。恐負重陽杯。時値久旱。杯酒無心。故云。御韻 追次三農已失望。萬姓誠哀哀。我獨偏何故。天胡降此灾。燕知社日去。客趁重陽來。仰副憂民意。丁寧戒酒杯。燕山則年豐。故第一聯云。</text>
<title>蔥秀山石榻。仰和春宮潛邸時韻。贈副价。潛邸還瀋時。朴遾爲海伯。詩酒奉別于此。</title>,<text>石榻依然枕碧流。黃花楓葉又三秋。誰知今古深杯酒。爲解長途萬斛愁。御韻 追次碧山紅葉暎前流。畵出依然錦繡秋。緬憶當時詩酒興。野情如舊盡消愁。</text>
<title>碧啼舘。仰和春宮書贈。</title>,<text>使節初從萬里廻。忽擎仙什喜難裁。淸秋驛騎追風疾。不待征鞭步步催。御韻萬里西行今始廻。惄然情悃可勝裁。與君會面應來日。載驅撲撲須臾催。</text>
<title>拈韻呈春宮</title>,<text>留心李杜竟難效。空歎人間歲月增。欲載兩牛唯素癖。能安一字孰良朋。聯床共聽東林雨。對酌時逢北斗僧。莫厭樽前歌管足。百年浮世劇風燈。其二王城春色至。梅萼日逾增。遣興因歌管。論詩仗友朋。或隨川上柳。時訪定中僧。醉後無餘事。閒吟夜雨燈。御韻東君已報春消息。聞道長安酒價增。深院雅遊宜墨客。華堂會飮是良朋。携奚或逐溪山興。杖策時從雲水僧。世故且將拋物外。香醪共酌對銀燈。其二春氣初和暢。良宵月色增。吟詩仍作伴。呼酒自成朋。已絶馳外念。還同入定僧。學文須莫懶。快似一風燈。</text>
<title>疊用前韻。咏槽溪山庄。仍呈春宮。</title>,<text>二百年間人所稱。如今聲價十分增。山爲鳳翥爲詩料。泉作龍吟作酒朋。洞裏閒雲藏古寺。檻前明月伴歸僧。醒來忽看仙區勝。翠壁依俙似聖燈。御韻昔聞泉石共嗟稱。聲價邇來百倍增。豈獨溪山殊絶勝。况兼詩酒更無朋。千峰逈處尋巢鶴。萬壑昏時入院僧。醉後渾忘春日暮。笑看碧落月爲燈。其二飛流百尺豈虗稱。六月炎天爽氣增。川響爭喧如鐵馬。詩情激發勝文朋。澗邊啼鳥迎春色。巖下長松伴老僧。山洞陰陰興未已。夜深應點九華燈。</text>
<title>卧病。書呈春宮。</title>,<text>一病委床久未朝。靜中愁緖轉寥寥。隔牕遲日唯禽語。遶檻輕陰已柳條。忽憶原林隨弋獵。仍懷山澤問漁樵。微忱欲荷瓊琚報。却把蕪詞徹九霄。御韻鵷班久阻獨趨朝。靑瑣金門摠寂寥。須愼春寒攻藥石。尙凝簷溜作氷條。休思快馬山前獵。難聽漁歌谷口樵。低唱淺斟縱慰意。應知鬱氣欲冲霄。</text>
<title>秋夜書齋述懷。書呈春宮。</title>,<text>文房四友政澄新。玉簟銀床不到塵。滿院蟬聲秋雨裏。朗吟空憶和箎人。其二雨後園林景物新。篆煙起處靜無塵。公子百年閒最樂。鳴珂羞作冶遊人。御韻雨後天光更淨新。煩襟滌盡一無塵。蟬鳴樹裏微風起。端坐潛心對古人。</text>
<title>戊子季秋。蒙恩暇往賞天磨聖居諸山。到淨慈寺。伏承春宮下賜瓊韻與酒果。光動一行。是夜與同伴飮。待曉登高。銀海渺茫。錦繡燦爛。吟得二律仰和。</title>,<text>萬疊仙區路。居然辦勝遊。洞深紅葉晩。天濶白雲悠。江海吟邊入。煙霞坐處浮。此中多少興。付與碧山秋。其二肩輿催上路縈廻。望裏秋雲自作堆。勝地何嫌終日賞。香醪遙降九天隈。恩深此夜三更飮。霜過前林萬壑哀。獨坐禪宮無限意。拜酬仙藻愧非才。御韻龜縮深宮裏。聞君此日遊。洞中琴韻響。雲外篴聲悠。望遠心猶壯。憑高氣欲浮。醒來還又醉。豪興碧山秋。其二寒聲已逐鴈聲廻。霜葉先紅錦繡堆。樂極那忘靑瑣閣。登高應陟白雲隈。飛流百尺添新興。古寺千年感舊哀。賞罷歸期何日是。佇看詩賦相如才。</text>
<title>仰和春日御製</title>,<text>秘苑叨陪翠輦遊。一望春色滿畿州。蝶飛午院花香動。鶯囀西林竹影幽。座匝壺觴添逸興。身霑雨露散幽愁。微臣仰賀嘉魚樂。醉後賡歌白玉樓。右春日偶題宮粧隊隊各徵歌。仙榜承恩賞百花。雨歇池塘春欲暮。沉香亭上晩風多。右效宮詞御韻 孝廟登極後。下同。聞道人人爭勝遊。忽望春色滿皇州。羅幃風動朱簾捲。寶鴨香殘小殿幽。柳綠花紅堪遣興。鶯歌燕舞摠消愁。靜看萬物無違理。徙倚閒吟百尺樓。右春日偶題細腰學得風前柳。醉臉爭嬌雨後花。宮殿深陰晝漏永。登樓望遠夕陽多。右效宮詞</text>
<title>偶得暇日。泛舟東湖。上登鳳翔樓。仍製長律一首下送。拜手仰和。</title>,<text>五月林亭積雨收。花紅柳綠境淸幽。江干偶値金罇滿。宮使還尋畵舸浮。情溢奎章榮一世。恩隆花萼映千秋。鳳樓仙蹕違陪扈。悔作江湖漫浪遊。御韻碧山煙斂雨初收。綠樹陰濃景物幽。孤鳥凌空千里沒。暮雲猶濕萬重浮。樓臺廓落心唯壯。欄檻虗凉氣似秋。遙想東湖應漲濶。知君今日泛舟遊。</text>
<title>禁苑。仰和御製。</title>,<text>四月園林草樹繁。澗邊啼鳥自相喧。猥侍耿光看物色。樽前忘却到黃昏。其二幽泉㶁㶁傍仙家。晩苑寥寥有落花。奎藻欲賡杯更把。莫敎簷外夕陽多。御韻羣芳已歇綠陰繁。澗草芊芊鳥雀喧。最愛淸風北窻下。乘凉獨酌月黃昏。其二臨流草屋似山家。玉洞夭桃萬樹花。燕舞鶯啼春欲盡。獨憐檻外水聲多。</text>
<title>燕槎歸路。到鳳城。王人賫玉札珍羞以來。感懷旣激。仰和御製。</title>,<text>旌節飄颻萬里廻。重宸安樂國無灾。朞功重服身猶在。銀燭靑娥豈念哉。御韻千里關山好好廻。多隨福祿盡消灾。浿江處處唯桃李。寧忍此時空過哉。</text>
<title>癸未冬。奉使瀋陽。留質未還。悵別副使韓判書 仁及，書狀官沈舍人 東龜 于河梁。悽然書贈。癸未</title>,<text>共仗蘇卿節。獨憐鍾子冠。嗟嗟時世變。脉脉別離難。罷酒殘燈暗。臨歧片月寒。雲山故國遠。無計伴歸鞍。</text>
<title>冬日卽事</title>,<text>雪盡關山恨未消。夢魂迢遞隔雲霄。可憐月白風淸夜。旅榻孤吟坐寂寥。</text>
<title>春日書懷 甲申</title>,<text>霏霏春雨自雲門。日暮天涯暗斷魂。獨對陰山無限恨。隔年沙塞滯王孫。</text>
<title>渾河野坂。次李季眞 稹 述懷。野坂。胡中亭榭之稱。季眞。兵判李景曾質子。</title>,<text>獰風漠漠吹陰沙。二月胡天尙未花。爲問何年歸故國。春遊隨意踏靑莎。</text>
<title>仲夏。旅舘重患癘疫。沉綿四旬。賴鄭太醫柟壽用藥。僅得回甦。吟詩以謝。</title>,<text>三伏炎蒸日。孤臣卧病時。故園千里遠。命道十分危。客履塵空滿。胡床琴自欹。倘非神妙術。羸脆竟何支。</text>
<title>秋日書懷</title>,<text>胡天一鴈遠。霜落客心驚。野外荒煙斷。愁中白髮生。旅窻新月冷。危堞暮雲橫。魂夢迷何處。秋風萬里情。</text>
<title>旅舘。次賈島桑乾韻。</title>,<text>爲質龍荒近十霜。夢魂猶不度遼陽。平沙萬里人煙斷。回首南關是故鄕。</text>
<title>仲秋。挈眷以歸。昭顯世子曁今上轉向燕京。渾河渡頭。倐作東西。聊賦悲懷。</title>,<text>異域星霜同楚囚。如今何事又分輈。天涯缺月三更夢。遼塞寒風萬里秋。征馬踟躕如惜別。獰胡催迫更難留。回頭泣望燕山路。鳴鴈河梁不耐愁。</text>
<title>春帖應製 乙酉</title>,<text>葭菅灰飛令節廻。氤氳春色滿宮梅。秦關已報烏頭白。遼塞爭傳鶴馭回。瑞日初陞丹鳳闕。祥雲逈繞栢梁臺。廷臣共賀昇平樂。無限歡聲動九垓。</text>
<title>坡城客舘。候世子回駕。中夜述懷。乙酉仲春。昭顯永還。余率外戚。迎于坡州。</title>,<text>羶酪十年苦。山川千里餘。旋車有今日。歡意更何如。</text>
<title>赴燕。登降仙樓。和贈成川倅廬 協。</title>,<text>巫峽春風起。淸江暮靄收。客中多少興。長篴一聲樓。</text>
<title>遼東太子河。阻雨苦吟。</title>,<text>故國一爲別。他鄕老此生。十年沙塞夢。四度遼陽城。落日千行淚。春風萬里情。汀洲夜雨急。不寐聽江聲。是夜露宿。</text>
<title>題屹上人詩軸</title>,<text>鳴沙十里海裳坡。多少江山淨似羅。楓嶽道僧何處去。滿城紅葉獨吟哦。</text>
<title>七夕感吟</title>,<text>銀漢迢迢七月秋。天孫佳會鵲橋頭。慇懃舊約三更夢。繾綣深情一夜愁。牛渚魚沉魂脉脉。鳳機螢度恨悠悠。人間定復無玆別。離合怱怱歲不休。</text>
<title>秋日口號</title>,<text>木落天高夜氣凉。羣芳已歇菊花香。秋風吹盡關山月。無限霜鴻度夕陽。</text>
<title>臘月。鎖直摠府。夜吟。</title>,<text>省院寥寥靜不塵。宮梅先放雪中春。酒盡燈殘仙漏永。夜深寒月意逾新。</text>
<title>吳斗元約會不來。雨中有吟。丙戌</title>,<text>溪柳風前亞。庭花雨後催。夜深君不至。燈下看金杯。</text>
<title>端陽應製</title>,<text>魏闕端陽回令節。羅衣初賜近臣時。門垂艾虎羣邪辟。水鑄銅龍景福煕。時久旱 蒲酒盈盈登紫殿。榴花灼灼暎丹墀。太平家國無餘事。但使兒孫繫縷絲。</text>
<title>七夕偶吟</title>,<text>一葉初飛漢水隈。夕陽秋色暎樓臺。銀河此夜應多恨。靈鵲橋頭掩淚廻。</text>
<title>送全昌君柳 廷亮 赴燕京</title>,<text>征旆搖搖九月秋。關河萬里路悠悠。皇華不復朝天舊。塞菊空關立馬愁。華表千年雲北去。薊門斜日水東流。荒城破屋應多感。處處傷心弔髑髏。</text>
<title>春帖應製 丁亥</title>,<text>玉曆頒春斗柄東。韶年物色政冲融。山河八域絃歌裏。簪珮千官拜舞中。紅綻宮梅銜淑氣。黃歸御柳帶條風。迎祥佳節持何獻。唯祝龍樓壽筭崇。</text>
<title>春意舘。次副价戱贈金羣玉 振。</title>,<text>美人含笑隔牕紗。恰似蟾光暎碧波。遊客莫言膓欲斷。羅敷其奈有夫何。元韻背立斜陽掩面紗。羞人不肯送秋波。風流御史休回首。縱有春情知奈何。次韻 羣玉寶靨丹唇護碧紗。仙冠疑自海中波。多情不獨靑驄客。門有郞君奈若何。</text>
<title>書贈羣玉便面</title>,<text>四月離家九月還。半年贏得鬂毛斑。三庚異域炎蒸裏。萬里嚴程草樹間。漠漠愁雲連漢塞。蕭蕭暮雨暗秦關。玉河光景能相記。御史休忘逆旅艱。</text>
<title>除夜酒席。應呼。</title>,<text>惆悵三杯酒。遲回五夜深。非爲無來歲。惟緣惜舊心。</text>
<title>迎祥應製 戊子</title>,<text>金雞啼罷啓昌辰。鵠立鵷班拱紫宸。淑氣纔廻梅萼綻。惠風初暢柳條新。椒花頌祝千灾去。栢葉樽開百福臻。唯願淸光同日月。萬年長御太平春。</text>
<title>題悟上人詩軸</title>,<text>聞道仙區多勝遊。未知飛錫幾回秋。忽憶年前行樂處。滿山紅葉暎淸流。年前。往賞一天磨。故云。</text>
<title>題崔溥飄海錄</title>,<text>杳杳耽羅外。孤帆萬頃頭。那知一陣颶。已到浙江秋。</text>
<title>春日。聞隣篴述懷。</title>,<text>花紅柳綠夕陽明。檻外澄波鏡㨾平。隣篴何須吹一曲。故敎詩酒答深情。</text>
<title>齋室 慶德宮 書懷</title>,<text>齋室無人獨坐。故宮寥落鶯啼。看書未洽眠至。不覺羲輪向西。</text>
<title>帶孟永光。往遊槽溪。孟卽中國名畫。號貞明。浙江人。勤邀東來。是秋還送。</title>,<text>籃輿携遠客。郊墅屬新晴。倚檻靑山近。捲簾飛瀑明。風流仍勝會。繪素又高名。小醉乘歸興。斜陽滿禁城。</text>
<title>夏景排律。書呈春宮。</title>,<text>好雨通宵漲石渠。郊原霽色麥秋初。殘霞捲樹山容淡。返照當窻竹影疎。林籟淸凉登畵閣。荷香馥郁繞層除。盈樽美酒澠相似。滿軸新詩錦不如。却感華牋傳巷谷。非關木果要瓊琚。人間湛樂三杯後。世上風塵一夢餘。使辦勝遊愁易祛。相逢俗客趣難攄。歌聲寥亮煩襟暢。舞袖蹁躚逸興舒。啼鳥流鶯喧古木。綠陰芳草護幽居。昇平公子閒無事。醉眼朦朧望太虗。</text>
<title>天磨之行。到大興洞女妓潭口號。</title>,<text>朝發雲居訪碧潭。夕陽秋色滿東南。由來俗客仙緣少。眞界煙霞恐未堪。</text>
<title>賞盡天磨。抵花潭書院。留守金潛谷 堉 携酒以待。話罷到棚巖。潛谷更寄奚筒。艱覓紙筆和送。</title>,<text>秋山錦繡勝春花。洞裏仙潭繞彩霞。慇懃詩酒來相問。多謝諸君禮數加。元韻一曲秋潭楓作花。溪山面面暎朝霞。河間經術尊先哲。傴僂遺祠禮有加。</text>
<title>送吳尙書汝完 竣 赴燕京</title>,<text>年年征馬繫門前。萬里如何又獨賢。數句新詩慚授簡。一樽芳酒悵離筵。寒生驛路霜侵袂。歲暮胡山雪滿天。聞道花妖能誤事。去來須勿太留連。</text>
<title>送朴侍郞 遾 之慶州任</title>,<text>燕塞纔同萬里愁。如何今日更離憂。蒼黃五馬風霜裏。朱墨三秋嶺海頭。西土曾聞宣敎化。南州佇看播歌謳。送君此夜情無極。滿酌深觥月色浮。</text>
<title>春帖應製</title>,<text>玉管葭灰動。春城淑氣宣。靑幡消宿𧏮。綵燕頌新年。日暖柳初嚲。苑深鶯欲遷。風光從此好。爭媚艶陽天。</text>
<title>春日酒席。次斗元。己丑</title>,<text>東風桃李媚芳春。盡日琴歌答令辰。醉後渾忘塵世事。自稱吾是一閒人。</text>
<title>登暎波亭。次益平尉洪子範 得箕 口號。暎波。園中亭號。</title>,<text>雨後林塘景物新。綠荷風動水粼粼。朝退小亭無一事。倚欄釃酒待佳賓。其二方波萬斛鏡玲瓏。人在樓臺縹緲中。天晴日午薰風細。輸與榴花盡意紅。</text>
<title>明妃怨</title>,<text>妙選江南入後庭。明眸朗朗似秋星。春風未解愁膓結。漢月空添怨淚零。雪滿穹廬思鳳闕。雲陰朔漠對羶腥。玉容未歇香魂散。塞土長留一塚靑。</text>
<title>辛卯冬。赴燕京。歷謁長陵。夜到臨湍。和副价黃子由 㦿。號漫浪。 志感。長陵。舊奉坡州。</title>,<text>前春省掃過喬山。攀栢終朝未忍還。况是使車西去路。可堪衣袖濕潸潸。元韻使車催發向喬山。霜露悲情入夜還。經幄舊臣回白首。遙瞻象設涕空潸。</text>
<title>玉溜泉。在蔥秀山 次子由。</title>,<text>昔日登玆榻。依然碧玉源。十年爲遠客。幾度鎖歸魂。古迹皇華翰。行裝彩鹿轓。來時春政好。歌舞共胡樽。</text>
<title>栽松道中口占</title>,<text>生來八度浿江遊。秋月春風摠作儔。十里煙波看漠漠。一城雲物望悠悠。華筵日暮歌聲散。旅舘燈殘客夢幽。從古此間多勝賞。星軺那得暫淹留。</text>
<title>明日是渡江日。悽然口占。</title>,<text>停盖龍灣是。胡山隔水看。坐思明日路。覊緖益無歡。</text>
<title>九連城露宿</title>,<text>朝辭鴨綠水。暮宿鎭江城。積雪眠難就。中宵意自驚。塵沙憂路遠。星斗待天明。莫道人將老。風霜幾度行。</text>
<title>松鶻山</title>,<text>華夷境界限山川。日暮狂歌古道邊。愁來直欲登高去。倚劒橫看萬里天。</text>
<title>柳田</title>,<text>故國一爲別。他鄕道路難。愁多傾玉斝。日暮卸金鞍。北地獰風掣。南天歸夢寒。借言還塞者。灣人。有還歸者。 一一報平安。</text>
<title>湯站</title>,<text>墟落兵塵後。荒城夕照邊。征車卸積雪。毳幕起寒煙。夜冷人敲火。天淸月滿川。異鄕無限意。對酒更悽然。</text>
<title>鳳凰山</title>,<text>一片孤山安市城。秪今猶說舊時名。天連朔漠防胡塞。地接遼陽擁帝京。鶴野千秋唯鳥跡。龍沙萬里少人行。當年堞上辭天子。知是三韓不世英。</text>
<title>鎭東堡 松站</title>,<text>日暮孤城三兩村。馬嘶人語共相喧。箇中慷慨無窮恨。椎䯻前頭不敢言。</text>
<title>鎭夷堡 一名通遠堡</title>,<text>懷鄕徒有淚。去國暗銷腸。草屋新茶店。荒城古戰塲。劍寒衝北斗。裘暖却邊霜。日暮蒭蕘絶。悄然待送將。</text>
<title>觀獵</title>,<text>盡日驅車謾自勞。途中又値塞風高。時有獵人飛馬過。男兒生世亦雄豪。</text>
<title>連山途中偶吟</title>,<text>絶域年將盡。故鄕天一涯。寒宵孤客夢。難得到家多。</text>
<title>次子由連山途中苦寒書懷</title>,<text>雪中經過已多旬。面目憔枯不似人。此日登途寒更烈。只言歸路伴靑春。</text>
<title>次子由高嶺口號</title>,<text>俯看霜雪滿天山。憑劒長吁百二關。何由挽得天河水。淨洗風塵宇宙間。</text>
<title>次子由謝高嶺借馬</title>,<text>難於上蜀道。安得並車轅。路險層氷積。天寒虐雪繁。深林投宿鳥。疊嶺哭懸猿。莫道橫行志。還慚老馬存。元韻北來有高嶺。從古戒征轅。急峽藤蘿窄。窮冬霰雪繁。相憐借宛馬。歘過捷胡猿。顧眄休疑老。橫行志尙存。</text>
<title>甜水站</title>,<text>夢猶登鳳闕。醉或撫龍泉。迢遞燕山路。蒼茫歲暮天。寒威生雪後。曉色拂窻前。百感崩城下。孤燈夜似年。</text>
<title>狼子山</title>,<text>故鄕今已遠。異類反爲隣。征路杳無極。浮生恨不辰。衣冠渾慘目。風俗更傷神。幾度狼山宿。悲歌恐有人。</text>
<title>三流河口號</title>,<text>度盡三流水。偏憐太子河。緣何留別恨。嗚咽尙鳴波。</text>
<title>次子由三流河述懷</title>,<text>客夢連宵斷。家鄕天一涯。河濱寒雪積。墟落暮煙斜。絶壑猶啼鳥。深林自亂鴉。已愁山路細。荒野更悠賖。</text>
<title>冷井 東人來則盈。去則渴。世稱神泉。</title>,<text>天開此冷井。唯待我行人。臭味恒無變。盈虗似有神。庚炎猶凜冽。積雪更氳氤。一飮胸襟爽。心邊不到塵。</text>
<title>遼陽懷古</title>,<text>百年形勝遼陽地。雉堞傾頹草樹圍。此日荒墟空鳥跡。當時雄府掣龍旂。開門叛將名仍醜。仗劒孤臣節獨徽。舊物秪今猶白㙮。征人不覺淚霑衣。</text>
<title>次子由遼陽感懷</title>,<text>遼塞興亡一奕棊。秪今行客不勝悲。雲陰破堞啼鴉樹。日沒荒郊立馬時。鶴野反爲胡地牧。薊門那見漢家兒。此中慷慨無窮意。輸入燈前七字詩。</text>
<title>白㙮</title>,<text>遼城白㙮護天神。屹立乾坤度幾春。巧匠曾勞治石甓。征人恒憇簇車輪。嵬嵬獨閱滄桑事。衮衮長臨浩劫塵。華表何年歸白鶴。故墟唯見禿頭民。</text>
<title>淸風寺 在首山之陽</title>,<text>落日淸風寺。山僧挽我過。胡麻盛玉椀。香茗煮金鍋。洞雪行人少。床經法侶多。俯臨遼野曠。撫劒更悲歌。</text>
<title>筆管鋪</title>,<text>夕投筆管鋪。氷雪滿溪流。小店炊煙起。前峰月色浮。天低遼野濶。歲暮故園悠。歸計何時定。空嗟節序遒。</text>
<title>牛家庄</title>,<text>朝上首山岡。暮投牛氏庄。旅窻關月白。危堞塞雲蒼。故國音書斷。殊方道路長。歸期在何日。搔首獨彷徨。</text>
<title>牛庄望月</title>,<text>落日孤城暮色濃。漸看新月上前峰。今夜九重安丙枕。關河萬里息邊烽。</text>
<title>三叉河</title>,<text>遼河太子渾河水。派作三叉萬里流。聞道江干元我界。何時重復屬東丘。</text>
<title>沙嶺驛</title>,<text>當日王師於此敗。可憐白骨藉途中。機謀若用熊廷弼。行陣寧容孫得功。半夜鼓聲遼塞陷。片時鶴唳廣寧空。千年藩屛爲虗器。長恨巖廊失禦戎。</text>
<title>次子由沙嶺述懷</title>,<text>客中愁思付詩句。醉後閑吟謾自刪。衣涴黃塵俱跋涉。詞高白雪敢追攀。來時驛路寒猶早。今日龍沙月幾彎。千里故園將遠望。胡山慘慘暮雲頑。元韻牛庄沙嶺無新句。病裏吟哦未易刪。都削等威同苦樂。獨嚴詞律絶追攀。遼山白雪風如砭。霄漢黃昏月又彎。一步起居違數日。思聞警欬起疎頑。</text>
<title>平安堡</title>,<text>孤鎭危如百尺竿。當時何事號平安。極目黃沙多白骨。亂鴉飛下夕陽殘。</text>
<title>長墻 在遼澤中</title>,<text>茫茫遼澤淤泥地。千里長堤聖代修。平濶曾聞方軌過。缺訛今見獨驢愁。炎蒸六月蚊成陣。䨪雨三秋陸運舟。畏道北來無若此。年年征役不堪憂。</text>
<title>高平驛曉發</title>,<text>曉月蒼茫靄欲曙。一望氷路更艱難。僕夫把火相喧聒。憑几車中夢未闌。</text>
<title>次子由曉發書懷</title>,<text>半夜荒城吹畵角。僕夫驚起整車驂。登程自信唯行北。入野難分誤向南。一代衣冠從此異。百年文物使人慚。如今專對非吾分。機事多端恐未堪。</text>
<title>十三山</title>,<text>簇立尖峰似劒鋩。古今留斷幾人膓。遠客斜陽愁眼對。持鞭數盡暮雲蒼。</text>
<title>大凌河懷古</title>,<text>大凌河水何時盡。長使英雄淚滿衣。十萬漢兵同日死。秪今白骨照殘暉。</text>
<title>次子由過松山堡感懷</title>,<text>昔日松山幾匝圍。一城興廢繫關機。倒戈叛將今猶在。辮髮詞臣古亦稀。百戰荒墟枯骨積。千年毁堞暮鴉歸。途中忽憶當時事。抆淚唏噓對夕暉。</text>
<title>途中望錦州懷古</title>,<text>一片孤城萬匝圍。紛紛天下羽書飛。偸生老祖還迎賊。堪愧身邊舊戰衣。其二天下援兵此地敗。大明形勢已堪危。當時內竪欺邊報。月暈三年帝莫知。其三一帶連城如破竹。可憐白骨遍黃沙。從此皇威遂不振。百年宮闕暮鴉多。</text>
<title>杏山堡感懷</title>,<text>落日低荒野。陰雲接故墟。極目人煙斷。傷心百戰餘。</text>
<title>㙮山所懷古</title>,<text>萬古驚心此地事。滿城屠戮一無餘。男兒一死何須恨。凜凜英名竹帛書。</text>
<title>次子由㙮山有述</title>,<text>北塞兵塵起。邊封月暈時。天寒胡騎合。日暮鼓聲遲。世事嗟何及。孤城竟不支。人人皆死節。定不愧羗兒。</text>
<title>次子由寧遠衛感懷 明亡。吳三桂不從流賊。禍及其父。遂開關引虜。</title>,<text>貔貅十萬屬元戎。虎視龍沙一代雄。事去已難酬聖主。忠深猶未保家翁。初心定雪燕京耻。誤計還將虜騎通。破賊功成身便死。應知靑史許吳公。</text>
<title>次子由過祖將舊第</title>,<text>田第朱甍起石門。豪華四世摠君恩。曾聞漢塞傳雄略。今見燕氓唾苟存。破堞雲寒餘舊宅。荒原日暮哭新魂。天殃竟是胡庭辱。何不當年救我藩。</text>
<title>六洲河 在中後所</title>,<text>河水遙從北地流。縈廻散入作汀洲。日暮荒沙秋色遠。望鄕孤客不勝愁。</text>
<title>次子由前屯衛懷古</title>,<text>此地無噍類。當時仗節誰。偸生女子是。避死男兒爲。日暮孤魂泣。天寒遠客悲。可憐忠義士。猿鶴竟何之。</text>
<title>九江口</title>,<text>勝地初來賞。浮生辦壯遊。村開一片石。村名 城築九江流。削壁圍關口。高墩列岫頭。雄圖今已矣。長嘯夕陽樓。</text>
<title>次子由望長城感懷</title>,<text>萬里周遭界夏夷。縱橫粉堞入雲圍。唯知胡虜千年患。豈料秦嬴二世非。大海遙連高雉濶。羣山逈繞列譙飛。祖龍壯略今如在。邊塞唯應讋厥威。</text>
<title>次子由望海樓述懷</title>,<text>一上丹梯意爽然。扶桑遙看海東天。肇基朔漠禹時斧。驅石滄溟秦帝鞕。樓觀臨城形勝壯。臺隍枕海關防堅。繁華已盡荒煙起。搔首吟哦涕自漣。其二百年形勝一危亭。雉堞連雲萬里平。關路蕭條通古塞。海潮寂寞打空城。山河摠帶腥膻氣。天地不聞絃誦聲。極目波瀾境界濶。羽衣珠履欲登瀛。</text>
<title>雲巖寺 在撫寧兎耳山西</title>,<text>匹馬偶然尋古寺。閭村不正望中圍。一區淸境還奇絶。獨倚蒼松對夕暉。</text>
<title>萬柳庄</title>,<text>萬柳村庄尙有墟。寒鴉飛集夕陽初。依俙坐想當時事。多少朱樓綠酒釃。</text>
<title>次子由射虎石有述</title>,<text>灤水雄城古漢關。蒼然一片路邊頑。百年留號龍沙外。一箭穿痕虎石間。彌節白檀軍旅肅。違期南幕命途艱。九原倘得斯人起。佇見塵淸薊北山。</text>
<title>淸聖廟 在灤河傍</title>,<text>孤竹淸風灤水邊。秪今遺迹此依然。當時只爲君臣重。後日何須竹帛賢。讓國高標頑懦起。採薇貞節弟兄全。停車拜手松杉下。祠廟無人鎖暮煙。</text>
<title>沙河驛。回想去年光景。</title>,<text>去年今日此間過。古壘風塵薄暮多。飛騎忽傳還貢女。爲停行盖喜如何。其二邊人來報單于死。落日初斜古郭時。兩夜催行六百里。片心唯恐二臣危。二臣。卽李相國景奭。趙判書絅。</text>
<title>次子由溱子店途中偶吟</title>,<text>燕山路遠多苦。客店天寒少人。向晩風沙撲面。共言何日陽春。其二却恨他鄕半載。共愁官路三千。何日更淸宇宙。中宵獨撫龍泉。</text>
<title>次子由玉田縣有述</title>,<text>客中愁思何時遣。世事紛紛日就非。捲地塵沙迷去路。連宵霜雪滿征衣。薊門北望空煙樹。海口南臨只夕暉。竣事還朝春定晩。故鄕花柳减朱扉。</text>
<title>玉田曉發</title>,<text>曉月蒼茫欲曙。關山迢遞空愁。可憐何日歸國。自歎浮生白頭。</text>
<title>三河縣。聞滿主還都。與子由效摩詰酌酒體。</title>,<text>聞道黃兜回帝京。吾東王事可經營。自歎風沙征萬里。還驚霜髮變千莖。客子暮投野店冷。羸驂曉發陰颸獰。異域間關同跋涉。侍郞休忘此時情。</text>
<title>次子由三河有述。</title>,<text>小店晨餐過潞河。天涯空惜送年華。旅窻無夢吟邊月。征路多愁聽塞笳。曠野唯看馳白馬。中宵獨坐撫靑蛇。崇禎諸將曾兒戱。戰骨空敎似亂麻。</text>
<title>通州。示子由。</title>,<text>通府雄城落日斜。此州猶有舊繁華。朱樓橫接燕京市。錦帆遙連楊子波。齊地曾聞雙轂擊。皇畿今見兩肩磨。那堪一入朝陽後。分別征驂自各家。朝陽。皇城東門。</text>
<title>客舘逢立春。感歎書懷。奉子由求和。客舘。卽鴻臚寺。</title>,<text>歲暮殊方逢立春。東風官柳嫩黃新。謾揮燕塞思歸淚。誰慰秦關抱病身。五夜驚看回斗柄。三陽空復屬寅賓。洛城今日家家樂。應念天涯去國人。次韻臘月未窮先報春。天機物態共催新。名都令節看殊俗。旅舘重扃絆此身。獨把詩筒傳苦意。誰將樽酒燕嘉賓。衰翁已迫知非歲。底處行藏不屬人。</text>
<title>答子由數詩</title>,<text>一生君恩大。欲報還無極。二旬始北行。所經多悽惻。三冬度間關。殊方憊筋力。四海風塵起。專對非吾職。五夜歸夢濶。故鄕無消息。六出融城濕。逆旅春光逼。七星南觀日。那知玉樓側。八百周宗滅。天地胡雲塞。九廟皆灰燼。古殿生荊棘。十載長爲客。歸思日漸亟。</text>
<title>答子由燕歌行</title>,<text>萬里東韓客。暮從燕市行。天運雖已矣。制度尙且宏。連甍百萬戶。屹屹又重城。一朝風塵起。羽檄謾徵兵。輔弼皆貪虐。至尊狃昇平。唐亡由藩鎭。大明家奴傾。堂堂漢天下。胡無一請纓。羯虜紛揚揚。文物皆變更。獨步禾黍墟。欲哭强呑聲。撫劒和古歌。誰識不平情。</text>
<title>除夜。口號示子由。</title>,<text>殊方空惜送年華。處處春城欲放花。草色微靑天氣暖。日暉初永漏聲加。盤無兼味憐羇病。心有深愁厭衆譁。感却今宵添一齒。獨聞窻外撲風沙。其二燕都守歲憶京華。半夜胡霜拂劒花。故國音書千里斷。異鄕愁恨一時加。春光已入柳枝嫰。曙色初開禽語譁。何日驅車歸鴨水。煙花共醉渡頭沙。</text>
<title>次子由除夕有述</title>,<text>爆竹聲中一歲除。客心寥落夜窻虗。胡姬酒薄難排悶。學士詩淸獨起余。燕地山川春一遍。箕封家國路千餘。身如籠翮三韓使。何日同驅薄板車。其二他鄕今日滯孤臣。守歲遙思故國人。五夜鐘聲催漏箭。一窻梅蘂動精神。漢庭事去衣冠變。燕塞春還節候新。旅舘寥寥天欲曙。愁看九陌滿腥塵。</text>
<title>答子由元日試筆 壬辰</title>,<text>惆悵燕都事已非。更逢佳節苦思歸。金臺落照空明滅。瓊島閒雲自捲飛。一曲陽春聲咽咽。三元淑景望依依。吾生此日唯何祝。閒坐駝峰掩竹扉。其二三元春色暎樓臺。還覺羇樽逸興催。太液淸波煙裏濶。居庸疊翠雨中開。百年文物何時復。千里家鄕幾日廻。令節如今唯汩沒。旅窻無夢對蒿萊。</text>
<title>答子由燕京古意</title>,<text>昔日皇都百萬家。滿城桃李闘春華。天運已窮時事變。愁看萬歲 山名 起胡沙。其二西湖遠引玉泉河。屈曲汀洲水鳥多。龍舟已覆繁華盡。古殿參差暎綠波。西湖在後苑玉泉河。距燕京西北三十里。其三宮殿沉沉繞彩霞。九重唯見舊皇衙。擎天玉柱今猶在。落日東風噪暮鴉。擎天白玉柱。在承天門。其四桂影婆娑太乙庭。千官端肅禮圓靈。腥穢卽今彌海內。罏煙一炷舊香馨。其五森森松檜翠交枝。石鼓凄凉萬事悲。此日烝嘗雖未廢。聖靈應不饗蠻夷。其六訏謨內閣會羣英。朝野猶期燕塞淸。豈料大明三百載。滿朝文武摠偸生。其七降氣怡聲侍紫宸。誰知此輩摠權臣。時平雖被君恩重。從古無多報國人。其八椒房桂掖摠綾羅。繡幕春深醉物華。佳麗一朝零落盡。可憐珠玉愴岷巴。其九文物繁華萬事灰。夕陽明滅照空臺。欲知家國興亡事。只在求賢不在財。其十燕市風光薄暮多。金鞍玉勒幾人過。事去時移文物變。中宵撫劒獨悲歌。</text>
<title>紀行 五十韻排律。用進退格。</title>,<text>平生賦命最嶇崎。天道盈虗更怨誰。往歲風塵那忍說。此時家國儘堪危。弱冠爲質赴遼塞。永夜銷魂滯月氏。楚奏三年空抱膝。秦關幾度暗攢眉。二句。瀋陽。 鸞臺忽報星槎動。鳳闕翻看彩節移。已喜名卿充副价。還驚宗戚掌關機。親朋競集盈詩槖。祖席連仍㥘酒巵。萬里長程輕跋涉。八廵遠役慣分離。人情自已厭辛苦。薄俗還嗟饒是非。餐雪敢辭衝朔野。瞻雲叵耐戀宸闈。食其何事稱狂士。山簡空傳醉習池。一句。高陽。 洛水波光橫暮渡。坡山月色照虗儀。喬陵展拜淚初灑。象設遙瞻心轉悲。坡州長陵 滿月庭前金管弄。紫霞洞裏玉簫吹。松都 金郊快騎爭飛翼。金川 石榻香醪倒接罹。壁上蒼苔埋翰跡。橋邊丹壑暎淸漪。玉溜川 驛亭舊號龍泉劒。瑞興 幕府新麾雉尾旂。黃州 客子催程微雨捲。女郞迎渡夕陽遲。練光從古繁華盛。浮碧而今景物煕。錦繡流霞天外逈。綾羅芳草霧中萎。綺筵當暮管絃遝。鯨飮通宵氣力疲。以上。箕城。 落日轅門鳴鼓角。凉風牙帳擁貅貔。吳姬翠黛歌聲咽。越女紅粧舞袖垂。香嶽騁望浮翠靄。淸江初渡起陰颸。紗窻月白霜寒夜。羅幌燈殘客夢時。以上。密城。 霧捲東臺捫斗柄。雲凝北極接城陴。壓臨胡地客襟激。遙望帝居行幰披。以上。藥山。 雲暗雲興名自壯。龍灣龍骨號何祁。統軍亭畔烽光近。松鶻山腰雪影冞。御史霜威搜及槖。渡江 鎭江露宿冷侵肌。九連城 毁庄崩壘堆骸骨。虗落荒村長葛虆。千里行裝携寶劒。半年逆旅富淸詞。早開寨柵爭驅馬。晩出林逵競獲麋。嶺岫遙連燕塞障。兩嶺 河流橫接鴨江涯。八渡河 盤回白㙮聳原野。遼東 屈曲長堤連澤陂。築路 燭下裁書憑信使。牛庄 愁中筭日杳歸期。遙山路轉行如蟻。小店天寒縮似龜。浦口邏城通海運。峰頭列堠鎭邊陲。一句。寧遠。 崢嶸粉堞今將圮。長城 縹緲朱樓半已欹。望海樓 薄暮煩寃聞漢鬼。趁朝馳逐見羗兒。灤河訪古淸風凜。祠廟留名孤竹徽。一句。墨胎廟。 煙樹茫茫迷薊府。漁陽 牙檣簇簇蔽江湄。通州 金臺落照空明滅。以下。北京。 瓊島晴嵐自捲飛。文物傷神徒涕淚。衣冠慘目獨嗟咨。舘門晝閉心長鬱。旅榻宵移恨轉彌。寂寞圍碁唯妙悟。紛紜酬事必精思。春回絶域遊絲動。夢斷東關片月虧。骨肉離違悲歲隔。鬢毛凋落歎吾衰。却蒙蕪語詞人潤。也感葵衷聖主知。十載他鄕恒作客。暮煙宮闕益凄其。</text>
<title>答子由傷春</title>,<text>臘去寒猶在。春回雪欲濃。覬覦經數代。倉卒引羣兇。王氣歸何處。腥塵蔽幾重。煙光宮柳繞。山色禁園供。衣服驚新制。樓臺慘暮容。休言神物盡。太液蟄蛟龍。其二竹動風前影。梅開雪裏枝。塵埃渾鳳闕。景物尙龍池。世事浮雲變。人心累卵危。春秋懷獨置。皮幣淚長垂。故國無音信。他鄕歎別離。春光回萬歲。佳氣憶逶迤。其三吟詩寬恨結。把酒解愁圍。仁義人安宅。繁華世禍機。狂風吹古塞。羯鼓動皇畿。半夜輸神器。中途棄衮衣。山河春氣滿。宇宙漢人稀。千里龍灣路。何時並轡歸。其四故國書難寄。他鄕夢不眞。星槎愁滯薊。馬角憶留秦。辮髮彌雙闕。紅眉奪九嬪。徒聞從衛律。未見効張廵。第宅皆新主。衣冠憶舊臣。憑樓望紫陌。春色拂輕塵。其五絶域春光動。故鄕歸夢多。乾坤昏日月。南北滿干戈。暮靄橫瓊島。愁雲接潞河。淸宵空太息。旅榻獨狂歌。輦路生禾黍。梨園長女蘿。傷時無限淚。頻灑望中和 殿名。</text>
<title>答子由人日步老杜韻書懷</title>,<text>孤舘寥寥回令節。强將新曆客中看。千條嫰柳靑春早。一樹香梅白雪寒。栢酒金花空自對。高山流水向誰彈。何時賭得東歸計。細筭燕山道路難。其二佳辰栢酒强歡笑。鏡裏衰容不耐看。覊恨厭聞宮漏永。壯心頻撫劒光寒。逢春遣興詩千詠。入夜銷憂碁一彈。他日東歸豈相捨。關山萬里共艱難。元韻元日已過人日至。客中衰鬢鏡中看。吾生努力須談笑。王事薰心奈熱寒。曼倩小方聊自驗。馮驩長鋏爲誰彈。他鄕作伴違同榻。浮世眞知有四難。</text>
<title>答子由春興 八首○杜詩秋興韻</title>,<text>西湖春色滿園林。翠靄霏霏古木森。月照金臺空漏影。雲橫瓊島自成陰。天時已去尙誰咎。世事頻翻秪此心。寂寞虗窻驚客夢。幾家墟落動寒砧。其二五鳳樓頭落日斜。禁園春色闘繁華。橋邊弱柳添新色。雪裏寒梅發古槎。事去未聞持漢節。愁來那忍聽胡笳。唏噓獨坐無人問。半夜淸霜拂劒花。其三宮殿參差帶夕暉。暮煙山色轉霏微。蘆溝曉月空明滅。太液寒雲自捲飛。醉後謾悲時事變。愁中却恨玉人違。春回宇宙氷初渙。卧柳生心水面肥。其四從古神京似奕碁。人間萬事不堪悲。百年文物從新制。一代衣冠異舊時。逆旅春回花柳動。家鄕路遠夢魂遲。月明何處吹羗篴。暗送飛聲惱我思。其五何日重光萬壽山。聖靈應在五雲間。烝嘗久廢苔生逕。洒掃無人晝掩關。衰草離離埋石獸。荒煙漠漠繞孱顔。盈庭玉帛當時會。恨未同隨拜舞班。其六春色初回紫陌頭。煙花正耐繞長秋。旅窻獨洒三更淚。落日空齎萬斛愁。白玉柱前餘舞象。昆明池上點浮鷗。紛紛兵甲何時定。漠漠風塵滿九州。其七神都定鼎仗皇功。黃屋參差五彩中。赤子秪今思漢俗。蒼天何日變胡風。半年贏得顚毛白。萬里愁看落日紅。好伴靑春歸故里。駱峰明月一閒翁。其八燕京街巷自逶迤。嫰柳依依繞澤陂。半夜歸心懸北極。一春詩興付南枝。彤庭寂寞瓊樓仄。天柱傾摧玉座移。昔日衣冠那再見。白頭空自淚雙垂。</text>
<title>上元偶吟</title>,<text>燦爛千燈與晝同。紛紛車馬遝街中。一輪孤月明寒夜。九陌淸歌動碧空。玉漏莫催春曉箭。金吾無禁漢時風。浮生倘得葉仙術。瞬息乘橋到海東。其二此夜燈光萬戶同。氷輪高掛碧雲中。香車寶馬彌街市。鳳管鸞歌徹太空。宮裏銀壺催曉色。陌頭煙柳弄春風。異鄕惆悵經佳節。何日言旋鴨水東。</text>
<title>答子由燕京上元詞</title>,<text>此日燕京百戱宣。萬家燈費幾千錢。月明街市塡車馬。一夜笙歌動九天。其二九陌歌聲摠達朝。滿城士女戱淸宵。錦繡叢中陳寶翫。正陽門外六鰲燒。其三燕都此夜紫姑還。膏粥盛來白玉盤。柳枝求卜千年俗。遠客今來且細看。其四惆悵人間萬事悲。故宮寥落帶春輝。繁華散盡無餘事。燈市唯看醉舞歸。其五多少長安豪俠子。雙雙携妓滿燕市。佳人休唱漢時歌。古調誰知非與是。其六荊楚黃柑文錦。五侯相贈萬千顆。醉後相携登玉樓。喜看燈燭滿城火。其七滿城車馬路還窄。碧落氷輪暎街陌。遊妓雙雙歌落梅。人人爭把纏頭擲。其八梨園弟子摠年少。斂袵爭歌碧玉調。依俙煙霧見丰容。恰似夭桃帶雨笑。</text>
<title>答子由擬四愁詩 晉張衡體</title>,<text>我所思兮在鳳闕。孤臣戀主何時歇。異鄕羇愁空白髮。忽憶瓊樓同大枕。何心獨把斗酒飮。百年恩寵過小品。平生戒意只伈伈。其二我所思兮在駱峰。玉淸泉流爽襟胸。畵堂側畔春酒濃。空掩紗窻月皎皎。旅情愁思一時肇。未知此行何日了。關山難越目眇眇。玉淸洞名。其三我所思兮在東郊。古栢蒼蒼玄鶴巢。薄暮歸雲擁樹梢。萬丈飛瀑夢中看。覺來依俙倚闌干。歲歲空歌行路難。天末回頭月團團。其四我所思兮在漢水。春波如練彩船艤。淸歌妙舞匝羅綺。畵閣新構宴佳賓。詩酒歡娛花柳春。如今又作遠遊人。何日東歸解眉顰。</text>
<title>答子由詠懷古蹟</title>,<text>易水風寒壯士悲。輿圖尺劒動隣師。邦謀枉恃憑河勇。機事從差倚柱時。棠社荊榛終古恨。薊門歌筑至今思。行人欲問金臺處。衰草荒雲指點疑。其二燕獄深深晝鎖門。小樓遙隔犬羊村。中原無主風塵暗。崖海傾舟宇宙昏。莫道元朝多偉器。未聞柴市吊忠魂。君臣大節千秋仰。丞相精忠竹帛論。</text>
<title>一朔留舘。遽出朝陽。胸懷爽然。口占一絶。</title>,<text>重門牢鎖久。孤客不勝愁。忽出通州路。浩然聯轡頭。</text>
<title>次子由贈通州主人黃秀才琮</title>,<text>春城返照斜。花柳闘繁華。客裏逢佳士。愁中問酒家。通情相畫字。接膝更煎茶。逆旅分離後。相思天一涯。次韻 明朝文進士韓禹甸。代黃琮作。偶値高軒過。衣冠耀目華。奇文驚滿座。僻巷愧當家。立雪中宵帳。呼杯北墅茶。詰朝乘旭去。望斷水沄涯。</text>
<title>答子由潞河詞</title>,<text>春江日暮水如綾。正月東風僅解氷。多少商船泊煙渚。夕陽山色望層層。其二朱樓貝閣挾江涯。落日春風晩浪斜。金鞍白馬多遊子。薄暮垂鞭問酒家。其三通府雄城帶潞河。錦帆遙接浙江波。從來此地多名妓。日暮靑樓亂唱歌。</text>
<title>獨樂寺 寺額。李白手筆。</title>,<text>聞道唐時題梵額。謫仙遺跡自天眞。朱樓縹緲千年寺。金佛雄奇六丈身。寶殿風鈴搖有響。道塲香案淨無塵。重來此地逢僧話。落日墻頭柳拂人。</text>
<title>次子由玉田途中有述</title>,<text>藍田風惡沙塵起。遠近濛濛晝變昏。亂後荒蘆幾處壘。望中煙柳萬家村。歸程細筭心逾促。鄕信初憑夢更煩。燕塞十年恒作客。夕陽羗篴此銷魂。</text>
<title>次子由豐潤途中口號</title>,<text>暮投曉發何時了。愁見平坡日欲曛。崩壘荒煙那忍過。殘民苦語不堪聞。金繒弱國羞千古。霧露長程病九分。昨夜夢魂歸北闕。欣然談笑侍吾君。</text>
<title>次子由沙河驛漫吟</title>,<text>客子回車春氣暖。灤河氷渙水悠悠。半年薊塞唯看劒。二月燕山尙衣裘。日夕長程催匹馬。風光異域倦雙眸。朝天舊路空來往。江漢傷心淚共流。</text>
<title>還到永平封狀啓。仍作家書。子由喜幸書懷奉和。進退格</title>,<text>荒城寥寂塞雲平。遙憶家鄕萬里程。燭下裁書憑信使。夜中封疏達宮庭。百篇瓊什傳人誦。一寸葵心向日傾。王事驅馳那敢說。徒將榮辱付圓靈。</text>
<title>永平途中</title>,<text>荒城古木鳥投棲。愁見西峰日欲低。氷渙長江沙岸沒。煙籠曠野遠村迷。半年王事留燕塞。萬里春光趁馬蹄。處處將詩酬物色。錦囊還喜富新題。</text>
<title>楡關</title>,<text>年來五度過楡關。寥落荒村屋數間。漠北愁雲連鶴野。天南歸鴈向燕山。乾坤多亂風塵暗。日月無光草樹殷。細筭前程餘幾許。春花未落定東還。</text>
<title>角山寺。是燕路勝觀。而子由去來。俱未往訪。恨歎述懷。奉和其韻。</title>,<text>古寺迢迢碧岫頭。天風時送磬聲幽。晴嵐下繞長城逈。晩黛橫臨大海浮。歸客貪程難駐馬。往年隨伴始登樓。途中不必吟哦久。風景何能望裏收。元韻聞說長城最上頭。角山孤起梵宮幽。流丹倒暎滄波蕩。空翠高臨粉堞浮。賤子塵蹤終有障。玉人飊馭昔憑樓。東歸猶有誇張地。望裏風光槖裏收。</text>
<title>長城</title>,<text>粉堞蜿蜒勢最雄。連雲橫亘限華戎。周遭萬里跨東海。完厚千尋捍北風。創築幾多黔首怨。關防終亦祖龍功。塹山堙谷勤排布。人力還參造化工。</text>
<title>喜出山海關</title>,<text>曉出關門並轡歸。却言燕舘久相依。自欣車馬馳長路。那避塵沙汚客衣。曙色蒼茫山外遠。春光淡蕩望中圍。情深異域同甘苦。托契何須計等威。</text>
<title>次子由連山驛夜吟</title>,<text>春深北漠尙凝嚴。五夜寒風利似鎌。客裏裝儲元有限。虜中求索益無厭。半年遣興憑詩壘。千里消憂覓酒帘。抱膝閒吟仍不寐。一窻蟾影透輕縑。</text>
<title>十三山</title>,<text>翠靄濛濛繞幾重。斜陽立馬十三峰。不獨人悲時世變。碧山猶自帶愁容。</text>
<title>醫巫閭山</title>,<text>殘橋駐馬望醫巫。形勝奇雄接塞迂。一帶春光空淡蕩。千年淑氣自縈紆。山中路險仙區秘。洞裏雲深俗轍無。恨未登臨成宿志。斜陽獨立謾踟躕。</text>
<title>廣寧</title>,<text>曾聞鶴唳潰雄兵。漢壁還爲北虜營。草樹平蕪仍牧馬。髑髏堆積僅容程。春風弱柳迷荒野。落照寒鴉噪毁城。當日邊防嗟失此。秪今形勝控神京。</text>
<title>次子由自高平過沙嶺。途中苦吟。</title>,<text>曾憂沙嶺道途難。今復間關草樹間。陸地舟桴乘似海。暮天風浪起如山。隄防盡圮危人過。行李皆霑怒僕頑。千里驅馳同喫苦。他年毋忘此辛艱。</text>
<title>高嶺。次子由。</title>,<text>崎嶇嶺路接牛斗。孤客難堪歲歲來。鶴野千秋雲北去。燕山萬里日西頹。纔離異域愁眉展。漸近吾東笑口開。正想龍灣新釀熟。江頭絲管共㘅杯。</text>
<title>還到鳳城。子由聞有長沙之命。先發登程。拈韻得傷字。口號以別。</title>,<text>還塞聞君謫遠方。吁嗟不覺淚盈眶。方春正喜聯歸轍。今日那知把別觴。否運雖來應有泰。浮言自止竟無傷。可憐從此還分袂。愁看長沙道路長。</text>
<title>偶登仁王山。洪都尉子範遊淸風溪。簡寄一絶。步韻以答。</title>,<text>雨後靑山景物新。舊宮庭畔百花春。忽聞苑外笙歌咽。疑是瑤臺駕鶴人。</text>
<title>暮春。泛舟東湖。子範呼韻。</title>,<text>此日居然此地遊。政當花柳映淸流。春江水漲歸帆疾。古寺鐘鳴暮靄浮。綠蟻催斟罇正滿。金魚細膾網初收。浮生領得湖山勝。一洗胸中萬斛愁。</text>
<title>奉別芙蓉翁尹參議 善道 歸海南田舍 今上潛邸時師傅。余亦受學。而無意靑雲。今方解職還鄕。</title>,<text>此日恩榮 新陞銀㙜 惜未終。拂衣湖海正春風。傷時抗疏 昏朝抗疏 高名赫。遯世忘機晩節隆。立雪徒懷尊敬地。撞鍾難報漸磨功。河橋不得拚歸旆。邂逅還如一夢中。</text>
<title>有人索酒。題詩其壺。</title>,<text>一札傳饑渴。三人坐寂寥。佳肴兼美酒。須與度淸宵。</text>
<title>奉和尹參議喜雨</title>,<text>嬰茅未覺聖躬疲。格帝純忱衆莫窺。南社一霖如不降。東丘萬姓定何爲。已知野叟堤爭障。更想農人耒競持。從此年豐邦又泰。欣然共覩太平時。</text>
<title>步虗閣 槽溪水閣 酒席應呼</title>,<text>五月東郊積雨晴。憑軒俯瞰暮山靑。花開曲砌娟娟色。水滿澄潭灧灧形。細月依俙簾外動。淸簫嘹喨枕邊聽。華筵細筭王城遠。猶恐歸鞍醉未醒。</text>
<title>廣陵歸路。舟過尹參議孤山江榭。臨別。奉和所贈韻。</title>,<text>廣陵歸路訪詞翁。片帆飛過落照中。下筆文章喧萬口。對罇和氣暎雙瞳。孤山松菊柴桑趣。晩瀨漁舟七里風。自喜珠璣今又得。錦囊珍重付奚童。</text>
<title>奉答尹參議謝硯滴</title>,<text>金星象簡醉吟時。聊贊文房一段奇。野服長時馴白鶴。朝衣何日曳彤螭。風流白傅心常慕。著述玄亭想有期。面八削成宜正直。芙蓉君子莫爲辭。右八面硯滴世上誰知楚卞和。政如腔裏暗翻波。休嫌玉宇風雲秘。長使金池雨露多。物亦方圓皆異制。人之鑿枘豈同科。滌塵最妙書齋用。醉後濡毫寫卷阿。右圓硯滴</text>
<title>壬辰仲秋。蒙恩暇。往浴高城。先訪楓岳。登斷髮嶺。霧翳仙山。未果眺望。感吟。</title>,<text>玉宇雲猶在。銀巒半露形。欲看眞面目。相與禱山靈。次韻 鄭善興吾登斷髮嶺。山色萬千形。定是眞仙界。逍遙爽性靈。</text>
<title>表訓寺。贈義諶上人。</title>,<text>曾聞玉岫接天虗。今似瑤京雪霽初。萬瀑洞流喧古壑。十王峰雨暗仙居。祗林日暮幽禽返。石室雲深俗客疎。杯渡老僧頗識道。談玄忘却夜將除。</text>
<title>贈香屹上人</title>,<text>盡日携筇萬瀑洞。滿山紅葉暎淸溪。此行秪是尋仙界。遙望金臺鶴舊棲。</text>
<title>叢石泛舟</title>,<text>風景關東凡幾州。通川奇絶駕虗遊。狀如攢竹叢叢石。白玉樓頹謾柱留。</text>
<title>鏡湖酒席。奉贈柳廵相 慶昌。</title>,<text>纔別峴山首。襄陽 旋登鏡浦秋。微雲沉畵閣。細雨濕輕舟。已覺恩波重。難忘禮意優。重遊未可卜。欲去更淹留。次韻奉節來遊地。華軒暫駐秋。忝陪滕閣宴。同泛會稽舟。滿目湖山勝。傾情禮數優。天公能解事。好雨遣淹留。</text>
<title>題楓岳遊山錄</title>,<text>幸際明時宿願成。仙區踏遍白雲生。今朝偶閱遊山錄。楓岳還如夢裏行。</text>
<title>統軍亭。望鎭江書懷。癸巳</title>,<text>黃沙白草望悠悠。徙倚危欄客自愁。無一繁華亂離後。夕陽空照暮江頭。</text>
<title>廣寧衛。次副价兪方叔 㯙 感懷。</title>,<text>半世偏蒙大枕榮。長陪湛樂是丹誠。如今塞外逢佳節。常棣將歌曲未成。其二此夜隣雞唱已三。孤燈無夢恨難堪。萱闈何日斑衣舞。陟屺思深味不甘。</text>
<title>述懷</title>,<text>三月三日好時節。底事風塵獨遠行。驛路多愁形易老。旅窻無寐夢難成。連年胡地空含憤。萬事人間不欲生。此夜羇懷何以遣。謾吟詩律把深觥。</text>
<title>次方叔廣寧途中有感</title>,<text>客裏無人問若何。故鄕音信隔關河。獰風曠野黃塵暗。落日崩城白骨多。萬里行旌飄塞外。一年春色滿山阿。荒墟極目炊煙斷。幾度傷心此地過。</text>
<title>沙河站。偶吟。</title>,<text>落日迷荒野。春光鎖漢關。故園何處是。東指萬重山。</text>
<title>淸明感懷</title>,<text>逆旅逢寒食。天涯又暮春。吟詩瀉懷抱。把酒解愁顰。野店閒花發。荒墟嫩柳新。園陵未拜掃。空自淚霑巾。</text>
<title>答方叔沙河驛月夜卽事</title>,<text>辮髮新淸制。荒城故漢關。唏噓仍不寐。明月上前山。</text>
<title>沙河聞篴</title>,<text>塞天霜月半輪明。此夜那堪故國情。獨倚寒窻仍不寐。何人吹送斷膓聲。</text>
<title>客裏。初逢春雨。拈韻書懷。</title>,<text>昨夜乾坤雨初降。綠楊如畵草如茵。燈殘旅舘愁依枕。夢斷家鄕淚滿巾。落日薊門煙樹繞。春風野店杏花新。何時馬首東歸去。醉舞長歌鴨水濱。</text>
<title>次方叔燈前感懷</title>,<text>永夜孤燈愁不寐。年年何事憶京都。匣中空吼龍泉劍。櫪上閒嘶一丈烏。燕薊春寒風捲地。遼陽路險陸乘桴。卽今宇宙腥塵暗。何處英雄隱市屠。</text>
<title>月夜聞篴述懷</title>,<text>裊裊斷還續。誰家怨篴聲。可憐今夜月。應照故鄕明。</text>
<title>次方叔夜坐</title>,<text>殘燈夜坐恨如何。九度間關鴨綠河。誰慰故鄕書久斷。自憐孤舘病常多。三更月色明還暗。千里羇懷嘯復謌。聞道中原猶戰伐。遺民應復憶廉頗。</text>
<title>次方叔觀戱</title>,<text>半年蹭蹬在殊方。擧目無歡獨卧床。今日偶然觀百戱。伶人檀板摠歌唐。其二優人換面怪奇呈。道是相爭第一名。戱到別離看更感。天涯逾切故園情。</text>
<title>次方叔感懷</title>,<text>天涯底事淚空零。却羡飛飛聯鶺鴒。異地自憐雙鬂白。夜窻愁對一燈靑。匣中龍吼如相和。檻外鶯歌不忍聽。半載淹留猶未返。簪裳何日拜螭庭。</text>
<title>次方叔述懷</title>,<text>盡日風沙打客窻。擁爐聊自酒開缸。舌官頻報傷心事。半夜驚聞戶外跫。</text>
<title>次方叔燕京感懷</title>,<text>獠舌紅頭彌宇宙。幾時天道更昭昭。黃昏古塞腥塵暗。白日中原旺氣消。半夜羈愁侵畵角。百年遺恨徹雲霄。臨風獨立長歌發。月下槐陰滿地搖。其二想像文皇貽厥謨。辛勤開拓萬年都。衣冠忽已歸腥穢。景物依然似畵圖。碧落愁雲沉舊闕。黃沙落日泣窮途。山河竟是誰家物。玉帛空輸辮髮徒。</text>
<title>禁苑感懷</title>,<text>畵閣參差逈接空。石橋橫亘狀如虹。金魚玉蝀堪惆悵。獨倚朱欄聽北風。太液石橋左右。有金魚，玉蝀兩牌樓。其二綠波漾漾接天光。極目蒹葭帶夕陽。太液繁華行樂地。那知今作羯奴鄕。其三朱箔銀床不到塵。一望堤柳綠陰新。臨漪水榭眞奇絶。簷外時看赤玉鱗。臨漪亭，水雲榭在湖中。其四粉墻傾側自荒凉。輦路依俙野草長。獨立湖邊空歎息。晩風時動嫰荷香。四首太液。其五從古繁華造物猜。舊宮唯有夕陽來。龍舟此日歸胡主。恨殺皇京萬事灰。右龍舟。其六廣寒樓上日西沉。萬歲山中滿綠陰。珠翠繁華零落盡。寒鴉空自噪深林。右萬歲山。</text>
<title>次方叔遊賞天壇 在正陽門外八里</title>,<text>穹窿圓屋架虹梁。檀桂陰陰一逕蒼。廡配列星祈祿命。壇安上帝薦馨香。祼將齊整留華制。簾幌森嚴作夏凉。此去昊天應不遠。潛然暗訴我心傷。右皇穹宇玉欄雲影望森森。誰料今行此偶尋。壇築瓊瑤三峻級。祀陳牲醴一誠心。方圓墻壁儀天地。玉帛焚燒自古今。日暮仙區人跡秘。隔林幽鳥謾相吟。壇上飾以琉璃。墻制象天地方圓。右天壇</text>
<title>回到通州述喜</title>,<text>征車此日發燕京。喜望家鄕萬里程。征馬似知歸意速。晩風起處四蹄輕。</text>
<title>次方叔過祿山橋 一號漁陽橋</title>,<text>誰人乃作此橋名。每欲回車意不平。從古薊門征戰地。夕陽殘郭暮煙生。</text>
<title>登望海樓</title>,<text>眺望三韓眼力窮。浮生無計葉橋通。杳茫銀海波濤靜。極目孤帆逐晩風。其二寂寞荒城暮打潮。危樓空自倚迢迢。征帆定有蹈東士。雲海茫茫不可招。</text>
<title>望望夫石</title>,<text>可憐姜女廟。寄在望夫山。十載音書斷。何時板築還。秪應穿淚眼。猶憶亂雲鬟。片石如將語。幽寃晝掩關。</text>
<title>出關詞</title>,<text>今朝出漢關。若到龍灣舘。何處是家鄕。歸心轉自亂。其二關口點車馬。自然人語喧。亦知歸意速。胡不早開門。其三歸夢隔東丘。衰容滯北地。何日得鄕書。唯望春鴈至。其四永夜苦無燈。幾時爽我目。東林旭日昇。應知自故國。其五殘堞自崩頹。轅門空碧草。誰人更繕修。長歎立周道。其六天晴朝日紅。雨霽遠山碧。驅驂海岸望。漁艇泛千隻。其七年來頻北征。行役何時畢。艱苦無人知。私情不敢述。</text>
<title>過祖將牌樓</title>,<text>擁節臨沙漠。虗名動塞垣。欵降金虜壁。遺臭石牌門。縱被專城陷。寧忘四世恩。千秋定唾罵。忍耻至今存。</text>
<title>有喜 回到柵門。王人擎玉札及御醞以來。</title>,<text>鳳城歸路望無窮。玉札初從驛使通。萬里宮罇霑雨露。此生難報聖恩洪。</text>
<title>次方叔。重遊統軍亭</title>,<text>巍巍畵閣倚城頭。俯瞰長江碧似油。風景滿前歌管動。夕陽征客更淹留。</text>
<title>歎逝亭。在禁園泮水洞。 敬次成廟御製韻。甲午</title>,<text>玉欄雲影一望斜。九曲飛泉畵裏家。聖祖當時留寶墨。秪今猶發萬年花。</text>
<title>暎波亭會飮。與斗元賦春州。二韻。</title>,<text>池波淸暎一亭春。遶岸煙花色態眞。華筵日暮佳賓至。酒興詩情斗覺新。其二畵堂鯨飮洞庭春。醉後狂歌意亦眞。日暮林塘微雨過。一園楊柳萬枝新。其三醉對名園九十春。謫仙猶恐寫難眞。一生行樂須如此。蝶舞鶯歌日日新。其四華筵樽酒憶西州。佳客無言也自憂。月下芳緣應不淺。更看沉醉浿江頭。其五飮氷幾度過邊州。强半平生是客憂。今日暎波亭上會。醉中猶恐鴨江頭。其六西州送客謫南州。惆悵臨歧未解憂。莫道當年分手恨。春風共醉駱峰頭。</text>
<title>挽吳 竱 大夫人</title>,<text>七十人間古所稀。况兼賢胤耀門闈。閨儀有受家聲遠。君子無違婦德徽。吉地牛眠仍得兆。延津劒合永相依。從容幾忝升堂拜。欲寫哀詞淚未晞。</text>
<title>醉席。別老妓月宮娥歸成川。</title>,<text>別意茫茫月欲低。那堪明日更東西。離筵莫唱驪駒曲。從古催人掩面啼。</text>
<title>戱答斗元偸去玉盆剪秋羅 草名</title>,<text>盆裏金花蘂。初從薊塞來。煩君深院鎖。易被偸兒知。其二自愛秋羅異。移將玉砌來。名花元有主。誤入俗人知。</text>
<title>又次斗元知來二韻</title>,<text>詩律君先覺。酒巵吾自知。旣然淸韻合。早許兩相知。其二午院薰風晩。閒庭細雨來。吟詩不把酒。唯待玉人來。</text>
<title>次斗元久不見</title>,<text>阻濶西村久。西村萬里遙。西村人不來。咫尺還迢迢。淸儀不見久。畵堂空寂寥。我豈無願言。日日早趨朝。早趨晩歸家。閒庭月色饒。阻濶良有以。我言非飾雕。西村杜門客。自處折芳椒。休官閒自適。心跡脫塵囂。托契歲寒期。蒼松雪不凋。平生許知己。詩酒與共聊。幾時訪南隣。豪興酒中驕。粉沼荷芰滿。金爐檀桂燒。松露鶴夢覺。風簷燕語嬌。閒吟謫仙語。獨酌魚枕蕉。西村與南隣。意氣凌雲霄。南隣兮歌舞。西村擬相邀。舞袖雲俱展。歌聲玉已調。曲欄弄明月。繡戶度淸宵。爽氣九秋如。那煩白羽搖。政當一携手。斗酒胸中澆。</text>
<title>次斗元。寄贈。</title>,<text>吳門不見久。煙月幾相思。獨坐空呼酒。閒吟謾賦詩。小階蒼蘚合。深院夕陽遲。白雪高難和。幽愁更上眉。</text>
<title>甲午冬赴燕。碧蹄舘。次副价李咸卿 一相。號靑湖。 韻。</title>,<text>餞罷西郊起暮煙。客懷唯自倍依然。半生裘馬違鄕國。幾度風霜向塞天。旅榻燈殘孤夢斷。玉樓雲隔寸心懸。那堪此夜無窮意。抱膝閒吟獨不眠。元韻西郊冠盖散如煙。客到高陽倍黯然。萬里驅馳催白髮。中原消息問蒼天。燕行擬趁新春返。漢日猶留故國懸。空舘別懷仍感慨。酒醒孤燭不成眠。</text>
<title>次咸卿早過臨津宿松都。向猪灘口號。</title>,<text>謁罷園陵曙色明。愧看津吏慣逢迎。臨湍別淚憐兒子。松岳荒煙感舊京。背壁殘燈侵冷影。撲窻飛雪送寒聲。十年幾渡猪灘水。咽咽流波惱客情。</text>
<title>次咸卿謝贈詩</title>,<text>暮天官路雪漫漫。旅舘孤燈歲又殘。綸命同承皆宿契。王程遠邁政祁寒。羈懷屢把深巵倒。壯志頻將寶劒看。却喜瓊琚相和贈。客中聊得寸心寬。元韻山川歷歷路漫漫。征馬蕭蕭髩雪殘。王事出關驚歲暮。客懷欹枕㥘朝寒。慇懃幸荷詩篇贈。許與仍將意氣看。酬唱本來眞勝集。別愁何待酒杯寬。</text>
<title>次咸卿早發蔥秀山。宿瑞興向鳳州口號。</title>,<text>驛路迢迢日欲低。客懷空自轉悽悽。碧流幾把金壺倒。丹壑今看彩筆題。却喜鄕書憑信鴈。還憐征旆趁晨雞。回頭已隔龍泉舘。一醉相期浿水西。</text>
<title>黃岡</title>,<text>粉堞岧嶢枕碧流。重關形勝鎭邊州。故人斗酒牽淸興。幕府華筵辦壯遊。永夜角聲搖客睡。高樓月色惹覊愁。如今主帥稱人望。一帶連城定不憂。兵使柳檉。</text>
<title>早發黃岡。暮投箕京。</title>,<text>雪滿關山曠野平。塞天寒日使車行。荒原故壘黃雲暗。旅舘孤燈白髮生。遠樹煙籠迷客路。孤城笳動起鄕情。一年重向箕京路。浿水愁看片月橫。</text>
<title>過安定宿肅寧。次咸卿。</title>,<text>朔氣凝嚴積素澄。一望巖壑玉千層。幾年洛社同携酒。萬里關河共飮氷。歲暮長亭停去轍。夜闌虗舘伴孤燈。靑春驛路東歸日。小雪堂前喚友朋。小雪堂。在肅寧舘北。</text>
<title>曉發肅寧。抵晴川。次咸卿。</title>,<text>他鄕爲客已經旬。夢裏猶思故國人。微月乍分愁裏影。孤燈獨伴病餘身。十年衰鬂紛紛雪。千里征衣撲撲塵。曉發肅寧留宿醉。蜜城難和錦篇新。</text>
<title>曉過百祥樓。抵嘉平。</title>,<text>安興形勝一高樓。朔氣連空日夜浮。幾度朱欄憑兀兀。殘星畵角去悠悠。吟詩自瀉千般恨。把酒聊寬萬里愁。氷渡晴川尋古驛。塞雲西畔是嘉州。</text>
<title>次咸卿過曉星嶺。別嘉山倅書懷。</title>,<text>塞路天寒風怒號。此行贏得鬂邊毛。前臨故國家猶遠。回望窮荒嶺更高。關外笑談逢太守。客中吟詠屬吾曹。別來最是多情處。一幅雲牋染彩毫。</text>
<title>新安舘。逢至日。</title>,<text>誰慰他鄕萬里情。又逢佳節客心驚。南枝已報陽和動。北塞猶看朔氣橫。有淚春秋書一部。無情歲月髮千莖。平生感慨今宵激。彈劒悲歌雪月明。</text>
<title>宿林畔舘</title>,<text>遠客情懷政可憐。夜窻聞角淚潸然。一床魂夢迷鄕國。千里行旌向塞天。短燭依微孤舘裏。小星明滅暮雲邊。幾年辛苦宣城路。謾遣覊愁入短篇。</text>
<title>古津江 在義州所串舘南十里</title>,<text>飄颻旌節過龍城。朔雪獰風滿驛程。朝渡古津初日冷。暮投灣舘淡煙生。十年幾洒思鄕淚。萬里難堪去國情。南北地形從此隔。統軍亭下一江橫。</text>
<title>龍灣舘</title>,<text>積雪龍灣朔氣寒。殊方千里共艱難。屢更驛騎家逾遠。纔寫鄕書夜已殘。松鶻霜風吹烈烈。鳳城氷路轉漫漫。明宵定宿陰山畔。回首南關淚不乾。</text>
<title>次咸卿龍灣口號</title>,<text>塞門斜日把離杯。千里燕山幾月廻。地盡龍灣歸夢斷。天連鶴野朔風來。自憐征路添新病。更㥘騷壇遇大才。欲報詞翁珍重意。沉吟竟夕句難裁。元韻多病新停客裏杯。塞門天末夢先廻。三更月隱孤城立。萬里風號大漠來。早有遊梁枚叔賦。仍聞喩蜀馬卿才。追陪最荷慇懃意。珍重詩篇取次裁。</text>
<title>統軍亭</title>,<text>巍巍畵閣壓江灣。雉堞蒼茫落照間。萬里風煙連月窟。一邊雲樹傍陰山。宇宙幾年留勝蹟。經過今日解愁顔。可憐客子登樓賦。只說明春好往還。</text>
<title>渡鴨綠江</title>,<text>一渡氷江意不平。回頭遙望隔王京。窮陰漠漠連覊恨。落日亭亭惱客情。孤影又經千里役。長程曾慣卄年行。何時駱下旋車去。喜看門前稚子迎。</text>
<title>九連城露宿</title>,<text>鎭江斜日起炊煙。野幕霜風思黯然。古塞層氷搔白首。荒城枯骨怨蒼天。三更夜氣重裘襲。萬里鄕心片月懸。龜縮如今空抱病。㥘寒衰質自無眠。</text>
<title>柵門露宿</title>,<text>毳幕覊懷强自寬。塞門今日又艱難。枕邊積雪通宵冷。帷面孤燈到曉殘。客夢初廻心悵惘。鄕書久斷淚汎瀾。憑床細筭神京遠。鶴野燕山路政漫。</text>
<title>鎭東堡</title>,<text>落日荒城三兩村。炊煙起處掩柴門。陰山地僻征車少。野店天寒人語喧。杳杳行旌飄絶塞。悠悠覊夢遶鄕園。今宵獨客虗窻下。砭骨霜風撼小軒。</text>
<title>鎭夷堡。次咸卿。</title>,<text>共承綸命任驅馳。萬里何須計險夷。薊北行程隨臘盡。海東歸旆趁春期。孤城毁堞傷心事。小店殘燈倚枕時。遠客窮愁唯白髮。虗窻空詠一篇詩。</text>
<title>連山舘</title>,<text>柴門不正帶斜陽。野色蒼茫古道傍。煙樹孤城悲鼓角。夜窻殘燭憶家鄕。何時玉節歸灣塞。此日星軺滯遠方。幾度唏噓虗舘裏。碧山無際暮天長。</text>
<title>連山。次書狀沈重叔 世鼎 壘鎭東韻。</title>,<text>連山舘裏兩三村。薄暮溪邊半掩門。萬里寒雲飛鴈盡。五更殘燭旅人喧。支離日日尋前路。宛轉時時夢故園。詩卷孤吟仍不寐。一天霜月滿虗軒。元韻氷川一帶護孤村。植木爲籬板作門。客思盈襟唯自遣。胡雛滿屋任他喧。窮冬已擬輸長路。獻歲先期返故園。入夜旅窻歸夢好。情朋斗酒共幽軒。</text>
<title>甜水站 進退格</title>,<text>行李暮投甜水城。塞天寒日把深觴。夢廻花萼空懸月。路入皇華獨愴情。從古禦戎誰有策。于今易俗更無方。明宵又向狼山宿。趁曉猶看動客旌。</text>
<title>靑石嶺</title>,<text>嶺岫橫天矗石環。更兼霜雪滿空山。陰風漠漠重裘冷。客恨悠悠兩鬂斑。回望故園征鴈斷。平臨大陸暮雲頑。險夷此日皆臣分。氷路間關叱馭攀。</text>
<title>遼陽感懷</title>,<text>遼塞陰風拂面吹。漢陽孤客遠征時。頑雲漠漠魂堪斷。殺氣漫漫意轉悲。一派河流千古咽。數行鄕信半年遲。平原極目荒煙斷。獨立崩城强賦詩。</text>
<title>遼村夜坐</title>,<text>鶴野風饕日欲昏。暮天霜雪滿江村。魂隨夜月歸仙陛。身伴覊鴻滯塞門。明燭題詩良友和。倚床呼酒僕夫喧。半生花萼偏蒙渥。結草唯期報聖恩。</text>
<title>遼陽。次咸卿疊連山韻。</title>,<text>數屋荒凉帶夕陽。河流嗚咽古城傍。半年旌節淹遼塞。萬里山川憶故鄕。歸思還要丁鶴訣。斑毛期覔少翁方。幾時重踏東關路。回首愁雲暮更長。</text>
<title>駐蹕山 遼東首山</title>,<text>昔年唐帝度邊關。今古猶傳駐蹕山。壯志欲呑遼塞外。軍聲先挫鴨江灣。愁雲漠漠虫沙後。舊蹟依依草莽間。堪笑玄花落白羽。昭陵千載更無顔。</text>
<title>耿家店途中。遇大風雪。吟示同伴。</title>,<text>亂雪獰風日又曛。茫茫原野繞陰雲。燕山路遠將詩過。遼塞天寒借酒醺。千里殊鄕分苦楚。半年同榻荷慇懃。霏霏朔氣衣全濕。唯憶前村對火燻。</text>
<title>三叉河。示同伴。</title>,<text>去歲乘舟過此河。今年氷渡動悲歌。羣山點點天邊出。大野茫茫霧裏迱。世事奕碁雙淚下。王程鞍馬半頭皤。春來竣事歸京國。駝駱峰前共醉哦。</text>
<title>過沙嶺驛露宿</title>,<text>征車趁暮過沙嶺。獵獵陰風拂面來。鶴野霜寒人瘒瘃。龍城路險馬虺尵。淸宵旅夢歸金闕。白雪悲歌倒玉杯。小少平居唯暖室。野帷何事苦徘徊。</text>
<title>高平驛夜吟</title>,<text>永夜殘燈伴客愁。獨依孤枕思悠悠。家鄕已歎音書隔。歧路重驚節序遒。迢遞明星天北極。蒼茫皓月驛南樓。十年旌節悲歌裏。未老吾生已白頭。</text>
<title>晩過盤山驛</title>,<text>秣馬盤山意未平。誰人不起故園情。髑髏堆積荒林野。旌節飄颻古驛城。千里關河歸夢斷。一望氷雪客心驚。殘墟落日猶詩思。手擘雲牋字字瓊。</text>
<title>廣寧</title>,<text>極目蓬蒿望裏齊。旅窻空對夕陽西。枕邊孤影愁無夢。燈下新詩醉懶題。此日丘墟曾壁壘。昔年屠戮及孩提。傷心欲問滄桑事。唯有荒林野鳥啼。</text>
<title>廣寧途中。望醫巫閭山。</title>,<text>閭嶽嶒崚鎭北隅。雄臨大漠自縈紆。峰巒淑氣浮今古。洞壑雲容乍有無。黃帝昔年迎羽盖。寶壇今日長蒿蔞。回頭却望仙區勝。孤客它鄕病欲蘇。</text>
<title>閭陽驛感懷</title>,<text>日暮閭陽馬不前。異鄕孤客政堪憐。幾年旌節飄長路。千里愁懷入短篇。朔雪未消遼塞外。炊煙初起古城邊。蓬蒿極目多蕭瑟。回憶當時涕自漣。</text>
<title>錦州。次咸卿懷古。</title>,<text>漢壁當年坐見收。祗今殘堞似含羞。初從離亂遺民語。獨立山河過客愁。一片降旗忘節義。數千坑卒憶貔貅。長驅鐵騎元由此。萬事皇朝淚自流。其二廢壘寒雲莾不收。元戎屈膝古今羞。勢如竹破連城陷。戰似風驅壯士愁。落日沙塲但猿鶴。當年部曲摠貔貅。君恩浪忝邊州鉞。未遣芬芳百世流。</text>
<title>晩過杏山堡</title>,<text>落日星軺過杏山。愁雲漠漠繞孱顔。一望原野荒煙斷。百戰城池殺氣環。歲暮殊方魂脉脉。路迷鄕國淚潸潸。半年惆悵燕關客。擬趁春光竣事還。</text>
<title>客中逢初度日。感懷示咸卿。</title>,<text>歲逢壬戌吾初降。仰荷生成福祿延。半世幸叨聯寶樹。百年長擬樂弧筵。却憐薊塞行厨冷。空憶梁園御醞宣。天地早崩孤小子。客中空詠蓼莪篇。次韻日日傳筒送暮年。歸期忘却共遷延。今逢降岳回佳節。倍憶開樽敞勝筵。天屬獨勞千里役。御書遙自九重宣。先朝未死孤臣痛。更和星軺感舊篇。</text>
<title>寧遠途中感懷</title>,<text>曠野獰風捲地來。塵沙撲撲眼難開。黃昏古塞炊煙斷。白骨荒墟鬼哭哀。壯士何年收壁壘。愁雲今日繞樓臺。天涯臘後寒猶苦。頻取狐裘掩凍腮。</text>
<title>中右所夜吟</title>,<text>客子來投中右所。一望殘堞暮雲平。虗窻獨洒三更淚。小榻偏傷萬里情。傳信難憑上林鴈。趁春思聽故園鶯。愁多自是難成寐。卧對城頭片月橫。</text>
<title>曉過中後所</title>,<text>雲陰古塞朔風號。漠漠塵沙撲錦袍。天外羣山靑似黛。海邊殘雪白如糕。還從旅舘開詩壘。空憶中閨壓酒槽。亂後經行多吊古。一望墟落滿蓬蒿。</text>
<title>前屯衛夜坐 用進退韻</title>,<text>淸宵獨坐意如何。一枕寥寥燭影斜。月照荒墟揮客淚。霜寒旅店動悲歌。行旌幾向燕山路。魂夢初廻漢水涯。從古邊封經戰伐。可憐骸骨白嵯峩。</text>
<title>中前所途中。復疊前韻。</title>,<text>殊鄕孤客恨如何。野色蒼茫落照斜。燕塞偏驚凋髩髮。梁園仍憶咽笙歌。蕭蕭古堠依山畔。杳杳漁舠點海涯。步馬荒墟尋古蹟。可憐殘堞獨嵯峩。</text>
<title>曉過撫寧縣。次咸卿。兎耳山在縣西五里。</title>,<text>古縣重過翠盖停。山名兎耳記丁寧。流川遶郭長沙白。宿霧收空遠黛靑。朔雪愁看燕塞積。寒梅遙憶故園馨。繁華舊跡無人問。遠客踟躕淚自零。</text>
<title>楡關述懷</title>,<text>獨欹孤枕對爐香。羇思寥寥憶漢陽。野店窻虗風淅瀝。楡關沙逈月蒼茫。相携河岸吟殘雪。細酌橋邊犯曉霜。誰識今宵無限恨。隔年征旆滯殊鄕。</text>
<title>永平府</title>,<text>盧龍塞勢自逶迤。遠客停驂憶舊時。灤水鳴波如訴恨。燕山攢黛似含悲。髑髏堆積荒林野。旌節飄颻古壘基。天地無情桑海變。一城煙火盡羗兒。</text>
<title>曉渡灤河 永平府西門外</title>,<text>曉雞啼罷啓關門。煙樹依依點小村。氷渙急湍沙鴈浴。天陰絶塞海雲屯。百年風俗隨時變。一派河流亘古存。極目中原氛祲滿。未知何日淨乾坤。</text>
<title>永平曉發。歷尋射虎石。在永平府灤河邊。李廣廟亦在。</title>,<text>曉色蒼茫右北平。塞天孤客動行旌。丹靑古廟悽風冷。鸛鶴蒼杉落月橫。虎石箭痕千古壯。龍沙威績一時英。漢家飛將今何在。唯有殘碑記姓名。</text>
<title>釣魚臺 在灤河下流</title>,<text>釣魚臺畔繞滄洲。千載人傳呂望游。磯石應留雙膝處。淪漪猶憶一竿浮。岐山羆卜風期近。牧野鷹揚事業優。獨立沙邊拚古跡。謾將風景錦囊收。</text>
<title>薊州。次咸卿。</title>,<text>大野茫茫眼界明。依依煙樹繞崩城。五更羇恨孤燈在。萬里行裝一劒橫。關塞天寒霜月白。燕山路遠暮雲平。荒墟極目殘骸積。從古漁陽幾戰爭。</text>
<title>次咸卿除夕前二日夜坐書懷</title>,<text>旅窻寒燭暗銷魂。唯有鐘聲似駱村。却歎羇蹤違一榻。仍憐孤舘掩重門。懷君此夜吟詩句。携手何時倒酒樽。萬里風沙淹病骨。客中殘臘又將翻。元韻燈火寥寥只斷魂。昔年投轄憶東村。長途尙喜頻聯榻。孤舘那堪各閉門。已荷襟懷憑尺牘。難將談笑對淸樽。咸陽博塞還無賴。客裏相思歲又翻。</text>
<title>立春</title>,<text>綵燕延春萬戶同。此身何事歎飄蓬。燈懸旅舘魂唯黯。夢斷鄕園歲已窮。淑氣猶廻殘雪裏。惠風空暢曉煙中。孤吟令節仍惆悵。幾日星軺返海東。</text>
<title>春夜書懷。要重叔和。乙未</title>,<text>大陸春回萬物新。天涯却歎未歸人。輕寒獵獵燕山塞。鄕夢依依漢水濱。半夜羇懷空索寞。一床衰髩更吟呻。年年金幣誠何事。不語燈前淚滿巾。次韻殊方物色漸看新。萬里還思萬里人。使節尙淹燕舘裏。春風先到鴨江濱。詩篇就後愁仍寂。酒力微時病更呻。秪喜我公寬禮數。追陪不管頂無巾。</text>
<title>燕京八景</title>,<text>桑乾河自鴈門流。倚月行人起遠愁。拱極城邊雲氣散。蘆溝橋畔水光悠。煙籠碧柳輕陰綴。斗轉淸空淡靄浮。留得萍蹤看勝景。一天蟾影滿芳洲。右蘆溝曉月 蘆溝。在燕京西南四十里涿州界。拱極城在傍。湖水溶溶石蝀邊。一望春色政嬋娟。東風御柳依沙岸。暖日晴波泛畵船。芳草有情生玉砌。舊塘無主起寒煙。停車曾賞臨漪勝。曲檻前頭萬朶蓮。右太液晴波 臨漪亭在太液池中。石蝀牌門名。荒城驅馬暮煙斜。攬涕騷人髩欲華。寂寞遺墟迷夕照。荒凉古木帶殘霞。層臺尙憶燕昭築。異禮初從郭隗加。可惜當年興霸地。秪今空見噪寒鴉。右金臺夕照一帶無心出嶼飛。白衣蒼狗或更輝。溶溶水口成春雨。藹藹峰頭暎夕暉。淡影如煙仍靉靆。奇形似畵轉霏微。依俙想像繁華日。隔岸樓臺面面圍。右瓊島春雲雪霽空山留素華。妙香無處不飛花。雲開古寺晨鍾動。氷合龍湫暮靄斜。幾度騷人吟玉屑。昔年孤客駐星槎。奇遊欲踏仙區遍。縹緲瓊巒一望賖。右西山霽雪 西山。妙香山古名。燕京西距三十里。有碧雲寺及龍湫。曠野茫茫極目平。斜陽遠樹翠煙橫。參差逈入邊陰合。蔥鬱仍兼夕氣輕。歸鶴尋巢迷舊處。征人回首黯鄕情。十年經過漁陽地。幾度吟詩駐旆旌。右薊門煙樹形勝居庸客倚城。重關自古鎭幽幷。羣巒縹緲千層逈。浮翠參差萬丈橫。倒影依依殘日照。連陰漠漠暮雲平。須看殺氣凝西北。也是經來百戰爭。右居庸疊翠 居庸。燕京西北距三四日程。燕山西畔玉流泉。遙看螮蝀垂半天。五彩蛟形橫遠岫。千尋劒影跨長川。媚春弱柳平堤繞。耀日晴波太液連。寶輦不來紅閣毁。野墟啼鳥鎖寒煙。右玉泉垂虹 玉泉。在燕京北三十里。</text>
<title>回到通州述懷</title>,<text>異鄕孤客隔年歸。旅榻寥寥對夕暉。氷渙長河波滉漾。煙沉古郭靄霏微。休論經歲淹燕舘。却喜今朝出帝畿。回洛只應春已暮。駱村花柳繞朱扉。</text>
<title>次咸卿述懷</title>,<text>玉舘淹留一月餘。異鄕懷抱更何如。燕山此日同驅馬。漢水那時共釣魚。弱柳纔含春色早。旅旌橫帶夕陽初。出關定有東歸使。萬里先緘故國書。</text>
<title>次重叔述懷</title>,<text>經年畏道自兢兢。頭上空敎白髮增。落日征人驅倦馬。平原獵騎臂蒼鷹。橋邊弱柳新含嫰。城外春潮尙帶氷。永夜虗窻歸夢濶。故鄕消息杳難憑。</text>
<title>潞河</title>,<text>二月東風始解氷。澄波漾漾熨靑綾。朱樓畵閣依然在。白馬金鞍底事騰。永夜灘聲高枕逈。夕陽煙色倚欄曾。從來賈舶連楊子。百萬帆檣愜素稱。</text>
<title>藍田。始送先來。健羡述懷。</title>,<text>征旆淹留半歲餘。異方心事向誰攄。鄕書始寄東歸使。客路從旋北塞車。堤柳參差春雨裏。江鴻先後夕陽初。恨無飛翼同隨去。彤陛猶遲曳珮裾。</text>
<title>豐潤知縣李爾蕙求詩甚懇。立人書贈便面。</title>,<text>邂逅天涯姓卽同。喜看才調更豪雄。早年折桂文名赫。此日臨民政績隆。階上寒梅春雨後。橋邊弱柳暮煙中。明朝客路應回首。征馬踟躕潤縣東。</text>
<title>望海樓。次咸卿口號。</title>,<text>畵閣崔嵬古漢關。仲春游子却重攀。濤聲淅瀝層城畔。帆影依微杳靄間。極目龍沙天欲暮。半年燕塞客初還。行旌若馭仙槎去。一瞥飛過木覓山。</text>
<title>曉出山海關。示咸卿。</title>,<text>百二關門趁曉開。隔年燕塞客初廻。三冬旅舘多辛苦。萬里行旌幾往來。渤海濤聲風外壯。遼山春色雨中催。何時共到龍灣上。一笑高樓把酒杯。</text>
<title>三叉河露宿</title>,<text>遼山野幕苦相依。蘆葦蒼茫宿鳥飛。挾岸長風驅雨過。隔年孤客趁春歸。三更旅夢迷鄕路。萬里愁懷憶禁闈。江接海門驚浪起。夕陽官渡櫓聲稀。</text>
<title>回到鳳城。護行將光祿少卿。懇求別章。書贈便面。</title>,<text>萬里殊鄕偶識面。那知長路苦酸同。聲名早擬巖廊上。才藝先騰翰苑中。鴨水波鳴煙欲暮。鳳城春返雪初融。可堪別後遙相憶。只待星軺奉使東。</text>
<title>回到龍灣。留一日。時値淸明佳節。王人擎玉札與珍羞以來。始聞家國平安之報。喜幸述懷。</title>,<text>燕山萬里抱離愁。異域經年已白頭。日下來人傳玉札。天涯歸客駐行輈。落花芳草淸明節。彩舸鳴簫鴨綠流。喜得家鄕無𧏮信。不妨佳節把杯遊。</text>
<title>答嘉山倅李子修 正英 情牋</title>,<text>促膝寧論資級卑。寸心惟許歲寒知。春回驛舍題詩處。雨滴行旌惜別時。數月嘉州非譴謫。十年燕塞愧支離。如今莫歎它鄕苦。更待長安共酒巵。元韻自牧忘尊也以卑。平生愛慕寸心知。天涯跋涉雖多事。關外逢迎亦一時。北去前冬曾惜別。東還今日又傷離。歸程從此猶千里。莫怪停舟擧酒巵。</text>
<title>踏靑日。與監司沈 澤，兵使金 逷，成川倅李 志安。宴百祥樓。嘉山倅李 正英，前修撰申 混。亦以謫宦來會。醉後應呼。</title>,<text>春風來上百祥樓。俯瞰晴川接海流。啣命行人旋旆日。題詩學士憶鄕秋。北臨灣塞塵沙暗。南望螭庭道路悠。佳節勝筵須盡醉。不妨簾外夕陽收。</text>
<title>次咸卿秋日書懷</title>,<text>憶昔燕山奉使同。可憐雙鬂類飛蓬。客懷幾慰淸樽畔。世事徒憑片夢中。數葉梧桐零玉露。微雲河漢淡金風。閒簷獨立相思意。自是生平氣味通。</text>
<title>挽珍原君 世完</title>,<text>同宗又作外堂親。一夢依俙五十春。性素睦婣情自篤。位尊金玉志逾寅。素帷冷落杯欹榻。華髮凄凉影吊身。忍憶當年投轄飮。水村丹旐哭秋旻。</text>
<title>贈覺性上人</title>,<text>慣聞飛錫水雲間。貝葉何年講寶壇。性覺諸天緣業盡。道通三界現心端。棲身古寺靑松匝。斂跡空山白雪漫。局束塵韁尋未得。愧將詩律寫氷紈。</text>
<title>次咸卿雪夜孤坐。追憶燕行。</title>,<text>歲暮燕山道路悠。星軺往事雪盈頭。心懸關月空怊悵。身逐邊鴻却去留。今夜可辭剡溪棹。二年同陟仲宣樓。會須細酌燈前酒。說盡當時玉舘愁。其二午夜疎燈暎壁間。滿天風雪掩重關。休言木果求瓊語。好把匏樽倒玉山。小榻圖書渾寂寂。半庭梅鶴自閒閒。異鄕同苦偏難忘。乍駐車輪一解顔。來醉往訪。故云。元韻燕山行役夢悠悠。經歲歸來共白頭。已荷杯筵偏繾綣。更勞車馬乍淹留。詩傳華鶴千年柱。氣壓元龍百尺樓。尙憶聯鑣酬唱地。不堪窮巷掩門愁。依依燈影照窻間。雪裏蕭條獨掩關。身事漸看新白髮。夢魂空繞舊靑山。休嫌栢府乘𩣭久。自有茅簷對鶴閒。更待東隣文酒會。共將談笑破愁顔。</text>
<title>詠橘</title>,<text>劈破南州三寸黃。更看飛噴掌中香。金漿澆齒還凝露。綠葉盈盤尙傲霜。萬里來通登遠舶。數回細瀉沃愁膓。仙香不下瑤池實。却喜今宵醉後嘗。</text>
<title>畵牛軸。和白軒李相國 景奭 韻。丙申</title>,<text>暮煙芳草大堤平。何似鹽車峻坂程。文角耕雲應有意。牧童橫篴也無情。幾年戰罷桃林卧。落日牽來穎水行。擬脫鞅鞦遊物外。函關西出紫雲生。</text>
<title>槽溪山庄。次上人詩軸。</title>,<text>銀瀑懸崖上。靑山落照間。小亭看景物。不許玉扃關。其二松雲又溪響。輸與一亭閒。有時白衲至。叉手談名山。</text>
<title>夜宿碧蹄舘。回憶家鄕。不禁潸然。述懷。以陳奏行。喪兒第四日。忍慟登程。</title>,<text>魂銷脉脉不能寐。半夜寒螿入戶鳴。坐思嬴博情何極。旅舘孤燈鬂欲星。</text>
<title>松京途中。次副价金子珍 南重 述懷韻。</title>,<text>玉宇金風度。秋聲動碧山。斷橋羸馬㥘。殘郭夕陽還。夜舘空垂淚。長程且强顔。異鄕同作伴。情義自千般。元韻出郭纔三日。征驂度幾山。秋風催北去。臘月擬東還。報國無長策。臨岐有厚顔。斜陽槖橋畔。愁緖更千般。</text>
<title>玉溜石榻。獨坐無聊。答行臺鄭聖瑞 麟卿 所贈。</title>,<text>舐犢那堪慘痛哉。古人猶有喪明哀。封箱誰慰私情切。啓旆都緣使事催。野外昏陰鴉已返。客中時序鴈初來。重臨翠壁詩還就。萬斛愁懷爲一開。元韻三號嬴博共悲哉。上价今含季子哀。緩却行期恩旨切。急於王事使車催。掌中不覺珠亡失。關內惟思璧往來。蔥秀玉流稱絶勝。登臨倘或好懷開。</text>
<title>登勝仙樓</title>,<text>長河滚滚抱城流。政値黃岡八月秋。檻外平原曾戰伐。閣中騷客幾淹留。憑高望遠天疑盡。把酒凌虗氣欲浮。簾捲夕陽吟獨立。塞風疎雨過仙樓。</text>
<title>宣城途中述懷</title>,<text>昨夜霜初下。邊城草樹萎。淸秋風氣爽。落日旅旌遲。情切延陵慟。心懷宋玉悲。故鄕今已遠。搔首望天涯。</text>
<title>次子珍龍川途中口號</title>,<text>北陸山川氣勢雄。一望荒野杳無窮。飄颻旌節凝朝露。索莫郵亭緊暮風。塞路高低隨地理。丈人詩律奪天工。殊方遠客堪怊悵。幾日言旋漢水東。</text>
<title>次子珍龍灣口號</title>,<text>龍灣形勝最奇雄。粉堞迢迢望欲窮。日暮殊鄕添客淚。天高驛路起秋風。頻呼巵酒緣無賴。强和筒詩愧不工。誰識邊庭行役苦。夢魂長繞玉樓東。元韻衰年作氣更難雄。欲望山河眼力窮。未報涓埃悲白首。漫勞征役怯秋風。羞將酒力論深淺。敢把詩篇較拙工。明日鴨江三渡後。幾回怊悵向天東。</text>
<title>次子珍戱贈行臺</title>,<text>八月胡天落木飛。異鄕何處授寒衣。獨立中宵愁凜烈。莫敎驄馬刷霜威。元韻西關客路鴈初飛。八月邊風冷透衣。遼塞本來寒氣早。霜臺况復助霜威。</text>
<title>次子珍統軍亭口號</title>,<text>畵楝臨無地。黃雲密不開。殊方人易老。勝景句難裁。官路通燕塞。歸心繞玉臺。沉吟愁獨立。秋雨過江來。</text>
<title>鎭江露宿</title>,<text>北渡鴨江水。羈懷轉益酸。征衣關月白。王事寸心丹。永夜灘聲咽。高秋朔氣寒。故鄕今更遠。空自淚汍瀾。</text>
<title>次子珍觀獵</title>,<text>角鷹翻翮繞重巒。獵騎奔馳草樹間。落日荒原看逐兎。前驅已過鳳凰山。</text>
<title>次子珍鎭夷堡途中口占</title>,<text>陰雲凝塞壘。煞氣遍山川。路險愁人過。溪深怯馬顚。鴈聲遼野繞。秋色故鄕連。竟日詩相和。都緣客興牽。</text>
<title>次子珍謝分鹿肉</title>,<text>獵騎回來日欲晡。帳前禽血亂糢糊。愧無陳子均分手。佳味休言助冷厨。</text>
<title>冷井途中</title>,<text>燕山迢遞路三千。客子唏噓天一邊。聞說遼陽元我土。州閭民物想依然。</text>
<title>遼野</title>,<text>黃雲陰古塞。落日照長河。野曠天無際。塵腥地不華。殘民多苦語。孤客動悲歌。停驂成小寐。魂夢是鄕家。</text>
<title>沙河小刹</title>,<text>隱隱鐘聲繞梵宮。細看丹雘巧難窮。不知老衲成何事。日夜披經做佛功。</text>
<title>廣寧</title>,<text>五更殘燭漫書灰。小店天寒遠客哀。薊北行旌何日了。海東孤夢有時回。風吹曠野黃雲散。月照荒墟白骨堆。毁壘重臨增感慨。此心那忍把深杯。</text>
<title>十三山</title>,<text>若比高唐剩一峰。層巒秀色淡還濃。應是巫閭餘榦到。碧天秋野揷芙蓉。</text>
<title>小凌河</title>,<text>鶴野燕山禹貢分。行人立馬在秋原。黃雲塞壘殘骸積。白日乾坤毒霧昏。天運難回隨處恨。英雄已去與誰論。悲吟獨酌長河畔。寒雨霏霏灑客樽。</text>
<title>次子珍寧遠夜坐</title>,<text>獨坐書灰夜五更。塞天秋月半輪明。寸心自許凌霜節。雙鬂還憐變雪莖。芳酒故園怊悵夢。黃花旅舍寂寥情。佳辰此日偏增感。煙火蕭條古漢城。</text>
<title>登角山寺。與聖瑞共賦。</title>,<text>一望銀海接天高。壯志還思釣巨鰲。萬里黃雲連月窟。千尋粉堞際臨洮。雄關鎭塞形猶勝。畵閣臨溟勢更豪。落日禪門歸思促。聊將仙景付霜毫。</text>
<title>次子珍淸聖廟有述</title>,<text>殘碑留毁閣。斜日映孤城。古砌苔空滿。秋江浪自生。彝倫千古正。大義二人明。一拜松杉下。襟懷轉覺淸。其二塑像留空殿。灤河帶夕陽。淸風餘凜凜。高節挹堂堂。孤竹圍殘郭。荒碑倚短墻。妖氛天地滿。何日薦瓊觴。</text>
<title>又次聖瑞淸聖廟口號</title>,<text>烈烈忠貞日競暉。弟兄千古大名巍。豈嫌文武唐虞亞。擬正君臣分義非。牧野干戈來叩馬。殷山日月去餐薇。虗庭獨拜無人問。夕殿荒凉宿鳥歸。</text>
<title>早出燕京海岱門</title>,<text>燕舘淹留一月餘。可憐鄕信半年疎。征驂此日東回首。行色還如縱壑魚。</text>
<title>次聖瑞有感飛將軍碑</title>,<text>盧龍塞上大途平。螭首巍巍傍漢城。古跡空餘雲北去。征軺謾駐日西傾。英雄已遠腥塵暗。天下分崩鐵馬行。㝡是將軍無限恨。畵圖麟閣獨嬰情。</text>
<title>望海亭</title>,<text>塞天寒氣透重裘。携酒登臨辦壯遊。洪浪接空掀碣石。長城入海跨高樓。秦童採藥何時返。漢使乘槎幾度愁。昔日繁華那忍問。暮潮唯見白鷗浮。</text>
<title>到箕京。聞仙娘入洛。戱寄斗元。</title>,<text>吳宮仙女瑩如玉。雲雨銷魂度幾時。東風已漏春消息。休秘章臺折得枝。</text>
<title>槽溪別業。醉題吳子益 始謙 便面。丁酉</title>,<text>小亭花事晩。春澗水聲多。淸樽猶未盡。山外暮煙斜。</text>
<title>孟夏。聖上親幸問疾。感祝書懷奉進。戊戌</title>,<text>夢裏鑾輿駱岫東。拖紳將拜涕無窮。羸容仰覩天儀盛。積病如蘇異數崇。仙蹕恐催花巷外。御香欣惹綺筵中。微臣此日知何報。生死唯思結草忠。</text>
