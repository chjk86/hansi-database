<title>歲暮放言 甲辰寓召忽海上作</title>,<text>吁嗟乎爾生。大圜戴大方履。耳目聰明。又是男子。今胡不君子以經綸。爲斯世尊主庇民。又胡不鳳藏鵠冥冥。超然肥遯絶囂塵。不然太上學道學明德明。上法孔顔。下紹朱程。其次文章震耀今古。如太史公昌黎氏不朽名。又不然寧學農於奴。服其力計口以糊。學樵於山。學釣於水。冬無凍食有魚。爾胡爲荒澨弊廬下。陰陰雨雪日夕打。蒼蒼㵎底盈尺松。爲補罅籬障牖風。敗篋殘書老無功。吁嗟乎。爾其不忘溝壑中。</text>
<title>雉岳高 幷序○乙巳</title>,<text>昔劉凝之隱居廬山。歐陽永叔作廬山高一篇以美之。不佞東遊平原。祗拜于陶泉書院。乃遯溪許先生享祀所也。先生嘗隱于雉岳之下。故竊擬永叔。遂爲長短體。名之曰雉岳高。先生之德。賢於凝之。不佞之文。大非永叔比。則不敢自擬於形容有道者氣像。然將以寓仰止之懷云爾。其詩曰。雉岳高哉高不可攀兮。海東地勢。東南高而山益峙。東南淑氣。塡鴻龎呷玄維兮。崿岞盤據嶺右數百里。巨靈劈出昆盧之巉巉岳岳兮不知其幾千仞。直入霄漢間。試往造之。深不可測兮。惟有崩嵯走壑雲霧林木。合沓而四圜。遠使却望夫疊巘騈戢兮。但見巍𨝖增崟之巓顔。東州二十有七凡幾名山兮。較諸此山。皆子峰與孫巒。其下觀雪村。谷轉林繚兮。維昔先生卜築居之久。嗚呼先生。陶山私淑。石戶師友。吾惡夫世之行僞而論篤兮。先生內省不疚居其易。又惡夫世之干時而媒利兮。先生塞能不變行素位。朝野閙東西。邦禮互是非。先生獨抱演易說一部。嘉遯貞吉不失時。嗚呼先生。聖代之逸民。衰世之完名。先生學篤傳無弊。先生道尊久益明。嘗聞岱宗山下却魯連風。而况先生業廣而德崇。鄕人立祠蟾江麓。到今稱之吾儒宗。小子恭拜遺像下。依然坐了春風中。古砌樹盡禿。荒庭艸沒厞。繄我微言絶。世莫識其貴。嗚呼先生德不孤誰與隣。維南有山。乃是元處士黃處士之村。嗟嗟嗟重復嗟。今之人兮。胡爲乎不辨眞妄惟利奔。百世之下聞先生風兮。庶或貪夫廉薄夫敦。</text>
<title>擬晦庵十二辰詩</title>,<text>野人惟憂食苗鼠。掩髂牛衣無寒暑。日夕猛虎畏知避。嗤令守株死兔所。擾龍匪龍受羈制。或化虺蛇雜糅處。赫赫九街馬乘人。貪貪如羊誰敢禦。秪愁林下猿鶴變。長夜雞鳴風雨阻。越犬吠雪非爲恠。陳蔡烹豚齊東語。</text>
<title>乙巳立春日題</title>,<text>天之德在春。人之德在仁。仁之德在心。心之功在寅。春能敷萬物。仁能胖一身。心能裁萬事。寅之謂能人。</text>
<title>拙者吟</title>,<text>東方有一拙。平生事事拙。其一形貌拙。其二言語拙。其三文詞拙。其四書法拙。其五謀身拙。其六做事拙。吾旣自知拙。人亦許以拙。周贊德爲拙。朱叙義之拙。所以鮮失拙。曷若守吾拙。</text>
<title>奉和順庵先生 丁未</title>,<text>學問雖在博。要以約爲守。終日守人錢。一文非己有。沿門持鉢客。竟未飽其口。游騎戒太遠。無成至白首。枯落還自感。愼莫效此叟。順庵原韻過高殆風御。太泥近株守。狂奔與躄者。捨他寶藏有。愧我未踐跡。豈免騰理口。窃觀曾氏書。明德載之首。恐復枉費力。竟作北山叟。</text>
<title>敬呈順庵先生 幷序</title>,<text>吉也往北原。過拜先生於廣陵之南。經一宿將行。請曰願承敎。先生出近思續錄授之曰。汝識之。近日學問。卑者牿於名利。高者病於新奇。盖由此書之不明不行也。爲學楷模。作聖基址。坦易明白。人皆可由者。莫過於此。誠於此求之。有餘師矣。吉於是受而往峽庄。旣而舟行還京。浹二旬有五日。雖於途道旅店隴畝之間。念念玩誦。不離懷袖。漸覺此書有味正當。益信先生之不我欺也。然竊恐不敏。不能期月守也。乃作長篇詩。奉復于先生。敢復請敎焉。巖巖霛長山。卷石積至千仞岑。南趨鎭濟甸。磅礴勢雄深。列巒競秀無敢肩。千回還合護泉林。近入谷口轉淸靜。變滅霧靄夕不侵。先生卜居山之幽。白雲留住歲載陰。不衰軒中德不衰。不知歲月老駸駸。師友初訪星山下。淵源晩溯陶溪潯。精密工夫演範禮。著明事業衡古今。俗學滔滔媒名利。先生高臥謝紱簪。新學靡然鶩旁歧。先生坦步無巖嶔。砥柱當河曲。吾道詎陻沈。坐令後生輩。不敢肆詖淫。而我叨陪丈席末。諄諄每向下學箴。授以一部紫陽書。升高步步階級尋。姚江西河儘爲妄。賴有此書傳聖心。嗚呼。賴有此書傳聖心。</text>
<title>鶴山洪丈瓜圃韻 丙辰</title>,<text>洛陽列名園。匝沓肉食輩。一費十家財。方丈日以對。狼藉羅羶葷。自矜驕豪態。爽口竟爲祟。食烹五鼎內。睠彼下畈田。茶生採蕪穢。將以做百事。辛苦寔咬菜。吾愛鶴山老。明時謝簪珮。種瓜城南原。其耕祿足代。饌供旣自贍。餽遺間不廢。或飢以充膓。或渴以潤肺。飰煑雜靑芹。野味偏自愛。抱甕朝灌圃。暄日坐炙背。嘗聞鄭亭曲。至今樂譜載。其思凄而怨。秪可楚騷配。寧嗟老荒圃。且祈歲月貸。世味猶啖蔗。甘生於苦耐。復恐繁霜至。莖葉變綠黛。歲晩以玆勖。行寡納履悔。請剪園籬棘。隨蹻其我在。莫作學圃樊。好禮有聖誨。</text>
<title>此日不再得詩 用楊龜山韻 示同志 辛亥</title>,<text>耕夫日勤耟。蠶女日力桑。吁嗟乎學子。冄冄易老蒼。吾人一息頃。駛彼萬里光。臨流逝如斯。誰能駐太陽。嘗聞先民言。敎人必以方。惟玆凡聖品。太山與毫芒。若論厥初分。只在臧不臧。彼哉拘攣輩。形役心自戕。姸脆作痼肓。禮法視粃糠。抑抑睟面士。自家韞寶藏。貞貞松柏操。馥馥蕙蘭芳。倘知已千功。焉用棖也剛。行遠須自邇。中途勿彷徨。復恐發軔初。利害較短長。愼毋趨管商。愼毋沈釋莊。尤下卑卑功。精力費詞章。醉生還夢死。逞技蠻蜀場。譬彼萌櫱木。日日踐牛羊。勖爾反諸身。勿正復勿忘。曾傳首知止。易象著自強。瞻彼川原曠。不曾捨車航。此心如太一。動靜不易常。孜孜勉鳥習。忽忽戒羊亡。吾將敬字符。服之庶藥傷。此日苟罔念。䜘哉聖作狂。</text>
<title>遊楓嶽 擬昌黎南山詩○癸丑</title>,<text>滄海畫左戒。高山環爲囿。白南曁雪北。遼廓不能究。茫茫彭吳跡。振古闕傳授。只緣東隅偏。遂爲伯益漏。雖然中州人。生斯願一覯。大榦劃表裏。延互盡西湊。周遭三百里。高淮錯刺繡。巉絶若繩斧。移時鳥飛透。無底瞰大壑。蒼然林木茂。嶚𡻝灝氣結。重溟蘸列峀。堪坏改窟宅。居然喜東就。去天纔一握。猶堪摘五噣。匝崖饒躑躅。當春乃發秀。花氣蒸萬谷。馥郁若醞酎。凱風悅木性。䕺茁互掩覆。屯雲巢其顚。陰陰渠廈構。淸霜厲水石。日夕稜角瘦。可愛象氣節。立立撑宇宙。冬月天大雪。凸凹費銀鏤。衆香盡不夜。皓皓失高袤。奇恠各殊形。非但變四候。蜿蜒若鱗鋪。翺翔若羽簉。簇立復孤撑。參差束丁戊。儘容雲氣通。憑虛闢戶竇。谷泉礪石齒。球玉散餘漱。或言佛力護。虎蛇無棼糅。復說蓬萊境。神霧彌宵晝。入洞衣裳冷。晴嵐晩浸漚。攀援穿葛蘿。猶令愁猿狖。危橋踐枯柏。凌波老蛟仆。初從百川口。不憚探僻陋。懷往歌遠遊。日覺眼界富。一屐與一筇。澨涉復巖走。所歷恣幽爽。巨細無貸宥。粤若元始年。海鐘霛蹟售。離合五十像。至今蘊精祐。傳說頗荒昧。恐爲識者詬。因驗地脉霛。不渫烏啄甃。以手掬淸洌。豁然滌怐愗。去去縱貪新。戀戀不忘舊。下山纔經宿。振衣詰朝又。努力上毗盧。歷險踐伏嘼。天海黏無壁。微茫板島冦。怒鯢噴雪山。魚鰕自驚救。靑鶴旣高栖。垂手俯探鷇。俄然風木振。下界萬籟奏。頓覺天地窄。俗物但貿貿。恨未竆扶桑。子高失邂逅。呀爾石獅子。跕跟緣脅脰。瀑水掛冢頂。霏沫競炫瞀。霔如邃古敦。信奇石穿溜。仰觀勢轉大。層層洄泬復。苔滑踵蹜蹜。稍前旋扶右。朝曦射浸壁。閃鱗曝鍪冑。始認霛恠閟。水黑涵膻臭。前登山吻折。禹穴抑其副。陰飈自歔歊。竄林落鼯鼬。徐來捲晩霞。淺灣纖紋縐。憑高觀出日。烘濤互沸鬬。向明海蜃開。變滅類陳雊。贔屭火龍驅。靑陸轉轂輳。陰陽割鴻濛。開闢何太驟。寺觀甲東區。浩劫神其佑。癯禪點㙮燈。石剝苔半炙。貝葉蠧不侵。梵經異頡籕。頷下開佛國。㢠與孤雲逗。䕺桂繁古陰。不雜荊棘耨。羅列萬二千。得得不用購。有口難名狀。提說還䛠譳。巖巖鎭三韓。衆山皆卑幼。扶輿鍾精氣。化化無舛謬。其上出雲雨。耕稼以飣餖。其間產松檜。棟宇及槨柩。旣能潤桑麻。又能斲罇豆。不種多名藥。不畜多奇獸。於人豈獨無。往往隱霛鷲。偏惜方外流。巖穴踵先後。有此好溪山。秪應來宿留。吾聞向子平。能事畢婚媾。飄然遊名山。遠挹浮丘袖。自從虞夏來。邈哉方岳狩。霜露浥山榛。踡跼猶西首。知是野鳥性。不慣饗餖餾。絶鄰刷落羽。棄捐勿復收。上山多蒼簳。其材合受彀。歲晏柯葉勁。恐爲束薪槱。永夜叫皇羲。霽潦占卦繇。四序日已遒。消長迭復姤。終然海嶽深。奇蹤不可遘。但見歷歷峰。樹杪隱列宿。行行僕夫倦。病顙縶中廐。世皆懷魚目。誰能識瑩琇。山氣積昏曉。巖广滴翠霤。高揖偃蹇態。可敬不可狃。立容象君子。嶷嶷仰德懋。窃究太初理。地膚成絡腠。吁嗟夸娥子。寔籲帝命侑。復恐元氣斲。巧妙反爲疚。培壅兩儀力。扶持百霛呪。東極賴以立。厥功可償僦。往者梁公議。祀典神歆嗅。我來鑱山石。團辭愧贊酭。</text>
<title>奉呈沈正言從兄古湍州寓所 癸亥</title>,<text>商飆摺山囿。卉木旣變衰。乃知崖趾松。挺然歲寒姿。嘗聞元祐季。完人惟器之。取斯君子邦。要爲天下奇。衝衝翳路步。不辨亡羊歧。素履願無違。非爲求人知。渺渺一方懷。不因去閭思。旅枕常早起。秪惜鬢毛絲。每値風雨昏。一念須自持。勖哉常愛護。窃誦師中詩。</text>
<title>反忽忽 庚午</title>,<text>忽忽乎胡不知君子之樂也。固樂憂憂樂之相因。從古聖賢豪傑未免竆餓身。何必要羽化仙子脫人區超世塵。樂天知命這地位。庶幾羲皇以上人。</text>
<title>乙未除夕。拈元字。一呼一咏。止二十韻。</title>,<text>守歲巴西宅。天時占復元。買癡喧萬口。驅厲爆千門。偶得江湖住。偏驚歲月奔。乾坤衣褐短。日夜鬢毛繁。樹老依寒郭。梅疎放小盆。世途迷夢鹿。物理化溟鯤。歲暮登樓粲。天寒臥雪袁。無心琴有疊。有恨玉無言。薄俗貧中見。知音卷裏存。竆居循野性。樂歲頌君恩。時事宜欹枕。晩懷只對罇。自非溫飽志。何足斗筲論。可語丈人石。忘憂兒女萱。牛衣懷賈董。螢壁叫虞軒。志士寧忘壑。大家庶剖藩。雞司無失夜。鴉識自歸村。宇宙悲歌暮。江山旅夢痕。拂衣塵土薄。閉戶風雪昬。老去詩全謝。病多世已諼。優哉聊卒歲。與子守邱園。</text>
<title>讀易 丁酉</title>,<text>一中起數兩分儀。大德生生萬物資。奇耦卦爻元寓理。存亡進退不違時。纔經周孔原頭劈。遠逮羅陳枝葉滋。幸有易門傳傳義。何須親見伏羲知。</text>
<title>見唐菊早開偶題</title>,<text>主人補花欄。不待九九日。艸木亦世情。難於保晩節。</text>
<title>奉和恬翁愁字</title>,<text>噫將進酒欲消愁。酒少愁多不敵愁。管樂功名眞劇戲。楚凡興替任閒愁。此身元自歌三樂。盛世如何賦四愁。萬事秪令高一枕。方其夢也不知愁。</text>
<title>秋日憶吳孟九寄三疊 己亥</title>,<text>九日黃花發。偏思孟九來。錦江流不盡。獨上遠望臺。落日依寒樹。樹稀葉滿臺。蕭蕭聚還散。回憶去年杯。江湖夢初罷。悄坐強銜杯。適見秋風至。爽如孟九來。</text>
<title>蘆谷精舍秋夜會話同賦 甲辰</title>,<text>悲秋湖海厭秋吟。不用山登復水臨。對榻休論當世事。開籤喜見古人心。遙天鴈自歸聲晩。寒樹葉何病意深。偏愛婆娑數䕺菊。疎香不改老霜林。</text>
<title>偶題</title>,<text>口苟無求言不愧。心能不疚行無疑。問誰到此安閒界。不待人知自我知。</text>
<title>移寓邵城之南藝淵村</title>,<text>盡室西于海。雪風十月交。生涯知自足。爲僦數間茅。</text>
<title>奉酬李丈羲瑞送別海濱</title>,<text>歲暮蕭條海上之。偸閒偸老幸明時。滄洲石老雲生枕。幽樹花明月滿巵。天地有誰先覺夢。東南未了遠游期。蘇山短屐相尋約。㢠立沙鷗也獨知。</text>
<title>李善始宅。遇趙丈士固同賦。</title>,<text>偶逢輒醉醉還休。一笑方知敵萬愁。詩禮論交來紫舍。江湖有約見鷗洲。花如客意經霜悴。禽識詩情帶雨留。偏愛孤松當砌面。囂塵不染立淸秋。天借吾曹任自在。將身無愧是眞豪。故人心事且休問。共對薰罏引素濤。</text>
<title>理谷精舍十二詠 丁未移寓理谷</title>,<text>理谷山中看出雲。山下聽流水。嘗見訂頑書。萬殊原一理。愚岸芬馥焚蕭茝。靑黃斲欂櫨。乃知齊甯子。其智亦非愚。下廬雲亭與葛廬。世以稱賢者。何似郭南翁。于于而在下。隱几境閒禽不喧。心遠山猶近。非是大工夫。悠然時坐隱。拱白牖早起對層巒。巒高雲拍拍。朝暾廓霧陰。幽戶猶生白。愛山窻疎簾蒼翠滴。日夕若爲閒。誰識太虛雨。寸雲起自山。菊畹東籬吾友于。三嗅不盈掬。淵愛亦原餐。醉醒同取菊。槐庭密葉蔭山屋。淸飆披我懷。偏知先覺夢。不作大安槐。柳堤平生厭俗囂。列植障虛牖。深處易知家。淸風有數柳。桃徑鳥啼花滿徑。山客欹枕高。此境無人到。何須惜種桃。蔬圃田彼城南田。春樊折柳疎。野人經濟事。聊以治畦蔬。藥井潑潑乃盈科。虛明涵有景。以玆日洗心。較看淸泠井。</text>
<title>野居</title>,<text>幽禽窺戶樹陰交。閒點羲經日一爻。山人白柄理荒圃。不怨東風雜蕙茅。</text>
<title>酬恬翁悼亡詩。以釋其懷。</title>,<text>悲來乎且莫爲悲。雖日百千悲可追。曷若讀南華氏語。時時進薄薄三巵。</text>
<title>有懷</title>,<text>芙蓉江上採芳芬。歲暮思君不見君。老去行藏還學圃。病來歲月只看文。滄洲水冷龍盤窟。大野風高鶴入雲。何事去從詹尹卜。泛鳧黃鵠了無分。</text>
<title>癸丑之暮秋初吉。散人作楓嶽之遊。與李順養 永復，沈君實 英錫，幼直 湜 偕往。是日出城東門。午憇樓院。逢楓嶽僧有詩。</title>,<text>偶見金剛僧。先問金剛好。滿山楓葉紅。須趁九月早。</text>
<title>過金城馬上。次順養詩。</title>,<text>征驢緩驅不須催。歷歷千山管領來。纔到金城峰漸削。行人說是近蓬萊。</text>
<title>登斷髮嶺望楓嶽</title>,<text>仙山知不遠。歷歷半天中。復恐霿埃染。振衣萬里風。</text>
<title>至長安寺。寺在楓嶽初境。遂上神仙樓。</title>,<text>晩踏長安路。蕭蕭葉落時。微雨前宵過。山容更絶奇。</text>
<title>上正陽寺歇惺樓。世稱一山勝景。盡在於此云。遂題詩揭樓額。</title>,<text>非無天下山。不敵一楓嶽。所以海之東。古稱高麗國。</text>
<title>宿摩訶衍。翌日上毗盧峰絶頂。</title>,<text>遠上毗盧上上頭。俯臨滄海以東洲。吾行始拓蔦藤徑。却嘆人無向上遊。</text>
<title>觀九龍淵</title>,<text>洄泬石湫無底深。灑霏噴沫晝常陰。時時見說神龍蹟。莫惜人間去作霖。</text>
<title>刻名玉流洞石及萬瀑洞石</title>,<text>斲石題名姓。山僧掃碧苔。爲留山水跡。傳與後人來。</text>
<title>宿神溪寺。將觀萬物草。詰朝啓行時天欲雨。途又絶險。聯筇者適病憊。牽掣未偕。心竊悵恨。</title>,<text>水秘山藏造物奇。箇中眞狀少人知。居僧錯說前溪險。極處誠難一步移。</text>
<title>東至海上。登䕺石亭。</title>,<text>吳斧斲山石。經作蓬萊樓。一自六鰲死。撒拋滄海洲。</text>
<title>回程踰楸池嶺</title>,<text>落日騎牛上楸嶺。滿蹊黃葉沒花蹄。三旬踏盡東溟界。歸袂飄然直下西。</text>
<title>題花江縣壺天臺</title>,<text>立馬東征路。挾江一縣花。政淸多暇日。官府似山家。</text>
<title>次花村回甲韻 壬戌</title>,<text>惟庚三六喜重新。有酒介眉式娛賓。好占蒙萊偕隱地。剩看南梓列成隣。延年書裏傳家字。通德里中食福人。爲折臘梅添海屋。花村長護四時春。時臘月。且其先世壽席韻故云。</text>
<title>次柳幼吉梅花韻 二絶</title>,<text>盤屈苔鬚似石頑。去年春意雪中還。疎香復恐風埃染。莫許俗人對此間。高人於世任龍豬。且向花前泛玉蛆。辨杏認桃渾漫事。洛園偸折盡驂驢。</text>
<title>奉和洪參議丈見寄 甲子</title>,<text>一舍辭仁里。五年恨索居。盤桓從野澨。閑冗共耕漁。幸有新題句。喜抽舊討書。慚非先利賜。旣枉大夫車。</text>
<title>次淡所洪丈題寄傲牕</title>,<text>山齋坐習靜。人或誤稱高。老去文猶健。竆居志愈豪。嘗悲元亮隱。不遇醉鄕逃。宜爾置溝壑。中宵誦益臯。</text>
<title>江居謾咏</title>,<text>平湖近海自生波。下上商帆日夕多。中有漁翁閒捲釣。不須風浪問如何。丙寅秋。京鄕士論朋起。頗有乖張之漸。而吾鄕爲甚。偶吟以諷之。</text>
<title>酬崔麟之定重 二絶○壬申</title>,<text>採採黃花滿袖廻。原餐淵愛亦吾師。不妨把作淮南桂。吾道滄洲識者誰。淸香三嗅步遲遲。百卉腓然歲暮時。物性偏宜保晩節。經霜耐雨始能知。</text>
<title>酬許戴日見寄。兼示安公美。甲戌</title>,<text>夢關一槅孰醒眠。翳路交跟儘可憐。秪被名場成市海。遂令多士滚沙川。幾存階級一誠字。學志規模兩大賢。到此行藏能賁趾。亡羊歧口莫揮鞭。</text>
<title>和沈從姪履亮韻 二首</title>,<text>六十六年序屬初。數莖霜髮漸看疎。一塵不起風來座。萬籟俱空月上除。物物咸亨無極理。源源妙契聖人書。迷途尤怕桑楡境。君子存心履薄如。吾道滄洲賦遂初。誅茅簷短揷籬疎。起居自穩烟霞牖。日夕相親烏雀除。老去工夫時靜坐。閒來事業細看書。靑山不厭山翁對。雲出無心乃復如。</text>
<title>貽淵孫勉學 幷序</title>,<text>學之道無時不然。學之本思則得之。時時勿忘。思之又思。學之功也。庸時思韻識之云。盖聞讀書士。旣學習之時。居業惡乎貴。心之官則思。曾氏聖門魯。道明一貫時。惟才須以學。思學學而思。君子不離學。在陳絃誦時。乃知貧不病。狷介有原思。仲由旣壯歲。思叔在強時。晩學能成就。往行宜致思。累簣爲山日。盈科達海時。發揮鄒聖訓。誠立始於思。有爲亦若是。務敏乃于時。人一己能百。聞諸孔子思。冗務固難除。勿爲誦讀時。重輕倘昧分。知誘入邪思。雜慮易擾汩。恐紛溫繹時。苟能知有定。動靜一吾思。墨庄詩禮在。粤自祖先時。不換籯金遺。述之乃孝思。人之患在畫。莫謂已過時。勉爾勤于業。庶幾夙夜思。</text>
<title>斗湖郊居雜題 二十章○辛巳</title>,<text>巴山巴山曉。烟霞籠。遠近尖巒。點點浮空。如在肇判鴻濛。斗湖斗湖白。秋月涵。虛而明湛而深。想像千載傳心。投金灘灘心白。金氣識。一金之積。千乘之國。不讓孤竹子伯叔。禪逗巖古曰仙。今曰禪。逃禪非禪。古之逸民。聖人盖取諸淸權。屈慕隅地非楚。人非楚。百世之下。曠感於楚。奚不曰非楚而楚。五烈墟沁水止水。巴山文山。王錫五旌。有婦人焉。宜爾後之人述先。斗庵湖一曲。山一麓。茅數椽。起居足。是乃主人翁安宅。向陽牖賓日始朝。我夢先覺。無礙無障。洞然六槅。何須不帖帖地樓閣。望桂軒桂之陰。浥霜露。凄凄南垓。歲聿旣暮。白首那禁孺慕。八當藏八當藏。三世儲。有圖有書。可捲可舒。吾身自在唐虞。槐亭槐百年。大十圍。逍遙于下。矯首遐思。依然風乎雩咏而歸。松壇岸有松。松有壇。日夕講誦。詩云禮云。會以文而輔以仁。菊塢鞠有黃華。正色稟質。花中逸。霜下傑。所貴乎保晩節。橡園菀彼橡林。日涉于園。十年計。未全貧。榦可材。葉可薪。實可飧。桃岸桃之灼灼。吐花不言。自開自落。物外田園。雅志詎肯秦民。柳堤宅邊柳。柯葉杈。半扉掩。疎籬遮。恐被人指點陶元亮家。駐龍山駐龍高。半日銜。晴囪棐几。晩曛易侵。乃知可惜寸陰。桂陽山桂陽之雲。以朝以夕。施潤物。斂無跡。認得體用底學。洪福山屹彼洪福。古戰場云。折戟沈沙。廢壘埋雲。其上盖有不朽績不朽文。蘇來山縹緲蘇來。削出海徼。雨洗則益高。雪晴則愈妙。詎下却魯連子風調。</text>
<title>自嘲。因以警學子。用其賦韻。八章</title>,<text>讀書成底事。七十二年過。精力旣云耄。乃知就懦多。聖經爲道器。靡不講磨過。旣未一原透。功夫枉費多。或謂該而博。只緣經歷過。聖門言下學。不在記誦多。徒喫世人飯。居然少壯過。今雖餘韻理。歲月柰無多。勉哉年少輩。此日莫虛過。誦讀雖非學。操存卷裏多。出口毋麤率。持身勿放過。循循前哲軌。蓄德貴乎多。本源貴精一。歧口易蹉過。功利繼而梏。天人參錯多。老我言非耄。毋令里耳過。古之傳習敎。不必費辭多。</text>
<title>郊居遣興</title>,<text>山自回環水自分。夕沈皓月曉生雲。無中有象元涵理。易在晝前不在文。</text>
<title>示學子 二首</title>,<text>養性如拱璧。克己若攻城。君子貴思誠。惟善先自明。義理剖桐葉。操舍驗鍾聲。後學不知源。理氣錯性情。古人爲己學。惟在辨危微。苟不夢關透。違禽獸幾希。性情能得正。聖賢可同歸。所以道問學。始終互相資。</text>
<title>擬嗟哉行。挽吳孟九。鼎鎭○壬寅</title>,<text>豫章生錦水濱。柯葉未圍霜風吹不休。銅川繞其南。日夜嗚嗚不肯向北流。文周屬縣古南豐。福川世家乃有吳生孟九。局度翛然出凡中。默老傳遺風水相。家有賢胄庶其大。閭門斐然謝家寶。難買紫標如山錢。嗟哉孟九多慷慨。玉虛辭武鄕書。往往尙其友。寓懷今昔。間詠樵漁。北上游京國。四載城南居。始覺世路隘。吾黨咸曰咨。嗟哉孟九旣孝慈。旣孝慈。惟天或汝知。其柰人事儘難期。上有高堂白髮親。下有哺餔兒。一朝溘然逝。行路聞之。孰不親戚悲。布荒南下三百里。雲水漠漠旅魂歸。嗟哉孟九。吾誰與儔。齪齪士。合則傾肺而反爲讎。河中之路。廼令涉人愁。人之云亡。嗟哉孟九。吾無與儔。</text>
<title>挽朴生 二首○癸卯</title>,<text>有鳳生異毛。乃在召海湄。一擧戾洛園。霛文以自奇。忽然閟雲霄。離哉不可追。碎羽落人間。篋裏爲藏之。孤桐生陽阿。下臨大荒深。截作不博金。中諧太古琴。有風自東來。凄其百年音。海山一以眺。漠漠歲載陰。</text>
<title>挽洪源卿 樂孝○辛亥</title>,<text>維南靑龍山。峛崺勢盤屈。淸江蘸一曲。呀然似環缺。動靜含有象。君子識理一。寒月照滄洲。泂然白生室。圖書列左右。秪可自怡悅。經濟付耕稼。晩計非爲拙。嘐嘐透名關。舍車方小歇。睠彼婉孌輩。逐逐競錐末。莫以殊得喪。肯爲較優劣。歲暮江之干。蘅茅掩風雪。逢迎十里磴。不殫崖谷越。小罇爇野爐。對榻劇談屑。或探性命源。或言上下察。三百與三千。大槩替証閱。往往十七乘。治亂不敢忽。嘗聞末乙鄕。猶存灘崖烈。貿貿二百年。無人識輗軏。積雨陸成江。二竪縈旣月。床頭辥氏錄。捲舒猶不苶。庶謂斯人疾。日與化氣質。偏惜江夏姿。遽作與叔歿。猗蘭摧幽谷。芬馨猶不滅。平生探賾跡。光煤疊緗帙。十月默村陽。蕭條布衣𤤅。踽踽洛南客。素抱向誰說。</text>
<title>挽宗兄晦之 德彪○壬子</title>,<text>方人三代下。耻向薄俗說。華軺非爲智。弊縕豈云劣。白首僦荒廬。無以蔽風日。不羨黃金籯。敎子亂書帙。握手平生人。太半末路失。家無種秫畝。詎曾碨磊洩。九月中江上。曲磴層陰結。洄水激其下。纍纍石盡出。世無米顚輩。呼以丈人列。嘅彼川上逝。念此山陽圽。</text>
<title>順庵先生挽 用嶺南士友元字原韻衍爲七百二十言云○辛亥</title>,<text>人不陟泰山。不可語其尊。人不涉滄溟。不可覩其源。先生起南甸。天挺識大原。溫其琢玉潤。斐然儀鳳騫。憲憲子李子。講學星南村。一見卽授受。大家旣剖藩。慥慥德爲隣。卲長諮周爰。小大互叩應。乃一箎一壎。譊譊箋註工。如波沙自渾。杳杳超悟旨。如舟刻劒痕。曷若新安宗。不簡而不煩。居業致博約。造道著赫喧。平生敬義銘。表裏功彌敦。五辯爲根柢。藹藹春水芚。體用尤契易。易門識乾坤。維南霛長山。翼翼若鵬蹲。璨然山自輝。不能蘊魯璠。三登桂班衛。兩朝召命繁。思陳古聖謨。庶答吾君恩。南麾十室疆。去思民攀轅。敎條載縣譜。武城爲季昆。山中白雲多。捲舒以陰晅。袖却霖雨手。蕭然臥橡軒。政敎施家塾。經濟斂圃樊。不羨千鍾富。芧栗饒山飧。不換九章貴。詩禮賁丘園。起居穩杖屨。日夕步平墩。風露浥百卉。歲暮擷芳蓀。高懷淸蟬嘒。靜看潛鱗翻。萬殊涵一理。丹室夜生暾。月朝文會社。講討色笑溫。歲歲鄕射儀。揖讓賓主罇。文學西河商。師道景祐孫。無寧淑來學。其次乃立言。辛勤纂述業。紙堆畢成髡。井井下學書。示我入德門。精裒日用語。如工入山掄。歷歷大東乘。訖麗肇箕元。治具畢寓中。如潮巨細呑。篋裏十數帙。發揮經史繙。世無識𥱼筏。誰肯愛瑤琨。粤若洙泗來。斯文在褐褞。幽蘭不見採。何傷於溫黁。嘗聞弼琦賢。生傡舂陵存。不曾愧先登。餘子何足論。嗚呼吾道衰。變嬗經幾番。異言伺釁起。玄寂交脚跟。卑卑夸毗子。詞華競騰掀。名利蠱其心。不耻去乞墦。往者拂蕀書。滋蔓太不根。附會三敎旨。寢染九法惛。不覩經日月。三年精必昏。衝衝行翳路。沈革枯熒魂。譬如羸衰人。外邪中溫屯。明明服師訓。闢以膠漆盆。世道爲己任。義勇過孟賁。以玆一寸膠。救彼百川奔。遂令詖淫辭。不敢肆㖧㖧。自從山頹後。還憂燎原燉。隼去號林𤡔。龍亡肆澤蚖。佌佌籍湜輩。不復流汗潘。憎玆叔友口。但自日幡幡。侃侃異端辯。言言皆證援。庶幾配孟韓。大義薄昆侖。昔吾先君子。道義雅契敦。繄我晩及門。殆二十寒暄。問業識輗軏。質疑析囫圇。山榻講不倦。夜聽石泉噴。復慮太泛博。誨語彌忳忳。自慚知不敏。開牖如向垣。有口莫名言。以手徒自捫。吾將俟百世。百世不可諼。</text>
<title>挽金持平德勝 復仁○乙卯</title>,<text>西陸啓陰期。風霜無晨夕。歊歔羣山囿。林卉腓以蘀。側生崖趾柏。蒼蒼柯葉色。非爲李代桃。當春媚芬馥。伯紀昔去官。大爲國人惜。侃侃丹陽生。危言出疎逖。非無明時英。衮衮列臺閣。懷祿不自由。對人顔有忸。嘗聞庾斯矢。行間不忍射。如何附尾蠅。反爲伺影蜮。男兒重義氣。所以肝膽激。肝膽苟相許。何必同幬席。人之有恒言。爲臣願君識。幸立聖人朝。烝哉臨下赫。豈若漢之誼。遽爲絳灌斥。豈若宋之介。竟引彥博擢。夫夫翳路街。華楦麒麟餙。但自營兔窟。其生豈滿百。相彼豹留皮。摩挲愛無斁。乃知沒世名。不以富貴易。楚人叙天問。厥理未拌晣。芝蘭日何悴。荊棘日何殖。中嶺歲云暮。直北迷京國。靡靡歷氷雪。半途折理軸。憶君下郭南。風埃捲行跡。偶逢梅下人。悢悢話誰昔。篋裏封事草。經年字不剝。庶觀良史傳。曰古之遺直。</text>
<title>挽鄭正言道深 𣲚</title>,<text>我行上扶蘇。永懷倚脩竹。鳳饑詎啄田。琅玕不盈掬。楩枏雜林樾。十尋僵仄壁。以遠不見收。犧象斲樗櫟。竆瀆不達逵。高鴻不媒澤。於光亦無書。乃知器之直。霜露浥南陔。枯魚猶銜索。五十食必泫。晩計非爲祿。西陸歲崢嶸。霏霏雨雪夕。弊縕叫虞黃。蒼鬢猶自惜。百年半曲肱。祥薰生書榻。經經史爲緯。嘐嘐修綆汲。羲卦六十四。惟謙無匈德。跬步必折旋。君子踐其閾。石灘流浩浩。中涵寒月白。其淸雖如許。不及心一曲。士生人間世。將身仰無怍。所以介山操。至死不戚戚。平生異端辨。侃侃闢之廓。庶幾吾黨士。賴以居正學。</text>
<title>挽金顯甫 秀光○丙辰</title>,<text>賢愚殊二塗。今古同一丘。河東僭天對。殫述未晣幽。往往落拓士。從來困智謀。退之悲不遇。翩然大荒秋。歲暮不見人。我車旣夷猶。浮雲若易陰。林薄風颼飀。山禽遞幽戶。露蔬悴荒疇。傳家舊書帙。至今弊篋留。鑿鑿山之石。暈磷間相繆。問渠那得似。有酒不惜醻。太上或忘情。牢歌若爲儔。逝者如斯夫。寂寞古巴州。</text>
<title>挽磬庵鄭丈 延慶○丁丑</title>,<text>伯鸞東京士。明時竄海曲。衮衮曺桓輩。那必長寸尺。姒姬亦云季。賢愚旣參錯。桓圭與弊褞。不須論喪獲。渺渺紫嶼洲。晨暮長濤蝕。羃歷魚龍夜。霜氣厲水石。從來失志人。歲暮滄洲卜。磬乎有心哉。起居穩攸宅。世家古文學。石戶餘派柝。別墅近星南。見聞旣邁俗。存心非町畦。持論循軌軾。偘偘不偭榘。自少吾祖學。永言嗟哉行。上堂無戚戚。藝學蕡秋實。皇墳照鑽壁。平生太息字。筮遯秪自惜。早起炙暄日。坐撫鬒化白。旣耕種秫畝。淸閒列花藥。蘭蕭悴白露。強起成感惻。縕褐無緇磷。烟霞潤几席。貿貿魚鰕隣。猶能知敬肅。往往入長安。向晩信驢足。驢足識余家。石磴槐陰仄。或阻饕雪下。或滯暑雨積。忘形無少長。連床侵昕夕。自我徂中州。一別雲水隔。文園病相如。雲庄悲魯直。秋風短赫蹏。永負巨卿約。層陰塞紼路。蕭條召澨辟。明珠沈溟窟。炯炯抱月色。泅夫費屢瞰。以遠不敢摘。誰肯比天球。藏之淸廟屋。所以鮫人淚。猶惜渾魚目。</text>
<title>挽斧窩權公 龜彥○丙辰</title>,<text>仲尼刪三千。盖取泌之洋。遂令憲次流。溝壑旣不忘。峛崺老之陰。白雲覆東岡。仁者樂其靜。歲晏以徜徉。林樾翳三徑。皎月屋角方。圖書供起居。花木占行藏。處約文爲富。闇然日以章。輗軏識鄭賈。門戶立穀羊。上山山有榛。日夕叫虞黃。琅玕鳳旣栖。饑不啄秋粱。滄洲層陰結。起起夢蒼凉。平生五經笥。塵煤閟祥光。豫章老九𡵻。恰恰充棟梁。鉅匠逝不顧。於材庸何傷。馬彙儒家流。皇叙高士行。以俟東史氏。合傳蹟乃彰。繄我慚國善。掃門乖宿償。曠若懷古人。葭葦不勝霜。海山一以眺。白雪劇微茫。可惜逸人銘。草沒湍山陽。</text>
<title>挽蔡樊巖相國 濟恭○己未</title>,<text>維南有高山。周袤鎭邦域。薈蔚不敢翳。𡷏崒倍生色。宗臣生王國。憲憲名世德。圭冕儼如植。允爲百僚式。隱若在山威。猶能衛藜藿。顧惟城社穴。狐狸競懾匿。訿訿負乘輩。投抵恣忮忒。無論吉羅張。翻見庾矢射。大冬萎百草。有心如松柏。烈焰爍繞指。益堅驗金石。未聞唐宋季。裵李召見斥。生逢堯舜聖。欽哉曰汝翼。三朝濟艱心。寸寸鬢絲白。春秋著斷例。抱泣城西夕。嗚呼瀝血對。骨寒未死賊。遂令禮義邦。君綱賴扶植。自從百年來。黨𥚁痼人國。翕赫世執命。擧措乖枉直。剡陽轉斗芒。玉洲埋血碧。昭晰身親見。維持是誰力。往者歐邏學。闖入箕野畫。詖淫易蠱人。冠裳胥夷狄。垂紳坐巖廊。毅然辭而闢。仁人能愛惡。立言逾三尺。世道卜汚隆。乃一黜一陟。人心驗邪正。乃或從或逆。寵祿非素願。盡悴是臣職。在家常早起。不遑養閒寂。𣎩𣎩彼月微。旣食東維璧。宸衷惜股肱。廟謨失龜筴。非無槐棘列。衮衮登簪舃。惟玆大廈構。誰能代匠伯。蝙蝠俟以陰。蚖蝤肆于澤。睠彼婉孌者。彈冠自爲得。平生烈烈氣。蟠結華岳側。有時出爲雲。翩然朝紫極。竊恐名山藏。或漏記實蹟。和淚題素旃。公議庶俟百。</text>
<title>挽金通川 復光○壬戌</title>,<text>巴衣衣冠鄕。喬陰盤中谷。培護重十葉。至今流慶卜。君子善觀人。言行主忠信。文詞乃餘事。不必稱才雋。世路多分歧。阽跟易蹉跌。通籍二十年。何曾見緇涅。臧否無形口。喜慍不露色。乃知大丘風。彼此無惡射。通州饒山水。一枕臥東閣。使君去時路。寂寞楓林黑。我車載夷猶。晤言逝者惜。悵望山南雲。瀰沒留古宅。</text>
<title>挽洪判尹 周萬○庚申</title>,<text>尙絅惡文著。聖人乃取則。知藝詎成人。其質盖不欲。休休君子心。人爵從天爵。八座穩步履。九老優齒德。乃知懷愼賢。裕如鎭雅俗。雍容廊廟姿。蕭洒山野跡。南園日成趣。花木障牖槅。歲暮猶可愛。晩翠含松柏。城西風雪惡。星隕寢戶夕。往日文酒戲。寂寞東山宅。嘐嘐古之人。斯世難可作。我慚子厚筆。先執載樂石。</text>
<title>挽表叔李忠州 ▣▣○庚申</title>,<text>漢代識治務。廊廟宅循吏。鄕遂達天下。所以官不備。嘗聞嘆才難。惟公庶無愧。炯炯席上珍。乃知需世器。通籍四十年。十宰牛刀試。德惠口碑銘。神明縣譜記。蕭洒城南園。繞屋林樾翠。傳家淸素業。不增一畝置。彼哉饞饞輩。但自營其利。浚民以肥己。傲然反予詈。恩除莅南邑。邑凋弊瘼萃。平生報國誠。不殫心力瘁。謝紱尋遂初。緖景休養志。行裝載石來。民情攀轅至。德祠風雨夕。寶樹已逶地。朝失今嘗于。人惜古覇遂。睠彼枳棘林。栖遲鸞鳳翅。遂令賢士路。竟止百里寄。繄我慨今昔。忍過西門轡。聊將一束芻。竊比於徐穉。</text>
<title>挽李交河 聖龜○辛酉</title>,<text>九章素爲絢。五齊玄在室。乃知象于德。君子盖取質。古家生賢孫。儀範有遺烈。持心旣休休。言行循輗軏。接人無甘壞。平生色不失。耻居西京下。優優崇茂實。喬蔭庇㽕葉。中身筮比吉。圻峽繼爲政。惠績比蒲密。遂令百里壃。氓俗化不罰。居官如在家。三得頗無缺。世路劇羊膓。鬼車胥傾軋。與物旣無競。素履不逾闑。夫夫衒梔蠟。射利互乾沒。在我庶無怍。粹然保眞率。謙爻無悔吝。低尺匪爲拙。彼此無惡斁。然後乃明哲。金陵別墅村。逶迤花木列。乃吾釣游所。巖月翳淸樾。庶期暮年計。優游送日月。未及尋遂初。嗚呼山陽圽。河濱攀轅路。露晞芳草歇。可愛循吏名。不磨桐鄕碣。吾家三世誼。至今猶如一。造門無易軌。叙舊情話悅。江雪沒馬蹄。永懷巴西別。托契賢胤在。勖以先業述。</text>
<title>挽李丈 元燮○壬戌</title>,<text>種蘭蘭生皋。種枏枏生園。嘗聞蓮老訓。貽厥行誼敦。巴西環一麓。蘇翁通德村。乃知忠孝家。侃侃有賢孫。敦厚伯高風。耻作鄕人原。處約無忮求。先輩典刑存。蕭然郊干宅。風日不蔽藩。惟見架上帙。靑箱詩禮言。天道詎是非。子長敢自論。到今儘難諶。善人命蹇屯。自古賢達流。憂戚不須煩。逝者如斯夫。庶慰霛爽魂。吾家舊婣誼。分野對衡門。古人不可作。愴愴過高軒。</text>
<title>挽吳仲七 星鎭○癸亥</title>,<text>皓月出丹皋。瑩澈君子心。喬木悴百年。照此扶疎陰。霜露浥南梓。凄其風不止。終身無改道。古家云有子。桓山歲載陰。有鳥啼晨暮。桃華掩荒廬。不忍躡故路。沙渾珠自鞱。蕭翳蘭已顇。遂令江夏姿。樂此洋洋泌。婉孌東華子。翳路旣亡羊。志士介于石。偘偘不易方。南箕北有斗。逐逐競五交。南郭歲寒契。居今乃嘐嘐。白雪下京國。蠓蠛不盈睫。摩挲五子詩。雲烟煤蠧篋。海鶴去不回。錦南楓林黑。洒涕巴西麓。嗚呼愧范式。</text>
<title>挽權汝周 齊彥</title>,<text>漢去三代近。風氣尙深厚。乃知長者名。不居齊魯後。言人觀于心。休休自不苟。周愼伯高賢。恂愿太丘叟。不罥畦畛胷。耻形雌黃口。世歧劇亡羊。素履旣無咎。抱歸召南器。優哉伴棋酒。種蔭公沙宅。斐然靑箱守。三湖雨添花。夢裏說然否。吾鄕巷無人。善人未下壽。巴水𣿬淡如。四紀同閈友。交舊日交喪。嗟我便衰朽。</text>
<title>挽權正言 心彥○庚申</title>,<text>汾海呑西澨。涵滀文峰萃。蔚然通德里。傳家經子笥。繄我邦之彥。旣成切磋器。斐然華國手。縱橫禮樂字。蒼鬢困靑袍。不墜龍川志。下僚易老唐。當世不遇駟。九衢迷輗軏。逐逐聽雞鞴。當春桃李堤。耻作向陽媚。蕭洒城西屋。簞瓢旣云匱。十年猶堅坐。老大材不試。家居七事篇。志存生靈庇。一麾秪代耕。西陲稱循吏。優閒度楡景。起居文酒戲。將身無惡射。對人不求忮。篋裏訓子帖。楷範旣錫類。天道不與善。未乾西河淚。吾黨人云亡。舍去逝水駛。蕭條西省銜。有才官未備。嗟我久受知。仍兼同閈誼。宿露泣南梓。更添絮酎漬。</text>
<title>挽許士益 磤○辛未</title>,<text>蘇南有喬蔭。百年灝氣積。柯葉日已悴。猶爲人所惜。憲憲大賢後。侃侃吾黨士。言行鮮失約。恭儉君子以。恩居立言言。百世士矜式。有志典先業。起居不離側。傳家三百經。舊篋侵塵煤。辛勤繕寫蹟。可惜化熒臺。竆年恒繼晷。學種文旣績。韓氏專門業。斐然發揮力。嘗聞莊忌言。盖以時命云。乃知齊門瑟。不諧俗耳聞。吾非鄕之善。末契托潘楊。渺渺遻面稀。滄洲蒹葭蒼。良士旣云逝。漢西巷無人。辜負生芻奠。洒涕巴水濱。</text>
<title>挽吳圭玉 珪○壬申</title>,<text>煌煌三秀芝。志士盖嘆惜。環堵溪上廬。皓雪滿疎槅。端居自怡悅。枕藉盡載籍。亹亹大而肆。繼晷鑽夜壁。有作不示朴。太瘦性成癖。斐然互鉤棘。鉥心而劌目。杞梓產深壑。竟不遇匠石。五悲辭愈苦。五噫歌彌激。有鳥殊衆禽。非琅玕不啄。素履我無愧。竆餓何須戚。江湖渺然白。蒹葭霜露色。舊篋城南聯。三十寒暑易。自從屈賈來。詞人多落魄。曼卿困而死。所以廬陵哭。</text>
<title>挽李明峰仁得 道煥○乙亥</title>,<text>左蘇古甸臨灘泬。源深流遠潑潑活。𡷏𡵉雙峰拱其西。晨日夕月互出沒。箇中自有仁知樂。衡茨蕭洒翳林樾。圖書左右子史匝。竆年起居自怡悅。積力礲錯闇然斐。君子守約鮮矣失。有時會心載之書。繙閱佔畢勤纂述。吾儒居業貴有受。操几折旋老山室。慥慥踐閾剖藩籬。步步循塗識輗軏。盖自漢唐言旣湮。一揆道術遂爲裂。或緣浮華詞章梏。或逐夸毗名利汩。士生斯世先立大。不易其介儘豪傑。曰古之人嘐嘐然。賁之初九方少歇。間者異言競喧豗。紫鼃亂眞甚老佛。遂令小華冠裳域。胥入北戒禁昧窟。偘偘特立辭而闢。森嚴尺牘公議晰。思將隻手障百川。先幾識慮果明哲。繄我陸陸便衰朽。末契非敢長一日。識君桃谿滯雨夕。共君理谷訪花月。對面槩見姿性端。開卷稔知造詣密。寒暑變嬗餘三十。相觀無斁交磋切。嗟乎吾道知益孤。已矣斯人亦云沒。人士共悲淳煕八。年壽差减堯夫七。巴水西流流淡如。有淚欲灑中蕩潏。秪恨未將一束芻。臨竁爲表如玉潔。</text>
<title>挽李順陽 濟弘○戊寅</title>,<text>濟山蘸水水洄北。望月巖古立容德。中有喬木庇百年。根盤柯鬱灝氣積。奕葉名世源遠大。竹相舊墅鄭公宅。型範不替古家胄。頎然儀度鎭雅俗。言行周愼今伯高。器宇偉容古陳寔。尙絅君子惡著文。盖曰燮友範之六。家君作宰畿峽界。爰有令子誦三得。視與黨隣先在周。憂則以憂樂則樂。接人未嘗有甘壞。持己旣能無惡斁。次山圓規比韋弦。太行瞿塘踐平陸。十載劬書日居業。種學識職大而博。雅瑟耻令諧齊竽。良梓未售拋社櫟。仁不必壽壽未下。無寧一去厭世濁。古人遺範士友嗟。長者其儀鄕黨惜。魯南濟北對莽蒼。三世通家誼彌篤。吾年未壯君在丱。詞學從遊輗軏識。穩討詩書欵同歸。劇談洛蜀喜莫逆。滄洲歲暮魚龍夜。白首如新同落拓。耆焉先逝老不死。環顧斯世誰昔席。牢歌點琴豈忘情。文牘白帖皆陳迹。弇山有懷至千言。昌黎在世已三哭。老我愧無元伯車。有淚秪送穀壤麓。</text>
<title>挽再從叔 壽坤</title>,<text>慟哭若人死。彼天割我門。非無無限恨。不忍爲公言。</text>
<title>挽權參議 行彥○辛巳</title>,<text>東興古名家。源遠流慶積。迤于濟之南。偘偘淸議植。有孫持厥戶。劬經費精力。螢雪幾寒暑。旣晩始通籍。歷踐豈其膴。盡職乃吾責。三麾東南邑。公養猶家食。自從服官來。世歧羊膓陟。在人無臧否。反己詎惡斁。老秩軍司馬。壽母優聖渥。蕭洒城西舍。秪足代耕祿。持約惟硬心。守謙非疾跡。不遇寧尤人。易老還自惜。一朝成千古。霛駕白門夕。依舊巴西墅。渺茫水雲白。繄我同閈誼。肩隨在覊角。逝者不可留。灑涕山陽曲。</text>
<title>兄子奎鈾字辭</title>,<text>歲之丙寅。奎鈾年甫十有五。乃以元月丙子行冠禮。遂命字景欽。其期望之意深。其辭曰。洪匀賦予。參三惟人。五性攸具。曰有是身。身統乎心。心主于欽。千聖相傳。往古來今。爰肇于堯。生民立極。精一祇慄。翼翼乾惕。孔曰操存。萬世學則。曾省戰兢。顔事克復。戒愼不覩。恐懼不聞。勿忘勿助。蓋一揆云。吾道不墜。曁于閩洛。主靜無欲。主一無適。動靜不違。表裏交正。惟畏近之。發揮前聖。吁嗟聖愚。胡爲歧分。欽與不欽。其幾攸存。一念之警。光風霽月。一念之肆。猿奔馬逸。存養於斯。省察於是。一此不懈。吾知免夫。惟先拱白。學有淵源。履繩蹈榘。大家剖藩。爾年舞象。冠儀旣備。昭告于字。庸彰厥義。宜養於蒙。宜志於學。言行惟一。德業惟篤。仰服聖謨。思貽令名。慥慥日新。受嘏永昌。曰景欽甫。</text>
