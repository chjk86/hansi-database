<title>苔磯釣魚</title>,<text>日日沿江釣。呑鉤盡小鮮。誰知滄海水。魚有大於船。</text>
<title>憎鼠</title>,<text>盜粟何曾滿。篝衣亦屢穿。無由除碩鼠。吾欲罪烏圓。</text>
<title>次副使練光亭韻 丙寅夏。翰林姜曰廣。給事中王夢尹奉皇太子誕生詔東來。時公受命西儐。</title>,<text>畫閣憑虛迥。緗簾面水開。醉來揮綵筆。紙上走風雷。又手持藥玉船。細分流霞片。天際樹如煙。城邊江似練。</text>
<title>別林載叔 墰 南歸</title>,<text>一與山翁別。人間萬事非。還將數行淚。今日送君歸。</text>
<title>贈別李鐵原 星男</title>,<text>從事碧油幕。受知先相公。臨分感舊意。垂淚對秋風。</text>
<title>題淸陰金叔度 尙憲 三龜亭</title>,<text>駕鶴仙人歸紫氛。空留山色與夫君。軒窓晀望宜晴日。可愛靑雲是白雲。右鶴嶠晴峯馬崖如馬在亭東。崖面淸潭淸若空。直自春芳到秋艶。不分葉赤與花紅。右馬崖峭壁縣中繁麗萬家莊。花滿樓臺浮日光。一抹晴煙濃淡裏。依然風景似河陽。右縣里煙花驛廢塋開問幾年。壟頭松柏鬱蒼然。先人栽植子孫敬。直幹如今能到天。右驛洞寒松平郊如繡錯膏腴。南畝耕耘動萬夫。力作終年不言苦。秋來誇得米如珠。右長郊觀稼淸夜高亭風露寒。秋空如水月如盤。要令一物無遺照。可但磔蟇兔亦殘。右仲秋翫月</text>
<title>次艮庭夢江南韻 壬子。公出宰江界。時李副學惟弘謫居其地。艮庭卽其號。</title>,<text>江草靑靑江雨飛。接天雲樹望依俙。傷心無限關山路。日暮行人何處歸。</text>
<title>次艮庭聞劑朮丸戲呈韻</title>,<text>多君用力古人書。不待黃精病自除。默會元城垂戒處。慈情何限倚門閭。二朮神功載藥書。三彭從此可驅除。世人服食那知妙。補若毫毛洩尾閭。</text>
<title>次艮庭移菊韻</title>,<text>客中時節易經過。荷葉成錢麥吐芽。日晏黃紬初罷睡。滿庭風雨落林花。</text>
<title>次艮庭效韓翊體</title>,<text>少逐輕車遠戍邊。腰間白羽手龍泉。居延城外無煙火。十萬豼貅奏凱還。</text>
<title>次艮庭塞上曲</title>,<text>戰罷沙場解鐵衣。月明羌笛夜深歸。龍城歲減屯邊士。無復妖星近紫微。</text>
<title>次艮庭江南曲</title>,<text>新荷出水水明沙。堤上春風楊柳斜。日暮芳洲廻棹晩。濕雲如夢霧如紗。</text>
<title>次艮庭招隱詞</title>,<text>名字猶存紫府班。更隨仙侶別塵寰。飄飄鸞鶴不知處。孤嘯一聲秋滿山。</text>
<title>次艮庭憶香山</title>,<text>一別香山問幾春。只今陳迹已成塵。何當採藥爐峯去。更掃天壇禮玉眞。</text>
<title>送李令公 尙吉 朝天</title>,<text>霜酣秋樹雁初過。君去朝天道路賖。幾處遼山明月夜。繫舟江岸宿蘆花。</text>
<title>贈別林子愼 㥠</title>,<text>臥病南郊出餞遲。夕陽深巷閑門時。人情已自遺衰賤。獨向秋風怨別離。</text>
<title>南郊卽事</title>,<text>雪中行逕逐門斜。對郭茅茨八九家。獨有寓公生事薄。竹爐添火煮新茶。</text>
<title>春日。過台徵舊居。</title>,<text>燕路行人不復歸。夕陽門巷掩春扉。池塘寂寞生靑草。一樹丁香花自飛。</text>
<title>歸休堂題詠</title>,<text>趁臘寒梅動戟枝。雪山深處訪幽姿。東風莫詑花千樹。消息如今摠不知。右花山訪梅空山苦竹戛秋宵。掛壁靑燈照寂寥。已是十分淸到骨。草堂涼雨更蕭蕭。右竹谷秋雨小園花暖鳥聲多。寂寞柴門帶薜蘿。日午山窓初罷睡。却呼童子試新茶。右花堂晩睡吟筇侵曉獨徘徊。露滴松梢月滿臺。潑眼淸光搖不定。碧山秋影渡溪來。右月影曉望</text>
<title>次石心韻。題梅鶴亭帖。</title>,<text>塗黃嬌額却嫌遲。阿縞輕粧待所思。明月不知靑瑣隔。等閑庭畔獨多時。</text>
<title>江村卽事</title>,<text>扁舟日日弄淸灣。魚鳥生涯也不閑。欲向江天賖月色。臥吹銅笛下龍山。</text>
<title>贈劉老人 希慶</title>,<text>翁非力學古人詩。崔李門庭得路岐。自是天然成一格。世間何處有常師。</text>
<title>次畸庵韻 畸庵卽從事官鄭弘溟號</title>,<text>九曲柔腸日幾回。天時人事謾相催。彤雲碧海關心處。消息東西靜不來。庭花氣暖醉昏冥。山鳥喚人時一醒。過雨輕風聊暫快。更呼明月到書櫺。從吾遊者摠才髦。玉署天官非爾曹。但可相携飮春酒。爲君仍脫鷫鸘袍。櫻脣微啓且凝眸。贏得蕭郞一笑留。邃閤重簾多恍惚。漫敎雙燕落釵頭。</text>
<title>奉白沙求敎 白沙卽平安監司尹公暄號</title>,<text>嘉平西去路悠悠。時見松牌記定州。村巷寂寥煙火絶。野棠開盡水空流。自嘉平館至定州。人煙斷絶。所見慘惔。馬上口占。今始錄奉。實有深意。</text>
<title>次過金孝女故里韻</title>,<text>憐渠一女保彝倫。冥感回天捷有神。男子幾人能盡孝。千秋彤管愧遺塵。</text>
<title>次副使弔開城廢宮韻</title>,<text>荒城風雨晝沈陰。臺古瞻星草色侵。寂寞山河龍虎氣。顯陵松柏歲年深。草埋香逕幾經春。想見宮車輾綠塵。惟有橐駝橋下水。至今嗚咽送行人。麗王當日有高臺。剝落瑤階老碧苔。五百年間歌舞地。獨留明月去還來。國破人亡歲幾遒。寢園春色入荒疇。丘墳半是功名骨。空使麒麟笑不休。</text>
<title>贈權生 尙遠 捷蓮榜歸鄕</title>,<text>曉逐臚傳拜紫闈。壓頭蓮艶照麻衣。閑花細草行吟處。千里江山得得歸。</text>
<title>春日感舊</title>,<text>楊花如雪草如煙。淚灑東風又一年。人自去來消息斷。白頭心折悼亡篇。</text>
<title>江村卽事</title>,<text>江村煙雨細霏霏。陌上征人暮各歸。遙望洛城南畔路。孤臣獨自淚沾衣。</text>
<title>聞家奴客死瀋陽</title>,<text>阿段西行竟不歸。飢由無食凍無衣。可憐一片胡城土。誰拾殘骸葬弊幃。</text>
<title>病中次穌齋韻</title>,<text>秋夏呻吟到歲闌。況堪臍柳最妨寒。殘膏欲盡吹燈臥。蒲薦綿衾也覺安。</text>
<title>卽事</title>,<text>一死當時愧未能。罪名猶自逐年增。前年削奪今年黜。不識明年又幾層。</text>
<title>龍山</title>,<text>龍山昔日最風流。曲曲紅亭岸岸樓。白首重來征戰後。壞垣春草不勝愁。</text>
<title>秋日臥病</title>,<text>孤懷慘慘病沈沈。一臥滄江歲月深。黃葉擁門人不到。夕禽唯自下庭陰。</text>
<title>偶吟</title>,<text>曾掃蛾眉事漢皇。每敎飛燕妬新粧。紅蘭委露秋風起。獨坐長門淚萬行。</text>
<title>初夏獨坐。見群兒戲拾桐花。</title>,<text>九街東畔翟公家。長夏園林白日斜。寂寞荒庭人不到。兒童爭拾落來花。</text>
<title>感懷</title>,<text>花發東園芳草新。存亡忽已二年春。多情社日重歸燕。飛入空樑喚主人。</text>
<title>憶亡兒</title>,<text>門前斜日喝聲來。忽若吾兒退食廻。獨對閑花空逬淚。四年消息隔泉臺。</text>
<title>受由掃墳。仲秋十三日辭朝。特賜臘劑一封。</title>,<text>拜辭閶闔趁霜朝。玉府仙丹下九霄。日上觚稜宣旨罷。禁林秋葉響蕭蕭。</text>
<title>露梁渡</title>,<text>龍山渡口喚歸船。南指蓮城思渺然。立馬沙頭秋水闊。望中漁店起靑煙。</text>
<title>卽事</title>,<text>霜風摵摵動靑梧。寥落空庭鳥自呼。夢罷夕陽明小閣。薜蘿秋色滿墻隅。</text>
<title>山齋獨坐</title>,<text>空齋悄悄閉柴扉。無數靑山澹夕暉。寂寞孤村人不見。滿林黃葉一僧歸。</text>
<title>夢入陽谷宅有詩。覺來記之。</title>,<text>松聲嗚咽水聲長。陽谷樓臺草樹荒。二十年前曾到此。白頭懷舊意茫茫。</text>
<title>奉別金仲靜令公 尙宓 錦城之行</title>,<text>除非死別卽生離。亂後親朋日覺稀。惆悵殘魂更牢落。白頭今又送君歸。</text>
<title>龍胡來駐中江。急邀首相，銓判，知申。仍留兵江外。以示將進之形。中外人心洶擾。病伏私室。偶題一絶。</title>,<text>不是山林卽海堧。龜茲何處可廻旋。當時宋室偸安計。尙有江南半壁天。</text>
<title>淸陰入瀋陽</title>,<text>胡天萬里去無難。射目酸風日色寒。會向白溝河上見。往來多少漢衣冠。</text>
<title>付書瀋陽</title>,<text>高梧葉落雨凄凄。塞路三千夢亦迷。欲向征人寄消息。一行書又萬行啼。</text>
<title>送林參議 墰 還鄕</title>,<text>匹馬江南道路賖。早年憂國鬢添華。君王已自虛前席。莫負深春上苑花。</text>
<title>憎烏圓</title>,<text>竊肉偸鷄飽喫飧。低頭閉目向朝暄。不知爾職終何事。碩鼠成群長子孫。</text>
<title>次遲川喜雨韻 遲川卽崔相鳴吉號</title>,<text>尙見需雲沮洳濃。更從膚寸驗天容。今年不托誰先喫。一飽唯須在力農。</text>
<title>偶得一絶。寄李監司 培元 閑居。</title>,<text>愛山終是未歸者。白首對人空說山。爲報靑山多少地。倘能容我百年閑。</text>
<title>次淸陰韻。別申功甫 敏一。</title>,<text>欲向三花試掛巾。南歸行色政超群。人間得意是吾有。何處靑山無白雲。</text>
<title>春日。過永安宅有感。</title>,<text>主家當日綺筵開。歌舞淸宵醉未廻。惆悵朱門人不到。碧桃春色過墻來。</text>
<title>贈別朴正言仲久 長遠 司擧湖西</title>,<text>霜天留飮更離愁。君去江南草木秋。自古淸風淸絶地。碧峯何處倚朱樓。設場于淸風郡。故及之。</text>
<title>道成僧來求曆日</title>,<text>冬寒夏熱已全忘。雲衲生涯十笏房。却向人間求曆日。山僧亦且辨炎涼。</text>
<title>寄淸陰</title>,<text>消息殊邦靜不來。百年交誼憶陳雷。休言大窖當時苦。猶到深秋白雁廻。否泰相乘互往來。一陽行復地中雷。方知去歲西歸路。應戴南冠策馬廻。</text>
<title>雪後早起</title>,<text>黃昏急雪打重簾。不覺中宵已壓簷。早闢軒窓看物色。滿園松柏沒高尖。</text>
<title>偶吟</title>,<text>手種東園桃李花。一時紅白競春華。東風不與閑人住。盡屬傍隣新貴家。</text>
<title>江樓夜坐</title>,<text>松梢殘月半侵扉。獨坐江樓露濕衣。忽覺沙頭人語近。打魚知是夜深歸。</text>
<title>初出龍山</title>,<text>九街風色近黃昏。十月驚雷動地喧。半歲黃扉何事業。更鞭羸馬出都門。</text>
<title>獨坐</title>,<text>陰雲慘慘雨纖纖。瘦骨經秋病益添。深院寂寥人跡斷。滿庭黃葉下重簾。</text>
<title>雨後賞牧丹</title>,<text>花撲虛簷燕掠欄。一簾微雨夢初殘。黃扉去後渾無事。獨倚軒窓看牧丹。</text>
<title>感物偶吟。錄奉申水曹求和。</title>,<text>忽忽韶光看漸衰。一年愁思在花時。靑陵粉蝶猶知恨。不許韓憑上別枝。</text>
<title>次遲川，澤堂韻。贈徽上人。</title>,<text>盡日沈吟二老詩。淸篇已覺映當時。文章事業俱陳迹。淚灑秋風對法師。病後尋常睡起遲。臥聽秋雨打簾帷。門前車馬迹如掃。獨有山僧來索詩。</text>
<title>挽長溪府院君黃公 廷彧</title>,<text>萬死蒼黃日。孤忠屈曲勞。是非終自定。危脆急相操。愍錫停追賵。恩封缺舊褒。祗今盤血地。猶見泰山高。</text>
<title>別沈學而 悅 令公按節湖西 二首</title>,<text>君渡錦湖去。東風花政繁。江山初駐節。草木盡霑恩。碧沼披香閣。層城拱北門。旬宣定多暇。時復醉昏昏。又驅馳二年再。勞悴鬢絲繁。紫誥申前命。金章渙渥恩。澄淸湖一路。鎖鑰國南門。別恨兼春緖。花時淚眼昏。</text>
<title>次艮庭韻</title>,<text>玉署班行忝。銀章寵渥加。報恩才力薄。出塞歲時多。卉服雖重譯。凶奴未一家。何當奉天討。傳檄到流沙。</text>
<title>次全廣文韻。奉呈艮庭。</title>,<text>白水西流急。靑山四面多。樹深唯谷鳥。藤暗更林花。地僻偏逢雨。城高半隱霞。客程驢背穩。到處費吟哦。</text>
<title>別全廣文</title>,<text>久客幾時返。送君還白頭。孤城風落木。絶塞雁賓秋。世亂無安地。家貧作遠遊。吾門丈人行。臨別更添愁。</text>
<title>寄全廣文</title>,<text>久別長愁思。寒天益苦吟。經營謀更拙。敦睦義猶深。縲絏元非罪。艱難獨此心。平生力學意。顚沛到如今。</text>
<title>百祥樓</title>,<text>絶塞三年客。孤城五月寒。樓高風卷幔。天遠雨含山。兵革無安地。杯觴更苦顏。防邊有老將。健卒臥西關。</text>
<title>挽金同知 玄成</title>,<text>熱鬧能持約。尊榮轉食貧。學專詩入妙。機靜筆通神。十二樓成日。三千羽化身。風流不可見。江漢復何人。</text>
<title>次東岳李子敏 安訥 韻</title>,<text>海甸三年苦。朝廷識弱翁。經營無暇日。控扼藉威風。戰格全依險。譙樓迥倚空。功高水門役。豈獨制嚚童。</text>
<title>次龍溪韻 龍溪卽金公止男號。公丙辰朝天時。龍溪亦以使臣同在燕京。</title>,<text>東憶故鄕路。千山高復低。客裝殊草草。旅館共棲棲。杯酒惟須把。詩篇亦懶題。坐來秋夜永。寒樹葉聲啼。又束縛身全老。摧頹首自低。病愁孤館宿。東憶故林棲。孔翠瞻雲漢。飛黃戀月題。平生丈夫志。羞與夜烏啼。</text>
<title>贈人</title>,<text>野岸微微逕。村墟窄窄籬。爾來何寂寞。吾客且棲遲。歲暮風霜氣。時危雨雪詩。相隨有長劍。猶足撥年衰。</text>
<title>次英上人詩軸韻</title>,<text>得得爾將去。悠悠余苦懷。塵埃餘日少。心計一生差。警鶴吟秋共。孤雲度嶺偕。遙知發省處。鍾鼓曉喈喈。</text>
<title>偶吟</title>,<text>束志群咻逼。遺形一影牽。對人靑眼外。憂世白頭邊。鵷鷺歸金闕。麒麟謝玉鞭。何當借風翼。一去逐飛仙。</text>
<title>贈別林子愼</title>,<text>伏枕違蘭省。藏身想橘洲。川原迷去路。江漢失高秋。亂世無投足。浮名已掉頭。平生未歸志。臨別更悠悠。</text>
<title>贈別金仲靜赴溫陽</title>,<text>直爲偏親養。仍求近邑歸。艱難倉廩竭。凋瘵吏民稀。田畝草新綠。村墟花自飛。凄涼春物色。一一入沾衣。又靑綺門前別。晴天花絮浮。歸程入湖樹。落日懸春愁。對酒不能飮。臨行還復留。溫泉最宜疾。仍子欲南遊。</text>
<title>挽閔生 大信</title>,<text>總角相隨日。師門忝後塵。有才期遠大。無命竟沈淪。江海爲農久。魚蝦寄我頻。浮生遽如許。來訪是今春。</text>
<title>挽成永同仲深 文濬</title>,<text>學自家庭得。交因道義親。晩於詩律細。時與唱酬頻。薄宦初非願。端居久養眞。平生此老意。埋沒竟誰陳。</text>
<title>挽沈玉果室內</title>,<text>奕葉班姑史。高門許伯家。晩逢時不淑。長抱痛無涯。旅櫬鄕山遠。孤魂嶺路賖。幽堂大夫祭。身後有榮華。</text>
<title>次梁製述 慶遇 兼示從事詞契</title>,<text>促傳趨王命。携書赴塞城。危衷易自感。虛彈向來驚。幕府添才俊。詞壇讓老成。龍泉會一斸。休作不平鳴。</text>
<title>玉溜泉。次從事官鄭 百昌 德餘玄谷韻。</title>,<text>谷轉山當路。潭深水浸橋。鳥歌如有意。花笑欲相邀。地勝詩情愜。天空醉眼搖。煙霞舊約在。林壑莫騰嘲。</text>
<title>次畸翁納淸亭韻</title>,<text>策馬仍前路。臨流復此亭。蝶捎花蕊妥。鶯喚柳眠醒。遠岫依依見。鳴灘細細聽。淹留還盡日。墟落暮煙靑。</text>
<title>復用前韻。贈梁製述。</title>,<text>苦月黃沙磧。屯雲故岬城。塞星天外落。山鳥夜深驚。畫角和愁聽。詩篇撥悶成。自慙行不息。漏盡復鍾鳴。</text>
<title>次畸翁贈都司延慰使李 植 汝固澤堂韻</title>,<text>雨壓白茅屋。蛙鳴靑草池。昏昏坐非睡。往往立多時。有淚憂邊事。無心檢舊詩。公私滿腔思。氷炭兩相持。</text>
<title>次弔愍忠壇東征將士韻</title>,<text>慘憺塞西門。至今兵氣渾。川原曾漲血。關海未歸魂。功豈麒麟許。名非竹帛存。平生丈夫志。埋沒竟誰陳。</text>
<title>次副使宿龍泉館韻</title>,<text>漸覺道途遠。頻驚時序移。泉聲到欹枕。山影落深巵。物色奚囊富。行裝越橐垂。卽知延賞地。何日費吟思。</text>
<title>次副使蔥秀山卽事韻</title>,<text>峽束聳高靑。川平凝湛綠。游魚擲淺沙。好鳥鳴深木。石溜亂跳珠。巖泉冷漱玉。淸歡愜幽期。不受征途促。</text>
<title>次副使宿平山韻</title>,<text>古閣臨遙野。淸渠入小陂。簷虛空翠滴。樹靜夕陰移。枕有江南夢。囊收海外詩。歸期成晼晩。白日莫西馳。</text>
<title>次副使次大平館韻</title>,<text>古郭隨山脊。長堧盡海濱。公庭儼旌節。賓席擁冠紳。紫誥天章煥。明离瑞色新。東藩偏雨露。北極拱星辰。</text>
<title>次正使遊漢江韻</title>,<text>幸忝雲霄客。還同汗漫遊。日斜平楚遠。天闊大江流。醉帽欹難整。吟眸縱不收。瑤臺他夜夢。回首兩悠悠。又立馬前峯暝。撑舟下瀨喧。江淸留月色。潮上沒沙痕。勝事不常有。古人誰復存。歸途笳鼓競。燈火照千門。</text>
<title>次副使遊蔥秀山韻</title>,<text>歸程還勝賞。歇馬復溪流。熱肺猶堪濯。飛觥莫放籌。閑雲非俗物。小雨助淸遊。謝眺驚人語。惟應去後留。</text>
<title>次五峯韻。贈玄悟上人。</title>,<text>厭俗猶諧俗。知非又作非。開襟逢韻釋。拭目看淸詩。形役浮生盡。幽棲始願違。愁邊北山色。空對茂陵眉。</text>
<title>贈趙善述 纘韓 赴善山</title>,<text>誰是秉鑪錘。能爲身重輕。君方齊寵辱。吾獨惜才名。臘雪留商嶺。春泥滿驛程。纍纍都護卬。何事復南征。</text>
<title>示趙秀才 益諒</title>,<text>鼓篋遊京國。攻詩惜寸陰。何勞一戰霸。不待二毛侵。荷葉翻靑蓋。松聲韻綠琴。圖南酬壯志。九萬可從今。</text>
<title>贈人</title>,<text>遠客初來訪。深杯強自拈。秋風鳴苦竹。夜雨落虛簷。日月存亡異。形骸老病兼。悲涼十年事。䨥袖淚空霑。</text>
<title>江樓觀漲</title>,<text>冥冥江上雨。連夜復連朝。巨浪呑沙岸。孤槎掛樹梢。可能分小島。忽爾失平郊。獨有東樓客。登臨興自饒。</text>
<title>別表從姪李持平 惕然 赴稷山</title>,<text>孔道三南會。殷憂百里分。惠從蓮幕著。威自柏臺聞。野歇依靑草。山行望白雲。遊方無限意。況復對斜曛。</text>
<title>寄朴子龍 東亮 謫所</title>,<text>夫子尙銜痛。吾儕寧免羞。八年猶遠客。今歲又新愁。日月淹朱雀。儀形傍白鷗。天涯感時淚。春動海雲流。</text>
<title>示閔兄大容</title>,<text>君自桐林至。能言選勝奇。前年剔荒穢。此地結茅茨。心靜水流處。意舒雲去時。晴窓午睡足。眞味有誰知。</text>
<title>寓居龍湖述懷</title>,<text>國破家殘日。孤臣死已遲。腸摧喪明痛。泣盡悼亡詩。笑語聞猶在。形容看漸疑。吾生且朝暮。相別幾多時。</text>
<title>有懷</title>,<text>寵辱由來事。人情豈足論。雀棲廷尉宅。客散孟嘗門。未息含沙影。空思祝網恩。孤懷坐終日。月色近黃昏。</text>
<title>有懷</title>,<text>談笑猶諧俗。孤枯本寡儔。薰蕕不須辨。涇渭竟同流。莫問榮枯事。長懷進退憂。徒勞望魏闕。攬涕倚江樓。</text>
<title>贈南坡</title>,<text>覓句乾愁逼。供人冷笑癡。罍羞公稍薄。交息世情危。物色年年定。春風日日吹。榮枯均雨露。吾亦占恩私。</text>
<title>冬日感懷</title>,<text>急雪當殘歲。枯桑叫北風。酒欺經至柏。鬢保幾年蓬。百戰山河在。孤形宇宙窮。流光不相待。誰悶此衰翁。</text>
<title>山齋獨坐寄孫</title>,<text>送爾出門去。關心行路難。荒階蟲語切。空谷葉聲乾。物役何時盡。吾生且未安。秋懷轉蕭瑟。斜日數峯寒。</text>
<title>閔察訪大容氏營移葬具。入洛相訪。書以贈行。</title>,<text>簇簇長松路。高崖孰可攀。迷方在咫尺。避亂此中間。得雋非臨水。爲農不出山。頻年懼盜賊。淚滴更悽潸。</text>
<title>對食有感</title>,<text>婦缺供朝夕。兒無對有餘。經營謀太拙。契闊老逾疏。晩飯猶當肉。枯腸始習蔬。殘生止於此。短髮不勝梳。</text>
<title>閔大容二年冒寒作行</title>,<text>有客經營拙。深冬作遠行。解衣衣范叔。失笑笑陳生。虐雪迷關嶺。獰風動海城。年年此時節。北去又東征。</text>
<title>挽順安守</title>,<text>一代宗英特。風流迥絶人。從來篤隣好。況復作姻親。卜宅常耽靜。耕田且食貧。王孫去不返。芳草又深春。</text>
<title>喜趙持世 緯韓 來訪</title>,<text>客有邯鄲客。心猶故舊心。逢迎初倒屣。諧謔更披襟。短髮蕭蕭暮。殘樽細細斟。唯思數相見。兵革病加侵。</text>
<title>有懷錄呈東萊明府軒下 丁公好恕時宰東萊</title>,<text>作宰仍南徼。移旌又海濱。登盤盧橘重。入饌碧魚珍。閱貨征蕃市。徵租集峒民。關防創前失。夷狄本非親。</text>
<title>冬夜獨坐</title>,<text>片月當軒午。更籌覺夜分。衆星稀少見。群動靜無聞。倚壁看雄劍。開箱閱古文。憂時千丈髮。燈下白紛紛。</text>
<title>懷舊寄贈執玉從兄</title>,<text>憶昔東林日。雲梯取次攀。同遊幾人在。往事卅年間。鼓角通關輔。音書隔海山。相思各衰暮。南望一長潸。</text>
<title>再步前韻。錄奉博粲。從兄時宰石城</title>,<text>鄒楚難爲敵。岷梁不可攀。雌聲輸白戰。怯膽避黃間。獨坐思瓊樹。孤吟對雪山。別懷非此日。淚點向來潸。又芝宇經年別。何時得再攀。迹疏鵷鷺際。身老簿書間。敢意懷夷道。無心戀故山。憂民與憂國。出涕各潸潸。又一家四同甲。三俊豈吾攀。窮達皆身外。悲歡亦夢間。偸生旣無地。托體更何山。萬事傷心處。空餘滿袖潸。又一得非無見。天門不可攀。存亡皆度外。終始是兵間。相國歸西土。人心倚太山。孤臣滿襟淚。今日爲誰潸。又飛書葉縣宰。鳧舃杳難攀。得意詩騷境。偸閑卯酉間。江連百濟國。地近八公山。尙可開怏悒。無徒涕淚潸。</text>
<title>新年感懷</title>,<text>宇宙形骸在。兵戈歲月深。人生七十一。塵劫去來今。病渴多年肺。憂時此日心。鍾鳴猶不止。墓木已成陰。</text>
<title>新歲感懷</title>,<text>辛巳正元日。初吾望八年。愆尤那補往。憂樂已無前。歲月龍蛇怯。山河犬豕膻。徒將華封祝。白首戴堯天。</text>
<title>見淸國頒曆。復用前韻。</title>,<text>不見靑臺曆。猶行僭僞年。如何一死後。却在此生前。物性葵傾日。人情蟻慕膻。那聞賀正使。又入犬羊天。</text>
<title>聞沈知事子順 諿 入城</title>,<text>冷落中樞跡。凄涼府院門。終年親藥裹。力疾謝君恩。卽事遽如許。故人誰復存。過逢違咫尺。回首默傷魂。</text>
<title>次南坡韻 南坡卽沈相悅號</title>,<text>雀羅廷尉宅。客散孟嘗門。引罪須邦典。全生荷主恩。老從兵革至。愁與歲年存。萬事艱危際。孤臣獨愴魂。又榮落寧殊道。衣冠不異門。本來無白黑。誰復辨讎恩。我死人猶死。身存國亦存。同心待天討。醜虜敢游魂。又天有陰陽代。人分冷熱門。忘吾又忘物。無怨更無恩。麟閣功何在。鵷班迹幸存。那將近死志。收拾舊精魂。又瑞雪呈豐象。祥雲擁殿門。人心皆自我。天意孰私恩。水旱災偏酷。亨屯數卽存。明秋恐難待。急復未亡魂。又國意縻西虜。人思出北門。憶曾參廟議。猶愧負天恩。玉帛都無賴。兵民半不存。試看征戰地。何限未歸魂。又消息苦難待。出門還入門。頑凶寧有識。禮遇未爲恩。屬國千秋是。文山古事存。遙知楚奏處。應酹二公魂。寄意淸陰又遁迹思顏闔。危途畏孟門。謀身自無義。有意敢希恩。軒冕倘來得。林泉隨處存。遲徊未忍決。醜虜尙游魂。又一枕邯鄲夢。三過慧定門。微生已踰分。此日更貪恩。蠻觸俱同盡。彭殤果孰存。可憐張毅者。至死費心魂。又北渚臨江舍。南坡面水門。肯堂恢舊業。霑賜拜新恩。綠樹春光轉。晴沙月色存。扁舟往來處。追憶漫飛魂。又昔出漢江路。回瞻崇禮門。佩蘭吟楚些。祝網荷湯恩。鷺序身雖屈。雲臺籍幸存。餘生復奚待。猶免弔湘魂。又崇禎歲丁丑。天降禍吾門。永絶夫妻義。能忘骨肉恩。祖孫三世盡。鰥獨一身存。廿五春正日。偏傷未死魂。</text>
<title>贈李天章 明漢</title>,<text>四海天章健。三韓北渚孱。須君方濟亂。卜我暫偸閑。掩淚持淸醥。無言對碧山。殘生更可待。已喫六年艱。</text>
<title>雨中獨坐</title>,<text>生際艱虞日。身休老病時。山雲俱自在。庭草與相宜。紅藥風花偃。靑梧雨葉垂。靜中看物化。天地孰恩私。</text>
<title>送李掌令 惕然</title>,<text>驄馬南歸日。高堂一笑春。聖恩誇父老。壽酒聚鄕隣。生子當如此。榮親更絶倫。可憐窮獨叟。送爾益沾巾。</text>
<title>許洗馬 國 來訪</title>,<text>節在昏朝著。名從聖世彰。時猶賈生淚。醒亦次公狂。客食三春少。孤懷尺疏長。方知百年內。未化此心腸。</text>
<title>一室</title>,<text>一室身無事。閑門晝不扃。風霜催短髮。日月送頹齡。靜坐聞天籟。淸齋寫道經。超然遺俗累。心地覺泠泠。</text>
<title>辛巳初度日。感懷有作。</title>,<text>子貴金章煥。妻尊象服華。豈知垂死日。便作此生涯。錯莫雲天日。凄涼露草花。異時初度會。隣戚羨吾家。又際遇風雲會。當時紱冕華。識迷謙受益。禍烈寵踰涯。腸苦逢霜刃。頭憐戴雪花。傷心報萇楚。却羨子無家。</text>
<title>奉別晉州牧李道章令公還官</title>,<text>好去晉城伯。臨分雙涕垂。如何喪亂日。復此別離悲。砌草寒花歇。庭柯病葉危。衰翁七十一。不敢問前期。又別酒淸秋暮。霜天白髮垂。時艱同出處。身老易悽悲。晉錫元非屈。王途轉覺危。平生獨行願。共是此心期。</text>
<title>寄孫讀書山寺</title>,<text>憶昔香林讀。窮年閱苦甘。佛燈明雪榻。僧梵在雲庵。往事森猶記。冥搜了自諳。舊遊零落盡。懷抱獨何堪。余少時。讀書香林寺。于今五十二年。追憶感懷。</text>
<title>辛巳十月十四夜。雷雨記事。</title>,<text>燮理無愆度。陰陽柰錯行。轟雷冬十月。急雨夜三更。倚壁看孤劍。收書背短檠。愁懷耿不寐。歎息爲蒼生。</text>
<title>見孫書答寄</title>,<text>薄暮僧來謁。兒孫有報書。居然旬日別。卽是一陽初。短景詩猶課。閑門雪未除。吾身幸無恙。不必問何如。</text>
<title>自悼</title>,<text>七十二年老。去來今世忙。慣經宗社辱。終見室家亡。臥起須嘗膽。公私盡熱腸。殘生復何待。到處卽悲傷。</text>
<title>憶淸陰。寄羅牧金仲靜。</title>,<text>碧海邊州望。黃沙大窖哀。音書鴻雁闊。毛羽鶺鴒摧。人事艱方盡。天時泰又來。定知蘇武節。應趁早春廻。</text>
<title>寄韓勖哉 明勖</title>,<text>歎息韓京兆。超然俗事遺。詩書猶世業。進退亦時宜。急景蒼山澹。寒天白水悲。病懷殊寂寞。休怪報章遲。</text>
<title>奉贈趙正郞 溭</title>,<text>救急他無策。爲官始養生。非關傷直性。卽是見眞情。甔粟看看盡。藜腸日日鳴。顏公乞米帖。何處可投呈。</text>
<title>寄贈李判書重卿 顯英 求和 時在楊村</title>,<text>七十人間世。君盈我二加。榮枯生且盡。輕重謗猶多。病枕留烏几。閑門有雀羅。殘年無限意。柰此別離何。又豐壤三冬恨。龍灣去歲情。別懷無近遠。人世幾將迎。事主丹心破。違時白簡驚。窮愁坐終日。枯葉朔風鳴。又望望何時已。出門還入門。維揚咫尺地。獨夜往來魂。戛竹風生砌。經林月上軒。相思度殘臘。懷抱可堪論。</text>
<title>次玄谷韻。贈金察訪南還。時寓一善</title>,<text>正學金烏倡。群賢盛斗南。多君能擇所。求道定無慙。簡冊師猶在。紬尋味自酣。如觀古人趣。孤月印淸潭。又異時玄谷老。僑宅在終南。早抱煙霞癖。常懷紱冕慙。仙風紫鸞遠。春夢玉樓酣。尙憶江湖日。相携弄碧潭。又燕鴻元向北。越鳥本思南。覽物常多感。逢君更發慙。乾坤身是客。日月戰頻酣。何處生涯定。桃花百尺潭。</text>
<title>贈南坡沈相</title>,<text>目下悲歡盡。愁邊歲月長。浮陽動阡陌。昨夜夢江鄕。死乏期親戚。生無食子將。乞骸今亦晩。拱木已連岡。又功豈麒麟許。才無分寸長。久慙居蔡室。仍憶祝鷄鄕。禍福天難定。形骸我自將。孤吟逮明發。初日上東岡。</text>
<title>復疊前韻。奉呈南坡求敎。</title>,<text>暮景今垂盡。窮愁亦幾長。人情安故土。身老欲何鄕。烏匼春宜試。鳩筇病可將。會逢桃李節。思陟振衣岡。右自遣秦京春又動。遼塞路猶長。建德元吾土。旄丘是異鄕。擧頭看太白。瞋目撫干將。立馬終何所。胡山第一岡。右憶瀋中無弟謂他弟。存亡遺恨長。孤魂返蒿里。一死在桐鄕。此老身何托。孤形影獨將。可憐埋玉地。松柏遍山岡。右悼歙倅 卽姜歙谷晉㫥在官客死</text>
<title>挽朴四宰 東善</title>,<text>節在扶倫日。官高改玉年。耆英推首席。位望近台躔。考德今無所。知音更索然。公私不盡慟。涕淚復潺湲。</text>
<title>挽李旌善 安眞</title>,<text>敦睦一家義。自從先世深。急難兄及弟。忠信貌如心。海鶴何當返。河魚忽已侵。空餘尺疏在。白日照危襟。</text>
<title>挽朴佐郞 孝男 遷葬</title>,<text>舊域坡山土。新封大陸原。頤期天不與。乾沒命之屯。窮達同歸盡。彭殤且莫論。試看埋少地。何限未招魂。</text>
<title>聞新釀初熟戲題</title>,<text>中外皆愁思。西南正繹騷。支離方意得。才俊獨賢勞。擧首靑天大。耽眠白日高。荒年足官廩。春酒又登槽。</text>
<title>復次南坡宅席上韻</title>,<text>不作山翁醉。非過阮宅來。生涯冷淡做。懷抱淺深開。敏捷期君李。酸寒笑我梅。從他罰籌錯。且復盡殘杯。</text>
<title>挽李懷仁 德濂</title>,<text>牧隱風流在。韓山緖業長。雙鳧才葉縣。匹馬卽桑鄕。故國何當返。浮生實可傷。金吾十年舊。老淚重沾裳。</text>
<title>曾孫女初度日。盤陳雜品。以看取舍。雖俗亦古也。悲感有作。</title>,<text>含悲終永夕。徵舊若前生。禍福雖由命。尊榮是不禎。一孫還一女。誰重更誰輕。人事祇如此。悽然傷我情。</text>
<title>贈別族姪平山李使君 聖淵</title>,<text>入洛求醫乍。拘宮返旆輕。別筵花欲暮。關路雨新晴。敦睦吾家事。東西此日情。計瓜猶且遠。那得保殘生。</text>
<title>惜春</title>,<text>少試尋春脚。園林獨杖藜。赴衙蜂釀蜜。營壘燕銜泥。風弱花初定。煙深柳欲迷。繁華暫時事。觸物轉悽悽。</text>
<title>悼亡 時副室新亡</title>,<text>慘酷江都禍。哀傷壬午喪。天乎胡忍此。生也獨罹殃。入室唯聞哭。還魂未有香。空階秋夜雨。和淚洒淋浪。</text>
<title>送表從姪李仁同 惕然 之任</title>,<text>甘旨椿庭急。榮華柏府輕。風塵非失意。進退豈觀生。塞雁隨陽翼。林烏反哺聲。高堂送別處。方識老夫情。</text>
<title>挽姜同知 弘重</title>,<text>世故過從闊。平生秪此心。先年幸相訪。舊好謂重尋。白璧埋光忽。靑霞入夜深。儀形獨了了。髣髴映貂金。</text>
<title>送別柳靈光 碩</title>,<text>物力三南最。工商四會通。米舡連極浦。漁市起腥風。訟牒應多暇。官醅且一中。盤飧對珍錯。能復記衰翁。又世上榮枯變。江南道路通。海天冬不雪。溪峒晝多風。日月狂歌外。鯨鵬醉眼中。誰能受羈束。便作白頭翁。又弊政須宜革。民情亦可通。蘇殘今日事。治劇乃家風。強弱寧爲二。恩威本在中。烹鮮眞妙理。試問主人翁。</text>
<title>送孫讀書蘿庵寺</title>,<text>抱卷出門去。蘿庵氷雪程。遊方小子戀。惜別老人情。淡食供麤糲。孤吟寄短檠。三冬足自用。堪笑濟南生。</text>
<title>冬夜夜坐</title>,<text>殘燭欲銷盡。北風枯樹鳴。傷心伴孤影。欹枕送寒更。隣擊迎神鼓。街傳警夜鉦。有懷仍到曉。危涕爲誰傾。</text>
<title>使孫呼韻口占</title>,<text>盡日愁如醉。寒房坐似齋。世情看漸薄。人客到非佳。屛伏傷時獨。經營逐物皆。愀然對孤劍。爲說丈夫懷。</text>
<title>奉別尹南曺樂天 順之 令公通信之行</title>,<text>地近扶桑日。天連弱水津。行期端午節。歸及赤關春。測候占星象。祈風祭海神。蕭然陸賈橐。無物獻慈親。又無限乘槎使。流傳圃隱名。于今二百載。復有我君行。古事猶堪討。前人不足驚。雕題定歸化。北拜向神京。</text>
<title>次挾仙亭韻</title>,<text>爲與世無干。心將身共安。服田輸土稅。占歲驗天官。野望頻移几。春眠獨倚欄。魚標晩潮落。時喚小童看。又浿水似康干。新亭得地安。食魚須釣艇。送菜豈園官。翦草開花逕。牽蘿補藥欄。眞仙分不淺。莫作野翁看。</text>
<title>贈別黃海觀察使朴尙之 遾</title>,<text>寵擢初分陜。銛鋒始發硎。上書辭玉節。含淚謝彤庭。去處將時雨。蒼生望福星。酬恩在努力。臨別更丁寧。時連日雨又世事誠難了。嚴程又促行。新婚仍告別。壯士亦多情。黃海連畿輔。靑山引旆旌。芙蓉堂上月。時復望秦京。</text>
<title>送別林東野 堜 赴南原</title>,<text>晝錦家鄕近。銀臺侍從輕。東風寒食節。五馬帶方城。牛渚煙花早。鶉江雪水平。時危春物色。一一解沾纓。</text>
<title>挽南參議 斗瞻 大夫人</title>,<text>令胤曾同事。閨儀久所聞。三從榮已備。一德壽兼尊。草謝萱堂色。星沈婺女文。幽明百歲痛。始得會泉原。</text>
<title>僑寓遣懷</title>,<text>世亂功名薄。家殘契闊疏。二年長避疫。幾日可安居。病枕恒留藥。春盤試薦蔬。旂常舊勳業。到此果何如。</text>
<title>詠春雪</title>,<text>三月長安雪。重陰晝晦迷。漫天初作陣。落地便成泥。桃蕊寒全怯。松枝重欲低。回頭看木覓。雲物轉凄凄。</text>
<title>挽邊大將 潝</title>,<text>一代詩書將。家傳隴右聲。收功鞍峴捷。列等泰山盟。不盡英雄恨。空留戰伐名。從今秉鉞地。誰復任長城。</text>
<title>挽金豐德 澥 室內</title>,<text>淑德前賢後。吾家再從親。兒榮官未達。郞仕食猶貧。未疾仍三歲。流光遽七旬。傷心萱草色。非復北堂春。</text>
<title>挽烏城君 長漢</title>,<text>公子求仙日。鸞驂去不廻。簫聲淸夜斷。春色碧桃來。樑燕頻相喚。林禽亦自哀。空餘玉棺在。寂寞閉泉臺。</text>
<title>出漢上亭子</title>,<text>出郭謝塵事。登亭延賞心。柳堤疏雨過。沙岸晩潮侵。許國身奚適。憂時病獨深。優閑非久計。暇日少江潯。</text>
<title>江亭卽事</title>,<text>積雨新晴後。江天欲暮時。煙嵐猶帶濕。草木盡含滋。眺望非關興。風光不入詩。斜陽三弄篴。孤客自生悲。</text>
<title>送別李新昌 時術 追寄城外</title>,<text>瘦骨吟秋病。行裝出郭留。靑編聊自樂。墨綬豈曾求。急節催寒事。殘年惱別愁。師資慙未達。無物付程仇。</text>
<title>久廢吟哦。書示孫兒震標。蓋有意爾。</title>,<text>自覺吾衰甚。今年不賦詩。三冬殊寂寞。一病轉支離。凍雪經殘臘。寒雲掩薄㬢。都將舊翰墨。珍重付孫兒。</text>
<title>春夜夜坐</title>,<text>破薦妨殘骨。新愁攪熱腸。誰云春夜短。苦覺漏聲長。慘憺浮雲色。依微列宿光。哀歌逮明發。淚點在衣裳。</text>
<title>奉似畸翁</title>,<text>客日深冬逼。僑棲薄稍艱。病知詩骨瘦。老覺道情完。終始君臣際。遲徊進退間。凄涼死生別。南望淚空彈。又淸白家聲在。生涯學士艱。食貧蔬不飽。衣故采無完。世事遺形外。行裝老客間。臨分數行淚。不待雍門彈。</text>
<title>贈訔上人</title>,<text>有釋呈詩軸。通名自白軒。無爲元爾法。何故踵吾門。細雨黃梅得。東風碧草痕。相看指庭柏。一笑更忘言。</text>
<title>僑寓竹陰宅。感舊有作。</title>,<text>廿載過從地。今來獨愴魂。人歸宋玉宅。草沒仲長園。碧水鳴空澗。靑山對小軒。蒼茫感舊意。孤嘯到黃昏。</text>
<title>僑居卑濕。雨中遣悶。</title>,<text>苦雨經旬久。新晴又密雲。拓窓驅豹脚。掩耳避蛙群。古壁蝸成篆。荒階蘚作紋。沈沈卑濕地。不復辨朝曛。</text>
<title>贈別尹扶安 㻩 之任所</title>,<text>僻邑邊山下。孤城大海陲。當官本無小。捧檄況嫌卑。設鎭恢方略。修船應虜夷。時危仍歲歉。凡百愼施爲。</text>
<title>僑寓倉底。聞頒料偶題。</title>,<text>朝分太倉粟。倉吏曉喧呼。隻影誰相伴。殘燈幸不孤。聖朝爲棄物。人世作頑夫。祿食當時媿。追思更一吁。</text>
<title>聞東宮將還喜題</title>,<text>鶴駕行將近。燕山路不遙。孰云天一角。方見日三朝。泰運終當復。妖氛已自銷。孤臣幸無死。擬聽舜簫韶。又亂後餘生在。人間暮道遙。愧無經濟術。辜負聖明朝。日月憂端集。乾坤壯氣銷。五車今不讀。便腹媿他韶。</text>
<title>次呼字韻</title>,<text>大野風雲合。空江雁䳱呼。靑山斜照晩。白髮老臣孤。客食依商市。羈形問僕夫。左書空咄咄。長嘯復長吁。</text>
<title>坡山道中</title>,<text>曉發坡山館。山溪路不分。氣蘇風起樹。衣重水生雲。罪合愚臣死。憂方聖主勤。村村寡妻哭。到處不堪聞。</text>
<title>挽李主簿 大涉</title>,<text>薄宦不如意。歸耕湖上田。承凶忽此日。握手是前年。情義葭莩重。存亡涕泗漣。吾兄更無賴。生事益堪憐。</text>
<title>挽李判書 明漢</title>,<text>久媿叨黃閣。方思讓白洲。何忙殄瘁痛。未豁聖明憂。器識英華盡。文章政事休。從今搢紳內。底處覓風流。又千載三蘇盛。于今復見之。詞場容薄劣。年事謝差池。隔面才旬日。承凶忽此時。人間後死者。哭盡有餘悲。</text>
<title>奉別金仲靜令公赴洪州</title>,<text>好去洪州牧。殘年丙戌秋。餘生已無日。此別詎堪憂。雁信親朋闊。鴒原道路脩。相思各回首。南北共登樓。又湖右頻無歲。君行幸有秋。福星知已驗。蔀屋賴無憂。征賦何能廢。城池亦可脩。餘閑三太白。孤嘯倚譙樓。</text>
<title>奉別謝恩副使崔令公 有淵</title>,<text>學博資時謗。才高柰數奇。詩書眞味在。顏狀古人爲。適越羞章甫。從周憶象尼。霜天把臂處。黃菊有餘悲。</text>
<title>挽李鐵原 星男 夫人</title>,<text>晝燭收殘影。孤鸞罷獨悲。永同長夜室。再結百年期。飛旐靈飆颯。歸舟激浪危。東征逐子日。尙可更追思。</text>
<title>感古</title>,<text>混沌旣已死。澆漓殊可傷。紛紜饒口舌。輕薄說皇王。好古未聞道。學詩猶面墻。那能逐時尙。腐臭亦馨香。</text>
<title>挽金僉知 終男 夫人</title>,<text>得壽有脩短。返眞無後先。卅年非久別。千劫了前緣。子逝孫猶在。身亡德可傳。夫君吾老友。題挽倍潸然。</text>
<title>見畸翁書</title>,<text>畸翁不可見。天外首空回。遠札無端至。衰顏得暫開。臘遲江雪在。春早嶺梅催。南北相思處。悲涼暮景頹。又別恨時頻換。離腸日幾回。年荒聊自遣。樽臥定難開。天地文章老。江湖日月催。男兒骯髒意。白首肯摧頹。又爲寄新年曆。聊憑信使回。形容隨歲變。雨雪入春開。舊疾尋常在。流光三百催。何當重把酒。更對玉山頹。</text>
<title>贈別林子愼赴統制從事</title>,<text>病裏聞君復遠行。窮冬風雪正含情。往時柱後今從事。來日湖南是去程。重向北堂辭鶴髮。仍持一劍出秦城。天涯莫作歸家夢。海外妖氛尙未淸。</text>
<title>次韻奉呈東岳詞兄</title>,<text>嚴城迢遞隔東西。日日相望意轉迷。佳節一年人易老。夕陽千嶂鳥頻啼。詩來慰我長離索。病起知君倍慘悽。深巷閉門春盡後。滿山濃綠覆苔蹊。</text>
<title>次東岳韻</title>,<text>詩來慰我思無窮。跌蕩初非效敬通。重惠未酬靑玉案。高才誰薦紫宸宮。平生技藝屠龍手。末路功名失馬翁。一夜秋霜儒服冷。破窓虛幌不禁風。</text>
<title>追寄東岳庚兄赴端州 二首</title>,<text>朱轓曉輾鳳城塵。彩服還陪鶴髮親。共指風流賢太守。爭瞻壽福大夫人。萱堂拜舞千年祝。京兆平反一笑春。孤露餘生已無及。想君行色血沾巾。憶着戎衣赴朔方。曾從此地醉紅粧。誰知今日還珠守。也是當年草檄郞。蘇息疲癃新政理。分留物色舊篇章。最憐惠澤流行處。不及丹靑畫裏娘。</text>
<title>送朴子龍關東伯之行</title>,<text>一曲關東聽未終。驛程旌節去悤悤。太平好事看前輩。今日淸遊付我公。海積鵬風掀大地。山浮鼇骨柱層空。遙知物色分留處。佇見新詩句句工。</text>
<title>贈別仙源金令公 尙容 赴安邊之行</title>,<text>論議堂堂殿上班。至今風力激頹頑。從來直道那容世。當日群臣已汗顏。長路客懷春度嶺。五更鄕夢月臨關。看君事業終何似。三佩銅章六載間。</text>
<title>送別開城經歷金叔度</title>,<text>佳麗前朝五百年。故都謠俗尙依然。人民雜會士農賈。財幣流行金錫連。開府風流麟閣老。分司令望玉堂仙。定知自此脂膏地。絶索廛氓算口錢。</text>
<title>題煕川客舍</title>,<text>西來惟見月生東。萬里家鄕一夢中。樹擁孤城山拔地。棧懸危磴路盤空。窮愁把酒寧論病。漫興成詩不計工。明日出關還仗劍。耽程苦覺意悤悤。</text>
<title>次龍溪韻 四首○丙辰朝天時</title>,<text>寂寞重門對玉河。東西咫尺意如何。蕭騷病葉連朝下。淅瀝秋聲一夜多。官樹夕陽鴉自集。禁林寒雨雁初過。瑤琴數曲腸堪斷。莫把芳蘭怨楚歌。燕山歸路接遼河。此地淹留復幾何。詩力却緣身病退。鬢絲還與客愁多。寒林翳日新霜下。落葉鳴秋小雨過。賴有詩篇頻撥悶。讀來洪韻當絃歌。奔流無計駐黃河。露菊霜楓柰老何。四海萍蹤行處是。三秋藻思坐來多。愁邊鬢髮蕭蕭盡。客裏光陰冉冉過。速把淸尊對明月。醉廻天地入高歌。浩浩詞源決九河。豈惟淸婉近陰何。百年天地知音少。上國江山發興多。每許新篇供寂寞。自憐佳節限經過。黃花下俚難爲調。敢和陽春一曲歌。</text>
<title>用前韻留別龍溪</title>,<text>東還行復渡關河。孤負連鑣意若何。歸日只應先後異。別愁偏向去留多。楡關落葉三秋近。蠻館寒燈幾夜過。白酒黃花隨處在。月中誰與聽絃歌。</text>
<title>挽朴善山 孝誠</title>,<text>金璜無礦玉無疵。美質非專學力資。化行郡邑才猶屈。詞逼風騷世少知。湖上耕田空有意。城南借宅却尋醫。分明點檢平生事。不愧人間蔡子碑。</text>
<title>送別都元帥柳川韓相公 浚謙</title>,<text>協助東師益發兵。先朝元帥復專征。前茅畫地持成算。偃月臨江壓舊營。上郡却收驕虜迹。邯鄲已洩武安名。叨參薦目猶堪愧。敢擬先鞭較祖生。</text>
<title>挽金宣川 應河</title>,<text>說到深河涕自橫。匈奴未滅失長城。百年禮義三韓土。一箇男兒四海聲。壟樹冥冥魂欲返。江流衮衮恨難平。延年戰死師全沒。亦獨何心李少卿。</text>
<title>奉寄申相公 欽 春川謫所</title>,<text>楊花落盡草萋萋。楚客傷離思轉悽。佳節一年寒食過。亂山千疊子規啼。虞飜去國身全老。王粲登樓賦幾題。想得天涯回白首。昭陽江上夕陽低。</text>
<title>贈別林秀才 㙐 南歸</title>,<text>愛爾波瀾更老成。斗南人物舊家聲。朅來京國黃金盡。偃息林泉白幘輕。行日草堂宜檢校。及秋魚笱可經營。湖西我有江名錦。墩姓他時未要爭。</text>
<title>贈別咸鏡監司李令公 弘胄 之行</title>,<text>轅門棨戟肅軍容。威鎭咸關百二重。兩道元戎通節制。六州蕃落拱提封。澄淸志切褰帷地。戰伐功高勒石峯。得意明時須努力。世間何限未遭逢。</text>
<title>挽沈玉果 㤿</title>,<text>似公於世亦難聞。五福能全果孰存。墨綬專城三父子。斑衣稱壽幾兒孫。休官不樂江南土。養疾初棲海曲村。半百年前人事了。欲將脩短問乾坤。</text>
<title>挽白沙李相國 恒福</title>,<text>洪水崩山大木摧。蒼生絶望士林哀。蕭曺勢愜非王佐。管晏功高是霸才。日月晦明終豈蝕。刑名綜錯定誰裁。公歸未了人間事。須驗新編忌諱災。龍馬精神已矣休。楚魂歸處鬼門脩。形模會向丹靑覓。事業當從簡策求。今世固難承警咳。此生那復覩風流。追思奉袂南郊別。江漢西流月獨留。</text>
<title>贈別洪督郵 千璟</title>,<text>壯元聲價斗南高。郵吏功名白首勞。他日遠圖鵬運海。卽今能事馬騰槽。蘼蕪草長山當驛。枳殼花深水滿壕。咫尺汭陽連錦里。莫將哀怨付離騷。</text>
<title>偶吟寄成仲深</title>,<text>光陰去我劇悤悤。景物喚愁愁不窮。燕子傍邊春又夏。桃花時節雨兼風。長坡玉勒狂心在。高會金錢舊事空。獨藉芳園靑草色。鳳城回首夕陽中。</text>
<title>奉和淸陰求敎</title>,<text>經時臥疾得生全。閉戶頻添土銼煙。亂雪壓簷明曉幌。嚴風徹骨怯純綿。寧論學士烹茶興。莫竦軒轅倚壁肩。自識老年詩力退。含毫扣寂便茫然。靜中何處覺心全。坐對淸香一縷煙。日月如流身老大。金丹未就病沈綿。不知方丈誰窮頂。漫道洪厓可拍肩。惆悵塵埃長汩沒。漸看玄髮雪飄然。翰墨知君用意全。窮年衫袖染松煙。滿床書籍高連屋。四壁霜風凍折綿。傑句如今稱獨步。美名於世孰齊肩。蚍蜉撼樹眞堪笑。却到無功更怫然。</text>
<title>坡山道中。用權學官 尙遠 韻。錄示諸從事求敎。</title>,<text>暮年行役已無聊。況復朱顏病後凋。巖谷洩雲連浦口。野田遺火入山腰。停驂近郭煙花亂。移棹長江彩舫搖。到處風光忙裏過。客懷焉得暫時消。攬轡長程意不聊。可堪蒲柳未秋凋。時危我已思投筆。身健君休厭折腰。鄕夢却隨蝴蝶遠。客心元似旆旌搖。惟當買得新豐酒。共醉春風永日消。</text>
<title>旅舍述懷。用唐人詩韻。</title>,<text>春城雲日乍陰晴。旅館傷神北望京。官樹暝煙孤鳥盡。驛亭芳草幾人行。歸田謾愧陶彭澤。失路元非阮步兵。鞍馬驅馳時序晩。客中還復送淸明。</text>
<title>松京奉諸從事詞契求和</title>,<text>前朝佳麗已茫然。伯業終窮五百年。草沒粧臺埋石鏡。雨侵文甃積苔錢。細泉幽咽鳴空澗。喬木凄涼鎖暮煙。一笛東風今古恨。客窓何處寄春眠。踏盡平郊細草香。亂雲飛沫濕裝囊。柳深官路靑煙合。花暖春城白日長。病客形容臨暮景。美人消息隔西方。無端昨夜天涯夢。去趁朝班韻水蒼。馬上孤吟句未成。驛亭斜日暫停行。淸瀾盪壁搖難定。玉溜穿崖細有聲。久向仙區孤宿債。也知天意薄浮生。長程不分春添惱。莫遣花枝照眼明。</text>
<title>馬上口占一律。錄奉諸從事詞契求和。</title>,<text>白首東來續壯遊。海西形勝是黃州。群山迥抱高城出。一水橫分大野流。少日狂心還倚劍。百年豪興獨登樓。書生敢議關防勢。謾自臨風憶柳侯。柳侯珩節度本道。始築邑城。故落句及之。</text>
<title>再用前韻。贈權學官。</title>,<text>抵掌高談意豁然。煩襟開處足忘年。平生技藝屠龍手。末路窮通使鬼錢。文字可能傳後世。功名何必上凌煙。勸君春酒百杯盡。永日不妨長醉眠。</text>
<title>百祥樓。用權學官韻進退格。</title>,<text>城上高樓逼紫冥。長洲芳草喚愁生。平臨薩水縱橫勢。遠挹爐峯隱約形。畫棟朱簾延落景。浴鳧飛鷺弄新晴。憑欄盡日孤吟處。不覺寒潮沒晩汀。</text>
<title>次鄭從事玄谷韻</title>,<text>昏花着眼鬢蕭蕭。獨坐爐添桂子燒。繞閣松濤偏鬧枕。隔簾山雨更侵宵。遼天入望窮歸鶴。魯酒禁愁欲解貂。遙想日邊消息斷。洛城離思政迢迢。</text>
<title>復用前韻。錄奉三從事求和。</title>,<text>日日潮頭問海槎。淹留苦覺減容華。春眠到睫收書帙。夜酌添籌翦燭花。爲客可堪行近塞。送人還復憶辭家。宦情鄕思俱牢落。城角吹殘月半斜。</text>
<title>奉次白沙開府。兼似僉從事詞契。</title>,<text>擁旄宣化紹家聲。略試吾人濟物情。暇日朋尊傾北海。早年詞賦學西京。張燈旅館三宵盡。倒屣邊州一笑成。摠爲平生同許國。白頭猶自寸心明。笳鼓頻聞出塞聲。干戈時事摠傷情。還期定識經三月。客路方思閱兩京。忝竊文衡慙地望。琢磨詩句欠天成。每懷薄劣孤恩澤。獨對殘釭坐到明。支離行色滯西州。爲子慇懃勸少留。荒戍亂雲連海嶠。夕陽殘角在邊樓。吟成白雪眞難和。牝擲黃金豈易酬。幸賴交情存蔗芋。莫言霜髮已渾頭。</text>
<title>次奉安州延慰使海嵩尹都尉 新之</title>,<text>旌旆西臨薩水湄。超然逸軌杳難追。長江本自流無極。遠客何曾住少時。次第煙花渾欲謝。高低楊柳不勝垂。遙知永日淸香寢。十二朱欄捲翠帷。</text>
<title>客中偶吟。奉贈端午問安使丁令公 好善。</title>,<text>一旬相逐到天涯。白首同乘使者車。酒席忘形容坦率。詞場作劇媿才華。遙山帶雨池蛙亂。高柳含風海燕斜。人世本來饒聚散。暫時離別莫長嗟。</text>
<title>再用前韻</title>,<text>浿水之西渤碣東。官居寄在亂山中。海氛作霧非關雨。松籟生涼不待風。千里行裝唯筆硯。弱齡心計在桑蓬。勳名鍾鼎眞虛事。塵世居然白髮翁。客路西來盡海涯。鐵城長夏滯行車。杯傳白酒傾雲液。簾捲靑山對月華。畫角警宵聲憤怨。新詩倚醉字橫斜。受恩未有涓埃報。人事如今足歎嗟。</text>
<title>次澤堂韻</title>,<text>鼇岫千堆捲夕霏。海天高浪欲吹衣。潮呑遠浦魚標沒。帆飽長風賈舶歸。今日安危吾已老。中原兵革事仍非。眼前成毀還多感。汧渭當時萬馬肥。</text>
<title>澤堂令公遊覽龍骨山城。翌日還。盛談形勝。仍成一律。錄奉求和。</title>,<text>君於忙裏暫偸閑。自說登臨龍骨山。滿地風雲連渤海。倚天樓堞壓岡巒。狼煙夕起猶聞戰。虎帳東開且未還。幸賴漢家飛將在。定知談笑鎭西關。</text>
<title>次林畔道中韻</title>,<text>帝降絲綸輟從臣。湛恩偏及海邦民。霜排畫戟森迎節。日映猩袍迥拂塵。甲觀休祥傳自古。皇家景命屬維新。鯫生亦與嵩呼列。但祝堯齡一萬春。</text>
<title>伏蒙副使大人出示沿途諸作。敢和渡海一律。仰希郢正。</title>,<text>鵬翼搏風萬里翺。曾從玉海掣金鼇。瑤墀珥筆靑冥逼。樂府飜詞白雪高。芝檢乍擎辭鳳闕。雲帆直掛截鯨濤。遼天半入腥膻窟。獨夜雄心看寶刀。</text>
<title>次登百祥樓韻</title>,<text>一上危樓眺望賖。綠楊枝外盡漁家。潮聲殷地連滄海。岳色浮空帶晩霞。原隰有程催急傳。江山引興駐高牙。餘歡且待西轅日。須把淸樽領物華。</text>
<title>次安興道上韻</title>,<text>旌旆東臨此一方。箕封已識令君香。地窮溟海靑蕪盡。城繚岡巒粉堞長。夾路人民咸快覩。自天恩渥更非常。應知日下思歸處。縹緲彤雲帝座傍。</text>
<title>次泛大同江韻</title>,<text>宴罷高樓泛碧江。畫船簫鼓擁朱幢。百年勝事還今日。四海風流卽此邦。天闊歸帆時見一。渚淸飛鷺自成雙。淹留莫道行程晩。乘興惟須盡酒缸。</text>
<title>次副使登浮碧樓韻</title>,<text>碧簷朱栱勢浮空。地豁東南望欲窮。極浦遙連滄海口。亂峯多在夕陽中。雷轟疊鼓驚河伯。風透疏櫺屛祝融。且對淸樽消客恨。不堪原隰太匆匆。</text>
<title>次副使登廣遠樓韻</title>,<text>天地之東有此樓。黃岡從古號雄州。峴山幸接羊鄒語。洛水欣瞻李郭舟。畫角迥吹江月轉。緗簾高捲海雲收。絲綸降處懽呼合。怳若楓宸拜冕旒。</text>
<title>次副使韻</title>,<text>晩登江閣滌炎氛。座上淸香接令君。彩鷁暝回滄海雨。皁鵰遙沒太荒雲。但將傑句酬佳景。終勝群兒醉絳裙。好會不妨仍卜夜。滿樽醽醁正氤氲。</text>
<title>次宿開城府韻</title>,<text>高館薰風錦幔遮。綠陰黃鳥管年華。山川鬱鬱含千古。煙雨濛濛鎖幾家。寶誥暫隨星駕住。嚴程廻望斗杓斜。樓臺物色新題遍。會見虹光透壁紗。</text>
<title>次正使碧蹄道中韻</title>,<text>早把文章動四方。偏邦久挹姓名香。氷霜氣肅炎蒸退。雨露恩覃草木長。馬首靑山看咫尺。谷中幽鳥聽尋常。雙旌駐處王京近。雲幕高張大道傍。</text>
<title>次副使頒詔禮成韻</title>,<text>琅函遙自九天貤。皇慶初頒瑞靄披。已見絲綸傳海外。更敎旌節駐江湄。文章矯矯觀龍變。符彩翩翩覩鳳儀。越橐蕭然無一物。淸名應共日星垂。</text>
<title>次正使頒詔禮成韻</title>,<text>雷澤滂洋遍大荒。仙輧指處彩雲翔。恩綸半濕金泥字。宮錦微聞玉署香。已遣蛟螭歸約束。自將忠信任舟航。從今寶曆綿悠久。喜見离明照萬方。</text>
<title>次正使山雨樓韻</title>,<text>何必尋眞到十洲。一方風景座中收。危欄不受游塵雜。碧岫平看遠勢浮。河朔豈惟堪避暑。神仙元自好居樓。最宜山雨霏霏處。繡額重簾半上鉤。</text>
<title>次副使謁聖韻</title>,<text>壇杏陰陰護泮宮。兩楹宏制此穹崇。闡揚至道三王後。啓發群蒙百世功。裨海已同宗聖敎。偏邦亦自振文風。儒仙一過增光彩。天上奎星正在東。</text>
<title>次正使山雨樓紀懷韻</title>,<text>複閣層楹勢接連。半庭濃綠曲欄邊。誰知城市三條路。別有神仙一洞天。剩把詩篇留鰈域。能敎玉價重藍田。孤懷可待成追憶。秪是離筵在目前。</text>
<title>次副使遊漢江韻</title>,<text>控引滄溟納衆淙。江河之大此爲宗。牽風錦纜沿芳渚。閃日朱旗遠碧峯。賓主百杯傾綠蟻。笙歌十部舞潛龍。淸遊怳若驂鸞鶴。不必靈仙道氣濃。</text>
<title>次正使登蠶頭峯韻</title>,<text>鼇頂岧嶤切太虛。倚風雲幔卷還舒。淸湖合有郞官號。翠壁仍留太史書。異境幸叨扳鶴馭。壯懷還欲斬鯨魚。江山勝槩皆洪造。氛祲當年賴掃除。</text>
<title>次正使登太虛樓韻</title>,<text>樓去雲霄定幾尋。西山爽氣生來侵。圓荷出水欹靑蓋。老樹連墻長綠陰。物色幾經題品手。登臨不盡古今心。人間俯仰成陳迹。壁上紗籠歲月深。</text>
<title>次正使百祥樓卽席韻</title>,<text>雨餘樓閣十分淸。淡淡長江檻外明。萍水逢迎眞一夢。山河襟帶此高城。前途已少歡娛日。今夜難禁去住情。遙想海門分手後。歸舟唯有月同行。</text>
<title>次正使蛇浦別贈韻</title>,<text>溔淼鯨波連日畿。海山煙景望依依。停歌罷舞客將起。打鼓發船帆欲飛。白雲千里帝鄕遠。黃鵠一去何時歸。天涯顏色有明月。屋樑夜夜留餘輝。</text>
<title>挽沈應敎 光世 遷葬</title>,<text>齠齡遠志已窺牛。弱冠多從長者遊。邇列齊肩形覺穢。五經便腹學推優。沖霄暫試靑雲翮。作記還催白玉樓。十載旅魂歸故土。天涯惟有淚長流。</text>
<title>贈程副摠 龍</title>,<text>曾作皇華儐接行。受知燕及老先生。芝輪一去空相憶。玉節東來更有情。郤縠詩書餘事業。西宮衛尉舊家聲。奚囊自足珠璣貯。歸日休嫌越橐輕。</text>
<title>感懷</title>,<text>眼中人物半存亡。秦地山河百戰場。鶉首再明唐日月。鵷班不見漢儀章。西都黍稷詩猶恨。北極朝廷事益傷。寄語群公須勠力。會稽讎恥可能忘。</text>
<title>待罪龍湖</title>,<text>罪大偸生天地間。白頭人世淚長潸。干戈未定身奚適。刀俎當前命亦頑。對眼不窮流恨水。割腸無賴望鄕山。呼冤直欲排閶闔。虎豹耽耽守九關。</text>
<title>遣懷</title>,<text>竄逐猶宜死亦宜。曲全偏荷聖明慈。病纏瘦骨無良藥。詩出窮愁寡好辭。萬國干戈春又盡。一身江漢淚空垂。長安咫尺迷歸路。回首終南似舊時。</text>
<title>感懷</title>,<text>江草萋萋江路賖。春明東望卽天涯。平湖風靜波紋細。遠岫雲開日脚斜。萬國干戈惟有淚。一身天地豈無家。彈章日與流光促。直自深冬到落花。</text>
<title>亂後</title>,<text>亂後再經花柳春。風光處處摠傷神。愁來白水有餘意。病起靑山如故人。龍虎相爭幾時定。鳳鸞一別無由親。蒼茫天地寄孤影。獨立煙波頻問津。</text>
<title>有感</title>,<text>節序殊方雨雪風。儲宮西轍幾時東。百年宗社存亡裏。兩地君臣涕淚同。皮幣可 一作尙 堪輸醜虜。狐裘猶自歎蒙戎。何當一洒神人恥。蕩掃腥塵蟻穴空。</text>
<title>夜坐</title>,<text>天地茫茫只一身。幸逃文網寄江濱。可憐幽顯存亡際。永隔夫妻父子倫。破壁風燈空對影。虛簷夜雨獨傷神。人間不復平生樂。泉路同歸是我辰。</text>
<title>元日感懷</title>,<text>鍾鳴漏盡五更天。隙駟流光過瞥然。詩發中情多苦語。病添衰齒少餘年。丘山罪大明時棄。河海恩深聖主憐。未報涓埃西日迫。白頭惟有淚雙懸。</text>
<title>特蒙恩敍。感而有作。</title>,<text>微臣罪大聖恩隆。尙記當時尺寸功。運石誠深恨精衛。移山力竭歎愚公。天心正在全危喘。廷議猶思共禿翁。欲入脩門還踧踖。馬前風雪暮途窮。</text>
<title>秋夕省墓</title>,<text>露下空山山日寒。四年重到涕汍瀾。新墳寂寞松聲少。舊壟蕭條草色殘。泉壤有期歸日近。夢魂無驗覺時難。來生倘結前生好。庶續人間未了歡。</text>
<title>贈鄭 斗卿 君平</title>,<text>江湖淪落亂離餘。意氣窮途益自如。空手本來無壯士。王門何處曳長裙。傷時賈誼空流涕。去國虞卿且著書。日暮霜風吹短袂。洛城秋色送征驢。</text>
<title>對秋鷹</title>,<text>側視星眸刷赤毛。飜鞲逸翮勢方豪。身經萬里丹霄遠。望入千山白雪高。空外皁鵰猶在下。林間狡兔敢思逃。狂心尙未銷磨盡。直欲先裁短後袍。</text>
<title>偶吟</title>,<text>無遺一鏃靜邊塵。冠蓋來從鴨水濱。事業已全輸碩輔。林泉宜自作閑民。鄕閭置酒方期社。湖海治田會及春。自是不歸歸便得。更將魚稻屬誰人。</text>
<title>謝晉州牧李道章見寄</title>,<text>至痛難忘百世間。山河猶自帶羞顏。忠臣誓死存亡決。弱卒無援戰守艱。每歲歸魂春草綠。秪今冤血野花斑。可憐矗石樓前水。遺恨千秋去不還。</text>
<title>讀篠叢集</title>,<text>篇篇句句摠精神。擺弄玄機立意新。盈把明珠那定價。駕天高浪自無垠。超然逸迹輕千駟。作者當時有七人。莘野渭濱皆古事。世間何限抱經綸。</text>
<title>讀南冥集</title>,<text>後生那復遡淵源。恨不同時不及門。道學淺深非易測。文章得失敢輕論。風聲可聽音徽遠。山嶽猶高氣象存。釣瀨荒涼箕穎廢。秪今徒仰少微尊。</text>
<title>挽陽陵君許 𥛚</title>,<text>傲兀論文許令公。看天一眼世全空。子雲太史方同軌。大曆黃初是下風。莫道管城爲薄相。竟從麟閣享元功。雄詞偉績都歸盡。慟哭人間老禿翁。</text>
<title>閔察訪大容兄來訪</title>,<text>恥與趨名俗士群。端居陋巷不求聞。上書有愧干時相。獻賦無心謁聖君。風折破綿寒颯颯。霜添短髮白紛紛。窮年事業還堪詑。七十猶能誦古文。</text>
<title>尹靜春 暉 邀南坡與余會敍。余病不赴。</title>,<text>有客有客狂客流。憂而還笑笑還憂。撑腸文字五千卷。入手杯觴三百籌。來年去歲自相促。後會前期那可求。如吾老病不與足。屬意長洲兼隱侯。</text>
<title>有懷</title>,<text>世味酸甘已飽更。炎涼岐畔見人情。西南何處得朋喜。進退如今觀我生。廷尉宅閑唯鳥雀。武安門鬧盡簪纓。尋香逐氣何曾限。無數蒼蠅過耳鳴。</text>
<title>悼亡傷懷</title>,<text>窅窅冥冥意轉迷。朔風寒日更凄凄。門前喝導疑吾子。枕上啼痕夢故妻。天道豈曾均禍福。人情猶未覺端倪。莊生若是無心者。不必南華萬物齊。</text>
<title>見柳川集感懷</title>,<text>前輩風流不可攀。誰將寸管敢窺斑。登門始幸通漫刺。開府還同綴上班。郢曲和難空白雪。牙琴絃斷只高山。龍鸞一去無消息。獨對郞君淚自潸。</text>
<title>次前韻</title>,<text>烏鵲危巢手自攀。閉門黃葉砌苔斑。人方得意經綸地。我自無心劍履班。九月霜風吹白髮。一樽秋雨對靑山。當時阮籍眞堪笑。不向窮途泣涕潸。</text>
<title>九月十九日大雷雨</title>,<text>求賢不必築金臺。簡自宸衷得俊才。有此調元兩相國。柰何連日九秋雷。皇天譴告何曾歇。下土疲氓實可哀。仍憶當時莘野老。湯年莫救旱爲災。</text>
<title>冬夜感懷</title>,<text>白髮蕭騷不耐簪。仲冬風日慘窮陰。時平已失歸田計。世亂寧懷去國心。雪後寒醅深淺酌。燈前苦調短長吟。可憐天地公私痛。更入殘年淚滿襟。</text>
<title>謝趙正郞 溭 有書寄海味</title>,<text>許掾從來道氣全。卜居猶在避兵年。山多藥草寧憂病。海足珍鮮不待錢。洛寺東頭邀出日。金剛西畔喚群仙。秪應春夜梨花夢。無限歸心托杜鵑。</text>
<title>臘後連日大雪</title>,<text>三白才看在臘前。連朝瑞雪又漫天。山河變色呈新象。梅李催粧換舊鮮。㶚上詩人吟獨苦。梁園賦客句還姸。箇中景趣渾閑事。共賀明秋大有年。</text>
<title>雪後獨坐</title>,<text>寥落蒼山日欲晡。空庭啄雪有飢烏。烹茶活水頻添椀。撥火寒灰更近爐。承霤簷端珠錯落。受風松頂玉糢糊。書生忍凍孤吟處。衣袖生稜破硯枯。</text>
<title>次遲川韻</title>,<text>咄咄君詩逼建安。有如鯨力破洋瀾。風斤欠質應思郢。血指慙顏始識般。至寶未酬靑玉案。衰容勝服紫金丹。文章不必論燕許。緯地經天佇再看。到處針氈坐未安。初從苦海脫濤瀾。他年歸骨期玄宅。此日藏身有涅般。憂國鬢衰仍得白。愛君誠切尙餘丹。平生習氣銷磨盡。天地猶將一眼看。</text>
<title>春日感懷</title>,<text>芳草萋萋楊柳垂。碧窓斜日燕差池。蛜蝛舊室人何在。蝴蝶深春夢有期。老眼看花空逬淚。熱腸澆酒更添悲。每年天地無窮恨。秪是殘生死已遲。</text>
<title>效康節體</title>,<text>老夫非是好吟詩。被惱春光不自知。楊柳枝頭風細細。子規花畔日遲遲。時巡藥圃行無定。偏愛松階座或移。靜裏自然舒漫興。老夫非是好吟詩。</text>
<title>季夏卽事</title>,<text>長夏園林雨乍晴。午鷄聲裏夢初醒。荷花近砌香風度。松籟當窓爽氣生。高唱無傳收郢曲。深衷有契付羲經。翛然一趣無人會。誰識堯夫翫物情。</text>
<title>江村卽事</title>,<text>澹澹輕風吹客衣。西流之外西日微。漁家酒家遠近住。梨花桃花高下飛。雨晴林巷鳥相叫。水暖春江魚自肥。進退深愧古人義。一身天地將安歸。</text>
<title>秋雨獨坐。觸物感懷。</title>,<text>風雨蕭蕭獨閉門。雲天錯莫近黃昏。雁行歸處猶將子。梧葉凋時尙帶孫。身似秋蟲吟更苦。事如春夢杳無痕。自然宋玉悲搖落。況是當時半死魂。</text>
<title>敬次南坡相公次東淮韻</title>,<text>山在屋上江屋傍。屋前隙地又池塘。近水鸕鶿亦蕭散。與人鬢髮俱滄浪。桃花柳花妬春色。商船漁船爭夕陽。白雲隨處足堪臥。我亦從君焚錦章。矗矗峯巒面面圍。幽人於此可相依。雲煙變態元無定。鸛鶴知時各自歸。臨水晩涼生竹枕。倚松淸露滴荷衣。隣僧去後門還掩。只有山禽信不違。公子探幽卜地新。常時愛靜無冬春。畬田高下卽吾土。漁戶東西皆我隣。欲向林泉長晦迹。莫將詩句要驚人。藏身未若藏名得。不是江山遠俗塵。少年心迹老多慙。憶與山僧共一龕。未有勳名垂竹簡。獨餘魂夢到茅庵。人情閱盡隨榮落。世味嘗來備苦甘。擬洗胸中塵萬斛。試從眞界學禪參。黃驪江接漢江流。曾築婆娑鎭上游。事業杳茫人已去。城池寥落迹空留。傷時淚點淸秋月。懷古詩篇暮雨舟。想見深憂同進退。疲氓猶自去西疇。世間榮祿已回頭。一壑終南便退休。靜養有方身益健。雄詞抉怪鬼堪愁。汲泉煮茗蘇華蓋。帶雪哦詩聳玉樓。軒冕淸名誰兩得。相公眞是晉公流。題詩卷軸屬云爾。倏異升沈與死生。百感易從愁處集。一身尤覺亂來輕。浮榮自是須臾事。眞宅終須次第行。可笑莊生非達道。彭殤君牧強爲名。</text>
<title>哭黃義州 一皓</title>,<text>辯無行地智無施。萬古何嘗有此時。天若有知應亦老。歿而非命豈曾期。扶持力少明神屈。生殺權移聖主悲。最是江南倚閭處。可憐朝暮更須誰。威權都在犬羊群。智勇無由可解紛。自古乾坤翻覆裏。幾多忠義死生分。天容慘澹餘寒日。風色悽迷有斷雲。定識精魂爲厲鬼。盡除凶醜蕩妖氛。時維冬至歲辛巳。死者伊誰秋浦兒。積善杳茫仁可勸。冥施寂寞鬼無知。高天日月星辰變。大地山河草木悲。欲寫哀詞還慟哭。一生忠孝盡於斯。陰雲慘慘晝冥冥。江夏千秋恨未平。欲識劉安屍定解。試看先軫面如生。諸天是子長歸處。餘日猶吾不盡情。唯有當時廣陵散。秪今嗚咽淚沾纓。</text>
<title>有感</title>,<text>更無精力濟時艱。事主平生盡肺肝。花絮日隨愁共亂。雪霜春與膽俱寒。愚公有志山難轉。精衛殫誠海未乾。直欲排雲呈血疏。當關虎豹詎能干。</text>
<title>戲贈趙參議持世令公</title>,<text>傲骨摧頹雪滿顚。少年豪氣老堪憐。凌雲傑句今能否。脫塵高談漫自傳。弱脚試春須鐵柱。枯腸索酒乏銅錢。南宮講禮還無事。手理東園種藥田。</text>
<title>挽李兵使 眞卿</title>,<text>司馬之孫用武名。風流猶不墜家聲。五爲州府廉能吏。四掌東南水陸兵。寶匣蛟龍收白羽。故山松柏返丹旌。犁庭壯志終冥漠。遺恨重泉定未平。</text>
<title>賀趙參議持世新膺超拜工參之命</title>,<text>白首偏承聖主知。功名不恨早年違。新看紫誥從天下。忽覺黃金照鬢輝。報國身輕生可取。傾朝事絶古猶稀。朱輪得意春風陌。花送恩光上錦衣。</text>
<title>贈南坡相公</title>,<text>病後鳩筇動自隨。孤吟忽起去年思。干戈送老空垂淚。花鳥無情不入詩。感物愁添平仲草。傷春魂怯子規枝。何當更續江湖興。重向漁村訪酒旗。</text>
<title>挽淸陰夫人</title>,<text>雙成節義世難聞。一代聲名竝美尊。屬國當時差可擬。從容舊事亦無存。山頭萬古傷心石。塞外三春望帝魂。惆悵維揚墳上草。獨留遺恨待王孫。</text>
<title>賀白洲大學士新拜大冢宰出謝恩命</title>,<text>擢長銓衡領大蓬。不專朝薦自宸衷。恩光溢目宮雲藹。喜氣迎春苑雪融。作士有方唯是學。用賢無類只須公。儒紳已覺精神變。佇見吾邦運再隆。</text>
<title>送別吳京兆 竣 赴瀋之行</title>,<text>曾陪鶴駕拱書筵。更捧琅函度塞天。遼店打裝尋舊路。驛亭題壁和前篇。箕封禮樂非今日。禹貢舟車異昔年。不是心腸隨變化。朔雲寒雪淚痕邊。</text>
<title>奉贈李判書重卿</title>,<text>綺陌林泉路自分。二年蒲坂亦君恩。花深野店纔通逕。柳暗溪橋獨閉門。典盡朝衣酬邑糴。擷來園菜當盤飧。尙書事業終何似。留得淸貧遺子孫。</text>
<title>惜春偶吟</title>,<text>傷春還復恨春歸。盡日悲吟掩板扉。高柳墻頭風細細。落花簾畔雨霏霏。年荒未把消愁酒。身病猶穿禦臘衣。人事每隨時序變。此心非是惜芳菲。</text>
<title>送李二師尙輔 景奭</title>,<text>從古賓師職最難。況茲時事屬機關。遼山鴨水行裝數。朔雪炎風畏道間。喘息寄他那免役。驅馳是許敢辭艱。亨屯濟難唯君在。雙鬢如今幸未斑。</text>
<title>挽金承旨 光赫</title>,<text>九霄鵬翮早騰騫。忠孝名家典訓存。左掖辭榮初養疾。南州解紱更嫌煩。一彈指頃今來去。三哭人間祖子孫。日夕霜風吹壟草。故山松柏獨歸魂。</text>
<title>挽尹翊衛 元之</title>,<text>慘禍當年世所悲。偉元終廢蓼莪詩。科名息慮才非薄。痛毒銷腸病未醫。秦地歸魂依蜀魄。東平遺恨寄西枝。可憐鶴髮門閭望。遊子還期定幾時。</text>
<title>挽具綾城 宏</title>,<text>星落前軍櫪馬驚。時危何處屬長城。儀形可想麒麟畫。事業須尋帶礪盟。田竇相傾恒自飭。金張鼎貴若無情。傍人莫問余沈痛。當日桃園結死生。</text>
<title>挽韓延安 會一○客死于官</title>,<text>不曾生貴任天眞。一世誰知肺腑親。三白擧來無闕事。十城隨處泣遺民。藤州古館魂歸日。京兆新年柳欲春。幸賴子文留後楚。過房孫自主精禋。</text>
<title>挽李判書 顯英○時入鳳城。還到箕城病逝。葬于長湍。</title>,<text>韓山君後復英髦。際遇淸時祿位高。當日直聲留柏府。秖今能事在天曹。乾文告變星精晦。聖主傷心玉色勞。獨有終南山下宅。綠莎春雨晩蕭騷。去年南郭送將行。君笑怡然我涕橫。亂世自非全素履。危途那得保完名。可憐遠近長安日。却阻東西信宿程。惆悵此生難再卜。九重泉路盡交情。</text>
<title>江樓避暑</title>,<text>危欄曲曲晩來憑。六月江天避鬱蒸。不覺朱炎焦下土。何須赤脚踏層氷。陰雲送雨連三嶽。爽氣隨風自二陵。地窄未窮千里目。將身直欲跨鵾鵬。</text>
<title>次贈愼士豪 三俊</title>,<text>白髮老人如白鷗。白蘋花畔對淸流。山添爽氣來虛檻。風送輕霞落晩洲。勝會幸拚償宿債。新篇乍閱豁昏眸。江潭日暮相思處。碧樹寒蟬又一秋。</text>
<title>挽沈判書 諿</title>,<text>達尊三者孰兼備。屈指如君世罕儔。周禮爵先鄕飮酒。漢儀官貴大長秋。沈沈厚夜何當曉。衮衮長江不盡流。最是幽明父子痛。楚雲秦樹兩悠悠。</text>
<title>挽許利川 僩</title>,<text>山城奏對策無遺。一語偏承聖主知。事業縱能才可致。窮通柰此命相期。可憐劍化重泉日。不待兒陞峻秩時。惆悵旅魂歸未得。東風留恨子規枝。</text>
<title>挽豐寧君洪 靌</title>,<text>興原獻捷策元功。天鑑忠勤進秩崇。敷奏竭誠完縟禮。敬共將祀奉郊宮。一經有托兒堪做。五福期全壽未終。尙憶龍湖頻遠訪。舊情猶感急難中。</text>
<title>挽具監司景輝 鳳瑞</title>,<text>伯者奇才出一時。若天相與濟艱危。文章但賞凌雲句。事績空尋墮淚碑。伯道無兒傳世業。中郞有愛作門楣。歸魂不到蓮城土。痛失新阡一哭期。王事勤勞病益深。與人終始亦丹忱。家居不管三椽屋。義激都無北斗金。大德未酬空鏤骨。高天莫叫只搥心。忠臣已死良朋逝。慟哭公私淚滿襟。</text>
<title>題東陽都尉上林賦圖軸小序</title>,<text>駙馬都尉東陽申公。文章筆翰皆古也。故所好亦古也。偶得上林圖一軸于瀋中。屬余以款識。長卿尙矣亡論。太史筆十洲畫。固已殊絶矣。而又是元美之藏。則益可貴重矣。噫。通達之國。裨海之外。區以別者凡幾許。而由上國到瀋陽。入我東終歸於公。物之歸。其亦擇所歸而歸歟。紫閣昆明一掌中。武皇車馬若雷風。六丁有力拋天外。三絶無端落海東。去趙尙爲和氏璧。輸韓亦是楚人弓。獨憐上苑猶秦地。誰繼襄公賦小戎。次韻 淸陰天府山川落硯中。白雲黃葉起秋風。旌旗繚繞長楊下。城闕參差渭水東。司馬文章馳赤管。嫖姚勳伐照彤弓。今周倘再逢元狩。不遣驪宮有犬戎。</text>
<title>奉次金承宣 光煜 韻 時先朝舊臣若干員。聚會于梨園。而余病未能參焉。</title>,<text>轉頭三十六回春。逮事郊宮有幾人。記得貞元供奉曲。怳然華表化來身。貂蟬狎坐羅卿相。里巷爭瞻聳士民。近侍秖今還蟄跡。喬山松柏恨添新。</text>
<title>申功甫諸胤來見。書此以贈之。</title>,<text>竝棣聯芳玉雪姿。出塵標格未差池。方知種德徵三世。已見承家有八慈。絶足定期千里遠。淸門猶自一經持。白頭長抱無涯慟。可念吾曾亦帶兒。</text>
<title>挽韓平君李 慶全</title>,<text>韓山家世繼風騷。文彩人爭覩鳳毛。公望久知歸哲匠。盟壇還媿着吾曹。幽堂寂寞靑霞散。妙曲流傳白雪高。尙憶江樓詩酒會。一篇題罷更三號。</text>
<title>挽尹判書 暉</title>,<text>世臣淪沒屬時危。喬木霜風歲暮悲。快手剸煩如決駟。沈機知變若稽龜。班心不聽尙書履。卷首空看水部詩。同甲唯君君又逝。百年交誼盡於斯。</text>
<title>挽東陽尉申 翊聖</title>,<text>先朝禁臠最淸眞。筆法文章兩入神。字逼蘭亭看欲老。詩傳錦肆買堪貧。志存經世書空奏。議在宗周憤未伸。從此朱門舊賓客。可能重訪沁圜春。</text>
<title>八月十六日。乃余初度。而余於是日。不忍延客置酒。必退行於後日。今年亦邀數三故舊。終日團欒。時丙戌九月旬間也。閔三宰潤甫亦來參。翌日。寄示七言近體一首。遂次其韻。錄奉求敎。</title>,<text>楚楚衣冠秩秩筵。此間端合着詩仙。寒林病葉迎霜早。苦竹秋聲送雨先。急景不曾饒短髮。深杯還復勸群賢。唯當秉燭消長夜。須念浮生未百年。脫塵高談驚四筵。遺形不必飮中仙。得朋自是無東北。較齒何須問後先。已覺三杯通大道。休將一詠讓前賢。當歡免起空樽恨。猶賴今年幸有年。載筆先朝拱御筵。共參華蓋列群仙。聲名自分居王後。事業還慙在祖先。寵辱去來都是夢。是非看盡孰爲賢。唯當脫落形骸外。斗酒詩篇送暮年。嬌歌急管奏芳筵。列坐群公儼若仙。取醉却嫌傳漏促。催歸莫在曉鷄先。秋花送態堪留客。夜酌無巡可避賢。値此佳辰如不樂。此生歡會復何年。</text>
<title>奉別柳令公 恒 按節關東</title>,<text>離別時多會面稀。白頭餘日盡相思。芳隣再卜前緣在。故跡重尋萬事非。偃月營深初駐節。落星樓迥更題詩。獨憐露冕宣風地。不復人間舊彩衣。更向名區按節行。金剛臺下列仙庭。雲山石榻參迦葉。雪水銀鐺煎茯苓。不是劉郞尋玉洞。會隨王子討丹經。天涯尙有關心處。一點終南夢裏靑。</text>
<title>奉呈淸陰</title>,<text>病起春天擧白頭。去年分袂記初秋。西飛急景時三變。東望離腸日萬周。桃李各矜新物色。衣冠猶象舊風流。自知蟲鵠分霄壤。瞻仰高標耐 耐一作每 一羞。</text>
<title>秋興</title>,<text>日日孤吟黃菊邊。南隣北舍俱悄然。唯將白髮醉佳節。幾處靑山埋少年。長歌短詠且相和。急景流光殊可憐。男兒曠蕩一生意。脚下齊州頭上天。</text>
<title>秋夜有懷</title>,<text>紛紛蛇豕互相呑。十載腥塵海岱昏。天地之間誰是正。唐虞以後欲無論。岳王已死忠安在。諸葛無成志獨存。唯有英雄多少恨。空令千古愴精魂。</text>
<title>夜坐有懷</title>,<text>歲暮人間短景催。自憐筋力漸摧頹。眼前擬遣無窮恨。病裏頻拈有限杯。山月湧空雲欲散。霜風捲地葉成堆。寡妻群盜猶今日。路哭行歌儘可哀。</text>
<title>奉別謝恩副使閔京兆 聖徽</title>,<text>昔泛仙槎覲玉墀。十年旌節復西歸。北來風俗猶今古。南渡衣冠有是非。匝地陰雲隨殺氣。背人飛鳥避兵機。那將滿袖英雄淚。忍向三忠廟裏揮。燕京城外。舊有諸葛武侯，岳武穆，文丞相三忠廟。故落句及之。</text>
<title>次贈副使墀字韻。錄奉謝恩上使永安尉洪公 柱元。</title>,<text>先朝公子謝丹墀。遙向燕都促傳歸。周禮職方寧有是。堯封民物未全非。可憐趨走傷心地。誰識天人厭亂機。垂死病中還此別。滿襟淸淚不禁揮。</text>
<title>移御昌德宮後。進參問安之列。</title>,<text>經營五月告成功。淸蹕初移舊法宮。彩仗逶迤仙掌外。瑞雲環繞日華東。中官宣旨從三殿。臚句催班引百工。未死孤臣叨盛際。強隨鵷鷺助呼嵩。</text>
<title>挽李判書 景曾 大夫人</title>,<text>九袠加三封爵尊。眼前金玉五郞君。兼茲二者尙難見。有後百人尤未聞。寶婺星沈長掩彩。絳紗帷閉獨留芬。世間終始哀榮地。魂魄千秋托故墳。</text>
<title>挽金順天 光炫</title>,<text>忠孝相傳相國門。玄成文彩不須論。眚災無妄寧天道。謫宦知州亦聖恩。臺閣至今留舊迹。海山何處寄孤魂。可憐夜夜江南夢。猶勸新春返故園。</text>
<title>挽趙大諫仁甫 廷虎</title>,<text>淸如氷玉重如山。風彩人皆拭目看。林下竟銷餘日月。世間誰識此心肝。經綸未展才全屈。繼述猶存子可完。獨有平生蔥竹舊。滿襟衰淚隔江彈。</text>
<title>奉別洪淸監司趙令公 啓遠</title>,<text>巡察營臨錦水頭。域中形勢在公州。地連湖嶺通三路。江發荊門控上游。晉府當時新草創。宜城此日更綢繆。今君復繼方隅理。南顧應寬聖主憂。吾舅晉原公按節湖西時。初設監營于山城。故頷聯及之。</text>
<title>奉別完山尹朴令公 潢</title>,<text>聖主求賢赦逐臣。南州還許佩銅麟。少遲宣室虛前席。爲軫高堂有老親。民覩往時巡察使。吏迎前度大夫人。定知京兆平反處。贏得慈顏一笑春。公之季通判本州大夫人曾享榮養。故頷聯下前度二字。</text>
<title>題隋煬帝行幸圖</title>,<text>錦纜龍舟此一堂。日旗雲旆盡飛揚。當時意氣今安在。千古丹靑秖可傷。翦彩花殘秋寂寞。放螢園廢月荒涼。君王自是輕黃屋。誰道天心屬晉陽。</text>
<title>贈別安邊李使君養久 時發 令公 八韻</title>,<text>守令比來重。安邊歸宰臣。甘棠曾寄惠。朱紱且榮親。表裏重關險。東南大海濱。登盤饒碩果。入饌足纖鱗。嶺樹常留雨。邊花尙怯春。官場羅陣磧。毳幕起風塵。政屬艱虞日。寧論寵辱身。臨行更把臂。危涕爲誰頻。</text>
<title>挽崔僉知 浚 ○十四韻</title>,<text>望族淸河系。高風相國甥。嵇康眞鶴骨。方朔是星精。墨綬那關意。淸詩獨有名。江湖垂素髮。杯酒寄閑情。漁艇煙波釣。畬田雨雪耕。貂蟬非志願。羈靮奬忠誠。托契從先世。忘年待後生。雙魚曾屢寄。短律亦頻擎。久佇今春約。俄聞二豎嬰。寒空收紫氣。靈寢見丹旌。掛壁黃間在。埋塵綠綺橫。一哀心欲折。三夜夢虛成。拱木連寒壟。新阡接舊塋。可憐文武盡。一夕閉佳城。</text>
<title>次齊山亭 六韻</title>,<text>小亭開地奧。危檻與雲齊。座挹前峯秀。窓臨亂樹低。王程收勝賞。官閣當幽棲。關海身俱遠。風煙望轉迷。陋邦傳古事。仙客賁新題。最是留人處。林鶯恰恰啼。</text>
<title>次正使月夜坐皆春亭 六韻</title>,<text>天涯今夜月。千里伴人行。圓缺還多事。徘徊若有情。稍隨銀漢轉。偏向綺筵明。燭影微微見。螢光點點輕。簾疏涼欲透。風靜露無聲。何處移棲鵲。査査遶樹鳴。</text>
<title>奉別正使 二十韻</title>,<text>盛代稱多士。明公冠一時。沖融標世業。洒落仰風姿。史閣波濤筆。鑾坡訓誥詞。名賢重出處。吾道卜興衰。甲觀呈新慶。銅龍擧縟儀。芝綸出三殿。奎彩照東陲。軒蓋初相迓。幈幪得屢窺。周旋寧免墜。恐懼若乘危。月榭華筵敞。煙江彩舫移。淹留十日飮。敏捷百篇詩。嫫母難藏醜。駑蹄柰易疲。歡娛元一夢。聚散亦前期。志厲氷霜苦。民懷德澤私。甘棠召伯樹。片石峴山碑。豈盡平生慕。惟添去後思。帆檣凌渤澥。旌節鎭蛟螭。邊地瘡痍在。遼天鼓角悲。妖氛終迅掃。雜種定無遺。匡濟公能任。台衡位未遲。臨分更屬意。凡百愼施爲。</text>
<title>挽金僉正 璙 ○八韻○其子以鏡文科佐郞</title>,<text>我罷完山日。君爲金馬年。寒冬十月雪。別酒北亭筵。消息江南遠。行藏海曲偏。田園彭澤里。日月醉鄕天。新貴兒郞在。淸門世業傳。老星垂八十。歸鶴化三千。宰木蓮城土。秋風沔水船。無從涕何自。義篤兩家先。</text>
<title>睦參判 長欽 挽 二十韻</title>,<text>挺特當朝傑。風流絶俗姿。文章政事具。器業廟堂宜。弱冠初相許。高才未易追。虛懷同爛熳。撫迹或參差。往事寧論說。眞情獨護持。方知氣節士。迺在急難時。寵辱分俄頃。悲懽判路岐。責輕收相印。恩重畀藩維。席藁龍山僻。褰帷鐵嶺危。音書千里數。離合四年遲。絶塞催瓜節。深秋覲玉墀。披顏還把袂。出涕各交頤。筋力君猶健。形容我較衰。春期重擁帚。病報忽騎箕。有子聯芳貴。難兄竝駕馳。餘徽應未已。積慶盛於斯。風雨孤旌送。魚龍逆浪吹。新阡寒食草。歸恨子規枝。後死誠爲異。前程亦可知。蒼茫迷哭處。天地此翁悲。</text>
<title>挽鶴谷洪輝世 六十韻</title>,<text>大屋驚摧棟。明庭痛失賢。亦知關氣數。猶復怨皇天。鹵莽神明錯。乖張造化愆。斯文嗟已矣。吾道卜終焉。維嶽鍾精篤。惟君稟氣專。婆娑自童稚。筆硯共周旋。已覺屠龍志。方從舞象年。霜蹄輕騄駬。風翮捷鷹鸇。在處常交臂。分形每割氈。書床秋雨聽。禪榻夜燈懸。避賊踰關嶺。全家盡海堧。死生心共許。行止袂相聯。才分甘王後。鞭宜讓祖先。我初趨左掖。君已佐三銓。世道飜仍覆。天時去又還。芝蘭本同臭。金石久彌堅。未遂林泉約。都爲事故牽。危冠凋壯髮。急景耗凡鉛。俗眼從他白。幽情在太玄。向來遭震薄。那得免迍邅。滿地虞羅遍。燎原烈火延。彝倫歸斁息。宗社阽危顚。苟活眞堪媿。端憂獨自煎。誠孚言易契。義激涕俱漣。翊贊揚天討。戎行假將權。忘生隨約束。厲氣逐旌旃。日月光明揭。乾坤境落褰。元功慙鄧禹。聖烈邁周宣。汗馬曾何有。攀龍是偶然。只緣收標望。敢謂助騰騫。兩部銓衡長。三司雨露邊。遭逢元不世。眷遇亦無前。爲感風雲會。長懷性命捐。重封莅盟府。一蹴到台躔。勠力恢王道。精誠拱御筵。否來時不幸。勢去力難全。鬼速兇鋒逼。波奔法駕遷。將身冒危險。屈志對腥羶。大計思存楚。高談怯赴燕。心勞期補綴。形格柰拘攣。用竭神全弊。憂深病卽纏。紓懷供笑語。執手慰沈綿。鶴夢俄催謝。神方詎賴扁。若天亡一柱。如帥失雙甄。走位親朋哭。中朝聖主憐。低髽連婦媪。罷市及街廛。誰復持斯世。無能濟巨川。還珠猶合浦。埋玉却藍田。典則簪紳在。勳名竹帛傳。撫膺呼不應。排閤訴無便。淚盡仍枯眼。悲來轉塞咽。靑氈餘史學。錦肆舊詩篇。奎璧長收彩。峨洋已斷絃。英華歸寂寞。混沌脫雕鐫。孫楚詩傷往。延平劍有緣。傳家倚麟鳳。構廈貯枏楩。理本幽明一。君何取捨偏。百年遺故宅。萬事卽新阡。慘澹江天月。凄涼壟樹煙。交期倘未盡。猶可卜重泉。</text>
<title>挽黃正字 奭 ○十韻</title>,<text>囚山絶漠已難全。七載南遷若有天。栫棘炎方還鎖鑰。蛟龍滄海竟飛涎。煎腸自隔攀風樹。暮齒那堪待歲年。楚水孤魂楓黯黯。秦城歸櫬路綿綿。遙瞻白日光猶阻。仰叫蒼天理亦玄。公武死仍孫可繼。中郞經豈女堪傳。歸時別語加餐飯。回日單杯哭几筵。土木形骸余獨在。風流文雅子誰憐。新墳接壟松聲小。河漢通霄月色連。惆悵此生長不見。會須交誼盡重泉。</text>
<title>次副使次張芳洲大平館 六十韻</title>,<text>皇仁覆燾配高穹。玉帛咸隨九譯通。道接三王兼五帝。功光聖祖與神宗。拓恢恒岱開雙闕。控扼幽燕壯九重。釋褐登朝皆鸑鷟。擁旄專閫盡羆熊。百年禮樂儀文盛。萬里山河氣勢雄。蒼籙相傳周曆服。金甌罔缺漢提封。鉤陳錯落模玄象。環佩鏗鏘拜衮龍。祥繞斗樞徵大電。光垂華渚驗流虹。宗祊共賀綿靈祚。奕業仍昭贊帝功。遣使陳詩歌駱馬。揚庭擧禮擊金鐘。靑齊原隰驅馳際。析木封疆指顧中。浮海行裝經地絡。凌雲詞賦奪天工。風謠可但褰帷採。霄漢方思擧翮沖。造化無私機不息。飛潛得所妙難窮。歡均裨海君恩遍。化洽藩維泰運隆。物色幾多輸諷詠。仁聲猶足起羸癃。冠裳雜襲三京路。車馬轟騰四會衝。列缺居前淸坌坲。孟槐隨後備妖凶。天淵莫道尊卑隔。蘭蕙終須臭味同。樓閣宵明臨積水。煙嵐晝捲露危峯。每於樽俎周旋地。不見崇高富貴容。瑞世羽儀輝鳳彩。奪眸宮錦染猩紅。叨陪珠玉知形穢。瞻望門墻識道豐。江左夷吾宜竝美。漢朝丞相可追蹤。試看浩浩長杠筆。方信洋洋大國風。道與神俱心已契。音隨俗異耳如聾。鑾刀斫鱠堆銀縷。金椀分漿煮紫茸。已許盧敖遊汗漫。怳携韓衆涉壺蓬。天涯日月違高枕。物外溪山入短筇。公望定知調王燭。訏謨應念奏金宮。遊魂醜虜須生獻。渴賞王師已影從。欲挽銀潢洗兵甲。思將尺劍倚崆峒。凶殘會築鯨鯢觀。疆域寧容犬豕叢。聖澤汪洋流率普。遐氓聳動激疲慵。東西綺陌排雲幙。遠近旗亭颺錦絨。燕寢淸香薰几席。鼇頭秀色滿簾櫳。賓闕奏樂繁絃咽。公讌傳觴法酒崇。苑樹暖含佳氣嫩。殿雲晴帶瑞光融。氷霜苦操蠲煩熱。松竹貞姿傲大冬。鸞馭逝將廻碧落。鳳簫何處引仙童。由來獻納淸曹貴。自是崧喬間氣鍾。御衆豈惟明號令。推恩要在逮夫傭。士能宿飽應趨死。民使知方可卽戎。濟物誠深昭白日。憂時髮短攬靑銅。褒揚踰分常心惕。儐接非才謾位充。逐扇惠風翔一域。隨車好雨潤三農。雲泥易阻悲蟲鵠。萍水無期歎燕鴻。地入登萊山嵽嵲。波連渤碣海冥濛。衆星拱極回瞻北。旭日騰空背指東。彩蜃昇霏時滅沒。靑鯨跋浪或巃嵸。笑看塵土三千界。痛洗平生八九胸。華使古來皆俊傑。高標誰得似吾公。能令景仰英華著。爲所包容器宇洪。天闕五雲橫縹緲。屋樑殘月照䑃朧。衣冠久假麒麟楦。山水難調霹靂桐。德在豐碑長炳煥。名將華岳竝穹窿。臨分屬意言猶在。敍別留詩墨尙濃。魚雁雖多書未達。夢魂纔去覺還空。衰顏帶病丹全謝。愁鬢逢秋素更鬆。歸佐聖明圖至治。願將糠粃鑄時雍。</text>
<title>挽李留守尙古 景稷 ○八韻</title>,<text>少日追隨氣槩中。因君又事白沙翁。詩書道在高名盛。文武才全萬務通。末路枯榮期與共。昏朝樹立偶然同。油幢幾籍籌邊畫。玉版行題濟難功。素履自卑仍至貴。一心推孝竟移忠。壽慳七袠寧無歉。班阻三臺未盡崇。宇宙偸生猶盜賊。山河嵬眼孰豪雄。康莊處處人如海。江漢連天不見公。</text>
<title>次迎薰樓會酌聯句韻</title>,<text>朱樓俯通衢。碧雲浮高棟。山河遠目騁。觴詠孤懷送。群才捷倚馬。妙詞工吐鳳。留連戒太康。綽謔非好弄。金粧出翠帷。玉蛆潑銀瓮。事業豈先後。聲華眞伯仲。三千運鵬海。八九呑雲夢。負山懼綿力。飮氷含餘凍。欲竢紫誥頒。兼問蒼生痛。登茲且慰意。選勝聊從衆。節序夏將半。歡來酒亦中。山珍剩堆盤。海錯堪包貢。角觗魚龍戲。鞦韆鸞鶴控。襟抱任疏放。禮法窺隙空。王程苦催迫。職事紛倥倊。征車促脂轄。嚴馹思縱鞚。人生半哀樂。世路饒譏諷。尼父旣傷時。賈生亦流慟。寄身蠻觸場。驚心鄒魯鬨。悲唫夜燭盡。坐待朝日烘。</text>
<title>次副使蛇浦別贈韻</title>,<text>鷦鷯本一枝。鸞鶴元高翔。此去幾時返。此別令我傷。中國有聖人。波浪息海洋。胡爲心不寧。沈吟結中腸。蟻屯尙未平。遼左塵茫茫。對酒不能喫。劍歌聲慨慷。臨分和高韻。語短意何長。各思贈與處。勉旃副所望。</text>
<title>査頓尹秀才期以今月劚送芍藥故戲贈</title>,<text>以我山石榴。換君紅芍藥。紅雖愛絶艶。白亦憐不俗。歸根十月初。政爾移栽亟。爲把種樹書。劚土先課僕。明春爛熳開。可以慰幽獨。老翁却掃久。門無車馬客。邀君共淸賞。不待馳書促。得意是吾有。賓主何須擇。君與我與花。成三非寂寞。謝君選何物。飮君酒一石。</text>
<title>宣祖大王室樂章重光</title>,<text>於皇宣祖。峻德重光。格天昭誣。正我宗祊。抗義除凶。奠我封疆。受釐啓後。悠久熾昌。</text>
