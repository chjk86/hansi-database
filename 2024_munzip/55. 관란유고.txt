<title>歎世詞</title>,<text>瞻彼東岡。松葉蒼蒼。采之擣之。療我飢腸。目渺渺兮天一方。懷黯黯兮雲五光。嗟夷齊邈焉寡儔兮。空摘翠於首陽。世皆忘義徇祿兮。四字缺而徜徉。公嘗在集賢殿。文學聲望。見重於世。及端廟嗣位。八公子強盛。人心洶洶。乃作此詞。</text>
<title>觀瀾亭題詠[李陸]</title>,<text>鳴沙十里敵朱門。柳暗花明自一村。月上東溟波浩浩。風次西塞雨昏昏。蓬瀛未必三千隔。雲夢猶能八九呑。回首日邊何處是。只應端拱儼居尊。又 林孝憲朝朝紅日未三竿。底事先生獨倚欄。臣節正應必宗海。道心匪是爲觀瀾。當年能使漂娥感。名榭猶存過容看。風物不收旋復路。緇衣朱墨愧微官。又先生生與六臣忠。忠在生前死後同。萬古觀瀾亭上日。一輪翻入大江紅。</text>
<title>旌閭詩[進士李命魯]</title>,<text>遯跡何年事。淸風吹八荒。綱常扶宇宙。霜雪保松篁。謹甫徒忠憤。悅卿太怨傷。如公明哲意。千載合褒揚。</text>
<title>西山亭題詠 三首 [許瑗]</title>,<text>伯夷之築先生居。薇蕨淸風百世餘。宣額休恩瞻舊廟。易名崇典下新書。絃歌迭奏衣冠座。山水重光竹樹墟。一體貞忠皆不死。規模應與洛濱如。又 安宅元西山曾是伯夷居。千古淸風凜有餘。一體諸臣扶大義。九重深處降恩書。同班美號傳方冊。仗節高名擅斗墟。濟濟靑衿趨拜地。先生靈魄在傍如。又 朴馨遠西山伊昔伯夷居。又有諸賢立懦餘。往事啼鵑愁夜月。殊恩飛鳳下泥書。丹靑廟煥表忠地。薇蕨歌長秉節墟。回首洛濱同諡爵。休名百代死生如。</text>
