<title>雪山蓮堂</title>,<text>雪山空館衰蓮池。風雨蕭蕭暮灑吹。絡緯鳴機微月夜。離家孤客不勝悲。</text>
<title>寒食。上靈溪先墓。</title>,<text>東風杜宇聲聲哀。三月山花爛漫開。跪灑一杯殘壟下。遺孫愴慕益難裁。</text>
<title>記夢 幷小序</title>,<text>丙子三月二十六日夜夢。偶到萬尖山下。有童子曰。此金剛山也。可一遊。余隨童子而登峯。皆奇石巉巖。上有一庵。淨無塵埃。淸泉㶁㶁。奇花異草。披靡馥郁。案上有書。眩不可辨。緩步緣崖入一谷。見八九家。靑厖吠門。霱雲籠樹。物色殊異人間。而山外洋海周圍無矣也。還至庵中。有異人曰。秀才所見。祇南偏也。且西偏是山之囿。人迹之所不至。須楫慈航越苦海。可達彼岸。余將應之。忽欠伸而覺。遂異而記之。仙童揖我入蓬山。㶁㶁瓊泉響石間。滿院琪花春不老。掩門瑤室日長閒。爐中靈藥偸無路。案上丹經誦亦難。腳踏洞天猶未盡。賸知眞界鬼深慳。</text>
<title>無力</title>,<text>大阿倒閹竪。叔季漢唐辰。古月騰風騎。兇飆掣鰈垠。江山依舊色。人物變腥塵。無力乾坤整。徒慚瑣尾身。</text>
<title>從軍曲</title>,<text>陰風慘澹此何時。白面徒隨義旅依。但看紅旗翻錦水。未聞花陣解關圍。唐旋窘蹕登城謝。隋擧全師覆薩歸。貞吉丈人那復得。號天無淚可沾揮。</text>
<title>挽高天卿 斗綱</title>,<text>吾友霽峯之顯孫。鳳毛丹穴五文存。泗洙閫域身期到。名利苓通口不論。往日金陵逢話切。此時蒿里別聲呑。最傷中道知音失。孤陋從玆孰晤言。</text>
<title>過海南石川 川卽余外從曾祖林石川故基。○二首</title>,<text>聞道先生此地遊。南來追感故遲留。傷心欲問當時事。惟有殘川咽復流。松雲蘭雪鶴仙風。磊落聲名振海東。人世水流時易換。鄕園雲散跡長空。想應仙彩隣星日。零落淸詩溢壤穹。異代江摠思外養。吾鄕萬里痛何竆。</text>
<title>登嶺原。望月出山。</title>,<text>蹇驢上上嶺原橫。矗矗巖巒觸眼呈。南邁若非君面目。一旬行李摠虛程。</text>
<title>種蓮 幷小序</title>,<text>花灣堂後麓之南。名稱竹林洞者。世傳古永春所居。其前坪故址。有泉滃然。雖旱不涸。余疏治其流。刳木爲梘而引之。貯于堂右小塘。種蓮其中。遂作詩以識之。一氣厥初最先生。六能成之陰包陽。无禽荒谷幾歲月。渫而不食我心傷。慇懃刳木注一道。半畝澄碧涵穹蒼。隨器晝夜不暫捨。柔德任他成圓方。從玆萬轉達四海。始小終大淼無疆。今我因其本然地。擇植君子花滿塘。水陸衆芳固蕃多。最愛淸馨難可忘。無中潛養物莫害。根榦日就而月將。有事寧若宋人揠。好雨春陽能漸長。靑靑羅蓋出外面。誰知這裏源本強。俄看方到十分處。擢朶亭亭爛抱芳。煙含露裛淸風吹。渾塘自潤生輝光。貞心自持不求知。郁郁聲臭徒播揚。池邊堂榭倍顔色。過者亦薰衣帶香。斜陽落後明月入。一般淸意誠難量。西方美人固欲贈。而我焉能偏寶藏。惟願人製屈子裳。藹藹手把朝玉堂。方塘孰無一鑑開。舍不知治日蕪荒。嗚呼世無周夫子。千載空吟愛蓮章。</text>
<title>詩山侍癠</title>,<text>五載長休正履行。將親羈旅歲翻更。微誠耐可回天感。有隕梁生紫石瑛。</text>
<title>次金子成 之白 見贈韻 四首</title>,<text>用意提醒苦未強。神明常恐舍荒涼。因循若過今時日。攀躋何望分寸長。希顔要在用心強。須遣靈臺淸且涼。萬里驅車趨日日。到頭誰道路脩長。爲學大要須健強。事親疎節謹暄涼。人能喫緊行那事。意味應知日漸長。何多異說鬧傍門。體用元來自一源。羣聖同心宰萬物。諸經多敎散千言。存中苟欠推知盡。發外難辭觸事昏。耐可聖功成位育。須將大本立爲根。</text>
<title>讀小學</title>,<text>太虛斡不停。氤氳生萬物。有物卽有則。所以本性出。虎狼父子仁。雎鳩夫婦別。惟人最靈貴。衆理心包括。氣機惟不測。所乘鮮莫失。習若與性成。禽獸無遠絶。聖賢憂之深。立敎敦本實。人生八歲學。先自近小節。不是別件求。日用莫非切。立腳于此書。片言豈可忽。事親當如此。敬兄於是必。今日讀而行。明日亦不息。漸漸做好人。根本於斯立。後來大學敎。只添光彩發。從前已涵養。及此惟省察。修齊本諸此。治平乃裔末。堯舜與孔顔。萬世傳心法。噫噫孟氏後。斯道久蕪沒。濂溪始倡率。兩程繼興勃。晦翁私淑艾。蒐輯爰成帙。至今文字間。日星昭不滅。况我天所畀。不是有優劣。爲善皆可聖。非舜獨睿哲。因題小學詩。兼示諸少姪。敬之如父母。勉旃無忝厥。</text>
<title>新春自警</title>,<text>倏已行年三十春。直前無勇卻逡巡。誰期空浪蹉而立。內向靈臺愧主人。</text>
<title>園梅發花</title>,<text>剝果惟餘些櫱栽。已成尋木幾年廻。如今端合封嘉樹。雪裏淸香盡意開。</text>
<title>皇城失守感賦二絶</title>,<text>明運驚聞此日終。尊周存魯計俱空。南城斫石餘龍劒。更看秋蓮默悵忡。皇天膏澤最東藩。曾被優優再造恩。主辱卽今誰愛死。無緣奉命向西奔。</text>
<title>題尹僉知 賞延 壁上</title>,<text>末暮如何捨漢流。歸來蓬蓽帶閒愁。瀟湘逢著梅花落。鬢上光陰颯已秋。</text>
<title>藍湖亭</title>,<text>名亭公物自無關。遊子登臨亦占閒。淨練小舫開活畫。翠眉遙峀拱低鬟。屯雲行樹千重裏。蘿逕奇巖十里間。又値東風吹雨灑。柳花撩亂滿江灣。</text>
<title>與金子成謁愼齋先生。登完山萬化樓。追感先人故事。</title>,<text>並馬指西邁。登玆心獨傷。欄臨長道晩。序屬暮秋涼。潭影千年碧。客愁兩鬢蒼。悠悠無限痛。落日下樓忙。</text>
<title>有感</title>,<text>獨樹悲風吹。慈烏半夜啞。懷人愁不眠。有淚徹泉下。</text>
<title>金仁叔 振元 歷訪</title>,<text>往來分嶺方春陰。笑迓行軒辱再臨。風褪落花紅點地。雨裁新葉綠糚林。悤悤逢別愁直黯。草草杯盤酒亟斟。會合長途期未卜。須憑雙鯉莫疎音。</text>
<title>金子成示余一律求和</title>,<text>四十知非足愧驚。自憐人世腐儒生。江山長作閒中樂。雪月偏宜靜裏明。少日襟期寧忍負。暮年榮辱合忘情。淸宵孤坐無塵惱。時聽寒風動竹聲。</text>
<title>無對署偶吟</title>,<text>新秋天氣雨餘涼。盡日關門坐小堂。一命恩沾還捧俎。二毛年大漫潛郞。摐金松韻連宮院。撼玉泉聲自掖牆。雖是抱關無所補。敢忘葵藿自傾陽。</text>
<title>移菊</title>,<text>多少靑叢岸上委。采來還起故園思。託根縱得溪邊好。供玩偏妨眼底宜。蒔種豈拘時已晩。靜閒將欲境添奇。慇懃移汝惟隨處。秋賞黃花不自期。</text>
<title>棄齋郞南歸。登滌愁樓。</title>,<text>曾遊京洛斗初東。不道登玆陽已重。霜葉蕭條含晩日。綠荷多少背西風。見愁却與羈愁滌。歸興還將秋興濃。千里行裝惟白髮。一鞭羸馬好隨鴻。</text>
<title>卽事</title>,<text>秋晩荒郊落日斜。眠鷗處處坐明沙。野人生計渾蕭索。只有江村八九家。</text>
<title>挽鄭府伯 好仁</title>,<text>先子論交癸亥間。鯫生何幸屢承顔。熊轓纔恨來何暮。鳧舃飛驚去不還。蓼水有情流惠澤。嶺雲無迹莫追攀。南樓勝會眞如夢。哀淚那堪灑峴山。</text>
<title>春集</title>,<text>親朋催共速。萃止野人居。柳絮三春晩。桃花細雨餘。掃愁元亮秫。入饌季鷹魚。小酌靑山暮。新蟾復碧虛。</text>
<title>挽李學官 得宗</title>,<text>似公奇逸世無多。才敏其如命舛何。帷下董園探本討。夢呑羲畫造深加。病貧原憲甘零落。友愛姜肱篤睦和。蒙擊難酬香一瓣。絮雞空奠淚傾河。</text>
<title>題贈妹弟吳和徵</title>,<text>手遮西日遠來隨。碧海黔丹花雨時。一別俄然經十載。飜驚鬢髮兩垂絲。</text>
<title>挽族叔 元馨</title>,<text>吾祖京而來。荊花爛漫開。睦雍曾累世。休戚共兼該。流水生涯盡。浮雲世事哀。百年存沒恨。招些政難裁。</text>
<title>遊頭流山。次徐國益 文尙 韻。贈龍湫洞主人。</title>,<text>秋壑晴聞腳下雷。潺湲時復繞絃哀。主人多事添遊興。載酒慇懃勸一杯。</text>
<title>次國益贈韻</title>,<text>家對頭流千萬峯。豁然天外露芙蓉。平生眼界觀曾富。此日躋攀興倍濃。蘿逕頻留宵帶月。琳宮投宿曉聞鐘。丹崖翠壁寒雲鎖。向上危途復幾重。</text>
<title>次子成韻。奉別盧玄卿先歸。</title>,<text>回看古寺白雲寒。線路羊腸日欲殘。淸勝未竆君徑去。可堪今夕別離難。</text>
<title>行踰星岳。次子成前韻。</title>,<text>眞同列子御泠風。飛度層崖萬壑楓。洋海周圍眞界外。神山指點亂雲中。路過庾嶺秋光晩。地入江南夕照紅。多少錦囊收勝賞。冲襟陡覺世緣空。</text>
<title>華嚴寺。贈戒上人。</title>,<text>遊客將登方丈嶺。攜筇步步抵靑蓮。逢僧一笑默無語。洞裏秋殘山月圓。</text>
<title>雙溪寺。次韓汝中韻。寄示同遊諸君。</title>,<text>竆尋流水度關來。步步丹崖屐印苔。玉帶雙溪元勝地。石門千載自天開。遙憐俗子乖遊賞。漫遣神祇見訝猜。觀覽一旬難副願。問君來歲肯同回。</text>
<title>武陵洞。吟呈同遊諸君子。</title>,<text>並馬沿溪水。西峯日欲沈。同遊皆儁逸。奇賞極幽深。病葉吟風脫。垂藤過石侵。千秋武陵洞。仙躅邈難尋。</text>
<title>靑鶴洞</title>,<text>竹杖飛登最上頭。名區到此極淸遊。飆梯架壑人難度。煙樹參天境轉幽。昔日仙留靑鶴洞。何年鳳去玉簫樓。當時遺躅無尋處。翫瀑臺空水自流。</text>
<title>過花開縣一蠧先生舊居。次子孟有感之作。</title>,<text>名山只麽碧嵯峨。古縣秋殘水自波。從古行藏關否泰。向來時事足悲嗟。瑤琴琅響今寥寂。靑史芳名未滅磨。爲訪遺墟衰草裏。鯫生感慨此時多。</text>
<title>別國益</title>,<text>遊罷頭流路各分。淸樽惜別不辭醺。仙區逸興還蕭索。落日停驂目送君。</text>
<title>自頭流還。懷甚無聊。適閱朱子詩。因步韻。</title>,<text>十日淸遊方丈山。歸來仙侶憶霞冠。名區處處無竆興。人事悤悤不盡歡。張說詩篇慚未助。馬卿胷次賸知寬。林丘政傍頭流下。何幸平生草座安。</text>
<title>贈別徐國益</title>,<text>寧親王勃到南州。邂逅逢場辦勝遊。鶴洞千尋臨絶頂。龍游萬丈俯靈湫。忘形正託金蘭契。臨別那堪去住愁。莫負仙樓秋月約。待君登覽更銷憂。</text>
<title>康津白蓮社。敬次石川先生韻。三首</title>,<text>霏微一林寺。樹老雲千秋。藏山兼際海。樓外集漁舟。漁火寒山夜。天香靈隱秋。渾如秣陵景。懷古對孤舟。石川畫眞境。留詩閱萬秋。依然當日勝。坐見樹際舟。</text>
<title>贈別崔文伯尹民先</title>,<text>金蘭昔日託深情。萍跡天涯獲笑迎。蓬島海風檣影遠。白蓮山月梵音淸。枕聯靜榻三宵穩。花爛禪房萬木榮。離別偏傷歧路異。不堪雙鬢雪添莖。</text>
<title>秋懷</title>,<text>山郭蕭條起暮煙。酣霜楓菊映秋天。逢辰感物吟悲賦。合席論文憶曩賢。事業元期巖壑遁。生平自不累塵牽。極知富貴非吾事。長伴沙鷗是宿緣。</text>
<title>卽事</title>,<text>槐柳門前已綠陰。草堂閒寂掩芳林。霏雲靉靆籠幽塢。流水玲瓏繞響琴。沂上春風歸朗咏。隴間梁甫入悲吟。稔知世路羊腸險。所以堯夫學玩心。</text>
<title>別姜丈尙友</title>,<text>十載追隨意最親。一尊相送足傷神。琴臺不耐雲收影。草閣江邊欠主人。</text>
<title>淸和。次梁霽湖韻。二首</title>,<text>夙聞義重利名輕。半世羣經愛舌耕。希聖難期無適莫。學顔那得免將迎。金門忙健靑雲雋。草野閒衰白首生。擾擾人情都未信。節來存記一聲鸎。軒車自重草廬輕。誰問山前桀溺耕。背笱溪童爲伴侶。腰鋤野叟作逢迎。時來無路丹忱衒。歲去徒栽白髮生。蕭洒林中無限興。雨晴新葉語流鸎。</text>
<title>步石洲韻</title>,<text>寒著黃綿愛日輝。荒園無事掩荊扉。江城歲晏水雲凍。海嶠天低山靄霏。少日賈生空出涕。暮年蘧瑗却知非。恒居最爲塵情撥。且集芙蓉製野衣。</text>
<title>挽盧持平長卿 亨夏</title>,<text>憶昨看君驄馬行。騫飛雲路逐簪纓。疑弓久抱沉年苦。炊黍那知遽夢驚。最痛天留長吉母。不堪山阻赤松兄。斯人寂寞惟梁月。湖海凄涼恨不平。</text>
<title>荊江路上。與盧遂卿口呼。</title>,<text>江帶新秋泂。山連古鎭圍。白鷗閒坐處。遙憶舊漁磯。</text>
<title>卽事</title>,<text>夕鳥棲簷角。人煙漲井閭。林丘塵事少。終日對經書。</text>
<title>次獒樹督郵朴叔亨 昌文 韻</title>,<text>蕭疎秋晩舊江城。落帽佳辰合把觥。別恨難勝曾北望。恩除不道且南征。官居抱擊非爲薄。世事升除自已盈。得失向來俱塞馬。憂愁誰復漫京京。</text>
<title>洛下贈別李子徵 守恒</title>,<text>投分從來知幾載。相逢此日卽相離。客愁心事殘燈伴。禁漏嚴更苦夜遲。遊說自非炊玉桂。逢場惟許解金龜。新詩倘寄漁樵社。須遣南翔鴈作期。</text>
<title>過龍仁險川戰場有感</title>,<text>長川啼恨咽流波。衰草黃雲落日斜。輿尸誰敎全化鶴。使蚷無異望馳河。勤王縱有時人貸。淸議寧無後世譁。死是征人功是將。由來墨客自評多。</text>
<title>挽金普</title>,<text>妙好壯彊日。忙傳生有涯。凄凉寡婦賦。慘澹舍人詩。堪痛靑松宅。永埋玉樹姿。一雄遺石鴈。善繼在於斯。</text>
<title>挽房進士 明燮</title>,<text>踽踽將何適。爲君哀淚揮。名登蓮榜早。詩趣玉樓歸。眞宰胡茫昧。遺編傳庶幾。那堪王伯子。床上擲琴徽。</text>
<title>挽崔承旨 蘊</title>,<text>先友當時最名士。存亡此日倍悲哀。百年行樂餘仁里。萬事渾休閟夜臺。北闕殊恩酬舊學。西山爽氣儼崔嵬。此生孤露伶俜甚。獨立嘐嘐昧所裁。</text>
<title>暮春。寓在喚醒先堂。</title>,<text>日煖風輕不動塵。小庭寥寂小桃新。依然舊宅空垂淚。歲月駸駸未死身。</text>
<title>贈詩僧天機</title>,<text>庭畔菊天月。牕間蜻眼燈。蕭然萬情絶。閒對白雲僧。</text>
<title>茅屋</title>,<text>陽坡茅屋數間居。炙背黃綿穩孰如。不是桃源深卜地。是非全忘效秦餘。</text>
<title>僧次侃求詩。仍次映虛韻。</title>,<text>竹院逢僧處。蒼崖絶俗塵。詞詩吾學未。空寂爾家眞。林壑猶殘雪。苔庭又一春。對玆還自笑。無語贈山人。</text>
<title>木磎金先生 之純 挽 二首</title>,<text>先子論交日。相將道義期。通家情旣切。奉袂涕常垂。兩世甘機息。隱淪好自修。德義春滿座。精爽夜回幽。</text>
<title>石谷會話</title>,<text>約伴相尋鷺社盟。非關名利有誰爭。品題花卉眞官守。領略雲霞寂臭聲。守壑同情潛皓首。遷喬得意鬧黃鸎。繁華莫使張燈燭。初夜耽看缺月生。</text>
<title>挽房晦卿 明燁</title>,<text>芙蓉生在秋江上。貢種無緣倚紫冥。玄豹藏來曾澤霧。赤龍跨去永離形。前溪帶恨當門咽。斷壟含悽近宅靑。後事不應終寂寞。鶺鴒將子作螟蛉。</text>
<title>別張文伯 韺</title>,<text>遙夜孤燈風雨時。等閒簪盍等閒離。蟲聲喞喞催秋暮。梧葉蕭蕭動客悲。半世朋知誰是素。三旬濡滯不曾期。草玄帷下慚來問。一字其如未解奇。</text>
<title>挽曺梁山 時亮</title>,<text>烜赫聲輝夙所聞。行軒曾幸一過存。禮圍擢桂元連世。丹穴奇毛摠五文。毁悴莫醫滋草木。風儀永隔閟丘原。阿咸懷舊趨嵩岳。哀淚遙憑灑嶺雲。</text>
<title>無題</title>,<text>中天月色滿庭前。倍覺靈臺十分醒。覰破洪濛無事象。默然中夜獨憑欞。</text>
<title>石谷小除漫題</title>,<text>皇帝卅年臘。移家石谷隈。東陬斗柄指。西陸日輪回。舊歲過宵謝。新年隔曉廻。臘殘寒欲去。春到氣潛催。媆眼凝堤柳。輕腮動㵎梅。塞鴻旋北陣。坏蟄轉南頦。餘冷冰情沍。澁聲鳥意猜。澌波將解逝。晴雪不妨堆。百濟銀溪渳。三韓智異皚。其間華表社。是我木鍾臺。遼郭鶴還住。丹山鳳不來。琴書漫枕藉。歲月空徘徊。况復當深座。屠蘇執後杯。年添知命過。志不向衰摧。慫劒鳴霞珮。高翔遠磕埃。身鄰烏兔友。心向昊軒開。玄覽通天奧。神光燭九垓。主欽尊性養。多病臥床頹。陶令關柴扃。郭宗掃錦苔。衆芳身沐浴。九畹手滋培。荷鍤非敢效。耦耕詎所偎。榛苓有山隰。望美思悠哉。</text>
<title>花灣偶吟</title>,<text>花灣自是好園林。野僻無妨草逕深。擾擾繁華富貴子。誰知林下主人心。</text>
<title>石谷。望鬢髮，普賢，蛟龍諸山。三首</title>,<text>亭亭鬢髮峀。螺髻獨嬋娟。戌削雲鬟立。長年拱眼前。儼披藍袍坐。重茵學士端。衆山多少伏。屹立勢巑岏。平地擧龍頭。雲承天雨泄。夸我初厝時。一角誤曾缺。</text>
<title>永思庵 二絶</title>,<text>四尺從來封壟臍。揭名千載劇悲悽。遺孫逮事垂旬六。不忍林烏半夜啼。磎雲輕颺雨濛濛。晩壑林花盡意紅。昭光處處合移枕。多謝無私春意公。</text>
<title>挽李參奉 士獻</title>,<text>憶昨賓階揖進趨。不料人事遽嗚呼。恩榮棣萼雙蓮擢。凶報龍蛇兩歲俱。夢裏光陰忙六袠。掌中明月瑩三珠。阿戎曾哭同庚淚。更灑龜江舊酒壚。</text>
<title>挽吳咸平 以翼</title>,<text>意氣當年投分初。連枝寶樹疊璠璵。妙齡丹陛趨簪筆。中歲河陽奉板輿。受玦荒陬眞鬱屈。綿痾田里積居諸。文園竟哭相如死。錦里凄凉恨有餘。</text>
<title>次金子成三湖堂韻</title>,<text>均是山川客。先棲此水頭。圖書小茅屋。宇宙一江流。隨意憑靑嶂。無猜有白鷗。結隣吾亦卜。淸興擬同收。</text>
<title>偶題</title>,<text>偶落人閒五十年。忽驚霜髮已盈顚。飄然一入漕溪路。月朗重樓露滴蓮。</text>
<title>初夏。浹旬大雨。漫題。</title>,<text>崇禎州有一年夏。十日淫淫晴未回。烏兔光陰恒不漏。田園物色自相催。棠梨隔岸沉煙坼。芍藥當階浥露開。岸上離披前種柳。溪邊低裛近移槐。風傾墻竹兒生長。水沒沼蓮蓋擎擡。零落芳姿憐紫魏。鬖鬆密葉濺香茴。湫卑晩種菖蒲茁。蓓蕾艱榮躑躅灾。有菀碧梧聲碎玉。欲枯蒼柏色染苔。薔薇潤媆方時爛。故紙蕭條異國猜。不檢芝蘭拋屛地。無光杞菊沒荒莓。盤根衆樹誇新茂。局器矮梔阻壅培。葉裏金鸎艱巧囀。簷前泥鷰妨重廻。世間昏霧沉沉塞。山上孤松鬱鬱嵬。入夜嚘嚶遊怪魅。有時奔突殷轟雷。巉顔鬢髮欺螺髻。眞面天王鎖崒峗。未信西山超特截。誰知兜率作輿儓。雨師已謂經旬苦。風伯終添駕海來。屭贔銀濤雲㵎合。簸掀蛟室水宮恢。土囊忽坼重坤裂。天柱乍傾六鰲摧。斷望三農咨塡壑。失時九扈泣無䅘。分知儆予化翁意。庶使祈天黎庶諧。茅屋元來違下濕。柴門已幸奠高隈。林皋燥濕久隨意。洞壑雲煙今絶埃。靜几明牕優靜寂。竹筇芒屩任徘徊。畦虀足備飢腸饌。根筒無妨大道杯。三代典謨收曝腹。一場敖戲臥從孩。淸霞豹隱疴成痼。白石牛歌志已灰。雞曉孶孶分舜蹠。請君業業日欽哉。</text>
<title>藍湖亭 二首</title>,<text>孤亭寄著層崖頭。㵎菊巖楓屬九秋。畫黛尖嶟元入望。染靑澄水自橫流。長年翠靄生幽峽。盡日漁舟閣隩洲。天借騷翁非偶爾。淸吟多少錦囊收。陡轉山崖面。才容一榭平。峽中紅樹束。牕下白雲生。粉壁橫空立。澄潭徹底淸。依然開活畫。盡日獨舟橫。</text>
<title>挽盧進士 溥</title>,<text>方丈山邊始見君。少年才俊愛超羣。東床玉潤元溫粹。北學金聲自炙熏。連歲忽驚烏並落。五花還幸驥同文。臨終爛漫鱗書絶。哀淚遙揮灑嶺雲。</text>
<title>外舅崔公挽</title>,<text>獨振琳琅荷佩鏗。春風沂水濯塵纓。出天孝友元眞性。遯世盤桓是素情。自愧東床忝璧潤。高瞻北斗仗冰淸。醇芳若飮心乎愛。杖屨親陪歲幾更。獨有深恩開吝滯。幾多高義庇孤煢。九耆盛會猶深坐。七耋行年遽夢驚。鼓缶遺詞眞爛漫。張拳微意正安成。靑氈丹桂歸才子。寶樹芳蘭茁衆莖。舊壑忽焉成寂寞。寒煙容易鎖江城。嵩山懷舊無竆淚。霑灑潺江咽不平。</text>
<title>四月望日。子夜已闌。微風乍動。霧露霏微。忽聞子規有聲。感賦一律。</title>,<text>風露沉沉天色低。物羣俱息夜凄凄。空邊微月濃雲漏。牕外深林杜宇啼。萬事淸閒平苦樂。一心安穩檢提撕。稔知體用元無間。此際鴻濛愼莫迷。</text>
<title>過石門有感</title>,<text>萬古巉巖面。仰瞻大父題。風流成寂寞。物色入悲悽。江水鳴波咽。雲煙鎖谷迷。外孫嗟獨立。斜日石門西。</text>
<title>求禮龍頭亭</title>,<text>二月春亭浩浩風。竹前尊酒故人同。浮生此日閒饒占。來往沿江十里中。</text>
<title>次韓汝中河圖洛書吟</title>,<text>河效羲龍洛禹龜。皇天不愛畀人知。主全爲體虧爲用。虛五是中兩是儀。雖則分天先與後。元來一理矩兼規。橫圓圖裏卦因畫。一九疇中數不遺。休咎已敎分毫釐。剛柔更覺判尊卑。姬公文祖硏爻卦。寧考父師極訪推。翼傳表章對偶立。巽离齊見運行奇。顯藏特擧存仁用。皇極獨尊挈紀維。善繼庸非流大化。性成眞是秉民彝。一源藏密元無具。六合舒彌孰測蠡費。見儻留乾已會治。平長與舜堯期中。和忠恕元貞道。一致同歸仰禹羲。</text>
<title>挽丁汝活</title>,<text>懷珠被褐六旬年。衰季誰知有逸賢。學廁斯文金玉列。才優墨妙鐵鉤連。向來藝行仍親命。擺去竆通任聽天。自是世華磨滅盡。孰如天鬻死生全。靑春挾冊曾雙樹。白鶴同林肇並肩。敍族已相情義篤。忘形况復漆膠堅。龍蛇我屈微躬蟄。木訥君存大道專。蚷蟨食甘資輔益。芝蘭入室賴周旋。德音俄恨停雲隔。蓬島翻催駕鶴翩。勝境佳吟憐德與。寢門哀涕哭徐淵。歸華委露喪威疊。曲水招魂禍酷偏。孤月前溪遺寶鑑。小山叢桂鎖寒煙。大歸身後眞懸解。餘慶庭前拱璧聯。實跡未處終泯沒。荒詞爲綴八哀篇。</text>
<title>挽金子成</title>,<text>在昔二三結友良。虛舟玉海警相將。妙齡當日君惟最。敏學高才獨難方。辭氣先修腔裏實。陽休漸覺座邊長。栽培㵎壑靑松出。追琢圜丘瑩璧光。皎皎白駒留空谷。菲菲荷珮蔚彌章。蓬麻何幸躬依直。草木眞敎齒頓忘。元來志尙攀千古。不但蘭薰勝一鄕。星粲寒颼聯床席。面風襟月共徜徉。行輿切責平砥道。漁釣將期末曲郞。一角誰知風雨出。五文翻訝赤霄藏。晨星落落餘生在。逝水沄沄古道亡。樑月猶疑見顔色。絳帳無復叩鏞鏜。迹空行樂寒煙鎖。秋入湖亭萬古傷。餘慶遺孫高古樹。必興賢後繼靑箱。百年已矣浮生忽。萬事悲乎化葦忙。雲水終乖分華約。可堪天地獨形涼。</text>
<title>展謁遯巖兩先生書院</title>,<text>金聲玉色更難陪。世享千年廟貌開。爽氣依俙山獨立。寒雲寂寞水空廻。生平徒切羹墻慕。薰炙其如魯莽才。小子祇今餘白首。展參瞻痛泰山頹。</text>
<title>追感白軒李相公</title>,<text>先子當充赴瀋邸。白軒筵席發公言。故敎末疾延辛巳。滄海珠璣泣感恩。</text>
<title>次丁汝源幽居韻</title>,<text>避世盤桓處。八公地自幽。畫屛擁茅舍。鳴玉奏巖流。君痼煙霞日。我來楓桂秋。逢迎須盡醉。此外更何求。</text>
<title>蕎蜻</title>,<text>羽族蟲中物甚微。解隨商律動天機。耕蒔似怕違時節。羣向農家故故飛。</text>
<title>過李舍人 海昌 墓</title>,<text>墳草已云宿。公歸歲再周。九原無起日。千里轉悲秋。虛谷水聲動。低空雲影留。醉過羊季子。駐馬哭西州。</text>
<title>自遣</title>,<text>平生公幹屢綿沉。大暑祁寒轉不任。早向名場辭富貴。儘敎天放臥泉林。</text>
<title>有感漫題</title>,<text>有心無所用。無心勝有心。不是聾瘖人。故自作聾瘖。</text>
<title>次尤翁示吳朋錫韻</title>,<text>歲律繁霜柰暮何。北遷南徙不勝嗟。世人卽目皆要殺。緩死天恩獨最多。</text>
<title>步李判書 殷相 忠烈祠韻</title>,<text>豕突當年蔽一身。孤城烏合幾何人。平時憂國誰羣望。臨亂捐軀獨七臣。義節無雙星日炳。功宗有報苾芬陳。君看雙廟同鄕立。殉死汾陽亦一辰。</text>
<title>送獒樹督郵李儀卿</title>,<text>尊酒相分地。斜陽暎小樓。黃花遲爛漫。添惹白頭愁。</text>
<title>次題金大休草堂</title>,<text>家住三溪東復東。人煙直與神山通。林亭已辦追陳鶴。得失應知付楚弓。天造石扉懸夕照。手栽桃李笑春風。老夫乘興江邊出。先歷君家三月中。</text>
<title>丹丘有感</title>,<text>數曲淸溪上。斜陽管舊臺。悠悠千古恨。人去復人來。</text>
<title>普賢講會</title>,<text>古寺白雲裏。危途紅樹中。秋山長獨在。慣認此來翁。</text>
<title>次贈金中丞 益廉</title>,<text>悠悠旣往事。寧復掛於膺。未遂南山會。眞同雪舫乘。迂性知吾拙。淸詩擅子能。相逢知有日。情話罄宵燈。</text>
<title>仲春卽事</title>,<text>習習東風麗景遲。陽坡細草日離離。斑鳩催種慇懃意。來坐還依昨宿枝。</text>
<title>聞亡弟得孫。有感追述。</title>,<text>爾年十餘歲。學業已敏速。皇考偏愛鍾。每稱才傑特。中間病沉嬰。讀書未專力。三十始通達。燦然奧義闢。詞賦淩馬卿。名場展驥足。發解或居首。東堂屢入格。崇蓮丙午榜。香名騰淡墨。雲梯數人物。推君作巨擘。靑箱繼世業。渾舍望所屬。云胡門祚薄。天奪余季亟。况乎擇未處。酷被陰害毒。肆赦匪眚灾。遺恨豈終極。凄涼洗耳月。築巖秋寂寞。孤兒藐流離。獨憐無寄託。人才非最下。繼述誰鞭督。理無往不復。胤孫天幸錫。意者善餘慶。於斯必副德。恐泯平生事。聊此撮遺跡。題詩獨愴然。白首淚沾臆。</text>
<title>題黃友書堂</title>,<text>頭流爲後白雲前。一道淸川殷奏絃。幾處雲巒供遠睡。長時煙霧鎖平阡。是非已自忘人世。榮辱何曾到石泉。惆悵市簾垂不得。幽居從此念常懸。</text>
<title>挽金敏省</title>,<text>文星驚落夜臺忙。不復華名淡墨香。燈下六經成白蠟。庭前片玉繼靑箱。蓼溪逝水滔滔咽。方丈歸雲陣陣蒼。松徑故山門永掩。可堪長訣涕沱滂。</text>
<title>挽吳和徵 添喜</title>,<text>交情姻舊兩兼焉。夙自靑年白種顚。叵耐鱗鴻寥阻絶。可憐蛇弩宿沉綿。西江昔日悲珠隕。哀壑今朝痛蕙捐。後事不應終寂寞。門闌螟祝有才賢。</text>
<title>挽梁選</title>,<text>晩學竆閻起。孜孜究曙昏。朋徒推志趣。來往樂使蕃。誰謂中途絶。忽成世事翻。東風點點淚。憑爾灑春原。</text>
<title>悼楊參奉宇翔 雲擧</title>,<text>颺名南國世承來。誰意繁華已作灰。昔日三喪無限慟。今朝一哭有餘哀。凄凉孤月懸歌榭。寂寞寒煙鏁舞臺。數曲關山隣笛咽。可憐悲恨政難裁。</text>
<title>寄題易安亭</title>,<text>蓼溪方丈繞而巍。可是亭名意正微。茅屋蕭森容擁膝。林居竆寂合關扉。安貧獨遺雲仍計。樂道眞期𥳑易希。日日翺遊長嘯傲。淸風颯颯動荷衣。</text>
<title>過德峴趙察訪 平 舊居。有感。</title>,<text>文山崒嵂文江流。路奏依然古渡頭。挾冊兒時俄半百。鵲飛花落卽今秋。兒時。受唐音於趙丈。庭有古梨。花發鵲巢。以是爲題。余於末句曰。鵲飛花落後。惟見水東流。趙丈稱賞之。故及之。</text>
<title>六月梨。苦硬難喫。志感。</title>,<text>兒子爭將六月梨。追思膝下不離時。悠悠此慟那終極。依舊蟬歌樹樹悲。</text>
<title>過金友子南墓</title>,<text>四尺空山土未乾。可憐神彩夕陽殘。春來碧草離離宿。關月三年老淚珊。</text>
<title>挽崔司諫 攸之</title>,<text>奕業南中最盛隆。蘭臺玉署渥恩濃。飛霜五月曾寃劇。泣血三年未孝終。方計翠巖新退老。卻歸丹旐故楸松。可憐無限存亡恨。忍對諸孤涕不竆。</text>
<title>對景寓懷</title>,<text>故國春㢠物色繁。穠花綠柳萬千村。山河錦繡三韓麗。天地風塵四海昏。已喪斯文眞繫運。適生今世更堪論。先師亦欲浮滄海。悵望桃花何處源。</text>
<title>正月苦寒</title>,<text>玄冥歲遒老。亢威陽烏戢。翼愁難擎初。霙後䨗北風。獰水凍乾坤。銀鋪平蒼頭。赤腳愧代勞。搬運柴水萬。苦並况復竆。閭逋欠困吏。胥臨怒急索。秔就中病翁。中寒呻長夜。擁衾眠不成。</text>
<title>挽金淳昌 之聲</title>,<text>投分交情若弟兄。朱陳重結媾昏成。三場蓮桂榮巍擢。百里冰壺表至淸。浮世存亡舟徙壑。遺孫內外玉連城。可憐澹友應隨否。蓼水三川月獨明。</text>
<title>贈韓汝謹 幷引</title>,<text>竊仍前書之惠答。有所復焉。琴音稀稀鮮知。以吾知子。子以知吾。故曰因琴寄音。莫怪稀稀。蓋借琴於韓友。以爲造琴樣子。 子不知我。反責我。人不如琴。其書。仍琴得書。兄之愛我。反不如琴耶。 豈吾獨知兄而然耶。兄必知而若不知。戲之也。遂反以琴。更寄音焉。曰峨洋在玆。相期無竆。繫以詞曰。古琴惟貴鏗而稀。絶曲從來識者誰。已把沂春相與託。大音無怪返周朞。太古音藏天地中。號呼萬竅始無竆。廣陵豈是無傳調。昭氏誰言在鼓桐。處世不關身異跡。知音只在道同衷。吾從爾合那終極。流峙千年浩且嵩。</text>
<title>寄黃錫汝 信龜</title>,<text>不見黃生久。胷中鄙吝萌。思懸草逕奧。夢叩山門衡。杜宇啼淸晝。林花爛晩晴。何時一藜榻。重與細論情。</text>
<title>次金中丞韻</title>,<text>詞友鉢山子。幾年阻樹雲。論情無限事。把酒不辭醺。我作沙鷗伴。君爲屈賈羣。北風吹執袂。歧路不堪分。</text>
<title>次順天使君安後泰寒梅韻</title>,<text>寒梅消息臘前春。一朶瓊葩雪後新。分付兒童勤愛護。莫敎塵土共埋淪。醉中那喜馨香嗅。靜裏方知物態眞。花事日催堪可惜。請君同賞趁玆辰。</text>
<title>遣興</title>,<text>到老生涯一味凉。謾將幽興對韶光。風淸荒逕菊云老。露冷閒園蘭自香。</text>
<title>初秋</title>,<text>七月蟬聲碎。靑天白日炎。黃蜓簷外舞。秋實葉頭尖。此日閒林壑。匡床倚屋檐。吟哦將欲寫。嚥斷數莖髥。</text>
<title>挽黃察訪 俶龜</title>,<text>老去頻年哭白雲。交遊奔逝水沄沄。支離皓首惟餘我。末契靑眸獨有君。堪恨昔時風雨別。可憐今日死生分。吾衰最痛休筋力。迷處春山叫撫墳。</text>
<title>溪陰堂</title>,<text>龍城之北三溪頭。堂構實自吾先修。此間小齋特開眼。門側安床南臨㵎。㵎水㶁㶁瀉籬根。槐柳交翠參差傘。冬祁最好背陰北。夏暑偏宜庇衰嬾。湖南萬古帶豪壯。般若天王森秀爽。金丹縱未凡骨蛻。玉笛想聞仙驂颺。吾生已多天所餉。角巾逍遙聊自放。任他廣廈簫鼓歡。隨分幽棲天地寬。從來寔命信不猶。所以一生長閒閒。</text>
<title>哭柳靜叔</title>,<text>當年執友獨餘君。每覺芝蘭入室薰。衰暮各驚臨七十。笑談常喜罄慇懃。胷襟高邁寒梧月。富貴從過碧落雲。觀化一朝曾不意。可憐無復運風斤。</text>
<title>偶吟</title>,<text>守分平生樂。塗泥抵七旬。林皋秋已晩。江瀨鴈初賓。山水三韓客。乾坤一老人。刃恢天理妙。當自蛻私塵。</text>
<title>次崔乃心送乃兄虞鳳 致翁 赴召</title>,<text>閒忙殊出處。寵辱劃乘除。去住終難摻。行行千里裾。</text>
<title>示諸生</title>,<text>聖賢惟事合天人。猩鵡不離禽鳥身。叔世古文俱是僞。從來經術鮮爲眞。董韓屈賈皆鳴國。陳蔡斯雄祇誤身。非獨老莊壞名敎。無實而華罪亦均。</text>
<title>次韓汝中八哀韻。哀金澹虛子成。</title>,<text>公年僅弱冠。一見知其賢。步驟由砥路。曉達洙泗傳。曰伊償抱負。必資於學焉。聖門貴中行。寧可徒斐然。劈初孟爲的。火泉要燃涓。一言以蔽之。孶孶敬爲年。蓋從愼齋學。授此宗旨全。自期矢死守。終始慣究硏。傳心一葦杭。耕闢半畝田。誠明恢遊刃。外物誰制牽。勉汝同一理。吾魚君是鳶。余聞而異之。豔惕九三乾。古文與經術。于時卽舍旃。忘年眞不孤。至交容備員。從玆四十年。出入長隨肩。憶昔就有道。長路同周旋。優優望數仞。魯材慚榍椽。涵泳丈席間。擊蒙繙遺編。循循誨不倦。奧旨期貫穿。門牆得依歸。葷血思洗湔。敦牂歲及秋。湖路共夤緣。瞻恫外城祠。仰鑽失高堅。行行歷雞足。羽衣倍飄翩。趨隅俗離堂。立雪參假眠。分知學力宏。積瀾負巨船。歸興知有得。聽當瑤琴絃。秋風落雲水。暫稅三湖前。於焉徜徉計。我心公獲先。藏修分華約。慕用心益虔。好事固多魔。吾志差後宣。獨保考槃樂。山水供媚姸。西河緇帷褰。北海靑襟聯。考德師道存。造士講學專。嘉遯豈遺世。長往非侶仙。道竆世無福。冥冥孰司權。况連東門痛。嗣孤傳經玄。仁者遽不壽。慟矣人耶天。有年應煞進。短期無柰遄。斯人不重見。朱雀名但懸。千載道益亨。一時任蹇邅。惟餘老此物。殘喘苟時延。獨立嗟離索。舊業恐負氈。平生丈夫淚。多爲公徹泉。追隨闕勝己。何由得無愆。悵然空搔首。吾道益悲憐。撫念曾所劘。時復檢贈牋。忍看行樂地。容易鎖人煙。依俙見顔色。屋樑寒月圓。九原無起日。神彩若箇邊。愁來強提筆。聊足八哀篇。</text>
<title>漫吟</title>,<text>消磨歲月書千卷。嘯噭乾坤釣一臺。畢竟何人成舊約。野雲林鶴共徘徊。</text>
<title>得古人詩足兩句</title>,<text>人爵豈如天爵榮。玉堂爭似草堂寧。一生道義丘山重。兩字功名草芥輕。白首無營長月釣。靑山有分業雲耕。箇中出處阿誰較。大抵乾坤落日傾。</text>
<title>三溪亭卽事</title>,<text>古亭荒落已三春。桃李糚村滿目新。獨恨曾參筵末少。不料今作座頭人。蕭然尊酒渾酣話。摠是比隣孰主賓。遊興定知眞率會。山禽度曲草芳茵。</text>
<title>讀擊壤集 五首</title>,<text>石中得玉人皆難。沙裏淘金我未完。措手果於眞性上。埋頭肯向利塵端。語言愼莫機關著。動止須從準則安。那得空中樓上處。沒蹤天馬往還寬。邵詩。沙裏有金然索揀。石中蘊玉柰何疑。老而已歇安而樂。况復兼爲閒且淸。從此一身免三惑。更無戕賊此人生。邵詩。三惑吟。老而不歇。是一惑。安而不樂。是二惑。閒而不淸。是三惑。貪多務得只勞躬。造物元來自是公。豈特區區頭撰白。悠悠成敗一時空。邵詩。許大秦皇定九州。九州纔定却歸劉。萬物生來自有分。或些過越是違天。平生相道消詳察。如是歸之可得全。邵詩。明夷用晦止于是。无妄生灾終柰何。苟省先機善惡關。避凶趨吉更何難。必於動處能深察。此物無時不泰安。邵詩。先幾能識是吾儕。愼勿輕爲世俗嗤。</text>
<title>悼崔持平虞鳳</title>,<text>淸河才調寡倫儔。一病如何苦莫瘳。去夏顧余云不久。今冬匪意遽長休。凄凉松竹封哀壑。寂寞雲煙鎖某丘。身後事同唐內翰。獨留華什映千秋。</text>
<title>次崔漢臣新居孝治里韻</title>,<text>聞君移宅孝治里。思義須當顧厥名。信宿昔年還似夢。追惟今日郤多情。方壺寥落三花老。香霧氤氳獨鶴鳴。從古佳山徽躅在。前朝韓錄亦辭榮。</text>
<title>挽金進士子謙 之鳴</title>,<text>從來投分受忘年。耐久如何七八旬。玉疊敖遊兼伯仲。葛縈何况結朱陳。自嗟西日桑楡近。未遂東樓會合頻。巖穴卽今高士沒。靑雲誰作傳中人。</text>
<title>攝痾</title>,<text>四時陰毒最多傷。貞道惟宜固蟄藏。牢落山川寒後雪。蕭條鬚髮病中霜。形枯齒弊難飧進。痰擾眠醒苦夜長。安得都排塵累遣。此生於此鎭平康。</text>
<title>次贈崔漢臣</title>,<text>方丈山邊碧海頭。數間茅屋林塘幽。雲光每對暮仍曉。物色相兼春與秋。疎野山容元自古。鎭長天餉亦云優。人間要路高擡手。神馬須鞭宇宙遊。</text>
<title>哭黃錫汝</title>,<text>兩該心契自忘年。相長孤生依賴全。俯仰人天無愧怍。入陞室堂有夤緣。吳興執德先生富。湖學懸帷弟子賢。觀化豈料衰健謬。惟餘楚老涕漣漣。</text>
<title>記夢 幷小序</title>,<text>丙寅元月三日。夢謁先子於喚醒齋。下敎曰。山家須莫更求名位。不肖對曰。家自三韓世有聞。不肖幸有子有孫。此外更何求哉。因開牕則閭閻依舊櫛比。桃李紅白掩村。遂顧曰。景佳哉。其月兒孫數十。好經痘患。仍感泣而記之。夢中何幸侍先親。咫尺承顔敎命申。桃李漫成仁法界。依俙閒坐古皇春。</text>
<title>病中書事</title>,<text>八十山中老。支離病苦呻。杜鵑冒雪哭。玄鳥帶霜臻。伴枕課諸藥。閉門過一春。桃花高屋上。應笑半陳人。</text>
<title>愼獨</title>,<text>纔過如今後。無非已往前。如今當愼獨。已往庶無愆。爲己顯微察。體天日夕乾。忘眞惟在我。猛省自儒先。</text>
<title>次鄰翁病後看梅有感</title>,<text>索笑巡簷滿眼中。不堪衰老愧東風。春回依舊垂垂發。獨作人聞白首翁。</text>
<title>挽吳明仲 以井</title>,<text>曾化臯禽弔倚廬。一場悲喜曠離餘。催鞭忙別當春尾。折玉凶音報夏初。良友講劘今寂寞。此生孤陋足欷歔。忍題哀挽憑歸使。悵望南雲淚滿裾。</text>
