<title>春日謾詠 丁卯</title>,<text>我觀天地幾。陰陽互來往。竆源源無始。溯流流萬象。極硏在聖神。扶抑契俯仰。一聲夜雷過。泰復位下上。四德正肹蠁。羣品自動盪。此理昭貫處。悠悠共誰賞。</text>
<title>三江船遊口占</title>,<text>勝日同遊洛水隈。無竆淸賞却忘迴。澄輝月上涵漣靜。喧語村深隔岸來。風靜船橫明鏡裏。花紅壁立畫屛開。此時酒力猶嫌小。坐對春山更一杯。結友踏春去。江風吹我衣。日落靑烟合。舟行白鷺飛。流水千年去。荒城萬事非。遊子無竆意。夜深乘月歸。</text>
<title>詠屋</title>,<text>經營五載屋。蕭灑數架成。湫隘從吾拙。爽塏得地形。栽樹因爲籬。臨溪澹聽瀯。日夕在玆咏。不願公與卿。</text>
<title>西行道中</title>,<text>霧色連浦白。山光映水靑。此日情難極。春風細雨程。</text>
<title>寓洪濟寺 菴號白蓮</title>,<text>採谷歌紫芝。居山有白蓮。寂寂何所聞。虛堂近石泉。</text>
<title>登採薇亭</title>,<text>登亭感意立廉深。凜烈淸風自滿襟。寒竹千年靑不變。先生當日採薇心。</text>
<title>春帖</title>,<text>人物陰陽各爲主。人爲同胞物爲倫。靜探萬化流源處。自我胷中已有春。歲色云已改。百感攻我心。酌酒復掩卷。出門步園林。竆巷雪漫消。空庭鳥自吟。淑氣靑山靜。浮雲白日陰。隔世境幽幽。經冬栢森森。俯仰多慨慷。寥𤄃只古今。陰陽自動靜。歲月何浸浸。三省希曾學。四勿服程箴。居然三十載。如何違素心。照水惟寒月。委匣空瑤琴。吾復與誰歸。芳樽獨自斟。</text>
<title>寶釰行</title>,<text>我聞天地純剛氣。爲氣昭昭曾不滅。祗今炳靈曷其毓。余家有劒白勝雪。五精六氣爲範質。翻然一虹橫偃月。白日崢嶸雷風發。秋水蜿蜒龍蛇佚。我聞松堂朴先生。湖海堂堂一大傑。君子衛身弓劒賴。張公少也孫吳悅。靑萍結綠總長價。按摩當年此其一。幾經劫灰今乃爾。年代茫茫不可述。當今聖世淸明久。一墮古匣復誰恤。白玉刓缺粧神欛。黃金落盡文犀鞸。寶彩有時斗牛侵。壯氣無端龍虎叱。神物圽沒眞可惜。爲淬其鋒斂其鍔。烈烈噩噩遼落處。電閃霜凝光更鑠。水剸陸斷安足論。我欲持汝獻明王。下而齮齕佞臣頭。朝廷淸穆永泰康。上而一湔祖宗恥。掃除中原扶天綱。已矣薛燭今千載。九重深深路莫通。才大難用原如此。何必慽慽長苦竆。</text>
<title>偶成自笑</title>,<text>端居自隔路歧塵。高臥園廬任屈伸。三省道求曾氏學。一般草翠濂翁春。</text>
<title>詠梅</title>,<text>玉骨冰腮造化新。不庸紅紫損天眞。練艶淡粧春意態。蕭騷冷韻雪精神。</text>
<title>雨後晩步</title>,<text>三月淸風岸柳斜。微吟獨步過重阿。芳草遙看春意綠。殘溪閒聽雨聲多。</text>
<title>秋日懷友</title>,<text>歲暮竆山九月天。强排愁緖對塵編。小窻盡日無人度。霜葉紛紛落案前。</text>
<title>滄厓會遊。適有故未赴。作側體一首示意。</title>,<text>料得滄厓會。詩醪晩景深。綠陰江一帶。皓月壁千尋。浩蕩扶新興。團圓敍舊襟。通宵耿不寐。悄悄動高吟。</text>
<title>奉別再從兄 漢綺 洛行 戊辰</title>,<text>此去長安五百里。別離能不亂愁思。天高北極君門遠。日暖東風客馬遲。義理貴從心上得。行藏元自世間推。朝廷若問遙來意。但道吾人有秉彝。</text>
<title>與諸益遊漁村瀑布。各賦二絶題石面。</title>,<text>磨石灘聲碧。訪花春意紅。世外人三四。笑談聲色中。白石淸溪上。芳陰兩岸開。桃源知不遠。點點浪花來。</text>
<title>贈別濟而 汝用 族兄</title>,<text>太白深深隔世夤。朋來亦悅况吾親。秋風一策山千疊。情話三宵月半輪。詩禮吾家元有業。文章今代肯辭人。夫夫遠道終難盡。惟望源源輔以仁。</text>
<title>滄厓亭偶吟</title>,<text>乾坤一氣正氤氳。溪女歌長初採芹。落絮輕輕波上雪。浮烟細細壁間雲。行人百代江山感。啼鳥三春桃李芬。勝地由來乘興易。此時佳景共誰分。</text>
<title>考槃臺</title>,<text>秋入溪山錦繡開。夕陽疎雨渡江來。千載碩人一去後。白鷗時坐考槃臺。</text>
<title>輓再從兄</title>,<text>四世同堂十弟兄。惟公居一得章程。傳家舊業靑氊在。違世希音白雪香。百歲猶些門戶責。九秋何早海桑傾。忍看寂寞虛帷外。梧月無情夜夜明。公自號梧月漢水滔滔一別寒。正愁陰雨助狂瀾。世無原我寧尤世。天實監衷欲訴天。千里未伸心上義。一舁終見夢中還。千懷萬緖呑靡吐。寃氣應干牛斗間。</text>
<title>鹿門道中</title>,<text>芳陰挾水多。禽鳥互相歌。輕風拂面去。香到不看花。</text>
<title>幽蘭</title>,<text>不識秋風早。居然已四䕺。聞香起訪去。園草最深中。</text>
<title>次再從兄 漢中 林舘韻</title>,<text>黃鸝碧樹自相關。物色居然已半年。靜坐獨看梧葉下。行吟忽立夕陽邊。工夫可卜宵中夢。風味何論晝日眠。竆道憂樂皆非我。莫作悲歌和趙燕。蘇詩。有孝先風味也堪憐。肯與周公晝日眠之句。</text>
<title>次濟而兄觀海詩 庚午</title>,<text>聞君匹馬出東城。忽見新詩海色橫。一碧微茫天卽水。萬象浮動景難名。鋪排元氣乾坤大。激打重瀾霹靂聲。莫歎浮生俄變覆。桑田終古幾翻傾。</text>
<title>會飮林舘。走次主人韻。</title>,<text>柳塘春色深。林舘春醪熟。酌罷數盃處。前山看更綠。</text>
<title>閒中偶吟。六言二首。</title>,<text>梧桐一番過雨。楊柳盡日淸風。案頭正闌古書。樽前高卧山翁。飛花亂點酒筵。鬪禽時墮空庭。無端忽罷午夢。何處又到鸎聲。</text>
<title>病中寓感</title>,<text>積月吟痾秋已暮。寒聲搖落靜關扉。惟喜片月心相照。夜夜淸輝度戶遲。</text>
<title>趙友奎應 星復 來留四未亭。余病未赴會。摘送九月紅桃。副以戲吟一絶。</title>,<text>庭畔小桃苦太晩。及玆秋暮始能馣。莫將早晏輕題品。熟處方知無不甘。</text>
<title>木屐渡略彴</title>,<text>殘橋危屐帶驚浪。步步惟能戰兢持。苟養是心無間斷。人間何道不平夷。</text>
<title>夜坐</title>,<text>庭雪寒透簟。簷風響撼燈。夜深成獨坐。心下淨如冰。</text>
<title>桃李</title>,<text>東風日吹開。東風日吹落。開時何灼灼。落處還寂寞。前後一東風。忽焉殊厚薄。人情從可知。焉用悲且樂。</text>
<title>感懷 二首</title>,<text>一病支離意轉孤。流光冉冉不延吾。蟬催木葉歸何處。蛩泣天霜入夜窬。浮世寓形俱是客。文章從古已非竽。嘐嘐此志猶狂簡。酒後時能夢有虞。呼兒扶坐倚床頭。物物無情競赴眸。殘砌黃花逢九日。亂山丹葉染三秋。一行玉笛雲鴻去。萬里金波霜月浮。時律居然無柰爾。謾敎瘦骨暗生愁。</text>
<title>元日甚雨。敬次退溪先生十六日雨韻。壬申</title>,<text>廑將病骨過三冬。㥘寒餘戒風雪兇。半夜一雨連日夕。陰雲毒霧更愁翁。扶杖出門步園林。仰看冥冥點天心。元來佳日信難得。從此憂愁互相侵。點撿吾心於靜居。善少惡多亦此如。始知修人天可反。此理昭昭莫躊躇。</text>
<title>次權美仲 載彥 滄亭會席韻</title>,<text>吾家問學自前人。密付惟傳辨主賓。如今可歎墜已盡。還將遺集恐遂湮。右次讀懶隱先生集奉示主人利義由來渾紫朱。臨危剖決匪區區。遺昆敢道揄揚語。自有靑雲百世儒。右次讀己巳疏有感一色無邊渾雪花。靑烟時復壁間斜。吾心若得騷壇興。何必區區向人誇。右次戲贈</text>
<title>立春朝</title>,<text>大地竆陰閉。開㰍白雪盈。獨占春意象。簷鳥有新聲。</text>
<title>暮春會飮漁村瀑布</title>,<text>曲水流觴勝事團。風流千古畫圖看。不識當時眞率樂。更把紅蘂泛盃間。扶病騎驢出洞口。兩山花柳挾流開。猶恐一春看不盡。分付童子莫鞭催。</text>
<title>峽洞訪具贊叔</title>,<text>水曲山回路百轉。丹霞翠壁渾成佳。吾人知在竆深處。盡日驅牛不見家。</text>
<title>癸酉仲夏。寓杜谷村舍。因記年前林舘寓此詠懷求和。余次以勖之。今年余又此谷矣。不無一般懷。仍次其韻。</title>,<text>人生禍福信非天。一行不修病五年。瘦骨更投荒谷裏。柴扉遂掩小溪邊。口腹豈惟嫌豕肝。光陰其柰竟蠶眠。縱然猶有求全毁。看取諸君北事燕。閔貢字仲叔。居安邑家。日買猪肝一片。屠者不肯與。邑令聞敕令常給。仲叔恠而問之。乃嘆曰。閔仲叔豈以口腹累人耶。遂去。蘇詩云口腹正累人。寧我食無肝。</text>
<title>朝吟</title>,<text>初日山扃瑞色迷。珍禽相和百般啼。須臾白霧平如海。坐失千林又萬谿。</text>
<title>溪亭贈趙奎應</title>,<text>水曲山回境轉幽。孤亭斜日晩蟬稠。軒窓依舊梧桐月。邱壑從今蘆荻秋。十載逢迎俱病客。三宵盤礴儘淸遊。天公亦解吾人意。爲作江波俾淹留。</text>
<title>又次林舘韻贈別</title>,<text>送君江上罷。讀君詩與札。君歸倘相思。回看華山月。</text>
<title>次趙奎應</title>,<text>湖海十年別。溪山一夕攀。留連文酒樂。休歇利名關。詩寫新秋興。月當故舊顔。浮生如落葉。飄散幾時還。</text>
<title>次趙奎應先亭重修韻</title>,<text>先生亭子玉川濱。葺理如今更可人。天地高名百世義。江山賸馥四時春。盪磨皆水磐陀確。捲舒自雲岳色新。賴有賢孫能繼業。千秋遺躅不成陳。</text>
<title>暮春訪奎應溪亭</title>,<text>十里江郊秋色多。夕陽騎馬下苕羅。故人知在溪亭裏。洞口烟沈水自波。</text>
<title>趙奎應遊法溪書堂。遂與諸名勝唱和。次韻以贈。丙子</title>,<text>繫馬磵中樹。登君江上椽。交情元昔者。物色自依然。滯雨成團會。掛風有古絃。莫言難後約。吾輩已衰年。</text>
<title>戲吟一絶。示奎應求和。</title>,<text>古洞暮霞朝霞裏。淸江一曲二曲間。再到孤亭題鳳字。沈吟獨坐對前山。</text>
<title>惜別</title>,<text>正抱悲秋意。還添惜別情。孤亭山日落。檻外但江聲。</text>
<title>余陪仲氏到四未亭。姜學士稺可 必魯 亦來。與主人士克 昌復 奎應玩月談討。夜久乃寢。余三從兄季通 漢輔 與其姪巖叟 泰相 怳然來會。團欒文酒。盡歡而罷。乃一夢也。噫。余與二君別。裘葛已易而曾無夢寐之逢矣。忽於今夜而得之。二君皆風流士也。其英靈爽魄。猶知吾輩今日之樂。而怳惚來遊耶。抑余存沒之感。尤切於此時而發者耶。遂吟一絶以識之。</title>,<text>聯翩入夢笑相持。覺來山月在梧枝。也應吾輩今宵會。一理相通九地知。</text>
<title>仙遊亭玩月</title>,<text>水色月華上下空。一區雲壑畫圖中。無竆勝賞收難盡。沈吟獨坐古亭東。</text>
<title>過瓢隱金先生遺墟 前有隔秦嶺</title>,<text>晩入陶淵界。先詢處士碑。巖高萬丈勢。松老歲寒姿。天地嬴秦隔。江山文藻遺。摩挲敬讀罷。千載起深咨。</text>
<title>謹次姜丈淸之 𣒴 戲贈韻</title>,<text>閒來淸味話同人。戶外非關路歧塵。莫嘆吾儒康濟拙。久知無處問通津。</text>
<title>又次一絶以反之</title>,<text>大德不須拘小節。至人元自貴同塵。隱居正好隱屠市。揭厲隨時是泮津。</text>
<title>送趙秀士明逸 居南○丁丑</title>,<text>問爾從何至。春城帶雨長。正憐初識面。安得久連床。志氣桑蓬遠。行裝錦綉光。男兒多事業。不獨在文章。</text>
<title>戊寅二月五日。同友人遊栗里村。</title>,<text>人生能復幾。營營不暫休。達人貴遺物。喜爲境外遊。愛君菟裘地。蕭灑臨淸流。淸陰翳山木。閒容集水鷗。村名猶可愛。的歷依山邱。巖臺與平沙。綠酒屬朋儔。但使娛性情。不復計獻酬。借問當時樂。亦如今日否。俛仰千載人。滌蕩百歲憂。知應心會得。外此復何求。右次斜川韻竆居抱宿痾。終歲未能出。居然感物化。坐歎遒時律。猗我隣居子。情契固深密。招邀修故事。聊以寫愁寂。不辭携樽酒。暫撤披古帙。淸江帶縈洄。奇峯仰峋崪。班荊坐白沙。脫略塵世汩。放歌歌激烈。劇談時促膝。山間與水曲。追隨皆懷逸。百年心內人。千載沂上瑟。俯瞰東流水。仰看西去月。事業君莫歎。此樂猶難畢。右次石馬韻</text>
<title>戲和嵋山從兄見嘲 林舘一號嵋山</title>,<text>山水遊有術。深趣在不迫。朋友交有道。信在重然諾。風烟十里東歸路。朝與姜友微吟緩步來江郭。江郭按衍而寥廓。淸川白石春晝永。一樽隨處恣深酌。烟霞遠近閒指點。水石上下徧探歷。醉到興闌頹然臥。渺然仙夢遂怳惚。此日此樂何終極。異哉嵋山翁。起來山日落。江山鞱眞面。盃酒尋餘瀝。苦吟詩艱就。强歌歌不曲。歸坐茅屋底。松火明滅獨對村翁說素臆。翁兮何乃爾。回首嵋山雲雨黑。</text>
<title>與嵋山兄訪權應一 大度 不遇。上樂西庵。歸路逢應一。一宿而別。和吟一絶。</title>,<text>違處終能合。今分更何歎。惟留端正月。山窓兩地看。</text>
<title>八月二十二日。與權美仲作穿川之遊。滯雨李順則家。口吟一絶。</title>,<text>擬竆淸洛上。先啄故人扃。盡日山家趣。寒江雜雨聲。</text>
<title>魚樂臺</title>,<text>問魚何所樂。蒼波任自躍。酌罷巖花飛。吾亦樂吾樂。</text>
<title>臨別口占。戲聞從兄。</title>,<text>鹿門無今古。龎公豈獨賢。山靜塵不到。世外一神仙。</text>
<title>道中</title>,<text>燒巖開新畬。刳木灌高田。誰將此辛苦。爲聞廟堂賢。</text>
<title>己卯三月。梅花盛開。敬次退陶先生韻。</title>,<text>杜門守幽獨。孤懷日自淡。時物正暄姸。春風已暮三。梅仙肯招我。起來再三探。暗香氣自冷。疎影質本澹。依依參夜橫。皎皎露朝濫。君是丈人行。寒苦力自擔。綽約任高潔。藏艶遠塵暗。日夕可徘徊。肯遣俗士瞰。</text>
<title>食菜病泄。戲吟求和林舘兄。</title>,<text>忍飢茹草味如飴。誰遣一莖惱我脾。稺子扶來椎戶坐。滿庭春事去多時。何事童年未學仙。區區飮啄滯塵寰。天公解惜迷難悟。故遣春芽絶利源。口腹於吾養最小。幾人到此便壞了。苟無精識熊魚辨。粱肉由來甚惡草。</text>
<title>溪亭偶吟</title>,<text>隱几灘聲遠。開門岳色堆。坐談移夜色。江月捲雲來。</text>
<title>周村慶流亭。敬次退陶先生韻三絶示主人 宇周。</title>,<text>松老庭前雨露滋。根深澤厚茂本支。幾多培植流餘慶。留與來人世世追。墟烟喬木坐來冥。對話陳陳百世情。爲問當時花樹樂。軒迎松韻到今淸。正脉吾家星斗臨。手題三絶豈謾吟。賸將䂓勉重指掌。池月涵空萬古心。</text>
<title>季秋。約美中于溪亭。權聖能 載綸 自山墅來。三從姪江叟 衡相 乘月追到。遂與主人誠仲 貞復 談討款洽。儘可樂也。因次亭中古軸韻。</title>,<text>一曲溪亭溯欲洄。石流淸澈見魚腮。故人成會仍佳節。江月捲雲更深杯。隱几灘聲通夜聒。開門岳色滿簾來。風流未盡名區興。別後懸知夢幾回。</text>
<title>獨坐</title>,<text>雨度黃梅樹。風來百合花。盡日無人問。淸香自一家。</text>
<title>閏四月。作天燈之遊。自開目迤歷神水土窟鳳停諸寺。登鳴玉臺。臺卽退溪先生與吾先祖察訪公遊賞命名之處也。後人作亭其傍。刻臺名及先生詩於巖面。噫臺在寺之洞門。筇屐咽於道者。不知其幾千年矣。及遇先生而闡發之。山水之遇不遇。有數存乎其間者夫。俛仰興感。敬次先生韻一首。</title>,<text>古澗流水自成陰。白石蒼巖遠俗心。試問當時賞玩意。至今遺馥在西林。</text>
<title>立春 庚辰</title>,<text>家家春帖競祈天。天亦何能使盡然。默坐省躬無外念。茅簷朝日照丹田。</text>
<title>三月桃李盛開。梅花頗有瘁枯之態。因占一絶以解之。</title>,<text>暖日輕風物色多。紅紅白白揔繁華。小梅獨恥爭春艶。老榦疎枝點數花。</text>
<title>輓洪士元 致根</title>,<text>家世傳文雅。謹溫自性資。短摧人盡哭。深實我偏知。幽閤春尙早。高堂夜每遲。爲仁宜有報。餘慶付麟兒。</text>
<title>夏寓水月菴。次漁洞李公韻。</title>,<text>別界古菴勝。偸閒又到看。磵深泉響洞。雲捲月登欄。參釋身同靜。鳴禽意共歡。前人不可見。悵恨獨盤桓。</text>
<title>浮石聚遠樓。敬次退陶先生韻。</title>,<text>茫茫雲海一高樓。豪興登臨又是秋。千載惟餘興廢感。坐看明月上簾鉤。</text>
<title>白雲洞景濂亭。敬次退陶先生韻。</title>,<text>疎雨秋山色。寒松逝水聲。欲知無極意。千載景濂亭。</text>
<title>錦仙亭。謹次板上韻。</title>,<text>雨濕松杉靜。雲收洞壑開。先生何處去。獨立錦仙臺。</text>
<title>四從叔名其廬曰四難。作詩識之。夫人之病。在易其易難其難。今公致力於斯。則於後獲之訓庶幾矣。不覺灑然起敬。謹次拜呈。</title>,<text>吾人爲學在先難。知改言行最是難。敢用楣題申勉祝。四難透去卻無難。</text>
<title>次從兄遠遊</title>,<text>時序居然已屬秋。南州孤客辦淸遊。臨歧莫學楊朱泣。乘興幾題李白樓。雲月相思千里遠。湖山放跡一萍浮。吾生隨遇宜爲樂。何必謾齎天下憂。</text>
<title>壬午暮春。與權日升 昇 訪趙奎應於媚雲亭。因留話累日。日升拈四韻共賦。</title>,<text>戶外桃花花外墻。幾年雲樹此逢場。溪山已帶紆延勢。薖軸猶存軌躅芳。把酒喜同邀月榭。枕泉疑濕卧雲裳。優遊此樂元非偶。不覺山光已夕陽。</text>
<title>哭再從弟夢應 漢楫</title>,<text>惻惻復惻惻。送君歸南陌。南陌窈而寬。密邇先公宅。上有太華岑。下臨淸江淢。於焉而陟降。千歲又度億。惻惻復惻惻。君家最可悲。三世宗宮托。兩家妻與兒。一身百口命。非君何以資。庭閭鎖鞠草。無心復過之。惻惻復惻惻。君材堪可惜。醇謹天所賦。剛柔亦頗適。使之秀而實。無不宜家國。秋風一夜起。摧折竟何忒。惻惻復惻惻。君我情偏篤。君視我兄師。我視君心腹。齷齪末路中。相期無渝瀆。已矣今無及。斜陽獨立哭。</text>
<title>玉淵亭吟</title>,<text>春江日暖水如油。挾岸靑山草色浮。夫子遺亭何處是。芙蓉臺下有孤舟。</text>
<title>早春道中</title>,<text>樹葉新抽綠未齊。山花間發水東西。林禽欲囀聲猶澁。試向高枝百種啼。</text>
<title>尋山寺聞磬</title>,<text>雨濕松無響。山高路轉迤。白雲深鎖洞。寒磬暮寺起。</text>
<title>有感</title>,<text>夜夜月開戶。朝朝霧掩扉。世事何紛紜。僧從山外歸。</text>
<title>山房夜吟</title>,<text>月來有意頻開戶。燈滅不曾强起僧。讀書每到三更後。昏氣自消夜氣乘。</text>
<title>孟春坐林舘</title>,<text>僻處愛佳節。山村春返林。老栢烟霞纏。方塘歲月深。竹戶吟醒士。風軒喧古琴。幽興此間在。時來共說心。</text>
<title>風琴</title>,<text>邱中琴三尺。山水音藏存。爽籟悲龍吼。餘調殷雷翻。猶嫌煩手弄。呼童掛風軒。</text>
<title>獨酌</title>,<text>砌閒看草長。家靜任禽噪。主人方醉臥。客到信無報。</text>
<title>種樹</title>,<text>性本好種樹。重爲茅齋栽。樅自山阿移。梧從林屋來。牧丹間其列。桃李又成培。懼俗偏無竹。逢人必問梅。如何色色備。佳節爛熳開。</text>
<title>酬林舘韻</title>,<text>合沓千峯列。蕭然一閣高。料得何能到。寒松果有濤。</text>
<title>老翁歎</title>,<text>秋雨終日夕。冷氣連阡陌。離離禾若黍。寂歷未改碧。農家有老翁。一生老於農。入門婦子語。年事正忡忡。婦子有知否。愼勿爲夜食。昔在某年時。日氣此之忒。兒啼夜不眠。傭恚朝莫役。苦惄甚於疫。人心一變革。</text>
<title>閒居吟</title>,<text>守寂經春夏。春夏舒而遲。無心視與聽。鳥啼花自飛。嘐嘐慕古徒。今人更爲誰。羲皇卽不遠。身閒意得時。</text>
<title>自警</title>,<text>我看世上人。無不兩截人。安知人視我。不如我視人。</text>
<title>讀眉叟記言有感 四絶</title>,<text>古人爲古言。今人爲今言。最是稀且貴。今人而古言。鶴老松雪寒。蒼然古䫉奇。秋雨雲洞裏。我昔一望之。鳥翔獸又蹌。神變不可摸。蒼古像物則。千載更絶孤。爲古其有本。古心誰能伉。超然物累外。優遊三代上。先生心古䫉古書古文古。依然邃古世人。故賦此四古詩以寓慕。</text>
<title>次林舘見贈</title>,<text>靖節先生貧到骨。歸來猶有酒盈樽。秖今公道尋無處。栗里惟回五柳春。鹿門中有栗里村故云。書史江山樂日新。百年身世却淸眞。莫將樽酒漫敎惱。自有磊胷萬斛春。此一絶反其本意。</text>
<title>輓姜丈 植</title>,<text>世道日浸下。谷蘭空自芳。治心敦樸素。守口絶雌黃。五福成家業。一男重士望。鄕邦從此廓。遼鶴遽茫茫。念昔從容日。傷今敎詔時。誼兼先契厚。情若晩生推。尊達神彌旺。凝沈氣自怡。九菴留勝蹟。百歲寓餘悲。</text>
<title>題芭蕉葉</title>,<text>亭亭三碧玉。相持不相侵。日日抽新葉。生生祇在心。</text>
<title>元日。有年邁學退之歎。因賦我生吟。甲申</title>,<text>我生四十七。循省無一藉。書劒曾久閣。桑蓬志已謝。頹摧卧茅屋。茅屋只數架。憶昔少年日。發憤竆日夜。心法究賢聖。義利剖王伯。妄念受中責。長道期覂駕。甓社騰光彩。應龍神變化。從好絶外慕。蘊而將待價。二竪忽侵淩。歲月又不借。三孱寧滿隅。四癡終歸詐。口何談性命。手何昧耕稼。兀兀成一陳。空洞出百罅。每慚初心癡。况感時餞迓。猗彼七十徒。聖門得親炙。紛紛各飮河。混混泉不舍。至道貴平常。大仁無借假。慥慥不撤簣。平地成太華。俛仰空白髮。寥廓世幾下。入門隔鐵限。轉喉遭打罵。浩歎歌一曲。請君莫相訝。</text>
<title>奎應來留溪亭寄詩。次韻以贈。</title>,<text>八月江亭物色鮮。故人情意更堪憐。淡雲迎日藏幽壑。亂樹粧秋鎖別天。拙性從吾羞視舊。眞工輸子愛加前。樽筵再握靳分意。風月如今屬此邊。</text>
<title>佛影寺 東遊雜詠○乙酉</title>,<text>兩山環合沓。一水襟縈洄。列㙮巖巒競。排冰洞壑開。龍歸猶白霧。鶴去自蒼臺。每歎蓬萊阻。蓬萊始會來。寺中故事有五龍潭，鶴巢臺。</text>
<title>閑山嶺望海</title>,<text>梵閣寒星落。閑山曉靄收。懶扶短策去。徐上特岑休。忽見東南闢。方知天地浮。微微點點白。僧道是漁舟。</text>
<title>聖留窟</title>,<text>恠恠奇奇千萬狀。工如顧陸畫難遒。知應造物還嫌露。長遣遊人秉燭遊。</text>
<title>酒泉臺</title>,<text>杏花蒼竹酒泉臺。雲影天光鏡面開。要將異境專成趣。乍隔山前碧海來。</text>
<title>觀海</title>,<text>半世磊胷苦未淘。短筇今日海西臯。極遠渾天還似近。一平無地反如高。鋪排始覺乾坤大。擊盪長敎震霆號。更問蓬壺何處是。吾將乘興釣神鰲。</text>
<title>樓嶺口占 己丑九月陪仲氏作太白遊</title>,<text>二日江山客。行行紅樹裏。寥㗳低頭去。澗聲長入耳。樹密磵香冷。溪回山影依。莫道秋尙蚤。靑紅間益奇。</text>
<title>孔泉</title>,<text>巖穴穹然广作關。洪流汩㶁忽慢間。也知造物要奇玩。故秘靈源伏重巒。</text>
<title>太白山望京臺▦</title>,<text>直道平平漸極巓。及登臨處始豁然。萬相烟樸微茫地。一氣雲空寥廓天。爲捍北辰盤據壯。將鎭南國體段圓。誰言臺上無奇景。半世遊觀到此全。頂上欣然俯大寰。南來元氣盡爲山。一線環碧天連海。萬樹粧紅錦擁巒。作鎭先須爲體重。盪胷何快騁眸寬。始知夫子東山興。不在區區小大間。</text>
<title>華寺滯雨。同行作苦雨詩。因次以解之。</title>,<text>遊觀亦有道。徐緩貴忘勞。風雨還助景。坐看興不孤。秋雨蕭蕭鎖洞霞。萬山丹葉勝於花。天工應惜仙遊促。故作寒雲去路遮。</text>
<title>石浦道中</title>,<text>淡雲疎雨石流潺。盡日行吟圖畫間。倚杖欲尋靑玉洞。回頭還望白屛山。</text>
<title>望京臺憶姜擎廈 橒○時作蓬萊遊</title>,<text>君去蓬萊我太白。擡頭天末坐沈吟。遙知萬二千峯月。分照吾人兩地心。</text>
<title>贈柳耳仲 鼎文○幷序</title>,<text>余登太白頂上。有木飽受風霜。輪囷離詭。見棄於人。余取以杖之。葢憐其類己也。耳仲見而愛之。喜而贈。百年長一寸。長丈度幾春。試看扶携處。手裏自生雲。</text>
<title>上元月</title>,<text>月色今宵第一奇。倚門閒望故多時。村翁不識余心樂。爭道高低驗稔饑。</text>
<title>次姜丈淸之</title>,<text>心定境愈僻。門閒客少過。蘭香深處聞。松韻歲寒多。遣興詩全古。開懷酒半酡。超然立暮道。爲我一高歌。</text>
<title>與諸友遊東峽。臨谿喫飯。風味甚淸。口占一絶。</title>,<text>秣馬休筇傍石潯。樹陰山氣坐來深。洗手共攤分葉飯。一谿淸餉盡輸心。</text>
<title>栢川洞</title>,<text>狼石崩崖初渡橋。仰看靑嶂揷穹霄。淸深曲曲渾難狀。咫尺仙人如可招。</text>
<title>梨花洞</title>,<text>無數巖巒列戟奇。曲潭淸石更瀰瀰。佳處無言還獨笑。倚筇斜日却忘歸。</text>
<title>穿川</title>,<text>鑿石穿山注黃池。化翁奇變盡輸玆。一瞰不覺壯心魄。積石龍門此可推。</text>
<title>路別奎應一行</title>,<text>二日江山客。幽懷幾處開。回看分手地。雲鎖望京臺。</text>
<title>贈碧峯師 幷序○庚寅</title>,<text>余於玆山。自童丱不知幾往還。而中以貞疾。隔阻山門。道場雲壑。每入夢想。今因事敲扃。師以白巾緇衲欣迎道故。款洽周至。亦可樂也。吟留二絶。俾作次面之資。秋雨蕭蕭萬樹森。山雲還鎖洞門深。殘菴賴有高僧舊。對榻忻然話古心。四德三伊近若何。寶花淸講味應多。如今卄載重歡地。影裏碧峯秋色加。</text>
<title>輓姜淸之丈</title>,<text>小園殘砌占區閒。任却繁華獨掩關。康濟謾營身世外。淸高仍見造次間。沙秋月到胷襟靜。酒半詩成意味寬。叵耐大期身後慟。螟孫髧髮任欒欒。</text>
<title>輓鳧川從叔 鎭斗○朱子於朱弁爲四從孫。而自穪從孫。敢援例以見親。</title>,<text>吾家文獻世所推。松考遺範反爺追。昭明恢台流慶祿。夫子猶及隆盛時。提撕薰沐儘不誣。標格才名邁等夷。弱冠遊學學無方。浮世功名易摘髭。居然蹉跎成濩落。不惟家運嶺運非。從我還尋林泉樂。鹿門深深蚤卜移。鹿門之山吾家有。歡然一室互扶持。龎公逸業世誰競。韋家春樹情更怡。菑畬經訓竆白首。至樂惟在課羣兒。晩庄鳧川心更愜。淸寒到骨無幾微。乘涼頹卧靑柟葢。盡日深關白竹扉。囂囂儃儃塵不到。有酒欣然斯有詩。鄕邦小兒樂有倣。尊達巋然奄獨歸。月社雲深春寂寂。未亭石白波瀰瀰。招邀朋儕修文會。興起斯文已成規。風流灑落看邃古。鶴髮蕭然神仙姿。小子顓蒙猶親炙。越自丱角受罏錘。但恨孤負勤誘掖。不恨伶俜無庇依。操履狷介猶疎放。韻度密察更和慈。君子偕老差先後。九原相對舊齊眉。年來百感桑變海。寂寞緇帷更安歸。距家步武梅山脚。鬱鬱佳城如相遺。蛻棄淟涊公何憾。惟有門生掩涕洟。嗚呼惟有門生掩涕洟。</text>
<title>溪巖金先生輓 緬禮時</title>,<text>半夜徘徊桐老高。巍乎天地一床牢。苦心反易西山餓。大義能凂北黨饕。寵渥便蕃三錫誥。淵源端的再傳陶。幸今冠履重陽日。廉立淸風更豎毛。</text>
<title>川城歸路。訪金公達 在純 臥龍菴。遂步主人次朱子詩一絶。</title>,<text>蕭然潭上屋。投宿雨中客。幽勝收難盡。沈吟坐白石。</text>
<title>輓權姨兄 象度</title>,<text>長德酉陽漸看稀。如何公去又斯時。厖姿叔季誠人物。懿行家門是法師。功積敎撕成衆學。樂深林壑共佳兒。秋高木落增寥廓。川月巖松揔帶悲。</text>
<title>步川沙次存齋上瀑魚韻</title>,<text>上潭無別下潭游。祇是那心好上頭。龍門積石雖云險。不到竆源應不休。</text>
<title>哭趙奎應 辛卯</title>,<text>太白鍾靈淑。羅水淸瀰瀰。吾祖避地地。玉老菟裘移。子姓世守契。情若骨肉慈。公資天所厚。高才絶等夷。秀拔藝林中。鴻聲自藐時。家有名祖業。菑畬樂不疑。晩翁重開擴。歸來有餘師。汎博竆百氏。爬抉極玄微。矻矻竆年業。咀嚼不知疲。卓然門路正。優爲世所推。典逸追歐曾。抽警壓參維。文章猶餘事。志業豈差池。孝弟因性分。婣睦敦世儀。刊落浮華盡。踐履自常彝。鶴坡好從我。鴻逵已付兒。山林成肥遯。優樂自舒遲。羅山文藻宅。賸馥尙有遺。每趁花葉節。不使職事隳。濟南非吾儔。推詡老更彌。到卽翩小札。逢輒許深知。溫雅胷襟靜。淸疎氣骨褘。薰然輸全枰。亹亹肝腎披。皇王治亂際。天人性命資。彝倫及日用。理義分蠶絲。有唱斯有和。揚扢竆夕晞。飮酒發天和。拈興有新詩。陶陶相得樂。百歲在前期。每詑筋力强。常愍我善疧。安知斯文厄。一朝遽在玆。念昔同遊日。公歎倏相辭。書榭洎雲亭。依依夢裏追。吾亭已突兀。吾詩已敲椎。品景與賡韻。何不趁追隨。世故苦踳駁。神氣更惙羸。將期春駘蕩。霜風奄悽其。深深太白路。交手競先歸。京臺越中什。披咏心愈飛。到今有二恨。何時更相諮。世道終媚嫵。浮雲長掩曦。京華泣白髮。純誠隔丹墀。會俟天下事。難慰地中悲。吾道將竆日。海內復有誰。經濟違素計。詞林失循持。矧玆愚矒質。自恃有攀毗。難得旣如彼。易失又如斯。惘然立暮道。倀倀無所之。有疑孰爲質。有過孰爲規。藹藹春噓物。濯濯月照湄。異日溪亭會。能忍起悠思。鶴坡奎應號。</text>
<title>注谷洞口 南遊雜詠</title>,<text>雨霽風輕草色浮。淸香幽韻挾溪流。山禽亦解遊人意。時和灘聲啼樹頭。</text>
<title>蓮峯淵。次趙稺顔 淵復 呼韻。</title>,<text>灘聒欣聾耳。波澄欲洗心。對話雙崖上。珍禽復送音。</text>
<title>蒼巖道上</title>,<text>㙮洞眠過雨。蒼巖咏落暉。今行須不惡。光景互推移。</text>
<title>泣嶺</title>,<text>泣嶺人更笑。寧海路無平。世事元如許。山光祇自明。</text>
<title>觀魚臺。次徐景望 榦雲。</title>,<text>一朶危峯數牒城。要看滄海半天橫。才登不覺連呼壯。乍坐還忘强作名。天地一指非幻語。古今萬物誰同聲。更留牧老遺芳在。寥廓千秋不禁情。</text>
<title>景牧齋 齋在濠地村後。本牧隱沈香閣舊址。南氏先世建今齋。</title>,<text>依舊沈香閣。從今景牧軒。登臨起曠感。方澤尙涵漣。</text>
<title>癡軒亭</title>,<text>癡軒我未及。今上澗邊亭。老樹不知感。春來自帶靑。</text>
<title>竹島望海 一名丑島</title>,<text>岧嶤竹島海門臨。萬斛層濤不敢侵。白浪翻雲龍屈折。紫瀾激石鴈浮沈。魯連子去猶生氣。陸秀夫存不死心。安得長風萬里鏡。明明直照鄧公林。</text>
<title>次景望韻</title>,<text>勝賞東南舶。佳肴巨細鱗。百年惟此日。高興正嶙峋。</text>
<title>杖廟庭竹有感</title>,<text>敬瞻夫子廟。取杖宮墻竹。緩步上丹岑。淸風生兩掬。</text>
<title>雲山書院。謹次板上韻二首。雲山。白淡巖，惺軒二公幷享之所。</title>,<text>丹邱物色畫圖成。海氣山光互照淸。千載猶餘不盡賞。長敎遊客起遐情。雲山形勝已顧名。灝氣淸光面面生。平野西臨控地勢。浩溟東坼接天明。肯堂終古賢孫在。儒化如今案策橫。更有陶翁題品字。登臨景仰不堪情。古之攬勝亭懸板。今揭于此。</text>
<title>洗心臺 在院東</title>,<text>浩臺東畔洗心臺。黃竹蒼松護且排。天公要備儒賢宅。大海其邊半畝開。</text>
<title>龍湫。次白稺文。元邱村右有長潭。名龍湫。</title>,<text>大觀滄海水。還對一方湫。有本皆若此。莫道是漫遊。</text>
<title>留贈稺文</title>,<text>海山三日共追隨。談勝論文盡素期。把手爲留他日約。洗心臺上月明時。</text>
<title>丹山書院拜牧隱影幀</title>,<text>肅瞻牧老像。退坐德樓風。山水儘淸淑。名聲秖此中。</text>
<title>北水洞 二首</title>,<text>翠壁淸潭曲曲奇。看山天備別區移。傍人莫道歸來晩。雲水中間盡日怡。烟林雲峀畵圖開。洞府優延往復來。可憐千載無人管。謾使山氓煑石臺。</text>
<title>冥棲菴。次軸中韻。</title>,<text>先生遺躅至今留。爲是搆堂傍小邱。境僻端宜棲老鶴。機忘底處見飛𩿨。軒迴崖壁冥成趣。塘匝篁梧淨不流。興廢有時留待後。登臨莫用起謾愁。</text>
<title>繼祖菴 在平海地</title>,<text>攀石緣藤步步艱。蔭森松檜澗香寒。倚筇纔到臨無地。仰面還驚灑有湍。雲擁重巒菴掩戶。天開一面海生瀾。莫言頂上無佳景。到此方爲休歇關。</text>
<title>歸路。與權日升兄弟。拈白香山韻共賦。</title>,<text>老去褎如世事聾。嘐嘐惟有古人風。一筇偶出滄溟上。三老同還日月中。勝賞轉深情境換。眞心方見俗緣空。莫辭此日傾深酌。浮世居然盡禿翁。</text>
<title>次趙上舍景珍 彥儒 贈行二首</title>,<text>東道淸遊十載前。雲亭書社百花邊。如今還惹重逢感。何處翩然鶴上仙。指鶴坡吾道由來易失眞。眞工深處始維新。爲將漫興申貽勉。堪愧當年未問津。</text>
<title>謝趙景休 彥休 用前韻見贈二首</title>,<text>碧海雲山竹島前。無竆勝狀屬那邊。歸來賸得磊胷滌。若道眞仙別有仙。吾儒本色見純眞。浮世還驚白髮新。便覺冲襟差勝讀。三宵明月話津津。</text>
<title>歸坐有感。又次前韻二首。</title>,<text>淸遊豪興葢無前。歸坐依然一夢邊。動靜適宜方有味。如今始信不離仙。今世何人能識眞。惟將奇詭競爲新。看山看水亦猶是。不必勞勞遠涉津。</text>
<title>和退溪先生次金敦敍讀書有感韻</title>,<text>平生謾讀聖賢書。白首猶昧尋正途。不慧畏人非避世。吟痾就靜似從吾。經來簡策皆新面。背去名言卽賤夫。兀兀孤居無所藉。請從一敬作三隅。</text>
<title>秋夜仲氏家玩松月</title>,<text>澗松高百尺。山月出其枝。要看婆娑影。徘徊上故遲。</text>
<title>見縶羊有感</title>,<text>夜來春雨洽。靑草塞邱墟。若不害嘉穀。何用苦縶渠。</text>
<title>趙有春 始復 求我蘭花贈一絶</title>,<text>藹藹蘭之馥。采采持贈君。君歸釀美酒。獻壽北堂春。</text>
<title>偶吟</title>,<text>寂寂溪齋裏。主人獨掩扉。滿庭五色菊。亦復自生馡。</text>
<title>萱花</title>,<text>雨後萱草花。空庭寂寞開。惟有玄文蝶。時時獨訪來。</text>
<title>八月聞鸎</title>,<text>鶯是一鶯耳。聲音隨變時。哀彼文章士。不知世自移。</text>
<title>九月晦日朝。泛殘菊於酒。飮而有感。</title>,<text>九月黃花酒。今朝擧餞盃。從今更幾日。花與酒俱來。</text>
<title>次趙景休寄贈</title>,<text>遊玩從來貴盪胷。羞將謾興付吟筇。多謝前期追勝躅。三杯豪氣祝融峯。公有擬共淸涼之遊。故末句及之。持敬無時自整襟。致知隨物貴鉤深。聞而未學成紛白。勃窣那堪枉索箴。</text>
<title>重陽日。適逢姜景晦 文奎 贈一絶。</title>,<text>故人來不晩。白酒泛黃花。歲暮心期遠。坐談燭跋斜。</text>
<title>次棣華亭韻</title>,<text>曠野奧區備作緣。藏修端合起華椽。柳堤隔市烟容淡。荷澤通軒月色姸。賸餉幾多聯鶺樂。忘機時復伴鷗眠。至今堪賀構堂業。韡萼春深已百年。</text>
<title>歲壬辰維夏。自酒泉迤訪鄭子敬 之夔。子敬與其婦欣迎笑語。且侑之以大白。敬玩退溪雜詠。遂次軸中效朱先生葱麥吟。示子敬一粲。</title>,<text>茅屋蕭然傍小溪。條桑軟柳匝沙堤。細酌濁醪幽興足。香蔬佳味莫嫌荑。</text>
<title>次友人亭韻</title>,<text>吾輩惟君最美才。隔年不見夢頻來。今朝扶杖始逾嶺。江閣憑欄笑把杯。碧水無情能照物。蒼巖遺俗自成臺。更看疎雨羣山色。若爲遊筇面面開。化翁此地逞奇才。泉石爲從太白來。癯影僧歸松畔月。淡容雲鎖水邊臺。灘聲繞枕涼酣夢。山色當軒翠滴杯。試看洞天朝暮靄。明時常合暗時開。</text>
<title>次斗南新居韻</title>,<text>抱得經綸世與違。萬山深處獨掩扉。把竿塊坐雲沈石。採藥吟歸雨濕衣。工到已深黃卷樂。機忘時伴白鷗飛。也知松菊當階植。聊與盤桓晩節依。</text>
<title>喜晴</title>,<text>支離雨初霽。無事意陽陽。麗日如新面。淸陰貴故場。深樹驕黃鳥。閒階寢白羊。靜觀物物得。俱是浴恩光。</text>
<title>九日菊花未開。偶看李芝峯集。亦有重陽無菊之歎。因次其韻。</title>,<text>庭陰溪日轉微涼。靜裏悠然引興長。强把殘杯籬下坐。黃花何事負重陽。悠悠天道秖炎涼。任却機緘互短長。儘覺古人扶抑意。衆陰叵耐剝殘陽。</text>
<title>季秋上澣。江叟與權美仲訪我。因陪仲氏會墳菴。江叟吟一律。遂次以識之。</title>,<text>孤菴新刱古楸隈。幽閴優延小洞開。瞻掃正深霜露感。團欒何幸友朋來。晩秋澹餙林容靜。初月微輝岳色嵬。吾輩殘年能幾會。酒行容與莫相催。</text>
<title>哭柳參奉公晦 徽文</title>,<text>藹藹幽蘭臭。溫溫蘊玉精。一生無玷累。衰世有芳名。泛濫終歸約。淵源早得程。如何文喪日。落盡棣華英。</text>
<title>求求鳥</title>,<text>求鳥棲山栢。養雛雛未成。雛忽墮樹下。羣鳥擭相爭。病鴟要丐命。黃雀豈望瓊。病鴟。用韓文公事。黃雀。用後漢楊寶事。 力微敵衆强。顚沛不能聲。余哀謾受厄。藏之山堂帲。初若喉斷息。夜久始悲鳴。鳴細雜風雨。隔窓耳猶傾。其母遠飛去。求求徧四坰。情竭聲已咽。寂若到深更。忽有羽毛聲。顚倒集我庭。雛鳴有至哀。母鳴有至情。相和愈相促。慇懃到天明。卒乃挾翼去。飛向舊巢停。余感不能寢。反復究隱冥。搤臂招兒採。痛心赴母薨。此理均物化。感通只在誠。嗟彼失天彝。堪愧最靈名。</text>
<title>偶吟</title>,<text>野花多假菊。村鳥揔眞禽。莫將眞假議。花鳥自無心。</text>
<title>親疎吟</title>,<text>簷鳥日親我。山禽日疎人。家鼠驕如愛。野鼯畏若嗔。蚤蝨載身體。螻蟻等埃塵。及其爲我賊。非疎伊在親。穿屋因耗稼。囓膚以損神。嗟哉世之人。毋謂於我仁。疎者本無猜。親則易生釁。莫如息交好。杜門養吾眞。</text>
<title>輓成內兄 彥杠○自號逸白廬</title>,<text>世家流慶遠。資性稟靈殊。養德龜藏澤。忘機鷺泛湖。時衰竆亦樂。心逸老愈腴。偏喪斯文日。天胡禍吾徒。外氏燀聯業。居然公獨尊。每將杯棬痛。欣仰典刑存。大耋於仁短。浮生等燭飜。白廬從此廓。寒日暗消魂。</text>
<title>葛菴李先生輓 緬禮時</title>,<text>抱得瑤琴理絶徽。希音千古幷塤箎。孤忠扶壼天應照。大義尊周世莫知。先契夙敦論捄日。後生增慕再陽時。秖今桑海丹邱上。夫子應深遼鶴悲。</text>
<title>癸巳七月旣望。積雨忽霽。月色可愛。因次應一韻二首。</title>,<text>梧桐今夜月。天意豈無端。七望名千古。將敎霽後看。誰謂今夜月。依舊出天端。頃刻驅雲盡。慇懃使我看。</text>
<title>題落葉</title>,<text>郁郁靑陽面。胡爲丹且飄。手持悄不語。華髮映蕭蕭。</text>
<title>喬峯軒吟</title>,<text>列樹庭除立。葡萄更蔓騁。菀然成三峯。蔭我窓櫳靜。日月占西東。出弇州喬峯亭記中。 風雨增凄泠。糾瓞魚網密。積葉龍鱗炳。當其春夏茂。虐日不能猛。偃仰韻致中。令人發惺惺。西風颯然至。玲瓏匝錦屛。知有肅霜迫。愛此須臾景。俄然嵯峨骨。封雪暮更暻。樅松得其時。風棱挺獨警。四時遞代中。節彼皆峯影。喬岳與喬木。合號爲久永。從今老此下。相對日三省。</text>
<title>酬柳耳仲寄惠韻 五首</title>,<text>歲暮竆山懷自悲。寒天雲樹惱人思。瓊章忽報知音曲。始信人間有子期。年來久已廢看書。衰相非惟動左車。寒妻倦舂松葉散。靈如太白又無芧。生長高孤幾萬尋。惟渠賸得歲寒心。須知遭遇誠非偶。晩節將看不待箴。萬山深處掩寒廬。終歲何人問弊居。細字疲精君莫歎。眼前光景有鳶魚。斯道由來偶與奇。違憂行樂更何疑。鹿門最在竆深處。未可知時是果知。</text>
<title>答徐景望見寄</title>,<text>藹然風味自仙罍。起我寒窓意轉開。千里如塊還伏櫪。百年受斲始成材。孤懷落落同人遠。西景駸駸案卷堆。愚智雖懸情境合。爲吟佳句暫徘徊。歲暮寒甁任恥罍。柴扉封雪未曾開。調痾就靜人疑遯。養拙無營婦愧材。陽復已占簷鳥響。海飜應自隅塵堆。邇來更切紛如歎。時出庭除獨徘徊。臭味由來不待罍。暮天雲樹惱難開。道非身外寧從我。樂在閒中幸不材。風櫛幽篁靈瑟晏。月印庭樹淡圖堆。君家自有康莊路。征邁一床愼莫徊。儉歲無人送一罍。謾將幽鬱寓書開。夢遊虞夏成狂士。樗散江湖任棄材。學道迷方須取友。障川無力孰爲堆。箇中時有會心處。不覺起來乍蹈徊。安得與君對酌罍。寸心千古盡情開。頑砆側畔眞良玉。病樹前頭是美材。老去漸知朋友樂。閒來不妨簡編堆。爲將晩契慇懃望。時惠德音俾無徊。</text>
<title>十二月二十八日大雪。余時吟病。間閱東坡集。有次除夜雪中韻。不用雪字。</title>,<text>大地忽爲銀色界。𩄟𩄟那看一塵沙。宵疑皓月偏明戶。朝起靑烟始有家。占麥已成三白瑞。先春飜作萬䕺花。古人酥酒今安得。惟聽村兒競笑譁。</text>
<title>伏次川西新居上樑文六偉韻 幷序</title>,<text>此吾高王考懶隱先生手筆也。謹按年數。今年爲二百年耳。藏之二百年而後始出焉。隱顯亦有時耶。葢川西先生藏修未幾。遷于安東之漁老洞。去易簀纔六載。子孫遂居此地。而川西故宅。巋然獨存。三世不貨不毁者。葢有意在也而尙不諧。逮于吾行。歸之府吏三十餘年。竟毁之。此文乃見。紙色筆彩。宛如昨日。奉而敬玩。手澤尙新。嗚呼惜哉。家傳先生凡七遷於酒泉地云。而金陵，孤山，澹巖，閒基外三處則不知爲何地。其年月先後。無所考尋。惟此宅之尙見保者。又從而無處。孱孫之感。容可已乎。玆敢伏次六偉韻以寓懷。廣峀西畔峴峀東。百年遺宅一朝空。歲寒伏讀脩樑頌。感淚潸潸西日紅。襄陽名勝擅嶠南。山似芙蓉水似藍。芳躅至今何處是。獨留明月照寒潭。千秋落日峴山西。爲障百川作大堤。功與淚碑誰上下。猶聞街上唱銅鍉。呈看當日稟堂北。名義昭昭揭斗極。桑海幸餘文藻堂。令人何事轉相鬻。炳炳孤忠監在上。便蕃恩渥不曾曠。可憐吾道無人揚。畏壘何年見設象。私淑陶山世幾下。茫茫墜緖爲長夜。孱孫叵耐痛門楣。盍抱遺文工不舍。</text>
<title>有感</title>,<text>物理不可推。可推亦復錯。蛟潛九淵深。鳶飛九天邈。嗜好不已遠。流涎忽見落。大道平如砥。夙裝駕騏驥。一日可千里。如何中道躓。恃馬復恃道。揚揚所以致。</text>
<title>記夢</title>,<text>徧尋萬壑百川洞。高出歇惺天半空。靜夜不辭良久坐。月華面面玉芙蓉。</text>
<title>和公無渡河曲 幷序</title>,<text>公無渡河者。勝國津卒霍里子高妻麗玉所作也。高晨起刺船。有白首一狂夫披髮提壺。亂河流而渡。溺死焉。其妻隨而止之不及。乃援箜篌而鼓之。作公無渡河之曲。聲甚悽愴。曲終。遂自投河而死。霍里子高還。以其聲語其妻麗玉。麗玉傷之。引箜篌而寫其聲。聞者莫不墮淚飮泣焉。因以其曲傳隣女麗容。名曰箜篌引。余閱麗史。悲其事。擬而和之。河之廣矣。不可以憑。河之深矣。不可以凌。公胡爲乎披髮提壺欲渡爲。凡行別家人。今行胡不告婦兒。憤時或負石。憂國或抱沙。公乎何所爲。徒然將入河。柳子招海賈。海賈尙不可。蔡襄戒弄潮。弄潮猶畏禍。結縭百年約。生同晝死同穴。一墮蛟龍涎。誰能收其骨。壠麥時正穫。樽酒時正香。公乎公乎在此何慽慽。趍彼何陽陽。隨之不及忽淹沒。空引箜篌聲悲絶。</text>
<title>輓安丈 性道</title>,<text>風采蕭然質粹明。望中孤鶴逈亭亭。林泉選勝多天饗。左右逢源足古經。沙鷺有盟留一友。世紛無意向三淸。茫茫宇宙吾生痛。從此嶠南晦德星。</text>
<title>仲氏甲日詩 幷序</title>,<text>上之三十四年甲午十月六日。卽我仲氏回甲也。嗚呼。吾兄弟獲罰神天。險釁孤苦。無可比數。不幸伯氏又棄我久矣。顧此零孑。尤無以自立。脆質多病。幾何不溘然哉。而居然之頃。仲氏當是日。余亦逾命年。豈不異哉。謀元相將設致慶之筵。仲氏悽然不可曰。吾輩豈爲是哉。先賢所謂當倍悲痛者。愼毋爾也。余曰。弟亦何異乎。伏念吾家自十一世以下。享有回甲。兄今初見。其稀且難如此。稀而難則尤爲慶矣。弟若子之情。固可遏乎。曰無已則有一焉。吾平生抱至痛。若以所具酒食薦之先廟。則心稍可安。於禮有是否。余起而對曰。朱子嘗以生日祭禰。寒岡有略奠酒果何妨之訓。今援而行之。似無太屑之嫌。曰然則勿獻壽觴。只以薦奠餘羞。爲同室一會可也。夫事親之道。貴在養志。吾心不安。而强諉之以子弟之慶則吾不知也。余唯唯而退。分付元相。毋傷其至意。遂賦短律一章。少致區區之懷云。劫後孤生弟倚兄。邇來喜懼不任情。星周舊甲天時易。觴薦微忱海屋成。十世吾家今乃有。一床何日不相征。恭修禰禮粗伸感。且將殘杯永夕傾。</text>
<title>輓金僉樞 永翼</title>,<text>古雅淸疎氣味沈。栢爺遺範賸推尋。明時準擬摶風翼。暮道堪嗟伏櫪心。家正狃安寒素業。兒賢重荷寵恩深。可憐差晩專城養。追和虞殯淚滿襟。</text>
<title>輓姜擎廈</title>,<text>夙抱瑚璉器。符彩煥且瑟。名譽壓倫曹。緖業來忠烈。應籟長其鳴。天門登白雪。金馬與玉堂。高步誰能遏。古謨優啓沃。利刃恢剖決。瓦釜爭雷鳴。黃鍾固廢律。盛門一草廬。閉關獨抱膝。軒軼初泛濫。駸馴歸軌轍。回頭有樂地。吾家傳旨訣。俛焉孜矻業。昂然放曠節。居然爲盟主。一邦賴不沒。文章自緖餘。忠信以爲質。幡然顧我笑。與汝當提挈。我有知遇感。不敢辭蹇劣。縞紵仍會心。相得容可說。將期靜散地。講貫多少帙。云胡不少待。玉樹臨風折。痛乎人間世。新亭自突兀。</text>
<title>輓權上舍 思襄</title>,<text>妙年聲譽老彌隆。冲老家庭有此翁。樂在劬文成活計。功深開學養羣蒙。把竿塊坐寒潭靜。得句吟來巷瓢空。那忍幾巴舁土日。可憐不見一烏童。</text>
<title>追哭洪子悅 宗浹</title>,<text>訥巷窈而僻。深藏不見知。老猶小子學。竆誦草堂詩。行著居家際。心平接物時。云胡歸化日。先遣童烏輀。</text>
<title>閒中卽事</title>,<text>兀坐寒窓淨几前。從容所事在殘篇。鼠兒能識機心靜。白日床頭恣往旋。</text>
<title>輓鄭左尹 來成</title>,<text>西原世德赫儒紳。通籍如何久未伸。恬退利名從我好。便蕃恩渥自天新。鄕推大老尊三達。邦失元龜誦百身。公道於今從可見。便將操節勸餘人。</text>
<title>輓金參奉德涵 鎭國</title>,<text>充然符彩穆然儀。鶴老家庭懿範遺。抱玉那嫌三刖恥。採蓮旋荷一命資。悠悠閎度搆堂在。菀菀貽謨寶樹滋。人間五福無餘憾。惟有同人死後悲。</text>
<title>哭權表弟鳴遠 載璜</title>,<text>惻惻無竆意。悠悠不盡期。溫溫成愷悌。忽忽已參差。可惜材兼行。可哀公與私。那知三世愼。終遣五旬非。斂華就本實。守約刊支離。巨室優爲棟。孤生毗作籬。賸將杯棬痛。恒抱渭陽悲。浮世將誰賴。酉陽自此辭。</text>
<title>哭權聖重 載遠</title>,<text>梅雨無端釀晩愁。忽聞吾友去山邱。始知前夜巖亭夢。池月蒼茫告遠遊。素誼重兼晩契新。藹然氣味愛淳眞。秖今猶有君謨帖。何日摩挲不愴神。</text>
<title>採葛歌 丁酉</title>,<text>歲饑乏所食。山氓惟事葛。盡日採於山。達宵擣於室。侵晨滌之水。迎暾曬其屑。爲粥且爲餠。爭啖甘如蜜。自言如是生。居然已三月。皮膚脹而黑。手足龜且囓。不恨筋力盡。但愁根已竭。秋霪橡不子。春早皮難刮。去麥尙藐然。全家何以活。寒殍徧邱壑。終然歸一轍。聞此發長歎。天日爲慘怛。矯詔何等義。發棠無復說。安得圖此像。一爲君王列。宋鄭俠繪坼屋圖以獻上。</text>
<title>咄惜五章</title>,<text>咄惜復咄惜。有如水與石。水性淡而靜。石體頑而默。如何相遭處。風雷長自擊。咄惜復咄惜。風松如戲劇。風本長養物。寒松韻相得。狂濤日夕至。終然顚絶壑。咄惜復咄惜。虎猫胡相厄。豈是爭鼠者。非爲弱之肉。秖嫌敢類己。逢處輒相磔。咄惜復咄惜。有烏啼人屋。慇懃報禍機。惡鬼已在閾。主人不知感。叫怒還握石。咄惜復咄惜。黃鳥啄我粟。我粟不足惜。獨憐爾之惑。但恐人所驅。不覺鸇來擭。</text>
<title>退溪先生四十九歲。和李白紫極宮詩。小子今年五十九歲矣。慨然扳和。</title>,<text>虛齋晝亦關。兀坐數蠧竹。子珠藏大淵。溫養盈一掬。靜中道心生。不敢肆幽獨。點撿一生事。眞同蘧廬宿。志意隨歲去。寡過焉能卜。五十九年非。知之宜來復。書紳有至訓。造次懼墜覆。正爾勵前程。那敢望純熟。</text>
<title>次族叔晦文 師延 見贈韻</title>,<text>僻處愛朋至。况吾太素翁。守雌愧拙性。藏器憐衰容。采采何人贈。寥寥世事聾。相期重且遠。看取歲寒松。老松亭松堂及栢堂。皆以松栢故云。○太素。族叔自號。</text>
<title>四未亭。次太素翁韻。</title>,<text>境空集灝氣。歲晏挺雲松。寒水千秋月。同安五夜鐘。忍過鹿洞子。安在鶴坡翁。偃謇前山色。臨軒若爲容。丈夫有氣節。落落歲寒松。正路循階級。恢量㑋鼎鐘。力微空負志。年邁已成翁。如今吾黨望。鴻筆屬舂容。</text>
<title>洪稺器 道根 雙湖亭。次太素翁韻。</title>,<text>平野君山二小湖。登臨秋景怳如圖。楣題戀主承先緖。門闢延賓通大途。十里桑麻境界屬。一川風月色相孤。多君晩暮菟裘業。能使吾人一笑娛。</text>
<title>與太素翁</title>,<text>有鳥丹穴來。求友鳴不休。不惜毛羽鏟。不憂觜血流。驚噪增聒亂。百鳥皆含羞。訓狐怒且讒。翦翎送籠囚。始知雙鳥情。閉聲省愆尤。時至振翮起。大鳴三千秋。</text>
<title>尹學甫 台東 槐亭。次太素韻贈主人</title>,<text>山水本無主。閒者却主之。按衍纔隔野。幽閴忽專基。槐老春長在。溪環石自奇。藏修爰得所。遊玩幸多資。</text>
<title>又次太素見贈</title>,<text>世皆爭鶴錢。誰復識龍梭。道大猶零碎。功敦只什磨。雲深何處藥。雪擁寒江簑。此地多幽興。好分一半華。歲暮偏多感。志功柰下梢。文章非至業。名利竟躁搖。身外道豈索。閒中意益遙。拙修終自得。方可謂英豪。把手因芳躅。論心已舊期。滄洲八九曲。亭榭六三宜。同得箇中樂。寧求世外知。卻思蹩子。何處到遲遲。</text>
<title>石崙寺。謹次周愼齋次紫極宮感秋詩韻。戊戌</title>,<text>聖師垂至訓。括羽南山竹。靈區產芝蘭。採採盈我掬。苟不尋芳躅。何以慰幽獨。向晩始肅裝。日暮焉歸宿。山空人久去。彷徨迷所卜。寶唾留千秋。至味在反復。寡過猶能勉。况若多墜覆。佩服願不失。體仁敢望熟。</text>
<title>國望峯。敬次退陶先生韻。</title>,<text>長安何處隔千里。謾抱微衷老蓽門。幸遂如今瞻望願。紫雲天末點微痕。拔卓東南關作重。直將太白欲爭雄。登臨始覺乾坤廓。回首大千意不竆。繚縈靑白匝重疆。天地東南勢更長。壯志無端緣境激。吾東何日報神皇。</text>
<title>白雲洞。又次先生韻。</title>,<text>霽月蓮峯色。光風竹水聲。襟懷如可挹。千載一孤亭。吾道延延幾廢興。白雲猶鎖廟宮層。治心主一單傳洛。飭行省三賴有曾。功大藏修資講習。訓深提命戒騫騰。嗚呼小子來何晩。白首紛如抱炭冰。</text>
<title>輓柳判書 相祚</title>,<text>南州尊達爲公評。赫奕昭明更孰京。八代家聲鐘鼎大。三朝恩渥棣華榮。憂時白髮江湖晏。繫望蒼生進退貞。連歲冰枝成木稼。縉紳相弔士林驚。</text>
<title>賦四居韻。輓再從兄林舘。</title>,<text>避世當年有所爲。蕭然林屋山之坻。觀魚潑潑方塘面。養鶴翩翩碧梧枝。手拊尺琴調白雪。神遊三代夢希夷。月梅風竹今何處。韻石鳴禽獨依依。嵋山高起幾千仞。下有長江曲曲奇。架屋側巖仍見水。採芝寒谷足忘飢。風淸偃卧林成樂。秋老狂吟葉題詩。醉石茶竈猶古在。山雲江樹任翠微。鹿門山水擅今古。扶挈全家入更深。龎訥遺芳仍舊號。鴻光高義協幽心。南山巖對北山榭。上界雲鎖下界潯。五曲空淸聲色裏。一間茅屋更誰尋。湖海亭成大海頭。爲他展拓海而求。乾坤几案仍排鋪。日月窓㰍任沈浮。萬象不盡觀至理。一圓無際泛輕舟。蘧然大夢終歸處。千古蓬壺是舊遊。公詩有竹林風遺響。心閒得月梅。又有鹿門山但幽。通豁海而求。几案乾坤大。軒窓世界浮之句。每卧林間。足打鼓而手拊琴。</text>
<title>次江叟新居韻</title>,<text>暮年分散若晨星。爲攄離懷叩竹扃。耕谷子眞樂避世。耽詩工部瘦生形。從容情話脩春夜。探歷聯筇徧石汀。安得團圓成晩計。共看飛鳳對門靑。</text>
<title>哭權聲遠 載聲</title>,<text>馤然其臭溫然姿。才學翩翩老更頤。氣定可知存處熟。言難終見行時追。生同磨蝎竆全似。戚近中表誼重怡。病伏忽聞歸厚土。無從涕淚不堪悲。</text>
<title>謹次忘窩藜杖韻 幷序</title>,<text>忘窩金先生之朝天也。爲颶風所漂泊于一小島。見有草屋蕭灑。使伴堂探之。案有書。罏有香。又有一杖立于門外。若俄有人翩然而避之。以杖而來獻先生。使之還之之際。船忽移不及矣。中華望氣者曰。此仙人丹藜杖。前身非玉淸眞骨。不能得也。閣老欲之。要以貨。㥘以禍。而終不肯曰。歸路將還主。卒嘖嘖以信義。及歸。又迷路不果傳。先生遂杖鄕杖國。與之終焉。其後櫃而藏之。以爲傳家寶。余訪舊於其家。奉而玩之。骨格瑰奇。天成硜硜然。金石千年爲靑藜。又千年爲丹藜之說。誠不誣矣。嗚呼。此仙人掌握中物也。閱盡幾許浩劫於瑤閬之浦。而遽入先生手。非仙人故使之贐。以結緣於來世。能爾乎。抑笑世人之蒙迷。置仙說於渺茫之間。而憑先生以傳信乎。後之人觀於此杖。可以知神仙之有無。而先生之名。亦與之無竆矣。余摩挲感歎。不覺起遐想於汗漫之上也。謹步軸中韻以寓懷云。何事慇懃持贈行。神仙天下卻分明。摩挲盡日茫然失。寥廓千秋等美名。</text>
<title>己亥臘月。就溫九佳菴。姜景仁 獻奎 來訪留話。臨分請詩。吟贈。</title>,<text>懶倚禪窓聽暮鴉。忽驚乘月故人車。輸心耿耿懸孤燭。講學陳陳墜寶花。愧我猶爲三日婦。多君優入大方家。莫辭信宿究玄賾。別去茫茫柰獨叉。</text>
<title>次姜景仁見贈七首</title>,<text>桂山高駕枉幽居。寶樹前頭愧社樗。老去逢春違點瑟。閒來乘月荷陶鋤。與君一日論無極。勝讀十年尙有餘。花不負時樽負我。謾敎淸馥在雙裾。斯道由來觀我生。聖賢從古已開扃。當行自是該本末。主靜何曾有臭聲。千萬安排不濟事。二三走作大非經。依俙摸得信靡及。試看太空雲氣英。老去蒙蔀尙未開。謾於三代夢頻回。九日黃花今夕好。十年靑眼故人來。功期久大山虧簣。知欲光明鏡蝕苔。止不近名循不物。過情堪愧贈來瑰。夸父出愚謾逐日。竫人順命亦終年。一心正去方爲址。萬事經來孰不然。境靜世紛隔似海。年逾幽賞淡如烟。一言知否寧無愼。若道有仙無事仙。素衣何似染緇塵。六義從來非誤人。用事差過嫌喪意。搆思偏巧恐傷神。反常合道方奇趣。似質還綺是通津。冲淡門庭陶柳在。那用俗眼妄論眞。君詩濯濯絶纖塵。今代文章肯讓人。兒女怨恩相爾汝。斧斤揮削更精神。乞他霞佩齊高頡。解了風幡泛浩津。雙鳥不停愁百物。行看雷電下將眞。竆來茹菜味如飴。歲暮優遊任徐遲。吟病一生賞藥編。處貧三世畏人宜。只要天趣寧耽酒。眞贗胷中匪作詩。末路喜聞相勖語。輔仁惟望惠時時。</text>
<title>輓宗兄 漢籌 四絶</title>,<text>亭畔生春草。亭下生綠波。物色猶今古。人生獨柰何。以長十昆季。歸宗七世家。地望如許大。期瞻詎有涯。家庭當盛際。名譽自藐年。蹉跎百不展。非人柰彼天。薆薆蘭之茁。門闌擬以扶。如何歸閉地。宿草已童烏。</text>
<title>漁溪古辭</title>,<text>漁溪老友黃雲甫。純眞不失古人模。憐我久無盃酒興。亟謀野飮延近壚。靑楓橋上石溪畔。五六老叟環白鬚。焚柴煑魚雜野蔌。儼然麯生來座隅。欣然對酌不計數。溪香山靄笑膚腴。從事督雜何足辨。詩鉤愁帚誠不誣。醉來淸陰步夕照。樂哉此樂山外無。</text>
<title>上元夜。敬次退溪先生溪堂對月韻。庚子</title>,<text>獨坐山堂不能宿。待月中宵看月色。月色如晝大地空。纖塵不起萬籟寂。淸心不使一念在。天人一理眞不惑。長空萬古本色是。如何浮雲頻變易。</text>
<title>次柳柳州讀書韻</title>,<text>早知讀書好。讀書遺煩虞。上下千萬歲。指點若前途。足令愚者智。足令歡者吁。爲我闢人文。爲功孰更逾。柰何早不力。白首猶紛殊。看時乍有味。舍之忽忘無。守靜恒寡徒。猶能坐臥俱。氣定方有得。意會若增蘇。若是心一理。獲我卽自愉。忘助俱無效。摽竊亦陋儒。困來還默坐。舒遲莫泥拘。謝世無所事。兀然一癡愚。但取養性情。亦不貴勤劬。優遊以終生。名利任他驅。</text>
<title>哭柳徵君耳仲</title>,<text>去去人稀舊。荒荒道益衰。穩全歸有憾。悽倀在無爲。優學登朝聘。立言俟後知。共修違十反。南望可堪思。</text>
<title>三月二十八日。次老杜韻。</title>,<text>天心如可見。好雨能知時。潤物應相會。兼風誰自疑。霽時成薄霧。斜處和遊絲。盡日看無厭。孤吟卻忘悲。</text>
<title>偶吟</title>,<text>節序居然四月天。送春微雨更堪憐。桃花半樹庭空寂。啼鳥疎林澗潺湲。</text>
<title>沙上月夜。與諸友步出郊外。拈韻各賦。</title>,<text>聯筇乘月蹋明沙。緩賞微吟景轉多。野色環天迷遠峀。溪痕繞岸隱茅家。巧印疎影婆娑樹。時到幽香的歷花。賸牽情興歸來晩。何必勞勞遠涉波。</text>
<title>戲和徐士曦 東烈</title>,<text>於道文章便炊沙。肯將聲病較相多。趣調自足色相外。冲淡元從陶柳家。覺理方能言有味。求工還欠實浮華。蟲鳴鶴唳焉相奪。千古詞源也自波。</text>
<title>翠寒臺</title>,<text>光風臺下翠寒臺。一水流情萬古來。春服初成晴景淑。先生當日幾徘徊。</text>
<title>松月齋。謹次板上韻。</title>,<text>老松盤屈曲。明月出其間。遺風百世在。霜雪不能刪。</text>
<title>輓參判族兄 泰淳</title>,<text>亨衢逸駕早蜚英。歷落風稜晩更淸。進退關時空白髮。樂憂皆國渾丹誠。爭看卿月金章照。忽報冰枝木稼成。叵耐養眞貽業地。童烏先遣兩佳城。</text>
<title>偶吟</title>,<text>讀罷悠然起。從流任所之。問我緣何事。心閒不自知。</text>
<title>睡覺</title>,<text>山鳥窺窓喚。庭花帶雨明。覺來還一笑。樂意更惺惺。</text>
<title>輓李愼可 秉遠</title>,<text>恭惟大老學。正接陶山脉。再傳復得孫。三萼韡增澤。醞藉落皮毛。淸通該準的。吾道一何衰。山南虛丈席。哭送松西日。欣逢海老家。憂時憐白髮。惜別賦黃花。孰謂抱冰炭。竟敎違切磋。從此斯文責。高山可柰何。</text>
<title>雙鏡歎 姜學士穉可所惠眼鏡見破故歎</title>,<text>雙鏡光炯炯。昏眸頓還舊。桼室能寫字。暗燈曆不謬。故人心貺感。百朋不足富。丌頭羣聖書。恨不早勤漱。昕夕所以賴。味猶在深究。從今去幾時。餘日付句讀。愛拊不釋手。拂拭謹護脰。輒匣禁塵翳。高掛絶兒扣。偶觸指忽落。粉碎不及救。愕爾墜心膽。頹坐增怐愗。有興將安寓。有愁將安宥。何以度冬夜。何以消夏晝。更念平生親。無復學士副。我生元不聊。况今歲逢戊。轟雷碎福碑。三星爲命疚。盲廢歎不早。知在學已茂。若以無素畜。兀然增孤陋。反照那有味。內省還多繆。但思友朋詔。殊勝金石奏。兩皆無由得。長夜漫宇宙。</text>
<title>稺可山寮拈韻</title>,<text>芍藥山人芍藥寮。蕭然風味俗慮消。小如蝸角纔容膝。拙若鳩巢僅備漂。可貴以君能儉約。端宜如我共逍遙。奧而能曠低能敞。坐看遙岑列廓霄。</text>
<title>謹次表兄姜洗馬 必孝 大明山菴韻</title>,<text>皇朱區宇問無地。一髮東韓舊號新。魯海至今蹈義士。厓山從古保王春。千淸寶曆嗟遲運。再造洪恩尙在人。所處方知忠本孝。故敎靈岳隔腥塵。</text>
<title>鹿門魚樂臺</title>,<text>濯熱臺前水。乘涼臺上風。前人不可見。魚樂至今同。</text>
<title>紫岸處士遺址</title>,<text>春晩山空水自流。白雲靑嶂鎖幽幽。蒲泓茶竈依然在。回首前塵不禁愁。</text>
<title>病起書懷</title>,<text>一卧床笫不記時。强排幽鬱倚窓曦。査査飛鵲含巢木。頟頟村婆澣歲衣。始覺今年餘十日。還尋舊業已全隳。婦阿不識翁心緖。猶慶春回穩攝頤。</text>
<title>有感</title>,<text>與物無營常有餘。肯敎塵雜到幽居。病餘身世孤僧似。老去文章禿筆如。肺渴不嫌隣舍酒。心閒偏好古人書。堪笑區區何事業。百年天地已蘧廬。</text>
<title>仲春。敬次退陶先生春日閒居六絶。</title>,<text>上天優澤物。大地渾成泥。瑞日連三晝。桑顚唳午雞。禽語迎風碎。溪聲入夜多。四郊皆執事。閒我獨如何。掬泉頻嗽口。倚杖卻伸腰。時猶潛發歎。白日走丸跳。䕺䕺皆得氣。苗苗各隨根。有實方成美。韶華自一村。巢鵲爭含木。網蛛已占簷。林風政駘蕩。山雨又廉纖。殘雪猶餘谷。飛蜂已負花。感通自氣類。寂寞只貧家。</text>
<title>姜洗馬所藏闕里檜圖歌 闕里有聖師所種三株檜。其大蔽牛。榮茂如雲。遇亂世則枯死。遇晟世則復生。自淸入中夏復枯。公得其畫一本。詠詩以求和。</title>,<text>有檜有檜聖人圃。聖人手栽三株樹。元氣淋漓貫四時。時雨化育神明護。光與大春 有木 爭日月。芳接壇杏排霜雪。山頹樑摧爲愛惜。崔嵬落落彌抗節。上下消長幾千載。天地飜覆無常宰。腥塵晦冥鞱生氣。陽德肹蠁敷榮彩。過化存神眞不誣。分明千古聖衷模。浮海居夷當日歎。無君孰若卽今無。慕義圖傳亦靈異。春秋一部足備貳。東海有士悲下泉。抱得慷慨爲掩淚。皇明恩渥古無匹。直是覆載詎能述。何當廓掃復區夏。俾爾終古春長發。</text>
<title>輓從祖叔 鎭福</title>,<text>桀桀其儀溫溫資。白紛猶見養蒙時。小心執禮恭爲質。高義急難勇莫移。扶竪家門深有力。頹零行第柰無依。才行湮沒眞堪惜。惟付來人慶祿滋。</text>
<title>春日。敬次退陶先生溪堂偶興十絶。</title>,<text>卜宅從溪側。開軒向樹羅。終歲閒無物。春來始見誇。岸柳烟長織。山花錦正開。此時幽興足。庭下獨徘徊。培蘭嫌傍石。移菊故當門。時雨初優渥。和風自氤氳。風暖花香動。林深鳥語幽。天機時潑潑。世事儘悠悠。邃壑猶殘雪。高林欲暮春。有心看逝水。無事數行人。夕陽纔亂郭。初月已虛窓。偃仰從吾適。這間心自降。看書尋古義。酌酒制閒愁。萬樹繁華裡。兀然坐白頭。山光眉自攢。樹影眼愈靑。閉門無俗客。何事蝶營營。婦鳩催晩種。巢燕競高居。午夢牽風覺。丌頭攔古書。意會耽看物。心閒懶作詩。餘生聊自樂。安用復求知。</text>
<title>輓洪丈 宗潑</title>,<text>灑灑風流溫溫仁。傳家懿範貴存眞。人情百變酬無闕。雅操一成老不磷。童烏未待三元甲。遼鶴還忙九十春。鄕黨如今誰復仰。河東先記倍傷神。</text>
<title>洪粹汝 耆 與金大叟 在鑰 李士興 致禎 見訪。乖逢有歎。</title>,<text>主人採樵去。日暮始言歸。兒童傳相競。有客叩荊扉。一翁差短小。二翁差爲頎。結襪皆杖竹。今世見所稀。惘乎如有失。翹想乍依依。一知明翁是。二倘黔海非。友道絶已久。何能顧病微。百年竆巷裏。勤意又與違。坐歎重掩淚。荒荒下西暉。洪號黔廬。金居海底。李號明谷。</text>
<title>戲吟</title>,<text>次婦送醪來。衰顔暫似開。阿兄久不至。坐待又徘徊。</text>
<title>輓趙有春</title>,<text>遨遊塵世任牢騷。信義修來卽賢豪。樂業四而歌聖化。醉鄕千古暮東臯。未終烏哺天難問。同去鶴坡我獨號。從此蘿溪山色裏。孤亭雲雨鎖寥寥。四而有春齋號小少遊從白髮明。逢場何處不欣迎。兩家縞紵傳三世。百歲菟裘有四亭。醵會幾同山水樂。孤懷恒抱樹雲情。况今春到君先去。日月東望涕自傾。</text>
<title>癸卯冬。就溫樂西菴。金繪明 星衮 卛小同來。余以攝心養閒爲事。及罷歸。吟近體以別。</title>,<text>古菴孤絶隔塵緣。此地相從非偶然。松影婆娑僧返月。林花的歷雪漫天。操存有誡同安磬。講說猶多太極玄。莫道隙光容易過。依依三界坐如仙。</text>
<title>賀權孟遠 載弘 壽席</title>,<text>白髮親前白髮兒。人間此慶更誰追。麻姑瑞日春輝永。萊子純誠舞袖遲。種德菑田培玉樹。添籌蓬海奉金巵。孤生廁席還多感。旣醉那堪假樂辭。</text>
<title>輓柳高城 喆祚</title>,<text>忠孝堂中幾弟兄。向來人說揔名卿。如何終古汾陽曲。江月無情夜夜明。休休風範動衿紳。中二由來可欲仁。遺愛桐鄕知幾許。異時畏壘匪他人。出宰山水故人稀。况復蓬萊天下奇。敬揭千秋夫子句。仙緣從此更增輝。</text>
<title>寓感 三首</title>,<text>白兮寧爲鷺。黑兮寧爲烏。半白又半黑。嗟爾鵲糢糊。鵬鷦判大小。鳧鶴懸短長。物理旣如是。胡爲易其常。鳳兮何燦燦。食玕棲阿閣。啄粟爭羣鳥。終也是鶡雀。</text>
<title>輓玉溪金翁 樂春</title>,<text>端資貞節盖無儔。小少修來老益休。傳世箕裘元有自。名門薰沐更難廋。剛明大耋神愈旺。淸雅邱琴味自悠。逝水滔滔回不得。如今淳古復安求。</text>
<title>溪行</title>,<text>意閒尋僻磵。腳倦坐苔磯。林鳥喚幽侶。山花帶晩暉。進進源無盡。回回徑轉微。吾人皆綿邈。悵望卻言歸。</text>
<title>輓權聖能 乙巳</title>,<text>大方遺範足徵玆。才學翩翩邁等夷。和靖疎梅香黯淡。小山䕺桂歲委遲。違時不妨全吾樂。安命何曾逐物移。巖花的歷天霞蔚。片月空敎夜夜垂。妙歲論交老益追。相逢輒喜雅懷開。藹孚醞藉由天得。疎適諧通賴學培。久識神明扶愷悌。還驚玉樹易凋摧。固知白髮無先後。猶有深情未去哀。</text>
<title>哀燕</title>,<text>有燕來作巢。卵哺纔五日。遞伏先以軟。曾不空其穴。忽聞哀一聲。蟒呑已將畢。一燕飛且鳴。出入如欲絶。狺然猶在傍。雛飢不足恤。夜來雛亦盡。時鳴悲孤孑。爾於羽族中。爲物最孱劣。托我爲避患。見厄猶未活。所以愧且哀。不能形筆舌。况爲牧人者。其可無仁術。</text>
<title>訪金塘寺舊址</title>,<text>山勢深而僻。聯翩訪白蓮。幽香生草樹。翠靄鎖巖川。㙮古千年寺。風輕四月天。乘興歸來晩。悠然半日仙。</text>
<title>除夕。敬次晦翁雪亭韻。</title>,<text>老朽已無言。幽懷日孤絶。况當三十辰。朔風驅亂雪。古人何以見。流芳漸自歇。苟使一窺心。其柰邁候節。</text>
<title>正月二十二日大雪。次韓子春雪韻。丙午</title>,<text>觱發猶餘㥘。紛葩又見斜。俄擬塩絮質。倏作瓊瑤花。封徧唐虞屋。望迷大漠砂。風翻愈失壑。月照更無涯。和霂將生穀。騎驢誰沒車。四隣懽笑起。占稔慶家家。</text>
<title>示憲相兒</title>,<text>四十無名亦已矣。汝今是歲果何爲。衰門敢望龍門選。弱陣無當蟻陣馳。家有範刑寧守拙。世爭名利可忘規。邇來夙夕瞿瞿意。惟願癡兒幸免隳。</text>
<title>三月晦日。用先集次杜工部暮春韻。</title>,<text>小窓悄坐雨聲中。盡日無人俗累空。山帶錦紋添濕霧。溪含竽瑟任顚風。癡心可柰雙鬢白。春色秖餘一夕紅。但恨無隣解送酒。韶光虛負弄花䕺。</text>
<title>庭梅枯死。久未更種。遂步東坡韻以寄意。</title>,<text>華山深處寂寞村。惟有梅兄托吟魂。芳心寂寞雪白夜。暗香浮動月黃昏。冰淸玉潔逈塵雜。百花䕺裏冠一園。臘前春意自不掩。冷淡氣色亦含溫。歲寒有松霜有菊。肯與葵花爭朝暾。曳杖百回欣有契。愛看不厭獨對門。自從別來如有失。幽懷索莫不可言。安得一枝驛使信。還尋舊約笑開尊。</text>
<title>敬次晦翁題袁機仲所校參同契後韻</title>,<text>德業人生不共時。千秋輝映詎論爲。悠悠小子將何若。猶有金丹歲晩詩。</text>
<title>敬次武夷櫂歌</title>,<text>仙山天府早登靈。元化佳名最淑淸。故遇名賢增美賞。千秋彌大櫂歌聲。一曲招招橫渡船。夕陽天柱倒前川。欲尋古道還迷境。無數羣峯入翠烟。二曲陵霄北望峯。天然娙媌玉爲容。知應巧設迎來意。長使遊人用戒重。三曲頹波自在船。終然枉費問何年。從來名實元如許。物理茫茫正可憐。四曲山門兩對巖。金雞孤唱羽毿毿。名區更好看時化。鳶自飛天魚躍潭。五曲迤微隱屛深。窈然泉石繞長林。琴書更得相觀樂。歲晏誰知仁智心。六曲小隱更擁灣。石門纔度幾重關。相羊物色收難盡。自在中流意思閒。七曲飛泉注碧灘。卻添奇勝更耽看。須知中夜羊裘子。月冷風凄不勝寒。八曲鼓樓境轉開。依依風帆任沿洄。休言已盡推移力。佳境前頭取次來。九曲深深更廓然。雲收日朗瞰平川。莫謾移櫂更尋路。這處壺中是別天。</text>
<title>春陽九曲詩 幷序</title>,<text>春陽之水。出自太白。西南兩谷。合爲南流。入于洛江。延袤幾百里。葢太白爲山靈秀磅礴。而春陽處其中心。故窈而深。廓而有容。佳麗葱蘢之氣藹藹然。水流其中。淸冽甘潔。曲曲泓澄。排餙巖臺。各自成區者。通上下流。不可勝擧。在中間十許里相望之地。初非絶世遠人以爲奇。故桑麻烟火。不離日用之常。而自有超異之趣。至佳辰令節。凡爲同志者招邀遊歷。則取次聯翩。不待濟勝之具。登陟之勞而可盡矣。其爲賞玩甚便易。所得不已夥乎。於此竊有感焉。吾縣雖處竆僻。碩德儒賢。磊落相望。文雅風節。菀爲世望已。各藏修林壑。平章水石。以爲隱求養眞之所。此其山水之遭遇。眞不偶然者也。以故。春陽山水之勝擅於世。嗚乎已古矣。其遺風餘韻之未泯。余猶及見。而今則又蕩然。彼溪山菟裘。正杜子所謂空文藻者。今余頹落杜伏。每有西湖之夢。而無由以寫懷。於是自漁隱至道淵。揣定九曲。謹步武夷櫂歌韻。各賦一章。戲呈諸名勝。相與和之。以爲春陽山水故事云。太白鎭南淑且靈。發源寧不潔而淸。春陽平野逶迤去。曲曲成區世有聲。一曲笛淵可以船。玉筍峯下注漁川。儒仙一去無人訪。芳躅空留舞鶴烟。笛淵上石峯。謂之玉筍。李訥隱作亭曰漁隱。北岸有舞鶴峯。二曲玉川川上峯。幽軒相對若爲容。磨磨不磷盤陀面。千古光明月色重。川南山極高秀。下磨巖橫盤數畝。趙玉川作四未亭。三曲風臺架若船。冷然神御在何年。波流不盡巖阿古。啼鳥落花揔可憐。洪風臺所刱亭舍毁久。巖峯甚奇。四曲硯池印石巖。鷗盟魚樂日毿毿。若敎依寫靑蓮句。滾滾如今自滿潭。池在玉溪上。五曲滄崖高且深。由來屛隱鎖雲林。依然影裏人何處。獨立靑山萬古心。蒼壁號云隱屛巖。滄崖公搆亭其上。有靑山詞。六曲雙溪繞石灣。孤峯中突作重關。桑瀛浩劫元如許。壺裏乾坤自在閒。峯舊號三陟。洪友稺器占取作雙湖亭。七曲書潭注入灘。丹崖涵碧更殊看。卻憐觀善當時樂。聲色空淸鶴夢寒。此曲舊爲書堂故基。因爲潭名。八曲寒亭際野開。仙臺超忽俯澄洄。遊人莫歎遺芳遠。秋月潭心夜夜來。亭曰寒水。軒曰秋月。臺曰超然。又有陂塘。九曲道淵更活然。春樓迢遞見長川。依舊賴有宮墻在。十里風烟鏡裏天。道淵書院在其上。</text>
<title>朝吟</title>,<text>雨霽淸暉曉戶明。珍禽何處送新聲。犂然傾耳心開地。天機自通一樣淸。</text>
<title>哭鄭建夫 光植</title>,<text>奕世家聲大。承修克自持。警疎遺世累。懸解任天資。秦疾衰年快。壑舟半夜移。强歌薤露去。白首淚雙垂。</text>
<title>次朱先生酬張南軒韻贈成聖思 近默</title>,<text>生晩苦無徒。廓矣暮乾坤。惟服海門敎。夙知慕高論。巖穴一枯物。何緣見記存。傾葢眞如故。披露卽見根。醞藉元資性。端的是淵源。藹然充乎內。歸約自不煩。始知大方學。先超物欲昏。愧我老無聞。名理尙吐呑。惟昧一源正。致此千丈淪。猥將古賢義。歲寒幾相敦。</text>
<title>棗木顚拔歎</title>,<text>軒前棗木幾百年。自是先人手所植。夏花秋實自占時。蔭井護家香撲撲。着地臨阿受病易。柯葉衰耗根縮蹙。風雨顚劇輒危哉。鵲巢旣哺棄不育。百爾謀護無柰爲。彷徨朝暮空嗟惜。一朝無端自顚倒。白日驚人起霹靂。農夫莫歎傷禾稼。草堂不須論顔色。桑梓敬恭古已然。我有至懷中惻惻。吾家世業本遺安。古畝蒼菀惟樹木。中問浩劫變桑海。及至手澤俱消削。庭隈惟渠是舊物。瞻詠尋常增怵惕。噫嘻而今何處仗。白首風木悲孤孑。杜柟莊櫟皆作歎。視吾猶屬閒佔𠌫。</text>
<title>和姜洗馬沐浴歌</title>,<text>海隱先生年九耋。韶顔紺瞳神仙質。向晦誦經猶不宴。盡日端坐勤佔𠌫。惜寸惜分眞學古。躳行篤實世無匹。冲融澹泊自天和。偶泄河魚非頤失。二子煎泣羣孫焦。先生悠然若無疾。法溪淸漪綠玻瓈。倚杖觀流乍優佚。兒方滌矢汩未省。忽然解衣坐沕潏。呼兒俾濯兒大驚。一笑徐言毋爾怵。惺然滌盪灑然歸。氣像千仞希點瑟。病遂良已神愈旺。先生豈昧衛生術。噫嘻先生豈徒爾。由來沐浴在聖律。沈潛墳典心常洗。游泳濂洛氣自肹。漱淬蘭芳澡潔處。猗乎湯盤新日日。靡靡愔愔自沿洄。活水前頭來常溢。遐籌直從戰兢來。夙夜尾冰寄慄慄。可笑世人謾求仙。靈藥秖知木禾實。嗚乎衛武之戒伯玉化。古今章程眞一率。</text>
<title>山菴偶題</title>,<text>準擬乘閒上翠微。暖林啼鳥弄晴暉。晩把村釀酬令節。已見落花點單衣。冉冉光流不蹔停。居然物色衆山靑。孤菴寂寂無人見。紅白桃花也自明。</text>
<title>洗杖</title>,<text>洗杖淸流白玉明。鏗然手裏質愈輕。乘閒步月扶携處。怳惚天仙造次迎。</text>
<title>敬次退陶先生金剛山韻</title>,<text>金剛天下名。咸願東國出。惜哉吾夫子。不得探其窟。爲賦一篇詩。用寫千古鬱。小子安敢和。惟同願未畢。</text>
<title>哭柳季溫 致直</title>,<text>醞藉其資愷悌音。古家型範賸追尋。早從黃卷探眞樂。已自靑陽託契襟。溪榭山堂恒共業。桂林蘭肆每論心。年來久阻仍長別。悲不幾時柰反深。</text>
<title>二月大雪中。偶看李相國集。有鼠狂吟長短篇。政如所苦。遂次。戊申</title>,<text>鼠乎爾本竊爲生。見人羞畏知自竄。胡乃無忌憚。白晝與人慣。食穀猶爲飢。囓衣壞冊更何亂。入夜攬我夢。登架汚客饌。俾汝遂乃爾。專由畜猫緩。畜猫虎輒磔。虎罪與汝貫。知是汝運通。無人將虎絆。絆虎畜猫守日夜。汝亦知戢安敢慢。</text>
<title>九日。次陶靖節韻。</title>,<text>歲晏涼風至。悽然感意生。獨有滿園菊。知時擅佳名。苦心醒霜介。嫰色鎔金明。爛熳三春景。搖落萬木聲。負杖日百回。意若慰頹齡。何人能解趣。持酒笑相傾。擧世夸毗子。揚揚各自榮。緬邈歸何處。嘐嘐古人情。隱忍獨自保。有若花竟成。</text>
<title>十月十日。又次陶詩丁酉九日韻。</title>,<text>物性縱有節。風氣亦相交。九九蘊深馥。十十拔羣凋。冰至猶勵氣。脫然若自高。品彙皆歸寂。寒日廓雲霄。代謝元無定。營營亦甚勞。但使行不流。毋爲空自焦。擧濁穪我情。千載有如陶。所以起懶衷。月夕又霜朝。</text>
<title>山菴偶吟</title>,<text>窈然虛曠洞天開。皎皎淸光月滿臺。主人定坐斷迎送。客子何曾枉訪來。</text>
<title>除夕吟</title>,<text>除夕梳白頭。去盡舊歲垢。髮垢梳能去。心垢疇可牖。古聖千萬言。惟以敬相受。操之無據依。先自冠服糾。斂整無少懈。視聽非禮否。每惺神氣肅。默察思慮走。上儼天帝臨。傍伺百神守。動或毋錯足。言或不利口。日乾更夕惕。戰兢鎭持久。執事與接物。無處或相負。然後可庶幾。莫敎恥爲耉。</text>
<title>輓姜洗馬</title>,<text>筴得幽貞日。已知作大家。讀書求實踐。學道恐毫差。積累終成達。磋磨自去瑕。裒然通國望。叔世更誰加。美質由天得。深功賴學收。小心仍大耋。平地起岑樓。經濟時非可。淵源的有烋。斯文空一夕。其柰道之憂。嶺運久寥落。晩生靡所前。幸隣夫子德。偏襲春風筵。性命天人際。明誠洛建篇。如今無可賴。何以度殘年。</text>
<title>蓬萊石吟 幷序○己酉</title>,<text>姜令公稺可。臥淮陽一年。三入蓬萊而歸。余徵其信則出一卷石以贈。余持而問曰。以是而視蓬萊也耶。曰然。石之形惟狹而長。峯之高峻者耶。曰然。爲棱凡六。正朱子所謂太陰玄精石亦六棱。盖天地自然之數者。而重之則十二。可照十二千之數耶。曰然。其頭尖若劒戟。峯之秀拔者耶。曰然。其一面皺理縮紋。不得以規度者。卽層巖矗石之競秀爭挐。如鬼刻神剜。恠恠奇奇。不可具狀者耶。曰然。全身瑩澈而色白。無一點塵埃氣。可照物如明鏡然。此萬二千峯之骨格色相者耶。曰然。然則蓬萊是矣。余平生不見蓬萊爲恨。今無恨矣。余嘗夢神人導我見金剛則果然。臨別。留約以再之。今公以蓬萊仙吏贈以是。無乃其言之符驗者耶。嗚乎。夫理一而已。自近而推遠。自小而推大。天地亦可知已。何獨蓬萊然。雖然。其變處。雖聖人亦有所不知焉。荊山之玉。滄海之珠。雖有其質。而待人攻治之然後成器焉。之石也有珠玉之質。而其稜角硏磨。尺度不差。宛然天成者何也。此一卷石之多。卽萬二千峯而擧皆然。又何也。退陶夫子所謂化工逞伎者。誠良然。鳴乎異哉。余將安床頭以爲臥遊資。因以一小詩謝之。一卷塊然石。蓬萊可會來。蓬萊可會處。天地廓然開。</text>
<title>輓金進士以凝 羲壽</title>,<text>滔滔名利便安安。高處尋常見等閒。九耋淸銜名進士。百篇幽興好江山。龍騰蕭寺長風颯。鶴伴仙翁大海漫。鄕國一時還寂寞。東園物色更增寒。</text>
<title>哭再從姪益相</title>,<text>每憶當年哭爾翁。至今寃怨亘蒼穹。如何世世猶無悔。又送靑陽閉夜宮。</text>
<title>淸涼下山後三日。宗上舍士質 殷淳 次白鹿講會韻。要與相和。臨別。强酬以博一粲。庚戌</title>,<text>景仰遺芳費幾年。猥追羣彥訪源泉。藏修幸見廬山社。講確須先正學編。厭近騖高非切己。喚惺收放是單傳。非吾敢爾惟前訓。晦老當時已戒騫。</text>
<title>陶山謁廟後。敬次先生改卜陶山書堂地有感韻。</title>,<text>不及溪堂講道牀。可憐今日越重岡。繼開集大靑邱學。興廢同功白鹿場。瞻拜愀然誠不掩。宮牆宛爾韻偏長。藏修百世愈光顯。同我何人不襲芳。</text>
<title>淸吟石。敬次松齋先祖韻二首。</title>,<text>山色千秋靜。溪聲百轉回。淸吟當日石。白髮後孫來。俛仰今猶古。盤桓去復回。感懷吟不盡。啼鳥爲飛來。</text>
<title>山南行。次朱子山北紀行十二章韻。三月二十四日。赴淸凉精舍講會。四月初二日還家。</title>,<text>勝會淸凉舍。我道淸凉陰。雲山知幾疊。石磴路難尋。洞門趁朝出。玉川奄前臨。同遊先後路。幾何是知心。紀出門由洞口。遵苕水過玉溪村。時隣近知舊皆隨。纔登介山峴。崎嶇難盡說。微風導陰雨。變態遞相列。洞里幽居簇。若爲吾行設。同人欣相迎。於止暫憇轍。紀介峴遇雨。艱關入歇洞里。遇馨遠而同行。下山仍苕水。夕照遽在東。渡頭江合處。春色晩冥濛。暮投濱陵村。花樹間靑紅。松火一夜話。百世儘無竆。紀自洞里過明湖渡苕水連江。宿濱陵村。逢族人夜話。滾滾白龍潭。千仞翠壁表。臨瞰鏡面澄。仰瞻羣峯小。坐對久忘言。洞天渾窈窕。千古誰作主。雲鎖任波鳥。紀與諸同人玩賞白龍潭。瑰奇六六峯。卓立帶朝暉。谷谷金波㶁。面面彩霞飛。化工逞伎處。退翁芳躅依。莘莘三日講。潑潑渾天機。紀淸凉會講事。藍輿路祝融。回看巖底屋。雲峯成外局。城址猶宛築。孤山兀入望。碧潭平如玉。朗吟飛下句。斂衽更莊讀。紀下山作路祝融之巓。望見孤山與長潭之狀。暮靄烟火村。依依憶舊遊。江亭開活畫。樊南隱更幽。百世喬木菀。椎戶西北稠。白髮兩衰翁。相對意綢繆。紀歷江亭。訪樊南相對穩敍之樂。招招泛泛舟。長江孰究始。海東闕里字。肅敬呵噤鬼。拜廟仍對帖。令人滌恢詭。胄孫頗晩修。貽謨庶無圮。紀渡江訪先生故宅。謁廟退看遺帖之事。陶山闢道場。入門懷慨傷。摧頹今幾世。居然昏且狂。正嫡洛閩統。遺編垂休光。云胡競分戶。誰復任更張。紀入陶山行焚香禮。與諸原任一宿而罷。臨江辭羣彥。迤訪淸溪宅。吾祖三世享。東西惟隔壁。瞻拜愀如見。秖恐無薦碧。啓祠允美號。吾家人文闢。紀入淸溪謁兩廟。盖享判書，贊成，松齋，溫溪四先生于鄕賢，啓賢。敬拜老松廟。遂登老松堂。老松碧千秋。依瞻不離傍。胡乃蕩析居。今來涕洏滂。吾祖卜此意。子孫貽無疆。紀入老松亭感慨彷徨之懷。歸來宿文溪。主管爲酒設。潺澗通宵聒。翠嵐侵晨別。安身而後動。庶更勉晩節。百里一旬行。山上生新月。紀宿文溪而到家之狀。</text>
<title>烏竹杖引。代簡呈族弟近道 進淳。○辛亥</title>,<text>金砂烏竹最硬直。擅名吾東求難得。風爭雪戰幾多劫。不變淸操君子德。漁湖老人憐我耄。爲贈一莖扶顚跌。通身班綠頭正鳩。挺然入手鏗聲烈。半生齷齪迷所適。吾將從此恣遊歷。蓬萊白頭便庭衢。岱岑衡岳俱勝蹟。鬼神蛟龍焉敢奪。前道奇觀靡不括。噫乎杖兮爾何負。靜中昭著惟潑潑。危於忿懫失於欲。古來先覺猶玆頊。逍遙暇日終吾生。苟非爾兮安彳亍。</text>
<title>四月。陪仲氏訪杜洞後谷。</title>,<text>潺潺石磵響。曲曲花林間。幽趣無竆意。欲言難以言。</text>
<title>溪齋吟</title>,<text>晩卜幽貞縛草廬。陋如鳩拙小蝸如。塘開軒北受光影。岸繞溪南作砌除。爲學何曾躬踐實。耽閒非取迹逃虛。隨分擬修近裏業。殘年其柰愧圖書。羣少爲吾老。結茅屋數間。尋常等棄地。粧點便生顔。境僻遺南野。心閒對北山。悠然恬養味。日夕聽潺潺。</text>
<title>光影軒。敬次溪上光影塘韻。</title>,<text>萬古這長空。天雲依光影。受之幸有池。灑落成眞境。</text>
<title>哭江叟</title>,<text>賦質元深厚。發達由其積。文章老猶健。士望何烋赫。起之旣以禮。應亦義非忒。禮義兩無𠎝。命乎其柰極。五曲滄崖亭。深深鎖寂寞。千年歸來感。依舊遼陽郭。</text>
<title>輓琴繼聞 詩述</title>,<text>論交自藐年。聯榻幾周旋。才名東魯大。德業北坪傳。每憐違棣萼。遽感變桑田。誰識賢關會。遂成餞別筵。</text>
<title>溪齋偶吟二絶</title>,<text>雲山牆外見。風澗草間鳴。晨起臨塘坐。翛然一氣淸。觀理一心樂。無營萬事輕。從人見卑執。出口敢高聲。</text>
<title>池上</title>,<text>白頭閒倚夕陽天。天時人事正堪憐。箇中惟有忘言處。時見潛鱗躍在淵。</text>
<title>壬子四月晦。陪仲氏上佳菴。三十六日而歸。其間凡起居飮食談笑遊玩。無不共之。省墓而起感慕。對講而發惕勵。自夫分異之後。聯枕共被。以極和湛。若又新矣。此豈癃耋所易得哉。遂成小吟以識之。</title>,<text>一月山堂樂。聯牀兩白翁。人生無是外。此意儘難窮。</text>
<title>葛菴先生給牒焚黃日感吟</title>,<text>絃絶瑤琴久蔽塵。先生振拔韻惟新。倘來榮辱吾何與。繼往淵源道本眞。聖上四年逢是日。斯文千古起吾人。儒林從此可無勉。喬木東南始發春。</text>
<title>輓族兄美伯 濟淳○改葬時</title>,<text>幸與同時閥。胡然已故人。賦資元俊爽。遺範尙精神。緣業由寃結。幽堂故再晨。知應遼鶴感。好會西河津。</text>
<title>族孫謹休 晩愨 見訪。贈詩走次以酬。</title>,<text>吾輩分居百里間。從遊稀闊自成端。欣然對話溪堂靜。依舊華藏影裏山。陶山明訓寤寐間。慕仰何曾識箇端。今發君詩誠有警。吾東高特只玆山。</text>
<title>夜吟</title>,<text>潦落秋生月正明。倚門閒坐一心淸。此時不覺身爲物。天地廓然萬古情。</text>
<title>輓近道</title>,<text>東屛老居士。獨守固窮節。鼓篋少時事。養心晩境訣。大憂墜先謨。勸兒尋儒術。悠然得全歸。柰此相期耋。</text>
<title>詠懷</title>,<text>一生悠泛露朝如。工業只分實與虛。老去漸知朋友樂。閒來愈好聖賢書。可無肅整收心性。惟惜當時任緩徐。猶有斯須朝道望。其於慥慥暫忘且。棲息虛堂不覺孤。閒來無物反忘吾。風和潺溪通夜瑟。月印疎樹滿庭圖。千古興亡惟一理。四時來往只雙途。日用常行無不可。震人驚世有何乎。</text>
<title>李友士實 秀榮 訪我溪齋。未幾告別。敬次朱先生白鹿書院韻以贈。</title>,<text>溪榭陋且僻。由來白鹿場。主人老無學。狂而不成章。何幸吾黨子。惠然慰分張。講論多惺喚。山水有輝光。談情感聯榻。論道愧望洋。滔滔能拔俗。嘐嘐慕升堂。非惟破涔寂。相對增慨慷。俄然辭歸去。耿耿何日忘。</text>
<title>輓柳稺述 進翼</title>,<text>衰暮同人樂。江山三日遊。聯襟白鹿月。把酒玉淵舟。忠孝傳家大。優游賦質烋。居然飜一夢。其奈涕雙垂。</text>
<title>口呼答族姪元緯韻</title>,<text>分手如今幾暑寒。相看衰髮各紛然。談情未洽旋離去。小白雲深隔世緣。</text>
<title>咏春</title>,<text>春到山門事事幽。和風細雨解塵愁。培蘭移菊皆時政。荷鍤中庭只自由。</text>
<title>看兒輩。書春祝寓警。</title>,<text>歲歲題春到八旬。八旬無一可酬春。始知進德修辭地。天理人情自有循。</text>
<title>聽蟬</title>,<text>閴寂淸陰下。蟬聲已報秋。古人懷友意。可以此時求。</text>
<title>坐池上軒</title>,<text>池上天同池底天。依然人坐兩天間。始知澄廓能如是。推我靈臺一理看。</text>
<title>次栢湖亭重修韻 幷序</title>,<text>栢湖亭卽存齋李先生杖屨之地也。眞城先父老。倣白鹿故事而設。年久頹圮。旋卽重新之者今再矣。江山之煥然增光何如哉。其後孫相運氏。感諸朋之高義。幸先躅之增修。次冷泉公韻以褒美之。寄示序若詩於不佞。以余愚陋。况今耄荒。安事筆硯。而第自有不能已焉。强草效之。懿矣栢湖勝地頭。先生遺馥至今留。令人感歎誠衛道。慕古重修尙保邱。安得一登俛仰地。閒吟淸夜月如鉤。賢孫賡韻能模畫。古渡依然見倚舟。</text>
<title>謹次金淸陰集有感韻</title>,<text>互易戎華豈勝嗟。古今天意是山河。如何許久終無改。莫道當時義士多。伸屈隨看無柰爾。興亡應運有誰磨。或來或往終難驗。獨坐無端發浩歌。</text>
<title>次族姪博汝 彙溥 重修草堂韻</title>,<text>粧點靈區問幾年。重修故榭更依然。樊南局勢元天作。堂北尊筵宛地仙。風詠隨時洛水上。仰欽從古陶山前。專城孝養知無極。和氣融融一室圓。</text>
<title>次贈金景玉 宣圭</title>,<text>爲學工夫只在心。由玆近裏轉高深。古人明示操存法。齊肅先從敬字尋。</text>
<title>六月十五日夜吟</title>,<text>誰云秋月好。夏月亦孔新。盡日苦炎處。淸光頓解人。</text>
<title>九日吟</title>,<text>一生秋夢寤前宵。搖落寒聲木葉飄。天地無端窮氣數。江山何事太蕭條。吟風曠感騷人興。惜日偏傷志士謠。令節佳辰逢九九。淸樽聊到菊花朝。</text>
<title>贈博汝</title>,<text>五馬南爲日。知君奉檄誠。二城歸孝理。百里藹仁聲。凉燠如無序。戚休忽異情。心平方見理。慥慥戒持盈。</text>
<title>野鶴</title>,<text>皎皎雙白鶴。交首立明沙。近人機不動。江天夕陽斜。</text>
<title>答族孫汝擴 晩埈 韻</title>,<text>愛君志氣在窮經。辨別主賓已妙齡。爲善取人守以篤。潛心味道驗諸形。苟無莊敬深省察。其柰流循反晦冥。十載遊從非不久。愧無相警以爲銘。</text>
<title>答金景典 憲圭 韻</title>,<text>爲學古人規已成。只玆平實不循名。性情培養當先講。文字拙工任熟生。莊整虛明存主敬。神精收拾驗形聲。三年垂槖苟無就。老友將何愧子誠。</text>
<title>輓權參判汝車 載大</title>,<text>早蒙恩渥起童顔。聖世榮光九耋閒。敢以一言鳴祖悃。翻然乘化浩然仙。綢繆世誼又同齒。巖榭泉軒幾共旋。久阻惄如因永訣。無多餘日亦難延。</text>
<title>次贈汝擴</title>,<text>賦資元得厚。又志古人學。若道工夫序。致知先辨駁。爲學貴收斂。存心氣自平。悠悠浮世習。喜事動相輕。從容相與語。無一可持論。臨別復何贈。敬乎惟破昏。</text>
<title>五色菊吟 己未</title>,<text>白白紅紅五色推。軒前塘上爛熳開。常對愛賞無倦意。凌霜淸節賸含來。物理天時自轉還。箇中靜看有餘閒。紛紅駭綠復何道。豈以繁華矜節顔。</text>
<title>送外孫柳道能</title>,<text>爾去吾何以。溪堂更覺寥。須加勤謹業。用使老懷聊。</text>
<title>輓族弟義卿 同淳○庚申</title>,<text>嗟哉臨歸老。先將三達翁。翁吾心內友。非但同門宗。資性素純厚。才華早擅充。萬里專對望。廊廟造次崇。難進追先德。養恩任子誠。南樊卧白髮。北闕懸丹忠。與我同九耋。相期共崆峒。胡爲便倏去。寥廓一淸空。顧此暮朝客。猶悲未與同。</text>
<title>次李昌瑞 文奎 松湖亭韻</title>,<text>孤亭蕭灑隔塵譁。洞府谽谺趣自佳。松老百年成活畫。湖濙十里照明沙。山間皓月鳴幽鳥。波上淸風送落花。這裏高情應有得。從遊何日日西斜。</text>
<title>病裏咏懷</title>,<text>早知無處問通津。從我分明聖有論。厭俗因爲塵外士。吟痾便作靜中人。蘭培夜氣看抽葉。禽伴茅簷任噪春。此志嘐嘐裁不得。瑤琴獨抱但傷神。</text>
<title>哭金參議稺祥 重夏</title>,<text>念昔從遊日。仙庄累遠尋。非惟先誼篤。兼以新知深。沈謹誠修德。淸閒樂在心。東岡佇祿養。胡使老洏涔。</text>
<title>輓金景玉</title>,<text>歎息吾何道。以君遽見萎。資性穩而重。才知慧且孜。從遊歲已久。相憶每相馳。蘭報忽然至。老懷不覺洏。將修賢祖業。胡忍尊闈辭。顧我無窮痛。想惟相感知。</text>
<title>耳聾。次子美韻。</title>,<text>今遇庚申歲。居然九十翁。一身無不病。兩耳全成聾。蟬響恒不絶。雷音時作空。神精耗陷盡。頭上任顚風。</text>
<title>眼盲。次樂天韻。</title>,<text>已矣吾生歎。漸加兩眼紗。靑燈看若電。白日宛成花。對鏡猶如翳。開窓又多家。與聾寧合眼。心界永守賖。</text>
<title>輓金參奉 在鼎</title>,<text>名家賢裔自恂恂。聲譽由來邁等倫。倚望方深旋倏去。臨歸耄老亦沾巾。</text>
<title>思道能還家二絶</title>,<text>母子相逢地。其情可以知。人生無限樂。此外復何推。惟能保此後。俯仰可無怩。已矣吾何敢。第言爾或追。</text>
<title>輓姜景仁</title>,<text>天資已邁倫。擩染又殊人。初自公車始。小成得早春。惟玆慥慥業。本立自肫肫。博洽知無畔。酬資不獨珍。顧惟愚且老。來往尊堂親。自失庇依後。與之相磨磷。有疑每輒竚。有得更相伸。至此耄荒極。百年有所遵。云胡奄棄去。兀立涕潾潾。</text>
<title>元相家賞蓮</title>,<text>盆池種碧蓮。蓮葉大如盤。帶雨隨風動。明珠互轉圓。</text>
<title>哭李應淵 燦立</title>,<text>名祖有遺業。愛君克自持。貞純由學得。明詣信天資。猥獲從遊樂。常同士實追。孝深旋侍去。老淚柰何悲。</text>
<title>溪齋偶吟</title>,<text>軒下小塘靜。塘邊嘉枿繁。有時成獨坐。意會自忘言。</text>
<title>輓徐文若 榦郁</title>,<text>人生百年內。一半悲與喜。悲喜情自爾。生死本一理。惟是服古義。然後謂知己。古家遺範存。囂世晩契倚。去去其無柰。問天是誰使。雲樹沙上村。追歡今已矣。</text>
<title>咏菊</title>,<text>種菊窓前衆卉侵。經來春夏不爭榮。一夜天霜嚴打後。凜然勁節自分明。</text>
<title>雪月</title>,<text>雪月皎無比。乾坤頓改觀。可知由氣質。本性自全完。</text>
<title>辛酉二月六日。行興魯孫冠禮。</title>,<text>九耋將歸老。初看孫子冠。世事元如是。任他一日歡。</text>
