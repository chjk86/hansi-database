<title>海鶴</title>,<text>海鶴身如蛻。風前振振毛。奇姿驚濁世。淸唳動雲臯。志邁鵬圖遠。名班鳳德高。蓬萊有仙侶。抱月欲長翺。</text>
<title>寄從侄叔度鎭憲</title>,<text>雲樹蒼蒼合。行人信不通。故鄕今夜雨。一別五春風。地遠人情異。天長歲色同。飄飄高鳥外。離恨渺無竆。</text>
<title>山行卽事</title>,<text>一逕迤迤未覺遙。洞門深處翠煙消。層峯忽起前無路。亂石相持上有橋。萬籟俱空山自響。孤雲欲動水頻搖。禪家妙意從誰問。花落春風月在霄。</text>
<title>紙鳶</title>,<text>剪紙成奇制。乘風逞巧才。全身輕似葉。圓竅小於杯。一線隨高下。長空任去來。何須張羽翼。徑自絶塵埃。秖以虛心妙。能承積氣培。壯圖從睥睨。遠勢入徘徊。拍拍將何向。騰騰果孰催。戾天應不礙。跕水也無灾。世界三千豁。程途九萬開。指揮生變化。噓吸近台魁。自有潛機斡。從看衆理該。或掀如𥳽粟。乍倒若傾醅。奮訝摶鵬擧。低疑退鷁回。欲前還後顧。將挽故先推。變態千般盡。藏奇數寸纔。誰知人意創。直類化工裁。勝似雕龍術。賢於刻鵠材。升沉俱泛泛。游戱却恢恢。同樂魚應躍。相忘鳥不猜。誰能馭六辨。偕汝上瑤臺。</text>
<title>次二悔兄 楘 韻</title>,<text>樽酒相逢春雨過。佳辰剪燭奈愁何。梅花與我寒多病。猶管東風第一和。</text>
<title>幽居</title>,<text>小檻依蒼石。幽居常寂然。茶淸只自酌。地僻竟誰憐。野樹迷春望。庭花落晝眠。心知池水澹。雲日照娟娟。</text>
<title>謾詠</title>,<text>牛背楊州客。靑袍過洛橋。浮雲來不盡。落日去無聊。野靄明殘雪。江春動遠潮。佳辰不可阻。明月卜今宵。</text>
<title>山中卽事</title>,<text>黃葉山中逕。經冬見雪痕。春潮歸遠浦。夜雨入孤村。妙意花微笑。天機鳥細言。溪雲知曙色。先我上東園。</text>
<title>寄東陵</title>,<text>昨暮風猶惡。今朝雨始晴。悠然望高臯。雲日洗晶晶。黃鳥從南來。就我庭樹鳴。樹高多美蔭。鳥鳴多好聲。幽情自悁悁。緬言思友生。東園石上蒲。已綠三兩莖。亭亭考槃詩。爲君方續成。山居苦無食。水田應獨耕。豫章委空壑。春來猶發榮。幽泉雖不汲。幽苔沾餘淸。奈何山中士。寂寂抱孤貞。</text>
<title>次李像之 奎象</title>,<text>井李啖猶苦。園桃嗅未香。敲門無俗轍。聽籟有虛堂。軒鶴秋無賴。林蟬雨不妨。浮雲閑勝我。竟夕自悠揚。</text>
<title>疊前韻</title>,<text>未覺菖醪熟。初疑槿萼香。淸風微攪枕。白日靜垂堂。天趣從心得。詩名與道妨。前宵吟望苦。山月霽輝揚。</text>
<title>像之留南洞數宵而歸</title>,<text>滯雨湖西客。前村信宿歸。梧淸臨水几。荷淨卧雲衣。壁畫觀兒戱。川流悟道機。生蒭靑滿谷。爲我暫停騑。</text>
<title>拈唐人韻示像之</title>,<text>梧葉蕭蕭雨。逢秋不肯乾。蟬聲愁裏暮。山色坐來寒。待客池花老。題詩禁漏殘。何由慰幽獨。更取舊書看。</text>
<title>昌陵店舍送人之海西</title>,<text>昌陵路入水邊郵。山駕披雲偶一遊。落日逢僧問古寺。淸秋送客下西州。林蜩欲化頻停響。海鷰將歸故作愁。荷釀千杯詩百軸。會須同上碧城樓。</text>
<title>北城秋賞</title>,<text>採杞在我園。求友在我隣。隣比久不見。何異千里人。昨夜得君書。朝起振吾巾。振巾復結襪。徑出北城闉。隔樹聞驢鳴。知君到溪濱。相看未相語。色喜眉自伸。聯翩度崇阿。汗漫涉危津。不知山行遠。但覺山回新。霜林氣色淨。水石明粼粼。峭峯聳萬丈。咫尺捫蒼旻。巖呀若張口。白雲生其唇。天風動泠泠。羽仙乘車輪。攀援欲一蹴。超忽竟難親。人心易生感。秋懷况多辛。君詩發淸商。苦調悲沉淪。黃花委空谷。令我生孤嚬。澆酒慰黃花。寒天風雨頻。</text>
<title>京口別席</title>,<text>秋懷生酒席。立馬聽君歌。已見淸霜下。其如黃菊何。草寒蛩語細。天逈鴈聲多。荏苒還山約。虛舟漾碧波。</text>
<title>次像之</title>,<text>孤雲與晩景。忽忽乃如斯。擊磬非忘世。悲秋欲廢詩。桐風涼不已。虫語暮何爲。此意君應識。寒燈擁褐時。</text>
<title>南郭子送酒。喜作短歌以示。</title>,<text>此日不可住。對酒莫停觶。昨夜踈雨鳴梧葉。朝來已覺西風至。鷰欲辭窠如見幾。蟲吟達曙悲何事。我病無詩貧無釀。寂寂山齋愁不寐。東家女兒新嫁夫。有酒不許他人醉。故人能念相如渴。白衣遠勞江州使。傾壺一酌便生醺。眼看壁畫迷紅翠。抽來彩筆寫百句。恰似騏驥初脫轡。華牋墨字細於蠅。及到醒時渾不記。君今不醉奈秋何。黃花苦被繁霜悴。</text>
<title>題壁畫。有客倚樓橫簫。樓下叢菊隱約可見。又有兩三飛鴈歷歷在雲外。</title>,<text>鴈起沙光淨。樓高笛響浮。江花淸不耐。怊悵倚寒洲。</text>
<title>送南郭子之廣陵</title>,<text>蒹葭曉冷露華湛。帆外靑山倒影涵。獨鳥下時人已遠。廣陵秋水限東南。其二翠葛生新蔓。年華詎可留。明霞吹去袂。落日滿虛舟。霄漢將翺鶴。風波未定鷗。詩成君不待。倚檻眄空洲。</text>
<title>梅恨</title>,<text>路慣城南信小驢。春風隨我到郊居。梅花有恨知多少。微月踈星黯黯餘。</text>
<title>木川道中</title>,<text>客路多奇矚。長亭未覺遙。暮雲山欲雨。春水野無橋。曠行人小。村荒古木饒。汀蘺靑可採。駐馬意迢迢。</text>
<title>長日淸坐。人或疑其習禪。詩以解之。</title>,<text>流水千回元在地。浮雲萬變不離天。虛襟自少風塵念。非爲空門學靜禪。</text>
<title>龍華殿。與月堅上人論禪。</title>,<text>諸天亦人境。野客問山春。花寂通禪性。巖奇化佛身。梵從空外活。語入靜中神。第一如如妙。鳶魚不遠人。</text>
<title>山行</title>,<text>客起晨鐘響。彤霞澗底昇。亂山開一路。荒寺問餘僧。雨意天花暗。泉聲佛夢澄。逍遙空色界。知有宿緣仍。其二山門繫馬落花餘。手爇爐香見佛書。古寺鐘聲風細細。空林靈氣雨踈踈。禪心客思同無住。雲影天光自作虛。靑鶴不來春欲老。此行何處訪仙居。昔人入此山。靑鶴引路至梨花洞。故落句及之。</text>
<title>華陽洞</title>,<text>夫子煌煌志。今人知不知。山高猶可仰。泉冽自成悲。雲漢瞻宸墨。丹靑泣古祠。誰憐錦城外。碧草聽黃鸝。</text>
<title>泣弓巖</title>,<text>桑海宗臣淚。乾坤國士恩。山空人已遠。地古石猶存。歎息吾生晩。悲吟世運屯。至今弓劒痛。大義竟空言。其二水到弓巖下。嗚嗚響忽沉。先生曾慟哭。遊子亦悲吟。石轉難平恨。人亡未了心。仰看西日暮。道遠感懷深。</text>
<title>萬東祠</title>,<text>曉枕鵑聲攪客悲。河淸消息百年遅。先賢有志空書劒。二帝無家但廟祠。吾道非耶今若此。天時已矣可尤誰。靑山一片花猶在。應是王春不盡衰。</text>
<title>至塗谷。訪宋諮議。明欽</title>,<text>繫馬蒼松下。淸籟振衣巾。山高水不盡。知有隱居人。</text>
<title>春日。題梨花院壁上。</title>,<text>春盡江南鶯亂飛。綠蕪煙靄兩霏微。梨花院裡花千樹。留得遊人夜不歸。</text>
<title>示宋生</title>,<text>淸夜迢迢道氣生。小塘雲月覺虛明。寒螢忽忽飛簾隙。讀易閑人睡未成。</text>
<title>山樓</title>,<text>山樓日夕望天涯。心與孤雲冉冉遅。忽到家鄕元是夢。稀來書札自生疑。高風送鴈依依月。殘菊留人泛泛巵。明曉又聞官吏去。今宵剪燭萬重思。</text>
<title>再入華陽洞</title>,<text>路近華陽谷。松聲起馬耳。前遊不可問。秋色又如此。晴嵐繞一碧。幽興浩無已。亭亭擎天壁。一曲。 屹若砥柱峙。潭淸見雲影。潭名。二曲。 天光發於水。虛舟自泛泛。覺海無津涘。灘聲咽古祠。槐陰隱舊市。齋中云有事。靑衿會千指。麟經讀無人。大義竟誰是。空唱鳳衰曲。不見龍蟠士。弓巖一片石。泣弓。巖名。三曲。 千年應不徙。落落君臣契。凄凄桑海淚。寂寞黃金臺。猶餘哭昭地。孤亭出崇阿。沙潭 四曲 繞其趾。左拂瞻星 五曲 袂。右躡凌雲 六曲 履。行行不自止。遂至煥章寺。寺門接彩閣。瑞氣蟠金櫃。紅羅覆重重。靑絲係累累。累累復重重。中藏雲漢字。摩挲自怵惕。不敢遽開視。齋誠與潔珮。盥手又潄齒。再拜啓緘縢。怳若近天子。嗚呼崇禎世。帝烈光靑史。宸翰重金甌。天驕那得毁。至今曲阜履。留慰蒼梧思。悲歌出門去。山日生寒翠。松老鶴不歸。鶴巢。臺名。七曲。 川虛龍已起 卧龍。巖名。八曲。 迤迤巴串 九曲 路。尙餘三五里。洞濶水自淺。白石明如砥。水石相輝暎。山色增淸美。九曲雖有名。深處尤可喜。吾將隱考槃。樂志以永矢。</text>
<title>孤雲臺 崔孤雲遇黔丹禪師於此地。受蓮華經。後人名其臺曰孤雲。</title>,<text>雲去臺猶在。山空客又來。秖今疑昔夢。花落復春開。余甞夢孤雲。以樹花開落。喩人世輪廻。故云。</text>
<title>記夢</title>,<text>淨宇超塵界。閑宵夢海仙。相看有何語。一笑覺前緣。石鼎涵丹液。筠床繞碧煙。袖中金字訣。授我以長年。</text>
<title>玉溜洞</title>,<text>太華山西玉溜懸。飛成奇瀑落高巓。橋形巧卧如虹石。雷怒喧生不雨天。偶泝溪源來自遠。却看雲氣坐如禪。若敎壁立添風韻。未必瓌觀遜朴淵。</text>
<title>擬古</title>,<text>世外乾坤大。閑中歲月徂。長風悲烈士。秋色老單于。曠野知兵勢。歸鴉覺陣圖。桑蓬平日志。濩落卧江湖。</text>
<title>滿月臺</title>,<text>淸水高山見盛衰。孤城吊古意遲遲。臺懸滿月終歸缺。溪濺荒碑自作悲。石犬無聲寧有賴。神雲不散謾生疑。垂楊處處歸鴉盡。日暮聊吟桃李詞。崧岳有石犬。世傳道詵所造。壓勝云。</text>
<title>海營將臺。次外舅晉菴李公韻。</title>,<text>獨立超然上將臺。胷懷直與海門開。城形隱隱平戎策。軍令深深待客杯。薊北卽今無義士。山西自古産奇材。書生膽氣餘孤嘯。極目遼河不盡哀。</text>
<title>澄淸閣拈韻</title>,<text>壯志驚搖落。殊方故倦遊。纔從湖外路。却到海西頭。覊旅隨陽鴈。杯樽卜夜樓。荷花不相待。何處問風流。</text>
<title>次外舅韻</title>,<text>遠鶴孤雲共一欄。湖天歸思客相看。潮聲近郭南樓逈。霜意排空北斗寒。信宿元因主人好。徘徊還感歲華闌。布衣歎世終何事。獨抱詩書却鮮歡。</text>
<title>西樓。次李君禮輔韻。</title>,<text>歲暮西州舘。鄕愁老鴈號。雲容埋大陸。城影截寒濤。翰墨前遊濶。樓臺獨卧高。遙懷洛中事。裘馬少年豪。</text>
<title>瑤琴亭</title>,<text>地得先賢重。亭留過客看。古琴餘斷響。虛檻動微寒。樹老門墻密。川明院宇寬。蕭條今世事。吾道古來難。</text>
<title>登龍首山望海</title>,<text>島嶼蒼然夕氣生。山頭極目遠潮明。樓從城郭斜邊起。地入波濤盡處平。客意孤峰欲飛動。天機滄海有盈。虛中信息憑誰問。咫尺虞淵萬里情。</text>
<title>次李君德楠韻</title>,<text>短褐悲秋士。西遊倦未還。阮竆從白眼。燕客奈魋顔。壯志猶書劒。高談盡海山。男兒惟信命。莫歎老江關。</text>
<title>夜坐首陽舘。疊前韻。</title>,<text>斯世從公好。逍遙便忘還。燈前豪士傳。酒後少年顔。意氣同觀海。行藏欲買山。轅門多暇日。詩令更相關。</text>
<title>臨歸呈外舅</title>,<text>官燭留人酒若河。離亭風雪夜如何。潛龍忽爾微陽近。老鴈居然十月過。已識時憂開卷少。休將歸計負山多。他年好結仙村社。公據枯梧我唱歌。又明公聲望壯西關。暇日題詩吏牒間。政肅魚龍臨海靜。時平㫌節倚樓閑。輕裘有興留歸客。畫燭無眠憶故山。聞說瓜期春尙晩。首陽薇蕨更相攀。</text>
<title>宿大興寺</title>,<text>靑山獨宿白雲寮。有月相隨共此宵。老佛不眠還不覺。暗燈淸磬自昏朝。</text>
<title>觀音窟</title>,<text>古广松陰落。空山雪色殘。爐煙自生煖。石佛不辭寒。異氣何王到。僧言高麗王望氣尋窟。 冥功萬世安。萬世。樓名。寺失火。樓獨全。 忘言澹相對。淸月滿蒲團。</text>
<title>夢見鬼揶揄。賦得古詩。</title>,<text>有鬼向我笑。笑我貧無錢。紫芝未療飢。何不去執鞭。圖書雖滿腹。其家則枵然。其二有鬼向我笑。笑我竆無客。看竹不出門。與鶴長守屋。覽彼靑雲子。車馬日追逐。其三有鬼向我笑。笑我梅花緣。淸香與人意。歲暮兩蕭然。王春太寂寞。炯炯心自憐。其四有鬼向我笑。笑我金丹志。蓬瀛詎可到。日月如奔驥。沉吟篔壁詩。書空作咄字。其五鬼笑旣纔止。復進作慰辭。百事皆可笑。惟詩不敢訾。君且爲君詩。吾當勤護之。</text>
<title>小至日。到沃州。</title>,<text>客返經年路。天竆七日陰。有詩渾雪色。得酒便春心。鷄老猶晨唱。龍寒每夜吟。微陽消息早。故向閣梅尋。</text>
<title>除夜。次伯氏庚申韻。</title>,<text>燈明欲守夜。歲去不關人。天地陽機動。羲和帝命申。英雄鴻爪雪。書劒馬蹄塵。喜懼惟深祝。春長彩服茵。</text>
<title>阻風。宿江村。</title>,<text>白石江頭坐。靑燈屋下留。吾身有親在。不敢上風舟。</text>
<title>晩春山齋。與沈大仲墣。次農巖韻。</title>,<text>活計田無秫。高情飯有芝。懶如龍偃卧。癯學鶴調飢。隱几花期近。翻經道氣滋。秖餘冲寂意。更欲廢吟詩。</text>
<title>夢有詩云金丹消息迷勾漏。仍續成長句。以記夢中所見。</title>,<text>圯上老人曳赤舃。張家孺子一邂逅。張子得仙天上去。古城空餘黃石瘦。精誠千載有我夢。金丹消息迷勾漏。靑天如海望不極。萬里風高白雲走。御風泠然欲輕擧。有一老叟引而右。路盡山開玉爲橋。小溪涓涓滴寒竇。却向橋上參雲坐。有問不語惟點首。白髮蒼眉桃花顔。在前怳惚如在後。蘧蘧栩栩兩相忘。寤寐寂感誰能究。不見前世崔孤雲。但見雲出伽山峀。黔師說經臺猶在。落花復發春依舊。中夜淸齋道氣濃。眞仙故意來相授。口中一訣長生術。香案何時更前奏。</text>
<title>示沈大仲</title>,<text>踈雨逢君盡日談。湖天歸思水如藍。春來偶與鴻爲客。梅發應留鶴守庵。皓首竆經心益苦。靑山對酒意先酣。淸風吹送孤舟去。擬挾飛仙過二潭。</text>
<title>莊生吟</title>,<text>莊生有道兼有文。秋水詞源渺無涘。河神海若俱望洋。莊生弔詭彌天地。欲齊萬物齊不得。噫爾終作多言鬼。斥鷃笑鵬鵬笑鷃。御風泠然亦何貴。混沌儵忽渾如夢。謂之夢者還睡熟。南郭隱几差近道。猶爲三籟語剌剌。</text>
<title>讀周易</title>,<text>三春讀易正關扉。落盡床梅客到稀。不有古人誰啓後。先從顯處更探微。鳶魚自作流行象。龍蠖應知造化機。看到濂翁無極妙。滿庭幽草翠交輝。</text>
<title>病瘧歌</title>,<text>有病有病名曰瘧。乃在南方之水土。南人患者自尋常。我從北來驚新覩。赤熱驅來勢莫當。急如秋江夜潮怒。又如逐胡千蹄馬。蹴踏天山競橫騖。熱氣欲退長霖霽。寒氣欲至秋風素。煖或重裘尙嫌薄。冷似氷床亦不悟。倐往倐來應有期。今日又如昨日苦。愼莫服玉樞丹。又勿試夜薑露。能令元氣大下注。已知南方不可留。登樓更望長安路。</text>
<title>與沈厚之 載鎭 夜泛纛島。李君亦來。</title>,<text>江氣寒侵月。茫茫客棹前。灘鳴山欲動。石出閣如懸。琴調生秋響。鷗身病暮年。蒹葭迷遠眺。歸意在雲邊。</text>
<title>和厚之</title>,<text>野服同君秋水遊。樵船容我一琴浮。山回自愛月相逐。潮退還疑地欲流。夜氣樓臺渾汎汎。帆風歌笛任悠悠。醉眠却忘吟佳句。歸意蒼然半是愁。其二野艇輕於葉。西風聽所如。村分燈火。秋入斗牛墟。已覺天光淨。秖餘夜氣虛。中流意益逈。明月上山初。</text>
<title>篷窓</title>,<text>篷窓露坐不垂簾。擊汰晴江夜氣嚴。秋肅天機方就剝。潮盈地道欲流謙。對斟罇酒月相狎。慣聽漁歌鷺不嫌。客子吹簫吾隱几。東坡南郭可云兼。其二舟近漁村乍捲簾。秋淸夜色漾寒嚴。屈伸浪勢龍行健。損益天機月受謙。直泝銀河有何好。徑乘潮水不須嫌。超然埃𡏖思長往。奇氣靑霞醉興兼。</text>
<title>舟中作</title>,<text>書生快氣如健鶻。飄飄每思凌長雲。有願只欲斬長鯨。有策尙未干明君。痛飮莫逢燕市人。狂歌謾入白鷺羣。天公不借破浪風。落日徘徊江漢濆。江漢秋淸不生塵。酒酣擊波波成紋。萬事無如舟中樂。悠然便忘千愁棼。不然去作南畒民。手把耒鋤牛下耘。此事縱爲世人輕。有能好者超世紛。千古奇遊蘇子瞻。其餘俗子徒芸芸。蚕頭物色似赤壁。子瞻文章有朴誾。萬世一遇如朝暮。各以詩賦遺其芬。琴鳴舟動喚大白。翠翁與我不須分。水色微明雲氣集。赤月湧出江如焚。深潭老龍吹氣黑。劈浪長魚其首賁。座上佳賓沈李子。相與拍手以爲欣。養性年來懶吟詩。不覺對此聊云云。銅津波險却回舟。漁村鷄聲已三聞。下灘雖易上灘難。退逗如逢勁敵軍。篙師持槳船頭出。左旋右旋勞其筋。纛湖繫纜夜向晨。南漢曙氣何氤氳。南漢城下麻浦上。老石留戴天驕勳。丙丁之事堪下淚。鴨江以北猶胡氛。今宵遠遊欲寫憂。到此還令心熏熏。雄懷慷慨倚深醉。劒氣橫射斗牛文。</text>
<title>呈晉菴 晉菴。以三銓黜補古阜守。是日旋擢亞銓。</title>,<text>深山木石可爲隣。出世誰非朋黨人。天意秖應容虺蝎。書生空自歎風塵。茫茫道學難醫俗。寂寂文章不救貧。惟有長歌與孤艇。好將料理百年身。</text>
<title>秋雨讀書</title>,<text>助長何殊懶廢耘。操心自有善端存。蕭騷雨脚寒無力。浥盡籬花不見痕。</text>
<title>次厚之江遊韻</title>,<text>孤舟隨北斗。宛轉半江秋。笛奏風徐韻。杯行月倒流。布韋知道拙。翰墨見才優。冉冉雲生白。還疑羽客遊。</text>
<title>入道峯</title>,<text>山頭老石靑矗矗。削爲千仞萬仞壁。極知道高山猶卑。中有先賢妥靈屋。</text>
<title>八月二十一日夜。夢見漢壽亭侯。</title>,<text>烈氣英風兩凜然。將軍頭上有靑天。秖今炬眼應餘憤。噓出長虹貫日懸。其二歎息荊州虎出林。西瞻玉壘淚如霖。春秋有癖徵余夢。知是當年禮士心。其三千古英豪渺一塵。乾坤何處見精神。惟公毅魄堂堂在。夢裏能醒病裏人。余自夏患瘧。是日。不藥而瘳。</text>
<title>秋日到郊閣</title>,<text>主人有此靑楓榭。遠客來遊黃菊辰。雨冷沉痾鶴瘦骨。霜淸高節竹長身。孤絃響動陽春妙。古劒光磨北斗神。霧豹自藏還自露。文章化處一斑新。</text>
<title>秋夜懷宋徵士 能相</title>,<text>碧草黃花繞石除。秋懷日夕望雲居。心期擊磬晨歌際。世運觀天夜讀餘。不分壯圖違學劒。秖應吾道在傳書。靑藜太乙無消息。歲晏隨君擬遂初。</text>
<title>送秋日。過黃花主人。</title>,<text>一月病過卄九日。一日不病驢上坐。驢行特特到君家。君家石砌黃花破。入門問花不問人。直至黃花深處卧。主人邀我開花社。命我作詩爲花課。黃花澹澹如高人。對此不可無詩些。蕭蕭朔風寒更吹。依依白露晨猶墮。秋懷入骨不自持。苦節渾身難可磨。世間知汝皆寒士。可爲汝吊還爲賀。縱令陶君不汝愛。吾知汝爲非凡朶。今日送秋酒未熟。明朝酒熟秋無奈。但使有花兼有詩。飮與不飮無不可。還家夢見黃衫客。自謂花神來欵我。</text>
<title>夜坐</title>,<text>金石歌聲烈。風霜鬂髮靑。秋星落如雨。夜氣集生靈。老木憐同病。幽花笑獨醒。何煩詹尹卜。已置上流亭。</text>
<title>今日大風作</title>,<text>今日大風作。人皆肌生粟。肌生粟尙可。我則皸欲瘃。豈曰無衣褐。大抵病如此。醫言此非病。君詩自爲祟。詩本淸涼物。發處動寒氣。當其不發時。凝凝積沆瀣。譬如水底龍。腹內亦寒水。君且忘君詩。此病元易治。一笑謝醫師。又作大風詩。</text>
<title>苕溪李君。寄示梅花詩一律。歎知己之少。感一陽之遲。讀之悽切。令人有悲歌出塞之意。用其韻志感。</title>,<text>慷慨孤燈話。遼河霜落時。古經麟後出。陽運鴈前遲。卧壑松身凍。衝星劒氣悲。王春應不盡。梅發有君詩。</text>
<title>冬日江行</title>,<text>索索木葉乾。的的天星寒。肅肅人出征。則則行路難。玄雲起西崿。急雪如翻瀾。漢水忽不流。白凍氷闌干。氷危不可涉。枉騑到前灘。臨當上灘舟。怵惕更盤桓。欲起江中龍。命駕凌風鞍。江神謇告余。不如驂雲鸞。鸞飛自渺渺。龍偃自蜿蜿。蜿蜿又渺渺。令我發長嘆。</text>
<title>次節齋金相公 宗瑞 復官爵韻</title>,<text>烈氣凌秋日。長虹以貫之。公無寸心愧。士有百身悲。恩謚榮何有。忠臣職自爲。向來開拓業。猶待大名垂。</text>
<title>夜行</title>,<text>夜氣沉沉壓四闉。行人欲發更逡廵。明星遠分牛馬。老木荒墟隱鬼神。雪色應添厨火冷。客心先覺店鷄晨。還思去歲梅花節。玉笈華樽坐燕申。燕申齋名</text>
<title>鵲啄氷</title>,<text>鵲啄氷鵲啄氷。啄氷求魚魚不得。上流氷坼魚汕汕。赤脛老鸛拾魚食。爾鵲胡爲在下渡。終朝啄氷聲正苦。</text>
<title>倦馬</title>,<text>倦馬行頻歇。寒溪斷復流。星光森古木。曙氣壓高丘。虎豹何時息。鷗鴻滿目愁。吟詩到十里。遙野店煙浮。</text>
<title>宿山店。記店主所言。</title>,<text>荒歲流民蕩析分。一村鳴吠不相聞。重遷非是安玆土。山上松楸父祖墳。又店叟燃松坐夜分。索綯纚纚手皮皸。綯將編蠏爲官供。戶役今年別督云。</text>
<title>曉發振威</title>,<text>冉冉山低曉色生。村燈照客戒寒程。婆婆古木幾千尺。拍拍荒鷄三兩聲。已與梅花違隔歲。獨將詩句度微明。且須沽酒慰僮僕。嶺雪川氷未易行。</text>
<title>夜雪</title>,<text>霜撲寒裘雪又來。當壚酒妾勸深杯。醉眠忽作春風夢。十里花衢走馬廻。</text>
<title>夢故人</title>,<text>夢遇故鄕客。不知久別離。依依梅影下。夢穩歸來遲。其二我夢到君家。記來君可驗。上有缺月懸。下有寒梅艶。</text>
<title>途中</title>,<text>白眼石彌勒。蒼顔木偶人。依依立曙色。漠漠送行塵。客髩愁侵雪。鄕衣喜及春。泉聲與歸意。駐馬古城闉。</text>
<title>雨</title>,<text>漠漠雲生渚。冥冥雨下丘。逢人盡漁子。過野半溪流。遠樹迷行客。蒼煙隱古樓。前程計日力。薄暮可淸州。</text>
<title>馬上吟</title>,<text>馬上看日出。馬上看日入。吾聞日行一日一周天。我馬瘏劣。不能百里。一舍二舍而息。嗚呼安得詔彼羲和駕我轅。明日到沃州。日有餘力。仍往觀于扶桑與若木。</text>
<title>漫吟</title>,<text>近郭林泉野色長。新晴煙靄動微陽。田禽拍拍知春意。園鶴亭亭立雪光。湖外民風猶近古。梅前酒氣欲侵香。吟詩每恨無佳景。此日新篇却滿囊。</text>
<title>雨晴。遊二止堂。堂。卽重峯，尤菴二先生釣遊處。</title>,<text>春服前遊客。梅花又一來。橋崩迷古渡。石立認高臺。鳥意參禪磬。川光繞酒杯。懷賢竆道感。日暮覺新廻。覺新村名</text>
<title>感吟</title>,<text>大塊何茫茫。人於其間有。衆萬具一理。覺者自先後。有德雖無聲。維皇則下受。誰能爲山木。徒以不材壽。又採芝南山陽。濯之漢江水。秖爲野人貴。不堪獻天子。棄置逵道傍。牛馬不敢履。家家蒲葉長。誰復知汝美。又鳳自丹穴來。還向碧霄飛。梧桐病有蟲。下視不復歸。美人捨我去。離恨滿春菲。懷哉彼美人。山遠水依依。又急風吹折木。大雪凍殺花。須臾天爲霽。春色空古槎。離離墻下棘。猶自保孤葩。永念芳卉盡。借汝作芬華。又漢武招方士。本爲迎仙人。奈何靈壇夕。要見宮妃神。君王自多慾。神仙寧可親。蓬瀛固荒唐。何况求不眞。又皎皎氓家女。潔若泥中蓮。生不學禮儀。禮儀躬自然。蚕飢不採桑。幽貞以周旋。忽逢貴客眄。身賤感纏綿。恩情溺如海。身名遺如筌。寄語靑雲士。無貪君恩偏。又貴者雖自驕。上交則卑身。布衣過其門。視如螻與螓。不知天下士。曾是耘釣人。龍德確不拔。寧愁混凡鱗。</text>
<title>管城雜歌</title>,<text>我讀管城誌。誌云靈蔘地所出。訪于邑中黔。北有迦山環欝欝。迦山之上檟樹下。燁然其椏茁然苗。採蔘者誰子。山之僧郡之樵。衆人視之如蓬蕭。蔘亦不願爲人知。深藏密翳隱其光。是惟山川靈氣之所鍾。其出有時不可常。噫吁嚱。生旣未易知亦難。遂令求者求不勤。蔘且生長老死於其間。人或採一莖。驚喜動隣里。有若祥麟瑞鳳千歲一至。夫豈無德而致此。能令天下病者起。今年大風山木落。積雨三旬不見日。彼靈蔘兮。半爲雨腐壞。半被木壓折。嗚呼。世間何限英俊人。生不逢時空泯沒。</text>
<title>次李像之梅花韻</title>,<text>寒梅殘臘爛開榮。秉燭相看歲暮情。雪蘂澹成高下着。雲枝巧作兩三橫。生香儘覺肌如洗。鍊液應知骨亦淸。可是貞心不絶俗。斟來綠酒照顔明。又山窓虛白襯孤榮。風雪天寒認素情。氣脉潛雷南陸動。精神微月半簾橫。深包太極存身寂。妙發眞機粹面淸。喚作主賓俱不肯。無言方許見心明。像之詩。有梅花主客語。故及之。</text>
<title>到增若驛</title>,<text>下馬貰春酒。人煙古驛村。柳深徵士宅。花靜督郵門。虎豹山無警。桑麻雨有痕。家親爲地主。小子敢私言。</text>
<title>無題</title>,<text>閃爍坤倪雨色冥。軒楹咫尺是滄溟。神旗霧裏乘潮過。日馭天心攬轡停。混沌欲開從倐忽。風波不息奈生靈。忘機漸覺玄眞妙。白𪆽飛飛下近汀。</text>
<title>春來。沴氣連月不解。昨夜大雷雨。天地始豁然。</title>,<text>積沴陰陰霧似塵。傾湫一夜霽光新。雷掀大澤龍騰勢。電獵千林鬼失身。玄化宣來初發鍵。黃逵披出舊埋輪。欣欣草木如相喜。也識乾坤大德仁。</text>
<title>反觀</title>,<text>學道終無試。營丹又覺非。人心如北斗。日夜轉樞機。</text>
<title>拈李白韻</title>,<text>林光如薄霧。淸曉澹仍開。旭日鶯先出。微風鷰共來。浩然方卽筆。悠爾暫忘杯。衣袂生凉意。西溪濯熱廻。</text>
<title>白鶴</title>,<text>海鷴山鸛捴凡曹。羽族千羣見一毛。縱在塵中猶皎潔。相逢湖外頓淸騷。雲霄落落思應遠。風籟泠泠御始高。水宿林棲無係戀。更敎何事役心勞。</text>
<title>觀物</title>,<text>喞喞啾啾者。無爲似有爲。萬吹同竅穴。一氣驟盈。服食功何補。文章意亦衰。從來陶令趣。天命樂奚疑。</text>
<title>新秋卽事</title>,<text>宿雨仍餘暎。秋風復此宵。梧心寒自響。荷氣澹如消。鼓角含淸爽。星河動寂寥。亭亭池上鶴。一意聳靑霄。</text>
<title>卜居未定。逢秋寫懷。</title>,<text>濩落乾坤內。寒花又一秋。風塵身是客。江漢夢長浮。卜宅龜無語。懷鄕鴈共愁。歸雲欲何向。暮色滿空洲。又欲就山林隱。還懷盜賊憂。江湖元自濶。舟楫竟虛浮。碧蕙風霜落。丹砂日月流。吾身未康濟。肉食敢知謀。</text>
<title>中秋夜小集。拈蓀谷韻。</title>,<text>簾几生微白。樓頭月影來。主人有新酒。詞客盡高才。龍偃眠難着。蟲寒響易催。丹丘前日約。秋色老雲㙜。又淸宵滴露浥寒枝。送客孤舟莽有思。京裏浮沉猶近道。酒中諧謔捴成詩。蒼蒼鬂髮驚秋氣。寂寂文章愧聖時。長鋏鱸魚歸計晩。黃花虛負碧山期。</text>
<title>疊前韻</title>,<text>白夜看君劒。遙空秋色來。酒凌牛斗氣。詩壓漢唐才。或躍龍還蟄。將歸鴈又催。英豪無定價。怊悵望金臺。</text>
<title>春日。過叔度。阻雨。從侄幼安鎭寧。拈唐韻同賦。</title>,<text>晨窓文會到昏鴉。梅意留人故作花。山雨不須催擧袂。此身閑處便爲家。再疊玄雲如馬復如鴉。凍雨春城不見花。山僮遠伐楊州木。今日天寒未返家。三疊輕雲片片逐飛鴉。散入春城宿暮花。半夜霏微渾作雨。黃梅初熟憶山家。四疊黃鷄入竹柳藏鴉。山氣朝霏望若花。筆下天機參造化。春光一半屬詩家。五疊銀鞍的的畫金鴉。羅袂飜飜繡杏花。薄暮相逢似相識。垂鞭共入柳邊家。六疊夕陽西畔兩三鴉。白雨東邊千樹花。浩蕩春愁裁不得。偶隨芳草到君家。七疊古木蒼雲數點鴉。閑隨白𪆽下溪花。上林日落分飛去。三繞何曾戀野家。八疊楊柳風多起亂鴉。春城白日女如花。重重紫禁浮佳氣。散入長安富貴家。九疊幼安筆下字成鴉。度也詩如欲綻花。學得文章猶末藝。心期秖在紫陽家。十疊晩學眞如暝樹鴉。忙投未暇揀高花。門墻咫尺非無路。熟處難忘翰墨家。</text>
<title>又賦六言</title>,<text>睡起前林曉鴉。簾開一樹桃花。不知春在何處。只見人來酒家。</text>
<title>遊宋洞</title>,<text>一曲逶迤面勢長。喧中孤絶靜爲鄕。寒雲石戴尤翁筆。斷松扶魯叟墻。古沼泓渟靈竇氣。高亭起滅蜃樓光。心閑大隱猶堪學。城裏藏修也不妨。</text>
<title>次南䨓淵 有容，吳月谷 瑗，李晉菴諸公。遊淸泠閣韻。</title>,<text>溪上人行散影分。春風魚鳥喜同羣。柳陰欲雨深如海。花氣漫空半是雲。道意平田羲畫見。天機虛壑舜韶聞。年芳物態渾關慮。閑處還知事更紛。</text>
<title>叔度寄芭蕉走筆。次其韻。</title>,<text>微陽消息啓葭灰。門柳生心澗草胎。凍雪芭蕉無恙在。一莖春色帶詩來。</text>
<title>次叔度韻</title>,<text>始霜林葉脫。寥落晦根牢。睡月鷗偏潔。翔雲鴈亦勞。山淸孤磬冷。樓逈數星高。書劒平生事。秋燈照鬂毛。又山雪燈淸紙帳低。讀書猶憶在文溪。寒鷄續續踈鐘後。斷鴈遙遙落月西。斯世論交堪一笑。吾宗如汝可同携。梅花有病嫌煩惱。得句微吟故不題。</text>
<title>次元子承 繼孫 韻</title>,<text>病起仍淸夜。君來復浩歌。寒蟲九秋盡。叫鴈五更多。擊柝微霜逗。停杯片月過。團圓幸佳會。燈火隱松蘿。其二寒風鳴古劒。十月有悲歌。送客江雲逈。觀書夜雪多。衰花猶可贈。老鴈故頻過。寥落存深想。幽扃揜薜蘿。</text>
<title>又次</title>,<text>拋書發長嘯。天色正玄陰。水冷沙禽語。風鳴櫪驥心。流年閒可惜。落木感何深。習靜仍觀妙。詩盟懶未尋。</text>
<title>復用前韻。略抒贈言之義送行處居皆禮也。未知子承何以處我。</title>,<text>少日飛騰志。駸駸歲色陰。君能棄書劒。吾欲撿身心。坐對秋花澹。留觀夜氣深。含光古人意。靜處更參尋。</text>
<title>古詩三首和子承</title>,<text>曠世知音難。高歌獨徘徊。晩與梅爲友。冲襟始一開。問爾何所蘊。發處動芳香。淡淡兩相對。悠然古意長。縱狎猶深敬。無情也自親。歲暮霰雪下。益復見淸眞。雖居城市間。常存野外心。吾將携此君。歸隱叢桂林。其二野鶴遠相別。夜夜自徘徊。南山有梅花。孤芳爲誰開。詩人剪彩紙。紙紙皆生香。聞香獨題詩。黯黯離思長。不自道深情。但云百年親。其詩淨無塵。其意更醇眞。何以謝厚欵。交修惟寸心。蒼蒼松與栢。歲暮挺寒林。其三落月下踈簾。久久亦遲徊。故人一樽酒。臨別重復開。君家堂上梅。冉冉吐新香。我有園中竹。枝葉苦不長。各抱歲寒操。相看竟相親。由來君子交。所貴在天眞。世人昧此道。一心便千心。一心如芳橘。千心成枳林。</text>
<title>拈年字</title>,<text>落日鴻飛急。冥行我豈然。梅花如昨日。風雨又新年。詹尹休從卜。離騷可續篇。春江氷欲冸。一棹艤雲邊。</text>
<title>初春</title>,<text>簾雨霏霏晝掩堂。閑中秖喜日初長。梅花欲老妻猶病。客子將歸鴈又忙。書劒誤人悲少壯。江湖有友問行藏。靑靑野艾春堪採。把酒遙思郭外庄。</text>
<title>和子承</title>,<text>故人郭南去。匹馬大江長。鴈遠猶相喚。花幽故自香。浮雲無暫定。孤月有餘凉。耿思仍成夢。圖書靜滿床。</text>
<title>送春日小雨</title>,<text>箔外孤雲曳影淸。起看池水漾虛明。飛花細雨兩相映。深樹幽鶯時一鳴。久病尙堪騎馬出。孤樽聊爲送春傾。門前草色圍如帳。移席芳堤更遠情。其二遠客盤中初薦薇。登樓春物藹餘輝。雲隨曙旭纖纖動。花與幽禽趁趁飛。斷酒尙携蕉葉盞。戒寒仍著木綿衣。喜君不負佳辰約。垂柳溪邊欵夕扉。</text>
<title>雨夜卽事</title>,<text>風雨喧如許。燈火落漸疎。不知春夜短。猶自讀詩書。</text>
<title>和滄溟詩。刻燭爲限。信筆而成。</title>,<text>古木春無色。崢嶸氷雪情。山風何太急。茆屋有餘淸。暗磬通寒氣。踈燈逗雨聲。高歌撫長鋏。千古吊馮生。其二此夕忽淸興。孤樽仍好期。可憐月生晩。應爲客來遲。擁褐寒江夢。調絃白雪詩。閑中有幽意。寄與故人知。其三賈生曾痛哭。漢道正治安。事業一時盡。文章百代看。布衣自奇士。肉食竟何官。鳳鳥深深竄。知應瑞世難。其四濶天風急。歸鴻正翰如。離家三月客。憶弟數行書。京闕心猶戀。山林計未踈。新春椒葉酒。醉夢到鄕廬。其五吾廬信美哉。山勢逈如開。野色粼粼見。川流遠遠來。微風巢鶴樹。遲日釣魚臺。遙憶春應晩。歸心未暇裁。其六風雨前宵急。花林小劫過。猶看着枝盛。奈此落泥多。玩物仍成感。忘言偶作歌。東園叢桂葉。應已覆崇阿。其七客愁與花氣。薄暮兩冥冥。偶就故人宿。仍成長夜醒。觀心池水澹。照影壁燈靑。琴匣生新響。峩洋有靜聽。其八野鶴縹高逝。迢迢詎可親。深山有古徑。落日送行人。敝褐吾仍病。淸琴子又貧。依依楊柳色。已報故園春。其九春光紛自媚。羣物競相輝。苦節如夫子。明時尙布衣。夜月孤星隱。江雲一鳥飛。休將長往計。飜使世情微。其十瑞日氤氳氣。渾如薝蔔香。百花爭爛漫。踈竹獨淸凉。荏苒唐虞志。飛騰歲月光。河汾十二策。無路獻君王。其十一春花開欲盡。春氣轉佳哉。雨葉黃蛾動。風簾紫鷰來。孤情樽酒滿。幽賞篋詩開。縱對輞川景。慚非摩詰才。其十二薄雨林中宿。纖氛日下多。煙花迷水驛。舟楫阻江沱。客意聞黃鳥。年光老碧蘿。臨觴不肯飮。奈此未歸何。其十三傳聞漢飛將。八月下遼陘。兵氣先秋雪。邊烽不夜星。德威焉用武。功大不須銘。從古平戎策。危哉未可聽。其十四斜陽不可住。歸鴈意如何。翠芰明山服。幽花笑玉珂。德星應自聚。塵榻竟誰過。珍重戒行李。東門風雨多。其十五楚臣懷石死。志業竟蹉跎。敢謂君恩薄。秖知吾罪多。忠貞懸日月。詞賦咽江河。邁邁滄浪子。空傳扣枻歌。其十六千金不可買。知己百年歡。白雪歌聲邈。靑雲意氣難。人情看欲爛。世味閱餘酸。所以子輿氏。曾言取友端。其十七淑景遲遲過。登臨意未裁。柳陰圓不動。花氣遠猶來。鳥雀依林樂。鳧鴻滿地哀。唐虞當世志。空自夢春臺。其十八病軀瘦如鶴。淸夜意軒軒。冷澹梅侵几。蒼茫月上原。風霜餘短髮。天地有深恩。曠感離騷在。悲歌吊楚魂。其十九靑靑山上桂。樵子折爲薪。子有林泉志。誰爲富貴人。鴉鳴天欲雪。龍蟄海無津。分華有前約。長裾淨拂塵。其二十逐鹿文章壘。靑袍滿戰塵。敢尸牛耳會。終識鳳毛眞。意氣傾當世。風流動古人。題詩較雪色。樓號共淸新。其二十一花發當門隙。憐花門不開。靑槐踈影落。黃鳥數聲來。日永觀碁榻。雲停送客臺。吟詩偶奇興。未敢讓高才。其二十二竆巷無人到。惟君載酒看。燈淸自照夜。梅老故知寒。偃蹇常如病。逢迎或不冠。春光同我懶。冉冉未全闌。其二十三書劒終無賴。溪山信有情。酒樽忘歲月。碁局見成。風亂飛花暗。池淸返照明。遙憐畎畒子。耕釣樂餘生。其二十四都人競花柳。遊賞捴仙官。綵勝探春戱。華燈卜夜歡。雲霞閃餘影。簫笛弄微寒。士也亦淸興。沂波近魯壇。其二十五逐逐靑雲士。于今果孰親。風塵還失路。天地豈無人。高手傍觀局。庸工代斲輪。山中有經濟。秖是自家春。</text>
<title>奉酬像之</title>,<text>夜氣浩無際。秋聲來自何。可憐新月出。不見故人過。竹動凉生細。蟲鳴露下多。思君意輾轉。星斗半簾斜。</text>
<title>像之以海棠花譬陳眉公文章。寄示絶句一首。依韻奉和。</title>,<text>燦燦生葩浥露溥。綵花雖艶易渝丹。欲將假色較眞色。醉眼君應隔霧看。</text>
<title>雨坐。次淵翁韻。寄示度安二侄。</title>,<text>雨洗遙原草色蘇。尙看凉意滿軒除。溜懸密竹淸堪摘。霏入垂楊細欲無。鶴與濕雲渾不動。花如醉客故相扶。詩源迅若新泉發。瀉到千篇也未枯。</text>
<title>和叔度</title>,<text>漠漠春歸野綠生。東風枝上幾番鳴。鶯隨佳節無心過。花送斜陽盡意明。物色何曾辭爛漫。天心秖自惡盈成。題詩却憶滄洲侶。四月江蘆繫纜平。再疊携客林燈待月生。良宵意短遠鷄鳴。披圖瀉出東溟碧。把酒浮來北斗明。釣艇應留他日繫。絺衣欲趁暮春成。衰花弱柳猶堪折。思入江雲萬里平。</text>
<title>李舅罷相。築亭農墅。賦詩見寄。依韻和呈。</title>,<text>鶴立魚磯鴈下田。公歸卜宅一區全。氷霜晩菊培根後。風浪虛舟繫纜前。相業山龍猶有闕。淸名水月漸回圓。脩門再入非無路。雅志優遊郭外天。二疊相印何如負郭田。明時進退素心全。衣冠日短靑雲上。杖屨秋深白髮前。海鴈初歸霜意冷。江龍欲蟄浪痕圓。夜寒無限瓊樓戀。淡月踈星影滿天。三疊摘韭秋林露灑田。含杯也自雅懷全。藥欄近水鷗翔下。山屐穿雲鶴導前。官是筌蹄從得失。身非鑿枘奈方圓。可憐十載風雲會。猶抱微誠未格天。四疊孤村山郭繞陂田。丞相開樓野景全。紫氣送人關以外。黃花留我澗之前。城霞㶑㶑心俱逈。蘿月娟娟夢欲圓。宵旰秖今紆聖慮。知應無樂卧雲天。五疊農亭西望野圍田。勢中開特地全。小閣疑船臨水曲。寒花如客對床前。川明月逼霜華淨。山靜林含夜氣圓。砧杵孤村燈火冷。百憂晨起詠秋天。六疊人情飜覆海爲田。歲暮心期果孰全。病鶴獨來懸榻後。賓鴻相送捲簾前。輸贏奕局千回幻。晼晩金丹九轉圓。世事推遷還物理。黃鐘消息感玄天。</text>
<title>道峯書院。次像之韻。</title>,<text>虛樓信宿翠微間。欲去還留倚石關。細溜自成終日響。衰花猶作暮春顔。天光欲雨低垂野。客意如雲懶出山。衡泌百年薖軸樂。直須忘世始應閑。</text>
<title>又拈杜韻</title>,<text>空山伐木遠相尋。行踏溪藤翠影森。客夢虛樓通灝氣。天機幽壑動淸音。孤村草已參差色。古院松應老大心。滿地落花惆悵意。餘馨猶自襲人襟。</text>
<title>霽月樓。與尹友金友。拈韻同賦。</title>,<text>谷口遙看一色霞。穿來細徑柳傍斜。泉承遠籟空中響。客與孤雲到處家。石氣晨添高閣逈。山光晴透半簾遮。却憐二老同心臭。空有幽蘭歲歲花。</text>
<title>雨霽。次幼安韻。寄像之。</title>,<text>高花過雨浥亭亭。恰似春風醉客醒。夜靜樓臺疑在野。天虛星斗欲垂庭。巖雲得月渾成白。水氣橫林自作靑。却憶春郊曾宿處。一山泉瀑滿淸聽。</text>
<title>別像之之龍城</title>,<text>西風幘感懷新。颯颯千林葉下均。天逈韝鷹空刷翮。池淸巢鶴靜觀身。歸期古峽遙成夢。幽意寒花近作隣。永夜氷輪行不盡。曉窓留照讀書人。其二一曲驪駒意更新。去留渾得別愁均。寒楓自作三秋色。客鴈相看萬里身。鄴下文章餘斷響。越中山水有芳隣。同遊不是無朋友。眞態如君復幾人。</text>
<title>次李仲浩 瀰，元子承詠懷見寄之韻</title>,<text>衆芳凄欲歇。鳴鵙數聲初。却與悲秋士。相尋近郭居。高松寒自得。落照遠猶餘。歲晏心期在。行藏愼莫踈。</text>
<title>夜坐。次幼安韻。</title>,<text>紫菊花開未。西風乍啓門。衆星圍獨樹。一杵響遙村。意逈鴻難住。眠淸鵲屢飜。爲君覔佳句。三日不窺園。</text>
<title>遊石亭。與李像之，李仲浩，季浩 溆，元子承。同賦。</title>,<text>荒墻老壁半傾斜。竆巷無人只有家。野性自來山裏鳥。色身不壞雨餘花。林颸出谷仍成籟。石氣侵樽自作霞。從古池臺名勝地。紛紛惟見暮雲賖。</text>
<title>丘中木</title>,<text>有木非常木。生在丘中林。養來苦不長。歲久自成陰。下伏玄淵龜。上巢丹穴禽。葉若碧雲頹。枝如瑤璆琳。物異人不貴。奇材永鬱沉。可憐生虛老。不如死揚音。揚音果何如。爲瑟復爲琴。峩峩天闕側。穆穆明堂深。朱絃與玉軫。可以協淸吟。一彈醒人耳。再彈醒人心。醒醒彈不已。妙意竟誰尋。</text>
<title>挽詩 代作</title>,<text>黔陽春雨細如絲。尙憶仁兄葬弟時。差慰庭荊餘半樹。却驚丘木有連枝。誰將潔珮承賢父。自擲遐籌與孑兒。三世交情今已盡。哭君奚止爲君悲。</text>
<title>次晉菴詠梅寄示之韻</title>,<text>孤開的的破竆陰。千點多時襲枕衾。鍊出金丹仍洗魄。披來霜月欲通襟。靈機入定還生照。瘦骨知寒故蟄深。舊曲陽春停響久。憐渠寂寞更長吟。余廢詩不吟已五歲。故結句云。其二龕戶披時自整巾。交情雖久敬如新。金身雪嶽超千界。玉貌滄溟見一人。數點開來空裏色。幾分傳得月中神。歲闌尙自遅遅意。任爾天機剝復頻。其三貞德含章閉綠苔。逢時吐氣始顔開。香飄冷澹疑身化。意入冥濛似睡來。素液津津新鍊潔。黃鐘隱隱暗生催。憑軒欲說春風事。又見頑雲作雪回。其四逢君自覺我懷澄。不語深知道氣凝。槁木靜依南郭几。靈臺淸徹藐姑氷。亭亭現相初疑月。黯黯遊魂故遠燈。消息羲經眞可驗。休將空色問山僧。其五前生仙子倚瓊欄。居處淸都信所安。幻出精神臨樹化。寄來身世入壺寬。雲窓寶唾時時落。玉杵繁霜夜夜寒。俗眼矇矓渾不識。却將桃李與同看。其六歲暮孤芳在水灣。高人相伴卧雲關。襟期寂歷氷霜側。韻氣流行翰墨間。靜處玄機觀太極。夜來幽意夢孤山。他時倘遂龎公隱。盡室將添載汝還。其七深關與爾避囂塵。十日伊來不接賓。世上誰憐懷寶士。林中知有隱身人。玄陰物色歸依靜。復月天心感悔新。自覺詩篇眞外境。穆然相對見精神。其八貞標較似竹竿長。飄蕩生憎柳絮狂。暗壁暈明千點素。淺紗微洩一分香。金精遍體晨迎旭。玉粟生肌夜認霜。片片中心開示處。能令淸韻洒虛堂。其九紙障深深捲復舒。一宵三起問君居。明珠欲解情何極。暝笛頻吹怨有餘。世運王春遅北陸。天時羲馭返南車。丹爐火候還多事。默誦黃庭內景書。其十西湖消息近床頭。古意蕭然雪一樓。淸氣逼來豪士筆。澹香留着韻人裘。皺皮乍脫金蜩化。素魄將虧玉兔愁。爲報主翁休謾語。調羹且可與君謀。其十一吾詩忘汝已多年。邂逅新逢態更姸。濂叟蓮觀非有癖。禪家桑宿偶成緣。微微似有靈龜息。寂寂還疑素蝶眠。歲晏瑤華幽獨意。主人從此避時賢。其十二升堂却恠榻無塵。席上之珍有此賓。放出明光疑是佛。鍾來淸氣近於人。片雲欲雪通身冷。孤燭如星對影新。默契靈臺難狀處。橫斜詩句謾傳神。其十三風簷欲起振衣巾。瑩淨眞如沐浴新。大隱仍依丞相宅。高名合喚謫仙人。晨燈識面依依澹。夜月觀心寂寂神。歲暮靈芝三秀感。寒窓孤坐撥灰頻。其十四煙紗步障碧如苔。中有芳姿綽約開。耻向月宮偸藥去。飜從禪榻散葩來。營營載魄愁將墮。戀戀含情恐或催。臭腐神奇皆妙理。知應親見化翁回。其十五茶煙消歇一龕澄。着面精華細細凝。可恠仙胎生濁界。却驚溫性抱寒氷。天姿自潔寧依月。暝暈逾奇莫照燈。漸覺心神淸似濯。喚惺還笑瑞巖僧。其十六東溪老相卧雲灣。南陌詞人遠叩關。下馬聞香床榻上。廵簷索笑雪霜間。根含淑氣微如線。槎露奇形儼作山。待到酒醒應爛發。不須鄒律喚春還。其十七玄陰閉塞自孤舒。不與羣芳混起居。默會天機歸一本。潛噓春氣補三餘。幽期欲喚林家鳥。妙意能停邵子車。標格宜題高士傳。石湖遺譜誤成書。其十八幽居兀兀自竆年。忽得微陽意正姸。强作芬華猶淡泊。若將傾倒也因緣。眞僧悟道拈香笑。高士探玄據樹眠。萬紫千紅如凂己。望望去學伯夷賢。其十九梅兄冷落處竆陰。移枕床頭欲共衾。玩理誰知忘色臭。論交自覺洒胷襟。身同碩果天機活。心似明燈屋漏深。荊棘芝蘭俱歲暮。昔賢於此亦悲吟。其二十花事遅遅歲色長。人情笑似蝶心狂。瘦妻起病晨窺影。韻士題詩夜襲香。閉戶能知天下凍。開簾不辨月中霜。靜看和氣微微在。一月春風坐此堂。其二十一梅與人分席兩頭。更無他客到虛樓。星懸佛衲珠爲絡。雪着仙裾氅是裘。微微欲吐餐霞氣。悄悄如含抱玉愁。已知榮悴非人力。護惜猶爲耐久謀。其二十二夙抱貞心到白紛。孤明自照暮天曛。春迎冉冉初開袂。風御僊僊欲皺裙。暈滿如滋金掌露。神遊應化楚臺雲。從知現世身千億。水底燈前捴是分。其二十三花與詩人兩繡腸。相看脉脉夜聯床。縱然不語開心細。儘是無情解手忙。轉益淸踈殘蘂落。不勝怊悵一枝長。始知絶處逢生理。華斂歸時子出房。</text>
<title>軸末又題。效魏伯陽參同。自識。</title>,<text>花開始題詩。絶筆於花落。以花喩非花。非是爲花作。靑霞襲香氣。往往駭人矚。顯處藏其用。色身猶非色。名之旣不可。隱之又不得。白玉磨去點。駿馬行無跡。不須更記姓。花神應自識。落月橫參夜。相逢是何客。</text>
<title>又疊前韻</title>,<text>梅花開後室光澄。照破陰陰沍氣凝。身在香中遊色界。心從詩裏鏤淸氷。纔晴復洒連朝雪。欲暗還明盡夜燈。吹凍新茶如白乳。坡翁榻上有神僧。其二驢蹄踏踏灞橋灣。何似花邊靜掩關。灑灑風襟形色外。霏霏香屑笑談間。和顔撥雪登春國。醇德醺人倒玉山。空谷生蒭靑一束。爲君怊悵送君還。其三詩得花光映肺腸。題來芳臭滿書床。開如化繭全身活。飄若流螢數點忙。強欲騎驢衝雪遠。錯愁橫笛倚樓長。蒼根却化遊仙枕。知是雲鄕近在房。</text>
<title>渡漢</title>,<text>浪跡靑門外。悲歌漢水東。孤懷觀落日。百感坐長風。道大吾生拙。天衰世運竆。古人蹈海志。何事在城中。</text>
<title>南城雜詠</title>,<text>塞北貞臣死。山中古廟存。空談猶大義。驕虜自中原。地少三韓力。天長萬曆恩。可憐精衛鳥。塡海秖深寃。其二虜騎屯屯未薄城。軍中何事偃旗㫌。傷心一帶松坡水。流入江都咽咽鳴。其三黑霧漫漫晝日昏。君王玉輦下山門。城頭老栢啼風雨。猶帶忠臣洒淚痕。其四寂寞空庭白日垂。忠臣不見見遺祠。山僧憐我悲吟久。爲說西門破賊時。李延陽時白。有西門之捷。其五人心天運兩明夷。忍痛含寃已忘之。淸老尤翁辛苦意。祇今惟有一僧知。其六華譙高截壁千尋。下視蒼然一氣森。戰地風煙餘古色。淸時笳皷有悲音。看花客自滄桑淚。護國僧猶保障心。欲吊英靈無覔處。亂山如帶水如襟。其七林鴉欲返倚朱欄。萬古餘悲落照殘。城外有山胡馬立。人間無路漢儀看。隍祠雨氣靈旗濕。佛地霜光武庫寒。直待邦羞湔滌盡。三田江水始應乾。兵器藏於佛寺。故下聯云。其八譙樓繫馬叩禪扉。欲上西臺路轉微。列峀森如旄纛立。大江環似陣雲圍。鷹從佛座分香飯。僧與官兵共鐵衣。勒石燕然非我事。只因孤憤坐忘歸。隍祠祀鷹與佛。盖溫王築城相地之時。有鷹瑞云。其九山堞行歌隱隱哀。滄桑消息訪禪回。花衰尙挽王春在。灘惡如驅虜喝來。錯道人謀恢宇宙。空敎名義志樓臺。欲將往轍爲懲毖。地利終須保障才。其十行宮西畔草芊芊。古意蒼然倚檻前。大野山圍元氣立。高城樓入斷雲懸。江侵虜石魚龍怒。神護忠祠檜栢圓。話到丙丁心已惘。溫王遺跡詎知年。其十一千古江流未了聲。愁懷漾漾似潮生。忠魂縱恨碑難轉。佛意猶悲磬自鳴。亂後衣冠凡幾世。春來風雨每孤城。東峰政對寧陵月。想像先王大義明。</text>
<title>西將臺</title>,<text>我馬忽悲鳴。高臺天半橫。金湯徒絶險。豪傑亦虛名。世事空捫虱。雄圖擬請纓。祇今匏繫歎。閑坐看雲生。</text>
<title>顯節祠</title>,<text>日月昏如晦。乾坤蕩欲傾。可憐忠烈士。偏向亂離生。海內人無色。天東國有聲。全軀彼何者。頑忍老昇平。</text>
<title>燈夕</title>,<text>千家火樹夜沉沉。爲是如來晬日臨。散落天中僊女萼。排鋪地上祇園金。層層化現光明界。箇箇傳留寂照心。戱玩知應麗代自。至今民俗笁風淫。</text>
<title>重遊三淸洞。與申師中 尙權 平瑞季浩。同賦。</title>,<text>鶯啼空谷客來聞。春色人間老幾分。躑躅花明斜對酒。菖蒲池暗細生雲。苔痕緬憶詞朋會。林響遙知浣女羣。大隱留題當日意。百年相遇若朝曛。</text>
<title>和師中季浩金剛軸毘盧峯韻</title>,<text>峯腰雲霧到頭晴。九萬剛風羽腋輕。下界人煙離却遠。半空天語落來淸。身高日月傍行轂。眼濶滄溟細似泓。回哂希文憂樂事。小樓那得大心生。其二峯高天半未全晴。常有微陰淡淡輕。坐處瀛洲通一路。踏來雲霧近三淸。身超濁界先登。心逐虛舟欲泛泓。却把坤倪從眼力。扶桑咫尺便愁生。</text>
<title>和九龍淵韻</title>,<text>千丈銀虹破壁靑。眠龍驚起雨冥冥。傾如瀉漢通天竅。蕩欲漂山鎭佛靈。步力全空容易跌。聦神方遁未遑聽。從知活氣如斯迅。不到滄溟也不停。其二谷霧林霏一色靑。瀑從高頂落空冥。層層觸激仍成怒。曲曲涵泓又炳靈。衆籟齊休應奪氣。諸根俱寂只餘聽。于今始悟觀瀾術。勇進終難急處停。其三巨壑千尋倒影靑。洞門深處晝常冥。山擎急勢知多力。地入獰咆恐損靈。悍石應愁當面立。頑松還似側身聽。詩人筆下滔滔氣。到此沉吟却少停。</text>
<title>宋督郵別席。梅花主人賦梅贈別。梅花客從而和之。</title>,<text>花前聽客語。半是愁花落。秖應花笑人。未落先別客。其二遅遅故不開。冉冉故不落。冉冉復遅遅。慇懃待遠客。其三主人詩一篇。梅花四五落。花落猶依枝。詩成將送客。其四嶺外梅將發。京中梅已落。君看嶺外梅。須憶京中客。</text>
<title>會晉菴宅詠笠鐵</title>,<text>有器新成似笠形。招邀佳客會高廳。爐炎撥炭頻催熱。盤肉堆山細切腥。煑熟黃腴金色爛。咀呑甘脆土神醒。凹中受處瓊漿逬。滚裏和來雪麵馨。目視耽耽生虎欲。頤垂朶朶捨龜靈。推心置腹人爭附。溢口流涎箸不停。饕取何曾腸去乙。斜看恰是字成丁。虛心自有調梅術。無足寧憂覆餗刑。五味汩同如受臼。大羹抔飮不煩鉶。交踈白屋啖虀地。名壓朱門列鼎庭。盛品何須方丈饌。珍羞不數五侯鯖。仍令爽味斟茶楪。忽有孤愁憶酒星。口熱欲吹霜薤白。齒寒新嚼水葅靑。雉膏鼎實爻辭奧。羊蹴蔬畦夢告冥。取飽自慚忘禮讓。整儀還恐駭瞻聆。梅應厭臭深藏閤。雪欲淸心灑入欞。顔氏簞瓢棲澹泊。鄒賢哺餟戒丁寧。悅心美豢誰知義。惹悔賓筵自誦經。炮鳳烹龍眞妄想。餐霞吸露可長齡。鐵冠有道人無識。怊悵遙懷李土亭。</text>
<title>次柳直夫 戇 韻</title>,<text>菊生野田中。貿貿蒙露霜。不爲人所採。空爲人所傷。冉冉色欲老。寂寂心猶香。願君勤護持。留作歲寒榮。疊古來明哲人。知氷於履霜。我志能自靖。不明亦何傷。忠孝藏在心。久久自馨香。勉矣吾黨士。一視竆與榮。</text>
<title>漫詠</title>,<text>騏驥蹙不騁。駑馬或先之。櫝玉久未沽。良工亦生疑。賢人固如愚。衆蚩何由知。商輅與周冕。損益皆適宜。文章爲顯道。道隱將奚施。其二聖道如衢樽。人人共斟酌。吾心卽一天。善惡皆自識。棼棼彼何者。逐逐爲物役。淵泉欲澄明。風埃無暫息。嘉糓苦難熟。稊稗苦難食。其三我觀種樹訣。不種無實花。的的階前菊。欲鋤還咨嗟。木實療人飢。不能醫人俗。聖人尙名節。豈曰無所益。周業綿八百。首功在孤竹。</text>
<title>鐘巖秋賞。同崔和仲 ，沈一之 定鎭，吳文卿 載純，克卿 載紹。拈韻。</title>,<text>背郭幽居官道西。高秋景色轉生凄。微霜照冷娟娟菊。萬木含淸隱隱溪。石老猶餘先輩韻。村深還有數禽啼。知君善保平泉業。文藻池臺共客携。</text>
<title>孫庄夕訪。拈韻。</title>,<text>谷籟泠然滿意凉。孫庄雲石暮蒼蒼。幽泉在耳穿林遠。碧嶂無言送客長。謾有樓臺粧一壑。空敎風月老千霜。君家靈壁溪南近。擬學坡翁買泗陽。</text>
<title>崔和仲用松齋韻作詩見寄。余與一之又和。</title>,<text>空籟喧如急峽流。高花顚倒不禁秋。冥鴻背日先知冷。夕鵲穿林似擇幽。衰世諸朋多在野。寒天百感獨凭樓。詩成只說滄洲趣。書劒初心已謬悠。</text>
<title>疊孫庄韻</title>,<text>松響留人起晩凉。題詩更拂石苔蒼。行忙尙自看雲逈。意緩仍敎立馬長。野靄寒生晨過雨。崖楓紅入夜來霜。遊人謾說春朝勝。勝在淸秋與夕陽。</text>
<title>續夢詩</title>,<text>壬午二月二十日曉。夢詠龍湫曰。涵來也自千尋厚。流去還應萬里長。仍與沈一之相遇。一之披示案上黃牋。有書五言絶句者三。其一曰。深泉觀在目。其聽在於耳。若使高飛去。還應到萬里。卽吳文卿所作云。而其意與余詠湫詩相符。余遂誦而聞之。一之頗稱賞。謂將有流澤及人。覺來猶歷歷可記。顧余竆且衰矣。而發於夢者如此。仍續成以自笑爾。涵來也自千尋厚。流去還應萬里長。詩中解道心中事。却笑狂生夢亦狂。</text>
<title>和李伯訥 敏輔 見寄之韻</title>,<text>門前步屧認君來。未及逢迎意已開。老菊纔花秋不待。冥鴻頻響夜應催。竆陰氣色常如雨。聖世憂虞荐有雷。料理殘書相勉意。皓天千載自環回。再疊昏鵶歸後一筇來。松下幽扉隔巷開。星斗照人如有戀。砧鐘送夜不禁催。天寒十月初飛雪。歲逼微陽欲動雷。却恠新詩多楚調。知君江漢泛舟回。三疊衰世朋無自遠來。閒情秖與一琴開。天機落木方歸晦。妙意寒花不受催。文謝鄒枚猶賦雪。學慚程邵詎知雷。山齋冷落雲鴻杳。昨夜楊州送客回。一之時往楊州四疊古木庭空獨鳥來。玄天百感夜窓開。炎凉互敓終何極。星漢頻移果孰催。素魄初生霜後月。陰雲又作雪中雷。詩篇自有天機妙。纔唱纔酬往復回。五疊擊柝遙城響遠來。雲山歸思壁圖開。琴含古意泠泠動。梅有幽期黯黯催。微雪樓光淸似水。大冬風力激成雷。卄年隣雅兼詩契。剪燭床頭却忘回。</text>
<title>呈二悔兄寢園直所</title>,<text>齋外靑山靜似眠。祠官讀易意悠然。休將老學添新悔。孔聖猶云假數年。以少而失學。爲二悔之一。故云。</text>
<title>再入北營疊前韻</title>,<text>繁陰簇簇倒垂靑。認是前遊繫馬庭。再度煙花非昨日。一番風雨閉高亭。殘春澹蕩猶餘戀。夕照依遅故遠停。溪水何能知舊客。泠泠自作檻前聽。</text>
<title>童蒙講試。上頒賜金橘。仍命諸童賦進橘紅。</title>,<text>香帕微開翠。瓊包半露紅。聖君恩賜處。誰是陸家童。</text>
<title>七日來復應製</title>,<text>化妙微微地厎雷。黃鐘消息此中來。如今始信貞元理。碩果春心見早梅。</text>
<title>因政院請推之啓。陳疏徑出。馬上口占。寄金會元 應淳。</title>,<text>院吏催呼禮數班。翰林猶卧夢雲山。春明一出知誰力。多謝承宣餉我閑。</text>
<title>是日。有良才謫配之命。</title>,<text>朝辭天陛五雲端。暮宿荒村雪色寒。傲態不堪容世路。聖恩猶許卧江欄。幽期水驛新居穩。吾道金門大隱難。爭席漁樵還覺閙。獨留鷗鷺靜相看。</text>
<title>將往沁州曬史。舟下楊花渡。</title>,<text>秋水濶無邊。輕舟意渺然。蒼蒼煙樹裏。歷歷見陽川。</text>
<title>曉發金陵</title>,<text>峯頭上初日。水面生微霞。前宵月露色。一半是蘆花。</text>
<title>甲串</title>,<text>淸江亦官路。畫艦待行人。使命魚龍肅。天香草木新。滄桑餘宿耻。衮鉞有明神。尊攘春秋義。吾今忝史臣。</text>
<title>沁州雜詠</title>,<text>孤城何處問前塵。風雨連江不見津。可但胡酋能使馬。也應天塹亦須人。熊魚易辨猶多錯。雲水俱空竟孰眞。樓堞秖今光照耀。謾敎行客感吟頻。其二船頭下馬問南樓。候吏何知過客愁。古渡煙波餘殺氣。淸時戍卒半漁舟。官需浦箔秋登蟹。島俗山田夜放牛。鎭撫如今多暇日。故留冠盖作淸遊。其三蒼藤扶上白雲梯。落木飛霞一色齊。帆自天來知海濶。山從地出覺潮低。王程有限賓鴻節。野菊無情驛馬蹄。大眼敢言天下小。登萊咫尺望還迷。其四隔浦歸鴻趁趁羣。長江飛渡似胡軍。松杉月皎褒忠院。皷角風悲吊古文。戰後人煙還勝地。秋來海氣尙屯雲。陰平失後成都陷。洞嶺沁州罪可分。其五浩劫寒雲古島中。登臨又値九秋竆。羲舒力盡終歸海。鵬鵠飛高下有風。保障至今難恃險。忠貞自古不謀功。墩臺水堰紆籌策。遺恨天山未掛弓。其六芸編曬出白雲封。暇日題詩倚碧峯。壓鎭溟濤惟片碣。經來劫火尙寒松。邊聲水閘傳宵柝。海信官樓報夕烽。千古寧陵薪膽志。至今留與史毫彤。其七沁州地盡更無西。隔水雲生是古齊。萬里天低孤島湧。半江潮動百靈迷。秋聲戍堡先歸鴈。海色漁村早下鷄。看盡關防無限慮。秖應名節重山谿。其八寂寞魚龍不敢驕。秋風笳皷咽危譙。衣冠淚盡和戎日。星斗寒生倚劒宵。朔漠天長無淨土。兵戈地古有悲潮。衰周碩果徵曹檜。陽德應從剝後昭。</text>
<title>又賦</title>,<text>滄海流無極。忠臣恨自深。從來經亂地。復此感秋心。雲暗魚龍氣。林寒鳥獸音。河淸昔難俟。何况在如今。其二古堞悲歌望遠岑。單于秋色海雲陰。驊騮卧齕溪邊草。蹴踏天山萬里心。島有牧塲</text>
<title>客懷</title>,<text>大江流向西。日夜無停波。我昔志行道。于今鬂欲皤。靈芝爲誰秀。金丹誤人多。欝欝靑霞氣。悄悄白雪歌。高岡有鳳凰。深澤有龍蛇。物性本自殊。天意竟如何。</text>
<title>詠海</title>,<text>積氣生津蕩漾墟。冥濛如見混元初。浸涵大陸功歸寂。翕受千溪意若虛。忽地雲霞騰彩蜃。有時風雨變神魚。麻姑浪道桑田說。一勺何曾减尾閭。</text>
<title>同一之。拈月谷韻。</title>,<text>渼岸梅應發。淸香惹客衣。夜寒知雨過。月隱見星輝。素褐君身淨。靑雲我道違。瑤絃自寂寞。賞曲未全稀。</text>
<title>與金稚五 相定 沈一之。會文卿宅。拈唐韻。</title>,<text>小集猶詩興。花邊柳四圍。人閑方取適。鳥倦亦忘飛。意氣論文細。時憂感道微。行藏千古事。丘壑欲同歸。</text>
<title>翌日。登一之東園。拈月谷韻。</title>,<text>帽靴借客不要還。野服身輕一展顔。未逐春風歸峽裏。偶尋高士到林間。墻東有地仍成隱。花下無蹊轉覺閒。可恠淵明遺世志。歸來猶復對南山。</text>
<title>三月四日。與徐士毅 逈修，尹士毅 弘烈，直夫 正烈，祉仲 錫烈，兪士京 彦鎬 泛舟鷺江。拈韻同賦。</title>,<text>不向忠祠過。那知義節高。秖應關國運。終亦賴人豪。潔飯停橈瀨。馨蘭步馬臯。時艱懷曩喆。自覺我心勞。又身衰無意去看花。偶到西坰日已斜。江湖長往非吾願。猶羡漁舟泛作家。</text>
<title>沈士賓 觀之 南園小集。次徐士毅韻。</title>,<text>遙見歸雲繞郭隈。春衣起攬篋中裁。詞朋後至鶯先喚。花意初濃雨一來。官爲身慵難強進。琴因調古不輕開。憐君諫筆今無用。閑寫新詩滿石臺。</text>
<title>奉酬士毅春日遣懷之作</title>,<text>仙侶靑雲逈阻尋。秖應交道在山林。行藏縱異同歸潔。甘澹俱忘是契深。鬂對花衰偏惹感。詩從鶯聒欲停吟。也知疢疾眞無妄。天意須君動忍心。</text>
<title>送宋去矜 志淵 還鄕</title>,<text>山薇應亦作。庭綠已成陰。以我懷深峽。知君返故林。秖今分去住。疇昔共升沈。桂籍齊名進。蘭臺接武尋。欄花窺對筆。宮月照聯衾。寸線寧裁衮。靈丹未化金。幽愁還抱玉。宸眷豈遺簪。寵辱都歸幻。優游遂至今。光沈猶寶鍔。絃斷自奇琴。不復凌雲氣。空餘向日心。殘枰柯欲爛。化柄斗應斟。荏苒頭生白。棲遑堗未黔。金蘭敦夙契。泉石瀉淸襟。遽作竆途別。仍成反袂吟。斯文天豈喪。吾道世誰欽。傲態元非俗。狂言半是箴。考槃山欲老。擊磬海何深。伏櫪寧愁驥。翔雲不羡禽。蒼蒼荊岸樹。漠漠櫟溪岑。識路指南月。因之懷好音。</text>
<title>寄李像之</title>,<text>菀菀園中菊。春深花不開。客來強起我。盍往且觀梅。梅香世共嗅。菊澹知者誰。人情各所好。我心終難移。古人重交義。百年如皦日。死生尙不變。何况竆與達。君居白門宅。繞宅溪瀰瀰。瀰瀰向江注。江水猶不知。</text>
<title>和一之</title>,<text>士也梅俱潔。淸輝動一廬。歲寒香不已。交澹世應疎。贊化能爲大。含貞秖若虛。冠纓何必濯。塵垢去無餘。</text>
<title>寄呈一之。兼示去矜。</title>,<text>玄機回斡不停輪。百感居然歲律新。嶺色猶含冬後雪。泉聲先洩地中春。天衢送客雲隨馬。山閣尋梅月趁人。莫把閒忙分冷熱。行藏元是一般身。</text>
<title>九月七日。因舘職撕捱。與徐學士繼仲 命善。同被譴補。將赴北鎭。路遇金伯愚 尙默，尹士毅諸人。解謫而還。</title>,<text>去去來來幾逐臣。相逢盡是玉堂人。瀛洲地窄難容衆。故借珠厓許寄身。</text>
<title>踰鐵嶺</title>,<text>荒城繫馬白雲端。塞氣蒼然倚劒看。行盡高峯天不遠。經來絶險路無難。明沙鷺下晴天色。落木鴉啼古驛寒。回首鄕關惟見日。不知何處是長安。其二間關鞮屨上危梯。文烈行裝畫不迷。此日風霜還更苦。古人忠孝竟誰齊。林狐截路堂堂立。嶺馬穿雲倦倦蹄。野菊山棠俱暮色。一回腸處一詩題。趙文烈憲步踰鐵嶺圖。在抗義新編。</text>
<title>客路</title>,<text>客路沿溪轉。人煙古店痕。海寒龍徙宅。惡虎窺藩。遭黜從他笑。懷忠敢自言。可憐前夜夢。猶復近脩門。</text>
<title>途中漫詠</title>,<text>羣山欲暮意蒼凉。已覺吾行近朔荒。劒有寃氛應射斗。鬂從秋色不禁霜。烏鴉擇所頻遷樹。蟋蟀知寒漸近床。剛恨簪裾同紲絆。十年棲屑未還鄕。其二寒飆吹馬雪霏雰。忽復澄澄霽碧氛。老石若神仍化佛。遠山如畫自成文。林鼯落處秋聲颯。海鴈斜邊朔氣分。行到天涯猶見日。祇今不必怨浮雲。其三乘來一障下雲霄。咫尺君門萬里遙。試可行身蠻貊地。還羞得罪聖明朝。朔氣邊山先下雪。天機竆海不生潮。堪笑向來憂國志。鬂邊空得白紛饒。其四嚴程跋涉敢生尤。古磧寒花意自悠。老眼尙堪臨瀚海。謫愁聊復卧高樓。馬頭缺月鄕山色。鴈外疎星靺鞨秋。珍重國恩猶未報。知君不暇爲身謀。</text>
<title>至咸興蒙宥</title>,<text>天書遙自日邊來。却放關河謫戍廻。試向樂民樓上望。虹橋前路入雲開。</text>
<title>入楓嶽</title>,<text>淸風灑處意僊僊。削立羣峯聳我前。淬出輝光如濯漢。撑來志氣欲擎天。巖巖勢自千尋絶。落落名應萬古懸。咫尺東溟臨玉貌。令人回憶魯連賢。其二高標濁世逈超羣。况復秋淸海不氛。巖壑古今元自潔。霜楓早晩不須分。沙彌有伴隨蒼鹿。石佛無家坐白雲。悟得三生還自笑。壇前栢樹已披紛。</text>
<title>天逸臺</title>,<text>雪嶂森如束。諸天白日寒。湊來元氣活。蟠處落星團。脚屹支千界。身高撫大觀。鸞驂不可喚。長嘯倚雲壇。</text>
<title>萬瀑洞</title>,<text>八潭元一瀑。幽處響無竆。白石多於地。彤霞半是楓。異香通广窟。微逕到禪宮。拂袂思遐擧。泠然滿腋風。</text>
<title>普德窟</title>,<text>窟在萬瀑之南懸崖之上。僧言聖女普德之所隱也。普德者。民家女也。幼時父嘗出吊。女謂其父曰。試發視其棺也。父果發之。屍化爲蟒。父大驚。歸而問其故。女曰。生有罪業。則死必惡報。父罪浮於彼。將若之何。父懼曰。爲之奈何。女曰。願父捨田宅錢財。以施於人。與我持瓢乞丐。以度一生。則罪可滅矣。父從其言。行乞入金剛山至此窟。遂居焉。女以疎布爲囊約盛十斗。掛之瀑傍。請其父酌水以注曰。水盈於囊。則不惟滅罪。可以入道。女遂刈苦竹。日造一畚。易一升米以供其父。畚者淅米器也。而造不精緻。僧皆不買。至表訓寺。有一僧意哀之。日以米易畚。久而不倦。幾十年。女稍長。僧忽萌邪念。微挑之。女謝曰。吾受惠於師多矣。敢不惟命是從。然吾年尙少。盍待諸。又數年。女益壯。一日僧坐法堂佛卓下。女持畚至寺。覔僧至法堂。僧迎謂曰。吾爲娘子。日買無用之器。積之庫。庫三間盈已盡矣。娘子豈無意乎。女指卓上畫佛之幀曰。吾當惟命是從。請師解下此幀。使我寢卧其上也。僧色變曰。佛吾所敬。寧可褻乎。女乃厲聲曰。爾能知敬佛乎。畫佛尙可敬。况生佛乎。遂露現眞相。金光奪目。僧慌下階叩頭稱死罪。女不顧而去。僧隨其後哀號請死。女入洞呼其父曰。囊之水盈乎。父曰。囊疎而漏。水豈盈乎。女怒曰。父誤矣。心一則功專。功專則道凝。今父心知囊之必不盈。而强而注水。功何能專而道何能凝乎。於是父大悟。復酌而注之。囊盈而水溢。父乃嚗然大笑曰。早知燈是火。飯熟已多時。女亦大笑。以畚擲僧曰。水盈於囊。畚盈於庫。功成願滿。見佛無怍乎。僧亦大悟。後人遂刻三人之像。至今窟中往往有雲瑞云。瀑水盈囊未。功專道自凝。極知僧語誕。猶覺客心澄。閱劫雲生窟。傳薪火在燈。超然孤潔意。皎月與相仍。</text>
<title>摩訶衍</title>,<text>前身疑是佛。此日卧諸天。亂瀑喧如沸。垂藤靜似眠。煙霞心渺渺。笙鶴夢懸懸。面壁還多事。逍遙自妙詮。</text>
<title>白華菴</title>,<text>西寮朝起望丹霞。霞外飛甍是白華。石佛無聞泉自響。天仙不返桂空花。雲山也解磨千劫。人世那堪渺一涯。可道禪心安寂滅。滿林碑碣捴浮誇。</text>
<title>太子城</title>,<text>哀哉羅太子。社稷寄空山。故國無喬木。荒城有閉關。水雲仍世外。星月尙人間。擬續劉諶傳。吾詩不可刪。</text>
<title>靈源菴</title>,<text>靈源十里石粼粼。幽處僧居逈絶隣。巢鶻無心猶晦跡。壁楠何意欲文身。英豪倐忽悲千世。仙佛微茫撫一塵。莫把眞言爲妙訣。悟眞還有不言人。是日。遇錦波大師談禪。</text>
<title>出山</title>,<text>玩物由來意易荒。山遊雖樂悔還長。伊來念念存心訣。却爲看楓半日忘。</text>
<title>謫戍歸路。聞徐元德 有隣 擢第。</title>,<text>風霜吾已鬂成皤。百悔從來在一科。聞爾新榮還不賀。祇應歡少也愁多。</text>
<title>店雪</title>,<text>大雪堆如積。疎簷壓欲穿。寒侵四壁立。淸動一燈懸。穴鼠聆人語。棲鵝警馬眠。晨光看不辨。頻起候東天。</text>
<title>自謫而還。夢見亡妹。</title>,<text>親戚咸相會。爭看遠戍廻。孤魂應有識。却向夢中來。其二我行有還日。汝逝無回期。依依夢裏語。似訴腹中悲。其三地下無兄弟。人間足別離。千行枕上淚。惟有曉燈知。</text>
<title>和去矜寄示韻</title>,<text>北戍吾纔返。南湖子又征。路從秋色遠。樽對鬂毛明。倦馬依寒樹。歸鴉宿暮城。浮生惟信命。不必强留行。其二亞使風流盛。馳聲縣邑間。來辭瀛上閣。行見漢南山。官舫鷗前導。王程鴈後還。何如東谷子。杞菊養淸閒。</text>
<title>九日後九日。登高。</title>,<text>重陽雨宿九宵晴。短幘登樓百感生。木葉又將菊同盡。詩篇還與劍無成。天長老鴈終須邁。霜落寒江也自鳴。但得床頭玄草在。儒冠何必博公卿。</text>
<title>夜拜館職。草疏乞休官養親。疏成夜已分矣。開戶望天見北斗耿耿臨照。感而口吟。</title>,<text>抱牘遙瞻斗。垂光近在楣。精誠應自照。不必訴長辭。其二脉脉如相語。昭昭詎敢欺。吾心惟自盡。非是要天知。其三忠孝俱爲性。公私未暇論。願將憂國念。先報倚閭恩。</text>
<title>解官歸淸溪。示舘中學士。淸溪。永柔古號也。</title>,<text>飄然謝笏度關雲。回首終南尙戀君。事或違心空咄咄。謗因多敵自紛紛。推擠不去靑山色。邂逅相親白鳥羣。舊癖詞章今欲廢。身將隱矣復奚文。</text>
<title>古巷</title>,<text>古巷蒼藤內。主人茅棟寬。厨淸烟不起。一樹杏花寒。</text>
<title>練光亭</title>,<text>春波㶑㶑綠生灣。遠客停舟白日閒。樓與雲高常有籟。地隨天濶却無山。荒祠鳥下殷師井。古堞鴉鳴漢戍關。蒼茫欲問朝天路。汀樹無言老石頑。其二長林欲盡草芊芊。越岸靑浮萬井烟。大陸天光連塞濶。半江城影抱樓圓。官騶屛處黃鸝語。妓艦喧邊白鷺眠。勝地繁華渾不管。逢人先問聖師田。</text>
<title>箕子墓</title>,<text>東風吹雨入寒陵。井地荒荒草沒塍。祠下浮雲如白馬。帝鄕神馭尙殷乘。</text>
<title>梨花亭 亭在永柔。宣祖壬辰駐蹕之地。</title>,<text>杜宇啼時明月。梨花落處殘春。仙蹕胡爲遠道。悲歌尙泣忠臣。其二塞上風塵晝晦。域中星月宵明。只爲宸誠北拱。也敎天將東征。其三海冦摧殘欲遁。天兵留戍不歸。于今小國猶活。當日中原已非。其四父兮有恩罔極。子也無力可酬。海盡何由洗恥。天高未敢擡頭。其五天上玉鑾已遠。壁間宸藻猶馨。流水靑山古縣。落花芳草孤亭。</text>
<title>雜詠</title>,<text>離却塵囂去似逃。縣齋深處閉門高。山光近出墻頭䯻。林籟遙來枕上濤。紫鴿窺書如問字。蒼蠅吮墨爲停毫。閒中日錄全無事。只記陰晴也亦勞。</text>
<title>和一之</title>,<text>流水荷花港。淸風處士廬。居然官道阻。復此信書踈。驛樹鶯啼晩。汀舟鷺下虛。東園芳草色。離恨隔年餘。其二報國應無策。休官欲閉廬。關河往役苦。霄漢友朋踈。缺月終歸滿。浮雲只騖虛。古人忠孝業。多在讀書餘。</text>
<title>近日。公庭寂無牒訴。而蛙聲聒然若相訟者。偶賦三絶。書上伯氏。</title>,<text>吾兄淸靜卧高軒。民訴全稀吏不煩。獨有林蛙頑未化。紛然自作訟庭喧。其二公私元是未分明。閤閤眞如抱怨鳴。鳴到盡情應自息。故敎寬假不禁聲。其三官僮無事午眠淸。物亦乘閒得意鳴。若使衆民來聒聒。近庭寧有一蛙聲。</text>
<title>和像之</title>,<text>旅宿西雲已幾時。東驂欲發屢違期。憂深子病宜催返。戀係親衰未忍離。徒御長勞應有怨。室家交讁自多辭。能知管叔惟鮑友。知者如多也不奇。其二官雖亨矣道難伸。元是淸朝落拓人。癯鶴生涯寧戀粟。神仙蹤跡或同塵。靑霞欝欝猶奇氣。丹鼎遅遅已老身。短鎛長鑱新活計。也堪歸去作閒民。其三君詩曾不費經營。活處天機也性情。縱是珠藏猶澤媚。若敎龍見便雲行。音追古雅知應寡。唱到陽春和敢輕。况復芳儀脩且潔。結交初日已心傾。</text>
<title>客心</title>,<text>客心非是戀幷州。歸計蹉跎故久留。兒稍有知應苦待。婦雖無怨亦潛愁。架書滿蠧誰能曬。漏屋生苔詎可脩。只爲親衰難遠別。遅遅又度白蘋秋。</text>
<title>齋居雜詠</title>,<text>流通不礙性天眞。在物猶然况在人。氷雪化來元是水。草花生處一般春。其二雉蜃蟲蛾變化奇。千身一性定無疑。若從人我生分別。水底燈前又是誰。其三形氣分時等越秦。何由天下捴歸仁。同床異夢渾迷醉。覺後方知幻與眞。其四千差萬錯路歧殊。皆向長安會一都。自是行人迷不返。春風空使子規呼。其五性在心中只一仁。氣因物化易澆眞。去年橘子今成枳。淮北淮南兩㨾身。其六玲瓏非是實工夫。似有還空竟也無。水月欲撈撈不得。姮娥眞面又誰摸。其七楞嚴百讀意猶虛。道在吾儒不在渠。看到一誠無息妙。水流花發捴如如。其八萬事惟誠可格天。觀於末藝亦皆然。神融渾脫書能化。心認雲根射豈穿。其九循名自易喪天眞。內慾難遮外假仁。臨嫁炙疣寧有益。不如全却本來身。其十名實相違弊所存。從敎虛蘂掩眞根。新春三五非佳節。明月圓時是上元。其十一黃虞一去渺千埃。除是誠心挽得回。木佛燒來求舍利。謾勞禪杖撥寒灰。其十二人心起滅有誰知。恍惚玲瓏現化奇。欲問春雷初動處。雲消雨霽已多時。其十三風雨蕭蕭響在林。諸天秋意感人深。凉來暑往尋常事。誰識因心是果心。其十四佛像元因土木成。靈從何起聖何生。自緣人意存誠敬。悟得拈花說法情。其十五僧家妙旨別無存。只爲難言故不言。叩齒三通仍一喝。韓公傾倒太顚門。其十六從他傾倒被他欺。纔悔旋忘又却疑。盜入後門渾不覺。只從前面補踈籬。其十七初聞禪語易驚疑。見到尋常却不奇。萬象入心心不礙。須彌納芥也如斯。其十八擔糞曳柴捴爾爲。煕來穰往政堪悲。若知園裏甜桃在。肯向籬邊摘醋梨。其十九寒裘暑葛各隨時。日用中間道在斯。我自呼僮僮便應。尋常境界亦神奇。其二十帆遇長風詎可留。水臨千仞亦難收。東行便是西行路。惟在征人一轉頭。其二十一流水飛花處處疑。武陵漁子誤尋湄。靈源直路無多遠。只在君前君不知。其二十二賞曲人間未易期。千年一遇亦云奇。柯亭笛竹應無數。不有中郞定不知。其二十三錯舃華筵會衆賓。紛紛杯酌亂無廵。夜深各自還家去。兀坐燈前是主人。其二十四一鉤金與一斤鐵。共入爐中鍊百回。鐵鑠無餘金不損。還從秤上細秤來。其二十五竿絲未可釣鯤鯨。釣得蝦蟆又放生。畢竟船空徒手返。臨江自笑羡魚情。其二十六秋江罷釣倚高軒。薄霧微靑暝樹痕。浦外漁燈明點點。撈蝦摝蟹夜猶喧。其二十七飛禽也亦慾根深。鴟視鴉窺捴有心。盡日東西空逐逐。暝來依舊返寒林。其二十八朔氣凌凌凍雪天。千根俱晦送殘年。春來各自爲生息。李白桃紅捴宛然。其二十九着處芳華不耐繁。俄因何事戚容存。春風吹發還吹落。縱是無情也怨恩。其三十長身特立本殊姿。置在春林未覺奇。不向大冬經雨雪。歲寒心事有誰知。其三十一歇馬苔蹊望石門。悠然心已到高園。臨溪便欲從流去。只恐從流易失源。其三十二行遍千蹊復萬蹊。水窮方始見雲棲。峯頭月色明如許。繞樹烏鴉却自迷。其三十三曲軛圓輪理可徵。閉門造了出門乘。東西南北隨人轉。只是橫推也不能。其三十四信人如己却遭欺。欺到千般悔可知。試欲從今存警戒。相逢不忍遽相疑。其三十五滄溟猶復化爲田。何况人心耐久全。世界三千從變幻。石中螺殼是先天。其三十六徵角宮商百變音。元來只是一張琴。隨人彈出隨人異。始覺無心勝有心。其三十七衆籟元從一氣生。纔因相軋便相爭。癡僮不識吾心感。只道秋聲是葉聲。其三十八大木摧殘石亦飄。依山附地捴難聊。氷輪只在虛空裏。獨自凌風也不搖。其三十九䔉葍杞苓並入唇。醫師曾不戒申申。金丹一粒紛千忌。纔活人時便殺人。其四十鑪鉛轉轉易成團。只是諸般守戒難。謾把陳根求換骨。苦心誰復煉神丹。其四十一子初之夜井華津。浸藥烹茶效輒神。試趁鷄鳴提甕去。途中先有汲來人。</text>
<title>泉川纍舍。謝尹祉仲來訪。</title>,<text>擎來尺疏叩天關。急霆驚人咫尺間。臣罪秖應投嶺海。聖恩猶許卧雲山。寒梅欲動春風澁。晦木潛滋夜雪斑。喜有園禽留伴我。臨溪淸唳送君還。</text>
<title>和一之</title>,<text>遠客歸何晩。繁霜又結氷。天長惟送鴈。夜暗故停燈。阮轍空悲世。嵇書欲謝朋。高人應笑我。進退兩難能。其二簷雪融爲溜。終宵滴滴氷。纔回千里夢。却對五更燈。身黜猶憂國。交窮敢怨朋。嘐嘐年少志。頭白竟何能。</text>
<title>文巖志感 文巖。卽伯父尙書公故居。而今屬他人。</title>,<text>再宿文巖社。流光二紀遷。却驚新第宅。猶認舊山川。撫石悲遺澤。瞻松羡大年。若敎淸白在。還勝保平泉。</text>
<title>和西城友人。寄示之韻。</title>,<text>逐臣猶聖渥。淸夜坐郊燈。卜地棲難定。憂天補莫能。移梅憐共竄。狎鷺喜相朋。敦雅吾何有。知君戒在矜。其二蒼蒼臨暗室。兀兀對明燈。幸遂歸田願。慚無報主能。極知窮有鬼。虛擬道爲朋。賓戲何須辨。班生枉自矜。</text>
<title>入城四日。又黜還鄕。道遇風雪。寄宿郊店。</title>,<text>接淅長安米。燎衣北郭燈。急飈喧不已。孤客睡何能。身世依痡僕。文章阻遠朋。吾詩元自緩。非是故爲矜。其二嚴程朝不飯。客榻夜無燈。曙色雲先動。春聲鳥自能。道存樵牧社。詩得漢唐朋。從古吾儒學。要須勉去矜。</text>
<title>咏老鴈賀季從兄  登第</title>,<text>秋霜未落已先鳴。送盡千羣獨後行。擧翮何須爭逐逐。雲霄各自有前程。</text>
<title>送春日和伯訥</title>,<text>我不送春春自去。千樹花殘柳飛絮。繁華自古易銷歇。秖堪一翫難久據。化翁無心也有跡。約束四時如部署。衰衰旺旺捴陶甄。鶯燕何知自多語。嫰碧濃靑萋欲齊。盡是前年黃落處。人生倚伏亦同體。誰爲榮枯誰奪與。哲士由來貴知幾。腹未果飽飜生飫。譬如奕碁爭輸贏。不滿傍人一笑覷。羣童侮我理固然。我亦少時多凌倨。</text>
<title>沈氏東墅。同一之。拈韻。</title>,<text>沈氏郊居好。高亭弄日暉。岸松森作衛。塲稻擁如圍。一會臨溪得。千愁入酒微。平生丘壑意。到此欲忘歸。</text>
<title>過龜潭 黃山謫行時</title>,<text>歷歷龜潭水。蒼蒼四郡山。征驂聊寄矚。畏道敢偸閒。鶴立如相送。龍亡未可攀。仙人應笑我。雙髩已成斑。</text>
<title>嶺南樓次壁上韻</title>,<text>登如平地坐如天。第一名樓南紀前。朱鳥飛來猶在下。大鵬摶處却無邊。江流漾白遙疑雪。栗藪蒸靑半是烟。滿壁詩篇看欲朽。不堪惆悵倚華筵。</text>
<title>黃山舘</title>,<text>地盡應蠻徼。官閒是馬曹。榴花明屋霤。篁翠漾樽醪。瘴溢山如蹙。潮奔颿若逃。何須問公事。印裹已生毛。</text>
<title>又賦六言</title>,<text>玉署離來如夢。珠厓到處爲家。欲騎朱鳥左翼。直向扶桑一涯。其二朝書瘴霧陰晴。暮記落花多少。自謂郵中事繁。不知窓外僮笑。其三薄醪且可日傾。萬事何須天問。竹裏淸風有時。花邊落照無限。</text>
<title>日哦亭漫興</title>,<text>郵亭咫尺見江濤。送盡雲帆倚枕高。藍縣訾謷從俚諺。楚鄕哀怨笑離騷。官樽瀉碧分山色。案牘霑朱記馬毛。海魅若知人傲甚。不須強禦也應逃。其二榴紅竹綠兩相宜。白袷烏巾醉倒時。謫裏心憂猶在國。驛中公事詎妨詩。商蔘有利終誰禁。蠻貨多奇儘我欺。帆過雲移惆悵意。鷓鴣啼罷夕陽遅。其三千江西湊又東迤。驛舍如舠繫一湄。瘴雨頻來花不厭。海風將起鳥先知。高天邈邈憑誰問。南斗依依與我隨。醉裏詩成醒自悔。深藏不許俗人窺。其四午枕微凉酒欲醺。抽毫戲墨不成文。盆荷出水只三四。山鳥下庭纔一羣。京信杳如天上語。客愁棼似日南氛。夢來忽得虹爲馭。騎入瓊都朝紫雲。</text>
<title>南城詠懷</title>,<text>花邊釃酒卧高㙜。極目川原莽莽開。毅魄不消應鶴化。王春已邈謾鵑哀。風輪百轉寧無隧。火劫千磨尙有灰。試問城頭朝海水。可能西去復東迴。</text>
<title>西將㙜。次光城韻。</title>,<text>汗峀麾難去。王春喚不來。江殘朝海響。石老補天材。虫鶴悲千古。薪戈夢一回。蒼蒼將落日。照我共徘徊。</text>
<title>送尹侍郞孺文 東昇 使燕</title>,<text>歲歲君家戒使車。賢勞王事未遑居。遼氷百尺闌干立。知是阿兄舊飮餘。前年六月。侍郞伯氏有熱河之役。故云。</text>
<title>和伯訥</title>,<text>棠陰欲轉筆猶遅。戛戛篇成秖一詩。縱是天機還費力。若將神化故停思。心微政耐深深見。道晦寧嫌淺淺知。喜有詞朋能起我。向來虛負賞花時。再疊慵來倚枕起常遅。意欲忘言况賦詩。學道不成飜自笑。補天無力只空思。金門寄跡身如隱。石磬傳心聽孰知。可惜池荷太孤絶。淸香不放艶陽時。三疊君應嫌我苦吟遅。信手拈來箇箇詩。淵水微波纔有跡。天花寂照了無思。高林曉色鶯先覺。澤國春心鴈後知。捴爲業緣磨不盡。蒸沙成飯竟何時。四疊笙鶴留君解綬遅。尋常咳唾便成詩。官如玉府居無累。吏是神仙去有思。叢桂在山空自老。飛花迷路渺難知。靈丹未化頭先白。怊悵歸舟泝峽時。五疊名塲自悔息交遅。閱盡人情案有詩。愚者未應無一得。聖人猶復戒三思。薇花冉冉蘭同老。鴻意冥冥燕豈知。閉戶經旬今始啓。夕陽無限送君時。六疊駕言將出復遅遅。風榻携君細檢詩。百舌無停喧似競。靑山不語靜如思。竹猶有醉醒吾愧。樹或生瘍病孰知。却歎古來賢達士。成名多在白頭時。昨日古稱竹醉。而余方患癭止酒。故下聯云。七疊巧拙何論速與遅。只緣衰病倦於詩。初年客氣終歸悔。妙處眞詮不墮思。古道惟堪從我好。希音曾不要人知。文通錦夢應非幻。羞把來時較往時。</text>
<title>又和伯訥</title>,<text>暝意遙山自。蒼蒼漸近扉。猶餘一樽興。坐待素輪輝。衆鳥喧爭托。孤雲斂欲歸。那知殘暑夕。凉露已侵衣。再和索隱非吾志。胡爲晝掩扉。悠然紫芝詠。愛此碧山輝。落落終須合。遅遅詎敢歸。芰荷偏皎皎。不欲製爲衣。三和一室淸如許。纖塵不到扉。風鳴山自響。雲發水成輝。物態隨時別。人心與道歸。悠然樓上卧。林鳥欲㘅衣。四和主人靑筍酒。留客白雲扉。隱几秋槐落。題詩老石輝。話長元不厭。意遠遂無歸。但覺林中籟。泠泠灑我衣。五和古墻臨石甃。苔蘚碧侵扉。樹老寧知暑。樓淸自作輝。河圖看欲晦。璞玉抱誰歸。睠彼蜉蝣羽。空傷楚楚衣。六和十日東陵病。惟君或欵扉。酒熏芳蕙氣。語到曉星輝。苦海船猶繫。高雲鳳不歸。年華流冉冉。催我遂初衣。七和咫尺荷花濼。秋香擁半扉。迢迢含古意。寂寂弄孤輝。讀易先知患。懷山欲賦歸。南瞻淸漢廣。可以澣吾衣。</text>
<title>一之迎婿之日。諸賓有詩。余亦和之。</title>,<text>睠彼園上木。知君室中福。種福如種木。發處紛紅綠。淑女宜一德。賢聓兼百祿。相將以承君。君心應自足。</text>
<title>與一之會寒松齋。拈杜韻共賦。是日送春</title>,<text>愛此蒼松古。來看意輒新。那能辭一醉。况復送餘春。鳥倦雲霄翼。花衰富貴身。緩吟還有味。簷日任催人。</text>
<title>仲夏復會松齋咏松。次杜甫咏竹之韻。</title>,<text>雲翼蟠於地。溟濤泛在墻。靜中含變化。空外任暄凉。抱節同篁老。飄花笑桂香。昂然自奇意。不必上霄長。</text>
<title>雪香觀。同金稚五，沈伯修 念祖。拈唐人詠松韻。賦得古松。</title>,<text>君家古松下。每到意如新。翠惜長垂地。淸知不媚人。鶴停雲護密。龍蟄雨吟頻。長往吾誰與。於焉擬結隣。</text>
<title>黃澗使君李健之 運永。訪余不遇。留詩而去。依韻和呈以贐其行。</title>,<text>主人不在家。只在雲深處。烏帽紅塵客。自來還自去。其二客來不知報。園鶴眠何處。秖應客自忙。到卽還歸去。其三壁間題鳳字。淸動揮毫處。煩君莫嘲我。我自尋梅去。</text>
<title>英宗大王輓詞</title>,<text>恭惟寧考聖神姿。天爲吾東降不遅。葱葱寶慶堂前樹。佳氣長浮萬歲枝。其二震邸陞來學日將。溫文追琢見輝光。朝吟晝誦猶嫌間。又刱新筵夕講長。書筵有朝晝講。而無夕講。英廟在東宮時。始命行焉。其三天應增益聖人身。歷險方知至德純。氛翳何能干一點。大明高掛日重輪。其四卽阼初元是甲辰。東民如復見堯仁。終敎歲籥成符應。五紀平章也一倫。其五英謨戡亂憶申年。叛氣東南已帖然。只爲苞桑餘戒在。九重無復解衣眠。其六晩慶東朝樂且康。君王親捧萬年觴。誠心却與春暉永。化得乾坤作壽鄕。其七峴號堂名摠孝思。見墻如在見羹疑。迎香送祝年年事。淚濕山龍近侍知。其八金枝一闋古今憐。聖母餘哀咽百年。淸廟珪璋躋祔夜。靖陵孤月始成圓。其九北壇芬苾享三皇。繼述明陵永有光。朝宗門外涓涓水。瀉出宸心萬折長。其十道自箕疇啓聖衷。碑傳孔訓揭儒宮。已知反側終難變。尙欲陶甄大化中。其十一哀我蒼生賦役繁。陽春蔀屋德音溫。荒原白骨如能識。結草應酬减布恩。其十二邦禁紋羅不貿燕。躳行敦素示民先。菲衣禹德那專美。黼舃中宸敝欲穿。其十三彤墀日晏萬機繁。繼照南离有聖孫。銀窠孝印傳心訣。政似虞皇十六言。其十四寶帖西樓歲已遐。靈籌八十又三加。堪悲紫極蟠桃瑞。却到今春更不花。其十五沁州報雨一何遅。來趁龍樓大漸時。半夜諄諄憑几語。尙宣綸綍爲民咨。其十六捧硯朝朝玉陛登。君恩猶憶翰林稱。空餘舊筆人俱禿。舜日堯天畫未能。其十七事君孰與事親長。天語申勤乞養章。十載遅回無一報。謾將淸淚灑雲鄕。</text>
<title>曩在丁未。伯父尙書公以按使廵到鏡城。留詩揭壁。後二十年。仲從氏以御史續題。余又忝按廵節。玆用舊韻。畧抒愴懷。</title>,<text>節度營開瀚海陽。高秋原隰轉荒凉。關雲欲雪低翻黑。磧菊知寒强作黃。王事夜闌朱墨簿。軍容風肅韎韋粧。壁間詩什添新愴。兩世恩榮耀此鄕。</text>
<title>行營</title>,<text>㫌旆悠悠去復還。胡山出沒馬蹄間。時平瑟海秋無浪。令肅轅門夜不關。絶域光陰新月細。故鄕消息斷雲斑。身勞遠役終何補。秖爲君恩未敢閒。</text>
<title>望洋亭</title>,<text>曉枕濤聲攪客眠。扶桑咫尺倚華筵。雲霞蕩日紅旗爛。滄海環山碧帶圓。地出鰲頭仍作壘。帆隨鵬翼欲騰天。吾衰已倦籌邊策。每到關防却惘然。</text>
<title>摩天嶺</title>,<text>眼力迢迢地不盈。危崖百折勢崢嶸。天邊路入滄溟色。日下雲迷故國情。北斗低臨纔過尺。大荒橫截自成城。回車叱馭元同傳。非孝非忠愧我行。</text>
<title>七寶山</title>,<text>拍手驚奇意若狂。玲瓏怳惚此何鄕。珠瑰色射波斯日。釰戟寒生武庫霜。屹屹自能排海立。騰騰直欲向天翔。龍眠縱有傳神妙。目眩秖應畫未詳。</text>
<title>還到摩天嶺。馬上口占。</title>,<text>北關行盡又南關。歲色崢嶸十月間。白蝀排雲仍截海。黑風驅雪欲摧山。邊愁也解催人老。酒力何能展客顔。不恠紗籠佳句少。宦遊何暇苦吟閒。</text>
<title>鄕射禮席上。敬次伯父尙書公丁未雲田書院鄕射之韻。</title>,<text>衿珮臨筵敬自生。迎賓選耦禮初成。騶虞間一泠泠動。白矢連參剡剡行。邊俗也應知士貴。聖人曾亦以侯明。雲田盛事愀如見。賦得新篇和舊聲。</text>
<title>樂民樓。次三淵翁韻。</title>,<text>暇日朱欄繫碧蹄。長堤十里柳陰齊。江隨大陸粼粼逈。天爲高樓望望低。花嶼氣呑雲夢豁。虹橋路入廣寒迷。先憂後樂憑誰問。賓醉華筵月上梯。</text>
<title>西原謫中。過兒子冠日。</title>,<text>爾已成冠未。吾今遠莫知。筮賓纔約會。隔日忽違期。默默三加祝。堂堂七尺姿。惟將忠孝勉。無若乃爺爲。</text>
<title>感吟</title>,<text>有愧歐陽謫。那能母氏安。秋風寄衣遠。落日倚閭寒。罪大恩猶重。身竆孝亦難。黃花應笑我。不敢近前看。又去國纔三宿。竆愁已萬端。自應知客苦。况復感秋殘。鶴髮悲餘景。瓊樓夢一寒。孤燈明耿耿。照向寸心看。</text>
<title>曉枕口占</title>,<text>夢裏文筵侍講歸。譚經論道語依俙。茅簷滴滴鳴寒雨。猶似金華聽漏稀。其二吾生虛負聖明時。未向淸朝贊一辭。戀主微忱猶耿耿。謫來三夜夢丹墀。</text>
<title>漫詠</title>,<text>冬日常嫌短。而今苦其長。况復漫漫夜。千愁攪心腸。上歎君臣隔。下爲母子傷。壁燈明熒熒。簷月照蒼蒼。燈月有時盡。我思何日忘。其二昨日秋正好。木葉紅未落。雪飈吹烈烈。白日冷無色。凝雲塞天路。飛鴈猶蹙蹙。覊人易悽屑。時物况感觸。沽酒欲解愁。愁多酒還却。其三門外故人來。不見已三載。方食不暇吐。急起迎入內。君身困墨綬。我心羞蘭珮。悲歡閱已多。衰懷兩不耐。相視忽復笑。千篇篋裏在。其四日月明煌煌。草木亦輝光。君子斐有成。黃中達四旁。文章自大業。不係行與藏。高山企其庶。皓天豈我忘。莫以一時短。笑彼千歲長。其五朽壤或生芝。枯木或發花。物理尙難測。世事安足嗟。從來聖哲士。憂道不憂家。身竆心不竆。百年浩無涯。覽彼採金者。日夕淘泥沙。</text>
<title>和沈一之</title>,<text>虛堂剪燭細論文。遷客覊愁酒易醺。枕外黃粱應已熟。琴中流水竟誰聞。寒城夜氣鴉啼月。古木晨光鶴立雲。邂逅仍成湖上別。不堪秋葉下紛紛。</text>
<title>和黃溪守李健之韻</title>,<text>摵摵風撼屋。飄飄雪吹郭。主人坐若禪。冥思追往跡。有客上我床。笑我頻遷謫。數我平生諐。不遺瑣與碩。執心一何固。守口一何默。處身一何簡。罕與人相覿。旣不爲人棄。何不爲人識。詩何太高古。行何太枯寂。靑霞欝奇意。攬之不盈掬。何持一苦節。不以竆達易。擧世皆尙白。何事獨守黑。滿堂方歡樂。何心獨悽惻。仕宦自求譴。數命豈云薄。立朝纔數旬。鞮屨已早着。有官輒必辭。何異老氏學。難進復易退。偃蹇爲準的。北貶罪不悔。南郵意自適。江黜與鄕逐。十年長局局。淸名藝文㘅。是榮非是辱。何爲苦逡廵。平地生乖隔。按藩亦太猛。振弊如振席。糴逋八十萬。倉倉盡露積。直减三年壽。聊盡一日責。戢猾如束薪。折姦如摧嶽。遂令一路淸。州縣不敢濁。爲治雖中窽。於道昧倫脊。名高易生累。譽多必召敵。未遑自謀身。何能善報國。達人物無礙。譬如風過槊。心不辨涇渭。眼不分靑白。混世隱其踪。泯然同一色。坦坦靑雲路。廓如千里拓。子宜訟子郵。更勿辭祿爵。我語雖近狂。我意良非謔。笑罷自起去。山日凄欲夕。主人色惆悵。僮僕猶蹐跼。厨女亦躕躇。不進盤中食。浩然發長嘯。嘯聲若金石。</text>
<title>夜大雪。朝旭照之。庭戶玲瓏若水晶。儘奇觀也。</title>,<text>大雪塞乾坤。旭日昇其中。氛霞散若葩。晶光眩我瞳。如登白玉京。身心自玲瓏。千愁忽盡消。凍屋生春風。</text>
<title>沁州舟中。與李君鴻祥。拈韻賦詩。</title>,<text>笳角迎人上彩船。颿風獵獵若相牽。居然坐我靑天上。聊復題詩白鷺前。官酒傾來猶國慮。海山看盡也仙緣。館中每恨簷曦短。却到篷窓永似年。時余兼實錄堂上。久留史館。因長寧殿奉審之行。乘舟赴沁。故落句云。</text>
<title>國朝寶鑑之纂輯也。上製下五律。命纂輯諸臣賡進。刻板揭于藝文館。</title>,<text>聖謨光善述。先德愴難忘。自有馨香遠。猶須繪畫詳。紬書如測海。秉筆欲循墻。賡什添新賀。編成寶籙長。</text>
<title>永禧殿陪祭時。賡進。</title>,<text>眞殿圭璋享禮新。昔年陪蹕愴今辰。先靈降格文孫孝。不待朱絃覿若親。</text>
<title>內閣聯句 奉敎書進揭板于摛文院</title>,<text>御製小序曰。是日御摛文院。親試抄啓文臣。仍設三製于院門外。夜與閣臣聯句。徐判府事兩文任，兩副學亦與焉。二提學，直閣。新叨閣㘅。下句及之。宮樽咫尺永今宵。御製。 春意方闌萬品昭。化溢菁莪來吉士。臣命善。 歡騰徵角賦新招。身依日月恩光遍。臣㻐。 地近蓬萊瑞色饒。玉輦廻時初整笏。臣浩修。 璇題頒處聳環橋。花知好雨紅抽萼。臣崑秀。 柳擺輕寒綠漲條。法醞周沾移院燭。臣鼎修。 賡歌齊獻替衢謠。門開六六和風轉。臣行任。 節届三三淑氣調。銀漏丁東稀報箭。臣祐源。 奎躔辰北逈聯瑤。弛張有道逢佳會。臣秉模。 陶鑄無私荷聖朝。官忝條氷如履薄。臣大容。 手擎雲漢似登霄。曰生大德符羲易。臣命植。 咸戴羣情祝帝堯。翰墨才疎慙授簡。臣有隣。 笙鏞治洽怳聞箾。寵陪宣室叨虛席。臣豊之。 餉出天厨邁貺弨。盛事閣中誰解撰。臣尙鎭。嘉賓添爾兩仙僚。御製。在筵者。二提學趙㻐。原任直提學徐浩修。二直提學朴祐源。原任直閣李秉模，徐鼎修。直閣鄭大容。待敎李崑秀。檢校待敎尹行任。判府事徐命善。弘文提學徐有隣。藝文提學李命植。原任副提學沈豊之，趙尙鎭。</text>
<title>世子宮端午帖</title>,<text>是日天中節。銅闈百福迎。人文當午會。邦籙啓离明。艾葉香風轉。菖華瑞靄呈。小臣延頸志。星海和箕氓。</text>
<title>文孝世子輓詞</title>,<text>鶴馭飈飈逝不停。籲天無路淚雙零。吾王至德猶貽慽。武夢文齡也不經。其二宮園枯樹再敷榮。厥兆伊何聖篤生。瓊實祇今空纂纂。長敎臣庶哭呑聲。其三誕降之初已聖靈。屛間書字辨丁寧。重陽舊講增新慟。應使宮僚廢孝經。其四玄衮端臨受策書。冲年儀度巨人如。那知星海重重曲。忽作哀音怨有餘。其五繼善門名志肯堂。書筵猶待尺衣長。扁楣寫字前年事。歌哭人間訝許忙。其六頂幘䙆衫去若催。仙鄕一別渺難回。猶餘問寢精誠在。却向重宸夢裏來。其七靈駕何堪玉陛辭。前臨祖道故遅遅。轝人不識終天痛。忍輓㫌和背闕馳。其八刻恨鐫悲數尺珉。聖人文字見天倫。留傳百世猶堪涕。何况如今在廷臣。其九至寃元自上通天。天意祇應亦愴然。佇看重輪前夜月。還從缺處復成圓。其十憶昨銅龍進賀詞。天中佳節艶陽遅。堪悲閣帖延祥字。不及宮機續命絲。其十一孤露何心廁禁班。君恩逾重報逾難。此來又哭前星晦。益恨餘生不死頑。</text>
<title>宜嬪輓詞</title>,<text>煌煌奎彩賁貞珉。宸語悽悲泣萬人。天上曾無私惠澤。女中還有諫爭臣。齎誠每祝坤闈慶。乘化長隨鶴馭賓。况復平生謙謹德。賣衣纔得葬其親。</text>
<title>奇參議 彦觀 輓</title>,<text>淸德傳家有典刑。高峯百世仰亭亭。逵鴻乍漸仍成隱。臯鶴雖飢不啄腥。齋以菊名偏得潔。庭因蘭茁却留馨。塤音寂寞箎音咽。無復南湖舊曲聽。</text>
<title>金參議 載人 輓</title>,<text>夙聞吾榜得人多。㙜館巖廊衮衮過。若論大策經綸手。衆口推君置甲科。其二參差爛漫古猶然。何况名塲後或先。夜燭蘭㙜携手語。愧將彤筆久妨賢。其三目送虛舟返自涯。波濤極處見孤危。同床異夢渾成幻。辛苦提醒也覺癡。其四豊才從古嗇於施。薄試淮陽亦一時。倘使峽氓知頌德。鐵山巖石摠成碑。</text>
<title>江漢黃公 景源 輓</title>,<text>芝川芬澤遠猶傳。寂寞家聲振百年。雲漢决來新織錦。陽春彈罷更無絃。風波寵辱驚千變。文酒盈虛悟萬緣。蓮榜將回身已逝。玉樓催進上樑篇。其二寸管能回百尺瀾。靑丘誰復歎才難。乾坤洗整陪臣史。日月扶昇聖帝壇。可但文章傾一代。也應名義聳千官。直到塵囂銷歇盡。獨留芳躅與人看。其三藝苑逢迎二紀玆。荷公殊遇愧公知。靑雲躡武推先進。綵筆傳心勉後期。石室書留埋蠧處。金針語入繡䲶時。堪悲閤誌丁寧托。待到篇成贈與誰。公以陪臣考托余曬史行藏之石室故云</text>
<title>回甲日。伯訥厚之賦詩見寄。余方有楸行。未暇和也。伯訥督索不已。謹步其韻。以志感懷。</title>,<text>孤露乾坤廓。支離日月頻。那堪周甲歲。復値設弧辰。桑梓瞻如昔。莪蒿慟若新。向來忠孝字。天語謾書紳。其二冉冉身衰矣。悠悠道遠哉。官慚台鼎餗。文負命宮魁。白髮驚回甲。靑雲笑濕灰。誰知求退志。爲報聖恩嵬。談命家。以命宮魁鉞星。與南斗照臨。謂爲文章格。賤命並得兩曜。而文甚拙澁。故頷聯云。</text>
<title>高嶺里祈稔閣。賡和御製詩。</title>,<text>法駕靈園感昔年。祈豐觀穫允符前。臣身縱退詩猶進。榮寵還如扈蹕然。</text>
<title>高陽郡舍賡和</title>,<text>令辰圭璧上陵園。悽愴焄蒿贊化元。地毓禎祥知有應。家傳仁孝仰彌尊。天香夜襲賡詩帖。嘉穀秋登駐輦村。野外瞻旄仍侍榻。小臣行止摠君恩。</text>
<title>偶作</title>,<text>西園楓菊漸凋殘。秋色三分二已闌。返照搖紅如有戀。遙峯皺綠不勝寒。詩情索漠吟逾澁。宦跡崎嶇退亦難。喜得陽春新曲好。千愁散盡倚雲欄。</text>
