<title>愬旱文</title>,<text>皇穹蕩蕩。運玄樞兮。紜氳轇轕。萬化區兮。五緯均布。六氣敷兮。燥潤以時。品彙舒兮。厥有不若。神所羞兮。維玆之旱。職誰尤兮。驕陽亢亢。陰不逑兮。烈氣蘊隆。炎火稠兮。如惔如焚。灼以爇兮。草焦木枯。句芽閼兮。源泉滲渴。常流絶兮。湖澤揚塵。鱗介滅兮。曠野千里。土如赭兮。銚鎒莫擧。農不播兮。田畯拊膺。泣涕瀉兮。五種不成。氓卒餓兮。嗟后皇兮儼高處。棅化機兮覆下土。佑正直兮閔無告。氓曷辜兮播玆咎。藐居卑兮問無由。願乘雲兮薄往愬。余使祝融以啓途兮。命羲和而正輿。升天衢之蕩蕩兮。騖群靈之衙衙。扣太微以願進兮。閶闔閉而愁予皇。迺揆余之精誠兮。命帝閽以闢扉。跽瑤階以敷衽兮。竭余衷而敶詞。曰雨暘之施化兮。玆育物之美利。潤不可使淫澇兮。晅不可使亢熾。均厥敍以來備兮。庶物以遂。民安業以樂生兮。皇迺享其禋祀。胡今玆之降戾兮。澤久閟而不下。氣蟲蟲而鬱積兮。彤雲赩其如火。野蕭條其埃風兮。山滌滌而無翠。嗟農稼之卒痒兮。恐大命之近止。圭璧卒而靡愛兮。愈昧昧以不悔。豈皇靈之酷我兮。由魃虐之久貸。苟生類之殄滅兮。皇雖惠而曷逮。顧及今而垂澤兮。尙孑遺之可穌。勅雨師以修職兮。命豐隆而先驅。戒炎皇以戢威兮。執妖魃而顯誅。施靈澍之汪濊兮。霈千里於須臾。瘁者得以興兮。槁者得以濡。嘉谷蕃以日滋兮。稂莠盡鉏。人多稌而多黍兮。爭鼓腹以歌謳。菑沴不敢再作兮。永終世以康娛。終余詞以告辭兮。涕漣漣而交橫。登飆車以整轡兮。指下土而回旌。百神儼其齊會兮。紛總總以導行。臨箕尾以俯瞰兮。雲渺渺兮東瀛。</text>
<title>寶劍詞</title>,<text>寶劍出兮光煌煌。人不敢識兮名干將。雌雄離兮中夜鳴。發而視之兮浮雲驚。南山崔崔兮下有深潭。中有老蛟兮牙角岑岑。我欲斬之兮阻重波。嗟嗟我刃短兮奈爾何。嗟嗟我刃短兮奈爾何。</text>
<title>贈鳴皐子詞</title>,<text>窮寰外兮出塵區。願與子兮遐遊。乘雲蹻兮駕飛龍。日爲輿兮霓爲。略榑桑兮北轉。凌板桐兮西浮。周流乎四方而下兮。乃止乎緱山之巓。桂樹森森其羅列兮。飛鶴下兮翩翩。入璚闕而上紫閣兮。王子見余而載怡。飮余以飛泉之液兮。羞余以玉圃之芝。爲余奏玉簫兮。聲要眇以飛揚。群仙集以擊節兮。鳳鳥舞其蹌蹌。湛婾樂兮未極。倏騰駕兮復路。歎妙聲兮不可聆。頫下土兮徒延佇。</text>
<title>續天問 幷序</title>,<text>昔者屈原旣放。仿偟山澤。作爲天問之篇。蓋託於問天。以自紓其憂思感古之懷。其事怪其理淫。而其文特奇甚。其志又可悲也。故先儒亦不以其淫怪而斥之。余嘗讀之。喜其文而賞其志。未嘗不慨然以歎。端居覽物。迺益有所感發。遂效其體作一篇。凡造化之玄奧。物理之叢雜。斯文之興喪。道術之邪正。幽明禍福之故。世道人心之變。參錯繆盭。可惑而可憂者。皆擧以爲問。句而韻之。而荒誕神怪。與屈子之所已問者一無及焉。總四十章。而爲韻者九十有二。以其效天問而作。題曰續天問云。問冥冥元化。孰尸其功。宇宙之變。焉始焉終。誰信誰詘。而四時成。誰闔誰闢。而晝夜行。太虛之大。無外無際。夫曰無外。而何所窮止。有外則局。無外則無所係。有無之極。終焉所詣。函三之始。萬有泯焉。何馮馮混混。而二儀分焉。闢焉而生。闔焉而死。何天地之大。而有成毀。前之所終。而後之始。始終之變。相尋無已。幾闔幾闢。而有此天地。淸濁肇分。上浮下疑。何高而不傾。而厚而不崩。日月之麗。孰敶列之。山河之奠。孰融結之。林林之生。各全其天。蜚走動植。巨細紛綸。孰㨀其機。而使之然。日行冬夏。厥塗移焉。何不恒其德。而或却或前。玄穹蕩蕩。無方無所。而三百六十。孰量厥度。萬熒之森。孰爲其宗。何經緯錯綜。有衡有從。圜包駛運。機輪無停。何樞極之貫。厥居有恒。東南何缺。西北何偏。何覆載之大。而不得其全。何水有溫。而火無寒。海潮盈虛。孰吸孰噓。二曜代明。靈德相逑。何偪鬪薄蝕。而自眯其眸。無爲之功。必有其宰。厥狀何肖。厥居何在。曰道曰器。爲一爲二。上下之分。相去有幾。於皇明命。是爲物則。何群生均稟。而多慝寡淑。姚姒明德。上格旁播。何父子昆弟。獨梗其化。菑凶之降。寔由人作。何禹湯之仁。而墊焦爲虐。畀德之豐。必付其位。何鄒魯之勤。而卒以窮死。何厚於盜。蹠蹻寵樂。何仇於仁。顏冉夭厄。儒明義理。老尙玄默。西方之敎。泯然空寂。何大道之一。而群言相角。孰眞孰僞。誰順誰逆。法象無二。術數多岐。倚蓋鳥卵。何說得之。僊夫養形。制鍊精氣。胡藐尒之軀。而敢竊天祕。物化有終。胡獨不死。浮屠明鬼。言闊而。業報環回。冥境孔彰。果有之哉。無亦荒唐。何天道之正直。而有時而錯。淫未必禍。善未必福。武侯盡瘁。興漢于蜀。胡右彼僭猾。而星精遽踣。宋氏之顚。飛也奮猷。胡假壬以逞。忠勇爲劉。三代之英。繼踵比肩。孔孟之沒。千五百載而寥焉。何聖賢之生。疏數相懸。朱宗博約。陸慕簡易。何同師孔孟。而旨歸殊致。源同流異。孰眞洙泗。茫茫大運。何尾何首。元會之說。曷本曷究。十二之分。今焉僅午。何方中之候。而遽尒晦暮。陟降左右。厥有明言。而聖賢之沒。果有不亡者存。檀而肇辟。箕而肇敎。何神聖之墟。而遺風眇眇。卓卓圃牧。値麗之痡。何群賢蔚興。而國以不扶。好惡之倫。今何繆錯。煦拊驁逆。掊擊貞直。芝蘭何瘁。蔱艾何遂。鸞鳳何逝。鴟梟何厲。人心之蔽。曷其能廓。天理之常。曷其能復。志士傷時。憂心慬慬。有問乎天。天胡無聞。</text>
<title>弔混沌氏詞 課作</title>,<text>嗚呼混沌。爾之死矣。吾誰與歸。昔爾之存。大樸未虧。今爾之死。太和其漓。孰使爾而至此。維儵忽之小兒。粤昔太初元化之兆朕兮。函三未分而一體混成。玄牝之神兮不敢命爾之靈。橐鑰之機兮不能賦爾之形。形形兮色色。死死兮生生。自本兮自根。超然獨立兮誰與朋。參寥凝始兮趨下風。溟涬淳芒兮敢弟兄。莅中黃之正位兮。握沖和之元精。天門開闔兮。一信一詘。是我之息兮。何入何出。坱然太虛兮。一氣充實。我食之足兮。何待餔啜。賦萬象兮鼓萬籟。日月照兮風霆行。我無爲而物自化兮。曾何事乎聰明。彼何人斯。大癡小黠。欲報之德。反貽伊慼。自南自北。爰椎爰鑿。爾竅之闢。爾質之踣。嗚呼混沌。爾之死矣將尤誰。玄靈兮爲爾慘黷。厚祗兮爲爾陵夷。大化兮爲爾滅裂。眞宰兮爲爾衰遲。哀橫目之蚩蚩兮。將自此而殆。而妖色眩耀。曷明不昧。繁聲鍧聒。有聰皆聵。旨甘兮爽口。芬薌兮薰鼻。外誘兮中馳。情熾兮性壞。文愈繁兮質滅。法彌彰兮姦起。嗟機巧之旣張兮。諒日滋而月劇。世漸降於叔季兮。人與人其相食。嗚呼混沌。爾之死矣夫何爲。之不可復醇兮。斲之不可復醫。鍊石之巧兮不能補。立極之勤兮無所施。神無力兮帝無功。歷萬劫兮終無期。賴一脈之未泯兮。得均賦於含靈。能絶利而一源兮。在收視而反聽。存妙境於希夷兮。契至精於窈冥。嗚呼混沌。吾知爾之未嘗死未嘗生。</text>
<title>譴魃文</title>,<text>玄機橐鑰鼓洪鑪兮。播形肖物散萬殊兮。霑膏涵澤生育敷兮。曷產兇孼俾毒痡兮。咨爾妖魃。孰形爾軀兮。烈火爲體焰髮膚兮。袒身禿鬝戴目盱兮。憑陵風飆迅走趨兮。超越四海遍八區兮。煽凶鼓災隨噫噓兮。錮塞天澤絶潤濡兮。利其枯涸以自腴兮。咨爾妖魃。曷丁此時兮。天綱凋瘵放勛咨兮。滔天沃日山岳夷兮。巢窟沈淪氓流尸兮。盜壤干誅橫支祁兮。橐耜形勞忍恩慈兮。爾行乎此。孰爾疵兮。黃流浡潏瓠子隳兮。鉅野旣溢梁楚危兮。人民蕩析魚鱉馳兮。公卿負薪海內疲兮。宣房未塞天子嘻兮。爾行乎此。孰爾麾兮。幽幽庸蜀逖西陲兮。群陰所互陽德微兮。霧雨淫淫恒不晞兮。蒙迷兩曜歲功虧兮。狺狺邑犬吠暘曦兮。爾行乎此。孰爾違兮。咨爾妖魃。獨殃我氓兮。後時逞惡誰使令兮。哀哀民命仗芸耕兮。顒望滋澤遂生成兮。輸供租賦養孤惸兮。曷仇乎爾肆兇獰兮。熾其虐焰宇宙頳兮。油油之雲澤將行兮。隳突揮霍散百靈兮。神龍狼狽師伯驚兮。海瀆揚塵曝鯤鯨兮。嗷嗷萬族待煎烹兮。咨爾妖魃。詎逭天刑兮。皇皇上帝聰且明兮。恤我籲號垂視聽兮。蓐收秉鉞勅六丁兮。威靈燀赫走風霆兮。奪爾之命殘爾形兮。刳心馘首隕幽囹兮。妖氣永除二儀淸兮。元和溥暢霈澤盈兮。咨爾妖魃。盍自懲兮。湔滌舊惡革性情兮。休明吉祥與爲朋兮。道迎甘澍洽群生兮。焦枯以穌燠暍醒兮。海裔天倪敻杳冥兮。遐蹲遠集物莫攖兮。永得爾所安且寧兮。咨爾妖魃。逝莫停兮。</text>
<title>懷同甫賦 幷序</title>,<text>同甫陳氏。宋之奇士。有經滲之略。不遇而死。余因讀宋史有懷。爲之賦焉。善乎古人之言曰。田甫田者莠驕驕。思遠人者心忉忉。夫經大者難理。想遐者增勞。緬懷伊人。維宋之豪。何才之大。何志之高。詞源奮兮峽流決。辯鋒發兮風霆飛。拔長劍以高歌兮。倚天外而遊嬉。左旋拂乎扶桑兮。右轉妨乎不周。宇宙狹隘。不足以容吾身兮。將欲蹴鵬背而凌鼇頭。嗟夫。飛黃騄耳。不與駑駘同牧。鸞皇鸑鷟。不與鷄䳱共食。矧卓犖之瑰材。豈能容於溷濁。嗤之以爲狂兮。斥之以爲癡。有言而衆莫聞兮。有志而衆莫知。屈之使不伸兮。抑之使不施。吁嗟默默兮。何夫子之不時也。重曰已矣乎。世幽昧而日下兮。賢人隱以遯藏。鳳鳥翩翩其遠引兮。蛟龍閟其文章。彼闒茸之顯揚乎。何異夫螻蟻之得意。孟軻老而不遇兮。賈生徒爲流涕。自古人而皆然兮。何況乎夫子之世。古今逴逴而逾邁兮。高風邈其無隣。撫千載而一嘯兮。誰知余懷之苦辛。</text>
<title>秋霖賦</title>,<text>欸玄鈞之愆化兮。陰氣洩而莫收。雨澤淫而爲沴兮。時茲屬乎淸秋。越春夏之告旱兮。氣鬱閉而不流。陽亢極以用事兮。殘陰屛而如拘。濡澤閟而不下兮。萬植絶其膏油。痛嘉穀之盡槁兮。雖莠艾而莫遂。農夫卬天而拊膺兮。訴大命之近止。庶密雲之有作兮。日杲杲而星嘒。望涓滴而不可得兮。遲灼爛之立至。意坎用之遂曠兮。今何有此陰沴。嘅無及於穌枯兮。徒愆時而爲咎。勢浸淫而不止兮。彌浹旬而愈澍。霠雲鬱以恒結兮。類鴻蒙之未剖。雷虩虩以動威兮。挾狂電而竝騖。訝溟海之驟反兮。疑河漢之潛漏。閔太陰之泄盡兮。恐三光之長幽。鼃何爲而竈育兮。鰌何爲而庭游。懼廬湛而巷沒兮。仍攀陟乎崇丘。望淸漢之汎溢兮。懷大陸以犇流。魚龍游於陵阜兮。見樹杪之行舟。惝魂駴而神叛兮。憂堪輿之翻浮。歸蓬廬而靚處兮。撫玄機以潛思。惟天地之運化兮。行雨暘以均施。獨潤不可以化兮。獨晅不可以滋。循厥時以來備兮。物以遂而民煕。念上世之淳暭兮。天徇物而無違。胡伊今之不祥兮。二儀均失其攸宜。夏何爲而亢暵兮。秋何爲而霪菑。哀我民之孔艱兮。遘茲辰之降害。仰浮雲以願霽兮。天蒙蒙而愈晦。嘅神禹之旣逖兮。民其魚而誰濟。嗟余生之坎壈兮。塊獨守此無澤。豈身世之足恤兮。憂天道之乖錯。託蜚雲以道思兮。庶默通乎元極。</text>
<title>雪賦 課作</title>,<text>何滕六之多技。紛獨賦此奇質。形融冶以隨化。色皎潔而可悅。稟玄陰而不汚。乘凝閉以流澤。振歲功於已成。膏萬根於旣復。信功用之孔盛。奚貌態之徒媚。泝玄機之回薄。察時行之攸始。方窮冬之栗烈。屬天地之睽隔。健上騰而不垂。順下降而愈伏。氣閉塞以莫交。陽潛蟄而陰頑。源泉涸以絶流。煖谷凜而生寒。坎有澤而不行。爰凝結而爲雪。蓄同雲以自釀。驅微霰而先泄。氣慘淡而日曀。天窈黝而晝冥。騰河海之凜色。動林壑之寒聲。乍徘徊以飛灑。俄翕習而交集。始浮散以彌漫。忽明滅其糅還。隨疏密於雲氣。任疾徐於風力。似殊勢而同聚。若先離而後合。冒庭廡而委積。穿簾戶以飄颻。飾千峯之嵒嶅。粧萬林之榦條。連原隰以一皓。掩江漢而同白。亮化工之弄巧。幻世界於頃刻。目疑遊於瑤圃。身若寓乎玉界。驚方質之已變。幸圓象之無改。挹無邊之淸景。緬往事以長想。穆倦遊於哀歌。郢寓名於佳唱。欽貞操於朔窖。慕幽興於山陰。壯懸瓠之樹績。悴㶚橋之行吟。歎衛詩之愁慘。賞梁園之娛樂。雪無心以皓然。人隨地而異跡。惟乾道之變化。運兩儀以錯行。噓雨露而發養。結霜雪以堅成。雖舒慘之異候。固一氣而相須。散往諜以冥搜。考休咎之徵符。表陰沴於袤丈。呈豐瑞於盈尺。際千齡之昌運。洊嘉祥於三白。忻遺螟之入地。占麥秋之鼓腹。竭荒陋以陳頌。愧授簡之才薄。</text>
<title>次韻幽通賦 幷序</title>,<text>班孟堅作幽通賦。蓋效屈子離騷。其造語之奇奧。託意之深遠。非詞人之賦所能及也。余少而喜讀焉。旣久益有所感。漫爲次韻。首擧性命之原。次及古今世變。中敍己志。感慨乎世道之溷濁。禍福之舛錯。而終之以天定之常。修身竢命之道焉。命辭託物。頗用其體。蓋欲自紓鬱抑。雖蒙效矉之誚。不暇恤也。其辭曰。於玄造之沕穆兮。有自然之宰靈。幹萬化以不遺兮。靡形色與臭聲。命斯人之最靈兮。超品族之秭京。含明覺而不昧兮。怨而號兮懽謠。肇生養之竅鑿兮。爰食粒而居廬。羲文闢而道顯兮。津萬世以永濟。德旣衰而有爭兮。干戈起爲厲階。仰煕皥之至治兮。想勛華而長懷。慨三后之不復兮。悲盛化之日遠。旣醇而朴散兮。紛道湮而德玷。寖淪墊於冥穸兮。何有寐而無寤。諒大運之已衰兮。徒萬象其彷彿。咨吾生之不辰兮。値皇道之淪墜。處夷裔而蒙蔽兮。仰三光而未察。獨塊立而蠢居兮。混耎翹與爲對。念皇天之均賦兮。懼衷靈之終迷。遂奮志而自厲兮。匪聖猷其曷綏。帝在我而匪遠兮。奚神明之外祗。惟無妄與無適兮。竊服膺此遺戒。感馳景之遄戢兮。盛年儵其難再。勔有聞而亟行兮。喟虛徐其何俟。知人一而已百兮。固聖訓其昭在。勤孶孶以待斃兮。庶大愆之幸寡。過此往而不息兮。指聖塗而誰御。旣和理之實中兮。盛榮賁以華予。騰藻采之孔陽兮。何衆美之叢已。期推己以周物兮。全聖功之終始。世幽險以側僻兮。紛否榮而臧戮。服奇衺而志得兮。循榘矩度而身蹙。薦闒茸於廊廟兮。賢哲窮而野伏。鴞巢梁而恣睢兮。鳳在笯而畏逼。民好惡其孔舛兮。求天道而焉得。擧靡漫而事化兮。夫孰知其不可。孑余身之獨潔兮。恐不免夫世禍。亮寸膠之澄河兮。吾已知其無補。欲抑操而求比兮。誠不忍乎枉道。思專直而獨行兮。奈苗悴而莠茂。羌猶豫而莫蔽兮。獨煩瞀其曷已。心凝注而不釋兮。夢余游乎靈汜。遌神人而致敬兮。爰拱手而促趾。愬人道之繆盭兮。詰神化之玄軌。曰萬彙之職職兮。率流出於二五。人參三而最貴兮。異禽蟲與狼虎。固惠吉而逆凶兮。類符契之相耦。然時命之不齊兮。窮達殊於孔姬。寖乖錯而失常兮。惡反祥而善災。蓋氣數之適然兮。非天理之不周。諒天定之勝人兮。寧此理之昧幽。攷往蹟以昭著兮。又何待乎蓍龜。文膺命以撫夏兮。始幽縶而愁謠。孔棲遑而率野兮。垂萬世之敎條。苟秉德之不爽兮。雖近塞而遠流。固屯亨之相襲兮。疇有消而無息。惟罔生之幸免兮。果天道之本縮。勉自篤於爲善兮。神鑑下之無忒。承靈訓而惕寤兮。忽自失其曩惑。知無親而與善兮。悟配命之求福。屈何煩於訊龜兮。賈何勞於問鵩。懿前聖之制行兮。不于命而于誼。惟是從而非違兮。豈利趨而害避。順在天而病已兮。靡外故之我累。泝往古以遐觀兮。挹賢達之風聲。志不淫於紱冕兮。操益固於柴荊。由脫屣於南面兮。葆沖眞以不傾。敖一視夫得喪兮。處令尹而匪榮。克遺物以養恬兮。斯達士之攸程。能舍生而取義兮。亦先覺之謨訓。夷餓死而得仁兮。尾流尸以存信。雖夭閼於一時兮。寔樹烈乎千載。惟天地之浩浩兮。閱萬古之遞代。渺吾生之寓形兮。甚海粟之麽微。得中處而竝立兮。賴靈竇之天開。顧操術之孔約兮。曰篤敬與忠信。克勤行而敬守兮。終可達乎道眞。不失常於遇變兮。能制權而合經。期崇廣之合德兮。允大人之踐形。景前修而難作兮。託遺篇以抒情。系曰乾元播物。正性命兮。復初盡倫。其惟聖兮。君子之道。出與處兮。不失其誼。斯世表兮。理爲道體。義其用兮。昧此則物。物孰痛兮。明明我性。超空色兮。庶全其天。游聖域兮。</text>
<title>氷賦 課作</title>,<text>天生五材。變化難推。金爍則流。木爇而灰。曰惟茲氷。至陰所凝。水之自出。而變其質。自虛而實。化柔爲剛。乾坎之象。著于義經。外化內貞。君子之德。時凝時釋。達者之則。處汚不染。貞士以之。融形返本。至人似之。德全功備。利用斯博。聖人取之。以贊化育。時藏時發。有室有官。祭而共鑑。喪而設槃。二氣以調。萬物以濟。夏造惟幻。冬無爲沴。易戒履霜。詩配臨深。謹微早辨。涉危操心。葉公受命。以濯內熱。王霸詭對。果符天騭。楊山難倚。夏蟲足嗤。壺月高風。吾願同歸。</text>
<title>雷賦 課作</title>,<text>巍巍大鈞。官府天地。低昂六極。闔闢二氣。㨀萬化於掌握。鼓生成之美利。吹噓而寒燠變。噫呵而風雲起。彼闐闐之轟震。誰淫樂而勸是。緬威靈以興感。聊玄覽乎時義。粤若玄冬閉塞。二儀不逑。騰氣下墜。垂精上收。剛陽潛蟄。九地深幽。類伏火之未然。戢烈焰於寒灰。七日之復。冥關乍開。四陽之月。機緘始壯。攄蓄怒而奮迅。劃頑陰以振盪。發自地軸。輾于天衢。此則雷之行藏也。氣機一動。物隨以舒。驚群蟄以破坏。暢潛荄而甲拆。挾烈缺以成勢。贊雨師而修職。生而長而。鼓之舞之。餘威所及。百邪離披。磔乖龍於重淵。殱妖魅於陰窟。犯其焰者莫不焦爛。觸其鋒者皆爲靡滅。太山之大。碎爲微塵。金鐵之剛。融爲漚沫。此則雷之功用也。行不測之威怒。寓無形之賞罰。衛正扶善。懲邪戒惡。暴君慢天。命隕從獸。姦黨誣正。碑轟元祐。鑑匹婦之銜冤。齊臺隕傾。譴戚豎之專橫。漢寢震驚。遂使頑嚚破膽。亂賊屛氣。鬱抑者知所籲愬。強梁者不敢恣肆。雖未必物物遍及。亦可使人人自懼。惡念旣懲。善端漸露。此則雷之威神也。若乃阿香推轂。謝仙煬炬。神斤斲輪。鬼手搥鼓。銅斧石楔之異。火旛粉篆之屬。雖茫昧而不經。亦流傳於載籍。蓋神化之無窮。故靈怪之難測。吾觀夫鴻鑪橐鑰。造化多方。有正有邪。有變有常。彼風雨之流行。與霜雪之凝沍。物賴之以生成。均至敎之攸寓。於德爲常。於氣爲正。去一於斯。歲功其病。霧昏雹暴。虹蜺淫僻。蒙迷太淸。夭閼萬族。引凶召亂。爲沴爲咎。蓋彼固不可或無。而此固不可或有者也。若雷者。天地之威怒。陰陽之奮激。四時從其開闔。萬物隨而出入。恩威兼濟。殺活竝行。聞其聲者栗然戒懼。感其氣者蠢然發生。功用之大。神靈之盛。王者之所崇祀。聖人之所嚴敬。豈不偉哉。若夫愆時爽節。䙝威損物。冬或洩氣。春靡振蟄。迺人事之感召。豈神功之舛忒。宜后辟之觀省。勖警闕而飭德。施雄斷以制事。戒暴怒而蓄威。則天人之道合。而位育之化煕矣。不亦休哉。系曰泰初之倚柱。勇矣而失之傲。玄德之失著。譎矣而疑於怯。傲則非夫子必變之敬心。怯則無大易執鬯之定力。法其疾而取遷善改過之益。戒其同而免徇人苟合之譏。噫。微斯人。吾誰與歸。</text>
<title>蛙鳴賦</title>,<text>仲夏之月。霪霖浹旬。潢潦汎濫。后土沈湮。默所子屛居于西郭之委巷。環堵之宮。翳于蓬藋。連以幽藪。帶以汚瀆。奧草薈蔚。泥濘漠漠。群蛙據焉。爲其窟宅。生育繁息。厥麗不億。乘時得意。叫呶自嬉。命儔引類。張頷樹頤。齊聲合響。若訌若爭。閤閤殷殷。靡晦靡明。蓋似夫萬戶之聚。梁齊之都。轂擊肩摩。喧闐乎九衢。又如昆陽之戰。涿鹿之師。鼓譟轟天。車騰馬馳。蓋默所子方避喧習靜。自適乎牢騷闃寂之域。卒然聞此。形神不攝。視聽煩惑。絃歌中輟。佔畢廢閣。瞑不安榻。坐不怗席。若狂若酲。瞀亂陫側。方將命蟈氏勅健僕。試洒灰之方。兼箠抶之策。悉群醜以殱殄。靡易種以遺育。去所憎於耳目。然后得以婾快。事固有不如意者。獨沈吟而永喟。客有過而哂者曰。甚矣。子之惑也。蓋未通乎人理之變。與夫物性之適者也。芒蕩大包。萬類竝生。稟形受氣。天機自鳴。各率其性而宣其情。非以供乎吾人之瞻聆。等是人也。好惡亦殊。彼咸池九韶之要妙。猶見非於墨氏之徒。子安能使蠢動之夥。聲形之繁。擧以充子之娛樂。彼又安能易已之性。枉己之天。惟以悅子之耳目。且夫最靈之族。衿裾之列。心聲所發。可惡非一。子胡不察。蛙黽是誅。略擧梗槩。可推其餘。道烏乎隱。躗言滋起。澤僞亂眞。飾似混是。祗園之敎。稷下之辯。百氏競馳。雷犇浪卷。簧鼓宇宙。眩亂黝堊。蛙有是哉。乃蟊乃賊。神徂聖伏。大雅委地。妖音促響。衒淫售異。雕鎪月露。啽哢飛走。竊華屛實。傳譌襲陋。嘲啾聒亂。正聲以斁。蛙有是哉。乃蠱乃蠹。讒人罔極。緝緝翩翩。謠諑是工。敗類戕賢。顚倒正邪。變亂是非。文姦濟惡。以逞其私。止棘之蠅。詩人所疾。蛙有是哉。乃鬼乃蜮。凡茲數者。亂之源而僞之的。大足以混淆道術。小足以覆敗家國。仁人志士痛心切骨。思欲拔本塞源。已其禍亂。而不可得者也。若蛙者。陰陽賦其氣。造化成其質。生於泥淖。處於汚澤。跳梁乎井榦之上。入休乎缺甃之隙。自在而鳴。群和互答。無求於人。不忤於物。縱喧鬧之可厭。亦何異夫吾人之叫呼而讙謔。蓋物我之一致。各自安其所而樂其適。在昔達者。知魚之樂。亦有先正若張，朱氏。喜驢鳴而愜心。聞蟬聲而醒耳。樂吾之樂。而與物同。蓋默通乎至理。今子本身而異物。滯根而厭塵。不知夫天籟之均寓。通塞之同源。必欲殄天物而逞吾志。無乃蔽於理而傷於仁者耶。抑且翫細娛而遺大患。除小惱而恬巨害。徒知惡蛙鳴之鬧吾耳。不念夫大蛙大鬧之爲可惡之大者。類之不充。何其昧耶。言未卒。默所子矍然意下。形慹神癡。搭然無語。穆然深思。</text>
<title>三寅劍賦 幷序</title>,<text>余偶得三寅短鈹。蓋鑄於寅年月日者也。世傳三寅之劍。能辟除不祥。余故愛而服之。爲賦以贊之。我有寶劍。成於三寅。長未滿尺。晶光燁然。夫寅者。三陽之會。四氣之元。陽剛而明。元首而尊。物所資始。其德則仁。十二之屬。寔爲虎焉。奮其威猛。百獸所君。孼狐野犴。糜之一齦。維歲月日。萃于茲辰。劍鍾其精。而全其神。故其爲用也。攝魔驅邪。揮霍妖昏。魑魅獝狂。莫敢近旃。亦可光芒六合。衛身攘姦。妖要亂領。翦若芟菅。善藏時用。前無堅頑。然則是器也。道人御之則爲金剛之寶。眞武之仗。旌陽洞賓腦後之丸。忠臣請之則爲尙方之斬馬而佞孼膽寒。烈士奮之則爲荊飛之擒蛟而長江戢瀾。寧爲土中之龍淵。衝紫氣於星躔。不願與鉛刀爭鋒。覬俗子之見珍。遂號之曰元陽勝邪蒼精之劍。朝夕服之。未嘗離身。</text>
<title>弔箕子賦。次姜編修韻。幷序</title>,<text>屈，宋之後世無騷。班，張之後世無賦。明興李，何諸子。迺始彬彬振古。而閎衍巨麗之體。猶未大備。至盧次楩，王元美出而後。騷賦頓復舊觀。不佞嘗讀而艶之。竊意中華之大。必有繼而作者。顧海外僻遠。未之聞也。茲者伏蒙正使大人出示弔箕子賦一篇。無論詞旨醇篤。足以闡仁聖之微意。其奇文奧語。錯落臚列。雖王，盧復作。殆欲瞠乎下風。吁亦壯矣。不佞款啓寡聞。才具凡近。不足以追攀步驟。顧唱酬之禮。不敢闕焉。謹依韻和呈。以請斤敎。撫掌之笑。有不敢避。其辭曰。藐台濩落于寰中兮。悵介特而無侶。緬往喆之逸軌兮。思矯翼而偕擧。歷九州而想其人兮。羞余肴兮醊余醑。慨絶響之久湮兮。誰哉倡予而和女。經浿陽之舊墟兮。竊慕元聖之遺緖。陟降之不可知兮。參帝居兮共天語。宇宙旣均式于大法兮。矧茲夫子之攸處。溯流風之眇邈兮。中鬱曲而齟齬。昔夫子信修而服義兮。秉烈祖之淵心。集芳潔以紉佩兮。操道術而爲之琛。欲薦美于宗祊兮。顧獨遭世之昏淫。皇天之不純命兮。獨夫不改其梟音。背周道之孔夷兮。遵九折之崎嶔。芟蘭蕙以蘊崇兮。植叢棘之林林。天乙之克享天兮。帝眷命之日深。繼賢聖之六七兮。而商祚式至于今。鑑非遠而在夏兮。胡今人之莫之艾。妹也之爲妖爲蠱兮。曾不窹茲之凶害。輪摧而輿仆兮。覆樂出乎是途。旣無戒於顚越兮。又冥行而疾驅。脯爲林而酒爲池兮。千人飮而萬人呼。咨親懿與格人兮。擧痗心而殷𢖳。謨言之孔訏兮。君反以爲怪誣。彼少師之法語兮。夫豈罔念乎嬰誅。哀邦命之綴綴兮。譬頹晷之迫桑楡。豈余躬之足卹兮。君庶遄乎自虞。王子之出迪兮。諶余詔之中孚。相顚木之有蘖兮。無寧愈勝乎萎枯。喟余心之眷眷兮。將舍此而焉徂。天旣集命于西隣兮。日觀兵以東𨵦。夫孰遠薰而卽蕕兮。況吐飴而茹荼。膏肓之不可爲兮。又何賴於兪盧。余寧蒙難而降志兮。甘自淪於卑汚。獨泯默以沈痛兮。背膺牉若疈辜。衆蚩蚩而朋淫兮。疇復察余之危苦。屬明神以聽直兮。指皇天與后土。諒天廢之不可支兮。聊以自獻于吾祖。仁人胥以流亡兮。余有志其誰輔。函糞土而不辭兮。孰淸瀓其否臧。固臣罪之當戮兮。寧止乎臣下之不匡。欻西師之逾河兮。哀殷命之不長。彼膚敏之濟濟兮。爭祼將于新王。顧余忱之不可化兮。恒耿著乎衷腸。食薇之太隘兮。所不忍乎牽羊。唯九疇之大範兮。道無間於禹湯。牖斯民於萬代兮。匪余獨詔于周邦。聊申申以敷告兮。謇身抑而道揚。竝彖繇以表裏兮。予蓋言之已詳。閟彝倫而密若兮。天其以予爲不祥。西伯旣已沒兮。世無人其我知。鷹揚之非我伍兮。玉馬又非余所期。瞻四海以蹙蹙兮。獨鬱邑而安之。眷東表之有土兮。非職方之攸尸。余旣有成言於王子兮。詎今日而狐疑。喆人之遂志兮。夫豈一槩乎趨捨。知不可以我縶兮。孰此行之可已。遐哉東海之洋洋兮。戒余轄以卽路。夷之陋尙可居兮。信吾德之貞固。布八條之優優兮。漸摩以哲王之軌度。氓欣欣於振德兮。載色笑而匪怒。混殊俗以塊處兮。嗟余行之踽踽。商丘邈其離絶兮。干與梅兮鬼爲伍。悵殷墟之麥秀兮。獨忍淚而增傷。諒天命之有廢興兮。又何恨狡童之狓猖。東民之函聖化兮。易介鱗以衣裳。飫忠信而服禮義兮。遵正路而倘徉。啓我蒙而導我迷兮。又能已我之瘨狂。滌羶而辟螻兮。爰熏襲乎芬芳。去橧巢與穴窟兮。俾我寧處乎堂房。君師而父母兮。澤遠而道光。距今茲幾千祀兮。儼祠廟之孔陽。瞻墓門之松柏兮。豈蕘牧之或戕。綿血食於海外兮。足以迓續乎殷商。唉人世之迫隘兮。竟同歸於枯髏。本非榮於尊顯兮。又奚辱於牢㾞。夫惟致命而善道兮。羌志士之攸求。湯文之明德兮。尙不免乎幽囚。士有志而直遂兮。涂有轍而共由。求仁得仁而何怨兮。樂天知命而不憂。讀明夷而諷軼詩兮。渙余涕之橫流。天旣奪鑑於頑嚚兮。彼廉耒又何尤。有翰林之主人兮。紛獨慕此姱修。鳴韺韶之要眇兮。息淫哇之嘲啁。汎詞源而沿泝兮。窮藝圃以騖蹂。銜帝命而使東藩兮。慫玉節之矗矗。訪遺風於故都兮。感天道之培覆。姬何爲而篤祐兮。子何爲而降戮。顧仁聖之秉義兮。矢靡詘於臣僕。生旣不憚於狴犴兮。沒亦匪願乎汗竹。甘埋聲而穢跡兮。長自屛於荒服。道不窮於喪亡兮。志愈貞於危蹙。摛昌辭而弔古兮。撫千載猶隔宿。夫子之神儼若在兮。洋洋乎上下與四方。左微干而右墨台兮。聊相於兮不永傷。安得乘雲而御風兮。出入荒兮窮眇茫。肅群聖之精靈兮。訪三統之興亡。樂浪之山兮峙巖巖。樂浪之水兮流洸洸。莽蒼兮丘井之墟。嵽嵲兮衣冠之藏。士不媠於絃誦兮。氓樂業於耕桑。聖人之化與天通兮。諒彌久而彌章。湯武兮同一聖。殷周兮同一王。烝民兮同一性。四海兮同一鄕。三代之所以直道兮。知與能兮皆良。縱敝邦之處僻兮。豈民德之或涼。願君子之莫我違兮。毋遽趣乎歸裝。仰聖範而極硏兮。延俊髦以徊翔。抒雲夢之巨麗兮。騰茂實於詞場。鋪張華夏之文明兮。永衣被於偏荒。挹鴻藻而三復兮。覷光色之淵蒼。擬蕙華而竝美兮。長榮菀於都房。亂曰。握瑜兮懷瑾。天方蹶兮謂何。廱君兮不可昭。雖願忠兮可那。隳余飾兮辱余身。心斷斷兮無他。離離兮禾黍。鬱鬱兮邦畿。違故國兮適殊方。魂有招兮無歸。亳社兮旣亡。宗周滅兮疇依。耿此心兮獨不死。千秋萬歲兮無是非。</text>
<title>鴟得腐鼠嚇鵷鶵賦</title>,<text>鷙鳥之屬。厥有鳶鴟。攫拏而食。盤天而嬉。謝雕鶚之直上。混烏鴉以委蛇。耽尸陁之棄胔。掠溝渠之殘骴。於焉有得。惟鼠之腐。蟲蛆所蝕。蠅蜹所聚。爛皮帶毛。臭腸滿肚。銜之而飛。致于其所。遂欣然自語曰。我雖有爪。不利於殺。我雖有喙。不利於決。窟兔之狡。我不能搏。澤雉之悍。我不能攫。徒自勤於戾天。諒無救於朝飢。固一飽之有數。今何幸而獲斯。彼擊鵬之神鷹。與噉龍之金鳷。雖自誇其雄快。吾又無心於羨伊。甘哉鼠乎。爾膏爾脂。於是乎有鳥至止。燦燦羽毛。色備五采。祥開九苞。是謂鵷雛。鳳凰之曹。竦翮而逝。引吭而號。鴟乃見之。載驚載疑。是何鳥也。魁然其儀。得無朶頤於我鼠。將欲奪而取之。顧我亦有夫觜距。又安能甘爲爾雌。張其羽翼。奮其頭角。怒目疾視。呀然而嚇。殊不知鵷雛生於昆丘之阿。長於丹山之穴。遨遊乎寥廓之上。棲息乎淸虛之域。靑鸞朱鳳兮爲其儔侶。黃鵠白鶴兮是其奴僕。含元和以內充。沐沆瀣以外澤。朝食琅玕之實。夕飮醴泉之液。雖有入簋之薦。九牢之具。擧以咸英。侑以韶濩。類爰居之眩視。曾不爲之一顧。矧伊腐鼠。何物穢惡。遭此橫逆。非意所及。爰矯翼以增擧。獨懷慙而銜恧。希有鳥過之而謂曰。嗟來鵷雛。吾將語汝。物之榮辱。係其所處。相彼滄浪。淸濁自取。爾之生矣。于彼仙區。氛濁不到。淸淨是都。汝若乘氣而遊。擇地而趨。高飛兮遠集。與仙靈兮爲徒。彼鴟之嚇。惡得加諸。今汝行乎煙火之墟。入乎垢汚之宅。隨燕雀而周旋。冒塵埃而出入。彼鴟視之。猶其匹敵。疑汝之分其所嗜。恐汝之奪其所欲。猜防之至。其勢則然。汝實取之。彼何過焉。往者莫追。來今愼旃。鵷雛聞之。惄然自恫。一擧千里。海闊天空。而鴟也食鼠而飽。傲然自得乎藩墻之間糞壤之中。</text>
<title>鳥嶺賦 少作追錄</title>,<text>嗟茲嶺之峻極兮。擅雄勝於東域。勢磅礴以橫亘兮。隔風氣於南北。月岳助其遠勢兮。主屹爲其頭角。控群山之環擁兮。若衆輻之輳轂。列嵒岫之攢蹙兮。分洞壑之谺坼。緣人跡於鳥道兮。架危棧於山脊。信天險之無敵兮。奚百二之足誇。緬厥初之開鑿兮。想神鬼之揮呵。當雲壁之未破兮。雖大禹其蹉跎。人煙絶而不通兮。日月爲之蔽遮。幸天斧之一運兮。役巨靈與夸娥。鑿萬重之岝嶺兮。開一線之羊腸。通風日於別區兮。接輪蹄於夷程。非神功之所設兮。孰人力之敢營。嗟茲嶺之峻極兮。歷萬古以崢嶸。雖開闢之已久兮。豈險巇之盡平。哀行旅之冒險兮。幾車摧而馬僵。愁征夫於絶磴兮。泣行商於危陘。旣畏途之難躋兮。又豺虎之逼人。苦行役之間關兮。長掩淚而摧顏。縱南土之可樂兮。羌不如乎早還。粤吾生之喜遊兮。慕子長之遺塵。聞南州之佳勝兮。思壯懷之一伸。迺筮日而戒裝兮。遵修路之漫漫。凌淸漢之洪波兮。歷原陸之綿延。屆茲嶺而載踰兮。循峻塗之嶔崎。深林鬱以窈冥兮。木森森而樛枝。日晻昧而不明兮。悲風颯以吹衣。山鬼聚以嘯號兮。鳥悲鳴而求雌。憚砯崖之鬪石兮。聽飛瀑之奔雷。松柏摧以顚倒兮。石橫棧而崔崔。叱余馭以遄驅兮。馬凌兢而不前。僕夫眷以零涕兮。余亦爲之悽然。抽長劍以忼慨兮。悟行路之誠難。幸余轅之不踣兮。卒免脫於險艱。念向來之經苦兮。若初拯於塗炭。瞻雲嶠之迢遰兮。起長思以增歎。嗟茲嶺之峻極兮。閱幾代之紛爭。孰封關於請丸兮。疇制敵於建瓴。儘泯泯而莫記兮。同蠛蠓之就滅。偉聖朝之受命兮。撫三韓於房闥。施仁澤以囿民兮。陋山谿之固國。繼列聖之煕洽兮。登太平於二百。何恬嬉之召寇兮。致狡夷之肆毒。痛驕將之失策兮。委天險於勍敵。竟橫潰之莫遏兮。血百萬於兇殘。撫往事而切齒兮。猶帶憤於江山。賴天心之悔禍兮。得疆場之再完。無關防之譏呵兮。有徒旅之安閑。繄山河之形勝兮。本無賴於興亡。不在險而在德兮。信斯戒之孔彰。若蜀劍與趙陘兮。曁崤函之控㧪。豈險阻之不足兮。紛幾喪而幾得。苟人和之旣得兮。卽平地而長城。顧區區之一險兮。曾何爲其重輕。吾君赫其耀德兮。躋至治於軒虞。願敷衽於帝閽兮。起五丁於黃壚。拔茲嶺而遠厝兮。夷重阨爲坦途。庶艱阻之悉平兮。人不患乎顚仆。保民嵒以爲固兮。絶邊警於終古。恐茲忱之莫遂兮。溯長風而獨賦。[附識]萬曆丙午歲。外舅仙源公在商嶺任所。余從京城往省之。路出鳥嶺。壯其形勝。遂爲賦之。時余方弱冠。讀騷選諸作。蓋有意於古詞賦。而未能成章也。中年嘗發憤。悉焚少時所作。此稿亦墮鬱攸中。已不記其歲月矣。今日偶於故紙堆中。得兒子寫本。不知渠何從得之也。因爲一閱。詞多疏蕪。固不足與議於作者之蕃籬。然往往亦有一二語近似者。乃知鈍拙當爾時。已自略知蹊徑。而爲之不力。到老無成此。爲深可恨也。遂重錄其稿。稍刪定數語。以示子姪輩云。崇禎丙子孟秋。谿谷識。</text>
<title>感興</title>,<text>倀鬼爲虎役。旣悟還自悔。可憐世上人。疲薾迷眞宰。京華多冠蓋。翕赫流光彩。富貴豈不美。識者憂其殆。任重負版踣。懷璧匹夫罪。蕭蕭衡茅下。中有至樂在。鴻鵠倚六翮。一擧凌天倪。天長霜雪多。苦飢常酸嘶。不如塒上鷄。飮啄安其棲。高才多落柘。闒茸分組圭。乃知龐德公。甘心隱蒿藜。</text>
<title>山寺與趙金二友有約不至</title>,<text>晩夏草木深。山寺多淸陰。閑人坐永日。起立披幽襟。仰睇閑雲飛。側聽淸蟬吟。含情詠伐木。引領懷斷金。幽期已晼晩。曠抱增湮沈。恐彼鶗鴂鳴。山中難可尋。</text>
<title>寶劍</title>,<text>寶劍光炯炯。出自歐冶手。入水作蛟龍。埋獄衝牛斗。未試天外倚。空聞匣中吼。持贈傅介子。願取戎王首。</text>
<title>芙蓉</title>,<text>人愛衆卉茂。我憐芙蓉淸。亭亭出深沼。濯濯當回楹。纖莖立更直。危朶高不傾。馨香匪外襲。穠艶眞天成。後凋惜無華。碧鮮徒自貞。亮比君子德。宜寄美人情。</text>
<title>哭金而好</title>,<text>美質天所賦。出世若有期。奄忽不少留。此去何所之。脩短不須論。孤寡不足悲。精識一湮沈。千秋復何爲。鬱彼廣陵土。藏此明月輝。已逝難可追。不亡誰得知。</text>
<title>酬崔子謙</title>,<text>造物眞少兒。故來橫相阨。子病已一年。吾足不任屐。比隣各閉戶。會面安可數。佳句時往來。天機終不隔。秋氣爽萬物。南山有佳色。朝來望蠶峯。白雲正可掬。惜哉負幽賞。安得羽生腋。</text>
<title>遊華藏寺</title>,<text>我在城市中。囂喧動幽疾。發憤脫塵羈。遐尋到淨刹。茲區久擅勝。面勢實爽豁。千峯在眼底。飛雲坐可掇。落日映遠海。光景更奇絶。曠蕩散遐矚。岑寂專幽室。動靜各有適。俛仰俱可悅。漸得新趣深。忽覺舊痾失。吾人寓此世。至樂不在物。靈源苟無累。觸境儘快活。遑遑名利子。何事長疲薾。眞境豈我遠。蓬心自難撥。念此發深省。惕焉增澡雪。簪裾甚桎梏。一嬰不可脫。幽興信難忘。浮榮那足說。題詩矢雅懷。密邇證西佛。</text>
<title>悼夭</title>,<text>吾生未三十。慣經人世悲。天下寧有是。二旬哭四兒。長女已九歲。季女纔周期。次女適七歲。秀惠無不知。阿鐵最難忘。憐爾毛骨奇。時嗔亂書帙。每苦索棗梨。平生眼前事。耿耿留心脾。掌中四顆珠。一朝人奪之。嫩蕊正姸好。風雨餘空枝。棄置強寬抑。念來難自持。輿尸瘞空山。四塚相纍纍。慟哭向蒼天。浮雲爲我遲。積惡召殃釁。怨尤將何追。緬懷東門吳。情累還忸怩。</text>
<title>雨中寄畸庵子</title>,<text>浪浪簷間雨。盡日聲不斷。弊居苦湫隘。門巷泥濘滿。本自寡往還。何怪今絶罕。伊我方抱病。性復愛散誕。舊嘗嗜讀書。而今此亦懶。小窓寄息偃。露頂且裸袒。靜居觀物理。煩心自滌浣。群生共宇內。萬品歸一算。登高與居下。未可較長短。瓦礫各有適。何曾慕珪瓚。大鵬彌天隅。詎可小鷇卵。達人貴無累。心地恒蕩坦。君看逍遙周。豈學呻吟緩。詩牀及棊局。藥爐兼茶盌。自足了生涯。無爲強悶懣。城西畸庵子。實我同志伴。同病但相憐。無由數吐款。</text>
<title>遣興</title>,<text>大風西北來。吹我茆茨屋。雲煙相澒洞。溟海互翻覆。皇天意難測。屛翳誰能戮。擁被不敢睡。牕櫳撲沙礫。治世急賢材。士不守丘園。紛紛九衢內。日夕爭馳奔。功名須及時。要路多攀援。惟有玄晏子。臥病長掩門。</text>
<title>甲寅除夕有感</title>,<text>今年今日盡。明年明日是。三百有六旬。迅速如湍水。念昔稚少日。歲時心獨喜。不解惜光陰。遊戲窮閭里。心情隨歲變。萬感紛已起。壯志百無成。盛年不可恃。古人重三餘。籍此足文史。憂病坐鹵莽。有靦對案几。元貞有常運。壯衰有常理。德業苟日新。豈復傷髮齒。來者尙可追。自此須更始。題詩以自訟。不寐達晨晷。</text>
<title>讀魏其武安侯傳</title>,<text>勢位迭衰盛。英雄難自由。艱難易感激。杯酒成仇讎。丈夫重意氣。輕將身命酬。可憐灌仲孺。終累魏其侯。</text>
<title>歸田漫賦 以爲農山澗曲。臥病海雲邊爲韻。</title>,<text>丈夫有詘信。不遇無不爲。沮溺與龐公。避世皆我師。譴廢久家食。十口恒啼飢。歸田不可緩。須趁耕耘時。舊業海山間。瘠土歲多凶。終年勤四體。未足還租庸。荒堰久不治。苦被濤頭衝。學稼術未精。便欲師老農。下田多近海。高田多在山。今年苦春旱。耕種皆頗艱。朝出課僮僕。日暮聊獨還。食力良已勞。但喜無厚顏。種稻若無水。鑿渠引山澗。澗淺水易涸。農夫最所患。饑歲食糠籺。短褌不至骭。四民農最苦。不如學巧宦。耕田南山側。結廬北山曲。朝出到壟上。暮歸理書策。旁人笑我勤。我自以爲樂。始知請學稼。猶勝問干祿。煌煌靑瑣闥。賤迹昔曾涴。踰分果招災。廢絀職此坐。明農聖亦云。在我計非左。力作纔足養。閉戶長高臥。人心如日月。本來皆淸淨。利欲多蔽晦。紛紛事趨競。農夫雖作苦。却不枉天性。君看脅肩子。夏畦未爲病。權利互傾奪。富貴足吝悔。鹿門傲諸侯。遺後無危殆。我有數頃田。力耕可無餒。爲農以沒世。何必浮于海。今朝天欲雨。起視西北雲。田家悶久旱。瞻卬徒自勤。汚邪已生塵。況復原與墳。閟澤瘁下民。欲訴天肯聞。作官欲行道。失意因歸田。始計良已謬。晩途聊自全。勤勞畎畝間。游戲桑麻邊。豈敢求贏餘。願給粥與饘。</text>
<title>留贈金櫟翁</title>,<text>先朝盛人物。前輩多英豪。煌煌白玉堂。蔚蔚神仙曹。流風邈難攀。景仰徒自勞。喜子游其間。周旋自丱髦。諸公多賞拔。不止一言褒。薰染足異聞。卓然文義高。譬如觀溟渤。所見皆鯨鼇。中年人事變。飄轉隨風濤。至今已七十。白鬚長眉毫。從人常寄食。一飽不復饕。攻詩多奇語。毫管手長操。放歌自寄趣。有時愛禪逃。我來峽中縣。邂逅相遊遨。唱和富篇翰。痛飮隨醨糟。留連兩不厭。膠漆未爲牢。忽此欲分張。悵焉心忉忉。我生實嶔崎。曠懷追嵇陶。常苦處濁世。日聞衆口嗷。誓將與夫子。共理秋風舠。東窮十洲勝。度索偸蟠桃。坐閱夸毗子。膏火相煎熬。此計竟蹉跎。離合紛滔滔。贈子南華編。神交游濮濠。安排入寥天。馬神而輪尻。</text>
<title>秋夜</title>,<text>悠悠去京國。鬱鬱客湖左。蒯緱彈自歌。籜冠欹欲墮。旅食足酸辛。索居長慵惰。秋夜坐觀書。寒蟲撲燈火。</text>
<title>漫興</title>,<text>朝起懶盥櫛。散步眺原野。濛濛水氣浮。冉冉山雲惹。家鄕但音書。節序過秋社。賦詩渾漫興。不敢論風雅。靑靑墻底菊。託根眞失所。芳心困風霜。翳翳雜塵土。故園手栽遍。而今長幾許。歸期趁重陽。濁醪還對汝。</text>
<title>客居逢驟雨。有懷畸庵子。遂成二十六韻。</title>,<text>雨聲如波濤。颯颯入高柳。虛齋睡初起。涼氣襲戶牅。氛埃一洗盡。快若去身垢。坐聞南溪水。狂漲殷雷吼。翛然領佳趣。恨不共我友。我友抱逸才。心姸獨貌醜。廣文飯不足。谷口親畎畝。百事不挂眼。攻詩更耽酒。直道莫容身。疏蹤動多口。射策入南宮。穎脫破的手。君門邈千里。猛噬欻見嗾。仍纏漳水疾。鬱悒困針灸。逆旅飽羈愁。蔀屋翳草莽。惟我臭味同。宿昔交情厚。一日書再枉。一旬門十扣。相逢輒敷腴。講劘發蒙蔀。有詩贐我行。字字敵瓊玖。別離豈多日。忽若三秋久。沈痾幾何瘳。麴生稍近否。吾人雖阨窮。意氣頗自負。文章乏世用。自足傳不朽。古來磊落士。趣捨良不苟。千金價已重。不肯捐弊帚。君看子雲書。豈曾覆醬瓿。窮途有至樂。薄俗任嘲咎。南歸儻相過。此理得細剖。</text>
<title>患河魚少愈。信筆書懷。示淸陰，竹陰。</title>,<text>薪貴堗不黔。弊褐苦無燠。寒淫襲肌腠。浸漬鑠心腹。河魚驟作痛。不暇問藭麴。鉤棘攪胃腎。憯毒劇割剝。叫號自宛轉。憒亂失知覺。五官各無主。百骸不相束。候問傾里閈。省視煩親戚。倉皇謁醫師。顚倒迎巫祝。性命須臾間。不語內自慼。委頓浹昏明。藥餌飫荼毒。神明幸扶持。俄頃稍穌息。乾坤再開朗。營衛無慘黷。眼前骨肉聚。驚喜動顏色。據几一酣瞑。茗罷催煮粥。人生一世間。血肉成軀殼。六氣迭外侵。百慮紛內蝕。生老病死苦。萬古一火宅。嘗聞古至人。不爲形骸縛。是身如浮雲。生滅了無着。鼠肝與蟲臂。等視泯悲樂。迥出陶鑄外。洒然常自適。瞿曇闡解脫。漆園明澹漠。至理亮斯在。妄心難自克。小疾一疥癬。神情遽崩迫。此生可憐愍。何地破茅塞。作詩示知己。茲理細揚搉。</text>
<title>哭鄭裕叔</title>,<text>哭君淚不乾。送君歸北邙。人生本如寄。何論短與長。識君姻好間。愛君性溫良。窮厄兩相保。意氣凌風霜。天高鬼神惡。性命難周防。紛紛桀黠兒。白首誇軒裳。夭閼一布衣。莫是爲善殃。老親哭撫棺。少婦啼空牀。無事不酸鼻。逝者應都忘。冥冥黃土裏。長寐無何鄕。</text>
<title>金而好改葬挽詩</title>,<text>我友入地來。欻易十寒暑。泉臺日月閟。誰與爲儔侶。吁嗟子逝後。世變遽如許。髑髏詫南面。達人非誑語。君家禍釁積。季兮痛創巨。水齧驚舊封。吉兆新得所。扁舟泝江漢。五喪同時擧。扶服力未逮。後死翻慙沮。君眞了事人。去來無礙阻。纍然一蓬科。不是君住處。</text>
<title>蛟窟分韻得樂字。與紫元，仲淵，天章同賦。</title>,<text>萬派合淸漢。犇濤觸嵒堮。谽谺開水府。陰沈閟幽壑。神蛟穴其內。窟宅何磅礡。涵淹蓄靈怪。顯晦任潛躍。造化在掌握。雷電隨揮霍。威靈吁可畏。惠澤亦云博。存身或藏蟄。固異求伸蠖。端宜享芬苾。秩禮視水伯。難揮佽飛刃。敢投宣伯藥。我來屬暮天。小舟巖下着。危崖壓重淵。老木相樛絡。有時空洞裏。鞺鞳狀合樂。信知神物居。森然爲動魄。安得起潛靈。爪尾看矯攫。飛騰沛甘澍。與民慰焦灼。無然恣橫悍。賊害效潮鰐。詞客解上愬。帝譴良非薄。爲爾示良規。點筆留新作。</text>
<title>入秋數日。頗覺涼爽。旣而毒熱轉增。甚於長夏。病暍無憀。遂成二百字。</title>,<text>新秋稍淸爽。數日來商飆。謂是金候肅。老火不復驕。居然更炰烋。怫鬱彌難聊。昏霾挾霧雨。熾曝劇焚燒。淪池息纖紋。高樹停調刁。輕絺若衽革。崇館如藏窯。而我處湫隘。陋巷甘簞瓢。赤日烘短簷。爍體融脂膋。寧論舊疾動。渴肺成中痟。有如鬵中魚。宛轉待爛焦。揮汗倚牕櫺。急喘聲嘵嘵。入夜轉鬱蒸。殘暑何曾消。枕簟諒徒設。轉輾徹短宵。擧頭呼蒼天。徑欲幹斗杓。元化序四運。一氣寧獨饒。龍火旣西流。酷融行可祧。奈何尙不戢。毒焰扇赫歊。便恐帝載隳。六合多昏祅。書生敢自愛。微命同肖翹。百感集孤吟。無人采我謠。</text>
<title>苦雨得南字</title>,<text>恒雨苦霠晦。乾坤如函三。二曜隱光景。師伯恣驕婪。雲奔競向北。颶起偏從南。浩蕩迫昏墊。端憂閉茅庵。</text>
<title>喜晴</title>,<text>久雨乍晴好。勝似不雨時。長風從西來。吹我庭樹枝。整髮據槁梧。嘯詠心神舒。懷哉故園興。飯稻仍羹魚。</text>
<title>伐叢榛</title>,<text>屋後蒼山足。叢榛鬱以蕃。藤蔓雜奧草。蒙羃如籠樊。虺蝮所竄伏。狐貍所藏蹲。常愁鬼物憑。白日騁妖昏。芳蘭尙可除。矧茲惡木根。命僮礪長鎌。芟翦靡所原。強硬或難制。斧柯時可援。蘊崇若山坻。悉付猛火燔。居然見淸曠。萬象森開騫。魈魅與蟲蛇。錯愕爭崩奔。蕭爽涼颸入。赫奕陽暉暾。異石露奇姿。嘉木秀幽園。翁姥爲改觀。指似相竊言。因知淑慝理。莠去苗乃存。惡惡不疾去。此誡良所敦。</text>
<title>歸興</title>,<text>今晨忽不怡。驅馬出都門。行行越川陸。適彼海上村。海上殊僻陋。而無塵世喧。秔稻滿陂田。棗栗遍中園。比隣四五家。頗有古風存。雖無軒裳侶。聊可共晤言。海味薦鹹腥。村酒盈匏樽。醉飽了無事。嘯詠傲羲軒。人生貴適意。窮達何足論。窮達何足論。世事多覆翻。</text>
<title>茅屋新成漫詠</title>,<text>草屋只數間。經營多苦心。蒹葭秋可覆。楡柳寒仍陰。雖無丹雘麗。足庇風雨侵。免爲鬼所瞰。幸此愜幽襟。不羨銜泥燕。自託華堂深。差勝山中鳩。無巢集空林。</text>
<title>焚香</title>,<text>淸夜坐焚香。香煙裊裊起。火盡煙則滅。煙滅香不死。只是看不見。定在虛空裏。何綠問香嚴。證得圓通理。</text>
<title>余病寒而嘔。見群蠅逐臭而至。就食嘔器。因以溺死。伏枕漫成。</title>,<text>癡蠅凍不死。群飛何提提。曷不守孔隙。與物無咎疵。營營嘔吐間。所得良己微。終然就溺沒。飽腹爲流尸。止棘古所疾。爾死無足悲。堪爲小人戒。一笑因成詩。</text>
<title>寥天一齋 四首○以寥天一齋爲韻</title>,<text>大道本無相。窈冥而寂寥。紛然萬化馳。群動爭喧囂。至人體自然。重玄一時超。非有亦非無。卽此眞逍遙。色則是玄黃。形則是方圓。離形亦離色。強名爲自然。物物各具足。求之則至焉。勸君細認取。人未始非天。此物是何物。亭亭獨無匹。看來無可見。覓處轉相失。當年赤水上。象罔手脚疾。莊生錯饒舌。喚作寥天一。欲近却轉遠。欲合却轉乖。不如摠無心。泯然與化偕。我屋雖甚陋。有此標名佳。莫令顏氏子。千古擅心齋。</text>
<title>飮酒自解</title>,<text>我本不能飮。每被酒客笑。及此抱幽憂。頗用酒自療。村醪雖酸薄。箇中自有妙。傾來輒醺然。不待數杓釂。閑愁忽銷融。渙若雪投燎。兀然忘身世。隨意發歌嘯。當其得意時。興與嵇阮肖。却笑病酗人。千鍾恣狂叫。</text>
<title>自銅雀津乘雪馬至鷺梁。戲成徘語十韻。</title>,<text>雪馬者。以木爲之。上如牀下如舟。人乘其上。輓之以靷。行于氷上。甚駛而穩。俗謂之雪馬。非鬣曷稱馬。行氷何取雪。機便不費力。勢激難緩節。飆馭謝轡銜。飛輪絶軌轍。走丸翻覺遲。激矢須讓疾。脚戰萬雷輾。眼眩千電掣。却怕駭潛虯。徑欲趁奔日。縱快菑或隨。履薄戒仍切。雖無風波憂。恐有顚沛失。千金敢自輕。萬事難可必。不如卽坦途。徐行安且吉。</text>
<title>寄兪子先 幷引</title>,<text>余以罪廢。居京師凡六載。困於食貧。且爲狺狺者所仄目。遂携妻孥歸海上別業。有汗邪數頃。日課僮僕。斬伐草菜。種藝稌秫。以爲卒歲計。其隙則讀書著文。行吟釣游以自適。朋友之在京輦者。聲問漸疏。而兪君子先亦不容於時。今年春。贅食于湖西之結城。結城在西海上。去余所住數百里而遙。旣數月而得其書。極道其離索契闊之思。因請余詩文。以爲異地面目。蓋子先之南歸。嘗就余告別矣。未嘗索余贈言。乃今始有請焉。殆是窮鄕闃寂中。轉憶親友。欲得其文詞以慰其思。豈非所謂去人滋久。思人滋甚者耶。嗟夫。士之遇不遇。何代無之。然其所謂不遇者。只是不得於朝廷而已。若乃優游暇豫之樂。知舊過從之懽。則反有便於處顯劇者。豈若吾輩怵惕棲遑。無地自安。不能安其室廬。合其親眤。星分而鳥散如今日者哉。亦可謂窮甚矣夫。雖然此命也時也。安時而知命者。無入而不自得。不如是。何以見君子。夫以嗣宗之達。不能無慟於窮途。以其未聞道也。斯義也。願與子先共勉之。去年我歸農。今年君贅居。共住海東頭。迢迢南北疏。我生本骯髒。散材同櫟樗。固應投寂寞。辛苦事耕鉏。君眞靑雲器。美價超璠璵。少年負直氣。奏牘驚公車。曷不簪彩筆。出入承明廬。朅來江海上。浮沈侶鰕魚。君家相門後。諸父方得輿。玉樹在階庭。不得同茅茹。文章解窮人。況我竊虛譽。年來焚筆硯。棄擲等土苴。子何獨見憐。固請煩手書。怪君嗜好僻。意氣還起余。滄溟渺無際。極目連歸墟。魯叟欲乘桴。浩蕩將焉如。九夷不可居。幽意與誰攄。携君訪盧敖。汗漫期相於。</text>
<title>哭宋丈永叔</title>,<text>昔余初決科。濫廁槐院選。同寮多同志。國器皆瑚璉。惟公爲之長。嶷然推冠冕。脊梁硬似鐵。彊項不少俛。屬當選擧際。衆議頗乖舛。公能持風裁。一語起罷輭。而余實無似。得公稍僶勉。無何遭厄會。我輩最屯蹇。鞍馬米鹽間。處公何淟涊。西羌速天討。將有王師遣。幕職衆所憚。此行公豈免。袖中三尺鐵。奔鯨不難翦。意公贊謨畫。功名行大顯。天高鬼神惡。人亡邦國殄。一醉遂不起。羈魂西塞緬。旅櫬發天涯。邊風丹旐卷。期公千里足。一蹶永不展。人擠固應爾。天椓理難辨。念公西去日。而我負祖餞。幽明積沈痛。危涕千行泫。</text>
<title>生朝書感</title>,<text>三十二年前。今日黃昏後。此身始墮地。四大爲我有。荏苒閱三紀。朱顏成老醜。事業百無成。孤露東西走。無能報劬勞。俯仰慙高厚。直令活七十。半生已虛負。男兒出世來。不應長鹵莽。法門一大事。儒家三不朽。終須早樹立。莫遣傷白首。</text>
<title>感興十四首。和畸庵子。</title>,<text>唧唧何所歎。悠悠臨岐路。君子抱孤貞。黨人多病妬。誰知桃李花。本是無言樹。許由逃天下。里人疑竊屨。去去絶濁世。冥心遊太素。荊玉隱璞中。長與頑石隣。一朝遭卞和。琢磨爲國珍。雖增連城價。無乃毀天眞。繁文滅素質。美名戕其身。至人貴沈冥。處世混光塵。威鳳出丹穴。五采光陸離。浮游覽九州。銜圖欲來儀。竹實可以食。梧桐可以棲。人寰正慘黷。罔羅連雲霓。鷇卵不自保。怊悵將安歸。去去崑山岑。逍遙樂忘飢。愚者昧視聽。哲人識幾微。伊川見被髮。百年爲戎夷。海禽知天風。遠身來郊圻。所以梅子眞。一去不復歸。端居何所事。幽默觀化機。陰陽播萬物。鼓盪紛參差。性命一以定。智力無所施。群然事趨營。但爲鬼神嗤。御寇論力命。子桑有歌詩。寄語夸毗子。無然徒自疲。淸晨登高丘。擧目覽林坰。草木盡零落。山谷空峥嶸。可憐衆芳地。但見氷雪盈。豈無松柏樹。慘淡無光晶。何時見陽春。萬植同滋榮。高鳥墮羅罔。只爲戀飮啄。渺然雲路迥。何往不可適。軒冕爲樊籠。利祿爲酖毒。沈酣不自寤。卒與禍機觸。誰能學園綺。韜光飡草木。老馬病無力。垂耳臥櫪下。毛骨已凋喪。粥之無顧者。却念子方言。不忍棄原野。帷蓋有古義。薄俗知者寡。醯鷄生罋盎。不識乾坤大。下士局淺見。聞道笑且怪。豈知古至人。默與元化會。超然煉性命。萬劫不曾壞。姑射非誑語。廣成有遺誨。我願學其術。飛昇出塵外。貞士如玉雪。讒人有巧舌。浸潤工入腹。萋菲解銷骨。萬古一機阱。土中多碧血。宵雅欲投畀。惡惡語徒切。空令覆盆人。飮泣號蒼旻。任公釣東海。期年無所獲。一朝得大魚。鬐鬣如山岳。脂膏飽千里。異事傳簡策。雖爲人所稱。於己竟何益。不如釣鯢鮒。朝暮得自給。千金學屠龍。破家爲人嗤。寄語濩落士。材大終難施。諸葛起南陽。鞠躬事先主。馳驅戎馬間。拮据闢草莽。中原不可得。嘔血徒辛苦。不如鹿門翁。終身隱農圃。瑤臺有珠樹。粲粲含英蕤。棲集雙鳳凰。羽儀何光輝。驚飆振天地。霜霰紛摧之。鳳去樹亦空。懷哉令人悲。烈士殉名義。殺身忽若遺。豈不重七尺。寸心不自欺。鮑焦槁河上。之推爲煙灰。高節照千古。長爲後人悲。優游以卒歲。仲尼眞吾師。</text>
<title>踏靑日臥病。信筆書懷。</title>,<text>春序忽以晩。茲當三月三。長楊碧嫋嫋。細草靑毿毿。夭桃與穠李。紅白開相參。況値新雨餘。澄鮮晴景含。芳辰世所重。時物佳可探。水邊多麗人。陌上交驂驔。新粧鬪粉墨。袨服雜茜藍。日暮歌管動。扶路多昏酣。伊余宿抱痾。避喧臥茆庵。經旬懶盥櫛。短髮垂䰐鬖。藥裹滿牀頭。書帙抛塵龕。悄悄苦無悰。默默長如喑。靜思百齡期。飄忽風中嵐。靑陽失歡娛。衰白增憂惔。強欲學年少。奈此病不堪。靜躁各異趣。棄置無多譚。</text>
<title>田家秋興 四首</title>,<text>霜前早稻靑。霜後晩稻黃。穡事不可緩。鴻雁滿陂塘。田家苦耕耘。及此喜登場。官租得輸納。幸免追呼忙。殘年飽喫飯。鼓腹歌虞唐。右穫稻澤國不宜麥。高田猶可種。燒畬勝糞壤。不勞事培壅。但得冬雪多。豈怕靑苗凍。兼須百畝秫。足充麴糱用。明年幸有秋。十口醉飽共。右種麥蹲鴟宜沃野。荒歲可代穀。我圃最重此。頗費抱甕力。秋魁動徑尺。一區收一斛。深窖藏不爛。地爐煨易熟。留作歲暮計。道人生事足。右藏芋屋後十畝園。侯栗何蓁蓁。秋實競罅發。爛然鮮且匀。況聞健腰膝。味珍仍益人。園丁日有收。波及遍比隣。寄語太史公。何必誇燕秦。右收栗</text>
<title>賦得溫泉。送溫陽金太守。</title>,<text>溫陽有溫泉。靈蹟著千祀。潛焰爇地脈。神潩漲淸泚。歊噓泄氛霧。盪漾涵光晷。豈惟布滋液。實能祛疢痏。一漱淫厲已。再滌札瘥起。蘧蒢與戚施。匍匐如歸市。我願賢太守。觀此推化理。虛明善鑑別。澡雪絶汚鄙。一穌凋瘵甿。惠澤浹百里。他時治行聞。應降紫泥璽。</text>
<title>哭鄭亮之</title>,<text>識君好心事。親君猶骨肉。君才一何長。君命一何促。鬱鬱通身膽。堂堂報主略。一朝困二豎。冥寞歸窀穸。干城更誰倚。大樹空摧落。眼看屠沽子。立地綰金玉。四十一墨綬。百戰功未錄。羈魂泣海徼。旅櫬滯湖曲。薄命憐我妹。餘生如晝燭。長慟念存沒。淚灑南雲黑。</text>
<title>古意</title>,<text>長安十二衢。馳道通未央。平朝禁門開。軒蓋鬱相望。黃金絡馬頭。朱衣爛生光。行者不敢近。意氣何揚揚。借問此何官。御史侍中郞。出入靑瑣闥。彈射陳皁囊。顧眄承意旨。傾奪爭毫芒。朝爲同袍人。暮成胡與羌。上堂語眤眤。下堂弧矢張。庖人烹大魚。小魚在腹腸。大魚與小魚。同類還相戕。物理自古然。君何苦歎傷。</text>
<title>塞下曲</title>,<text>烽火照長安。羽檄若流星。匈奴十萬騎。大入遼東城。將軍格鬪死。落日無戰聲。誰道健兒勇。束手如孩嬰。流血滿城壕。衢路尸縱橫。黃金百橐駝。馱入單于庭。娉婷良家婦。足不出戶扄。繫纍穹廬中。欲啼不敢鳴。胡兵日乘勝。胡馬日橫行。安得漢飛將。屯兵右北平。李牧在北邊。蓄力固儲胥。乘時奮其威。一戰滅匈奴。蒙恬爲秦將。築塞樹長楡。拓地千餘里。漠南無穹廬。郅都守雁門。先聲讋單于。牧馬不敢近。邊境常晏如。壯哉三子者。雄武後世無。誰謂長城固。帷幄有良圖。誰謂鐵騎健。縈帶莫能踰。君王得猛士。四方自無虞。三河惡少年。幽幷遊俠兒。雙鞬挾雕弓。駿馬黃金羈。應募出塞垣。防秋遼水湄。鉉鉾鐵裲襠。蝥弧三丈旗。連營列戈矛。擁柝登城陴。一夕羽書急。匈奴入令支。輕兵赴戎陣。盛氣縱橫馳。氷河半夜渡。北風裂膚肌。孤軍絶後援。主將失機宜。戰敗鼓聲死。空弮何所爲。捐身蹈白刃。膏血沾川坻。羞作李都尉。生降拜蠻夷。</text>
<title>哭黃兄悅之</title>,<text>吾兄秉愷悌。賦命一何奇。髫齔喪慈母。欲廢蓼莪詩。讀書學干祿。苦被窮鬼欺。麻衣四十年。藜藿不充飢。縱使白頭死。身世足嗟咨。壓溺死不弔。禮傳有微辭。漲水怒蹴天。黑風翻蛟螭。不是被髮叟。兄何苦渡之。神明不可恃。一壺那得施。慈父哭呼天。狂走長江湄。弱妻領群雛。腸斷箜篌詞。幻軀逐驚濤。幸復罥洲坻。三寸木皮棺。送之蒼山陲。魚鼈與螻蟻。逝者何偏私。人生有禍福。借問主張誰。報施理難測。造物眞小兒。平生託中表。歡愛同連枝。一別隔生死。重泉杳難期。酸風吹淚斷。慟哭有餘悲。楚些不成歌。魂去歸何時。</text>
<title>滄浪子寄乾薑有詩。次韻以詶。</title>,<text>薑兮藥之珍。功用一何長。味辣稟剛金。氣煖含眞陽。乾釀有妙理。造乾薑法。淹漬水中。謂之釀也。見本草。 愈風安胃腸。本草乾薑主治風溫中。療腸澼。 圖經豈妄云。炎帝親所嘗。故人憐我病。遠寄到窮鄕。一餌腰脚健。不煩人扶將。瞑眩豈敢厭。敬服箴規良。</text>
<title>再用前韻。寄滄浪子二首。</title>,<text>崔子似晏嬰。身短才則長。學貫天人際。餘力通陰陽。與我同臭味。知爾好心腸。窮途各無籍。脫栗要共嘗。我抱公榦病。竄身雲水鄕。贈我雙鯉魚。藥物以侑將。作詩謝故人。倂示諸友良。多病怯寒早。少睡知夜長。居然歲聿徂。葭琯廻微陽。故人別來久。日夕空回腸。豈無靑樽酒。寂寥誰與嘗。那能相煖熱。慰此涸陰鄕。慇懃一札書。欲寄無人將。勖爾歲寒意。共保德音良。</text>
<title>聞滄浪子歸嘉平舊隱。復用前韻寄贈。</title>,<text>陰風吹朔氣。鸛鶖鳴聲長。君子意不適。驅馬出洛陽。惻愴五噫歌。輪囷九回腸。朱丹恐一跌。酸苦甘所嘗。垂綸寂寞濱。種樹無何鄕。藥裹向來有。書笈亦携將。寄語問吾友。歸田計已良。</text>
<title>送白川李使君</title>,<text>隱之酌貪泉。猶自淸如水。使君向白川。白川佳可喜。人白勝川白。名實信兩美。請看報政日。吾詩非戲爾。</text>
<title>熊嶺</title>,<text>蒼崖擁其西。峭壁臨其東。中有九折阪。鳥道盤層空。高高上無盡。回回行不窮。絶壑坼厚地。峻標撑蒼穹。引手揮落日。振衣來天風。余乘使者傳。攬轡行湖中。湖南一千里。官道九軌同。連山東北來。勢敵岷峨雄。念昔邃古初。隔閡如蠶叢。誰哉五丁手。鑿竅煩神功。羊腸一線開。遠邇輪蹄通。我來感憭慄。屬此西侯終。嚴霜脫衆木。林壑寒玲瓏。松摧挂巖磴。石怒壓厓潨。僕夫輟鞭筴。顚倒御史驄。攀躋陟冢頂。豁若鳥脫籠。男兒四方志。安用守房櫳。垂堂雖冒誡。叱馭敢忘忠。澄淸期稱塞。歸報明光宮。憑高一長嘯。目送摩天鴻。</text>
<title>山行記見</title>,<text>山如蕉葉卷。一掩復一重。巃嵸簇群木。崔崒聯危峯。霜凋氣候凜。風起林壑洶。旭日翳不吐。宿霧霾仍封。惟聞幽咽響。不見水石舂。鼯驚失舊窟。虎過留新蹤。畏途怯幽獨。嚴程策疏慵。遊方子道缺。叱馭臣職恭。報國忘夷險。將毋念尸饔。撫劍一悲吒。拈筆發舂容。</text>
<title>贈赤裳山僧</title>,<text>芳菌如佛耳。出自枯樹幹。採摘充鼎實。肥脆勝牢豢。霜梨美人頰。色香味三絶。爽若甘露漿。足慰文園渴。我病喜淡食。長路苦煩酲。行廚難自給。官餉厭葷腥。山房逢二味。客子爲加飡。珍重謝山人。此詩還可刪。</text>
<title>山中阻雨。遣悶示二僧。</title>,<text>我到裳山上。欲登按廉臺。山靈却好劇。飛雨滿空來。爲向山靈問。緣何苦見猜。應嗔擁傳客。踏破石門苔。辯眞二衲子。同我娶訾生。我病早衰換。霜華入鬢明。山中連曉雨。三日滯嚴程。禪牕共軟語。寫此旅遊情。</text>
<title>參星謠</title>,<text>參星復參星。與君偏有情。南行五十日。每日見君橫。有形寄宇內。役役長勞生。三光在天上。何事東西行。嵎夷漸升彩。殘月已西傾。參星不可見。吾獨向前程。</text>
<title>送海西巡察權靜吾</title>,<text>東方千騎去。雙節前翩翩。借問向何許。海甸國西偏。澶漫二十郡。表裏山河聯。土風旣雕悍。甲兵精且堅。西連大浡海。舟楫通齊燕。比接遼碣路。茲焉扼其咽。往者國有難。逆氣遂滔天。長驅指圻輔。兩西盡貫穿。魚淵血已渾。馬灘尸欲塡。到今鏖戰地。殤鬼哭寒煙。哀哉凋瘵民。幾時得息肩。婦孺困飛輓。丁壯斃戈鋋。夏序久不雨。嘉谷皆焦拳。殷憂形玉色。虞業撤庭縣。權公何侃侃。直如朱絲絃。端宜處臺省。遠猶陳廈旃。朝家重藩維。仗爾煩旬宣。福星臨一路。災害應自蠲。登車志澄淸。發政在惠鮮。墨吏解印綬。疲甿安井廛。芙蓉好池館。十頃披紅蓮。明粧執絲管。酃醁如流泉。豈足解憂勞。四封多顚連。脊令飛且鳴。輶軒莫迍邅。期年報政成。玉佩朝日邊。</text>
<title>送姜吏部復而從儐使往關西</title>,<text>往在百六會。國命如旒綴。康回圮地維。鑿齒咨呑噬。彝倫一以斁。人道同狗彘。傷哉d太祖業。墜地誰拯濟。五廟有神靈。忠臣定大計。東朝復名位。武帳陳儀衛。天命集聖人。大統得復繼。乾坤不慘黷。日月開昏曀。義聲彰四海。請命明明帝。明明聖皇帝。照臨一何諦。降勑錫封爵。恩光逾舊例。銀璫兩高品。擎詔下釦砌。浡海淨如鏡。吳若戢祲沴。藩邦候使星。賓館飭牢幣。溫溫永嘉公。受命迎送際。承紹極才望。崑玉映丹桂。姜侯膺妙選。習禮仍多藝。天官重郞署。藻鏡傾一世。含香輟淸切。擁傳行迢遰。嚴程出關外。驛路連海澨。行行閱儲偫。一一察抗弊。西陲困兵荒。赤立堪流涕。那能供餼牽。得以逭罪戾。饗賓戒踰禮。蘇民在推惠。繁文要擺落。猾吏痛裁制。征途屬春序。物色輸眄睇。濃花明野館。官柳拂行袂。江山大同勝。樓觀百祥麗。杯杓慰仳離。唫哦遣惉懘。漳濱抱沈痾。藥裹淹時歲。蒙君數記存。令我豁昏蔽。忽此別知己。何啻分伉儷。病懷倍作惡。離腸轉柔脆。賦詩贈君別。縱筆雜草隷。君還見憶否。有書頻附遞。</text>
<title>上芝峯先生敬謝臨貺</title>,<text>喧喧西郭門。廣陌連九衢。軒蓋日結轍。金緋耀華裾。朱門盛逢迎。綺食陳笙竽。寂寂張仲蔚。謝病長索居。室中何所有。顚倒一床書。不見載酒來。蓬蒿春雨餘。今朝有異事。街巷聞傳呼。惠然長者車。門外立踟蹰。延入方丈室。晤語爲敷腴。貧家無長物。何以奉歡娛。却慙林野人。酌醴焚枯魚。聊憑紫氣書。共探赤水珠。是日共論五千言芝峯和章 附旭日上東隅。冠佩照通衢。老子起出門。披霜振朝裾。多病怯造請。竊祿慙吹竽。夙慕草玄士。乃在城西居。延我入靜室。淸言勝讀書。宿露簷花濕。閑園春色餘。況逢倚樓人。初不費招呼。鼎坐拚一笑。臨去重踟蹰。論文及素訣。令我味道腴。願言終日夕。詩酒以相娛。歸來委巷雨。五字隨雙魚。欲報媿形穢。燕石廁隋珠。竹陰趙怡叔。是日亦來會。</text>
<title>疊韻謝竹陰過訪</title>,<text>生平慕大隱。屛居城西衢。善病罷朝請。塵篋鎖簪裾。一春廢吟詩。瘖如去簧竽。竽有三十六簧或十九簧 絶無好事人。來尋楊子居。趙公文章伯。腹有五車書。南宮自多暇。珂馬興有餘。肯訪席門人。不待折簡呼。春泥滿委巷。從騎爲踟蹰。詞林有芝老。咀嚼紫琳腴。盍簪眞盛事。永夕聊共娛。談屑隨麈尾。書廚拂蠹魚。各思探驪龍。誰當得玄珠。竹陰和章 附美酒無曲巷。大隱宜通衢。留侯豈辟穀。養痾懶曳裾。文章叶五音。怳如聆笙竽。向來阻淸眄。一再踵君居。撑箱蓄藥物。連壁排圖書。几席絶瀟洒。談論趣有餘。酬酢捷無礙。勢若順風呼。對此輒忘食。日晏仍踟蹰。芝老有緖言。雋味飫腹腴。百年能幾何。寸晷未盡娛。幸蒙記勝篇。筆力掣鯨魚。將何報盛意。媿乏明月珠。</text>
<title>追韻答淸陰</title>,<text>爲君擊唾壺。長歌行路難。靈均空綴佩。貢子錯彈冠。直道世所諱。孤忠難自安。命信一生奇。名期晩節完。田廬足容膝。春物且怡顏。抱罋灌畦蔬。投竿釣溪魚。六百官已滿。一盂食有餘。窮通泯憂樂。椿菌等延促。各自崇明德。終不忘忠告。淸陰原韻。在石室作。世路本平坦。吾行自艱難。思尋遂初賦。未挂神武冠。乞暇歸田廬。暫息非久安。松楸喜無恙。隣里幸保完。知識聞我至。爭來共歡顏。山翁餉新蔬。溪友送鮮魚。烹之或炙之。一飽不願餘。吾生此可樂。何事久局促。迷復亦庶幾。從今矢不告。</text>
<title>送朴大觀宰咸平</title>,<text>含檗不爲苦。食蓼不爲辛。最是此別離。默默自傷神。樞機欻不閉。坦塗生荊榛。主恩本如天。慘舒殊冬春。升沈相糾纏。世事難具陳。欲學阮嗣宗。寸腸增輪囷。江南一千里。漲海接天垠。小縣無所爲。飽飯吟白蘋。</text>
<title>送兪子先宰伊川</title>,<text>深深白玉堂。粲粲三珠樹。上有鵷雛棲。群飛振毛羽。和鳴表聖瑞。聲韻協韶頀。驚飆忽震薄。蹭蹬向何處。遂失威鳳曹。翻迷六鶂路。恨不學爰居。將身落風雨。猶復戀舊巢。欲去重回顧。感此獨鬱結。深衷向誰訴。</text>
<title>送羅夢賚宰江東</title>,<text>潘南崑玉姿。烈火驗純剛。杞溪朱絲弦。促柱無緩張。羅生稍通偉。慷慨懷剛腸。三子在玉署。直氣何堂堂。不謂遽如許。片語成愆殃。黃綬謫關塞。有母不得將。秋陰晦天宇。白日難回光。贈子猛虎行。邑邑獨沾裳。</text>
<title>送黃澗宰李德輿 二首</title>,<text>淸江古遺直。胤胄皆克肖。李侯屈儁才。奉檄從常調。山縣大如斗。廨宇蔭蘿蔦。安輿侍歡餘。讀書窮要妙。至樂在事親。至要在讀書。世間此事重。爲官乃其餘。地聯湖嶺界。民多山洞居。窮閻杼柚空。一念在呴噓。</text>
<title>奉和澤堂，觀海，畸菴三學士省中言志之作。二首。</title>,<text>羸疾懶朝請。偃仰適閒情。索居少歡緖。左右眄稚嬰。艱危念世事。百慮忽來幷。亮乏濟時具。徒懷殉國誠。珪組本非願。寵利恒若驚。玄冬替西侯。階闥繁霜明。同人有佳什。逸韻塤篪鳴。勖爾歲寒意。無令負平生。亹亹節序徂。飄風襲中堂。征鴻叫群侶。遐擧違邊霜。中園嘉樹霣。時菊委殘香。感此獨歎息。鬱結縈我腸。陰陽無停運。年貌隨頹光。盛滿已可懼。高明匪所當。三復伐檀詩。默默中自傷。</text>
<title>十月震電。令人憂懼。再用前韻記異。呈三詞伯。</title>,<text>玄天無聲臭。誰能測其情。二儀迭開闔。邪沴或相嬰。怪此十月交。乃有電雷幷。吾君勵宵旰。奉天殫至誠。仁愛煩譴告。動威使震驚。轟轟屋瓦振。爗爗牕櫳明。如聞鬼神過。恐有蛟龍鳴。災祥不虛應。欲問劉更生。闐闐疾雷發。中夜殷虛堂。淫威挾狂電。肅氣失凝霜。投壺豈玉女。推轂疑阿香。燮理是何人。肉食宜熱腸。乾文久示譴。祲沴侵三光。天意不可詰。咎徵知誰當。宵雅有遺音。俯仰令人傷。</text>
<title>賣癡獃</title>,<text>街頭小兒叫。有物與汝賣。借問賣何物。癡獃苦不差。翁言儂欲買。便可償汝債。人生不願智。智慧自愁殺。百慮散沖和。多才費機械。古來智囊人。處世苦迫隘。膏火有光明。煎熬以自敗。鳥獸有文章。罔羅終見罣。有智不如無。得癡彌可快。買取汝癡獃。輸却汝狡獪。去明目不盲。去聰耳不聵。新年大吉利。不用問蓍卦。</text>
<title>次韻答朴大觀學士夢見鄭員外勸我讀書。覺來仍成古詩却寄之作。</title>,<text>木生不願材。恐被靑黃文。羲頡洩天祕。厲階自皇墳。樊遲差解事。輟學慕耕耘。仲尼却見譏。五穀不能分。況此値衰季。萬事莽紛紜。識字憂患始。何用自辛勤。吾儕嬰世網。本自坐多聞。却復勸讀書。可笑吏部君。自嗜昧衆厭。事頗同食芹。寄語潘南子。筆硏眞可焚。無事且閑坐。目送孤飛雲。三餘君足用。小損猶超群。無爲更呻吟。矻矻窮晨曛。官廚美醞在。興到聊一醺。北方多是非。樂哉湖海濆。潘南還謝我。爾意良懃懃。人生各有志。濃淡隨所忻。那能掩黃卷。但解醉紅裙。蠹魚自不惡。芸葉有奇芬。明牕對萬軸。忍負一鑪薰。</text>
<title>權成吉內子挽</title>,<text>吾友永嘉子。室中有賢婦。桁多新製衣。瓮留不盡酒。傷心偕老願。不復到白首。莽蒼金陵阡。江風吹廣柳。</text>
<title>送洪澤芳出守瑞山</title>,<text>洪侯初作郡。顏色頗敷腴。我戲問洪侯。作郡非良圖。伶院雖宂官。判事中大夫。俸外有支給。馬前多騶徒。有時到官舍。盡日饒歡娛。法部奏咸韶。敎坊羅娃姝。高頭一按拍。鍾鼓雜笙竽。聒耳却厭聽。隱几時捋鬚。大兒尙貴主。甲第臨通衢。何論五侯鯖。內膳分天廚。棋朋與酒伴。日夕相招呼。投轄共擧白。對枰爭呼盧。不知作郡去。還有此樂無。文書積几案。出入眩墨朱。折腰向督郵。顰眉責逋租。況當料民日。旁午煩追符。須防略差跌。不免暴肌膚。酒醪誰與共。嘯詠誰與俱。悠悠戀京闕。悄悄對妻孥。懸知六載間。贏得朱顏枯。洪侯向我道。子寧不知吾。男兒處世間。適意自快婾。市朝競利名。著足成畏途。從來濩落人。已自識頭顱。不學東方朔。混迹群侏儒。難追張季鷹。發興思蓴菰。何妨兼吏隱。滿意遊江湖。跌宕東平阬。風流錢唐蘇。公田旣收秫。漁戶時供鱸。歌呼和吏胥。醉飽聊於于。催科與撫字。隨事任疏迂。意闌便投紱。歸去田園蕪。洪侯眞可人。去矣莫踟蹰。笑殺老祭酒。虀鹽度朝晡。作詩欲相送。恐被鬼揶揄。</text>
<title>送登極賀使韓知樞 汝溭</title>,<text>皇明受天祿。九有歸昄章。奕奕十六葉。治功超漢唐。三韓箕子國。八條何煌煌。聖祖樹藩屛。命我康獻王。朝宗薦玉帛。侯度靡愆忘。往在龍蛇歲。黑齒肆跳梁。八路被荼毒。三京成戰場。先王在草莽。西面愬神皇。神皇赫一怒。按劍開明堂。發兵十萬餘。發帑百萬強。徵調及楚蜀。飛輓連靑楊。暴師六七載。掃寇完藩疆。五廟奠鍾簴。兆民安耕桑。深恩實再造。百代銘衷腸。曆服忽三傳。今皇撫萬方。恭聞踐祚初。不日恢皇綱。北寺翦元兇。南衙登畯良。石畫出巖廊。楡關控金湯。威靈所折衝。驕虜先劻勷。太平萬萬歲。歡聲騰八荒。東藩奉賀表。使者方俶裝。客路指溟浡。風期縱艅艎。天妃護玉節。蛟鰐潛遁藏。轉眄拂蓬萊。驂騑原隰長。皇居九天上。萬國陳玄黃。周旋佳氣中。拜舞瞻耿光。男兒志四方。履險如康莊。此遊良已奇。此別君莫傷。近傳袁中丞。授鉞臨邊障。何時滅匈奴。遼塞無豺狼。中華正氣王。惡氛自披攘。送君芳草亭。屬君淸酒觴。贈君五字詩。詩辭多慨慷。萬里自此始。佇立空彷徨。</text>
<title>題李子陵斜川帖次韻</title>,<text>陶潛古達者。未老官早休。無事偶乘興。春日斜川游。子陵今世士。頗與同風流。身雖罣簪組。志欲親沙鷗。別業龍門麓。風煙專一丘。川名豈偶同。異事眞罕儔。居然傳藝苑。逸韻相賡酬。借問夸奪子。此意還知不。種菊爲掇英。種秫爲忘憂。早晩歸去來。駕言何所求。</text>
<title>畸翁以扶桑小硏見餉。詩以謝之。</title>,<text>扶桑紫石硏。琢成小竹枝。又作一鯉魚。揚鬐戲漣漪。故人持贈我。深情良自知。竹以表歲寒。魚以寄相思。晴窓試新筆。聊寫五言詩。</text>
<title>戲贈尹仲素出按關東</title>,<text>尹侯出東界。旱魃方爲災。金剛失蒼翠。鏡湖生塵埃。縱有路傍棠。其如中谷蓷。福星倘有靈。散作甘霖來。</text>
<title>贈眞一</title>,<text>妙香與智異。皆自白頭分。南能與北秀。同出釋迦文。頓漸無二敎。諍論何紛紛。二師不應爾。後學迷所聞。南雲如車蓋。北雲如鑪薰。兩雲合爲一。遂成大法雲。師乎會此否。我意良慇懃。叢林中方有諍論。余欲打成一片。故爲云云。</text>
<title>和畸翁僑居。値大風雨。有賦見寄。</title>,<text>疾風驅急雨。咄咄眞差事。中宵勢益顚。合沓簸厚地。如聞神鬼號。恐有蛟龍至。乍愁牕紙裂。翻驚屋瓦墜。衝壁倒書架。掀床捲布被。空齋瑟縮久。失氣不敢睡。六氣管化機。披拂問誰使。撫心欲成悸。著體乍如痺。滎陽新落職。僑寓轉顦顇。杯觴病不親。筆硏慵欲棄。凄然風雨夕。忽起江湖思。齒髮已自知。行藏兩堪愧。未成匹馬訪。聊煩赫蹏寄。何時會江樓。款款話幽致。</text>
<title>和寄顯國弟</title>,<text>錦岫橫野起。澄江抱郭斜。南州地氣暖。十月見草芽。我來知幾何。星躔忽已差。憑高時北望。雪嶺重重遮。朝陽失鳳凰。殺機起龍蛇。鳳凰隱文章。龍蛇鬪角牙。長安杳日下。游子在天涯。人生等萍梗。世故如塵沙。流行與坎止。浩然無怨嗟。</text>
<title>送南澤之赴安岳</title>,<text>去年人送我。錦城天南偏。今年我送君。陽岳海西壖。我去坐妄言。君去知何緣。行色兩不異。地近君差便。君恩如造化。慘舒相推遷。進退摠玉成。直道寧久捐。陽岳自不惡。九月翠磨天。莫問東方事。看山時醉眠。</text>
<title>送趙仁甫佐幕湖西</title>,<text>憶昔共處困。隱約逾十年。我乘海浦釣。君種牛陂田。過逢輒敷腴。脫粟相留連。不謂値聖際。登朝步武聯。愧我最蒙恩。非才驟陞遷。君雖稍屯邅。妙譽超英躔。臺閣主風議。給舍窮淸姸。令子繼蜚英。橋梓映後先。前年我被譴。奉玦炎海壖。諫疏苦留我。力盡未回天。送我若有失。別意難具宣。我歸入脩門。主恩一何偏。僶俛強陳力。日覺羸疾纏。今君又南去。此行知何緣。淸時重直道。道邊無如絃。豈應諫諍臣。不爲明主憐。升沈各有時。內外果誰賢。定知湖幕裏。淥水須紅蓮。人生如流萍。離合摠偶然。奈何二載間。相送情綿綿。世道日交喪。毀方爭爲圓。荃蕙化蕭艾。鸑鷟避鴟鳶。古來屈賈輩。憔悴沆湘邊。送君意萬端。贈君詩一篇。此詩君自看。莫向世人傳。</text>
<title>樂全公子因湯沐之暇。將兼楓嶽之遊。善哉未曾有也。故爲賦之。</title>,<text>名山誰不遊。俗客山所嗔。問誰爲俗客。靈臺多垢塵。夫子有道氣。雅尙無緇磷。脫略綺紈習。結託淸淨因。況今訪仙區。靈泉澡雪頻。瑩然出淸泚。曝向高秋旻。身心兩無染。芳潔得日新。將此入楓嶽。時哉屬蕭晨。山靈喜佳客。雲物不嚬呻。振衣毗盧頂。一覽窮八垠。歸來正陽夜。妙香發天眞。吾詩或有助。九淵感潛鱗。</text>
<title>題殿中契軸</title>,<text>臺中何所有。列柏何靑蒼。殿中何所作。懷神含風霜。淸時稀刺擧。暇日接杯觴。寄語圖中人。古道莫相忘。</text>
<title>奉和淸陰書懷之作</title>,<text>人生幾葛裘。俛仰成白頭。形役苦未已。遇閒聊自偸。鉤絃異曲直。齒舌分剛柔。豈不擇所便。寸心翻自羞。簪紳解縛人。欲脫知無由。聊從方丈室。暫託汗漫游。</text>
<title>送朴德雨出宰靈光</title>,<text>羊羶有何好。鬪蟻死不休。君看飮露蟬。亦爲口腹謀。六鶂自退飛。衝風非爾尤。昂昂天馬駒。不受金絡頭。物性各有適。未可論劣優。行矣墨綬客。得意復何求。</text>
<title>關西方伯閔公士尙。傳示金伴使得之題劍山詩。屬和甚勤。次韻却寄。</title>,<text>光山五字詩。傳自關西營。開緘爲動魄。森若戈鋋橫。詩中意激烈。直欲掃欃槍。往事豈堪說。邊將久忘兵。虜馬卯年來。舊讖還可驚。壯士恬國恥。未見一箇英。金繒且餌虜。遵養待徂征。廟謨過周愼。不翅先後庚。薩北置度外。亦非敵所爭。誰能捍大難。與國作長城。堂堂汶上公。一柱天可擎。殉國已忘身。好謀能有成。旌節受專閫。草木早知名。睠彼劍山城。絶險依峥嶸。釣魚控全蜀。勝算收冉生。天壁聳雲際。鳥道纔通行。版築成不日。萬杵殷雷鳴。負嵎孰攖虎。築觀擬誅鯨。豈唯疆場靖。將期氛祲淸。刀斗響嗷嘈。劍戟攢靑熒。士選勇氣厲。將良籌畫明。宿飽足儲。重門嚴閈閎。小效見前歲。大釁終自平。金公詞林秀。文彩兼筆精。擁傳一登臨。默歎方略宏。作詩記目擊。郵筒傳漢京。上言禦羯奴。下言活遺氓。因及老夫辭。舊作亦見評。屬和良已勤。載名翻自榮。爲我謝方伯。後實逾先聲。人和重地利。子弟衛父兄。</text>
<title>弘慶寺碑。和畸翁韻。</title>,<text>平川帶官道。莽蒼數十里。道傍前朝寺。坡陁留故址。風煙黯慘淡。原隰紛迤邐。泉枯井已堙。石倒塔亦圮。唯有古碑在。突兀荒草裏。龜龍未剝落。字畫猶可視。傑構刱麗代。鴻文出學士。去今知幾何。已過五百祀。詞采頗巨麗。筆蹟龍蛇起。貞珉產何地。瑩滑無玷滓。當其建立日。豈道今如此。禪宮旣銷歇。麗鼎亦顚趾。因知泡幻理。益證空門旨。文章差可恃。獨不隨逝水。摩挲不忍去。佇立送殘晷。願言廣墨本。傳玩無窮已。</text>
<title>和韻寄呈畸翁直廬。兼示芚庵子。</title>,<text>畸翁坐騎省。懶慢不記馬。芚老老益窮。酷似孟東野。二子晩相遇。用詩自陶寫。寒宵強拈筆。醉眼眩膏火。而我病不出。謝客成癡臥。殘書倦遮眼。隨意作禪坐。空簷暝靄合。靜聽風葉下。老境歡意少。淸樽共誰瀉。待君下直日。相邀醉良夜。</text>
<title>又和懷石洲</title>,<text>落落石洲公。乘黃絶凡馬。居然隘人寰。獨遊壙浪野。平生千首詩。已入殺靑寫。猶堪映騷壇。恨未充藻火。高人遭亂代。難得學龍臥。坡陁圜土血。竟以詩案坐。念昔得御初。見賞一言下。悲涼八哀篇。有淚不禁瀉。豈獨山巨源。長懷嵇叔夜。</text>
<title>和李祭酒子時重植狀元柏之作</title>,<text>柞棫在山藪。樵斧所不置。嘉樹荷封殖。託根幸得地。物生繫遭逢。寵辱皆外至。肅肅芹藻宮。侁侁瑚璉器。廣庭列嘉植。森然擁蒼翠。西偏狀元柏。獨也出群萃。多士角觜距。文場爭拔幟。佳名衆所慕。擇陰成好事。措大重取雋。鼓舞無愚智。他時卿相選。往往由此致。歲久物則換。舊號終不棄。今古閱栽培。幾人同此意。斯文金與李。大魁標秀異。咄嗟顧眄地。居然見榮悴。況此歲寒姿。堪爲心賞寄。人材樂成就。文物戒廢墜。移來兩石間。離立三尺稚。但使本根固。日看柯葉遂。物微意實深。生艱成或易。昂霄會有期。望望勤佇企。直須倩良工。丹靑描髣髴。新詩傳藝苑。逸韻共鼓吹。屬和及病夫。呻吟發滯思。仍思昔年事。璧雍同長貳。竊愧角弓賦。聊欣斷金利。</text>
<title>示慧珠上人</title>,<text>山人一顆珠。問從何處得。本非蚌胎生。誰言龍頷摘。從來繫衣底。半生不自覺。一朝拈出來。隨方映五色。君若欲得時。如來藏裏覓。</text>
<title>七夕有懷樂全都尉。兼寄汾西。</title>,<text>昨逢山中人。看君卷裏詩。森如對顏色。慰此長相思。獨恨牛女夕。仍作參商離。汾公最契闊。令我抱調飢。商飆隕井梧。已覺徂年悲。孤吟寄情素。不敢問佳期。樂全和章 附病慵百不爲。舊業廢書詩。偶因山僧歸。漫吟寄所思。咫尺不相見。何異千里離。忽此枉淸章。足以忘渴飢。仍憶昔年遊。頗覺暯途悲。逝序苦不住。感茲牛女期。汾西和章 附斯世旣棄我。而我亦棄詩。最是未能忘。城西有所思。跬武苦難出。作此長相離。萬事本泡幻。夢飽較眞飢。何須將睽密。漫爾生喜悲。爲君且強起。來日以爲期。仲漣和章 附昨見高篇抵家兄所。結習未忘。強欲拚和。不敢自外。謹附閑中一笑。搦我三寸管。和公五言詩。經時各抱疢。咫尺徒夢思。方藥都抛却。形容已支離。田園苦無地。文字不救飢。井梧一夕凋。秋氣生新悲。良宵月向圓。留與美人期。</text>
<title>用前韻。謝樂全，汾西，仲文三君子來訪。</title>,<text>會友當以文。言志當以詩。知音有三益。賁然同來思。却歎穹壤內。尠合常多離。評詩乍解頤。鬪棋仍忘飢。相看各老大。撫迹翻傷悲。蕭辰可乘興。珍重望前期。樂全和章 附昨日成佳晤。今朝得新詩。晤對旣露肝。詩吟非締思。靜觀物之理。有合斯有離。蚩蚩却昧茲。夢中論飽飢。所以貴知微。不欲形愉悲。宇宙百年內。幾人同襟期。閉戶足淸致。傳筒多好詩。雖與今人居。却結古人思。時時振綺藻。五彩何陸離。欲辟子房穀。不比方朔飢。耽寂遺四大。守玄了喜悲。勖子且強起。際此休明期。</text>
<title>樂全和成二首復此申謝</title>,<text>停雲久在望。草蟲俄賦詩。俗物解敗意。美人眞可思。相逢兩敷腴。野服欹接離。却慙中饋薄。疏糲聊充飢。良時抱沈痾。瘦骨堪自悲。唯應玄晏子。不減榮啓期。汾西和章 附忘憂豈賴酒。煎腸無過詩。逝將擺詩酒。寂默入不思。旣超生與死。安論會兼離。有身固大患。無涯從我飢。命薄不須恨。途窮何足悲。見子如不見。冥心惟所期。仲漣和章 附四載一會面。三日再見詩。造語出天眞。渙然若不思。掛之高堂上。照璧光陸離。平生嗜文章。如渴復如飢。從公願努力。庶免老大悲。倘許不遐棄。今世遇子期。</text>
<title>又用前韻寄天章</title>,<text>久覺口生臭。不讀李生詩。中心積湮鬱。夜夢因晝思。昨感牛女會。爲賦生別離。三友幸聯鑣。慰我長如飢。座上不見君。歡劇仍生悲。君如同此意。請問汾淮期。白洲和章 附宂病苦相迫。止酒仍廢詩。佳辰阻良晤。鬱結勞我思。天上有會合。人生多別離。淸篇荷遞示。愛玩忘午飢。秋炎亦無幾。宋玉易生悲。過從趁新月。不負城西期。靑山送暝色。雨脚映新詩。詩成謝故人。日夕費夢思。咫尺不相見。不須傷遠離。田家白麥飯。亦足充我飢。役役爲誰故。偪側令心悲。願言携手歸。白首以爲期。</text>
<title>白洲再和。復疊寄謝。</title>,<text>我抱公幹病。懶作漳濱詩。端居守鼎爐。萬緣都不思。平生金石交。咫尺成睽離。籠中海鶴瘦。櫪上天馬飢。牽帥偶拈筆。寄興仍娛悲。知音幸可託。許爾是鍾期。</text>
<title>又和樂全閱陶詩有感之作</title>,<text>淵明有道者。餘事還能詩。愔愔韶頀韻。杳杳羲皇思。斯人已千載。正聲日以離。大羹孰知味。腥腐塡饞飢。志士仰高風。攀和有餘悲。知君繼家學。雅詠發心期。樂全先相公有和陶詩在集中。故結句云。</text>
<title>送李侍郞 基祚 出按嶺南 二首</title>,<text>度支十五月。米鹽苦埋頭。腐客索金幣。渴叫生塵喉。喜君獨抽身。按節行淸秋。快若馬脫銜。翩若鷹辭韝。休言到部日。堆案如山丘。唯應霹靂手。揮霍無停留。威風挾惠化。千里爭歌謳。時時念故人。札翰遙相投。城南舊卜隣。比舍多名卿。亦有二三子。丱角才且英。北洪與南李。吾弟亦齊名。眞如同隊魚。日夕相隨行。居然二紀來。各已騰賢聲。洪李繼持節。吾弟鎭西京。後生誠可畏。老大翻自驚。送君感疇昔。萬端集中情。</text>
<title>用淸陰韻。贈別商嶺金使君 尙宓。三首。</title>,<text>勤民在祛瘼。虞帝咨州牧。漢家二千石。實維親民職。金侯政無儔。往歲領大丘。不知操何術。自看威惠流。陞遷綺皓鄕。千騎出東方。腰間綬若若。籍甚賢聲揚。雄州號繁鬧。豪俗存猶稍。行當正提封。情僞難覆校。游刃破餘地。在君能事耳。淸秋整熊轓。別路臨漢水。親懿曠莫從。嚴程苦倥偬。過嶺聞離鴻。懸知歸思動。我如張仲蔚。蓬蒿深掩扉。何來五馬客。門巷欻生輝。自言將遠適。來日是別期。念昔託姻好。誓言相追隨。臥病斷人事。故意終莫違。相逢輒懽然。坐語至斜暉。歲晩忽分手。西風吹客衣。脩路間嶺嶠。夢魂難因依。丁寧別時語。政成早來歸。人生一世來。穴蟻託庭槐。紛然聚復散。何樂亦何哀。俗物每敗意。好懷無與開。有唱孰能酬。知音難可求。世故紛萬種。觸緖皆可恐。今君又告別。令我勞愁夢。秋陰結遠岑。江漢淼潭潭。臨岐欲何贈。頭白短長吟。</text>
<title>送閔侍郞士尙按節嶺北</title>,<text>巖巖鐵嶺關。兀兀長白山。澶漫二千里。表裏山海間。是爲國北門。形勝雄三韓。觀風任已重。節制兼登壇。閔侯雖短小。胸有萬甲蟠。少年擁節旄。驅馳濟時艱。至今三路民。口碑騰惸鰥。罷官歸洛城。僦屋多辛酸。省署席未煖。復此跨征鞍。人爲閔侯恨。獨賢良可歎。閔侯笑且言。險夷吾能安。但憂王事難。此邦實凋殘。邊氓盡逋亡。亭障唯榛菅。不聞防秋士。瓜時問刀環。不聞輸粟令。紅腐車班班。但見削脂膏。不見補瘡瘢。況彼獯鬻氏。獸心婪且頑。呑噬意無饜。舊盟何足寒。縱有折衝志。奈此智力殫。吾聞古人語。萬事繫寸丹。操刀自能割。豈愁盤錯難。方當中興際。經緯良可觀。藩屛有嘉謨。采納何曾慳。佇看鎖鑰壯。威聲讋皐蘭。功成蚤來歸。玉佩鳴朝端。</text>
<title>澤之左遷陽山也。僕有詩送別。居五歲而超陞建節。仍按本道。恩擢異常。知舊相慶。遂用前韻。以贐其行。</title>,<text>循良民望重。寵擢主恩偏。雙旌領方面。五稔滯海壖。潁川著異政。桐鄕疑宿緣。操刀遇盤錯。妙手眞得便。功名貴及時。衮衮看超遷。構廈籍群材。楩枏寧或捐。驥足騁長途。鵬翮摩蒼天。不似陽山別。羈愁付醉眠。</text>
<title>哭吳肅羽</title>,<text>豫章欲昂霄。摧折充勞薪。天球薦東序。碎作櫝中塵。斯人遽如許。使我空傷神。豈獨爲吾私。所悲失國珍。才難古所歎。殄瘁詩人悲。闒茸多壽考。秀士翻早萎。傷哉邁往姿。一病而止斯。天高鬼神惡。咄唶當告誰。星軺赴關河。再拜辭萱闈。不見綵衣來。但見丹旌歸。哀哀寡婦賦。慘慘孤兒詞。人生孰忍此。行路亦沾衣。我抱漳水疾。君持海西節。君歸我猶病。又作關山別。關山別幾何。生死遂長訣。不見別時雲。寒飆助凄切。</text>
<title>問造物 甲戌冬大病中作</title>,<text>請問造物兒。一何相扼爲。我有四大身。危脆如懸絲。委諸二豎子。毒手操鉗鎚。寒熱鑠膲腑。水火銷骨肌。不知此神尻。輪馬終何施。我生本嬾拙。但解雕篆辭。只圖自娛樂。非敢私天機。未省何負犯。忍此相侵欺。從今痛懴悔。稽首毗耶師。願言少寬我。康茂延天期。</text>
<title>造物答</title>,<text>爲答谿谷子。胡爲妄見誣。我於物無心。萬化自紛敷。榮萎與脆韌。物性各自殊。我本一視之。疇疾疇呴濡。子兮稟單羸。中虛而外臞。不學衛生經。多能自毒痡。譬彼膏火明。相煎終自枯。旣窮不知返。妄語何其愚。但令去蟊賊。自見嘉谷蘇。沖恬味眞腴。眉壽保康娛。</text>
<title>送崔子迪侍郞泛海朝天 以下續稿</title>,<text>玉京峙層霄。滄溟環八埏。迢迢不可上。淼淼誰能沿。獨怪槎上客。浮海仍朝天。雲颿破巨浪。霞佩參群仙。周旋佳氣裏。拜舞爐香前。人如吳季子。跡似漢張騫。游仙眞一夢。種福應前緣。好將天上事。歸與世人傳。</text>
<title>秋日臥病。用太白紫極宮韻。</title>,<text>庭前數畝地。種菊不種竹。不恨無秋聲。寒香坐可掬。自我抱沈痾。三載處塊獨。有時憶舊游。夢作禪房宿。流年手中蓍。萬事已可卜。昔賢貴知非。吾生愧迷復。塵止鑑易昏。水滿器卽覆。誤却半生計。從今思爛熟。</text>
<title>題希窩玄公詩稿 三十韻</title>,<text>昔交徐秀夫。始聞玄公名。聞名未識面。自歎虛此生。蒿里寄哀挽。愴然空沾纓。節孝與玄晏。擬倫良不輕。徐生輯遺稿。就我要批評。長短古今詩。二卷猶未盈。盥手一披讀。聲韻何琮琤。碧瀬少淵泓。淸激心神醒。瓊樹美柯條。不願充筳楹。野逸林魏儔。刻厲郊島幷。陡覺牙頰爽。越茗滌葷腥。亦復喜使事。搜剔窮窈冥。縱非陶猗產。臚列頗縱橫。獨怪淸澹姿。未謝丹白情。苦語不忍讀。一字一涕零。艶語一何麗。夢魂留餘馨。才子或多情。何嘗累堅貞。閑情出國風。未可疵淵明。生平嗜麴糱。五斗堪解酲。苦乏種秫資。無以滿甁甖。津津語不厭。風調令人傾。皇天賦萬品。予奪多不平。有才苦無命。借問誰使令。才名四十年。窮獨依林坰。百事不如意。貧病相纏嬰。畢竟奪童烏。誰復傳玄經。文章獨不朽。百代存典刑。秋懷和余作。壓卷最精英。莊惠激雄辯。郢匠相待成。神交付冥寞。持此慰潛靈。</text>
<title>大水</title>,<text>南風吹海立。勢壓千林木。千林枝榦壯。排榦有餘力。獨憐平疇上。芃芃黍與稷。黃流卷將去。但見沙水白。旱苗猶可蘇。水沒無蹤迹。極備均爲菑。陽元賢陰慝。</text>
<title>苦雨</title>,<text>三月旱猶可。三日雨難堪。況復更彌旬。綠蘚生壁龕。前宵挾雷風。勢欲掀茅庵。朝來視天宇。雲物怒猶含。或傳行雨龍。近窟鷺江潭。陰機入簸弄。潑水恣驕婪。謠言亦可惡。浸溜半終南。便欲箋天公。眞宰意難諳。忽思征役子。泥塗困負擔。西窓露頂臥。優逸翻懷慙。</text>
<title>索居放言 十首</title>,<text>大蟲食小蟲。彊者飽弱肉。呑啖世界內。物物相殘賊。彊者豈常彊。有時遇勍敵。任力力無盡。任智智相百。至人斷人我。心與虛空廓。虛空不勝物。物亦勝不得。人爲膚寸舌。百味窮鮮腴。不知纔過咽。便與糞穢俱。目欲極艶色。花顏丹白粧。尋思此何物。臭血盛革囊。味色是同欲。究竟皆大惑。勘破此公案。超然無所着。榮宦世所慕。外至非天得。於中無增損。於外有美惡。士方被褐時。親戚不省錄。一朝乘高軒。路人爲匍匐。寵辱本無常。世情隨地易。眞貴自有在。可憐人不識。翟公恨舊客。書門以告絶。田文感馮生。待士終無失。炎涼異趨捨。古今同一規。褊心或芥蔕。智士能自知。褊亦有所累。智亦有所爲。蚊蠅聚復散。何足關心事。蜘蛛大徑寸。吐絲細於髮。緣絲走空裏。往來絲不絶。無乃此微蟲。學得步虛術。物性有固然。天機亦可奪。飛龍無羽翼。雲霧無形質。奈何世俗人。不信神仙訣。蛆蟲生溷中。到死不曾離。豈知天壤內。更有淸淨地。人生處世間。與此無甚異。囂棼利名窟。臭腐鮑魚肆。汩沒無出期。冥迷心骨醉。嗣宗禈蝨喩。異指還同致。長夏困蚤蝨。夜寢爲屢興。何緣痛掃除。去我心所憎。忽思古釋子。將身施蚊蜹。形骸旣假合。痛癢何所係。斯人非我徒。斯理未可非。翻慙有形累。一咲聊成詩。貍奴善搏鼠。偸肉屢不治。一夕攫鷄雛。母鷄鳴聲悲。一攫猶自可。再攫鷄且盡。去鼠誠有功。鷄盡又何忍。呼僮棄野外。不殺猶存厚。恃功多不終。韓彭亦自取。堯時九年水。萬國愁魚黿。先朝乙巳災。東海爲飛翻。今茲雨無極。彌月猶傾盆。高田已沈淪。下田何足云。豈聞都邑內。奔湍壞屋垣。安得倚天劍。一抉陰雲屯。芭蕉葉重重。盡從中心出。初卷旋自展。展盡卷復茁。一脊布群肋。條理何微密。誰能刻雕此。巧妙不容說。花卉非爲目。物理可玩閱。三年作㨋葉。辛苦笑爾拙。</text>
<title>詠木假山 幷引</title>,<text>舍弟留守得一木假山。眞狀自然。不假刻畫。浙人朱葵卿記之甚詳。余爲賦焉。極陳其奇怪。而終折之以至理。蓋以風其好奇之癖云。木生深山中。蟠根絡嵒石。千霜與百霆。老大歲月積。匠斧取其榦。獨留根盤礴。山靈特好事。搏弄供戲劇。幻出山岳形。物像非一族。何煩運剞劂。巧勝倕班斲。唯有蟄龍知。世人那得識。洪流一夕發。山谷互翻覆。漂査隨怒濤。勢欲輸海若。異物自有主。江神爲護惜。吾季眼孔開。早學張華博。舟行忽遇之。似有紫氣羃。攬置沙洲上。輸將一牛力。淸流刷滌盡。旋付秋陽曝。森然眞骨露。諦視吁可愕。雙峯屹竝峙。其一是雄伯。次者勢稍卑。遜挹不敢角。參差列岡巒。窈窕分洞壑。蹲者類虎豹。伏者似麋鹿。牙角乍可分。儼若相拏攫。詭怪千萬狀。畫筆描不得。吾季性好奇。得此大愜適。薦以小石床。不離几案側。吾觀造化妙。觸目儘奇特。山川自流峙。蟲獸各形色。細思眞大巧。問是誰雕飾。木石或肖似。幻相非眞的。眞者滿天地。幻者偶一獲。眞者厭其常。幻者喜其獨。眞幻取舍間。世情同一惑。安得金篦手。爲君刮眼瞙。洞然觀照力。不爲諸幻隔。仍將此朽槎。付與壯士擲。悠然對南山。爽氣長在目。</text>
<title>申丈功甫在謫日。嘗以蘇長公賦中是身如雲我何居之語。擧似淸陰。索一轉語。淸陰以詩答之。功甫以示余。因覓和章。牽帥賦此。</title>,<text>是身如浮雲。何可問行止。百年眞一瞬。四海猶同里。隨緣絶罣礙。無遠亦無邇。蘇子賦中語。大意想應爾。區區一字義。辨析安用此。寸心辦主宰。萬化受驅使。三敎本一致。用之無不利。申公六十化。久已悟此理。空言增口業。媿殺谿谷子。申公自號化堂。蓋用蘧伯玉語。淸陰原韻 附太空無端倪。浮雲無定止。隨風恣飛揚。一息千萬里。不自任去留。何能分遠邇。出岫本無心。歸山亦偶爾。人生寄宇內。無以異於此。東西與南北。莫非天所使。奈何世上人。營營擇便利。相將智力求。可笑不達理。坡翁示妙訣。請證平山子。</text>
<title>和東陽都尉。夜夢畸翁覺來怊悵之作。</title>,<text>古人不可見。古道日以漓。賴有二三子。結交童稚時。中年閱萬變。益覺臭味宜。畸翁落湖海。不改舊三癡。往者客長安。但問深淺疤。忽去不肯留。夢想空餘悲。人生足離合。歡緖坐差池。因君動苦吟。離思杳天涯。畸翁舊號三癡。僕嘗著說。</text>
<title>秋日有懷畸菴子</title>,<text>重陽亦已過。節序一何促。晨霜下庭蕉。敗葉委繁綠。恨不種時菊。心賞寄晩馥。良友在天末。一別無消息。昨見淮翁詩。夢裏接淸覿。情深語自別。凄切不堪讀。叔世友道缺。古人歎翻覆。知音耿難忘。作詩繼伐木。</text>
<title>贈淸陰公</title>,<text>淸陰學士珪璋姿。明堂淸廟乃其宜。委擲埋沒亦奚悲。虹光扈煌終自奇。嶽麓閉戶經幾時。寒筠霜菊相因依。窮愁遺佚天所資。斯文蕪穢須公治。康回憑怒圮坤維。鴻流蕩潏漫赫曦。隻手緜力欲何爲。徒然戚嗟涕交頤。此心炯炯質神祇。不平之鳴大聲希。舂容宣洩以自娭。包羅風雅靡所遺。參以南楚悲哀詞。郢中白雪邈難追。吾儕妄擬相塤篪。世莫我知吾道衰。一室之內樂在茲。古來利鈍已可知。賢聖失時逢百罹。日入地中爲明夷。鳳鳥不至傷仲尼。文章每苦命多觭。搜抉造化神不釐。長沙才子弔湘纍。韓蘇李杜足釁訾。嶺海萬死命如絲。往往不免寒且飢。公雖不遇比於伊。差可自適那怨咨。萬事有命更何疑。蟲臂鼠肝任鑪錘。人生晩節誠難期。守玄淸淨終磷緇。願公努力謹遜危。斯世望公公敢辭。俚語贈公不成詩。雷門布鼓寧非癡。公若肯敎吾請師。</text>
<title>入峽</title>,<text>滔滔孟夏草木長。促裝策馬遊峽中。峽中山水可淹留。巖洞窈窕多靑楓。松花療飢朮苗肥。琳宮紺宇探幽奇。從此無人識我處。東將入海尋安期。</text>
<title>同樞申公慶壽宴賀詩 有序見文稿</title>,<text>浮世流光促飛電。誰能坐閱桑田變。南極老人自有星。肯向木公勤乞靈。我公天與神仙骨。平生不屑金丹訣。行年九十有三歲。秀眉紅顏映華髮。高堂壽席集公孤。玉酒麟脯禱頌俱。白鬚郞君扶几杖。異事流傳堪畫圖。能將一身備五福。實與盛世光壽域。三雍割牲雖未遑。煌煌金帶蒙殊錫。靈椿萬世爲一期。公今大耋猶嬰兒。更待三萬六千日。爲公重賦慶壽詩。</text>
<title>淸陰公以緗牋四十幅見餉。詩以謝之。</title>,<text>老穀生枝裹姸皮。苦檗擁腫中流脂。良工取之作側理。凝光鍊質眞相宜。淨如東絹滑如玉。中央正色含殊姿。蔡倫薛濤骨已朽。此物獨擅天下奇。淸陰丈人爲贈余。入手四十黃硨磲。却思昔年直金鑾。彩管雲牋供特書。邇來屛居飽窮愁。日夕閉戶箋蟲魚。家貧不能給筆札。敗縑故紙恒無餘。感公此餽意何極。令我几案生顏色。毛君墨生德不孤。詩律文心頓增格。但作解嘲慰落拓。不向公車草奏牘。章成手寫寄石室。請公細和不厭復。</text>
<title>再贈用前韻</title>,<text>道人生事一烏皮。不學曲士工韋脂。文章例得窮愁力。殆是天公借便宜。怪公如許鐵石腸。吐出綺語饒姸姿。玉署蓬門兩無累。丈夫雅負胸中奇。末路敷腴喜得余。波斯老賈識硨磲。逢迎幾下孺子榻。尉薦欲上文擧書。昨將拙語謝珍貺。遂枉妙作兼雙魚。頓令蔀屋得奇寶。懷璧是懼那願餘。萬化浮沈任回極。欲問蒼蒼非正色。薄俗難逢好心事。高人不改舊風格。儻來誰能傲軒冕。蹇淺只解重竿牘。多言數窮還自笑。懿戒圭玷須三復。</text>
<title>桃菊華牋歌。奉謝淸陰公見貺。</title>,<text>君不見武陵仙村萬樹花。春來處處蒸紅霞。又不見淵明掇英東籬邊。霜天爛熳黃金錢。仙風逸韻兩超絶。長與騷人作口實。會稽先生姑射姿。天然皎潔氷雪肌。平生雅慕換骨法。慣尋靈源訪醉石。餐英咀華浹肌髓。一朝幻出新面目。絶代佳人醉顏酡。西方大聖渾金色。詩仙上天藝苑空。獨立濁世甘棄擲。淸陰學士眞知己。紹分來投嘿所子。嘿所子忽逢君。雙開靑眼敷腴喜。薰之以博山沈水之淸煙。薦之以明牕文榧之淨几。試拂栗尾彩花開。爲點隃麋紫光起。日月風雲入藻繢。名山石室生光怪。與君終始託心曲。任他俗子嘲玄白。</text>
<title>維之南來。畸庵子以長句贈行。途中次韻詶寄。</title>,<text>我生東夷苦迫隘。井蛙不識乾坤大。一片肝膽抱磊磈。半世身名任坎坷。放逐誰憐楚澤醒。孤貞欲學西山餓。門前蓬蒿深沒人。長夏身閑只高臥。谷口老子好心事。知我如君有幾箇。平生自任斯文重。獨峯橐駝千鈞馱。晩得一第仍落拓。橫逆幾遭當面唾。逆旅抱疾誰藉在。時寄佳篇要我和。窮途何幸得強伴。意氣堂堂賴不挫。世間離合苦不常。我去君留兩無奈。出門日覺故人遠。愛助誰能警昏惰。把君贈詩置懷袖。百遍讀來紙欲破。何時肯踐鷄黍約。爲君洒埽虛上座。榮枯倚伏應自知。塞馬失得休弔賀。</text>
<title>早霜</title>,<text>丙辰八月十二日。夜來嚴霜白如雪。晩稻未熟豆結子。可憐百穀皆夭閼。田翁拊膺涕淚垂。去年不飽今年飢。縣官只愁歲入少。增租括田無已時。</text>
<title>方丈山歌。送帶方高使君 用厚。</title>,<text>三韓之外方丈山。六鼇不動高巑岏。白頭南流窮海際。秀氣橫蟠天地間。洞天福地往往在。仙曹龍象相盤桓。靑鶴高棲在何許。俗客欲尋神鬼慳。孤雲一去已千春。隴西公子曾迷津。送君却向此中去。瀛州風露猶在身。萬壑煙霞生脚底。群仙乞與雙飆輪。祕訣隱文細紬繹。璚臺絳闕爲比隣。永嘉蠟屐豈足道。句漏丹砂苦不早。知君不用賦歸來。靈區物色供幽討。石髓莫遣風吹堅。靑精解使顏色好。倘憐故人在塵土。須分一束金光草。</text>
<title>次韻詶張生希稷贈歌</title>,<text>吾宗後生有儁士。驥子墮地無凡步。不用著論怨潛夫。行潦之水堪挹注。少年嗜好獨殊衆。酷耽簡策絶外慕。沖天自可奮六翮。增價何煩要一顧。世間兒子苦紛紛。雅操英姿兩難具。文章況是我家事。爾更嶄然頭角露。嗟吾未脫文字障。宿習纏繞成癖痼。謬將薄技涴禁闥。擬報主恩歸農圃。九關深深足虎豹。靑娥緝緝工讒愬。居然遂作澤畔人。舊迹茫茫隔煙霧。窮鄕稍足慰離索。與爾隣居愜情素。藏書千卷盡携來。丹鉛點勘窮朝暮。我唱君和互相屬。滿腹璀璨珠璣吐。窮通自是有主張。吹萬不同誰所怒。漁翁田叟好往還。藥圃桑陰課晴雨。寒食淸明看又過。山花野艶開無數。且可眼前取娛樂。何須身外論遭遇。村醪雖薄也堪斟。磈磊須煩洗心胕。醉君酒聽君歌。眼底俗物如蚊聚。携君直上望海峯。共看滄溟片颿渡。</text>
<title>次韻贈張生希益</title>,<text>嘿所居士可笑人。平生蹇拙無寸技。論材却慙隴底松。取實眞同道傍李。中年失計業詩書。謬得虛名動遠邇。朝廷不棄菅蒯微。屬藉出入周衛裏。金鑾手握赤管筆。祕錄不許人人視。無何失脚墮靑冥。弊衣瘦馬來海涘。斥鹵茫茫瘴霧昏。數村煙火漁商市。埋聲閉影類藏逃。野老誰知舊太史。比隣幸得二三子。求仲羊仲君今是。同宗況復古所敦。晨夕正好通薪水。京華舊交豈不多。失意皆同路人耳。此地逢君喜有餘。空谷跫音那可比。通藩撤籬作一家。疆理何須限彼此。東風驅雨夜來顚。小屋臥穩朝慵起。山花村柳覺媚嫵。斗酒早判邀隣里。紛紛榮落豈足道。世間萬事無窮已。歸田大勝作官時。灌畦種木從今始。</text>
<title>翁刈稻</title>,<text>翁刈稻稻未熟。婦舂稻稻帶濕。吏來索租聲如虎。傾盎欲與吏轉怒。請吏且住何怒爲。伏雌可烹黍可炊。吏詬而去首不回。明朝定有追符來。</text>
<title>張希稷有小疾。戲贈長句。</title>,<text>西隣張生本淸羸。忍飢讀書聲吾伊。秋來霜露忽相侵。數日不見令我思。四大假合寓火宅。生老病死紛相隨。至人視身如虛空。何物能病虛空爲。吾儕疲薾眞可憐。嘔出心血惟耽詩。不如抛却學無生。此生庶有休歇時。臞𩑺居士閉丈室。宿命定自毗耶離。一言爲君已膏肓。可能杖藜來聽之。</text>
<title>北邙行 效張王</title>,<text>北邙山下連坡陁。纍纍滿目丘墳多。新墳崔嵬故墳頹。日日但見喪車來。喪車來入山曲。路上人歌山上哭。紅旌粉字高十尺。白骨誰復知榮辱。墳前無地種白楊。斷蓬宿草沾晨霜。狐貍晝眠石床上。見人走入深叢藏。高臺歌舞春風闌。千金難買九轉丹。人生浪作百年計。北邙山前水東逝。</text>
<title>曉行</title>,<text>曉月蒼茫挂山頭。東方漸白風颼颼。板橋霜重馬蹄滑。橋下深溪凝不流。行子貪程氷滿髥。十月寒透木綿裘。誰家煖閤繡被重。醉夢不省催曉籌。</text>
<title>送守夢鄭先生之任襄陽</title>,<text>儒林丈人誰復有。守夢先生未白首。先生滿腹貯經術。絶學擬紹諸儒後。淸朝屬望向來重。八座自是隣台斗。豈無一片著公地。却遣嶺外紆墨綬。餘人咄嗟公獨笑。外內未可論薄厚。況公堂上有壽母。家食不易充旨滫。專城榮養古所重。五鼎之饋百金壽。嶠東謠俗最淳古。臥治定不煩鞭扭。習池風流仍可踐。峴首嘉名良不偶。優游六考樂有餘。不羨簪紳趨卯酉。乾坤納納難容身。世事悠悠休挂口。坐看前輩半飄零。不是江潭卽畎畝。玄翁蕉萃沙老病。更有何人免陽九。如公福德誰得比。任是無譽却無咎。此行何異便登仙。天實寵公公知否。先人遺愛在此土。二十年前曾出守。送公不覺淚潸然。獻詩一篇頭再叩。</text>
<title>雷轟轟 戊午十一月二十二日大風雨雷電</title>,<text>雷轟轟雨滂滂。仲冬之月見電光。天門開闔誰主張。北斗七星錯低昂。龍蛇起陸海波揚。蟄蟲不得安其藏。帝傍玉女亂紀綱。豐隆屛翳橫莫當。四時反覆日月荒。墻傾屋摧萬民忙。書生何與憂陰陽。脫粟在案不敢嘗。閉戶不語淚沾裳。</text>
<title>十一月晦日。夢見月汀先生。</title>,<text>寒齋寂歷淸夜徂。擁褐熟寐遊虛無。月汀先生忽入夢。蕭然古貌溫而臞。陳列圖書薦毫牘。意象不與平生殊。諸公在前相討論。語雖不記饒懽娛。欻然驚覺失幻境。起坐淸淚沾髭鬚。先生風化已踰年。定與列眞遊淸都。下土門生似蟣蝨。精靈降臨牖昏愚。亦憐小子服餘訓。身雖阨窮心不渝。濁世棼棼轉迫隘。斯文喪矣誰能穌。不知造物冥冥裏。若爲簸弄機與樞。先生今在九天上。亦頗念及斯世乎。餘生處世欲何爲。獨保方寸捐憂虞。</text>
<title>夜坐放言</title>,<text>目眚不堪對燈檠。閉眼默坐存黃庭。兀然非醉亦非醒。沖融澹漠中惺惺。萬籟過耳不入聽。神遊物初交混冥。不知我身是誰形。聞昔軒轅謁廣成。遂傳祕訣發道精。愼內閉外物莫攖。守一處和衛生經。竺乾先生譚無生。倂超空色全心靈。迥離生滅脫天刑。二家末分本則幷。摠以靜定爲榦楨。我淪濁世染葷腥。謬攻文墨竊虛聲。形神騷動羸疾嬰。幸爲世棄返柴荊。歸依道妙瘳狂酲。直契眞如遣妄情。兼守玄牝制頹齡。縱未飛昇朝玉京。比之火宅差淸泠。藜羹豆飯折脚鐺。蒲團一座無人爭。此中無辱亦無榮。冥冥風雨暗秦城。回頭不願公與卿。</text>
<title>送白沙李相公赴謫</title>,<text>先生兩朝老。位極三事尊。可無拚一死。早答明主恩。漢老入地完老謫。先生不言難塞責。足見先朝得人盛。二三舊臣寸心赤。三江七澤好亭臺。飄如羽化登蓬萊。嘗聞先生戲語。欲以飄飄如遺世獨立。羽化而登仙。名東岡新亭云。 置之此中飽淸閑。造物小兒無乃猜。故令斥逐落遐荒。邊風朔雪愁奔忙。非無別淚可沾巾。恐有田生能笑人。</text>
<title>大雪次舍弟韻</title>,<text>今年寒早陰氣盛。南至以前三大雪。乍看雲物亂崩騰。稍聽風林響騷屑。須臾飄灑蔽天衢。開戶縱目眞奇絶。欻如天地欲混沌。溟海飛飜鼇極折。屛翳玄冥正王張。陽烏縮頸愁凜冽。大地山河幻形質。堆瓊疊玉巧施設。徑思驢背去乘興。鶴氅生寒銀海纈。閑齋擁褐作吳詠。白戰何人屛寸鐵。豆粥飽來百無思。臥聽簷霤鳴淅淅。</text>
<title>舍弟以金陵道上作見示。漫爾次韻。</title>,<text>詩翁琢句不知老。行吟驢背荒山道。每道此趣少人知。君却稍解無乃早。去歲移家住海濱。幽居寂寂誰與隣。自從君來樂有餘。塤箎迭唱何紛繽。又見金陵道上作。物色渾如我曾到。喜君詩律漸淸新。不妨老兄仍潦倒。天公自是老眼迷。長遣騷人飢欲啼。草屋蓬門了生涯。腰未嘗折頭不低。西家張生幸接宇。日夕沈吟對江浦。徑須呼取共論詩。披褐携筇行雪塢。</text>
<title>苦寒行</title>,<text>去年苦寒近臘天。今年苦寒冬至前。長河怒濤如銀屋。一夜層氷千尺連。乾坤慘慘白日昏。龍蛇蟄藏難自存。共道幽朔殺氣盛。天驕陸梁干時令。不然朝廷政化錯。群陰擁塞微陽伏。吾儕小人都不知。閉戶孤吟氷滿髭。地爐無焰布被冷。獰風日夕搜茅茨。忽憶長安豪貴家。恩光浩蕩春無涯。狐裘獸炭醉耳熱。不怕人間有霜雪。人間霜雪獨侵人。可憐書生多苦辛。不辭一身受寒苦。何時萬物見陽春。陽春若復到窮谷。紇干山頭無凍雀。</text>
<title>長星行</title>,<text>煌煌長星長百丈。出自東極亘天維。彗耶孛耶欃槍耶。人言乃是蚩尤旗。蚩尤死已一萬年。豈有精神猶在天。揚鋩掉旗作氣勢。弄天之兵竊天權。竊天權天何爲。乾坤流血海嶽移。星官狂走長老泣。百年所無今見之。聞昔軒轅戰涿鹿。指南一試禽鐵額。上帝聰明過軒后。日月照燭風霆走。風后力牧在帝傍。下招不煩遣巫陽。赫然天誅孰敢當。一掃妖孼摧凶芒。三階底平七曜光。下土萬國無災殃。小臣不用淚滂滂。</text>
<title>古劍篇</title>,<text>我有三尺古鐵劍。人言本自出昆吾。昆吾之劍可截玉。芙蓉湛湛秋濤虛。千年土花不敢蝕。武昌赤泥安用拭。䱜魚裝匣半欲碎。玉具鹿盧猶可識。世間何限不平事。便欲携贈同心子。長蛟贔屭佽飛怒。白虹慘淡荊卿死。我今將此匣中藏。不令俗子見光芒。只應寒齋風雨夕。時時龍吼殷空牀。</text>
<title>燈花謠</title>,<text>艾蒳煙銷繡閤空。牕間爍爍搖殘紅。蘭膏欲盡虹暈暗。狂花幾瓣懸玉蟲。靑蓮聞說火中生。金粟何緣焰裏成。秋波貯淚看不定。玉釵欲剔還自停。蕭關三載無消息。明晨定有簷頭鵲。羅幃從此不寒冷。丙夜深深照雙影。</text>
<title>送聖節賀使李公春元赴皇都</title>,<text>皇明天祿眞無彊。陛下龍飛四紀強。年年八月萬壽節。四海玉帛朝明堂。我王拱北罄丹誠。李侯將命才且良。誦詩三百豈足道。特達自是如圭璋。五月火雲天欲燒。傳車西出關河長。嚴程踏盡四千里。淸秋應到金臺傍。紫殿晨霞簇仙仗。彤庭瑞靄和天香。螭陛嵩呼拜舞歸。鈞天一夢何微茫。全遼往日纏兵氣。虜騎出沒頗猖狂。自從熊公開幕府。威聲遙讋左賢王。經過不復戒烽煙。領取物色歸詩囊。季子觀周動上國。長孺入漢光大梁。明公此行誰不羨。致身玉京親耿光。君不見周南舊太史。十年滯留成老蒼。壤蟲黃鵠自此隔。矯首雲天神內傷。</text>
<title>洗鋤</title>,<text>農家耘事已畢。老少男婦聚飮。謂之洗鋤。余田居目擊其事而記以詩。田翁白竹笠。田婦靑布裙。烹匏斫瓜薦鰕魚。老瓦盆盛黍酒渾。靑莎原頭桑葉陰。坐來四座農談喧。東家耘較西家晩。低田禾比高田繁。少年行酒長老醉。短袖起舞何蹲蹲。一年作苦一日歡。田家此夕百憂寬。君不見去年吏到索租時。翁姥狂奔三日飢。田家樂事豈易得。勸君醉飽無遽歸。</text>
<title>送別高山督郵金晦而長歌</title>,<text>君不見嶺頭梅。北枝未發南枝開。縱使榮落各有時。不妨同是風霜姿。與君結髮託心交。白水靑松誓不移。自喜芝蘭同臭味。人稱伯仲吹壎箎。有口不欲說往事。可憐吾儕逢百罹。梁獄曾成鄒子書。楚澤共賦靈均詞。謂言波瀾無二源。那知萬事多覆翻。乾坤再新日月明。品彙同霑雨露恩。憐君仍是向隅人。蹩躠作吏趨風塵。長安北去一千里。古驛獨與麏䴥隣。君家嚴君被恩謫。遠作磨天嶺外客。莫恨靑衫在泥塗。猶堪綵服承晨夕。萬死憂虞鬢已班。一生忠孝心如丹。傲吏由來疏節目。遷客不曾開心顏。勸君努力加飡飯。向子讀易知益損。聖主終應察冤屈。淸流定不忘推挽。淸陰老子昔宦遊。到處題詩遍驛樓。憑君一一細和取。大阮小阮名同留。</text>
<title>張元帥出師日。主上親餞于西郊行。</title>,<text>前行後行鐵裲襠。赤羽白羽光煌煌。鹵簿前頭咽鼓吹。君王親送都元帥。借問元帥身姓誰。漢代留侯本多智。胸中金版玉帳經。要與海內除攙搶。向者遼塞有胡塵。楡關以北無堅城。三韓健兒豈不多。隴西都尉先投戈。督府西巡臨鴨水。威聲直壓單于壘。主昏政亂萬事非。王翦謝病頻陽歸。吾王英武奮大義。太祖宗祀重光輝。逆胡游魂待天誅。吾王赫怒張威弧。銅虎兵符下武臺。水犀十萬隨風雷。吉甫文武衆所推。分閫救世非公誰。伏波據鞍氣猶壯。充國論兵謀更奇。壇場禮數久不行。九重有命群臣驚。法駕平朝出西郊。鉤陳壁壘何縱橫。黃金鎖甲八尺身。路左長揖眞將軍。千牛萬罋犒饗遍。密授勝算人莫聞。尙方寶刀秋水寒。玉具鹿盧龍雀鐶。君王親下盤龍榻。付與將軍雙手接。三軍鼓舞聲動地。父老縱觀多感泣。千載恩榮此最厚。百年胡運那能久。有戈必喋可汗血。有旗必懸名王首。遼河碣石漢乾坤。紫塞無復狼煙昏。功成奏凱歸金闕。然後方酬聖主恩。</text>
<title>贈寫眞僧思舜 寺有牧牛派下十六祖師影子。歲久損晦。師爲新之。且欲爲余寫眞云。</title>,<text>十六祖師歸西天。世人不識眞面目。闍梨筆端天眼通。一掃神光滿殿屋。前身定是顧虎頭。宿債曾留瓦棺閣。他時訪我丈室來。須信靑蓮是金粟。</text>
<title>哭靑興君李重老</title>,<text>銀臺省裏別君時。北風慘澹吹旌旗。可憐一去不復還。血入馬灘江水殷。男兒腰間三尺水。未斬逆豎長已矣。英魂不逐夜燐飛。化作靑虹射天紫。</text>
<title>送李尙輔學士掌試嶺南長句</title>,<text>大嶺以南七十州。負山抱海控蠻洲。中間一條洛江流。地靈勃勃人材優。明珠出胎映天球。豫章千尋竹箭稠。德人雖遠舊風留。家家弦誦擬魯鄒。思皇多士王所求。天網一罩期盡收。提綱者誰有李侯。李侯符彩何酋酋。九苞瑞翰翔丹丘。文章致身近宸旒。石室金匱紬春秋。有時簪筆立螭頭。細栴密勿陳嘉猷。掌擧擇士比獮蒐。或不得雋君子羞。春風銜命向南陬。白袍鵠立望行騶。秦臺百鍊解觸幽。萬象好醜那能廋。滄溟深處海若愁。珊瑚正待鐵網搜。鹽車莫遣困驊騮。劍氣不復干斗牛。向來萬事良足魗。貢闈都不分薰蕕。中興更化歲再周。士頗作新知自修。李侯衡鑑更無儔。定知逢掖爭歌謳。春明一出便離憂。何況道路阻且脩。蒼蒼雲木暗龍湫。隴水幽咽無時休。停驂莫上古驛樓。白雲天際長悠悠。公堂唱罷鳴鹿呦。踏筵亦有明星眸。流黃入夢情綢繆。宦遊雖樂別腸柔。歸來趁見安石榴。錦囊千首倘見投。爲君一一相和酬。</text>
<title>送關東方伯金友古</title>,<text>功名黍一炊。勝敗蝸兩角。不知爭底事。一生長齪齪。長安秋暑金石流。袍帽束縛同拘囚。坐曹決事汗如瀉。百事無補徒自愁。喜君飄然辭直廬。按節關東名勝區。驂騑踏遍鳴沙路。三椏五芝充行廚。金剛頂上攬八垓。海濤直撼毗盧臺。回頭下瞰人間世。無限蠛蠓埋黃埃。不是君身有仙骨。宦遊那得神仙窟。送君不覺心飛揚。安得借君霞佩共翺翔。</text>
<title>戲作李承旨病足歌。和澤堂韻。</title>,<text>君不能橫戈鳴劍西擊賊。一盪一決千夫却。又不能靑鞋去作五嶽遊。獨趁飛猱超絶壑。有屨不著欲尋踊。徒然壯氣如山涌。河麋微古所醜。恐被詩人刺無勇。銀臺密邇白獸闥。侍臣接武行相戛。威顏咫尺薤簟滑。不覺纖紋礙輕襪。從來蟻垤解躓人。騄駬未免霜蹄蹶。關情閨閤子豈然。達識𢬵却申屠刖。敦敦獨憑枯梧瞑。十日不上公車謁。吾觀世路劇崎嶇。夷險安危難預圖。樂正大儒傷下堂。長孺名公還墮輿。須知自有尊足者。勃窣槃跚長晏如。</text>
<title>送尹巡察仲素按湖南</title>,<text>嘗聞老氏語。以正治國奇用兵。尹侯於爲治。奇正能竝行。正爲政之榦。奇則其權衡。洽然萬人歡。藉藉騰賢聲。漢廷多良吏。寬猛各有成。子元用武譎。延壽推至誠。湖南國根抵。民悍而兵勍。旬宣用重人。爲輟銀臺英。閔侯有異政。弛張須得平。臨分別有贈。孟博志澄淸。</text>
<title>古意</title>,<text>孔雀被牛觸。罪在孔雀不在牛。不飮砥柱湍。胡爲來近蹄涔遊。牛自有角便解觸。翠尾金花誰復知。君看鴻鵠在雲際。矰弋紛紛安所施。</text>
<title>戲作四禽語</title>,<text>鼎小鼎小。飯多炊不了。今年米貴苦艱食。不患鼎小患無粟。但令盎中有餘糧。乘熱再炊猶可足。我死也何爲者。聲聲悽斷叫復止。問是怕死還欲死。幽林深樹好棲遲。雌雄飮啄飛相隨。籠中翡翠應羨爾。爾生可樂何死爲。稷粥稷粥。米少水多粥難熟。前年大水往年旱。官租未輸農夫哭。喫粥不飽猶免饑。勸君莫厭稷粥稀。各各和同。將相諸公。主恩至重私怨輕。底事睢盱長忿爭。君不見張公得意李公啼。廉藺高風誰得齊。</text>
<title>和淸陰遊淸平錄 以下續稿</title>,<text>淸陰才調懸白日。妙筆淸詩稱兩絶。字如騰蛟鬪蜿蜒。詞如彩霞舒遠天。慶雲山中叩梵宇。一筇踏遍瓊瑤圃。雙碑無字半封苔。薝葍林中花自開。不見當時息菴子。留詩寫向巓崖裏。古人逝矣無與伍。獨爲名山三日住。右西川長句韻鵠卯菴子容蒲團。菴外面面山漠漠。菴中人去五百年。石上留題字半蝕。唯有山前石池水。萬古依然山影落。右息菴韻</text>
<title>龍門山僧萬益。通脫嗜酒。每痛飮擧白。輒稱灑落人。以灑落禪師呼之。五峯李公有詩。遂次其韻以贈之。</title>,<text>酒有何好孟嘉嗜。酒有何過淵明止。高僧若必破戒律。貞婦還須強倚市。我今試問灑落師。酒味何如禪悅味。師言天性嗜米汁。偶入山門稱衲子。不信醍醐解發性。但把餘生付麴糱。一日一斗未云足。却愁靑錢欠三佰。居然頓入不思議。三敎都忘儒道釋。欲知灑落作何狀。煩惱銷融心境廓。谿翁一生不知醉。藥裹叢中坐蒿目。令人媿殺酒箴語。甁與鴟夷誰巧拙。</text>
<title>柏烏謠。送淸河宋宰希進。</title>,<text>臺中柏根如石。春來雨露借恩光。歲寒依舊靑靑色。柏上烏尾畢逋。不向秦家桂樹棲。飛去飛來朝復晡。臺端御史南遷客。淸河縣裏雙鳧舃。柏葉不凋烏不去。歸來又坐臺中席。</text>
<title>古意 二首</title>,<text>白鷺自白烏自黑。半白半黑枝頭鵲。天生萬物賦形色。白黑未可分美惡。山鷄文采錦不如。照影淸潭或自溺。獨憐鷦鷯占一枝。逍遙不羨垂天翼。有鳥飛來云是鳳。羽毛粲粲巢阿閣。桐花竹實豈不美。却向田間啄殘粟。野田黃雀何啾啾。啾啾群起爭相嚇。含羞欲向阿閣飛。昔爲鳳凰今鶡雀。</text>
<title>贈別畸庵子</title>,<text>匹馬今朝發。秋風昨夜涼。窮途理豈愜。貧別恨偏長。棋酒將誰伴。歡娛舊未央。好尋鷄黍約。休戀稻魚鄕。</text>
<title>贈別尹長步</title>,<text>窮冬北風涼。游子在他鄕。鴻雁依南國。龍蛇蟄大荒。風波人事變。存沒故情長。千載羊曇恨。知君倍斷腸。幾待南州信。誰傳北客書。生涯長旅食。歲暮未安居。詩律新功細。湖山舊約虛。一樽容易盡。靑眼意何如。</text>
<title>舟行</title>,<text>一棹西江發。滄波正杳然。雁聲秋色外。帆影夕陽邊。破浪心猶壯。乘桴事可憐。漁翁身世穩。蘆岸繫船眠。</text>
<title>淸風溪閣次韻</title>,<text>咫尺連闤闠。風煙自不通。因人地始勝。造物意偏工。嶽影當軒外。溪雲入戶中。秋光更點綴。緗菊間丹楓。</text>
<title>淸風溪閣。次外舅韻。</title>,<text>吾舅幽居地。淸溪瀉洞門。種松渾欲老。栽竹已生孫。烏几香煙細。晴牕曉旭暄。窮途聊自適。賦與荷乾坤。</text>
<title>哭宋子登</title>,<text>厄會偏吾黨。南州君又亡。可憐心事好。常恨別離長。草草人間夢。茫茫地下郞。平生湖海興。從此轉荒涼。憶昨長安陌。衝泥策蹇來。駐鞭相問訊。分手各遲廻。存沒居然隔。孤惸更可哀。素車乖一送。南望淚盈顋。</text>
<title>江都拜謁曾祖妣墳塋</title>,<text>再拜瞻塋域。東風一瓣香。亂離遭大故。墳墓寄他鄕。宿草回春意。荒山下夕陽。孱孫情事在。此日淚千行。</text>
<title>春遊次韻</title>,<text>窮愁長閉戶。悤悤度佳辰。且對眼前酒。何慙頭上巾。風煙凝淑景。花柳媚殘春。一醉須千日。醒來萬慮新。</text>
<title>安山別業屋後。有香檀一株。乃高祖柳亭公手植。枝榦蒼古。鬱然百年物也。頃爲風雨所折。龍顚虎倒。氣象索然。傷歎感懷。遂成二律。</title>,<text>先祖手自植。居然近百年。無端成委折。不復鎭林泉。杜老江枏歎。莊生社櫟篇。元精理難測。慘淡舊風煙。爲愛虯龍狀。歸田興倍長。亭臺生氣色。老大飽風霜。已負明堂用。偏令志士傷。獨留枯朽質。灰盡尙流芳。</text>
<title>春日安山別業。敬次先祖浩浩亭韻。因示張丈。</title>,<text>舊業惟桑梓。荒涼數畝陰。池臺留物色。花竹媚幽深。野饁還堪飽。村醪自可斟。歸田眞得計。脫馽認天心。田家春苦旱。海國晩多陰。幾處鹽煙迥。孤村花氣深。有詩聊自詠。得酒共君斟。京洛多冠蓋。何人會此心。</text>
<title>又示張丈</title>,<text>此地成幽築。非君誰與隣。漁樵堪作伴。酒賦更相親。廢堰蒲芽嫩。空簷燕語新。諸郞能好事。問字不嫌頻。</text>
<title>哭石田成先生 四首</title>,<text>愛酒陶彭澤。躬耕龐德公。至今高士傳。誰復古人風。天地窮吾道。湖山失此翁。醉魂招不得。彈指大千空。此老今難得。堂堂湖海豪。昏冥聊自適。行誼更誰高。懸解元無累。浮休任所遭。平生得意處。痛飮讀離騷。每惜洲翁沒。相逢淚泫顋。先生今已矣。此道更傷哉。浮世同泡幻。高人一往來。還疑千日酒。爛醉臥泉臺。去歲楊江別。秋天落木時。把杯還舊興。握手更前期。不復床前拜。空留醉後詩。春風一掬淚。沾灑有餘悲。</text>
<title>逍遙寺</title>,<text>靑山上琬琰。碧殿煥金銀。忽覺塵喧隔。因瞻像設新。亂峯當戶闥。飛瀑洒衣巾。岐路長形役。從今結勝因。</text>
<title>山外泉</title>,<text>未到峽中縣。却聞山外泉。雙崖開翠壁。一壑瀉晴川。老樹千章合。危巖百丈懸。征途聊一憩。心賞更泠然。</text>
<title>悄悄</title>,<text>悄悄牕間坐。悠悠客裏情。峽雲時變態。山木晩多聲。處世無長策。窮途作遠行。那堪歸思切。夜夜夢秦城。</text>
<title>紫漿冷麪</title>,<text>已喜高齋敞。還驚異味新。紫漿霞色映。玉粉雪花匀。入箸香生齒。添衣冷徹身。客愁從此破。歸夢不須頻。</text>
<title>雨後出遊示同行</title>,<text>峽中雲雨地。晴景亦佳哉。草樹幽香發。江山濃翠開。石門危棧底。崖寺亂峯隈。珍重同遊伴。相期帶月廻。</text>
<title>芍藥</title>,<text>芍藥翻階上。盈盈媚晩晴。鳳池才子詠。溱水美人情。落蕊隨風擧。殘紅倚日明。客中無意緖。照眼句還成。</text>
<title>示金櫟翁</title>,<text>他鄕聊自適。高館有餘淸。岸幘山風入。憑闌林月生。羸軀須藥補。佳句待君評。好鳥知人意。殷勤盡日鳴。</text>
<title>巖泉寺 絶高迥宜於眺望</title>,<text>縹緲煙霞外。精藍結構牢。層崖臨絶壑。萬象俯秋毫。世界容何物。江山屬我曹。白雲生脚底。始覺致身高。</text>
<title>讀表忠錄。和宋子眞。</title>,<text>身許艱危際。人猜骯髒姿。死綏酬素志。請劍駭明時。事去功仍著。忠成主始知。靑編一腔血。萬古結長悲。</text>
<title>用趙怡叔韻。送扶餘趙宰。</title>,<text>百戰坤靈死。周遭認舊城。英雄名獨在。興廢恨難平。花落何年盡。江流萬古淸。諸公送仙令。多病負班荊。</text>
<title>送金白川之任</title>,<text>海縣饒魚稻。風煙近故都。靑春馳五馬。白日看雙鳧。佇頌萊蕪甑。應還合浦珠。離亭欲相送。恐被鬼揶揄。白川故郡也。得用五馬。</text>
<title>夜臥聞蛙鳴</title>,<text>閤閤群蛙沸。空齋雨歇時。眞堪當鼓吹。誰復問官私。茂草連深巷。潢流溢廢池。終宵喧客枕。不寐強吟詩。</text>
<title>歇馬</title>,<text>行役疲長路。秋炎傲薄陰。揚鞭經古驛。歇馬傍靑林。山響隨樵斧。泉聲雜客吟。倚鞍成小睡。斜日下西岑。</text>
<title>作客</title>,<text>作客豈多日。居然羈旅情。野橋羸馬過。村樹亂蟬鳴。行役思前哲。文章仰大名。小詩吟未就。山際暮煙平。盡日越長坂。羸驂鞭不前。途窮難愜意。計拙且隨緣。曠野生秋色。孤村冷夕煙。眼中遊歷地。湖甸舊山川。</text>
<title>他鄕</title>,<text>他鄕聊飽飯。爲客任浮沈。縣僻群山合。庭空老樹深。病軀須藥餌。詩卷課晴陰。蕭瑟驚秋序。絺衣白露侵。</text>
<title>葡萄</title>,<text>客裏葡萄熟。南州未見霜。種應來大夏。品不數西涼。顆顆摩尼瑩。津津瑞露香。故園栽滿架。風味更難忘。</text>
<title>賦得暝色</title>,<text>日落角聲哀。蒼茫暝色來。乍從深樹起。轉向遠山催。四壁蟲愁叫。千林鳥帶廻。百年長閱此。爲客思難裁。</text>
<title>卽事</title>,<text>野水寒收漲。秋雲晩作陰。故園書未達。歸路夢頻尋。蕭颯憐衰鬢。飛騰負壯心。千秋杜陵老。異代許知音。</text>
<title>淹留</title>,<text>晩飯覺身輕。庭除曳屣行。村煙籠樹白。野水轉林淸。疏懶嬰時謗。淹留慣物情。今年幸秋熟。農戶飽香秔。</text>
<title>有感</title>,<text>白露變淸霜。江潭摧衆芳。風塵老騏驥。矰弋到鸞凰。天遠眞難問。人微謾自傷。古今無限淚。獨立更沾裳。</text>
<title>池亭秋思</title>,<text>秋雨入池塘。北風催早霜。寒蟬藏柳葉。水鳥啄蓮房。詩罷憑危檻。愁來望故鄕。敗荷顦顇色。猶帶舊時香。</text>
<title>客中邂逅李生德久。喜贈一律。</title>,<text>異縣親知少。逢君爲暢然。襟期無近俗。問學早希賢。野館秋煙入。霜林素月懸。燈前一夜話。聚散各隨緣。</text>
<title>山崦人家</title>,<text>山合疑無路。溪回忽有村。松篁擁茅屋。禾黍映柴門。秋日明林杪。淸霜冷石根。卽茲堪避世。何必問桃源。</text>
<title>到西原。諸鄕老置酒相要。席間醉賦。</title>,<text>爲愛田家趣。渾忘野逕遙。寒泉流作澗。古柳臥成橋。村釀仍催漉。隣翁不待招。飮酣爭席罷。秋樹亂鳴蜩。</text>
<title>贈別楊生汝淳</title>,<text>楊子自佳士。相逢懽意深。葭莩敦舊義。蘭臭契新心。野外同樽酒。燈前伴苦吟。風塵湖海客。歲晩別知音。</text>
<title>臥病</title>,<text>久客侵霜露。秋來舊疾纏。近身惟藥裹。遮眼有書編。未撥形骸累。長爲骨肉憐。平生詩癖在。伏枕課新篇。</text>
<title>寄徐秀夫</title>,<text>南來擬見子。世事苦多違。笑我淹留久。憐君落魄歸。湖城秋雁迥。客館暮螢稀。懸榻何時下。相思䞉帶圍。</text>
<title>徐秀夫來訪。旣別寄詩。</title>,<text>相憶令人瘦。相逢喜可知。湖山爲客地。秋日把杯時。意氣惟吾輩。風塵又別離。玄公儻見問。多病強吟詩。</text>
<title>客中聽牙箏 按字書曰唐有軋箏。以片竹潤而軋之。牙當是軋之訛。</title>,<text>秋夜聽鳴箏。絲聲如竹聲。淸催霜葉落。怨徹候蟲驚。法部傳新調。天涯動客情。曲終人欲散。寒月傍簷明。</text>
<title>秋雨</title>,<text>秋雨晩廉纖。輕寒侵薄縑。應催菊花發。故逐暮雲添。草浥蟲聲苦。天長雁翅沾。今宵枕上聽。殘滴灑疏簷。</text>
<title>待鄭子容</title>,<text>鄭子何時到。南征枉驛程。高秋夜來雨。久客不勝情。多病愁淹泊。斯文喪老成。時初聞月汀先生訃。僕與鄭生。俱是月汀門人。 人生足離別。一會未應輕。</text>
<title>雨晴有懷</title>,<text>漠漠連宵雨。朝來霽景淸。故人期不到。秋日恨難平。歸路千山外。湖天一雁聲。新詩多苦語。認是客中成。</text>
<title>野闊</title>,<text>野闊何時盡。秋高客意迷。孤鴻入雲沒。老馬向風嘶。行役身難健。窮通命不齊。新詩爲遣悶。吟罷轉含悽。</text>
<title>月汀先生挽詩 三首</title>,<text>一代文章伯。三朝老大臣。典刑留琬琰。勳業在麒麟。白屋分餘照。靑雲仰後塵。巋然今已矣。雪涕問蒼旻。伯仲稱聯璧。雲霄看雁行。台階推事業。山斗擅文章。華夏聲名動。耆英禮數光。堂堂五福備。不朽更流芳。誨掖勤提耳。愚蒙早服膺。推書與王粲。遣騎覓張憑。小子將安放。窮途慟轉仍。平生瓣香在。一點已傳燈。</text>
<title>雪後寒甚。殘菊猶自可觀。感而有詠。</title>,<text>萬卉繁仍脆。孤芳淡自奇。冒霜初吐蕊。經雪尙含姿。共詫重陽翫。因成歲暮期。莫嫌憔悴甚。偏與主人宜。</text>
<title>次韻答李士謙</title>,<text>愛爾多幽意。兼工五字詩。比隣卽蘭室。群從摠瓊枝。潦倒慙前輩。飛騰讓異時。平生百事拙。靜默或能之。來詩有看君能靜默之語</text>
<title>安陽川上歇馬</title>,<text>㶁㶁溪聲合。臨流稅鞅初。枯芻秣疲馬。殘飯施游魚。村柳晴仍暗。山花暖欲舒。浮雲蔽京國。回首更愁余。</text>
<title>哭秋浦黃公 五首○爲外舅楓溪公作</title>,<text>執友今誰在。斯人已矣夫。世難容此道。天酷禍吾徒。鵩鳥妖先兆。龍蛇讖忽符。可憐新雨露。猶足潤黃壚。嚴譴傷心日。離亭把臂時。神明臨正直。生死荷恩慈。宣室仍無召。泉臺本不期。親朋半零落。存者命如絲。絶域初銜命。邊疆未解兵。投文馴海若。握節傲長鯨。九死丹衷在。千秋白日明。方知漢法密。不貸一蘇卿。江榭曾聯榻。坡山共束脩。塤篪齊伯仲。贈處慕回由。往事渾如夢。餘生等是浮。不知泉壤裏。還繼舊游不。戚矣懷沙賦。傷哉殄瘁詩。病因卑濕劇。才或急難思。一介難行李。三空重度支。白頭無限慟。非獨爲吾私。時方擇使日域。而經用且竭。不無九原之思。故第三聯云。</text>
<title>送林東野點馬赴關西</title>,<text>關右擅名勝。此行眞若仙。煙霞妙香寺。歌吹浿江船。樂事兼淸賞。丰姿正妙年。誰憐病摩詰。丈室坐翛然。</text>
<title>江亭晩景</title>,<text>落照映江面。微涼生樹間。眼中一帆度。天際孤雲閑。露頂倚危檻。抛書看遠山。直須留十日。興盡始應還。</text>
<title>泛漢舟中。與紫元，仲淵，天章同賦。得蕭字。</title>,<text>解纜風初起。披襟望轉遙。煙分獨去鳥。沙認早歸潮。蛟窟涎仍積。烏檣影自搖。只愁詩令急。吟鬢坐蕭蕭。</text>
<title>又得無字</title>,<text>江漢浮天闊。輕舟泛泛孤。長風凌汗漫。灝氣接虛無。客夢驚孤鶴。行廚斫巨鱸。平生張翰興。直欲向東吳。</text>
<title>泛漲</title>,<text>積雨秋濤漲。江源月岳傾。海門容不得。沙岸浸全平。鷗鳥生涯闊。蛟龍氣勢生。扁舟好乘興。拚却性命輕。</text>
<title>穫稻</title>,<text>白露郊原冷。汚邪早稻黃。屯雲卷䆉稏。積水見蒼茫。出碓精如玉。翻匙滑更香。前溪秋潦盡。兼有蟹銜芒。</text>
<title>雨中示隣人</title>,<text>處世苦濩落。歸來滄海頭。天低煙浦晩。山擁鹵田秋。一雨催寒事。孤吟動客愁。比隣足相識。差可慰淹留。</text>
<title>蟋蟀次韻</title>,<text>繞屋多衰草。終宵蟋蟀聲。天機眞動聽。時物轉關情。淅淅霜威逼。看看月魄盈。客牕偏側耳。愁坐到天明。</text>
<title>次韻示張生</title>,<text>暖日烏皮穩。頹然夢自牽。身閑病差減。思澁句難圓。魚稻饒秋味。風煙媚海天。何妨蔣詡逕。籬落近相連。</text>
<title>鷺江途中雨行</title>,<text>羈旅推前哲。無嗟行路難。衝泥瘦馬怯。冒雨小僮寒。村樹煙中遠。江沙望裏寬。奚囊仍在背。詩好有誰看。</text>
<title>歲暮答畸庵子</title>,<text>千里素書到。故人情可知。憐君尙流落。笑我更羈離。歲盡懷彌惡。天長夢亦遲。閉門三尺雪。腸斷對瓊枝。</text>
<title>別字摩詰戲吟</title>,<text>本自空名相。何須較舊新。前身定居士。餘事作詩人。香火長齋夕。吟哦爛醉春。故吾元不變。隨處摠天眞。</text>
<title>苦雨</title>,<text>春雨本催花。雨多花事賖。凄凄寒氣動。稍稍晩風加。陌上停游騎。城頭濕暮鴉。故園歸未得。空憶長桑麻。</text>
<title>風雨</title>,<text>澤國多風雨。冥冥苦未休。雲煙迷迥野。節序送窮秋。氣閉龍蛇蟄。寒䨪雁鶩愁。客居蕭瑟甚。空攬木綿裘。</text>
<title>客裏</title>,<text>客裏無懽意。燈前只苦吟。三秋風雨夕。一片歲寒心。薄俗防機阱。窮途愧陸沈。平生好詞賦。不解博黃金。濩落身仍困。羈棲迹未安。短衣隨李廣。長鋏和馮驩。冷雨經秋歇。孤燈入夜寒。親朋各南北。詩就共誰看。</text>
<title>桂陽途中</title>,<text>霜飛西候盡。澤國氣蕭森。雁起秋田闊。鵰盤暮壑陰。樵蘇尋古道。煙火傍寒林。家在連山外。遙瞻雲際岑。故自羈遊慣。仍將寵辱齊。路長秋草遍。天迥暮山低。暖浦留鴻迹。危橋澁馬蹄。孤村客歸處。日脚赤雲西。</text>
<title>還家</title>,<text>路出蘇峯外。村臨大鹵邊。海明含落日。山暗逗秋煙。久客無佳況。貧家足靜便。還憐舊書帙。仍傍小牕前。</text>
<title>楊花渡</title>,<text>別浦收寒漲。層氷閣晩沙。海門天際闊。帆影日邊斜。積氣䨪江樹。長風卷浪花。大堤堤上住。一半是漁家。江合波濤壯。潮平島嶼浮。寒天趁行旅。落日待歸舟。雪暗迷深嶽。沙長接幸州。平生破浪興。搔首立汀洲。</text>
<title>刺促</title>,<text>刺促復刺促。征夫多苦心。野橋欹閣岸。村逕細穿林。海氣䨪寒日。江雲結晩陰。匣中孤劍在。時復作龍吟。</text>
<title>次韻詶寄金晦汝</title>,<text>艱危各南北。骨肉迭悲憐。我住雲山外。君歸瘴海邊。田園無樂土。風雪逼寒天。相憶川原隔。難乘訪戴船。每作經年別。因成避世行。夢中迷客路。詩裏見君情。兵氣連雲黑。妖星照夜明。可憐西笑地。非復舊秦京。</text>
<title>風雪夜吟</title>,<text>向夕牕扉振。寒聲自遠林。風雲渾朔氣。凝閉豈天心。短褐空齋冷。孤燈半壁陰。不知門外雪。添得幾分深。</text>
<title>雪後次舍弟韻</title>,<text>急雪連昏曉。遙山遞晦明。乾坤初霽色。林壑轉寒聲。凍雀翻還墮。飢鳶噤不鳴。袁安僵臥久。乘興也難行。</text>
<title>次韻</title>,<text>不奈玄冥虐。仍愁巽二饕。家貧妻只瘦。衣弊女長號。積雪籬根短。晨曦樹杪高。和詩拈惡韻。凝坐費搜牢。</text>
<title>烽火 金陵道上作</title>,<text>雪外千峯暝。雲間幾點明。遙遙自關塞。夜夜報秦城。風急偏難定。星疏乍欲爭。腐儒逢世亂。看此寸心驚。</text>
<title>雪中過西隣。醉歸寄謝。</title>,<text>濁酒兼淸酒。君家似我家。深杯融雪片。好句入燈花。浮世悲歡足。窮途意氣加。醉歸煩遠送。寒月半輪斜。</text>
<title>送安察訪斗元之任平陵</title>,<text>作吏意何如。靑春佩綬初。官曹似是馬。傳舍不歌魚。花雨鳴沙暖。金波鑑水虛。爾時相憶否。休惜八行書。</text>
<title>伏枕</title>,<text>伏枕淹時月。將迎俗累輕。老仍留法喜。閑却進毛生。臘盡餘寒在。牕虛返照明。平生愛蕭散。病裏道機淸。</text>
<title>睡</title>,<text>閑與病相適。睡將慵有期。偏酣晩飯後。直到午鷄時。蘗枕涼仍穩。桃笙滑更宜。夢周非我事。那復歎吾衰。</text>
<title>風雨</title>,<text>乾坤積陰氣。風雨振空林。似與蛟龍便。難知眞宰心。茅齋渾欲倒。大陸半成沈。獨有寒鷄叫。膠膠不改音。</text>
<title>中秋月</title>,<text>今夜中秋月。高開万里雲。遙空添爽氣。列宿掩繁文。蟾兔初誰見。山河乍可分。茅齋看不厭。涼影坐紛紜。</text>
<title>客次示仲淵</title>,<text>悄悄客子恨。悠悠難自裁。雨聲聽不盡。寒事坐相催。櫪馬飢長臥。城鴉暮却廻。非君念幽獨。誰復寄詩來。</text>
<title>雪夜吟成示張生</title>,<text>今年冬暖甚。竟月雨濛濛。忽作中宵雪。仍號大塊風。閉門雙鬢白。擁褐一燈紅。却憶西齋客。幽懷與我同。</text>
<title>南至日作</title>,<text>宿霧䨪寒日。崇朝鬱不開。何知積陰裏。忽報一陽回。生意乾坤在。窮愁節序催。龍蛇莫深蟄。地底有微雷。</text>
<title>畸翁自湖中來訪。仍有海西之役。有詩見贈。次韻以詶。</title>,<text>別後三年夢。燈前一夕懽。浮名揔身外。浪迹各雲端。羸疾何時健。儒生自古酸。憐君又行役。歲暮弊裘寒。</text>
<title>天章新入玉堂。以詩風之。</title>,<text>禁直綾衾暖。仙曹玉署姸。何堪着吾輩。本不要騰騫。萬事名相累。孤蹤病自全。黃公酒壚在。幾日醉同眠。</text>
<title>李巡邊先夫人挽詩</title>,<text>禮得三從備。身膺五福幷。門闌有棨戟。兒子作干城。結解同泡幻。哀榮盡死生。將軍多部曲。擁路送丹旌。</text>
<title>雪中見雙鶴徘徊澤畔</title>,<text>慘淡郊原暮。蒼茫浦漵寒。何來雙白鶴。忽下海雲端。雪覆靑苔凍。風凋玉羽殘。崑山與玄圃。好去啄琅玕。</text>
<title>雪</title>,<text>夜來三尺雪。朝起眩雙眸。麥壟都難辨。田家不復愁。白煙拖樹杪。黃雀集簷頭。殘臘添蕭瑟。空齋攬弊裘。</text>
<title>雪後詠月</title>,<text>片月今宵白。千峯暮雪晴。乾坤都瑩澈。蟾兔轉分明。泉室潛蛟泣。林棲睡鵲驚。桂宮寒透骨。孀獨羿妻情。</text>
<title>天章乘傳過弊廬。臨別贈此。</title>,<text>飮啄殘生困。逢迎好客稀。故人驅使傳。乘興到林扉。把酒燈花落。論詩雪色飛。別君當歲暮。怊悵寸心違。</text>
<title>歲除日。行謁先墓途中作。</title>,<text>兀兀鞭羸馬。行行越亂岡。海風融淺雪。林旭曬輕霜。徂歲那能駐。流光本自忙。遙知故松柏。寒色待靑陽。</text>
<title>安陽道上</title>,<text>荒歲猶春色。征途麗景遲。麥深藏雊雉。花暖惹遊絲。雨足村渠滿。煙生隴樹滋。平生適意事。馬上得新詩。</text>
<title>斗尾棧</title>,<text>地坼江門豁。天低峽嶂圍。喧林靈籟動。觸石斷雲飛。危棧臨哀壑。層陰送落暉。漠源從此去。迢遞幾時歸。</text>
<title>贈任茂叔</title>,<text>放逐元吾道。文章敢自輕。乾坤雙鳥在。風雨獨鷄鳴。白屋憐生事。靑山不世情。玄亭雖寂寞。問字有諸生。</text>
<title>龍津</title>,<text>古城臨渡口。危棧轉山腰。嶽勢龍門近。江源月峽遙。沙頭駐征馬。煙際待歸橈。疲薾長岐路。那堪雙鬢凋。</text>
<title>溪行</title>,<text>行行不覺賖。步步入煙霞。曲折水屢渡。聯緜山轉遮。馬銜路傍草。鳥啼林外花。應須早投宿。西崦有人家。</text>
<title>送天章赴龍灣。迎候尊尙書之行。時尙書使竣且還。因聞聖天子萬福。首章用以志喜。</title>,<text>客自長安到。因傳吉語來。遼關眞氣動。析木使星廻。北極元無改。東胡遂可摧。野人耕鑿穩。何恨在蒿萊。才子稱家聲。聯翩雙璧明。經春陟岵思。六月度關行。草樹凝衣彩。風雲入筆精。遙知鴨江上。歌吹擁歸旌。</text>
<title>今是齋次韻</title>,<text>幽居何所作。占斷一區春。花竹連三徑。風煙共四隣。涼簷眠白日。虛室絶紅塵。客到供疏糲。田家不諱貧。漠漠溪煙淡。蒼蒼村樹稀。爲農爭地力。觀物閱天機。偃仰身堪適。飛騰計已非。應同張仲蔚。秋草掩荊扉。</text>
<title>酬天章將向龍灣見寄之作</title>,<text>聞君向西塞。幾日到龍灣。妙歲頻乘傳。新秋正出關。驛樓淹暮雨。官樹對晴山。詩自趨庭得。何煩倩我刪。</text>
<title>奉送謝恩使李公慶涵赴皇都</title>,<text>玉帛行將命。燕臺路幾千。中原多難後。下國受恩偏。未答生成澤。俄崩覆燾天。只應黃道日。依舊羽林懸。稼牧家聲遠。名流更老成。趨朝雙鬢白。報主寸心明。路出千年柱。行穿萬國兵。懸知執玉地。無限抱弓情。</text>
<title>小階牧丹</title>,<text>衰疾歡情謝。名花照眼奇。何嫌衡宇裏。獨占艶陽時。日萼薰書帙。天香入酒巵。今朝忽惆悵。風雨半離披。</text>
<title>雨後和張生希稷</title>,<text>默默度朝曛。搖搖愁緖紛。窮鱗強濡沫。挺鹿不成群。細雨飛斜日。輕雷輾薄雲。憐君爲客久。歸夢惱回文。</text>
<title>哭金長湍尙寬</title>,<text>不謂遽如許。窮途鬼伯催。三年抱荼毒。一夢泣瓊瑰。舊業憐懸磬。親朋憶把杯。倚閭無限淚。應復徹泉臺。我昔纏奇疾。公來問弊廬。飄零相籍在。契闊重欷歔。萬事風波後。孤生露電虛。柴門他日約。不復煮秋蔬。維曾有寄題公齋舍云。他詩會作柴門客。共煮秋畦雨後蔬。</text>
<title>天章隨體察幕府。路出郡治。有詩見寄。次韻以酬。</title>,<text>多才良自苦。行役問如何。政是觀兵日。難成載酒過。病從閑後減。秋入鬢邊多。相憶盈盈恨。雙星隔絳河。</text>
<title>贈別趙生錫胤</title>,<text>得爾十日留。病夫寬百憂。書應與王粲。詩不問之罘。歲暮摻別袂。朔風吹弊裘。斯文一線在。努力勉藏修。</text>
<title>次韻寄長洲叔</title>,<text>寂寞度朝昏。齋居帶病痕。聰聞鬪蟻動。瘦作老鴟蹲。削迹甘藏用。逃空爲避喧。殷懃謝吾叔。臭味本同源。</text>
<title>再用前韻</title>,<text>善病長關戶。庭苔沒屐痕。途窮無籍在。道屈任藏蹲。伏櫪騏驎瘦。爭巢鳥雀喧。桃花自開落。誰肯問眞源。</text>
<title>挽張訓導</title>,<text>古人重敍族。同姓寡吾門。此地開三徑。吾家隔一垣。林遊聯杖屨。社飮對匏樽。俛仰成陳迹。餘生只淚痕。</text>
<title>哭尹晦遠</title>,<text>淚落自沾髭。聞君長逝時。多才妨息偃。一病爲驅馳。斷斷堅貞操。英英短小姿。異時人物論。中夜足悽其。</text>
<title>故許相國夫人挽詩</title>,<text>相國群公表。夫人八耋尊。鸞書拜恩渥。象服絢閨門。台拆經三載。堂封合九原。殘生滯江海。無路送朱幡。</text>
<title>哭張扶餘㬇</title>,<text>落落張元帥。身分玉帳符。家聲稱令弟。宦績宰名都。泡影斯須盡。棠華一半枯。傷心馬江水。不見下雙鳧。</text>
<title>曉行文義途中</title>,<text>落落疏星沒。蒼蒼宿霧迷。聽鷄發古縣。策馬渡前溪。醜石危臨岸。霜花冷壓蹊。昏昏續殘夢。不覺帽簷低。</text>
<title>曉行</title>,<text>逆旅侵晨發。穿林細逕斜。暗村遙認樹。枯塹窄橫槎。霧漲渾如海。霜淸不作華。流年看雙鬢。行役一長嗟。</text>
<title>金山寺丈六金像燬於倭燹。寺僧將復經始。爲成一詩。</title>,<text>聞說西方聖。金光丈六身。三韓留妙相。一炬化兵塵。寶蓋雲空影。天花冷自春。大千瞻仰地。檀施定何人。</text>
<title>別懷玉上人</title>,<text>客路仍嚴命。空門不世情。翻成桑下戀。眞作夢中行。四牡凌雲嶠。是日將踰熊嶺之險 孤筇寄化城。異時支許約。蓮社莫寒盟。</text>
<title>九月晦日。金馬郡逆旅作。</title>,<text>秋懷自憭慄。秋盡更添愁。氣候侵衰鬢。風霜入弊裘。魂飛象魏闕。跡滯馬韓州。報國唯方寸。平生拙自謀。</text>
<title>甄萱</title>,<text>百濟中興日。甄王躍馬年。江山擅形勝。戰伐鬪機權。運去雄圖盡。城留王氣遷。神嵩亦消歇。成敗兩茫然。</text>
<title>赤裳山城僧院 山中有實錄閣</title>,<text>斗絶煙霞表。群峯勢自朝。金城臨鳥道。紺殿壓龍標。不怕三災到。誰言十地遙。更瞻藏祕錄。瓊笈閣層霄。</text>
<title>賦得嗚咽水</title>,<text>流水復流水。潺潺日夜鳴。有何無盡恨。長作不平聲。隴外征人怨。天涯逐客情。那堪枕上聽。歸夢轉難成。</text>
<title>次梁子漸韻。留別二梁。</title>,<text>梁氏名亭子。湖南第一州。淹留眞愜意。聚散却生愁。詩律還吾輩。才聲各勝流。霽巖他日約。臨別重回頭。</text>
<title>望海</title>,<text>一碧蒼茫外。惟看落照孤。靑齊杳何許。方丈本虛無。鼇背分雲嶠。魚睛弄月珠。長風如可借。破浪在須臾。</text>
<title>行莞島中</title>,<text>地盡溟波外。山如蜀道危。深冬多碧樹。亭午失陽㬢。大壑龍蛇橫。窮林虎豹飢。惟應木客在。見我獨行時。颯颯聞天籟。淙淙響暗泉。深林一線路。大木百圍顚。嘯谷多山鬼。啼叢或杜鵑。防身有孤劍。落日看秋蓮。</text>
<title>加里海鎭</title>,<text>漲海波濤積。孤城睥睨懸。扶桑帆影外。蜃市酒杯前。畫角鳴寒日。危旌入暮煙。樓船罷擊櫂。戍卒月中眠。</text>
<title>呈梧牕公</title>,<text>世事初誰料。茫茫只可悲。幾年曾澤畔。今日又天涯。地盡南溟闊。心懸北極垂。惟應看方藥。不用和陶詩。</text>
<title>行色</title>,<text>一夜北風急。山椒殘雪明。人煙村逕僻。虎跡野橋橫。行色看孤劍。流年送半生。寒衣未寄到。遙想老妻情。</text>
<title>贈牛山處士安士彥</title>,<text>相憶十年別。天涯問索居。泉聲遠壑淨。燈影小齋虛。報國心腸熱。論交鬢髮疏。平生抱膝意。莫惜著新書。處士善論兵。余強請著書。</text>
<title>松廣寺贈玉上人 寺在曹溪山</title>,<text>曹溪一勺水。千古發眞源。空潭印寶月。寒影浸山門。僧梵晩林響。佛燈深殿昏。團焦老衲在。對我共忘言。寺前有印月潭</text>
<title>光山任宰與鄭中書。共集風詠亭。送潭守李茂伯。僕以病不能赴約。怊悵有詩。</title>,<text>名亭駐皁蓋。祖席近滄洲。各是天涯客。應思洛下遊。羈禽羨歸翼。班馬怨鳴騶。病負淸尊興。孤吟欲白頭。</text>
<title>次玄軒先生韻。題煕師卷。</title>,<text>問法翻成妄。忘言便是禪。叢林近初地。落日到諸天。僧定鍾鳴後。香消梵放前。病夫渾懶散。無意辨空玄。偶論老釋異同故云</text>
<title>萬馬谷</title>,<text>朝行萬馬谷。氷雪正槎枒。遠壑盤孤隼。空林集亂鴉。山形擬崤鄳。地勢似褒斜。表裏通都會。關防自可誇。</text>
<title>完山府</title>,<text>槃槃一都會。形勝冠南方。割據當三季。神靈啓百祥。唐家隴西郡。漢代沛豐鄕。樓閣通雲氣。長瞻五色光。</text>
<title>寄湖南方伯 余向山郡。而方伯將巡海邑。</title>,<text>寄語湖南伯。論交已老蒼。棠陰駐征蓋。梅影入離觴。繡斧凌山雪。紅旗拂海霜。平生報國意。中夜各回腸。</text>
<title>長水縣示張宰仲會</title>,<text>湖外知名縣。溪山擁郭淸。炳靈鍾間氣。元老佐昇平。黃翼成公實邑產也 亭僻風林近。牕虛雪嶂明。靑眸有賢宰。家釀解相迎。</text>
<title>數日來風雪陰霾。氣候不佳。西北得無有警報乎。發於吟詠。觀者其謂余過憂乎哉。</title>,<text>南州不應爾。氣候似邊頭。雪暗陰風怒。雲霾白日愁。無端京國戀。益切朔方憂。寄語山西將。防胡貴伐謀。</text>
<title>昇州</title>,<text>湖南五十郡。淸絶說昇州。翠竹家家色。晴川曲曲流。雖無越女笑。欲作賈胡留。更有紅亭好。堪消客子愁。</text>
<title>贈林宲之</title>,<text>今夕知何夕。天涯見故人。同爲擁傳客。俱是戀恩身。酒淥傾還灎。燈花落更新。停杯問京洛。衮衮意彌眞。</text>
<title>送林金吾宲之奉使耽羅</title>,<text>此地消魂別。天涯歲欲徂。片帆滄海闊。千里客星孤。鼇矗連雲背。鰕張撥浪鬚。陽侯能解事。定避執金吾。</text>
<title>用前韻。贈別湖南方伯。</title>,<text>相知恨不早。奈此鬢毛蒼。旅館還今夕。離筵且此觴。共霑新雨露。曾閱幾風霜。贈別無多語。深情結寸腸。</text>
<title>礪山途中</title>,<text>萬古長嗟地。羈遊鬢欲華。鄕情憶茱菊。歸興趁椒花。暮雪鷄城暗。蒼山驛路賖。惟應榮羸馬。莫遣後棲鴉。</text>
<title>廻鑾日。扈從志喜。書事示同行諸詞伯。</title>,<text>城闕妖氛豁。江湖御氣廻。鉤陳圍大陸。華蓋拂輕埃。司隷儀章在。金吾法仗開。中興有諸將。誰定畫雲臺。憶昨蒼黃日。誰知有此辰。欃槍中夜落。鹵簿一時新。萬品元無改。三靈自有神。禁城佳氣色。冠冕趁靑春。</text>
<title>哭沈舍人德顯</title>,<text>淚洒南雲黯。君今已九原。秋天失鵰鶚。淸廟隕璵璠。疽發緣憂國。魂歸定戀恩。眇然人物日。心事共誰論。德顯病疽卒萬死餘雙鬢。殘年看中興。雲霄眞自致。風燭已難憑。詞翰靑編業。韜鈐玉帳能。不堪多難後。存沒恨相仍。</text>
<title>送申功甫之任沔川</title>,<text>御史霜臺峻。郞官粉署姸。却緣勞侍從。聊此領山川。五馬行湖外。雙魚問日邊。知君有能事。臥閤輟蒲鞭。</text>
<title>哭李新溪子威丈 三首</title>,<text>期慘痛未定。寢門仍哭君。心摧對斜日。淚洒入停雲。往事那堪憶。深情不假文。殘生但有骨。無路撫孤墳。杜谷連門住。忘形卽我師。堪追二仲好。況有阿戎奇。各閱窮通境。翻成聚散悲。呑聲遽死別。唯待九原期。驥足何曾展。知非百里才。神君眞不忝。鬼伯忽相催。柳翣悲風冷。萱闈暮景頹。居然念存沒。坐覺寸心灰。</text>
<title>尹舍人先夫人挽詩</title>,<text>旣盡閨門懿。偏爲造物優。八齡稱大耋。諸子摠名流。頹景崦嵫夕。悲風錦水秋。升堂知已矣。洒涕向山丘。</text>
<title>送姜判校弘重奉使日本</title>,<text>不是鴞音變。那看卉服來。却煩蘇武節。仍藉陸生才。裨海風濤靜。淸秋氣候開。王靈無近遠。殊俗莫相猜。</text>
<title>戲作禪語。示英上人。小兒強作解事。不必溷之軸中。</title>,<text>欲知眞性體。無礙亦無通。洞洞元非相。明明不是空。千江惟一月。萬竅本同風。會得毗耶路。何心鬪異同。</text>
<title>用趙怡叔韻。呈延平相公。</title>,<text>頹波難障遏。危鼎待扶持。不有深長計。誰陳樸直詞。寸心惟戀主。雙涕獨傷時。夜夜江湖夢。朝天近玉墀。時坐言事出江外</text>
<title>送尹從事樂天</title>,<text>喜氣傾東表。恩綸下北辰。玄端重儐相。靑瑣輟詞臣。禁掖梧桐樹。關河析木津。只愁鳴玉地。難見却金人。</text>
<title>鄭內翰杺挽詩</title>,<text>芝眉恨未覿。玉樹忽先萎。祕史知誰繼。修文事可疑。旅魂招更遠。哀挽咽逾悲。斟酌西河慟。何人淚不垂。</text>
<title>挽李丈殷老</title>,<text>白麓羈棲久。靑溪邂逅頻。衣冠憐古貌。談笑見天眞。榮進龍頭選。郞潛鶴髮身。瞥然泡影盡。懷舊爲沾巾。</text>
<title>舅弟朴德一亡內挽</title>,<text>中表似連枝。情深髫齔時。居然成長大。各自有妻兒。賢婦忽無祿。衆雛眞可悲。存亡兩隔絶。南望淚雙垂。聽說蘭摧日。全家困伯強。呻吟憐稚孺。奔逬惱尊章。骨肉都無藉。存亡各異鄕。傷神我弟在。孤僨鬢蒼浪。</text>
<title>題劉翁卷次韻</title>,<text>劉翁住北郭。自有好亭池。坐對橫斜影。行攀偃蹇枝。家貧猶醞酒。客到強題詩。待我身差健。幽尋會有時。</text>
<title>挽崔皡如</title>,<text>邂逅眞如舊。升沈各不忘。何論同臭味。直取好心腸。乍入尙書省。飜成地下郞。傷心故姬在。孤影繐帷涼。</text>
<title>挽李丈資</title>,<text>令弟雲臺表。堂堂柱石姿。天倫宜挺拔。夫子獨棲遲。驃騎名何減。林泉迹自奇。居然隨物化。歸旐卷寒颸。</text>
<title>鄭直長內挽詩</title>,<text>鄭丈從遊慣。田居舊接隣。時爲座上客。聽說室中人。井臼能安分。杯盤或撥貧。如今已陳迹。哀挽一沾巾。</text>
<title>吳兵使挽</title>,<text>福將眞難得。金貂位望尊。分符幾名郡。擁節摠雄藩。甲第方三鼎。堂封忽九原。欲知餘慶遠。蘭玉好兒孫。</text>
<title>諸詞伯集企齋舊墟。澤風子有詩屬和。次韻贈主人申生。</title>,<text>寂寞山河感。諸公把酒歸。泉枯失瀑布。石老長苔衣。堂構人猶在。分留興不違。病來觴詠闊。牽帥借光輝。</text>
<title>寄淸陰</title>,<text>丹心違禁闥。白首意何如。凜凜歲寒後。蕭蕭風雨餘。瞻天愁虎豹。對月嫉蟾蜍。好趁窮愁日。聊成石室書。</text>
<title>題李學士兄弟急難圖</title>,<text>自倭奴搆難。毒鋒所及。千里漂血。其孤人之子。寡人之妻。殘人兄弟。不可勝數。當其變者。子或不能濟其父。婦或不能存其夫。含痛茹恨。腐心而沒地者何限。叔載甫一病孱措大。乃能出氣拚死。全骨肉於急難之際。蓋其誠至故志壹。志壹故氣完。是足以感神明之護持。却兇賊之炰勃。惟其初不爲獨全計。故能竟至于兩全也。茲非千古異事哉。李侍講以是帖見示。擊節嗟賞。係以小詩。兵戈滿天地。原隰足傷悲。爭死古稱美。雙全良獨奇。雁行無斷絶。花萼重榮滋。解使民彝重。新圖幾首詩。</text>
<title>挽邊丈</title>,<text>屛迹沈冥日。幽居莽蒼邊。未成陪杖屨。空復望林泉。孝謹風猶在。兒孫業可傳。忽聞乘化去。哀挽一悽然。</text>
<title>朴同樞慶新挽</title>,<text>先公與夫子。朝著接英躔。年事庚辛近。科名甲乙聯。孤生惟涕淚。往迹似雲煙。媿負生芻奠。空題薤露篇。</text>
<title>宋木川丈挽</title>,<text>彭澤休官去。龐公盡室藏。鶴臞輕飮啄。松老耐風霜。豈乏金丹術。同歸石火光。居然念先分。南望爲沾裳。</text>
<title>哭鄭泰甫</title>,<text>淚落爲長呼。斯人命也夫。何期遽如許。不復少須臾。獨有雙親老。曾無數尺孤。百年同幻境。歸去臥黃壚。</text>
<title>寄鄭紫元</title>,<text>歲暮一相別。春回仍未還。卑陬戎馬際。羈旅道塗間。才達官逾宂。機疏謗未刪。郵筒有逋債。信筆寄關山。鄭子布衣英。靑春乘傳行。團圓中表會。披寫客間情。幕府須鳴玉。關山未解兵。橫金主恩重。莫恨滯邊城。</text>
<title>次正使登漢江亭韻</title>,<text>華蓋星辰上。仙槎浡澥東。亭臨蛟窟黑。波映獸袍紅。自得江山助。應添筆翰雄。儘多梁苑客。誰賦楚宮風。</text>
<title>次正使遊漢江韻</title>,<text>輶軒趁暇日。彩舫作淸遊。客自蓬萊到。江如章貢流。煙波望不極。霞鶩景曾收。定有鄕關思。天涯轉覺悠。正使是江西人蘭橈催更緩。簫鼓咽逾喧。月吐波相漾。潮廻岸有痕。風雲高興愜。江漢大名存。媿乏雙金重。叨登九級門。</text>
<title>具內翰鳳瑞先妣挽</title>,<text>碩人稱盛族。內翰是佳兒。絳帳留家訓。萱闈奉母儀。崦嵫催急景。江漢送靈旗。多少升堂客。爭題相紼詞。</text>
<title>挽沈檼 德顯之子。德顯沒纔三歲。而檼又夭。</title>,<text>名家稱外內。妙譽自兒童。一夕蕙蘭殞。三秋橋梓空。生年輸賈誼。死孝劇王戎。淺土龍門麓。丹旌遡晩風。</text>
<title>挽權察訪霔</title>,<text>洛社分張後。湖山邂逅辰。相憐臭味合。奈此別離頻。暮境沾微祿。他鄕送幻身。停雲杳南極。寄挽自沾巾。</text>
<title>韓高城挽</title>,<text>上黨流風遠。坡山問道勤。論兵是餘事。學禮更多聞。華髮饒奇計。雲臺策大勳。傷心喪亂日。孤櫬寄江濆。</text>
<title>送天章出守南陽</title>,<text>零雨濕征衣。熊轓出近畿。中年別懷惡。亂世宦情微。秋柹登盤早。霜鱗入網肥。送君翻自笑。行止寸心違。</text>
<title>送淸陰恩暇歸永嘉鄕廬</title>,<text>萬死孤槎上。歸來白盡頭。封章辭鳳闕。擁傳過龍湫。杜老羌村興。相如蜀道遊。艱危主恩重。莫戀鶴峯秋。</text>
<title>興慶園改葬挽詞 三首</title>,<text>朱邸疏封日。雲臺繪畫時。始終敦德業。忠孝荷恩慈。宅藉興王地。天回啓聖期。宗祊重昭洗。餘慶驗今茲。最樂唯爲善。殷憂事可傷。猗蘭開奕業。僵柳協休祥。遂覩彝倫正。長敎景命昌。千秋起位地。窀穸再輝光。周遷楚山隧。漢改廣明園。福地開新兆。幽堂輟舊原。緣情禮無缺。稽古事堪論。龍虎金陵氣。流光百代存。</text>
<title>又二首 代作</title>,<text>日表生眞主。天心眷至仁。神靈承五廟。功德濟烝民。禮豈踰中制。恩仍篤至親。寢園儀物改。邦命屬維新。百里森儀衛。千官進挽歌。奉明徵故事。灓水感前和。國家長無極。情文兩不頗。金陵表雙隧。佳氣向來多。</text>
<title>林處士埈挽</title>,<text>忽報歸黃壤。無因識紫芝。梅花和靖宅。叢桂小山詞。爽氣今難致。高人更有誰。謝家群從在。零落惜瓊枝。</text>
<title>柳士潔挽</title>,<text>淸門久零替。身世寄田園。遂抱中年疾。終乖一命恩。萊衣詎瞑目。楚些未招魂。六子皆頭角。猶堪慰九原。</text>
<title>金同知元祿挽</title>,<text>道爲詩書重。官經省署尊。金魚優大耋。玉樹映高門。風落靈椿色。霜凋宿草原。通家情不淺。揮涕送朱幡。</text>
<title>次韻題戒敏卷</title>,<text>湖寺尋僧地。禪窓煮茗時。江山應有待。歲月忽如遺。雲衲勤來訪。華牋強索詩。病羸寒政蟄。游屐趁黃鸝。</text>
<title>黃參議致敬挽</title>,<text>憶在江都日。倉黃避虜塵。悤悤陪語笑。落落見風神。似有長年術。翻成隔世人。拜床遺恨在。哀挽一沾巾。</text>
<title>送金友古出牧上黨</title>,<text>分司亦聊且。作郡問如何。地擅湖中勝。山連嶺右多。一麾堪入詠。五袴定興歌。獨恨過逢處。春風斷玉珂。</text>
<title>癸亥歲。余奉使湖南。完山野寺。邂逅詩僧懷玉。留一宿。贈詩而別。厥後時時寄聲相問。今年臘盡寒甚。余方移疾家居。忽有敲門者。問之乃玉上人也。爲訪余不遠千里而至。噫。山人非有世情。一何懃懃至此哉。感悵之餘。遂用舊韻以贈。</title>,<text>湖山邂逅地。一宿贈詩情。不道黃塵裏。還煩白足行。維摩仍丈室。舍衛卽王城。聚散隨緣在。寧論踐舊盟。原韻有蓮社莫寒盟之語</text>
<title>嚴學士惺挽 病渴不起</title>,<text>迹是江潭舊。材稱省署良。金莖空有露。玉樹已凋霜。一瞥人間夢。千秋地下郞。黔山故松柏。蕭瑟向斜陽。</text>
<title>次韻維楊崔使君大容遊西澗有題 二首</title>,<text>翳翳長林影。泠泠古澗源。携琴踏蘿逕。岸幘凭松根。斫膾銀絲落。煎茶雪乳翻。誰知簿領裏。高興出塵喧。不是抛簪笏。還如出世塵。三年領劇郡。一日作閑人。徵令飛觴促。分題逸韻新。何緣擺俗累。乘興到溪濱。</text>
<title>和示子謙</title>,<text>雨罷午鳩鳴。端居涼意生。心灰久已冷。鬢雪幾分明。懶自嘲中散。才誰短晏嬰。陽春不易和。聊見歲寒情。</text>
<title>朴成川大夫人挽</title>,<text>往迹人皆羨。高年世更稀。雙珠掌裏失。萬事眼中非。身後孤孫在。天涯旅櫬歸。故山松檜冷。魂魄定相依。</text>
<title>送畸翁掌試湖南。仍便道過家。</title>,<text>過從意不盡。此別正逢秋。白露幾時下。火雲猶未休。明珠收楚澤。怪氣認吳鉤。却想還家日。流黃罷夜愁。</text>
<title>和寄天章</title>,<text>玉露催寒色。高雲作晩陰。書隨遠使到。情覺故人深。靑眼幾時見。白頭空復吟。風塵少適意。世故日相侵。</text>
<title>金子長母夫人挽</title>,<text>令子深投分。慈闈仰德音。殘年菽水樂。半世柏丹心。泡影俄相促。悲歡杳莫尋。秋風寄哀挽。萬事一沾襟。</text>
<title>南府尹夫人挽</title>,<text>貞敬恩封重。名家閫範嘉。悲歡萬緣盡。壽考百齡差。雪壟開寒隧。風林咽曉笳。欒欒憐孝子。寄挽淚橫斜。</text>
<title>奉送李侍郞出尹完山</title>,<text>衮衮多臺省。分符却羨公。官仍二品重。地最兩湖雄。亂後還無事。荒年獨小豐。何須問劇易。臥閤自高風。擁節臨關外。橫金入省中。風流重前輩。禮數及愚蒙。長物唯琴鶴。名都又畫熊。官梅臘前白。東閣興何窮。</text>
<title>次韻報李丈叔平見寄</title>,<text>楊子玄亭隱。馮公白首招。還尋遂初賦。歸對赤城標。意向詩中盡。魂從別後銷。明時急才彥。肯許老煙樵。</text>
<title>吳典簿士謙挽</title>,<text>萬事眞難料。同歸幻化中。居然奪孝子。不敢問天公。失蔭庭蘭悴。迎風宰樹空。于公舊門戶。餘慶定無窮。</text>
<title>病中得洪季通書。自言得郡來。霜雪滿頭。慨然有懷。成二短律却寄。兼示鷄林權靜吾，密陽鄭紫元。</title>,<text>忽得天涯信。開緘動別愁。一年添白髮。千里阻靑眸。薄宦眞相誤。危途失自謀。君如問季主。儘可付悠悠。權子之徐伐。壺公領密陽。懸知得舊侶。不復恨他鄕。各與傳詩札。仍須索和章。人生百年內。聚散幾廻腸。</text>
<title>送洪同樞景望按嶺南 二首</title>,<text>片舶滄溟闊。雙旌雪嶺通。觀周吳季子。分陝召康公。歷險名仍著。銜恩責轉隆。懸知運斤地。應手自成風。杼柚東南竭。瘡痍表裏傷。憂勞損膳服。簡選任才良。出手除昏墨。將身答寵光。行看嶺梅動。生意自傾陽。</text>
<title>和畸翁直夜聞雨有懷</title>,<text>綵筆仙曹迥。綾衾直署深。因聽曉窓雨。忽動歲寒心。小至迎佳節。窮愁入獨吟。人生貴少壯。奈此二毛侵。</text>
<title>前宵一會。大是病裏佳境。客散孤坐。吟成小詩。奉呈畸菴及白洲雙璧。</title>,<text>病裏歡情減。愁邊歲律窮。百年難此會。何處得諸公。酒待隣家送。詩還我輩工。那堪客散後。獨對一燈紅。</text>
<title>次韻酬畸翁</title>,<text>逢秋百感集。秋盡轉多思。未學林居子。空猜造物兒。書仍抛病後。客不到閑時。悄悄窓間坐。孤懷只自知。寂歷齋居夕。幽吟有所思。形骸親几杖。藥餌聽妻兒。懶拙慙諸彥。菁華感四時。襟期鄭老在。同病兩相知。俗態看逾厭。屠沽各自豪。顏公時乞米。屈子肯餔糟。薄晩風威緊。爭秋嶽色高。詩中有何樂。吟賞不知勞。自笑衰顏瘦。惟憑老筆豪。秋蔬供晩飯。濁酒帶寒糟。宦達翻相累。名浮敢自高。知心有黃卷。尋繹却忘勞。</text>
<title>白洲使君送鹿血一壺有詩。次韻奉謝。</title>,<text>伊尼新刺血。快脚遠將來。液向壺中滿。丹如鼎裏開。深情憐病骨。餘事見詩才。喚婦催調酒。燈前倒大杯。無魂還有血。服法道家來。海上君能寄。燈前手自開。神仙如可學。我輩豈凡才。從此長輕健。逢場盡百杯。</text>
<title>天章餉鹿肉及雉有詩。次韻以謝。</title>,<text>林中易著象。隍裏夢成虛。飮血仍分肉。題詩更寄書。寒虀翻自失。晩飯却無餘。況有如皐獲。全勝丙穴魚。天章曾餉鹿血</text>
<title>月食。次天章韻。</title>,<text>兩曜寧相掩。孀娥自喪精。初虧半分影。欲翳滿輪明。上帝紅雲殿。群仙白玉京。終能掃滓穢。應復鑑微誠。</text>
<title>次韻題元悟上人卷</title>,<text>口業應前債。官身尙昨非。乍逢塵外客。謾和卷中詩。忽忽流年換。悠悠宿計違。危途少適意。萬事入攢眉。衰容靦靑鏡。壯志頓成非。下藥時呼酒。排愁或覓詩。世情經冷熱。身計任從違。定被鴟夷笑。如甁在井眉。物役身何得。名浮實却非。山僧亦多事。老子不能詩。供世令人瘦。尋眞與願違。百年能幾許。誰遣強低眉。</text>
<title>送金子中按節關西</title>,<text>國恥誰當雪。關河血未乾。議堂恢上策。藩節屬儒冠。利器操應割。危枰轉得安。平生報主願。知爾寸心丹。西極傾天柱。那堪說卯年。至今猶鬼哭。何處有人煙。攬轡賢聲遠。橫金主渥偏。艱危仗才傑。莫賦北山篇。</text>
<title>和畸翁有感</title>,<text>咄咄憐華髮。明明秉素心。由來松柏操。不受雪霜侵。黃卷眞如律。瑤徽欲輟音。交情期耐久。歲暮共升沈。</text>
<title>畸翁赴試。僅得第四。以詩嘲之。</title>,<text>鬪藝群英集。提衡老子叨。星弧爭破的。霜刃各吹毛。簪玉終須分。含毫謾自勞。怜君矜觜距。却遜少年曹。</text>
<title>送李台彥赴祥原</title>,<text>麴糱寧耽味。應將磊磈澆。片言深懺悔。高義薄雲宵。絶足宜千里。知音已滿朝。關山忽此別。怊悵欲魂消。</text>
<title>和天章韻</title>,<text>愁邊偶乘興。一出到晡時。閑對故人坐。細評前日詩。淵明初解綬。白傅欲分司。却恨春歸盡。殘花半已披。</text>
<title>病宂汩沒。都不覺春序已盡。白洲詩來。不堪怊悵。謾成二章。韻惡殊覺牽強。只供一笑。</title>,<text>今朝倍怊悵。昨日送春時。病起仍無酒。情多未賦詩。光陰元不駐。寒燠定誰司。乍破囱間睡。輕風白帢披。花飛餘幾點。春去不多時。老子苦無興。故人還有詩。情深靑玉案。色沮白雲司。好趁淸和節。頻成宿霧披。</text>
<title>挽嚴敎官寬甫</title>,<text>君家好群從。零落一何哀。學士已黃土。廣文仍夜臺。殘年無飽飯。衰疾罷徵杯。寂寞巴陵路。悲風薤挽催。</text>
<title>挽李持平性源</title>,<text>素業標科目。明時得儁聲。風霜臺憲肅。星宿省郞淸。過艾年非促。炊粱夢忽驚。高堂有垂白。厚夜恨難平。</text>
<title>次韻贈慧一</title>,<text>未撥身名累。翻耽口業增。眼中親俗物。林下媿高僧。九陌黃塵漲。長空赤日凝。勞公遠相訪。詩草發緘縢。若問無生訣。唯存不昧靈。靑山孤錫迥。濁水一珠明。淨界神長往。塵勞鬢欲零。風簷接軟語。爲爾動詩情。</text>
<title>余欲尋南漢之勝久矣。縛宂未果。山僧眞一觸熱來訪。以東嶽詩數篇相示。其意甚勤。以詩謝之。</title>,<text>叢林在南漢。只隔一由旬。每負幽尋興。長慙自在身。山僧情委曲。嶽老句淸新。贈爾無多語。他時結勝因。</text>
<title>挽許若虛</title>,<text>萬事惟遭遇。浮生有菀枯。相知總霄漢。未老忽泉壚。李遠饒詩興。爰絲混博徒。晩交情不淺。題挽涕沾鬚。</text>
<title>送運判曹侯子實</title>,<text>西南財賦地。轉運是監司。臺省人材重。兵荒國計虧。平生湖海氣。不廢簿書期。坐索長安米。翻慙送別詩。</text>
<title>挽人</title>,<text>洛下比隣日。湖中邂逅時。丁寧尋舊社。契闊間交期。短世風燈促。新阡宿草滋。南雲飛不盡。寄挽淚雙垂。</text>
<title>次韻留贈淸陰 將赴錦城</title>,<text>江樓昔分袂。爲賦重行行。世自嫌貞介。天敎飽困橫。榮枯總無意。離合若爲情。馬首南天闊。征鴻趁客程。曾在峽中送別。有心事向來同落落。別離從此重行行之句。</text>
<title>再答淸陰</title>,<text>咄咄竟何事。遲遲還此行。秋懷轉憭慄。詩筆漫縱橫。膠漆看交義。風波任世情。殷懃兩相勉。黃卷是章程。</text>
<title>次韻留贈畸翁</title>,<text>親朋滿天地。幾個是知心。忽向江南去。翻同澤畔吟。浮名終自累。衰相轉來侵。別後相思夢。迢迢何處尋。</text>
<title>挽人</title>,<text>屛野饒閑趣。揚名負盛時。頻年尺書到。半夜壑舟移。有子魂應慰。無年理可疑。南雲杳迢遞。寄挽一含悲。</text>
<title>洪勉叔先夫人挽</title>,<text>平生洪水部。交誼比金蘭。色養三牲備。人生九袠難。春萱忽以瘁。露薤遽成乾。素翣沿淸漢。秋原拱木寒。</text>
<title>和韻酬白洲</title>,<text>行藏兩難得。閉戶客長麾。別後誰相問。天涯應爾思。浮雲無定態。直道豈多岐。歲暮江南路。看梅或寄詩。</text>
<title>錦城之行將首路矣。楓嶽山人信行自南漢來。索詩甚懇。用卷中韻以贈。</title>,<text>客向錦城去。僧從楓嶽來。塵埃仍俗狀。龍象不凡才。倘有雲門興。應參玉版回。猶憐漢山色。臨別重徘徊。</text>
<title>葛院途中</title>,<text>秣馬投荒店。驅車過斷坡。天邊孤雁遠。煙外暮山多。報國心長赤。遊方鬢已皤。浮雲杳西北。不敢問如何。</text>
<title>九月八日途中作</title>,<text>杳杳違京國。飄飄作旅人。山川征路闊。風雨客愁新。稅鞅鴉啼夕。騰裝雁叫晨。勞歌聊自遣。明日是佳辰。</text>
<title>重九</title>,<text>客裏逢重九。天涯節序催。故園籬下菊。今日幾叢開。漫整霜風帽。誰拈濁酒杯。茱囊總無興。欲上望鄕臺。</text>
<title>過蘆嶺</title>,<text>今朝過蘆嶺。北望動悲吟。日比長安近。山如玉壘深。風林交爽籟。雲壑落層陰。忽憶藍關詠。千秋同此心。</text>
<title>寄懷畸翁白洲</title>,<text>十日風和雨。瀟瀟斷送秋。自爲湖外客。長憶洛中遊。李子詩誰和。畸翁病得瘳。昏昏簿領裏。無地可埋愁。</text>
<title>用韻寄龍城守朴大觀</title>,<text>此事緣何事。君行繼我行。未曾虧直道。應是坐浮名。遂負中郞願。猶稱刺史榮。幾時傾皁蓋。靑眼會江城。</text>
<title>龍城守到南平。用前韻要之。</title>,<text>凄凄寒雨至。倦客幾時行。自有陳雷義。休論李杜名。他鄕猶勝事。隨處總恩榮。但使開靑眼。何殊在洛城。</text>
<title>用白洲韻呈亞使姜公獻</title>,<text>衮衮多臺省。憐君獨此行。唯應入蓮幕。勝似守江城。暮境親知少。他鄕物色驚。殷勤白洲句。字字見深情。</text>
<title>贈別鄭君平</title>,<text>髥鄭眞吾友。文章若有神。新穿楊一葉。獨負筆千鈞。雪裏銜杯地。天涯解袂晨。長途自愛惜。莫遣染緇塵。</text>
<title>己巳除夕。大風雪至朝。</title>,<text>疾風吹急雪。除夕到元朝。氣候那如許。靈氛不可要。居然念京國。獨自坐寒宵。却笑殘生事。年年強折腰。</text>
<title>次韻贈李德久</title>,<text>過嶺皆殊域。何人肯見尋。勞君匹馬訪。慰我故情深。雪館燒華燭。春城伴苦吟。相携首歸路。隨處得開襟。非才忝殊渥。薄譴愧明時。作吏眞無賴。勞生空爾爲。欣逢京國舊。忘却客遊悲。倘遂霞村約。相期早解龜。不恨生今世。何曾失故吾。靑雲違日下。白首落天隅。眼底千般鬧。胸中一事無。逢君共行役。聊慰旅情孤。</text>
<title>早發井邑</title>,<text>侵晨發旅店。征馬自蕭蕭。野雪堆成岸。溪氷閣作橋。殘生困岐路。宿計負漁樵。謾說朱旛貴。春來鬢半凋。</text>
<title>人日作</title>,<text>久客凋雙鬢。征途歲月賖。新年仍舊疾。人日在天涯。竹冷杯欺色。梅寒雪作花。綵幡那可見。怊悵憶京華。</text>
<title>天啓癸亥。余承繡衣之命。微服過金山寺。時丈六殿新刱未訖功。而寺僧將造大像。余作一詩勉之。七閱歲。而又自錦城來過。殿與像皆已成久矣。遂用前韻。贈寺中諸僧。</title>,<text>夢想經過地。風波見在身。重尋寶王刹。爲拂古龕塵。像設臨三界。經營閱幾春。迷途得瞻仰。長慰化城人。</text>
<title>車嶺</title>,<text>熊津古都會。車嶺是雄關。表裏分湖甸。西南注海灣。林風送呼洶。崖雪擁孱顏。忽憶陪仙仗。千官過此間。</text>
<title>和寄天章</title>,<text>謾道長安近。寧知一會難。親交空在眼。契闊不成歡。嶺雪經春盡。官梅過臘殘。憶君無限意。離夢杳雲端。</text>
<title>詠蠟燭</title>,<text>一點憐孤燭。分明到夜深。空流不盡淚。自有未灰心。影透虛牕白。光搖半壁陰。愁人獨無寐。賴爾照幽襟。</text>
<title>詠影次韻</title>,<text>燈前忽回首。怪爾又相隨。隱見元無定。光陰各有時。獨行常作伴。到老不曾離。夢幻眞同理。金剛偈裏知。</text>
<title>次韻</title>,<text>兀兀疲長路。敦敦凭小軒。因人解符竹。計日返柴門。老馬春仍瘦。飢烏晩自喧。眼中詩料足。觸物惱吟魂。</text>
<title>次韻別羅生海鳳</title>,<text>同病憐詞客。吟詩瘦骨稜。豫章逢孺子。淮海有陳登。爽氣渾堪挹。淸襟不待澄。天涯聚散地。別淚暗垂膺。</text>
<title>寒食日卽事次韻</title>,<text>麥短侵斜逕。苔深淨小磯。林鳩鳴午景。野馬弄晴暉。花事淸明近。煙光冷節微。無人會幽意。高詠獨言歸。</text>
<title>走筆和韻。又贈仲文。</title>,<text>春日故人到。旅窓燈火明。何緣致畸叟。眞似對汾兄。把酒生狂興。吟詩雜楚聲。良宵莫虛擲。別後只傷情。</text>
<title>愁店</title>,<text>老去猶形役。春來不在家。新年蘆嶺雪。寒食楚山花。世事元無定。吾生却有涯。誰知愁店雨。一夕鬢添華。楚山。井邑古號。余過寒食于此。</text>
<title>醉中走筆贈南敵萬</title>,<text>雙旌君北去。五馬我南行。逆旅一杯酒。故人無恨情。燈前仍細雨。身外摠浮名。溝水明朝別。春風兩鬢明。</text>
<title>和聞鵑</title>,<text>蜀魄中宵叫。疏林缺月明。摧殘仍箇箇。哀怨自聲聲。爽籟鳴還靜。悲泉咽更淸。孤臣最多感。欲拜句先成。</text>
<title>極樂院</title>,<text>極望平郊豁。通流二水長。雲山分歷歷。煙樹暗蒼蒼。湖海饒形勝。光羅接土疆。郵亭駐征蓋。滿路野棠香。</text>
<title>次韻贈畸翁</title>,<text>此地開靑眼。還如在洛城。對棋華燭短。分榻竹風淸。白水存交誼。浮雲閱世情。病來詩久廢。今日爲君成。</text>
<title>奉和畸翁喜雨 是日芒種</title>,<text>一雨期芒種。空池曉滴懸。雲陰渾已合。風信早相傳。禱久慙無驗。詩成喜欲顚。不妨留上客。滿意寫佳篇。</text>
<title>曾與畸翁期瑞石之遊。屬西鄙有事。調船蜚輓。簡書旁午。不克踐約。以詩寄恨。</title>,<text>暗詫幽期近。翻成造物慳。戈船促橫海。蠟屐負尋山。秀色遙堪挹。停雲不可攀。閑忙各形役。何地破愁顏。弊館東樓。正對瑞石。故第五句云。</text>
<title>次韻酬金上舍時二首</title>,<text>道氣君家足。幽居每下簾。時來叩鈴閣。相對閱牙籤。語覺炎蒸爽。詩看格律嚴。錦城饒物色。分取恐傷廉。酷暑憎堆案。層軒快捲簾。偸閑紬舊帙。過午換時籤。老樹陰仍靜。新篁色未嚴。逢君意不盡。簷影下堂廉。</text>
<title>監察契軸</title>,<text>且喜官名在。堪論古道微。前騶空舊號。甲第摠朱扉。列柏凝寒色。棲烏帶夕暉。臺參多暇日。良會莫敎稀。</text>
<title>奉審光陵途間吟成。錄呈淸陰宗伯海嵩都尉。</title>,<text>擁傳經沙苑。鳴珂度石梁。朝暉爭掩映。嶽色送靑蒼。繚繞川原迥。氤氳草樹香。征途接軒蓋。衰拙亦輝光。</text>
<title>海嵩都尉有詩追記奉先之會。次韻以酬。</title>,<text>勝集因王事。茲遊本不期。驛程飛蓋地。僧院對床時。玉漏鍾音徹。金波刹影移。歸來塵土裏。往跡入新詩。</text>
<title>送洪東萊雴之任 二首</title>,<text>重鎭雄南徼。分憂屬俊髦。夷情得要領。利窟洗脂膏。卉服頻輸賮。桑溟永息濤。懸知報政日。應有璽書褒。絶境標銅柱。平臨對馬靑。鯨波撼城塹。蜃市落軒屛。蠻舶元無厭。氓征漸失經。勞君施妙手。殊俗服王靈。</text>
<title>金同樞得之寄詩。喜僕增秩。兼有屬意。次韻以酬。三首。</title>,<text>治世須才傑。無能愧我曹。微勞却見錄。八座亦云叨。金重愁腰帶。霜添笑鬢毛。素懷存止足。敢託昔人高。熱官思爛熟。只擬混凡曹。往者甘三黜。居然媿再叨。嗷嗷從口吻。種種感顚毛。賁飾煩佳句。驚看筆力高。西關傳傑作。大手壓兒曹。詩壘君無敵。盟壇我得叨。名塗爭觜距。交誼謝皮毛。最是初來句。情眞語益高。</text>
<title>送柳高靈時英之任</title>,<text>昔歲同流落。相尋古貊墟。風霜萬死後。雨露一身餘。宦跡仍分竹。交情數寄書。時危更憂旱。爲政欲何如。</text>
<title>往在乙丑歲。淸陰丈人因言事不安於朝。歸臥楊山之石室。僕偶占蜍韻一律奉寄。今年淸陰又有此行。而僕未及相送。忽記舊韻。吟成寄呈。</title>,<text>輸君知幾着。事過愧難如。石室淸陰滿。霜臺直氣餘。蕙蘭薰屈子。猯狢噉曹蜍。舊篋尋詩草。吟成託素書。</text>
<title>苦雨柬子謙</title>,<text>苦雨淹三伏。新秋轉鬱蒸。昏昏氣不爽。憒憒病相仍。蠅集那能睡。蛙鳴只可憎。朝來已請急。棊局阻良朋。</text>
<title>次韻題道俊上人卷</title>,<text>昏昏午窓睡。逃暑百無宜。自笑慵緣病。人嘲瘦爲詩。耽棊強留客。洗硯或呼兒。忽遇山僧至。談空一展眉。</text>
<title>病裏吟成。又贈吳肅羽。</title>,<text>聽說襜帷客。明朝建節行。凄然風雨夕。復此別離情。消息江山闊。歸來歲月更。燈前寫苦語。病筆半欹傾。</text>
<title>送汝固出宰杆城 二首</title>,<text>薄俗疏文雅。淸朝重吏能。人如二始守。官豈六安丞。屐蠟行應理。盤腥又轉憎。懸知嶺外作。一集滿溪藤。昔歲叨銓席。勞君刺劇州。終成困文法。長媿屈淸流。又作塵埃吏。行兼海嶽游。重陽聚散地。風雨倍離愁。</text>
<title>次韻酬朴子建</title>,<text>落落秋山子。靑衫滯洛中。才名眞自誤。意氣爲誰雄。朱墨官曹劇。棋樽客座空。傳筒足佳句。還欲作詩窮。</text>
<title>次韻答朴子建</title>,<text>蹩躠風塵際。憐君意若何。負奇甘宦拙。嘗世患才多。沈臂幾分減。潘毛渾欲皤。人生有知己。不用恨蹉跎。</text>
<title>送趙日章出宰知禮</title>,<text>公車諫疏斷。學士佩銅章。虎豹天關迥。鼯猱嶺邑荒。朱絃徒自直。白璧若爲光。二字恩褒重。聊堪緩別腸。日章之出也。上猶稱淸儉。</text>
<title>次韻寄題劍山山城</title>,<text>新城壯控扼。形勝壓關山。天襯譙樓外。雲生睥睨間。犬羊何足掃。猿狖亦難攀。況有胸中甲。將軍足破顏。</text>
<title>送鄭德基赴龍城</title>,<text>暫輟承明直。熊幡領劇州。兼爲方丈客。高臥廣寒樓。吏隱名何負。君親願各酬。居然聚散地。無奈菊花秋。</text>
<title>送李侍郞善行赴京師賀節</title>,<text>別恨何時已。年年送此行。海東朝聘使。雲裏帝王城。一節兼三賀。中天仰大明。風帆破巨浪。歸思趁啼鶯。</text>
<title>送具從事景輝</title>,<text>入幕韜鈐重。迎槎雅望宜。珪璋元特達。鞍馬任驅馳。客路春初盡。歸程月幾規。臨邛舊遊地。楊柳正顰眉。</text>
<title>送金迎慰晦汝 二首</title>,<text>高品御恩命。芝函渡海來。迎槎元勝選。鳴玉屬群才。野館芳菲遍。關河馹騎催。遙知薩水上。鐃吹擁樓臺。少日曾遊處。星軺復此行。江山應識面。物色倍關情。地卽經離亂。人猶慣送迎。憑君問吾弟。塘草共愁生。</text>
<title>次韻寄題滄浪亭 二首</title>,<text>滄浪不可到。勝槩慣曾聽。水抱孤亭白。山留萬古靑。高人已黃土。舊業有玄經。每歲門前柳。飛花只作萍。昔人棲遁地。前輩競稱奇。鄭谷名聲近。嚴灘物色疑。生平聊寄趣。身後肯求知。自笑題詩客。尋眞杳莫期。</text>
<title>寄金管餉晦而</title>,<text>好在金支使。春來得寄聲。邊儲輸虜橐。國計付書生。每惜靑蚨盡。應添白髮明。艱危主恩重。莫恨滯關城。</text>
<title>次韻酬羅同年應瑞見寄</title>,<text>不見羅生久。長懷錦水秋。新詩較穩在。舊疾得瘳不。溪石堪供玩。簟瓢肯入愁。誰憐老居士。閉戶雪渾頭。</text>
<title>送李承旨文伯出牧公山</title>,<text>錦水連滄浪。銀臺近紫微。六房曾密勿。五馬亦光輝。雅望煩治劇。淸朝重弼違。風塵政多難。送子淚交揮。</text>
<title>送畸翁出守金堤 四首</title>,<text>萬目驚除目。畸翁領郡章。世非疏汲直。官却似淮陽。老厭鵷鴻列。饞思稻蟹鄕。只應江海夢。長繞紫宸傍。作郡心期愜。能無去國懷。三年限京輦。一別隔朋儕。晼晩良時過。蹉跎樂事乖。病夫傷聚散。萬恨轉難排。昔佩南州玦。天涯作伴遊。幸憑同志樂。忘却異鄕愁。京洛俄相聚。升沈豈自謀。浮生等萍泛。離合本悠悠。共道金堤郡。今無碧骨湖。江山失形勝。人物就凋枯。鴻隙曾譏翟。錢塘竟待蘇。煩君施妙手。異蹟紀輿圖。郡舊有碧骨堤。湖南巨浸也。世傳自此湖廢。湖中人物不振。僕在南州。每恨無人脩復。聊復及之。</text>
<title>程副摠贈詩 二首</title>,<text>帝念東藩重。公從北極來。劍光凌浡澥。槎影轉蓬萊。戰罷多新鬼。舟焚冷舊灰。樞庭傳密諭。一一口宣廻。皇華寢冠蓋。遼塞隔氈裘。忽有金臺客。來經碣石秋。漢儀爭快覩。山館乍淹留。萬折朝宗意。憑公達冕旈。</text>
<title>次韻題朴之英投筆亭</title>,<text>班生昔投筆。英也欲何圖。且撥毫煤役。非關印紱紆。亭臨萬頃闊。囊任一錢無。各自存身計。休敎誤晩途。</text>
<title>答天章</title>,<text>衰相關雙鬢。逢秋轉颯然。涼陰逗瓜蔓。新雨漲苔泉。世事拚身外。年光閱眼前。病來詩筆澁。知有故人憐。</text>
<title>次韻寄題披襟閣</title>,<text>畸翁作郡後。報政一期新。不廢絃歌樂。聊甘杞菊貧。小軒迎爽氣。高唱動陽春。却想披襟處。胸中絶點塵。</text>
<title>初得晦汝謫中寄詩。次韻却寄。二首。</title>,<text>嶺外人初返。音書到洛城。差堪慰遠別。默自算遙程。榮落能安命。君親獨繫情。風霜更努力。莫負寸丹明。別夢南關路。歸心北斗城。丹書借華衮。黃卷擬章程。賈傅湘中淚。靈均澤畔情。遙知望鄕眼。長爲白雲明。</text>
<title>送尙州金使君仲靜</title>,<text>明時重循吏。宦蹟遍名都。乍解達城印。仍分商嶺符。民應舊俗在。政似長公無。最是關情處。秋風雁影孤。</text>
<title>次韻寄謝羅同年應瑞</title>,<text>同榜曾投分。遨頭亦宿因。逢君意莫逆。贈我句還新。別夢空尋路。離腸若轉輪。停雲不可攬。樑月是傳神。</text>
<title>和畸菴子湖行錄 幷引</title>,<text>畸菴子湖中之役。有詩四十七章。汾西都尉悉取而和之。借其韻以自述己意。可謂富矣。屬余請告就閒。得二家詩。讀而悅之。遂效汾西。次第和成。顧余雖慣行湖路。卽內浦未嘗涉其地。故二家游歷之區。多余所未識。然詩人之狀寫羈旅。意象略同。不必踐其境。然後方可得其情而道其語也。觀吾詩者。幸勿以無病呻吟嘲之可也。辛未孟冬旬有二日。谿谷題。諸體各錄果川途中韻客遊意不適。秋盡轉悽悽。古堠荒原側。危橋廢院西。日斜鞭影嚲。風急帽簷低。向晩投孤店。聊同宿鳥棲。宿果川縣韻縣郭多喬木。村墟帶野蒿。漸漸狐嶺石。泛泛雀津舠。跋涉川塗迥。風霜氣侯高。寒宵對櫪馬。誰慰客情勞。振威客館韻南遊曾結伴。勝事記前年。燈燭棋朋會。杯觴地主傳。情深膠在漆。迹散矢離弦。洛社還簪盍。追思却惘然。葛院韻迢遰荒山道。坡陁廢院基。長程倦遊日。孤店歇鞍時。村犢眠豐草。林蟬叫晩枝。客邊饒物色。都入紀行詩。公山感舊韻反氣纏京洛。鉤陳離闕廷。重湖據形勝。五廟赫神靈。捷奏連俘馘。鐃歌快衆聆。當時駐蹕地。誰勒中興銘。德坪店韻慣作湖中客。棲棲岐路間。經過多歲月。店院半摧殘。野水淸堪挹。山花近自看。西隣有精舍。投宿暫偸安。車嶺韻都會熊津府。重關表裏稱。未論侔劍閣。差可擬崤陵。石畫如成謬。泥丸欻失憑。安危閱往蹟。咄咄暗沾膺。藍浦客館韻大鹵連湖浦。群山擁縣門。鹽煙䨪白日。戍角起黃昏。秔稻供秋稅。鹹腥入晩飧。征途饒飮啄。隨處認君恩。夢歸鄕家韻瑞石山南麓。知君有草廬。澆花引泉脈。種樹按方書。鉤直魚堪釣。巾疏酒可釃。經年歸未得。夢裏意何如。龍仁東軒韻旅食經秋序。江南數十程。征衣曉霜重。侯館夜煙輕。遲暮憐身計。升沈見世情。明朝渡淸漢。佳氣望神京。良才驛韻黨禍靑蛇慘。群賢碧血冤。竟能回白日。快覩破陰昏。幽憤人皆洩。逋姦鬼不原。郵亭想舊跡。過客摠傷魂。渡漢江韻征驂喜歸路。躞蹀步沙汀。棹拂秋潮白。城連晩樹靑。回看楮子島。欲上濟川亭。隔岸滄浪曲。停舟爲一聽。</text>
<title>哭李參判昌期 三首</title>,<text>聽說潛翁逝。驚呼逬淚長。斯人不復見。世道只堪傷。玉雪廉頑操。風霜疾惡腸。居然已千古。萬事一亡羊。契闊分湖嶺。音容別後疏。脩門余復入。漳浦子離居。爲寄潛窩記。俄傳永訣書。深情負存沒。長媿巨卿車。閱世吾差慣。天眞獨此翁。王孫有先令。聖主記孤忠。節或論甘苦。心無滯介通。眼看夸奪子。猯狢噉應空。</text>
<title>朴丈挽</title>,<text>高年冠諸福。優老荷恩光。膝下兒孫大。閑中日月長。火傳元不盡。離昃更何傷。獨有門闌恨。生平闕拜床。</text>
<title>沈家女挽</title>,<text>英英珠一顆。出自蚌胎中。掌裏光初隕。機邊淚已空。結褵纔隔歲。飛旐忽翻風。萬事如泡幻。知君恨不窮。</text>
<title>李長城庾俊挽</title>,<text>擧擧名臣子。才能出等流。豈因心計重。端爲理行優。美疢三年劇。浮生萬相休。萱闈迫頹景。泉路恨難收。</text>
<title>哭南司禦學顏 二首</title>,<text>逝者終歸盡。傷哉遽止斯。死生元大變。泡幻不多時。拙宦乖章紱。魁名等斗箕。泉壚抱遺恨。烏哺付孤嫠。少作同門贅。深情到白髭。升沈誰自料。存沒竟長悲。素翣歸楊麓。扁舟泝漢涯。差堪慰身後。家有寧馨兒。</text>
<title>挽李家少婦 新婚夫婦相繼亡</title>,<text>璧毀珠隨隕。凰徂鳳已亡。人生何草草。神理本茫茫。隻影魂先斷。重泉骨亦香。焦家塚上樹。夜夜叫鴛鴦。</text>
<title>挽沈僉知宗直丈</title>,<text>此老今難得。生平耿自奇。風流前輩重。詩律後生知。晩占江湖勝。閑從齒髮衰。竹西遺草在。身後賞音誰。</text>
<title>哭趙叔司禦</title>,<text>孤生子姪義。先分弟兄親。宦拙能安命。途窮或傍人。得年踰下壽。乘化返天眞。慟哭丹旌遠。空山宰樹新。</text>
<title>挽海嵩都尉亡姬字松月</title>,<text>一夕摧華茂。重霄霣望舒。歲寒長已矣。靈藥竟何如。寶帳薰爐冷。羅衫粉澤餘。秦樓自有月。腸斷夜窓虛。</text>
<title>挽尹丈百順</title>,<text>盛世才須達。高人隱不腓。家貧甘宦拙。學䆳貴知希。大耋驚離昃。哀歌怨露晞。靑山數畝宅。新塚近相依。</text>
<title>尹參奉孝述挽</title>,<text>不見故人久。途窮仍亂離。停雲空入詠。晞露忽題詞。一病渾驚瘦。微官不救飢。天涯返孤櫬。春色白楊枝。</text>
<title>鷄林府院君李守一挽</title>,<text>福將兼名將。登壇幾箇豪。共稱龜鶴壽。仍擅虎龍韜。漢閣營平重。唐勳郭令高。星芒一夕隕。大樹獨蕭騷。</text>
<title>哭朴大觀 三首</title>,<text>每恨經時闊。翻成隔世人。天球映櫝潤。利器發硎新。吐論言言別。披心事事眞。而今更難得。默默獨傷神。共佩炎州玦。龍城與錦城。君親長繫念。散聚各含情。京洛交游盛。名途館閣榮。居然摠陳迹。萬事一沾纓。妙歲勳名重。高門盛事全。椿萱備諸福。橋梓映群賢。霜露纏微疾。風燈謝世緣。無人託烏哺。遺恨徹窮泉。</text>
<title>大行大王大妃挽詞 三首</title>,<text>聖世嚴家法。長秋重母儀。方瞻配乾極。忽訝毀坤維。大隧御冤日。東朝復位時。哀榮無限事。宗祏共安危。再覩乾坤正。宸闈寶冊新。人終免禽獸。天未殄彝倫。聖孝三朝日。慈顏一笑春。萬年方獻祝。長夜忽無晨。仙御游空界。廞儀發上都。人間還社飯。地下復珠襦。松柏金堆竝。莓苔玉殿俱。孤臣淚和筆。貞石紀黃壚。</text>
<title>呂淸州祐吉挽</title>,<text>籍甚家聲在。聯芳棣萼榮。淸朝從班重。白首郡符輕。一夢塵緣盡。浮生下壽贏。無從還有涕。寄挽送丹旌。</text>
<title>挽鄭察訪暉</title>,<text>夙昔親聯璧。論交擬斷金。升沈眞有命。存沒只傷心。舊業詩書倦。微官歲月深。湖中邂逅地。憶着更沾襟。</text>
<title>挽松溪李丈</title>,<text>暮景紆恩數。端居養性靈。何慙高士傳。自有老人星。來去渾無累。悲歡慣幾經。傷心典刑盡。空望道峯靑。</text>
<title>挽武將 力戰殺賊以勇聞早死</title>,<text>今古橫戈地。男兒幾個英。沙場曾取雋。玉塞早知名。共惜秦瓊病。誰論李志生。風塵久未靖。爲爾一沾纓。</text>
<title>金鐵原內挽</title>,<text>淑質生名族。宜家配勝流。扊扅經苦樂。蘋藻奉春秋。忽已先黃壤。誰能共白頭。從知結腸恨。不獨有蘇州。</text>
<title>挽柳丈浩</title>,<text>喪亂違京輦。居然閱幾秋。途窮聊自適。官薄早能休。夢幻遺三界。松楸臥一丘。兒孫繼科甲。身後慶應流。</text>
<title>洪同樞思斆挽詩</title>,<text>同榜知先分。孤生仰典刑。西京循吏傳。南極老人星。夜壑俄成幻。泉臺忽復扃。峨嵯送哀挽。宰樹望中靑。</text>
<title>洪主簿𩅿挽詩</title>,<text>衰遲易生感。存沒倍潸然。又失同門舊。空思丱角年。杯蛇緣客宦。科甲欠家傳。萬事輸泡影。悲風薤唱前。</text>
<title>宋監司聖求挽</title>,<text>溷濁傷衰俗。貞孤見若人。朱絃嫌太急。白雪淨無塵。只有中郞女。俄抛下壽身。潛翁墓草宿。泉路待情親。</text>
<title>挽李僉正溟運</title>,<text>契闊中年恨。相逢故意深。分携豈多日。存沒倍驚心。窮達才何與。衰遲病已侵。猶堪慰身後。蘭玉看成林。</text>
<title>李汝復挽 以下續稿</title>,<text>建節寧非達。居然二豎纏。通才不易得。同病只相憐。舊跡渾如夢。餘生欲問天。堂萱春獨在。遺恨結重泉。</text>
<title>和淸陰遊淸平錄</title>,<text>行尋古貊國。爲訪梵王家。淨界金爲地。靈池王作沙。殿深迷樹色。碑古蝕苔花。獨怪諸天上。莊嚴却太奢。右家字韻</text>
<title>朴就之挽</title>,<text>往歲勞相訪。懽然故意深。羨君身許健。憐我病偏侵。脩短天難問。存亡淚不禁。少年游好地。陳迹更堪尋。</text>
<title>次韻題權僉樞蓬壺寶唾卷</title>,<text>寶墨開新卷。冥搜閱幾年。風輪人世轉。雲壁鶴巢遷。衰疾慙眞訣。名山負勝緣。少文存晩計。仙賞任君先。</text>
<title>挽鄭持平濟源</title>,<text>世誼金蘭重。淸眞我最知。三年不相見。一病遽長辭。只有中郞女。終無伯道兒。他時竹林會。何限嗣宗悲。</text>
<title>送柳安世之任長城</title>,<text>星郞辭粉署。仙令佩銅章。古驛沿溪路。官梅過嶺香。共看鳧送影。聊作雁隨陽。獨有故人病。秋風離恨長。</text>
<title>挽鄭德餘 二首</title>,<text>絶足自無前。才名三十年。浮生元是夢。醉死却疑仙。可柰靈椿老。空悲玉樹顚。從今廣陵路。京兆表新阡。故羨今憐劇。高才厚福慳。橫金猶黑髮。埋玉遽靑山。酒社風流盡。詞場物色閑。空餘舊棠樹。摧落路岐間。</text>
<title>奉酬澤堂見寄。時初聞東岳南歸。</title>,<text>漸覺此身累。翻疑吾道非。閑思好客過。病羨故人歸。燈火昏眸澁。風霜短髮稀。知音有澤叟。詩什枉荊扉。</text>
<title>復用前韻。酬澤堂見寄。</title>,<text>昨和紫極韻。因知蘧瑗非。閑官且自適。眞興不如歸。小圃霜花倒。空簷雨足稀。南隣有同病。何日款幽扉。</text>
<title>金參判挽 二首</title>,<text>名擬雙金重。才稱一代難。風波經變故。嶺海飽辛酸。短髮初還第。浮生已蓋棺。楊山莽蒼外。衰草雪阡寒。先分同庚重。當年幕裏賓。微生託婚媾。諸子更情親。存沒天難問。榮枯迹摠陳。病乖蒿里餞。衰涕只沾巾。</text>
<title>哭李子文</title>,<text>報國期方寸。何煩勉志完。極知從善勇。未覺敢言難。絶域天回照。浮生露易乾。尋思去年事。長慟淚汍瀾。</text>
<title>完陽夫人挽</title>,<text>配德徽聲遠。恩封象服宜。暮年多苦節。榮養有賢兒。獨閱悲歡盡。俄驚夢幻移。驪江會劍地。飛施卷寒颸。</text>
<title>崔丈挽詩</title>,<text>高年世不乏。精健更誰齊。露頂眠風榭。抛筇踏雪蹊。泥塗憐甲子。蘭玉足提携。忽罷黃梁夢。江湖物色凄。</text>
<title>李觀察汝復內挽</title>,<text>平生李觀察。交誼比金蘭。未展鵬圖遠。空留鸞鏡單。松門春不暖。薤葉露仍乾。好是雙龍劍。同歸楚水寒。</text>
<title>次韻答畸翁爲止歸計</title>,<text>久客還京洛。何心更憶歸。任存薑桂辣。休戀薛蘿衣。絶塞愁鞞鼓。淸朝足是非。君恩報答了。方議偃荊扉。原韻客伴春風至。春歸客未歸。煙花空過眼。苔蘚欲生衣。身病餘年促。時危萬事非。朝廷休記憶。倘許返山扉。</text>
<title>奉酬金右尹得之和韻見寄</title>,<text>偸閒緣抱疾。戀祿敢言歸。晝日唯烏几。晴雲似白衣。轉愁衰相逼。誰惜壯圖非。獨有詩筒使。時來叩竹扉。</text>
<title>書懷再酬得之</title>,<text>意適渾忘病。官閑不羨歸。籠添新藥裹。箱疊舊朝衣。文苑虛名在。丹鑪宿計非。幽居無客到。盡日獨關扉。</text>
<title>復疊酬得之 四首</title>,<text>久纏玄晏病。難學二疏歸。過午猶高枕。經春怯換衣。名浮眞可媿。計拙轉成非。不有裘羊侶。誰敲白板扉。樹密鶯兒集。簷虛燕子歸。優閒開府秩。寬博道人衣。睡適新傳訣。詩荒欲懺非。日長庭院靜。黃雀滿蓬扉。情性須陶寫。風騷有會歸。彀中窮羿的。汗後祖師衣。一代名多假。千秋事或非。君如要商略。莫惜訪幽扉。君詩何所似。管氏有三歸。漢廩陳陳粟。曹風楚楚衣。唯思百戰快。肯念暗投非。願守多言戒。携壺數款扉。終篇語涉僭率。亦出善謔。幸恕之。</text>
<title>歸韻已七疊矣。端居無聊。又成三首。以足一什。酬得之吟案。</title>,<text>澤叟曾移住。畸翁擬賦歸。親朋長去眼。衰疾欲沾衣。晩悟空門旨。唯慙口業非。盡將文字債。書懺揭窓扉。禽中憐喚起。藥裏感當歸。塵架抛殘卷。涼齋攬弊衣。病多妨學道。年過媿知非。睡罷聊行散。斜陽映半扉。坐對簷陰轉。閑看倦翮歸。林颸時入戶。岳翠遠侵衣。老態年年別。陳蹤念念非。巷深輪鞅斷。無事啓雙扉。</text>
<title>得之以前章三歸爲嫌。復有鳴冤之作。謾爾疊韻。不復却寄。蓋欲息爭知止也。</title>,<text>莫恨三歸語。三歸可與歸。德雖慙赤舃。賢豈後緇衣。但取一匡盛。休論小器非。君看漢唐下。誰復闖藩扉。若要論詩品。先須識指歸。大羹殊褻味。華衮異縫衣。虞夏知難挽。桓文未可非。深思大揚㩁。誰肯款吾扉。體格分今古。千流會一歸。懷中須蘊寶。楦外莫論衣。龍睡探珠好。蛇成着足非。無人話此事。嘿嘿獨扃扉。</text>
<title>得之又成二首袖來。仍與劇談。遂賦此以謝。</title>,<text>談淸如有得。坐久却忘歸。簷日斜熏帽。牕風乍颭衣。更看新什富。翻悔戲言非。詞館方虛位。君宜入鎖扉。文章吾豈敢。蹊徑略知歸。病久抛椽筆。身閑傲布衣。迹方玄晏似。書擬子雲非。虛室無人問。輕風自闔扉。</text>
<title>得之又疊五章。欲足成數。牽帥酬寄。殊有椒桂餘辛之歎。識者見之。其謂斯何。</title>,<text>言多秪取困。行倦可無歸。惡醉仍添酒。嫌暄強進衣。枝梧雖或得。意境恐都非。擬閣生花筆。長關羅雀扉。半世攻文墨。辛勤得路歸。薰腴咀作膳。芳潔集爲衣。悟後頭頭是。迷時色色非。知音託黃卷。堅臥閉閑扉。詩裏知君意。篇篇苦說歸。却慙麋鹿性。孤負芰荷衣。習氣多生誤。酸鹹觸處非。猶嫌孝標論。不署翟公扉。樹擁終南隱。雲從冠岳歸。莓苔塡砌縫。薜荔作墻衣。遣寂棋枰在。修眞鼎器非。蛛蝥如解事。結網強當扉。自笑詩荒客。都忘弱喪歸。鑑昏塵滿匣。劍古繡成衣。刮膜開新見。銘心訟舊非。須敎戲童子。莫啓定僧扉。</text>
<title>送畸翁之官臨瀛 四首</title>,<text>昔愴湖南別。今成嶺外分。危途少知己。暮景重離群。吏隱關身計。仙區遠世紛。郡樓供八詠。應待沈休文。瑣闥辭榮去。銅章領郡來。官饒種秫興。地稱詠蘋才。過嶺逢迎少。遊湖物色催。仙臺留記筆。爲我拂塵埃。嶺左皆仙窟。臨瀛最擅聲。臺山堆紫翠。鑑水挹澄明。古國千年蹟。先賢百代名。宦途輕剖竹。難得此專城。江陵古濊國也。栗谷先生實產于此。執手三年別。驚看兩鬢華。淡交隨聚散。榮宦足疵瑕。玉塞憂兵氣。滄溟送使槎。致身眞福地。何恨一麾賖。</text>
<title>雨中簡畸翁</title>,<text>佳期已晼晩。會面一何遲。且作關山別。能無雲樹思。自從多病後。空憶少年時。雨脚長仍舊。閑愁只獨知。</text>
<title>李僉樞植立內挽</title>,<text>淑質歸名族。人稱兩美宜。貧經炊扊日。老憶結褵時。短世悲懽足。浮生幻影移。新阡鷺江外。春色白楊枝。</text>
<title>挽李應寅</title>,<text>細算浮生理。彭殤本不殊。憐渠好風骨。壯歲落泉壚。一宦名徒在。雙親眼欲枯。傷心無限事。冥寞得知無。</text>
<title>懷恩君夫人挽詞</title>,<text>碩媛生名族。徽聲協國風。金枝初配德。玉樹竟成空。劍化驚波裏。鸞分寶鏡中。王孫悼亡恨。應與古人同。</text>
<title>朴知事夫人挽</title>,<text>八座星纏峻。中闈象服宜。將身承紫誥。有子似瓊枝。短世風燈促。新阡露草衰。靑門送哀挽。旌翣亦悽其。</text>
<title>寄夢賚田居 二首</title>,<text>羅君官罷後。盡室返田居。園木多新種。畦蔬或自鋤。閑時撿方藥。晴日奉安輿。滿眼兒孫好。朝朝課讀書。玉玦經年謫。琅玕叫闔書。主恩全直道。身計賦閑居。魏闕心長繫。脩門迹漸疏。明時重一鶚。肯許老樵漁。</text>
<title>早秋酬東陽都尉見寄</title>,<text>不見井梧隕。乍驚牀簟涼。閑愁付棊局。歸夢在林塘。有興時拈筆。無人共覆觴。新詩當淸眄。聊慰寂寥鄕。</text>
<title>哭朴鐵原𧂍</title>,<text>慟哭吾兄逝。浮生竟至斯。由來中表義。不減鶺鴒詩。各抱沈年病。仍成死別悲。永乖蒿里餞。東望涕雙垂。</text>
<title>送任僉樞絖奉使日本</title>,<text>絶域難專對。掄才竟拜嘉。丹墀分玉節。碧海送星槎。棹拂珊瑚榦。衣熏若木華。蠻王望風采。椎髻罷雄誇。</text>
<title>贈別淸陰歸石室</title>,<text>蘭芳荃不揆。弦急調難和。世事遽如許。主恩將若何。雲迷京國遠。秋入故園多。衮闕終須補。那能戀芰荷。</text>
<title>送完山尹吳汝擴 二首</title>,<text>豐沛興王地。湖南第一州。官班視方伯。才望輟名流。魯衛還相近。塤箎定孰優。懸知報政日。明主喜分憂。府尹將州牧。完山與錦城。同時五馬貴。當代二難名。鴻雁雲霄影。棠花雨露榮。昔年游宦地。相送倍含情。</text>
<title>挽趙判事靖</title>,<text>聯璧南州望。惟公福履兼。官稱三品貴。壽得八旬添。耆宿名仍重。門閭慶可占。居然隨物化。寄挽淚空霑。</text>
<title>沈舍人光世改葬挽</title>,<text>昔慟威明逝。沾襟挽紼詞。餘生一紀後。中夜幾廻悲。狐首情難泯。牛眠事可疑。雙旌竝慈孝。魂氣更何之。</text>
<title>故靑雲君先夫人改葬挽</title>,<text>靈鷲營新兆。于今十六年。夜臺長寂寞。人事幾推遷。白日佳城啓。丹旌旅櫬旋。汾津會雙劍。宰木鬱蒼煙。</text>
<title>羅應瑞寄石榴有詩。次韻以謝。</title>,<text>重橘輕榴實。常嫌論未公。鬪香雖或遜。言味略相同。況有穠葩艶。兼憐老殼紅。珍苞隨遠信。一嚼解消中。</text>
<title>丙子十一月五日。夜夢與子容共遊名山。到一古寺。頗鉅麗。居僧亦衆。周覽久之。子容謂余曰。盍與子聯句。唱曰。良友幸同來。余繼曰。石門秋色哀。時正向昏。東林月出。山色蒼然。子容沈吟久不成。余又曰。林端有新月。岳勢似天台。俄而夢覺。遂以夢中所見。足成一律云。</title>,<text>良友幸同來。石門秋色哀。林端有新月。岳勢似天台。列岫圍成障。奔泉響作雷。諸天知不遠。更上最高臺。</text>
<title>延陽君夫人改葬挽</title>,<text>延陽失賢配。十載隔重泉。不盡悼亡淚。長懷炊扊年。故塋開淺雪。新隧掩寒煙。嫂叔貧交誼。那無一泫然。</text>
<title>李僉知植立挽</title>,<text>高科能自致。拙宦竟誰因。郡邑棲遑地。郊扉寂寞濱。升沈兩無迹。泡影本非眞。去矣黃壚煖。浮生已七旬。</text>
<title>完城君先王母改葬挽</title>,<text>逝水悲人代。于今四十年。佳城閟日月。拱木隔風煙。孝子成先志。雙封會一阡。情文協神理。餘慶定綿綿。</text>
<title>陽生日漫吟 二首</title>,<text>半夜一聲雷。頑陰劃已開。天心眞可見。節候暗相催。煮豆淸晨粥。吹葭玉管灰。鵷班阻朝賀。衰疾自生哀。久暖乖冬候。寒從小至催。雪慳應待臘。風吼却疑雷。繡線添難認。爐薰冷易灰。微陽驗方寸。珍重善端培。</text>
<title>詠懷 洚艭鏦駹四韻。見古今詩韻。</title>,<text>吾生元骯髒。性僻愛湖江。頑質慙圭璧。孱材類枿樁。乖時迷向背。慕古尙敦厖。親老仍干祿。名浮詎達邦。雲霄題雁塔。疏褐脫螢窓。禁掖身疑夢。華簪筆似杠。棄瑕偏沐澤。乘險幾磨瀧。眚孼天虧滿。風波帝儆洚。積猜堪鑠骨。優渥幸全腔。初服還田里。幽期訪石矼。未追遼海管。擬學鹿門龐。避迹長思走。逃空漫喜跫。行吟策款段。漁釣駕艂艭。遯世甘岑寂。攖心免擊撞。食貧雖顑頷。肥義轉胮肛。漫逐荒村社。閑尋古寺幢。疏姿難解媚。野語不嫌哤。蕙畹衰芳盡。茅簷隕葉摐。探秋時杖策。坐夜獨懸釭。敗壁行飢鼠。空籬臥吠狵。詩成聊把筆。酒熟正盈缸。遠岫看蒼峭。淸溪想碧淙。自憐丹悃切。誰信素心悾。農圃思操耟。戎行未奮鏦。修辭希屈賈。效節企干逄。珉玉寧容竝。梟鸞肯作雙。窮途愁欲老。往事憶還𢥠。聖化沾翹耎。皇靈震笮駹。時淸道方泰。身屈志難降。</text>
<title>蟻戰 十韻</title>,<text>蠢動均函氣。玄駒亦攝生。慕羶求易足。戴粒命偏輕。略有君臣義。能無利害爭。分封專國土。欺弱互兼幷。牛鬪軍聲振。魚麗陣勢橫。吹塵騰急礮。壘芥作長城。欻爾分成敗。居然見脆勍。相持同廣武。鏖戰等長平。蠻觸傳非妄。槐安事可驚。古今風雨地。何處可休兵。</text>
<title>次韻寄滄浪子</title>,<text>故人江海上。詞賦有新聲。短髮蒼蒼改。危衷耿耿明。煙霞尋舊隱。簪笏謝浮榮。小屋依林僻。虛窓瞰野平。雲翻麥浪動。風送栗花輕。萬事惟孤嘯。餘生共耦耕。物情猜散客。天意困書生。欲學蒙莊叟。高觀等毀成。</text>
<title>朴僉知東望挽詩。朝京師道卒○ 代人作。</title>,<text>暮境親知少。憐君又溘然。別離曾幾日。存沒間重泉。科第騰騫早。名聲伯仲聯。鵬圖仍折翼。雲路罷朝天。旅櫬西關外。歸魂北斗邊。何人請周樂。季子已新阡。</text>
<title>有感 六韻</title>,<text>高樹秋先到。涼飆晩轉吹。玄蟬惹螗斧。粉蝶觸蛛絲。漂泊浮生困。低回萬感滋。獨憑南郭几。空詠北風詩。甯子悲山石。楊生泣路岐。人寰眞迫隘。吾欲訪安期。</text>
<title>送人赴皇都賀聖節 十二韻</title>,<text>一統皇猷泰。千齡慶節廻。星虹三極動。玉帛萬邦來。鰈域虔侯度。明庭選使才。飮氷行李急。觸熱傳車催。螭陛陳苞匭。鴛班簉棘槐。紅雲捧日上。黼座倚天開。朝趁金鑪月。行穿紫陌埃。恩頒小府笥。宴接禮賓杯。故國愁邊憶。淸都夢裏猜。壯遊眞不負。別恨苦難裁。鶴野應經潦。烏蠻正蟄雷。憑君寄雙淚。爲我弔金臺。</text>
<title>金成之先夫人挽詩</title>,<text>恭聞太夫人。淑哲迥無倫。四德因心備。三從秉禮均。慈顏甘菽水。孀節凜松筠。閱盡悲歡境。仍抛夢幻身。幡幢歸淨土。旌翣泝長津。壟草廻新綠。堂萱罷舊春。陶家忝末客。孟母仰淸塵。欲相靑門挽。難禁涕滿巾。</text>
<title>雪後大風寒甚。呵筆書懷。二十韻</title>,<text>急景凋殘臘。蒼茫歲律徂。顚風扇朔氣。密雪暗天衢。勢蹴千林倒。聲騰萬馬驅。乾坤相擺闔。海瀆互傾輸。大澤龍蛇吼。深山虎豹殂。蒼生無按堵。白屋付摧枯。年事侵衰鬢。生涯困腐儒。形骸愁短褐。煙火冷空廚。漫把生花筆。難供脫粟盂。牛衣臥共泣。烏几坐長吁。稟命知前定。謀身悔曩圖。何須論骨相。已可識頭顱。谷汲催烹茗。隣舂趁納租。乞兒矜向火。狂士哭窮途。悵望雲迷目。高吟凍滿鬚。端憂恒悄悄。微困却區區。地底飛灰管。天心運斗樞。陽和回德澤。品物待昭蘇。好事携壺至。諸生問字俱。百年長只爾。舒慘聽洪鑪。</text>
<title>故相許公挽詩</title>,<text>將相傳門戶。朝廷有世臣。石家推質行。金鉉贊經綸。吸醋寧論苦。蒸匏不諱貧。風波多難後。榮落一番新。綠野銜杯地。朱崖受玦辰。拆台驚象緯。騎尾返精神。旌翣經長路。衣冠卽厚窀。空餘喬木在。寂寞自回春。</text>
<title>田居漫興 八韻</title>,<text>田家饒物色。秋興自悠然。逼社村村酒。燒畬處處煙。迎霜瓜蔓倒。帶雨菊枝偏。古樹蟬聲歇。寒空雁影懸。漁人候潮落。估客趁虛前。近海多鹽戶。長堤護鹵田。窮閻井稅急。絶塞鼓鞞連。野老甘疏糲。茆齋穩晝眠。</text>
<title>贈李丈大載</title>,<text>憐君客湖海。豪氣減陳登。旅泊愁將母。窮途幸得朋。顚風吹破屋。細雨灑寒燈。語罷時彈鋏。宵殘共枕肱。衰容侵歲暮。壯志失飛騰。但自加飧飯。林居適寢興。</text>
<title>人日大風甚寒漫吟 八韻</title>,<text>三十更添四。此身非少年。衰容驚節序。寒蟄望暄姸。春入新年動。風從昨夜顚。禁當梅柳意。借與雪霜權。豐耗元難測。陽和恐或愆。飄零淹澤國。錯莫對江天。不復簪花勝。猶堪引酒船。可憐腸斷日。誰寄草堂篇。</text>
<title>和張生希稷雨後見示之作 十三韻</title>,<text>一雨供霑暍。微涼爲爽襟。虹飛明遠飮。雲駮散層陰。野外擔簦客。墻頭曬翅禽。庭柯翻滴亂。徑草帶泥深。欲輟搖風箑。如聞擣月砧。乍堪穌病肺。因覺醒煩心。竹牖輕飆度。藜床潤氣侵。殘炎知有幾。大穰驗從今。更喜比隣子。時蒙躡屐尋。波瀾窮學海。華實擷詞林。古劍斗牛氣。商歌金石音。優游樂誰似。唱和興難禁。好待村醪熟。相邀得細斟。</text>
<title>送吳肅羽從事巡檢南州 六韻</title>,<text>南北艱虞際。朝廷發使頻。侍郞承密命。從事得才臣。橫海樓船卒。窮閻井稅民。應須拯水火。不復患風塵。雲入天涯望。花看嶺外春。懸知入奏日。聲譽動簪紳。</text>
<title>酒後次韻酬李丈大載</title>,<text>沈冥自吾道。昭世負明揚。壯志成催落。孤蹤任滄涼。卜隣蘭室近。投分酒壚傍。抱璞憐和氏。藏書笑子長。佳辰拚勝會。皓月送淸光。亂酌仍無數。高歌便欲狂。神期存浩浩。物化聽蒼蒼。萬事形骸外。何須細較量。</text>
<title>哭守夢鄭先生 十六韻</title>,<text>絶學師傅在。微言玩索餘。名全多難日。身際中興初。報主心長切。匡時術未疏。經帷引堯舜。講座闡詩書。烏府持風裁。鵷班愜令譽。秉鈞期咫尺。加額遍廝輿。木稼災何遽。梁摧事忽諸。衣冠失領袖。廊廟隕璠璵。得正師曾氏。遺忠配史魚。聖朝悲諫草。賢路輟連茹。化國基初定。微陽氣未舒。天何奪楊綰。人不羨曹蜍。小子將安放。先生實敎余。情深感存沒。才薄媿吹噓。素翣維楊路。靑門廣柳車。從來殄瘁恨。千古共沾裾。</text>
<title>送金文學去非泛海朝天</title>,<text>絳節朝天日。雲帆破浪時。星回辰極迥。水注尾閭卑。怪蜃噓成市。脩鯨鬣似旗。乘槎疑漢使。浮海感宣尼。上國觀周樂。征途望嶽詩。男兒四方志。人世此遊奇。絶域憑神理。孤忠任險夷。親朋眼中少。頭白更傷離。</text>
<title>進賀使李同樞忔挽詩</title>,<text>一死人皆有。哀榮孰似公。艱危達君命。存沒動宸衷。使節遵天路。征帆掣海風。燕雲虜塵暗。水陸驛程窮。氣識關頭紫。雲瞻殿裏紅。蒼黃輕萬死。奔走罄孤忠。乍喜威顏近。俄驚幻影空。皇恩軫勤事。盛典備崇終。旅櫬金臺側。歸魂浡澥東。平生四方志。浮世百年中。厚夜榮光徹。重泉雨露通。遙將數行淚。寄洒一科蓬。</text>
<title>哭成永同丈 十韻</title>,<text>無極鍾元氣。坡山降大賢。淵源光道統。詩禮本家傳。我丈聰明絶。門庭授受專。三餘足文史。二酉悉羅穿。變故經消長。衡茅度歲年。黔婁無飽暖。玄晏苦沈綿。晩宰栽花縣。俄抛種秫田。風燈催短世。精爽閟重泉。薄劣從遊慣。生平許與偏。高才日陵替。洒涕問蒼天。</text>
<title>黃參奉叔挽詩</title>,<text>舊義敦姻婭。先人卽弟兄。門闌仰尊長。服事自孩嬰。痛飮天眞在。窮經學業成。長沈百僚底。未遂一名榮。大化終須盡。稀年也復贏。孱孫守苫塊。破屋帶柴荊。素翣凌淸漢。佳城啓舊塋。加麻仍弔服。相紼淚縱橫。</text>
<title>啓運宮挽詩</title>,<text>世德源流遠。名家積慶繁。徽音光內則。妙選配宗藩。福得三靈祐。歡承兩殿恩。燕禖初誕毓。龜繇已推原。宅有舂陵氣。人知鉤弋門。瑤圖符吉夢。玉璽命神孫。赫赫中興業。愉愉至養存。訢和薰動植。慈孝浹乾坤。共祝岡陵壽。俄驚婺彩昏。小黃遺鬒髮。中嶽化雲根。當宁深嬰慕。傾朝爲駿奔。廞儀酌中制。祕器出東園。終始哀榮備。幽明禮數尊。衣冠陪黼翣。鹵薄送朱旛。貞石鑱文祕。玄宮斮絮溫。金陵龍虎地。百世本支蕃。</text>
<title>朴鎭岑先妣挽</title>,<text>夙歲論交地。賢郞卽弟昆。徽音稔慈訓。積德仰高門。人世無窮事。悲歡詎可論。專城享晩景。一笑問平反。露落空留薤。春歸不見萱。佳城杳何許。無路送朱幡。</text>
<title>挽芝峯李尙書</title>,<text>大玉無瑕玷。靈芝冠衆芳。端宜在東序。本自產齋房。標望先朝舊。行藏晩節光。淸文推黼黻。白頭際明良。冢宰司衡鑑。霜臺握紀綱。名賢方嚮用。世道待恢張。半夜舟移壑。鈞天帝遣陽。歐蘇年偶等。辰巳讖堪傷。往者台星拆。居然上相亡。詞林復搖蕩。朝著頓凄涼。泡影須臾事。江河萬古長。揄揚千字誄。愁絶八哀章。薄劣慙微分。官聯廁末行。下塵陪翰墨。餘論借雌黃。華屋空南巷。丹旌已北邙。傾河不盡淚。寧獨顧長康。</text>
<title>送韓元之出守鍾城 六韻</title>,<text>玉署曾通籍。風標本勝流。直緣河朔面。翻得塞垣愁。官爲韜鈐進。才於節制優。豐貂爛銀帶。駿馬赤茸鞦。隴外無靑眼。天邊對白頭。親朋各相送。誰定解吳鉤。</text>
<title>送尹仲素按關東</title>,<text>茲行誰不羨。綠髮按仙區。四牡凌楓嶽。雙旌映鑑湖。班高夏官佐。地勝濟王都。報政饒閒日。尋眞愜素圖。風塵身似寄。句漏計翻迂。別意兼愁緖。孤吟只據梧。仲素曾按完山。今又陞自兵部右侍郞。故第三聯云。</text>
<title>送李御史汝省校閱北邊</title>,<text>陽城自注考。叔夜早題書。不把郞官筆。聊乘使者車。丹墀奉綸綍。紫塞按儲胥。國恥終須洒。邊籌未可疏。陣應分鶴列。人各擁犀渠。六鎭兵無敵。匈奴技不如。奇才入彀率。勝氣壓穹廬。望極關雲迥。春深嶺雪餘。客程淹節序。王事敢虛徐。寄語觀風老。相思闕鯉魚。</text>
<title>送洪元老按節嶺南</title>,<text>藻鏡天官佐。銀臺獻納司。淸華元愜望。盤錯亦稱宜。嶺嶠分憂地。驂騑按部時。風稜看攬轡。物色入褰帷。乃祖何年到。于今萬口碑。家聲眞復繼。寄惠未曾衰。臘雪消蠻瘴。官梅映戟枝。天涯倘相憶。莫惜寄新詩。</text>
<title>次諸君祖席聯句韻。寄顯國弟。</title>,<text>自從君去後。離恨黯相連。蕭瑟仍秋雨。蒼茫欲暮天。病身燈影畔。衰鬢淚痕邊。定恨萱闈隔。長思棣萼聯。音書鴻杳杳。關塞路綿綿。忠孝期平昔。功名趁盛年。酬恩唯盡瘁。報政孰爭先。佇待徵還日。斑衣慰眼前。</text>
<title>挽尹景潤</title>,<text>夙歲論交地。忘形結雅歡。沖襟絶畦畛。世味薄鹹酸。眊矂成遺恨。浮沈寄一官。風燈忽無迹。鬼伯不相寬。宿草新阡遠。殘花故宅寒。猶堪慰泉路。才子有芝蘭。</text>
<title>次韻擬杜工部傷春 五首</title>,<text>亂罷身仍困。春回恨更濃。自憐淹旅泊。誰定掃群兇。鄕國歸無日。天門隔幾重。主憂甘忍辱。師老轉難供。雙闕風雲氣。孤臣潦倒容。煙花薰客眼。夢着近銅龍。語燕頻闚戶。啼猿故掛枝。春深巴子國。夢遶曲江池。萬事何時定。殘生着處危。絮飛眞落魄。花腿苦低垂。爲客仍消渴。傷時更亂離。鄕園杳宛洛。歸路想逶迤。衰疾身如寄。飄零帶減圍。亂來悲國步。春到感天機。日馭迷黃道。胡塵暗帝畿。未陪新法從。空愧舊朝衣。八水風濤靜。三巴信使稀。煙花紫禁色。應待翠華歸。有生那免累。疏懶意彌眞。十載猶留蜀。何時不憶秦。臺怜梁苑客。村記漢宮嬪。漫興詩千首。消愁酒幾巡。鸚花期老子。葵藿泣孤臣。消息中原闊。關河尙戰塵。戎馬何時了。書生感慨多。徒聞授齊鉞。未省枕琱戈。胡虜闚雙闕。煙塵塞兩河。生涯淹絶域。節序入悲歌。江草侵沙岸。巖花雜蔦蘿。啼鵑在深樹。誰見淚痕和。</text>
<title>挽鄭錦南 十二韻○以下續稿</title>,<text>瑞石鍾靈秀。英才出等夷。遷喬刷勁翮。附驥軼高馳。獨達韜鈐祕。皆稱短小姿。曾充絶域使。贏得遠人知。大盜闚丹極。妖星隕玉墀。公能掃兇孼。一戰 復京 師。帶礪勳盟重。旌旄望實宜。酬恩期盡瘁。嬰疾遽長辭。寂寞淸商闋。蕭條大樹萎。匈奴幾時滅。精爽萬人思。塚與祈連竝。名應汗簡垂。不知麟閣上。誰繼卽圖詞。</text>
<title>送通信副使金正世濂</title>,<text>日域輸琛數。天書報聘初。使材皆特達。行李豈虛徐。鷁路連暘谷。鯨波注尾閭。王靈動殊俗。椎髻愧簪裾。徐福祠應在。鼂卿跡已虛。梅窓見春色。歸思定何如。</text>
<title>李僉知勸挽詩 六韻</title>,<text>己卯同蓮榜。先人卽弟昆。風流前輩重。淸議相門尊。大耋期頤近。餘休子姓繁。靑門咽哀挽。紺麓啓荒原。仁里師資切。賢郞世誼敦。百年存沒恨。無路送朱幡。</text>
<title>秋日訪敦詩別業</title>,<text>平明騎馬出都門。十里郊墟桑柘繁。華嶽晴雲迷遠壑。幸州寒日見孤村。畦蔬園栗供秋味。紫蟹黃鷄入晩飧。更喜主人多雅趣。茅簷展席對匏樽。</text>
<title>漫賦</title>,<text>默所居士愛淸虛。凝塵滿席常湛如。雖然未了一大事。也曾不肯三上書。舊耽着棊今已懶。頗喜作詩還復疏。閑來散策倦來睡。兀兀騰騰不願餘。</text>
<title>悶旱</title>,<text>滌滌山川仰赫曦。農夫輟耒只嗟咨。朝廷豈乏爲霖雨。雲漢何人解賦詩。潭底老龍難自保。轍中枯鮒有誰悲。峽雲江霧渾無賴。柰此凄風盡日吹。</text>
<title>喜雨用悶旱韻</title>,<text>誰潑玄雲蔽赤曦。上天應念下民咨。明時剩得豐年慶。悶旱翻成喜雨詩。野外漸看枯麥潤。陌頭無復老農悲。高軒徙倚微涼入。任逐斜風拂面吹。</text>
<title>詠錦陽都尉新第八景</title>,<text>主家西第好樓臺。宛洛風光勝事催。無數濃花紅勝錦。幾株新柳翠成堆。佳辰不惜登臨費。上客偏憐枚馬才。蕭史亦耽人世樂。彩雲無意向蓬萊。右春庭槐濃綠送輕飆。涼意何煩羽扇搖。桃簟剩留佳客坐。蔗漿頻遣侍兒調。貪追河朔拚高會。懶向天門趁早朝。風磴雲端無警策。擬將何語和秦簫。右夏金井高梧葉正稀。涼生薤簟暗螢飛。佳人篋裏收紈扇。公子身邊進裌衣。葭管玉衡催節序。蕙畦蘭畹損芳菲。朱門豈解傷秋意。長對淸樽送落暉。右秋朔風吹雪暗天衢。帳裏羔兒作煖爐。寶炭屢添烘虎豹。輕裘幾襲擁貂狐。新詩絶喜無寒語。豪氣還能下腐儒。不必山陰遠乘興。華堂留客醉氍毹。右冬入奧經堂不動塵。誰敎噓吸起靑蘋。蘭臺勝事仍堪賦。鄭圃眞遊便可親。任攪長林生爽籟。莫飄繁蕊減芳春。秦樓行樂長無極。吹送笙歌度四隣。右風良宵對月興無窮。百尺高樓倚半空。萬里山河光瑩澈。幾重簾戶影玲瓏。寒蟾露兔呈眞態。玉斧銀丸認化工。最是主人能好事。淸遊長與勝流同。右月雨足森森接遠岑。綠窓朱戶靄輕陰。竹簷對奕紋楸潤。花院開樽綺席淋。涼意欲生供晩睡。好詩催就費長吟。知君不用憐聲伎。剩有靑蛙數部音。右雨薄雲斜照映樓頭。空外殘雷響未收。小塢濛濛花影暗。長堤藹藹草香浮。棋朋酒侶堪相問。戲蝶嬌鸎不自由。無限風光誰管得。摠供詩料入閑愁。右晴</text>
<title>次韻</title>,<text>浮塵結習漸消除。只爲窮愁好著書。中歲聲名憑小技。半生精力在三餘。貧同南阮仍耽酒。學愧西河更索居。春事向闌長閉戶。小齋花影一簾疏。</text>
<title>次韻酬金晦而 二首</title>,<text>虎豹磨牙守九關。孤忠難徹五雲間。摧殘意氣長捫舌。點檢生平肯厚顏。躍馬少年誇紫綬。焚魚學士愛靑山。著書却是窮愁障。未許幽人到底閑。與君同病各牢關。結習猶存竹素間。城市不妨三逕蔣。利名那到一瓢顏。甘將短褐沈昭代。好把長鑱斸碧山。晴晝據梧無箇事。紙窓香縷不勝閑。</text>
<title>示金晦而 四首</title>,<text>故人今戴鹿皮冠。爲寄新詩許我刪。已覺才名爲大累。那將富貴博長閑。形骸自笑嵇中散。詞賦誰憐庾子山。別有幽居新活計。蒲團默坐契無還。疏蹤與世百無宜。閉戶比隣見面稀。風轉空階搖草帶。雨過深院長苔衣。閑人已得安心法。俗子誰闚杜德機。獨向東籬移晩菊。歲寒心事肯相違。時正移菊城西僻處是吾廬。竹几蓬門生事疏。因讀老莊增散誕。謬將詞賦竊名譽。維摩臥疾閉方丈。潘岳閑居陪板輿。長夏寂寥無一事。坐看山鳥下階除。小少從遊翰墨場。晩塗榮悴略相當。平生漫有傷時淚。九死猶存疾惡腸。南郭沖襟忘物我。北窓高趣傲羲皇。寬閑寂寞容吾輩。任作詩窮與酒狂。</text>
<title>苦雨</title>,<text>南山北山雲漠漠。出門入門雨浪浪。蛙鳴閤閤苦相聒。屋漏床床難自防。麥熟登場漂欲盡。菊生滿砌爛堪傷。窮閻十日炊煙冷。裹飯無人餉子桑。</text>
<title>早發板橋店</title>,<text>晨發板橋官路脩。客子弊衣風露秋。寒蟲切切草間語。缺月輝輝天際流。馬上瞌睡不成夢。眼中景物添却愁。人生百年各形役。南去北來何日休。</text>
<title>經素沙戰場 三首○天兵大破倭奴處</title>,<text>憶昔王師破島夷。前軍突將領熊羆。至今戰血川原染。當日威聲草木知。萬馬攢蹄先奪氣。長鯨授首早封尸。東征第一奇功地。却欠書生爲勒碑。三韓再造擅奇功。十載妖氛一掃空。狡虜豈容留片甲。勝算知是出元戎。陣雲壓野晴猶黑。鬼火依林冷不紅。匹馬書生弔古罷。秋風倚劍氣如虹。漁陽突騎若雷霆。一鼓無前劇建甁。長有風雲含殺氣。永令蛇豕讋皇靈。氛消海徼仍無警。血入川流尙帶腥。東土至今耕鑿穩。百年勳業照丹靑</text>
<title>客懷</title>,<text>山門日夕下麏䴥。七月西風落稻花。虛館暮煙寒入戶。小溪秋雨漲侵沙。窮途鬱鬱長爲客。歸夢迢迢幾到家。羈旅不堪衣帶緩。苦吟空復送年華。</text>
<title>漫吟</title>,<text>默所居士懶鈍姿。半生身命苦多奇。偶工文字偏招謗。不解趨營絶似癡。杜老故應悲濩落。莊生自是喜支離。如今作客湖山外。羈思悠悠只賦詩。</text>
<title>南溪觀魚</title>,<text>晨往南溪觀打魚。決開積水群鱗枯。銀刀玉尺大狼狽。長乂巨網爭喧呼。漁子效獲憐呴沫。庖人斫鱠供腹腴。人生一飽眞有數。久客不妨留歡娛。</text>
<title>淸陰丈人以七言八句五章寄贈。辭調兼美。蔚然有唐人風致。客中諷詠。羈愁頓釋。攀次斐然。用宣伊鬱。兼伸謝忱。</title>,<text>斯文誰復振頹風。大雅端宜屬鉅公。今世故輕千古事。吾人枉費半生工。高秋病起身無健。久客愁來酒有功。寥落眼中知己遠。側身長望思難窮。五首新詩贈我行。百年珍重見君情。倦遊已覺黃金盡。知己能令白璧輕。千嶂暮雲低迥野。一溪寒水抱孤城。風塵落魄長爲客。莫怪秋來太瘦生。男兒事業未渠央。往跡眞同夢一場。梁氏五噫何太苦。士師三黜固其常。途窮轉覺文章進。身隱還嫌道義彰。我輩只應長漫浪。淸朝濟濟足才良。旅館荒涼枕水隈。異鄕多病強登臺。長林露冷鳴蟬歇。大澤秋高候雁廻。芳草何緣遺遠者。白雲空復思悠哉。淸陰學士今安穩。更有新篇附遞來。連山迢遰入長望。積霧停雲隔故鄕。長鋏不堪羈思苦。綈袍誰念客衣涼。餘生好返衡門穩。舊迹休思粉署香。今日欲成秋興賦。二毛無那惱潘郞。</text>
<title>秋懷 八首</title>,<text>八月秋高白露團。異鄕多病帶圍寬。風鳴北戶催寒氣。雨入南溪送急湍。騷客賦成思御裌。故人書到勸加餐。平生蕭瑟傷搖落。況復湖山行路難。數株官柳葉全稀。寥落空堂送夕暉。橫野暝煙輕藹藹。入簾新月冷輝輝。馮生盡日彈長鋏。甯子中宵怨短衣。回首北望千嶂合。白雲天際只孤飛。弼雲西麓是吾廬。門巷依然仲蔚居。曾植晩楓三歲許。爲移時菊十叢餘。寒泉曉汲宜烹茗。小閤晴開好展書。秋日想應幽賞足。可憐孤客未歸歟。憶曾通籍禁垣深。五色雲中奉玉音。便殿早朝簪彩筆。直廬涼夜擁綾衾。泥塗一落凋雙鬢。霄漢三年繫寸心。歲晩滯留湖海遠。不堪愁絶短長吟。一庭黃葉走風前。滿目郊原積暮煙。歸思已拚輸社燕。苦吟無賴伴寒蟬。窮途意氣空看劍。末路文章不直錢。詞客古來推宋玉。楚騷還有凜秋篇。海內知音石室翁。別來相憶寄詩筒。高才判不容衰世。苦調端宜入變風。懸榻向來延孺子。拜床何日謁龐公。淸秋嶽麓煙霞裏。應有新篇轉益工。滄浪放逐困江潭。谷口沈綿臥一庵。才子古來多薄相。故人何日接淸談。南溪夜雨寒生漲。北嶂秋陰晩送嵐。怊悵天涯相憶處。登山臨水思難堪。墻頭短草也能靑。却與芝蘭一倂零。天道豈應無肅殺。物情終自惜芳馨。蛟龍冷蟄藏鱗甲。鷹隼高飛奮翅翎。湖海旅人增萬感。濁醪聊復慰沈冥。</text>
<title>西原拜謁外王父墳塋</title>,<text>蒼藤老樹擁佳城。霜露凄涼倍愴情。家世豈能忘自出。典刑還愧忝彌甥。香燒一瓣秋雲斷。奠罷三杯晩照傾。孱懦敢期成宅相。擬收遺事效淵明。</text>
<title>湖海</title>,<text>湖海思歸客夢勞。望鄕臺上首頻搔。千山落日秋聲起。萬里晴天雁影高。世故慣經甘屛迹。詩情渾懶強操毫。風塵旅食朱顏改。憀慄長吟楚客騷。</text>
<title>高秋</title>,<text>高秋極目思茫茫。強遡西風數雁行。一樹丹楓明晩日。滿林黃葉隕輕霜。羈愁浩蕩惟堪睡。壯志蹉跎轉悔狂。京洛故人相憶否。少年多病鬢毛蒼。</text>
<title>北歸</title>,<text>七月南來九月歸。北風淅淅吹征衣。人生汩汩半行役。世事悠悠多是非。山際平田雁鶩下。路傍短草䳺鶉飛。還家喜近重陽節。白酒黃花興不違。</text>
<title>月汀先生挽詩 代人作</title>,<text>三朝遺老幾人存。大耋崇班迥獨尊。海內文章推哲匠。斗南標望愜公言。龍蛇舊讖今年驗。是年大歲在丙辰 奎璧寒光一夜昏。東土賴公倫紀正。向來宗祏久銜冤。</text>
<title>早寒有懷。呈淸陰公。</title>,<text>孟冬之月大凌兢。慘慘乾坤積氣凝。萬里風雲來朔漠。一時冥頊震威稜。朱門客醉氍毹暖。雪榻人愁硯滴氷。却想城陰索居處。擁衾搔首對寒燈。</text>
<title>送月沙相公赴皇都</title>,<text>專對應推第一流。早年文彩播中州。雲霄聲斷尙書履。歲暮寒生使者裘。丹闕曙煙迷入仗。玉河春色動歸愁。鸞書翟茀從天降。快覩東來紫氣浮。</text>
<title>送天章點馬隨侍尊尙書朝天之行。送至龍灣。</title>,<text>相公銜命覲皇扃。才子翩翩擁傳行。入眼江山花筆健。映身簪笏彩衣輕。笙歌剩奏將雛曲。鐃鼓愁聞出塞聲。應向統軍亭上望。五雲多處白雲明。</text>
<title>桂陽途中早行</title>,<text>野田漠漠雁飛低。二月江城霜滿蹊。望裏乾坤許空闊。朝來物色仍凄迷。承明鎖闥夢不到。海野林塘身可棲。儒冠誤却半生計。盡賣書籍供鉏犁。</text>
<title>又成</title>,<text>瘦馬竛竮踏曉霜。桂陽山外野茫茫。寒鴉得意喧墟落。春雁無心戀稻粱。滿腹詩書添落魄。五侯賓客忌疏狂。歸田好縛三間屋。兄弟東西住不妨。</text>
<title>次韻寄畸庵子</title>,<text>已判 平聲 榮落聽洪鑪。高臥城西舊弊廬。烏几蠹編供寂寞。濁醪麤飯度朝晡。未應壯志銷磨盡。不柰流年合沓徂。湖海故人多病後。斂來豪氣作臞儒。</text>
<title>暮色</title>,<text>暮色蒼茫自遠來。小齋淸坐思悠哉。閑中轉覺交游闊。病裏都忘歲月催。廢井鳴蛙經雨歇。暝林棲鳥破煙廻。餘生偃仰蓬蒿底。斤斧何曾到散材。</text>
<title>用諸公韻。寄題李殿中晩翠軒。</title>,<text>幾年簪組縛閑人。龍尾趨朝趁卯寅。剩辦一丘存晩計。却栽雙翠占長春。風霜正好看標格。結構那煩頌奐輪。更待他時登眺罷。爲拈詩筆細傳神。</text>
<title>鄭下叔江亭次韻</title>,<text>亭下澄江百丈深。數村籬落帶靑林。連山霽色開圖畫。迥野煙光入瞰臨。身外不須勤覓道。世間誰與共論心。去年詩句君應記。江路長騎款段尋。去年曾有款段長尋漢水邊之句</text>
<title>次韻贈鄭下叔</title>,<text>常怪吾儕摠尙玄。定應淸淨有前緣。早年詞賦眞聊爾。末路升沈亦偶然。梧几穩看南郭隱。葛巾閑對北窓眠。江湖滿地風煙闊。煩暑都忘六月天。</text>
<title>次韻寄題朴卓爾廣陵溪亭</title>,<text>半生流浪是非中。翻羨田頭叱犢翁。容我就分南漢月。共君閑占北窓風。村依大麓長林黑。徑轉寒溪苦蓼紅。尋得遂初良已晩。算來吾道只應窮。</text>
<title>初秋索居漫詠</title>,<text>居士生涯有老妻。短簷低屋似鷄棲。散材自幸全樗櫟。麤飯何曾厭藿藜。積雨乘秋仍漠漠。晩涼延月乍凄凄。平生不作朱門客。免踏長安十日泥。</text>
<title>夕望</title>,<text>浩浩亭前斜日時。晩潮初上海雲垂。江山寂歷人來少。浦漵蒼茫鳥去遲。三徑賸專陶令趣。九秋休作楚人悲。還憐檥岸漁舟客。泛宅浮家任所之。</text>
<title>秋雨夜坐。次張生韻。二首。</title>,<text>浮世蹉跎路轉窮。昏花着眼已濛濛。樽前壯膽輕浮白。鏡裏臞顏暫借紅。是日隣家置酒。余強飮至醉。 滿地雲煙連海色。一秋風雨暗寒空。紙窓燈火靑熒處。無限詩情在此中。斷送重陽素律窮。一天涼雨晩冥濛。任沾衰草難回綠。定妬寒花暫駐紅。欲破牢愁須引滿。強將幽意獨書空。明朝匹馬衝泥去。黃葉紛紛客路中。</text>
<title>畸庵子聞余歸農寄詩。次韻以答。</title>,<text>此身何處不堪居。廢圃荒田手自鉏。無事喜專方丈室。虛名悔讀五車書。收來芋栗深穿窖。種得桑楡遍遶廬。麤飯濁醪生事足。故人相念漫勤渠。</text>
<title>大雪 二首</title>,<text>朔風驅雪滿天來。一夜茅簷壓欲摧。枯樹乍聞寒響急。小窓全覺曙光催。村童晩汲通新徑。竈婦晨炊撥舊灰。遍壟靑苗埋不凍。豐年賸待麥秋廻。海天漠漠海雲垂。雪勢風威倂一時。凍逼蟄龍號大壑。寒侵棲雀墮空林。望中不辨斜斜逕。堆處平埋短短籬。閑擁地爐燒榾柮。病來孤負灞橋詩。</text>
<title>歲暮</title>,<text>獨將衰鬢閱流年。歲暮田園倍悄然。驚雀踏翻枝上雪。凍鴟衝斷屋頭煙。多生不盡還詩債。好事無人送酒錢。京國未聞消息好。破窓寒日掩塵編。</text>
<title>悶</title>,<text>忽寒忽暖已歲晏。乍雨乍雪何時晴。幽窓掩翳落照色。遠林號怒顚風聲。正好酩酊酒誰送。漫爾吟哦詩不成。世間無事可稱意。天際浮雲縱復橫。</text>
<title>疊韻贈仲淵，君奭二都尉。十首。時二君將坐事譴謫</title>,<text>羸驂欲出怯深泥。詠罷君詩暗覺悽。妙境自應超色相。天機元不滯荃蹄。身如病驥長垂耳。迹似驚烏未定棲。人世絶難尋樂土。暫煩從事到靑齊。淸水芙蓉不染泥。得君心事爲君悽。人經多難偏凋鬢。馬涉長途幾脫蹄。兩君連年作峽中湖外之行。而君奭已見二毛。 空憶昔年饒樂緖。不知何處各羈棲。秦樓楚澤行將隔。只是高情寵辱齊。雨後閑庭沒屐泥。悄然無那客懷悽。槍楡却笑培風翮。伏櫪猶存歷塊蹄。四海親朋行落落。十年身世轉棲棲。看來萬變同泡幻。一切紛紜一切齊。一顆磨尼百尺泥。算來人事只堪悽。神龜本自愁留骨。野馬何曾願鑿蹄。要路共營三窟地。殘生聊占一枝棲。憐君懶散渾相似。不獨詩名與我齊。不踏長安十日泥。端居萬念轉悽悽。安排詎敢辭蟲臂。閱世唯須足褭蹄。勉保淸眞修白業。莫敎遲暮負冥棲。偶然酬唱仍成什。詩價從今重火齊。掠簷新燕落芹泥。佳節翻令意緖悽。塵榻有時拋簡策。席門終日斷輪蹄。閑雲本自無行迹。倦鳥猶堪返舊棲。昨夜東風微雨過。小庭春草漸看齊。我獨何爲在滓泥。十年蕉萃轉堪悽。虛名正是添蛇足。壯志翻成縶驥蹄。厭逐權門褦襶子。欲參禪衲水雲棲。閑齋臥聽風林響。萬竅調刀過耳齊。朝入靑冥暮濁泥。見君流落使人悽。玉簫翻作凄涼曲。金埒空留款段蹄。秦地忽分鶼蟨伴。楚雲行共鷓鴣棲。平生多少樽前客。誰似虞卿送魏齊。寧甘爛死委沙泥。恥向兒曹色慘悽。南畝穩騎黃犢背。東家不借蹇驢蹄。百年癡黠都無籍。滿地江山摠可棲。天上浮雲饒變態。白衣蒼狗未嘗齊。長吟獨漉水中泥。昏墊關心倍愴悽。逐客幾時重會面。征驂從此各分蹄。風波莫負平生志。歲暮相尋寂寞棲。盈缺請看天上月。古來人事不曾齊。</text>
<title>張生希稷寄詩。責余久失歸期。次韻以答。</title>,<text>海上幽居我所思。一來城市得歸遲。交親久闊長勞夢。羸病相侵懶賦詩。雨後春寒因悄悄。眼中花事正垂垂。淸明寒食愁邊過。紅藥開時不負期。</text>
<title>哭白沙李相公 二首</title>,<text>關塞風霜鬢髮皤。孤臣忠憤欲無吪。兩朝元老多泉壤。千古彝倫墮網羅。未信天心扶社稷。空留正氣作山河。東岡舊宅斜陽裏。不獨羊曇不忍過。間氣人間未易鍾。堂堂寧復有如公。百年變故無今日。諸老聲名在下風。自是存亡關氣數。難敎魍魎護精忠。巫陽已去鈞天遠。廊廟凄涼世界空。</text>
<title>詠鶴。和張生希稷。</title>,<text>仙禽自是異凡禽。玉羽霜毛物外心。暫別彩雲來澤畔。爲憐明月宿江潯。湖田積雪碧苔凍。懸圃經秋瑤草深。肯向塵寰戀飮啄。靈標會返䦘風岑。</text>
<title>歸途冒雨有作。寄子謙，仲淵，天章。</title>,<text>去時風雪來時雨。客裏酸辛病裏身。世故不曾饒老子。天公似欲困騷人。半生行役偏凋鬢。千首文章漫有神。從此田居牢閉戶。不堪知己間音塵。</text>
<title>畸庵子有擬寄之作。次韻酬寄。</title>,<text>一臥田園事事幽。照窓紅日擁衾稠。只應善病同玄晏。難得藏名似伯休。學道未能除習氣。著書端爲飽窮愁。憐君漫有凌雲手。漂泊如今白盡頭。</text>
<title>寒食前一日。大風霾曀。</title>,<text>今年寒食明朝是。昨夜狂風終夕喧。夭桃嫩柳春意澁。黃霧玄雲天宇昏。久客歸來足怊悵。新詩詠罷饒淸溫。半生京國送佳節。流落只今堪斷魂。</text>
<title>送天章佐體察幕府赴西塞</title>,<text>西來殺氣暗胡天。大將橫戈去按邊。范老本饒胸裏甲。子荊仍是幕中賢。紅旗曉拂遼山月。玉帳晴臨鴨水煙。自古王師貴持重。不煩才子勒燕然。</text>
<title>贈別李丈大載。兼呈賢伯子威丈。</title>,<text>隔年離別暫時歡。世事茫茫後會難。靑眼不堪看俗物。白頭猶自着儒冠。火雲千里歸程遠。水國孤村舊業寒。爲問元方相憶否。異鄕多難更加餐。</text>
<title>寄李士以，士致，士謙諸君。</title>,<text>李家群從問何如。別後迢迢寄信疏。正字不曾禜一命。聞士致不肯謁館選徑歸 諸生應復足三餘。百年身世無長策。滿地江湖未定居。他日倘成隣舍約。灌園開逕好相於。</text>
<title>哀金將軍應河 二首</title>,<text>大漠煙塵白日黃。將軍力盡死沙場。忠魂定不群猿鶴。厲鬼猶應殺犬羊。四海英雄皆涕淚。九重褒贈有輝光。傷心楚客江潭上。漫把離騷弔國殤。壯志初將大漠呑。死綏差足答君恩。鼓衰矢盡三軍沒。雨濕天陰萬鬼冤。聞道李陵猶屈膝。可憐先軫未歸元。如今廟算多遺恨。不爲將軍早鑿門。</text>
<title>寄崔子謙</title>,<text>文昌粉署舊郞官。中歲昇沈鬢髮殘。三黜不曾拋直道。十年今始入長安。閑中玩易心如洗。病裏攻詩語帶寒。聞說海山開別業。幾時來把釣魚竿。</text>
<title>寄李天章</title>,<text>騷壇誰復敢爭先。老色蒼然更自賢。昭世飛騰何用早。妙年詞賦已堪傳。須從卷裏窮要眇。莫向樽前學醉顚。好是淸羸親藥物。不妨同病兩相憐。</text>
<title>李生淸之負笈過訪海上。臨分投贈。</title>,<text>較君纔長十年強。君頷生髭我鬢蒼。洛社舊同花月會。海山分占水雲鄕。卽勤負笈眞多愧。且得聯床也不妨。粗飯菜羹堪共飽。歲寒相訪莫相忘。</text>
<title>和天章。聞余與子謙，仲淵諸君。集茂城第。病未能赴。有詩追寄之作。</title>,<text>周南留滯已三年。一入長安卽勝緣。細聽佳人彈錦瑟。共携良友醉華筵。欣逢逐客眞亭伯。子謙被黜新蒙赦還 不見臞儒是列仙。天章屬病瘦 今日得君詩寄到。舊遊回首意茫然。</text>
<title>灼艾後齋居漫筆</title>,<text>藥裹書籤居士家。無人問疾到毗耶。羸軀乍試仙姑艾。燥吻頻思陸子茶。筆底波瀾慵後減。蒲團功課靜來加。何堪更値中秋夕。寂歷寒房閉月華。</text>
<title>病懷</title>,<text>蕭瑟高秋伏枕頻。齋居盡日索誰親。一生未易逢知己。多病何須恨故人。卷裏新篇還意氣。匣中雄劍尙精神。休敎擬我文園令。正與維摩作後身。</text>
<title>哭晉安都尉柳君美</title>,<text>少年公子最淸修。豪習何曾一點留。濁世翩翩饒意氣。名流濟濟足交遊。孤臣罪累風霜逼。二紀光陰露電休。欲向秦樓歌楚些。鳳簫聲斷彩雲愁。</text>
<title>秋思 二首</title>,<text>屋上楓林錦葉乾。海山秋思坐闌珊。重陽過後多風雨。雙鬢居然近歲寒。吾道只應長寂寞。世情無處不波瀾。遼河未報煙塵靜。夜夜星文病裏看。柴門倚杖數歸鴻。槭槭枯桑響晩風。無限雲煙秋色外。幾家砧杵夕陽中。艱危未敢陳三表。詞賦那能送五窮。多少洛城裘馬客。擬將心事與誰同。</text>
<title>送謝恩使洪同樞樂夫</title>,<text>恩勑來頒鰈海邊。大夫將命赴幽燕。欲知藩服酬忠地。正屬天王赫怒年。身到玉京瞻日月。路經沙塞怯烽煙。高才更自逢多難。莫向嚴程怨獨賢。</text>
<title>客次書懷示仲淵</title>,<text>閱盡人間行路難。弊裘羸馬客長安。塵埃轉覺江湖樂。風雨偏催歲暮寒。逆旅孤燈愁自照。故人雙鬢兩相看。平生不得文章力。綵筆縱橫意已闌。</text>
<title>次君奭病中見示韻。兼呈仲淵。</title>,<text>風塵潦倒卅回春。癡比長康更絶倫。吾輩襟期靑眼在。世間輕薄白頭新。一旬寒雨愁無柰。半夜殘燈悄自親。聞說佳辰仍伏枕。可憐何地接芳茵。</text>
<title>守申夜臥疾有感 二首</title>,<text>少日歡娛重歲時。良宵肯負守申期。呼盧不放樗蒲局。浮白頻拈瀲灎巵。遲暮心腸渾變化。牢騷物色阻親知。空齋短褐淹愁疾。冷月靑燈鬢欲絲。罵尸曾讀柳州詞。謠俗流傳一段奇。狂興摠消多病後。勝遊空憶少年時。拋書暫罷燈前夢。擁褐聊成枕上詩。任爾三彭饒赤舌。此心元自有天知。</text>
<title>除夕宿先墓齋舍</title>,<text>此歲都從此日休。西輝迅速若爲留。風塵潦倒雙蓬鬢。香火凄涼拱木丘。餘慶未衰嗟薄命。成書有託只窮愁。殘宵百感渾無寐。坐看燈花落枕頭。</text>
<title>立春日作</title>,<text>元日纔經一日來。立春方是得春廻。椒花乍破嚴凝逼。梅柳行看次第催。湖海只堪容傲骨。風塵誰復識仙才。休煩善禱題新帖。南郭先生萬念灰。</text>
<title>次天章韻。送別畸翁。</title>,<text>十年京國共悲歌。舊迹追思感慨多。浮世才名憑綵第。故園生事付煙蓑。詩腸九曲魂隨斷。別淚雙垂鬢轉皤。從此閉門春色裏。索居應復似西河。</text>
<title>別畸翁後有懷。再用前韻。</title>,<text>行塵已遠輟驪歌。獨掩柴扉鳥雀多。壯節未題司馬柱。歸心空戀志和蓑。玄經就後從嘲白。蒼髮搔來半欲皤。莊叟無家貧轉甚。只應貸粟問監河。畸翁新喪偶而家且貧甚</text>
<title>用前韻寄天章</title>,<text>兩首新詩摠可歌。才情還較向時多。不知蓮燭歸深院。何似苔磯舞短蓑。三黜道存那可枉。二毛年過不禁皤。君今未脫風波地。淸濟須防混濁河。</text>
<title>送春日。平丘途中作。</title>,<text>牢落乾坤一旅人。十年書劍困風塵。愁邊鬱鬱長爲客。馬上悠悠更送春。一樹殘花臨驛路。滿堤芳草映江津。詩情不共風光盡。着處狂吟便有神。</text>
<title>泛波亭次韻</title>,<text>檻外晴川川外林。樓居淸絶愜疏襟。澄波澹澹鋪纖練。爽籟冷冷當素琴。靑嶂晩陰生樹頂。白雲涼影落潭心。仙禽墮羽今千載。玄鶴墮羽。故實流傳。蓋至今有鶴橋，羽嶺云。 悵望琳霄思不禁。</text>
<title>將首歸路。留贈淸陰公別。二首。</title>,<text>峽裏相看短髮明。半生俱是可憐生。風塵未得安身地。嶺海聊爲避世行。銷骨可堪貧別恨。斷魂翻作亂離情。文章自屬窮愁事。努力千秋不朽名。孟夏滔滔草木長。客中離合各沾裳。論心自幸元同調。失意那知便異鄕。出峽寒雲隨去馬。過江疏雨濕行裝。從今隔斷雙龍氣。海北天南夜夜光。</text>
<title>再呈淸陰 二首</title>,<text>徙倚樓頭落日明。不堪江草喚愁生。楊花落盡鶯無賴。梅雨來時客未行。綠酒難澆岐路恨。素書頻寄別離情。窮途正好同埋照。浪得人間李杜名。川華夜色澹虛明。高閣披襟爽籟生。心事向來同落落。別離從此重行行。蒯緱歌動燈前恨。錦字書傳夢裏情。堪笑文章差底病。白頭猶自戀浮名。</text>
<title>途中再用裳字寄淸陰 二首</title>,<text>倦客經春愁夢長。別君雙淚滿衣裳。風塵落落違知己。雲樹迢迢隔望鄕。除却殘書無長物。携來孤劍是歸裝。故園生事應蕭瑟。空對親舂老孟光。丈人才力一何長。黃鵠高飛絢菊裳。末路交期惟我輩。窮途離合又他鄕。江樓盡日應憑檻。嶺嶠何時定促裝。相憶不堪愁絶處。旅窓松火黯無光。</text>
<title>次韻謝仲淵見訪</title>,<text>闌風伏雨滯東城。聚散關心夢亦驚。詞客古來偏落魄。故人誰復最多情。肯尋逆旅拚佳會。却寄新篇許細評。料得定憐楊執戟。十年辛苦草玄成。</text>
<title>再用前韻。寄仲淵，天章。</title>,<text>憶曾羸馬入秦城。風雨靈臺暗自驚。楚客江潭三載恨。漢家宮闕五噫情。諸君載酒能相訪。都尉吟詩得共評。回首至今勞夢想。世間佳會絶難成。</text>
<title>次韻寄題金長湍今是齋</title>,<text>解組歸來江上村。草堂孤迥絶囂煩。林泉暮景優游地。花樹乾坤借貸恩。伯玉知非元不晩。淵明寄傲好同論。維摩自有新生活。丈室忘言是法門。何物人間有毀譽。百年都是一蘧廬。休官不爲功名薄。學稼從敎術業疏。苔屐好穿樵叟徑。蒲團閑伴野僧居。他時會作柴門客。共煮秋畦雨後蔬。</text>
<title>送張生希稷下第後歸海西婦家</title>,<text>獨携書笈別親闈。久客偏憐眊矂歸。攀桂可堪今日恨。敦瓜贏得隔年違。愁邊海月團團影。望裏江雲片片飛。却想秋閨粧淚盡。何心更斷錦文機。</text>
<title>送人朝皇都賀至</title>,<text>陽律初回碣石宮。星槎遙泛析津東。文章自屬君家事。禮樂行觀上國風。千里關河秋色裏。九天閶闔霱雲中。不愁遼塞煙塵近。聞說熊公節制雄。</text>
<title>送高書狀君涉朝天</title>,<text>九地微陽一線回。明堂寶曆斡璿魁。不知萬國衣冠會。誰似三韓使者才。黃道日開新氣色。紫宸雲慘舊樓臺。憑君爲弔談天客。碣石遺基但草萊。</text>
<title>宋同樞英耇挽詩</title>,<text>閉戶東城歲屢更。萬緣都盡寸心明。孤忠本爲酬恩地。純孝徒深錫類情。劫火不曾燒正氣。靑山那忍奪豪英。沙翁墓草今三宿。泉路還應一笑迎。</text>
<title>成丈浹挽詩</title>,<text>憶曾床下拜龐公。標格居然長者風。人道禁方傳肘後。我知經術滿胸中。蝱蟲枉累孫思邈。甲子誰憐絳縣翁。海北天南生死別。一杯無路洒秋蓬。</text>
<title>李驪州綏祿挽詩</title>,<text>浮世升沈五十年。暮途心事有誰憐。中書詞掖由來貴。下澤巾車也自賢。荷鍤劉伶應醉死。揮毫張旭豈眞顚。神奇臭腐元無定。一臥黃壚謝萬緣。</text>
<title>次韻寄謝仲淵 二首</title>,<text>玉樹蒹葭愧接聯。八仙名號記張顚。身同平子歸田日。齒過潘郞寓直年。病入新年差得健。閑逢永晝只耽眠。春風湖海騎驢客。都尉豪華也可憐。莫逆交情似飮醇。可憐心事各天眞。樽前分袂曾嫌促。別後傳筒不厭頻。寂寞玄經翻自誤。猖狂白眼任他嗔。佳期好趁花開日。詩草棊枰共爾親。</text>
<title>聞河淸喜賦</title>,<text>大河三日迥澄光。天意丁寧泰運昌。九派連空開鏡色。千泓澈底映星芒。星宿海者。河源也。湧出百餘泓。燦若列星。 圖書窟宅無泥滓。川瀆神祗奏吉祥。紫塞兵塵應洗盡。何煩壯士挽銀潢。</text>
<title>聞瀋陽不守 二首</title>,<text>遼河消息不堪聞。羯虜南來氣若雲。方略舊稱熊御史。摠戎新失賀將軍。金戈未蹀氈裘血。粉黛都隨鐵馬群。廊廟諸公皆肉食。擬將何策靜妖氛。聞說遼陽事轉危。天驕新拔漢旌旗。毉巫山下煙塵暗。太子河邊鼓角衰。但使中原管仲在。不敎東海魯連悲。倡優鐵劍看消長。回首蒼梧淚自垂。</text>
<title>次韻酬天章將遊金陵見寄之作</title>,<text>多病誰憐舊翰林。向來歡會杳難尋。茶湯每遣山妻煮。麥酒時同野老斟。聞說扁舟遊海浦。可無高興訪山陰。遙知嘯傲詩成處。紫綺烏紗映碧潯。</text>
<title>題臺監契會圖 代人作</title>,<text>淸朝濟濟殿中班。法府峨峨柱後冠。刺擧何曾存故事。官銜猶得擬臺端。霜晨鍾漏公參急。暇日杯觴勝會拚。箇裏閑忙俱物色。不妨輸入畫圖看。</text>
<title>余與李昌期俱受暗行之命。昌期得嶺南。余得湖南。同行四日。臨分贈別。</title>,<text>黃埃赤日短長亭。繡服眞成夜裏行。天上使星分彩去。路傍驄馬失群鳴。沿湖物色吾能賦。過嶺山川子有情。淸漢終南長在夢。幾時含笑入春明。昌期曾謫嶺南十年。故第六句云。</text>
<title>趙重峯一軍殉義碑</title>,<text>恨入秋陰鬱不開。蟲沙無迹但黃埃。時危始覺忠言驗。兵敗猶令虜勢摧。一片靑山留琬琰。千年烈氣挾風雷。何論墮淚羊公石。長有英雄不盡哀。</text>
<title>龍溪嶺</title>,<text>龍溪西嶺向天橫。使者高秋擁傳行。靑兕黃熊林外吼。孤雲落日馬前明。懸崖忽共蒼山斷。危棧渾臨絶壑平。莫怪書生輕叱馭。十年江海有殘生。</text>
<title>馬病留金堤村舍。閒看園中雜植。謾成五咏。</title>,<text>鷄冠花凝丹疊紫獨分明。形似居然強得名。夜向書窓如解語。曉過茅店若聞聲。鳳仙灼灼堪同進。馬齒靑靑漫欲爭。眞假至今都不較。小畦秋月弄微睛。南靈草疏花穠葉擢纖莖。不入神農本草經。誰遣孤根來日域。却隨蠻舶過滄溟。五芝雖異元無種。九節何奇漫自馨。功用會須煩火候。藥欄眞覺有神靈。野菊花自是寒花一種名。獨無知己似淵明。若論標致應須遜。但鬪芬芳未可輕。賴得候蟲相籍在。任他游蝶不將迎。從今老子題詩後。會有幽人采落英。烏竹玄玉彫成裊裊枝。此君標格此尤奇。楚江漫染湘妃淚。淇澳虛陳衛武詩。香粉膩來如潤色。雪花封處轉多姿。南州脩竹知何限。爲爾荒園駐少時。柹林八月南州白露繁。數株殷葉照荒園。如看韓子玻瓈盌。似帶滎陽翰墨痕。店舍柴荊翻起色。楚鄕橙橘好同論。吾行會過頭流下。無限霜林擁石門。</text>
<title>高山途中</title>,<text>原隰風埃病自吟。大芚晴色爽煩襟。明時詎有埋輪事。危坂聊憑叱馭心。地暖窮秋留薄瘴。山回亭午匝層陰。湖南淸絶行將遍。隨處君恩分外深。</text>
<title>記行</title>,<text>蠻風淅淅動黃茅。夾路叢生苦竹梢。夜裏禽啼多是鵩。海濱人住欲隣鮫。鹽煙乍傍漁村起。落日時看蜃氣交。若問南州乘傳客。此身還復羨懸匏。</text>
<title>曉行</title>,<text>疏星殘月曉鷄聲。十里村蹊帶夢行。林外霜濃寒日澹。樹頭鴉散白煙輕。年光半向途中失。詩卷多從客裏成。題柱未應誇壯節。長卿終切倦遊情。</text>
<title>龍溪院樓用前韻</title>,<text>亂鴉啼處斷山橫。忽憶秋風此地行。雙鬢欲同殘雪白。寸心長共夕陽明。溪沙宿鷺寒誰伴。峽嶂頑雲莽不平。強把深杯倚危檻。客愁還向酒邊生。</text>
<title>荒山大捷碑。次鄭湖陰韻。</title>,<text>聖神乘運濟淪亡。百戰風雷遶劍鋩。封豕長蛇殲醜類。白旄黃鉞挽頹光。靈旗卓得山崖裂。妖血斑將石蘚荒。淸廟萬年歌頌在。豐碑更記武功揚。</text>
<title>次韻寄題歸來亭</title>,<text>靑山面面遶茅庵。朝暮虛窓挹翠嵐。老去幽棲眞得計。客來塵事莫敎談。何人肯學龜藏六。擧世爭營兔窟三。慙愧曼容官已滿。強扶衰病趁朝參。</text>
<title>碧蹄途中 二首</title>,<text>雨餘官路淨無塵。飛蓋翩翩解趁人。斜日曈曨臨馬首。亂雲騰蹙作魚鱗。艱危未效匡時略。薄劣眞慙報主身。垂隴陳詩希往躅。擬將何物享嘉賓。王事關心只飮氷。敢辭辛苦觸炎蒸。川原繚繞聯三角。草樹蒼茫擁二陵。野水浸秧雲掩苒。村田割麥浪崩騰。羸驂薄晩投山崦。傳舍無魚但有蠅。</text>
<title>漫用途中韻。示許儀曹。</title>,<text>征途剩得滿衣塵。客裏何期見故人。候館最宜收野色。行廚却喜薦溪鱗。精英南省郞官選。潦倒東陽病瘦身。解帶風簷聊息偃。不知誰主復誰賓。</text>
<title>又用氷字</title>,<text>安得身依萬壑氷。不堪簷外火雲蒸。倚風輕燕時相語。得雨鳴蛙苦見陵。白首但論身見在。烏皮正好睡瞢騰。何妨晩飯來同喫。也有丫童解扇蠅。</text>
<title>次正使登漢江亭韻</title>,<text>華裾相映翠如蔥。心醉仙標醞藉中。已傍危亭開畫鷁。更憑橫吹起潛龍。樽前欲攬三山色。檻外堪招萬里風。佳境會須煩藻飾。百年煙景屬明公。</text>
<title>次正使楊花渡韻</title>,<text>落日微風彩鷁輕。殘霞如綺蘸波明。千尋石壁巉巉骨。萬古江流衮衮聲。人世歡悰須秉燭。天涯物色入飛觥。都將別後無窮意。共向樽前細細傾。</text>
<title>次正使登蠶頭峯有感韻</title>,<text>簫鼓嘈嘈殷太虛。憑高未覺壯心舒。遼河此日纏妖氣。魏闕何時奏捷書。鳥解報仇聞義鶻。人看濡沫媿窮魚。江流本自朝宗去。萬國風雲拱玉除。</text>
<title>次副使遊漢江韻 二首</title>,<text>錦纜徐牽蕩碧淙。仙標映座集詞宗。潮分海色迷前浦。鳥帶嵐光沒遠峯。落筆風雲生顧眄。滿船簫鼓駭魚龍。微涼斗覺纖絺薄。綠酒休辭盞面濃。牙檣影落水仙宮。白紵歌催酒滿筒。人自淸都五雲至。地將方丈十洲通。迎風岸幘波如纈。倚醉揮毫氣吐虹。好向東山看月出。暫停芝蓋莫悤悤。</text>
<title>疊前韻答趙叔溫 四首</title>,<text>冷官今日屬儒流。能事由來辦劇州。蟲臂鼠肝隨物化。白衣蒼狗看雲浮。飮因無事同犀首。癡却多才似虎頭。疏懶只應長屛迹。却慙詞翰許追遊。老子平生厭俗流。論交喜得趙羅州。談間倘有雌黃語。座上須將大白浮。三百棊殘收局面。五千文在展床頭。翛然一室無氛垢。只許閑人共我遊。懶將衰疾側淸流。欲乞江湖斗大州。風榻臨書苔紙滑。午窓消睡茗花浮。詞場疏闊無心力。禪窟團圞有話頭。聞說東城石谷老。瘦藤長作駱峯遊。疏散何堪辱勝流。得君眞似識荊州。潘生官序由來拙。許靖聲名本自浮。詩骨瘦生慵琢句。鬢毛凋盡怯搔頭。閒齋小簟茶煙歇。滿地江湖夢裏遊。</text>
<title>雨後得趙叔溫惠詩。次韻以答。</title>,<text>荒園閤閤亂蛙聲。樹頂風來霽色明。反鎖衡門無客到。獨憑烏几看雲生。詞場觜距才名盛。學舍虀鹽宦味淸。羸馬蹋泥如見訪。不妨相對賦新晴。</text>
<title>次韻酬趙叔溫</title>,<text>茶甌贏得睡魔降。白帢風輕坐北窓。長孺豈堪留禁闥。季鷹眞欲老吳江。虛名漫有詩千首。薄俸難供酒一缸。斂却殘棋客散後。閑看乳燕入簷雙。</text>
<title>暇日乘興。同畸翁訪天章。天章爲設醴。適有乞詩僧至。共和卷中韻。留連到曛黑而散。天章有詩來。遂和之。</title>,<text>東城僻處叩荊籬。跋馬還愁赴約遲。留客樽空聊置醴。對僧吟苦強題詩。官身少暇難乘興。勝事隨緣豈問期。莫恨古人今不見。天敎吾輩得同時。</text>
<title>再和</title>,<text>啾啾飢雀噪空籬。午榻風輕睡起遲。藥裹自怜居士病。華牋重得故人詩。議堂集鳳身虛忝。文苑雕龍子可期。休沐過逢眞樂事。幸將迂拙託淸時。</text>
<title>三疊</title>,<text>居士幽居荻作籬。客來敲戶出譍遲。偶然小集緣乘興。贏得諸公各賦詩。伏雨闌風少晴景。官閑身健更前期。詞場唱和朋簪盛。穹壤難逢此一時。</text>
<title>和白洲寄韻。兼示畸翁。</title>,<text>追歡空復憶前時。萬事消磨一局棊。淸世早知官是累。白頭唯有病相隨。浮沈未免慙名義。骯髒由來坐直辭。江海故人還惜別。每將佳句慰長思。</text>
<title>謝白洲寄雙魚。用前韻。</title>,<text>春城珂馬往還時。別後何人共對棋。詩句漫憑愁觸撥。交情獨有夢追隨。白頭代斲眞多愧。靑歲專場詎得辭。珍重雙魚傳尺素。應將古意寄相思。</text>
<title>奉和畸翁</title>,<text>鏡中雙鬢頓衰遲。文苑浮榮夢不思。材朽詎堪新寵簡。腹空無復舊書詩。浮沈未免嘲多可。駑緩由來動失宜。獨有故人知我意。桑楡共趁暮年期。</text>
<title>復用前韻。奉酬畸翁。六首。</title>,<text>五嶽尋眞恨已遲。側身天地幾含思。靑雲器業元非分。白首辛勤只爲詩。中散書來應告絶。曼容官過豈相宜。知音賴有畸翁在。文酒丁寧歲暮期。何妨農圃學樊遲。恨不當年爛熟思。雲閣早彫潘岳鬢。暮途空詠杜陵詩。殘書總向慵時卷。苦茗偏於睡後宜。除却西街幽僻處。出門騎馬與誰期。節序相催苦不遲。衆芳鶗鴂感幽思。文章未奏三千牘。風刺誰陳百一詩。末路涼涼無籍在。危踪落落失便宜。何時報答君恩畢。乞得閒身果夙期。玉燭元和何太遲。空勞聖主劇焦思。非無憂國忘家士。未賦除兇雪恥詩。今日登壇須上策。古來和虜出權宜。司天但奏旄頭落。早晩亡胡會有期。閑時趁興肯敎遲。南麓名園佳可思。淸簟疏簾留勝客。玉泉丹壑入新詩。地連朝市無塵到。巷絶輪蹄與懶宜。休沐不妨重命駕。老夫還欲問前期。唐城消息寄來遲。怊悵停雲別後思。紫禁常懸長孺戀。靑山應有謝家詩。後生不厭聲名逼。末契唯憐臭味宜。谷口子眞還憶否。棋樽何日寫心期。</text>
<title>維曾與鄭學士弘溟，李使君明漢。用遲字韻唱酬。各成十篇。玄軒申相公方寢疾。偶得覽焉。欣然曰。此後輩佳事也。遂口占和韻。居數日而公遽騎箕。此蓋絶筆也。李使君得其遺稿。悲咽不忍讀。復次其韻。屬和於舊所唱酬者。噫。公憐才愛士。一念至到。雖屬疾困劣。意猶不衰。至爲和詩寄懷。嗟乎。今之世。可復見此耶。不勝存沒之感。遂雪涕成章。</title>,<text>浮世風燈苦不遲。百身難贖萬人思。憐才可見平生意。絶筆猶傳辱和詩。靑簡文章應獨步。黃扉籌畫更誰宜。橋公一語銘心曲。過墓何時踐舊期。</text>
<title>夜來大雪。今冬始見。喜成一律。呈畸菴，白洲。</title>,<text>入夜風鳴枯樹枝。窮冬一雪亦堪奇。寒侵老子獨先覺。睡熟小兒都不知。俗傳小兒不覺雪。豐年之祥。 滿地江山花爛熳。九天宮闕玉參差。梁園授簡非吾事。欲得諸公白戰詩。</text>
<title>朝來雪益甚又成</title>,<text>戢翅寒鴉坐踏枝。朝來雪勢更添奇。裝成萬象一何巧。簸弄陰機誰得知。玄帝羽儀方王張。玉龍鱗甲正參差。病夫對此生情性。起向窓間題小詩。</text>
<title>伏蒙右台相公月沙老先生貶屈威重。辱和拙詩。手翰寄示。下情不勝感激。謹步原韻。以伸謝忱。</title>,<text>誰採珊瑚海底枝。相公文采鬪珍奇。陽春曲妙人難和。鹿馬能專我得知。絶代聲名元卓犖。傳家句法略參差。瑞霙亦藉調元手。好入虞廷喜起詩。</text>
<title>和畸翁</title>,<text>朝旭團團破冷煙。漸看簷影轉階甎。關心藥裹何時已。入手詩筒謾自傳。萬化推遷隨念念。殘生荏苒度年年。銅龍分直眞榮遇。學士其如種種顚。</text>
<title>次韻酬畸翁學士直廬見寄</title>,<text>返照御窓霽色初。銅龍學士寄雙魚。詩成好屬同人和。手倦時敎侍史書。白首何妨淸禁直。明時莫戀碧山居。經旬抱病淹朝謁。一室凝塵獨晏如。坐到更深小閤幽。十年仍憶舊同裯。疏燈翳翳迷殘夢。促漏丁丁喚獨愁。枉沐殊私慙薄枝。時陪末議乏良籌。畸菴老子應知我。短髮長心死卽休。未學興公賦遂初。白頭文苑註蟲魚。名浮自是工招謗。用拙元因過信書。老去迂疏增野性。病餘閑適似田居。無人解問蒲團趣。錦帳靑綾恐不如。曉雲籠月意幽幽。雨後輕寒龍弊裯。憂樂已經無限境。閑忙各有一般愁。百年癡黠乖長策。萬事乘除要熟籌。爲報同心須記取。名途好向死前休。</text>
<title>夜坐無憀。用畸翁韻成四首。多雜病裏呻吟語。不足存也。</title>,<text>少日詞場賦子虛。凌雲意氣壓相如。文章直欲垂靑簡。榮遇何曾羨赤車。未死心腸那肯化。殘年齒髮已全疏。商量早辦抽身策。寵辱相尋似建除。侵淫六氣迭乘虛。四大那能久晏如。舊習空吟靑玉案。多生未就紫河車。烹煎苓朮方差驗。雕繪風煙興未疏。晩節歸依唯實相。空花滿眼頓消除。交態紛紛過眼新。白頭誰似舊情親。詩多累句聊消日。酒入枯腸別有春。宦興已闌甘屛迹。主恩纔報便收身。燈前顧影翻成笑。瘦骨稜稜一病人。病裏偏驚白髮新。茶鐺藥裹自相親。殘宵鍾漏長如歲。近臘風煙暖似春。几杖獨依居士室。衣冠仍現宰官身。而今只愛安心訣。詩什頻繁亦惱人。</text>
<title>雨中伏枕漫興。用前韻。</title>,<text>蕭蕭寒雨夜窓虛。歲暮孤懷倍悄如。天地自回雙扇磨。光陰不駐兩輪車。白頭未厭交情淡。朱紱還妨野性疏。生意獨憑湯劑力。沈痾稍得一分除。老夫詩句欠淸新。說出心情款款親。憂樂榮枯多少境。風花雪月一般春。升沈各有古今體。唐宋眞同前後身。俗子雌黃何足道。知音自屬兩三人。</text>
<title>雨不止。復用前韻。</title>,<text>歲暮凝陰塞太虛。雨聲三日問何如。空簷亂滴時驚枕。窮巷深泥欲沒車。却恐二儀渾錯迕。坐看雙鬢轉蕭疏。何當化作梁園雪。洒遍君王白玉除。枕上吟詩興轉新。齋居悄悄索誰親。玄冬不斷簷間雨。明日將回地底春。鳴玉未堪陪賀列。擁爐聊復得閑身。糟床初壓門冬醞。擬待晴光喚故人。</text>
<title>次韻答畸翁</title>,<text>爲護春蔬揷短荊。空簷日午鬧禽聲。眼中忽忽少歡意。身外悠悠皆強名。向子已能知損益。昭文底處有虧成。長慙諫職無裨補。獨記陰晴作課程。知君歸夢遶南荊。長憶滄浪款乃聲。誰遣行藏違宿計。錯將文字占時名。愁邊春物渾無賴。病裏詩篇半不成。道是恩榮翻自笑。白頭裝束問嚴程。</text>
<title>送安胎使李侍郞天章</title>,<text>燕禖弓韣早呈祥。喜氣蔥蔥繞未央。珠褓爭看壯髮秀。玉函深護聖胎藏。本支百世綿瓜盛。宗社三靈奕葉昌。華省侍郞還擁傳。靑春湖海閱風光。</text>
<title>託天章侍郞乞竹瀝，薏苡。兼示光山主人。</title>,<text>籠籦自是東南美。薏苡曾傳本草圖。炙取碧鮮傾玉液。浸來嘉實晒明珠。萬金良藥眞無價。九轉靈丹却不須。功用最宜蘇肺氣。煩君乞與故人無。</text>
<title>比來形役殊甚。邑邑無一日之歡。白洲將有江上之遊。以詩見誇。不勝欣羨之懷。次韻却寄。</title>,<text>詩牋濃墨字翻鴉。妙語眞堪配正葩。老去此心都變化。春歸何處覓韶華。早知浮世身如夢。難得仙翁棗似瓜。却羨東屯無事客。輕衫游騎踏江沙。</text>
<title>送星山尹使君</title>,<text>通材穎脫絶凡曹。浮世升沈繫所遭。綠耳豈應長縶足。靑萍從此試吹毛。幕中籌畫隨開府。嶠外江山入夢刀。知有昔年棠樹在。遺民定憶舊旌旄。每從畸客得新詩。詞翰翩翩照等夷。前輩緖餘猶可見。後生頭角敢爭奇。南州剖竹官閑日。東閣尋梅興到時。更有江山相映發。郵筒寄與病夫知。</text>
<title>贈別鄭措大君平從儐使西行</title>,<text>布衣華國世稱難。之子文章錦作肝。新入禮闈推破的。旋隨詞伯贊登壇。寧敎俗子爭頭角。不待諸公借羽翰。到處風煙供嘯詠。詩成贏得萬人看。</text>
<title>送鄭子容郞中</title>,<text>關路迢迢草色齊。春風馹騎浿江西。郞官畫省持衡鑑。從事詞場戒鼓鼙。鉛槧十年聊得力。樓臺幾處好留題。懸知賓主逢迎地。天上星文動壁奎。</text>
<title>送鄭德餘學士</title>,<text>二鄭聯翩入幕才。妙年詞翰更奇哉。千金早辦屠龍技。百韻眞堪倚馬催。旗鼓騷壇收勝算。綺羅賓館接深杯。送君不覺神飛動。奈此雄心半已灰。</text>
<title>送都司迎慰李侍郞汝固</title>,<text>容齋巨筆擅宗工。蘇鄭名家摠下風。文采至今傳後世。才聲直欲壓諸公。官銜且假都司舊。帷幄堪成上將功。却喜同人皆臭味。沿塗酒賦興何窮。</text>
<title>送李道章學士</title>,<text>槎影西飛迓鳳綸。紅蓮綠水幕中賓。文章自是君家事。儐相還須我輩人。華蓋暫違淸禁直。猩袍遠映浿江春。誰怜老子長匏繫。寂寂薇花對病身。</text>
<title>元朝參賀班吟成</title>,<text>滿天星斗倍光明。鍾漏丁東報五更。綵仗影隨銀燭轉。觚棱寒拂曙雲橫。仙韶欲動爐煙上。臚句初傳玉佩鳴。衰鬢自慙添潦到。強陪鵷鷺賀升平。</text>
<title>雪後感事</title>,<text>蓬萊雙闕雪邊高。聖主臨朝玉色勞。不見張騫求苜蓿。又聞回紇入蒲萄。書生搤腕傷時事。肉食無謀媿我曹。千載弼雲留旺氣。幾時西塞滌腥臊。</text>
<title>題耆老諸公南池賞蓮會圖</title>,<text>在會十一公。自七十一歲至八十一歲。惟靑平沈公少七十者二歲。用狄兼謩故事與焉。今年六月五日。積雨乍晴。諸公聯鑣竝輿。來會于崇禮門外洪僉樞第。共賞官池荷花。坐間序年不序官。鶴髮童顏。飛觴擧白。觀者稱艶若神仙然。旣而諸公命工。摹以粉繪。列錄名位年紀。屬維識之。維竊念壽貴皆殊福也。鮮能兼備。今觀錄中諸公。旣極眉壽之尊。而高者銘彝鼎主詞盟。下亦不減省署星郞。何其盛也。殆是聖朝龐鴻之化。仁壽之應。而諸公其亦各得造物之所偏厚者乎。茲會雖少。不可以無傳也。敬綴以小詩。白鬚紅頰共聯翩。十一人成八百年。洛社幾拚河朔飮。官池自有曲江蓮。香風入座龍涎暖。淥酒傾筒象鼻偏。鶴背飆輪大寥廓。不如長作地行仙。</text>
<title>送林實之赴官淳昌</title>,<text>昔年行役遍湖中。脩竹淸川處處同。最是名區赤城勝。況聞淳俗訟庭空。明時帶印寧非達。妙手操刀本自工。百里鄕關官路穩。安輿迎奉趁春風。</text>
<title>李承旨尙輔頃日蒙特賜黃柑。使遺二親。感激有詩。遂屬諸公和之。不揆陋拙。率爾步韻。</title>,<text>銀臺淸切接彤墀。咫尺偏承雨露垂。學士傳柑元故事。老親霑渥自殊私。斑衣愛日榮光動。朱實經春色味奇。認是陸郞懷裏物。百年銘感寸心知。和氣薰蒸自兩宮。八方無處不春融。分珍感切葵傾日。錫類仁深草偃風。海舶題封來政遠。霜林爛熳摘應空。詞臣荷寵如君少。盛事端宜播大東。</text>
<title>送鷄林尹權靜吾年伯</title>,<text>蓬海歸來兩鬢霜。一麾南去意何長。名都自是徐耶伐。雅望其如替戾岡。靈跡舊傳舒發墓。儒風尙記晦齋鄕。仍思茱杞饒秋實。莫惜封題寄遠將。</text>
<title>送沈德用赴原州 靑雲。德用封號。酒泉。在原州。</title>,<text>靑雲勳業在凌煙。恨不移封向酒泉。遲暮寸心懸禁闥。春風五馬領山川。諸公衮衮誰爲地。往事悠悠莫問天。想到驪江逢澤叟。應開靑眼贈新篇。</text>
<title>送別謝恩使朴公朝京</title>,<text>丹詔新從北極來。三韓使者向蓬萊。燕都宮闕九天迥。浡海波濤萬里開。東表詎能忘帝力。外家元自盛人材。星槎默算旋歸日。鄕國鶯花次第催。</text>
<title>送李學士汝復出守鍾城</title>,<text>鍾城擇守竟歸君。貂玉恩光迥出群。聖主深知畢學士。匈奴應避李將軍。三通畫角吹關雪。十隊紅旗拂陣雲。但使邊民長按堵。不須鳴劍辦奇勳。</text>
<title>送鄭子容 宣慰日本使玄方</title>,<text>飮氷行色一何忙。飛傳今朝發漢陽。才望却妨身息偃。旅情無那鬢蒼浪。桑門也自稱龍象。卉服還應識鳳凰。獨有城西文酒社。春風何日不回腸。</text>
<title>寄畸翁 宣慰日本使。方在東萊。</title>,<text>別後無端節序移。知君今已到天涯。棋枰久閣空勞夢。驛使頻來不見詩。倚檻獨收滄海色。搖毫時和碧雲詞。淹留恐値黃梅雨。贏得騷翁兩鬢絲。</text>
<title>送崔孺長出宰光山</title>,<text>君侯標望動鵷班。起草金鑾墨未乾。鳧影忽分仙令舃。螭頭暫卸侍臣冠。板輿安穩專城養。綵服光輝滿路觀。欲向高堂供笑樂。平反先得萬民歡。</text>
<title>送高學士君涉出宰高興</title>,<text>好是含香起草姿。風塵作吏豈稱宜。城依苦竹黃茅裏。路盡蠻溪瘴海涯。學士貶官君最遠。親朋惜別我偏衰。丁寧更有臨分語。日飮無何莫學絲。</text>
<title>送許沃余出守高城</title>,<text>米鹽朱墨苦埋頭。休沐何曾得散愁。忽趁秋風向楓嶽。好尋三日到仙洲。永嘉山水延康樂。八詠樓臺待隱侯。餘事不妨治郡課。吏肥民瘦豈須憂。</text>
<title>送尹侍郞煌出尹完山</title>,<text>明時誰道敢言難。聖主深知一寸丹。已入銀臺承御氣。仍聞碧落是仙官。要章若若光湖甸。都會槃槃控馬韓。共惜中郞違禁闥。春明冠蓋各悽酸。</text>
<title>太醫金君以詩乞取殘菊。充釀法酒。次韻以答。</title>,<text>東籬叢菊飽繁霜。尙愛衰姿媚小堂。笑我只知供病目。憐君却欲沃詩腸。舊聞屈子騷中語。別有仙翁肘後方。待到醱醅分少許。還敎燥吻吸濃香。</text>
<title>崔大容學士自維楊召入玉署。用表裏賜帛沽酒送銀臺。諸公有詩。僕亦和成。</title>,<text>吏能經術兩稱俱。寵擢恩褒次第紆。朝著共看收一鶚。江湖誰復擬雙鳧。仙曹豈乏壚頭債。勝事聊成省裏娛。獨恨春風長燥吻。杏花開後可重沽。</text>
<title>和畸翁</title>,<text>四十男兒豈少年。菁華凋謝只堪憐。絶無貴客乘軒過。時有隣童問字旋。病罷朝參差自適。愁聽曉漏獨無眠。知君情況渾相似。欲和新詩一悵然。桑落無端感長年。暮途心事有誰憐。巡籬嗅菊行常遍。就架抽書坐屢旋。白首官閑眞有味。烏皮日暖只堪眠。定知詩債償難盡。每接傳筒爲暢然。</text>
<title>玄軒申相公挽詩</title>,<text>維嶽生申早應期。亦知名德協周詩。十年多難傷麟出。千仞高翔見鳳儀。白首無心身寵辱。黃扉獨佩國安危。鈞天一夕收精爽。廊廟凄涼聖主悲。再入巖廊遘百罹。寸心憂國鬢成絲。台階定爲張華圻。箕尾仍聞傅說騎。空有文章留琬琰。可憐朝野失著龜。羊曇不獨思知己。千古同悲殄瘁詩。</text>
<title>送尹仲素巡察湖西</title>,<text>左輔名州舊使君。政淸如水萬人聞。朱轓佇看司農入。玉節新從小府分。百濟山河全管領。兩湖凋瘵倍憂勤。漢庭良吏推張敞。大抵論治重惠文。</text>
<title>早秋與子容，天章，大容諸友。泛江舟中作。</title>,<text>偶因休沐得閑遊。來泛西湖七月舟。浮世只應長漫浪。百年難得此風流。空江月照魚龍冷。極浦潮廻雁鶩秋。篷底不妨相枕籍。夜深風露滿滄洲。</text>
<title>初貶錦城。和畸翁韻。</title>,<text>流年荏苒抵高秋。風雨凄然動別愁。浮世是非長擾擾。暮途行止任悠悠。功名正自妨人樂。語嘿誰能爲我謀。萬古湖南淸絶地。主恩聊許作遨頭。</text>
<title>和白洲韻留贈</title>,<text>怪來詩語摠酸寒。楚調眞同大小山。直道只知名義重。中年自覺別離難。文章漫作多生累。簿領應無一日閑。世事悠悠那可道。容長空復惜芳蘭。</text>
<title>答汝固</title>,<text>南遷未放下瀧船。咫尺爐香阻御筵。屈子江潭工作賦。蘇翁嶺海益耽禪。離魂暗逐秋雲遠。客路行看錦樹鮮。剛羨故人歸便得。稻香魚美趁霜前。</text>
<title>次韻寄謝澤堂</title>,<text>短髮南冠恨有餘。江湖隨處伴蝦魚。天涯漫切觚稜戀。別後誰傳尺素書。萬事糾紛身見在。百年膠漆意何如。深情付與新詩去。不向兒曹取次攄。</text>
<title>用韻奉呈畸翁足下</title>,<text>世事紛紛過眼非。人生歡會幾多時。逢場且盡團圓樂。撫迹應成老大悲。高館竹風吹短髮。曉窓梅雨入新詩。樽中自有如澠酒。判得平原十日期。</text>
<title>畸翁將去有詩留贈。次韻以別。</title>,<text>天涯淪落各風煙。此地相逢卽別筵。中歲悲歡難自遣。半生枯菀較誰賢。浮名從古眞成累。絶藝何人更解憐。瑞石幽期須趁取。莫敎離索度流年。</text>
<title>罷官後。用畸翁韻却寄。</title>,<text>聯鑣空復憶前時。尺素慇勤慰所思。笑我行藏太無賴。看君詩語一何悲。簡書可畏寧辭譴。酒賦關情却問期。北去南來仍間闊。京華幾日會親知。結髮論交二紀餘。兩心如水淡仍虛。唯嫌許靖聲名謬。不恨虞翻骨體疏。梅閣乍乖同嘯詠。瓜田終擬伴耰鉏。窮鱗縱壑籠禽脫。何似張生解綬初。</text>
<title>畸庵子有戲簡二律。次韻以答。</title>,<text>浮世功勞在啄呑。獻酬從古重饔飧。官廚故自饒風味。客次誰能慰渴煩。詞翰不妨傳好事。機鋒剩喜接微言。他時倘踐平原約。一石敎君纈眼昏。豐腴元不爲君謀。聞說新居特地幽。嚼罷屠門休染指。歌殘傳舍謾彈緱。庾郞食淡嘲三韭。樓護分珍詫五侯。經歲官庖增厲爽。滿前腥腐欲全休。</text>
<title>山人雄什自頭流來訪。以逍遙訣一秩見贈。兼有詩。次韻以謝。</title>,<text>聞說山人結夏處。白雲長閉一茅庵。湯休秀句名天下。契順深情訪海南。已把瓊編傳衆偈。獨携筇杖度千巖。頭流自古多龍象。解印何時共爾參。</text>
<title>路傍叢祠</title>,<text>驛程西畔有叢祠。多少行人競祝釐。壘石成山摠無用。掛牋滿樹欲何爲。途間誰是長年者。天下事無如意時。神若有知應笑我。一春岐路鬢添絲。</text>
<title>送鄭侍郞紫元進慰皇朝</title>,<text>中原消息杳難憑。聞說黃圖似白登。縱有胡塵屯左輔。不妨佳氣擁諸陵。三韓使者空銜命。一介孤臣欲撫膺。君去繫舟東海上。魯連遺迹可能徵。</text>
<title>酬羅夢賚見寄</title>,<text>危塗側足久迷方。一落天涯兩杳茫。爲問碧城分玉玦。何如錦里佩銅章。從敎老柏經嚴雪。政似衰葵向太陽。須信古人能處困。白頭黃卷味偏長。天路迢迢阻且脩。幾廻中夜倚危樓。世間聚散空三嘆。別後炎涼已一周。道是朱弦嫌太急。悔將明月暗相投。長沙卑濕休關念。聖主應收第一流。</text>
<title>次韻贈趙生重呂</title>,<text>硯北翻憐有此身。危樓佇望杳重宸。殊方乍接靑眸舊。末路寧論白首新。草木變衰傷楚客。江湖空闊困波臣。看君詩律能淸健。他日相期我輩人。</text>
<title>送金晦而出牧洪州</title>,<text>坎止流行總偶然。關山湖海任隨緣。淸朝簪玉知新寵。劇郡分符異左遷。臥閤定饒裁錦暇。循陔還有采蘭篇。祗應中歲傷離合。怊悵城西送別筵。</text>
<title>次韻寄謝東嶽</title>,<text>窮巷無人問索居。夢魂空復逐征旟。䨥金似寄詩中興。尺素仍傳別後書。揄塞莫論曾佩玦。鐵關唯願早回車。煙塵此日迷西北。慙媿殘生鬢髮疏。東岳寄金助婚費。故三句云。</text>
<title>次畸翁書懷韻</title>,<text>相憶眞成咫尺遙。日高齋閤坐寥寥。羸軀入夏渾無健。短髮飄霜半已凋。林翠近侵書帙潤。岳雲閑共篆煙消。何緣脫却風波地。歲暮丘園伴老樵。</text>
<title>次韻題羅同年海鳳溪亭</title>,<text>溪上靑山問幾層。溪邊小築竹爲棚。已憐長夏涼陰滿。不待淸秋爽氣澄。高枕自無塵事到。閉門非爲俗徒憎。知君樂在簞瓢外。黃卷開時正得朋。</text>
<title>送春日。和梁廣文見贈。</title>,<text>天涯自覺鬢凋零。欲賦歸來久未成。玄晏一生長臥病。廣文三絶早聞聲。靑春可惜堂堂去。好鳥多情款款鳴。京洛故人霄漢上。絶無書札到江城。</text>
<title>夜坐用樂齋韻</title>,<text>微燈悄悄照寒房。顚倒殘書閣一床。淸世優游容懶拙。白頭鋒距任摧傷。衰年擬養丹田火。默坐空參鼻觀香。聞說故人同此趣。秦樓今作寂寥鄕。</text>
<title>次樂齋韻。追記陵下舊會。</title>,<text>客裏朋簪盛一時。高談雅謔席頻移。才情衮衮還吾輩。化理茫茫問阿誰。銀海坐看塵劫變。蒼梧不耐古今悲。歸來便覺成陳迹。謾把詩箋獨撚髭。是日座上論詩談命。故頷聯云。</text>
<title>送淮陽洪使君雴</title>,<text>蓬萊楓岳海東勝。一萬二千天外峯。仙跡舊聞留洞府。吏情聊復寄雲松。楊州騎鶴人皆羨。句漏尋丹我欲從。長孺十年叨禁闥。鬢邊其柰雪髼鬆。</text>
<title>送吳汝完自富平移守延安</title>,<text>桂陽治績冠邦畿。鷹擊紛紛見鳳儀。新命忽聞移劇郡。舊民應爲泣生祠。千家桑柘兵前物。十里荷花郭外池。形勝海西從古重。請君時讀李公碑。</text>
<title>和人韻</title>,<text>谷底崇蘭隱紫茸。原頭短草蔭長松。埋時怪氣衝星象。撞處鴻音發古鍾。爲愛高標延孺子。何煩客禮責元龍。看君不是池中物。異日飛騰倘再逢。</text>
<title>次韻酬金丈</title>,<text>同心不復待良媒。一別空驚歲律催。夢罷幾看樑上月。書來不寄嶺頭梅。池邊已負山公醉。物外應無水鳥猜。湖海故人如問我。擁爐禪榻撥寒灰。</text>
<title>哭靑雲君沈德用</title>,<text>襟韻恢疏絶點瑕。高門世德最脩姱。勳名自致丹靑地。肺胕寧同許史家。縱得百年猶是幻。可憐䨥鬢未成華。同庚更託同盟義。生死交情淚脚斜。</text>
<title>送奏請使豐寧君洪公赴京師</title>,<text>曾分八座綰州符。專對掄才重使乎。禮樂宜從天子出。玄黃遙向帝庭輸。楂凌牛斗干星象。弩射鯨魚隕月珠。早晩東歸擎紫誥。君王日夕望淸都。</text>
<title>祗役穆陵。用車五山韻。</title>,<text>喬山松柏五雲深。石馬無聲蔓草侵。苔滿玉階春不掃。簾垂祕殿晝常陰。岡巒繚繞盤金粟。象設森嚴擁羽林。正是沾濡雨露日。小臣將事敢忘欽。</text>
<title>次韻奉酬長洲使君見寄。兼謝新樣雙扇。</title>,<text>素書遙慰寸心懸。怊悵停雲杳楚天。末路論交容我輩。高衢騁力記當年。新詩寄興眞難和。寶箑逢秋也可憐。慙媿浮名蒙假借。一生無事在人前。</text>
<title>挽成叔</title>,<text>五十麻衣任陸沈。高懷不受俗紛侵。西江波浪無晨暮。浮世風燈便古今。一疾早知緣痛飮。九原應有舊知音。先人中表凋零盡。往迹尋思淚滿襟。</text>
<title>和畸翁韻</title>,<text>無邊春物入詩腸。却念風人戒太康。燕掠遊絲輕惹地。蜂偸落蕊細如芒。得閑癡臥身差適。倚醉狂吟韻更長。休道谿翁偏寂寞。酒箴元出草玄揚。</text>
<title>次韻寄東岳</title>,<text>別後愁腸日幾回。閑園延佇踏蒼苔。春風已綠王孫草。湖海誰傳驛使梅。笑我齋居淸似水。知君宦興冷如灰。艱危敢道抽身計。細算行藏漫一咍。</text>
<title>送豐寧洪公出尹完山</title>,<text>傾城軒蓋送征麾。麟閣元勳出牧時。湖海中間大都會。沛豐鄕里國根基。功名政自須行樂。別恨無端入贈詩。堪笑錦城前歲客。北歸贏得鬢邊絲。</text>
<title>哭沙溪先生</title>,<text>塵垢何曾到肺腸。德容和粹藹春陽。師傳旣正功仍篤。完養彌深道自彰。逝者忽驚隨大化。巋然誰復擬靈光。斯文一脈還如線。哭向南雲淚萬行。玄亭寂寂一侯芭。十載門墻荷寵嘉。道大自能容散誕。性偏終未鏟浮華。山頹不盡斯文慟。離昃應無大耋嗟。論禮數章蒙印可。瓣香寧負此生涯。</text>
<title>挽趙善述</title>,<text>早擅詞林錦繡腸。暮途牢落困行藏。窮來俗眼從他白。病後吟髭半已蒼。官罷宣城閒謝眺。書成梁獄老鄒陽。浮生一夕風燈盡。哀挽西郊咽曉霜。</text>
<title>次韻寄畸翁</title>,<text>沈痾無那漸纏嬰。獨有靈臺一點淸。夢裏親朋長在念。天涯書信幾含情。新詩落筆誰堪和。官酒盈樽只細傾。兩地相思無限意。鬢綵贏得十分明。</text>
<title>和長洲尹公見贈</title>,<text>霜沾秋鬢半凋玄。睡破空齋午景懸。遮眼謾憑經卷在。寄聲欣得素書傳。浮名擬撥形骸外。故意堪輸語笑前。湖嶺詩牋留篋笥。向來枯菀較誰賢。</text>
<title>又題鎭西樓</title>,<text>邊城戰骨尙如山。滿目荊榛鴨薩間。不有廟謨收借箸。敢論天運本循環。元戎已屬無䨥士。絶險新成第一關。遙想戍樓吹暮角。朱旗閃影月中閑。</text>
<title>席上次仲淵韻。送金直長深源罷官還鄕。</title>,<text>窮途莫問是和非。好脫靑衫得得歸。蘿逕少人添鳥迹。草堂經雨長鼃衣。山童掃榻迎門巷。野老携壺候石磯。却想還家饒喜色。孺人忙下織殘機。</text>
<title>送朴仲漣出宰興陽</title>,<text>省郞爲縣豈榮遷。怪爾玆行喜欲顚。親舍遠仍違綵服。孺人貧或拆花鈿。官程近接趨庭路。海邑兼饒種秫田。浮世升沈何足道。較量身計此差便。往歲南歸滯楚山。逢君忽覺客愁寬。燈前拈筆詩先就。醉後聯床夜已闌。再入長安眞夢寐。一年郞署足辛酸。不妨去作天涯吏。梅橘香邊海色寒。</text>
<title>贈別尹君玉出守南陽</title>,<text>墨綬初分斗大州。隆中却愛舊名留。詞臣摠自銀臺出。吏隱翻同玉局遊。別夢長尋紅藥院。詩情應在白蘋洲。公車尺疏吾差後。路鬼揶揄轉自愁。</text>
<title>挽李司禦揚休</title>,<text>年事參差十載餘。巷南巷北卜隣居。官忙會面那能數。情熟論交本不疏。鬼惡天高人命促。男婚女嫁世緣虛。傷心舊宅門長掩。珂馬紛紛過里閭。</text>
<title>送徐郞中秀夫赴北帥幕</title>,<text>共惜郞潛久未遷。韜鈐誰遣逐戎旃。關山送別三千里。湖海論交二十年。客路遠窮長白外。行營直壓大荒邊。蘭陔悵望思親處。天際飛雲正渺然。</text>
<title>次水原客館韻。和畸翁湖行錄。</title>,<text>節制畿南都護營。轅門畫戟倚秋晴。繡衣擁傳他年過。綵服乘軒愛弟迎。燕寢凝香無箇事。鈴齋緩帶有餘淸。舊遊今日成追憶。欲和新詩意不平。</text>
<title>次南樓壁上韻</title>,<text>人生到處摠前緣。壯歲奇遊慕史遷。閒把樓頭軟脚酒。更看池上醒心泉。客懷黯黯思鄕縣。歸夢時時拱御筵。贏得記行詩滿卷。不敎容易向人傳。</text>
<title>次寄洪陽金使君韻</title>,<text>一佩銅章別瑣闈。問君成政幾時歸。綈袍戀故情何限。綵服承歡願不違。老馬尙存千里志。孤鴻長作斷行飛。翻思劇郡逢荒歲。應向黃堂輟玉徽。</text>
<title>次新昌客館駱峯諸公韻</title>,<text>駱峯宗匠百年前。讀罷留題倍悵然。更有諸公相屬和。因知一代盛才賢。騷壇綵筆光靑竹。古壁紗籠起碧煙。却爲畸翁分物色。應將傑句共流傳。</text>
<title>送沈遂之出按湖南</title>,<text>封留分陝摠稱宜。麟閣堂堂畫裏姿。百濟山河迎節鉞。重湖形勝擁襜帷。漢南尙有餘威在。嶺外應思浪迹時。關塞卽今憂不淺。寄君方面繫安危。</text>
<title>詠石本天文圖。次舍弟顯國韻。二首。</title>,<text>管裏窺天自覺難。圖成一片妙堪看。三垣布似棋全局。二極分如軸兩端。躔度坐知千歲至。雕鐫剩喜百年完。聖朝制作存深意。虞帝璿機共不刊。風霆歷覽謾稱難。法象都輸片幅看。星似散沙渾可數。天如旋磨孰尋端。圖中盡發玄機妙。亂後猶存舊物完。玉燭調元期聖代。書雲祕器永無刊。</text>
<title>送金侍郞蓍國航海朝天</title>,<text>雙金高價世同傾。難弟還稱百鍊精。三賀禮殷兼進奉。八函文祕獨齎擎。牙檣影拂蓬萊閣。絳節身朝白玉京。偏壤幾人成甕蜹。此行眞足慰生平。</text>
<title>次韻寄東岳詞丈</title>,<text>危樓回首憶秦城。此日知君百感生。紫塞山河新賜履。靑冥鈇鉞獨開營。胸中隱隱藏千甲。筆下森森列五兵。怊悵長安舊時伴。白頭何地重相迎。遲暮相期各勉旃。孱軀擔重欲赬肩。煙塵謾自傷時事。風物居然感歲年。敢向騷壇爭執耳。情知短袖怯當筵。浮名小技終何用。好着君王玉馬鞭。好着一作先着</text>
<title>次韻酬錦洲</title>,<text>身外紛紛要底名。從來六博在投瓊。須憐我病同君病。每憶龍城訪錦城。晩歲優遊容此老。明時馳騖足群英。雪邊暗透春消息。簷鳥嚶鳴摠好聲。</text>
<title>用諸公韻。送朴子建之任木川。</title>,<text>逢君每覺故情新。衙罷相尋趁酉申。拙宦藏名聊玩世。寒齋分直或連旬。銅符又作卑陬吏。藻鏡誰知磊落人。勝似僑居愁桂玉。官廚杞菊不全貧。三百枯棊局局新。每愁簷日易斜申。論交各已當衰境。拚會情知有幾旬。歲暮窮鄕無好客。雪深官道少行人。看君會展追風足。薄宦何妨且爲貧。</text>
<title>送朴子建換任載寧</title>,<text>先容不必待良媒。自是知音有上台。下邑棲棲符已換。中朝籍籍轂爭推。魚勞未展登門志。驥病終非伏櫪材。御衆牧民能事在。漢家循吏入雲臺。小弟當年擁節旄。新城睥睨入雲高。訏謨每恨拋形勝。重地終須屬俊髦。眼底已無戎馬氣。胸中自有虎龍韜。男兒要得功名會。利器由來在所操。長壽山城。在郡地爲海西形勝之最。</text>
<title>別東岳後爲寄</title>,<text>離亭解袂各魂銷。關路迢迢夢裏遙。氷雪一冬曾攬轡。火雲三伏又乘軺。仙楂入海隨煙霧。使節當秋上泬寥。已辦壯遊酬壯志。歸來聲望動淸朝。</text>
<title>贈程副摠</title>,<text>文武全才簡帝衷。應從絶域辦奇功。張騫正候隨楂月。宗愨初乘破浪風。喜氣已騰滄海戍。威聲旋壓黑山戎。三韓髫白迎金節。願採民謠達聖聰。</text>
<title>權判書盼挽詩</title>,<text>八座名卿世所欽。晩生還許後交深。升沈不盡匡時略。夷險唯存報主心。今歲達官憂木稼。昔年遺愛在棠陰。蘇山西望新阡遠。薤露聲中淚洒襟。</text>
<title>徐三宰渻挽詩</title>,<text>領取人間五福全。白鬚紅頰似神仙。飛騰早識英聲遠。磨涅方知晩節堅。九老衣冠光洛社。三朝德望近台躔。居然一夕成千古。華屋山丘涕自漣。</text>
<title>送韓元之泛海朝天</title>,<text>昔年符竹向愁城。怊悵靑門送別情。長憶白山勞遠夢。豈知滄海有嚴程。身兼數器銜王命。天遣孤楂趁月行。關塞無虞風汛穩。壯遊仍得快生平。</text>
<title>將傳主文硏。吟成一律。粗脩文苑故事。</title>,<text>空門衣鉢有宗風。藝苑相傳事頗同。妙手各拈銀不律。文心聊託石虛中。齊盟再主慙前輩。巧匠旁觀笑拙工。從此騷壇倍精彩。朔方旗皷得元戎。</text>
<title>舍弟關西方伯。於迦殊窟中得一異石。大僅盈尺。而峯巒洞壑。天然自成。千態萬貌。極其奇巧。中有一龕。龕內有一石若佛像背立者。尤可異也。舍弟自記其狀。因成一律要余和。遂爲賦之。</title>,<text>山精成石石成山。萬壑千巖在此間。輸盡化工無限意。弄來纖巧幾多般。藏時長共龍蛇蟄。取出空敎鬼物慳。靈壁太湖誰得似。米顚當日只窺斑。拳石眞成太華山。劈分靈掌落人間。袖中東海今何在。芥裏須彌却一般。窈窕半龕藏佛寶。洪荒千劫發天慳。華堂盡日供淸玩。惹得嵐光滿目斑。</text>
<title>喜見關西書信。兼得詩什。用卷末夜坐韻。寄舍弟方伯。</title>,<text>一別經年百恨生。喜聞晨鵲近簷鳴。人回關塞秋將盡。書報平安眼爲明。已把勳名酬壯志。更憐詩律有新聲。對床尋約知何日。天際愁看雁陣橫。</text>
<title>奉詠馮副摠竹石</title>,<text>橫海將軍筆有神。漢庭家世小馮君。篷窓寫出琅玕影。苔石移來犖确文。爽氣忽隨蓬島雨。精靈欲化葛陂雲。情知旅館饒揮灑。醉墨何妨爲見分。</text>
<title>送李學士汝省出牧淸州</title>,<text>臺省紛紛乞一麾。幾人能復拹心期。分憂縱出諸兄後。得意無如此數奇。燕寢不愁離夢遠。萊衣惟恨侍歡遲。懸知聖主思風采。諫席應虛獻納司。</text>
<title>送洪侍郞季通泛海朝天</title>,<text>秋部敲搒滿眼愁。聊將一節快觀周。行參萬國衣冠會。不羨群仙汗漫遊。䨥闕佇瞻黃道日。孤楂獨泛白雲秋。燕臺旅宿饒鄕夢。還憶漳濱病叟不。</text>
<title>敬次宣廟御製韻。贈戴恩堂主人郭令公。</title>,<text>出世間人處世間。向來天步屬多艱。餘生辦得閑如許。萬事回看夢一般。賜服不妨誇父老。宸章長爲賁江山。戴恩堂上三更臥。猶記先朝趁謝班。奎章那復落人間。隻字千金得也艱。兩首榮褒眞莫比。一時優渥却多般。新堂結構饒篇詠。華額煇煌映海山。男子行藏如子少。直敎靑史載班班。</text>
<title>又用諸公韻。寄題戴恩堂。</title>,<text>跡太奇來似古人。行藏隨順總前因。誰知江海忘機客。曾是風塵報主身。透屋濃香松醞熟。遍畦疏雨藥苗新。殘年飮啄皆恩渥。日夕爐香祝紫宸。未老身如倦鳥還。紅塵透破幾重關。餘生放迹寬閑地。萬死驚心矢石間。天借煙霞供病眼。地饒芝朮駐衰顏。欲知滿壁珠璣富。夜夜精光燭海山。</text>
<title>次韻答羅同年應瑞</title>,<text>一札初從嶺外來。昏眸今日爲君開。高才肯受微官縛。傲骨眞嫌薄俗猜。詩瘦定應同海鶴。儒酸元不厭江梅。自憐老子淹衰疾。早信靑黃是木災。早識淮南有小山。溪邊舊築屋三間。商歌韻發勝金石。楚調詩成響玦環。草帶媚人春自長。荊扉無客畫常關。何時更下陳蕃榻。別後相思苦未閑。</text>
<title>愚伏鄭尙書挽</title>,<text>高文邃學早飛英。斂退丘園士望傾。晩際中興紆寵渥。幾從前席講誠明。忽聞長夜收精爽。共惜淸朝失老成。聯武向來蒙奬進。一哀題輓淚縱橫。</text>
<title>延平府院君挽</title>,<text>文成函丈早歸依。大節堂堂自布衣。勳業豈關身際會。宗祊再見日光輝。胸襟本不留恩怨。忠藎人誰議是非。最是九重傷悼處。竟乖黃髮入黃扉。</text>
<title>延陵府院君挽</title>,<text>先朝儲養總名臣。台斗高標近紫宸。已把文章光黼黻。更留勳業照麒麟。時淸共羨耆英會。離昃俄嗟大耋身。同榜早知先契重。白頭唯有淚沾巾。</text>
<title>延平府院君改葬挽</title>,<text>公騎箕尾返星躔。一閉佳城已隔年。聖主故應悲入夢。都人空復望凌煙。牛眠忽報營新兆。馬鬣行看啓舊阡。鷄酒自傷乖祖送。白頭唯有淚䨥懸。</text>
<title>李同知春元挽</title>,<text>詞場聲價跨煙虹。前輩論才輒數公。半世榮枯知宦拙。十年沈痼遂途窮。浮生遽見風燈盡。往跡渾驚露電空。臥病獨乖蒿里錢。兩行衰涕寄西風。</text>
<title>李同知惟侃挽</title>,<text>高年厚福獨能全。萬石家風孝謹傳。中歲交遊總霄漢。暮途優逸卽神仙。官躋二品銜恩重。子擬䨥珠幹蠱賢。乘化歸眞更無憾。兵陰秋柏蔚蒼煙。</text>
<title>次杜陵秋興八首韻</title>,<text>一夜霜風撼石林。千山落木影森森。湍鳴哀壑添寒籟。雲過荒臺作晩陰。身老更堪多難日。路窮翻切未歸心。南翁九月猶絳絡。腸斷隣家擣練砧。殘年爲客淚橫斜。短褐蕭蕭鬢有華。滿地江湖長泛梗。幾時河漢可乘楂。巡遊已遍周王轍。喪亂多傳蔡女笳。杜曲終南消息斷。三巴再見綻霜花。獨倚江樓送夕暉。風塵滿目此身微。他鄕有淚猿相叫。故國無書雁自飛。垂老轉怜孤影遠。腐儒堪笑壯心違。三年消渴空皮骨。未信平生道義肥。紛紛世事一枰棊。翻覆無端只可悲。東洛西京佳麗地。開元天寶太平時。書生旅食謀身拙。將帥登壇奏捷遲。絶塞年光驚晼晩。掩門高臥獨長思。巴東三峽萬重山。禹鑿江流向此間。赤甲斜臨雄蜀鎭。黃牛東下接荊關。風塵漫抱書生感。憭慄偏凋壯士顏。靑瑣紫宸長入夢。白頭何日廁鵷班。兵塵漠漠暗邊頭。劍外漂零度幾秋。雲閣早凋潘岳鬢。暮途還賦子山愁。身慙華表歸來鶴。夢逐滄江浩蕩鷗。衰疾只今增潦倒。更堪珂馬入皇州。破虜誰如郭李功。只今天子在秦中。山東自爾無寧歲。隴右猶聞不競風。短髮逢秋那禁白。衰顏帶疾轉凋紅。兩京舊業今應盡。空羨尸鄕土室翁。長安形勝想逶迤。第五橋連皇子陂。曾入瑣闈拈綵筆。更從朱邸接瓊枝。崤函一自風塵暗。巴蜀頻驚歲月移。爲客政逢搖落日。白頭唯有淚雙垂。</text>
<title>次韻呈東岳</title>,<text>軒蓋逢迎託盛辰。相看意氣出風塵。黃沙莫說當年事。白首終期我輩人。別後乍傳詩句穩。樽前長憶性情眞。待君官滿東歸日。酒賦交懽不厭頻。附元韻。發京城還江都。道中寄謝谿谷張判書持國携酒出餞。兼示畸庵鄭舍人弘溟子容，白洲李參議明漢天章，雙溪李承旨景奭尙輔，再從姪澤堂植汝固。白首靑雲參隔辰。濁泥誰料枉淸塵。雪中兼挈一壺酒。海內共推千載人。却怕醉言譏世僞。須憐豪氣出天眞。憑傳鄭李促家姪。別後詩筒唯待頻。東岳</text>
<title>次韻</title>,<text>四首新詩寄到辰。讀來胸次淨無塵。休言我馬殊君馬。不恨今人後古人。直取情性方是妙。若論聲色摠非眞。斯文一脈關元氣。俯仰千秋咄咄頻。迂疏無計答昌辰。漫向東華踏軟塵。柏府久慙叨要路。芳樽空憶對閑人。眼看世態年年別。時吐胸襟句句眞。牽率詎堪酬盛什。苦吟終夕撚髭頻。千載風雲際此辰。十年京國染緇塵。唯應寂寞寬閑地。置我嶔崎歷落人。閱世早知名是幻。觀身轉覺懶爲眞。君詩說盡心中事。讀向晴窓擊節頻。三唐詩什盛茲辰。大手如君最絶塵。得意遠期千載上。知音多作九原人。客嘲尙白何煩解。世有雌黃摠失眞。懶拙無心爭觜距。章成莫惜寄來頻。附元韻。用前韻奉謝谿谷張判書辱和見寄之作。聚散悠悠秪浹辰。憶君何事肺生塵。詞華後輩唯三子。儒雅當朝第一人。寵餞暫蒙高駕枉。辱酬偏許夙心眞。老夫垂死逢知己。從此休嫌怨句頻。浮世團圝要及辰。蓬萊水淺幾揚塵。平生願識張都憲。末路驚逢鄭舍人。吏部少年偏俊逸。楊州當代最淸眞。別來江國愁誰語。樽酒論文入夢頻。萬死投荒再起辰。聖恩無路報涓塵。魯連誰許爲高士。豫讓曾甘似衆人。已辨齊竽吹是濫。須知楚璧盜非眞。從今螻蟻全微命。薏苡何憂謗更頻。獨夜江樓望北辰。四年西塞再兵塵。時危每愧身無事。主辱誰言國有人。下邑簿書徒自誤。中原消息尙難眞。郅支未斬頭全白。手握靑萍擊柱頻。東岳</text>
<title>復用前韻奉酬東岳詞丈兼示畸庵子 辛未正月末追和也</title>,<text>閤門昕夕起居辰。班罷騈闐滿路塵。對面不成拚小語。吟詩聊復屬同人。漢庭乍幸容張摰。谷口誰能重子眞。冷眼共君看薄俗。覆翻雲雨一何頻。雪月風花各占辰。紛紛世故似沙塵。長爲蹋鼓趨朝客。却羨求田問舍人。陶衛定輸千首富。丹靑難狀寸心眞。交情直付形骸外。造請寧須命駕頻。百六驚心記曩辰。免將昭質涴泥塵。風雲幸際休明代。雨露偏霑潦倒人。衰相漸看顏鬢改。沖襟獨保性靈眞。霜臺忝竊誠非分。愧殺飢烏見刺頻。日日趨衙趁卯辰。無因數拂客床塵。知音幸已逢鍾子。斲鼻唯須待郢人。枕上功名身是夢。棚頭傀儡幻疑眞。看來世事渾如許。莫惜樽前酩酊頻。附。疊用前韻。奉柬畸庵舍人。兼示谿谷大學士。辛卯之年月建辰。龍山高館隔囂塵。憶題芳草樽前句。見許謫仙天上人。物態如雲看幾變。風流當日畫難眞。傷心四十春來事。莫厭逢君置酒頻。禿翁何意際煕辰。曾恐衰骸作塞塵。鸑鷟奇姿四學士。珊瑚異彩一宗人。新交雪屋杯投分。盛會雲牋句寫眞。歸到江城却回首。聖恩難報淚空頻。曾見長星孛大辰。幾遭妖鵬上承塵。甘爲靺鞨新窮鬼。愧殺滄浪舊散人。大理本從三字強。流言誰信一生眞。諸君此日瓊琚什。直勝曺松哭李頻。海東蠻舶亂壬辰。丁卯西關陷虜塵。太祖山河收舊物。中興日月屬吾人。詩功遠邁唐風變。字法新傳晉帖眞。彩筆此時分氣象。獨嗟斑鬢索居頻。東岳</text>
<title>人日遇雪。用前韻奉呈。</title>,<text>新元七日號佳辰。忽有飛霙壓路塵。頗訝陰晴渾失度。更傳占候不宜人。寒侵梅柳爭春晩。客在江湖引興眞。斟酌旅窓愁絶處。漁村酒熟問應頻。春來多病負良辰。千騎歸時未望塵。柏酒更逢頒勝日。草堂誰問斷腸人。詩傳老筆才逾健。醉對新交語益眞。惆悵舊歡空入夢。角巾何地往還頻。城西長憶把杯辰。別後詩篇託後塵。官罷正堪無事飮。春回猶作未歸人。文章要妙那輕說。名字紛紜定孰眞。最是君家阿咸在。社中酬唱不嫌頻。附。楊花渡旅次。奉酬谿谷張都憲人日遇雪用前韻見問。暮年行路怯逢辰。江柳先春颺鞠塵。地白忽驚天落雪。月正俱喜日臨人。拾遺詩語吟何苦。方朔占書驗或眞。憂國不堪兼病肺。却敎村酒請徒頻。夏正初七最靈辰。滕六無端散玉塵。敢道時如天寶日。定知心似杜陵人。憂深故枉篇章重。別久方思面目眞。莫問江湖春興在。陰晴亦自檢書頻。宿留荒江過令辰。禁城軒冕闕音塵。叩門忽枉烏臺使。傾蓋曾憐鶴髮人。況復三章詩摠妙。唯應一笑意逾眞。看君對雪還憂世。勠力行舒國步頻。東岳</text>
<title>復疊前韻。奉酬東岳詞丈。</title>,<text>合璧聯珠此一辰。淸文高義絶纖塵。聲華或後功名會。箋註何妨磊落人。萬古江河終不廢。百年榮辱竟誰眞。公車簿責渾閑事。大度寧嫌百適頻。病怯春寒閉戶辰。經旬客榻見凝塵。名場乾沒秦無策。詩壘高堅鄭有人。身計摠輸閑處好。世情那似醉時眞。端居細算平生事。掩却床書感慨頻。氣弄新陽雪霽辰。融泥全沒九衢塵。春來物色還生態。病裏詩篇亦惱人。長史早蒙劉尹許。步兵仍有仲容眞。淸時懶漫容吾輩。酒社詞場發興頻。附。再用前韻。奉柬谿谷大學士。尙書劍履上星辰。鵰鶚秋天本離塵。社稷早扶多難日。謳謠重見太平人。三朝宦似安仁拙。七郡淸非景倩眞。暮齒忘年新托契。不愁昭代去官頻。獨依漁舍坐窮辰。鼠跡空床畫印塵。去國三年太歲日。歸途十里異鄕人。是非慣認名爲累。榮辱飜疑夢不眞。憲府此時都御史。遠勞家隷寄詩頻。憶上鄒書繫獄辰。劉冠誰料拂埃塵。洪川縣裏三年客。長白山前萬里人。八座崇銜重歷假。六卿參秩五叨眞。宦情已倦身嬰疾。莫怪明時請告頻。東岳</text>
<title>玉峯內子挽</title>,<text>明月珠胎出海鄕。玉峯聲價擅詞場。傳家翰墨流風在。嫓德閨門內則光。九袠光陰渾夢境。百年離合一封堂。新阡暗想淸明近。暮雨寒鴉壟草荒。</text>
<title>皇華集次韻。宴南別宮。</title>,<text>高館初開秩秩筵。仙標映座玉森然。一時勝會看賓主。三代遺音在管絃。從古陽春眞寡和。只今華夏更多賢。翻慙薄劣陪樽俎。蟲鵠居然步武聯。</text>
<title>泛漢江</title>,<text>江雲淡淡惹軒車。劈岸輕風解纜初。遠樹依微迎綵鷁。晴波蕩漾躍文魚。地連方丈神仙窟。人憶瀟湘水國居。怪殺新詩難和得。雕鎪物色更無餘。</text>
<title>南別宮宴別</title>,<text>地隔仙凡迥自賖。陋邦何幸駐星楂。絲綸渙號恩無比。樽俎交歡意有加。飆馭廻轅天北極。冥鴻留迹海東涯。離筵唱斷驪駒曲。卿月蒼茫影欲斜。</text>
<title>蠶頭峯</title>,<text>千尋削立碧江濆。拔地高標迥出群。砥柱何年移矗矗。頹波萬古閱沄沄。詩仙一過留淸賞。醉墨初揮對落曛。應有潛龍慶藻飾。百靈泓下聚繽紛。</text>
<title>頒詔禮成</title>,<text>寶曆千秋奕業傳。湛恩汪濊本無邊。祥開燕翼綿鴻祚。詔下螭頭遍普天。兆協明离瞻瑞旭。澤隨膏雨驗豐年。金鑾學士如麟鳳。海外蒼生願執鞭。</text>
<title>次朱使韻</title>,<text>三殿綸音出建章。九苞威鳳下朝陽。遙瞻玉節催排仗。未啓芝函已識香。恩浹同文覃有截。德懷殊俗罷于襄。欲知鰈域安耕鑿。到處風謠頌麥桑。</text>
<title>登太平樓 二首</title>,<text>不緣賓館有高樓。那得神仙爲少留。興入蕭晨延客望。詩傳絶唱使人愁。山光晩向闌干滿。霞色晴侵睥睨浮。節序殊方驚御裌。秋風應復到皇州。客裏偏驚報素秋。江山滿目獨登樓。元龍本自饒豪氣。太史由來喜壯遊。地隔中原空有夢。天回北極迥添愁。耽看落景憑闌遍。遠壑蒼茫暝色幽。</text>
<title>次卷首韻。贈鰲山琴妓 秋香。</title>,<text>九秋風露五更寒。紅桂幽芳尙未殘。乍對靑樽開寶靨。幾收珠淚展烏闌。深情每託琴中鳳。仙侶誰乘霧裏鸞。流落偶成湓浦會。白頭司馬醉相看。</text>
<title>贈閔丈伯高 二首○以下續稿</title>,<text>千頃平郊十里灘。聞君別業占寬閑。園栽松菊分三逕。屋葺蓬茅剩數間。淸世豈嫌供簿宦。禁方元解駐衰顏。殘生未撥形骸累。囊裏靑黏倘不慳。酒兼賢聖藥君臣。康濟唯能及一身。笑我尙纏玄晏病。憐君未脫子桑貧。空齋日暖琴書靜。小圃春深杞菊新。乘興不妨頻命駕。白頭相對兩閑人。</text>
<title>挽錦溪君 二首</title>,<text>喬木名家有世臣。黑頭勳業照麒麟。升沈獨閱無窮事。遲暮唯看見在身。傍水亭臺新活計。迎春詩句舊精神。巫陽一夕招魂急。縱入脩門未是眞。早聞先契託金蘭。比舍仍蒙禮數寬。共羨勳名依日月。豈知人事似波瀾。十年湖海新恩重。滿地江山舊業寒。彈指忽驚風燭盡。不堪悲緖劇千端。</text>
<title>和淸陰遊淸平錄</title>,<text>石室詩筒遠寄來。春遊閱遍幾亭臺。吟邊物色牢籠盡。脚底煙霞領略廻。未到名山神獨往。每懷仙跡興難裁。殘生只擬師宗炳。虛負當年謝客才。右臺字韻洞府煙霞擁石樓。閑人聊作采眞遊。山形恐是分靈鷲。柏樹還如對趙州。絶壑藤蘿偏引興。上方鍾磬迥添愁。千秋息老風流在。却爲淸寒讓一頭。右樓字韻</text>
<title>挽李丈叔平</title>,<text>滿腔都是貯天眞。山野風姿席上珍。文學考亭渾義理。詩傳長慶更精神。論才不負淸朝望。知己寧忘晩契親。遺墨尙看留篋笥。白頭題挽爲沾巾。</text>
<title>月沙李相公挽詩 二首</title>,<text>祥麟威鳳世無倫。玉立三朝老大臣。燕許豈唯推述作。富韓元自足經綸。身經昏亂名逾盛。宦到台階業益貧。良史異時操直筆。中興輔佐有完人。存沒哀榮孰等差。百年名實儘堪誇。文章早已鳴天下。婦孺猶知誦月沙。綠野未成開別業。靑箱賸喜足傳家。山丘華屋無窮恨。摠入羊曇淚脚斜。</text>
<title>挽金判書仲胤</title>,<text>操刀隨處摠恢恢。八座居然近斗魁。關塞風塵當敗局。度支金穀見通才。皐魚滅性天難問。伯道無兒衆所哀。浮世早知泡影裏。寸心今日爲君摧。</text>
<title>題太僕契屛</title>,<text>欲知騋牝滿三千。摠爲操心在塞淵。周典久慙叨冏命。魯詩空復誦駉篇。官曹不淺同寮分。契託猶存故事傳。衰疾幾時拚勝會。且將光景付龍眠。</text>
<title>送李子時觀察關東</title>,<text>未應莊助厭承明。却爲金剛辦此行。雙屐趁秋償淨債。一官成集稱才聲。星軺路熟鳴沙闊。玉節光搖鑑水淸。最是正陽香火夕。試觀蠻觸幾輸贏。</text>
<title>靑原君先夫人挽</title>,<text>恭聞八座太夫人。綘帳徽音迥絶倫。于氏門閭待賢子。士行勳業賴慈親。榮封稠疊銜恩重。壽席煇煌舞綵頻。忽謝世緣歸淨界。堂萱非復舊時春。</text>
<title>次韻寄羅應瑞</title>,<text>皺面霜髭較略同。浮沈四十九年中。天涯每憶曾懸榻。別後寧嫌數寄筒。錦里湖山秋色遠。鳳城宮闕霱雲紅。知君自有排風質。霄漢他時路逕通。</text>
<title>讀大宛傳書事 四首</title>,<text>黃沙西望近龍堆。靑海霜飛鼓角哀。城郭不聞胡馬到。蒲萄已入漢宮栽。將軍自負封侯骨。壯士仍多奉使才。獨有鴛鴦樓上女。紅顏夜夜夢輪臺。河源終古隔天垠。西極崑崙恐失眞。一自張騫開道路。遂敎荒服動煙塵。玉關不許殘兵入。蔥嶺仍看戰骨新。未必君王重汗血。欲將侯印慰佳人。漢家三十六離宮。安石榴花處處紅。宛馬遠來誇駔駿。眩人初到鬪神通。烏孫解使匈奴窘。大夏寧愁蜀道窮。九譯威靈流海外。茂陵松柏忽秋風。博望乘槎事可疑。但聞持節到天涯。河源竟未窮星海。要領何曾得月氏。黃鵠歌成愁貴主。白龍堆遠困王師。殘年縱取封侯印。刀筆前頭屢見危。</text>
<title>讀封禪書 四首</title>,<text>檢玉泥金上岱宗。白雲晴晝擁靑峯。乘龍帝遠空聞語。牽狗人亡只見蹤。誰道神仙慳大藥。已無風雨撼秦松。河渠浸灌寧愁旱。不許甘霖浥漢封。上林樓觀絶氛埃。祕殿沈陰晝不開。空有神君降宛若。更無方士到蓬萊。馬肝毒發何須悔。牛腹書呈已可猜。最是竹宮燈燭夜。玉顏眞似夢中來。汾陰后土薦芬芳。寶鼎龍文擁百祥。泗水舊沈嗤呂政。首山初鑄想軒皇。他年不有輪臺詔。此物應同亳社亡。強進姱辭動人主。壽王才調亦難忘。升天拓地事難該。五十年來意未灰。司馬文成封禪起。越巫方進建章開。神呼嵩嶽誰聞得。蛟出潯陽自射廻。但信燕齊迂怪士。不知方朔是仙才。</text>
<title>乙亥除夕作</title>,<text>寒宵鍾漏催殘臘。喜見人間五十春。才盡更堪親翰墨。病多猶自滯風塵。形骸已是支離客。棲息終須寂寞濱。萬事浮雲都不管。白頭甘作抱孫身。</text>
<title>丙子元日 丙子</title>,<text>五十之年忽已至。從今休歎鬢邊絲。長思文擧書中語。細閱高生卷裏詩。病阻朝參唯繫戀。老憐春物欲含姿。微醺却得屠蘇力。臥看窓櫺日影遲。</text>
<title>挽崔瀷 崔海州孫溺水死</title>,<text>冤血貞魂絶古今。覆巢完卵認天心。芳蘭正愛新芽茁。明月俄驚碧海沈。精衛無成留至恨。箜篌有引託哀音。茫茫神理終難問。薤露聲邊淚洒襟。</text>
<title>送洪元老巡察關西</title>,<text>關塞何年鼓角休。沙場暴骨未全收。金繒豢虜存深計。玉節須材輟勝流。八路藩垣無此重。盛時才略更誰優。澄淸控制兼能事。西顧應紓聖主憂。</text>
<title>仁烈王后挽詞 二首</title>,<text>陰敎眞成萬化基。關睢元自冠周詩。三韓再睹彝倫正。十亂兼聞內治宜。至戒每存鳴佩玉。私恩曾不到門楣。中天一夕淪圓魄。椒禁凄涼聖主悲。配德龍潛共苦辛。化家凝命十三春。欣瞻瑞日行黃道。忽報中宵霣桂輪。當宁幾思規諫切。下陳皆慕渥恩均。徽音百代齊任姒。典冊煇煌琬琰新。</text>
<title>感時書事</title>,<text>飽肉天驕氣轉豪。氈裘欲換柘黃袍。和戎已覺便宜失。蹈海空憐志節高。十萬橫行誰得辦。六千爲役亦云勞。何緣挽取天河水。一洗全遼羯狗臊。</text>
<title>賦得花時甘縕袍</title>,<text>柳暗花明九陌頭。暖風遲日正悠悠。陽和久已蘇群蟄。瘦骨猶然戀弊裘。舍瑟謾懷沂水興。典衣難辦曲江遊。晴窓捫蝨無餘事。時喚茶甌沃渴喉。</text>
<title>送錦城吳使君竣之任</title>,<text>都會槃槃控一方。憶曾恩譴佩銅章。入城華館天中起。過嶺寒梅雪裏香。笑我十年猶夢想。看君五馬轉輝光。桐鄕父老如相問。舊日遨頭鬢滿霜。</text>
<title>金正郞輳挽詩</title>,<text>少挹高標老不忘。炎州佩玦幸連疆。都將氷蘗供身世。肯許羶腴染肺腸。一別風塵成契闊。五年人事間存亡。書函往復渾如夢。洒涕南雲寄此章。</text>
<title>西平府院君改葬挽</title>,<text>詩禮家風將相才。淸朝德望近三台。自從箕尾歸星象。空有衣冠掩夜臺。拱木忽看丘壟改。佳城重傍海山開。茫茫人世無窮恨。回首長陵夕照頹。</text>
<title>次韻寄詶羅同年應瑞 二首</title>,<text>殘年學道轉無成。但得閑身處不爭。落落襟懷誰共語。紛紛觜距任先鳴。關山難越饒離夢。書札頻來慰遠情。南國詞人如子少。五言寧獨是長城。萬事惟應聽化工。十年知爾坐詩窮。將身早脫樊籠外。得意都憑竹素中。雪徑尋梅携衲子。霜林拾橡趁狙公。閑來定有潭思作。莫惜因風寄一通。</text>
<title>送趙仁甫侍郞出按關東節</title>,<text>牛陂種豆再經春。玉玦纔收玉節新。靑簡已留言事筆。白頭仍是報恩身。棠陰共喜褰帷早。嶺路那愁叱馭頻。鑑水蓬山雖信美。王憂何日忘楓宸。</text>
<title>送徐郞中秀夫出守忠原</title>,<text>論交長憶卄年前。老夫相看雪滿巓。我已摧殘脫要路。君曾顦顇謫窮邊。星郞妙選承新渥。月岳名區異左遷。理劇想應多暇日。琴臺細和訥翁篇。</text>
<title>送金侍郞伯厚泛海朝天</title>,<text>士生偏壤最堪傷。華夏無因覩耿光。千里遼河阻冠蓋。十年滄海送舟航。仙槎上漢干星象。畫省含香輟侍郞。聞說靑齊當鷁路。魯連遺迹更難忘。晩向淸朝忝共升。幾年辛苦讀書燈。交情到老長如水。王事關心獨飮氷。浡海開帆風浪闊。關河飛蓋火雲蒸。男兒各有桑蓬志。此別居然萬恨仍。</text>
<title>卽事</title>,<text>午飯飽來晡飯厭。饅頭一顆覺輕安。人生意足更何待。老子胃衰須得寬。向晩雲陰仍黯黮。經旬霖雨已闌珊。無人解取閑中趣。信筆詩成獨自看。</text>
<title>挽高君涉</title>,<text>霽峯家世劇蕭條。文彩如君是鳳毛。臺閣舊游思冠豸。江湖晩興入持螯。浮生遽作風漚滅。後死猶爲逆旅勞。遙向南雲寄哀挽。白頭無地盡三號。</text>
<title>次韻寄羅應瑞。來詩有夢裏相尋之意。</title>,<text>霧豹初成滿體斑。松筠無恙護柴關。佳人南國閟皓齒。貧士東方常好顏。病裏傳筒凡幾首。夢中迷路更千山。欲知玄晏新生活。舊業全疏筆硯間。</text>
<title>趙重峯先生改葬挽詩</title>,<text>每讀遺文涕自揮。堂堂間氣竟何爲。生平謾有忠言切。死後纔蒙聖主知。壯志却成千古恨。高名長共兩儀垂。黃壚再掩英雄骨。無限風雲草木悲。孤忠大節豈徒然。邃學通才體用全。碎首早聞攀檻直。捐軀不愧結纓賢。靑山片石英雄淚。白日佳城四十年。撫古傷今增萬感。執鞭微願託遺編。靑山片石指殉義碑</text>
<title>扈駕南漢城。次金右尹得之韻。</title>,<text>閃閃旌旗遶碧峯。森森劍戟簇霜鋒。層城億丈眞形勝。戎服千官總景從。萬竈炊煙籠曉月。五更寒柝雜風松。何時一掃胡塵靜。不見軍容見國容。</text>
<title>哭任茂叔 二首○補遺</title>,<text>絶域聞君長逝辰。凄風冷月助悲辛。心無一寸摧仍盡。淚有千行灑更新。天上應收草記手。世間難得敢言人。可憐松柏凌寒在。劫火燒來也作薪。英英精爽見無因。知子應非墮落人。絳闕名歸天上籍。玉皇招作案頭臣。公明壽祿寸何減。伯道生涯業更貧。任是百年還夢幻。獨留遺草照千春。</text>
<title>再用前韻。謝樂全都尉。</title>,<text>憾辭眞爲釣淸詩。新作何如舊所爲。強韻疊來才益富。華牋寫出字仍奇。身趨獸闥慙朱紱。夢趁鷗波弄碧漪。歲暮行藏都自料。莫將消長問庖羲。廁足風塵苦未歸。秦樓亦解戀郊扉。看來瓜觜人人別。媿殺謀猷事事非。懶拙只堪投散地。高賢應爲變危機。今年雨足田家樂。莫恨南山種豆稀。</text>
<title>送鄭亮之守寶城 八韻</title>,<text>經來百戰膽輪囷。七尺堂堂報主身。鐵鳳羽林監猛士。銅魚熊軾牧疲民。十年漲海波濤息。千里炎州景物新。冬柏花開晴映雪。臘梅香動暗生春。黃橙綠竹家家色。海月江珧種種珍。鈴閣弄琴閑白日。戈䑪疊鼓殷蒼旻。北辰望處思京國。南雁來時問故人。盛代只今無警急。不須勳業畫麒麟。</text>
<title>次韻酬徐生秀夫 幷引</title>,<text>自余屛居窮巷中。或經旬不聞跫然之音。時有一二冠童相從問字。亦絶無僅有矣。徐生秀夫。湖中之彥。爲觀國游京師。乃肯徒步來訪。三至而無倦色。與之語。文義蔚然。蓋有志於此事者也。自言從同郡玄先生游。玄先生每記賤名。屬令相訪。旣而將南歸。以十韻長句見投。余感徐生高誼。遂次其韻。旣以酬徐生。因致區區於玄先生云。此身那復哭途窮。賴有平生意氣雄。半世聲名眞自誤。百年心事與誰同。慙余潦倒非元禮。愛爾精靈似孔融。深巷罕迂車轍過。幽居屢喜足音通。談機衮衮看揮麈。筆勢翩翩訝戲鴻。孤館夜愁涼月白。小園秋思晩楓紅。明時敢效餐芝客。素計因乖抱朴翁。道在莫敎迷醉夢。朋來自幸擬麻蓬。攻文最要先明理。作聖應須早養蒙。爲謝玄公勤見記。襟期領取此篇中。</text>
<title>苦熱 二十韻</title>,<text>火帝司天役祝融。八紘都在一爐中。南訛本爲資生長。北至翻成煽蘊隆。赤日曈曈纔出海。炎雲爀爀欲燒空。乾坤未見淸涼地。陶鑄誰尸橐鑰功。燕谷却嫌鄒子律。蜀山應鑠鄧家銅。千林畏佳溫風動。萬壑歊噓毒霧濛。大抵有泉皆似沸。遂令無物不成烘。壺頭鳶墮靑茅瘴。潭底龍焦紫貝宮。最是書生偏懊惱。不堪環堵翳蒿蓬。墻陰厭聽蛙聲聒。甕牖愁看豹脚通。穿破短衫渾涴汗。捉來輕箑強搖風。涼軒珍簟貧難辦。水玉秋菰句漫工。街上衝塵多褦襶。樾中蔭暍是帲幪。平泉會客龍皮滑。河朔開筵羽爵崇。不是炎涼元有別。由來苦樂自難同。璇璣斟酌無停運。舒慘循環本至公。龍火乍從三伏轉。鷹風漸入九秋雄。沖和在我心無累。裘葛隨時道不窮。玄圃樓臺氷淅瀝。露寒宮殿玉玲瓏。仙凡路隔何由到。高臥長懷漉酒翁。</text>
<title>讀書 二十韻</title>,<text>長夏窮村只索居。絶無車馬過吾廬。不栽南國千株橘。且讀西窓一架書。興到有時聊鼓舞。課嚴無暇得虛徐。詞源底滯常須導。藝圃荒蕪便要鋤。千古精英供咀嚼。百家芳潤入呼噓。周情孔思傳群聖。漢筆唐詩溢五車。七政森羅環北極。衆川派別會歸墟。沈酣好取輸方寸。俯仰居然極太初。不出戶庭觀宇宙。免敎醉夢送居諸。得逢會意何煩解。每到忘言或自歔。鑿壁還須待隣舍。帶經猶可事菑畬。虛名半世眞相誤。結習多生不易除。身外榮枯都擺却。卷中賢聖好相於。風塵一任呼牛馬。生死何妨作蠹魚。六印由來嗤季子。千金元不羨相如。功名自是同倉鼠。博奕惟堪屬牧猪。爭似閑人耽簡策。更將餘力逐樵漁。烏皮几淨簷陰轉。白竹扉斜樹影疏。處世誰憐無用瓠。全身欲學不材樗。飽來麥飯無餘事。只有靑編可卷舒。</text>
<title>北登單于臺 二十韻○庭試擬作</title>,<text>漢家天子倚雄才。手把威弧制八垓。蒲海蔥岑通道遍。白狼玄兔獻琛來。六飛暫屈汾陽駕。萬乘初臨塞外臺。累世富強承奕業。當朝將相冠倫魁。高皇遺恥平城在。文帝觀兵細柳廻。華夏百年聲敎局。唐虞五服幅員纔。幄中勝算籌頻借。閫外專征轂屢推。甌粤向風歸版籍。渾邪解辮作輿儓。天驕桀黠游魂久。帝駕方佯大略恢。七校連營嚴部曲。百神淸道辟氛埃。祈連愁色千峯靜。瀚海驚波萬里開。寒磧片時窮轍迹。荒臺落日陟崔嵬。威聲直壓轒轀震。殺氣平臨毳幕摧。匝地旌旗圍古月。轟天鼓角殷晴雷。單于僅脫長纓繫。漢使聊馳尺檄催。雁塞年年閑夕柝。龍庭處處積寒灰。何人謾自陳三表。自古誰能去五材。晩節輪臺翻有詔。秋風汾水自生哀。虞階干羽敷文德。秦帝長城昧禍胎。修攘只今無上策。腐儒憂世意難裁。</text>
<title>碧波亭次諸公韻</title>,<text>扁舟繫纜上孤亭。眼底茫茫水拍庭。東國風雲迷北望。楚天分野照南星。寒潮帶雨聲偏急。瘴海含霜氣不腥。螺髻重重分島嶼。烏檣隱隱過滄溟。寰中韻士曾留跡。壁上淸詩實滿聽。客子光陰憑綵筆。丈夫肝膽倚靑萍。乾坤浩蕩身如寄。岐路蹉跎鬢欲零。落日影翻鼇背黑。遙空晴映鴨頭靑。閒看獨鶴橫煙浦。暫伴眠鷗步晩汀。從此蓬萊如可到。紫金丹訣蕊珠經。又徙倚天涯縹緲亭。東南巨浸遶階庭。獨將䨥鬢悲徂歲。誰向孤楂認客星。戍角嗚嗚寒日澹。蠻村漠漠瘴煙腥。齊州九點連裨海。圓嶠何年墮絶溟。月彩多從空闊得。濤聲偏入寂寥聽。羈蹤正似風中絮。浮世那殊水上萍。仙賞徑思凌汗漫。酒杯聊復慰漂零。潮含怒氣千層白。山學愁眉一抹靑。落雁斜飛霞映浦。長鯨群戲浪翻汀。胸中直欲呑雲夢。莫道騷人語不經。</text>
<title>留別敦詩</title>,<text>同來不同去。奈此歲暮何。出門問歸路。長河氷雪多。</text>
<title>鄭下叔江閣</title>,<text>高閣憑風迥。登臨剩得秋。江湖多勝事。來往摠風流。</text>
<title>寄子謙雲谷幽居</title>,<text>故人隱山中。地偏心更遠。欲往從之遊。天寒歲年晩。雲谷去長安。不能百里遠。抱疾滯城郭。佳期坐晼晩。</text>
<title>子容宅夜宴口占</title>,<text>良夜未渠央。綺筵銀燭光。欲眠陶令醉。多酌次公狂。</text>
<title>客夜聞溪聲</title>,<text>溪水流不盡。客行何日還。那堪孤枕上。夜夜聽潺湲。</text>
<title>對酒</title>,<text>花好正堪愛。顚風妬却吹。芳辰容易過。對酒不須辭。</text>
<title>絶句</title>,<text>雁度遙空晩。潮生極浦風。漁村多白屋。一半夕陽中。</text>
<title>對影戲題</title>,<text>此物非他物。相看等是空。惟應百年內。出處與君同。</text>
<title>睡罷</title>,<text>睡罷藜床穩。微風五月涼。笑他堂上燕。來去爲誰忙。</text>
<title>醉題金子長家壁上</title>,<text>極浦歸潮急。寒天落日低。三杯故人酒。不覺醉如泥。禮豈因吾設。平生愛此言。樽前無主客。醉裏到羲軒。主人嘲吾不解酒禮故云</text>
<title>被酒夜行</title>,<text>夜深行草逕。星斗光離離。山鬼不敢近。大醉吟新詩。</text>
<title>往春城途間口號</title>,<text>瘦馬踏山影。蒼蒼雲木深。行尋澤畔客。一問獨醒心。</text>
<title>詠史五首。隱約日所作。</title>,<text>折角談經日。忘身請劍辰。殘年丘壑意。肯吐贛君茵。右朱槐里萬事莽難定。此心終自明。平生座上客。身後一脂生。右孔北海骯髒宜丘壑。淸朝肯見容。生來六百石。亦足詫遭逢。右邴曼容棗蔕幸相免。豆箕休自悲。遮須南面後。那更責躬詩。右陳思王寂寂廣陵散。涼涼誰與隣。可怜身後事。還屬絶交人。右嵇中散</text>
<title>敬次牛溪先生韻。題朴守慶卷。</title>,<text>昔爾幽棲日。先生贈五言。風塵頭白盡。能復更窮源。後生徒景仰。前輩儘風流。自幸題詩處。微言在上頭。</text>
<title>和羅應瑞</title>,<text>錯落芙蓉劍。闌干苜蓿盤。窮通自有命。閑處且投竿。簷外靑松架。溪邊白竹籬。烏巾欹短髮。一任晩風吹。</text>
<title>又和二絶</title>,<text>簷虛足延望。床窄劣容眠。箇裏生涯足。那須問計然。且喜新居就。仍憐舊燕來。枕書眠白日。行藥踏蒼苔。</text>
<title>百日紅韻</title>,<text>滿樹如堆錦。繁英次第紅。京華稀見汝。偏憶在南中。</text>
<title>題長城客館</title>,<text>暮角聲初歇。天涯隻影遙。知心有短燭。相伴度殘宵。</text>
<title>次韻蒼然亭八詠 以下續稿</title>,<text>砥柱挺拔千層勢。橫欄百里流。擬他眞砥柱。那肯獨低頭。孤山特立更無儔。孤危翻作勢。寧隨大陸沈。欲遏狂瀾逝。爽然臺臺名曰爽然。定是淸絶地。不見主人來。時有山僧至。龍津龍門抵龍津。山水互聯斷。恰是開畫圖。何須擬卦彖。孤雲臺昔有伽倻仙。胡僧同結社。獨留古石臺。冉冉秋雲下。中隱寺福地何蕭爽。中藏慧遠廬。尋僧仍望嶽。潘閬好騎驢。牛川憑高俯川原。一望如指掌。只怕秋潦多。平疇沈沆漭。月汀人去山無主。江空月滿汀。詩仙倘懷舊。騎鶴訪遺亭。</text>
<title>用扇頭東岳韻。謝長洲族叔。三首。</title>,<text>得友如東岳。吾宗亦可人。新詩題扇面。字字見天眞。三飡莽蒼地。二阮竹林情。欲知携來句。沈吟命墨卿。築圃看收秫。巡籬課柵鷄。長洲吾老叔。眞與古人齊。</text>
<title>亡女初朞日 二首</title>,<text>殘雪淺土凍。汝骸猶在不。前年此日淚。落盡更難流。鬢髮渾成雪。心情冷若灰。不應衰至此。多是爲悲哀。</text>
<title>圍中病甚。自知不起。口占示同舍。二首。</title>,<text>力盡風塵裏。魂消月暈中。浮生己自料。一笑萬緣空。安危不敢說。忠孝恐全虧。年年春夜月。血洒杜鵑枝。</text>
<title>遣悶 三首</title>,<text>山木千株萬株齊。谷鳥一聲兩聲啼。高閣端居多漫興。詩成把筆盡情題。不有新詩句句豪。客懷何以慰忉忉。男兒須道驚人語。世上浮名付爾曹。滄浪不得東來信。畸叟今成幾首詩。海內親朋星散後。客中懷抱月明時。</text>
<title>螢火</title>,<text>峽中五月見螢火。忽驚秋意倍思歸。疏簷曲檻時時度。露樹煙林點點飛。</text>
<title>次韻題彥上人卷</title>,<text>高僧飛錫下雲峯。居士閉門忘色空。未脫三生綺語習。聊成半日撚髭翁。</text>
<title>高陽村墅被酒。暮宿蘿巖寺。</title>,<text>風流今見習家村。樽酒相邀勝事存。醉把靑荷入山寺。一眉新月欲黃昏。</text>
<title>蘿巖寺</title>,<text>山樓遙對夕陽村。十載重遊舊迹存。深院夜涼禪榻穩。古龕塵滿佛燈昏。</text>
<title>次韻題敏上人卷</title>,<text>長憶孤雲四字題。只今幽興負靑藜。他時準擬尋蓮社。一咲煩師過虎溪。</text>
<title>種菊呈李丈</title>,<text>南隣乞菊蒔東籬。煙雨冥冥長綠枝。待到霜天開爛熳。濁醪相對賦新詩。籬邊對酒陶潛醉。澤畔餐英屈子飢。肯與衆芳爭物色。獨憐千載愜心期。</text>
<title>贈畸庵子</title>,<text>叢篁抽筍當階直。乳燕將雛掠戶斜。自笑蓬蒿張仲蔚。平生不識五侯家。骯髒長憐爾似余。欲將身世伴樵漁。蒲團有地供淸坐。逆旅無人問索居。</text>
<title>再用種菊韻答李丈</title>,<text>楚楚茅簷短短籬。籬邊種菊兩三枝。等閑吟詠傳同調。贏得諸公幾首詩。消磨長夏付殘棊。十載才名不救飢。白酒相要隣社會。黃花莫負歲寒期。</text>
<title>五月十七日熱甚。驟雨一陣。頓覺涼爽。</title>,<text>長風驅雨洗天衢。五月炎蒸頓覺蘇。散髮北牕延爽氣。此身何羨冷秋菰。</text>
<title>酒後嘲李丈</title>,<text>促席飛觴興未央。滿天明月冷如霜。可憐何處多情客。腸斷佳人錦瑟傍。</text>
<title>送睦公長欽赴皇都賀至 四首</title>,<text>玉琯陽生寶曆開。東韓使者向金臺。遙知萬國衣冠會。觀樂應推季子才。翩翩四牡趁征鴻。鶴野連天望不窮。燕市至今留正氣。灤河終古挹淸風。昭代千秋道脈昌。斯文一派屬陳王。北方學者應無限。試問誰闚數仞墻。升沈元不間心親。見記窮途潦倒身。病裏獨憑詩筆健。河橋無路望行塵。</text>
<title>和沈遂之</title>,<text>北郭南坡望眼中。故人多病斷過逢。韓子豈眞奸點者。却慙東野太龍鍾。</text>
<title>次韻</title>,<text>墻東避世勝雲山。物外丹梯不用攀。一頂烏紗欹欲落。滿床黃卷閣長閑。絶愛城西屋後山。一旬長擬十躋攀。年來禁足蒲團上。倚壁靑藜盡日閑。</text>
<title>寄家信</title>,<text>客懷憀慄苦難裁。一夜西風白露催。今日手題家信去。幾時還見報書來。</text>
<title>秋日野行</title>,<text>客游牢落送年華。秋入湖山倍憶家。斜日獨尋村逕去。石田開遍木綿花。</text>
<title>李生德久自號復軒。有詩見示。次韻以贈。</title>,<text>世間誰似此心危。焦火凝氷只自知。陰極陽來須體認。一端天理藹然時。</text>
<title>客愁</title>,<text>七月凄凄八月寒。客愁回首暮雲端。老妻未寄秋衣到。應對淸砧坐夜闌。</text>
<title>雨後紫菊花開。有懷故園。</title>,<text>墻根紫菊雨初開。忽憶故園籬下栽。更有東隣舊詩伴。還應不放濁醪杯。</text>
<title>還家</title>,<text>還家已是菊花秋。久客偏驚歲月遒。玉潤女兒初學語。眼前嬌奼足忘憂。</text>
<title>月夜偶見任茂叔詩。率爾和韻。</title>,<text>淸宵不寐背殘釭。山月多情故入窓。却憶疏翁今夜意。應同楚客對湘江。</text>
<title>送朴丈明榑南歸</title>,<text>家在江南客未廻。九街風雨歲華催。蓴鱸已落淸秋後。趁見寒梅雪裏開。</text>
<title>李士謙患目眚耳聵。詩來戲答。</title>,<text>阿堵昏花兩耳聾。不妨慧眼與眞聰。根塵幻妄都無着。一箇天然混沌翁。</text>
<title>至日寒甚</title>,<text>着身綿襖冷生稜。斗覺寒威此日增。一線微陽難得力。乾坤無限積陰凝。</text>
<title>疊韻</title>,<text>終南積雪擁高稜。萬戶炊煙冷色增。叵耐空齋長抱膝。紙窓時拂曉霜凝。</text>
<title>木氷甚奇。漫吟一絶。</title>,<text>綴雨裁霜淡復濃。天公作意侈玄冬。洛陽多少名園裏。琪樹玲瓏一萬重。</text>
<title>海山軒八詠</title>,<text>雲海茫茫島嶼孤。落霞殘照映虛無。饒君倩得龍眠手。箇裏難容着色摹。右虎巖夕照一抹靑蒼望裏賖。雲帆片片映殘霞。平生漫有乘桴志。好借長風破浪花。右蝟島雲帆一夜西山積雪開。倚天無限玉崔嵬。炎州舊瘴全消歇。只恐寒林勒早梅。右西山霽雪逗白拖靑幾道飛。望中巖壑轉霏微。應遮俗子風塵眼。爲護幽人薜荔衣。右北嶽晴嵐涼意先從枕簟知。滿堂荷葉雨來時。跳珠瀉汞眞堪訝。亂颭輕翻摠自奇。右荷塘聽雨一帶長林暝色催。坐看新月影徘徊。還須斫却千株去。早得淸光入酒杯。右松皐邀月浦口漁人簇萬船。歸來曬網夕陽邊。風流獨有襄陽客。自釣楂頭縮項鯿。右前浦觀漁栗林秋實最堪珍。霜後收來顆顆匀。錦里先生生事足。莫將千樹詫燕秦。右後林收栗</text>
<title>桃花</title>,<text>屋角桃花三兩枝。凄風冷雨苦開遲。京華無限成蹊樹。不與幽人入好詩。</text>
<title>漫興</title>,<text>南村北村春爛熳。欲開未開花可憐。誰家有酒剩沽取。日向花間長醉眠。</text>
<title>隱几</title>,<text>隱几忘言對碧山。松扉深掩翠微間。飛花落絮看顚倒。倦鳥閑雲任往還。</text>
<title>答隣人雨中見寄</title>,<text>海國春殘客未廻。歸心偏向雨中催。知君也是無情思。不送墻頭濁酒來。可惜芳菲忽忽催。春光一去隔年廻。繁英摠是添愁物。不用慇懃手自栽。原韻有碧桃紅杏雨中栽之句</text>
<title>別張生希稷</title>,<text>萬點飛花委碧池。一年春盡別離時。南村北里桑麻地。杖屨相從歲暮期。</text>
<title>鷺梁渡</title>,<text>春草茸茸遍渡頭。滿江風雨一孤舟。沙邊白鳥閑如許。長占煙波自在浮。</text>
<title>田家</title>,<text>落日荒荒山際白。鹽煙淡淡鹵中靑。田家歲熟無豺虎。處處柴扉夜不扃。</text>
<title>卽事</title>,<text>灌木垂蘿翠蔓籠。翻翻豆葉動西風。田家也有風流處。紅槿花開海霧中。</text>
<title>銅雀渡</title>,<text>銅雀江邊喚渡舟。一篙淸漲浸沙洲。南風吹起白頭浪。落日蒼茫人自愁。</text>
<title>次張生韻</title>,<text>獨看征雁點秋空。策策疏籬響晩風。歲暮園林搖落盡。宿禽無處託深叢。</text>
<title>雨中賞菊隣家小飮</title>,<text>寒雨蕭蕭沾菊花。濁醪初熟不須賖。樽前但得杯長滿。久客無心更憶家。</text>
<title>送崔大容赴關西巡檢幕府</title>,<text>靑油談咲屬書生。自是韜鈐重子荊。羅綺叢邊閱組練。丈夫差足快生平。簇簇紅旗夾路迎。滿前鐃鼓雜班聲。元戎立馬呼從事。七紙軍書頃刻成。</text>
<title>黃兄悅之來訪海上。喜呈一絶。</title>,<text>百里勤來慰所思。海山深處一茅茨。不慙鮭菜無兼味。夜雨連床共賦詩。</text>
<title>村夜卽事</title>,<text>索索繅車隔壁鳴。夜深燈火有餘淸。寒齋擁褐初成睡。驚起隣家逐虎聲。</text>
<title>夜坐漫筆</title>,<text>靑雲契闊欲何歸。白屋蕭條生事微。倚壁孤吟愁不寐。山妻燈下綻寒衣。</text>
<title>雨中書懷</title>,<text>寥落空齋對暮天。一簾寒雨細如煙。算來殘臘無多日。已是潘郞寓直年。</text>
<title>挽崔丈</title>,<text>七十年來自在身。醉鄕中聖任天眞。世間無限風波裏。白首全歸有幾人。</text>
<title>贈仲淵時將坐事謫去</title>,<text>細雨樽前話別離。與君非復少年時。誰敎我輩同心事。共向春風泣路岐。</text>
<title>過李相公舊宅</title>,<text>相公憔悴謫邊州。故宅空餘避暑樓。盡日門前人不到。碧桃花發出墻頭。</text>
<title>落花</title>,<text>自是殘春倍可憐。病來歡意却茫然。飛花萬點隨風去。飄落年芳若箇邊。</text>
<title>答君奭</title>,<text>那將傲骨寄官曹。轉覺窮途意氣高。詩酒莫生分別想。等閑俱是一時豪。來詩有詩豪酒豪之語</text>
<title>永渡橋</title>,<text>永渡橋下東逝波。橋上日日喪車過。可憐人命似流水。一去不歸知奈何。</text>
<title>戲答隣人</title>,<text>桑陰麥壟限西東。比舍憐君有古風。却訝今朝無屐響。定應知我酒樽空。</text>
<title>許生負笈遠來。以茅屋未成不能留。臨分贈此。</title>,<text>幽居寂寞似逃空。載酒慙君訪禿翁。未辦蓋頭茅一把。却敎歸去太悤悤。</text>
<title>遊西江和仲淵天章</title>,<text>寒潮欲落暮雲低。客散樽空月色凄。正是騷人腸斷處。綠蘋芳草滿長堤。歌殘白紵月初低。風露茫茫夜氣凄。醉後獨乘漁艇去。知君家住漢江堤。</text>
<title>被酒暮歸馬上口占</title>,<text>故人邀我菊花時。尊酒論文興不違。醉後却忘村逕險。獨鞭羸馬趁斜暉。</text>
<title>秋望</title>,<text>澤國深秋百草衰。流年荏苒自生悲。孤鴻遠映天邊去。獨立荒陂目送時。</text>
<title>秋思</title>,<text>秋思那堪轉屑騷。稻梁收盡雁聲高。霜林一夜無黃葉。病客寒生舊縕袍。</text>
<title>九月十四日雨雪</title>,<text>過却重陽纔數日。不應飛雪灑黃花。請看冠岳峯頭色。已似衰翁鬢上華。</text>
<title>張希稷以詩乞酒。次韻戲。</title>,<text>瀟瀟風雨送殘年。孤枕寒生夜未眠。正欲寬君心裏恨。一壺那待杖頭錢。張生屬有所思故云</text>
<title>再韻</title>,<text>欲逐長安俠少年。煖裘肥馬酒家眠。書生自是多寒乞。甁粟無儲紙裹錢。右自嘲詞翰翩翩正妙年。可憐虛幌慣孤眠。多情未見回文錦。好事時聞送酒錢。右致意張生</text>
<title>大雪日大雨。次張生韻。</title>,<text>大雨冥冥大雪時。堅氷銷盡漲前池。靑天白日何由覩。黑霧陰雲接地垂。</text>
<title>題張生書屋</title>,<text>靑泥塗屋紙糊窓。殘雪籬根臥吠狵。朝日未高簷影短。壁間斜挂讀書釭。</text>
<title>送張生希稷往海西成親</title>,<text>幾年孤枕夢魂淸。眉宇今看喜氣生。好挽鹿車歸舊隱。洗粧相對讀書檠。</text>
<title>夜坐讀畸庵子詩卷有懷却寄 二首</title>,<text>三年未接樽前話。千首惟看病後詩。遙想故人當此夕。苦吟燈下鬢如絲。病來懷抱兩相諳。君却無家轉不堪。欲向天涯問漂泊。未知湖右定湖南。</text>
<title>病吟 二首</title>,<text>病不讀書今一年。枯腸枵腹只酣眠。松簷陰下麥風過。臥看村南村北煙。病不賦詩今一年。眼中風物自悠然。長安舊侶名聲在。白雪陽春有幾篇。</text>
<title>古意三絶。答天章。</title>,<text>照匣秋蓮玉轆轤。染來蛟血半糢糊。風胡薛燭皆黃土。今世無人識湛盧。白璧無言世莫知。卞和三刖古今悲。從敎看作梧臺石。不損虹光照夜姿。病驥摧殘兩耳垂。昔年毛骨擅權奇。春郊暖日眠豐草。夢斷天閑白玉羈。</text>
<title>齋居戲題</title>,<text>滿庭霜月冷凄凄。燈暗更深意自迷。齋禁一秋仍未盡。孺人眞似太常妻。</text>
<title>長夜無膏火。不能讀書。</title>,<text>秋螢暮雪摠相違。舊業三冬計却非。長夜只堪閑擁褐。恥從隣壁乞餘輝。</text>
<title>口號別黃兄悅之</title>,<text>相看脈脈對殘燈。欲贈新詩病未能。他日來尋應路熟。莫辭重踏鷺江氷。</text>
<title>臘日看童子捕鳥雀戲</title>,<text>臘日捕生傳習俗。兒童張網遶林行。閑看不覺機心動。若復彈琴定殺聲。</text>
<title>庚申元日</title>,<text>九街鍾漏動淸晨。始是庚申第一春。自笑殘生添落魄。年年長作苦吟人。短髮蕭蕭半欲童。飛揚意氣爲誰雄。椒杯瀉罷忘身世。醉臥長安逆旅中。處處繁華歲歲新。明粧袨服九街塵。蓬萊殿裏平安火。添却千門萬戶春。</text>
<title>晴曉</title>,<text>春後餘寒雨後增。小塘新綠帶輕氷。紅霞萬縷虛窓曙。煙外晴峯旭日昇。</text>
<title>聞籍田有感</title>,<text>三王盛禮覩昌辰。黛耜躬臨九扈春。堪笑愚溪憔悴客。漫思雷雨到湘濱。天田雲幕啓晨光。禮罷鸞輿返未央。爲問從臣供奉裏。何人獻賦似潘郞。</text>
<title>客懷</title>,<text>滿地殘花半作泥。夜來風雨暗前溪。望鄕臺上空惆悵。雲樹千重夢也迷。</text>
<title>訪鄭德餘江居不遇</title>,<text>留滯周南萬事疏。十年今始問幽居。江干匹馬空歸去。老樹煙波恨有餘。</text>
<title>過故白沙相公東岡別墅</title>,<text>平泉花石半荒涼。劍履空留舊影堂。華屋山丘千古恨。夕陽揮淚過東岡。</text>
<title>紙鳶</title>,<text>輕絲薄紙颺微風。來去都憑掌握中。却勝五溪煙瘴裏。飛鳶跕跕墮層空。</text>
<title>送林東野謝事南歸</title>,<text>頭流之麓龍游洞。水竹淸幽隱者居。寄語山靈好看客。銀魚學士挂冠初。</text>
<title>戲題天章詩卷</title>,<text>隴西才子省郞身。筆底翩翩捷有神。他日山前應見咲。春風瘦盡苦吟人。</text>
<title>燒香戲書</title>,<text>香嚴童子證圓通。鼻觀參來性地融。一炷晴窓閑隱几。煙生煙滅兩皆空。</text>
<title>三龜亭八詠</title>,<text>王子何年鶴駕遊。福庭千載舊名留。晴天秀出芙蓉色。騷客攀援桂樹秋。右鶴嶠晴峯蒼崖矗矗壓澄灣。積鐵千尋不可攀。霜葉露花工點綴。絶憐涼影落波間。右馬崖峭壁豐山古縣枕江濱。亂後樓臺也自新。歲歲煙花開爛熳。風光渾似武陵春。右縣里煙花百年培植萬株新。表裏丘原翠色匀。當日幾防奔鹿觸。只今皆作老龍鱗。右驛洞寒松耘謳饁唱自相催。千頃溝塍望裏開。多少田間耦耕者。不知誰復問津來。右長郊觀稼曲江春水打魚時。三尺銀鱗入網遲。吳會可無張翰興。東津自有杜陵詩。右曲江打魚密陰涼藾滿空虛。千里冷風坐可呼。堪笑浣花消渴客。一生唯羨冷秋菰。右三伏避暑獨憑危檻挹金波。無限淸光此地多。天柱峯頭今夜望。玉樓瓊闕定如何。右中秋翫月</text>
<title>雨行口占</title>,<text>短蓑羸馬去安之。無限靑山雨脚垂。何似灞橋驢背客。聳肩吟得雪中詩。</text>
<title>贈高善行</title>,<text>霜天來訪故人居。一室薰爐萬卷書。若問吾儕心裏事。霽峯松月本淸虛。</text>
<title>咸平途中</title>,<text>䨥堠年多字半微。黃茅岡外亂山圍。一秋原隰成何事。贏得緇塵滿客衣。</text>
<title>禁直諸公以酬唱韻見示。漫次却寄。</title>,<text>玉署銀臺擁太微。柳陰花影遶金扉。詞臣分直傳佳什。逸韻翩翩半欲飛。病怯春寒藥力微。索居無客款荊扉。催花有雨風還妬。纔見開來却怕飛。</text>
<title>疊前韻酬樂全</title>,<text>榻外茶煙晩欲微。斜風吹雨拂窓扉。秦樓物色誰窺得。簾幙深深燕自飛。老子年來百念微。幽居盡日獨關扉。游絲落絮渾無賴。任逐春風上下飛。</text>
<title>奉和李承旨子時，鄭中書子容。上親謁聖廟。試文武士陪從。卽事之作。</title>,<text>傳呼嚴鼓報三更。鹵薄星陳九陌平。六館師生迎法駕。碧松亭畔按班行。僕忝館長。先詣泮宮迎駕。旗燈繞出幔城西。玉輅初臨綵仗齊。下輦臺前開黼座。九天雲物去人低。精禋纔罷曉雲垂。講殿橫經禮數遲。觀德澤宮兼盛事。士生何幸際明時。茂實英聲摠足聽。群材摩厲滿昕庭。翻慙老拙叨宗匠。白首紛如懵一經。諸公聯武侍金輿。佳什流傳咳唾餘。共喜聖朝敦化理。文風漸與日同舒。</text>
<title>畸翁以三魁館課。新有增秩之恩。聳喜之至。戲成二絶奉呈。</title>,<text>千首文章腸是繡。十年郞署鬢如絲。簪頭荊玉隨恩命。看取騷壇長價時。半生文苑鬪雌雄。十載先鳴媿此翁。自是精金宜利器。鑪鎚猶復待良工。結語出於善謔。勿以爲辜。</text>
<title>奉和雙谿學士省中三詠</title>,<text>白謝紅飄有底忙。春愁無恨繞詩腸。粘泥委地尤堪惜。珍重蛛絲絆暗香。右蛛網落蕋誰將文錦淺深裁。四色繁英一樹開。不是花神能鬪巧。定應仙藥染根來。右三色碧桃 共一本已惜飛花萬點飄。綠陰庭院掩寥寥。銀臺學士愁如海。奈此靑綾夢斷宵。右黃昏對梨花綠陰</text>
<title>次韻酬天章</title>,<text>讀君詩罷頰生涼。深樹啼禽晝景長。棋酒舊游成間闊。別來三日幾回腸。</text>
<title>題樂全家古梅二障</title>,<text>交柯錯榦老逾新。獨占江天雪裏春。欲向丹靑覓顏色。水中明月鏡中人。橫斜疏影兩三枝。好入孤山處士詩。元與騷人有契分。未論眞假自多姿。</text>
<title>惜春。次友古省中見寄韻。</title>,<text>黃衫年少鬪風流。問柳尋花取次遊。病裏關心唯藥裹。更無餘力管春愁。不妨風雨夜來聲。無限芳菲媚晩晴。商略省中愁絶處。宮花御柳摠關情。被他花惱欲成顚。少日心情老自憐。病着春光增困懶。竹窓晴晝枕書眠。花氣薰人苦見撩。詩魂瘦骨暗中消。繁華着處笙歌沸。粉署含香亦寂寥。</text>
<title>送辛榮吉從事奉使日本</title>,<text>辛子英英起草姿。手持龍節使蠻夷。秋風破浪滄溟闊。繫纜扶桑第一枝。積水茫茫不可窮。九州之外好觀風。殊邦奉使誰堪道。前有文忠後浦翁。大抵夷情不易馴。古來異域重銜綸。只應忠信行蠻貊。況有王靈服遠人。陸生才辯動遐荒。椎髻蠻王下拜忙。一事令人還可恨。未能拚却橐中裝。</text>
<title>次韻寄梁廣文</title>,<text>風塵淪謫已經年。傲骨何曾受衆憐。賴得東厓舊詩伴。白頭吟榻對翛然。南來眞厭錦江魚。魂夢長尋舊草廬。不是胸中存寵辱。只緣多病吏情疏。菁華無奈度殘春。閑裏吟詩病裏呻。笑我未成歸去賦。憐君猶作冷官身。聞君匹馬訪叢林。寶地淸宵水月心。堪咲此身塵土裏。白頭唯有夢相尋。</text>
<title>次韻寄題養性堂</title>,<text>頭白歸來溪上亭。箇中身事有餘淸。琴書滿眼翻成倦。暫向林園賞小晴。獨窮今古掩茅亭。更有溪山分外淸。若問閑中得意處。明窓棐几對新晴。</text>
<title>沙溪先生養性堂十詠</title>,<text>藥圃春雨一雨乘春土脈融。小畦條甲翠成叢。閑看不比庭前草。康濟他時有妙功。沙渚秋漁前溪秋雨玉鱗肥。密樹陰中坐石磯。莫把堯夫觀物興。擬他西塞綠蓑衣。鷄龍訪隱靑山深處白雲迷。中有高人物外棲。欲討琴書來往熟。夕陽驢背過寒溪。大芚尋僧石林精舍幾牛鳴。暇日携筇叩化城。莫道先生愛禪寂。碧雲佳句自關情。梅梢皓月江梅初放臘前花。分外天公借月華。摠入淸襟添灝氣。一生思慮自無邪。竹林淸風湖右人家少竹林。移來何地忽成陰。憐渠可但淸煩暑。歲暮風霜共此心。一區桃源花開處處眩東西。地僻都無樹下蹊。莫把漁人透消息。塵蹤欲到自應迷。兩池荷花翠蓋紅粧淨不妖。雙塘水白暖香飄。濂溪宅裏如無此。霽月光風便寂寥。黌舍談經講肆雍容聚席珍。靑衿濟濟學規新。懸知衆說翻瀾處。別有鏗然舍瑟人。林亭觀稼田居事事且隨宜。植杖林亭看餉菑。從此免敎沮溺笑。先生元不學樊遲。</text>
<title>錦洲有看梅六絶見寄。次韻以酬。</title>,<text>霞石詩來眼爲明。天風颯颯送寒聲。君邊梅蕊吾邊雪。香色眞憐兩意傾。病裏新添鬢雪明。風爐臥聽煮湯聲。看梅六絶眞難和。老子詩囊爲尒傾。梅花開映雪花明。詩韻眞兼活畫聲。無那谿翁長臥病。一樽何日就君傾。小齋偏愛紙窓明。簷雪初融亂滴聲。遙想君家古梅發。樽前疏影半欹傾。靈臺珍重寸丹明。過耳紛紛萬竅聲。寄語寒梅須自愛。春來桃李恐相傾。虛舟身世託休明。怕聽風波震薄聲。歲暮齋居燈火冷。幽懷悄悄向誰傾。</text>
<title>將赴錦城。山人天印袖軸乞詩。用五峯韻題贈。</title>,<text>坐對山僧遣俗情。秋陰冉冉落簷楹。南州未到吾能說。苦竹叢中格磔聲。</text>
<title>敬次延平相公寄示韻。仍呈座下。</title>,<text>黃扉從古佩安危。會有忠良定國疑。曲突狂謀翻見笑。任敎江海釣絲垂。樓頭中夜獨憑危。北極星辰入望時。無限江湖憂國意。世間還有幾人知。</text>
<title>寄鄭錦南</title>,<text>麟閣丹靑兩鬢霜。那堪左肘更垂楊。只應藥裏窓間夢。長遶西山舊戰場。</text>
<title>次副使遊楊花渡韻</title>,<text>潮聲欲落暮江頭。彩鷁沿洄趁白鷗。無限月華牽逸興。不妨歸路聽更籌。興闌怊悵送歸潮。天路茫茫破浪遙。碧海東來近蓬島。紅雲北望指璿杓。</text>
<title>玄洲宅醉歸。次畸翁韻。仍呈二公案下。</title>,<text>趙公年較鄭公加。鄭鬢翻先趙鬢華。憂樂盛衰都莫問。相逢爛醉對殘花。壯齒怜吾老態加。鏡中顏鬢失菁華。詩情酒興渾消減。孤負春來爛熳花。</text>
<title>和畸翁湖行錄</title>,<text>田父詞韻只願秋禾載滿車。朝朝荷笠出村閭。晩來黃犢無人繫。踏盡門前半畝蔬。成歡驛韻征途弊盡芰荷衣。湖外輕霜雁影稀。知是昔年游宦地。至今魂夢轉依依。水仙堂韻高樹涼陰晩自生。夜深偏得月華明。水仙題扁眞奇絶。未到令人已有情。廣亭韻漲水侵橋半欲沈。憶曾羸馬度長林。人生到底皆形役。空有勞歌慰客心。憶無咎韻皺顏華髮已成翁。百歲眞同一夢中。兒女滿前差自慰。幾時成立繼家風。錦江韻公山樓閣枕江洲。桂棹蘭舟水面浮。前歲客遊曾過此。白頭形役愧沙鷗。同宿披香堂韻湖海飄零見故人。一堂歡咲摠天眞。樽中不用如澠酒。淸坐相看自到晨。始喫紅杮韻霜林秋實一何奇。對此無心把酒巵。舊讀退之詩上語。玻瓈靈液入長思。哭沙溪靈筵韻溪上他年訪道時。閑園水竹帶荊籬。心香一瓣空拈得。慟哭無因奠繐帷。過江景村韻江湖隨處有蘭皐。生事唯應付小舠。翻咲此身拋宿計。白頭猶着舊宮袍。客舍曉起韻明時敢效鑿顏坏。王事奔忙去又來。秋盡旅窓鄕思切。五更歸夢獨先廻。隨陽堂韻冥冥鴻雁趁行飛。水闊天長各自依。每歲南來還北去。不知何地是眞歸。飛鴻館韻蒹葭秋色滿湖州。久客嚴程尙滯留。却羨飛鴻無罣礙。違寒就暖摠便謀。齋宮憶舊韻長憶山齋負笈遊。佛燈禪榻愛深幽。而今欲趁闍梨飯。自咲霜毛已滿頭。屯德嶺韻屯德休言嶺路難。世間何地更求安。人生要得眞休歇。老馬從今便解鞍。先醉亭韻野老携壺樾下風。幾人先醉臥亭中。十年重到舊遊處。醉客不來亭自空。贈朴孝餘韻親朋衮衮際明時。湖海留君弄釣絲。空憶城西歡會處。幅巾相對鬪殘棋。宿保院村韻久客居然送一秋。征途歲月劇悠悠。他鄕觸物堪愁絶。那得浮生不白頭。金井驛曉起韻村鷄叫斷獨無眠。起趁行人觸曙煙。南去北來朝復暮。客遊容易送流年。早發龍谷驛韻冷露凄風襲客裾。秋懷憭慄更愁余。何時歸臥三間屋。藥竈書床寂寂居。有懷亡友昌期韻潛窩記就隔幽明。遺札看來淚自橫。忽見畸翁存歿句。燈前一讀一傷情。蟹柵韻郭索銜芒夜下灘。穩尋歸路各求安。那知密柵翻相厄。輸入官廚飣客盤。刈薪詞韻負薪樵豎共行歌。箇裏誰知樂意多。却咲九衢名利子。華裾快馬耀盤陁。贈別朴德雨韻人生眞似斷根蓬。飄轉隨風道路中。偶爾相逢便相別。歡情離恨兩悤悤。昔年流落錦官城。京洛無因數寄聲。鄭子朴生曾邂逅。至今猶憶別時情。逢李上舍壽仁韻藝苑爭誇觜距雄。先鳴誰出萬人中。李生才調聞來久。他日須乘破浪風。果川晝店韻九街車馬各奔忙。有酒那能喚客嘗。休道旅人多況瘁。住辰到處把深觴。</text>
<title>次韻題戒淨詩卷</title>,<text>師是山人本住山。若爲携卷到塵間。塵間却有張居士。不是全忙亦不閑。</text>
<title>次東岳韻。題斗暹上人卷。</title>,<text>不見高僧支道林。卷中詩句解傳心。東華車馬塵如海。回首名山爲獨吟。</text>
<title>哭金子長</title>,<text>海上靑山舊卜居。半生身世寄樵漁。殘年薄宦凄涼甚。贏得銘旌粉字書。童稚交情鬢已蒼。自憐多病羨君強。那知大夢君先覺。洒涕春風送北邙。</text>
<title>次韻寄呈愼叔 二首</title>,<text>承歡長憶在秦城。一落天涯兩鬢明。唯有五更歸去夢。每逢顏色說深情。紅杏開時會水城。回頭節序換朱明。桂江錦水通波浪。䨥鯉迢迢無限情。</text>
<title>次韻答鄭下叔侍郞</title>,<text>因病偸閑意味長。春光一任去堂堂。從君不借臞仙訣。老子安心別有方。領取風光十仞臺。交梨火棗豈煩栽。閑中活計須商略。意到思君日幾廻。</text>
<title>戒淨卷中有程摠戎詩。譏淨出山乞詩。余素識淨。爲作一轉語以解嘲。</title>,<text>莫怪山人數出山。眞機不滯去留間。程公錯解渠家意。鬼窟生涯未是閑。</text>
<title>次韻題英上人卷</title>,<text>高僧不逐應眞飛。杖錫來尋一字師。靈徹有嘲那解得。爲渠題卷媿多時。</text>
<title>休上人將向洛山。携詩卷來示。次韻以贈。</title>,<text>休論北秀與南能。箇箇人心有一燈。病裏逢僧兩無語。炯然如對玉壺氷。淸秋飛錫向關東。一衲行披萬壑風。聞說洛伽重建立。祇園知在布金中。</text>
<title>贈楚雲上人</title>,<text>隨緣來去兩悠悠。壞衲寒生白露秋。欲向何方問行迹。孤雲一片楚山頭。千尋雉堞壓崝嶸。中有招提號國淸。佛力未能排俗累。急收甁錫向山城。雲師將被簽入守南漢山城故云</text>
<title>禪房夜雨吟成。示鄭儀曹君平。</title>,<text>晨鍾暮鼓自騰騰。形役眞慙物外僧。再到奉先禪院宿。滿山秋雨一龕燈。</text>
<title>復疊前韻</title>,<text>禪房乍破睡瞢騰。軟語聊同擁衲僧。蓮漏欲殘香燼落。沙彌起點佛前燈。</text>
<title>次韻羅同年應瑞遣憤 三首</title>,<text>聞說西戎更飽飛。漢庭籌策總成非。迂疏肉食終何補。愧殺江湖一布衣。沙場新鬼尙煩冤。五載深羞積厚坤。安得當時漢飛將。秋風獨鎭國西門。塞北何時掃虜塵。窮荒再見一般春。歌鍾受賞知誰是。欲請長纓別有人。</text>
<title>又和二絶</title>,<text>南天還有少微星。誰識松根老伏苓。溪舍舊題猶記得。幾時䨥眼向人靑。處世眞同海粟微。白頭長覺寸心違。年來會得莊生意。不向風塵問是非。</text>
<title>和贈羅同年應瑞</title>,<text>半生穿盡管寧床。餘事奚囊錦繡章。休恨風塵少知己。斗間應有識龍光。狂吟拍碎讀書床。每得君詩怯和章。翻訝向來遭按劍。暗中珠玉自生光。</text>
<title>用壺亭，澤堂唱酬韻。寄示壺亭。</title>,<text>是非坑裏着浮生。一片靈臺只自明。但得殘年償淨債。不關人世有譏評。學道無成送半生。菁華彫盡鬢絲明。名山福地空勞夢。蘿月松風不受評。</text>
<title>戲贈許沃余奉使島鎭</title>,<text>朱顏學士馳馹騎。滄水使者銜絲綸。莫向西關唱三疊。故人雖少有新人。</text>
<title>送別林東野掌令被譴還鄕</title>,<text>卸却朝衫換芰荷。蓴鱸歸興柰君何。同時賜玦皆恩譴。分外殊私得最多。江潭歸路卽鄕園。松竹依然酒滿樽。唱盡煙波款乃曲。聲聲皆是感君恩。風霜坐見衆芳腓。欲報君恩願已違。無柰別懷當歲晩。病身那得似君歸。</text>
<title>送申司諫功甫謫江界</title>,<text>天涯遷謫柰君何。病裏無言涕淚多。西北一時荊棘盡。却愁他日翳銅駝。</text>
<title>酬羅同年應瑞</title>,<text>病裏吟詩也自難。霜髭欲撚半凋殘。今朝作意聊拈筆。寄與情人仔細看。書到殷勤意可知。怪君偏愛病夫詩。自慙却老元無賴。鏡裏新添滿鬢絲。來詩有願使白間生黑絲之句。故答其意。蓋自咲亦自嘆也。</text>
<title>又和梅花一絶</title>,<text>孤芳南國託心期。別後誰能寄一枝。無限京華好花柳。春來競占艶陽私。</text>
<title>挽元司果翼龍</title>,<text>生前身後摠堪憐。火宅泉臺較孰賢。臭腐神奇兩無迹。北邙何處是新阡。</text>
<title>申兵使女兒挽</title>,<text>斷魂招向海天涯。三五春光最可悲。猶勝韓家少娘子。道南荒殯隔年移。</text>
<title>挽某氏婦</title>,<text>宜家人道似桃夭。少婦歸寧奼女嬌。怊悵斷魂招不得。白楊新隴錦江遙。</text>
<title>挽老宗室</title>,<text>王孫耽酒得天眞。七十九年無事身。好是靑山黃土裏。白頭歸臥煖如春。</text>
<title>珍島碧波亭</title>,<text>海天雲物亂麾幢。白浪翻空自擊撞。記取謫仙詩裏事。惡風三日阻橫江。日落潮回浪勢生。魚龍踊躍海門傾。何人道是靈胥怒。水急風顚自不平。海日斜明帆影回。碧波亭上爲徘徊。三山雲物鼇邊迥。萬里風聲雁背來。天邊日脚射滄溟。雲際遙分島嶼靑。閶闔風聲晩來急。浪花翻倒碧波亭。亂雲顚倒卷狂飆。轉眄銀山滾晩潮。儘被飛廉軒輊得。陽侯未可自虛驕。</text>
<title>鳳林第春祝五首 以下續稿</title>,<text>璇杓初轉建王春。曉皷聲中淑氣新。最是朱門迎歲祝。萬年歡慶奉楓宸。麟趾關雎應可推。聖朝公子似周詩。春來添得新年慶。萬福都從一念基。鴛瓦參差瑞雪融。新春和氣滿房櫳。平臺歌舞渾無用。樂在河間禮樂中。柳眼梅顋各競時。春回朱邸最先知。三朝共愛椒花頌。爭似椒聊子滿枝。一氣回環冬復春。天人雖異理應均。要須舊學添功用。體得春光日日新。</text>
<title>和東陽見寄</title>,<text>輕寒渾怯換春衣。詩瘦稜稜幾日肥。飜羨故人誇逸興。落花多處玉觴飛。</text>
<title>戲和東陽折花引蝶之作</title>,<text>風流公子愛花枝。手把穠香蝶自隨。堪咲維摩方丈裏。曼陀不着鬢如絲。</text>
<title>和淸陰遊淸平錄</title>,<text>眞樂禪翁去不廻。菴前獨有轉經臺。山靈每厭塵蹤到。應喜淸陰老子來。右廻字韻名山說着意先淸。一讀君詩眼倍明。最是影池功德水。幾時身到洗塵纓。猿啼鶴唳暮山頭。欲出巖扉步步愁。不有淮南招隱語。等閒那肯便回輈。右出山韻藤蘿攀盡到諸天。古跡茫茫五百年。一出山門便惆悵。眼中人事轉紛然。右年字韻名都形勝儘佳哉。貊國山河幾代開。唯有金仙長不死。坐看窮劫自成灰。右貊都懷古韻疏雨霏霏點客衣。泊舟江岸荻芽肥。仙區物色詩囊滿。石室先生得得歸。右歸字韻</text>
<title>次韻寄詶羅同年應瑞</title>,<text>年來衰與病兼加。鬢有繁霜眼有花。忽見故人書信到。滿牋詩筆半欹斜。幽居長憶俯晴川。城市中藏小洞天。肯向宦途爭利鈍。獨憑詩態鬪淸姸。</text>
<title>往在癸酉春。蒙淸陰錄示閑居漫詠三絶。時余病甚濱死。未能酬報。因置之。不省者今三歲矣。昨於故篋中偶見之。慨然有懷。遂次韻却寄。</title>,<text>一枉淸詩經幾春。今朝開篋故情新。閑拈禿筆驅蛇蚓。爲寄金臺石室人。木落歸根動復靜。忙時熱過閑時冷。淸風五月北窓眠。不要茶甌爲喚醒。</text>
<title>朴仲漣內挽</title>,<text>珠聯璧合稱家聲。短世居然一夢驚。聞說小連方泣血。可堪仍抱悼亡情。</text>
<title>奉謝長洲叔餉獼猴桃次韻</title>,<text>蒼藤成架幾多年。翠實驚看纍纍懸。嚼罷甘寒蘇病肺。蟠桃何必問群仙。</text>
<title>壁上偶題。何與兄事。然觸境生感。足見騷人情緖。漫爲和韻。維奉詶畸翁吟案。</title>,<text>眼中無事不堪吁。拙計翻憐鄭緩儒。壁上偶題寧有意。被君粧點足揶揄。</text>
<title>樂全來問疾。因誦近賦雪詩。病中神短。半記半不記。遂用韻以詶之。</title>,<text>今歲初逢前日雪。梁園物色欲爭奇。風流公子饒才思。却恨無人解和詩。白雪長憐郢客詞。少年心賞一何奇。而今自愧頭邊色。興敗難成禁體詩。</text>
<title>晩休堂十六詠。爲林東野賦。</title>,<text>月出晴峯千峯秀色對朝曛。南紀名山獨出群。等是臥遊眞勝畫。宗生晩計却輸君。松岳歸雲朝出松岑暮却歸。蒼如蒼狗白如衣。浮雲變態翻多事。不及閑人杜德機。別浦歸帆十里江門煙樹蒼。歸帆一一帶斜陽。箇中誰是玄眞子。泛宅浮家興最長。長洲落雁沙明水暖似瀟湘。紫塞風霜六翮傷。寄語銜蘆須仔細。稻粱多處罻羅長。松林遠翠松林一帶隔江郊。逗雨停煙翠色交。長向中宵聞鶴唳。白雲梢上有危巢。鼇村暮煙隔江籬落散平蕪。村樹溪沙乍有無。一抹輕煙橫薄暮。渾如初展郭煕圖。灘頭漁火前灘漁火似疏星。煙外鳴榔乍可聽。知是何人能得雋。詰朝穿賣柳條靑。江口牧笛江皐煙草夕陽明。牛背時聞牧笛淸。年事幸登民樂業。一聲聲是報昇平。後園綠竹北人養竹似嬰兒。南土家家斫作籬。煙雨滿林看不別。雪封霜壓始知奇。南郊香稻蒹葭淅瀝露華寒。千頃黃雲望裏寬。想得田家風味足。御銜還有蟹臍團。北嶺松風蒼官鬱鬱擁亭皐。時借長風作海濤。摠入幽居添爽氣。北窓襟韻頓能高。南山花影稠花開遍錦參差。占斷春光此一時。穀雨初收晴旭轉。半隨山影蘸淸池。滿池荷花千柄芙蕖滿碧塘。日烘風颭送濃香。主人自有東山興。肯倚蔫紅當艶粧。環堤藥草狗杞鷄蘇各占春。滿畦煙雨綠初匀。慇懃不比閑花草。康濟須知用意眞。臘前江梅洛中豪貴重盆梅。煖護湯熏苦未開。誰識炎州風氣別。南枝消息臘前催。雪裏山茶雪壓松筠也欲摧。繁紅數朶斬新開。山扉寂寂無人到。時有幽禽暗啄來。</text>
<title>曝書自嘲</title>,<text>殘書久飽蠹魚群。晴日初熏氣勝芸。空腹只今無可曬。令人遠媿郝參軍。</text>
<title>題扇送具景輝出守舒川</title>,<text>搖落翻添愴別情。一麾今日出春明。無人肯送楊臨賀。唯有征鴻趁客行。交情別恨任悠悠。夢裏唯應憶舊遊。錯把新詩題扇面。秋風已作篋中愁。</text>
<title>用東岳韻。題演上人卷。</title>,<text>前宵夢到玉蓮峯。忽有山僧訪禿翁。千偈瀾翻將底用。一絲不掛是家風。演上人如遠法師。苾蒭風格儘淸奇。高秋携卷長安陌。岳叟新題七字詩。</text>
<title>晨起喫豆粥漫吟。效牧隱體。</title>,<text>小豆爛烹汁若丹。香秔同煮粒仍完。霜朝一盌調崖蜜。煖胃和中體自安。珍窮陸海飫羶腴。醉飽居然厲爽俱。爭似淸晨盥漱罷。一甌豆粥軟如酥。</text>
<title>偶讀五代史韓煕載事有感</title>,<text>才略何曾獨不如。班荊言志竟成虛。良禽擇木君知否。千載奔吳愧子胥。穢跡辭榮意可悲。憐君有志苦無時。江南最重徐常侍。竟爲降王撰墓詞。</text>
<title>次韻詶羅應瑞兼謝餉薑</title>,<text>才情衰歇頓無餘。抛却西窓滿架書。唯有故人能好事。每將佳什伴雙魚。新薑遠寄意重重。知自溪莊露圃中。忽憶錦江風味別。金虀斫膾嫩芽紅。</text>
<title>又和絶句</title>,<text>錦殼周包巧耐寒。拆來瓊粒自成團。君詩錯擬調羹事。却稱書生一味酸。</text>
<title>白洲使君得故友疏庵子遺草。悲慨有詩。和成却寄。</title>,<text>高才陵替只堪悲。每憶疏翁骯髒姿。惟有故人同此恨。篋中搜得十年詩。</text>
<title>金溝客館雨中作</title>,<text>雨外靑山幾疊。墻頭紅杏誰家。遠客南來北去。春風腸斷天涯。</text>
<title>送李子文赴謫</title>,<text>長孺終須妄發。志完那得無言。却憶燈前細話。令人倍覺銷魂。</text>
<title>送晦汝赴謫</title>,<text>雷霆未嘗竟日。嶺海何能死人。不踏鬼門關路。誰稱昭世貞臣。君明臣敢不直。子仕父敎之忠。路出摩天嶺下。回頭不見飛鴻。我已三年臥病。君今萬里投荒。相看受此狼狽。嘿嘿空回別腸。</text>
<title>山人道俊。從樂全都尉乞得六言二絶。病裏被此。牽帥強爲和韻。</title>,<text>淨業年年添白。衰顏日日凋紅。名山久負宿志。法侶深慙遠公。晩節聊師白傅。平生漫守玄經。不有山僧覓句。何人踏破苔庭。</text>
<title>官池荷花盡衰。只有數朶。</title>,<text>屈子江潭顦顇。明妃塞外娉婷。直使風霜摧盡。終然不改芳馨。</text>
<title>惆悵</title>,<text>野外連天芳草。村邊一樹杏花。寒食晴明已過。敎人惆悵年華。</text>
<title>閨情</title>,<text>高樓綺疏縹緲。少婦知是盧家。漢苑三秋砧杵。遼河百戰風沙。別淚橫垂玉筯。殘粧落盡鉛華。獨閉空簾月色。難憑魂夢天涯。</text>
<title>偶讀鮑照數詩。漫爾效顰。</title>,<text>一生拙自謀。辛苦攻文字。二十第乙科。持橐廁近侍。三黜固宜爾。直道慙展季。四壁何所有。蠹書堆篋笥。五侯門下客。翕奕爭軒輊。六籍空滿腹。忍飢甘顦顇。七聖迷襄野。牧豎獨解事。八音欲輟響。蛙黽乾坤沸。九苞隱赤霄。銜圖何時至。十方載風輪。那得妥怗地。</text>
<title>閑居遣興五平體</title>,<text>斜暉明牕櫳。參差簷陰分。床頭排書籤。翛然無塵氛。畸人憑烏皮。聞思通爐薰。靈源彌淸泠。幽憂遺惔焚。東華辭簪紳。西疇親耕耘。棲遲依蓬茅。饔飧甘葵芹。蒙莊論犧牛。宣尼稱浮雲。何哉夸毗徒。顚冥酣羶葷。而余逃囂棼。潛心娛斯文。慇懃加磋磨。無令迷眞君。</text>
<title>又成五仄</title>,<text>弱齒喜翰墨。製作準哲匠。但詫解吐鳳。不信竟覆醬。奏賦入瑣闥。珥筆侍甲帳。薄俗忌特立。拙宦引衆謗。賈傅困絳灌。屈子遘靳尙。殿陛阻法從。畎畝寄散放。達識絶芥蔕。委命等得喪。縱棹泛曲渚。理屐陟遠嶂。抱甕灌藥圃。隔屋問社釀。俛仰適飮啄。卒歲任朗暢。</text>
<title>人名體 禁用五季以下</title>,<text>才高適爲累。道屈固可羞。暮景差自便。食力依田疇。山樊遲日麗。聊復駕言游。詰屈原隰長。連延岑岫幽。平林回晩塢。迥陸通芳洲。却顧榮辱境。有若閑雲浮。機疏受衆猜。計左思曩尤。弦韋濟弛張。介石遵前修。述作更何遜。名山簡策留。緯蕭俛仰足。吾曹休自愁。</text>
<title>古意星名體</title>,<text>昆吾鍊五金。玄女授祕方。鑄成蒼龍精。氷雪翼鋒鋩。淡淡白鷴尾。瑩瑩秋水光。千年隱土中。氣衝南斗傍。忽遇張茂先。拂拭薦明堂。一揮隕欃槍。再試斃天狼。毒蛟落牙角。鬼母號大荒。一朝功用畢。飛入虛無藏。眞同殷傅說。騎箕上杳茫。</text>
<title>卦名體</title>,<text>睽違去京輦。偃蹇歸海濱。離群旣孤介。遯世誰與親。家人無怨色。井臼能安貧。閑居大有趣。往復任天眞。不許問升斗。且可會比隣。飮啄只隨緣。吟嘯足頤神。屯雲作時雨。土脈暖漸匀。載履耕稼地。因觀花柳春。向子識損益。仲尼甘旅人。愼无妄趨營。否泰聽洪鈞。</text>
<title>八音體</title>,<text>金奏薦雜縣。眩視空憂悲。石戶逃黃屋。蓬累中自怡。絲麻自中用。菅蒯在所遺。竹花不成子。威鳳忍朝飢。瓠樽可以醉。何必金屈巵。土室適偃仰。菜根甘如飴。革帶數移孔。休文秖自疧。木材引斧斤。處世貴支離。</text>
<title>建除體</title>,<text>建禮早通籍。結交皆勝流。除書下九天。淸切近扆旒。滿溢自招損。一朝罹愆郵。平生致君術。濩落秪自羞。定知邴曼容。六百故可休。執德良已固。知命復何憂。破屋擁蓬茅。幽園帶林丘。危遜服聖訓。詘信與道謀。成書敢自期。薄技慙雕鎪。收功待晩暮。鹵莽或有秋。開林種桑添。燒畬播來麰。閉塞可以隱。沮溺眞吾儔。</text>
<title>用郡望姓名字。成離合詩。</title>,<text>徂年欻已改。且可閑逍遙。聽取天籟鳴。耳邊喧調刀。離合成德字 干時良已晩。二毛紛飄蕭。沓沓名利子。白日誇蟬貂。離合成水字 弛置樂自便。也復親漁樵。倀鬼役於虎。人或遭昏妖。離合成張字 結髮喜玄覽。吉凶窮長消。椎樸謝外飾。木朽安可彫。離合成維字 擧世好趨競。與我不相要。詩書資發塚。言語徒譊譊。離合成持字 固窮不失道。古人已寂寥。惑哉內熱子。心裏長如焦。離合成國字</text>
<title>十二辰詩</title>,<text>有詩不須賦碩鼠。有歌不須叩牛角。探虎取子豈我事。得兔忘蹄堪自適。屠龍雖巧竟無用。萬事眞成蛇着足。下澤之車款段馬。斗酒烹羊娛伏臘。騰猿失木只掉慄。鬪鷄小兒金滿屋。會有狗監薦子虛。莫將猪肝累安邑。</text>
<title>二十八宿歌</title>,<text>君不見炎州象犀齒角長。燔身絶亢終罹殃。興戎未必自氐羌。往往奇禍藏帷房。心兵中人憯莫耶。蜮弩蠆尾難周防。哆侈南箕取次成。赤紱斗印千人忙。求田飯牛作生活。兒解攤書女縫裳。虛名自誤還自咲。毒手危機眞備嘗。一室之內有餘樂。四壁雖空書滿床。奎蹄肥蝨與豕焦。黔婁忍飢心淸涼。爛胃還聞作都尉。應昂豈盡登巖廊。冥鴻遠引避畢弋。老鴟奮觜嚇鸞凰。曾參投杼古所惑。井泄不食思明王。堪笑韓公厭窮鬼。結柳縛草煩遠將。古劍星文暗無色。張生江海鬚眉蒼。終須一奮沖天翼。鬱結紆軫君何傷。</text>
<title>春日苦雨。自一字至十字。</title>,<text>苦。苦。一旬。陰雨。雲晻曀。風號怒。石燕交飛。商羊亂舞。白日隱光曜。靑天那得睹。可憐一春強半。未逢晴景媚嫵。細草纖芽亂泥塗。嫩柳夭桃噤不吐。爛死兮宿麥委陵陂。橫流兮狂瀾漲江浦。不恨破屋夜臥漏滿床。從他濕薪朝炊煙塞戶。只恐春潦夏旱更似去年。無奈高田焦土低田潟鹵。</text>
<title>回文 二首</title>,<text>床堆亂帙千函祕。壁映殘燈一影涼。長鋏彈來歌調苦。好詩題罷醉吟狂。梅殘帶雨寒侵戶。柳嫩和煙曉拂樓。杯滿綠醪香灎灎。筆縈花錦夢悠悠。</text>
<title>早春書懷。回文。</title>,<text>缺屋當山近。幽窓對野平。雪融春日暖。雲散晩風輕。絶迹塵機息。虛心道韻淸。舌存還齒弊。張弛適平生。</text>
<title>春日遣興。回文。</title>,<text>年華悵望入芳春。斷盡腸來惱盡人。煙濕遠峯晴拂黛。雨添新浪綠生鱗。姸姸暖日薰黃柳。細細輕風漾白蘋。眠罷獨吟淸晝永。前簷語燕故來頻。</text>
<title>藥名離合詩。效張文昌。</title>,<text>垂翅靑冥分自甘。遂令留滯老周南。星文古劍秋蓮滑。石匣千年紫氣含。早將詞賦入銅龍。眼底無人四海空。靑瑣十年違視草。烏頭今作白頭翁。</text>
<title>有懷畸翁。藏頭體。</title>,<text>心期肯許俗人知。口業如今只愛詩。寸管生花才獨步。少年攀桂命仍奇。可憐杜老囊錢盡。一任東陽帶孔移。多少別懷渾似海。每憑征雁寄相思。</text>
<title>昔楚王使群臣賦大言小言。晉人有危語了語。唐詩僧皎然與顏魯公諸人共作饞醉滑暗等語。余因以廣之。作二十四章。</title>,<text>彈指兮崑崙粉碎。噓氣兮大塊紛披。牢籠宇宙輸毫端。傾寫瀛海入硯池。右大言秋毫之末奠山河。微塵之內分疆域。蔽虧六合蟭螟翅。幅負萬里蠻觸國。右小言鐵船欲涉弱水波。百尺竿頭舞婆娑。天台石橋半夜過。孤臣特立無依阿。右危語覆盂地上不偏側。太山山下磐陁石。巖居川觀百無欲。國有良臣萬民樂。右安語洪爐片雪無遺跡。臘月三十日西夕。鷲峯老子證正覺。上蔡丞相東市哭。右了語源泉衮衮無絶期。日入崦嵫出咸池。原上年年春草滋。志士蠖屈待淸時。右未了語刮匕舐鼎甘如飴。饗大牢具猶稱飢。染指未嘗先朶頤。墦間乞餘又他之。右饞語卞和獻玉三見刖。翟公罷官賓客絶。眊矂秀才鬢如雪。白頭吟成從此決。右恨語拍浮酒船了一生。二豪侍側猶螟蛉。玄石千年喚不醒。下帷先生飫六經。右醉語削平糟丘塡酒池。周王頒誥商俗移。淵明未見白衣時。屈子不肯啜其醨。右醒語銅柱磨瑩仍塗脂。蒼崖冬雨長氷垂。砑光練帛淨琉璃。合德新浴玉膚肌。右滑語蝟蟲轉過細茸氈。荊棘叢中行不前。柹子未熟嚼下咽。凝思腐毫不成篇。右澁語嵎夷回首眺崑崙。大荒之外萬由旬。夸父力竭中逡巡。君門九重隔淸塵。右遠語眉前睫上無多地。彼疆此界限蜩翅。子時過盡丑未至。嬖妾閹尹左右侍。右近語古鏡不磨綠生銅。窯竈火滅煙蒙蒙。盲人夜入添室中。黑山鬼窟懵懂翁。右暗語浮雲卷盡白日行。淸鑑止水無遁形。佛燈傳光破群冥。聖主當陽察下情。右明語波波吒吒八寒獄。夏畦捽土汗如漉。朱門懷刺足躑躅。詩翁撚髭思不屬。右苦語仙家四時長如春。五侯甲第歌吹頻。花前月下逢新人。陋巷簟瓢道不貧。右樂語月長滿兮日不傾。冤禽銜石塡海平。秦皇漢武求仙靈。人生坐待黃河淸。右難語昆吾之劍截草芥。衝風起兮揚輕壒。五丁力士運一塊。黃金滿屋交權貴。右易語焦溪側畔湯泉流。南交三伏火雲浮。卽墨城外燒尾牛。五侯門前靑紫稠。右熱語紇干山頭凍殺雀。北極層氷龜縮殼。樵童踏雪赤兩脚。廣文先生坐上客。右冷語瀟湘秋水照見沙。水晶宮殿凝霜華。玉壺貯氷兩無瑕。孤山處士詠梅花。右淸語涇水入河如漆黑。長安秋雨泥漠漠。村醪帶糟不曾漉。望塵學士拜馬足。右濁語</text>
<title>偶成疊韻。效皮陸。</title>,<text>栗烈雪月徹。蕭條宵飆驕。歷落獨宿客。鶴鷯聊逍遙。</text>
