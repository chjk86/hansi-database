<title>感懷 六首</title>,<text>有物大無外。宇宙包其中。不能住在此。去去常流通。流通匪獨力。必與良偶同。誰是知斯者。就徵無極翁。其二男兒生斯世。立志當自奇。文以贊化育。武能持安危。一朝虎嘯起。功德加于時。旣陳丹書戒。又擧牧野師。破斧缺斨後。迺作鴟鴞詩。人亡世旣遠。盛烈無磷緇。其三百川注東海。浩浩無回瀾。世道日以降。屬玆天步艱。自憐甚單薄。何處開愁顔。飛鳥色斯擧。止于丘隅間。桃花武陵水。紫芝商洛山。惠而好我者。携手去盤桓。其四擊碎珊瑚樹。石崇意何驕。屢空簞瓢飮。顔子心不搖。貧富在天賦。賢愚由己招。但當立節操。安用多沃饒。羞爲守錢虜。不厭敝溫袍。其中樂亦在。自得常囂囂。其五草木遇春氣。欣欣以向榮。妖紅與濃綠。各自遂其生。但誇艶陽質。不知四時行。忽爾飛霜滿。零落無遺萌。蒼蒼彼松栢。貞資自天成。歲寒尙不改。千丈拂雲平。其六蛟龍是神物。豈但潛池中。一朝得雲雨。歘飛升大空。惟賢昔未遇。誰知是英雄。韓信出袴下。受侮於兒童。及乎杖劒起。卓立盖世功。今亦有此輩。何當振英風。</text>
<title>古風 五首</title>,<text>荊山有美玉。千載無人知。抱璞溫潤質。空谷棄如遺。士有出乎類。雅量獨懷奇。見此忽嘆息。殷勤自携持。歸來獻王所。不以爲我私。擧世皆貿貿。衆人徒嗤嗤。刖足旣受貶。執心良可悲。抱之常苦泣。誠動何無期。三獻遇明主。果得寶藏資。遂得封侯爵。英名赫赫垂。人行直道者。肎以窮困移。守節當益固。必有休休時。慨念憶和氏。高蹤邈難追。其二幽居自寂寞。誰與獨處哉。悠然起四顧。豁達眼界開。駕言出遊去。以瀉沉憂懷。適當暮春時。服成而麗佳。乃與童冠輩。追隨傍水隈。濯濯欲自潔。無復一點埃。優游興不盡。更上南山臺。坦腹樂閑適。瀟灑淸風來。若登仙羽化。遺世獨徘徊。將擬乘雲去。招遙訪蓬萊。安期在何許。此道終難媒。吾聞杏壇上。將聖德不回。曾點詠而歸。氣象何恢恢。聊與此爲友。萬古常安排。其三騎馬出官道。馬疲不能前。行行欲安適。强動仍下鞭。忽遇豪俠子。挑達且便嬛。却向靑樓上。笙歌酒如泉。又逢大車貴。光彩滿路邊。淸風黃閣上。巍冠整貂蟬。而我獨何者。處世㝡堪憐。平生所相識。擯笑皆棄捐。感嘆且自寬。賦與各在天。安分更無慕。此心囂囂然。又况我所事。動法古聖賢。天爵之良貴。勉强當保全。歸來在陋巷。蔬食枕肱眠。其四欹枕草堂靜。寂寥寒夜深。耿耿自不寐。昏昏又相侵。展轉不安席。暗聞候蟲吟。於焉忽驚動。卽起攬衣襟。窓虛風露逼。簷短星河臨。俄而東山月。照來踈竹林。悄然坐無偶。萬感生寸心。浮世知幾許。流年苦駸駸。可憐夙昔志。永言克時忱。宣尼待價玉。傅說作礪金。有爲亦若是。高迹可追尋。素蘊未得展。隱憂竟難禁。歌聲苦悲壯。靜彈床頭琴。曲盡更嘆息。又是無知音。其五吾憐陶彭澤。千載有高名。安能五斗粟。折腰向人行。悟昨非今是。歸來辭乃成。田園將蕪沒。松菊自幽淸。携幼更入室。匏樽酒盈盈。富貴非吾願。逍遙放野情。尙論可同調。却恨後汝生。</text>
<title>題進菴卷</title>,<text>此之無間斷。彼之不退轉。進修則同功。歸宿當有辨。將尋日用內。或往世締外。畢竟端的處。上人須照會。</text>
<title>送靈光鄭使君</title>,<text>鄭氏三昆季。皆余童稚友。白眉者最良。藉藉知名久。筮仕展長材。畜眼未見有。聖主廣咨諏。乃命爲郡守。送子山之南。殷勤一杯酒。故人當贈言。吾豈緘其口。治民不在多。要使生業厚。龔黃稱至今。其法必可取。君旣美天資。端不爲人後。他日得承招。州民應借寇。</text>
<title>贈枝上人</title>,<text>初余未識師。因人始聞名。聞名重愛敬。自有葵藿傾。惟欲托交契。許與毋相輕。事常不如意。參商各異行。今幸値良會。庶可償素情。院落絶人蹤。靑春白日明。焚香一室靜。坐來心神淸。藹然談論高。金玉聲琤琤。筆鋒最神俊。落紙風雨驚。愧余學淺陋。一辭莫能爭。溽暑五六月。炎蒸病欲生。從遊紫霞洞。岸巾聽溪聲。</text>
<title>奉獻怡軒成相國</title>,<text>軻書三達尊。洪範九五福。歷觀從古來。罕有能戩穀。惟我怡軒翁。擧世仰高躅。春秋已期頤。强健氣猶足。白鬚與紅頰。風采照床褥。歷揚上黃扉。功業汗靑竹。有子摠名賢。君王愛如玉。庭下羅兒孫。芝蘭何馥馥。壽觴春酒盈。翩翩舞彩服。一門藹和氣。小大共敦睦。吾亦有老親。致孝誠所欲。不材未成名。身世常碌碌。况復家計貧。甘旨安能畜。空悲歲云徂。愛日誠愈篤。均是爲人子。我何獨不淑。此心神明知。思之淚相續。</text>
<title>古風</title>,<text>昔有直臣不得志。汨羅江水自投死。可惜忠魂安在哉。至今江水流未已。天生斯人必有爲。豈但欝欝心傷悲。生不見效死無補。盍堅素節且待時。嗟余不幸遭世梗。漂蕩風塵靡所定。此心血赤誰得知。已矣隨遇常安命。卽今夏至一陰生。陽能復生理亦明。何用醒吟楚澤去。會看世運當昇平。</text>
<title>杏花歌</title>,<text>春風處處物象佳。千紅萬紫爭芳華。㝡愛窓前一樹花。嬋姸嫰蘂簇丹砂。靑天白日照疎柯。午影滿地紛橫斜。微風時至忽吹過。暗香冉冉來窓紗。欲挽長條賞仙葩。却恐零落隨泥沙。晝永虛堂寂無譁。簾鉤半上懸簷牙。坐對瀟然淸興多。穩斟樽酒且酣歌。</text>
<title>送酒歎</title>,<text>平生結友酒聖賢。到處優游相攀牽。我自吟哦欲閱景。爾常滿榼來參前。可憐靑春花月夜。歡悞酩酊張琴弦。醺我詩思更浹洽。滌我塵懷仍潔蠲。繾綣相從不暫舍。自期尋常此長終。光陰忽忽逐逝水。過眼芳菲掃地空。淸興悄然無所寓。對樽惆悵㤪東風。吁嗟春色旣已矣。吾與爾遊何曾窮。綠陰幽草亦可悅。聊欲扶携醉厭厭。豈意今朝忽棄我。滂沱垂淚衣滿霑。此別安得不爲慟。比他離別多相兼。春風旣去爾又去。嗟余獨立將誰親。却厭紛紛俗物態。㝡憐吾子情甚眞。從來禊飮亦勝事。須及其時訪故人。</text>
<title>朴淵龍吟</title>,<text>天磨聖居兩山間。朴淵瀑布信奇絶。山跨厚地凌大虛。泉源混混不曾歇。流入虛湫深莫測。中有盤石藏神物。瀰漫盈科自傾瀉。疑是銀河落晴空。千尋石壁列霜劒。一派飛泉垂玉虹。自從開闢已如此。不舍晝夜去無窮。聞說乘輿昔廵遊。方張未已流連樂。物微亦知納箴䂓。泓下神龍時一躍。反以得咎受鞭捶。龍之節操何諤諤。當時朝士徒竊祿。寧不惕然內自羞。龍兮龍兮詎可少。乃是四靈垂鴻猷。出不虛出必有待。希聖如昨書春秋。</text>
<title>奉送吾兄國一師南公之住所海印寺。因思崔孤雲作此以呈。</title>,<text>伽倻形勝自昔聞。造化神鐘信有異。絶磵冰雪五月寒。深山煙霧萬重翠。芝朮可令顔色好。蓬萊直與風氣似。緬想仙儒今在否。羞將形役不自由。千載風䂓默有契。十年塵土未歸休。孤雲臺上山如畫。孤雲臺下水自流。於焉逍遙可卒歲。安得一去相遨遊。</text>
<title>送李進士 愉 歸覲。得己字。</title>,<text>朋友有信今古同。致心膠漆是其理。之子于歸餞南郊。欝悒愁情何窮已。縱然惆悵未得留。且問早晩更來此。君不見王孫賈之出遊時。慈母朝昏倚閭里。又不見狄仁傑之望白雲。客裏難堪思鄕志。就行役兮歸故鄕。覲庭闈兮供甘旨。舞罷斑衣莫流落。旋車言邁入朝市。儒林巨擘在吾公。天質淸明而粹美。明年壬戌式年次。國家發策春塲試。若占高科衣錦還。一身榮孝亦大矣。若佐聖明定家邦。一生功業洽遐邇。顧不偉歟顧不偉歟。休向蒼天問行止。嗚呼自少無一才。若余者則食粟耳。</text>
<title>送孔漢城 俯 奉敎寫牧隱墓碑歸韓州</title>,<text>牧隱文章與道德。東方千載無其倫。浩亭今作文盟主。位摠百揆敷洪鈞。牧翁碑銘浩亭撰。主賢賓賢德有隣。書丹刻石必相稱。漁村筆跡世所珍。揮毫快活龍虵動。光射日月誠如神。受命乘軺欲有適。韓山杳杳鎭江濱。墳草荒凉正秋晩。龜趺初立無纖塵。字字楷正照人目。聯珠疊璧淸且新。應有神物常呵衛。肯敎缺落埋荒榛。牧隱學術卓先覺。浩亭功名眞大人。展也二公不世出。漁村亦以氣類親。此心此理終不泯。須知萬古如一春。</text>
<title>送濟州牧使李 元恒</title>,<text>耽羅遠在洪濤中。相望人迹固難通。居民生成自大古。煕煕耕鑿天年終。大塊茫茫造化神。地雖相遠氣類親。洞庭天香有柑橘。渥洼龍種生麒麟。新羅昔日始來朝。時有客星垂雲霄。嘉其慕義賜稱號。至今往事猶昭昭。公今受命吾王庭。風帆一片懸滄溟。彼俗定應畏且慕。恩以雨露威雷霆。皆言享上禮當然。執壤航海來朝天。厥包猶帶水國色。乘黃爭躍春草煙。君不見張騫乘槎到天漢。織女未聞成報章。又不見徐市採藥向蓬島。安期未見住年光。曷若剖符作州牧。使民於變歌時康。</text>
<title>奉送李觀察使</title>,<text>天監我王德克堪。賚以良弼欣相參。一身文武靡不諳。爲將爲相孚民瞻。節制當年敵能戡。海寇遠遁無窺覘。一朝覬旋難久淹。居人惜別心如惔。今承敎書盛玉凾。更從舊路馳征驂。喜動閭閻女與男。懽呼處處爭䟃𧽼。惟昔周召興二南。江沱汝漢皆包含。今公宣化遠方覃。名與周召應無慙。羣黎皥皥樂耕蚕。淪肌德澤醺沉酣。委巷歌謠樂且耽。觀風廵歷車垂幨。山橫翠黛水凝藍。往時佳景重來探。皇皇者華耀江潭。蔽芾甘棠春雨涵。他時黃閣整華簪。康侯錫馬晝接三。</text>
<title>感懷奉寄李正郞 原</title>,<text>憶昔少時三峴遊。使我不得不悠悠。陽村寓居杏村第。綠樹掩映淸風樓。侁侁生徒競來集。摳衣函文陳束脩。年若貌似盡等夷。點也參乎由與求。若是杏村孫。世顯無遺羞。我是陽村弟。家業庶欲修。頗爲時輩推。亦有聲聞浮。雲離雨散各相背。日往月來何曾休。卽今倐忽已陳迹。動如參商常抱憂。今幸與君共登第。童稚情親仍綢繆。邇來宦途聘功名。一龍一猪眞匪儔。君今更向三峴居。又是物象當淸秋。若爲樽酒共話舊。開懷滌去十年愁。</text>
<title>題先上座覺菴卷</title>,<text>吾聞殷相起莘野。自言先覺覺斯民。一夫不獲曰余辜。煕煕四海開陽春。又聞西域瞿曇氏。大覺敎化師天人。滅度衆生無有窮。周遍歷劫恒沙塵。世旣相後地亦遠。乃能默契自性眞。世出世間雖若異。推行功效同一仁。眇予生乎千載下。夙慕高風欲體身。顧緣未著猛省力。昧其所適常迷津。今逢龍門先生座。一語便覺融心神。敢期相識似韓子。但愧難酬忝許恂。月林淸影招提境。籠燭淨甁聊可親。倘能愛我醒醉眠。一宿且待鍾鳴晨。</text>
<title>驪興府院君閔公 霽 贈政丞金公 士衡 詩。得金字。題疑有脫字</title>,<text>君不見漢家蕭酇侯。位冠羣后人皆欽。又不見唐代郭汾陽。忠貫日月功自任。皆起一身善終始。未有閥閱淵源深。豈如我公生世族。系本出於上洛金。出將入相股肱良。在人功德稱至今。適遇龍興虎嘯際。上丞祖烈增徽音。奮義開國聽天命。靖難定社孚民心。再成元勳古亦罕。特加寵典宜棐忱。剖符封邑一千戶。帶礪盟堅何更尋。方今聖上求治切。圖任舊人納攸箴。尊居廊廟摠百揆。不動聲色巍冠簪。旁施霈澤洽羣生。奚啻傅說爲殷霖。節操愈謙還受益。富貴雖極能不淫。子壻歷揚登宰輔。諸孫才華傾士林。積善之家有餘慶。三槐鬱鬱長春陰。</text>
<title>乙未正朝</title>,<text>去年正朝入金闕。抱笏隨行瞻舜日。明庭稱賀禮方畢。更霑錫宴樂琴瑟。今年正朝在陋室。杜門旬月不曾出。向來心志誰與說。謾向空中書咄咄。參差人事固難必。光景如流亦不歇。蕞爾一身是何物。萬般憂樂頭欲雪。簡在帝心安敢忽。夙夜奉職惟恐失。顧緣禀材甚疎闊。不是利器當錯節。焉能得免在縲絏。自作之孽不可活。聖明在上布光烈。陽舒陰慘用各一。遂令衆心罔不悅。遷善遠罪被仁術。周星回天歲換律。歸根品彙還條達。惟辟奉天有施設。使我自新能改轍。沉酣聖澤浹肌骨。拜祝萬年保貞吉。</text>
<title>有馬行</title>,<text>有馬有馬始求得。齒少力强猶可乘。使余穩跨免徒步。喜之奚啻錫百朋。踶齧善走何足貴。坤貞行健眞可能。鞍轡日日向官道。東西南北常奔騰。千乘萬騎正紛糾。並驅常欲爭先登。廝養不能順其性。疲病瘦骨徒鋒稜。强使絆之欲言邁。四蹄跼蹐莫能興。彼皆着鞭去已遠。迍邅尙未踰丘陵。驥稱其德不稱力。聖謨洋洋久服膺。無邪一句蔽三百。大雅牧人揮以肱。遙想汧渭藩息處。秦家祖烈有足徵。王良伯樂今不見。渥洼龍種誰與稱。且令伏櫪願終惠。更試春草靑層層。王者購求會有日。其價豈不倍蓰增。若向華山歸來後。定知四海常淸澄。</text>
<title>奉贈韓祭酒</title>,<text>當年直講入成均。考藝生員坐明倫。顧余才學固薄劣。幸叨藻鑑居上列。學中禮義在掌握。侁侁胄子効先覺。揚歷淸華立朝端。高名偉烈動三韓。方今事大㝡難事。擧世所患益在此。金銀馬疋定歲貢。力不相當皆恐動。慨然徵起奉表箋。使於上國對能專。講信修睦更何有。果得下令减征賦。又爲知事通禮門。入關肅穆古制敦。風流文彩傾朝庭。動容周旋中禮經。羣臣盈庭共歎息。盛事相傳喧萬國。今古英雄所立志。皆欲致君成至理。然或時與道相違。終身晦迹徒流離。幸哉遇時得行道。天之生人豈無故。今公事業旣如玆。不勝蹈舞多賀之。</text>
<title>送柳生員得一字</title>,<text>與子曾爲泮宮人。此心繾綣在膠漆。年來豹榜寵名新。燕賀區區深自悅。如今告別欲何之。歸志浩然不可奪。行裝只是一笈書。去去瑞原白雲末。應惜光陰隙駒催。要向靜處窮經術。適當節候遞新秋。積雨初晴氣蕭瑟。寂寞山堂夜正長。短檠燈焰自明滅。簾踈更覺淸風來。簷低早見纖月出。斂身正坐手開篇。反復沉潛恒矻矻。溫古知新方爲師。學如不及猶恐失。聖人垂訓豈欺余。請子勉强無作輟。又况吾儒任斯文。國家期待亦甚切。他日棘闈取賢才。非君誰肎爲第一。</text>
<title>自詠</title>,<text>猥瑣梅軒子。何人齒列行。席門無客轍。書榻有螢囊。病厭風霜早。閑知日月長。臥床今已久。冬至亦生陽。</text>
<title>寄鄭生員 龜晉</title>,<text>自恨螢窓士。天寒尙葛衣。世人誰顧念。前聖願依歸。學豈三隅反。功應一簣虧。幸今逢益友。忠告莫相違。</text>
<title>下第寄僚友</title>,<text>優學方爲仕。明明理不乖。簞瓢眞有樂。樗櫟豈良林。寬綽心無慕。從容命待來。吾斯未能信。切效漆雕開。又世事多違忤。愁來說向誰。學文文更拙。信命命猶遲。積雪曾無倦。凌雲必有期。泮宮何處是。長詠角弓詩。</text>
<title>次如上人酒禁詩韻</title>,<text>禁酒朝網密。郫筒未敢賖。金龜何處解。紗帽幾時斜。太白成人影。知章落眼花。前賢俱已矣。寂寞眄庭柯。</text>
<title>次春亭見寄詩韻</title>,<text>病餘因念君。回首日曛曛。雪霽山光昡。煙沉水氣昏。丁寧歌伐木。慷慨詠停雲。自歎爲人棄。多公屢過門。</text>
<title>除夜</title>,<text>除夜與親友。團欒笑語開。燭紅閑縱博。酒綠其含杯。今夕歲將改。明朝春又來。天機元衮衮。節序自相催。</text>
<title>元日</title>,<text>歲月三元旦。乾坤一氣春。雪消山欲暖。冰泮水如新。竹爆方何誕。椒盤頌可陳。屠蘇誰後飮。應羡少年人。</text>
<title>人日</title>,<text>才經元旦後。人日欻然來。寶勝千花巧。仙羹七種諧。斷煙橫翠竹。殘雪帶寒梅。自古良晨會。須當擧酒杯。</text>
<title>寒食</title>,<text>百五逢寒食。循環一氣行。東風吹漸暖。好雨細無聲。原隰花初發。池塘草自生。家家禁煙火。偏重介推名。</text>
<title>淸明</title>,<text>好是淸明節。風光物象嘉。翠歸南巷柳。紅入後園花。新火分鄰舍。春衣典酒家。居諸留不得。吟詠惜年華。</text>
<title>端午</title>,<text>今日名端午。人情重且欣。鞦韆遊爛熳。絲竹醉紛紜。節物頻相改。天機本自分。良辰難再得。長恨久離羣。</text>
<title>禊飮</title>,<text>東出都門外。臨流藉碧蕪。良晨何可負。樂事不堪無。酒盡人皆醉。風凉氣欲蘇。山川如此好。回首興滔滔。</text>
<title>七夕</title>,<text>今夕是何夕。天孫自有期。遙遙相望久。晏晏共懽遲。烏鵲橋成後。鴛鴦枕穩時。仰看河漢淨。奇事杳難知。</text>
<title>中秋</title>,<text>玉宇秋來淨。冰輪夜靜懸。林間光自散。簷外影相連。但見今猶古。那知缺又圓。謫仙曾問月。千載意同然。</text>
<title>重陽</title>,<text>九日登高處。秋山興更長。盈盈樽酒飮。泛泛菊花香。落帽須相樂。沾衣豈自傷。晩來多勝味。明月上東岡。</text>
<title>將之仇淵別業。出城東門。</title>,<text>早發城門外。朝暉射遠岡。天高雲縹緲。秋盡草荒凉。處處山多似。行行路更長。歸村私自幸。禾稼已登塲。</text>
<title>登後峯</title>,<text>久在紅塵裏。詩懷每有違。對山眞得趣。把筆却難揮。野濶靑煙起。江長白鳥飛。杖藜凌䂽确。終日坐忘歸。</text>
<title>題仇淵別業</title>,<text>樹木扶踈處。茅茨隱映村。東西少傍舍。晝夜不關門。江淨涵秋影。山昏帶雨痕。自嗟爲物役。明日却回轅。</text>
<title>早發</title>,<text>早起跨鞍馬。天光尙未晞。踈星殘數點。孤月淡餘輝。寂歷川原暗。空濛草樹微。村墟人不見。一犬吠柴扉。</text>
<title>下第後。寄鄭 龜晉，金 九德 兩生員。</title>,<text>未遂靑雲志。時還入古林。吟詩聊遣興。野酒頻寬心。月白淸潭上。風凉老樹陰。優遊亦可樂。世事任浮沉。</text>
<title>寓懷</title>,<text>落花滿空院。垂柳拂晴簷。睡罷情思少。吟來氣味添。白雲三逕宅。明月五湖帆。早晩成歸計。悠悠秪自嫌。</text>
<title>夜坐偶吟</title>,<text>寂寞開軒坐。春宵已向深。殘燈時自落。有酒與誰斟。松樹風微響。梨花月欲陰。悠然聞杜宇。一倍獨傷心。</text>
<title>留別松京親友</title>,<text>世道今如此。吾曹更若何。昇平已當運。去住且堪嗟。分袂松山麓。歸鞭漢水涯。新都他日會。刮目喜相過。</text>
<title>次卞校勘 季良 見寄詩韻</title>,<text>新詩有佳句。三復㝡相憐。過眼春如夢。支頤晝自眠。落花千點雪。垂柳萬條煙。傳語風光轉。相從酒聖賢。</text>
<title>直廬作</title>,<text>潭潭樞密院。堂後亦連曹。自愧才能少。何嫌職任勞。夜深燈燼落。天淨月輪高。獨坐耿無寐。吟哦破欝陶。</text>
<title>簡枝上人</title>,<text>環堵深深處。蕭然一草堂。日拖花影轉。風引樹聲長。閱卷瞻詩聖。繙經讚法王。自餘無外事。相對到斜陽。</text>
<title>送趙居士還山</title>,<text>可誇趙居士。落世縱遊遨。迹共雲無着。心如月正高。亂山橫疊疊。流水去滔滔。何處阿蘭若。追隨釋子曹。</text>
<title>晩晴登樓</title>,<text>地僻幽懷愜。樓高望眼長。薄雲橫遠峀。踈雨映斜陽。山色迎秋氣。松陰送晩凉。倚欄多勝槩。欲去更彷徨。</text>
<title>報國寺阻雨</title>,<text>欲歸歸未得。雨自解關人。絲散餘霏歇。珠跳亂脚頻。洞門山薈蔚。溪路水漂淪。更憚難行邁。僧窓且寄身。</text>
<title>雨夜憶春亭</title>,<text>冷齋常獨臥。愁絶睡難成。深夜窓前雨。孤燈枕上情。竹林多碎滴。泉石起寒聲。明日尋君去。春亭共賞晴。</text>
<title>宿安和寺。次鄭待制詩。</title>,<text>尋僧來紫洞。羣峭聳晴空。溪暖消殘凍。松凉韻細風。寒鍾雲去外。孤塔日斜中。夜入禪房靜。論詩剪燭紅。</text>
<title>遊龜山寺</title>,<text>逶迤溪上路。鞋杖此閑行。陰壑冰猶在。陽崖草欲生。定僧常不語。啼鳥自呼名。縱有知音在。還羞說世情。</text>
<title>春雪</title>,<text>夜雪朝來霽。春光此更多。漲生銀海水。催放玉梅花。寂寂袁安睡。高高郢客歌。無人識眞趣。雅興獨常誇。</text>
<title>春日憶友</title>,<text>詩客吟長短。登臨發興新。千家三月雨。萬樹一時春。擬欲酬佳節。其如別故人。何當共樽酒。相對岸烏巾。</text>
<title>寄春亭子</title>,<text>吾生好讀書。事業更無餘。病恨遊觀少。貧知故舊踈。山光花欲發。潭影柳初舒。惟有春亭子。論詩每起予。</text>
<title>題竹所韓先生 尙質 卷</title>,<text>吾道竟何之。春風且詠詩。凄凉尋竹所。隱映見花枝。門外紅塵遠。樽前白日遲。彈琴未終曲。共惜一鍾期。</text>
<title>楊州途中</title>,<text>騎驢多野趣。靡靡向斜陽。馹路塵沙暗。州城樹木蒼。山連華岳衆。水入漢江長。此處宜桑土。終期卜草堂。</text>
<title>訪韓同年 尙德</title>,<text>京國稀相見。村家喜共來。杖藜尋野徑。携手上層臺。雲卷山屛出。風吹樹幄開。笑談方自穩。落日不知廻。</text>
<title>渡臨津</title>,<text>駐馬平沙渚。怱怱喚渡舟。往來人不絶。今古水長流。解纜山相逐。揚舲日共浮。吾行已利涉。此外更何求。</text>
<title>途中</title>,<text>疋馬嘶芳草。行行日欲晡。亂山相疊處。歸路却疑無。未學隨陽雁。空悲繞樹烏。相逢非所識。誰肎問羈孤。</text>
<title>宿瑞原村舍</title>,<text>四面靑山擁。茅茨傍樹陰。扣門景初下。欹枕夜將深。池暝泉聲盡。簷虛月色臨。悠然愁不寐。爭奈楚魂吟。</text>
<title>到必林村</title>,<text>日斜歸意迫。馬首路迢迢。舊眼江山在。重來歲月遙。樹林相掩映。煙火正蕭條。人有曾知者。慇懃自出邀。</text>
<title>甲戌九月。授廣州判官。發京途中作。</title>,<text>落落違時客。遲遲去國行。靑郊朝露浥。白岳曉霞明。謫宦誠無憾。離親獨愴情。前程杳難極。何處廣陵城。</text>
<title>宿東坡驛</title>,<text>學道功安在。匡時術已踈。十年名利後。一夜夢魂餘。淅瀝窮秋雨。荒凉古驛墟。松燈寒照壁。逐客意何如。</text>
<title>奉寄松窓成相國</title>,<text>君子求同氣。窓前手種松。入簾淸影散。欹枕醉眠濃。能耐雪霜苦。每聞風舂舂。笑他桃李輩。灼灼暫時容。</text>
<title>生栗寺。次權判事 塤 韻。</title>,<text>乘閉來古寺。勝槩㝡關情。鳥響山逾靜。鳩鳴雨乍晴。風軒殘暑退。煙樹暮痕生。爲向居僧道。從今結社成。</text>
<title>送金驪興之任</title>,<text>聖主經綸密。明公節操奇。三刀孚瑞夢。五袴入歌詩。古郡邊江在。高樓滿國知。登臨風景好。刮目定何時。</text>
<title>奉送忠淸觀察使韓相國 尙敬</title>,<text>上黨勳賢裔。朝鮮翊戴功。飄纓曾奉日。受鉞又觀風。閭巷歌謠裏。山川舍茇中。請將醫國術。民病一消融。</text>
<title>歸村庄</title>,<text>凌晨出城郭。前路望逶迤。雲物孤鴻遠。山川匹馬遲。流離吾豈恨。薄劣世皆知。猶喜身無係。遨遊愜素期。</text>
<title>次韻題江亭</title>,<text>江亭多勝賞。斜日獨登臨。龍蟄蒼崖古。鸎啼碧樹深。山光晴亦潤。水氣晝常陰。</text>
<title>留後司禪興路上</title>,<text>不向禪興路。于今四五年。尋芳新草木。訪迹舊山川。斷壠犂耕雨。荒原鳥語煙。繁華皆已去。滿目捴蕭然。</text>
<title>送姪監察 踐 出判完山</title>,<text>阿咸有材幹。可賀振家聲。買犢將施澤。乘𩣭已著名。路紆靑草合。山疊白雲橫。好去收功業。芳年佐聖明。</text>
<title>送友人之村庄</title>,<text>松間徧綠苔。携酒送君來。惜別還惜別。一杯復一杯。路長塵土暗。天熱火雲堆。爲報好歸去。淸風上石臺。</text>
<title>題籍田新亭</title>,<text>此地聞形勝。今朝幸一過。亭高臨曠野。潭靜漾微波。禾黍秋將熟。魚蝦雨更多。</text>
<title>題西江亭</title>,<text>愛此江亭好。登臨久不廻。商帆投岸落。漁艇逐潮來。極浦寒煙積。遙山返照開。機心消已盡。魚鳥莫相猜。</text>
<title>題司水監樓</title>,<text>六月炎蒸極。江邊有好樓。登臨如換骨。風景忽驚秋。潮落平沙出。煙開別渚流。主人儻相許。從此數來遊。</text>
<title>次浩亭先生感興詩韻 五首</title>,<text>東方千古事。感慨自塡膺。蠢蠢孰能制。紛紛相與凌。循環多往復。反手有衰興。雖欲將陳說。還嗟莫考徵。其二新羅三姓立。相繼一千春。未盡綱之目。粗知君與臣。王公初擧義。東國始求眞。傳子傳孫久。彝倫漸可陳。其三後王徒作法。士類喜登科。棄本爭趨末。遺精却務華。英良雖有質。彫篆乃成家。未見眞儒用。流傳竟至訛。其四韓山李牧隱。積學乃能知。達可曾相契。子安亦共馳。哀哉俱不幸。已矣意無施。家有陽村丈。緖餘風雅詩。其五性理精微蘊。先生早得聞。師資開後學。相業奉明君。浩浩江河量。章章奎璧文。濟時千萬化。皆向一中分。感興詩 五首○浩亭先人所與唱和。如浩亭，虞庭，陽村，春亭之詩。技今隨其可考附錄。下倣此。邈矣檀君氏。鴻荒命始膺。箕封施敎化。燕虜肆憑凌。自爾幾離合。徒然相廢興。欲爲來世鑒。無籍可能徵。降及新羅始。猶爲太素春。結繩知歲月。立橛辨君臣。居㓒初開暗。文昌欲向眞。幸哉王氏作。學校漸敷陳。光王慕中夏。雙冀初設科。孰究淵源學。爭趨月露華。紛紛爲捷徑。灼灼各名家。珍重韓山老。殷勤欲正訛。前朝好文士。擾擾少眞知。吾道實如寄。異端因盛馳。峯談方欲闢。圃志未能施。可惜陶齋子。空留數卷詩。吾衰今甚矣。論道未曾聞。簡冊初希聖。軒裳欲致君。材踈徒速謗。志苦不成文。敢請陽村子。收功到十分。奉次領議政河公 崙 感興詩 五首○陽村大道寓方冊。有誰能服膺。庸材甘自棄。豪氣好相凌。縱得天資美。其如物欲興。羣邪多勝正。此理固難徵。萬化浩無際。四時都在春。亶聡雖作后。輔弼必資臣。燕石寧爲寶。齊竿易混眞。知人堯舜病。九德竟誰陳。邪正難相合。賢愚固異科。勿憂譽與毁。惟務實非華。志欲承三聖。談宜闢二家。哀哉迷似是。貿貿競傳訛。明睿韓山伯。文章是性知。歐蘇才並立。籍湜汗相馳。圃躓功曾缺。峯摧禍亦施。難將成與敗。說盡一篇詩。浩亭眞卓立。至道已嘗聞。正大超諸子。休明遇聖君。經邦臻盛治。詆佛起斯文。多謝沉痾裏。文章幸見分。</text>
<title>示措採兩兒</title>,<text>措也年差長。採兮性較聡。性聡難可恃。年長要須通。絶去他歧惑。精加實學功。儻能勤不已。孝道有初終。</text>
<title>送月庵長老遊山</title>,<text>楓岳晴雲暖。臺山暑氣微。吾師今欲去。俗子謾懷歸。月磬漁汀徹。風幡雁塔飛。遙知人定處。露下濕禪衣。</text>
<title>次韻送宋佐郞 命山 赴平安鄭相 鎭 幕</title>,<text>主將專方面。西連鴨綠濆。參謀常入幕。制勝不行軍。野舘山含月。江樓水映雲。憑君須努力。冀馬可空羣。</text>
<title>到仇淵舍</title>,<text>幾度曾相憶。如今喜得歸。淸江一曲繞。列峀四方圍。隔岸呼舟渡。尋村得路微。兒曹知我至。相引出柴扉。</text>
<title>奉寄松窓成相國</title>,<text>圖書一室靜。窓外有孤松。細細風聲冷。涓涓月色濃。坐來琴自戛。吟罷玉相舂。歲暮寒威重。方知不改容。</text>
<title>次韻奉呈成相國 四首</title>,<text>獨把經綸器。還將隱逸儔。幽深蕭相宅。登眺庾公樓。肎許塵蹤逐。常邀道侶留。自多迂懶客。每往掉吟頭。其二相府曾參化。功名世莫儔。溪山三畒宅。風月一層樓。渭北非長往。周南歎久留。儻承明詔去。此地謾回頭。其三道同三傑輩。身與七賢儔。翠滴山當戶。凉生樹近樓。招呼須盡醉。風景苦難留。當復登黃閣。堪誇尙黑頭。其四碌碌誰能記。溫溫自寡儔。幸因居近里。頻許上高樓。晝靜看山詠。更深愛月留。感君不遐棄。霞棗爛心頭。</text>
<title>雨雪偶吟</title>,<text>今晨陰氣結。日出少光輝。苒苒雪初落。纖纖雨更飛。畏寒思得酒。卒歲恨無衣。獨愛吾軒畔。梅香淡且微。</text>
<title>病中偶吟。呈書筵同僚。</title>,<text>儲后傳心法。諸公侍講筵。獸爐香滿室。鶴禁瑞連天。班序叨居右。才名愧有先。卽今遭蹇運。造物豈徒然。</text>
<title>次金監司 自知 見寄詩韻</title>,<text>忽忽春將暮。濛濛雨自來。閑階多落蘂。隙地漸生苔。節物頻相改。詩懷每欲開。君家酒應熟。須喚共傾杯。</text>
<title>途中偶吟</title>,<text>明時爲棄物。單騎作淸遊。路上逢梅雨。村中正麥秋。光陰隨水逝。身世等雲浮。久被儒冠誤。爭知萬事休。</text>
<title>避雨登院樓</title>,<text>下馬獨登樓。梅天雨未休。村煙靑漠漠。野草綠油油。雲破日穿漏。石喧溪漲流。牧童吹短笛。坡外倒騎牛。</text>
<title>到仇淵村</title>,<text>昔日曾遊地。山深草木荒。行尋溪水淨。坐歇樹陰凉。彌望無人迹。旁看盡鹿塲。今來偏有喜。寨裏足耕桑。</text>
<title>閔相國挽詞</title>,<text>相業曾無比。天年又未衰。甘棠宣雨澤。黃閣秀風儀。事與蒼波逝。名將白日垂。秋風薤歌發。行路捴傷悲。</text>
<title>惠妃挽詞</title>,<text>早歲封妃貴。良多內助功。柔嘉垂女範。窈窕詠詩風。事寄三生外。身浮一夢中。區區忝末戚。執紼恨無窮。</text>
<title>卞參議室氏挽詞</title>,<text>來配賢君子。如今未數年。豈圖新伉儷。忽作短因緣。奔月魂應寂。行雲夢已玄。更無兒女在。惆悵問蒼天。</text>
<title>病中謝尹注書惠生魚</title>,<text>屢問相如疾。來貽丙穴魚。霜刀才割處。雪縷欲飛初。偏愛腹腴美。方知肺病除。故人恩意重。誓欲報瓊琚。</text>
<title>傷足有懷</title>,<text>持身不謹密。擧足失周防。未得楊生救。徒爲樂正傷。據床垂且痛。扶杖立還僵。自恨知音少。無從學藥方。</text>
<title>送永嘉權相國奉使赴京師</title>,<text>聖化漸東海。藩邦拱北辰。梯航千里走。雨露九天新。講信能修睦。觀光利用賓。歸來更堪喜。靑社動陽春。</text>
<title>送打量敬差官安將軍</title>,<text>聖主憂民物。良材出士林。租庸存徹法。經界體仁心。野壠秋禾熟。村園晩樹陰。馳驅懷靡及。宣化入人深。</text>
<title>朴佐郞 融 告別詩以爲贐</title>,<text>送子故鄕去。淸和四月天。馬頭山展畫。鞭末柳飛綿。皷物雷聲發。知時雨澤連。金雞當近降。須更共周旋。</text>
<title>奉贈都持平 衍</title>,<text>君是儒林秀。芳年折桂香。烏庭風紀振。鳳闕股肱良。白玉溫無玷。黃金淬愈光。區區忝戚末。深感不予忘。</text>
<title>寄神孝寺栢庭上人</title>,<text>高孤秋月上。蕭索夜風凉。蟋蟀沉階咽。蒲萄繞檻長。怡神閑啜茗。端坐更焚香。愧我區區者。無由去在旁。</text>
<title>吾外祖復齋文節公有三子。伯父仲父皆無後。獨季父竹亭公有一子而不幸早世。故振振諸孫皆是外甥。承父之重。與祖爲體者。惟季父之一子耳。有感於吾宗之不絶如綫。奉贈季父之子韓進士 天童 足下。</title>,<text>先祖三尊達。遺風二紀餘。子孫承閥閱。宅相滿門除。派遠傳諸後。源深起厥初。賴君宗不絶。和睦洽親踈。</text>
<title>炭洞郊</title>,<text>馬上多淸興。行行首却回。黃雲秔稻熟。白雪麥花開。幽徑村中入。遙岑郭外來。細看山態好。不覺久徘徊。</text>
<title>遊紫霞洞</title>,<text>松風吹瑟瑟。石瀨瀉潺潺。精舍開幽谷。踈鍾動暮山。脫身塵土外。浪迹水雲間。欲待巖花發。重遊辦一閑。</text>
<title>奉贈鄭司藝三峯先生</title>,<text>自少志于學。前修每向風。未知時習悅。安得日新功。碌碌無奇節。囂囂守困窮。摳衣來受訓。師表孰如公。</text>
<title>晨興有懷</title>,<text>病客朝慵起。窓含旭日明。因疲眠不覺。欲動意還輕。藥鼎香煙襲。茶甌雪水淸。家貧更無計。賴此理吾生。</text>
<title>夜坐有懷</title>,<text>生涯非爵祿。事業是詩書。適意從來貴。馳名自此踈。雪堆梅塢近。月滿竹窓虛。靜坐沉吟久。蕭然興有餘。</text>
<title>寄春亭</title>,<text>賤子無他長。平生酷愛詩。江山可皆賦。風月自相隨。浩浩歌彈瑟。悠悠醉倒巵。故人不可見。此興有誰知。</text>
<title>用前韻寄李寺丞 次點</title>,<text>聞君才思妙。綽綽賦新詩。旣與交游密。當期唱和隨。靑春花滿屋。白日酒盈巵。詠得毫端玉。何妨寄舊知。</text>
<title>秋夜獨坐</title>,<text>夜久虛窓畔。凉生逼客衣。雲猶橫暗淡。月欲透稀微。蟲亂偏多咽。螢孤自暗飛。光陰何忽忽。心思動相違。</text>
<title>春雪寒</title>,<text>寥落一茅屋。晨興煙火稀。春將廻暖律。天更振寒威。剪剪風吹過。蕭蕭雪散飛。擁衾獨危坐。簷外日光微。</text>
<title>益安大君挽詞</title>,<text>嫡作朝鮮主。身爲別子家。宗支應不絶。孝友更無瑕。功載盟書大。名編屬籍嘉。平生榮貴極。欠壽獨堪嗟。</text>
<title>柳檢中樞挽詞 自注。祭酒柳伯淳父親。</title>,<text>謹厚由天性。康寧保晩年。兩男儒術貴。一代士林賢。身事今雖盡。家聲後必傳。有孫眞不忝。應亦感重泉。</text>
<title>陽村用邵康節韻賦冬至。小生亦用賦之。</title>,<text>年年冬有至。此理本無移。天地常行氣。陰陽各順時。昏星今已變。夜刻漸相稀。誰是知斯者。吾將學伏羲。</text>
<title>途中口號</title>,<text>馬首官街遠。黃昏踏月行。柳陰鋪地散。樓影過橋橫。暗淡煙光迥。凄凉夜氣淸。浪吟仍緩轡。隨處放詩情。</text>
<title>寄李堂後</title>,<text>愧我常貧病。煩君數往還。里居今幸近。官守又同閑。醒酒風搖樹。催詩雨過山。對床饒晤語。塵事未曾關。</text>
<title>次春亭詩</title>,<text>春盡花初謝。悠悠醉不知。芳菲曾幾日。倐忽已經時。嘉樹䓗蘢密。踈簾寂寞垂。華堂晴晝永。獨坐爲相思。</text>
<title>寄張博士</title>,<text>正錄淸寒地。吾曹所攝提。淺山松櫛櫛。空院草萋萋。坐久看鴉集。眠餘聽鳥啼。㝡憐張博士。古典自能稽。</text>
<title>寄妙覺寺枝上人</title>,<text>聞師曾住此。却喜近吾家。膠漆心期在。塵埃世事多。晴天橫塔影。深夜落燈花。安得一相就。開顔共嘯歌。</text>
<title>閑中詠 三首</title>,<text>高齋常寂歷。坐讀古人書。道在何憂世。心閑祗愛廬。夕陽山色麗。秋日樹陰踈。適意從來貴。羣機任自如。其二家産貧雖甚。吾心樂有餘。晨興猶飽飯。晝臥每看書。白日光難住。靑雲迹更踈。囂囂無所慕。浩氣滿堪輿。其三枉駕誰相問。看書獨自吟。山晴偏有色。雲淡更無心。北寺鍾傳谷。西鄰杵隔林。雖然在城市。居處轉幽深。</text>
<title>題江亭 二首</title>,<text>昔日頻過地。今來興㝡長。水光淸灧灧。秋色遠蒼蒼。雁落寒汀晩。楓明古壁霜。丹靑須畫取。掛我讀書堂。其二渡頭撑小艇。蕩漾一毛輕。水宿霜鴻下。煙飛夕鳥▣。渚沙籠月白。漁火共星明。待取成功業。來休過此▣。</text>
<title>次獨谷先生韻。送豐海金監司。自知○二首</title>,<text>宸衷曾有試。物望又何禁。受命膺高選。觀風服衆心。郊原方歲熟。江海已秋深。他日登台輔。甘棠自綠陰。其二交道由來重。離愁不可禁。驅馳宣聖化。黜陟合天心。避暑園林好。看花院落深。豈圖相阻久。回首塞雲陰。</text>
<title>春雪 二首</title>,<text>愁霖晩來歇。飛雪又縱橫。墜地還成濕。穿林却有聲。亂牽詩興遠。寒入客魂淸。恐是春將盡。隨風柳絮輕。其二春生寒未盡。微雪自飄來。但向空中舞。難成地上▣。野鴉相叫噪。林鳥獨徘徊。猶是閑庭草。微微長舊▣。</text>
<title>病中得西苽。奉呈虞庭李相國稷。以謝惠藥。</title>,<text>幸得西苽大。圓圍實異常。皮靑眞似玉。穰白定如霜。未足充兼味。惟堪薦一嘗。藥來蘇病肺。難以報恩光。次韻 虞庭西苽大如瓮。問遺惠殊常。下咽甜同蜜。除煩氣似霜。眞堪供御膳。何得及吾嘗。又見珠璣到。行行日月光。</text>
<title>復用前韻。呈虞庭相國。</title>,<text>幸予聯戚末。緣分豈尋常。耳病如聞磬。毛踈半帶霜。生涯貧且樂。世味淡曾嘗。每向平津閣。瞻依盛德光。</text>
<title>奉寄李三宰 二首</title>,<text>聖主膺天作。明公瑞世生。風雲方感會。魚水極懽榮。文致經綸密。威令節制行。朝鮮宗社固。萬世倚長城。其二爲人自懶拙。長作一書生。有志修天爵。無心慕世榮。龍門欣得御。鷁路却難行。衒玉慚求售。誰知連國▣。</text>
<title>偶吟寄金判牧 自知</title>,<text>偶向名園裏。乘閑杖屨來。樹梢敷綠葉。花岸點蒼苔。浩蕩光風轉。舒遲淑景開。欲陪高尙者。吟詠且含杯。</text>
<title>寄濟州車判官 有</title>,<text>東望漢拏山。滄溟浩渺間。故人持節去。何日奉綸還。珍貺屢加惠。信書如對顔。愧無瓊玖報。但願保平安。</text>
<title>病吟</title>,<text>夜深眠未穩。展轉思悠哉。弱歲猶多病。明時獨廢才。檠燈燃寸焰。爐火陷寒灰。寂寂書窓外。雞鳴曉色催。</text>
<title>閑中偶吟</title>,<text>節物忽已改。吟餘客意驚。雨苔生隙地。風葉落前楹。飛鳥時時過。寒蟬處處鳴。杖藜聊散步。庭草嫰新晴。</text>
<title>積城別業</title>,<text>行藏已如此。何更問君平。地僻堪棲遁。田膏欲耦耕。空濛山翳雨。嗚咽澗悲鳴。喜見來麰熟。吾將受厥明。</text>
<title>宿村舍</title>,<text>曉起有微雨。將歸更小留。山容淸似沐。天氣淡於秋。農務時方急。村居境轉幽。兩都來往數。題壁約重遊。</text>
<title>西原府院君 李政丞居易 淸樂堂詩次韻 獨谷首題。陽村亦次。</title>,<text>經綸安社稷。功業誓河山。姻貴聯宗室。榮殊罕世間。琴樽極淸樂。花竹正幽閑。終始汾陽事。堪誇此復還。</text>
<title>重陽有感</title>,<text>可惜重陽日。猶爲澿酒時。詩懷還寂寞。景物謾紛披。彭澤採黃菊。樊川登翠微。古人今已遠。令我苦追思。</text>
<title>盆池貯寒泉</title>,<text>上於禁苑中置盆池。引泉以貯之。廼命此題。使臣僚賦詠以進。灧灧盆中水。洄洄砌下泉。源從仙境出。流與御溝連。羲井修堪比。湯盤浴可傳。黃河分剩派。銀漢落微涓。靜映雲光淡。晴涵日色鮮。盈科將有進。放海定無邊。魚躍周王沼。龍飛易卦天。恩波同浹洽。惠露共淸漣。澤潤民生樂。沾濡物性全。小臣洋溢裏。歌詠祝堯年。</text>
<title>送鄭進士 龜晉 歸覲光山。得誇字。</title>,<text>君出都門外。馬鳴歸路賖。餞行皆故舊。臨別忽咨嗟。露濕靑郊草。塵浮紫陌沙。覲親誠更篤。背我恨彌多。席上三杯酒。心中一寸霞。野魚供異味。山鳥奏悲歌。回首碧雲合。促鞭紅日斜。瀟條經郡邑。索寞入村家。今古江長在。風煙水自波。揮毫吟野月。倚杖弄春花。欵曲飄班服。慇懃咏白華。倚閭從此慰。孝理足堪誇。</text>
<title>得心字。送門生金判事 慮遐 擢第還鄕。</title>,<text>春闈曾主試。多士會如林。禀性元非哲。搜才恐不任。惟君天質粹。廼究聖謨深。絳灌羞爲伍。程朱早致歆。文塲欣激勵。幕府絶招尋。連中一年選。喜償平日心。貞良同片玉。聲價重兼金。已向龍門上。宜從鳳沼吟。宸衷將大用。物望亦時忱。樹立誠奇偉。遭逢罕古今。飜身登仕版。回首憶鄕音。晝錦徒知貴。春輝未見臨。山川初霽雨。天地欲生陰。馳馬雖遄往。旋車莫久沉。歸來丞茂渥。楊歷整華簪。補衮瞻堯日。經邦作說霖。伊予緣旣厚。思與好開襟。</text>
<title>寄鐵原朴使君</title>,<text>天淡低松岳。雲歸向鐵原。古人曾惜別。令我若銷魂。悵望乾坤遠。吁嗟日月奔。悠悠春又至。藹藹氣初暄。金玉音雖絶。瓊琚報不諼。容儀今未見。信義久彌敦。山水淸深處。風煙暗淡村。罷衙閑有味。行部事無煩。亭作歐陽記。池傾山簡樽。但將詩酒興。盡掃簿書喧。自愛彈琴樂。常推賣劒恩。小民遺愛遠。良史舊聲存。稱職能宣化。分憂已策勛。賢愚才固異。殿㝡課堪論。黃覇將徵入。洋洋令譽尊。</text>
<title>送上天使陸主事 顒</title>,<text>聖主臨中國。同仁撫四夷。海邦雖甚陋。天命㝡先知。職貢曾無怠。藩維永不虧。詔書勤慰諭。授節遠驅馳。侃侃能專對。溫溫且有儀。開緘分帝賜。頒曆授人時。俯仰乾坤大。涵濡雨露施。君臣承寵渥。父老荷恩私。原隰皇華耀。江山麗日遲。旋車經鶴野。聽履上龍墀。且願陪淸問。敷陳慰我思。</text>
<title>奉獻諸代言</title>,<text>聖主修文德。諸君贊政權。朝昏趨寶座。左右侍經筵。步濶雲霄上。身遊雨露邊。明明瞻舜日。蕩蕩仰堯天。昵任龍喉貴。親承鳳詔傳。四方歸號令。萬姓入陶甄。孽作將誰怨。窮來獨自憐。貶官收職牒。傾産贖徒年。威霽開新路。恩垂滌往愆。死猶當結草。生豈敢忘筌。聖壽祈悠久。忠心誓永肩。下情須上達。敷奏御床前。</text>
<title>次韻權留後 澹 中秋翫月十五韻</title>,<text>待月中秋夜。溶溶湧海隅。揚輝涵玉宇。流影照冰壺。夢冷松間鶴。棲驚樹上烏。婆娑裁密竹。瀟灑掛高梧。嘒嘒珠躔少。毿毿羽族趨。弄機聞促織。結網見蜘蛛。恐有周生術。遙知羿婦孤。古今同令節。題詠屬詩儒。庾亮樓堪賞。桓伊笛可娛。吹笙緱氏嶺。沉璧岳陽湖。天迥雲消漢。潭空水映蒲。要當投轄飮。須更典衣沽。醉興宜靑眼。衰容歎白鬚。滿盈當正午。傾側向危途。安得長繩繫。吟餘獨自吁。</text>
<title>夜坐偶吟</title>,<text>牢落貧居四壁空。夜深燈暈寂寥中。廢書忽歎才無效。撿藥還愁病在躬。挑撻長纓飛白日。蹉跎短褐被寒風。心閑却勝身爲貴。豈計浮生達與窮。</text>
<title>寄積城尹宰臣 恃</title>,<text>毁譽紛紛滿世喧。江山深處掩柴門。閑中事業詩千卷。物外懽悞酒一尊。蚕績功成禦寒暑。耕耘利獲度朝昏。人生樂志無如此。愧我紅塵妄自奔。</text>
<title>下第示金生員 愔</title>,<text>悠悠世事不堪聽。愁裏難能寫此情。藏器待時雖有素。窮經致用竟無成。放身滄海予常念。通籍金閨世所榮。疑誤兩間心未定。問君何以過平生。</text>
<title>言志贈朴生員 信</title>,<text>挾書日日到芹宮。慨歎中心每反躬。敎養空霑明主惠。高堅難究素王風。千年吾道何曾廢。一代人材盡是雄。顧我無知居下輩。龍猪始信不相同。</text>
<title>送鄭生員 龜晉 下第還鄕</title>,<text>堪嗟世事與心違。豈意今朝送子歸。東閣未能稱片玉。南州空欲舞班衣。白雲斷處遙岑小。紅日沉時遠樹微。匹馬忩忩何所指。莫敎長望雁行飛。</text>
<title>病中謝卞校勘 季良 來訪</title>,<text>病臥經旬獨掩扉。寂寥深巷客來稀。忽蒙靑眼欣相見。更感丹心信不違。詩好閑吟聊發興。談淸坐久也忘歸。與君交契今如此。三日爲疎亦可期。</text>
<title>次卞堂後詩韻</title>,<text>日暖風和物意榮。忽驚時節已淸明。微微細草含春氣。苒苒輕煙弄晩晴。人事又新楡木火。客愁初聽子䂓聲。幽居寂寞多閑味。紆轍還能訪友生。</text>
<title>積城別業</title>,<text>遇物興懷野意淸。仇淵勝景畫難成。馬知舊路蹄應疾。人到曾遊眼更明。遲日江山多靜麗。早春花木欲敷榮。村家處處皆安業。荷耒田翁自耦耕。</text>
<title>奉寄家兄判義州牧事衷</title>,<text>白雲西北義州天。回首茫茫眼欲穿。荊樹成時宜共守。棣花開處倍相憐。長程跋涉山川遠。絶域淹留歲月遷。獻壽庭闈佳氣擁。好收功烈卽言旋。</text>
<title>遊金藏窟</title>,<text>翠微峯裏有招提。午梵遙聞路却迷。春去花殘蝴蝶少。日長林靜野禽啼。幽深古窟晴猶暗。瀟灑新亭迥不低。爲愛山中多勝景。强將拙筆共僧題。</text>
<title>闕門</title>,<text>九重閶闔儼然開。暮皷逢逢似振雷。雜還衆官分已立。從容中使出將來。雲隨儀仗天臨陛。風送笙歌月滿臺。宿衛部兵才點罷。燭華還向直廬廻。</text>
<title>寄春亭子</title>,<text>擬向亭前賞早春。此時終古物華新。風吹弱柳黃初動。雨過平蕪綠漸均。閱景琴樽歡白日。尋芳杖屨步晴晨。翛然氣味將誰共。耐可相容一野人。</text>
<title>次閑齋詩韻</title>,<text>春陰寂寂日遲遲。欲向閑齋共詠詩。園柳已舒禽又變。野梅初發蝶應知。潭淸㶑灧天開鏡。山潤空濛雨散絲。時節正當風景好。也宜相償豁愁思。</text>
<title>呈閑齋</title>,<text>爲憐光景喜春來。何處相從共酒杯。花向雨餘唇自拆。柳因風暖眼初開。詠歸將欲尋沂水。和樂常思上老臺。於此得聞歌白雪。更慚難和未爲才。</text>
<title>寄趙獻納</title>,<text>妙齡豪氣不孤人。揚歷華聯壓縉紳。昵奉紫泥龍闕曉。醉吟紅藥鳳池春。千年美玉連城重。一段淸冰出壑新。衮職補來忠貫日。盛朝文物盡還淳。</text>
<title>寄王翰林</title>,<text>繁華節物政堪憐。一去今年又隔年。艶艶煙花留淑景。依依江柳映晴天。野禽自解催春種。簷燕猶能喚醉眠。須向蘭亭參勝會。右軍才力冠羣賢。</text>
<title>入闕大會日觀樂</title>,<text>赭袍高拱日華明。濟濟羣臣賀太平。肅穆東西班已定。從容進退禮初成。靈桃海上金鰲獻。仙樂雲間彩鳳鳴。賜宴晩來天欲雪。欝然佳氣滿皇城。</text>
<title>楊山途中</title>,<text>漂泊南州未到家。獨騎羸馬踏塵沙。山圍大野重重在。煙起孤村幕幕斜。召募人歸田未墾。躕躇客歎路忘賖。官軍問道向西北。返旆何當奏凱歌。</text>
<title>路逢文副令言志</title>,<text>當今天步政艱難。邂逅相逢得展顔。浮世一身如泛梗。窮途雙淚灑征鞍。翠華西幸何時返。赤茀南遷此地安。掃盡羣邪張理具。會看王業復三韓。</text>
<title>寄松都友人</title>,<text>客中蹤跡似飄蓬。親友何時更得逢。北望京都雲渺渺。南來驛路樹重重。自嗟人世猶多難。誰識儒家固有宗。寄語益堅平日志。歲寒然後見靑松。</text>
<title>答鄭生員 龜晉 書。進退格。來書有嶺南梅謝。治裝西笑之語。故末句云。</title>,<text>如貫親朋久別離。有時悵望不勝悲。光山天遠白雲隔。京國秋深黃葉飛。尺牘忽隨來使至。寸心無變故人期。嶺南梅謝知何日。西笑治裝愼莫違。</text>
<title>過玄陵</title>,<text>松栢蒼蒼疊嶂圍。先王陵寢尙依俙。歲時伏臘誰能薦。曆數謳歌已有歸。觸石寒流鳴去路。隨風亂葉點征衣。憑誰欲問前朝事。惟見斜陽鳥雀飛。</text>
<title>新都 二首</title>,<text>華岳崔嵬壓漢江。金城天府信無雙。初基相地從龜筮。永奠成都致駿厖。淸廟親祠先祖祀。新宮坐受遠人降。吾生幸値千年際。獻誦將媒有道邦。其二杲杲初暾出自東。駕前儀仗爛飜風。梨園弟子呈仙樂。泮水生徒頌聖功。虎踞龍蟠千古地。翬飛鳥革九重宮。經綸草昧膺天運。更願洪圖永不窮。</text>
<title>到芒浦村舍</title>,<text>二十年來始得歸。追思往事夢依依。江山如待郊墟古。幼稚方强父老非。作客不堪蓬轉迹。還鄕未得錦成衣。隣人尙有曾相識。㝡喜僑居問不違。</text>
<title>送安議郞爲儒學敎授赴西都</title>,<text>西都自是古朝鮮。箕子來封史已傳。洪範本因書出洛。彝倫永與日中天。大同江上山如畫。浮碧樓前月正圓。君去應携童冠輩。詠歸高興學先賢。</text>
<title>次神勒寺板上韻</title>,<text>寺下平湖寺上山。波光嵐彩映朱欄。天花自落毗盧殿。江月常明舍利壇。學淺敢言排佛老。情深却似遇顚韓。此中形勝曾聞說。今得來游縱目看。</text>
<title>靈通寺西樓次韻 自注。寺是王氏國祖寶育所居之地。金富軾所撰碑在焉。</title>,<text>蘭若樓臺入樹林。憑欄白日滿淸陰。看雲最愛山多好。聽水方知境轉深。王迹難追成往古。碑文不滅照來今。逃禪自是彝倫外。猶幸令人免陸沉。</text>
<title>送咸觀察使 傅霖</title>,<text>受鉞觀風幾度行。南民北俗竟歆名。形圖麟閣成功大。威振烏臺執法明。雨露隨車蘇久旱。謳歌撲地變新聲。我今送別那無意。岳父殘年在積城。</text>
<title>送許持平赴任楊根</title>,<text>龍門山下月溪邊。古郡蕭條地自偏。南送北迎稀使節。春耕秋獲足民編。剖符今日鳧趨客。執憲當年鶚立賢。芒浦是予桑梓地。蒼丁一戶絶炊煙。</text>
<title>君臣同宴日有詩</title>,<text>千載休期正此時。太平文物更煕煕。好邀使節恭行禮。同宴臣僚樂有儀。雲遏歌聲和鳳管。雪晴天色映龍旗。聖恩無儻淪肌骨。感激吟成旣醉詩。</text>
<title>過神興寺</title>,<text>隱映招提入翠微。馬頭遙見亞朱扉。雲深巖壑松陰暗。水滿池塘柳影稀。過客忩忩牽世務。居僧寂寂息塵機。題詩寄謝廬山遠。三笑何當共挽衣。</text>
<title>次柳判事詩韻</title>,<text>紛紛世事不曾知。風月江樓獨倚時。灌圃泉鳴林下石。繫舟藤老水邊枝。文章已足三冬學。黼黻當明五色絲。共說蒼生曾有望。躡雲何日慰吾思。</text>
<title>送宜州卞使君</title>,<text>與君相識自髫年。情好如今日益堅。此去也應知己少。幾回能得信音傳。馬鳴祖道霜摧樹。人靜琴堂月照筵。方見居民歌麥穗。詔書還降九重天。</text>
<title>座主圃隱相國宅席上</title>,<text>重興宗國侍中家。德厚流光世盡誇。紅燭靑樽開錦席。哀絲急管雜仙歌。門生獻壽深杯溢。座客吟詩醉帽斜。此會更應期後日。春風桃李政繁華。</text>
<title>送家兄南公歸住所海印寺</title>,<text>伽倻山色出雲端。仙子遺蹤杳莫攀。勝景如今空聽說。淸游安得却忘還。重峯衆壑煙嵐斂。古木回巖樓閣寒。揖送吾兄歸此地。傷心回首路漫漫。</text>
<title>奉寄家兄陽村相國</title>,<text>悠悠不省換星霜。鏡裏初驚鬢欲蒼。貧甚未能成禮意。病多須得學仙方。念尊天顯恭無傲。心感仁人怒不藏。文德陽和曾照世。一門顒望荷恩光。其二幾歲辛勤枉費功。誤身今日恨無窮。踈狂動輒違時態。慷慨行將慕古風。肎賦淸平雕輦下。獨歌梁甫草廬中。如知擊磬心存處。何謝山前荷蕢翁。</text>
<title>復用前韻呈陽村</title>,<text>病臥寒齋畏雪霜。軟裘誰肎與狐蒼。諄諄早得聞歸趣。瞢瞢今還失向方。形役已慚延歲月。心期尙欲計行藏。更蒙垂示丁寧戒。去惑昭然若發光。其二興起斯文大有功。存神過化豈終窮。發揮性理成圖說。整頓禮經與國風。已畫英雄麟閣上。更參鈞軸廟堂中。一時物望尤難釋。會見周家冢宰翁。次弟執義 遇 詩韻 陽村身世堪驚兩鬢霜。餘生焉得問蒼蒼。愧將舊學終無補。欲制頹齡豈有方。病入膏肓猶未死。名縻列爵竟難藏。卯君材力能强健。定向明時近耿光。自註。東坡弟子由己卯生。坡稱卯君。執義亦癸卯生故云。螢窓早著讀書功。此日堪憐未送窮。豈是踈狂違世道。秪應耿介有高風。執義時以言事落職 憂歡不在榮枯裏。進退惟憑用舍中。曉鏡莫嫌頭白早。蟠溪將問釣璜翁。次弟執義韻四首。轉呈吏曹諸公。陽村經邦爕理致隆功。四境黎元絶困窮。紫闥雲開瞻白日。黃扉天近播淸風。凡才盡入陶甄裏。寸木皆歸楔中。惟有汚溝遺斷在。未逢銀漢上槎翁。右上左政丞成公 石磷開國功兼佐命功。仁心常切憫人窮。早陪螢榻聞秋雨。今向鴒原惜晩風。會識寶刀埋獄裏。忍敎遺斷棄溝中。時來倘被推移力。圖報寧無結草翁。右上判書星山君李公 稷昵承綸綍贊王功。啓沃嘉謨豈有窮。宮漏聲中霑惠露。御爐香裏趁輕風。每將古聖陳筵上。能使羣賢入彀中。有弟才堪文翰任。可憐長作灌園翁。右上知申事黃公 喜濟濟羣賢共效功。早將經術各硏窮。甄明啓事山公法。雅健文章吏部風。用物不差權度內。搜才盡入網羅中。兄賢人樂吾何敢。有弟長爲田舍翁。右上參議以下諸公</text>
<title>奉賀金代言 汝知</title>,<text>入相銀臺正少年。先君芳躅子能傳。亨衢遠接靑雲上。逸翮高飜白日邊。七葉漢貂奚獨美。一枝仙桂㝡爲賢。我從丁巳門生後。喜倍常情實萬千。</text>
<title>用前韻奉賀金參議 自知</title>,<text>君爲宗伯又同年。今作比隣水火傳。遷秩榮光誰出右。絶倫豪氣浩無邊。掖垣補闕人爭慕。廷尉稱平世共賢。他日秉鈞知不遠。益勤天職應千千。其二功業須當及壯年。此心耿耿向誰傳。轉丸兩曜疾頭上。飄雪數莖生鬢邊。潘岳閑居堪作賦。顔回陋巷欲希賢。如君素薀經綸器。好佐明君應一千。</text>
<title>寄趙少監 須</title>,<text>少日來余問聖經。到今文藝謝藍靑。鄴侯架揷貪看讀。陶令尊盈任醉醒。勝友輔仁頻下榻。嚴親施敎每趨庭。介推自是忘論賞。如子何爲亦久停。其二回首芳年夢裏經。無緣留得鬢靑靑。羡他祖逖鞭先著。恠殺靈均我獨醒。小雪飄飄飛院落。寒梅粲粲照軒庭。定須良夜成高會。酬唱行杯且莫停。</text>
<title>寄卞參議 季良</title>,<text>憶昔相携宴笑言。春亭好是對梅軒。命途多舛吾猶屈。陽德方亨子獨欣。李杜文章誠莫敢。雷陳膠漆可同論。難紆長者乘車轍。雪覆衡茅晝掩門。</text>
<title>復用前韻。寄卞參議。一以稱美。一以自叙。二首</title>,<text>曾入朝廷對萬言。冕旒端拱御龍軒。聖情有眷時難遇。吾道增輝世共欣。桂折一枝香更妙。玉經三獻價方論。蹇余寧不斯文賀。昔日同遊圃隱門。其二多病人踈有是言。經時不見枉高軒。數奇濶世難爲用。計拙謀生未足欣。交道早從童稚密。親情須共弟兄論。蕭蕭鬢髮身將老。梁甫吟成不出門。</text>
<title>送堂兄鏡城兵馬使辛公 有定</title>,<text>鐵嶺關高接朔天。一方興廢幾千年。突奔胡騎相侵境。雜種夷人亦在邊。聖德春開新雨露。民心土著舊山川。願君善畫懷綏榮。直使功名邁古賢。</text>
<title>積城仇淵江亭</title>,<text>瀟灑江邊一草亭。眼前佳景妙難形。微風欲起波光動。細霧初飛雨氣冥。疊疊靑山臨石壁。雙雙白鳥落沙汀。家尊晩歲來怡養。幸我如今得問寧。</text>
<title>送琴正言 柔 還鄕</title>,<text>盛代曾爲諫院郞。人言列宿動輝光。昨辭北極雲霄迥。今去南州道路長。官渡碧波澄夕霽。驛亭紅樹染秋霜。莫將行止關懷抱。且盡離杯綠蟻香。</text>
<title>尹司成宅誥院會醉吟</title>,<text>司成貴邸秩初筵。誥院淸歡倍昔年。被酒翰林眞不俗。吟詩學士捴如仙。燭華搖颺風吹幕。人影欹斜月在天。自愧老生居座右。只將踈懶混諸賢。</text>
<title>題姪副令 踐 詩軸</title>,<text>吾家昆季每相隨。中有陽村獨白眉。天顯至情能睦族。儒宗重望更傾時。泰山梁木嗟何及。霽月光風恨莫追。幸是諸郞皆克肖。一門餘慶永無虧。</text>
<title>次韻贈姪奉禮 蹈</title>,<text>爲學從來必到頭。勤勤愼莫半途休。先君旣作垂模範。嗣子當期出輩流。陽德方亨良可喜。霜蹄暫蹶不須愁。願言更向書窓畔。無棄前功益講求。</text>
<title>送日本廻禮使梁牧使 需</title>,<text>扶桑古國在天東。來往須憑木道通。但欲交隣相講信。何曾掠境或要功。身穿鰲背煙橫碧。眼照鯨波日浴紅。早識吾公專對學。定將嘉報達宸聡。</text>
<title>送朴龍潭之任。以本舘薦得任。</title>,<text>幼窮經術故多材。命蹇中年尙草萊。學舘吹噓公議合。銓曹注擬郡章來。琴堂夜靜邀山月。鈴閣天晴對雪梅。不要龔黃陳迹說。盤根利器亦佳哉。</text>
<title>送呂生員 賓周 覲省還鄕</title>,<text>扣篋升堂歌鹿鳴。魁然才業出諸生。還鄕可喜親無恙。下第堪嗟志未成。官渡喚船微雪灑。驛亭班馬亂山橫。我今且效陽司業。更欲他年衣錦行。</text>
<title>送朴參議奉使日本</title>,<text>我后交隣信樂天。疇咨奉使得忠賢。定知和好無生釁。須要憑陵悔往愆。日出扶桑明島嶼。帆飛滄海割雲煙。喜將嘉報還朝早。彼此千年各晏然。</text>
<title>奉謝金參議 自知 惠肉食</title>,<text>病客呻吟擁敝裘。日高窓下尙蒙頭。家貧自恨無兼味。隣近偏逢送庶羞。摩詰一床誰肎問。相如四壁不堪憂。慇懃來訪又垂惠。感謝明公意疊稠。</text>
<title>送姪吉川君 跬 奉使赴京師</title>,<text>光被遐荒聖澤隆。東韓修貢仰仁風。高皇特賞家君美。我后常嘉國婿忠。廵狩燕京天不外。驅馳遼野暑方中。昔年舅氏曾朝覲。努力須當善譽同。</text>
<title>題露梁江樓</title>,<text>途中觸熱汗如流。行至江邊喜有樓。倚檻淸風吹露頂。捲簾佳景入回眸。白煙碧樹孤村晩。紅蓼靑菰兩岸秋。誰道濟川亭獨美。此來形勝㝡爲優。</text>
<title>瓊花圖</title>,<text>世子以古瓊花圖一幅。有四韻詩二首書其上者。出示書筵官。盖其花之貴畫之善詩之妙。皆絶無者也。但未知其畫其詩出於誰之手也。書筵諸官皆用其韻讚詠以進。余亦次韻。瓊花早識非常品。珍重良工畫作株。梅使謾傳聊與贈。竹君虛道不堪無。風流宛在三淸洞。題詠端爲萬顆珠。自古雖多從辦者。箇中眞態豈終誣。其二鉛華一灑淸縑裏。卽遣花開滿小株。玉骨換來偏窈窕。冰魂招得豈虛無。風輕苒苒飄香穗。露重團團疊水珠。天上人間曾未有。神仙枉駕孰云誣。其三風格孤高能絶世。古人已有愛爲詩。經營意匠誰揮筆。瀟灑仙姿自滿枝。淸影㝡憐多月夕。異香偏訝勝花時。願留光影長歡賞。安得西暉繫一絲。其四名花自古多相賞。旣作傳神又作詩。月朗仙壇森映樹。天晴禁苑璨粘枝。獨懷孤潔常持操。肎效繁華欲及時。迥出輿臺桃李輩。國香紛泊繡簾絲。</text>
<title>謁舅翁墳 在積城</title>,<text>五患皆無是格言。葬家吉凶不須論。山容迤邐圍塋域。水脉縱橫過洞門。露浥平蕪春已去。風嘶古樹日將昏。可憐琴酒平生事。獨瀉椒漿薦九原。</text>
<title>太祖神武大王挽章</title>,<text>十二龍孫五百年。人情思治實關天。得輿盛德難名狀。創業神功邁古先。勤儉曾同堯旣老。敬承還有啓能賢。豈圖今日遺弓劒。遏密臣民涕泗漣。</text>
<title>上昇大妃挽章</title>,<text>系本三韓積善家。天生婦德自柔嘉。好逑得被風詩詠。顯號曾揚寶冊華。宸極未終琴瑟樂。仙遊忽逐雨雲賖。今晨徹奠靈輀發。一國臣民孰不嗟。</text>
<title>驪原君室李氏挽詞</title>,<text>縱是人生自有涯。參差修短可勝悲。雙親無恙諸昆具。嘉耦方强幼子隨。奔月飄飄曾不住。歸泉漠漠竟難追。薤歌聲斷秋山路。滿目雲煙惱我思。</text>
<title>寄神孝寺栢庭上人 達祖</title>,<text>秋來情緖更悠悠。因憶空門昔日遊。夜倚松軒吟好月。晝尋苔岸濯淸流。平生計活當無變。浮世騰騫豈足求。早晩却成携手去。劃然相笑虎溪頭。</text>
<title>秋夜遣興</title>,<text>欹枕書窓睡未成。夜凉孤月掛簷明。蕭蕭露井梧桐落。喞喞空階蟋蟀鳴。長笛遙聞何處在。單衫方覺此時輕。顧余性僻樂幽獨。㝡愛蕭然氣味淸。</text>
<title>詠月</title>,<text>雨晴天氣更鮮新。片月淸光萬里均。關塞迢迢應伴客。庭除寂寂亦隨人。葦灰虧處知生暈。蓂葉成時見滿輪。烏鵲自飛深樹裏。玉琴聲斷暗傷神。</text>
<title>晩望</title>,<text>雲含雨意暮天陰。四野蒼茫暝氣沉。螢點平蕪相照色。烏爭高樹欲投心。遙遙見火知村遠。杳杳聞鍾覺寺深。一望煩胷聊盪盡。好將佳景入淸吟。</text>
<title>送尹先達</title>,<text>數年遊宦客松京。今日歸寧向古城。倚閭應待斑衣舞。題柱還成晝錦榮。郊外燒痕春已入。途中行色雨初晴。一樽酒盡分離後。早晩相逢更話情。</text>
<title>次韻都持平喜雨詩</title>,<text>自春徂夏亢陽深。休咎徵皆在我忱。滌滌土山空戴石。炎炎火日欲銷金。明君仰訴憂民志。上帝方回造物心。膏雨霈然時一下。喜看南畒稼如林。</text>
<title>醉中息樹下</title>,<text>陰陰高樹愛風來。醉裏披襟一快哉。詩好可拈淸興發。酒酣能挽壯心回。春歸花落鸎吭滑。晝永林深鳥語哀。誰識幽人閑氣味。蕭然隨意臥蒼苔。</text>
<title>雪</title>,<text>盡日天陰撥黑雲。晩來庭院雪紛紛。灑侵竹葉聲堪聽。飄上梅梢色未分。室冷却嗟難辦酒。窓明㝡喜細論文。靜中自是多情興。何必騎驢陌上奔。</text>
<title>虵洞茅亭奉簡朴鐵原</title>,<text>竟日團欒逞笑談。紛喧俗物不容參。草生池畔晴暉亂。樹壓簷前午影涵。龍峀天低松點點。鵠峯雲卷石巖巖。登臨自愛多閑適。更有深杯得共含。</text>
<title>題積城仇淵別業</title>,<text>前壓淸江後背山。一區形勝是天慳。縈紆細路田畦裏。隱映虛樓樹木間。芋栗滿園供異味。風煙隨處足奇觀。吾生㝡恨牽塵世。此地何當得自閑。</text>
<title>病中奉簡鄭先達</title>,<text>自笑平生誤許身。頭顱到此始知眞。氣虛無補常憂病。計拙隨緣不厭貧。朱紫要當分異路。薰蕕何至混爲隣。胡然墨子悲絲染。物理多端固有倫。</text>
<title>寄許正言 㤥 進退格</title>,<text>風采洋洋秉哲尊。少年才氣迥超羣。繡衣臺上霜威肅。錦帳垣中日色溫。衰世縱難行此道。上天終不喪斯文。春晴院落花如海。好約團欒置酒樽。</text>
<title>過龍野</title>,<text>乾坤和暖正年芳。春信先歸野柳黃。雲卷峯巒連碧洛。水流溪澗弄晴陽。稀微遠峀行將近。迢遞前程望更長。好是淸遊値佳節。放情隨處屢彷徨。</text>
<title>次獨谷賀金代言詩韻</title>,<text>見龍曾得出潛來。九五相須九二才。白玉久知藏孔櫝。黃金方喜築燕臺。銓曹翼翼樞機密。經幄諄諄蘊奧開。七葉漢貂奚獨美。白眉兄弟㝡良哉。</text>
<title>端午日在積城。奉謝尹宰臣來訪。</title>,<text>年年端午在京都。歌管樓臺伴酒徒。今日不堪多寂寞。何時更得共歡娛。煙橫極浦今猶古。雨霽前山有似無。多謝隣翁來慰客。慇懃袖裏自携壺。</text>
<title>次川寧新學詩韻寄使君</title>,<text>淸奇水勢與山形。千古寥寥秘地靈。考卜創成新學舍。立師精討古遺經。人煙密密閭閻闊。年糓穰穰府庫盈。曾聽使君爲政㝡。今來喜得共登欞。</text>
<title>宿開巖寺</title>,<text>石逕縈廻上翠微。放驢扶杖到禪扉。月明措大吟詩席。燈映闍梨入定衣。論道未知誰得道。應機爭似自忘機。曾聞一宿能成覺。我亦從今絶是非。</text>
<title>惠陰途中</title>,<text>身世飄然幾往還。客中流景損朱顔。違時不免窮途哭。刮目遙瞻古國山。漠漠煙橫村樹外。離離麥秀野田間。去留自是無拘礙。藉草臨流得一閑。</text>
<title>留後司偶吟</title>,<text>獨向斜陽靡靡行。蕭然滿目捴愁情。五侯池舘春無主。一代衣冠夢已成。霞映南江龍峀晩。雲橫北塞鵠峯晴。可憐當日英雄志。豈意如今只說名。</text>
<title>兪相國挽詞</title>,<text>白鬚紅頰映簪紳。故國方知有世臣。早向廟堂能贊化。晩從村野久怡神。浮生忽忽駒馳隙。大夢悠悠海變塵。我與賢郞曾忝契。一聞凶訃爲沾巾。</text>
<title>送副天使林行人 士英</title>,<text>遙遙海外使星臨。瞻望歡呼衆共欽。三統曆頒從夏數。十行書降布華音。聖朝聲敎通遐邇。侯國恩榮罕古今。採得風謠應上達。喜看天日照丹心。</text>
<title>送寧州金使君</title>,<text>曾向西原有政聲。隣州又作一麾行。此身自是多材幹。昭代斯能佐聖明。願借寇君奚獨美。重臨黃覇可齊名。何須執袂傷離別。他日承招荷異榮。</text>
<title>哭領議政權公 仲和</title>,<text>聦慧精通固絶倫。早年朝列領簪紳。向來故國非喬木。祗爲當時有世臣。儒術醫方曾致意。天文地理更融神。考終今日人皆羡。一品官高壽八旬。</text>
<title>從判華巖師神公求扇</title>,<text>炎雲赫赫日何長。湫隘蝸廬病在床。未逐蒼蠅紛嘬面。那堪白汗厚沾裳。慈悲旣濟三塗苦。熱惱當分一片凉。餘力儻垂仁者惠。眞同地獄化天堂。</text>
<title>次姪奉禮 蹈 賀鄭正郞 賙 詩韻</title>,<text>入參朝列出遨頭。歷仕當年已顯休。射策更能登上第。飜身喜得作名流。兵曹掌選人皆羡。誥院裁綸子豈愁。自愧老生妄尊大。從前不學李邕求。</text>
<title>重陽日。與諸同僚登高。醉中吟成。</title>,<text>去年重九此登臨。滿揷黃花共醉吟。豈謂一官猶滯迹。得從諸子又開襟。整冠藍澗眞佳興。落帽龍山亦賞心。月下婆娑爭起舞。不知歸路夜將深。</text>
<title>病吟</title>,<text>病中彌月不梳頭。滿面飛蓬未遣收。柴戶雪深人寂寂。茅簷日落鳥啾啾。身疲㝡愛偏多睡。迹滯猶思更浪遊。冬月玄冥方用事。開箱喜見黑貂裘。</text>
<title>乙亥五月。授中部敎授發新都。</title>,<text>國都門外射朝陽。馬踏平蕪露氣光。出倅當年曾見黜。離羣今日更堪傷。山城邐迤連華岳。馹路招遙接綠楊。此去莫言違素志。誦傳猶可植綱常。</text>
<title>病中得句寄金生 愔</title>,<text>天容慘惔北風寒。一片斜陽半在山。點點昏鴉歸已盡。啾啾棲鳥倦初還。蕭條草木三秋後。飄忽光陰一瞬間。抱病起登高閣上。憶君回首久盤桓。</text>
<title>因崔生之行。寄星山李生。汝信</title>,<text>陳迹茫然似夢中。憶曾游學在芹宮。關山迢遞人何處。霜露凄凉雁半空。遠別此時音信絶。相逢幾日笑談同。短檠舊業須無倦。會見詩塲卓立功。</text>
<title>到仇淵</title>,<text>愛此村中意味閑。留連旬日不知還。重重石壁長湍渡。欝欝松杉紺岳山。被野牛羊斜日外。隔林雞犬淡煙間。踞床獨坐高亭晩。四顧茫茫眼界寬。</text>
<title>送天使端木 孝思 還朝</title>,<text>孔門諸子揔英奇。端木尤稱穎悟資。賴有雲孫能嗣續。昵承綸命誕敷施。象賢酷似終聞性。專對堪誇久誦詩。正値皇威淸朔漠。應將巨筆勒豐碑。自注。時朝廷方有北征之擧故云。</text>
<title>題尹桐軒 紹宗 詩卷</title>,<text>古往今來世。光風霽月天。杏壇春▣▣。▣▣▣▣▣。</text>
<title>漫興</title>,<text>凉吹動疎簾。閑禽語深樹。蕭然一窓下。高臥望龍峀。</text>
<title>雨夜</title>,<text>小苑蟲聲響。空階雨滴多。家人具燈火。團坐▣▣▣。</text>
<title>寄春亭子</title>,<text>奔走九街裏。馬蹄塵上衣。故人早見噵。白日▣▣▣。</text>
<title>申判事宅梧桐</title>,<text>桐生才二歲。已有綠▣▣。淅瀝秋聲▣。▣▣▣▣▣。</text>
<title>次李敎授韻。奉呈▣▣國</title>,<text>早展匡時略。仍成遁世名。松亭塵不到。酒罷▣▣▣。</text>
<title>次李生員詩韻</title>,<text>夙昔未償題柱志。如今徒有采薪憂。讀書燈下三年苦。幾日朱衣自點頭。</text>
<title>有感 四首</title>,<text>强顔循俗豈爲眞。明月蒼波欲放身。兆喜出田應有驗。後車同載釣璜人。其二平生晦迹養天眞。拖玉腰金豈我身。龍臥草廬應有待。却嗟昭代薦無人。其三終古侯王自有眞。十年奔走豈謀身。果哉忘世元非義。孔聖深嗟荷蕢人。其四遯世逍遙不是眞。莫如功業見吾身。謝安一爲蒼生起。非復東山引興人。</text>
<title>寄卞校勘 季良</title>,<text>柳絲裊裊黃金嫰。梅萼姸姸白雪濃。此是春光偏早處。詩家淸興畫家工。次梅軒韻 春亭軒梅月下吹香遠。庭草春深入眼濃。中慮從來才思妙。料應詩語轉多工。</text>
<title>早春</title>,<text>巷柳搖黃澗草靑。風光如此助詩情。旁人豈識新春興。只待紛紛花滿城。</text>
<title>次卞堂後詩韻</title>,<text>微波不動小池塘。新長苔痕欲上墻。簷外濛濛終日雨。也應催放一春光。</text>
<title>題水精寺</title>,<text>溪水潺湲石逕斜。乘閑步屧訪僧家。深山草樹皆春氣。㝡好松間躑躅花。</text>
<title>廢漁磯</title>,<text>水邊蒼石疊成臺。草沒沙崩岸欲頹。回首乾坤塵漠漠。子陵歸後更誰來。</text>
<title>晩眺</title>,<text>孤村暝色樹參差。閃閃寒鴉獨去遲。野逕蒼茫煙靄外。樵人一笛夕還時。</text>
<title>聞新燕</title>,<text>院落深深晝景晴。簷前一燕受風輕。慇懃自向幽人語。似道經年久別情。</text>
<title>約卞堂後同訪閑齋</title>,<text>桃紅李白正花時。天氣和柔日色遲。詩酒相從何處好。須成一醉習家池。</text>
<title>丁卯八月。授長興庫使。口號。</title>,<text>自愧杉楠是不材。陽春德澤霈然開。縉紳先進皆相道。我亦曾經此職來。</text>
<title>次韻寄李敎授 二首</title>,<text>秋客迢遞雜陰晴。客裏難禁百感生。南望華山行在所。區區只有此心明。其二吟詩馬上愛新晴。剩得年來大瘦生。樗散誠宜爲敎授。誰知吾道十分明。</text>
<title>泛舟上舟巖 二首</title>,<text>十頃平湖徹底淸。晩山秋色畫圖明。扁舟短棹中流久。始信漁翁愛濯纓。其二苔封古石揷中流。人迹相通一葉舟。擧酒哦詩秋色裏。却疑身已到瀛洲。</text>
<title>過桃源驛</title>,<text>豚柵雞塒八九家。秋陰欲轉日初斜。桃源本是荒唐說。此地稱名更謂何。</text>
<title>黃橋</title>,<text>曾讀松都八詠詩。黃橋晩照㝡關思。今來正値黃橋晩。一詠前詩一解頤。</text>
<title>王昭君 自註。用家兄陽村韻。</title>,<text>自恃紅顔滿鏡春。賂工求媚肎從人。琵琶已作胡兒語。塚上千年草色新。原韻 陽村朔雪漫天不見春。妾身曾是漢官人。琵琶一曲知音少。千載分明怨恨新。夢裏頻遊漢苑春。依然自負出羣人。覺來却對氈帳雪。怨恨時時舊益新。</text>
<title>擊瓮圖</title>,<text>虎雛已有窺牛意。鷹子曾含擊鳥心。况是人爲靈萬物。寧無氣量至雄深。次韻 陽村玉斗碎時虧覇業。珊瑚擊處有驕心。爭如幼日多奇氣。倉卒全人慮已深。救人豈有從井理。投鼠皆知忌器心。拯溺不勞濡手足。早知君實智謀深。</text>
<title>次韻送淮月軒長老還山 三首</title>,<text>天涯縹渺是何山。出峀孤雲日夕閑。行脚飄然攀不得。定應趺坐對龕間。其二路入靑山錫杖飛。應從猿鶴淡忘歸。虎溪三笑眞奇事。自愧塵中未拂衣。其三寶刹無塵夜向深。松風江月共淸心。儻能喚酷文公夢。一宿何當聽梵音。</text>
<title>題仁山贈五臺山僧</title>,<text>仁者從來必樂山。上人棲息白雲間。巖花谷鳥皆吾友。會向春風共取閑。</text>
<title>雲上人雪岳負暄堂詩 幷序</title>,<text>易曰雲行雨施。品物流形。盖天之於萬物。必降澤以成之。所謂時雨化之者是已。若夫雪也。當閉塞成冬。涸陰沍寒之時。何賴於生物乎。然坤陰才盡。復陽已萌。天地之心。於是乎在。普濟旣命之以雪岳。而牧隱又扁之以負暄。其旨微矣。吾師其致思焉。其詩曰。積雪難分谷與陵。風鳴萬窺暮寒增。數更已盡香盤火。坐待簷前曉日昇。</text>
<title>送雪岳上人</title>,<text>尋師萬里道途長。江月依然似古鄕。吳地越山何處盡。歸來還在負暄堂。</text>
<title>次卞校勘見贈詩韻 二首</title>,<text>壯歲功名莫遣慵。靑雲路上奮高蹤。直從芸閣遷西掖。鳳沼春波綠更濃。其二與世相踈意轉慵。宦途車馬厭追蹤。家貧亦有忘憂物。爛醉惟耽睡味濃。</text>
<title>四十自頌吟 幷序</title>,<text>記曰人生四十曰强而仕。孔子曰四十而不惑。孟子曰四十不動心。盖四十。君子道明德立之時也。而於此不能有所成就。終其身復何望哉。故孔子又曰四十五十而無聞焉。斯亦不足畏也已。聖人斷以四十爲言。所以勉人及時進學也。余年已四十有三矣。果能强而仕歟。不惑歟。不動心歟。若未能然則其無聞而不足畏者。正余之謂矣。君子之棄而小人之歸。已自不能免也。雖曰往不可諫。來猶可追。七年之病。求三年之艾。非百倍其功。不足以致之。故自頌自咎。且以自勵焉。嗚呼晩矣。嗚呼晩矣。姑作小詩以見意云耳。日月跳丸忽轉頭。仲尼川上歎悠悠。年餘四十猶爲我。開卷時時悔未休。</text>
<title>成均館。喜金獻納，柳正言入學。作詩以贈。</title>,<text>高步靑雲畫省郞。豈圖今日共升堂。諸生拭眼觀風采。爭道斯文別有光。</text>
<title>禮曹宴。次天使陸主事詩韻。譏老人簪花。</title>,<text>畫堂開宴賞春時。年少風情也合宜。白髮簪花君莫恠。美人歌舞勸金巵。</text>
<title>送許持平赴任楊根</title>,<text>咸司憲作觀風使。許雜端爲守郡郞。想得公衙相會處。一方應振一臺綱。自註。咸觀察處亦書送。兩公相遇則必記吾此詩矣。</text>
<title>寄咸觀察使 傅霖</title>,<text>聞說溫泉在白州。人人沐浴病能瘳。年來更覺沈痾甚。湢室煩公爲我修。</text>
<title>入直次許獻納詩韻 二首</title>,<text>銀燭生華錦帳香。夜深風送漏聲長。身遭二黜批三下。自愧還爲諫院郞。其二一時同舍每追隨。忽見閑忙却背馳。豈意不材仍獨在。新僚亦是舊相知。</text>
<title>聞卞博士親事成寄呈</title>,<text>夭桃初發標梅衰。正是風光㝡好時。遙想門闌多喜色。盍簪何日共傾巵。</text>
<title>同年金少尹寄詩一絶。兼惠山藥。次韻二首。又別用韻二首奉謝。</title>,<text>役役東西久宦遊。居然添得鬢邊秋。羞君物外成肥遯。明月滄波泛釣舟。其二老大追思少小遊。光陰忽忽幾經秋。親朋四散難相遇。安得江南共理舟。其三信使來傳尺素書。兼將山藥寄吾廬。投桃報玖雖難得。自有丹心不變初。其四開封喜見故人書。知得江村好結廬。我亦從今思逝矣。卜隣交道保終初。</text>
<title>寄韓州使君</title>,<text>杳杳韓山接海堧。牧翁墳草又經年。須知衣鉢相傳意。特慰吾廬嗣子賢。</text>
<title>題必林村舍</title>,<text>少因多病氣昏昏。見黜明時合物論。還愛幽居眞味在。一犂春雨杏花村。</text>
<title>伊彦途中</title>,<text>春郊雨過燒痕靑。行盡長亭與短亭。臨水孤村如畫出。數枝紅杏映柴扃。</text>
<title>次金先輩詩韻</title>,<text>鐵嶺關東碧海頭。聞君舊業在宜州。蓴羹鱸膾饒秋興。安得飄然一往遊。</text>
<title>尋卞兼博不遇</title>,<text>茅茨寄在淺山隅。逕引門前草欲蕪。暇日相尋還不遇。懶回鞭轡向塵區。</text>
<title>偶成</title>,<text>風雪蕭蕭亂打窓。寒威凜烈未能降。日高小店無煙火。喚取隣人索酒缸。</text>
<title>夜憶卞校勘。復用前韻。</title>,<text>雪滿中庭月滿窓。有懷難得我心降。思君不見歌聲苦。誰與今宵醉倒缸。</text>
<title>題李翰林 垠 卷 戊辰科壯元</title>,<text>戊辰貢擧是吾兄。供奉當年獨有名。今日遠分鴻雁序。愛君還似一家情。自註。時家兄陽村謫在全羅金馬郡。</text>
<title>寄王佐郞 裨 因事見拘俄得釋</title>,<text>宦路崎嶇阻且長。幾人奔走馬玄黃。明公自有追風質。一蹶霜蹄豈足傷。</text>
<title>贈神上人</title>,<text>夜深方丈一燈明。穩坐蒲團睡未成。石鼎煎茶香滿室。談餘最好聽松聲。</text>
<title>入關扈從</title>,<text>玉階仙仗正森嚴。穆穆龍顔坐向南。何幸微臣隨輦路。紫金班裏一靑衫。</text>
<title>吏曹李佐郞宴同僚。醉題。</title>,<text>酒滿金樽客滿堂。佳人舞袖暗生香。明年此會知誰辦。中有狂生興㝡長。</text>
<title>馬上</title>,<text>馬上吟詩愛月明。煙中山色畫圖成。行行漸近垂楊下。人倚高樓一笛聲。</text>
<title>謝春亭來訪</title>,<text>杜門終日坐無聊。鳴鳥殘花更寂寥。㝡喜故人來枉駕。醉吟佳句共逍遙。</text>
<title>雨晴。次金少監韻。</title>,<text>陰陰高樹雨初晴。忽聽新蟬第一聲。睡起西窓簾半捲。斷虹殘照映孤城。</text>
<title>陪鄭丈淸溪壇拜星</title>,<text>碧松陰下古仙壇。夜靜山空月色寒。淸醮方陳心正肅。依然玉輅降雲端。</text>
<title>迎賓舘樓。待同僚諸公。</title>,<text>獨上高樓曉日新。早來難待後來人。久憑橫檻頻回首。宣義門前滿路塵。</text>
<title>次金直提學詩韻</title>,<text>再爲應敎我何堪。每被宣招祗自慙。早識才名能絶類。也宜三字帶華御。</text>
<title>次趙少監 須 見寄詩韻</title>,<text>茅茨低小是吾廬。雪擁門前不掃除。多謝明公頻枉駕。對床簷日共看書。其二迂懶違時獨愛廬。不聞諸子有新除。一窓風雪蕭蕭夜。挑盡寒燈坐讀書。其三病夫幽獨守窮廬。忽忽光陰逼歲除。欲借蘇文與陶集。鄴侯家裏本多書。</text>
<title>次陽村韻。賀姪吉川君 跬 生子。</title>,<text>年少乘龍駙馬君。揚揚昭代獨承恩。祥符吉夢生男子。聯接金枝玉葉孫。其二下嫁王有聖君。二南風化九天恩。本支百世形家頌。麟趾深仁及外孫。其三九二臣逢九五君。偏承晝日接三恩。又蒙帝乙曾歸妹。幹蠱郞生奉祀孫。喜聞兒子吉川君又産一男 陽村吾家曾說九封君。累世偏蒙雨露恩。此日光榮應倍舊。眼前已見兩王孫。</text>
<title>次浩亭韻。贈金醉翁詩 幷引。</title>,<text>余平日披閱典籍。尙論古人。以爲三代以下之人物。求其節義之高去就之正。則有如晉之靖節先生者盖寡。余持此論久矣。今金醉翁雖未得一被容接。伏讀浩亭先生詩與序而知其爲人之大槩。切意有慕乎古人而能自好者耶。於是依韻賦三絶。用陶語以寓意云。竹深松古菊寒花。野興秋來更覺多。縱未能詩還愛酒。可憐風味似陶家。其二長醉昏昏落眼花。酒中深味此偏多。何須更覔南山句。欲辯忘言是自家。其三三逕荒荒翳草花。日長惟有鳥聲多。早知形役非天命。松菊猶存喜到家。</text>
<title>送琴正言 柔 還鄕</title>,<text>極目長江衮衮來。濟川亭上久徘徊。送行留別傷心處。且索囊錢辦一杯。</text>
<title>次司諫院直舍諸公韻</title>,<text>昔年曾得齒諸郞。白首無成笑老唐。今日重來還自愧。未能隨遇用剛膓。</text>
<title>入直諫院。看舊題詩有感。</title>,<text>開箱閱得舊題詩。歲月悠悠幾變移。班序漸高身漸老。愧無才効補明時。</text>
<title>試院次卞直舘韻</title>,<text>早知光景苦難留。更對殘花恨未休。試院一來經十日。此身無計得遨遊。乙酉三月。以試員同權中慮入留後司。經十餘日。始花之未開者且落矣。感詩詠懷呈中慮。春亭與君㘅命此淹留。流轉風光未肎休。看着杏花開又落。一年眞箇負春遊。</text>
<title>病中奉贈虞庭李相國二絶</title>,<text>賤子年來病患稠。杜門朞月抱沉憂。養生雖在方書具。藥物還嗟未易求。其二吾生學淺不求知。應敎何圖得再爲。病裏難堪頻被召。願公敷奏更遷移。</text>
<title>復用前韻謝虞庭</title>,<text>平生慕德意重稠。今日偏蒙解積憂。已得通神難得藥。病夫除此更何求。其二忠在朝廷屬望稠。濟時行道自爲憂。再盟帶礪超前古。莫謂封留已足求。其三年踰不惑亦無知。彫篆猶嫌未易爲。遇事心煩茫失措。會通安敢得推移。</text>
<title>時因事。一時同僚皆屬散。因題一絶寄諸郞。</title>,<text>西掖追隨似夢中。自憐身世有窮通。秋堂終日書空坐。想得諸郞此意同。</text>
<title>奉簡翰院諸僚長</title>,<text>三字冰御已足誇。更兼應敎㝡光華。重來翰院叨居右。壁上無名獨可嗟。</text>
<title>花落</title>,<text>花落庭中滿紫苔。東君何得暫時開。一園桃李空多葉。爲送春風更擧杯。</text>
<title>謾成</title>,<text>北窓眠罷午陰凉。啼鳥喃喃日正長。卧看浮雲還自笑。滿空來往有何忙。</text>
<title>次卞校勘見寄詩韻</title>,<text>梅發軒前我獨誇。暗香踈影儘婆娑。春亭縱識東風面。早見天心只此花。</text>
<title>寄金生員</title>,<text>殘燈欲滅月穿紗。慷慨情深獨晤歌。擧世滔滔靑紫貴。可憐珠玉委泥沙。</text>
<title>對月有感 二首</title>,<text>不才敢望人將薦。直性多爲世所嫌。惟有月華如舊識。夜來故故入虛簷。其二列宿森森片月孤。坐看庭樹繞枝烏。夜深不寐燈生暈。自恨危時昧遠圖。</text>
<title>送姪副令 踐 歸忠州德坪村</title>,<text>好去春風江上村。桃花流水映柴門。武陵仙境無人識。肎許漁翁一泝源。</text>
<title>奉贈兼司成鄭漢城</title>,<text>早向春官共對揚。中間換盡幾炎凉。遙遙南北空相憶。何幸今朝話一塲。</text>
<title>偶吟呈同僚諸公 二首</title>,<text>先聖先師德愈香。彝倫萬世示君王。桓榮稽古吾何敢。童習紛如鬢欲蒼。其二鋤畒當年尙帶經。拔茅今日得揚庭。同僚義有如兄弟。心赤能令眼亦靑。</text>
<title>次陽村韻。送權侍史 弘 點馬赴義州。</title>,<text>鴨江秋晩碧波寒。使節徘徊卸馬鞍。玉潔陽和風采美。邊人共導是仙官。</text>
<title>謝富平府使惠紫蠏</title>,<text>江郡秋來紫蠏肥。漁人釣得月中歸。寄來助我重陽會。痛飮狂歌竟落暉。</text>
<title>十月初一日入直諫院。次許獻納詩韻。</title>,<text>一年三度此還來。不識從今又幾廻。忝作諫官頻被劾。尙思忠義未忘懷。</text>
<title>奉寄黃判書 喜</title>,<text>早上黃扉相業隆。乞身今日樂無窮。臨江別墅塵喧遠。白鳥滄波一望中。</text>
<title>殿試日。慶會樓偶吟。</title>,<text>百尺高樓勢若飛。滿池春雨柳依依。諸生旣醉承恩重。更得麻衣換錦衣。</text>
<title>河文學 演 書一絶。次其韻。</title>,<text>帝王心學有從來。儲后書筵日日開。敢望桓榮稽古力。但歌輝潤每舍杯。</text>
<title>奉贈金判牧隣丈 自知</title>,<text>逢蹇年來久杜門。是非公道任喧喧。丈人本不如吾厄。何事明時亦阻恩。其二軒盖何人訪我門。日長惟聽鳥聲喧。退居更覺安閑味。隨處無非感聖恩。</text>
<title>偶吟 二首</title>,<text>久防賢路立朝行。奉日尋常近耿光。福過災生常理耳。敢將休咎問蒼蒼。其二疎慵端合早休名。尙戀明時欲効誠。五十年來何事業。一朝還作白衣生。</text>
<title>聞尹參議 臨 超拜捴制奉賀</title>,<text>憶昨同收詔獄中。天威一動電隨風。聞君特被恩榮重。我亦彈冠喜不窮。</text>
<title>聞慶安公主殂。悲痛嗚咽。情不自已。遂形於詩。</title>,<text>天敎仙子賚王家。二紀光陰若逝波。應是飄然乘鶴去。廣寒宮裏伴姮娥。其二父王母后德如天。英邁儀賓正少年。玉貌依俙魂寂寞。應垂浩劫恨綿綿。其三尙主封君古亦稀。肅雍穠李媚春暉。鳳簫聲斷秦樓月。惆悵乘雲竟不歸。其四陽村當日顯吾門。永慕長嗟淚眼昏。豈意慶安今又逝。大空冥寞自無言。</text>
<title>同年諸公會朴判書 信 宅。餞我原州之行。次春亭韻。</title>,<text>交情必欲似鴒原。管鮑平生有舊恩。五馬如今山郡去。何時更得共論文。其二吾生曾得賁丘原。盛代偏蒙雨露恩。敢望道州陽刺史。雖勞撫字亦能文。</text>
<title>閔孝嗣告別歸春川。因寄江原監司李公，春川都護尹公。</title>,<text>關東別境卽仙間。浩浩滄溟疊疊山。到處樓臺如畫裏。幾携紅粉醉開顔。其二昭陽江上又秋風。琴閣仍看月滿空。應向京華勞夢想。宣麻不久下天中。</text>
<title>惠民局廳事後。有小池種蓮。花方盛開。壁上有周濂溪愛蓮說。乃漁村孔伯拱所書也。悵然有懷。書二絶。</title>,<text>開窓坐見小池平。風動荷花香益淸。始信濂溪君子說。令人相對絶塵情。其二漁村筆法世無倫。瀟灑風儀亦出人。壁上忽看遺迹在。悵然難禁一傷神。</text>
<title>又書一絶。呈僚長河監司 自宗。</title>,<text>我視明公若父兄。昔年聞說有高名。幸爲同列慙非分。况復兒郞是友生。</text>
<title>虵洞樓</title>,<text>小樓當道絶輪蹄。午睡初酣日已西。喚起江南千里夢。喃喃幽鳥傍簷啼。</text>
<title>途中卽事 三首</title>,<text>草沒人蹤線路橫。乘閑今夕杖黎行。日沉西嶺墟煙合。獨立蒼茫放野情。其二歸途暗淡暮煙橫。草露霑衣信脚行。四顧寂寥誰與伴。只應明月㝡多情。其三溪水潺湲一帶橫。褰衣時度小橋行。吟風弄月閑遊子。逸興超然不世情。</text>
<title>四皓圖</title>,<text>嬴氏君臨方酷烈。見機曾不俟終日。脫身塵外紫芝歌。漢帝區區何爲屈。</text>
<title>送金先達 愔 登第還鄕</title>,<text>少年金牓第三人。冠世聲名藉藉新。萬里靑雲生脚底。立揚能得孝雙親。其二游學京師旅寓人。還鄕今日錦衣新。定知賀席高堂上。一笑稱觴慶老親。</text>
<title>夜臥</title>,<text>浮雲掩月尙熹微。更有凄凉小雨飛。窓外芭蕉聲淅瀝。不敎孤夢故鄕歸。</text>
<title>重陽日有感</title>,<text>爲底良辰不擧杯。可憐一去隔年來。黃花亦識幽人意。雨後籬東猶未開。</text>
<title>園中寄南隣鄭學諭 旅</title>,<text>一園羣木翠相重。夏簟無塵午影濃。散髮尋常幽興極。何人有意此來從。</text>
<title>十五夜偶吟</title>,<text>暮雲收盡碧天遙。三五蟾光掩別宵。獨傍松陰成散步。箇中淸興隔塵囂。</text>
<title>禁內庭松吟次韻</title>,<text>亭亭老幹昔誰栽。漏洩春光雪裏廻。根托禁林淸勝地。寒聲蕭灑出風埃。</text>
<title>守歲夜</title>,<text>孤燈寂寂欲三更。盤上椒花頌已成。臘盡春生分一夜。乾坤元氣自流行。</text>
<title>正錄所次李兼博詩韻</title>,<text>邪說紛紛惑世喧。古今天地道常存。幸逢盛代崇儒術。樂與諸生共討論。</text>
<title>復用前韻</title>,<text>地僻門無車馬喧。吾曹只有二三存。裁詩排悶詩還拙。獨把塵編强自論。</text>
<title>九齋破會日。權生尙均爲直赴第一生。以詩贈之。</title>,<text>才名藉藉正芳年。夏課聯文絶比肩。他日更應遊此地。定知先過八花磚。</text>
<title>次南先生韻題正錄所</title>,<text>入學談經是所求。團欒酩酊亦堪留。頹然醉臥忘歸意。晩景寒鴉集樹頭。</text>
<title>次洪進士鸎詩</title>,<text>春盡鸎兒出谷深。綠楊枝上弄淸音。誰將裊裊千條線。得繫熒熒一片金。</text>
<title>村居晩景 二首</title>,<text>小溪曲曲繞門前。桑柘蕭條帶暮煙。聞說老農相聚語。大田多稼屬豐年。其二暮天窈窈日初斜。孤橫飛帶落霞。出谷鍾聲知有寺。隔林樵唱認還家。</text>
<title>十一夜坐詠</title>,<text>吟詩遣興坐移時。一點孤燈燼已垂。待見梅梢新月上。夜深人靜閉窓遲。</text>
<title>謾成</title>,<text>茫茫天地此身微。春服依然一布衣。千載杏壇風月古。須從童冠詠而歸。</text>
<title>睡起</title>,<text>風日淸和別院深。忽聞嘉樹變鳴禽。午窓睡覺無相伴。坐詠新詩撫玉琴。</text>
<title>過桃源驛</title>,<text>山前索漠數家村。白日人稀鳥雀喧。舊俗避秦今在否。傷心忽忽問桃源。</text>
<title>訪閔先達不遇</title>,<text>春歸院落綠陰深。睍睆黃鸎載好音。客至彷徨還欲去。自期他日更相尋。</text>
<title>月夜</title>,<text>庭院沉沉月正明。夜深天氣不勝淸。滿身花影橫斜裏。浪詠新詩杖屨輕。</text>
<title>水月菴岾</title>,<text>草深微逕繞山腰。回首村林漸漸遙。白鳥滄波無限好。悔予行役在今朝。</text>
<title>謾成</title>,<text>庭樹婆婆午影凉。靑靑草色向春陽。却嫌俗物來經眼。獨倚晴窓入睡鄕。</text>
<title>暮雨</title>,<text>踈踈細雨暮山前。嗚咽溪聲靜入聽。何處人家煙火起。東阡南陌漸沉冥。</text>
<title>次韻題妙覺寺淳上人房</title>,<text>門外喧塵咫尺間。尋僧笑語㝡淸寒。留連又借禪窓睡。須把浮生夢裏看。</text>
<title>午歇</title>,<text>綠楊芳草擁長堤。暫卸征鞍馬再嘶。摘取蕨芽成野飯。忽看斜照在山西。</text>
<title>到積城村舍</title>,<text>地僻村家入夜歸。蕭條煙火語人稀。信他老馬能知道。縱轡偏憐月滿衣。</text>
<title>次韻題末院樓</title>,<text>山下長江江上樓。淸風明月幾春秋。登臨酷愛天慳境。忘却歸程盡日留。</text>
<title>次李敎授韻。奉獻趙相國。</title>,<text>罷相怡神世慮微。日長幽墅客來稀。一身素蘊經綸器。定向明時更發揮。其二松間枕簟好風微。雅量如公省見稀。自幸卜隣蒙顧遇。敲門日日肎相揮。</text>
<title>對梅贈之</title>,<text>南枝生白雪中開。瀟灑曾無一點埃。我是昏昏塵所累。對渠深愧不如材。</text>
<title>代梅和之</title>,<text>李白桃紅今未開。誰能知我凈無埃。移根幸托高軒畔。感却明公護散材。</text>
<title>豆迷遷。次奉安驛壁上詩韻。</title>,<text>山腹蜿蜒棧道斜。行行盡處有人家。天寒日暮風吹緊。回首長江浪作花。</text>
<title>賀金參議 自知 禱松岳得雨</title>,<text>松岳巖巖鎭國都。祠前禁籞掛雲衢。知公德與神明合。一雨滂沲萬物蘇。</text>
<title>寄金參議</title>,<text>諫章三上未回天。退臥閑居白日眠。耿耿此懷誰與說。明公應亦記年前。</text>
<title>權校理家梅花。次卞直館韻。六首</title>,<text>君家境靜遠氛埃。㝡有寒梅正好開。竟日團欒看未足。參橫月落也須來。其二吾家軒迥不生埃。手種梅花一樹開。坐對胸襟能自潔。暗香時逐好風來。其三樛枝冷艶淡無埃。漏洩春光未臘開。讀易旣從康節學。吟詩肎許放翁來。其四晴窓暖日動香埃。淡淡梅花也自開。驛使初回千里外。故人遙寄一枝來。其五玉質輕盈迥脫埃。羣芳未動獨先開。吾生愛此眞成癖。乘月黃昏盍亦來。其六几案曾無一點埃。盆中灑落小梅開。早知氣類能相合。吾子寧容俗士來。</text>
<title>興天寺風琴</title>,<text>崢嶸傑閣上摩天。風觸哀絲四面懸。日午僧窓喧暫息。似聞笙鶴落雲邊。</text>
<title>奉謝李參議惠膰肉</title>,<text>鼎肉來從廟祭餘。恩光赫赫滿窮廬。病夫口苦經旬臥。㝡喜今朝代糲蔬。</text>
<title>次柳掌令韻</title>,<text>擧世滔滔盡醉眠。獨醒無後亦無前。栢臺霜令雖難振。一片丹心徹九天。其二世緣渾似一塲眠。豈慮榮枯代眼前。物議紛紛無足恠。但當涵養此心天。</text>
<title>途中吟</title>,<text>昨當言路觸夫威。散秩今朝舊業歸。世上升沉何足慮。此行眞箇古來稀。</text>
<title>次鄭獻納韻</title>,<text>初來西掖値春歸。光景留歡恨有違。倐忽又驚秋欲半。可堪庭綠露華微。</text>
<title>奉送豐海節制使柳公。次鄭府尹韻。</title>,<text>關西猛將有威容。小范胸中已服戎。會見兩朞還率日。出車華宴美成功。</text>
<title>奉贈兼司成鄭漢城</title>,<text>長二今年得舊儒。摳衣弟子敬趨隅。愧將孤陋參僚末。神盡時時謁大巫。</text>
<title>偶吟呈同僚諸公</title>,<text>三年光景夢中經。又見皚皚雪滿庭。小栢歲寒猶未改。料應他日拂雲靑。</text>
<title>寄金參議</title>,<text>朔吹搖空積雪深。比隣尙亦絶招尋。歲將改律靑陽動。準擬鸎花日共吟。</text>
<title>奉寄柳大提學 寬</title>,<text>持身有度出言章。再入烏臺振紀綱。投紱如今開綠野。圖書一室熱名香。</text>
<title>寄永嘉君 權弘 二絶</title>,<text>柳影初齊蔭綠池。貼波新藕欲生時。幅巾藜杖蒼苔岸。寓興居然作好詩。其二新構華堂在翠微。檻前花竹弄晴暉。賢侯雅量誠難見。日玩圖書忘世機。</text>
<title>十二月初五日偶吟 二首</title>,<text>游泳明時雨露天。每隨羣彦躡華聯。赤心報主還無術。日夜惟知祝萬年。其二禍福分明上帝臨。一毫私僞敢容心。陽春布令知何日。矯首天門望德音。</text>
<title>自叙 三首</title>,<text>非才却得混諸賢。馳騁名途或後先。日拙心勞終見斥。閑居獨自閱塵篇。其二功名富貴欲長終。材大仍須命又通。自揣吾生多不逮。閑吟咄咄謾書空。其三庸劣雖非可用材。自無塵念汚靈臺。九臯鳴鶴誠彌切。會見天門一豁開。</text>
<title>投宿田舍</title>,<text>一片團茅隱麥畦。淋漓雨滴短簷低。濕薪爇火煙橫戶。酸淚凝眸入欲迷。</text>
<title>贈門生金正字 子鏗</title>,<text>山水關東景亦多。海棠偏好映平沙。欲歸未得身今老。思與乘舟聽釣歌。</text>
<title>次同年鄭郞將 俊 韻</title>,<text>誰識羈棲不耐愁。故園回首路悠悠。有求未稱從來意。倐忽又逢搖落秋。</text>
<title>辛巳重九日。同諸公登龜山寺北峯。</title>,<text>九日登高古所傳。來尋紫洞陟層巓。塵中積慮皆消散。望極西南海接天。</text>
<title>次家兄贈閔殿中 繼生 詩韻</title>,<text>脫却春衣典酒家。對樽終日共看花。縱然席上無絃管。忽聽鸎兒世外歌。其二一株垂柳半藏家。殘絮飄風掃落花。惱殺人情玆已極。不堪傾耳更聞歌。</text>
<title>海棠花</title>,<text>衆芳彫謝始開花。露浥猩紅世所誇。更有暗香風際動。倚欄終日惜年華。彭淵材五恨。海棠無香居一。而先君詩云暗香風際動者。盖以蜀之昌州種。有色有香。故楊庭秀詩亦云香曬絇絲。</text>
<title>哭權領議政致仕 仲和。公之事迹可述者多。難以一二首盡。故如此紛紛云耳。</title>,<text>一齋文德冠儒宗。総揆當年獨奮庸。經術相門韋氏在。今公亦襲醴泉封。其二少年金榜占科名。揚歷淸華佐聖明。賴及八旬無恙日。門生又見領門生。其三宅居窮僻似郊扉。淸儉如公省見稀。蕭相直令師後世。較然爲法可依歸。其四篆隷行眞捴有餘。世人尤喜八分書。如今碑碣多遺迹。後日應知譽不虛。其五醫藥諸方靡不通。能扶夭扎有仁功。蓍婆扁鵲今皆死。公亦安能老更童。其六日星躔度仰觀天。推步須憑曆筭傳。常帶書雲提點職。授時功化想當年。其七地理諸家亦且多。競言奇特要無差。公皆傳習能精到。今日歸山奈此何。其八齋沐時時不茹葷。步虛壇上禮眞君。料應今日辭人世。駕鶴飄然入白雲。</text>
<title>秋日絶句</title>,<text>竹分翠影侵書榻。菊送淸香滿客衣。落葉亦能生氣勢。一庭風雨自飛飛。</text>
<title>新京詩</title>,<text>巋彼華山。在漢之陽。膴膴其原。翼翼其疆。迺命夙駕。爰方啓行。宅是樂國。終焉允臧。嶪彼華山。鎭于南國。沔彼漢水。南國之域。美哉形勢。守之在德。俾人和矣。歸其有極。華之山兮。欝乎蒼蒼。漢之水兮。其流湯湯。樂山樂水。是我境界。於焉逍遙。聊以卒歲。華山三章章八句</text>
<title>謾成</title>,<text>覆簷花枝。狼藉隔林。鸎語丁寧。晝永明窓。凈几焚香。坐讀玄經。</text>
<title>澄上人照月軒</title>,<text>浩浩無邊。海澄團團。孤照月白。幾度靜影。浮光迭作。躍金沉璧。四維上下。共明萬劫。古今此夕。惟心體用。亦然上人。寧不着力。</text>
<title>新都八景。次三峯鄭先生 道傳 韻。自註。先生首列八景之目。各賦巫山一段雲體。獨谷，陽村皆效其體而賦之。</title>,<text>畿甸山河四境邦畿遠。千年地理雄。山河設險出天工。建國此營功。虎踞龍蟠處。雞鳴狗吠中。吾王修德愼初終。鴻業永無窮。都城宮苑翼翼都城壯。嵬嵬象魏尊。五雲佳氣正氤氳。凝作大平痕。劒佩趨丹闕。旌旗映紫門。天顔咫尺賜溫言。稽首謝鴻恩。列署星拱天近金宮邃。星排粉署多。烏臺鳳閣㝡淸華。相望欝嵯峨。夜直消銀燭。晨趨動玉珂。丹靑王化德無瑕。也合沐恩波。諸坊碁布錯落閭閻密。縱橫道路分。千車萬馬自成羣。來往互紛紛。市賈日中聚。街鍾風裏聞。繁華一代正修文。城闕藹祥雲。東門敎塲地勢平如掌。軍容迅若雷。鼓行金止幾番回。萬騎共徘徊。善陣精明術。摧鋒勇决才。能令敵國自降來。預養豈徒哉。西江漕舶漕運通千里。樓船累萬艘。長江水濶抱汀洲。潮至衆帆投。貢賦年年入。倉箱日日收。民膏國脉各充周。舞蹈答王休。南渡行人遙望迢迢路。橫流脉脉津。南來北去幾千人。絡繹日相臻。風定舟行穩。煙開水氣新。濟川亭上送迎頻。爛熳設華茵。北北郊牧馬野濶靑煙羃。春深碧草齊。奔騰陣馬自東西。飛電入輕蹄。渡水成羣飮。迎風向侶嘶。牧人終日逐長堤。蓑笠雨凄凄。</text>
<title>寄春亭。效菩薩巒。</title>,<text>妙齡才思何神速。新詩句句如珠玉。唱和幾多篇。皆堪衆口傳。敷榮春樹木。將見稠紅綠。擬欲一尊前。吟餘共醉眠。</text>
