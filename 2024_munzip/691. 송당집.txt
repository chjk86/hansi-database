<title>次靈光前韻呈士默</title>,<text>鳳城愁望五雲邊。送盡天涯馬上年。白髮便驚明鏡裡。黃花虗負故山前。三更旅夢燈孤照。千里家書鴈未傳。強把茱萸仍大嚼。不知劉屈果誰賢。</text>
<title>次萬頃韻</title>,<text>偏懼潮聲日夜衝。異鄕人在畫樓中。秋衣乍冷山光滴。暝樹遙連海氣濛。不盡覊愁搔白首。無邊霜葉落寒風。征鴻喚起歸家夢。千里關河信未通。</text>
<title>次南原韻。贈景時令公。</title>,<text>䆠路聯鏕步步艱。東華塵土易凋顔。三秋苦憶陶潛菊。數載空看謝眺山。南國光陰忙走裡。宣城風景朗吟間。何當投紱共歸去。江上白𩿨相與閑。</text>
<title>詠橘</title>,<text>霜後團團果。誰充盤飣中。香皮不敢劈。恐有四仙翁。</text>
<title>次海南望雲樓韻</title>,<text>久滯他鄕白盡頭。不堪覊思強登樓。萍踪杳杳水同遠。夢䆠悠悠雲共浮。乍可狂歌藏酒肆。何關乘鶴上楊州。醉憑畫檻新晴快。萬里南溟瘴氣收。</text>
<title>書儒生都會契軸</title>,<text>聊因一日雨。得醉少年叢。戰壘君初罷。歡塲我幸同。靑衿皆吉士。白首愧衰翁。留取他時面。殷勤倩畫工。書生之居都會者例辦一宴。請試官以慰暑月之勤苦。其來尙矣。予於今年夏。適巡錦城。被書生邀參。以行期已定辭。及明日遇大雨。得與斯文之盛會。眞天幸也。諸生倩畫工圖之。以資他日之不忘云。不揣荒拙。詩用志之。</text>
<title>次列仙樓韻</title>,<text>高樓登眺少偸閑。坐閱前林暝鳥還。病眼微茫千嶂外。塵𨈬縹緲九霄間。城邊草色因風漾。墻上苔痕得雨斑。更有峯頭新月吐。夜深隨意捲簾看。</text>
<title>縱魚</title>,<text>不忍鑾刀下。通波活涸鱗。洋洋滄海去。愼勿近漁人。</text>
<title>道中卽事。贈道軒上人。</title>,<text>溪漲雨初斷。谷深雲半關。逢僧問古寺。定在幾層山。</text>
<title>歸信寺。步都事呼韻。別能祖上人。</title>,<text>小雨藏林麓。禪窓樹影昏。鳥鳴山更寂。香盡火猶溫。身脫多生累。心參不二門。虎溪留一笑。歸去惱詩魂。</text>
<title>次諸年伯榜會韻</title>,<text>逐隊橋門舊迹陳。天涯高會政良辰。飮雄金海盃盃滿。詩到唐城字字珍。翠篠搖風墻上出。紅榴含雨檻前新。多情物色堪挑興。只欠衰翁躡後塵。</text>
<title>南平徐敏夫靜齋。次林石川韻。</title>,<text>靜取高山得。閑將白鳥論。松鳴村犬吠。花發蜜蜂喧。只見竹侵戶。不知人在軒。機心今已盡。眞趣口難言。</text>
<title>次安邊上房韻</title>,<text>手揮長劒過關中。萬里胡塵一笑空。望極海雲迷遠戍。愁連霜葉落寒風。懸峯古道逢人少。橫槊狂歌倚酒雄。莫謂書生無膽略。擬將樽俎却山戎。</text>
<title>再次嘉運酬詩</title>,<text>暖氣生埃色。寒威取次除。酒因無事飮。病與故交踈。苔澁腰間劒。蛛封案上書。平生經濟志。今日墮空虗。梅窓日夕坐。殘酒半消除。驚却新春及。從他舊鬢踈。思鄕頻拭淚。引睡懶看書。人靜夜深後。風恬萬籟虗。</text>
<title>戱贈 善吉</title>,<text>強酒爲難廢酒難。逢君不易別君難。一杯且進莫停手。明日關山行路難。</text>
<title>次瀛海監次監司韻</title>,<text>折贈橋邊柳。年年不盡情。吾生今已老。無復少年行。</text>
<title>題歸法寺舊基。贈子仰。</title>,<text>小有多幽勝。尋眞石路盤。霏微山氣積。嗚咽水聲寒。寺廢基猶在。蹊荒露自漙。前朝無限思。斷阜夕陽殘。</text>
<title>次靈珠詩軸韻</title>,<text>危峯暮入半空烟。松翠霏霏落酒邊。塵土明朝遙憶處。虎溪泉石夢依然。</text>
<title>次詠故都</title>,<text>古國千年恨。當時主勢孤。秦關竟無守。何不立扶蘇。</text>
<title>次彦精韻</title>,<text>乳燕怱怱去又來。看晴簾捲眼雙開。江流政漲魚堪釣。何處灘頭有小臺。故園吾未早歸來。三逕秋花幾度開。雨霽淸江魚政美。令人長憶子陵臺。吟鞭陸屬日頻來。滿眼珠璣越槖開。意思飄如天上坐。從今不必更登臺。</text>
<title>次申德弘詩</title>,<text>百穿楊葉不虗弦。艶奪春花爛欲然。謫去楚臣傷杜若。歸來遼鶴幾桑田。秋聲淸越風邊樹。寒色森嚴雪後天。已信世間無勁敵。詩名應愧在盧前。靜對踈簾月半弦。何曾戶外有跫然。一生飽更塵中味。幾日歸耕江上田。霜雜客愁空滿鬂。夢迷鄕樹遠連天。甕頭已報浮香蟻。爲問頻來未臈前。</text>
<title>聞夜風有感</title>,<text>風入踈林作雨聲。客窓寒夜夢先驚。凄淸七澤叢中聽。淅瀝三巴峽裡鳴。枕上淫淫空逬淚。愁邊耿耿若爲情。剗平心緖應無日。暮吹其如陣陣生。風拂叢條夜有聲。隔窓號怒楚魂驚。流年剩洒臯魚涕。壯節頻催鴂鳥鳴。追泣前時遊子意。未堪今日棘人情。莫敎敗業籬邊近。一陣吹來百憾生。</text>
<title>落齒</title>,<text>衰遅齒見落。一倍惜年光。只怕身難保。寧嗟貌不揚。噬猶憂餠硬。寒豈待唇亡。懶把靑銅照。中情恐更傷。</text>
<title>直昌慶宮。不堪無聊。錄似都令公案右。朴啓賢</title>,<text>界靜疑林野。官閑似隱淪。空庭唯見雀。盡日不逢人。除睡難消夏。看花別有春。丁東聞玉漏。方覺禁中臣。</text>
<title>開城府卽事</title>,<text>古國曾遊地。重來百感生。無窮浮世事。不盡棘人情。在府遭喪故云。 着處魂先斷。思時涕自傾。臨風更怊惆。鬂畔雪千莖。</text>
<title>題藍溪院 末生母死後過去。思昔日生別。不勝悽然。</title>,<text>當時生別猶揮淚。今日相思更黯然。唯有灘聲知苦意。不辭嗚咽舊橋邊。</text>
<title>玉山書院。次盧相公韻。二首</title>,<text>只有溪邊竹。而無種竹人。一丘吾欲買。習隱養天眞。决决紫溪水。蒼蒼華盖山。無機烟裡鳥。雙去又雙還。</text>
<title>吊新羅故都</title>,<text>羅王伯業已成虗。萬古消沉去鳥孤。只有高山知往事。空留衰草遍遺墟。功如庾信今安在。忠似丕寧古亦無。半月城邊良久立。不禁淸淚自沾裾。</text>
<title>次迎日東軒韻</title>,<text>依依遠樹鳥孤回。瘴氣如雲撥不開。望眼長穿天北極。殘骸猶滯海東隈。爲因詩興時揮筆。欲遣覊愁數把盃。二十年前人已換。誰知曾着繡衣來。</text>
<title>次寅賓堂韻</title>,<text>高亭徏倚晩。丹檻入層陰。蓬海連天濶。山城隱霧深。凄風時卷幔。宿鳥已投林。旅恨仍鄕思。無端兩不任。</text>
<title>次寧海海晏樓韻</title>,<text>獨倚危欄望日邊。不堪羌笛怨秋天。樓前曠野平連海。雨後群峯半入烟。覊緖紛紛時仗酒。鄕心杳杳夜忘眠。載駈千里成何事。羸得新霜已滿顚。</text>
<title>次權學官 應仁 步贈詩韻</title>,<text>阿奴非碌碌。林下送詩年。與世無相戀。吹灰不復然。晴窓山暎碧。道侶夜談玄。除却隣鷄曲。將誰喚晝眠。</text>
<title>次尙州東軒韻</title>,<text>敢以非才擬濟川。謬恩分陝愧旬宣。唯知美酒眼前樂。不用脩名身後傳。蒙叟會須終曳尾。盖公何必議烹鮮。人間榮辱渾閑事。端把行藏一聽天。南路迢迢未息征。生平謬筭百無成。故山歸夢輕千里。旅舘寒燈照五更。劒氣崢嶸心獨壯。秋懷憀慄句偏淸。憑君莫恠頭渾雪。異地風霜易愴情。</text>
<title>次暎湖樓韻</title>,<text>當年卷甲恃雄州。猶見湖邊有舊樓。筆力未能扶弱宋。民心爭欲戴仁周。身亡國破人何在。物換星移迹獨留。願戒前車歌此曲。南來豈盡等閑遊。</text>
<title>次臨河縣韻</title>,<text>攬轡揚淸薄海涯。豈如揮劒决天河。洗空狐兔千年地。當日埋輪未足多。</text>
<title>次光風堂韻</title>,<text>颯颯西風起暮秋。夢回波撼五更樓。月明蘆荻傳枯響。時有沙禽過別洲。</text>
<title>次新寧西軒笋竹韻</title>,<text>慈明兄弟孰非龍。頭角森森長谷風。會見秋霜搖落後。連雲蒼翠拂層空。</text>
<title>次望辰樓韻</title>,<text>秋霜不禁滿馮顚。誰引覊愁到酒邊。迹遍蠻州身是梗。燈殘旅幌夜如年。家山更遠傳書日。郡門偏高望海天。直欲揚蓬島去。五雲深處訪群仙。</text>
<title>次主屹神祠韻</title>,<text>鳥道緣崖轉。高峯杳靄中。噴雲常作雨。南國賴陰功。</text>
<title>次善山東軒韻</title>,<text>慚非大器晩何成。旅舘殘更坐待明。三忝分憂偏荷寵。多違宿願足關情。烏山翠色排秋檻。洛水波聲撼暮城。冶隱舊居堪起敬。堂堂白日揭脩名。</text>
<title>次高靈東軒韻</title>,<text>苔滋依砌上。竹秀過簷長。捲箔通遙岫。分泉入小塘。柳殘眉减綠。花艶額塗黃。酒興推元亮。人情棄仲翔。覊愁雙白鬂。浮世一黃粱。向晩登樓望。風烟更異鄕。</text>
<title>次星州東軒韻</title>,<text>佳人眉學遠山靑。杳杳歌聲上紫冥。半捲水精山映箔。重圍雲母月窺屛。時吟秀句題紅葉。每被歡情罄縹甁。醉後狂歌心轉壯。腰間三尺撫靑萍。</text>
<title>次密陽嶺南樓韻。贈太守金伯純。克一。</title>,<text>定是壺公謫處天。長江衮衮彩樓前。漁村水竹平分外。風景鳧鷖割據邊。林月散明秋葉露。寺鍾寒度暮山烟。萍逢勝地眞稀有。莫惜淋漓醉別筵。</text>
<title>次權應仁韻</title>,<text>終朝山色逐吟鞍。馬上昏昏夢續殘。乍喜片雲披絮帽。忽驚初日湧金盤。君詩枯淡輕東野。我興闌珊負謝安。客路追隨肝盡照。水精壺裡一氷寒。</text>
<title>次大丘琴鶴樓韻。奉太守朴公元。</title>,<text>神仙樓上已無鶴。太守窓前猶有琴。月下舞誰窺轉影。人間聽未遇知音。憑君且啜斝中酒。終古無論絃上心。雲檻只今依舊處。悠悠千載獨登臨。</text>
<title>次東軒韻</title>,<text>花縣風流直到今。蒼蒼唯愛歲寒心。凍雲欲起千林暝。密雪初飛一逕深。有酒可拚犀首飮。無人更和郢中吟。小軒堅坐仍侵夜。未覺西岑月已沉。</text>
<title>次權應仁韻</title>,<text>我已違時望。君曾値數奇。詩憐千首艶。身許一壺隨。契合同輸肺。心親兩去皮。崎嶇山寺路。探勝不辭疲。又次小院荒凉臨澗水。層岩四面作周遭。身經峻坂遊仍倦。雪助新詩韻更高。散誕君曾效嵇阮。功名吾已愧蕭曹。南中歲晩成何事。贏得秋霜滿鬂毛。</text>
<title>次佔畢齋韻</title>,<text>聖學尋遺緖。詩功作大家。博文歸禮約。和惠合夷淸。盛業垂靑簡。幽栖負碧蘿。唯餘多士則。進解漸盈科。</text>
<title>次金山東軒韻。贈主人韓明叔。</title>,<text>簾捲晴窓酒欲回。遙岑向夕送靑來。琴彈古調知音少。幽抱逢君試一開。</text>
<title>次棲霞樓韻</title>,<text>莊舃吟邊白髮新。覊愁遠趁倦遊人。途窮猶滯九天節。歲晏偏憐千里身。夢憶鄕山長入句。樓看關月轉傷神。瑤琴一奏思歸曲。颯颯松風落醉巾。</text>
<title>次權應仁韻</title>,<text>未敎騏足展長途。蝙縮郊扉作蟄儒。才是兔園招授簡。韻如蛟室泣生珠。閑情倚馬揮千首。別酒浮蛆寫八觚。莫道來書無鴈寄。洛波南注足娵隅。</text>
<title>次盈德東軒韻</title>,<text>海國秋將晩。覊愁惱殺人。霜滋楓葉照。露裛菊花新。風緊波聲近。山昏暝色臻。離懷君莫問。昨夜夢丹宸。</text>
<title>次淸心樓</title>,<text>少駐南遊節。重登海上城。波澄樓影直。雲薄晝陰淸。棠化追公奭。民風挽大庭。迂踈空有志。慚負舊家聲。</text>
<title>次知禮東軒韻</title>,<text>盤回一路入壺天。縹緲仙宮俯碧川。簾爲樓高迎月早。窓因山近納雲偏。銀飜潭影游魚躍。玉點沙痕宿鷺娟。多少覊愁仍久坐。寒燈照壁未成眠。抽身簿領暫偸閑。逸興先紆水石間。蒼壁斷邊窺噴沫。白雲深處扣禪關。山吹爽氣生吟頰。松送寒聲入醉顔。久負高僧林下約。相逢愧我鬂毛斑。吟倚風欞睡起餘。半簾殘照暮簷虗。依依村樹烟生後。杳杳林巒鳥倦初。喧聒瀑聲勞噴薄。昇騰雲氣借吹噓。山齋寂寥渾無事。稍覺心淸世慮踈。終日崎嶇踐石梯。林間時有怪禽啼。壑逢禪子機仍息。溪失桃花路欲迷。隴隔歸牛唯聽笛。田生訛火已收稊。峽中旅思宵多惡。衾擁寒床候曉鷄。</text>
<title>見春生母。頗與之相押。胷上有靑書四行。似是神仙所製詩也。吾以開胷許書。必有所私妬之。覺乃夢也。</title>,<text>雲篆分明見在身。書時誰與許相親。夢中妬語醒猶記。倍覺今宵涕滿巾。</text>
<title>宿林牧使 薰 回岩書堂</title>,<text>靜借山齋宿。蕭然謝世紛。酒消臨澗榻。衣濕度墻雲。鳥去烟村暝。僧歸雪逕分。寒眠應未穩。灘響夜多聞。</text>
<title>次居昌東軒韻</title>,<text>雲脫危巓吐望舒。梅庭嚴氣雪晴餘。千村暝色漫靑靄。一水寒光漾碧虗。歧路自憐窮阮籍。旅床誰問病相如。五更欹枕燈孤照。魂夢無由到舊閭。</text>
<title>次滌暑樓韻</title>,<text>樓高百尺出層巒。空翠霏霏撲醉顔。北望鄕關何處是。眼穿丹極五雲間。</text>
<title>次枕流亭韻</title>,<text>武陵深處一溪流。山擁危樓境轉幽。人靜寒𩿨下沙步。雲微殘照射簾鉤。淸樽但喜供犀首。活畫應知借虎頭。苦吟新詩歸自晩。漁舟回棹逈生愁。</text>
<title>次光風樓韻</title>,<text>岧岧仙舘澗之濱。向晩登臨興漸新。鳧舃已疑騰汗漫。珠欄便覺近星辰。武陵溪轉塵心逈。盤谷泉甘酒味醇。峽路雲深迷處所。此間應有姓龐人。他鄕未禁涕淫淫。望斷承明阻玉音。嶺表自憐身似梗。螭頭遙憶筆曾簪。霜侵兩鬂衰知甚。馬倦千山病覺深。王粲登臨凡幾許。旅懷今夕最蕭森。</text>
<title>次翫物堂韻</title>,<text>千轉桃源路。斜通小有天。臨流開畫閣。循檻劈溪烟。潭碧寒光灧。山晴暮色娟。樽前收燭跋。愁夜送如年。</text>
<title>次山陰換鵝亭韻</title>,<text>客路蒼茫歲暮天。愁城難拔酒無權。當樓山色盃中落。攪夢灘聲枕上傳。雪棹未闌王子興。詩壇敢擬祖生鞭。夜深新月峯頭吐。空翠東看劈半邊。</text>
<title>次製錦堂韻</title>,<text>山着尋眞屐。月敲臨水門。峽中塵事少。只有兩三村。右烏石行春江閣偏消暑。華筵置酒頻。西山新雨過。爽氣倍侵人。換鵝避暑溪水寒初落。鱸魚秋正肥。持竿多夜興。船載月明歸。城南觀魚殘陽明積雪。高並數峯寒。茶罷無餘事。開簾盡日看。楡山對雪石瀨灘聲急。金沙落照明。孤舟橫渡口。山逕少人行。潺灘數渡寺廢遺基在。雙碑字半苔。臨溪梅獨發。胡蝶不曾來。智谷尋碑墳殘唯有石。弓劒不知年。古事無人問。斜陽倍黯然。王山吊陵</text>
<title>次權學官應仁韻。時在巨濟。</title>,<text>萬里窮源漢使輈。今朝深入海中州。官居傍浦隣蛟室。海氣騰空結蜃樓。谷口烟橫聞牧笛。渡頭潮滿見漁舟。故人落落遙相憶。愁把瓊杯不計籌。</text>
<title>次晉州矗石樓韻</title>,<text>薄暮江天欲雪時。憑欄高興正催詩。酒消王粲憂難盡。霜入馮唐鬂已衰。野與天長雲去慢。水兼山逈月來遅。笛床踈度龍吟曲。歌板淸調玉女詞。遠樹烟迷歸翼急。寒潭風靜釣絲垂。夜深晴靄濃還淡。西子新粧未足奇。層崖千尺矗。誰更着飛樓。縱目牽詩興。開樽散旅愁。珠絃長泛月。檀板不驚𩿨。鞍馬明朝遠。瑤池夢一遊。雕欄十二曲。少倚興佳哉。野雪埋樵逕。江波濺釣臺。竹喧風亂颭。人靜月孤來。隨意題新句。何須患陸才。</text>
<title>次固城東軒韻</title>,<text>翩翩旌旆倦遐征。萬里經過海上城。風蹴鯨濤衝岸急。雲穿山日射窓明。空階竹霧添寒色。別浦漁歌送晩聲。梗泛十年無定所。行藏何必問君平。雙旌向晩駐孤城。倚遍欄干愴旅情。二十年來人事換。耳邊唯是舊潮聲。</text>
<title>次權應仁韻。贈海淸上人。六刻秋江集者也</title>,<text>道契三支論。燈傳二祖門。吹灰心不起。入妙口難言。餘巧傾猴棘。奇文刻漆園。他年留面目。爲有試刀痕。</text>
<title>咸陽東軒。次詠牡丹韻。</title>,<text>風輕日暖媚晴烟。花落花開又一年。富貴須臾無覔處。不如種竹滿階前。</text>
<title>次望岳樓韻</title>,<text>憑臨不盡元龍興。終日看山不下樓。賴有淸樽成自酌。此身堪作醉鄕侯。</text>
<title>次齊雲樓韻</title>,<text>層樓飛勢逈摩天。倚遍欄干骨欲仙。晩覺山嵐寒入面。夜憐明月凈侵筵。臨風弄笛聲三兩。看竹傾盃斗十千。怊悵孤雲何處去。舊遊陳迹不知年。</text>
<title>次昌原宣化樓韻</title>,<text>天涯飄轉感重來。晩向華軒酒更開。庭畔踈篁風亂颭。海邊高樹鳥孤回。溪雲已卷生靑嶂。山雨頻吹長紫苔。萬里東溟思破浪。誰能借我穩浮杯。</text>
<title>次雙明樓韻</title>,<text>半生林下負歸期。乍讀何曾愧古詩。鴈影便將愁共遠。秋聲難與夢相宜。一江踈雨憑欄後。千嶂頑雲待月時。已倦䆠遊機欲息。此心唯有白𩿨知。</text>
<title>次靈山東軒韻</title>,<text>數畒春荒渭上村。莫敎終古立齊門。長鯨未斬徒狂筭。匣裡摩挲北斗文。</text>
<title>次三嘉淨襟堂韻</title>,<text>溪堂分靜夜。山月有秋期。高樹落紅葉。澄潭生綠漪。蘆喧知鴈下。萍動覺魚嬉。倦客無多思。憑欄強覔詩。</text>
<title>次金海燕子樓韻</title>,<text>興廢千年客倚樓。晩天詩思覺悠悠。紗窓月暈光如晝。蠻土冬深氣似秋。七點海山螺䯻碧。三叉江水古今流。旅懷終夕渾無賴。吟罷危欄逈自愁。</text>
<title>次陜川東軒韻</title>,<text>望眼雙寒酒欲消。吳山重疊楚天遙。虫音在戶秋知晩。竹影生簾月覺高。欹枕頻驚靑瑣夢。歸心長遶紫宸朝。欄干倚遍寒更盡。颯颯西風掠鬂毛。</text>
<title>次蔚山東軒韻</title>,<text>城臨無地近狐南。風戰松篁力政酣。天遠衆峯遮眼疊。月明寒鵲遶枝三。鮫人機杼潮同響。蜃市烟霞水共涵。不待吳謳歸興發。心隨𩿨鳥逐輕帆。</text>
<title>次太和樓韻</title>,<text>勢出寒烟御氣樓。幾經黃鶴白雲秋。天邊歷歷海山碧。檻外悠悠江水流。野逈晴嵐團遠樹。更深明月下長洲。詩仙已去空留句。吟倚雕闌想舊遊。</text>
<title>次東萊東軒韻</title>,<text>一眉新月半窓明。風颭寒枝鵲自驚。碧海蠻烟千萬里。五更歸夢雜濤聲。</text>
<title>次右水營决勝亭韻</title>,<text>高樓密席押靑娥。正是前林暝鳥過。樽灧梨花斟綠蟻。矢穿楊葉擊靈鼉。床頭蠟燭收銀跋。城下漁舟蕩雪波。談笑自能威萬里。未須刀斗更誰何。</text>
<title>次洗兵亭韻</title>,<text>邊警無勞夜不收。將軍頻作洗兵遊。未應老子風流减。強被佳兒一笑留。</text>
<title>次泗川東軒韻</title>,<text>雙節翩翩海畔遊。武溪重唱上壺頭。烟光水色千村夕。楓葉蘆花兩岸秋。潮滿風帆迷十島。月明笙鶴下三洲。外家詩句堪開眼。曾是人間第一流。</text>
<title>長門怨</title>,<text>苔深輦路隔君恩。金屋無人見淚痕。月照未央前殿色。花飄上苑北枝魂。床頭獨自挑寒燼。夢袒猶難拜至尊。咫尺春明千里遠。人間幾許有長門。</text>
<title>洞庭秋月</title>,<text>君山東畔月輪生。人在層樓銕笛橫。一望逈通千里照。三更偏覺十分明。蟾光冷襯波光灧。秋色澄涵霽色平。老桂祗今猶未斫。腰間劒氣謾崢嶸。</text>
<title>西湖賞梅</title>,<text>孤山處士風流甚。一樹寒花近水栽。素艶端宜粧小隱。高標爭肯受纖埃。黃昏浮動暗香遠。皓月橫斜踈影來。紅白闘春渾俗品。世間無物眼堪開。</text>
<title>瀟湘夜雨</title>,<text>秋挾三湘雨。更深過竹叢。蕭騷寒碎玉。淅瀝細和風。眠覺孤蓬底。雲深古廟中。悠悠帝子怨。未洗楚江東。</text>
<title>偶吟</title>,<text>三月漳濱卧。無人扣翟關。身疲增舊懶。官罷得新閑。風峭簷花舞。烟暄砌蘚斑。明朝理小艇。歸釣棄淵灣。</text>
<title>次具敬伯韻</title>,<text>濛濛夜雨洒村墟。正是苕波漾碧虗。十幅歸帆風滿腹。玄眞簑笠月中漁。</text>
<title>步具敬伯呼韻</title>,<text>逢君苛勸玉東西。醉後新詩信手題。若問主人留客意。隔窓幽鳥盡情啼。</text>
<title>次李仲耳韻</title>,<text>陶尊誰與共。蔣逕斷跫音。碧蘚侵階面。新荷出水心。人隨時易老。愁逐病俱深。舊雨來常少。空庭鎖綠陰。</text>
<title>乘舟泝漢。赴苕溪別業。</title>,<text>衰病那堪事。天恩寵賜骸。明尊載小艇。百丈泝長淮。殘雨明孤嶂。斜陽返斷崖。川塗歸興逸。隨處眼頻揩。</text>
<title>次許欽仲韻。謝贈墨笏材木。</title>,<text>一封溫詔下深宮。千古春城睿寵隆。村夫生氂山逕外。使君高枕郡樓中。星霜屢換人應變。敎化增新俗不同。追憶銅魚曾佩日。至今裁錦愧無工。</text>
<title>挽李牙山馨仲 之菡</title>,<text>林泉曾鏟彩。朝著歘馳名。乍効雷封寄。旋催蝶夢驚。佳城閉萬劫。遺愛泣齊氓。遠闕綿蒭悃。難爲故舊情。</text>
<title>挽崔監司大夫人 顒</title>,<text>辱忝通家分。貞嘉最得知。齊眉事夫子。遷宅敎諸兒。遐壽仁何爽。重榮天可期。石章誰更着。吾欲證之辭。</text>
<title>送鄭衍之按嶺南</title>,<text>聖主憂南紀。天曹失宿儒。夷蠻懷食椹。孤獨免逋租。方丈花明路。新興雨暗湖。應探我陳迹。能寄一詩無。</text>
<title>次南殷山韻</title>,<text>窓前夜有雪。床上客先聞。燈暗頻挑焰。爐寒欲換薰。齒兼年兩暮。愁與病平分。已卜江干築。胡爲久惠文。</text>
<title>夢中作</title>,<text>鳥劈江烟色。人行岸竹聲。禪扉歊月下。寒磬出西榮。</text>
<title>贈仲老令公按關東</title>,<text>寵殊分陝日。歡極入東時。弱水環天際。仙山聳海湄。興來頻把酒。佳處幾揮詩。欲托洪川宰。翁歸肯受私。竊效仁人號。臨行贈一言。勿因逢絶地。偏愛倒深尊。伐性身堪惜。垂堂戒可存。唯須勝瘴氣。莫遣醉昏昏。</text>
<title>挽黃參判聘母 琳</title>,<text>淑德宜君子。曾齊擧案眉。慶綿垂裕日。憂積未亡時。半世鸞孤舞。重泉劒忽期。吾於坦腹友。和淚寫哀詩。</text>
<title>送季任赴京 柳夢鼎</title>,<text>五月龍灣渡。西移季子舟。野侵遼海逈。樹遶薊門浮。弧矢酬初志。山河賦遠遊。歸來應有得。他日刮雙眸。</text>
<title>詠戶曹蓮池</title>,<text>風動荷香散。庭暄砌蘚溫。今年池雨足。水沒去年痕。</text>
<title>卽事</title>,<text>種竹蕉邊色與同。孰知勁節異西風。朝來蕉葉紛披盡。依舊靑靑是竹叢。</text>
<title>挽鄭正郞 誼臣</title>,<text>人生孰不死。賦命子偏奇。力學功名晩。謀身疾病隨。傳書雖有女。幹蠱獨無兒。忍淚懷前事。遺蹤杳莫追。</text>
<title>挽驪城都正母夫人</title>,<text>淑德生班戶。王孫有好逑。誰知偕老約。飜作未亡憂。遐筭仁方驗。多男慶遠流。白眉連葛分。垂淚向西州。</text>
<title>挽柳都事妻氏 希䂓</title>,<text>梁鴻吾近屬。偏識孟光賢。以順持惟正。無違德不愆。諸兒由積慶。奇數嗇高年。那忍盆歌聽。淸洟自逬泉。</text>
<title>送高應實 景虛 令公赴靑松養病</title>,<text>終南林壑勝。高卧足怡顔。強把銅魚去。飜添石友嘆。岩泉無主賞。松月待人還。早赴探春約。山花莫後殘。</text>
<title>挽朴判書君沃 啓賢</title>,<text>詩禮承家業。中興衮職陪。朝廷旋失輔。朋友重憐才。舊飮人頻異。幽懷孰與開。山陽他日笛。那禁淚漼漼。</text>
<title>次李判官韻 砬</title>,<text>晩扉驚剝啄。殘照半山紅。玉擲詩聲振。龍挐筆勢雄。微言參太極。高義薄層空。紙價明朝踴。才名溢海東。</text>
<title>挽領府事母夫人 洪暹大夫人宋氏</title>,<text>人間全五福。今古更誰同。百歲仍無恙。三從盡上公。母儀貽後則。恩數比前隆。餘慶庭槐在。綿綿刈未窮。</text>
<title>次浮翠亭韻</title>,<text>孤亭舊址在層巒。坐想飛甍出霧端。一面瀰漫天接海。三邊蒼翠野連山。逶遅北路盤雲嶺。嶻嶭東扃壯鐵關。若遣明年重起廢。不辭扶醉上征鞍。</text>
<title>次沈聽天韻</title>,<text>沈約多才思。佳篇到處逢。永懷關路遠。相望嶺雲重。林晩鴉初集。山晴翠正濃。沉吟殊未已。爲掣暫時慵。</text>
<title>次定平東軒韻</title>,<text>空望長安日。還消嶺外年。烟雲迷楚樹。風雨暗秦川。老去無黃白。愁來有聖賢。詩成題姓字。不是爲流傳。</text>
<title>次咸興樂民亭韻。重三作遊。</title>,<text>蕭洒城西壓水樓。登臨便覺出塵區。山橫鴈外雲俱碧。野接乾端樹共浮。向晩尊罍移鷁背。半空歌吹下鰲頭。須知人事消還長。興盡歸來逈欲愁。斷烟新柳細相和。欲上春樓放早衙。遊騎岸邊經雨草。晩風江上扣舷歌。寒松入曲生淸韻。白鳥驚人沒碧波。盡日歡娛殊未厭。明朝載酒擬重過。拔劒衰堪撥。開尊更上樓。春光政滿眼。爽氣欲含秋。低瘴日全沒。帶雲山半浮。君恩隨處重。令節辦佳遊。</text>
<title>次七寶亭韻</title>,<text>豪華不數信陵君。羅綺氤氳眼欲薰。楊柳烟籠眉皺綠。芙蓉風颭縠生紋。輕盈洛浦看塵韈。縹緲陽㙜下夢雲。方丈案前齊玉饌。澗羹誰復煮香芹。</text>
<title>次聞韶樓韻</title>,<text>樓高勢欲上晴天。十二層欄近日邊。形勝獨專經始日。恩榮猶說降韶年。龍吟鐵笛煩三弄。松籟瑤琴入五絃。但得醉中狂阮趣。任他醒者競相傳。</text>
<title>次洪原東軒韻</title>,<text>城烏訛尾報黃昏。蕭摵西風愴旅魂。秋水海門堪畫處。半邊山雨過漁村。</text>
<title>次居山韻</title>,<text>華髮蕭蕭鬂不饒。旅程秋思兩迢迢。林容似酒多丹頰。山勢如蜂或斷腰。北塞風高寒鴈叫。東溟雲盡碧天遙。手揮星劒仍鯨飮。氣吐長虹未肯消。</text>
<title>次三水鎭戎樓韻</title>,<text>暫縱登樓目。中膓有百端。長嗟千里倦。未定一枝安。張使難回節。班侯願入關。凄凄峽天雨。五月亦生寒。</text>
<title>次三水東軒韻</title>,<text>山雨千林黑。樓風五月寒。三江橫地出。獨鶴入雲盤。望遠雙眸冷。哦詩一字難。坐來峯日暮。宿鳥倦知還。觀德高樓促畫𥀷。雨餘朝著碧莎萋。雲侵層檻魂先爽。路遶千山夢欲迷。海燕蹴花城遠近。野芳含露岸東西。公庭吏散都無事。閑聽村籬報午鷄。古壘荒凉枕水邊。憑軒覊思覺凄然。波聲喧聒長疑雨。山色岧嶤欲上天。八馬遙程曾杳杳。雙旌明日又翩翩。晩刳苔壁題名字。豈爲新詩萬古傳。</text>
<title>遙挽進士德容弟</title>,<text>從弟人皆有。傷神我獨偏。雙眸猶泫淚。一別未窮年。草草眞疑夢。蒼蒼孰問天。相思曾萬里。今日又重泉。</text>
<title>次鏡城東軒韻</title>,<text>愁時呼酒飮。興發索詩題。疊巘雲兼碧。長天水與齊。凌風紅袖並。度曲翠眉低。扶醉須人力。臨軒喚小奚。元帥㙜邊錦筵開。白山東畔海西隈。孤吟饒興揮千首。亂酌無廵問幾回。劒氣貪看高閃電。溟波可吸小如盃。書生眼大心雄地。已欲猖狂不自裁。</text>
<title>遙次延安平遠堂韻。奉呈子仰令公 尹斗壽。</title>,<text>小閣池邊築。幽便愜賞心。只堪勞遠憶。安得醉同臨。島入宣城筆。波浸子賤琴。春明無咫尺。長望白雲吟。三角山一峯。名白雲。</text>
<title>元日。鑷白髮。</title>,<text>新年鑷盡去年毛。贏得衰年道術高。不用小翁勤鍊竈。未須方朔遠偸桃。容顔鏡裡還成少。意氣人間強作豪。每隨年年長變老。淮南門下舊仙曹。</text>
<title>次安原韻</title>,<text>塵靜江波望若虗。漢村牛馬散荒墟。鎭戎千雉臨崖築。歸命諸酋隔水居。獷俗只嫌移上郡。淳風安得變華胥。澄淸有志終難就。追憶前脩愧不如。</text>
<title>次慶興東軒韻</title>,<text>馬蹴春泥上鐵冠。旅程方覺䆠遊難。江橫巨塹千尋碧。山學蒼龍萬里盤。衰病有根無藥拔。覊愁多緖向誰寬。唯餘白首憂民意。擬把殘弓射急湍。本府良田。多爲江水所衝破。故云。</text>
<title>次鍾城東軒韻</title>,<text>鍾城重過卄餘年。往事悠悠愴逝川。舊路遵江隨岸轉。新篇滿壁截肪鮮。參差列峀胡天外。多少覊愁客鬂邊。玉帳酒回眠不得。風吹灘響五更傳。</text>
<title>次會寧東軒韻</title>,<text>腰懸干斗劒。臂掛落鵰弓。策馬關山外。觀風海戍中。飜嗟衰出塞。追憶少乘𩣭。詩句難排悶。開襟向北風。</text>
<title>次穩城永建韻</title>,<text>民安由主聖。行樂際時平。皷角闐江路。豼貅擁塞城。藩胡皆用命。威武不勞兵。只仗前人筭。猶能壓虜情。</text>
<title>次穩城東軒韻</title>,<text>郊連胡地闊。江接海濤通。客路靑山外。邊城落照中。霜刀寒射斗。畫角逈飄風。二載行沙磧。堪憐阮籍窮。</text>
<title>甫乙下東軒。次雲頭城韻。</title>,<text>昔罷鰲山宰。經冬未賜環。窺奇開鬼秘。探勝發天慳。古堞看危頂。淸歡破病顔。遺基唯有石。舊礎已無闤。雲霧低堪俯。星辰近可攀。緬懷營棟宇。不謂沒蓁菅。逝水千年去。層岩萬古閑。飛騰超世界。步武接玄間。逈出湖山表。孤臨塞水灣。端宜仙子着。肯許俗人扳。境僻烟霞窟。扃牢虎豹關。金兵曾割據。麗運屬虞艱。地揀千尋峻。城圍一澗潺。絃歌拂雲漢。皷角振烟鬟。仍擁千兵戍。頻回六轡鐶。龍蟠旌旆色。豹蔚韒韜虨。追惋淪疆域。誰將一宇寰。天心終有眷。世道好言還。撫運王靈暢。垂亡虜勢孱。梯航通百澤。氛寢掃諸蠻。漢壘無傳警。戎謀久息姦。華筵依堞肆。舞袖學弓彎。疊皷飜驚浪。雙蛾斂遠山。風飄輕幔卷。霰集凍雲頑。自信兵無戰。何須甲更擐。壯遊歡已極。旅思涕還潸。不辭千塲醉。那禁兩鬂斑。沉吟題秀句。散步采芳蕳。仗劒廵狐塞。趍墀憶鷺斑。愁紛異土緖。造次詎能刪。完顔城堞半天橫。千古遺基草自生。靈運脚勞須兩屐。相如肺渴索層坑。無窮逝水朝宗浪。不盡他鄕去國情。收拾風烟題蘚壁。騷壇敢擬擅詩名。小筇扶老上崔嵬。眼底森羅萬象來。漠北迹淹斑定遠。江南膓斷賀方回。香生蘭葉隨風轉。花結鵑枝帶雨開。撫古登危懷更惡。不辭終日醉瓊盃。</text>
<title>贈別崔慶昌赴鍾城。書于樂民亭。</title>,<text>江水平如剗。樓昏欲雨時。眼回前日碧。杯約後年期。但喜重傾盖。難忘舊贈詩。明朝相別意。只有柳條知。</text>
<title>次淮陽太守成德久 守益</title>,<text>一劒三年杖北藩。山戎萬落入雄呑。如今幕府渾無事。塵靜秦關鐵作門。</text>
<title>挽成正郞 軾 妻兪氏</title>,<text>弱歲歸君子。雙齊擧案眉。葵書傳二女。于慶有三兒。方棘萱搉痛。還纏蕙折悲。辱連瓜葛分。執紼淚交頤。</text>
<title>挽朴判書 忠元 夫人</title>,<text>魚軒豈不貴。八十古猶稀。往者榮無比。今來事已非。萱堂長孑孑。柯夢轉依依。只有賢孫衆。于門慶可祈。</text>
<title>次松溪 權學官應仁 叙舊述懷三十韻</title>,<text>年來愁與懶相兼。敢向騷壇倚玉鈐。愧我鬂毛衰盡變。喜君詩律晩增嚴。相思兩地曾稀鴈。比翼當時不異鶼。漢曲晴波初布練。星尖秋月政開奩。三年病起形容換。千里書回節序淹。詠罷來詩懷已惡。追惟往事恨偏添。琴㙜烟景心同賞。鴨水風光口共占。俚雜永言耽續聽。香連重碧勸頻拈。談霏鉅屑終無倦。珠滿奚囊近不廉。卄載鷄林驚白首。十旬沙代駐彤幨。後車有載眞人望。盈路爭看卷里閻。倻谷尋眞山矗矗。羅墟吊古麥漸漸。不愁謝屐秋苔染。那惜陶衣夕露沾。洛浦仙遊舟汎汎。金陵夜飮醉厭厭。庭憐明月長鋪薦。樓愛靑山不下簾。春雪江臯埋草樹。曉風山舘利刀鎌。繁絃漫聒中郞耳。艶質空摩吏部髯。末疾纏身春落寞。空齋伏枕雨廉纖。十年簪笏吾多辱。半世林泉子引恬。鳥嶺停車悵雲樹。牛川卧月夢羲炎。塵寰豈啻不堪七。物議已同宜退僉。幸荷知愚唯主聖。何堪非分屬民瞻。才慚京尹元非趙。技拙邊籌但止黔。端合箕山友麋鹿。詎期殷鼎下梅塩。遣懷時抱希瑤瑟。竄易閑將滴玉蟾。移竹已陰彭澤逕。栽花待舞謫仙簷。雨過藥圃群蛙沸。睡着松欞一味甜。綿力尙難酬聖澤。禁廬猶聽下銅籤。計愚䆠路思絃直。夢費江鄕擇蠏尖。早晩會除月城宰。君能扶杖訪陶潛。</text>
<title>貞陵卽事。上鄭判書 惟吉。</title>,<text>茅齋成信宿。疑作隱淪看。山色當簷碧。泉聲遶夢寒。稍知身迹遠。那預世情難。日有無何飮。陶陶興未闌。</text>
<title>次懷闌詩軸韻</title>,<text>未惜遊方一杖遙。任他身迹逐雲飄。東華乞句窺行馬。南岳尋眞過斷橋。法界一塵猶有隔。空門四相已全消。相逢愧我隨乾沒。十載塵埃鬂自蕭。</text>
<title>贈義浩</title>,<text>古寺相逢日。秋風錦葉飛。峯巒西海勝。薇蕨北山肥。擬訪安禪處。終當曳杖歸。浮名眞細事。誓不蹈危機。</text>
<title>挽鄭右相 芝衍</title>,<text>晩折蟾宮桂。人言兾北空。中身成相業。一德繼家風。聖主恩方重。儒臣望亦隆。治平天未欲。何遽奪楊公。</text>
<title>題朴相國 淳 雙翠堂</title>,<text>相公雅意在雲林。栽種何曾惜寸金。盤屈踈枝初展盖。交加密葉已成陰。閑投蔣逕看龍勢。靜倚陶窓聽鳳吟。桃李同塲殊不病。蒼蒼自有歲寒心。</text>
<title>次藥峯韻 金克一</title>,<text>海上蓬瀛勝狀。何人移入新畫。藥峯爲發詩興。便起長風筆下。</text>
<title>次退齋韻 右尹洪淵</title>,<text>百年謀拙一身閑。世路從前多苦顔。歸夢每勞遊白下。危機長怕觸黃間。低頭卅載那無辱。拂袖何時始得還。筋力已衰今可退。雨餘薇蕨滿春山。</text>
<title>戱贈淸之愛娥</title>,<text>建子騎𩣭過。當辰按節行。誰知今日意。有倍昔年情。撫迹均悲喜。徵歌半死生。轉頭人事變。廨宇亦新營。</text>
<title>次報恩東軒韻呈主人 趙憲</title>,<text>路轉千峯外。軒開小水邊。逢君正壯歲。愧我已華巓。盞斝無廵倒。烟花取次連。三山名此地。無乃有神仙。</text>
<title>喜雨</title>,<text>今朝勤雨下。政及發生時。澗柳舒新眼。山花動舊枝。田頭牛已叱。饁處犬相隨。上瑞人皆悅。吾行敢怨咨。</text>
<title>次沃川東軒韻。呈由聖主人。</title>,<text>逢君別淚始雙乾。經喚春醪洗欝盤。苛勸應須開古意。不辭兼欲壓春寒。交情唯有一氷照。世味偏賞三斗酸。明日揮鞭還上馬。暮雲何處隔巑岏。</text>
<title>次滌暑樓韻</title>,<text>千章弱柳護金堤。縹杳危樓百尺梯。輕燕受風穿箔舞。幽禽投樹傍簷啼。栖鴉初集野烟起。牧笛未歸峯日低。欲撥年衰頻拔劒。翩翩鐵騎不停蹄。咸山柳色逆行春。玉節觀風住海濱。故里烟花勞夢思。他鄕杯酒少情親。雲山舊面看無變。𩣭馬遺蹤覺已陳。遅暮不禁懷抱惡。明朝更犯路歧塵。</text>
<title>次永柔東軒韻</title>,<text>歷盡千山復萬溪。朅來東閣卧寒齋。腰間橫帶星文劒。塞外驕飜鐵騎蹄。鴨水平看連野闊。鷹峯直上與雲齊。五年西北廵遊壯。意氣崢嶸老未低。</text>
<title>次祥原韻</title>,<text>孤亭上與白雲齊。一蟒橫盤引小谿。仙境自徧秦世隔。桃花不獨晉人迷。平蕪十里暮烟鎖。危嶂三竿寒日低。只愧承流無惠政。來蘇孤負衆民徯。</text>
<title>次降仙樓韻</title>,<text>幾徑黃鶴白雲秋。欲問前朝不自由。無限客愁孤鳥暝。千年王氣一江流。晴樓縱目憑華檻。晩日携尊弄彩舟。看盡海東多少勝。平生奇絶有玆遊。二十年前醉畫樓。豈知今日作重遊。當時父老無多在。唯見山光與水流。</text>
<title>次宣川韻</title>,<text>重遊衰鬂明如雪。自愧今吾非舊吾。控制戎羗無上策。歸休田野是良圖。風恬海嶠歸雲懶。烟暝山村倦鳥孤。唯有少陵飛動意。宣城晩日不能無。謝眺吟詩處。春風仗節過。耕田逢野叟。傍海見漁家。遠岸平湖闊。殘陽碧岫多。病深仍廢酒。虗負一年華。</text>
<title>次義州聚勝亭韻</title>,<text>江聲無客夢。每到夜深聞。樓逈窓先月。天遙鴈沒雲。海虹晴始見。遼樹暮難分。時拔腰間劒。摩挲北斗文。</text>
<title>次統軍亭韻</title>,<text>鴨江春水政漫漫。樓勢孤高宇宙間。天外杳冥遼海雨。雲邊莽蒼建州山。汀洲日落沙𩿨下。叢薄烟昏野鳥還。客路幽懷何處寫。愧無詩句動江關。危樓登眺暢幽悁。便覺煩襟稍豁然。雲氣遠浮平入座。笛聲高起直磨天。遼原草色斜陽外。鴨水烟光度鳥邊。今日不辭留一醉。三行紅粉擁重筵。客思登樓不自堪。山光水色碧相涵。曾留浪迹多關外。安有高明擅斗南。綿力未能酬寵渥。餘生無計老江潭。芳洲處處花如海。蘸甲深盃政好含。</text>
<title>次昌洲行營大廳韻</title>,<text>先駈啓十乘。畫角報三通。簫皷江聲外。旗幢暝色中。覊懷靑海月。病眼白山風。萬里曾無息。何時路始窮。何日復河湟。山戎猶未剪。奇兵重萬全。王者本無戰。衮衮長江日夜流。樓船晩放遶環洲。醉餘自信無機事。相近相親兩兩𩿨。</text>
<title>次碧潼枕虛樓韻</title>,<text>長消鞍馬肉。那免哭途窮。鳴劒伊吾北。彎弓碣石東。前年曾隴右。今日又雲中。十載論兵地。歸來事業空。</text>
<title>次江界東軒韻</title>,<text>形骸已老矣。心志尙雄哉。斲鼻風斤妙。投虗刃地恢。神兵初不快。大智衆爭咍。欲得安邊策。應須吉甫才。</text>
<title>次仁風樓韻</title>,<text>雨後灘聲咽。簾踈不碍聞。山光連彩檻。樓勢出層雲。綠醥浮三白。覊愁减一分。詩成却無買。但恐未張軍。</text>
<title>次渭原北門樓韻</title>,<text>雕弓明月滿。疊皷殷晴雷。戎落隨頤指。胡王繫頸來。籌邊那有策。攬轡愧非才。秪是遵成筭。廵江謾自回。</text>
<title>次淸虗堂 休靜 詩帖韻</title>,<text>洞府異人世。多逢春後花。玄談聽釋子。始悔謾蒸沙。古寺烟霞深。安禪動百日。千山隔塵囂。一杖何曾出。嶺上萬重雲。澗邊千尺栢。幻閱片時容。靑看霜後色。</text>
<title>挽洪同知 淵</title>,<text>那知一別死生分。淚到重泉哭徹雲。來入夢魂驚范式。裕傳家業有田文。才多每惜逢奇數。恩重終難報聖君。他日山陽倘相過。悽悽隣笛豈堪聞。</text>
<title>送崔留守 興源 赴松都</title>,<text>古國經搖落。烟雲倍慘悽。荒㙜寒鳥度。廢寺夕陽低。暫屈樞卿重。煩釐洛邑黎。新詩能數寄。隨處遍應題。</text>
<title>挽鄭右相 惟吉</title>,<text>人世誰無死。唯公福履全。蟾宮擢高桂。台座過稀年。子貴陵王謝。孫才蔑惠連。龍門曾許上。老淚逬雙泉。</text>
<title>題戊子司馬子弟奉歡之圖 幷序</title>,<text>吾先君戊子司馬也。戊子于今六十有一年。一榜諸公。無一人存者。獨權同知令公尙無恙焉。一日豊山金鎭言於某曰。思先君而不見。見先君之年執。亦如先君焉。盍吾享于同知。以舒追慕之情。是年九月十七日丁卯。設宴于權正郞愜之第。爲同知公往來之便也。于時蒼顔白髮。臨于席次。昂昂若鷄群之鶴焉。其起居也。有五子扶之。三子皆登第。歷敭淸班。二子亦參司馬。其一則調蔭官。而夫人且與之偕老。此天下古今之所未聞。而某等登堂奉歡。亦一時之盛事。不可使終歸於落莫。謀於衆。倩工而畫之。越明年春乃成。重開壽席。更獻一盃。撫圖而諗于衆曰。嗚呼。觀吾之圖者。孝悌之心。可以油然而生矣。衆乃屬余作文而記之。不敢以文拙辭。於是乎言。皇明萬曆己丑三月日。行禮曹判書杞溪兪某謹識。詩曰。秋花暎壽席。歡樂及佳辰。玉裂調淸唱。山頹醉上賓。軒昂一嵇鶴。森列五徐麟。自是悲兼喜。題詩欲濕巾。</text>
<title>送金士純赴日本 誠一</title>,<text>三千溟路一帆懸。快駕長風興杳然。已遂男兒蓬矢願。離筵不用淚如泉。</text>
<title>兩大盃卽席醉。呈諸君子。</title>,<text>花揷華顚酒滿罍。畫堂今日錦筵開。欲知沛澤難酬處。傾盡重宣內外盃。</text>
<title>赴忠勳府衙。諸僚佐未集。往堂姪察訪大儆家。大儆適不在。坐空廊口占。</title>,<text>麟閣諸僚集尙遅。先敲街裡仲容扉。倚墻唯見梨花樹。庭院無人鳥自飛。</text>
<title>卽事</title>,<text>綠暗苔磯萬柳新。斜風細雨水生鱗。誰知簑笠投竿手。曾是貳公弘化人。</text>
<title>夜聞蛙鳴</title>,<text>江雨踈踈夜有聲。池塘閣閣衆蛙鳴。何須分別公私問。只恨羲皇夢未成。</text>
<title>忠勳府齋宿。見木瓜結實。小池生波。有感書懷。</title>,<text>信宿麒麟夜。慚非衛霍勳。星懸階上樹。縠展水中紋。銀漢肩磨斗。天衢脚踏雲。庸才無寸長。何以答華勛。</text>
<title>借東萊伴人</title>,<text>偶得官閑日自娛。高樓百尺起西湖。醉餘欲踏雲梯下。爭奈無人左右扶。</text>
<title>偶吟</title>,<text>大陽免被浮雲蔽。無處光輝不照臨。只爲前頭一寸力。能成畢竟萬重陰。戴忿怨甚誰將發。曝背情深恨莫任。糞土微臣唯一死。傷時何用涕淫淫。</text>
<title>卽事</title>,<text>噦噦岐陽鳥。雖鳴我不聞。治聾無善藥。孤負聖明君。</text>
<title>危機</title>,<text>不擇危機老更迷。將身任作觸藩羝。如今始識人間路。步步多生鐵蒺藜。</text>
<title>自遣</title>,<text>遅暮從他鬂已斑。身拘塵土志雲山。水流縱急境常靜。世謗雖多心自閑。夜雨群蛙喧得意。秋空孤鳥倦知還。人間萬事千塲幻。只遣高人一解顔。</text>
<title>當初干連逆賊者受罪。今者推鞫逆賊者被論。逆賊一也。而鉗制人有二欵。有若去來者俱用斜風。戱題。</title>,<text>長江一帶亘西東。日晩層波逈接空。誰道去來殊順逆。斜懸俱用兩帆風。</text>
<title>永夜</title>,<text>更漏遅遅苦未晨。胷塡百感轉愁人。年衰尊酒那能醉。眼病燈書不可親。秉燭夜遊今久廢。聞鷄起舞獨無因。沉吟稍覺東窓白。急喚靑衣理櫛巾。</text>
<title>挽洪僉知 仁慶</title>,<text>昔並西淸直。今垂四十年。有身長寂寞。無藥洗沉綿。別恨仍千古。交期落九泉。山陽他日淚。聞笛自潸然。</text>
<title>除夕</title>,<text>每逢除夕心常惻。心到今年倍黯然。齒髮明朝六十九。不知今復幾多年。</text>
<title>戱題</title>,<text>莫惜梅花開太遅。自羞桃李與爭時。看來標格依然在。月下精神君始知。</text>
<title>三月晦夜。憶西湖。</title>,<text>衰抱沉綿久未痊。芳時行樂在誰邊。春光今夜都歸盡。江上鶯花負一年。</text>
<title>櫻桃</title>,<text>箕都風物異前時。擧目山河淚自垂。節序不知王事棘。薦櫻猶及去年期。</text>
<title>殷山道中</title>,<text>崎嶇峽路觸炎塵。登頓誰憐一病身。西望箕都今已遠。憶君無日不沾巾。</text>
<title>山中見金錢花</title>,<text>金錢花在長安第。每到開時處處紅。今日山中忽相見。長安回首意無窮。</text>
<title>仲秋月 在成川</title>,<text>沸流東畔今年月。滿目干戈照百憂。送盡殘更眠不得。無人把酒作中秋。</text>
<title>李提督 汝松</title>,<text>提兵東下過臨津。自是山西第一人。號出轅門飛鳥絶。霜寒劒匣淬釯新。雄名千古知無伍。大惠三韓罕有隣。聖寵如天何以報。只應西拜盡忘身。</text>
<title>通津江口。遇重三有感。</title>,<text>佳晨那得暫消憂。空憶家山把酒遊。靑草陽坡前日色。綠波晴漢舊時流。干戈滿目塵埃暗。宗社成墟鳥雀愁。誰識老臣懷抱惡。強裁詩句漫搔頭。</text>
<title>自永柔承命將往守京城。過遂安。次化鶴樓韻。</title>,<text>剋復神功荷聖皇。捷音星夜度遼陽。應無弱柳連靑瑣。謾有流鸎愴建章。忠憤到頭長激烈。旅懷何處不厖凉。霜釯未試奔歸賊。匣裡空看射斗光。</text>
<title>舟中卽事</title>,<text>蒲帆十幅上高桅。千里川途在片時。明日禁城揮淚處。離離禾黍故宮基。一宿拖樓底。三更海氣寒。潮生舟未穩。風急夢何安。回望都城近。沉憂夏夜闌。却追全盛事。老淚自汍瀾。</text>
<title>漁父</title>,<text>奇岩獨立海西湄。向晩潮回白鳥飛。漁父不知邦國事。投竿終日坐苔磯。</text>
<title>詠雨</title>,<text>雨洒黃梅節。秋催小麥村。蓬窓踈有響。海面落無痕。悔禍天垂澤。來蘇帝布恩。年登從此始。扣腹見元元。</text>
<title>偶吟</title>,<text>南紀河山鎖海氛。老臣危涕日紛紛。如今裨益無毫末。追愧當年衛霍勳。</text>
<title>書懷</title>,<text>頭上昭昭白日臨。一毫誰有負君心。多慚慈母終投杼。不恨同郞謾責金。自古流言無得免。到今深痛自難禁。倘來禍福非吾事。且發新篘爛熳斟。秉心愚且拙。本不與人爭。此謗緣身起。無如捨此生。歸田今已晩。亂世亦難留。四海茫茫外。徒聞更九州。西海潮初落。北風天政寒。徘徊悵望處。已逼歲時闌。汩潏東流水。東流不復回。浮生與世道。何日始回哉。浮生如寄耳。榮辱兩無憑。始悔從前事。辛勤謾鏤氷。齊門妙瑟本非竽。白首那能展壯圖。歲月滔滔將就木。波濤洶洶竟無壺。謀臣自拙安蛇足。報國曾慚捋虎鬚。妻子此時吾不恤。寬懷但未學延吳。吾聞達士遺天地。肯許心頭一物留。多少等閑身外事。得何爲喜失何憂。</text>
<title>人日</title>,<text>已過元日逢人日。每到名辰意便悲。漠漠層陰誰得撥。空吟老杜舊題詩。</text>
<title>老病</title>,<text>新春寒惻惻。鑪火擁頻添。蟻酎貧難貰。毛錐凍㥘拈。未酬投釣志。空被整冠嫌。上策唯歸去。閑眠倚竹簷。</text>
<title>嘆息</title>,<text>鳳駕飄飄戒遠征。當時追恨未廷爭。臨危决去非臣義。江上春田久廢耕。</text>
<title>詠默齋相公 洪彦弼</title>,<text>追憶先君執。今朝淚濕襟。奸臣曾禍酷。聖主獨恩深。耆德人皆慕。英才孰不歆。逢僧開舊卷。信筆和高吟。</text>
<title>重三有感</title>,<text>每逢佳節倍傷情。旅泊年華海上城。九十光陰都棄擲。壺觴無計作淸明。</text>
<title>端午日有感</title>,<text>獨洒他鄕淚。佳辰意轉悽。覊愁無酒飮。衰病廢題詩。每憶雕胡飯。長烹不糝藜。年年丹禁史。此日五甁携。</text>
<title>寓言</title>,<text>能全五福莫汾陽。今古同稱德不常。遭亂始知非極吉。百端當日在中膓。君子寧無治世憂。治憂不與亂憂侔。今將治亂論人命。優在臯夔劣郭侯。</text>
<title>次靈悟詩軸韻</title>,<text>多病廢吟詩。逢僧何以贈。本來四相空。妙道誰相證。</text>
<title>金郊道中</title>,<text>凄風西海路。拂曙戒行鏕。不念遼河逈。偏憐漢岳遙。因愁吟秀句。爲病擲空瓢。未報君恩重。金章愧繫腰。</text>
<title>題葱秀山</title>,<text>鐵壁開新障。危岩欲入天。魚跳時出水。鶴下逈盤烟。勾曲中通脉。眞源外漏泉。中朝諸學士。誰是筆如椽。</text>
<title>題龍泉舘</title>,<text>投宿龍泉舘。天昏雨未休。駈馳方覺倦。身世轉如浮。東望山重複。西歸路阻脩。衰年懷自惡。萬慮入搔頭。</text>
<title>龍泉道中</title>,<text>曉發龍泉軔。仍衝蜀坂泥。盡沾郵吏襪。偏重馹騏蹄。夷險初無定。危安本不齊。願言心轉小。莫底自顚隮。</text>
<title>次劒水學士韻</title>,<text>劒化神龍天上去。唯餘淬水在窮山。荊溪曾入除三害。虎穴先探刺一斑。欲問遺蹤岩獨立。空看暝樹鳥孤還。流傳古語吾難信。盍亦置之眞贗間。</text>
<title>渡簇錦溪</title>,<text>少放樓船簇錦溪。飄然詩思政堪題。無歌無酒還無興。空憶當時醉似泥。</text>
<title>戱贈李娥</title>,<text>巫雲曾入荊王夢。疇昔春情久未忘。正是香山開閤日。不堪親昵只堪傷。年少風流豈盡忘。只緣衰病未同床。此身應似粘絲蝶。悵望春紅不得狂。此去遼陽萬里賖。那堪南浦聽悲歌。五陵年少多遊俠。爲問秋波得穩麽。中情耿耿幾多時。忽漫過逢便別離。他日吳洲應有月。會須垂淚兩相思。</text>
<title>次黃州孝子李宅仁詩軸韻 李事親孝。有魚落祠堂前。長數寸云。</title>,<text>聞君雖久識君初。我愛純誠感一魚。但見翠巒懸白雨。誰知紅鬣下玄虛。仁聲已遠醫頑俗。異事爭傳動僻閭。只恐姓名終泯泯。老夫和淚盡情書。</text>
<title>戱次書狀韻</title>,<text>衰境多慚見事遅。風流長憶少年時。夜深虗幌無人問。唯有殘燈照別思。</text>
<title>客夜</title>,<text>旅舘愁如許。殘燈翳復明。通宵燒客夢。達曙照鄕情。萬里人孤影。三更鴈數聲。奚童偏睡熟。頻喚問鷄鳴。</text>
<title>次書狀寬心㙜詠</title>,<text>選勝夷荊棘。開筵艶綺羅。林端晴靄滅。天際暮山多。彎月頻穿葉。停盃細聽歌。雙檛鳴疊皷。朱袖拂雲和。勝地常難遇。登攀慰旅情。遙岑千劒鍔。大野一碁枰。已廢眼前酒。何關身後名。盤桓興不淺。絲竹雜松聲。</text>
<title>栽松亭</title>,<text>去歲歸驂住此亭。今年征旆復來停。可憐人事隨時變。唯有松枝不改靑。</text>
<title>練光亭</title>,<text>城上孤亭敝。江光動彩榮。披襟重騁目。懷舊獨傷情。珠檻三年倚。松醪百盞傾。追思如一夢。不覺淚沾纓。</text>
<title>望月亭</title>,<text>幾費亭中望。曾題待月詩。如今何所憶。扶醉下階時。</text>
<title>詠歸樓</title>,<text>當時行樂處。最愛水邊樓。風景宛如昨。重登銷百憂。</text>
<title>往浮碧樓</title>,<text>三行紅粉駄靑𩣭。幸及分㙜一笑同。白首蒼顔那復辨。路人猶識舊觀風。</text>
<title>登浮碧樓</title>,<text>縹杳危樓勢出雲。飄飄仙樂半空聞。山圍曠野龍爭翥。水繞環洲燕巧分。宿鷺下沙驚淺棹。歸鴉過堞帶殘曛。謝安不惜登臨費。盡日淹留且一醺。</text>
<title>登練光亭</title>,<text>晩風江水碧生瀾。移載殘尊意未闌。更上高樓初秉燭。還多逸興欲驂鸞。縱慳遊目窮天遠。政好銜盃壓夜寒。促膝淸談霏玉屑。三更未許下危欄。</text>
<title>寄休靜上人</title>,<text>威城一別已三年。西望千山意惘然。靜看白雲濃變雨。閑燒丹竈細生烟。遙知象外饒禪興。肯念塵中重俗緣。爲問虎溪何日渡。客軒陳榻惜長懸。有形眞是幻。無物到禪心。城市聞囂遠。烟霞托契深。講殘燈欲暗。茶罷月初沉。一夢勞玄度。千山不可尋。何峯今住錫。我欲訪松門。溪轉野橋斷。雲深林雨昏。聞鍾庵尙遠。避世道彌尊。曾有安禪約。幽期肯負言。千溪過盡復千岑。却恐幽居猶未深。心遠地偏無俗想。晩窓唯有白雲陰。習靜山中不出山。山人心與白雲閑。禪窓向晩茶初罷。童子松門採藥還。閑忙本一物。動靜亦皆禪。倘許廬山下。雲裾我欲牽。心上有何物。目中唯白雲。却嫌非寂寞。松籟夜多聞。</text>
<title>發平壤</title>,<text>普通門外院。猶有半穿池。油幕思前佐。珠歌憶舊詩。當時頻宴集。此日倍傷悲。逝水滔滔去。遺蹤不可追。</text>
<title>順安道中</title>,<text>馬上續殘夢。不知朝日高。亂山迎露冕。寒吹透征袍。叨竊一生寵。敢言千里勞。所憂唯辱命。白首政堪搔。</text>
<title>別鶴娥</title>,<text>分携不用浪沾巾。一處心神兩地身。何况重逢亦未遠。落花芳草正佳辰。</text>
<title>贈業娥</title>,<text>行雲未許惱襄王。虗斷當時鐵石膓。更續朱絃彈一曲。不禁淸淚落離觴。</text>
<title>渡大定江</title>,<text>桂棹初移古渡頭。寒潮未落白𩿨洲。書生到處君恩重。玉笛穿雲酒滿甌。</text>
<title>贈嘉山金使君 玄成</title>,<text>當時分陝西遊節。三載行春過武城。不忍仁心推一境。如傷惠澤洽群生。重逢靑眼悲還喜。幾見寒蟾缺又盈。爭奈今朝更遠別。凄風吹雪暗歸程。</text>
<title>次許學士韻 篈</title>,<text>塵世寥寥賞至音。空懷北海一投簪。過逢禪客曾同醉。歌舞層樓憶共臨。愧我浮沉元有累。多君散誕本無心。奔忙卅載終何事。三黜唯應困展禽。莫道隨身無長物。山中朝暮白雲飛。烟沉岩樹鶴孤去。霜滿野橋僧獨歸。南澗分流西澗合。近峯多翠遠峯微。遙知鳴杖蒼苔逕。剝啄應叩月下扉。</text>
<title>問己娥 面有黑痣。大如碁子。故妓名一點雲。問之。得病云。</title>,<text>巫雲一點艶生香。曾斷襄王夢裡膓。怊悵仙蹤那更覔。三山不見海茫茫。</text>
<title>曾在經筵。親承上敎。戒以操心無事往還。且見叔膺。責遠二斧。令我作誓。愼無相負。故閑中追憶。用賦長律。</title>,<text>風流別有樊川迹。誰識中藏柳下貞。天語丁寧堪刻骨。朋情鄭重敢渝盟。石攻白玉初無玷。膠入黃河已載淸。自信介通前是後。但將加勉作功程。</text>
<title>效七哀詩</title>,<text>天涯宸極遠。東望若爲心。只有千行淚。空沾萬里襟。憶君行厨時進案。每憶孟光眉。獨在伊威室。挑燈費遠思。憶妻西路看雲處。長懷舊勸盃。團圓在何日。不禁淚漼漼。憶弟有妹命何薄。食貧三十春。潺潺別我淚。追憶濕羅巾。憶妹遙知穿管榻。誦盡五車書。仙桂眞堪折。來春倘得輿。憶建鄕山千里隔。久絶萬金書。驥子今安未。三更正憶渠。憶兒書齋應寂寞。風幔落伊威。遙想窓前竹。淸陰待我歸。憶齋</text>
<title>畫角</title>,<text>去歲行春此路過。角聲吹去暮山阿。湖堤十里棠陰裡。按轡閑吟醉興多。</text>
<title>次回文韻。贈張萬里。兼示尹汝進。回文</title>,<text>長夜客懷鄕斷夢。曉鷄寒月逈愁吾。茫茫海結蜃朝市。渺渺湖開山畫圖。黃犢去邊村笛遠。白雲歸外野禽孤。傷心一望遙天暮。亂緖覊憂無處無。</text>
<title>有妓自牛背落地。戱書。</title>,<text>徐牽觳觫駄靑娥。烏鵲橋邊日欲斜。莫遣倚樓催玉笛。狂風吹去落梅花。</text>
<title>聽嵇琴踏呼韻</title>,<text>指柔調古曲。絃細引淸商。欲斷音還續。將終韻更長。洗他箏笛耳。消盡炭氷膓。旅况偏多緖。潸潸欲滿眶。</text>
<title>贈犬娥</title>,<text>謾罷臨邛曲。高堂夢未成。通宵欵欵語。盡是惜離情。</text>
<title>詠車輦盤松。次金太僕韻。</title>,<text>寒松偃盖覆亭臯。雨沐蒼髯風更搔。皮學龍鱗雄帶甲。葉磨針刃利吹毛。節高窮律玄霜重。露警孤眠白鶴勞。客睡夜深那得着。隔窓時聽送寒濤。</text>
<title>次祁學士韻</title>,<text>旅懷頻上望鄕㙜。萬里重雲撥不開。迢遞關河身漸遠。經旬未見鴈書來。</text>
<title>聚勝亭</title>,<text>重登聚勝少徘徊。景物依然病眼開。千嶂展屛雲外出。三江學字檻前迴。桑鄕有夢輕千里。楡塞無人勸一盃。倚遍欄干寒日暮。新愁舊恨兩難裁。</text>
<title>聽孫漢歌有感</title>,<text>憶曾飛上九天時。唱盡梨園第一詞。淪落塞垣歸夢斷。茅簷山月曉風吹。</text>
<title>門樓宴集。觀美人馳馬。仍叙惜別之懷。</title>,<text>相看脉脉意難裁。唯覺樽前笑不開。淸淚暗沾雙臉冷。秋波莫近五陵迴。覊愁黯黯添千緖。離思茫茫勸一盃。誰道風流衰已盡。少年豪氣未全灰。邊頭健婦勝男兒。縱轡飜身快一馳。五矢脫絃圓的破。雙鬟低靶烈風吹。引彎明月麁豪氣。燕踏飛龍窈窕姿。恰似開元全盛日。金鞭爭道戱諸姨。木蘭心壯學男兒。爭向長楸較疾馳。路上寒氷蹄下裂。松間落雪鬂邊吹。章臺但覺逢遊騎。巫峽誰知下艶姿。纓絶不愁遺玉佩。明光先入是誰姨。弱質誰知做健兒。章㙜突騎急星馳。霜蹄電掣茫茫去。霧鬣風生颯颯吹。白羽彤弓注錢藝。翠眉丹臉斷膓姿。揚鞭擬入明光殿。肯向開元讓八姨。</text>
<title>又次</title>,<text>宣城秀句錦新裁。病眼今朝試一開。珍重奚囊藏十襲。摩挲繭紙讀千迴。淸談宛轉飛瓊屑。舊意殷勤盡玉盃。顧我踈慵何所愧。詩功曾未撥陰灰。初年弧矢作男兒。萬里何心歎載馳。霜劒懸腰遼月照。貂裘掩脰塞風吹。分憂已負咨詢節。補衮曾無諫諍姿。只有壯心羞季子。金多始得下諸姨。章㙜窈窕少年兒。五五三三挾路馳。落雪忙隨羅帕散。驚塵暗逐錦襟吹。彎弓應是穿揚妙。傾國爭稱傅粉姿。逸態飄飄何所似。明光宮外玉𩣭姨。</text>
<title>觀進獻馬加蹄鐵</title>,<text>丹誠天日照。白馬鳳龍姿。蹄鐵要須着。江氷豈不危。風鬃披繫索。電火閃飜鎚。萬里應無蹶。徐牽獻玉墀。</text>
<title>今日乃室人初度。遙憶有詩。</title>,<text>閨幃今設席。爭賀浴䙀辰。㶑灧尊罍滿。團圓弟妹親。驥兒先索栗。通德欲沾巾。欵欵終朝語。唯應話遠人。</text>
<title>渡鴨綠江</title>,<text>鴨綠江水凍成橋。橫截層波馬足驕。一渡便添無限思。故山歸路更迢迢。佳人惜別遠相隨。爭唱驪駒勸酒巵。莫道丈夫能制淚。孤雲落日捴堪悲。</text>
<title>頂石山</title>,<text>湯城歸路半。嶻孼有孤山。谷邃居民少。林深宿鳥還。村烟生漠漠。澗水下潺潺。絶頂宜遐覿。怱怱不可攀。</text>
<title>望千山</title>,<text>西望千山峭半天。尖峯如束勢相連。空知唐帝廵遊處。謾憶麗王割據年。百戰封疆今已定。八條風俗世無傳。幸逢四海爲家日。策馬經過古壘烟。</text>
<title>荔枝岩</title>,<text>溪上小岩名荔枝。奇形恠狀盡堪疑。憑君莫謾傳相語。直恐開元天子知。</text>
<title>道中卽事</title>,<text>東韓使節入遼原。氷在吟鬚雪沒轅。盡踏千山萬山路。時逢三戶四戶村。溪邊少下胡麻飯。風裡淺斟秋露樽。更戒僕夫催發軔。河津歸及未黃昏。</text>
<title>通遠堡</title>,<text>孤城介在亂山間。刀斗無聲士卒閑。塞日欲西隴雲起。雙雙獵騎射鵰還。</text>
<title>次果齋韻 書狀官尹暹</title>,<text>客路何時盡。悠悠未息驂。鄕山遮眼疊。塞日落竿三。歸夢懸江北。高名愧斗南。遠銜君命重。薄劣更何堪。</text>
<title>次果齋道上偶吟四十韻</title>,<text>龍灣追一別。江閣倚高滕。形勝今無敵。繁華古見稱。疇咨威命重。汝往聖恩弘。寵澤天邊降。溫言榻下承。三千誇附驥。九萬壯搏鵬。輈惜三江渡。樓延半日登。西東分異土。賓主盡良朋。妙舞愁時看。高歌醉後徵。蓬飄綿道路。雪積遍丘陵。銀界浩千里。玉峯高幾層。庸才慚畫虎。誤筆詎成蠅。命駕歸心促。移尊別恨仍。涕凝酸兩眼。凍合戰雙肱。愁望鄕關月。寒眠逆旅燈。風侵衣袖冷。氷向鬂毛凝。孤悶詩何遣。深杯病未能。山容寒屭奰。雲氣晩升騰。戎馬戒晨秣。僕夫催夜興。勳名眞刻棘。文字謾雕氷。末疾難醫宿。征軺豈穩乘。心猿無日定。胷火有時蒸。窓雪易明發。關岑遅日昇。穿林巾折角。帶匣劒藏稜。任重恒憂懼。臨深每戰兢。山蹊潛獸弩。氷穴下魚罾。處處驢牽碾。家家穀在棚。生苔碑字暗。困雨岸沙崩。古木圍山寺。枯莎被野堋。衰年極疲薾。寒氣恣憑凌。故里長勞望。高丘不厭升。撥灰無宿火。依廡有殘僧。路阻身仍倦。神勞病日增。自嘆行李晩。那有夢魂曾。跡似甕中蟪。心如鞲上鷹。旅懷多感物。鄕淚數沾膺。身與雲同遠。書無鴈可憑。玆遊奇足賞。覊緖恨難勝。謾憶黃牛峽。回翔白鳥䎖。磯空封碧蘚。波靜熨靑繒。謝笏何時去。漁舟繫岸藤。</text>
<title>宿浪子山村</title>,<text>下嶺身仍倦。停車浪子山。村廬依隴築。野犢渡溪還。杯酒未拚醉。鄕愁那可刪。悠悠過一夜。便覺鬂添斑。</text>
<title>聞夜風號怒</title>,<text>衣薄那堪朔吹號。五更愁枕聽刀刀。遙知捲盡沙邊雪。已滿遼陽城外濠。</text>
<title>次果齋道上吟五十韻</title>,<text>于門生間氣。餘力誦韋經。蟾殿攀高桂。鑾坡趁妙齡。何勞三獻壁。眞快一分涇。已斲豊城劒。初鞭魯后駉。堪誇千里足。新發十年硎。重札那慚尹。全牛未讓丁。分㙜朝北斗。發軔自東溟。一動四方則。片言多士刑。紀行頻點筆。戒醉舊鐫銘。八渡雙龍節。層霄一鶴翎。燕雲晴入望。隴笛晩多聽。少飮樽乾蟻。寒燈璧借螢。搶楡曾笑鷃。投地獨憐▦。言出初甞蔗。情通竟瀉瓴。才良空兾馬。力瑣掣鍾筳。推枕宵憑几。開窓曉看星。霜威凌紙被。夜氣透松欞。壠雪因風起。村鷄喚夢醒。覊魂暗獨斷。淚眼未雙熒。愚悔操齊瑟。飢思食楚萍。江氷欺雪鬂。嶺樹碍雲輧。陰壑風凄慘。陽陂水滀渟。那堪終日困。未有片時寧。小幕依巖設。行幢傍水停。千兵護遠役。一路仗威靈。事大禮無缺。觀周心轉惺。黃牛眠野草。白屋枕郊坰。甎突卧烟鎖。酒村敲夜扃。對盤難下著。垂釣孰抽腥。漢女言霏屑。驢磨響激霆。鼎烹供夕飽。鏡照逞晨娗。飢火涎流口。心灰眼隔廳。短籬圍淺阜。踈牖向長汀。雪皎日光閃。山晴嵐氣靑。只憂終辱命。豈憚遠勞形。峯秀參天劒。崖橫抱野屛。拍肩人瑟縮。重足馬伶俜。燕塞孤雲逈。遼天一鴈冥。彤庭懷緲緲。淸佩想玎玎。有幾經秦谷。曾多過楚陘。天寒挽短褐。馬倦怯長亭。步月思先驥。看雲憶軨鴒。我懷牽上塚。君感阻過庭。堦竹應含碧。園梅未吐馨。經時頓道里。何日達朝廷。東望愁多緖。西行日幾蓂。凄凉我有曲。珍重爾其聆。鴨水生春浪。條風送畫舲。淸樽政㶑灧。香萼未飄零。身健自無病。何須千歲苓。</text>
<title>運閣</title>,<text>少駐藏經裡。耽看運閣時。車輪隨挽轉。磨碾逐牽移。制度眞無用。機關稍似奇。坐來成一笑。索筆更題詩。</text>
<title>書懷</title>,<text>虗室無人獨掩扉。殘釭挑盡作春衣。懷中驥子應相問。父在何方今未歸。</text>
<title>東寧衛</title>,<text>唐帝攻遼左。麗民聚一村。衣冠隨俗變。言語至今存。猶戀先人土。難忘舊主恩。千秋如一日。追遠意何敦。</text>
<title>聞華表柱在遼城。身忙未得一訪。悵然賦之。</title>,<text>鶴返千年已愴然。如今鶴去又千年。身忙無暇尋遺迹。空帶斜陽立晩天。</text>
<title>首山鋪</title>,<text>小鎭依山築。殘兵不滿千。女墻晴帶雪。村店晩生烟。駐蹕遺蹤遠。攻遼往事傳。斜陽良久立。獨鳥暝過天。</text>
<title>土河鋪</title>,<text>行行日已暮。城在土河邊。杳杳投林鳥。冥冥羃地烟。鄕愁偏得月。旅鬂易催年。謾有歸心促。遙程馬不前。</text>
<title>宿海州衛</title>,<text>來看海衛擁重城。雄與遼東難弟兄。紫陌生塵經突騎。靑樓壓酒送哀箏。東溟杳杳三千里。西舘寥寥四五更。物色相猜言語異。逢人那得盡吾情。</text>
<title>次果齋卽事回文排律十四韻</title>,<text>逕遠連山遶。愁添惹髮華。亘空危立塔。昏眼眩生花。乘出催朝晏。驢疲㥘日斜。暝烟孤倦鳥。冥樹獨歸鴉。勝筭輸連寨。聲威壯量沙。墱長截限界。江逈合分叉。罄竭金藏槖。浮沉漢上槎。稱慚才忝命。沽待玉無瑕。脛短悲鳧續。膚痒刮背痂。興饒吟細律。憂飽聽哀笳。矴矴宵柝擊。茫茫晩望遐。瑩光氷滿鼎。寒色雪煎茶。凭牖踈回夢。盈樽碧瀉霞。定難期旆返。膓斷故山家。</text>
<title>宿廣寧</title>,<text>廣寧形勢壯關門。粉堞連空睥睨分。震疊兵威愁過鳥。星衝劒氣决浮雲。烟消野戍無傳火。雪凈胡天已滅氛。自是輕車功不賞。麒麟姓字後來聞。</text>
<title>醫無閭山</title>,<text>醫山橫在廣寧西。奔峭巉巉天與齊。逈截華夷區有閾。中分南北跨無梯。未聞刀斗邊城急。那見塵氛野戍迷。借問東明何處葬。千年遺跡使人悽。</text>
<title>李捴兵成梁。求利刀。解所佩贈之。</title>,<text>東寧舊氏李將軍。虎視遼陽凈楚氛。鄕貫初同情自厚。腰間三尺贈徐君。</text>
<title>宿大凌河城。逢儒生問之則王朝相。所讀論語不詳知。</title>,<text>大凌河上鎭。薄暮始停車。邂逅逢儒士。團欒討古書。未曾通一部。那得學三餘。邊地皆戎馬。猶能辨魯魚。</text>
<title>寧遠衛。暖酒療飢。</title>,<text>精兵擁十萬。勢欲壓樓闌。城截連雲堞。旗高彗日竿。胡塵千里凈。關塞百年安。未敢論形勢。經過暫卸鞍。</text>
<title>中前所</title>,<text>路出中前下。城危切紫虗。誰爲斑定遠。未見李輕車。極目無耕野。頹垣有廢廬。令人懷建武。掃盡漠南居。</text>
<title>宿山海關外城</title>,<text>中國輕三策。那知守在夷。山戎曾作橫。城郭更恢基。祗恃金湯險。應無勦滅期。中宵憶頗牧。發嘆賦新詩。</text>
<title>萬里長城</title>,<text>萬里逶迤勢。橫空一帶虹。當時疲虐政。後世賴膚功。南北初分限。華夷夐不通。千年如昨日。天地與無窮。</text>
<title>人日上望海亭。次王學士敬民韻。</title>,<text>山勢龍騰自北來。秦城半入白雲隈。迷茫蜃氣生樓閣。澎湃潮聲殷震雷。渺渺海岑看日落。雙雙鐵騎射鵰回。書生膽略衰猶在。每遇形便眼欲開。</text>
<title>永平城外柳</title>,<text>永平城外千條柳。自在溪邊管別離。東去西來人不絶。年年折盡始生枝。</text>
<title>聞有射虎石。道迂不得往見。</title>,<text>迂道難成訪古遊。堅頑帶箭至今留。當時獨恨逢奇數。衛霍猶能作列侯。</text>
<title>夷齊廟</title>,<text>白日雙懸後代名。當時餓死亦云榮。言爲泰華千匀重。義作虹蜺萬丈橫。扶植民彜歸整頓。維持臣節効忠貞。西行幸覩河邊廟。一奠椒漿獨愴情。灤河南畔見遺祠。千古淸風不盡吹。日閃浪紋搖彩壁。雨滋苔色上豊碑。當時扣馬言猶壯。後代扶綱義未虧。一入高堂瞻塑像。令人遡慕淚雙垂。</text>
<title>過榛子鎭</title>,<text>榛子雄州在路傍。千條官柳眼初黃。靑樓應有新豊酒。恨未停車典鷫鸘。</text>
<title>過高麗鋪</title>,<text>唐帝初呑遼左日。玆城無乃宅麗人。千年遺號今猶在。靑眼逢人意倍親。</text>
<title>漁陽橋</title>,<text>開元全盛日。負德有胡雛。警蹕違雙闕。風塵鎖二都。至今遺臭在。何代亂臣無。忠膽張孤憤。斜陽發一吁。</text>
<title>宿薊州城外</title>,<text>崆峒山下盧龍鎭。曾着胡雛釀禍軍。南北二河紛突騎。東西兩闕暗妖氛。當時若用張公諫。他日應無郭子勳。遺臭至今流不盡。獨揮長劒立斜曛。</text>
<title>路傍逢幻術</title>,<text>路傍逢幻術。唯把二空篩。飜手鳩先出。開巾兔又隨。只應非力辦。無乃眩人窺。解醞逡廵酒。方知未足奇。</text>
<title>宿通州</title>,<text>一水通楊子。千檣集賈舟。繁華稱勝地。文物擅雄州。酒壓新豊市。歌聞南國樓。書生多結習。病未典春裘。</text>
<title>慈氏忌日</title>,<text>異國逢喪日。覊懷一倍辛。思鄕難制淚。追遠重傷神。言念攀呼次。于今十四春。遙知晨哭處。少一病殘人。</text>
<title>宿玉河館</title>,<text>晩入朝陽路。行穿市闠回。靑樓重碧酒。紫陌軟紅埃。天上黃金闕。雲間白玉㙜。仙遊眞一快。西笑憶曾開。</text>
<title>書懷</title>,<text>未遂桑弧志。堪憐井底蛙。衰年銜內命。萬里赴中華。季札聞周樂。伊吾拜帝嘉。男兒能事畢。何用苦思家。</text>
<title>病卧</title>,<text>丹禁赫弘敞。趍蹌近日邊。一身疲已病。雙脚軟頻顚。獨卧烏蠻館。仍悲白髮年。今生長已矣。老馬智徒然。數日烏蠻卧。何堪骨節酸。呻吟疲已極。咫尺步應難。只恐威儀缺。寧憂筋力殘。空思少壯日。投盖稷門端。</text>
<title>下馬宴</title>,<text>會同開盛宴。殷禮荷殊私。萬人紛戈劒。歌長逐管絲。皇恩銘在骨。宮醞醉淪肌。怳若瑤池夢。歸來亦自疑。</text>
<title>人形沙糖</title>,<text>獸相呑啖人猶惡。况作人形敢餉人。君子庖厨且欲遠。人而可以食人身。</text>
<title>呈文</title>,<text>欲得新修典。聊呈禮部文。曾逢難色見。忽有喜言聞。命吏將題本。持書可報君。東邦舊寃盡。抃舞動南薰。</text>
<title>見聖旨准下。兼免差官。</title>,<text>一札黃麻下九天。皇恩渙汗海無邊。應知寃痛消如雪。後世難忘戊子年。</text>
<title>東長安門外回廊。待漏赴闕。</title>,<text>回廊頻問曉。殘月欲西沉。玉漏傳淸禁。宮鴉起上林。身疲艱步武。庭闊杳瓊琳。光祿叨宣饌。醺然謝聖欽。</text>
<title>往國子監。謁素王。</title>,<text>肅參夫子廟。老栢翠森森。玉砌闌干敝。金書殿宇深。雪庭人不掃。塵廡鳥空吟。反劣關王禮。朝朝有皷音。胄子咸庸劣。詩書緫未聞。根銀那復識。魚魯亦難分。齋靜無絃誦。塵深委典墳。三千有食客。不及信陵君。</text>
<title>天壇</title>,<text>瑤壇金殿像蒼穹。縹杳層簷出半空。白玉闌干圍寶座。靑珠簾箔隔雕櫳。榟株渾着龍身立。雨水皆從鳳口通。踏滑琉璃頻欲倒。怳然疑入紫微宮。</text>
<title>踏靑日書懷</title>,<text>二載咸關春踏草。三年箕壤雨看花。蓬飄萬里曾無定。每到淸明不在家。</text>
<title>驛樓春望</title>,<text>偸閑登晀驛南樓。岸簇東吳萬里舟。一望鄕關何處是。夕陽天末晩雲浮。</text>
<title>渡潞河</title>,<text>稅駕潞河口。橫舟逈作橋。伶俜危㥘馬。格傑響連鏕。浦柳黃初着。潭波綠正饒。喜憂知有數。前日異今朝。</text>
<title>道中卽事</title>,<text>陽和土脉動。處處見春耕。盡日垂楊路。唯聞布糓鳴。</text>
<title>驛樓春望</title>,<text>潞河流水通楊子。賈舶千檣集岸頭。欲買南中薏苡酒。臨流不惜脫春裘。</text>
<title>薊州道中</title>,<text>漁陽多朔氣。三月未開花。白見連山霧。靑知落海霞。關程愁倦馬。廟樹集神鴉。信轡沉吟去。天西日已斜。</text>
<title>玉田道中</title>,<text>連天曠野遠。烟樹杳茫間。處處春耕遍。林間布穀閑。長林日欲午。鳥語暖相呼。春興誰能禁。停車問酒壚。關內民居密。輪蹄衮衮回。邊塵久不起。多見廢烟㙜。</text>
<title>道逢鸚鵡</title>,<text>海東孤客隴西禽。覊旅應同兩箇心。塵世語言開慧口。故山雲木戀淸陰。飛騰無日身長縶。飮啄由人困不禁。莫向昭陽更弄舌。恐君幽閑轉深深。識機聦且慧。遠自隴西來。舊入芳洲號。新沾醉客盃。洞房容飮啄。深殿許徘徊。我欲題詩贈。慚非處士才。</text>
<title>宿永平</title>,<text>風卷塵沙白日昏。萬條楊柳掩孤村。客中覊緖君休問。隴水關雲捴斷魂。佳人爭蹴鞦韆索。準擬飛騰上紫微。却恐被風高不得。下來平地繫羅衣。今是伊川初度日。中堂置酒設重茵。遙知弟妹團圓處。幾度停盃憶遠人。</text>
<title>永平道中</title>,<text>丘中一片石。曾帶將軍箭。遺迹至今留。斑斑封碧蘚。東風盡日吹。萬里塵沙起。楊柳遶歸程。征人行未已。</text>
<title>宿山海關</title>,<text>繚繞秦城遠。千山一帶橫。固非人力辦。無乃鬼傭成。臨海端傀盡。連雲睥睨平。蕭墻亦有禍。不獨在胡兵。</text>
<title>宿前屯衛</title>,<text>望海高樓試一登。元龍豪氣覺便贈。只今猶憶當時醉。扶下雲梯第幾層。</text>
<title>次山海關主事馬維銘贈我韻</title>,<text>雨露天恩渙。玄黃効遠誠。幾虧關北月。重過海西營。星座瞻陽鳳。鄕愁惱曉鸎。揮毫酬秀句。才調愧三明。黃麻宣九闕。白日照微誠。漢市新豊酒。秦城細柳營。鄕程多逸興。珠曲送嬌鸎。鴨渚春應好。烟花十里明。束帶參星座。分茶感厚誠。雲平秦帝堞。月照漢家營。天遠送孤鴈。林喧啼亂鸎。新詩光萬丈。一讀眼雙明。主事詩[馬維銘]國王共帝命。貢獻獨虔誠。曉騎隨秦驛。宵驂度漢營。上林瞻繫鴈。長樂聽啼鸎。歸去無煩頌。天朝自聖明。備忘記[宣祖]備忘記曰。萬曆戊子春。謝恩使兪泓。回到山海關。主事馬維銘贈送以詩。兪泓遂和二首。夫兪泓之是行也。艱關萬里。殫盡一心。手奉綸音。親擎寶典。變禽獸之域。爲禮義之邦。是吾東方再造。箕疇復叙之日也。可使其詩泯滅於後。予爲是惜。爰命詞臣。各次其韻。詞臣反歸功于予。失其旨也。夫詩以言志。他不足計。不以辭害義可也。御製[宣祖]宗祊今始正。莫謂是予誠。列祖功曾積。諸賢悃幾營。恩霑同大造。歌競及流鸎。願守區區志。千秋戴聖明。</text>
<title>次李學官韻</title>,<text>佳人低唱鷓鴣斑。酒破春愁百二關。歸去龍灣多逸興。野花啼鳥閙松山。</text>
<title>聞李成梁大捷開元。斬首五百餘級。斬巨酋七八云。</title>,<text>西戎梗聖化。元帥仗天威。遼海初飜旆。陰山不解圍。斷頭懸馬革。驚血濺戈衣。只恐開邊釁。王猷未盡徽。</text>
<title>廣寧主家脫氏有孫女二人。長可二八。少纔十四。皆絶妙。余臨發適喉渴請漿。其長捧椀而出。濃冶生香。余熟視注意。女亦回頭微笑。飮訖乃發。</title>,<text>佳人未惜藍橋水。老子却回牛渚槎。只有兩心應不忘。欲將機石問誰家。</text>
<title>卽事</title>,<text>準擬揚鞭過海州。鞍山城下暮應投。明朝更向遼營去。咫尺龍灣隔一洲。刀刀終日大風號。聲撼山河氣勢豪。馬上山軒頻欲倒。客程懷抱轉忉忉。</text>
<title>書懷</title>,<text>夜半風威霽。朝來雨勢休。揚鞭欲行邁。索馬且淹留。客路三春盡。鄕山萬里悠。遼城無咫尺。悵望更搔頭。關程迢遆客行難。半是泥潦半是乾。辛勤方達鞍山驛。馬極人疲日已殘。</text>
<title>望千山有感</title>,<text>遙望千山天際浮。鴨江歸路轉悠悠。遼城今夕征鞍卸。應有金書候遠遊。</text>
<title>陳子昂度荊門望楚</title>,<text>趍荊經亂嶂。望楚上危㙜。遠樹烟相合。孤村霧或開。長江入天際。落日半山隈。萬里蠻鄕路。栖栖任去來。</text>
<title>杜工部登岳陽樓</title>,<text>巴陵專勝槩。登眺有玆樓。楚澤連空闊。吳天襯水浮。層波七百里。皓月一孤舟。徙倚仍愁思。時危淚自流。</text>
<title>李太白秋登宣城謝眺北樓</title>,<text>沙明迎皓月。岳秀入寒空。江凈千尋練。橋橫百丈虹。孤村藏暝靄。一葉謝秋桐。欲賦登樓句。才華愧謝公。</text>
<title>王介甫登大茅山頂</title>,<text>獨躡茅山最上巓。塵間道里隔三千。遙臨雲霧殘陽外。俯視虹蜺小雨前。爽籟寂無來下界。明星近可摘晴天。當時蹤迹班班在。氓俗猶能說古仙。</text>
<title>王介甫登中茅山</title>,<text>地偏塵界絶喧囂。登眺仙區但寂寥。跡與名留靑嶂在。人隨鶴去碧雲遙。時逢老衲聞傳異。或有遺歌聽採樵。撫古徘徊生悵望。催詩小雨暗崇朝。</text>
<title>陳簡齋登岳陽樓</title>,<text>前臨七澤渺無涯。雲闊天長度鳥遅。帆影依俙烟澹處。笛聲凄切月明時。三年蓬梗覊懷惡。萬里塵氛世道危。盡日徘徊搔白首。不禁多少古今悲。</text>
<title>楊誠齋過楊子江</title>,<text>澄波凈綠映晴空。帆極高桅晩飽風。渡口亂飄江雪落。天邊遙見海雲紅。六朝文物水聲外。千古繁華山影中。白首頻搔仍索句。一壺村酒策奇功。</text>
<title>岑參寄左省杜拾遺</title>,<text>宮漏催傳箭。聯翩入紫微。丹霞三殿闢。寶座五雲歸。嫰綠鸎穿去。殘紅燕掠飛。詞臣題秀句。白雪和應稀。</text>
<title>耿湋早朝</title>,<text>萬戶鍾聲動。千門曙色微。軒車喧政集。星斗散初稀。寒珮鳴丹石。春旗簇紫闈。洞開無曲處。金闕敞天扉。</text>
<title>陳子昂峴山懷古</title>,<text>峴首高千仞。登臨望故都。三分懷覇略。一戰緬雄圖。雲逈江連楚。山多地近吳。幾驚人事變。頻見海波枯。天際歸鴻滅。烟中度鳥孤。羊碑與王井。歷訪爲踟躕。</text>
<title>劉賓客金陵懷古</title>,<text>孤舟烟渚泊。落日看亭亭。往事雲俱滅。遺基草自靑。繁華非昔日。龍虎尙前形。玉樹歌悽斷。臨風不忍聽。</text>
<title>李商隱隨宮</title>,<text>江都寥落映殘霞。晩泊秦淮問酒家。往事如鴻那可覔。遺蹤逐水杳無涯。宮墟埋沒生春草。堤柳蕭踈集暝鴉。玉樹舊歌君莫唱。繁華只見渚邊花。</text>
<title>吳融過丹陽</title>,<text>荒凉毁堞入郊坰。駐馬徘徊一愴情。劉尹宅邊春水漲。梁王陵畔暮烟平。仙郞追憶推前輩。學士曾聞拔後生。往事悠悠難借問。斜陽芳草滿孤城。</text>
<title>吳融題延壽坊東南角古池</title>,<text>山雨淫淋水檻摧。沙崩曲岸破蒼苔。已無菡萏開還落。時有鸕鷀去又來。四面荊榛波欲涸。百年興廢首空回。人間萬事堪怊悵。愁對溪雲日暮堆。</text>
<title>羅隱㙜城</title>,<text>六朝遺迹只空城。匹馬悽然吊月明。擾擾蜉蝣焉久視。紛紛蠻觸幾經爭。烟霏山色無非慘。風咽江聲亦不平。人事推遷桑海變。斷蓬衰草若爲情。</text>
<title>羅隱水邊偶題</title>,<text>江水東流不復回。年年花落又花開。今人漸逐烟俱滅。古骨誰隨歲更來。死後賢愚皆寂寞。生前窮達兩塵埃。不如經醉樽中酒。除却劉伶捴不才。</text>
<title>劉子儀漢武</title>,<text>欲拂塵衣出紫河。蓬山何處碧嵯峨。金封泰岳酬雄志。舡渡汾陰製逸歌。雨浥銅仙長泫淚。年隨渭水不停波。人間那有捕風力。千載茂陵春草多。</text>
<title>楊文公成都</title>,<text>全蜀何年路始通。蘿陰層壁淡還濃。半空鳥道連雲棧。分野星文接劒峯。誰識古臣元是鱉。須知諸葛本眞龍。運來運去興亡異。漢祖當時此舊封。</text>
<title>楊文公始皇</title>,<text>咸陽殿宇九門深。玉鑪靑烟裊水沉。滄海橋梁勞拔石。泰山文字閟封金。嘉平未驗世間讖。笙鶴誰聆雲外音。千古驪山貽一笑。淡烟踈雨鎖層岑。</text>
<title>王半山。次韻微之高齋有感。</title>,<text>往事烟消跡已堙。江花野草幾經春。紛紛後代換前代。衮衮今人非古人。玉樹空餘亡國怨。山雞猶傍射塲馴。繁華百變隨流盡。曾向東溟見颺塵。</text>
<title>韓退之送鄭尙書赴南海</title>,<text>君今萬里去。莫厭勸深盃。海戍雲帆遠。都門祖帳開。詔從三殿下。人自九霄來。北極魂應斷。南天首獨回。苔侵伍子廟。草沒越王㙜。暫遇長沙屈。何嫌賈誼才。</text>
<title>張籍送海客歸舊島</title>,<text>川道連天遠。歸帆雲際孤。蠻村當海口。珍箔捲蝦鬚。眼閱蜃成市。囊收蛟泣珠。商舡無定槳。適越又之吳。</text>
<title>李洞送僧游南海</title>,<text>春江初解纜。島樹已聞蟬。颶起頻摧楫。鯨奔欲沒舡。回頭南接北。極目水連天。舊寺何時到。迢迢暮峀前。</text>
<title>王建南中</title>,<text>蠻鄕多濕池。瘴霧滿荒城。異草寧論藥。幽禽不記名。蜃樓騰氣結。蛟室泣珠生。留滯非吾土。何時啓北行。</text>
<title>皇甫冉巫山峽</title>,<text>巫峀森千戟。巉巉半入空。雲迷曾廢廟。雨鎖舊行宮。勝景沒人共。閑吟誰與同。猿聲更悽絶。魂斷月明中。</text>
<title>許棠送龍州樊使君</title>,<text>相送天涯意。桃花潭水深。江長流入海。竹秀翠成林。楚貢茅供祭。蠻田稅有金。南民得賢宰。歌頌起呻吟。</text>
<title>周繇送人尉黔中</title>,<text>默陽天際遠。歸路控三巴。猿嘯聞山木。鴉啼送野花。永嘉饒勝景。勾漏足丹砂。惜別情多少。吟邊鬂自華。</text>
<title>梅聖兪送番禺杜扞主簿</title>,<text>珠生蛟客淚。雲起毒龍巢。到處皆蠻語。無人是舊交。濤聲長駭聽。海味盡腥庖。只喜梅先動。窮冬遍北梢。</text>
<title>柳子厚柳州寄丈人周韶州</title>,<text>一水灣環抱亂峯。亂峯高處夕陽舂。初收小雨全身露。忽有歸雲半面封。烟裡揚帆逐𩿨鷺。月中垂釣曳鰅鱅。十年旅泊無多興。明鏡其如換舊容。</text>
<title>柳子厚嶺南江行</title>,<text>炎邦蒸欝鎖蠻烟。歸路迢迢瘴海邊。茅棟香泥成燕壘。石床銀字引蝸涎。商人乘月探蛟室。漁父隨潮放鷁舡。百歲平分今過半。前頭能有幾多年。</text>
<title>杜牧之正初奉酬</title>,<text>尖峯矗矗半空斜。環抱孤城刺史家。學字江流多雪水。近溪籬落放山花。身窮已極恨何極。事緖無涯生有涯。日暮長安回首處。重關烟樹道途賖。</text>
<title>李太白宮中行樂詞</title>,<text>沉香花霧重。凝碧水風微。戱蝶凌歌扇。遊絲拂舞衣。金輿朝始過。雲仗夜方歸。只恐秦王女。乘鸞向遠飛。</text>
<title>昭陵 仁宗 賞花釣魚御製</title>,<text>蓬島春晴繡幕開。飄飄仙樂九天來。魚貪芳餌飜銀尺。花送淸香惹玉盃。蝶舞遶筵呈媚嫵。鸎歌度曲故徘徊。塵蹤愧忝瑤池席。還喜虗皇夢一陪。</text>
<title>呂東萊賀車駕幸秘書省</title>,<text>蓬萊深處住鸞輿。忽見賓筵秩秩初。密勿宏猷人競頌。治平盛德史堪書。石渠博士今劉向。天祿鴻儒舊仲舒。須信親臨瞻聽聳。莫敎遺逸隱樵漁。</text>
<title>張九齡南還湘水言懷</title>,<text>捋虎心徒壯。屠龍技謾成。回頭費西笑。策馬獨南行。然諾千金重。軒裳一羽輕。雖懷題柱志。敢兾棄繻榮。蹙蹙思吹沫。呦呦戀食苹。徘徊斑竹下。拭粉寫幽情。</text>
<title>岑參初至犍爲作</title>,<text>犍爲名勝地。城在衆花間。醉酒意無悶。探芳身占閑。江波通白帝。民俗近烏蠻。詩語慚窺管。纔分一兩斑。</text>
<title>劉賓客罷姑蘇郡北歸。渡楊子津。</title>,<text>官罷心還喜。羸驂向北征。鞭知歸意促。秋覺病身輕。江闊孤帆小。峯遙落照明。鄕愁誰禁得。旅鴈兩三聲。</text>
<title>賈浪仙寄武功縣姚主簿</title>,<text>故人思不見。魂夢楚雲西。別恨那能剗。離愁不可批。吟窓勞遠想。乳燕落香泥。秋晩神全楚。詩淸意半凄。攀高回石磴。躡險掛雲梯。踈竹和烟碧。寒花浥露低。野雲通澗戶。寺磬隔山溪。葉脫千峯瘦。庭空一鳥啼。僧歸村社月。猿散戍樓𥀷。一杖如西下。仙裾擬重携。</text>
<title>姚合武功縣中</title>,<text>人靜無塵事。官閑生隱心。酒盃連竹色。詩韻帶松吟。寥亮落梅笛。玲瓏流水琴。卜居如此足。何必更求深。</text>
<title>白樂天贈皇甫六，張十五，李卄三賓客。</title>,<text>聖世涓埃無小補。天恩俱許作分司。商山聚首觀碁日。梁苑聯襟授簡時。肯爲家貧輕止酒。不因身病廢題詩。同時四老優游處。正是河淸五百期。</text>
<title>楊文公書懷寄劉五</title>,<text>十載樊籠羽翰殘。丘園寥落未曾還。薇生西嶠爲誰長。菊在東籬空自斑。衰鬂不堪新白髮。歸魂長遶舊靑山。盃中有酒愁難倒。塵世無由一解顔。</text>
<title>宋景文擬杜子美峽中意</title>,<text>古木千章山百層。丹崖白日未曾臨。雨昏神廟群峯暗。雲鎖陽㙜萬壑陰。爽籟生林淸皷籥。寒泉懸壁亂舂砧。干戈四海何時息。跡滯三巴病自深。</text>
<title>王彦霖和公齊臨替有感。見寄。</title>,<text>非才裁錦愧前賢。忽滿瓜期思黯然。落木寒聲來夜峽。歸鴻哀響墮霜天。方知懷惡詩難遣。更覺愁多酒失權。明日分携川道遠。飄飄彭澤一輕舡。</text>
<title>曾子開海陵春雨日</title>,<text>舊雨來人日漸稀。畫樑泥落燕空歸。薔薇露重朝光滿。楊柳風多酒力微。蓬閣尙無靑鳥信。苔磯已息白𩿨機。公齋宴坐心神靜。未覺塵中有是非。</text>
<title>張宛丘和卽事</title>,<text>不有借書不入城。一區泉石百年情。洞門松盖和烟偃。池面荷珠得雨傾。簇砌野花難辨種。傍林山鳥自呼名。檀公上策唯閑適。會向江田手自耕。</text>
<title>楊誠齋明發南屛</title>,<text>踏花歸去馬蹄香。草綠沙明江路長。恩重丘山悲去國。身纏疾病喜還鄕。寬懷美酎分渠椀。排悶新詩出繡膓。大醉高歌惟意適。不妨雙鬂帶滄浪。</text>
<title>蕭千岩次韻傳惟肖</title>,<text>蕭瑟秋懷裁不得。那堪潦倒滯人間。一生蹤迹少閑適。半世風塵多苦顔。江海久違𩿨共押。林園未與鳥俱還。何時始放片舟去。魂夢長勞尋故山。</text>
<title>夜過盤石。隔河望永樂。寄閨中。效齊梁體。</title>,<text>隔水遙相望。山高月上初。鴈驚三夜夢。春阻萬金書。寶瑟彈銀甲。雲鬟揷玉梳。人生能幾許。安忍久離居。</text>
<title>韓致光馬上見</title>,<text>佳人控駿馬。遙望似神仙。乍頓黃金勒。輕揮白玉鞭。懵騰留宿醉。濃冶續殘眠。暮向瓊㙜去。餘香在錦韉。</text>
<title>吳融春詞</title>,<text>偃月雲鬟重。彈絃玉指寒。鸎聲和夢聽。柳色上樓看。錦字慵難刺。春衣覺漸寬。避人匀粉黛。誰見淚痕殘。</text>
<title>劉方平新春</title>,<text>睡起多春思。西樓日欲斜。花殘蘇少店。柳拂莫愁家。爭突章㙜馬。催乘俠窟車。晩來拈小筆。畫蝶滿窓紗。</text>
<title>楊巨源美人春怨</title>,<text>靜看雙飛燕。翩翩入曉堂。玉梳脩鬂久。黛筆畫眉長。紅浣潸顋粉。香消汗額黃。一年春欲盡。猶未夢襄王。</text>
<title>楊巨源名姝詠</title>,<text>靑樓生遠思。風日正淸和。䯻重蟠金鳳。衣輕曳碧羅。嬋娟堠氏女。窈窕月宮娥。應作陽㙜雨。朝朝暮暮過。</text>
<title>楊巨源艶女詞</title>,<text>草碧烟初暖。花殘鸎亂飛。燕來窺夜夢。蝶過坐春衣。人去只留月。鳥啼空掩扉。應知化作雨。日逐暮雲歸。</text>
<title>劉賓客夔州。竇侍郞使君見示悼妓詩。顧我甞識之。因命同作。</title>,<text>雲鬂嬋娟二八時。莫愁歌曲薛濤詩。乘鸞遠適初貽恨。奔月還歸未有期。園逕尙留曾踏蘚。砌花猶發舊攀枝。傷心三尺孤墳側。借問何人爲立祠。</text>
<title>劉賓客懷妾</title>,<text>虗幌寥寥爇水沉。仙蹤隔霧杳難尋。乘鸞已去猴山峭。奔月無歸桂殿深。兩地相思勞遠想。三更不寐費孤吟。亦知中道恩情斷。一念區區每軫心。</text>
<title>吳融次韻。和王員外雜遊四韻。</title>,<text>黯黯春愁日漸加。邇來廢浣越溪紗。將身懶逐䲭夷艇。偸眼羞窺衛玠車。樓上未曾看柳色。渡頭誰得採蓮花。不堪心緖多如雨。閑倚晴窓到日斜。</text>
<title>楊文公 億 無題</title>,<text>春來心事未堪論。獨立搔頭欲斷魂。自有秦箏頻奏曲。雖非息婦亦無言。朝開簾幕通歸燕。暝到池塘看戱鴛。深鎖重門人不見。獨垂淸淚暗成痕。</text>
<title>白樂天宴散</title>,<text>登臨興欲盡。歌管月中回。留意思瓊席。餘情望玉臺。暑隨蟬共去。秋與鴈俱來。急急須行樂。明朝又擧盃。</text>
<title>劉長卿餘千夜宴。奉餞韋蘇州使君除婺州。</title>,<text>婺女除南郡。難爲北望心。天隨三戶遠。地向五湖深。文墨曾多譽。旗旄儼一臨。孤舟如有興。訪戴過山陰。</text>
<title>周益公上巳訪楊廷秀。賞牧丹於御書扁榜之齋。其東圃僅一畒。爲街者九。名曰三三逕。</title>,<text>亂山重抱小踈家。謝笏歸來鬂未華。三經有聲聞秀竹。一園無處不名花。詩情杳杳沿流水。酒興飄飄入落霞。欲借郭煕模寫去。明朝持向世人誇。</text>
<title>杜審言次北固山下</title>,<text>一帶長江闊。橫流北固前。桃花春浪漲。舟子晩帆懸。客路添新病。鄕園憶舊年。萍漂歸不得。搔首望天邊。</text>
<title>耿湋春日卽事</title>,<text>春日荊扉靜。無人問索居。園花依逕仄。窓月透簾踈。強盡寬懷酒。閑看種樹書。婆娑淸興足。自信悟眞如。</text>
<title>崔塗蜀城春望</title>,<text>鄕程應萬里。回首獨沾巾。大抵非吾土。何由見故人。空搔雙鬂雪。虗負一年春。旅恨何時盡。野芳無數新。</text>
<title>李中春日野望</title>,<text>天際薄雲晩。湖邊小雨昏。孤舟泊烟渚。一犬吠漁村。江帶鴈歸影。沙留潮退痕。望春無限思。冥默欲消魂。</text>
<title>姚合遊春</title>,<text>平明牽興出。薄暮始言歸。冉冉香侵履。霏霏雨濕衣。休辭終日醉。忍見落花飛。春事應無幾。明朝紅轉稀。</text>
<title>王半山東臯</title>,<text>雨過東臯樹。凉生五月陂。花深難見鳥。葉密但聞鸝。玉斝頻相勸。愁顔暫得怡。留連宜秉燭。佳麗不多時。</text>
<title>王半山欲歸</title>,<text>春和遍近遠。花發北山陰。自惜歸來晩。空知老病侵。池魚思巨壑。籠鳥戀深林。塵袖吾當拂。浮榮肯繫心。</text>
<title>王半山宿雨</title>,<text>小雨連朝暗。新荄綠已歸。燕衝溪柳過。鸎拂野花飛。遣興詩篇足。緣愁宴集稀。回塘扶杖去。春水碧生衣。</text>
<title>王半山暮春</title>,<text>今朝忽悵望。爭奈惜芳菲。露葉深藏樹。殘花亂點衣。烟雲紛漠漠。楊柳綠依依。故里空回首。春歸人未歸。</text>
<title>陸放翁暮春</title>,<text>衰遅纏末疾。潦到鬂毛新。勳業唯關酒。歡娛最在春。乾坤長醉客。宇宙一閑身。獨立發孤笑。紛紛俱是塵。</text>
<title>姚合賞春</title>,<text>今朝病起賞風光。園裡翩翩蝶興狂。歌響緣雲遮繡扇。笛聲穿石據胡床。殘花零落隨流水。新竹扶踈出短墻。萬事不如拚一醉。怱怱駒隙細思量。</text>
<title>李郢暮春山行田家歇馬</title>,<text>薄雲漏日雨中明。雷殷層空曳數聲。山路賞春勝小暇。田家歇馬有餘情。提壺喚客催甞酒。布穀呼人欲勸耕。借問溪流深幾許。經尋淺處信鞭行。</text>
<title>宋元憲閏十二月望日立春。禁中作。</title>,<text>陽和先破臘前寒。彩勝隨恩賜從官。氷在鳳池波裡釋。梅從禁苑雪中看。祥烟曖曖生金殿。瑞日輝煇上露盤。聖化方知天廣大。萬邦同占太平歡。</text>
<title>王平甫春陰</title>,<text>欲雨還晴雨意深。三春消息萬重陰。梨花露重先催拆。燕子風寒不自禁。闇闇如烟千里散。昏昏若霧四方沉。開窓悵望題詩處。誰識芳菲一種心。</text>
<title>王平甫池上春日</title>,<text>春深池水碧如苔。時逬游鱗荇葉開。投釣主人醒復醉。看花過客去還來。無心䆠路甘非分。寫興詩篇愧不才。𩿨鳥相親機已息。斜風細雨更徘徊。</text>
<title>蘇子由次韻張恕春暮</title>,<text>東風無地非佳麗。處處歡娛載酒遊。春色撩人偏可悅。歌聲終日未曾休。豔姿相押回靑眼。嫰萼應羞上白頭。更勸深盃君莫逆。此生何異一浮漚。</text>
<title>陸放翁睡起至園中</title>,<text>世故多端生有涯。肯將貧賤換繁華。春來只覺身無事。老去方嫌眼纈花。不厭看山憑短笏。已忘開府樹高牙。晴窓睡起渾閑寂。閱盡園蜂赴兩衙。</text>
<title>陸放翁春夏之交。風日淸美。欣然有感。</title>,<text>老向人間始脫鞿。閑無一事寸心違。題詩遣興興難盡。把酒送春春自歸。堂靜正宜圍夜局。風喧便欲換生衣。花前一醉君無厭。七十高年自古稀。</text>
<title>韓渥偶見</title>,<text>娟娟百媚笑中生。不獨傾城國亦傾。萬古虗傳西子艶。千年空有太眞名。鈿連雲䯻黃金重。錦束羅衣白雪輕。斷盡石膓心醉去。夢醒長似聽卿卿。</text>
<title>李商隱天平公座中呈令狐公。時蔡京在坐。</title>,<text>金蓮移步上仙壇。峯月初昇轉玉盤。頭揷花鈿雲䯻重。風凄羅袖雪膚寒。空勞夜夢禪齋宿。已斷春膓御史官。謝傅東山幽興足。三行珠翠恣情看。</text>
<title>韓魏公卽席</title>,<text>高堂置酒嘉賓會。盡是騷壇擊鉢才。秀句醉餘爭自就。寒花霜後已全開。三秋已逝無多興。九日重逢有幾回。世事紛紛須酩酊。東籬安用獨醒來。</text>
<title>王右丞晩春。嚴少尹諸公見過。</title>,<text>門掛陳平席。曾無丈者車。何知詩伯駕。少稅老夫家。甕有新浮蟻。階多始發花。留連拚一醉。爭肯負年華。</text>
<title>許渾春日。題韋曲野老村家。</title>,<text>南塘春水滿。山逕遶村長。蝶舞元無息。鶯歌太自忙。烟和原草綠。風暖野花香。覊緖非秋日。悽悽亦可傷。</text>
<title>王半山將次洺州憇漳上</title>,<text>東風吹不盡。芳草綠初齊。高柳黃鶯囀。長堤白馬嘶。奔河入海遠。落日去峯低。不廢揮新什。蠻牋手自齎。</text>
<title>白樂天正月三日閑行</title>,<text>蘇州太守閑行日。渡口春氷半欲消。暄入芝蘭萌玉砌。意嬌楊柳拂虹橋。紅呑桃蘂三千樹。白綻梅花一兩條。若遇韶華遍遐邇。不辭鯨飮醉連朝。</text>
<title>崔魯春晩岳陽樓言會</title>,<text>環洲三月野花明。景物撩詩易愴情。烟水茫茫千萬頃。雲鴻杳杳兩三聲。殘暉落後衆峯碧。晩吹橫來層浪生。今古悠悠飛鳥滅。幾人把筆過孤城。</text>
<title>韓致光殘春旅舍</title>,<text>旅宇今朝小雨晴。五更歸夢憶秦京。蜂尋落蘂含香去。蟻上枯朶帶露行。排悶詩爲三折藥。攻愁酒作萬全兵。覊懷黯黯仍無寐。苦待東窓曙色明。</text>
<title>韓致光春盡</title>,<text>落花門掩正黃昏。酒汚輕衫昨夜痕。白舫破烟爪滿水。靑帘濕雨杏花村。五更頻斷思歸夢。千里難招已散魂。誰識薄遊春盡後。心隨南鴈入丘園。</text>
<title>張宛丘暮春</title>,<text>一庭花月媚春晴。偏覺今宵病眼明。新壘初成梁上燕。淸歌時送葉門鶯。花非解語渾如語。月本無情便有情。堅坐更深多逸興。金尊㶑灩綠波生。</text>
<title>張宛丘暮春遣興</title>,<text>一春消息見芳菲。衮衮天機自不違。昨夜玄霜纔旣降。今朝靑帝忽焉歸。園中綠暗葉初合。枝上紅稀花正飛。句引風光堅坐處。待看窓月入簷輝。</text>
<title>陸放翁東籬</title>,<text>閑遶靑林露滴裳。酒錢羞澁佩空囊。鶯穿楊柳短長曲。蝶索芳菲高下狂。茅屋人稀宜午睡。竹籬花暖放晴香。莫言野老渾無事。移石移松日日忙。</text>
<title>杜甫陪鄭廣文。遊何將軍山林。</title>,<text>帖石殘山峭。方塘小鑑開。映靑門掩柳。護白竹藏梅。爲愛多幽勝。寧辭數往來。徘徊未忍去。散屐破蒼苔。</text>
<title>陳后山登快哉亭</title>,<text>江流抱野外。亭勢出雲間。俯瞰千尋浪。遙臨萬點山。景多遊目倦。興逸賭身閑。探勝題佳句。徘徊未擬還。</text>
<title>宋之問登越王臺</title>,<text>滄海連空闊。層巒抱野回。㙜高雲盡下。日出霧全開。逈絶炎氛逼。淸無瘴氣來。騷人曾賦鵩。賢德豈調梅。去國寧論命。投荒但惜才。斜陽良久立。顔狀鏡中催。</text>
<title>魏知古春夜寓直鳳閣。懷群公。</title>,<text>禁殿淸陰轉。觚棱月上時。報稀高閣漏。吟遍侍臣詩。浥露梅花吐。含烟柳色滋。永懷人不寐。春夜有遐思。</text>
<title>王岐公依韻和吳相公從駕至開寶寺慶壽崇因閣</title>,<text>鸞輿回覺路。佛宇煥生輝。道侶迎羅什。詞臣扈陸機。蹕隨山響轉。旗劈洞雲歸。渡水波沾紱。穿松露滴衣。雕甍平霧出。畫棟半空飛。銀界爭雄長。蓬山果是非。天花紅蔌蔌。法雨細霏霏。一豫齊群物。初非厭萬幾。</text>
<title>陳子昂白帝懷古</title>,<text>天遠低吳樹。山寒進晩風。夕陽依古堞。春草合遺宮。雲滅公孫迹。碑殘杜預功。湖波連野闊。江霧接窓通。獨鳥晴空外。孤暝靄中。登臨懷往事。覊緖覺無窮。</text>
<title>周賀送康紹歸建鄴</title>,<text>君向南朝去。愁如吊古何。江長秋水漲。烟澹暮山多。佛宇披雲入。漁磯冐雨過。繁華已消歇。王氣逐流波。</text>
<title>徐道暉題釣㙜</title>,<text>客星何處落。寥閴富春空。㙜壞跡猶在。水流名不窮。當時扶大義。後代激頑風。功比凌烟畫。誰同垂釣翁。</text>
<title>李商隱</title>,<text>三巴形勢一望中。天際森森簇萬峯。劒氣遙衝關外鳥。陣雲高拂棧邊松。劉禪安得噓寒焰。諸葛徒然起卧龍。坐見岷峨終失險。令人長慟永安蹤。</text>
<title>羅隱廣陵開元寺閣上作</title>,<text>古寺登臨正落暉。長洲烟雨白𩿨飛。雲邊一鴈有時聽。天際孤帆何處歸。杳杳海山森可數。重重浦樹碧相依。十年未脫紅塵絆。却悔從前困是非。</text>
<title>錢思公漢武</title>,<text>漠南塵凈六師迴。勳入丹靑築峻㙜。金母初從西岳降。龍駒遠自大宛來。終踈汲直元多慾。將喚安期未有媒。芳草斜陽寒食路。無人剪紙奠椒杯。</text>
<title>杜工部秦州</title>,<text>東柯窈窕谷。中有隱淪家。鶯語藏深樹。麋蹤過淺沙。地宜元亮秫。人種邵平瓜。爲報溪翁道。隨流莫放花。</text>
<title>陶商翁公安縣</title>,<text>古縣臨江築。沙中有路行。山形從北起。地勢向南傾。十里烟沉渚。三更浪打城。漁舟杳不見。燈火獨分明。</text>
<title>劉夢得赴蘇州酬別樂天</title>,<text>除恩忽被下楓宸。作宰南州擁畫輪。遺愛豈知留舊迹。餘風深欲繼芳塵。郡居自古多名士。客寓從前有逸民。佳景習池饒醉興。醉中時復憶斯人。</text>
<title>賈浪仙題長江</title>,<text>雨霽澄秋景。長江望若空。淸詩揮彩筆。流水奏枯桐。蓬島微茫外。𤅀洲指顧中。孤舟我欲放。應與武陵通。</text>
<title>趙師秀秋日偶書</title>,<text>身閑傾酒盞。性懶撥書籤。城市眞堪隱。喧囂我不嫌。覊愁無日减。衰病逐年添。暇日江干石。垂絲擬發潛。次景泰庚午倪謙司馬恂韻</text>
<title>謝惠刀子</title>,<text>爲愛中心貺。腰間繫錦絛。虬光寒吐月。櫑具潤如膏。老樹斫蟾窟。長鯨殲海濤。人間按相視。何者是豪曹。</text>
<title>漢江春泛</title>,<text>漢曲風烟春可觀。蘭舟遙曳下鳴湍。江雲乍黑詩頻就。峯日初沉興未闌。人境誰知仙境勝。他時應憶此時歡。淹留未覺烟洲晩。月色堪憐入酒寒。</text>
<title>江上泛舟</title>,<text>山如活畫水勝苔。桂楫中流送玉盃。白鳥去邊春雨細。翠濤高處暮雲堆。風低紫燕迎舡出。絲曳紅鱗入饌來。塵土幾年愁欲老。今朝仙界好懷開。</text>
<title>登喜雨亭</title>,<text>王孫亭勢占淸幽。醉後登臨騁遠眸。雲薄日光時半漏。風輕嵐氣不全收。扁舟未逐䲭夷子。一䆠長慚馬少游。坐滯歸期吟正苦。暮潮初落白蘋洲。</text>
<title>遊楊花渡</title>,<text>醉下江樓興轉幽。畫舡簫鼓在中流。不辭太傅千金費。盡洗長庚萬古愁。黃鳥亂啼穿柳岸。白𩿨雙起沒烟洲。明朝一別遙相憶。應說楊花古渡頭。</text>
<title>贈高太常</title>,<text>曾見鯤鵬化北溟。層霄九萬展雲程。襟期快若長風駕。筆勢飄如健鶻橫。隔葉好音黃鳥曲。汎波淸賞白𩿨情。人生意適肝相照。莫以華夷便置町。</text>
<title>碧蹄驛餞行</title>,<text>踏盡遼西第幾州。三韓邈在海東陬。薊門烟樹衣全濕。鴨水雲帆雨欲收。吟罷鄕心多杳杳。夢回關路正悠悠。此生會面應無日。頻覆離盃爲少留。</text>
<title>義順舘酌別</title>,<text>鸞驂東海遠相過。爭奈今朝送別何。天際暮雲峯外遠。雨餘春水席邊多。詩擎錦繡開靑眼。酒凸尊罍皺綠波。江路西回千萬里。驪鉤莫遣動悲歌。</text>
<title>渡大同江</title>,<text>江雨無時濕遠裝。薄雲依峀漏殘陽。高帆劃處牽風急。雄劒看時引酒長。勝地眞堪詩送老。覊愁端合醉爲鄕。五雲回首蓬萊逈。路遶天涯正杳茫。</text>
<title>登黃州廣遠樓</title>,<text>百尺危樓紫翠間。詩堪遣興酒開顔。迎春好鳥喧深樹。依日歸雲度遠山。野市雨昏千嶂暝。溪村風便一帆還。窮源使節無遑處。偸倚欄干得少閑。</text>
<title>渡臨津</title>,<text>遠客偏驚物候新。臨河潮滿闊無津。雲帆一掛披靑靄。桂楫雙搖蕩白蘋。裛露渚花俱笑日。忘機沙鳥不驚人。斷霞齊侵抱爛。落絮因風入酒頻。蝶舞近筵依晩照。鶯歌遶樹惜餘春。腥分渠椀堆紅縷。絲曳烟波出紫鱗。景像應須盡收拾。風謠非直遠咨詢。溪山從此增聲價。彩筆遭逢大雅臣。</text>
<title>登漢江樓</title>,<text>登眺江樓逈。飄飄晩興多。柳舒連翠幄。潭定熨靑羅。山色侵波影。𩿨聲雜棹歌。蓬瀛應不遠。掛席欲相過。潮平兩岸闊。天遠衆峯微。倚棟雲侵袖。移舟浪濺衣。渚花迎客笑。沙鳥背人飛。烟路緣江細。斜陽帶醉歸。</text>
<title>出山海關</title>,<text>林間老雉挾春驕。墻角糢糊李九標。靑嶂亂抽圍遠楚。白𩿨雙去沒寒潮。萬里滄溟鵬擊水。千年華表鶴歸遼。于今四海都無事。耕庸知荷帝堯。</text>
<title>出遼陽城東行</title>,<text>遼陽更皷報新晴。玉節侵星戒曉行。蠻草連天呑曠野。瘴烟如雨暗脩程。屛橫遠塞千峯碧。帶遶孤城一水淸。薄暮征驂猶未息。胡笳四面動邊城。</text>
<title>過丁家嶺</title>,<text>春深關路草漫靑。華表猶傳鶴姓丁。鳳節少淹因地勝。狼烟久息賴王靈。事悠金麗興亡迹。勢壯山河表裡形。眼隨飛鴻天際遠。長瞻碣石政冥冥。</text>
<title>郭山郡雲興館遇端午</title>,<text>漢節迢迢東渡河。棠林正値綠陰多。風飜翠浪連雲麥。水揷靑針出土禾。道上泥沙時沒脚。田間溝澮盡盈科。端陽蒲酒家家醉。何處投詩贈汨羅。</text>
<title>至西門嶺。登嘉平館樓。</title>,<text>西望鄕程萬里賖。身曾許國敢思家。樓前郁李初成子。庭畔丁香已結花。虗負良辰留異土。莫辭終日醉流霞。欄干倚遍沉吟久。已見高林定暮鴉。</text>
<title>同舟渡博淸二川</title>,<text>星槎晩棹濟晴川。江檻橫崗爽氣連。風急沙𩿨依曲渚。日斜山鳥下平田。城頭飛閣臨無地。鏡裡遊人坐壓天。王事怱怱留不得。何時歸路更浮舡。</text>
<title>謁箕子廟</title>,<text>天惟視德靡常親。降割狡童棄有殷。爲道不辭陳禹範。分茅豈是作周臣。千年詩禮民歸厚。百代蘋蘩廟尙新。苔蝕斷碑文欲滅。斜陽喬木捴愁人。</text>
<title>渡大同江。贈諸君。</title>,<text>烟晩沙汀潮正生。渡頭東望綠蕪平。題詩相贈中流去。江水江花不盡情。</text>
<title>義興舘曉發</title>,<text>五更吟罷下高樓。雨氣霏微不肯收。獵父彎弓窺白鴈。樵童橫笛立黃牛。江烟漠漠靑楓合。野露漙漙碧草稠。曉日未升風峭峭。陂塘五月客驚秋。</text>
<title>晩寓安定舘中。徐君曰天寒滿酌不須辭足之。</title>,<text>天寒滿酌不須辭。西日看看欲暮時。一醉只供今也樂。脩名安用後來知。淋漓肯厭揮千首。酩酊唯應倒百巵。莫怪葛強鯨吸海。遐荒得覩漢官儀。</text>
<title>謁箕子廟</title>,<text>陳範元非爲武王。佯狂初不補殷亡。胷中自靖惟天命。地下無慚乃祖湯。草沒故都餘壞堞。春深遺廟吊殘陽。斷碑讀罷神悽楚。安得臨風不自傷。</text>
<title>登浮碧樓更韻</title>,<text>長洲晩起白蘋風。飄盡江花十里紅。天遠鴈聲頻送北。日斜樓影已移東。滄波極目興難盡。靑眼談詩樽不空。返照入闌增晃朗。怳然如在水精宮。</text>
<title>登鳳山環翠樓。次張中書韻。</title>,<text>東韓茅土舊箕封。喬木春庭陰正濃。秩秩威儀人似玉。侁侁原隰馬如龍。歸心隔海路千里。望眼登樓雲萬重。醉倚雕闌無盡思。不堪西日下危峯。</text>
<title>開城小詠</title>,<text>荒城立馬夕陽天。松岳巉巉半入烟。㙜殿古基春草遍。逢人不敢問當年。廢㙜風雨欲黃昏。喬木陰稠鳥自喧。最是東君多意緖。宮花猶帶舊粧痕。</text>
<title>登山海鎭東樓</title>,<text>百尺危欄山與齊。登臨一望旅魂迷。雲從遼海群峯暗。天向秦關遠樹低。江燕受風音上下。渚楊隨日影東西。乘閑爲訪曾遊迹。塵壁猶存舊醉題。</text>
<title>三汊河</title>,<text>林鳩時喚雨。野雉不驚人。波暖氷初盡。燒殘草欲新。馬嘶春岸上。舡待古河濱。胡地三千里。于今絶點塵。</text>
<title>過鴨綠江</title>,<text>一水橫分界瀋遼。東韓歸路望迢迢。波迎桂棹搖晴嶂。風引雲帆落暮潮。浩渺澄光連曠野。蒼茫元氣閣層霄。星槎牛渚遙相接。不必銀成萬丈橋。</text>
<title>宴義順舘</title>,<text>潮滿春江鳥去遅。海天雲盡衆峯奇。華筵近水寒侵酒。畫閣當山碧動帷。日暖長洲花爛熳。風微遠渚燕差池。三韓便被皇恩溥。拭目今朝覩漢儀。</text>
<title>明日將遊漢江。未知風雨肯晴否。</title>,<text>仲宣懷抱在他鄕。只有遊觀博酒狂。欲向江湖窮境勝。預愁風雨迫人忙。𩿨波杳杳連彭蠡。官柳依依遶武昌。赤壁一帆天借便。逃禪春酒滿慈航。</text>
<title>承佳詠。有所感發。</title>,<text>梅早全飄雪。桃寒未放花。前溪山雨過。蘆荻長新芽。</text>
<title>一律</title>,<text>四海蒼生不識兵。爭歌耕鑿荷王靈。南蠻重譯供祥雉。太史連章奏景星。聖帝文明超百代。小邦榮寵曠千齡。春㙜皷舞雍煕日。民俗如今是大庭。</text>
<title>重渡大同江舟中</title>,<text>滿江風雨夜來過。兩岸芳菲奈老何。花謝便敎春興减。酒回方覺旅愁多。麗城烟樹鴉初謖。箕廟苔碑字已訛。賴有淸詩時刮目。虯光萬丈發新磨。</text>
<title>萬景樓。用陳內翰韻。</title>,<text>烟樹重重隔帝畿。登樓爽氣襲春衣。鴈過遼海鄕音杳。鳥去吳天眼力微。人絶山村無犬吠。橋連江寺有僧歸。醉牽吟興題新句。雲遶窓前彩筆飛。</text>
<title>重到淸川江</title>,<text>遠客悠悠搔白頭。荒城吊古少夷猶。隨兵萬里無歸日。薩水千年不盡愁。罔念虞庭先舞羽。何須遼海遠浮舟。今逢聖化覃無外。到處溪山作勝遊。</text>
<title>光山下營</title>,<text>將軍一箭定天山。長脫兜䥐士卒閑。北虜輸誠通漢塞。南蠻歸命欵秦關。折衝尊俎酣歌裡。飜動風雷叱咜間。萬里封侯班定遠。玉門唯恐未生還。</text>
<title>九連城</title>,<text>桃花流水瀉殘春。面面雲山作四隣。一杖穿雲迷處所。峽中應是有秦人。次弘治戊申董越，王敞韻</text>
<title>郭山孝女</title>,<text>暫駐雲輧爲賦詩。蠻鄕少婦秉天彜。名登天雅篇爲史。說在蒼生口是碑。古廟莓苔春寂寂。遺墟烟雨草離離。三韓民德曾歸厚。聖化東漸未覺遅。</text>
<title>六言二首</title>,<text>幽軒野酌成三。行漏春更報五。醉餘旅愁多端。窓外蕭蕭聽雨。漫空細雨如絲。埋岫黝雲潑墨。興發唱予和予。醉餘誰主誰客。</text>
<title>漢江遊覽偶成</title>,<text>野曠浮秦樹。江長拍楚天。暉殘銜嶺日。帆急下灘舡。蘭氣薰晴島。𩿨聲入暝烟。金罍傾欲盡。詩句近千篇。</text>
<title>晩登望遠亭</title>,<text>江俯千尋碧。峯看四面靑。乾坤雙臘屐。宇宙一雲亭。日晩詩方就。潮回酒欲醒。憑欄興不盡。移棹載胡甁。</text>
<title>重經坡州舘</title>,<text>坡城欄檻倚西曛。目送征鴻入塞雲。多少客思何處瀉。春愁離恨自平分。</text>
<title>漁人獻魚</title>,<text>江晩風初定。澄波望若虗。移舟爭引網。折柳遆穿魚。纖縷堆盤雪。寒光映椀渠。無端歸興發。何日混漁樵。</text>
<title>渡臨津江</title>,<text>小艇隨潮去。漁家晝掩門。雨收沉石燕。蘆茁上江豚。臨渡難爲別。開襟賴有樽。沉吟山欲夕。烟氣起孤村。</text>
<title>開城府懷古</title>,<text>碧草春深沒廢㙜。殿基無數野花開。林藏麋鹿眠還起。水泣鳧鷖去又來。山色滿城何盡思。松聲帶雨有餘哀。徘徨古堞題詩罷。龍首殘陽照一隅。</text>
<title>金郊舘午餉</title>,<text>征驂當午歇。庭樹綠陰交。素絮飄鶯幕。靑虫墮燕巢。急流漂戰蟻。脩竹竄驚麅。風雨春將盡。苔錢上砌坳。</text>
<title>絶句二首。戱用仙語。</title>,<text>九還鼎在五雲間。一得刀圭便佳顔。小有斜通句曲去。大茅山對小茅山。桃源流水出雲林。花落花開世外心。山靜日長無箇事。一竿靑竹鏡中臨。</text>
<title>黃海道中望海二十韻</title>,<text>薄霧江關遠。斜陽海嶠明。蒼茫連楚甸。縹緲遶秦京。賈舶東南走。胥濤日夜鳴。烟從汀柳起。潮向岸沙生。雷吼吳兒怕。崖崩木客驚。螺靑峯揷鏡。石陷浪噴罌。眼界論千里。喧聲最五更。洲形無地接。波勢與天平。鴈去初如送。𩿨來遠欲迎。東溟呑可竭。北斗酌堪傾。有意頻投筆。無心學請纓。孤帆宜早掛。一鶻快秋橫。袖裡藏三尺。胷中蘊六兵。荊江鱸入饌。楚戶橘收征。物外千機息。塵間萬事輕。閑常尋小島。醉擬斬長鯨。徒志猶難就。恥罍已戒盈。逢塲誇酒戶。見敵築詩城。道固同商楫。官應秉尹衡。遐邦何所望。早晩竢河淸。</text>
<title>渡臨津江遇雨</title>,<text>渡口殘陽盡。樓舡艤釣磯。雨蘭香自濕。風柳影相依。洲晩紅全謝。林深綠正肥。天涯有去路。臨水送將歸。</text>
<title>過安城舘不入</title>,<text>天低野曠遠峯微。海日殘暉楚竹西。撲面風花飄萬點。隔溪樵笛弄三聲。山村酒熟時聞犬。野樹春深舊有蹊。歸意怱怱留不得。吟鞭更促渡橋蹄。</text>
<title>書舘壁。以紀曾履歷也。</title>,<text>獨上危樓望帝都。正愁西日落金樞。天低曠野浮烟樹。屛擁遙岑活畫圖。百二關河眞控帶。金湯藩翰壯方隅。催詩忽被雲𩿨雨。會看驥才展坦途。</text>
<title>謁箕廟偶成</title>,<text>佯狂心迹未堪論。自靖終能不失仁。肯入宗周甘北面。還將沛澤惠東人。八條施敎皆移俗。萬里分茅遠作賓。遺廟向江春寂寂。椒漿奠罷一傷神。</text>
<title>宿黃州舘</title>,<text>離亭殘雪受風斜。相送天涯兩鬂華。雲外悵望迷去路。樓中愁倚數歸鴉。龍墀久輟三星座。牛渚方回八月槎。他日東遊眞一夢。莫辭今夕醉流霞。</text>
<title>平壤勝蹟</title>,<text>坤靈亦愛酒。和氣隨泉洩。眞味自醺人。何須釀麴孽。右酒巖劒水本無劒。銀灘豈有銀。貨爲君子恥。何必問玆津。右白銀灘檀下降神人。乃爲君長祖。陶唐與並時。萬世開東土。右檀君祠</text>
<title>國王遣議政諸臣。侍予遊漢江。口占。</title>,<text>晩風吹浪打高㙜。十里汀洲雨凈埃。數點沙𩿨披霧去。一輪明月入簾來。詩留粉壁看新掃。尊向蘭舟許重開。千載風流唯使節。胷呑雲夢小殘盃。桂棹相將倚小丘。桃花春漲沒長洲。雨餘江色寒仍灧。雲際山光遠欲浮。風正錦帆歸別浦。夜深笙吹下高樓。月明渡口波如練。擬向蚕頭爛熳遊。</text>
<title>再遊漢江</title>,<text>落照低丹壁。輕橈倚碧灣。鳥過明鏡裡。人去遠圖間。新月着寒浦。歸雲依暮山。名繮吾未脫。長羡海𩿨開。</text>
<title>東坡道中。次雲崗韻。回文體。</title>,<text>湲泉帶霧細霏霏。小經樵家山掩扉。喧送水知魚趁獺。冷侵身覺露沾衣。村烟宿鳥隨人去。野草眠牛喚犢歸。溫語笑開新釀碧。筆生雲處晩花飛。</text>
<title>金郊道中</title>,<text>歸鴉遠集江樹。殘日欲沉海山。詩句孤吟馬上。月光忽吐雲間。</text>
<title>龍泉道中。題屛風巖。</title>,<text>詩題丹壁剔莓苔。向晩山容爲一開。媚日輕雲晴影轉。隔林幽鳥好音來。淸寒欲闘湘妃竹。蕭洒渾疑庾嶺梅。惆悵明朝人去後。相思莫上最高㙜。</text>
<title>浮碧樓</title>,<text>揷壁含風樹。臨江御氣樓。波光當檻閃。山色拂簷流。螺䯻晴仍碧。雲華晩更浮。潮喧靑草岸。沙暖白𩿨洲。轉眄魂全爽。凌虗興未收。巒峯抱野矗。絮雪落風稠。弱水環三島。巴陵讓一頭。殘花看簌簌。幽鳥聽啾啾。酩酊三更燭。蕭森四月秋。塵蹤曾有累。何幸忝仙遊。次嘉靖己亥華察，薛廷寵韻</text>
<title>發良策舘雨至</title>,<text>客路仍逢雨。逶遅政喚愁。山昏迷去旆。泥滑㥘征騶。逈野烟初遍。孤村鳥欲投。農人誇上瑞。荷鍤問西疇。</text>
<title>與許太史論學</title>,<text>一動還一靜。分陽且分陰。體仁看化迹。徵復見天心。物本人同性。誠何古異今。相逢論聖道。妙處好開襟。</text>
<title>苕溪村舍。次崔景甫窓上韻。</title>,<text>雨漲春流半入門。柔桑嫰葉暗平原。窓間一讀南岡句。便欲歸耕江上村。</text>
<title>題林牧使自怡堂</title>,<text>風塵腰暫屈。林壑鳥俱還。竹護陶潛逕。窓窺謝眺山。浮榮那易志。眞味足怡顔。深巷無車馬。荊扉盡日關。</text>
<title>次安陰東軒韻</title>,<text>洞鎖烟霞晝亦陰。亂山環擁邑居深。亭亭落日初銜嶺。閃閃歸鴉已滿林。天遠更敎誰暖眼。髮踈渾欲不勝簪。旅愁無限難消遣。醉倚雕欄盡日吟。</text>
<title>次固城東軒韻</title>,<text>夢破寒更浪打城。欲排孤憫句難成。一身蓬轉天涯路。百感絲棼歲暮情。窓透夜明知雪下。浦聞人語覺潮生。白𩿨聲裡塵機息。愧我從前浪逐名。</text>
<title>次巨濟東軒韻</title>,<text>夢迷秦樹外。身在楚雲邊。霧隱參差峀。波涵上下天。風帆馳萬里。蓬島訪群仙。濩落徒狂筭。憑闌思杳然。</text>
<title>次坦然詩軸韻</title>,<text>漳濱卧病交遊息。唯有林僧乞句來。昨夜庭花風落盡。郊扉不惜爲君開。</text>
<title>喜雨</title>,<text>乍喜雲蓬勃。霏微雨洒毛。懸簷初滴滴。過竹轉騷騷。夜澗聞喧筑。朝畦見泫膏。農家欣有歲。東作及時勞。</text>
<title>書引儀契軸</title>,<text>平明開寶座。分隊引朝儀。佩定齊班肅。聲高落唱遅。香烟携滿袖。步履聽趍墀。地近堪誇寵。丹靑合有辭。</text>
<title>送質正官 宋象賢</title>,<text>追憶歡娛日。吾猶未老身。靑樓浮臘味。紫塞凈胡塵。世事艱虞集。朋情聚散頻。離亭相送淚。尙濕去年巾。</text>
<title>題十靑亭</title>,<text>盧相 守愼 第。有隙地方二三丈。直南墻下。取澗邊石十餘礏。飣餖爲山。其前鑿沼。劣受一斛水。植冬靑樹十種。曰松，栢，檜，杉，海松，眞松，杜冲，赤木，榧子，黃楊。名曰十靑亭。身紆隆寵未歸山。作意穿栽稍自寬。滯迹風埃違素願。寓情泉石足淸歡。諸峯峭峭臨池小。十樹森森保歲寒。姱節宜爲君子取。靑葱須向雪中看。</text>
<title>次愼吉遠 喜男 竹林精舍韻</title>,<text>千竿脩竹兩三椽。境僻塵氛逈斷牽。彭澤冲襟微醉後。子猷淸趣朗吟邊。寒聲送枕風敲晩。踈影移簷月上先。安得匡床煩暫借。南窓一夜寄閑眠。</text>
<title>送李裕甫 弘老 朝京師</title>,<text>妙歲登龍首。聲華白日懸。分臺辭舜禹。銜命過幽燕。征袖遼河雨。吟鞭鶴野烟。陸才多是▦。題盡幾蠻牋。</text>
<title>飮叔茂別盃</title>,<text>不禁今日淚。重濕去年裾。別酒千杯盡。歸程萬里餘。覊愁那可寫。俠氣未全除。酩酊多狂興。新篇信手題。</text>
<title>到豊潤觀侏戱。仍宿村家。</title>,<text>燈夕來豊潤。初看技絶奇。星奔細馬上。猿捷小姬騎。倒植身孤直。斜懸首獨垂。庸知非鬼物。挑達豈人爲。</text>
<title>張籍送從弟戴玄往蘇州</title>,<text>柳絲垂水颺。帆影飽風斜。出霧參差岫。臨江八九家。過橋分野色。移棹亂蘋花。別恨知多少。春衣酒可賖。</text>
<title>司空曙送史澤之長沙</title>,<text>杳杳湖邊樹。茫茫天際雲。猿啼悲楚廟。竹淚泣湘君。雨過波紋細。𩿨回野色分。漁舟橫短笛。悽絶不堪聞。</text>
<title>開城小詠</title>,<text>文忠當日計區區。種豆南山已就蕪。畢竟無人同社稷。西都冠盖盡東都。</text>
<title>韓渥五更</title>,<text>露侵踈箔月侵床。幽夢初回出洞房。曉霧霏霏成雨氣。春風細細送花香。唯聞枝上鶯歌滑。不見叢間蝶舞狂。便覺新愁舊恨並。佳人懷抱倍凄凉。</text>
<title>韋蘇州淮上。喜會梁州故人。</title>,<text>杳杳梁州路。遅遅不復還。心懷斷膓後。歲月轉頭間。會合眼俱碧。凄凉鬂各斑。題詩言志處。殘日掛秋山。</text>
<title>贈退溪</title>,<text>百世斯文在。高名斗以南。天將調鼎鼐。身欲老江潭。日月閑中遣。乾坤靜裡探。男兒能事盡。俯仰兩無慚。</text>
<title>次全州快心亭韻</title>,<text>大野東頭地盡隈。畫亭臨碧八窓開。流丹艶艶水光漾。積翠濛濛山氣堆。百代悲歡雲一散。千年興廢鳥孤回。乘閑遍閱騷人詠。盡是滕王席上才。</text>
<title>書中和東軒韻</title>,<text>重到曾遊地。悲凉百感生。溪山前日面。父老舊時情。愧乏棠陰化。羞看竹馬迎。箕城在咫尺。明發又西行。</text>
<title>元微之以州宅誇於樂天</title>,<text>稽山紫翠晩成堆。鏡水溶溶天際來。吟嘯詩材當戶嶂。登臨眼界枕湖㙜。排空鴈字秋方見。帶雨漁帆夜始回。身有餘閑官事少。人間豈不是蓬萊。</text>
<title>中秋夜。與士稚入竹林待月。次同福壁上韻。都事盧稙。</title>,<text>官醪久廢灌愁城。詩律慚非百鍊精。憀慄秋懷無處着。中宵強入竹林行。</text>
<title>次金堤韻</title>,<text>閉口今多日。人間事不談。積薪先在後。迷道北成南。但欲龜藏六。寧知兔有三。男兒唯大節。俯仰我何慚。</text>
<title>次雲峯韻</title>,<text>不賞功成叱咜間。當時鳳翼孰先攀。追惟靑海穿楊妙。一箭天山定未難。</text>
<title>詠酲</title>,<text>病隨一盞一分平。千盞傾來病盡平。莫怪老夫多嗜酒。人間無物可心平。</text>
<title>次長城明遠樓韻</title>,<text>醉登高閣鶴堪招。風緊寒霄急皁鵰。散誕欲追嵇叔夜。酲狂不數蓋寬饒。梅邊雪意催春早。嶺上雲容向夕嬌。歲晏他鄕猶滯迹。擧頭愁絶北天遙。</text>
<title>白蓮社西㙜。欲聞翡翠聲。與浩然坐春栢花下。翡翠驚人。了無所聞。坐久聞之。步浩然呼韻。</title>,<text>谷口春殘訪子眞。林間盃爵亂無廵。醉來自信無機事。翡翠相呼漸近人。</text>
<title>次光陽東軒韻</title>,<text>路窮湖嶺界。風氣隔江分。地逈城臨海。樓高檻入雲。人烟千嶂夕。梅雨一庭昏。看盡投林鳥。鄕愁坐自紛。</text>
<title>戱贈評事嘉運</title>,<text>英雄有遠慮。造次敢私家。欲固邊封事。前宵减課花。</text>
<title>次朱村韻</title>,<text>嗚咽胡笳動暮城。懷歸遠客若爲情。玉門今夜愁班氏。宣室何時召賈生。菅蒯重收曾棄物。金章猶擁舊浮名。誰知白首丹心壯。欲效涓埃報聖明。</text>
<title>次金化東軒韻</title>,<text>二年寥落守孤城。春塞愁多有鴈聲。萬里生還君寵重。明朝鞭馬入神京。</text>
<title>臨溪見月</title>,<text>開窓夜色白。看水有明月。淸影近侵人。終宵眠不得。</text>
<title>復次彦精韻</title>,<text>半世奔忙莫我如。浮萍南北不遑居。愁邊計濶三盃酒。馬上光陰幾卷書。窃廩多慚初抱節。謀身方信未全踈。君恩報日方歸去。預築江關小草廬。</text>
<title>次眞寶東軒韻</title>,<text>詩情向晩轉悠哉。徙倚高軒眼忽開。楓染秋光深復淺。鳥凌山色去還來。他鄕白髮年催暮。故里黃花日望迴。貪戀君恩猶未退。海𩿨應笑久遅回。</text>
<title>次慶州東軒韻</title>,<text>蔓草秋花認故都。當時遺迹掃無餘。苔碑字滅埋孤嶂。龍笛聲哀徹太虗。吳岫亂抽千朶玉。楚鴻時學數行書。月城登眺增凄切。安得胷襟少豁如。</text>
<title>次蓮堂韻</title>,<text>名自濂溪暢。根從玉井來。佳人花借臉。飮子葉爲盃。發興眞無並。題詩不用催。明年重有約。莫負滿池開。</text>
<title>次登辰樓韻</title>,<text>高倚層樓出紫霞。海濤時望壯岷峨。衰年遊䆠無多味。便欲歸來覔釣槎。行色飄飄犯百蠻。雲㫌搖曳未曾閑。強牽詩興登樓處。無數峯巒疊翠鬟。</text>
<title>次凝翠樓韻</title>,<text>高樓暇日拂詩塵。錦濯秋林潑眼新。白髮難消頭上雪。紅顔暫借酒中春。更深燭許頻收跋。人醉車無問吐茵。向晩憑闌題秀句。山光水色助精神。</text>
<title>次河陽樓韻</title>,<text>承綸不惜馬蹄遙。自憫孤蹤隔紫霄。山日欲沉雲掩色。江梅未放雪封條。更深朔吹聲音怒。醒後覊愁氣勢驕。處世獨無婁護智。一生虗負聖明朝。</text>
<title>詠歌贈笑飛燕勝昭君</title>,<text>闌干散入月光淸。木末差參一㨾明。午夜更添寒雪白。夢殘長笛落梅聲。</text>
<title>次義城聞韶樓韻</title>,<text>危闌獨憑縱目。未覺西日欲斜。白鷺孤飛野水。靑烟遠出村家。山光碧侵簾額。月色淸透窓紗。有酒能禁愁得。蕭蕭雙鬂已華。</text>
<title>次居昌東軒韻</title>,<text>傾盡深盃沃肺肝。元龍醉興倚闌干。數條庭栢參天碧。莫作尋常衆木看。</text>
<title>次東萊東軒韻</title>,<text>篔簹寒撼一樓風。曉日將升海氣紅。袖裡摩挲三尺劒。笑看孤島碧波中。</text>
<title>乘舟泝漢赴苕溪別業</title>,<text>泊近靑牛峽。蓬依白鷺洲。溪雲平兩岸。山雨滿孤舟。谷響踈添葉。風斜細濕裘。倚舷眠不得。灘咽五更頭。舟傍環洲泊。漁村八九家。柴扉臨水閉。岸柳帶風斜。金錯囊垂罄。陶甌酒易賖。沉吟乘醉去。野樹欲栖鴉。山村民俗朴。白酒競來看。引餌抽銀鯽。移舟泝石灘。農談終不厭。野興忽無端。倚醉沉吟處。殘陽掛碧巒。斲苔開隙地。擬作小橫塘。水可連筒注。山宜疊石粧。芰荷何日盛。桃杏幾時長。直待花開日。投竿坐夕陽。</text>
<title>漫興</title>,<text>春服初成麗景遅。山村政是杏花時。隔溪小雨晴猶過。濕盡靑樓賣酒旗。</text>
<title>挽白知事 仁傑</title>,<text>八十年前事。何殊黍一炊。猶多沉滯日。獨少贊襄時。皓首餘丹悃。靑氊恃白眉。始終那變直。唯有九天知。</text>
<title>次高山館韻 二月過</title>,<text>新春物色入吟鞭。異地覊愁覺倍酸。陰澗霜松猶帶凍。踈簷風鳥不禁寒。山河猶記當時迹。父老殊非舊日顔。從事已慵歸亦晩。何方可占一身安。</text>
<title>次安邊東軒韻。奉呈尹致遠令公。</title>,<text>萬兵磊落范胷中。匣吐龍光射碧空。畫角侵晨吹撼岳。鏖軍啓道叱生風。身因報國勞猶健。氣爲登樓老更雄。誰識書生談笑下。漠南千里已無戎。</text>
<title>次芙蓉堂韻</title>,<text>半世奔忙鬂已華。今年蹤迹又天涯。重關去踏王孫草。雙沼來看君子花。冉冉淸香風裡細。亭亭翠盖雨中斜。金罍縱有新浮蟻。多病其如不飮何。</text>
<title>次龍興江亭韻</title>,<text>浮生知幾許。作客信乾坤。往事逐流去。山形依古存。暝烟沉遠樹。秋水沒平原。獨步層岩畔。森森逬竹孫。</text>
<title>次定平東軒韻</title>,<text>一年鞍馬倦遐征。曉鏡偏憐鬂雪明。恒醉獨無千日酒。攻愁唯有五言城。旅程已有悲秋意。秀句飜添感古情。畫角三通又催發。怱怱歸思逐行㫌。</text>
<title>捲簾賞蓮</title>,<text>荷盤珠躍雨如絲。詩興唯應靜處宜。珠箔捲來看不厭。臾敎人唱若耶詞。</text>
<title>次咸興西軒柳克和別弟韻</title>,<text>只看相別地。酸淚自雙垂。塞遠憐同病。年侵惜共衰。人生誰免死。身在不須悲。日與元賓飮。他鄕搖落時。</text>
<title>次洪原東軒韻</title>,<text>風濤向晩吼偏雄。島嶼微茫一望中。雲際鴈聲來遠塞。波間蜃氣結層空。悠悠嶺路三千里。杳杳蓬山十二宮。回首神州何處是。眼穿斜日意無窮。島有龍穿穴。憑臨興漸新。虹消餘半立。橋斷欲全淪。沙鳥斜通壁。雲濤直濺人。更添飛動意。詩句不無神。</text>
<title>次居山韻</title>,<text>靑城脂牽早侵星。王節雲幢小驛亭。千里暮山烟羃羃。半邊殘照雨冥冥。陰宵尙有寃魂哭。古壘猶存戰血腥。凜凜草枯蓬短處。若爲孤鴈客中聽。</text>
<title>次端川東軒韻</title>,<text>北落孤城地盡端。日斜初下倦遊鞍。墻頭松偃靑絲盖。池面荷傾碧玉盤。溟海東臨身覺遠。開山西望眼生寒。怱怱行邁輕佳節。虗負重岩細菊斑。</text>
<title>次吉州東軒韻</title>,<text>秋懷憭慄倍堪傷。赤葉黃花映翠岡。關路相愁身帶病。經帷追憶口含香。難禁塞外衰年感。無復尊前少日狂。唯有壯心消未盡。虬光萬丈射天長。蕭摵風林葉政紛。荒城寒日易殘曛。空驚霜雪渾愁鬂。那有絲毫補聖君。客路三秋懷自惡。旅窓孤鴈夢先聞。乞骸何日田園去。靜傍雲山鹿作群。海天風正緊。紅葉滿孤城。野曠秋雲斷。山寒古木平。欲浮元亮菊。持慰仲宣情。橫槊論詩處。酣歌亦一榮。</text>
<title>次嶺東韻</title>,<text>安得還丹訣。頻看海變桑。槿花終夕艶。石火暫時光。已欲尋姑射。憑誰問伯陽。忘憂唯有酒。酩酊菊花傍。</text>
<title>題吏隱亭</title>,<text>西園小築就。病眼十分明。山翠墻頭出。川流郭外橫。開門通矢道。剗樹减秋聲。日涉成幽趣。吾兼吏隱名。</text>
<title>次三水西軒韻</title>,<text>百尺孤城碧水傍。當時籌度意何長。要須據險陳貔虎。便欲揚鞭走犬羊。奔峭帶雲江雨黑。小蹊侵浪野花香。酒回殘日沉吟罷。鄕思憑闌正杳茫。</text>
<title>遙挽進士德容弟</title>,<text>縻官阻繐幔。南望遠呑聲。但憶生平事。難爲死別情。更無持酒勸。誰與對碁爭。只有西湖月。猶應夜夜明。</text>
<title>次鏡城東軒韻</title>,<text>杳杳天涯憶美人。曉來明鏡鬂毛新。海邦覊旅千塲酒。嶺路崎嶇一病身。龍笛穿雲聲撼玉。江魚入饌色勝銀。丈夫豈合香閨老。按劒方知興有神。</text>
<title>次鎭北樓韻</title>,<text>峻嶺天相接。溟波望不窮。珠連唱伊戛。雷響皷籠銅。汀柳新晴外。漁帆落照中。最憐雙玉袖。力軟不禁風。</text>
<title>次朱村韻</title>,<text>手持三尺倚孤城。頻發狂歌慰旅情。浪迹醉時忘遠涉。鄕心醒後覺還生。帶村舊姓空傳號。遍野殘花不記名。子夜胡笳吹未已。令人無寐待窓明。</text>
<title>武養堂習陣。次舍人韻 金誠一。</title>,<text>老范胷中蘊六奇。綢繆桑土在平時。煇煌朝旭飜霜刃。凌亂寒風獵彩旗。肅肅枚兵唯用命。蕭蕭陣馬但聞嘶。從知不日河湟復。已見天威震北陲。</text>
<title>次玉連韻</title>,<text>溪聲靑海瀉。山勢白頭連。危踏懸峯路。團窺入峽天。鞭何居祖後。詩不愧盧前。劒决浮雲氣。胷襟少豁然。</text>
<title>次乾元韻</title>,<text>山勢遙從北。江流稍向東。征驂成少憇。畫角報三通。蓑重仍衝雨。旗飜更受風。揚鞭心轉壯。目下已無戎。</text>
<title>次慶興阿吾地韻</title>,<text>金罍開小酌。玉蟻政翁翁。依劒關山月。披襟渤海風。和戎卑魏絳。識字小楊雄。飛動男兒意。成虹貫碧空。</text>
<title>次會寧韻</title>,<text>一劒猶能鎭北門。天山立馬决浮雲。平時但學袁絲飮。酒令嚴於細柳軍。地窮南北一江分。萬里關河淨楚氛。犀甲三千前後擁。笑看騰踏馬如雲。</text>
<title>贈別黃都事 赫 被製述官。應命赴京。以待天使。</title>,<text>腰間三尺拂晴虹。謾學龍吟寶匣中。干斗未消千丈氣。發硎虗費十年功。鋒釯尙阻盤根試。揮廓誰看戰壘空。歸去如逢相識問。豊城埋沒願長終。</text>
<title>次淮陽太守成德久 守益</title>,<text>君詩枯淡壓蘇陳。滿紙驪珠箇箇新。傲視人間封萬戶。功名不必畫麒麟。</text>
<title>挽洪司議 仁祉 妻李氏</title>,<text>吾於夫子友。酸淚覺頻捫。不忍聞理玉。那堪見扣盆。書傳雙蔡女。慶有一于門。五福能兼備。人間幾許存。</text>
<title>喜雨</title>,<text>一雨廉纖裡。春光透十分。山山花錦濯。岸岸柳絲棼。着地初無迹。投波細有紋。豊登徵已見。我欲頌華勛。</text>
<title>卽事</title>,<text>誰喚佳人上駿騧。朱唇唱罷笑生渦。平沙十里沿江路。開盡漁村第一花。</text>
<title>送李仲益赴京 友直</title>,<text>才堪專對謝皇恩。擧國臣民出覆盆。萬里河山周日月。九重城闕漢乾坤。趍蹌文石承殊寵。咫尺香烟拜至尊。井底一生無所見。待君歸路細相言。</text>
<title>次降仙樓韻</title>,<text>塵世難逢口一開。仙區何幸眼重來。頭渾霜雪吾衰矣。地近蓬壺景美哉。簷影倒波晴更漾。山光衝闥晩爭排。風前楊柳靑初淺。雨後烟嵐翠政堆。黃鶴幾經崔顥筆。彩舟頻送謫仙盃。十年一覺高唐夢。雲雨依然滿楚㙜。</text>
<title>次博川韻</title>,<text>征馬鞍初卸。捿鴉欲滿林。危峯寒日下。春水暮江深。旅緖縈潘鬂。鄕情動楚吟。憑闌看月上。移盡一庭陰。</text>
<title>次郭山山亭韻</title>,<text>蟠胷壯氣吐晴虹。縱目歸鴻送碧空。三尺寶刀橫射斗。一聲長嘯逈含風。書生老膽終安用。客路春愁自不窮。萬事悠悠裁未得。小闌徙倚夕陽中。揚鞭躍馬過重關。千里翩翩未少閑。自信威聲無遠近。山戎已在指揮間。</text>
<title>次宣川韻 詠松</title>,<text>亭亭自保歲寒姿。不恨終無匠石知。卄載重逢憐識面。一庭相對助吟詩。高標落落斗牛逼。密葉陰陰雷雨垂。細聽笙竽殊不厭。闌干倚遍獨多時。</text>
<title>次義州聚勝亭韻</title>,<text>縹杳登高閣。遼雲向晩奔。擡頭摩日月。轉眄撫乾坤。野抱長江闊。山藏小雨昏。羽人何處在。乘夜定敲門。</text>
<title>次昌城射亭韻</title>,<text>時平邊警息。久絶戰塵驚。谿險身先倦。江寒酒欲醒。官非三不遇。計有百無成。愧乏絲毫補。安能繫重輕。</text>
<title>次滿浦受降亭韻</title>,<text>平無斷隴塞雲陰。世代非遼卽是金。伯業盡隨雲變態。豪華分付鳥驚心。千年蹤迹殘碑在。萬古消沉一水深。往事茫茫無處問。斜陽冉冉下層岑。</text>
<title>次城干舘韻</title>,<text>橋橫回澗瀉鳴灘。路入危峯過百盤。炎熱不知朱夏晩。元戎身上鐵衣寒。</text>
<title>次仁風樓韻</title>,<text>水樓風欲滿。山雨夜多聞。試鵠弓彎月。窺鵰箭沒雲。峯環孤戍立。江抱小洲分。不患匈奴近。何能撼岳軍。</text>
<title>次渭原北門樓韻</title>,<text>腰橫丈八劒。一皷喚風雷。樓入雲端逈。江從天際來。三千穿札力。十萬注錢才。坐看軍城暮。雙雙獵騎回。</text>
<title>送書狀官 禹俊民</title>,<text>日下高名士。當朝第一人。論材先杞榟。擇駿得猉獜。聞與吾兒熟。相逢卽日親。停盃不忍別。離恨欲沾巾。</text>
<title>次寧邊東軒韻</title>,<text>翩翩舞袖帶風斜。珠翠光凝眩眼花。西子不辭隨范舸。莫愁唯願在盧家。檀槽昵昵鳴銀甲。玉佩珊珊響碧羅。一洗書生酸氣盡。信陵身世太豪華。</text>
<title>次凝翠亭韻</title>,<text>畫簷高與鳥飛齊。端合神仙此寄栖。若比滕王猶不讓。雖逢煬帝亦應迷。酒醇自可愁時飮。妓妙還堪醉裡携。壯氣吐虹看劒處。眼前便覺藥山低。</text>
<title>次順川東軒韻</title>,<text>文園元病渴。鯨飮盡長江。不浸唯三板。愁城未足降。</text>
<title>題黃都事 赫 梅花屛</title>,<text>黃都事 赫 婦翁尹公儼之所畫。尹公奇愛都事。而都事思尹公不置。尹公辭世。都事內助亦逝。都事將此意請詩。書其屛末。少戱氷淸筆。曾遺玉潤郞。當時唯愛妙。今日始堪傷。墨滴枯吳硯。書塵沒蔡床。誰知數幅裡。自有百難忘。領略安排處。方知筆勢雄。力能回造化。妙已奪天工。査老苔痕古。花踈月色空。殷勤粘作帖。傳寶欲無窮。</text>
<title>次都事登樓望月集句</title>,<text>靑油幸再辱。白首有知音。病廢盃中物。愁橫膝上琴。登樓孤負月。伏枕若爲心。謾想酣歌地。風流自古今。</text>
<title>食橘</title>,<text>三寸周遭團可愛。金皮初劈雪膚香。玉梳片片渾宜口。瓊液津津合沃膓。四皓壺天藏世界。千頭家業敵侯王。一甞更减相如病。醉後方知此味長。</text>
<title>挽使喚婢紅介</title>,<text>自供巾櫛五經霜。埋玉今朝一恨長。從此索漿沾夜渴。隔窓無復喚紅娘。</text>
<title>送黃吉哉 允吉 赴慶府</title>,<text>千年文物盡。殘照滿荒城。木落山生廋。天寒海有聲。興亡添旅緖。遊賞惱詩情。莫訪前朝事。令人涕自傾。鷄林新太守。江夏舊才名。利器須盤錯。雄藩試割烹。路分天外樹。山遠海傍城。往事渾如掃。黃昏牧笛橫。</text>
<title>挽朴領府事 淳</title>,<text>小築依江勢。幽居似隱淪。安閑宜野性。漁釣亦君恩。此日烟霞老。當時鼎鼐臣。從違今已了。事業総成塵。</text>
<title>挽丈三寸金光瑞</title>,<text>安閑是事業。福履過稀年。已盡心中累。如參靜裡禪。曾看擢丹桂。却喜有靑氊。幸辱葭莩後。難禁涕自漣。</text>
<title>挽使喚奴者斤同</title>,<text>初謂尋常疾。誰知奄失渠。孤魂無處托。老淚自沾裾。今世已爲僕。他生寧異居。神仙倘有分。江上往吾廬。</text>
<title>挽八溪君 鄭宗榮</title>,<text>徒勤長者錄。誰識倚麻情。棘句頻相和。金盃幾共傾。東門纔洒淚。今日重呑聲。回首朝廷上。何人更老成。</text>
<title>題香信</title>,<text>曾將紈扇障西風。萬事如今緫是空。同照兩鄕應有月。不須書信遠相通。</text>
<title>挽尹僉知 之亨</title>,<text>日日肩相拍。從前世分敦。團欒霏玉屑。酩酊倒金樽。誰謂微成疾。飜招已散魂。哀章未忍寫。老淚拭雙痕。</text>
<title>小閣</title>,<text>小閣寥寥春日遅。閑愁偏着酒回時。今年更覺踈慵甚。落盡梅花不賦詩。</text>
<title>江亭偶吟</title>,<text>峯頭夜雨過。江面覺初肥。村犬遠相吠。漁舡應始歸。汀烟紛漠漠。蒲柳暗依依。水墨溪山面。依俙混是非。</text>
<title>卽事</title>,<text>獜閣書名豈夙期。風雲適値聖明時。江湖舊習今猶在。閑坐漁磯下釣絲。</text>
<title>鄭相國 澈 再度借家皆華。三度借馬皆駿。故戱呈。</title>,<text>家貧還是富。志約反爲奢。借騎步多健。賃居堂盡華。蠅營適足累。鳩拙亦堪誇。萬事沒眞假。雀甁誰久遮。</text>
<title>子昂家慶宴。飮黃花酒口占。尹斗壽</title>,<text>黃花采采泛銀觴。爲惜秋光飮更長。影落酒中還一笑。蕭蕭華髮映斜陽。</text>
<title>江湖卽事</title>,<text>讒路潛開達紫宸。愚臣端合卧漳濱。逢人莫說長安事。說着長安惱殺人。</text>
<title>挽任知事 說</title>,<text>壽到耄期域。官稱夙夜賢。恩榮四朝久。福履一生全。寶樹森庭際。華簪倚日邊。徒聞有蓬島。人世是神仙。</text>
<title>挽高參議 景虛</title>,<text>步武聯雲路。過從四十年。歡情阻多病。交道落重泉。自咽雙溪水。誰看小沼蓮。終南舊洞壑。無復醉成眠。</text>
<title>三月晦夜。憶西湖。</title>,<text>連旬在告病難痊。夢到環洲綠樹邊。最惜韶華今夜盡。衰翁何敢待明年。</text>
<title>舟中卽事</title>,<text>嚴程惜晷刻。數問早潮生。下矴仍成泊。揚便欲行。滄波杳無極。白鳥近相鳴。未入禁城路。還多西塞情。</text>
<title>次藥翁韻。贈四耐。藥翁李海壽。四耐安慶昌。</title>,<text>重逢江海日。相別已三年。逢後還相別。情懷兩杳然。一杖飄飄無定所。東西南北盡隨緣。攀裾未了心中事。拭淚先探袖裡篇。到老尙存凌凍氣。啖松不廢學僧禪。問君此去遊何處。靑眼重逢在幾年。</text>
<title>次泰玄詩軸韻</title>,<text>藍輿遊遍幾招提。一夢長勞訪水西。往往逢僧問遺跡。至今猶有壁間題。</text>
<title>題白蓮寺</title>,<text>暮雨東林寺。秋風石路苔。僧從樊口去。水自武陵回。心遠境常靜。葉深門未開。滄溟擬一望。隨意上高㙜。</text>
<title>承妙染嘉貺。酬安平君。</title>,<text>長風颯颯起纖毫。便覺衡陽紙價高。萬馬平蕪奔電足。群𩿨滄海戱雲濤。投時宗愨心猶壯。醉後元龍氣轉豪。珍重珠璣寵行槖。壽君空復酌葡萄。</text>
<title>義順舘却妓</title>,<text>賓舘嬋娟密席羅。薛濤心事莫愁歌。眼波未穩羞先發。笑井初開態獨多。夢雨空濛那入惱。石膓堅確未成磨。廣平高節自難變。一賦梅花君謂何。</text>
<title>屛間見荷花雙鷺。感而有作。</title>,<text>除却龍眠誰與親。毫端造化奪天眞。一雙鷄䳵睡依岸。數朶芙蕖開向人。郵舘相逢生遠思。澄潭如拭絶纖塵。石橋南畔茅簷靜。幽境方知必有隣。</text>
<title>肅寧舘白芍藥</title>,<text>薰風隨處百花殘。春向幽庭獨作團。嫰艶便敎吟興逸。芳姿未遣賞心闌。淸香馥馥風前麝。白玉亭亭月下盤。氷雪精神醒道暍。爛開應爲使華看。</text>
<title>碧蹄驛餞行</title>,<text>趁曉飊輪發碧蹄。關河迢遆路高低。烟殘嶺樹遼天遠。雲盡江城楚岫齊。歸意頻嘶宛騕䮍。離情共倒玉東西。莫將箕土要荒看。帝渥偏沾海畔黎。江路千迴山萬重。行人眠起趁晨鍾。寒侵揮麈雲生袖。露滴吟鞍馬近松。寸鉄肯容交白戰。百壺曾許醉黃封。今朝把臂成惆悵。一別何時得再逢。</text>
<title>登廣遠樓</title>,<text>四面雲山翠作堆。登臨西日一樽開。憑闌醉興堪招鶴。出霧詩情不受埃。帶雨庭花開又落。銜泥樑燕去還來。歌高白雪陽春調。報答多慚下里才。</text>
<title>登漢江樓</title>,<text>江樓春日一樽開。岸濶晴波綠勝苔。島樹風微花自落。洲村烟暝鳥孤回。濤聲汩潏向東去。山勢嶙峋從北來。薄暮賞心猶未厭。莫敎吹角苦相催。</text>
<title>山海關。會江尙書。自鐵嶺軍中還。</title>,<text>海戍春陰瘴未消。斷霞遙望赤城標。簷花送酒爭呈舞。山鳥迎人盡奏瑤。魂夢時牽靑瑣直。林泉遙隔紫宸朝。五雲深處仙遊遠。家在東華第幾橋。</text>
<title>出山海關</title>,<text>山海雄關使節來。秦城盡處麗譙開。茫茫曠野呑遼塞。漠漠行雲暗楚㙜。却虜疇非穿札力。題詩同是唾珠才。明時勝地傾春酒。揮廓千篇寫水苔。</text>
<title>過八渡河</title>,<text>鸞驂關路免蹉跎。過盡重岡又渡河。遼表鶴歸春草合。秦城雲遠夕陽多。千村暝色鴉初定。一夜灘聲鬂欲皤。無限旅愁攄小句。孤吟悽斷不成歌。</text>
<title>將至江頭。夜宿土民家。</title>,<text>𩿨鳥爭迎鳳節來。相親相近不相猜。鹿過山逕逢人少。犬護郊扉盡日開。夜酒上槽留客醉。春衣出篋倩僧裁。土床睡起尋詩料。庭畔風花委草萊。</text>
<title>過鴨綠江</title>,<text>溶溶春水熨晴波。向晩仙舟信棹過。書逐羲之知孰勝。詩看白也果誰多。風吹絮起洲邊雪。潮退峯生海上螺。一醉江頭君莫厭。明朝春去奈愁何。</text>
<title>途中述懷</title>,<text>草遶天西不盡靑。令人吟嘯憶添丁。衝星劒氣看天寶。懸榻人才驗地靈。管許窺班誰發覆。道逢傾盖便忘形。更憐中散彈琶目。斷送歸鴻入緲冥。</text>
<title>登漢江樓。醉餘有述。</title>,<text>林鴉高避落帆風。雲外殘陽欲斂紅。野揷千峯屛遠近。花明兩岸錦東西。詩因景勝知難就。盃爲情多覺易空。晩棹蘭舟烟裡去。蓬洲何處有仙宮。</text>
<title>狎𩿨亭</title>,<text>江頭選勝畫堂開。雲水長閑百尺㙜。𩿨鳥不知人意異。碧闌干外去飛來。</text>
<title>畫竹</title>,<text>我有霜縑肯製袍。琅干寫出滿湘臯。新篁間有凌霄志。疑是囊中脫穎毛。蕭蕭湘雨夜多聞。野靄蒼蒼遠未分。唯有數竿臨水出。排風氣勢欲凌雲。</text>
<title>自貝江至生陽舘有作</title>,<text>晴鳥林間堪聽。寒魚水底可叉。柳色依依遠岸。荊扉半掩漁家。晩到生陽舘裡。臨流更沒華筵。柳色團成翠幄。春光此地獨偏。</text>
<title>至龍泉舘</title>,<text>大野東頭一水環。龍泉古舘樹陰間。高低錦繡千叢蘂。遠近屛幃四面山。原上草晴黃犢卧。溪邊日暖白𩿨閑。吟鞭忽促征驂去。倦鳥遙將落照還。</text>
<title>雲興舘</title>,<text>林鳩嗔婦報初晴。行漏丁東促曉興。渴後龍團浮玉椀。愁時梅艶揷銅甁。新添野色連雲碧。淨洗山光滿郭靑。東土已知雙節下。蜀人曾見並行星。</text>
<title>文廟謁聖。覩諸生。</title>,<text>此心存處卽爲師。學聖曾知費九思。若把寰區論遠近。文王亦不免西夷。</text>
<title>承佳詠。有所感發。</title>,<text>桃萼浥春雨。柳花飄晩風。吟鞭寒食路。馬首已回東。</text>
<title>重過龍泉</title>,<text>芳草和烟已綠。小桃得雨呑紅。向晩旅情何限。天涯歸路無窮。塞外歸鴻向北。峯頭殘日已西。吐出新詩千首。干雲萬丈虹蜺。</text>
<title>律詩</title>,<text>箕封千里舊寰區。遺俗家家聽讀書。潮滿渡頭通海舶。市依沙步賣江魚。酒回小雨催詩後。興發高樓縱目初。薄暮烟村信馬去。東風花落鳥啼餘。</text>
<title>萬景樓。用陳內翰韻。</title>,<text>境在壺中不受氛。吹花山雨晩多聞。水精仙殿身重到。雲漢天章手昔分。樹椄秦關春杳杳。江通遼海暮沄沄。登臨吟興收難盡。日下遙岑已近曛。</text>
<title>重登百祥樓</title>,<text>登樓春服欲裝錦。風峭輕寒颺暮天。簌簌殘花隨野水。冥冥孤鳥入村烟。白𩿨聲裡飄長笛。綠柳陰中有小舡。景物依依渾識面。吟鞭重到更堪憐。</text>
<title>鳳凰山</title>,<text>鳳凰山勢欲磨天。無數峯巒劒戟然。帶雨有時逢采藥。披雲何處遇登仙。隋朝戰壘唯看樹。麗氏荒城不記年。倦鳥豈知春有思。夕陽飛入野村烟。</text>
<title>八渡河</title>,<text>萬里星槎泛古河。飄飄漢節遠經過。黃雲斷處暮山出。白鳥去邊春水多。千首詩篇憑半醉。三生習氣未全磨。大平樂職今何武。應獻中和聖德歌。</text>
<title>九連城</title>,<text>自分疲兵不敢爭。蘇州已築五言城。今朝開卷百迴讀。牙頰凄凄風雨生。</text>
<title>吏曹出佳句。雨中見留。</title>,<text>微風細雨晩凄凄。時有殘紅襯馬蹄。自是東君多意緖。欲敎巢燕便含泥。</text>
<title>因續貂尾。以紀一時。</title>,<text>雨過春郊草色迷。詞臣隨處得詩題。爲憐山鳥留人意。暫聽林間欵欵啼。</text>
<title>六言</title>,<text>四牡雨中暫滯。雙㫌風裡猶懸。落蘂紛紛滿地。陰雲漠漠蔽天。獨倚驛樓騁望。杏花半掩人家。風帶花香遠引。雨中山氣逾佳。</text>
<title>平壤謁箕子廟</title>,<text>野廟向江春草深。難禁吊淚下淫淫。當時只見佯狂迹。後世誰知自靖心。三韓區宇殷遺土。萬古彜倫禹德音。盡日搔頭不忍去。椒漿唯有悃同斟。事隔千年只一朝。依然廟貌想高標。春苔雨長侵碑色。雲木風低入戶條。中土未回浮海轍。好音曾變食桑鴞。楚些題罷增惆悵。萬古英魂不敢招。殷郊當日耀周戈。七百丕基已盡磨。東土茅分褒義士。遺墟麥秀有悲歌。向江廟戶封蒼蘚。依隴碑文沒碧蘿。往事悠悠何處問。斜風殘照水層波。</text>
<title>登鳳山樓</title>,<text>日移樓影半山斜。獨倚雕闌數去鴉。無限客思裁不得。東風落盡滿庭花。</text>
<title>渡大定江。憇江亭草酌。</title>,<text>魚白供江饌。芹香作澗羹。深盃酌綠蟻。孤閣凭丹楹。野色和烟碧。江光映月淸。他時應入戀。桑下得無情。晩渡春江濶。孤舟百丈牽。沙𩿨冥入雨。洲草細和烟。望遠桃吟興。憑高欲醉眠。嚴程山日暮。留賞恨無便。</text>
<title>二承旨設宴。坐見風水成文。</title>,<text>畫闌臨無地。雕甍逈出雲。烟迷渾欲暝。風細不成文。亂柳侵魚市。輕舠入鷺群。沉吟未覺晩。西嶺已殘曛。</text>
<title>泛漢江</title>,<text>江水朝宗去。滔滔未暫休。晩風移鷁榜。晴興落𩿨洲。浪靜潭初定。潮平岸欲浮。百年眞一幸。尊酒李膺舟。</text>
<title>漢江遊覽偶成</title>,<text>地勝詩難就。沙暄鷺不飛。灘聲晴更轉。山色遠逾微。酒盡興無盡。春歸人未歸。江鄕長入夢。塵世意多違。</text>
<title>重經坡州舘午膳</title>,<text>午歇坡城稅兩驂。薄雲帶日過溪南。風牽水荇晴光轉。雨裛村棠晩色酣。野草幽馨來冉冉。綠楊殘絮落毶毶。春歸取次人歸盡。舊恨新愁兩不堪。</text>
<title>過金郊舘</title>,<text>鞭促征驂過斷橋。昏鴉遠樹已歸巢。無端旅思添多少。芳草斜陽正滿郊。</text>
<title>絶句</title>,<text>世外雲驂駕彩鳳。人間古塚多翁仲。靑丘幸拍洪崖肩。惆悵明朝還遠送。</text>
<title>所串舘卽事</title>,<text>依依楊柳碧溪傍。落盡殘花滿路香。山雨無端過野去。綠陰風陣一林凉。</text>
<title>重過開城。望聖居天磨二山。</title>,<text>雙尖㟮屼沒肩齊。四面層巒逐望低。覺道但無超世見。排雲應有上天梯。空留大士千年迹。曾阻周王八馬蹄。暫駐征車回首處。小詩留與遠遊題。</text>
<title>開城</title>,<text>野草迷行逕。春流沒淺沙。廢園唯見鹿。暝樹但栖鴉。砌古生苔色。池荒長荻芽。山禽無意緖。啼上舊宮花。</text>
<title>度嘉山嶺</title>,<text>路轉驚蛇走。峯回猛獸蹲。深林晴亦雨。幽壑晝猶昏。形勢通凾谷。方隅壯孟門。毅然天下士。雄辨挫新垣。</text>
<title>雨中赴碧蹄舘。諸公來餞。請改明日。</title>,<text>西程山舘暮歸來。雨結離愁未肯關。征旆不妨遅一日。祖筵無惜倒千杯。依俙漢樹春相憶。迢遆燕雲首獨回。欲報詩仙瓊韻贈。坡翁才盡恥空罍。</text>
<title>金巖舘</title>,<text>客窓頻聽子䂓音。靜對寒蟾獨自吟。筆力掣鯨驚衆目。詩聲擲地重兼金。亂峯殘雪三韓路。歸夢孤燈五夜心。曉發金巖舘裡去。愁雲拖雨楚㙜陰。</text>
<title>錦繡山</title>,<text>卜里沿江去。雲屛圍錦繡。幽禽喜客來。滿意啼春晝。</text>
<title>牡丹峯</title>,<text>峩峩出衆峯。屹作箕邦鎭。登眺最高頭。詩情輸不盡。</text>
<title>德巖</title>,<text>江中何所有。爲愛盤陁石。獨折怒濤衝。居民知爾德。</text>
<title>猉獜窟</title>,<text>古窟臨江渚。東明昔養獜。朝天迹已遠。遺說傳今人。</text>
<title>井田遺制</title>,<text>誰知折木東。猶有先王制。安得回淳風。坐令秦法廢。</text>
<title>風月樓</title>,<text>池塘細細風。簾幕娟娟月。秀句詠三更。塵埃一點絶。</text>
<title>東明王祠</title>,<text>遺迹邈難尋。朝天今已久。古祠春水頭。過客酹盃酒。</text>
<title>重遊漢江</title>,<text>蘭舟泛漢曲。輕逐白𩿨群。洲蘂蒸霞彩。風漪漾縠紋。野曠天低樹。山危峀入雲。沉吟未覺晩。丹壁帶殘曛。</text>
<title>和雲岡開城絶句</title>,<text>吏部橋邊澗水淸。瞻星㙜下野花明。逢人欲問前朝事。只有靑山不盡情。</text>
<title>吊高麗故宮</title>,<text>野鹿來遊古樹陰。殿基唯有碧苔侵。前朝遺事無勞問。烟雨空㙜歲月深。</text>
<title>金巖道中</title>,<text>溪上花明獨樹。洲邊柳掩幾家。極浦斜風細雨。暮天孤殘霞。仲宣樓頭晩愁。謝眺洲邊春草。風花亂落晴波。烟鳥獨歸遠島。</text>
<title>登浮碧樓</title>,<text>凌霄丹壁倒淸湍。近水朱闌夜氣寒。不遣淸歡輸有盡。更浮明月下前灘。</text>
<title>牡丹峰</title>,<text>梯空直上倚雲㙜。登眺危巓步紫苔。亂嶂崩騰臨水盡。長江浩渺抱村回。風花點點隨高下。沙鳥雙雙自去來。他日夢遊應記取。牡丹孤朶半空開。</text>
<title>重登風月樓</title>,<text>開襟當檻處。新月入簾斜。逝水悲年矢。殘春惜物華。荷香浮夕吹。山氣散晴霞。仙賞堪傳勝。天時正屬嘉。飄飄詩興動。江鳥度平沙。</text>
<title>送春</title>,<text>纔見開花便落花。一年花盡正思家。故園無數臨溪樹。孤負春來爛絳霞。</text>
<title>義順舘</title>,<text>東風晩放鴨江舡。落照遙岑鳥去邊。極浦潮生沙漸沒。長洲烟盡樹相連。鸞書海國初頒日。鳳曆軒轅舊紀年。蹤迹飄飄今萬里。燕雲回首意茫然。</text>
<title>良策舘</title>,<text>鄕路迢迢望欲迷。坐看梁燕落香泥。簇烟芳草連晴野。抽劒新蒲揷晩溪。山犬隔林迎客吠。村花含雨近人低。郵亭暫憇愁多少。碧岫雲歸日已西。</text>
<title>車輦道中晩霽</title>,<text>山雨晩來初霽。鄕程西望正遙。鳥喚春泥滑滑。花飛客意蕭蕭。倦鳥初飛曠野。殘陽已盡長程。悠悠行色將暮。聒聒溪流有聲。</text>
<title>錦繡山</title>,<text>蒼壁被烟花。臨江明錦繡。如將富貴誇。歸去故鄕晝。</text>
<title>早登快哉亭</title>,<text>國破遺基在。城春感物華。薛濤湖上曲。蘇小柳邊家。海日生樓檻。江雲濕砌花。終朝看不厭。野逈散晴霞。</text>
<title>入遼陽。對月夜話。</title>,<text>共對遼陽月。愁邊酒一開。郊居連未曷。海路杳蓬萊。東注水聲去。北從山勢來。帝鄕不可望。佇立謾如齋。</text>
<title>上太平樓</title>,<text>高樓明月三更盡。紫極祥雲萬里賖。北闕久寒簪筆席。東溟初泊問津槎。天涯有夢鄕關杳。海外逢春鬂髮華。無限客愁裁不得。深杯時復酌流霞。</text>
<title>渡鴨綠江。得東字。</title>,<text>三島烟霞一望通。鴨江高浪駕長風。李膺舟上人如玉。袁紹尊前鬂似蓬。芝盖聯翩靑海外。驪珠收拾皁囊中。須知遵陸鴻飛處。聖澤偏優日出東。</text>
<title>觀海亭</title>,<text>詔下承明馬首東。烟霞收拾錦囊中。孤亭縹緲瞻遼海。遠樹參差繞漢宮。凉月㘅山晴彩散。凍雲沉浦晩潮雄。帝鄕漸隔愁多少。幾度披襟向北風。</text>
<title>行鳳凰城山中嶺路</title>,<text>覊愁欲遣也應難。塞草連空夕照殘。山海關邊秋色遠。鳳凰城下水聲寒。迢迢嶺路雲歸外。杳杳遼河地盡端。宇內悠悠知己少。峩洋絃斷不須彈。</text>
<title>嘉平山行</title>,<text>寒威峭峭曉霜繁。木斂榮華盡在根。故國歸心隨去鴈。異鄕覊思聽啼猿。遙天低繞千重岫。落照平沉十里原。薄暮悲凉遊子意。白雲何處倚閭門。</text>
<title>贈香娥</title>,<text>普賢方丈憶曾眠。明滅殘燈照佛前。往事如今了無迹。重逢但覺一潸然。</text>
<title>統軍亭</title>,<text>統軍亭上更登臨。搔盡華顚獨自吟。天際依依看渭樹。雲端杳杳望荊芩。開尊已減當時興。懷土難爲此日心。西路三千曾制淚。憑危便覺暗沾襟。</text>
<title>九龍淵</title>,<text>筠輿牽率泝龍淵。未死重逢思杳然。雪積岸頭銀作障。氷鋪江面玉爲筵。謫仙飮興傾千斝。謝眺詩情放百篇。獨有衰翁少歡緖。臨風空憶舊遊年。</text>
<title>殘燈</title>,<text>空齋更漏永。背壁暗孤燈。燼在虫還結。光寒暈欲凝。消殘鄕夢盡。吹起旅愁增。多少心中思。窓欞獨自憑。</text>
<title>宿通州</title>,<text>聞說通州勝。吾今親見之。乘𩣭多趙俠。壓酒有吳姬。貨自金陵運。舟從楊子移。斜陽初稅駕。獨立潞河湄。皇城今已近。東望路悠悠。縱遇繁華地。唯添旅泊愁。天遙方丈樹。氷泮潞河舟。獨立斜陽外。空搔白盡頭。</text>
<title>駕海紫金梁</title>,<text>五橋通禁路。環竪玉闌干。遠水分淸漢。長虹暎碧瀾。烟光晴欲散。春色曉多寒。幸躡雲霄上。頻揩病眼看。</text>
<title>五鳳樓</title>,<text>樓壓層㙜上。孤高半入雲。淸都怳仙夢。紫府謁天君。地接東遼界。城臨北斗文。玆遊眞勝絶。今見愜曾聞。</text>
<title>象</title>,<text>不是人間物。胡爲困受鞿。雲㙜隨仗入。輦路罷朝歸。全體渾灰色。雙牙耀日輝。平生曾未覩。佇立重歔唏。</text>
<title>道逢鸚鵡</title>,<text>隴西有美鳥。萬里不辭勞。言出丹砂觜。衣鮮碧玉毛。紗窓春欲盡。畫閣日初高。已識佳人思。休傳六郡豪。</text>
<title>永平</title>,<text>武昌官柳萬條春。歸路迢迢不見人。回首永平何處在。東風西日暗沙塵。</text>
<title>永平道中</title>,<text>永平朝發車。策馬經山路。回首望東韓。微茫天際樹。</text>
