<title>李郞中 惟誼 茶店晝睡 二絶</title>,<text>頹然臥榻便忘形。午枕風來睡自醒。夢裏此身無處著。乾坤都是一長亭。虛樓夢罷正高舂。兩眼空濛看遠峯。誰識幽人閑氣味。一軒春睡敵千鍾。</text>
<title>謝人以筆墨見惠 筆上所賜。</title>,<text>世有中書君姓毛。從來四貴共爲曹。神人夢授名何重。天子恩分品已高。心怪本無犀一點。學嗟虛禿兔千毫。今朝謬辱賢侯惠。應助楊雄廣反騷。東坡惠我老松煙。妙法應非世所傳。欲與翰林爲子墨。喜從書苑得陳玄。數枚初得香猶在。妙質應欺玉未堅。若向楯頭磨作檄。將軍才思有誰先。</text>
<title>題天院柳光植家橙 時擢用宋人王逢辰</title>,<text>仙橙傍砌生一株。問君安得移江湖。渡淮爲枳吾未信。天資不以地性渝。用與不用百里奚。豈智於秦愚於虞。托根近壤誰肯取。幸汝窮僻生荒隅。物因地貴已可笑。魯人豈是皆師儒。遐方異產人所嗜。遂令西伯菹菖蒲。紫梨丹李遍都邑。笑爾獨立何羈孤。君家栽種計已早。山中不羨千頭奴。會看秋晚園林霜。玉腦正拆黃金膚。勸君釀作洞庭春。香色味好勝羅浮。翠勺銀罌取甕頭。濁於甘露淸醍醐。初寒欲雪正可飮。呼我華堂傾一壺。</text>
<title>七夕 三首</title>,<text>銀河淸淺月華饒。也喜神仙會此宵。多小人間烏與鵲。年年辛苦作仙橋。坐想豪奢許史門。曝衣樓上綺羅繁。未能免俗聊爲爾。高掛中庭犢鼻禈。千家肴菓競時新。無限區區乞巧人。獨與天孫仍有約。更將愚拙付精神。</text>
<title>盤松歌</title>,<text>人言萬物生於天。天本無心醜與妍。豈識紛紜千百態。神愁鬼泣勞雕鐫。雖有良工騁奇巧。疲精竭慮難爭先。不爾天公有造化。亦於何處施其權。吾觀草木狀不同。如人賦與多奇偏。申屠兀其足。甕盎高其肩。大哉天地間。耳目不可窮幽玄。山經地誌多汗漫。荒怪萬象無不傳。曾聞赤枲九衢秀。亦有雙瓜雙蔕連。張華旣沒不復生。誰能博物渾磨研。峯深路絶人罕到。盤松鬱鬱生幾年。地下根深帶茯苓。久爲琥珀凝精堅。凌空直幹未百尋。低枝交錯拏虯拳。有如將軍獵渭城。高張帷蓋影交纏。又如公子遊西園。輕飛繖蓋形團圓。奇姿詭狀獨鍾爾。有口如箝理莫詮。我疑山靈多產異。效奇此物尤可憐。功成已久不欲出。藏之壑底深雲煙。乃今還爲人所得。由來至寶那能專。君不見雙童立雪雪至腰。化爲老檜生庭前。又不見二妃泣血血染竹。斑爛千簇搖江邊。物化皆因誠所感。我嘗一一徵前篇。因知今爾十八公。曾是靑山避世仙。居巖斷穀學祕訣。服藥生毛歲一千。變此蒼髥黑甲身。乃得久壽窮山川。古來遊賞皆賢豪。壁間珠玉堪成編。</text>
<title>謝人見訪</title>,<text>長安霖雨後。思我遠相過。寂寞蝸牛舍。徘徊駟馬車。恒飢窮子美。非病老維摩。莫署吾門去。聲名恐更多。</text>
<title>八月十五夜</title>,<text>共看中秋月。高樓對酒壺。雲頭初湧出。天面淨都盧。子落恒娥桂。光潛老蚌珠。誰知淸景好。却勝武昌都。</text>
<title>用前韻贈演之</title>,<text>風波早出世。實賴千金壺。我愛高僧遠。誰知甲姓盧。資身唯鉢飯。悟性護衣珠。膝下歡猶在。逡巡戀故都。</text>
<title>記夢</title>,<text>我夢乘風到月宮。排門直捉恒娥問。奈何使爾司春桂。與奪不公人所慍。低頭再拜謝我言。妾不愛憎皆委分。紫府今書君姓字。曾陪王母遊閬苑。也爲輕狂多負過。帝令譴謫方知困。從此文星不在天。世人誰識塵中隱。四海詩名三十秋。燒丹金鼎功成近。留着高枝且待君。明年折取應無恨。</text>
<title>贈眉叟</title>,<text>丹穴有鳳凰。一朝生鸑鷟。初離產毻中。五色文章足。飛來入南國。豈可樊籠束。何時出大平。鳴應韶簫曲。</text>
<title>寄益源上人</title>,<text>尋眞函丈興何幽。碧眼淸談盡日留。逐世自嗟歸計晚。談空轉覺此生浮。祇從居士田園樂。不與禪師杖錫遊。適性足爲愚谷子。無官合拜醉鄕侯。却慙成佛非靈運。解愛能詩有惠休。莫厭共傾三昧酒。古來儒釋稱風流。</text>
<title>寄友人</title>,<text>十年流落半生涯。觸處那堪感物華。秋月春風詩準備。旅愁羈思酒消磨。縱無功業傳千古。祇有文章自一家。盛世偸閑殊不惡。從敎身世轉蹉跎。</text>
<title>寄山人益源</title>,<text>吾少愛林泉。浩然思歸歟。當時重違親。名利豈所拘。及此遭喪亂。飄然放江湖。高遁方可樂。不去胡爲乎。亦由身有累。未忍捐妻帑。羨子拂長袖。靑山歸結廬。峯巒信奇秀。人道似香爐。雲煙藏洞壑。縹緲疑有無。去此跬步間。思之不與俱。子有丹靑習。何不傳其圖。嘗聞避時者。亦有山澤癯。往而不知返。無奈近於愚。今子學眞理。而隱佛之徒。放迹逃名敎。幽閑意所娛。春秋猶且富。其道固已孤。吾觀今之世。擾擾群浮屠。奇形又詭服。與俗無異趨。以此獲其罪。見排於吾儒。而子獨不然。囂塵厭寰區。飛錫來江南。十載眠團蒲。一褐度冬夏。一飯終朝晡。無言自觀心。閫外足不踰。吾方困流落。鬱鬱居荒隅。無人可與語。獨生空長吁。一朝乃得子。喜見碧眼胡。酸辛話平生。竟夕傾村沽。別來纔數月。尺書屢見呼。今聞群盜盛。侵邑而攻都。朝廷懸美賞。州郡募壯夫。世患非吾事。食肉者謀謨。不如居巖穴。斷穀食松腴。莫作北山移。吳儂有林逋。</text>
<title>趙亦樂將隱居城南。分韻得歸字。</title>,<text>得車舐痔性多違。洗耳踰垣世亦非。誰似先生嫌異俗。雲山城市兩忘歸。</text>
<title>李尙書 允脩 謝賜藥設宴</title>,<text>聖君優老特臨軒。遣使傳宣立戟門。早賜金蓮垂異寵。更將鍾乳賞忠言。丁寧紫詔關宸柙。瀲灎黃封輟上樽。綠野堂中張綺宴。樂聲先按感皇恩。</text>
<title>寄湛之乞墨</title>,<text>吾窮正坐詩。袖手久已縮。但恐身後名。同腐草與木。晚學揚子雲。草玄在天祿。隃麋不見賜。未奏三千牘。念昔家未破。嘗寶松煙馥。正患墨磨人。豈暇歎未足。如今篋笥貧。牢落無餘蓄。君得東坡法。油煙收幾掬。歲月儻可支。分我一寸玉。</text>
<title>訪咸子眞山居</title>,<text>先生隱市朝。負郭構茅舍。爲是愛山人。頻邀好事者。飮酒子誠能。吟詩我亦頗。優游數畝園。寬於一天下。</text>
<title>樓上小飮</title>,<text>曾醉東吳八詠樓。能文主客盡風流。談鋒競發雌黃妙。酒令初嚴大白浮。徐稚已敎懸榻下。陳遵未厭閉門留。廻思別後雙溪月。誰伴高吟沈隱侯。</text>
<title>戲贈 二首</title>,<text>憶曾淸夜醉華茵。同賞樽前一搦身。寄語鶯鶯須好在。會應重見老詩人。倡樓高會舞吳娃。別後闌干玉筯齊。莫笑狂生豪橫過。近來心似絮粘泥。</text>
<title>贈眉叟弟僧纘之 二首</title>,<text>長安初識少麒麟。不見于今七換春。客路相逢談往事。與君俱是夢中人。親愛慇懃挽不留。飄然一衲占高遊。知君已作江山主。豈羨人間萬戶侯。</text>
<title>漢陽吳賢良世才見訪。以詩謝之。</title>,<text>大曆能文士。昌黎與皇甫。時雖少推許。同訪牛僧孺。姓字留其門。慇懃記不遇。奇章聲大振。一日傳區宇。君才似文公。學者多欣慕。念我久逃虛。惠然肯來顧。空令長者車。却返深山路。免使世俗聞。名高亦可懼。何時與論文。更見今韓愈。</text>
<title>詠夢</title>,<text>疏慵多是泥春天。頻到香閨玉枕前。詩榻夜涼風斷送。倡樓日晏酒拘牽。一場曾把浮生比。千里長將別恨傳。更爲等閑拋世慮。近來還繞舊林泉。</text>
<title>漁父</title>,<text>浮家泛宅送平生。明月扁舟過洞庭。壇上不聞夫子語。澤邊來笑屈原醒。臨風小笛歸秋浦。帶雨寒蓑向晚汀。應笑世人多好事。幾廻將我畫爲屛。</text>
<title>咸寧侯手種四季花於足庵。代闡公作詩謝之。</title>,<text>仙葩風骨尤淸眞。長生獨得名常春。定從阿母分靈丹。一粒便得童顏新。天工夜夜了不睡。護惜不與群芳均。侯家栽遍恐無地。爭買散盡千金珍。老僧有眼故不枯。欲種奈此山家貧。昨夜達院插寸枝。手侔造化眞天人。更將羯鼓忽催打。一笑嫣然發絳脣。未解韓郞寧底巧。雪中頃刻開淸晨。誰知丈室老龐蘊。默坐不覩天女身。紛紛走看傾都邑。鶴林復有司花神。何時車馬更臨賞。對花一飮千杯巡。</text>
<title>次韻鄭侍郞敍詩 并序</title>,<text>故學士鄭公。余不及見之。有藏其遺藁者。乃公貶南時所和中淳禪老詩也。追和其韻。先生自名家。累葉傳侯伯。相襲珥貂蟬。皆立門前戟。公初有異器。能繼前人迹。斷乳始屬文。技巧又兼百。至尊召之見。降輦迎大白。欣然賜龍顏。寵愛日以益。握手入臥內。契密如金石。廷臣多缺望。聲勢方炎赫。中間忤貴倖。巧讚含沙射。見黜金閨名。良由釁所積。長沙逐賈生。無復虛前席。滄浪作釣翁。浮家而泛宅。千載雖一遇。飜覆在朝夕。固知行路難。擧足多岝峉。始自毫髮差。遂成丘山責。終身纏罪辜。顚踣常動魄。禦魅二十年。愆過懲於昔。遷徙席不暖。所居如郵馹。南中瘴霧深。可虞傷氣脈。優游縱巖壑。屢躡登山屐。聖明方在上。招還劉禹錫。識者聞而喜。以手但加額。是時仇家去。誰作鴟鴞嗝。歸來守先廬。賜書存舊壁。一日朝紫宸。經筵爲之闢。天語垂丁寧。問以寒暄隔。及當危難際。立朝多逼側。忠誠不見知。空使血化碧。忽昨見遺墨。之人猶目擊。神毫鬪蛟螭。大手搏貙獥。翻瀾一快讀。嗜閱空成癖。還疑照乘珠。初從頷下索。觀者已爭購。流傳遍蠻貊。哀哉命壓頭。平生困廝役。雖俟河之淸。百歲如過客。否泰各有理。豈用占蓍策。至人齊寵辱。困窮無戚戚。相從子輿遊。解以生爲脊。靜默閱時人。狂惑等李赤。國恩終未報。慨爾懷奮激。膽氣雖不讓。動輒遭嘲嚇。音郝朴切。怒也。 窮途墮千仞。長綆呼烏獲。出袴當俛就。唾面何敢逆。自從劉備瓜。常恐郭生麥。閑棲多暇日。章句搜且摘。感憤寓諸文。紛紛盈簡策。子雲方草玄。聊愛窮居寂。詞人多薄命。自古例陷阨。海山有歸處。仙遊邈難覓。今修玉樓記。不向人間謫。所恨不同時。意若調飢惄。</text>
<title>贈隱者</title>,<text>鳳逸龍蟠臥草廬。林深不到擧賢書。安身自與山閑靜。抱道常隨世卷舒。恥向嵩高爭捷徑。甘從穎水卜幽居。相逢莫問歸何處。穿白雲行任所如。</text>
<title>題吳江圖</title>,<text>連天水氣蒸三吳。橫截中流一幅蒲。垂虹亭上月明夜。淸風不減郞官湖。</text>
<title>書外院壁</title>,<text>早抱文章動帝京。乾坤一介老書生。如今始覺空門味。滿院無人識姓名。</text>
<title>會李郞中惟誼宅</title>,<text>龍門昔日誤先登。短褐重來謁李膺。席上從容拜一笑。金樽須盡酒如澠。絳帳高堂許一登。文才慙愧豆盧膺。金龜換酒留連處。新撥浮醅綠似澠。</text>
<title>有懷眉叟 四首</title>,<text>伽耶有高士。吐納駐童顏。爾汝形骸外。文章伯仲間。受書黃石老。問路具茨山。禦寇今何在。乘風去不還。與君久別離。觸處摠堪悲。巫峽秋雲暮。湘江夜雨時。異鄕同是客。古國去無期。祇憶山陰地。孤舟訪戴逵。少年才思贍。往往擅場闈。世路知音寡。雲山拂袖歸。身窮名益進。貌脊道何肥。豈久吳中隱。天文動少微。掛冠金闕下。結社碧山中。自謂羲皇上。誰知易道東。雄深子長學。孤潔范丹風。往日交遊者。唯餘田舍翁。</text>
<title>將歸紺嶽讀書。寄朴東俊。</title>,<text>世事巧中人。略不遺小大。譬如蜘蛛絲。物觸輒已掛。蠅頭循名利。至死猶不悔。首戴蟬冠囚。身被衮衣械。幸者指爲賢。誰復懲前敗。襄陽布衣身已老。有心一片淸於夷。平生坐喙硬。到骨窮且羸。詩稱國手終何用。四十龍鍾兩鬢華。眼前名利無多子。身後文章自一家。木強未肯少低屈。世上纖兒共我嗔。殷勤擧手謝昇平。潁水箕山作外臣。何日故人來遠訪。去路翩翩飛一鳥。茅嶺來從許邁遊。蘇門會見孫登嘯。作詩招隱與王孫。塵起西風恐汙君。</text>
<title>冬日途中 三首</title>,<text>凌晨獨出洛州城。幾里長亭與短亭。跨馬行衝微雪白。擧鞭吟數亂峯靑。天邊日落歸心促。野外風寒醉面醒。寂寞孤村投宿處。人家門戶早常扃。征鞍催發曉先鷄。紅葉鋪霜擁野蹊。原上無風殘燒斷。峯前欲雪凍雲低。畏途獨怪行人少。候館頻聞困馬嘶。廻首蒼蒼煙水暮。依然似出武陵溪。策馬行行趁夕陽。聊尋田舍解歸裝。浮生浪迹身如寄。旅枕無眠夜更長。雪灑園林花書發。年豐村落酒猶香。主人莫問何爲客。面色皆黎語亦鄕。</text>
<title>崔文胤將卜居湍州</title>,<text>出處信有命。大上付前定。其次固已昧。鮮以時動靜。吾儕久已窮。幽迹亦可屏。念昨過湍州。寒江魚動鏡。因思卜小隱。將買田一頃。獨往今未決。幾度懷淸穎。譬如馬繫皁。素樂煙霞境。崔君貴公子。愛山亦雅性。近欲營此樂。構築行當竟。他年償吾志。要乞岣嶁令。君歸好待我。先理一漁艇。</text>
<title>贈皇甫若水</title>,<text>交道都忘孔禰年。同枝越鳥幾生緣。曾勞旅夢飛天外。更喜淸談接枕前。不分駑駘終附尾。何時鷄犬得昇仙。如今忽看新詩句。大似春雲藹藹然。</text>
<title>贈金公 君綏</title>,<text>高才早出少年叢。重使文章盛海東。堂上墨君眞得妙。毫端草聖已偏工。曾聞伯蔚保家主。更喜黃門有父風。老去戀恩何敢死。白頭還見黑頭公。</text>
<title>次韻松風亭 三首</title>,<text>亭下盤松老。臨風韻更悲。枝垂靑麈尾。幹出黑虯姿。夜子偸閑拾。新圍按夢知。欲思遺一句。才愧沈佺期。貞心任榮悴。何喜亦何悲。故結傍圍影。休誇直上姿。寒聲淸夜聒。孤節勁風知。更欲閑來賞。逢僧月下期。都爾思賢操。無乃令人悲。長材似和嶠。磥砢抱幽姿。孤立如蕭瑀。忠勁君所知。不願明堂柱。聊與雲山期。</text>
<title>寄趙亦樂破肉戒</title>,<text>癡人自養是重外。不知神氣復易敗。達者不爲口腹累。此亦養生知所愛。吾於二者常有取。寧遺其外樂其內。況視天下無正味。但以可口卽爲快。五鼎一簞何者貴。飢飡未覺肉勝菜。豹胎熊掌雖所欲。豈無古人能禁戒。若言細行不足護。此事吾疑頗亦隘。當年帛谷定何人。啖肉屠門眞可怪。至人佯狂世莫測。福且不求那有罪。無心可使物不疑。有迹恐爲魔所械。渭南老尉眞居士。從來枯淡性所耐。自云茹草欲終身。誓守斯言當不改。次律前身是智永。蔬食晚年知舊債。未聞染指徒嘗羹。屢見留根還置瀣。爛蒸匏壺當家鶩。與客飽飡先緩帶。嗟我平生負此腹。一食肯將萬錢買。年方大來日衰減。未盡一臠先厭退。近欲學君雖亦強。擊鮮不逐群兒會。念君羸瘠爲一言。却類嘲楊空見解。班超虎頭須記取。布衣不肯終飢餒。會見君王親賜食。始甘芻豢方知悔。不如早致五侯鯖。相與同持左手蟹。試號恩讎皆左袒。曉然可以知利害。</text>
<title>遊法住寺。贈存古上人。</title>,<text>萬壑千巖獨杖藜。問禪時得到曹溪。洞中地寂煙霞古。塵外心虛物我齊。況有高人迎倒屐。更驚佳論妙揮▦。直饒名利終歸去。依約靑山共卜棲。</text>
<title>書湛之家壁</title>,<text>賢達念蒼生。未肯輕去就。用之當作帝王師。不用乃爲窮谷叟。君不見子房袖中一卷書。隆準得遭天所授。從容談笑坐帷幄。四海英雄隨指嗾。斯人若未遇。中原非漢有。又不見子陵橫足加帝腹。一夜蒼旻動星宿。帝不敢起況敢嗔。大史朝來書謾奏。歸耕富春山。徵詔竟不受。有身當恥空磨滅。且要名留千載後。先生犖犖不可羈。何曾折腰爲五斗。功名富貴行迫逐。安得潛逃入林藪。嗟我年來老更窮。氣雖不屈長低首。爲問鷄犬肥。何如鸞鶴瘦。欲澆胸中過秦論。請君醉我千鴟酒。</text>
<title>觀古人筆迹</title>,<text>生綃數幅出鵝溪。醉墨奇蹤似會稽。也是元和遺脚在。從今不復厭家鷄。</text>
<title>八月十五夜。探韻得起字。</title>,<text>造物與人多所忌。晴陰變化聊幻戲。每恐中秋有陰雨。故將辜負詩人意。忽從今夜浮雲收。簾捲高樓天似水。人間自古重此月。曾伴風流謫仙醉。徘徊對影成三人。淸光幾照金樽裏。我乘狂興尋君家。試看松陰淸滿地。孤輪停午光灎灎。望欲更殘懶欲睡。主人好事亦好客。旋酌鵝黃蹴我起。聳肩危坐共閑吟。顚倒如鴉筆下字。</text>
<title>夜宿亦樂家。雨中有作。</title>,<text>閑中相共聚華堂。衮衮淸談興味長。問易每過王湛宅。圍棋曾賭謝公莊。秋光暗淡園林換。晚雨霏微枕簟涼。他日江南成遠別。却思今夜對藜牀。</text>
<title>梁國俊家鞓紅牧丹 中書舍人王慶世壻。</title>,<text>侯家池館競栽培。誰似城西賀秀才。陣陣天香薰暖蕊。酣酣卯酒入紅顋。忽從道士庭前看。因憶君王殿後開。別有一枝猶未發。故應留待舍人來。天子初移禁苑栽。玉堂曾對醉翁才。低昂晚態風驚睡。寂寞殘粧雨洗顋。詩老莫辭携酒往。天工故遣佇春開。一生同賞無多子。好約明年再看來。</text>
<title>贈皇甫兄弟</title>,<text>曾聞皇甫湜。間生當大曆。頽波將墜地。拯起眞有力。茫然千百年。誰是繼高迹。今遭書六厄。吾道幾乎息。三日號國中。圓冠者屛匿。知君卽前身。姓字合於昔。復此海之東。二箇文星謫。釋老久塞路。獨欲辭而闢。斯文信未喪。乃知天意惜。危雖無輟業。家傳杜預癖。胸呑萬卷書。筆可千人敵。優游獨立下。一日有所益。甲乙懸牙籤。縱橫架上策。時無好事者。問字楊 雄宅。咄彼兒童輩。狂癡那得識。譬如飯囊耳。置之勿復責。自笑隣舍翁。閉門守荒僻。常夜病無燈。偸鑿居家壁。掩卷聊高枕。山雨浪浪滴。樂此足忘憂。三公吾不易。俗議無復恤。相與適其適。</text>
<title>途中暴雨</title>,<text>天低野闊雨跳珠。猛勢橫空望却無。想得符堅初戰退。千兵萬馬一時趨。</text>
<title>有感</title>,<text>七年浪迹寄南州。輦下重來夢寐遊。早抱虛名驚衆耳。那知有命壓人頭。蛾眉錯畫終辭國。猿臂無功竟不侯。世受君恩是文翰。麤才何日可能酬。</text>
<title>題湛之家王可訓家春景山水圖</title>,<text>湖上靑山山上屋。山色湖光春更綠。潮來潮去怒濤呑吐疑無陸。漁翁歸去一竿竹。鶴汀鳧渚知幾曲。遠近蘭皐花簇簇。縹緲天涯遙極目。洞庭波淨日暮孤帆何處宿。摩詰後孫心不俗。摸寫鵝溪綃一幅。李侯家藏千萬軸。此本尤非世所蓄。至寶由來鬼神欲。再三珍重爲君囑。</text>
<title>贈演之</title>,<text>風生虛閣抵千金。滿院荒涼碧樹深。不覺天西殘月落。終宵空伴草蟲吟。</text>
<title>次韻贈若水</title>,<text>與子同時大曆年。平生交分契深緣。詩名迥出蘇梅右。文格須廻漢魏前。欲向雲霄追駿足。自嗟山澤伴癯仙。郢中欲繼陽春曲。慙愧皇華也盍然。</text>
<title>甲午年夏。避地江南。頗有流離之歎。因賦長短歌。命之曰杖劍行。</title>,<text>骯髒六尺身。一落乾坤內。桑弧蓬矢射四方。男兒有膽如斗大。況有狂風吹。波濤搖四海。蛟龍魚鼈皆未安。出穴動蕩失所在。時無豪傑士。誰赴功名會。嗟哉我若匏瓜繫。揮斥難窮八極外。長安塵土中。高枕臥五載。恒飢已變顏色黧。牢落枯腸千卷書。及骭亦足温。滿腹不願餘。可笑文章不直錢。萬乘何曾讀子虛。紛紛世上鄙夫輩。舐痔猶得三十車。我欲唾面去。浩然賦歸歟。休向閭閻老一身。如籠中鳥池中魚。盡室萬里行。蕭蕭一疋驢。家山急赴秋風至。蓴羹一杯方有味。遲遲回首望中原。可憐久作風波地。黃鷄夜鳴非惡聲。起舞自有英雄志。誰言婦女不勝衣。長策雄謀人莫知。作鎚誤擊秦。脫身遊下邳。從容跪授圯橋履。會須不後老人期。笑彼拔山力。捕取等嬰兒。龍顏隆準一相遇。萬戶封侯帝者師。丈夫事業固如是。何爲乞米還遭嗤。一葦江之陽。歸來宿舂糧。雲煙宛若畫。草樹巧如粧。浮家泛宅任平生。胸中自有無何鄕。此行不是求爲田。祇恐祖生先著鞭。感慨無言淚如洗。茫茫鳥外空長天。匣中霜劍寒三尺。壯士有心終報國。</text>
<title>次韻贈李上人覺天</title>,<text>落髮辭家在妙年。法門深種善因緣。時時大振金毛吼。往往長齋繡佛前。居易須歸兜率界。嵇康不是洞天仙。羨他明日靑山路。竹杖芒鞋去浩然。小隱林泉送幾年。道心聊學葆虛緣。孤雲自去靑天外。萬木皆春病樹前。祇爲在家靈運佛。休尋買藥長房仙。近來去眼交遊盡。唯有能詩釋皎然。</text>
<title>次韻李相國 知命 見贈長句 二首○前篇去幷字等四韻</title>,<text>周詩古有三百篇。風亡雅缺誰復補由庚。後來作者競馳騖。爭欲牢籠撑抉乾坤精。紛紛徐庾誇浮艶。眞同傖父賦出可以覆醬罌。皇天不欲喪斯文。乃出賢公爲國楨。揮毫鼓吻取富貴。淸朝高選先登瀛。獨鍾絶藝冠今古。文止退之書止顏眞卿。優入風騷閫域中。沈謝曹劉應減名。摩詰中朝一詞客。從來宿習由多生。當使君苗焚筆硯。豈有陸子投箱籯。才多學富賈長頭。紙爲田地舌爲耕。和音逸響忽交發。有如丹山鸑鷟翺翔來集朝陽鳴。長驅遠騁勢益壯。又似東溟巨鼇屓振搖三山傾。傳門學業自名家。白眉最良諸弟兄。風流不減謫仙人。飮盡千鍾頰未赬。一朝承恩入翰林。制作自與鬼神爭。若非錦繡爲五藏。又安得名章俊語開口俱天成。杜陵野叟稱老手。往往氣屈屢乞盟。玉皇召見賜顏色。淸泉灑面解宿酲。虎殿龍樓侍歡宴。君臣賡載歌芩苹。沈香亭上勅進淸平新樣調。管絃交奏和舂喤。興酣十幅筆一息。飄飄俊思博且宏。苑中桃杏齊開拆。不待羯鼓催打如春霆。語道格峭異衆家。譏評不問癡鍾嶸。已抱文章動聖人。譽滿天下何闐轟。高懷磊落狹區宇。醉墨狂吟賦大鵬。直敎名價凌三都。光焰萬丈凝餘晶。朝天儤直入鑾坡。風搖鈴索傳琤琤。千門上鑰黃昏靜。紫微花落如摧瓊。朱衣雙引遙傳呼。履聲響廊踏彭鏗。問神宣室夜漏盡。侍講經筵春晝晴。試草絲綸五色書。解呵凍筆宮娃媖。簪紳缺望無出右。當時閑步靑雲程。丈夫仕官眞罕比。食列五鼎家千兵。中使來宣上樽酒。禁林屢賜金盤橙。宸心愛養日益重。親將御手時調羹。致君堯舜自有術。功成可使陳六韺。雖懷勇退急流中。身與一世爲重輕。心中獨有羲皇地。不將塵事都經營。超然自放繩墨外。芥視祿位輕三旌。仙風道骨眞有餘。久欲飛昇朝玉京。紱冕無異居雲山。紛紛世故未肯嬰。五湖何必逐鴟夷。胸中自有汪汪萬頃碧水泓。要將陶冶及生人。愼勿學淵明歸去田園坐種秔。黃扉當作黑頭公。兩鬢今無雪一莖。願公努力重築大平基。不負孤忠報國誠。襄陽布衣窮且老。早思附驥爲飛蝱。欲作曲江亭上春風燒尾宴。尊前解唱喜遷鸎。禮闈見擯誠我分。戰藝無奈無先聲。却拋文卷將向江東去。徘徊來謁朱門呈。爲詩贈我亦目寫。落花飛雪滿紙多廻縈。與人不肯趁姿媚。自誇老硬天骨淸。辭工墨妙兼得詩鳴與草聖。旋令觀者空嗟驚。興來長讀卷還舒。但覺奇彩爛爛奪目睛。已勝明珠三十箇。何患空囊錢不盈。汝南他日論人物。許預品題月旦更。綠綺塵埃可揮拂。爲公更鼓一再行。總角當年識聲律。中朝高士希唐庚。寖成病癖如啖炭。仡仡自苦疲心精。飫韓饜柳聊自足。小器已盈如甁罌。學賦猶能敵楊 子。爲詩何足侔劉楨。幸生天下無事時。微風不動搖東瀛。聖主垂情好用儒。白衣寒士重公卿。富貴眞吾囊中物。唾手直欲收功名。致君自可興王道。漢帝何如棄賈生。要將經術施諸事。窮書不愧老桓榮。力排莊周逐諸子。笑罵只合黃筐籯。濟時及物爲吾志。肯於雲臥甘芝耕。空嗟獨唱尙無和。有類蛭螾徒勞鳴。與人說事不自休。飜瀾鼓舌江河傾。早負能修五鳳樓。繩樞草舍輕諸兄。蘭臺金馬簉群彥。何日腰黃眼亦赬。翰林場中曾校藝。屢與龍虎時交爭。天亡垓下非我罪。其奈見敗當垂成。會稽餘恥欲一雪。慷慨自指穹蒼盟。未因一跌廢舊學。沈酣六籍如煩酲。贏糧所至將問道。不辭百舍逕苹苹。十年苦學久待問。竊疑撞鍾韻愈喤。丈夫何用更雕蟲。扶持周孔意甚宏。肯張異說驚盲聾。遇事蜂發如振霆。欲令文格變隋餘。絺繪不足數李嶸。吾家伯父與先子。共振雄文隱地轟。連中高科時獨步。圖南水擊天池鵬。玉堂舊草堆成山。可與日月爭光晶。一朝聯步花塼上。壎箎相應和音琤。方將乞公收成編。藏之屋壁時敲瓊。一經喪亂成煨燼。念此曾無淚眼睛。如今欲效元和脚。如畫嫫姆效媌媖。門衰祚薄久汨沒。敢思刷翼靑雲程。況吾性本多迕俗。放曠眞同阮步兵。早觀名位有何味。羽化眞如蠹食橙。掣身一去僅可免。吹虀亦足懲於羹。却作溪山漫浪叟。爲文聊擬補韶韺。平生只有詩千首。芥視萬戶封侯輕。大平不遇亦可樂。久向菟裘已得營。壯心老去便全降。低摧却倒風中旌。閑居賦罷囚山篇。夢魂不復飛天京。一懲危險不欲再。達士何爲禍所嬰。欲俟河淸壽幾何。古無才與時相幷。昨聞神聖急求理。詔書初下選賢英。搜獵群才起幽隱。高張羅網連天橫。片善不欲遺巖谷。豈使一漏呑舟鯨。四方多士皆皐枚。胸中學海波泓泓。德行無非世所貴。豐年美玉荒年秔。翹翹煌煌皆出類。春蘭秋菊初擢莖。竟奮經綸裨帝化。應堪上應勤求誠。嗟吾三釜未逮親。千鍾不啻蚊與蝱。晚登一第雖無用。谷口思爲手放鸎。強將淺技復求售。雷門布鼓猶無聲。不虞楚卞足三刖。抱玉區區還自呈。激昂膽氣角群雄。徒勞吻燥心纏縈。占辭豈免多玷缺。祇累宗工鑑裁淸。失意歸來茅屋底。閉門不出懷憂驚。賦妙知非日五色。固宜一見還迷睛。豈期爲我飛一唾。琅琅懷袖珠璣盈。願遊門下終效節。歲寒此意豈易更。待公朝夕登黃閣。撰詞重獻沙堤行。</text>
<title>書懷</title>,<text>詩人自古以詩窮。顧我爲詩亦未工。何事年來窮到骨。長飢却似杜陵翁。</text>
<title>寄北原雞林先生</title>,<text>數年音問兩相違。苦憶江南別袖揮。秋晚衡陽霜雁斷。天低楚岫凍雲微。東山若爲蒼生起。北闕行承紫詔歸。莫歎居鄕乘款段。從來富貴有危機。</text>
<title>次韻金蘊 珪題 觀音院</title>,<text>往事悠悠墮渺茫。側書詩句兩三行。那嫌擧目江山異。賴有高樓似岳陽。郡樓登眺遠蒼茫。戀國情深淚數行。誰識多情白司馬。天涯流落老潯陽。</text>
<title>贈月師 幷序</title>,<text>興王寺月上人者頗聰惠而喜文章。從眉叟遊。自號高陽醉髡。一日。眉叟携而見過。余視之。超然奇逸人也。戲作此詩。日與高人入醉鄕。風流應合號高陽。曾從天上謫仙客。來餽壺中大道漿。餘事文章黃絹妙。同門兄弟白眉郞。時時習氏家池上。倒載何如問葛強。</text>
<title>書蓮花院壁</title>,<text>君不見羲之避世來往會山陰。時有同遊釋道林。又不見東山居士問道向金山。更伴禪師老了元。我向桑門投上首。風流欲繼二子後。重來頭上餘詩班。凜凜淸姿仙鶴瘦。問師何年返莬裘。臨湖構築煥丹黝。千金散盡更無事。燕坐虛樓歲月久。相從不厭窮躋攀。此地江山皆我有。葛巾草履隨僧蔬。更學點茶三昧手。自知麋鹿性難馴。不肯塵埃隨指嗾。詔書雖未賜鏡湖。懇表終須乞岣嶁。若能容我卜比隣。結茅不羨愚溪柳。好在他年管送迎。蕭蕭數里蒼髥叟。</text>
<title>戲亦樂近不作詩</title>,<text>詩家綺語定非眞。子是從前近道人。欲學尋醫除口業。也應肝肺日生塵。</text>
<title>過長湍</title>,<text>長湍風急浪如山。欲借孤舟上瀨灘。十二時回朝復暮。人間何日少波瀾。</text>
<title>長湍湖上。將成草堂。作詩示頤師。</title>,<text>吾家老和靖。寄隱居東吳。江頭結草堂。至今傳其圖。雲山有餘態。宛轉煙鬟姝。我豈先生後。故亦眼不枯。卜宅終歸去。餘生寄一區。不煩來勑賜。衣鉢傳西湖。</text>
<title>追悼鄭學士</title>,<text>先生蕭灑出塵埃。忽歎風前玉樹摧。上帝已敎長吉去。海山曾待樂天來。當年翰墨爲人寶。高世聲名造物猜。從此匡廬無賀監。誰能呼我謫仙才。</text>
<title>九月五日。與友人遊龍興寺海雲房。確師求詩。分韻得閣字。</title>,<text>麀鹿性難馴。城市非所樂。魚龍不厭深。久思江湖躍。而我心不羈。矯翼望寥廓。嗟爲名所牽。宿志負丘壑。爲有相携人。晚步同出郭。崎嶇入幽洞。巖谷如棋錯。深溪亂淸流。數里橫野杓。蒼然暮靄間。孤塔靑山脚。黃昏始投寺。古殿鳴風鐸。明月上峯頭。松陰寒落落。高人笑相迎。笑語破寂寞。壺傾大道漿。淸夜開小酌。坐久渾不寐。狂吟雜戲謔。問子何年中。構室煥丹雘。自云嗜爲善。千金盡傾橐。焚香禮白毫。燕坐淸風閣。此外更無事。豈羨楊州鶴。</text>
<title>贈皇甫若水</title>,<text>早聞風烈盛貞元。幾葉傳爲學士門。文變唐朝今掃地。天敎安定世生孫。扶持正道韓公後。破黜諸家孔氏尊。鼻祖有靈應自喜。高才眞箇入吾藩。</text>
<title>李眉叟嘗以言語爲戒。作詩戲之。</title>,<text>阮籍能愼默。是非口不論。時有禮法士。疾之如讎冤。子猷眞寡辭。對客唯寒暄。亦被顧辟疆。面數驅出園。平生好臧否。誰似郭大原。名德高一代。不見人排根。今君嗜玄虛。豈非李耳孫。超然自傲俗。喜怒不形言。更學維摩詰。早聞不二門。嗟吾未愼口。出語如瀾飜。與子日相對。便覺己之煩。但恐終此生。雖悔舌可捫。有喙謾三尺。欲吐却須呑。陽瘖近可學。必招謗說喧。酒狂要似蓋。目擊何希温。莫作不鳴雁。以智免炰燔。</text>
<title>寄茶餉謙上人</title>,<text>近得蒙山一掬春。白泥赤印色香新。澄心堂老知名品。寄與尤奇紫筍珍。</text>
<title>戲書謙上人方丈</title>,<text>謙公俊逸叢林秀。玉骨巉巉淸且瘦。佛祖家風傳雪竇。踞地便聞師子吼。默坐澄心牢閉口。不復談空還說有。自知龐蘊一狂叟。往往參禪來稽首。祇笑西堂長禁酒。誇我點茶三昧手。石鼎作聲蚯蚓叫。客遭水厄誰能救。不似十千沽一斗。醍醐微濁甘露厚。且問高僧飮此否。</text>
<title>喜閔元拔見訪</title>,<text>老憶襄陽歸隱廬。眼中親故盡相疏。身藏氷谷凄涼久。耳絶眞人警咳餘。隱几靜觀齊物論。閉門方著絶交書。自驚負郭窮居陋。何事頻回長者車。</text>
<title>六月十五夜雨霽。對月有懷。</title>,<text>六合敲蒸未流火。天上傾瓢雨如瀉。長風忽卷雲峯崩。十日繁陰收一夜。人間淸景已不失。始信造化能變化。娟娟好月尋幽人。獨出庭前還舞我。對影成人不解飮。空憶高吟郊與賀。淸光長欲照金尊。其奈乍圓還半破。相看與結無情遊。未曉天涯看已墮。黑月淸明亦勝火。河漢飛濤時倒瀉。坐愁昏勢及吾民。肯爲荒鷄空舞夜。安知八萬二千戶。規作朣朧聊幻化。回看頃刻掃陰威。好事天公還戲我。開戶相邀隣有仲。擧杯空嘆山無賀。隔壁遙聞愷之詠。已許愁顏聊一破。三人飮量眞舊對。達旦莫辭傾白墮。方諸取水燧取火。寒煙逬出淸淚瀉。要知炎冷本無質。一氣交馳代日夜。銀蟾玉ꟙ陰繫陽。古云異物相待化。瑩然水鑑瀉山河。無心自照何彼我。天公眸子洗更新。蟣蝨微臣爲一賀。終宵坐待玉繩橫。仰見不須愁屋破。却思曾泛郞官湖。徑寸明珠波底墮。壬水飛空伏丁火。浸淫正恐漏天瀉。陰雲斷滅不復見。忽看明月來淸夜。三千世界皆銀色。豈有道人方便化。不知身在唾霧間。泠然却似風乘我。吾曹不可負此景。擧杯欲酹淸光賀。茅簷竹閣白如晝。不妨半掛疏簾破。空牀兀坐如乘航。欹側狂吟忘幘墮。淸明已過新槐火。暑天汗背飜漿瀉。對榻高眠聽蕭瑟。幾度空思風雨夜。爾來成霖餘十日。此意豈能尤造化。喜聞民隴皆騰歌。澤遍公田遂及我。無才自愧元和老。作詩端就君王賀。新晴晚月一分虧。已看罘罳懸壁破。共君欲尋天竺寺。正待秋風桂子墮。隔屋靑熒望燈火。槽牀壓酒香泉瀉。我時獨坐望淸光。無由共醉西園夜。直欲乘雲到月宮。凡骨却嫌難羽化。先生好飮仍好客。遺書一呼趙李我。三杯軟語歡亦甚。危絃不待彈琴賀。子詩淸硬如強兵。往往力拔愁城破。樽前顚倒白綸巾。未省歸來車上墮。</text>
<title>留別金璿</title>,<text>苟同近循身。苟異還循名。兩者未免累。不如俱忘情。我性非好高。矯矯豈其誠。但當爲口謀。及辰欲歸耕。鄕人來勸我。香稻富烏程。閑乘葉舟去。海山寄餘生。軒軒金子美。肝膽何崢嶸。與我年雖少。聞道卽己兄。臨別但相語。子去吾亦行。滄浪知幾里。朝發暮江城。愼勿負玆期。鷄黍吾方烹。</text>
<title>戲贈若水</title>,<text>聞君閉戶對塵編。讀過長安苦雨天。要向柴扉尋病叟。淸談終勝卷中賢。</text>
<title>復次前韻寄鷄林朴先生 仁碩</title>,<text>役役塵寰萬事違。飜漿白汗歎空揮。欲專一壑開茅棟。須卜比隣住翠微。招我江東携室去。羨君林下棄官歸。秋風定有吳中味。好慰鄕思寄陸機。</text>
<title>贈湛之 二絶</title>,<text>寂寂春深學士家。無人庭戶落花多。自驚俗客非仙骨。碧玉壺中醉紫霞。五雲深處有人家。狂客閑來興味多。始信燒丹眞可學。紫陽仙老在飡霞。</text>
<title>賀皇甫沆及第 二首</title>,<text>卜居同里閈。嘗詣子之室。一見便嗟奇。再語稍款密。旦夕且相就。文藁數容乞。時時又唱酬。窘束怯嚴律。方論古今事。對坐頻捫蝨。弟兄俱孜孜。所業在學術。雖於危難中。手不釋卷帙。樂哉家有師。常無遠離膝。階庭生蘭玉。不減謝安姪。自古賢士輩。其才有得失。揚劉博見聞。李杜工綴述。唯子兼衆美。曾不愧其一。所見過所聞。未信名與實。我與當時人。文章少所屈。至於見子作。輒欲焚其筆。瞠若在乎後。夫子固超逸。後生誠可畏。自笑衰墮質。別子來江南。孤陋居蓬蓽。獨言誰爲應。默默口如吃。雖有老大平。居諸念相迭。於焉得養志。自謂私願畢。去年聞子捷。愁情慰一鬱。今朝人又至。言子取甲乙。先知夢魂王。果得語音吉。有司鑑裁精。而子才可必。然疑傳者誤。逢人輒重詰。寄書欲一賀。久無郵傳疾。因風敍所懷。毫禿未能悉。往日遊洛城。交友更賢英。奔馳事場屋。龍戰而虎爭。邇來因避亂。數載辭舊京。每聞登第輩。了莫知其名。新進豈無人。於心固所輕。因嗟文弊極。賢愚不足旌。皇天未喪斯。吾道當大行。近者簡上心。文柄委名卿。異才將盡出。兩耳先自傾。今年果得子。士林爲之榮。群鳥方啾啾。忽然聞鳳鳴。乃知是奇瑞。旦夕見大平。昔唐貞元間。狂瀾起縱橫。退之獨好古。大唱於後生。時有湜與翺。相共和其聲。遂使群學者。從之而變更。當今大儒首。皇甫氏弟兄。其餘盡流落。誰復爲主盟。吾雖向衰暮。殘月配長庚。年來益忘廢。薾爾疲其精。今子少且銳。高論方崢嶸。勉哉無輟業。指日登蓬瀛。更使文波振。聲價增軒轟。吾今不賀子。先賀有司明。</text>
<title>次韻資福寺留題</title>,<text>平生愛竹老文同。獨恨兒孫掃地空。解勸主人須會意。春來移種小樓東。</text>
<title>九日獨坐。聞諸公有會。作詩寄之。</title>,<text>身在天涯歲又催。登高自有望鄕臺。五年去國長爲客。九日無人共把杯。紅葉忽驚霜後落。黃花猶似亂前開。莫嫌擧止非閑雅。會向龍山許一陪。</text>
<title>聞從兄庭玉到尙州。以詩戲之。</title>,<text>昨歲過洛州。一日停行輈。爾後又多難。不見年再周。兄方客京輦。我亦居變陬。譬如兩葉蓮。飄然大海浮。隨波東復西。聚散不自由。今聞又杖策。忽事江南遊。至此可三飡。莫言道阻脩。欲聞謦咳聲。頗慰羈離愁。天涯遇親戚。況乃瀟湘秋。貽書先自問。思我肯來不。</text>
<title>遊密州書事</title>,<text>山郡多佳麗。名高冠一方。地靈人自傑。野沃歲頻穰。路控舟車會。風存禮義鄕。多儒如蜀郡。絶景甲餘杭。松菊荒彭澤。煙波動岳陽。山深禽格磔。天與水蒼茫。岫碧關新障。湖晴倚淡粧。際天排樹幄。拂雪梟茶槍。四序叢筠綠。千門細柳黃。杯盤饒海陸。絃管妙宮商。遇勝添詩興。餘閑泥酒觴。春行鳧渚暖。暮燕鳳樓涼。夢覺書窓月。衣凝宴寢香。賞心幷樂事。乘興放淸狂。久被山川住。飜嗟道路長。殘霞望滕閣。夜雨聽瀟湘。鞭促征鞍發。心隨去雁忙。嫌無王勃筆。霞鶩記南昌。</text>
<title>題嶺南寺</title>,<text>曾聞圓嶠臨蒼濤。樓閣玲瓏駕巨鼇。鼇傾海動群仙駭。茫茫失去一峯高。飛來怳惚移於斯。磅礴千古當古壕。突起連空如疊玉。百丈淸潭橫鴨綠。水泛桃花出洞中。居人宛是秦餘俗。靑山影裏兩三家。垂柳陰中千萬屋。日暮郊原牛馬歸。春深洲渚鳧鷖浴。漁舟之子棹如飛。溪岸不知盤幾曲。洛城遷客來何時。樓上欲窮千里目。山耶雲耶遠一色。雁點長空行斷續。天涯晚色正蒼然。其奈思家心更速。不用重來登此樓。煙波好處使人愁。</text>
<title>嶺南寺竹樓</title>,<text>嶺南山水甲吳興。樓上春來偶一登。橫皺愁眉孤岫遠。平鋪淨練碧波澄。雲飛畫棟歸湘浦。風送漁舟入武陵。吟罷揮毫留粉壁。重遊聊欲記吾曾。</text>
<title>次韻鄭學士 之元 留題</title>,<text>眼界遐觀極大千。登臨聊與老南泉。門前櫓響淸溪月。村外樵歌薄暮天。漠漠古灘沙似雪。超超春岸草如煙。效嚬欲繼風騷句。才短多慙溟涬然。</text>
<title>鄕校諸生見招會飮。作詩謝之。</title>,<text>昨入宮墻拜聖眞。衣冠高會杏壇春。祇因曾點初成服。得見宣尼善誘人。藹藹升堂多吉士。陶陶滿坐盡嘉賓。老儒久歎斯文喪。始喜名都禮義新。</text>
<title>遊智勒寺</title>,<text>山徑險巑岏。兩手勤追攀。行行不逢人。古木昏蒼煙。忽得雲邊開一洞。洞裏平明別有天。人居縹緲多樓閣。步上高樓半空碧。當簷絶壁一千尋。灑檻飛流三百尺。時見驚禽落翠毛。只應不慣人間客。晚色蒼然正掩門。婆娑松影月黃昏。上方釋子眉如雪。靜掃中庭留我歇。仙境重來恐易迷。慇勤廻語題歲月。</text>
<title>戲密州倅 勝覽載星州恐誤。</title>,<text>紅粧待曉帖金鈿。爲被催呼上綺筵。不怕長官嚴號令。謾嗔行客惡因緣。乘樓未作吹簫伴。奔月還爲竊藥仙。寄語靑雲賢學士。仁心愼勿施蒲鞭。</text>
<title>謝人携酒見訪</title>,<text>門外頻廻長者車。從容談笑酌流霞。識奇不是楊雄學。日日空煩載酒過。</text>
<title>謝惠鯉</title>,<text>忽見先生惠鯉魚。不須彈鋏歎歸歟。呼兒乞火烹來處。更得中藏尺素書。</text>
<title>二月十五夜對月 幷序</title>,<text>昔黃翰林公嘗作仲春對月詩云。春宵何索莫。秋夕獨喧顚。嘗愛其詞理俱得。及遊嶺南寺。適値此夕。登樓望月。忽憶其句。遂續而賦之。吾聞自古風騷客。皆言勝賞唯秋夕。由來此說亦未公。每到仲春空歎惜。寒暄天氣兩得中。美景淸光眞自敵。明月無心缺復圓。自緣人意悲秋色。念此詩家一段奇。同異是非誰辨析。夫子當年獨著篇。千年疑論一朝釋。今春二月十五夜。我向嶺南樓上適。乾坤開霽微風緊。玉盤東轉長空碧。捲簾門外明如晝。表裏更無纖靄隔。沈沈正照寒溪面。澄波上下難相別。令人却憶黃庭堅。解道春宵何索寞。</text>
<title>次韻友人梅花</title>,<text>迎臘梅花一本芳。生憎胡蝶宿深房。未逢陸抗江南信。斷盡多情旅客腸。天公著意早春芳。故結紅綃作絳房。莫笑宋公曾作賦。平生鐵石譬肝腸。</text>
<title>寄密州大守</title>,<text>名藩千里謁氷壺。匹馬單裝滯旅途。屢許和顏曾假色。肯廻温律更吹枯。南枝舊有歸禽戀。中道誰憐困鮒呼。泉壤也應知感德。仁心何忍棄遺孤。</text>
<title>眉叟訪予於開寧。以鵝梨旨酒爲餉。作詩謝之。</title>,<text>多公訪我出山行。路上鏗然鐵杖聲。百箇紫梨來大谷。一壺淸酒換烏程。久無好事尋揚子。忽喜論文見李生。欲葬醉鄕終不返。何人中路候淵明。紫微閑佩一壺行。門外時聞剝啄聲。問我歸來從小隱。留君談笑緩廻程。腹中早識精神滿。胸次都無鄙吝生。已使文章曾竝駕。中興應不羨三明。早抱文章獨鼓行。妙年方見振家聲。窮途誤墜千尋壑。逸足須騰萬里程。作賦誰先吳國士。誦書曾號洛陽生。鸞凰不是尋常應。待看來儀表聖明。曾向秋風送子行。相逢今喜識音聲。詩名早竊韓齊柳。交道重申孔遇程。莫愛孤棲參白足。應須一起爲蒼生。新篇忽得飜瀾讀。鐵點銀鉤照眼明。</text>
<title>寄尙州鄭書記</title>,<text>九重親奉紫泥封。暫屈長才佐小邦。堂上高懸絳紗帳。幕中偏擁碧油幢。去珠感德初還浦。猛虎知仁已渡江。自喜龍門參下客。巨鍾時許寸蓬撞。風波千里謁名藩。謬辱賢侯禮遇恩。誰道官居如水泠。尙驚談笑作春温。翠娥屢見東山妓。綠蟻閑傾北海樽。廣坐相迎頻倒屣。自慙短拙是王孫。</text>
<title>遊法住寺。贈存古上人。</title>,<text>山中昨叩空王門。目擊方知道已存。貌古形疏雙眼碧。獨居方丈纔八尺。跏趺入定便終夕。上人唯嗜大道漿。吾雖不飮亦淸狂。東坡翰墨工滑稽。坐客絶倒主人咍。明朝挽袖不忍別。相期更踏靑山雪。歸來一缺靑天月。惠遠應思陶靖節。雲間問路無辭頻。長作相逢乞話人。</text>
<title>次韻鄭書記見贈</title>,<text>名世生當五百年。高才不讓在盧前。興來自斡千鈞筆。吟罷閑題十樣牋。太白肝腸如錦麗。陸機詞賦似珠連。應須火急供詩硯。斫取靑松萬竈煙。</text>
<title>送眉叟</title>,<text>地角天涯隻影分。那知謦咳得重聞。飄零亂世誰存者。故舊如今只有君。浪迹相逢浮海葉。無心來作出山雲。春風好趁重尋約。飛策休辭道路勤。</text>
<title>次鄭書記韻。戲作 三首。</title>,<text>中散昂䀚瘦鶴姿。一麾初出鎭南垂。揮毫欲作風騷句。壓倒屯田鵲踏枝。自憐憔悴澤邊姿。去國時時涕淚垂。萬里歸心生羽翼。那堪越鳥戀南枝。雲作衣裳雪作姿。可憐疏影倚欄垂。多情杜牧尋春晚。只恐重來于滿枝。</text>
<title>聞湛之擢第。以詩賀之。</title>,<text>靑雲高第唱簾前。藉藉詩名四海傳。我昔獨麾韓信鉞。君今先著祖生鞭。曾誇一代同爭霸。恥作三山最後仙。天下英雄幾人在。可憐空老瘴江邊。</text>
<title>題竹林寺</title>,<text>乘閑杖屨訪仙家。境密人稀富物華。十萬丈夫軒外竹。三千宮女檻前花。那愁世上春將暮。別有壺中日未斜。儒釋相逢行樂處。不知飄泊在天涯。</text>
<title>聞觱篥</title>,<text>臨風送響細泠泠。幾片梅花落後庭。莫向離筵吹一曲。危腸易斷不須聽。</text>
<title>李相國 光緖 挽詞</title>,<text>兩代黃扉相。時稱萬石君。獨全知畏愼。早白爲憂勤。遺令孤皆奉。陰功世莫聞。秋風數行淚。灑與北印墳。</text>
<title>代書答金秀才</title>,<text>昨傳書信勸加餐。一別堪嗟再會難。每欲烹鷄侍供給。因思捫蝨話辛酸。近來交道如雲薄。唯有先生耐歲寒。秋入衡陽多北雁。須應爲我報平安。</text>
<title>作詩賀李壯元眉叟</title>,<text>凜凜奇鋒百勝威。已看三擅選賢闈。共遊場屋君先捷。笑指煙霞我獨歸。風急摶鵬從北起。月明驚鵲向南飛。山妻只怪頭如雪。猶着當年一布衣。</text>
<title>法住寺堂頭惠紙筆。因謝之。</title>,<text>吾家二公俱英賢。不慙康樂與惠連。白衣繼入翰林院。弟兄高步八花塼。皇朝制冊歸大手。揮毫潤色金華牋。自是平生無長物。秪得文稿爲家傳。因期三葉居著作。家聲不欲墜吾先。每窮穀皮禿兔毫。不減風月賦三千。中遭喪亂先廬毀。藏書盡作劫灰然。朝廷試士重勇爵。文章不直一銖錢。不如一朝投筆去。功成可得圖凌煙。飜思昔日著書者。亦有賈屈洎馬遷。雖云一時不得意。猶振聲名千百年。我今流落身無事。欲效揚雄鴣草大玄。却歎中書君已老。分無夢授大如椽。都下楮生價亦貴。爲文自弔剡溪邊。年來未厭彫肝腎。試爲貽書乞老禪。遠寄鼠鬚鋒正利。兼分繭紙色何鮮。湘東三品何足貴。益州十樣徒誇前。殷勤坐覺成山冢。不廢舊學窮覃研。會當一撰高僧傳。無使名德遺南泉。</text>
<title>與眉叟同會湛之家</title>,<text>久因流落去長安。空學南音著楚冠。歲月屢驚羊胛熟。風騷重會鶴天寒。十年契闊挑燈話。半世功名抱鏡看。自笑老來追後輩。文思宦意一時闌。</text>
<title>夜會湛之家。探韻得閉字。</title>,<text>新秋微雨霽。念子時同詣。相逢日相少。笑口難強閉。呼兒展碧簟。滑膩波紋細。金樽開小軒。玉局臨幽砌。夜深孤月出。亂影森松桂。共感時節變。入耳蟲聲嘒。岸巾縱謔浪。更長如一歲。耿耿終不寐。導舊堪垂涕。</text>
<title>次友人見贈詩韻</title>,<text>十載崎區 面撲埃。長遭造物小兒猜。問津路遠槎難到。燒藥功遲鼎不開。科第未消羅隱恨。離騷空寄屈平哀。襄陽自是無知已。明主何曾棄不才。秀逸天才獨不群。海東詞客孰如君。曾酬絶唱鬚先斷。近爲新篇筆欲焚。西晉遠欺陶處士。南朝高壓鮑參軍。昌黎死後無人繼。五百年來見古文。</text>
<title>諸公餞皇甫若水赴中原書記。僕以病不往。作詩寄之。</title>,<text>詩人自古多羈困。倒着靑衫佐州鎭。君不見大原居易位尙卑。白頭始得河南尹。又不見眉山子瞻老更貧。上章自請餘杭郡。先生磊落負高懷。故乞此官爲吏隱。況是中原眞劇邑。世說地靈人物俊。近來幕府厭凡才。雲水溪山長有恨。詔書今下命時賢。千里先聲應已振。好帶腰錢十萬歸。洛下春風初發軫。欲唱陽關第四聲。未解勸君杯更盡。何當依約作南遊。共膾鰣魚烹苦筍。舊聞紅粉盛都邑。燕寢凝香侍雲鬢。休矜自有鐵石腸。忍學當時處仲忍。送君江頭泣更多。恐君更續瑟琶引。</text>
<title>賀洪仁演得第</title>,<text>丹臺同籍十餘年。見說先爲白日仙。若有庭前盤鼎在。更敎鷄犬上靑天。</text>
<title>遊紺岳正覺僧舍。書其壁。</title>,<text>造物小兒眞好弄。摶沙戲作千峯衆。玆山首尾跨數州。天外廻翔如舞鳳。嗟吾曾與山無素。拄杖高遊久未縱。探幽抉異從今始。好伴閑人躡飛鞚。彭鏗踏逕爭猿猱。挽攙始覺衣裘重。玉室金堂餘漢士。潛通五岳有幽洞。道人眼力覷天功。架嵒早結飛樓湧。我來問年笑不答。藜牀坐穴無迎送。屋底流泉淸可挹。初嘗冷洌齒先凍。靈芝長產白雲阿。古栢孤生蒼石縫。曉風吹雪落寒梢。眩轉雙眸如走永。臨軒一望大千界。不啻胸中九雲夢。此間不可無我詩。況被煙霞助吟諷。人生萬事廻頭錯。卜隱高棲誰可共。無家莫畏妻帑罵。行樂何須妓女從。若許歸來專一壑。他年此地開茅棟。</text>
<title>訪興嚴寺堂頭。兼簡金秀才。二首。</title>,<text>幅巾短葛手携筇。問路雲間紫翠峯。十載寒暄如夢寐。一甌談笑許從容。尋眞要記盧山面。結社須追白老蹤。莫訝近來形變盡。此生身計大龍鍾。醉裏閑行獨倚筇。共吟詩意盡西峯。羨君年少才無敵。嗟我身窮世不容。已作寧原三友約。羞言李杜二人蹤。從橫潑墨華牋上。筆法應傳王與鍾。</text>
<title>寄從兄</title>,<text>自從避地便忘歸。夜夢時時入試闈。要使家聲今復振。靑雲相伴鶺鴒飛。</text>
<title>寄眉叟求草書 公舅崔司業永濡不一焉</title>,<text>平生嗜書如啖土。玉軸錦囊多蓄聚。豈患身窮家轉貧。散盡千金收斷楮。一從繭紙入昭陵。世上奇蹤難更覩。子敬當時頗亦工。豐冬槎枿見枯樹。謾道世人那得知。外論皆言不如父。解愛氷淸與玉潤。一家二妙還超古。縱使羲之今復生。祇應北面先降杜。昨來向壁一揮灑。得見大娘渾脫舞。堪嗟未入草三昧。不敢心追手自慕。願將斗酒持飮君。試敎醉作黃樓賦。今朝寄扇乞先題。豈學蕺山老嫗怒。</text>
<title>陪崔司業訪吳先生別墅 二首</title>,<text>高文妙扶鬼神幽。早歷詞階翰苑遊。杜氏腹中呑國子。楮公皮裏襄陽秋。聲名東漢無雙客。家世中朝第一流。筆下三千風月句。成編願爲後人留。郊原風物正幽幽。跨馬閑來出郭遊。多與門生行避路。因尋隱客幸逢秋。謝公窓外靑山遠。嚴子臺前碧水流。掃石殷勤題歲月。故敎奇迹洞門留。</text>
<title>眉叟見和。復用前韻。三首。</title>,<text>二王聲價擅東土。每一落筆觀者聚。靳固未嘗妄揮灑。侯王爭乞題縑楮。至今搨本直數萬。後俗亂眞何足覩。先生與此欲抗衡。取供筆硯松千樹。要將鐵葉裹門限。閑事不須瞋老父。若非竊讀枕中訣。妙藝那能冠今古。已看咄咄眞逼人。下方羅趙上崔杜。詩成自寫今寄我。落花飛雪風前舞。氷寒於水性所得。師法區區何用慕。風流雅麗意兼備。煩公更寫洛神賦。他時會客設寒具。預恐一涴令人怒。弄筆成堆幾瘞土。年來大簏旋看聚。盡將衣帛書後鍊。豈獨殷勤窮穀楮。羲獻風流故自得。胡鍾閫域已曾覩。莫嗟大似廣文貧。紅葉書殘霜杮樹。乞寫吾家新榧几。肯容誤刮門生父。倂得張芝筋骨肉。闊視橫行高萬古。當時章草妙入神。變法獨聞齊相杜。君今年少已臻極。奮筆翩翩鸞正舞。弟子同時俱服膺。搥心嘔血徒增慕。暮春修楔山陰亭。會見臨流能自賦。祕藏傳囑有辨才。奉詔不畏文皇怒。掘發韋公墳上土。得法精思萬象聚。天工憐我老更窮。近爲廢田生構楮。肯厭家鷄更問人。相傳妙訣亦曾覩。要學素公備揮灑。庭前多種芭蕉樹。由來諸體備難得。草爲曾玄篆祖父。詞淸筆妙君第一。創法神奇變三古。平生曉書莫如我。欲作歌行才愧杜。紙中豈無王濛臥。掌上似看飛燕舞。留意於物錐雖所戒。寶君尺牘加愛慕。正思漢武意欲仙。飄然初讀子虛賦。皇朝赴急須要君。莫待三徵于帝怒。</text>
<title>秋日訪湛之</title>,<text>乘閑携一杖。尋訪故人居。酌酒無多我。看詩喜借予。那辭侵夜語。共占納涼初。揮筆高吟逸。開樽雅興餘。孟公投客轄。陶令愛吾廬。八閣松風細。連窓竹影疏。牀頭鳴蟋蟀。屋角掛蟾蜍。寒吹飜紅葉。微雲淡碧虛。園林勝金谷。風物似華胥。對奕閑爭局。移燈更看書。玆遊足可惜。別後莫忘渠。</text>
<title>和山人演之題淸平山滌心亭</title>,<text>曾向山中聞水樂。擊石傳風鳴萬壑。潨然淸韻便兩耳。不覺塵心渾自滌。見說淸平洞裏亭。亭前一派鳴幽寂。竟使佳名後世傳。猶勝山泉號卓錫。</text>
<title>續牛後歌。與眉叟同賦。</title>,<text>天宮織女有夫壻。尙隔迢迢銀漢水。神異記云。郭翰遇織女降其室。翰曰。牽牛郞何在。曰。河漢隔阻。不復相聞。 相期七夕間何闊。獨宿空閨潛下淚。投梭不忍奔郭郞。豈識人間有羞恥。朱樓瓊閣更不思。卜居近住牛行里。祇緣天上隨牽牛。自稱牛後爲名字。那知異日繼牛後。往往宮中通小吏。神仙遺事疑有無。更問騎牛周柱史。</text>
<title>書曹溪壁 二絶</title>,<text>安石曾無處世心。幅巾來往會稽陰。那嫌不見風流士。尙有高僧支遁林。坐學無言面壁心。蒼然松柏滿庭陰。吾師已得傳衣鉢。須見淸風繼小林。</text>
<title>賦眉叟家垂柳。得園字。</title>,<text>一株垂柳近粧園。此地何年幸托根。老葉半書蟲字暗。柔條長繫午陰繁。低含宿雨藏虛閣。斜帶春風掛小軒。免被行人攀折苦。也勝憔悴在都門。</text>
<title>訪吳先生別墅</title>,<text>偶牽秋興出郊坰。訪子雲家載酒行。金馬玉堂賢學士。蒼顏白髮醉先生。宋纖小隱林泉密。翁仲荒墟草樹平。飮罷歸來何用燭。途中新月照人明。</text>
<title>送湛之使北朝</title>,<text>凜凜李英公。妙略眞自蘊。起從虯鬚王。軍事嘗制閫。在朝威名重。亦勝兵百萬。吾子乃其後。事業不忘本。白面峨儒冠。慷慨安邊論。會當畫凌煙。成功知早晚。丈夫不爲將。奉使亦其願。壯哉乘傳去。持幣交冒頓。折衝以筆刃。何用掉三寸。文章動北朝。不使家聲隕。無愧百代祖。賢於長城遠。</text>
<title>悼金閱甫</title>,<text>蟬貂七葉盛西都。光祿眞爲烈丈夫。映世片心淸似水。致君忠膽大於軀。驥馳狹路爭駑馬。虎去空山舞孼狐。正始風流今頓盡。幾令多士涕氷鬚。</text>
<title>謝了惠首座惠糧</title>,<text>玉川先生居洛城。赤脚長鬚數間屋。意嫌長物擾天眞。文字五千空柱腹。平生嗜酒喜吟詩。不患擧家唯食粥。到骨窮寒幾欲死。豐年之食貴於玉。吾師大勝監河侯。獨歎莊周貧貸粟。今朝打門驚周公。乞與長腰盈數斛。急呼爨婦甑洗塵。厚埋飯甕炊方熟。緩帶甘飡若塡塹。七椀香茶飮更足。習習淸風兩腋生。乘此朝眞謝塵俗。</text>
<title>次韻呈湛之 三絶</title>,<text>謫居南國更無州。輦下相逢各白頭。握手何須論契闊。算來今已七年周。大手高文柳柳州。人人皆號賈長頭。明時莫怪遭遷謫。天子之才問馬周。腰錢駕鶴赴楊州。須要功名尙黑頭。從此圖形麟閣上。致君終不愧伊周。</text>
<title>重遊尙州寄人</title>,<text>上洛重遊日。秋深物象饒。江山雖自異。風月好相邀。客久家何在。天寒路更遙。年華容易去。萍迹等閑飄。落葉驚羈旅。孤砧伴寂寥。悲吟懷往事。獨臥負良宵。裘薄嫌風夕。窓明怯雪朝。閑行尋士板。長揖謁官寮。傾蓋逢新俊。通家有舊交。就中何所欠。不見阿紅嬌。</text>
<title>暮春聞鶯</title>,<text>田家三月麥初稠。綠樹初聞黃栗留。似識洛陽花下客。殷勤百囀未能休。</text>
<title>喜三生見訪</title>,<text>喜鵲朝來語更頻。敲門車馬致嘉賓。山窓久抱支離病。花苑無由點檢春。忽有丘門三益友。來尋楚澤獨醒人。典衣徑取隣家釀。共向尊前鬪興新。</text>
<title>寄金先達蘊珪。兼簡湛之。</title>,<text>忽有庭前乾鵲噪。郵籤果得平安報。書中曲盡綢繆意。便如對面論懷抱。乃知扶輿來避亂。故是先生計亦早。我今偶脫風波地。竄身今作酒家保。方念平生馬少游。溫柔鄕裏吾將老。逃空猶喜見似人。況有舊知遠致勞。天涯共是傷流落。秪憐風月江南好。何時乘興雪中歸。却訪山陰戴安道。縱使相逢應不識。形容與古添枯槀。亦嫌不見李謫仙。安知消息憑君到。去年雁使却廻時。也爲悤忙書草草。今朝臨紙更茫洋。未盡心中所欲導。</text>
<title>戲尙州妓一點紅 敎坊妓有紅一點。今尙州鄕籍亦有一點紅。</title>,<text>仙花曾見洛陽城。今日江南眼更明。魏紫姚黃雖異格。到頭同占牡丹名。</text>
<title>次韻金相國富轍題使君山詩</title>,<text>遨頭曾此作淸歡。不分仙遊早得攀。座上歌姬眞眄眄。尊前詞客有還還。蒼顏白髮風塵外。綠水靑山几案間。遙想使君行樂處。新飜三疊按陽關。</text>
<title>洪書記見邀宴飮。以詩謝之。</title>,<text>磊落高才似謝安。退公携妓賞東山。勸留佳客方投轄。更許淸談共破顏。十室絃歌群俗樂。一樽風月長官閑。舞筵況見傾城態。認得當時玉指環。</text>
<title>贈洪書記</title>,<text>爲儒爲吏自兼能。政譽紛傳海內稱。明似千年金匣鏡。淸於一片玉壺氷。南蕃出慰蒼生望。北闕行承紫詔徵。繼理無如賢父子。高門陰德世方興。</text>
<title>寄黃嶺寺堂頭觀諦上人</title>,<text>久思西笑返家鄕。遊官年來罄橐囊。暫見主人晨蓐食。苦無行客宿舂糧。斗升足活貧莊叟。霖雨誰尋病子桑。遠與公姑問庚癸。殷勤須要助資裝。</text>
<title>摘瓜寄洪書記。三絶。</title>,<text>靑門寂寞邵平家。事業年年謾種瓜。自是野人無所遺。爲君摘此獻淸衙。筆法詩篇自一家。瓊琚好報衞人瓜。須知獨擅風騷句。屈宋還應合作衙。不到城中蘇小家。此身堪恨繫如瓜。紅顏別後今何處。要覓殷勤古押衙。</text>
<title>次韻崔伯環見贈</title>,<text>期年去國戀交親。尙喜今朝見似人。豈臥元龍樓百尺。求田問舍且謀身。相逢何必早相親。共是江南流落人。下筆新詩多俊氣。也應肝膽大於身。</text>
<title>翼嶺途中口占</title>,<text>萬里東吳地。行行入水涯。山川多勝地。風俗未通華。幽薊封疆遠。房心分野遐。晨征觀海市。晡飯寓漁家。馬瘦鞭長費。峯多路更賖。天形圍巨野。城勢枕褒斜。跨險思臨坂。乘危似接槎。麝眠隈密麓。鳥迹印平沙。雲斷山橫黛。風飜浪皺花。寒林初脫葉。落日暗烘霞。乳產崖多穴。潮穿石自窊。黃昏遊虎兕。白晝遇麚。樓觀當鼇頂。郊圻接犬牙。豐年祀神鬼。珍產富魚鰕。淺水浮寒鴨。幽林噪晚鴉。妖祠呈楚舞。孤戌咽胡笳。役役思鄕夢。悠悠失路嗟。書稀係鴻雁。客久缺蟆蝦。</text>
<title>送人赴試</title>,<text>紛紛擧子踏槐黃。獨喜先生首一鄕。五百年來異人出。從今定見破天荒。</text>
<title>代書答皇甫淵 二首</title>,<text>憑仗秋鴻寄一書。銀鉤鐵點巧縈紆。那嫌遠謫身空老。已覺相思病未蘇。我在瘴濱聊鬱結。君言世路亦崎嶇。異鄕莫怪長垂泣。風景從來也不殊。數年身不到天京。久作三閭澤畔行。林下欲求容膝地。世間何處稱人情。厭聞時輩登科第。唯記君家好弟兄。寄語低頭須碌碌。一門終要獨全生。</text>
<title>重到京師</title>,<text>劉郞今是白頭翁。一十年來似夢中。惆悵玄都仙館裏。兔葵燕麥動春風。</text>
<title>憶舊遊 二首</title>,<text>春風折柳洛橋東。一別如何信未通。自是思君心更苦。容華應減去年紅。雲飛雨散各西東。秪喜音容夢裏通。憶得郵亭行樂處。淺斟低唱看紅紅。</text>
<title>次韻李相國題奉嚴寺竹樓</title>,<text>軒竹新添舊歲竿。森羅春筍逬康干。飮酣林下金樽凸。棋罷陰中玉局寒。不爲高人當檻種。應無閑客叩門看。揮毫欲效樊川賦。撚斷吟鬚字未安。</text>
<title>次韻崔相國 惟淸 留題 四絶</title>,<text>當年古寺覓餘春。唯有能詩白舍人。兜率海山何處去。姓名空掛壁間塵。夜涼欹枕水鳴樓。樓下疏篁月影稠。我似多情謝安石。聊成一曲洛生謳。往事渾如雁過空。上樓無語夕陽中。從橫滿壁龍蛇迹。猶想平生賀老風。洞門無鎖也曾來。結夏應嗔踏逕苔。自笑世緣猶不淺。携筇得得出山廻。</text>
<title>病中有感</title>,<text>年年虛過試闈開。臨老猶堪矍鑠哉。科第由來求俊士。公卿誰肯薦非才。長鯨欲奮波濤竭。病鶴思飛羽翮摧。舊有江東隱居地。自憐頭白好歸來。</text>
<title>奉寄天院洪校書</title>,<text>東野居貧家具少。自笑借車無可載。杜陵身窮更遭亂。未免負薪常自採。我今無田食破硯。平生唯以筆爲耒。自古吾曹例困厄。天公此意眞難會。五鼎一簞未足校。富死窮生何者快。作書乞飯維摩詰。不厭空門淸淨債。先生有意能活我。千金何必監河貸。</text>
<title>贈湛之</title>,<text>去國同流落。今朝入帝關。天敎雙劍合。亂後一珠還。歲月粘衰鬢。風霜改舊顏。平生交分厚。猶喜更追攀。</text>
<title>次前韻奉答 二首</title>,<text>昔子潮陽去。歸途雪擁關。已應知死所。豈料得生還。未縱靑冥靶。俄緇白玉顏。相逢一樽酒。談笑更容攀。紫氣浮函谷。吾知正度關。世嗟才久屈。道直詔徵還。詩妙誰如杜。書奇又止顏。他年同報國。事業笑何攀。</text>
