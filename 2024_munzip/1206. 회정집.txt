<title>次歸去來辭</title>,<text>歸去來兮。我思古人疇與歸。少余不學而追悔。柰竆廬之徒悲。或出遊而寫憂。山海路而可追。雲月與之彷徨。魚鳥忘其是非。策小驢而西走。遻靈師而摳衣。戒余心曰求放。又共勉乎察微。彼昏不知。底事狂奔。楚璧泣庭。齊瑟立門。人事分定。智力何存。冬裘夏葛。土釜瓦尊。採柔蔬而潤肺。漱淸泉而韶顔。噫彼家之鍾鼎。非子孫之遺安。人生各有所趣。非我好亦何關。笑仲子之迂見。任莊生之達觀。世無人於醫俗。乏靈丹之大還。周流觀乎古今。眷洛社而盤桓。歸去來兮。晉處士之優遊。喜耿介之風節。淡與世而無求。著雲鳥之新篇。樂天命而不憂。隣人告余以春事。婦子同其田疇。短褐空瓢。小屋如舟。恬得失而忘懷。或臨流而陟邱。夙余慕其爲人。羌異世而同流。栽孤松與五柳。宛柴桑之曾休。已矣乎。不見其人徒想像。從容心蹟於辭留。胡爲乎棲棲欲何之。俛仰天地間。歲寒猶有期。詔兒孫曰誦讀。課僮僕焉耘耔。老猶知其自警。韙前人之抑詩。志聖賢而同歸。習與性成復奚疑。</text>
<title>潛懷賦。呈潛叟。</title>,<text>眇余寄此兩間。廓獨潛兮凝思。洞古今之人物。疇可與之同歸。猗竹帛之功名。竆宇宙而靡虧。嘉遯吉於丘樊。或自阻其明時。人生各有分定。匪智力之所私。惟道原之出天。命億兆之君師。粤自羲而至孔。得程朱而備儀。旣嘉言善行之無餘蘊。復焉用架疊爲。曰吾大東之文物。自仁賢而始基。逮圃老又退栗。彰斯學而明斯。繼華陽之夫子。挺泰巖之英姿。辭闢邪而衛聖。義尊夏而攘夷。千仞壁兮一刀斷。賴不墜乎人彝。所願學而末由。復駕言兮安之。鯤未化於北溟。鳳已逝於西岐。㫰乾沒於風塵。拊余鬢兮成絲。邈煕皥之重逢。噫斐狂之並遺。餘幾何於日月。聊樂我之前期。陟崑崙之高岡。望黃河兮神馳。吊喬岑之宿草。拜岣嶁之遺碑。海三變兮桑老。山九疑兮雲迷。歷八荒於紙上。恨眞境之未窺。問三丘於句芒。界渤海之搜奇。躡蓬萊之仙窟。採不得乎靈芝。訪靑鶴於方丈。雲無跡兮水聲微。駕六鰲而東泛。指瀛洲於中湄。以蓬桑之初志。遍四方而無涯。過豐沛之故都。拊龍興而一唏。蓮舟泛兮勝金亭。賞秋史之淸詞。野竆豁而入山。桃花洞兮武陵。疑落照臺兮月明。慨星霜之推移。龍吟湫而鷲峯。彼來蘇者云誰。拾采石於古江。憶太白之能詩。沙上月兮黃茅屋。夫何一奇男兒。聖賢書而多讀。山海經而或披。整冠服而粹然。嘿相視而如癡。止一宵而共話。歎並世之晩知。求放心而提掇。託餘生之相規。策扶老而送余。悵分手兮若將追。路龍城而左轉。廣寒樓下芙蓉池。憶關王之神現。肅在廟而獻巵。記聖祖之南征。竪豐珉於石龜。學士去兮樓空。問天嶺之舊治。笑白首之行樂。學少年之戱嬉。括形勝於錦囊。策小驢而遲遲。望舊棲於茅岑。白雲靉兮長隨。松架環以竹砌。筮晦息而神怡。憫流光之玩愒。賦遂初而興咨。淨掃榻而坐嘿。萬象列而依俙。鳥寂寂而歸林。風颼颼兮打扉。悠然若脫外膠兮。羌自喜而自悲。搴椒蘭而結貽。攬榛苓而遐綏。念昔人之懷珍。命與時而或違。富不淫而貧樂。於余心而無怩。釣於水而採山。澹與世而無是非。曰從吾之所好。竊嘗聞於仲尼。素其位而行乎。𥢢君子之牧卑。潛一室之書史。乃康濟之攸宜。茂叔草於前庭。靖節菊於東籬。好境界而措辦。淡芋水而忘飢。燭炳衢而閩洛。冊尊丌而姚祈。求之今而尙古。所懷人兮在玆。三代上而逍遙。萬化本而範圍。穩春睡於草堂。空發歎於吾衰。所貴士者爲志。亘末路而扶持。已矣乎。甘余竆兮獨善。吾將舍此叟而其誰依。</text>
<title>誠敬吟 二首</title>,<text>事物皆由天地理。言行難掩鬼神知。勿以幽獨而或欺。存誠則心自無怩。						足底險危憂蜀道。舌端耻辱畏秦網。勿以近小而或放。持敬則心自有養。</text>
<title>聽天</title>,<text>上載無聲。人何所聽之哉。天卽理。理寓於事。物各有當行。順其理所以聽於天也。何必諄諄命然後聽云乎哉。退陶老先生嘗曰事之是者爲理。余有感於是言。作詩揭楣以觀省焉。						元初一理散形形。也識天人瑩有靈。意到誠時存養性。言從愼後發爲經。險夷自判行由己。興替相關運適丁。萬事嘿聽皇上命。此心無處不常寧。</text>
<title>謹次一蠧先生頭流詩</title>,<text>桃花暖漲木蘭柔。春水行舟爽若秋。登岸更尋奇絶境。白雲深處是頭流。</text>
<title>謹次退溪先生小塘詩</title>,<text>洛江春水浩無涘。花滿蒼崖月滿沙。古渡欲招舟子涉。至今魚鳥不驚波。</text>
<title>登坡州花石亭 栗谷先生江亭</title>,<text>花石亭高水上頭。海西元氣此中浮。客來訪古無人見。是夜天晴月共遊。</text>
<title>夜泊臨津</title>,<text>西路關開扼一喉。往來船步下官溝。四宇淸塵春漲暖。月明今夜客登舟。</text>
<title>善竹橋</title>,<text>文忠一去海東明。善竹橋長萬古名。透石血痕磨不滅。終知夫子死猶榮。</text>
<title>泣碑</title>,<text>短碑無語若含哀。不雨猶沾半面苔。也知圃老精靈托。淚裏長瞻滿月臺。</text>
<title>謁表節祠</title>,<text>感慕增深表節祠。七賢相對舊朝儀。掛冠峴外歸田洞。吾祖當年携手隨。</text>
<title>謁崇陽祠影幀</title>,<text>凝坐朝衣德貌豐。更看眉宇帶憂衷。王辛國是時難定。身繫存亡一圃翁。</text>
<title>滿月臺</title>,<text>五百年間一悵然。古臺埋草月猶懸。當時不識盈虧理。天意令人揭象先。</text>
<title>謹次桐溪先生花葉詩</title>,<text>一部春秋義在斯。詩中花葉素心披。大明日月明千古。無患年光與世移。</text>
<title>泣次農隱先祖述懷詩 二首</title>,<text>竹橋弔寒月。烏山送白雲。悵立無所適。揮涕石田耘。						東望齊海月。西指殷山雲。出門將安適。神農敎我耘。</text>
<title>又次雪川先祖偶吟 三首</title>,<text>移家南遯浦。栽松葆王春。大讀魯史記。高卧晉代臣。泣受先人訓。石田可供貧。						每夜瞻北斗。其下滿月臺。故宮禾黍沒。竆山鳥雀回。杜門仍謝客。惟喜秫樽開。													未死孤臣在。偸閑却喪身。滿庭花不掃。多事領山春。</text>
<title>謹次德溪先生換鵝亭韻</title>,<text>今人尙憶古人遊。休說山陰道士流。明月不隨人共去。鑑湖十里又虛舟。</text>
<title>次申靑泉矗石樓韻</title>,<text>龍蛇一劫洗淸流。南訪汾城暮泊洲。壯士先歸兼義妓。大江東注又高樓。三盃起舞秋風動。萬事長歌夜月愁。盡日彷徨多慷慨。書生時復擊壺遊。</text>
<title>義巖</title>,<text>介也心如石。江流尙不轉。撑霄萬古屹。等是女媧鍊。</text>
<title>次孤雲紅流洞詩</title>,<text>武陵橋上訪仙巒。流水桃花走世間。身似浮雲孤影去。是非何患到靑山。</text>
<title>露梁謁李忠武公祠</title>,<text>碑閣巍然古戰塲。南天寥廓日星光。勳名莫怕終磨滅。忠烈祠前海水長。</text>
<title>又次板上韻</title>,<text>元帥祠堂俯碧潯。劒虹東截海雲深。山河憤淚猶餘恨。天地英靈不愧心。賜節洪恩臣敢拜。撫刀䧺律士悲吟。世間辦得男兒事。千古芳名動羽林。</text>
<title>登錦山絶頂</title>,<text>海色蒼蒼積不流。欣然河伯望洋頭。長風遠引龍吟窟。孤棹同歸蜃泛樓。天地虛中都一物。雲烟無際但三丘。遊人幸得心胷豁。斟酌泓盃次第收。</text>
<title>深寂菴次板上韻。呈崔明府 璜。</title>,<text>檀越十方界。微塵不逐蹤。躡橋容小逕。開戶納重峯。錦幛雲鋪壁。蓮燈月掛松。依然禪坐意。夕磬又晨鍾。</text>
<title>謹次圃隱先生蘭坡四詠 松竹蘭梅</title>,<text>數尺盆中物。經春尙不長。隔水含雨露。依簷避風霜。愛爾儀容秀。令人意思凉。家僮知淡趣。移置菊花傍。													一叢蒼榦立。風韻爽庭隅。淸話留居士。脩容見丈夫。抽芽添錦玉。交葉遠樵蘇。賴我栽培力。一生喜共扶。						携朋同入室。不覺漸聞香。解佩誰相好。援琴我亦傷。肯爭桃李艶。却勝蕙蓀長。幸遻靈均筆。芳菲永有光。						最愛淸高賞。傍吾竹砌開。雪飄香信動。月送淡糚來。邀客先誇美。呼兒愼莫摧。有時詩思發。繞樹一徘徊。</text>
<title>又次圃隱先生次遁村韻</title>,<text>有客花園至。終朝雨滿林。胷中伊呂佐。舌底漢唐音。隻手思扶蹶。貞衷誓破陰。憂時多白髮。擧酌一高吟。</text>
<title>次尹弦窩 東野 菊潭韻</title>,<text>凡翠妖紅已歇芳。愛君儀表得中黃。故人氣味相期會。處士生涯更主張。恬著風霜難奪操。肯敎蜂蝶敢偸香。花開盡是重陽節。無日經營不泛觴。</text>
<title>偶吟</title>,<text>水闊魚遊逸。山空鳥語閒。觀物還觀我。無心俯仰間。</text>
<title>宿沙斤</title>,<text>出門恢世界。詩思御風馳。驛路多垂柳。春心上上枝。</text>
<title>登梅峙</title>,<text>超然峯上立。湖嶺間中途。安得身生翰。乘風到漢都。</text>
<title>戱贈高生</title>,<text>願君須惜少年時。何事彷徨古漸離。歌者慶卿今已遠。爲誰猶抱筑中思。</text>
<title>贈淸坡上人</title>,<text>上元湖上夜。飛錫少年師。酒誡因詩破。山談到水奇。虎溪傳一笑。蓮社許相知。慧月西峯外。君歸鶴共隨。</text>
<title>次小游權明府 用正 遊錦山諸作 四首</title>,<text>詩歌𨓏𨓏不平懷。分付官僮強擧盃。海上山川迎客喜。霜前楓菊向誰開。宦情自笑三秋薄。人事無多百歲來。行處優遊皆聖賜。任他潦倒與時催。						官渡招船指點峯。海天秋氣露重重。漁村橘顆迎霜墜。商舶蘆花打月濃。逸擧雲翔俄過鴈。冷侵魚窟又吟龍。風浪絶壁移檣去。何似坡仙聽石鍾。						江國花飛木落秋。神仙遙望客登舟。竹枝瑟瑟多寒雨。候月東天蕩我愁。						馬首逢秋月共隨。湖山淸賞却忘悲。瓊樓玉宇遙瞻彼。白露蒼葭宛在誰。津吏打船潮郭退。菴僧當戶石床支。詩囊滿載靑雲秩。唱竹江南客袖垂。</text>
<title>與鄭蘭坡慶七 在斗，鄭綠東宗胤 胤錫，鄭芝窩國喬 奎元 諸益十餘人。遊汾陽同賦。</title>,<text>長城落木大江秋。三疊風騷響一遊。勝地山川天作府。明時日月客登樓。靑紗暎燭魚頭出。紅袖傳盃鏡裏浮。指水門前波不渴。至今猶似壯魂留。</text>
<title>謹步愼黃臯次蘇學士韻</title>,<text>雲屐穿林坐石苔。此身疑是畫中回。滌盡愁膓搜勝去。晩山流水鎭孤臺。</text>
<title>次小游遊晉陽</title>,<text>烟生烏竹過郊邨。馬首城來拱北門。水退鯨魚餘古郭。雨啾猿鶴尙寃魂。是時覽物春如畫。往事傷心月欲昏。一笑臨風還一噫。南天猶射劒虹痕。</text>
<title>次拾香閣韻呈小游</title>,<text>山陰花事復逢春。分付官僮淨掃塵。留取名香播萬口。覓花何似種花人。</text>
<title>鳳仙花</title>,<text>鳳仙花簇小墻根。年少春光艶一番。夕照透心疑燭撥。朝霞濃面宛珠噴。連枝間色賢愚別。早發先萎代謝存。多事美娘紅染爪。碧紗窓下夢香魂。</text>
<title>宿帶方城外</title>,<text>枕邊江屋撲秋風。終夜雷鳴聽吼龍。此去前程開玉井。美人誰復贈芙蓉。</text>
<title>過權華山遺墟碑</title>,<text>芙蓉一朶赤城廻。畫局溪山錦幛開。巷古無人碑有蹟。等閒行客莫相催。</text>
<title>登淳昌畫舫齋</title>,<text>林塘滀水岸回環。浮在中央畫舫寒。湖海風波吹不倒。夜深長載月明閒。</text>
<title>山北紀行 二十首</title>,<text>余性簡傲靜嘿。與世寡仇。遠寄遙想。彷徨乎山林湖海之間而已。歲丙午初夏。發詩槖使小奚携之。一筇一瓢。緩步入方丈北麓。所履歷輒寫景散懷耳。													大棗亭						軟履隨筇踏草靑。入山前路始溪亭。仁智試從行處樂。躍魚飛鳥捴吾形。						涵虛臺						法華東麓抱江迴。峭壁撑空上有臺。漁戶酒家環兩岸。年年春日送人來。						嚴川村						江上殘村麥隴連。行人指點古嚴川。世間榮悴渾無定。佛㙮重重卧草烟。						漢南村 漢南君塚。在咸陽故云。													渭南云是漢南邨。冒古君居尙號存。底事當時來僻陋。杜鵑猶哭未歸魂。						法華菴						步步穿林又抱巖。懸空一路御晴嵐。何必求仙蓬海去。浪吟飛上法華菴。						杜鵑						蜀道誰云艱。一飛爾可還。故寃無處訴。寂寂但空山。						九松亭 姜介菴所遊						林林傳鳥語。谷谷和樵歌。九松亭下坐。老鶴已經過。						金臺菴													金臺縹緲揷層空。案對天王揖讓同。老釋爲言羅代事。宛遭仙仗過崆峒。						安國菴。贈九峯上人。						興逐名山宛躡虛。檀林無處不仙居。一切衆生都寂滅。妙門談却九峯廬。						望君子寺						草蓋連簷竹繞藩。舊時梵宇已成村。若使如來能有現。萬千年㥘道塲存。						雲鶴亭 鄭梅村所遊						古松流水上。雲鶴共徘徊。千載亭猶在。何人去復回。													雲鶴洞。贈新寓姜友瑞鳳。二首						幾許黃金買碧山。坐收風物入松關。多事夫君都領取。莫嫌流水送人間。						春明廣闢士聯衿。何事琴書獨自吟。遯俗不須尋僻陋。靜居城市亦山林。						靈源菴						方丈羣巒鎭洞門。最高深處是靈源。老禪禮客雲中出。添進丹霞白面痕。						無住菴						一筇容易化坡龍。閒與浮雲上上峯。般若天王成羽翼。人間無住住虛空。						藥水菴						誰道學仙難。七日在山間。吸盡三淸露。前路與雲還。						實相寺						頭流北脉盡精迥。形似蓮花倒水開。開落分明推物理。千年留待九層臺。						碧松菴						軟葛登松石戴芝。山中何物不曾奇。更看老檜頭無葉。鶯囀嬌音坐下枝。						龍遊潭													嘶風天馬御龍游。古來神現此潭留。方今至治年無旱。閒卧中流又上流。						望文殊寺						負杖峯腰向。山童強止之。草深堂宇寂。金佛但支頤。						歸卧湖上						向來徒費少年時。却歎營爲與歲遲。始信山川司馬史。不妨花鳥杜陵詩。風烟滿槖歸裝重。夢想回筇到處隨。老去誰令行力健。更登方丈採靈芝。</text>
<title>奉呈洪大雅 熹燮，恩燮。○四首</title>,<text>在雅不尙詞什。興所到。徒瀉口氣。其工拙不計矣。向於川上之獵也。情惓而興漫者。以其知音之少一。然古之人遊必有詩。誠以異日之記昔也。強構四絶。模寫一分情狀。聊以博粲。而後之遻於漢上也。將道湖上故事云爾。						自愛湖山卜剡居。一生措大老樵漁。時有佳賓來欵戶。隔籬呼酒採園蔬。						山妻嫌客細聲呼。強覓魚厨乏所需。情味不妨菲薄具。午舂新麥漬沙盂。						舟能衝突網鋪平。鉤出長鱗雪尺橫。誰道江湖魚得所。愧無東里放池生。													竹几閒凭醉睡長。尙留醺意透詩膓。片時一夢牽人去。同上鵝亭更擧觴。</text>
<title>戱次崔閙隱 漢衡</title>,<text>林居何似市居人。不害隨居養性眞。入口刀圭丹有術。著身巾服素無塵。明料處事言如未。笑借窺情意更申。俗客鮮能知坐隱。問君誰與雅懷伸。</text>
<title>次鄭友慶七見贈</title>,<text>一張琴譜抱峨洋。隨處同調短復長。籠鳥精神風背翅。榜花消息月中香。歌謠贊日重逢舜。詞賦凌雲且待楊。湖上主人猶渴睡。曲江春酒幸分觴。</text>
<title>次申義齋板上韻 盧松齋墓閣</title>,<text>潭齋移隴舊扁新。百代蕃延薦苾辰。滿壁圖書心上畫。繞庭花樹座中春。肖孫始述先人志。宗黨同歸永世親。使我登軒猶感慕。融然會得義之申。</text>
<title>次觀瀾齋韻</title>,<text>余少也讀書十年于玆。魚鳥花竹。無非識面。而唱以詩則猶未也。南使君旣倡之。權少游步之。皆外乎觀瀾之旨。而摹寫景致。亦詞家一格耳。余故效嚬。						小齋如畫舫。臨水正閒居。地勝壺中抱。天光鏡裏虛。月明松架靜。花老石叢儲。倚枕江聲動。無言萬念疎。</text>
<title>叙金剛夢話。足吟一絶。</title>,<text>心上蓬萊夢裏還。萬千峯出白雲間。自信平生眞面目。覺來無語對前山。</text>
<title>次李德湖義行 啓浩 韻</title>,<text>客有弊袍短縷者。負一沓紙造余門曰子非某乎。余嘿而相視者良久曰唯。遂披其槖。索余和。和非余所敢當。而顧遠懇不可孤。才綴數語。以寓激勵。似涉謔浪。聽之哉德湖。						一塲良覿宛如曾。歷數今人始可稱。劒氣雙分星斗忽。琴心相對海山仍。長謌有思詩聲發。萬事忘憂酒力能。無限平生磊落志。吾何更說子知應。</text>
<title>見姜山笠次權少游，崔竹下 遇亨 遊大源菴韻。續和。</title>,<text>天王高拱御瑤岑。靑氅仙官訪鶴林。聽水看雲猶有事。落花啼鳥捴無心。百年冉冉風燈宿。三夜漫漫玉漏深。道士俄歸逢羽客。白蓮詩社月中尋。</text>
<title>新秋夜坐</title>,<text>支離潦暑病沉身。多事薑茶煑夕晨。俄者片雲開月面。拍窓高坐喚精神。</text>
<title>次介隱鄭友 在箕 壽母韻</title>,<text>昔年庚子又今年。阿季阿兄壽母筵。萱草北堂瞻樹背。老星南極獻圖前。承歡菽瀡甘脆適。同慶衣冠賀座連。况復重闈康健在。兕觥稱彼拜姑先。</text>
<title>和湖南吳友 斗永 見寄</title>,<text>天上奇音屬渭陽。慇懃情話與心長。相逢未縶駒塲藿。遙信難憑鴈背霜。依舊糓城誰訪石。方今曲水可流觴。蓮花欲實秋將晩。先把瓊函頰自香。</text>
<title>和郭友 天浩 見贈 二首</title>,<text>數幅先於一面逢。高明何以愛疎慵。幽篁引路曾開戶。喜雨携音復越峯。可惜文章多落拓。終知志業太從容。自愧瓊琚無素抱。且將心契說重重。						淸詞一擲宛鳴金。吐出交情淡且深。與子重磨星斗劒。爲誰曾抱海山琴。屠龍搏虎抽神手。品鳥評花弄俗音。然後可能吾輩業。暮年猶似黑頭心。</text>
<title>聞柳正郞元庸 宜貞 自慶興宥還。喜呈一絶。</title>,<text>白日天門動尺疏。多君不負聖賢書。幸際休明能事畢。採山漁水竟何如。</text>
<title>與柳雅斗賢同至淨趣菴</title>,<text>丹藜扶上七星臺。雲際翺翔一夜催。羽客行裝無處問。菊花時節送人來。月華淡淡金蓮燭。泉脉淙淙玉醴杯。亥廡夸楹皆下界。虛中天地我心開。</text>
<title>和蘭社權友伯賢 應洛 見贈</title>,<text>一笑秋風強卧廬。故人書尺玉音如。莫將世路空長歎。何似吾心嘿自攄。散地相逢靑眼少。名塲無得白頭餘。卷中尙友來千載。居士門庭也不踈。</text>
<title>奉餞龍岡金雲卿 正綸 歸鄕。次芝窩鄭雅韻。二首</title>,<text>妙年才藝遠遊能。南國詩豪揔結朋。古市千金求馬路。竆山萬卷讀兵燈。江湖滿地先收拾。樓閣參天次第登。此去龍岡鰲石屹。文章階級更加層。						夢外重逢意內人。中間屈指六年春。別後參商何處是。兩鄕心事月精神。</text>
<title>庚戌九日。與安東姜注書成百 鍊。登鵝亭贈別。</title>,<text>菊花時節故人來。况復靑雲馬首回。吾輩能解文字飮。不妨携酒更登臺。</text>
<title>五峯村。訪金敬集不遇。</title>,<text>仙狵吠客白雲家。爲採靈芝未設茶。山日欲西歸路晩。一筇虛踏滿庭花。</text>
<title>見老松盤屈口占</title>,<text>橫抱懸崖絶澗縫。偃然鱗甲卧蒼龍。環林檜栢如相守。上有山雲𨓏𨓏從。</text>
<title>至楡杜里洞口</title>,<text>山裏携筇客步艱。每逢泉石忽開顔。浩謌一曲淮南桂。響逗巖雲落水間。</text>
<title>登五鳳山絶頂</title>,<text>興逐名山脚不勞。白頭行色少年豪。林含寂寂泉聲落。峯出重重樹影高。歲暮悲謌何處隱。月明飛錫有時遨。蠧翁一去無人見。暇日登臨屬我曹。</text>
<title>訪芳谷河友乃範 鎭明 不遇</title>,<text>竹邊籬落午鷄鳴。客叩巖扉喚主聲。家在山林身走俗。憐君終歲苦經營。</text>
<title>茅亭感興</title>,<text>向來棲屑太無端。白首偸閒尙覺歡。山月入門窓日晩。卷中時復古人看。</text>
<title>自得吟題晦亭</title>,<text>大笑入山來。乾坤靜裏開。世情隨物遣。心事與時回。僻處仍安土。竆林任散材。無言黃卷對。眞意轉悠哉。						附蘆沙次韻						聞君虛白室。晩向山中開。松氣透簾滴。江聲抱砌回。焉知塵有網。自笑櫟云材。拾去初平石。寢訛今穩哉。</text>
<title>次求志堂河友 文圖 韻</title>,<text>余求求志堂者而問焉曰子能隱居而求志乎。夫子曰聞其語而未見其人。朱子曰伊呂之流。可以當之。此乃行義以達其道之本地也。然則何代無湯文。而子將終之以耕莘釣渭乎。子之志其可知已。如余無求於世者。願乞一言。將以吾之無求。求子之求志可乎。						長歌宇宙悵何之。虛負蓬桑少壯時。分內有天都定疊。心中無物是便宜。世情落落常難合。聖道嘐嘐嘿自知。一笑登臺安且廣。主翁襟抱洗些兒。</text>
<title>偶吟</title>,<text>天長雲活潑。地重石平安。靜坐茅山裏。此心頓覺寬。</text>
<title>辛亥立春</title>,<text>代謝光陰不貸人。自憐華髮更難春。草木能知天地意。雪梅先放柳含新。</text>
<title>種大明花</title>,<text>淸晨盥露讀春秋。庭畔明花向我愁。一種王春猶在此。始編花譜特書頭。</text>
<title>栽老松</title>,<text>忽地亭亭向主人。老成風骨喜長春。一谷繁華糚點得。晩山花木更精神。</text>
<title>種梧柳</title>,<text>築土封根注水涵。待君稍長蔭亭南。葉底淸風枝上月。主翁心事後來參。</text>
<title>栽烏竹</title>,<text>蒼栢西邊碧柳東。一林烏竹自淸風。蒔花種木何心事。看取乾坤造化心。</text>
<title>栽衆木</title>,<text>衆根封植護山春。任爾含生到底新。王土莫非添雨露。舜梧堯柳是芳隣。</text>
<title>百日紅</title>,<text>花事無多久艶奇。世間榮悴可推移。如君百日猶難得。桃李繁華見幾時。</text>
<title>牧丹花</title>,<text>恠爾花中濫號加。色容徒取最繁華。一叢剩借幽人賞。謾作年年富貴家。</text>
<title>風</title>,<text>編竹掛簷角。飄搖一任風。莫遮山面目。邀月半開東。</text>
<title>三洞紀行 二十五首○朴聖範，沈極瑞同遊。</title>,<text>鶻舞山						老年詩思動江山。花事方春勝日還。鶻舞山前初發軔。洞仙邀我入雲間。						登光風樓。次板上韻。						行到花林洞闢天。丹樓浮在水聲邊。官娥暮汲娟娟月。野老朝耕淡淡烟。鏡裏村容圍竹石。畫中春色點山川。登臨尙有前賢跡。噓動光風幾百年。						四樂亭						臨水孤亭草樹中。居人尙說退陶翁。農桑不廢漁樵樂。認取前賢記土風。						鎭洞巖						疊石洞門鎖。地理會精神。老松其上立。孤高不敢塵。													滌愁臺						行到臺前掬水淸。飄然一上便身輕。喚起塵人來次第。世間從此樂平生。						搜勝臺。次退陶先生韻。						長嘯入山裏。人間有此佳。客心潭欲定。仙骨石難埋。千古無竆物。一生未忘懷。留詩都領略。爲我孰題崖。						題樂水亭						觀水於樓樂水亭。靑山似是㤪無情。水下有山山更好。莫敎仁者換新名。						高道瀑													猿山畜雨紫雲蒸。誰遣三龍白日昇。怳惚難摹詩欲拙。靑蓮應復洗徐凝。						門巖						頑然一物鎭山門。鬼斧神鞭已掃痕。滿壑風波頹不得。故敎流俗著心根。						迦葉舊墟						雨細花心重。林深鳥語閒。幸吾詩力健。穿石向雲間。						龍巖亭 亭主林錫馨						龍巖平卧水西頭。滿壑風雷日不休。客到虛亭怊悵久。林花含馥向人留。													某里						指點靑山某里云。桐翁一去尙遺芬。風塵震蕩將無國。天地昭明獨有君。銅馬門前因舍劒。蓮花峯下復棲雲。當時縱欲收名蹟。眞的攸居海左聞。						噴雪潭						水到巖空勢自奔。激時成雪散如噴。餘波穩注潭心定。頃刻消融點點痕。						花名問答						山花無數笑迎人。淡白姸紅面面新。世不知名名自在。雲林俱是化中春。													月城草堂						憶昔春翁杖屨回。竹窓猶見向陽開。從此昏衢星月朗。後人容易入山來。						謁同春先生祠						萬疊山中一廟宮。採童樵客說春翁。君子居之何陋有。星猶拱北水朝東。						龍湫瀑						殘流都會怒濤奔。石竇谽谺觸處翻。蟄龍幸得存身窟。雷動春山草木喧。						長水寺													古寺荒凉一柱門。頎然金佛坐無言。莫使世人勤供飯。福田猶未救身存。						盤松亭						石滑玻瓈盤。松張羽葆盖。坐處身生凉。詩心與物會。						尋源亭						德裕山中水。尋源亭下流。武陵知在此。春到每漁舟。						鹿峯舊居						昔聞劉處士。今拜鹿峯祠。從古尋眞洞。主人更有誰。						過朴參判舊居						名園水石郡城傍。知足堂中世守庄。花落淸潭魚不怕。共乘春意戱呑香。						月淵巖						盤似其巖鏡似淵。前人何故月名傳。千載有心寒水照。一川光景玩先天。						君子亭						亭在名區客送迎。從知君子汎愛情。風光不逐遊人去。依舊靑山綠水聲。						過大孤臺						四圍靑嶂一坪開。中出高巖上可臺。隱若雲鬟華閣倚。忽疑風帆大洋來。花山揖進簪先墜。藍水交橫錦自堆。渭北千年留作鎭。地靈端合產奇瑰。</text>
<title>戱次韓雲溪</title>,<text>忽地相逢嘿視之。狂歌𨓏𨓏不平爲。人生未必經營耳。世路何妨落拓而。喚酒評詩知己孰。看山玩水寓心其。主翁愧乏穿雲屐。白首歔欷坐卧斯。</text>
<title>追呈聾窩鄭友成弼 煥愚○二首</title>,<text>滿山明月故人來。三夜團圝興未頹。臨別恨無文字飮。須向黃花更擧盃。						浩謌還博笑。書劒誤英䧺。散地心常裕。要津路亦竆。拊琴邀夜月。呼酒卧秋風。樂樂詩音動。靑燈夢邵翁。</text>
<title>追呈梧潭鄭友允汝 煥弼</title>,<text>梧潭秋月淨如襟。携到茅亭夜話深。歲暮猶招星斗劒。心閒長聽海山琴。隨時覽物忘榮辱。多事論人洞古今。白首相歡仍發喟。且將餘日孔顔尋。</text>
<title>次老竹趙明府 鳳煕 韻</title>,<text>南渡江湖望美人。登樓一嘯客懷新。蘭花浥露荷香動。爭醉仙桃萬歲春。</text>
<title>用前韻謝趙明府委訪</title>,<text>仙鳧飛舃訪幽人。白首林泉喜事新。靑童進酌金盤露。散作山陰十分春。</text>
<title>遊深寂菴 七首</title>,<text>過洗塵橋						臨溪一掬水潺潺。快洗煩衿藉石顔。虹卧洞天花雨歇。更看寒月滿空山。						靑蓮菴舊墟						靑年社會昔何時。爲誦香山白傅詩。淨土一番多幻㥘。草中秋露泣豐碑。						玉流洞						路尋楓菊玉溪緣。一蹴遊雲近碧天。樵斧藤開巖角棧。禪鍾風引樹杪烟。幾年走俗仍逃佛。此日乘閒暫學仙。莫把丹花浮水去。恐敎漁子到山前。						到深寂菴						愼步石欄干。終能坐處安。入山多識面。禽鳥若相歡。						觀秋波子泓宥遺集						宛對蓮床聽笑談。工文華閥老伽藍。一代交遊俱摭實。申靑泉又蔡樊巖。						遍山霜葉						無花時節見花奇。錦著臙堆面面疑。夸娥妙解秋容餙。却使詞䧺未敢詩。						夜坐眞影閣													月明山寂寂。松老水淙淙。淨界多眞率。終夜坐鴻濛。</text>
<title>和梧潭老友</title>,<text>晩來康濟筮天山。新築鳩巢偃仰間。穩卧渾忘何事業。靜居還覺別人寰。栽花種石經綸飽。啼鳥遊雲歲月閒。仁智不妨隨處樂。任他流峙莫增刪。</text>
<title>簡聾窩老友白雲山僑居 二首</title>,<text>白雲宿簷。淸溪當戶。所懷伊人。宛在其中。披雲而採藥。臨溪而網魚。偃卧草堂淸風。痛飮八仙酒數三盃。醉而睡。睡覺則汎覽千古書。煕煕然陶陶然。此自聖世逸民。閒界淸福。令人健羡。吾居未嘗無山。而無白雲淸溪。何以採藥。何以網魚。且有酒而莫飮。無書之可讀。烏在其山居趣想乎。祗有淡明雪月有時而來。然恨無王子猷之乘興。噫洩之以歌。繼之以詩。						思君不見。悵獨立兮山之阿。雪中明月。若遇南飛鴈。願寄一字玉音兮到山家。						買得靑山幾許金。白雲應掃是非心。何似茅岑無價月。爲憐寥寂訪松林。</text>
<title>和雲谷鄭丈 民魯 晨鴻韻</title>,<text>長天鳥道北南間。問爾何心自往還。平地卽今塵漲網。乘風高擧與雲閒。</text>
<title>風雪夜坐。有懷奇蘆沙。</title>,<text>北風吹雨雪。歲暮得知音。楚匣雙龍吼。秦天獨鴈吟。有聲通竹節。無語撼梅心。動處須觀靜。挑燈讀易林。</text>
<title>效靑泉詩體。次白蓮社韻。</title>,<text>天風淨掃榻。鍾定月生初。古匣豐城劒。竆山陸子書。酒甘良朋匝。梅好老柯疎。此會多眞率。還忘數夜除。</text>
<title>介隱鄭友。以文義令榮奠其先墓。訪余山亭。喜而共賦。</title>,<text>不意紅塵客。竆山訪故人。相逢八載後。更覺兩情新。月下仍同榻。花邊暫駐輪。莫言超俗累。多謝報君親。</text>
<title>和雲谷長誡兒曹讀書韻</title>,<text>讀書方識古今論。格致工夫自我存。大抵有門開正路。分明如水得眞源。士子頭腦先見志。聖人糟粕不過言。莫將學問從他說。古道由來只信尊。</text>
<title>感慕齋盧參判 光斗 委訪留宿。爲賦五絶以叙之。</title>,<text>雲鶴喚新侶。國老到山扃。九耋猶忘倦。終夜共談經。						錦袍侈赤帶。金冠耀白頭。位高心卑牧。依然野老流。						鶴髮淸晨起。先誦蓼莪詩。經訓成諫錄。報答聖明時。						一心憂社稷。歸休未敢忘。尺疏輸民望。尙留丙枕傍。													共生仁壽域。顯晦亦相班。莫說關心事。山雲自往還。</text>
<title>次梧潭韻</title>,<text>水滿寒潭月滿梧。主翁心界喜淸孤。松環竹匝相扶衛。雨打風翻不戒虞。好待西岡聞瑞鳳。肯隨南郭濫吹竽。陽柯最愛宜琴瑟。領得冷絃我喪吾。</text>
<title>效反招隱體。和權石洲詩酒歌。</title>,<text>莫耽杜老句。莫嗜岑生酎。花鳥徒爲詩。麴糱徒爲酒。古來此輩多放曠。擊壺揮筆呼儕友。詩雅言酒無量。何似仲尼名垂後。風雅編刪手。醇醨味辨口。若論詩與酒。誰能出其右。一言蔽來三百篇。萬物釀成十千斗。淸而粹和而溫。詔他羣蒙風下走。淫哇戒鄭衛。沈酗監桀紂。正聲宜養性。狂藥易戕壽。猶且可登山臨水。愼莫近探花弄柳。我亦愛詩兼愛酒。吟時自有醉時有。</text>
<title>走和昌平高光賢德有口誦</title>,<text>客到竆山裏。挑燈坐夜深。湖雲開嶺月。相契百年心。</text>
<title>和蘭社權友</title>,<text>爲君歌郢雪。嗚咽不成音。拊髮相看笑。擊壺半醉吟。莫歎無地樂。應契聽天心。適意隨筇去。魚汀又鶴林。</text>
<title>驥孫加冠日。喜賦一絶。</title>,<text>始余名汝以驥者。欲稱其德也。年幾弱冠而冠焉。乃爺趍告曰驥也成人可以責矣。命拜見于王祖母。拊頂至踵曰驥兮。引重又致遠哉。						崢嶸頭角彼非童。育德山泉未發蒙。只信前程驥展足。雲衢萬里待長風。</text>
<title>次和山李處士韻</title>,<text>娥林舘北得林居。人說和山處士廬。數畝淸貧歡菽水。一床閒適玩圖書。風塵送客皆投鳥。江海隨朋共躍魚。去後芳芬何物是。滿庭花木蔭猶餘。</text>
<title>次梧潭老友山亭詩</title>,<text>日林湖翁過余曰子聞梧潭翁之將築山棲乎。先此成詩索和。故已次以拙語矣。余曰潭翁棲山之志夙矣。其於離潭月何哉。吾將攫取來。以明吾晦亭也。潭翁其肯許歟。林翁曰子欲取梧月來則先以詩償其價可乎。潭翁則竹林月又在矣。						知君別業幾時營。糚點靑山分內成。閒界每從人世遠。暮年須著我心平。雲中採藥尤奇事。林下看書果本情。少室終南何足說。莫敎軒駟到新亭。</text>
<title>次友人離鄕韻。以鳥和懷。</title>,<text>竆鳥春山戀故枝。孰云微物素無知。花中血月鵑啼夜。樑上泥巢鷰訪時。寒雨却嫌新羽濕。㬥風還怕老柯危。莫隨鳧鴈頻來往。爲誦緜蠻止隅詩。</text>
<title>次韓文公剝啄行</title>,<text>剝啄者誰。雪中山門。柯葉騰譁。鳥雀畏嗔。謂客出迎。有風傑然。四顧寂寥。孰與晤言。有聞無跡。莫究其源。我於物叢。殆類棄莞。誰肯訪余。自在兩間。念昔昌黎。遭時不完。泣玞陽山。莫或事干。杜門謝客。眄睞則難。無我交通。衆譸熾蕃。九死南荒。性命苟全。權奸滿路。罔非達官。麽蝎平生。忽地風瀾。毋剝毋啄。日日閉關。想像千載。居不安神。古今同然。行路甚難。浮雲是非。莫如我云。任風開闔。日長如年。</text>
<title>戱和梧潭月字韻</title>,<text>惠來月字詩。可謂絶代希音也。然月是公物則何若是獨呑而靳許。似涉不廉。然則茅山之亭。畢竟終於晦耶。月亦知此意。故分以與三。幸勿以月之故而交絶也。竹亭之次。廢絲斷竹。豈可於人耳。覽卽藏拙。毋使名亭花木。笑人有葷血氣。如如何何。						我欲攫取月。君不持贈月。如何渭城月。唐突二分月。不須共爭月。此意問於月。我本無主月。誰敢予奪月。堯舜傳心月。李杜吟詩月。天無私照月。炎凉不關月。世人徒愛月。不知無盡月。種梧梧上月。種竹竹裏月。潭翁先著月。留注一分月。林翁指證月。賞與一分月。亭翁晦無月。許與一分月。從此三分月。淡契恒如月。</text>
<title>次竹林亭 二首</title>,<text>垂老方知養性靈。白雲閒住卧孤亭。隣僮劚藥春移圃。仙侶呼碁夜叩扃。早菊遲梅仍作甲。老松稚竹自添丁。也能出世都無事。明月山窓坐讀經。						學味須探靜坐時。行藏一道問心期。浮雲斂跡龍歸洞。寒月尋盟鶴戀枝。谷裏猗蘭前聖歎。琴中流水故人知。山居占得鶯花富。康濟平生也不飢。</text>
<title>觀栗谷先生擊蒙要訣。感而寓省。</title>,<text>學問階庭載此中。要言切用用無竆。莫謂難行須猛省。前程容易聖人功。</text>
<title>和友人歎世吟</title>,<text>賢愚並世每相反。閱盡艱難認措宜。不必責人先自責。如令欺我是誰欺。炎凉付與隨時變。坑塹常思到處危。行篤言忠然後可。里仁徽訓倘聞知。</text>
<title>奉餞老竹趙明府移赴沃川 二首</title>,<text>大夫趙公。爲縣之四載。移麾本道。可堪便養。而從此爲仕優之學。獻忭不容。而私竊爲恨者。最荷隆眷。遽然有失。瞻望行塵。獨立山阿。玆步鵝亭本韻二絶。以替一錢之選。幸賜記存。藏之歸槖耶。悚悚噱噱。						名樓領略畫中奇。添得新聲老竹詩。愛爾荷花花上月。一春光景再逢時。						歲暮江南放客愁。西雲回首更登樓。歸時倘記茅山老。葭露鑑湖去後秋。</text>
<title>觀心經有感</title>,<text>心爲活物本無停。體用俱全也最靈。只怕當前流注想。莫如看讀聖人經。</text>
<title>敬次朱子武夷棹歌 十首</title>,<text>按武夷山在崇安縣。其第一峯曰天柱也。其下溪水東流凡九曲。而精舍在第五曲。出入者非漁艇不能焉。每曲因其物名而寓意。故余亦竊取其義。						斗然天柱據坤靈。留待其人淑氣淸。一遇晦翁仁智樂。至今山色又溪聲。						一曲幔亭峯						沿溪一路始乘船。吾道淵源問在川。聽我棹歌歌有思。靑山捲幔灑雲烟。						二曲玉女峯						初疑玉女更看峯。到此知渠悅己容。好德鮮能如好色。笑他遊蕩誤重重。													三曲船巖						誰知幽壑久藏船。古渡無人問長年。解纜莫嫌溪水曲。白蘋風浪正堪憐。						四曲金鷄洞						淸晨花落掃西巖。一唱金鷄羽影毿。始揭篷窓朝日待。尙看寒月印前潭。						五曲大隱屛						雲屛幾疊最幽深。領略風烟會一林。收拾琴書歸大隱。洞天軒豁主翁心。						六曲小隱屛													淸溪一櫂更回灣。畫裏看山晝掩關。花發丹崖春寂寂。此身容與四時閒。						七曲仙掌峯						碧霄洞下淺沙灘。魚躍鳶飛次第看。露滴巖花花影重。更承仙掌玉流寒。						八曲鼓子巖						思君不見桂林開。秋水蒹葭詠溯洄。日暮移檣巖下去。一聲鍾鼓向風來。						九曲石竈						水源竆到悟淵然。九折同歸達彼川。茶竈香烟凝坐處。箇中觀物一般天。</text>
<title>見退溪先生年譜。五十二歲時。有立春詩曰黃卷中間對聖賢。虛明一室坐超然。梅窓又見春消息。莫向瑤琴歎絶絃。余年適同而立春又當。故感而次其韻。</title>,<text>平生景仰退陶賢。偶見春詩倍悵然。坐數窓梅虛送歲。一張琴譜愧無絃。</text>
<title>新鷰</title>,<text>一雙玄客自江南。爲報新春軟語喃。爾亦炎凉宜甲第。竆山何事訪書菴。</text>
<title>酒後浪飮</title>,<text>靑燈高卧白頭吟。自笑風情到老深。萬事棲遑無適意。一生經歷愧欺心。詩書素時開簏。山水同調念在琴。醉後狂歌歌五噫。劒南遺韻動踈襟。</text>
<title>夢嚴臺</title>,<text>棲屑風塵一笑吾。晩來歸釣釣臺孤。後人莫向黃昏過。不是桐江是鏡湖。</text>
<title>自然臺</title>,<text>自然臺上玩天淵。飛躍分明理自然。笑爾白鷗何許物。一生閒夢枕江眠。</text>
<title>讀朱子大全</title>,<text>一部朱書視九經。文章林府道門扃。聖人復起言不易。喚起生徒大寐醒。</text>
<title>松下石</title>,<text>山家長物喜無塵。九石三松晩作隣。會待陰中棲鶴日。白雲同坐碧苔茵。</text>
<title>雨夜次竹軒崔汝翼 翰周 見贈</title>,<text>竆山獨坐悵懷人。秋意淸凉竹雨新。白首壯心猶未墜。羡君超忽漢江津。</text>
<title>經傳註疏</title>,<text>經旨昭然辨異同。諸家論說義無竆。文不害辭方順理。且看歸趣一規通。</text>
<title>無題</title>,<text>流落江湖五十年。南瀛北漢井中天。孤舟更覔朝宗路。四海同歸日出邊。</text>
<title>公正剛明</title>,<text>公正剛明四字符。人生日用是根株。始自一心推萬事。知由吾知行由吾。</text>
<title>戱次廣寒樓韻</title>,<text>鵲橋東畔廣寒樓。牛女佳期每報秋。那得一年長七夕。逢君無復送君愁。</text>
<title>龜沙權正執 圭成 委訪於闊別之餘。夜坐晤懷。二首</title>,<text>三十年前一面多。如今白髮意如何。無端熟視仍相笑。風撲西窓竹雨過。						浮生世事揔前定。一視竆亨是可師。腹裏詩書眞活計。眼中山水好朋知。論人不必論成敗。玩物何如玩盛衰。靜坐頤神方有會。幾時沙畫訊靈龜。</text>
<title>戱次族叔拙齋君直 百恒 韻</title>,<text>勉拙非眞任拙眞。一生受用可甘貧。人情喜巧常雕餙。世態崇華自衒珍。放散羞同方外客。樸淳依近太初隣。主翁尙侈鶯花富。疎竹癯松分內春。</text>
<title>和拙齋 二首</title>,<text>雪晴山閣枕寒生。四壁風窓自筑聲。散地懷人遊遠夢。靜居觀物會眞情。花含信息春容艶。月送精神夜氣明。寂寞竆林無俗事。有時呼燭講西銘。						白頭閒卧晩山中。知己千秋栗里翁。松菊猶存人去後。北窓風韻自成工。</text>
<title>又和閒居自唱</title>,<text>東湖書室枕江隈。白竹疎扉半不開。草綠平坡呼犢去。月明淸瀨打魚回。病餘藥味茶沾椀。興到詩心荻畫灰。一嘯登高時遠眺。落雲孤鳥共徘徊。</text>
<title>挽鵝湖鄭上舍 雲賢○二首</title>,<text>舊家賢有後。知己盡豪䧺。抱策登天闔。隨琴入海蓬。經綸無地寓。憂樂與人同。八十年來事。典型永不竆。						吾鄕王彥方。今世杜季良。已矣將安仰。西望哭山樑。</text>
<title>哀盧友錫龍</title>,<text>放歌時擊壺。竆途老丈夫。貧賤非爲病。豪蕩近於迂。古談人破寂。眞心物不拘。從此茅亭上。誰與說葭莩。</text>
<title>和晩翠鄭仲允 二首</title>,<text>木中仙骨秀癯松。刻鑠風霜傲大冬。支廈棟樑生計度。肅庭冠劒俔儀容。枝迎素鶴閒雲羃。根化靑龜老石封。暖日凉陰成翠盖。主人公事醉眠濃。						方丈山頭特立松。四時風節始鳴冬。一年草綠王孫恨。九月花黃處士容。踈響精神霜竹動。淡香消息雪梅封。世間植物皆零落。獨也長春翠色濃。</text>
<title>挽李文川敏實</title>,<text>彼都人士誦文章。身去華名不與藏。冥府亦多墳籍否。修文應付校書郞。</text>
<title>挽柳希菴 光鎭○二首</title>,<text>斗南人士望餘輝。赤幟騷壇任指揮。兩世文章家有是。一生心事語無非。遍遊海上釣鰲去。暮獵山中射虎歸。從此詞林莊馬掃。只將遺墨散珠璣。						久矣人間大雅稀。如何奎運與時違。若使希菴遺集在。昌黎文又杜陵詩。</text>
<title>晩峯菴頂上古木</title>,<text>苷墟東指晩峯菴。高木千年舊跡諳。世緣不染菩提樹。眼前詩思碧空參。</text>
<title>次金五兼 永祚 京行回路韻</title>,<text>君何舍易取其難。事業只存日用間。莫將外誘交方寸。差可吟風詠月閒。</text>
<title>春懷</title>,<text>逢春卉木艶容開。人事其如白髮頹。睡起風窓心寂寂。山禽喚友有時來。</text>
<title>次金東岡，姜介菴諸賢西溪唱酬韻。</title>,<text>入山隨水去。漸覺此心眞。白卧奇巖古。靑飛恠鳥新。雲含太極日。樹老大明春。散步狂吟發。自疑蕩酒人。</text>
<title>戱次河啓賢默窩韻</title>,<text>聞山南有默窩翁。其愼言可知。然有口者不能無言。默而已則病啞耳。曷若當言而言當默而默之爲中乎。余雖不聽默窩之言。其心則默契矣。默坐山裏。私語以解默。默窩必聞而默哂。													默翁詩意我能言。言在心中口不言。當面是非難解處。到頭榮辱必隨言。金緘已備緘前誡。圭玷申明玷後言。莫怕多言徒尙默。時言時默折衷言。</text>
<title>哭族叔聖進</title>,<text>所恃惟公在。那知奄此行。况復偕賢季。餘生何以生。</text>
<title>追挽鄭友元春</title>,<text>棲屑風塵浩笑成。白頭容易誤書生。安土終歸文獻洞。千秋名跡護先靈。</text>
<title>追挽進士族祖 宜洙</title>,<text>東湖居士遽云亡。小子偏深不淚傷。農祖家聲能述事。潭師門路已趍方。文章可惜功名薄。壽道猶違德業長。湖海風流何處得。山南百世但遺芳。</text>
<title>哭李箕瑞</title>,<text>龍岡門戶最單寒。所恃惟君住世間。儒業誤人空白首。客蹤懷土奄靑山。從今舊識風流拙。哀此餘生意思闌。老婦長號箕瑞哭。無辭傍譬淚同潸。</text>
<title>挽鄭唐津 東老</title>,<text>河東門戶擅山南。賢祖遺謨福履覃。七十餘年多所樂。融然了却太平三。</text>
<title>挽鄭承旨 煥義</title>,<text>天胡速奪我公去。忠孝都歸未玉成。爲是阿玄曾有叔。忍令文若遽無兄。家庭雅範心猶印。士友遺芳口是銘。聖且求言方側席。羣賢何以答昇平。</text>
<title>挽柳校理元庸</title>,<text>友道無關顯晦殊。百年相仗兩心孚。那意邦人殄瘁日。竆山孤客最先吁。</text>
<title>哭李友致福</title>,<text>浮生何太苦。一死都無知。許君曾達觀。不必更言悲。</text>
<title>哭再從弟達卿 在三</title>,<text>吾門凶禍短期頻。那意君行又此辰。鬼事多猜常奪秀。人情緣慽易傷眞。親心忍毒非無愛。孀哭號寃反欲嗔。何幸二哥能繼養。可堪瞑目強歸窀。</text>
<title>哭族弟景五 修顯</title>,<text>俄者山亭勸飮時。君言某日復來期。君不復來吾獨坐。此生餘日更須誰。</text>
<title>哭河乃秀</title>,<text>晩節山水。彷徨與子期。飄然獨先往。驢背悵無之。</text>
<title>哭權濟範宅夏</title>,<text>從古男兒不遇多。一生悲憤白頭何。寂矣空山風雪夜。問君誰與擊壺歌。</text>
<title>挽盧參判 光斗</title>,<text>九耋慕父母。四朝憂君民。嗚呼邦國瘁。忠孝更無人。</text>
<title>哭族叔 公洙</title>,<text>六行旣兼備。五福宜自臻。不應歸有感。此生是全身。</text>
<title>哭族叔英壽</title>,<text>老農山裏隱。祖業有賢孫。掃石因邀客。引泉或灌園。素貧非爲病。疎學未必昏。保得天衷去。怡然更無言。</text>
<title>挽竹塢鄭平彦</title>,<text>槖中君詩酒。驢背我江山。晩節相携約。何處去不還。</text>
<title>聞林愼二家。以搜勝臺有爭閧之端。故笑而發吟。</title>,<text>世間公物本無主。天作名區有此臺。居隣莫做閒爭競。一任遊人取次來。</text>
<title>丙寅八月。洋船來泊於漢江。民心洶懼。玄壺李矦書示斥邪詩曰父子君臣揔自天。無君無父便非天。如何一種西洋學。棄父離君曰主天。故謹次其韻。</title>,<text>升沉世運盖關天。別種西洋自蔑天。邪學詎能干正道。吾東長戴大明天。</text>
<title>挽梁友敬昇</title>,<text>今世何人孝友能。一生欽服但吾朋。報施必得天神佑。留與稚孫福祿承。</text>
<title>哭盧友樗圃 光柱</title>,<text>從古文章未必壽。恨君平日善文章。也知白玉樓成日。誰訴瑤皇喚此郞。</text>
<title>挽李判書是遠，止遠兄弟。</title>,<text>一死非難死義難。從容歸卧此心安。千載芳名聯棣萼。門前沁海退狂瀾。</text>
<title>奉餞玄壺李矦 沂在</title>,<text>棲山病客謝朋儔。那意吾矦枉許遊。安邑庖羞非我嗜。豫章賓榻爲誰留。芝蘭獨抱交心結。龜鶴同歸吏事休。白首重歡知幾日。遲遲立馬大江頭。</text>
<title>宗人仲浩璣容先祖龍巖公垶。殉節於丙亂。配食於江都忠烈祠。尤菴宋先生嘗作傳。余覽之哽咽不忍讀。何其一家男女十三人之多耶。慘矣壯矣。踈齋李公，潛叟奇丈有贊歎之詩。故謹步其韻。</title>,<text>忍說江都遍血鋒。一家安卧萬人叢。居平早見輕生義。臨亂能成不戰功。百行源頭流出孝。萬年名蹟獨扶忠。至今行路猶流涕。十二閭前拜閔公。</text>
<title>戱和裴仁述 鎭邦</title>,<text>竆山岑寂過從斷。多謝淸詩忽到今。病裏豈知新歲樂。夢中猶憶少年心。昏眸逐睡通宵枕。軟腹呼飢點夕陰。珍重霜林紅潤實。却輸情味入山深。</text>
<title>飮樗木水於御洞吳生家</title>,<text>白首重尋舊面山。崎嶇登降最多艱。新巖出角如將觸。老木無枝不復攀。水灑寒聲穿石臼。嵐噓蒼氣戴雲鬟。此行亦獲先難力。終飮三淸玉露還。</text>
<title>恠鳥</title>,<text>有鳥深林在。不見但聞聲。或謌復或笑。也應恠我行。</text>
<title>望京臺 先祖農隱公遺址</title>,<text>帽落山高拱北來。居人尙說望京臺。山可盡頹臺不毁。也應魂魄有時回。</text>
<title>有懷悵吟</title>,<text>興淺詩聲拙。憂深酒力摧。有誰知我意。月下抱琴來。</text>
<title>吊洪尹吳三學士</title>,<text>急地同心處所安。義扶尊攘掩盟壇。到今莫道成和好。人去瀋陽尙不還。</text>
<title>弔古王陵</title>,<text>縣西十五里有王山寺。寺下有古王陵。世傳駕洛國仇衡王避亂到此而卒。其後幾百年。後孫建祠享之。灌圃魚得江以詩識之。寺僧曰王之所著衮袍。留在古櫝云。						竆山鳥雀吊王陵。弓劒遺墟石築增。千載薤歌樵篴咽。四時香火法烟蒸。居人只說金繩系。太史無徵玉冊承。海國桑田東望裏。杜鵑春哭古祠燈。</text>
<title>謁新安影堂</title>,<text>吾道文明啓大東。晦翁眞嫡是尤翁。春秋一部傳心訣。山嶽千年間氣䧺。訓進嘉猷伊傅佐。力排邪說孟韓功。秖今尙有依歸地。山斗綃容儼在宮。陸子靜言朱元晦如泰山北斗。同春書泰山北斗四字以擬尤菴。</text>
<title>賞花寓感</title>,<text>桃花初綻杏花開。始信東風次第來。莫把繁華誇俗眼。雪中何似見孤梅。</text>
<title>登如雲樓</title>,<text>先祖農隱公述懷詩曰不義之富貴。於我如浮雲云。故名之以此。						一嘯憑欄視彼雲。世間榮辱不關君。暎得先生詩句義。忽浮樓上更成文。</text>
<title>登入德樓 吳德溪書院門樓</title>,<text>西溪山水擁層樓。德老門程次第修。南望頭遊東指洛。夢邀師友月中遊。</text>
<title>登卧龍亭 朴龍湖江亭</title>,<text>卧龍巖上卧龍亭。亭是龍湖處士成。如今德操無相識。臨水惟看鏡似明。</text>
<title>戱贈學游安大益</title>,<text>自愛茅山太古容。白雲留住是非空。悲吟皓首猶觀樂。嘲笑玄經妄解工。兩地相思方夜月。一年難得最春風。主翁不欲終離索。林下巖扉世路通。</text>
<title>感興</title>,<text>撫琴詩意思。種菊酒經營。外物能誘我。不瑕損淸明。</text>
<title>明谷雜詠 十二首</title>,<text>鰲岑夜月						天明山意好。鰲戴海中輪。永夜無塵想。我心太古淳。						鵂峯朝雲						一陣浮空物。逢山始試功。夜來凉雨過。閒捲不須風。						箕山丹葉						錦壁朝陽透。滿屛活畫開。眼精含爽氣。秋事更奇魁。													筆峯素霞						誰將玉女筆。素粉點蒼顔。巫山朝暮約。雲雨謾相還。						耟峴樵燈						秋山寂寂夜。樵客坐燃松。遙疑流火後。星落在高峯。						籠巖漁艇						明沙蒼壁裏。船路泛長湖。捲釣舷歌發。游魚共忘吾。						江戶鳴砧						趁夜砧聲亂。江村得月多。女工無暫息。西舍又舂歌。						水店吠狵						吠客非吠主。狺狺夜遠聞。世人徒羣吠。堯桀鮮能分。													瀾齋詩唱						唱詩江閣動。風送到山門。一拍梅三疊。纖喉和不繁。						雲樓歌鼓						高歌雜遠鼓。聲在半空樓。最是月明夜。無言興逗遛。						晩峯孤樹						爾生何太苦。閱盡風霜寒。孤高塵不到。危處自知安。						後壁明花						巖花紅點點。影倒碧江心。水國傳春信。魚游錦浪深。</text>
<title>七月旣望夜。泛舟赤壁。</title>,<text>丹邱何似古黃州。興到蘇仙赤壁舟。明月最多今夜好。濁醪猶復故人留。河通漢使星槎路。山出杭湖石鏡洲。羽客寥寥無處問。洞簫聲裏攪眠鷗。</text>
<title>西遊紀行 二十首</title>,<text>過黔崖						白首湖山客。秋風羽翰生。海東天地小。西極問前行。						至蜂巖船步。見白鷗坐睡。						明沙白石出。相對一雙鷗。細聽蓼花落。江寒不劫秋。						和求志堂贈別						放筇任所之。無事聖明時。未遇靑城鶴。誰探赤水驪。暮年多快活。何處共追隨。前路迷西極。停毫不敢詩。													宿磻溪張友成奎家						滿壁圖書滿砌花。自家康濟蘊儒華。谷裏芳蘭生道左。行人容易襯香過。						登寒碧樓。次洪相國奭周板上韻。						馬首搜名勝。龍興古沛州。烟塵浮肆 缺。花樹覆村幽。酒欲醺乘月。詩宜爽詠秋。暫登猶脫俗。錯認廣寒樓。						登勝金亭。次李秋翁韻。						勝金亭上遊。秋老好風流。山水開䧺府。園林散遠邱。有名詩酒社。無限桂荷洲。領略錢塘美。遲遲客馬愁。						扶安桃花洞。贈白生學洙。													邊山前路宛香山。蓮社淸談一夜還。况復桃花留古洞。缺						登禹金巖						禹金無迹有名巖。直出峯頭海口含。巨靈劈破因成窟。團露流霞潤作甘。						過露積里高友濟升家。口吟一絶。						露積峯前竹掩門。主人相對兩忘言。海中亦有山中樂。林底稚鷄午唱喧。						至月明菴。因觀落照。次板上韻。二首						驢背名山次第迴。月明高處送人來。牛橫七宿頭邊轉。鰲戴三丘眼底堆。滄海有天徒見日。碧雲無地可登臺。此行宛入麻姑宅。分付孫郞畫景栽。						月頂峯高落照臺。彩雲紅旭影徘徊。回笑牛山齊景淚。不知天日去還來。						至彩石江						采石江頭一悵然。空江無復李靑蓮。天借文章遊賞地。江南移在海東邊。						宿列雲浦任友希麒家。復用月明菴韻。						山盡蓬萊水自迴。秦童漢使不曾來。逢人只說烟霞窟。入洞何多錦繡堆。雲裏奇巖生佛骨。月中孤島候仙臺。七山大海長風起。西望中原意未栽。													至來蘇寺。次高麗鄭相國板上韻。						山南多石護靈根。丹碧縈回錦障捫。夜月僧眠雲裏㙮。秋風客到海西門。有時谷谷難名鳥。何事林林自放猿。聞道蓬萊仙可見。信知消息世間喧。						來蘇寺後鷲靈臺。人去靑山鳥自來。來時但識邊山號。看得蓬山策馬回。						宿茁浦						酒家漁戶匝成村。橫帶名山海闢門。八路帆檣漕使盖。四時絲管賈姬樽。潮環石角仍成郭。島出雲頭自作園。人物已繁風土美。西湖光景不須言。													興德道山途中。次安上舍夢伯韻。						白頭行樂訪三神。山海奇觀謾誤人。寄語世間遊散客。莫將筇屐負靑春。						長城訪蘆沙翁。臨別呈一絶。						於山於水客。前路又奇玩。相逢無所問。愧我抱氷炭。						謝蘆翁贈筇						故人心貺以輕筇。爲是長程送老儂。麗水佳山周覽後。飛空愼勿化坡龍。						過雲峯碑殿						荒山曾是戰塲云。七尺豐碑萬世勳。當時引月非常兆。誰識塵埃有聖君。						過西溪二樂亭						羣巒爭聚間淸溪。傍有仙菴石作梯。山翁拾菜迎賓語。俄聽雲林唱夕鷄。						西溪道中						多事年年每訪山。春花秋葉捴堪觀。信知物色隨時變。惟喜蒼然太古顔。</text>
<title>次錦湖族祖 公洙 韻</title>,<text>離索端宜寂寞濱。一區糚點錦湖春。風欞得月心還侈。樵僕兼漁計不貧。餘事尋花閒送日。有時開局喜迎人。終朝嘿對箕山面。巢許衿期轉覺親。</text>
<title>次全友士郁雷田僑居韻</title>,<text>天地長歌暢不平。晩來棲息枕山城。悲風激劒光芒隱。淡月牽詩韻語醒。身上安閒隨命分。世間浮薄愧名聲。也知隔絶無人到。喚鶴松端共訴情。</text>
<title>偶感</title>,<text>世事難容力。人情易望風。誰知竆理處。便得此心公。</text>
<title>過舊校逆旅。有壁上題詩曰出門都是辱。處世莫如愚。隨遇能通變。方稱大丈夫。觀其詩意則其人必涉難於世故也。遂次其韻。</title>,<text>知辱方無辱。學愚便不愚。最難能通變。誰是大丈夫。</text>
<title>丙辰暮春。柳學士元庸。與同志約會山菴。轉到山莊留話。追叙其行樂。用替問訊。七首</title>,<text>錦湖團會						花事方春喜日遲。一年光景最逢時。芳草夕陽江上宅。主人呼酒又呼碁。						寂菴幽賞						丹藜扶醉到山家。竹樹微陰間雜花。夜久月明聆佛語。衆生還覺劫緣多。						酒家戱飮													花覆西墻竹掩門。淡糚娟語笑開樽。醉中不覺移時飮。年少風情更一番。						鵝亭暢懷						一嘯登亭吸晩風。羣賢蘭禊又參同。荷花宅畔懷狂客。石帆村前問放翁。從古山陰名有勝。共君春日樂無竆。樓居好是仙人事。學士瀛洲灝氣通。						明谷夜話						竆山花木自成林。多謝東風送客尋。永夜談經猶不寐。滿窓明月照靈衿。						夢臺卽事													七里灘頭石築臺。躍魚飛鳥喚人來。江神似厭靑雲客。風打遊塵亂入盃。						茅山悵別						行藏一道話襟期。人事誠難可辦奇。久矣相思明月夜。偶然同賞落花時。書中蓄力推高見。山裏棲身愧淺知。今日溪邊三笑後。送君歸卧誦陶詩。</text>
<title>次崔友竹軒韻 二首</title>,<text>坐卧芳軒竹庇陰。愛渠脩骨出竆林。黃鍾舊譜聲噓榻。靑史流淋色透襟。千載常爲君子植。四時端合主翁心。藏村拂水猶餘賞。多事詩豪墨沫侵。													宜風宜雨復宜月。百態俱全爾一身。安得邀朋林下坐。可堪琴酒送殘春。</text>
<title>竹林亭落成日。梧潭老友要余未赴。追和其韻。三首</title>,<text>白雲深處卧高人。門外何曾有雜賓。聞道紅塵時入谷。紛華猶怕損淸眞。						滿庭花木悅人咸。狂客惟知見竹貪。更語主翁留後約。紅桃消息待春三。						知君家在武陵源。何必漁郞更覔村。惟有相思明月夜。海山遺闋拊桐孫。</text>
<title>尹明府 致養 與鄕秀。拈韻索和。</title>,<text>斗南奎宿啓文明。襟珮聯翩大放聲。夫子遺風周禮講。使君新化蜀儒成。江山潑墨留眞境。風月登毫擅勝名。况借朱唇詩互唱。鵝亭物色便旗亭。</text>
<title>鵝亭修禊日。奉呈諸君子。三首</title>,<text>名樓浮在水聲頭。暖日靑衿爽欲秋。南國烟霞留地勝。西京文物際時休。曠懷自托逃塵想。嘉會仍成樂藝游。且惜光陰須勉業。世間恒得少年不。						白首風情尙覺豪。指揮名勝共登高。浮生每恨時難得。活景終敎興自挑。星斗文章同結珮。海山聲韻揔吟騷。右軍一去亭猶在。千載留君十日遨。													吾儒俱學聖人流。俯仰千秋可與酬。三代全文寥不見。六朝儷語陋何求。鄕風若變賨渝俗。士趣將追洛建儔。百里絃歌詩禮倡。武城遺化頌吾侯。</text>
<title>奉次巡相申公錫愚樂育齋講學韻</title>,<text>棠陰風化遍林崖。不覺聯襟到育齋。從此斯文重有望。山南絃誦戒音哇。</text>
<title>樂育齋鄕飮禮後。次廵相尹光顔板上韻。</title>,<text>周官美制待人行。主獻賓酬復講明。鄒魯鄕風猶聖化。漢唐文物捴儒名。酒因拜揖成儀節。詩取歌謠導性情。禮俗相親觀感切。一堂衿珮喜趨誠。</text>
<title>次五汕齋韻</title>,<text>鶴城李友鼎和文實氏。遇於達城。向余道吾所居齋有二水三山之勝。故以五汕顔其楣。且有韻語。子盍爲我賡之。余戱曰子以太白自處也耶。因忘拙和呈。詩云乎哉。聊以爲異日相思之資云。						金陵形勝海東州。水二山三倂一區。雲樹十年徒想望。文章千古又名留。鷗前舊約尋閒伴。驢背相逢任放流。只恨鳳臺無復見。詩椎傳付鶴城樓。</text>
<title>奉餞義城朴上庠章玉 璋文</title>,<text>十年前事夢塲俄。那意竆山此夜多。他日莫忘分手處。菖蒲池畔竹南坡。</text>
<title>次尙州李雅明九先世忠孝㫌閭韻</title>,<text>忠孝傳家內行敦。一門崇典揭雙門。嶠南士紀觀林史。洛上人材萃匠園。恩義已全君與父。事功追述祖之孫。月城舊宅風聲振。爲賀深仁始發源。</text>
<title>走和朴惺窩幼吉 奎祥 贈韻</title>,<text>山寂忘今古。水平沒西東。㗳然長嘯發。爲問無極翁。</text>
<title>寄枕湖亭主人 五首</title>,<text>余酷愛琴。聞伊溪金雅善彈。直造其居。金雅邀余于枕湖亭上。叙寒暄畢。出架上琴。先唱南風詩一闋。繼以襄陽歌數曲。旣闋誦韻語一絶。又誦枕湖，蓮浦，城村三首而求和。怱卒未副。追呈舒懷。						山海彷徨獨抱琴。湖亭一拍始知音。巖花細墜雲鴻逗。相對無言聽客心。						流水高山自聽琴。伽倻仙去有遺音。別後相思明月夜。願君噓送故人心。						枕湖亭						明沙蒼壁卧長湖。淸賞江南數此區。客子登臨携傑句。主人糚點保閒謨。鳥投水檻疑馴鶴。花撲風簾認墜蘆。漁篴三聲人不見。也應飛過浪吟徒。													蓮浦精舍						如舟小舍泛同蓮。白首仙翁坐耐年。雲濕軒屛寒似水。月含風露淨於天。江南夜泊吳姬唱。林下秋裳楚客緣。桃李城東春去後。喜君花事晩香傳。						城村寓居						水南村落抱山陽。淨竹閒花領草堂。莫把雲烟邀客踵。却嫌蘭菊襯人香。兒孫學字朝開卷。隣叟談農夜隔墻。雨過前郊秋事晩。柳邊新築種蓮塘。</text>
<title>碧寒亭 在陜川伊泗里。朴無悶堂江亭。</title>,<text>秋風乍倚碧寒亭。雲掩倻山不入扃。遙問主翁何處去。壁淵齋上月猶熒。</text>
<title>戱次愼友舜擧韻</title>,<text>飽喫風霜掩弊廬。羡君多蓄腹中書。呀然發口行雲水。詞伯相看坐默如。</text>
<title>梅菊</title>,<text>霜染高標雪著腮。不敎蜂蝶覓香來。種得山家爲長物。探春遊客謾相猜。</text>
<title>贈雲水宋祥濂聖律委訪</title>,<text>客從何處來。先說紫烟洞。屈指星霜幾。回頭却一夢。</text>
<title>再訪竹林亭主人不遇。復用落成韻追呈。三首</title>,<text>驢背靑山訪主人。竹君當戶笑迎賓。寂寂相看無俗想。更邀林月欵淸眞。						荒唐之說舊桃源。初見舟巖認是村。籍使八年風雨世。竹林閒卧弄稚孫。						蓮蓴蘭菊柳梅咸。觸目芳華供客貪。愧我山庄無長物。石榴花畔但松三。</text>
<title>與陶元亮論懷 二首</title>,<text>尙論古人者。先觀其心。次觀言行。後觀氣象。則雖千載之下。不爽其人之實。而後人之所取舍。各有長短之不齊。然惟淵明則平生心事曁言行氣象。都在於歸去來一篇。從容全節。安閒自適。無一不合於余心。故寓感而興嗟。						撫劒徘徊獨望雲。伯牙何去吊莊墳。我欲憑君論史筆。黃花含露尙淸芬。						有琴何故本無絃。自是羲皇上世然。無中亦有知音者。一任窓風𨓏𨓏傳。</text>
<title>見叩氷捉魚。因以寓戒。</title>,<text>貪魚忘却薄氷河。終沒其身悔復何。回語世間名利客。要津無處不風波。</text>
<title>夜坐遣懷</title>,<text>一笑復長嘯。白頭何所營。呼詩餘古氣。邀月每新情。四海心中玩。千秋卷上評。自知狂也蕩。還怕損淸明。</text>
<title>和宋友 龍洛 除夕立春 二首</title>,<text>雪掃梅窓走圃丁。故人淸唱好音呈。浮生漸覺韶華盡。急景恒多夢寐驚。歲去有懷閒計日。夜來無睡但占更。君家釀得椒樽否。惟喜酣歌暢不平。						山中無曆見星推。七宿東杓已告時。是日詞臣題殿帖。新年花使訪梅枝。昌辰物色風先潤。樂歲民生土不畸。我亦煕煕陽世界。光陰忘却鬢垂絲。</text>
<title>戱贈安學游</title>,<text>千古依依默念之。無端中夜劒歌悲。人情却怕黃金盡。世事安知白髮欺。散跡江山猶自適。放懷詩酒未全癡。梅窓偶見春消息。雲樹西邊夢到時。</text>
<title>敬次栗谷先生海州芙蓉堂韻</title>,<text>池臺迢絶自生凉。脚底芙蓉鏡面蒼。虐焰亦知分玉石。栗翁詩韻尙聞香。</text>
<title>自嘲</title>,<text>十年踪跡遍江山。回笑身心不暫閒。何似一生林下士。古今天地卷中還。</text>
<title>和竹塢鄭友 匡衡</title>,<text>林閣淸朝望小車。故人風致復吾家。莫道園中春未及。一樽詩話勝看花。</text>
<title>種垂楊數十株</title>,<text>詞家風韻緣楊奇。江上長堤最植宜。芳草夕陽閒繫馬。淡烟朝雨喜聽鸝。游魚唼水常依葉。宿鳥驚人易返枝。糚點小臺春物富。主翁多事又竿絲。</text>
<title>見黃雀一雙飛鳴於庭畔。戱題。</title>,<text>一雙山雀面相知。聲似玄禽狀似鸝。竹底呼羣閒坐石。蒲邊收翼暗窺池。往來倏忽無時定。飮啄從容有處宜。雲裏靑狵俄吠客。翩然飛上最高枝。</text>
<title>訪古</title>,<text>觀物先探理。臨事必求道。讀書然後得。誰能極處到。</text>
<title>謹次栗谷先生山中四詠</title>,<text>睡餘軒角午陰遲。一陣徐來撼竹枝。莫道山林幽獨處。淸凉心事故人知。風						一輪明澈捲雲天。眞面靑山露舊巓。太極無形還有像。此心如洗鏡中圓。月						山溪淸活逝無休。竆到深源客路悠。游者爲潭奔者瀑。終歸大海始停流。水						山居最愛白雲深。盡日無人鳥自音。松下問童何處客。一筇回首悵歸心。雲</text>
<title>次栗翁可笑吟</title>,<text>可笑天地間。人生異豪拙。古今才難得。聖賢道幾絶。徘徊求可者。風塵走巾襪。雲路或拖綬。衡門但擁褐。天分都前定。相人難相骨。時又幸不幸。隨遇任契活。達人方知命。何用更憂恤。可笑百年間。光陰最倏忽。莫做閒事業。無多好時節。士亦出於農。勞則後乃逸。竆亨自是理。貴賤不須說。世有有爲世。物無無用物。及時行藏道。自有吾心訣。所以夫子訓。先言學習悅。可笑啁啾子。是非徒耳聒。淸談坐縉紳。橫議卧蓬蓽。勿爲利害移。有得還有失。淺識多眩俗。彼哉證栢栗。正聲何迷茫。鮮能辨竽瑟。厭塵高蹈客。還山弄風月。憶昔金德器。鹿邨小屋結。兄弟案相對。詩書卷不輟。素以紈綺子。淡泊無所設。臨溪或網魚。披林共採蕨。西隣栗谷翁。聞風長嘯發。顯晦雖不同。歌詩和郢雪。我亦山中客。空谷求蘭室。拊琴思峨洋。觀書講偲切。士生休明際。林泉往往屈。試看箕𤃡翁。不關治兪咈。樂天復何求。榮辱付混汩。超然立宇宙。永失心不滅。</text>
<title>次栗翁遊花潭韻 徐花潭舊居</title>,<text>昔日花潭上。西京處士遊。遠郊雲影淡。古木鳥音幽。物外看天闊。人間送水流。悠然乘鶴去。消息杳難留。</text>
<title>讀栗翁次退溪先生泛菊韻 二首</title>,<text>黃花秋正好。此時可無觴。愛玩不如飮。霜節透入膓。						楚人與晉士。此味已曾嘗。餘香流百世。散在好詩塲。</text>
<title>次栗翁呈退溪先生韻</title>,<text>道心安定處。隨水入陶山。學究天人際。功成物我間。階庭遵正路。境界掃翻瀾。恨未親承誨。觀詩但破閒。</text>
<title>山水圖</title>,<text>閒人交道不關人。流水高山好作隣。長對百年心不變。世間回笑面相親。</text>
<title>蛙鳴 二首</title>,<text>山居寥寂亂聽蛙。終夜無端鼓吹譁。有時忽斷心隨靜。眞的村鷄枕畔斜。						水滿春塘爾得時。任情浮沒戱相隨。知渠喜怒因何事。噓動天機也不私。</text>
<title>謹次槐軒再從祖 銖 壽辰韻</title>,<text>夢遻古之眞。爽然不覺晨。枕邊花意重。窓外鳥音新。四大輕疑化。萬緣定藹仁。幸生堯日月。歲歲甲辰春。</text>
<title>人心道心詠</title>,<text>心本無形只一原。須從精察却存存。性情不覺隨機變。理氣終看發處分。月照寒潭依舊淨。塵埋寶鑑有時昏。謬千必自毫差始。莫把危微視汎論。</text>
<title>讀大學書懷</title>,<text>三綱八目一規歸。初學工程此有依。吾道且看明白處。斯文非說妙玄機。從知事物皆功用。先自身心作範圍。六十老童今始讀。紫陽紅燭案頭輝。</text>
<title>偶拈閒字。自唱自歎。二首</title>,<text>苦海人生揔不閒。渠何無事卧雲關。涉險經危方有得。莫敎安逸到心間。						晩節棲遑敢做閒。此生於世更無關。宴安鴆毒曾聞否。須檢身心造次間。</text>
<title>夜坐</title>,<text>雨餘雲障鎖林扃。一点孤燈夜氣醒。天心定處吾心定。無數蛙鳴細入聽。</text>
<title>對山</title>,<text>閒居寥落少朋知。惟見靑山入戶奇。相對無言心有會。隔林聲息又黃鸝。</text>
<title>訪雙溪寺</title>,<text>水聲山影裏。驢背白頭翁。暮入雙溪寺。孤雲去後踪。</text>
<title>登碧霄嶺</title>,<text>山寂寂但鳥語。木叢叢間人烟。足底虛無平地。頭上咫尺長天。白雲中閒坐客。浩一唱風颼然。						山南多石少人行。爲是凌霄最險傾。俯看世路皆如此。須把吾心到底平。</text>
<title>戱次蓉城嚴雅自笑吟</title>,<text>知君自笑近悲號。響答秋山擊玉壺。白髮無端渾貴賤。黃金容易誤賢愚。頤神養性眞工耳。臨水登山最樂乎。此去前程江海闊。澆胷歸卧道峯孤。</text>
<title>觀栗谷拾遺</title>,<text>待興豪傑士。做得聖賢人。淸水芙蓉出。石潭去後身。</text>
<title>鼎津舟中問前路</title>,<text>江山新面捴多情。指點船頭某某名。問津不是知津客。此去明湖第幾程。</text>
<title>拜趙漁溪墓</title>,<text>漁釣當時意有爲。鼎津東畔墓傍碑。杜宇詩中嗚咽恨。悅卿心事主翁知。</text>
<title>登文昌月影臺</title>,<text>島出金豬水自迴。孤雲影事月留臺。獨抱倻琴怊悵久。海山淸韻引風來。</text>
<title>登鷰子樓</title>,<text>鷰子飛樓闢海門。舊時堂榭是誰村。逢人只說滄桑界。龜旨峯前細草痕。</text>
<title>竹島擧帆。直指明湖。</title>,<text>九月高風倚海天。此身忘却坐孤船。飄然一去將何處。未到蓬萊已是仙。</text>
<title>宿多大浦</title>,<text>淸雷閣抱夜望山。節制衙門最別寰。雲末長天紅旭出。眼前平地白浪環。居人物貨通蠻市。行處樓臺鎖客關。南塵廓掃西烽宿。將壇笳鼓幾時閒。</text>
<title>登沒雲臺</title>,<text>鰲頭山出一支蓬。南走洪溟半沒空。世界迷徒積水。胷襟快活又長風。登臨却似乘飛艦。指點遙疑卧暮虹。上有㫌忠元帥閣。尙看朝日照心紅。壬亂時。鄭運戰沒於此。</text>
<title>路逢馬島日人</title>,<text>醜類亦人類。相逢却恠奇。同文傳舌筆。異制著身絲。忍說龍蛇耻。回看犬豕疑。問年通姓語。太半漢音知。</text>
<title>過釜山浦</title>,<text>土風今海岱。人物小京華。到處忠碑蹟。龍蛇過劫多。</text>
<title>宿溫泉</title>,<text>地出溫泉濟病身。蓬萊仙藥始知眞。石黃潤液流金井。安得成丹遍壽民。</text>
<title>過梵魚寺</title>,<text>古寺丹靑葉已秋。海山深處隱高樓。呼僧暫問梵魚解。金井游鱗活法流。</text>
<title>謁三浪祠 閔勖齋九疇五兄弟書院</title>,<text>三江亭畔五賢祠。廟貌愀然孝悌思。敻溯家庭知有受。至今人誦鶺鴒詞。</text>
<title>登嶺南樓</title>,<text>自謂平生壯觀多。登臨此日意如何。豪情不覺狂歌發。拍手江娥指點過。</text>
<title>倚舞鳳菴西軒 二首</title>,<text>塵城咫尺掩雲林。懸壁孤菴俯碧潯。胡不在山江上在。滿汀蘆月淨觀心。						乍倚西風獨悵然。鳳兮無復舞翩𦒘。軒外老篁秋未實。秪看鷗鷺下長川。</text>
<title>拜畢齋金先生墓</title>,<text>生長名賢尙有村。墓前壇杏手中痕。吊義一篇緣底意。到今無說慰靈魂。</text>
<title>宿新蕃權友可言家</title>,<text>靈鷲山西問朴津。郭將軍事已前塵。霜風淅瀝征驂倦。烟樹前村訪主人。</text>
<title>渭梁津頭</title>,<text>幸生箕子國。又見蓬萊山。老去方知足。臨風一笑還。</text>
<title>聽松</title>,<text>夜久山窓起整襟。有聲蕭灑在松林。主翁素乏知音者。誰送無絃處士琴。</text>
<title>走和娥林李友德吾 學峻</title>,<text>吾輩竆亨命在斯。暮年方切古人思。棲山不是韜光志。秪爲看書習靜時。</text>
<title>呈潛叟</title>,<text>秋風山海客。何事步遲遲。末路無良友。暮年得信師。烏頭曾未服。驥尾願長追。送我壺公杖。化龍失所之。						附蘆沙和韻						叵耐四愁詩。漢陽去路遲。曾從一夜話。何啻三人師。鐵笛心猶在。芒鞋步未追。寄將桃竹顆。雲壑隨君之。</text>
<title>觀四會圖。次雪中訪梅。</title>,<text>詩家淸賞好。驢背雪中梅。梅花花似雪。誰識淡香來。</text>
<title>有懷呈潛叟</title>,<text>一擊空壺更拊絃。夢魂頻渡月坪川。案前自笑觀心佛。天上誰知識字仙。箕𤃡莫非堯世界。洛閩無復宋朝賢。高居逈絶終南徑。却羡鶯花富貴全。													附蘆沙和韻						衰甚詩同彭澤絃。每孤逸韻過長川。鶯花春屬先天事。氷雪人誰陸地仙。幸有神遊別亦好。等爲不見書差賢。羣秀姓名香齒頰。喜君麗澤十分全。</text>
<title>和曺丈天山齋</title>,<text>竹林深處坐茅亭。四面靑山入戶庭。遯世可堪无憫否。且將餘日付殘經。</text>
<title>戱和金乃進 用霖 兼窩韻</title>,<text>士讀農耕各異名。耕難兼讀讀難耕。朝耕夜讀君能否。千古猶聞一蕫生。</text>
<title>又和閒居</title>,<text>儒家家業積寒門。戒愼平生病下根。事慮悔時能慮事。言知偏處可知言。躁人本躁寬猶躁。溫士常溫厲亦溫。世乏良醫醫在我。秪將心界養眞源。</text>
<title>戱和店南寓客丁雅留贈</title>,<text>湖雲嶺樹萃幽亭。賓主相看白髮齡。膽裏劒芒星斗紫。話頭琴闋海山靑。竆途不覺長歌發。昏界誰知大寐醒。到底風塵無著足。送君林下讀西銘。</text>
<title>聽雀</title>,<text>睡覺東窓日透暉。隔林山雀語娟微。春意藹然先動氣。靜中無物不天機。</text>
<title>和潛叟丁巳除夕吟</title>,<text>六旬花信一番風。孤露餘懷歲律竆。幸我臣民仁壽域。多君父母顯揚功。古來物色隨時異。老去人情感舊同。學力可堪年與卲。淵氷箴訣見詩中。						附蘆沙原韻						光陰六十去如風。此歲將除感不竆。百事長遊悔吝地。一毫無報劬勞功。面皮體髮都來變。日月天星胡乃同。咫尺應通歸侍路。餘生且付淵冰中。</text>
<title>見杏花初發發一笑</title>,<text>年年顔面杏花新。愧我衰容別樣人。猶有少年心上在。滿山管領舊時春。</text>
<title>夜坐有懷潛叟</title>,<text>月明淸夜坐空山。天意從容世界閒。沙上故人遙望裏。水聲蕭灑在松間。						附蘆沙和韻						大海東頭山復山。貪雲性癖未全閒。吾家數尺新梅好。肯信花源在此間。</text>
<title>種蓮塘中</title>,<text>茅山家計漸成眞。出水芳華面面新。團露細凝珠點掌。暖陽斜照錦糚身。從容葉覆魚心定。端正花含月影親。白首晩來奇賞得。濂翁非獨愛渠人。</text>
<title>蓮葉出水如大錢。偶見一小蛙坐其上。</title>,<text>一團新葉上。端坐意何如。世浮都沒著。著處強安居。</text>
<title>再用聽天韻</title>,<text>昔希菴老人喜作詩。常強余唱酬。一夕語到世間人事曰一聽於天可也。因以聽天爲題。各賦兩首後。余以拙作揭亭楣。以寓自警。一日忽念希菴之言。悵而復吟。						上載無聲只有形。厥初均賦幾生靈。都將事物先推理。須檢身心永守經。百代聖謨依冊子。一年家務任畦丁。暗中未或欺天否。還覺瞿瞿不敢寧。</text>
<title>拜呈錦谷宋山丈。以寓宗仰。</title>,<text>程朱川北孔巖東。林下修藏錦谷中。客路猥升淸燕座。滿堂春氣尙遺風。</text>
<title>錦山道中 二首</title>,<text>淸風吉老碑。殉義趙公祠。此地多觀感。彷徨立馬遲。						自笑風情到老侵。有時遊散暢虛襟。江山亦是唐虞物。看取吾人萬古心。</text>
<title>萬東廟</title>,<text>朝宗前路海之東。帝降華陽穆在宮。一部春秋明大義。尤翁能述仲尼功。</text>
<title>謹次雙梅軒 二首</title>,<text>雙梅指點舊軒西。手植當時意在奚。心上春秋花作曆。萬年楊柳汴江堤。						愛渠瘦骨倚墻東。雪月精華畫格工。花底遺香凝不散。尙疑高士卧山中。</text>
<title>次永慕堂聾窩二韻</title>,<text>郭友孝根甫示四絶兩首。索和曰此吾先人兩世詩也。不肖孤無所繼述焉。幸得儒門作家之口氣。則將以壽傳。其誠心可賞。難以拙辭辭。第想其永慕之義則不覺景慕。而聾之之義。又使人不聾矣。韙哉子之孝也。世其趾美乎。余亦欲聾。故寓慕而屬貂。						春堂遺憾報萱堂。哀慕平生永不康。大抵至誠多感應。等閒疏節問溫凉。人情始自三年愛。天鑑終推百歲祥。孝子有孫根孝性。爲君詩賀勸之觴。						澡潔身心宛濯泉。主翁眞界喜忘年。人生未免言徒爾。世事終歸理自然。千古詩評猶有律。一張琴譜幸無絃。耳邊絶掃雌黃說。癡坐明窓嘿聽天。</text>
<title>自責</title>,<text>五十年來事。追思漸覺非。性疎常見忤。言戇動招譏。隨處甘幽獨。臨機忽近微。居今徒好古。天地與誰歸。</text>
<title>霽月</title>,<text>雨後天心靜。山中客思長。一年今夜好。世界自淸凉。</text>
<title>乳鷰</title>,<text>含虫哺子往來頻。慈愛終知物亦均。問爾生翔飛去後。至恩何以報其親。</text>
<title>次桐臯韻</title>,<text>分內靑山屋四邊。多君家計耐終年。風霜到骨常衣葛。飢渴甘心但漱泉。邀客圖書繙舊帙。課僮芋秫墾新田。主翁最有探眞想。夜起梧陰月滿天。</text>
<title>次蘭社山居</title>,<text>送子竆山托晩期。此心安處淡營爲。棲白雲壇招鶴侶。草玄經案對烏兒。風塵不到淸閒界。花竹仍成富貴資。况復蘭生幽谷社。艶君芳臭使人知。</text>
<title>又次學游甘老齋</title>,<text>明時甘老志。結屋枕山幽。天末看雲過。人間送水流。漁樵隨分樂。書史玩心求。力挽唐虞世。多君獨得謀。</text>
<title>梁進士柱臣帶恩歷訪</title>,<text>秋風雙笛馬首俄。認是螢窓讀書多。雲谷舊家賢有子。杏衫歸侍意如何。</text>
<title>次學游韻寄竹軒</title>,<text>靜夜山窓夢事俄。共君談笑復興嗟。齊門送客操之瑟。燕市逢人和以歌。闊步前程平地少。安心到處好時多。秋來妄覔桃源路。誤認丹花德裕過。</text>
<title>一蠧鄭先生戊午史禍中人。而適値回甲。筵臣奏請侑祭于家廟。縉紳章甫齊會助祭。故寓慕而叙述。</title>,<text>非常恩典祭儒臣。吾道增光景慕新。人在五賢中一位。年回重甲底初旬。遺文盪佚徵熸禍。後續蕃延驗累仁。萬疊頭流南望裏。詩歌迭唱喜迎神。</text>
<title>聖上卽祚之十年冬十月己未。元良載誕。吾東邦萬世之慶也。明府 金矦友根 以世卿之家。適屈鄙邑。置酒登亭。要余同慶。山氓亦化中耳。敢獻蕪詞。以效謳歌。</title>,<text>名亭賀酒與民同。先感吾矦向國衷。紫電毓祥三七繞。碧嵩呼祝萬千崇。人情倍切欣瞻北。天意非常眷顧東。從此靈長仙李籙。野梅官柳盡春風。</text>
<title>謹次巍巖未發詠，五常詠。二首</title>,<text>韓南塘曰未發之前。語性則無不善。語氣質則不能無惡。單指其性則爲中。而兼指其氣質則非中也云。故嵬巖問辨而因有未發詠。南塘又曰天命者超形器之稱。五常者因氣質之名。命則超然專說理故無不全。性則隨氣質而不同故有偏全云。故嵬巖問辨而因有五常詠。余適觀其往復書。因以所感。次其本韻。						體本虛靈內自明。方塘止水一源淸。無形只認包含理。不感何論計較情。全此性時均是聖。盡吾心處莫非誠。萬般元自那中發。存養工夫啓後生。						五常只是一原天。人固同然物各然。指理謂中方辨白。離形言上却探玄。貴哉舜蹠初無別。異若犬牛亦得全。命性雖殊非二致。默觀歸趣好精硏。						附蘆沙五常詠						同異圓融是曰天。散殊方信一原然。五常莫曰末來有。太極非由挑出玄。舜蹠同時吾最貴。犬牛異處彼還全。只緣理字失眞面。枉就性中費究硏。</text>
<title>贈裴處士崑溟 慶鳳○四首</title>,<text>嘗聞所貴乎士者。志而已。志不篤則鮮不爲外物所撓奪。而今執事寧枯死嵌巖。不肯屑屑於風塵。殆貧賤不能移者也。此雖不得志於世。亦可謂自得志於身矣。豈不誠丈夫哉。惜乎世無同志。誰與言志。如拙者但知其志而不自爲志。故詩以贈之。						有時東望雪中山。山下誰家晝掩關。老鳳不隨羣鳥啄。也應寒睡碧梧端。						儒冠從古誤身多。𨓏𨓏悲歌白首何。惟有雲林人莫奪。水聲禽語付閒家。						長夜竆山大讀書。暮年家計不虛疎。劒南一去詩無韻。時遣淸愁舊格噓。						男兒不必怕飢竆。蔬水平生樂在中。收拾身心能獨善。小庭梅竹護淸風。</text>
<title>敬次淸陰，尤菴二先生唱酬韻。</title>,<text>淸陰自瀋陽歸卧楊州石室村。尤菴三十九歲時往謁。講論近思錄。又受睡翁碣文而歸。以詩寓大義宗仰之意。淸陰詩以謝之。						往復深相許。遺詩在案邊。石室香聞室。沃川水達川。春秋扶植義。伊洛講論編。並世儒賢蹟。令人起肅然。</text>
<title>閒居謾唱呈潛叟</title>,<text>太古山中客。偸閒喜葆眞。案儲夫子說。庭植大明春。風月知心久。江湖入夢頻。睡餘推枕起。簷角白雲巡。						附蘆沙和韻													猶子君家好。恂恂氣味眞。筒中每有酒。湖外復隨春。可畏前程富。寧辭後會頻。詩成亦合詠。誇張再三廵。</text>
<title>寂寥竆山。夜坐無聊。忽念余十一歲時。與冠童十餘人。共賦梅花詩曰醉後三春景。昨夜雨中梅。到今觀其意象。則隱有所感。故復次其韻。</title>,<text>昔日雨中梅。今日雪中梅。梅花那可忘。一生去復來。</text>
<title>戱次崑溟逋夫韻三疊</title>,<text>示來嘲亦喜笑亦感。一語可破千重山海。不佞何以嘲何以笑也。執事何以喜何以感耶。所恨者子雲士龍不可復見於今世矣。只奏三疊。無異韶外擊缶。聊噓壹鬱。幸繩削如何。						末路從橫友道孤。炎凉變態捴非夫。車塵逐逐靑雲士。詩槖棲棲白首儒。溪客風情留雪棹。山家信息設茶厨。早知淡契如流水。中夜琴心聽漏壺。						眞界無妨坐榻孤。肯隨流俗誦潛夫。靑山結屋唐虞物。黃卷逢人漢宋儒。風奏松琴來古壁。雨添芋水送寒厨。壯心不與年俱老。月下長歌喜擊壺。						竆居方覺此身孤。惟幸心中有丈夫。何處更看豪傑士。斯門羞作小人儒。懶眠愧我邊公腹。博覽多君陸氏厨。白首相歡相長地。一條分與是氷壺。</text>
<title>午鷄</title>,<text>屋角黃鷄午唱喧。前村饁婦走柴門。忘世此翁時亦忘。睡鄕長夜夢昏昏。</text>
<title>和蘭社除夕立春韻</title>,<text>誰道竆山最僻深。迎春書信送長吟。靜居不識風霜逼。浮世翻驚歲月尋。椒酒強謀寒士樂。梅香先吐美人心。願豐一念緣憂國。雲谷遺詩誦至今。</text>
<title>雨夜</title>,<text>山家春雨好。入夜細聲多。霞氣濃陰壑。花心動老柯。江虛遙聽瀉。邨暗忽收譁。詩想正蕭灑。挑燈獨自哦。</text>
<title>次崑溟裴友</title>,<text>啁啾一世揔非夫。儒服儒冠強謂儒。石帆村前宜訪陸。具茨山下或過盧。明天在上難欺者。實地無垠敢望乎。最貴吾儕高尙志。乞憐何必向塵塗。</text>
<title>退陶先生六十九歲致仕而歸。滿朝名士送行至江上。先生有別章曰列坐方舟盡勝流。歸心終日爲牽留。願將漢水添行硯。寫出臨分無限愁。想像光景則豈不韙哉。因次其韻。二首</title>,<text>歸舟東泛水同流。回首終南舊戀留。留與羣賢期報答。六條疏訓更關愁。													休老初非退急流。三朝了債苦難留。何事臨分餘悵在。滿腔忠赤發爲愁。</text>
<title>朴雅德秀 奎瑩 自鶴洞歸誦其詩。輒次。</title>,<text>相逢江海識荊州。盃泛黃花不負秋。終宵客榻淸塵卧。何似元龍百尺樓。</text>
<title>月夜登矗石樓。有客誦或人詩曰慷慨悲歌士。相逢矗石樓。浮雲迷短堞。落葉下長洲。素志違黃卷。童心已白頭。明朝南海去。江月五更秋。詩意可賞。故戱次其韻。</title>,<text>十載竆山客。南登壯士樓。擊壺風動葉。撫劒月沉洲。勝地羞狂跡。明時笑禿頭。浩歌還自答。天意更高秋。</text>
<title>聞列邑宰遊三洞。戱次本韻。</title>,<text>纔度平郊澗路沿。馬頭奇絶喜停鞭。古松十數烟村外。丹葉西東錦壁前。入洞渾忘何世界。逢人疑是或神仙。紅塵豈有尋眞客。依舊明朝又俗緣。</text>
<title>和河友文叔韻 羲圖</title>,<text>失脚安知更入頭。晩來閒適太區區。尋山自放翩翩鶴。浮海相隨泛泛鷗。無事栽花猶長物。有時開卷揔名流。空然拊髮歔欷坐。風撲寒窓竹韻幽。</text>
<title>奉呈夏陽金老人 尙汲</title>,<text>滿山風雪掩柴扉。四壁寒聲落葉飛。世事如今空白髮。也應無語但長唏。</text>
<title>奉呈金矦 友根○二首</title>,<text>昌朝循吏舊家聲。奉檄初心喜養榮。政簡門庭如佛舍。俸貧衣帶似書生。前程夢必三刀驗。遺愛銘將萬口成。從此南爲知幾日。可全忠孝報昇平。						世間終未遇知音。落拓江湖歲月深。恠底何來朱紱客。偶然先訪白雲林。淸談幸借論傾盖。微分仍忘講盍簪。鑑彼換鵝亭下水。百年相契淡如心。</text>
<title>采古善爲吏者十事。搆拙奉勉金矦。</title>,<text>安陽奉檄						人生爲吏苦。所喜祿養親。斗邑莫云薄。猶勝在家貧。						單父鳴琴						孔門之弟子。居官無所爲。古琴猶在案。喜奏南風詩。						宣城賦詩						浦民有麥謠。峽氓無芋訟。君恩何以報。醉中歌周頌。						河陽栽花						種秫先勸稼。種桑復勸織。無事種桃李。萬戶皆春色。						合浦還珠						明月出南浦。爲此浦民摘。吏心潔如珠。流亡還舊宅。													句漏丹砂						靈丹使人羽。抱朴胡獨先。若爲壽民劑。擧世皆長年。						武城絃歌						學於吾夫子。相從又滅明。武邑文治菀。導民以正聲。						雲巖勸酬						先王喜養老。割牲親袒裘。可以行天下。惜哉一小州。						仙居諭俗						民性本來善。政貴身敎之。堯舜先孝悌。舍此將安施。						南康建學						偶爲廬阜吏。因主白鹿洞。一自揭規後。喚起幾人夢。</text>
<title>擬登天王峯</title>,<text>吾道無竆到底然。泰山頂上屬於天。胷呑海左三千里。身脫塵中六十年。可愛唐虞猶有物。莫敎秦漢更求仙。雲林自古多高隱。閒夢誰家老鶴眠。</text>
<title>偶吟</title>,<text>老木村容守。明花野氣宣。主翁無語坐。開戶見靑天。</text>
<title>挽禹丈師旭</title>,<text>同閈五世餘。依仗一家如。警咳何處復。揮涕每過廬。</text>
<title>臺上戱吟</title>,<text>臺上靑山下碧江。山禽江鳥自雙雙。主翁果是江山客。禽鳥同歡興滿腔。</text>
<title>臘月初六日。母氏生朝。有懷自責。二首</title>,<text>四十年前失怙兒。祗憑慈育保庸姿。莫道此身今已老。古人斑舞七旬時。						臘六生朝八耋高。愧余無計報劬勞。况復貽憂離側日。放懷山水自稱豪。</text>
<title>次族姪乃敬 致廈 壽母韻</title>,<text>福宿山南歲在庚。六旬萱日起居淸。君家每事無非慶。人子相觀孰不榮。堂上有姑兼有舅。膝前難弟又難兄。况今白首東床客。同享岡陵獻祝誠。</text>
<title>幽居四時。用退溪集中韻。</title>,<text>春日幽居好。有風晝掩門。早花開歲月。新雨洗乾坤。水滿寒塘築。烟籠古木邨。天機流動處。玩樂此心存。						夏日幽居好。松陰卧聽溪。雲烟平野沒。草樹遠山齊。捲箔來雛鷰。披林走宿麛。拾樵閒煑茗。石枕睡魂迷。						秋日幽居好。窓明自爽襟。露荷凝葉玉。霜菊著枝金。穫稻謀新釀。採芋喜熟燖。山家時物富。稍足老夫心。						冬日幽居好。林泉事事休。月高梅上塢。石出竹間流。社鼓豐年樂。機絲卒歲謀。滿窓風雪夜。煖酒喜消憂。</text>
<title>贈柳參奉 琯</title>,<text>太古山中歲月深。故人何處肯相尋。有琴獨抱無絃譜。聲在疎松老竹林。</text>
<title>山中紀行 十七首</title>,<text>昔余西遊海上。路過奇潛叟。叟曰遊山海者。引興易濟勝難。子有得於今行乎。其意盖欲觀余之紀行也。余曰引興者未必非濟勝。然覽物之目相似而心之所取則有異矣。以夫子論之則登泰之觀在川之歎。豈吾遊散之所可彷彿哉。若余者。果引興而已。叟曰子於濟勝幾矣。相視一笑。臨分余曰頭流嶺湖巨鎭而前賢無不登覽。孤雲，畢齋，一蠧，南冥是已。倘今有意則竹杖芒鞋。從子于天王峯上矣。叟曰未嘗無意而衰甚矣。敢望乎。後七年。余獨登臨。憶潛叟語。自愧老狂之不廉於山水也。將以濟勝之具。以塞前言。爲遊賞者眼藏耳。						頭流山						夙聞方丈有仙靈。第一天王接太淸。塵土六旬空白首。翩然高擧御風行。						踰高登峙						石路高登漸入深。滿山幽木但聞禽。遲遲倦脚依筇去。却似閑中靜坐心。													宿花林菴						淸晨香積佛前供。甁鉢中間客坐同。所忌禪家江海族。滿盤山蔌是薇葑。						過五鳳村書堂						峽俗猶知拜客趍。行餘學力亦難誣。金姓老人通世好。自言居陋愧非儒。						居山慣識上山程。賴子慇懃導我行。囊米甁漿裝束盡。不艱高險視如平。						俯瞰鐵店村						山磎竆到鐵爐村。蘿葛登階石掩門。問爾秋無王稅否。人烟迢絶似桃源。						少年臺						林中失路喚前行。行出峯頭草坐平。奇勝每多新面目。須君指示認臺名。						午食靑玉菜						菜莖因煑土漿甁。初味淸新更覺馨。此行漸入啖蔗境。上上峯頭第幾程。						宿中峯						纔到中峯已夕暉。天風如肅海雲歸。高坐虛空山寂寞。竦然毛骨幻羽衣。													終夜燃樵可御寒。時時坐起遠天看。俄者晨光巖路辨。更裝筇屐促登巒。						披林穿壁乍高卑。卧木因梯積草圍。山意隨人虛響動。踏來稍稍凜生危。						登上峯						天風飄忽送人來。萬仞峯頭日月臺。自信平生迂拙客。暫時心目匝天回。						一發歔欷更定情。強謀詩唱拙無聲。三淸月露虛空物。百劫風塵下界生。大陸平疑烟海漲。遠巒環似繡屛橫。苔封石面前人筆。天上仙郞識姓名。													先祈母壽拜神祠。石像夫人問是誰。福我生民南嶽鎭。摩邪威肅舊傳疑。						林霞浮上野雲還。咫尺蒼顔坐失山。自恨今行仙分少。雨師催客下人間。						仙靈呼我更留期。楓菊淸秋最見奇。大地氛埃新洗面。晩山光景細看眉。來時喚鶴携琴好。行處牽驢載酒宜。是夜天王峯上月。共君相說劒南詩。						重到花林						玉露沾衣淨洗塵。出山輕步更精神。菴僧莫道艱關路。措大忘勞興到濱。</text>
<title>戱次棄翁韻</title>,<text>人生從古老稱翁。翁則無非見棄翁。翁獨聽天天不棄。於翁眞箇是翁翁。</text>
<title>贈老磵劉子建 煥奎</title>,<text>紺岳山南洞。逢人問所止。醉來步磵月。何似走城市。</text>
<title>無題</title>,<text>男子初非獨善身。禿頭其柰聖明辰。雲開萬國同看月。花發千林共得春。涉世自分行見跌。逢人常怕動招嗔。回瀾注海嗟無力。甘卧竆山作逸民。</text>
<title>和投淳昌趙雅 炳奭 行槖</title>,<text>寂寞竆山裏。客從何處來。畫舫齋下過。矗石樓前回。玩世稀平路。觀人孰美材。光陰須可惜。歸卧讀書哉。</text>
<title>賞秋有喜</title>,<text>霜前嘉木間丹黃。糚點秋容畫裏光。試取諸家詩體看。陸詞蘇律遍山庄。</text>
<title>哀文友汝顯 祥鳳</title>,<text>妙歲交遊會以文。許君才藝迥迢羣。棲屑風塵俱白首。逢塲心緖倍申勤。						晩來情景最辛酸。孀婦無依弱子單。鬼事胡令慈愛絶。也應回顧入靑山。													吾友汝顯去。何以送餘年。如今花柳節。憶君倍悽然。</text>
<title>走和宋應老口呼</title>,<text>客斷山無橋。獨唱紫芝謠。君從何處至。天寒落木蕭。</text>
<title>聞慈氏語。退而賦。二首</title>,<text>失怙餘生幸有慈。淸晨呼語白頭兒。忽念爾年今舊甲。恠余頑忍未亡遲。						九耋親庭喜懼私。自家衰暮頓忘之。天下無如今日樂。六旬呼母更有誰。</text>
<title>潛叟臺選後追賦</title>,<text>身潛湖海出羣英。無等山高降淑精。案上程朱眞嫡統。筆頭班馬鉅工成。功名非附靑雲士。契活同歸白面生。浮薄莫要僥倖得。信知公道待人行。</text>
<title>贈人</title>,<text>人有恒言道學名。聖門成法在心衡。到頭日用常行事。須向書中體驗明。</text>
<title>挽權丈 正纘</title>,<text>英䧺無用武。日月柰如流。大笑出門去。嗚呼萬事休。</text>
<title>靜養</title>,<text>吾儒心上起工程。發軔須審正路行。萬物同原都在理。一身何事不由誠。世情滌盡煩襟定。聖訓探來老眼明。樂處有憂憂處樂。主翁家計自天成。</text>
<title>獨樂</title>,<text>晩來閒癖憺無求。所愛靑山繞屋幽。對酒渾忘千古事。看書自足一生謀。篁間月送林禽語。松下雲隨野鶴遊。宇宙男兒今寂寞。夢中時與故人酬。</text>
<title>偶吟</title>,<text>名下求人實副難。要看成就竟無完。緣渠素執無堅定。患在斯須失措間。</text>
<title>挽梁丈 挺漢</title>,<text>憶昔琴溪負笈從。敎他誠意勸中庸。四十餘年如昨日。到今猶愧白頭蒙。</text>
<title>周甲生朝有感</title>,<text>重天日月集弧辰。百感先追未報親。三渡漢江虛發笑。一望齊海強超神。羞將鏡面逢生客。秖許琴心訪古人。何幸西河仙不老。長依竹栢送殘春。						附蘆沙次韻						此年此日卽良辰。六十一翁上有親。百草誰如遠志好。萬山都讓方壺神。無論歲月成陳迹。不妨鬚眉作別人。卧起晴窓事業是。加餐勞力祝餘春。</text>
<title>六慕</title>,<text>乾坤生男子。萬善一身備。緣他粹駁氣。判有賢愚異。天分雖自定。人事或可企。儒者貴學習。變質又改志。敻想卷中人。言行盖莫秘。居今謾好古。艶賞非一二。氣像程先生。言論朱夫子。志行陶元亮。文章歐陽氏。詩令陸放翁。遊覽馬太史。六人非偏長。我乃集衆美。慕之欲何爲。倚空一發喟。</text>
<title>用鄭雅晩翠韻詠庭松</title>,<text>晩節棲山植者松。與翁閒養幾春冬。早聞草木無知物。始信風霜不改容。水上漂流羞晉用。路傍陰翳笑秦封。有時白髮摩挲久。詩思彷徨爽氣濃。</text>
<title>次族叔 百默 悔窩韻</title>,<text>浮生消息影過前。垂暮人情悔必然。遷善不須求別地。存誠何以保眞天。風塵客去功名薄。江海朋來興味全。猶有一端文字癖。竹林深處卧終年。</text>
<title>秋夜卽事</title>,<text>淡雲歸遠浦。凉月滿空山。夜久多虫語。天機靜裏還。</text>
<title>觀論語註疏</title>,<text>諸家論說互增刪。微旨須從默會間。終日遊心夫子座。此身忘却坐茅山。</text>
<title>獨坐</title>,<text>幽居多玩物。不必向人誇。萬象遊眞界。一心放大家。春深山更富。夜久月增華。獨樂非吾意。浮生謾逐波。</text>
<title>挽隱齋再從祖 鑽</title>,<text>門戶撑支屬在誰。奉先貽後自成規。如公做辦猶難得。只欠天年未滿稀。						臨事周詳素受以。著心牢確晩工爲。鄕隣舊識咸稱善。言行平生可驗之。						無父兒孫長未娶。同居伯氏老相依。縱使百年多此憾。了然忘却浩然歸。						失怙餘生最見愛。一家凡事每稽疑。臺上方亭猶未就。淚中回憶去年詩。</text>
<title>次寒岡鄭先生武屹山亭落成韻</title>,<text>寒老當時喜養眞。靑山歸卧斂紅塵。師門正路瞻方丈。學海餘波溯洛濱。澗鳥猶驚生面客。巖花長帶舊枝春。鳳飛鶴舞知何處。留與雲林物色彬。鳳飛鶴舞菴亭名。</text>
<title>挽族祖聖老</title>,<text>平生愼疾保康寧。天祚仁人降永齡。况復傳家家有寶。了然瞑目喚仙靈。													居今之世古賢風。忠厚交人儉勑躳。如公睦族誰能復。長使餘生恨不竆。						執紼長號一語申。歸時應對我先人。祖母墳前憑侍意。今春二月小齋新。</text>
<title>贈友人送別</title>,<text>海內交遊次第歸。人間七十果然稀。今日相逢何日又。暮年心事太孤危。</text>
<title>宿鷺亭</title>,<text>十年湖海羽衣過。鳧沒鷗沉到處多。暮入夢嚴臺上宿。滿江蘆月息風波。</text>
<title>謾次操翁韻</title>,<text>陽城人李基百嘗曰學問之道。操心最要。故自號曰操翁。而有韻語。其子輗誦而求和。						心法曾聞允執中。操之何道主人翁。虛靈體上危微界。善惡關頭克復工。知覺易從偏處局。聦明難得變時通。須將義利先分曉。舜蹠終歸絶不同。</text>
<title>挽族祖 鎭國</title>,<text>了却三平此一身。不虛名實乃如人。座上風稜嗟寂寞。後來誰復範鄕隣。</text>
<title>吊西京老婆</title>,<text>往在辛丑。與五六同行。過華城北門外。有一少娘頭戴七星板。老婆隨後。年可六十餘。憇于樹下。問之則母女也。老婆曰吾居平壤內城。十年前喪所天。其時老舅年七十二。無他子女。喪子後以一驢一僮。周遊八方山水。一年後小僮牽驢而返曰老主病死於慶尙道統營轅門外。故瘞于路傍而歸云。吾乃抱驢而痛哭。卽發行至統營一千五百里也。遂欲返柩而無資。故以如干路費餘貲。托於店人曰幸爲我伐草。幾年後我當來矣。後三年返柩次發行。則此女曰二千里前程。老母獨往。無他男妹。吾豈不往乎。偕往發瘞則已爲白骨。買七星板襲斂。而使此女戴之而到此矣。聽未訖。心骨俱聳。或爲之泣下。同行諸人。皆收資以給。辭曰行路皆憐我而助給。卜重不能負。雖深感而敢辭云。至今思之。恨不記其某姓人也。老婆眞孝婦。而少娘亦孝女也。未知箕伯已轉達㫌褒否。追感而弔之。						哭子當時幸有婦。十年歸骨二千程。頭上七星天共戴。八方瞻仰護喪行。</text>
<title>送茅山圖於沙上</title>,<text>曰我茅山汝往哉。故人潛叟眼前開。荷月竹風難並去。爲牽淸夢小亭來。</text>
<title>嗟谷城老嫗</title>,<text>昔余與姨兄安乃楫氏過谷城邑。乃楫氏曰此有百一歲老嫗。子欲見之乎。入其家則老嫗方抱幼兒而坐曰安生員近安乎。何不見之久耶。精神言語少無妄錯。余問曰嫗也享壽百歲。自念平生往事則似久乎似近乎。嫗笑曰有時思之則杳如一夢。忽又思之則近若俄間事也。余曰子女幾許。嫗曰生二子二女而只育一女。今七十一。有外孫二人。故托身而苟活。恠乎閻王之遺却此身。支離在世也。余笑曰仙豈有子乎。造物無全功也。因別而去。其後問乃楫氏則百六歲而死云。到今追念。以志所感。						飛瓊弄玉但聞傳。方見人間有女仙。噫彼黑頭男子鬼。北邙踈雨捴堪憐。</text>
<title>敬次吳思湖送鄭桐溪之濟州韻</title>,<text>朝辭北闕夕南津。一國輸情送此臣。舟人莫怕風濤急。天地中間特立身。</text>
<title>挽鄭嘉山 蓍○嘉山是寒岡後孫。而其父若弟幷死之。</title>,<text>海東男兒出。一室三父子。問渠誰家人。是祖孫又是。</text>
<title>和潛叟謝袗衣韻</title>,<text>布衣安且吉。猶足此身支。袂拂烟霞濕。襟虛歲月移。著巾陶葛用。紉佩屈蘭爲。但乏輕裘共。悄然望遠湄。						附蘆沙原韻						㥘寒兼喘暑。瘦骨去難支。竹杖依林曳。蒲團得月移。薜蘿分合著。葛越情何爲。病暍知多少。凝瞻雲海湄。</text>
<title>挽德林族叔 百敏</title>,<text>花樹東湖憶昔年。一門依仰屬公賢。文章早自名家得。言行須從實地全。客土棲遑何所樂。明時落拓正堪憐。餘生泣說平生事。高士南州永有傳。</text>
<title>哭梧潭 二首</title>,<text>舊家祖有後。今世士無先。鄭重斯文責。安知遽九泉。						執手平生好。相看未吐辭。此心那可忘。梧月竹風知。</text>
<title>挽伊溪金松窩致長</title>,<text>月浦歸時幸有公。晩來吾道不全竆。那意松窩今也又。悵余垂淚立秋風。</text>
<title>挽佳湖鄭允中 匡鍾</title>,<text>自許深知復忝親。逢塲白首喜如新。那意百年相仗約。靑山先卧未衰人。						山南豪士數吾公。萬事都歸一瞬空。了得三平猶幸耳。強將悲語寄秋風。</text>
<title>和桐臯晬韻</title>,<text>六旬猶曰壽。仁者得之常。霜露應多愴。髮膚幸不傷。病中違賀席。夢外感傳觴。韻語酬同慶。桐陰日影長。</text>
<title>戱贈鄭命新 煥周 槐店書屋</title>,<text>西望頭流萬疊山。避世人多亦世間。知君欲作君家物。孤舟何日大江還。</text>
<title>謾次鶴西趙性泰新築韻 二首</title>,<text>惠來瓊語。起予者實多。走於此著。付之驢背過境。而至今詩思灰滅。筆路蓁塞。安有好語一分模新築影子乎。重違遠敎。強拂廢絲。其音也俚。然勖哉之義。寓之亂句。可嘿聆否。憑風一詡已。						蕭灑黃茅覆屋頭。碩人糚築野而幽。雨餘劚藥移薑畝。月下携壺訪水樓。却怕烟霞終抱癖。莫敎花鳥共吟愁。客來暫倚遊仙枕。方信山間有十洲。						多君計活足平生。繞舍山光又水聲。林下修藏要靜坐。日新端合誦盤銘。</text>
<title>挽愼公必瓚</title>,<text>浮生行樂幾時來。畢竟難逃鬼事催。可惜團圓安養日。百年猶短六旬纔。													鴒原式好老愈敦。死且相從伯仲魂。今世吉人何處復。梅筠猶幸季方存。						同聲同類况聯楣。自信從遊永以期。病枕支離遠一候。餘生辜負悵無辭。</text>
<title>戱和花陽四會詩 四首</title>,<text>惠寄韻語。使人坐四會圖中。宛聽吹竹彈絲鼓金擊石。不圖今世。復覩古人風致。然田地都被占却。敎他人無下手處。况玆詩腹枵如。安有餘語模得箇中影子乎。久做不得。故聊以自唱。可謂問東而答西。安免唾紙否。一笑。													浮生容易得華鬚。心事無緣可供娛。酒或忘憂因睡爾。詩多傳唱更惺吾。松筠最愛隣閒界。樗櫟何傷老散途。眞率風情林下會。世間奔走笑餘夫。						閔我竆居在渭南。竹糚梅築強棲遲。沙盆任僕勤蒔藥。紙局呼妻戱拾碁。月下長歌誰與和。雪中孤棹客無期。花陽信息伊來好。晨起晴窓刷皓眉。						張局呼盧問詹尹。無關勝敗喜固如。莫將外誘交方寸。境界純眞近邃初。						景晏衡門輔汝行。荷裳蕙珮降羣眞。綃末可容餘坐否。不妨山客共淸塵。</text>
<title>追次上舍族祖松京表節祠追享韻</title>,<text>隱農當日石田開。扶植臣綱杜洞來。一部春秋言志錄。萬年星斗會盟臺。宸衷寓感恩綸降。公議齊聲享禮回。淚奉先靈愀在廟。舊朝冠冕儼新裁。</text>
<title>和竹軒述懷吟</title>,<text>老年人事等樊籠。庭際盤桓尙用功。嘿坐看山閒澈底。愁來呼酒蕩澆中。枕魂謾踏蓬瀛路。筆韻微吟劒筑風。吾輩前程餘幾日。此生措處任天翁。</text>
<title>哀禹友玄執</title>,<text>善人無祿理胡然。一瞬纔過五十年。奉櫛同歸雖有地。泣笞遺憾未終天。爭瞻淑德垂餘慶。不愧眞心比古賢。支離病枕違診藥。餘生辜負世交傳。</text>
<title>戱贈然然客</title>,<text>凡事當然亦不然。吾何容易混爲然。人情好惡分明是。世態炎凉大抵然。王覇未聞同道以。經權難用倂時然。也知閱盡風霜後。夷險前頭付自然。</text>
<title>哭崔閙隱漢衡</title>,<text>隱跡名不隱。愧君隱世間。却嫌城市閙。飄然入箕山。						好人何處復。揮涕悵無朋。望裏鑑湖月。留心照我燈。</text>
<title>送失路客</title>,<text>松關無鎖四方開。秪許山雲互往來。世路多歧人枉覔。揮筇西指古村回。</text>
<title>送酒沙上</title>,<text>九月湖雲我思長。送人無物寄情行。菊花未開松葉熟。有酒何日不重陽。</text>
<title>挽鄭參奉 煥輔</title>,<text>一生能事業。皆可對人言。最恨泉臺路。彷徨孝子魂。</text>
<title>挽鄭進士 煥祖</title>,<text>天年胡遽此。人事未全圓。養志猶餘憾。雙珠淚徹泉。</text>
<title>次好谷朴老圃 水祐 韻</title>,<text>老圃之圃。花圃乎。菜圃乎。若念到茅山則何不送圃中所蓄之花菜而投以瓊琚之詩耶。始信老於詩圃者也。鄙也拙於詩。送梅菊墨本。用作木果之報。老圃必拊掌一哂。						我欲憑君且學圃。幸分梅菊兩家留。窓前素月仙人夜。盃上黃花處士秋。與爾芝蘭幽臭動。任他桃李早華浮。菜根藥種渾閒物。滿蓄山樊不更求。</text>
<title>用松圃韻。歎樗圃雙南鼓吹。</title>,<text>花陽奇氣薄風雲。白地金聲放大文。莊馬以前寥不見。儀秦於此敢何云。世情夙抱炎凉界。人事誰明理慾分。沈監許多吳武絶。朱門堪笑曳長裙。</text>
<title>復和立春韻。卦甲體。</title>,<text>乾樞旋斡日方午。節届靑陽萬化申。復七䨓開冬至子。震三星聚夏正寅。隨風弄綵中天乙。蒙雨剪蔬上盤辛。觀象有司頒令甲。泰階烟月繞北辰。</text>
<title>次鳳里閔仲浩</title>,<text>吾道曾聞在日用。人皆喫飯又穿衣。求之事物當行理。不是登空強捉飛。</text>
<title>哀朴友致瑞</title>,<text>嗚呼。人之齒不同。而契相合者。謂忘年交。公與我是已。况居不過百弓。故意到則訪余于茅亭。以寫雪月之思。余亦間造溪亭。輒握手呼酒。娓娓欲不忍別焉。性豪逸有傑丈夫風。往往有奇古語。開口則一座大笑。無纖芥拘於俗。殆今之不羇士也。善詞賦。爲後進倡。尤長於四六辭。流筆立題。有少年行江南曲趣響。然到白首被黜公車。猶爲泊如。自以不得於志者。樂於詩而發之。噫吾山之粗識詞格者。落落如晨星。晩進才子悵無所之矣。昔余造門。巧違旋悵。未幾日遽承云亡。以若平日剛強。胡乃大化之促期至此也。嗚呼。病未診塟未哭而一紙告哀。尙稽至此。余實負公。公或冥宥否。略綴數語。以付遺胤。聊洩未忘耳。						長歌宇宙倚高秋。萬事人間一夢悠。醉後風情忘白髮。意中談笑盡靑眸。竹枝互唱江南曲。霞佩先催海上遊。從此雪溪誰訪我。滿江明月付孤舟。</text>
<title>聞松圃有白鷗詩曰笑殺江上鷗。謂爾本無求。不耐膓數寸。窺魚暗低頭。反次其韻。以效一笑。</title>,<text>莫笑窺魚鷗。魚本我所求。寸膓常易飽。困眠自垂頭。</text>
<title>樗圃次松圃白鷗詩末句。有不耐飢膓倘白頭之語。故辨白以反嘲。</title>,<text>白者吾知鷗。江味自足求。世間鍾鼎客。幾時黑其頭。</text>
<title>挽柳上舍 宜華</title>,<text>吾公事業不區區。傑士風流正士模。一入賢關論聖訓。退裝書劒卧江湖。						八十年來養浩然。從知學力素精硏。義理關頭能出氣。南鄕士紀賴公傳。						趍庭佳子又賢孫。古案詩書手澤存。赤壁羽衣前夜過。也應同去子瞻魂。						幸結潘楊歲幾移。篋藏書札盡情辭。忍聽所嬌垂淚語。更將葱麥爲誰炊。</text>
<title>次贈金顯玉，郭址鴻兩生。</title>,<text>流俗日澆下。滔滔慾浪侵。須審發軔路。愼勿共浮沉。</text>
<title>觀物</title>,<text>雲厭是非山上出。魚忘榮辱水中居。浮生世事無休歇。隨處看雲且見魚。</text>
<title>挽族祖 直洙</title>,<text>五福一無欠。三達兩能全。生死有何憾。歸侍先塋前。</text>
<title>強和天山翁 曺相喆 除夜吟</title>,<text>無事山翁玩弊曆。臘梅消息報春正。浮生枉費經營盡。缺界翻驚夢寐成。虛負明時年已老。復逢今夕歲將更。空壺一擊悲風動。猶有詩音劒筑橫。</text>
<title>聞趙直敎訪朴薰卿於靑蓮菴。有詩曰㠊崛山前白雪堆。𥪁僮馬爲誰來。如何灞上騎驢客。不訪高人但訪梅。戱次其韻。</title>,<text>古寺無蓮草樹堆。雪中良苦遠朋來。此行不獨高人訪。驢背詩情半是梅。</text>
<title>又次天山翁永夜吟 二首</title>,<text>兩次瓊語。可認寂寥無朋。以示忘年之意也。爲感實多。而顧此拙手。久却筆硯。何以應副詩令耶。自今更勿求和。第送罰觥如何。													長夜竆廬卧復起。白頭心事更虛明。梅窓雪透熹微燭。松澗風留宛轉笙。養晦工程喧已息。任眞境界肚無橫。悠然得意忘言坐。分付詩神萬物評。						行樂無多少壯時。暮年知舊但相思。開窓最愛靑山近。長對幽人不改儀。</text>
<title>戱次芝窩晉陽樂府首末兩韻</title>,<text>天開䧺府鎭山南。陸海珍藏地利涵。况復龍蛇風雨後。幾人名節美傳談。						居士東湖久卧廬。世人知汝本迂疎。樂府新詞多絶唱。風情不是拙於書。</text>
<title>哀族姪景老 致永</title>,<text>招招菊泛巵。欲語淚先垂。萬事都休矣。一生最信之。孝友因性本。功名柰數奇。不平時擊節。靜坐却興思。周傑人誰待。堯賢野亦遺。儒林看領袖。宗黨賴蓍龜。隱浦承農祖。觀瀾溯聖師。向帖猶餘債。陶詩奄自悲。枕淚嗟失季。箕業幸存兒。天地我獨立。知音屬在誰。</text>
<title>哀劉友子煥 應奎○二首</title>,<text>生逢右文世。何故白頭儒。學力流太史。詩令聽老蘇。况復人如玉。南士望風趍。世間無大賈。往往多遺珠。有時悲思發。半醉擊玉壺。													幸得芳隣接。一面已許心。有歌遙和劒。無語互聽琴。半世嗟未久。萬事遽如今。梅筠誰有護。詩酒孰相尋。歲暮人寂寂。雪月弔山陰。</text>
<title>和老圃朴友韻 三首</title>,<text>晩節棲山恨不深。有時塵累敢生心。羲農邈矣民風古。管商紛然世道今。戱把酒情花下坐。強謀詩唱月中吟。無端著意難行處。特地成功萬仞岑。						假令人可欺。天則不能欺。俯仰心多愧。如何毋自欺。						懶散事常厭。浮薄志無持。病根都在是。醫方我自知。</text>
<title>和松嵒白鷗韻 二首</title>,<text>問爾漢江鷗。浮沒競何求。無風波自息。何如鏡水頭。						渭翁閒似鷗。素志無他求。玉璜何日得。垂釣坐磯頭。</text>
<title>觀敬奉閣記文。伏次正廟御製韻。</title>,<text>金章濯出汴江濤。海外恩波墨染毫。天地綱常夷虜變。春秋名義帝王高。藩臣未效身殉社。朝士相瞻淚濕袍。大報壇西移奉意。萬年邦寶視球刀。</text>
<title>挽學游安大益</title>,<text>三十年前一遇市。我歌君筑動悲音。甘老主翁今已去。白頭何以更爲心。</text>
<title>感次枕聲齋移建韻 二首</title>,<text>齋乎爾尙枕聲。主翁之聲亦未嘗息也。昔吾東湖公所自居而自號。故遊門下者。其聲慣耳矣。今其族姪拙翁移其齋而新之。其孫應五刊其詩而壽之。公之聲其復振乎。遂次其韻以叙其蹟。						聲齋經始是誰謀。居士初年學業修。詩槖江山騰客舌。筆床花草動人眸。名途暫遇文明運。散地相呼汗漫遊。白首風軒歸卧日。醉來凉意透重裘。						東湖齋室改爲謀。糚點新基舊架修。四顧奇觀皆慣面。一層明境更生眸。江山古宅圖書會。桃李芳園子弟遊。况復松杉依近地。萬年安土是菟裘。</text>
<title>追感漂海人事</title>,<text>嘗於京行。與鄭友成弼聯鑣至錦江。聞漂海胡人十一人俄已前往。急馳而相遇於廣井倉所。因隨至天安邑。以筆話相酬。時押去官庇仁守方促行。故不復詳問。追詠其事。						遍於天下海通路。殊俗相逢亦一奇。爾去爲言東土事。至今文物大明時。</text>
<title>哭庚友鄭錫汝 德奎</title>,<text>忍將何說慰吾兄。止慈應不異幽明。歸侍帝傍冤已訴。糾正人間逆理行。													病居人事絶親知。念君無日不曾悲。晩節關心多少說。冥路重逢第幾時。</text>
<title>哭雲谷翁鄭民魯</title>,<text>雲谷老人歸。山客悵無依。大明花有譜。淚看案上詩。						貌古心眞不染塵。一生境界自安身。詩禮家庭餘事業。聲在佳山好水濱。</text>
<title>和老圃朴天汝感吟韻</title>,<text>故人風韻動瓊林。輸瀉淸談著意深。老將䧺懷猶古劒。散禪麈業但虛衿。浮生枉過常多恨。異類相看孰不侵。吾輩晩年惟一樂。靜中山水可論心。</text>
<title>偶吟</title>,<text>海路遵沙上。山行訪錦東。歸來獨倚枕。軒角動淸風。</text>
<title>金松窩宅元，菊圃宅仁兄弟壽宴韻引。</title>,<text>猗與金氏五代六人之壽爵降自天。歷歷古今曾未聞有一於萬千。假使子與孫俱成佛。况復兄及弟難爲仙。石君家但傳之二三世。彭祖身獨享其八百年。雖謂之其人積德累仁可也。此莫非明時氣數之適然。</text>
<title>挽崔林湖 致龍</title>,<text>一生欣慽兩忘渾。林下看書且灌園。老去親朋兄有弟。閒來良傅祖呼孫。家謨自是庸行謹。心地何曾役物煩。白首長文榮養乏。徹泉哀淚哭晨昏。</text>
<title>書盧孝子行錄後</title>,<text>昔魯有童子汪踦者。執干戈以衛社稷。有成人之行。故春秋韙之。今盧氏兒三鉉。以童年能廬墓而衛親。邦人咸誦其孝。作詩美之。若使鉉也遇夫子則必與踦也並列而書之矣。世之尙論君子。有知其忠孝之無二致者乎。余方側耳焉。次其詩以書卷尾。						有子焉歸母在斯。深山朝暮哭孤兒。倫情最得良心發。靈感應扶弱體支。月吊寒溪嗚咽似。風號老樹警咳疑。可憐白粥三時奠。淚裏呼孃數問飢。</text>
<title>哭鄭友應七</title>,<text>我衰兄尙健。何故奄招魂。所幸傳詩禮。滿堂好子孫。</text>
<title>挽盧友雲甫</title>,<text>渭水東流去。何時去復迴。請量深淺契。和淚送君盃。</text>
<title>挽朴丈煕文</title>,<text>萬事都休息。一生悵彷徨。不盡人世恨。也應上訴皇。</text>
<title>挽梁丈景謨</title>,<text>拙叟家庭肯有後。靑氊詩禮付安閒。口絶雌黃心樸素。如公眞率更誰看。</text>
<title>山居偶吟 二首</title>,<text>山居蕭灑斷營爲。睡起晴窓日影遲。身上嘿聽天分定。事頭常念聖言規。松風竹月論襟好。林鳥池魚識面宜。樂在吾心人不與。晩年家計自成癡。						處世焉求富。居山不厭貧。土鐺宜煑粥。竹榻易淸塵。供客蔬兼果。課僮汲且薪。懶眠餘事業。觀物會天眞。</text>
<title>戱次族弟雲顯西巖韻</title>,<text>世間難得放天遊。却羡江湖釣者流。呂望經綸付國手。子陵名節讓人頭。行尋大澤深林路。興入蒼葭白露洲。最愛西巖閒宿夜。滿船明月四時秋。</text>
<title>登換鵝亭</title>,<text>季眞湖上右軍亭。唐晉文章去後聲。從古山陰名勝地。幾人詩酒喚風情。</text>
<title>哭愼致弘 在翼</title>,<text>隨親入地非親志。離子終天柰子情。惟有勝臺千古物。未應磨滅永垂名。</text>
<title>追挽錦谷宋山丈 來煕</title>,<text>國子先生卧錦山。聖朝優老任休閒。戀闕餘忱終侍墓。一家忠孝萬年安。</text>
<title>聞潛叟陞擢後。會讀於于野談。東土無眞蘭。或有似蘭者。世人錯聞香。不得老林下之詩。戱次其韻兩首。一以反解。一以自嘲。</title>,<text>東土非無蘭。世無知蘭者。眞香掩不得。天鑑照林下。						山南草有茅。本非似蘭者。物薄雖無用。猶在雨露下。</text>
<title>船巖</title>,<text>白巖橫卧大江干。恰似移船上碧灘。掩取明沙平作岸。水禽山鳥喜相還。</text>
<title>次田贊明 蓍淳 贈河童大潤詩 二首</title>,<text>河友乃範之孫大潤。年十六。能志于學。而貧無以自資。故遊學山南。楸川田贊明詩以勖之。有曰咬根莫惹心頭慾。粲爛何如月在東。余戱次其韻二首。反其辭而激之。盖欲其晝耕夜讀。如董生之爲也。大潤乎。						田君詩意勉河童。貧富元來道不同。男子一生隨分可。未聞初月在天東。						我以耄言訓爾童。士之爲學與農同。家無粒食耕無地。奚望西成欲作東。</text>
<title>激發吟</title>,<text>世間人事分初定。禍福恒多自己求。見利當先審處義。涉難然後識防憂。性情莫掩居常用。知覺相殊應變謀。天有報施隨善惡。一生歸宿在心頭。</text>
<title>次再從叔雙松堂 百弼 韻</title>,<text>愛爾雙株似弟兄。風霜不老好生平。陰成翠盖屯雲氣。噓動疎篁隔水聲。若比諸人君子節。何關於我長官名。千花萬草儘莫念。只是春光幾日榮。</text>
<title>贈宗人仲浩</title>,<text>仲浩受錢不受衣一事。實出於自家孝心之發於遺憾。然以古人辭受之義論之。則助塟之錢救寒之衣。俱是周急之道也。賢人君子必皆受之。而仲浩或受或辭者。抑何見歟。爲其塟親不成塚樣而然。仲浩旣不能自耕自織而竆到極處。故生不能致養。塟不能成禮。命也沒柰何。而第以其身所未行者。勖其妻子。勤耕勤織。使之無憾於身後則人不必周之矣。余於仲浩。每苦口說謀生之道者。盖慮此等患也。未知仲浩之學力。可能知此否。						憐君已弊手線衣。天地竆無孝子歸。迂見易差辭受際。且將吾學待知非。</text>
<title>縱鳩</title>,<text>籠縶雛鳩飼糓頻。見人疑恠漸相親。野性本非家畜物。一朝揮去任天眞。</text>
<title>次吳泰之 相鳳 止巢韻</title>,<text>山居人事世音聾。惟喜巢翁信息通。聖祖碑前談武略。賢師門下誦儒風。鬢華却忘星星白。腔血猶存箭箭紅。有鳥雲中於止止。鶴林仙侶喚靑童。</text>
<title>次東閣板上韻</title>,<text>四明山水縣。官閣向東開。觀稼牛眠壠。寫經鳥下臺。君恩深似海。民俗醉如杯。吏事淸無累。還疑道士來。</text>
<title>次桃史白學洙韻 二首</title>,<text>驢背江山念一周。老年家計坐中籌。非春枉覔桃花洞。無月虛經采石洲。眞箇世間皆缺界。徒然方外自狂流。如今又送桐臯友。說與蓬萊舊日遊。						人間難得別天地。惟有桃源尙纈眸。老矣此翁無復力。願君乘興雪中舟。</text>
<title>庚午九月晦日。爲看丹楓。往深寂菴。</title>,<text>路逢雙衲子。山景近如何。昨夜寒雨過。秋花勝春花。</text>
<title>深寂菴夜作 二首</title>,<text>嘿契靑山太古心。眼前凡累不曾侵。每歲春花秋葉節。一筇容易走雲林。						吾病平生獨樂爲。山行曾不與人隨。興發卽行行卽返。自分躁淺竟難醫。</text>
<title>羅漢殿口呼。倒用前韻。</title>,<text>霜氣生風忽薄林。淡黃深赤錦紋侵。誰云造化無眞迹。能畫山容動客心。</text>
<title>移梅菊各兩種。使小奚負來。種之山庄。</title>,<text>梅骨淸高菊節孤。山居不可此花無。從今主客春秋幾。長對軒窓共笑娛。</text>
<title>挽崔丈而見</title>,<text>紺岳山下宅。靜居八十年。世無昌黎氏。誰識董生賢。</text>
<title>次歸去來。因寓所感。</title>,<text>出門無所適。歲暮卧雲林。靜裏收眞境。虛中動古音。良朋迎夜月。佳客聽春禽。繞砌栽松菊。留觀處士心。</text>
<title>戱次石圃李矦晩蓍上山五詠</title>,<text>宿花林寺						遍山楓菊是花林。路入天王絶頂尋。人事百年浮世界。仙方一日幻身心。淸溪石滑行雲盡。冷壁燈殘測漏深。散地自成眞率會。白蓮詩社有遺音。						五峯村						行盡淸溪立立峯。峯前一路少人逢。慵樵暮拾楓林落。寒汲晨開石甃封。始啜僧茶丹鼎煉。又呼村釀碧波濃。是非不到靑山裏。惟有浮雲處處從。													天女田						麻姑消息問桑田。謊說人間又此邊。絶景早聞靈窟宅。散踪初見別風烟。琪園土積三千界。瑤草春長萬八年。我獨有丹心上在。到今無慾是當仙。						宿馬巖						顚側肩輿舍馬巖。洞天寥廓斗牛南。龍精宛擲坡筇一。鰲骨同浮海嶽三。下界光陰悲落照。上淸消息隔晴嵐。吾家素尙安閒好。行處山林卧處菴。						上日月臺						日月長懸上上臺。大明天地此中開。三淸帝子重霄降。千古人生下界迴。遙海漲光浮積雪。肅風驅力動晴雷。孤雲去後留靑鶴。時喚羣眞次第來。</text>
<title>次興學堂板上韻</title>,<text>千載山陰縣。有堂一日成。門庭開道藝。冠帶會聲名。吏政周官美。儒風宋運明。溪源流學海。更覺鏡湖淸。</text>
<title>次姜默軒趾華述懷詩 二首</title>,<text>默軒姜處士君實氏。吾先人內從弟也。守拙安分。恬靜寡默。其言行多有可采者。年七十二而卒。有述懷詩曰白白人疑白。淸淸世笑淸。何病渠疑笑。天心自得明。此可謂默軒自贊之畫像也。謹步其韻。						不白常疑白。無淸反笑淸。淸白惟吾在。回笑世不明。						白混白難白。淸獨淸靡淸。無恠人疑笑。何損自家明。</text>
<title>挽內舅勿齋 五首</title>,<text>早年多病卧丘樊。却怕紛譁到耳根。餘事文章鳴大雅。斗南人士盥薇盆。						名祖家中有孝孫。一生精力十圖存。梅叟贈言霞老賞。斯文羽翼擬師尊。						狷介平生少仰低。任他羣吠謾相擠。聖賢邈矣餘陳跡。千古徘徊路不迷。													山南近夜少微沉。處士幽藏斗洞深。可惜明時人自阻。此生終未遇知音。						有舅吾家若勿翁。冥頑猶愧白頭蒙。失怙餘生重失誨。淚中無語仰蒼穹。</text>
<title>挽朴參議 奎瑞○三首</title>,<text>賢哉鄕大夫。已矣國朝老。多少平生事。言之不草草。						耆德彫零盡。餘生誰復責。竆山卧病廬。樑月照心白。						一生忠赤尺疏盡。南出都門北望頻。玉皇適念修文乏。也遣巫陽喚舊臣。</text>
<title>留示伊淵諸生</title>,<text>自愧空踈老棄宜。諸公何意肯追隨。東方道學崇賢地。南國文章會友時。吾輩頭顱論志業。古人糟粕見言辭。莫將外誘相撓奪。中有天君是我師。</text>
<title>謹次退溪先生示竹溪諸生韻。示伊淵諸友。</title>,<text>尊賢禮俗聖朝興。始自山南院出層。鹿洞舊規從此復。鵝湖餘講共誰曾。先扶士氣相觀善。且育人材任運騰。禊事仍成文字飮。一心交勖抱淵氷。</text>
<title>哭槐軒再從祖</title>,<text>九耋從容志業成。此生惟欠一科名。留待後承追孝日。經床何似滿金籝。</text>
<title>哭月浦李上舍 佑贇</title>,<text>尼丘山下掩蓬廬。蔬水平生讀聖書。已矣世間無大賈。祗憐珠櫝永藏諸。</text>
<title>次族叔悔窩晬韻</title>,<text>觀其晬韻則不知白首之心而猶有靑雲之志。何其益壯耶。此腹枵如。一字尙難。故未及七而止五。一笑如何。						後甲回先庚。幾番花信迎。供歡猶舞彩。獻嘏又稱觥。此樂知應慶。何心更慕名。視履祥方考。靑燈白髮明。</text>
<title>登心穌亭</title>,<text>亭號心穌聽等閒。登臨方覺大江山。弦翁一去無眞跡。也應魂魄有時還。</text>
<title>登居昌落帽臺</title>,<text>客路龍山落帽臺。桐翁祠墓某邱開。名節共留人去後。千秋香火菊花盃。</text>
<title>辛未五月八日見玄孫。戱發一笑。</title>,<text>此生何支離。爲人五代祖。目下身後事。我祀立之主。</text>
<title>芙蓉峯 俗號熊石。亦云楡山。或云箕山。今改以此。</title>,<text>一峯從古冒三號。遙拱亭南不改容。象物取名良有意。爲渠端正喚芙蓉。</text>
<title>聞金豐五移塟其親於先兆。以詩弔之。</title>,<text>貧賤非爲病。孝友自成揆。令名身後在。承家又肖子。</text>
<title>聞求志翁河季顯沒而塟矣。余可無一言乎。適遇其再從弟聖有甫送誄語二十字。使之布靈座而告之。</title>,<text>問君何以死。愧我徒然生。死生都一夢。幾日更論情。</text>
<title>九月九日。登復興峯。戱成絶句。</title>,<text>七耋當年九九日。無花無酒獨登高。始知識字誠爲患。風送龍山舊韻號。						附蘆沙次韻						莫恠黃花嚬不笑。風流先落龍山高。書來云有獨登客。此日猶堪九日號。</text>
<title>崔友竹軒之子夔鳴。以其親祥日祭需裹送。故悵然賦一絶。</title>,<text>一封珍味領情眞。爲念山翁遠涉津。吾友餕餘吾忍食。祗欽其子不忘親。</text>
<title>見權雅幼一有感於朝家斥邪碑詩。輒成一絶。</title>,<text>地分區域殊風氣。天賦生靈共彝倫。邪正本非相混道。莫將西學誘東民。</text>
<title>次石圃伽倻諸作 八首</title>,<text>屢蒙詩函之投示。以在南爲可與言詩耶。鉅匠熟手。非拙工之斤削。而聞以無評爲咎。無乃華扁之問於庸醫耶。使嫫母而論西施耶。問則猶可。論則甚不可矣。然旣有問寡之盛意。故敢貢一語。以備商量。竊惟伽倻諸作。其用意遣辭。似有染禪氣味。恐非老先生學蔀通錄之本旨。然詞家風致。𨓏𨓏有此箇語。前輩翫物喪志之訓。其以是歟。敢呈拙次。以供一粲。隨韻效嚬。亦未免葱嶺帶來。眞可謂同浴而譏裸裎也。						武陵橋						春水桃花兩岸迢。何時客渡武陵橋。長虹一斷無消息。覔路前山問老樵。						招隱臺						凡間歧路到頭分。長往何山客掃紛。臺上招招人不見。老僧閑坐說孤雲。						海印寺						水源竆處衆山低。梵宇幽深鬼魅啼。三殿寶龕雲擁北。九苞經閣月沉西。巖形恠恠如相衛。佛像奇奇揔不齊。印釋千年誕跡地。謾敎遊散短筇携。						鍾閣						入洞心初定。聞鍾意更孤。此地多仙侶。呼僧見也無。													經閣						白馬西來日。全經駄幾重。維摩傳法說。弘忍擅師宗。筆退鐵門限。印開石室封。何心高閣束。書貴藏之胷。						孤雲畫像						名山絶俗便仙鄕。人去千年像在堂。玉笛無聲亡國恨。錦抱猶帶襲天香。筇鞋遍踏烟霞界。詞賦高懸日月章。畢竟禪房歸宿處。故敎雲水盡相忘。						學士臺						巖巖山勢半天橫。學士當時喜潔淸。好石無非遊息處。此臺何獨擅名聲。													希朗臺						朗仙臺上立。風掃白雲壇。恠鳥渾寂寞。癯松半摧殘。千秋人已古。一片石猶寒。諸天遙望裏。擡頭浩發歎。</text>
<title>偶吟</title>,<text>山家長物有雲水。流去浮來斂是非。去者無聲來者影。主翁心事任天機。</text>
<title>崔友竹軒之歸。余在茹恤。故無一語哭訣。而晩後追挽。</title>,<text>自君歸後我無生。中夜瑤琴不復聲。時有夔鳴來獻拜。此心猶對故人情。</text>
<title>讀退溪集中成聽松行狀</title>,<text>坡山處士聽松云。退老同時狀德文。風韻遠輸庭畔樹。月明淸夜會心欣。</text>
<title>月夜獨坐</title>,<text>山居謝俗客。惟喜月相尋。夜氣淸明處。無言會此心。</text>
<title>挽河進士 海東</title>,<text>五福身兼得。萬事志竟成。弔客來數郡。說道公平生。</text>
<title>拜餞石圃。移赴金山。四首</title>,<text>風雪山陰歲暮時。野梅官柳餞春移。有何一老林間出。修禊亭前悵望之。													浮生離合不相謀。世路多歧各自由。休將外誘交方寸。隨處天公處分留。						山門皁盖久傾歡。却恨參商後會難。惟有此心留案牘。大家繩尺暮朝觀。						金陵從古有名州。况復親庭路不脩。最是君恩圖報事。到頭民社繫官憂。</text>
<title>和權雲達 翼鵬</title>,<text>好詩山東來。不覺老眼開。寶價靑萍抱。高調白雪回。及時須勉力。與物共成材。大鳥南爲日。前程幾里哉。</text>
<title>次愚伏呈西厓韻</title>,<text>白首竆山萬念疎。夢魂時到洛東廬。覺來案上留眞跡。十斛明珠散在書。</text>
<title>哀文友以會 二首</title>,<text>客土盤桓幸比居。箕山芝唱錦湖漁。霞珮冷然俄化羽。願隨遼鶴早還廬。						仁似吾公壽未能。天人報施果難徵。新築門庭軒且廣。麟孫千億抱送應。</text>
<title>次介隱山亭韻 三首</title>,<text>梧潭吾童子時所遊也。常恨前人之無一間亭子矣。今老兄管領於幾千百年之後。造物之遇賞儘覺有數也。亭韻頃因崔友始聞知。自念詩思枯落。無以道老兄意中事。然可不爲梧潭一賀乎。強噓俚音。恐塵涴雅賞。						晩歸亭						憶昔潭翁物。梧上月而已。傳家別業成。好是晩歸止。						梧潭泉石不徒然。天餉高人久待年。陶令田園仍舊宅。賀監臺沼又今賢。梅庄故近篁階築。林鳥相親巷狗眠。淸趣自生閒世界。白頭容易坐中仙。						松石亭						幽居長物愛松石。宜榻宜琴兩不斁。老鶴徘徊雲裏降。歲寒猶飽飮潭碧。</text>
<title>復用前韻。以叙懷想。</title>,<text>渭城行客擧云然。瀟灑新亭耐送年。千古等閒留地勝。一番糚點遇人賢。心隨野鹿蕉藏夢。身伴巢鶯柳穩眠。自恨茅山癃病客。不知何日共遊仙。</text>
<title>次全贊仲 啓鎭 大人回昏韻</title>,<text>凡爲人子而事親之久。其可易得乎。吾友贊仲孝養其兩尊堂。俱耄耋而康健無恙。况今春三月日之二。卽其親六禮回甲之辰也。大設慶席。族黨朋舊迭獻壽爵。詩以頌禱。是實人世絶罕之事也。余晩後聞知。未參席末。故拙次其韻。替伸賀儀。						東床庚甲壬年回。坦腹新郞八耋嵬。天上前緣仙侶降。世間餘蔭善根栽。神明默顧應多助。歲月遲留未敢催。孝子無如今日樂。滿堂賓客酒盈罍。</text>
<title>戒遊食客</title>,<text>有生必有職。士農又工商。宴安反爲毒。勞苦後必祥。飽飯徒尸居。何異畜犬羊。侈儉行吾素。乘除聽彼蒼。世間奔走客。盡爲喫著忙。懶惰二字患。壞了萬事行。古人先有覺。夜卧計日糧。徒然手撫白。畢竟面浮黃。輕肥豪少宜。捆織竆居常。往往癡蠢輩。生長富貴塲。自恃長如此。金糓視粃糠。及到飢寒逼。濫矣作悖誑。不忮不求心。何處用不臧。天分難容力。惟爲在我當。耕讀一難廢。所貴立志剛。</text>
<title>涓滴甁</title>,<text>自少相隨翰墨塲。晩來無用掛山堂。主翁已廢文房事。留待簪毫箋註郞。</text>
<title>感吟</title>,<text>閒來人事太虛疎。收拾江山獨卧廬。妄意神仙如可遇。不曾看讀鍊丹書。</text>
<title>道中卽事</title>,<text>路遇人人皆別面。山開谷谷揔新區。造化實無經營力。元初一本散萬殊。</text>
<title>挽外舅李公 悳烈○三首</title>,<text>甥舘陪遊廿載餘。知公平素莫吾如。詞華可惜功名薄。觴政翻成契活踈。事遇矛盾因蕩率。心存鐵石復安舒。世間得喪渾無介。八耋經過好起居。						假使人人揔永年。生前萬事未全圓。世間夫婦稀同老。眼底兒孫况盡賢。戱向別天閑歲月。健從平地化神仙。簪纓古宅遺謨在。留待明經緖業傳。						公與先君秦晉好。未痘同病倍相憐。嗚呼早泣梁山後。何幸依歸泰岳前。子立非嬌蘇氏客。昌黎休說李郞賢。從今顓劣無人警。惟憾吾私涕泗漣。</text>
<title>次灆溪書院明誠堂韻</title>,<text>天人性命不相懸。誠在中庸德最賢。體本眞純心保赤。功成位育理參玄。萬微乍動前知驗。一念纔差外誘遷。高揭堂扁明示訓。吾人同得降衷年。</text>
<title>偶吟呈潛叟</title>,<text>靜居誰道此心閑。中夜憂愁萬慮還。人事每多身自毁。世情方見物相關。如今義理惟知利。從古聲名必受訕。老儂恨不盲聾早。甘作竆林木石頑。</text>
<title>哭愼友伯紀</title>,<text>眼前朋輩落如星。白首餘生未保生。生世百年猶隙駟。悲君六十一無成。</text>
<title>挽權友伯賢大人</title>,<text>南國風霜悵逗遛。洛雲回首夢狐丘。浦上黃花丹木句。可憐零落古人遊。						白首斑衣孝思長。梁山風雨最堪傷。天地罔涯知己少。麥舟誰復過丹陽。</text>
<title>雪後對芙蓉峯</title>,<text>雪壓庭松折一枝。英蓉全面忽生奇。天公似慰人涔寂。無語相看儼有思。</text>
<title>冬至吟</title>,<text>子夜天心未改移。一線陽意動之微。玄酒大音推始說。邵翁眞是見包犧。</text>
<title>病起觀梅</title>,<text>病裏尋春繞草堂。小梅端正數枝長。移植四年花始見。愛渠紅粉效新糚。</text>
<title>老磵劉子建嘗送葡萄一本。種之三數年。物則蔓延登架而子建已九原。故悵而強吟。</title>,<text>草龍珠帳是葡萄。詞家風味助淸高。若問此物從何得。每逢人處子建號。</text>
<title>賀朴上舍文則 煕典</title>,<text>一箇小得。不足爲男子功名。而此亦非人人所可辦也。今老兄乃能於望八之年。其竆堅老壯之力可推矣。在南九朔病枕。萬念都灰。一聞老兄榜聲。始得陽界意味。故人之賜多矣。強覔拙句。替伸賀儀。拊掌一哂如何。						人間萬事莫之爲。一任天公處分宜。早計徒勞虛送歲。晩成猶待適來時。山南舊識欣相快。洛下新聲老更奇。歸卧穌亭春睡穩。午川花柳日遲遲。</text>
<title>見石間蘭有感</title>,<text>石間良苦側生蘭。平土移根固不難。主翁自是居巖穴。物亦同心處所安。</text>
<title>哭漢濱沈友極瑞 三首</title>,<text>行年五十命知天。人事生前苦未圓。萱春已暮蘭先折。烏鳥招魂淚徹泉。						門戶撑支賴自家。一生邊幅也無華。自去典型猶有寓。滿庭珠樹待時花。						華極先亡子又歸。晩來措大更誰依。冥司亦有搜賢否。從此山南正士稀。</text>
<title>抱植孫戱唱</title>,<text>人家貧富不須論。萬事無如好子孫。所恃吾門昌大業。此兒毛骨可觀存。</text>
<title>宿鷺亭成日。撥病做喜。</title>,<text>一間飛閣晩江湄。無限風烟覽者知。許與三南遊散客。登亭休問主人誰。</text>
<title>哭蘭坡鄭友</title>,<text>白髮偏堂黑髮兄。如何先作未歸行。從今孝友人誰勸。天道難諶鬼事冥。</text>
<title>挽朴五衛將</title>,<text>吾鄕耆德已云亡。歌送靈輀哭未遑。世値太平生且死。家傳積善富而康。黃封禁肉恩推下。白首斑衣喜在傍。久視仍爲遊大化。玉樓新詔降巫陽。</text>
<title>志怪</title>,<text>歷觀前史較今時。萬事無非恠且疑。物價飜騰三五倍。世情奔走百千歧。書生抱笈歸林卧。志士捫心仰屋欷。際此聖明方在上。如何天理反常爲。</text>
<title>題五樂亭</title>,<text>天作三泉洞。人成五友亭。會待天人合。將看産地靈。</text>
