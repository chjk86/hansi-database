<title>北壁 在湖西永春縣界</title>,<text>朝棹▦▦放。溯洄北壁前。漸開中有曲。尖出上連天。邂逅成如此。人排孰使然。題名皆佛迹。吾▦▦生蓮。步生蓮花。出佛家語。</text>
<title>島潭 在湖西丹陽郡界</title>,<text>三峯亭峙雁行開。飛閣高臨第二臺。宛在水中如有待。無根山脚自何來。春歸不逐桃花去。雨後偏看翠靄堆。到此天工逞巧手。瀛洲方丈又蓬萊。</text>
<title>贈成川詩妓一枝紅</title>,<text>誰伴仙人畫閣中。成川有伴仙閣。 朝雲峰色久矇矓。東風假爾傳消息。散作枝頭萬點紅。</text>
<title>恬波亭。次有本寄示韻。</title>,<text>經營幾日返茅茨。凮雨攸除故少遲。天下已無如意事。人間何恨不吾知。淸蟬在樹秋聲近。晩棹乘潮月色宜。獨臥靜聽沙際語。漁翁生理最於斯。</text>
<title>族侄休伯 有容 自廣湖。舟訪恬波亭。</title>,<text>晩計江湖矢不遷。木纓簑笠送殘年。天光綠水溶溶畵。漁火黃昏點點船。久息機心門欲掩。夬開佛眼界無邊。丁寧惠好前宵約。未了東岡數畒田。</text>
<title>寒泉夜坐。與金生安基。拈滄溟集韻。</title>,<text>薄入城闉信宿遲。左傳一宿爲舍。再舍爲信。過信爲次。 小簷殘暑惹歸思。時將七夕星流火。夜到三更月上枝。言論各從吾所好。心期何必舊相知。明朝踏向玄江路。老柳西凮拂面吹。</text>
<title>高陽道中。次金生贈別韻。</title>,<text>三宿自今喚是秋。猶然暑氣欲金流。蟬聲遠近皆淸韵。雨意東南更旅愁。未狎白鷗離水渚。獨留淸月在江樓。頻年慣踏西關路。對面靑峯小店頭。</text>
<title>花石亭</title>,<text>夜宿臨津店。朝過栗老門。江山猶故主。風月又還魂。樹拱千年色。雲重十里邨。先生今不見。閒坐誦遺言。</text>
<title>䓗秀石泉</title>,<text>胚胎應淑氣。流派自仙源。韻合松風轉。寒添玉露翻。前途餘幾里。山日任黃昏。無遠歸期在。石蘿會更捫。</text>
<title>過拜從叔瑞興任所。士泂適自浿營至。半日打話。行發到劒水。</title>,<text>靑羅帶水劒鋩峰。茅屋松籬一壑封。行遠兩州留使客。地中三路號要衝。農歌已占祁祁祝。凮俗猶多貿貿容。朝店忽成親戚會。小盃餘醉至今濃。</text>
<title>七分室。與金生分韵共賦。</title>,<text>未暖玄湖席。還移竹裡居。梅花寒更坼。落木夜俱虗。排愁頻呼韻。論心勝讀書。來春多信息。活計問何如。</text>
<title>與柳琴彈素。會恬波亭。有本有榘期不至。</title>,<text>三月經營久。一宵聚會成。江心人有語。窓外雪無聲。白髮期如舊。靑霞吐不平。遙憐塵世夢。難弟又難兄。</text>
<title>偶和圃巖韻</title>,<text>氷江初合夜來風。寒月徘徊鏡面中。直是人情隨處變。已多淸韻掃塵空。農家峙積秋光斂。漁戶生涯雪路通。百事由來爲口腹。漫飛獨有數羣鴻。</text>
<title>憶中州三君子 三首</title>,<text>芷塘秋色綠錢多。匹練襟期鬂共皤。四庫三通讐對後。芷塘。爲四庫三通編校官。故云。 丹鉛暇日好輕磨。右屬祝芷塘德麟其二秋𢈢耽佛律耶禪。法顯記。律者佛所敎人之本旨。禪之說創於達磨。自稱敎外別傳。 北秀南能捴幻筌。神秀北宗。惠能南宗。此所謂南北兩宗。 何似吾儒潔淨地。新書幾種足竆年。右屬潘秋𢈢庭筠其三雨村器度壓時人。餘事文章落海濱。驛路三千消息斷。聲聞異界捴非眞。行人之歸。或傳雨村得罪謫去。右屬李雨村調元</text>
<title>[次柳彈素今夕是何夕歌遙頌李雨村]</title>,<text>[本文缺]</text>
<title>[玄浦觀魚]</title>,<text>[本文缺]</text>
<title>[送柳得恭惠風之瀋陽 三首]</title>,<text>[本文缺]父議政公差問安使。余以子弟軍官行。且戒要惠風贈言。旣而議政公因事遞。惠風又從書狀官去。要余贈言。故末句云。其二塞月初圓朔氣收。遼陽城下路悠悠。蒼茫野色三千界。滅沒人烟一點州。極目但知天上際。停驂遙聽水東流。多君不負平生志。數十年來始壯遊。其三天子㫌旗出瀋陽。行人玉帛自東方。秋風故國樓臺白。八月關河黍粟黃。文話須憑于學士。于公敏中。時爲內閣學士。 舊知元有李銓郞。李公調元。時爲吏部員外郞。 男兒快事無如此。四海應傳錦繡章。</text>
<title>十月旣望。恬波亭小集。</title>,<text>吾愛吾廬岸大江。中宵虗白掩書窓。話際凡俗琴三疊。几淨緇塵燭一雙。贔屭影流臨渚月。吚啞聲在釣魚艭。隣童早販蔓菁去。唱罷晨雞又吠。</text>
<title>菊花行 五首</title>,<text>菊之爲花有四美。早植晩發。君子德也。盃中軆輕。神仙食也。圓華高懸。準天極也。淸霜不摧。勵勁操也。是以君子多取之。余於暇日。得菊花五種。欲以托歲寒之期。遂賦詩五首以識之。亦自附於古君子所取之微意云爾。我有黃鶴翎。數枝一盆栽。蘂合暈猶重。香綻色方回。縱似谷鸎羽。淸姿更崔嵬。縱似茱萸叢。金露爛瓊瓌。我聞菊花色。以黃爲正胎。衆皆春陽發。汝獨秋陰開。黃是陰中正。后裳所由裁。君子取其德。不偏又不隤。右黃鶴翎我有紅鶴翎。嫋嫋近前除。能化桃李質。燁敷雪霜餘。微雨淸一洗。濃郁錦初舒。丹楓映數枝。佳麗畫不如。我聞菊花色。紅艶㝡稀踈。踈則物所貴。艶則人所畬。豈嫌黃太多。司花別吹噓。君子取其文。令聞又廣譽。右紅鶴翎我有白鶴翎。踈影自成陰。玉梅嫌紅粧。仙人披素襟。皓月渾光華。錯向庭畔尋。淸霜迷蹤跡。同此歲寒心。我聞菊花色。無如白滿林。秋於時爲金。白於色爲金。秋以白爲花。物理斯可諶。君子取其㓗。琅玕又球琳。右白鶴翎我有一種菊。名曰禁苑黃。不許湘濱餐。肯向陶籬香。芳根自瑤陛。晩節傳海鄕。姸姸如不勝。微風與翺翔。暗暗如有送。朝露猶湑瀼。開遲三翎後。萎趁千林荒。自古人愛惜。天必奪之忙。吾且辛勤護。以永三秋光。右禁苑黃我有一種菊。名曰醉楊妃。不知前楊妃。何以名芳徽。且道眞楊妃。能葆傲霜馡。因人名諸物。爲其同德機。苟取色斯止。楊妃又孰非。我將醉處士。肇錫表光輝。千秋能愛菊。淵明始闡微。然後名言順。寒圃庶無譏。韓魏公菊花詩。老圃秋容淡。寒花晩節香。右醉楊妃</text>
<title>志感</title>,<text>忘言忘世又忘年。強學西方入定禪。心似冷灰噓不起。形如槁木動無緣。何曾少被窮經力。猶且欣看悟道篇。商略平生成底事。蒼茫佛海劇凮煙。</text>
<title>送李喜經綸庵之燕 七首</title>,<text>輕衫婉晩薊雲飄。復送綸庵去渡遼。蝸舍獨披黃卷坐。有誰知是一邦翹。其二戎裝匹馬出三韓。行盡灤河意更寬。薄海名流今幾許。長程古蹟捴堪看。其三五原四塞控襟長。自古皇都奠冀方。想像蘆溝煙歇後。摩淸金碧爛文章。其四九陌縱橫連狹斜。閭塵市坌劇繁華。浪尋十二橋頭月。午夜歸來再點茶。其五西湖才子夢如絲。潘秋𢈢詩云。我家西子湖頭樹。嫩綠深紅二月時。如此江南歸不得。軟塵如粉夢如絲。 巴峽詩人 李雨村巴蜀人 面不踈。此去也應多信息。春凮須唱谷鸎詞。其六范閣 范氏有天一閣。 鮑樓 鮑廷博以儲書名天下。 各自誇。芸香近日又誰家。偏方亦有書淫在。携取奇文滿五車。惠施五車。出莊子。其七使事無關一布衣。新篇料得富今遊。東歸盤谷摩挲日。悔道三千客路愁。</text>
<title>堂后直中。與沈羲人 晉賢 對坐。李順汝 祖承 李星瑞 崑秀 自翰苑。送示喜雨詩要和。遂與羲人。共次其韻。</title>,<text>一霈今朝萬象圓。上林滴翠劇凮煙。久懸民望方如渴。終格宸誠驗有天。菡萏香淸凉枕簟。楊溝流泛沒庭甎。承明故事欣相覩。喜雨詩筒唱四仙。</text>
<title>與羲人和息庵韻。送示順汝星瑞兩益。</title>,<text>朝朝呵引赴宸淸。呵引卽翰注前引之朝章。 小吏傳呼禮數成。右位凮稜堪戱劇。太平記注但陰晴。遙簷不斷霏微色。近樹猶聞淅瀝聲。寄語諸君須勉勉。文明至象瑞躔生。</text>
<title>淸水出芙蓉</title>,<text>羣芳移節序。秋意近芙蓉。素質難爲餙。紅心獨自丰。蘋蘩猶水面。桃李但春容。濂老方知愛。臨池屢植筇。</text>
<title>踈雨滴梧桐</title>,<text>凉氣先秋滿碧桐。淡雲輕靄細濛濛。玄蟬抱葉添新響。彩鳳移棲舞晩風。可但籠陰宜月色。好看滴翠洗塵叢。知時潤物皆天意。繁衍孫枝永不竆。</text>
<title>旋隨新葉起新知</title>,<text>往過來續捴精神。培得靈苗日日新。蘇東坡梧桐詩。下有孫枝欲出林。注凡木皆本實而末虛。惟桐反是。琴用孫枝爲貴。 半畒繁陰方自愛。八𤗉初影更堪親。半畒八窓。皆用儒家論置。 虛中靜看存心妙。灑墨還勝種紙人。庭艸牀梅皆玩物。庭草周子事。床梅邵子事。 一般生意占氤氳。熊禾解張子詩義曰。新心養新德。存德性之工也。新葉起新知。道問學之工也。</text>
<title>萬年枝</title>,<text>絳霞初拂上林枝。池翠籬黃競妬奇。慶節於今添是月。秋容從古報如期。根蟠玉陛疑裁錦。葉綴銅罳若染脂。肇錫萬年符瑞志。沈約作宋書。創之符瑞一志。 詞臣華祝又新詩。</text>
<title>晩節香</title>,<text>秋菊有佳色。東籬一束香。秖應誇晩節。不肎競春芳。霜下知爲傑。陰中獨葆陽。㝡多君子愛。令辰泛樽黃。</text>
<title>藍田日。暖玉生煙。</title>,<text>琅玕千尺種藍田。孚尹潛通錦瑟邊。美質溫溫初潤石。朝暉燦燦更生煙。但將律呂調和氣。非是玫瑰餙雅絃。曉蝶春鵑無限意。終條玉振樂之全。</text>
<title>橘老</title>,<text>藐姑氷雪隔先天。橘譜年來異事傳。一瓣淸香歸道士。四隣珍葉待神仙。終令齊野荒唐說。謾托巴園吊詭篇。凝酒玉塵還有否。十洲外史太荒顚。</text>
<title>警枕</title>,<text>焚膏兀兀自竆年。韓文。焚膏油以繼晷。恒兀兀以窮年。 底事先生一枕圓。最妙聖功存夜氣。不須苦劑攪酣眠。起看河曲寒星爛。驚聽床頭曉漏傳。已到七分猶慥慥。晩來相業賴遺篇。</text>
<title>十月。都人供暖箑。</title>,<text>橘綠橙黃屬小春。西京㬉扇又都人。笑他文簟三秋屛。每共輕裘十月親。翩反豈惟迎爽氣。團圓爲是蔽凉塵。好將佳句添時物。凮土記中事更新。</text>
<title>放夜</title>,<text>邏警弛三夜。佳辰月滿橋。千門遲報漏。九陌乍回朝。曙色通魚鑰。和凮引鳳簫。繁華今夕最。處處太平謠。</text>
<title>翠管銀罌下九霄</title>,<text>嘉平傳盛事。殊錫自雲霄。罌酌恩波濶。管凝瑞靄飄。春光迎是日。蜡澤 禮記。孔子曰。百日之蜡。一日之澤。 又今朝。擎出相歡告。吾儕聖渥饒。</text>
<title>岸容待臈將舒柳</title>,<text>節序嘉平近。長堤柳色舒。春光潛漏洩。地氣暗吹噓。淡蕩隨凮際。輕盈挹雪餘。三陽開泰運。綠葉正紛如。</text>
<title>元子宮輔養官相見禮時。入侍承史。聯句識喜。</title>,<text>靑邱茀祿繞虹歌。兼都承旨尹塾。 東陸祥暉萬品和。岐嶷恭瞻衣尺長。行左承旨李亨逵。 溫文夙就德容多。上元光協重輪月。行右承旨朴祐源。 法酒恩沾少海波。喜氣同春盈宇宙。左副承旨李養鼎。 洪基此日奠山河。賓師初引离筵敞。右副承旨吳大益。 聖主無憂寶座峩。禮始冲齡尊匕鬯。同副承旨李時秀。 才求良輔育菁莪。爭居前列欣先覩。史官徐瀅修。 幸忝周行喜倍他。從此銅闈開法講。史官朴能源。 旁招賢士禮爲羅。兼都承旨尹塾。</text>
<title>大殿端午帖</title>,<text>晶晶日在井之東。暖律宮琴導八凮。地臘初回槐夏半。天時正屬麥秋中。居高益闡文明象。養物均沾造化功。桃印蘭湯非善祝。寸毫䂓諫愧歐公。其二今朝瞻殿角。絲雨喜占農。仙艾垂門綠。香蒲泛斝濃。撫辰奎彩動。亭午日暉重。千一聲明會。微臣幸自逢。其三佳辰劒佩引雙雙。朝日瞳矇照瑣𤗉。侍臣共識天顔喜。瑞麥如雲遍大邦。其四帝舜琴中意。吾王獨自知。一彈斯解慍。猶恐化民遲。</text>
<title>永陵幸行。還次高陽。頒御製七言絶句。仍命承史閣臣侍衛賡進。</title>,<text>和氣豐年滿井通。漢地理志。方里爲井。井十爲通。 夾街欣覩九斿紅。孝伸喬寢仍敷惠。華祝聲騰建皷中。建皷大皷也。見爾雅。</text>
<title>大殿春帖子</title>,<text>暖候初回斗柄東。康衢烟月巷謠同。葭灰細驗潛陽布。霈澤旁隨雪意融。暘谷祥光賓瑞日。上林和氣帶條風。靑幡彩仗猶餘事。看取仁天發育功。其二天時開泰運。民物正交歡。故事傳柑酒。新香動菜盤。化隆豐占屢。財阜俗仍寬。上瑞徵佳節。無煩祝語看。其三農祥晨見震維初。朝罷明堂下詔書。是日千官多喜色。寬仁聖化對時舒。其四地脉春先及。樹梢日欲輝。頻繁三晝接。漸覺漏聲稀。</text>
<title>大殿延祥詩</title>,<text>煌煌鳳曆紀王春。節届三元正始辰。上下相交知泰運。洪纖並育囿深仁。神功已驗陽和布。瑞色先占臘雪頻。栢葉椒花騰善祝。迎新一曲阜吾民。其二聽漏趨金闥。承安拜玉墀。雪花濃舊萼。風柳艶新枝。寵洽銀幡在。榮沾綠酒遲。春詞問何語。天保頌明時。其三太社晨瞻瑞靄生。鑾旂朝返屬塵淸。天心已享穰穰祝。鵷𪆽聲齊慶泰平。其四明堂頒月政。陽德屬春融。欲識吾王化。須看歲屢豐。</text>
<title>一碧亭。次柳琴彈素韻。</title>,<text>流行坎止任經旬。柳暗花明忽暮春。風恬夕洲留白鷺。波生朝雨躍銀鱗。浮名久厭莊山木。晩計猶存楚室榛。楚室榛字。出毛詩。 料識湍坡歸去日。村翁迎笑莫猜人。</text>
<title>漫閱靑門集。仍步隈字。示彈素。</title>,<text>僑居幾日水西隈。懶漫不曾上釣㙜。花意紅添朝旭出。艸光靑合遠烟來。百端浮慮君休說。數簏殘書我自開。着處爲家身便住。紛紛何事較榮哀。</text>
<title>拈屛山集韻 二首</title>,<text>春晩江臯喜報晴。沙堤如抱小村明。帆歸舒疾知凮自。樹影高低驗日行。一榻從容空宿志。半生馳逐騖虗聲。廵簷默數安身策。隔岸靑峰月已橫。其二久吾慵不問陰晴。虛白自生一室明。受國恩深歌聖澤。謀身計拙愧冥行。春江水暖𩿨先至。月屋風過雁有聲。顚沛未忘看史癖。朱黃勘定日縱橫。其二時態炎凉雨忽晴。肎將烏帽拂承明。安知一世揶揄跡。不作百年艶慕行。黃繖昵陪同幻夢。丹墀獨對捴浮聲。張衡西京賦靑鎖丹墀注。丹墀。堦也。以丹塗之。 身閒擬續歸田錄。歐陽公作敀田錄。 經歷平生卷軸橫。</text>
<title>李生喜明之赴燕也。遇徐惕庵 大榕。示余文稿數篇。惕庵比之柳柳州。仍作兩絶。以題卷端。遂次其韻。答其厚意。二首。</title>,<text>一脉千年貫九州。奎文近日耀東洲。英廟甲戌。西洋人劉松齡。謂我國行人曰。奎星之不明久矣。歲丙申乃大明。朝鮮亦箕尾分測之可見。 鯫生不有攀援力。桑海窮濱但狎鷗。其二希音雅畫夢余醒。不朽新工賴子靈。惕庵又作余文集序。自書一帖以送。 㝡是平生無限恨。才踈難望泛槎星。泛槎星。用漢張騫奉使事。附 原韻著作分明柳柳州。與君家世舊南洲。何時共訂三生約。盡日忘機看海鷗。聽說踈狂醉亦醒。文通有筆亦通靈。陸文通也。 欲求凮雨連床會。銀漢迢迢舊使星。</text>
<title>明臯八詠</title>,<text>石梁漁火臯之南數舍地。東迤之麓。至是陡起。爲臯之水口。下有盤石。可坐六七人。繞石爲潭。沙川之流𣿬焉。里人謂之石梁。每仲秋夜凉。必設蟹網於此。點點漁火。錯落如踈星。故曰石梁漁火。前山暝色望初迷。忽看踈星落水西。聽說今年饒蟹族。明朝歸市滿筐携。碓里炊烟自石梁南踰一麓。是爲碓里。村落數十戶。左右聚居。泉甘土肥。窈深㓗凈。每登臯南望。一絲靑烟。扶搖出前岡之上。雖不見其里。而朝夕之飯候可占。故曰碓里炊烟。籬影依微帶夕陽。靑烟一抹和雲光。農家剩得豐年樂。隔里猶聞黍麥香。小塘荷香臯抱爲洞。洞廣可二三百步。徑倍之。左有精舍數十間。前有方塘十餘畒。盛植芙蕖。當夏花開。淸香襲人。故曰小塘荷香。田田綠葉漸成堆。艶艶紅華半露腮。徙倚同余樓上久。微風不斷暗香來。長堤柳陰臯之東。重重小岡。以漸而長。爲多字之形。最內岡之外。村落三四十戶。自成一洞。洞之口。有小逕橫帶溝塍之間。緣邊植柳。繁陰掩翳。故曰長堤柳陰。羃歷垂絲掩小村。荷鋤人在綠陰原。淸明暈雨初過後。飛絮東溝落更繁。雨圃種芋環方塘爲圃。俟糓雨旣降。戴簑荷鍤。以徐文定公農政全書法。種得芋根數十本。亦是閒中一趣。故曰雨圃種芋。木屐蓑衣早出門。蹲鴟幾本手栽園。園丁亦解主人意。折柳歸來作短樊。水田獲稻登臯之西麓。俯臨大野。綿亘數十里。沃壤相接。田家相望。中有大川。或流或澮。以資其利。每霜落禾熟。農夫饁婦。如市如林。腰靑鎌而踏黃雲。足擅一年之秋色。故曰水田獲稻。田夫一夜告霜催。數隊腰鎌草路開。我稼如雲人稼亦。會將社酒共三盃。槲園拾子臯之四脊。樹以松檜榛栗。而槲又半之。秋事旣卒。呼兒携筐。拾其子之自落者。以貯嗣歲之播種。故曰槲園拾子。蕭蕭落葉澹山庄。漫拾前林槲子黃。盡日行隨風急處。十分閒事却成忙。㓒陌賞葉精舍之前。除地爲庭。庭畔簇立㓒木數十株。每秋深葉老。色甜如醉。紅暈映軒。光可鑑人。故曰㓒陌賞葉。數間蝸舍足幽棲。乕落西邊㓒樹齊。一幅丹霞霜早日。杖藜疑是步花谿。</text>
<title>文孝世子輓章 五首</title>,<text>毓慶禖郊衍本支。篤生聖嗣曜重离。性根仁孝元天縱。姿挺溫文豈學知。床褥潛心惟對卷。宮幃繞膝供含飴。煌煌竹冊揚休德。二字徽穪百世垂。其二臚唱初宣瑞靄濃。讌華堂裡兩賓從。豐盈日表羣瞻聳。端穆衣章禮貌恭。早諭應追三代盛。正名亶副八方顒。幸叨邇列欣延頸。尙憶殊恩及賤蹤。時賤臣。以記注蒙恩。陞六。其三年符辰巳日晴明。滚滚洪休自太淸。書講曾經 曾經。孝經也。 心法在。運回堯曆縟儀成。歌騰重潤均輿頌。崔豹古今注。漢明帝爲太子。樂人作四重歌贊德。一曰日重輪。二曰海重潤。 慶叶無憂仰聖情。誰料笑咷俄頃換。哭班歸路淚如傾。其四賓陟仙期隙駟忙。逶迤鳳綍向脩岡。塡街普慟爭號擗。觸境宸心倍衋傷。持被舊廬凄素幌。藏書新閣冷芸香。九原庶慰思親念。雲漢昭回琬琰章。其五記曾簪筆侍彤墀。前席頻瞻岐嶷儀。睿笑爲新榮已極。天顔有喜退常遲。宮班跡阻承安日。園寢官叨蕫役時。咫尺淸光猶在望。哀歌欲寫涕漣洏。</text>
<title>宜嬪輓章 五首○承命製進</title>,<text>閨儀肅肅小星詩。月色蠅聲侍寢時。每向坤闈祈聖嗣。芳心不敢幸恩私。其二禖郊弓襡筮休祥。誕我元良赤芾煌。一自尊榮愈抑損。了無綾帛侈宮箱。其三天心人事苦難推。五月吾東率土悲。猶幸腹中方毓慶。強將言笑謝諸姬。其四纔經厄運届昌期。玉質躬擔萬世基。朝野皆祈彌月誕。邈然神理遽如斯。其五虗月宮機斂典刑。白雲歸訪鶴驂停。西岡松栢相隣近。庶慰泉臺寂寞靈。</text>
<title>寄訊江東倅李和叔 遇濟 陽德倅吳希聖 泰賢。</title>,<text>巫山如黛水如藍。十二欄高抱夕嵐。鐺脚政聲吾能否。唐河北三郡相隣。皆有善政。號鐺脚刺史。 祇將仙分詑淸南。關西有淸川江。以南諸郡。謂之淸南。右屬己其二吳州柳罨水挼藍。白馬門前漲碧嵐。舊守來詢新守蹟。余於乙巳。屢違召。譴補江東。故云。 軒鈴稀聞聽鸎 亭名 南。右屬江東其三十年瀛舘弊袍藍。巖邑歸來對積嵐。桃頰杏腮春幾許。須分一朶送天南。右屬陽德</text>
<title>春日登降仙樓</title>,<text>柳暗花明屬暮春。憑欄朝日氣氳氤。橋如螮蝀綿遙渡。山似蛾嵋隔小津。簾角凮來頻問酒。玉罏香歇更臨民。名區恩補知君賜。剛許多年作主人。</text>
<title>喜雨</title>,<text>淸明十日雨如絲。草徑呼牛去不遲。太守休衙無事坐。屋頭閒聽囀黃鸝。</text>
<title>登訪仙門樓。看農形。歸坐降仙樓伴仙觀。</title>,<text>何須鈴閣坐如楂。行看春光取次奢。蘸水嬌紅烘夕照。夾隄柔綠映朝霞。譙樓乍上知民事。僊觀移登感物華。吾不解詩猶一唱。小醺餘味點名茶。</text>
<title>書示幕僚諸君</title>,<text>鈴柝蕭閒了篆烟。催呼肩輿訪留仙。紅娥笑語憑欄曲。皁隷呵聲逐水邊。手拙奇嬴餘宿弊。案無簿牘賴豊年。料知早晩歸休日。富得行裝滿百篇。</text>
<title>昔在丁丑。先大夫文靖公。來莅成都。時余年纔九歲。隨住府衙于今三十六年。復繼前武對舊日賓吏。感懷有作。二首</title>,<text>三紀來尋舊憇棠。成都於我卽幷鄕。桐鄕。用後漢朱邑事。本傳謂邑自桐鄕嗇夫。官至大司農。病且死。囑其子曰。我故爲桐鄕吏。其或愛我。必葬我桐鄕也。 那須停盖詢凮俗。父老欣迎話更長。其二九齡前躅若先天。雲水蒼茫淚泫然。猶有白頭賓吏在。不嫌鍾漏共周旋。舊日賓吏。年皆七耋。故用鍾鳴漏盡之語。其三社酒農謳閱歲華。蠲徭舊惠至今誇。文靖公按藩時。通計四十二州。戶給蠲徭錢十文。民至今賴之。 無能爲役吾何述。幸藉餘庥飽萬家。</text>
<title>仙吏軒衙罷。拈分字。</title>,<text>軍吏參衙罷。庭陰已午分。渾簷飛杏雪。殷几映桃熏。樓觀自今古。神仙卽使君。堪羞塵俗客。管領但紅裙。韓詩。不解文字飮。惟能醉紅裙。</text>
<title>訪二樂亭 二首</title>,<text>峰轉疑無路。逕迴忽有村。鳥聲沈水急。松韻隔扉喧。近厭官羞腆。頻斟野酒論。興闌歸棹放。壕樹夕陽存。其二二樂亭三字。文淸手墨刊。從曾祖兄文淸公諱志修。爲成都伯。時過此亭書此扁。主人至今寶揭之。 爭誇公昔至。倘許弟爲難。巖邑猶喬木。河干可伐檀。欲編凮土記。傾盖久盤桓。</text>
<title>來仙閣。賦示從遊二客。二首。</title>,<text>孟婆日日攪江天。江浙人。謂風爲孟婆。出楊愼丹鉛錄。 春晩猶遲一扣舷。如水公庭花不掃。凌雲仙閣月初弦。俗雖近古知勞思。耕莫違時占有年。無奈宦遊都幻跡。終須歸老廣明阡。弊屋數間。在長湍廣明洞。其二悔吝吉㐫一付天。風波閱盡倚孤舷。居官要識羞言産。揉性何須待佩弦。計拙狗蠅踈熱客。智專農馬送殘年。農馬之智。專出韓文。 行藏恃有吾君聖。粗報國恩臥故阡。</text>
<title>巫山十二峰。十二首。</title>,<text>斷陌前頭望忽穹。凌雲峭壁劇䓗籠。斜陽繫棹凮高處。隔岸如聞笑欬翁。東坡石鍾山記云。有若老人欬且笑於山谷中。右碧玉峰沿洄一曲却丰茸。暈碧栽紅摠倒容。造化留神粧點特。玉淸臺又聽人攻。玉淸臺。在金爐峰上。右金罏峰東明古蹟語紛哤。魚鱉橋成到沸江。東明王逃難。追者在後。至淹淲水無梁。王祝天。於是魚鱉浮水。相連成橋。旣渡橋解。追者不及。乃至沸流上流都焉云。 紇骨舊墟天柱在。紇骨城。卽東明故都。在天柱峰南。 至今佳氣儘無雙。右天柱峰一夢爛柯夢太遲。神仙之說妄如斯。夢仙仙子今何夢。樹老雲深杳不知。右夢仙峰丁香萬樹映晴暉。峰到高唐竦欲飛。此去城隍微逕在。平朝士女躡巖霏。右高唐峰山水樓㙜好鋪舒。陽峰面勢閣玄虗。玄虗閣。與陽臺峰相對。 紅娥歌罷朱簾捲。一抹香烟翠滿裾。右陽臺峰十二雕欄鏡碧湖。十二欄。在神女峰對岸。 依然神女下蓬壺。峰頭月隱人聲寂。閬苑仙簫聽也無。右神女峰朝雲峰號夔州齊。裊娜凮光較仰低。天使昔評應有証。昔歲丁酉。天使與接伴使具思孟。共登巫山。天使謂思孟。與夔州巫山。酷相似云。此說載於邑誌。 山經水志已先題。右朝雲峰霏霏春雨暮江涯。九曲谽谺遠翠佳。移步凌波亭上望。官船之扁曰。凌波亭。 山腰時見走芒鞋。右暮雨峰何年笙鶴自天來。往事蒼茫長綠苔。山外有山雲萬疊。秖今淸夜想徘徊。右笙鶴峰雲母月精種幾春。循名責實欲尋眞。官娥齊唱商山曲。羽盖翩翩若有人。右紫芝峰第十二峰火柱云。巫山終曲鎖輕雲。春風不盡桃花浪。恐逐漁舟引俗羣。借用桃花源事。右火柱峰</text>
<title>明臯卽事</title>,<text>荳花芋葉錯前畦。老圃逢秋起杖藜。彎抱山光纖欲斷。帶紆水勢望漸迷。炎凉閱盡心何似。鄕里歸來謗亦携。藿食杞憂無此事。從今日月付耕犂。</text>
<title>讀筦子</title>,<text>樓上字過筦子書。樞言宙合 管子篇名 豈虗車。春秋何世能言此。秦漢以來矧有如。妙悟多從人籟寂。朗唫更快雨聲踈。比倫商樂非知者。古人或稱管商。或稱管樂。故云。 葉語紛紛謾毁譽。</text>
<title>偶讀錢虞山詩。有與王述文侍御罷官里居之作。用雀羅蝶夢二題。相與贈答。遂次其韻。</title>,<text>人誰不讀書。讀書心負初。精工窺六藝。博涉指五車。標高揭己日。期待信非虗。知慮方悟界。誠力忽自踈。嫠不恤其緯。農不服乃鉏。移向運均上。均陶者之輸運。則不定。解見管子。 幾年飽乘除。迫去然後歸。身世頭陀如。寂寂重門掩。庭階雀可羅。山鬼休揶揄。芸編趣卷舒。古今何相似。歲月尙有餘。天下人不猜。莫如看吾書。右次雀羅韻噩夢今宵覺。前峰月丈餘。世情看炎冷。物理占盈虗。十年浧濡跡。何曾一日舒。非蝶猶蝶韵。無栩亦無蘧。歸來吾田園。吾身始超如。樹螢流疾速。澤鷺影于徐。雲在水不住。密密復踈踈。觸處皆鳶魚。朗然悟邃初。回思偪側塲。芻靈與塗車。塗車芻靈。明器也。出禮記檀弓。帝監許懸解。終老任耕漁。右次蝶夢韻</text>
<title>此世</title>,<text>此世但知君父外。不曾別受一人恩。鄭思肖詩 名言千載偏多感。寸報須看結艸原。老人結草報恩事。見左傳。</text>
<title>俗學十韵排律</title>,<text>康成以後無康成。飣餖賃傭了此生。渾是寒蛩唫老壁。紛如秋蚓響空坑。聖功已有程朱訓。王制亦因馬 馬貴與 鄭 鄭漁仲 明。孔宅古文先我出。汲墳科斗自前行。迷茫墜緖惟名物。僥倖新譽起舌耕。甲乙丹鉛何太易。縱橫黃妳妄加評。昔人呼書爲黃妳。以爲老人嗜書。如穉子之須妳。 一無中有尙低視。半不及他敢大聲。經解訾謷皆粗跡。䟽家援引每陳羹。羣兒咻雹言堪笑。竆子誇衣面發騂。習俗邇來成痼弊。會須明詔眎權衡。</text>
<title>漫唫</title>,<text>不去已知市我鉗。國語申公曰。今我不去。楚人將鉗我於市。 身遊舁彀幾寒炎。此山雖小猶堪隱。昔秩何官已失籤。聒耳蚊蠅凉後歇。脫樊鷀𪆽水中潛。明時進退皆恩造。爲許餘生保恥廉。</text>
<title>迎文章鬼 三首</title>,<text>貴惡厲官富厲緡。富者。惡其厲緡。仇之若敵。貴者。惡其厲官。避之若讐。卽錢虞山論文章語。 文章緣業每竆人。吾竆何憚竆緣偪。分付兒童愼莫嗔。其二鄭石榮碑直萬箱。百弓九品儘相妨。唐鄭璠費錢六十萬。輦歸象江恠石。宋榮咨道以錢三百萬。買虞世南初刻夫子廟碑。或談此二事。有應聲者曰。這兩箇痴人。好一棒打殺。何不買百弓上水田九品八流官乎。 吾書吾讀吾何費。寸尺無非分外長。其三空蝗粱稻愧人生。非賈非農必有名。數袠芸編多賴爾。滿斟新酒謝深情。</text>
<title>山齋燒香。與絢上人演佛乘。</title>,<text>我聞三敎皆吾師。心性精神同所治。往往末流失其眞。入主出奴紛相嗤。佛猶近儒道則遠。道盖自私佛慈悲。是以儒者喜談佛。坡翁牧老一斑窺。蘓東坡。錢牧齋。 我亦粗窺佛家說。得未曾有頻耽奇。優曇花開何世界。玻瓈影徹卽迦尼。天堂最樂處 無量福祿與輪回。聊借寓言導衆痴。人心之危起於用。苟端其軆心何危。纖塵不動靈臺裡。止水自淸香海湄。佛指此心。爲香水海。 離指識月無限妙。頻伽 妙音鳥 聲中幾解頤。不二門是一貫訣。視甚麽爲常目之。不二門。視甚麽。皆佛家旨訣。天雨曼陀石點頭。欲明闡提法性。聚頑石而說法。石爲點頭。出傳燈錄。 位育神功只如斯。但問其敎損益人。何論出華與出夷。西方有聖豈漫許。西方聖人出。文中子。 他山攻玉知有裨。往過來續流不息。入存出亡定無時。以心觀心渾此機。固哉胡然在門麾。能全知覺本然軆。庶葆虗靈無上姿。刹那一念收斂地。佛家以時之最促者。爲刹那。 第一層上工孜孜。以虗靈爲第一層。知覺爲第二層。 拔根利器除結鋒。心三口四言堪思。心三。謂貪瞋痴。口四。謂妄言綺語兩舌惡口。皆出佛經。 儒演佛椉君休笑。萬法到處差不氂。</text>
<title>新秋見月</title>,<text>蕭踈梧葉響山扉。得月中宵起攬衣。滿地鏡光淸似水。渾天凉氣颯如霏。非無城市年年眺。偏覺鄕園粲粲輝。澆滌牢騷樽有酒。坐聞屋角磬聲稀。</text>
<title>山行</title>,<text>飯已携筇出。前岡月欲華。樹深疑有盜。藤古浪驚蛇。未老塵襟脫。無營晩節誇。丹鉛餘癖在。惜漏早還家。</text>
<title>秋夜勘書</title>,<text>卧起隨心一室寬。年來身計最今安。虫唫屋壁知秋早。蚊撲窓楞識夜寒。燭引朱黃排几案。酒兼蔬辣錯盃盤。門僮坐睡隣砧歇。回首西峰月已殘。</text>
<title>僻村</title>,<text>僻村人不到。詩課日盈囊。夕砌虫聲亂。朝簷雀語長。流光今白露。新味已黃粱。僥倖吾知免。何憂老更狂。</text>
<title>早起</title>,<text>新凉起我早。簷角映初暾。山色秋容淡。水聲野籟喧。殘書堪把玩。農友好談論。漸覺鄕園趣。此生矢不諼。</text>
<title>晩悟 四首</title>,<text>名心久識誤人生。竆老疲精底事成。晩覺如今無賴爾。會須敎子業農耕。其二一經專治盡平生。名禮名詩各自成。以漢伩專門名家言。 唐宋以來無此學。儒冠却愧帶鋤耕。宋孔延之幼孤貧。晝則帶經而鋤。夜則燃松讀書。平生惟學周惇頤，曾鞏相善。其三緯史經經到半生。一篇詩故苦難成。余取毛鄭朱諸家詮釋詩篇旨。名之曰詩故辨。 工雖作輟才緣下。似此人猶事舌耕。其四能如襪線愧吾生。古語云。韓八座藝能如拆襪線。無一條長言。皆涉獵而無實得。 不愈無成號有成。覆瓿擲籬多少卷。儒家裨販卽傭耕。其四憂患歸來老此生。殘年活計問何成。水田足稻山饒蕨。吾卧吾廬課佃耕。</text>
<title>偕李生棨。訪五山瀑布。</title>,<text>畧彴經過出谷頭。蒼茫野色已深秋。遠橋人立知玄鶴。近水羣飛渾白鷗。肎把苓通 猪矢爲苓馬矢爲通 爭少輩。好將農圃結新儔。澆書攤飯多餘暇。古人以晨飯爲澆書。午睡爲攤飯。 石瀑前山興更悠。</text>
<title>拈韻得傭字</title>,<text>蘓子灌園 宋蘓雲卿。灌園東湖。 夏老傭。後漢夏馥。匿姓名。爲冶家傭。 吾今何執執耕農。丁田十畒堪終歲。牧齋詩。丁田自耕鑿。謂一丁所受之田也。 丙舍三椽足掩冬。王羲之有墓田丙舍帖。 名傅實存難獵取。理無終屈任哤訩。休官誰歎般薑鼠。諺語般薑鼠。言無用也。 幾種新書詫舌鋒。</text>
<title>嘆世</title>,<text>虞魏三章事可呵。魏長齊無才。初宦當出。虞存嘲之曰。與卿約法三章。談者死。文筆者刑。商畧抵罪。 朝廷近日此曹多。無關喫着都排笑。有些▦▦卽詆訶。難養聖言知不誣。相傳繆種已成窩。何須長短論渠輩。手卷終朝獨字過。</text>
<title>樂樂寮夜坐。與李生棨拈韻共賦。</title>,<text>秋燈相對五更霜。落木蕭蕭枕簟凉。近事休言同失馬。舊榮吾已笑亡羊。農談鉤起幽情足。薄酒斟來野味長。赤脚忽咳窓外語。韓詩。一婢赤脚老無齒。 傭人朝日打餘塲。</text>
<title>次會稽女子題新嘉驛壁詩韻。三首。</title>,<text>新嘉驛壁。有會稽女子題詩。其自序云。余生長會稽。幼攻書史。年方及笄。適與燕客。嗟林下之凮致事負腹之將軍。加以河東師子。日吼數聲。今朝薄言往愬。逢彼之怒。鞭箠亂下。辱等奴婢。余氣溢塡胷。幾不能起。嗟乎。余籠中人耳。死何足惜。但恐委身艸莾。湮沒無聞。是以忍死須臾竢同類睡熟後竊至後亭以淚和墨。題三詩于壁。並叙出處。庶知音讀之悲。余生不辰。則余死且不朽。詩云。銀紅衫子半蒙塵。一盞孤燈伴此身。恰似梨花經雨後。可憐零落舊時春。終日如同乕豹遊。含情默坐恨悠悠。老天生妾非無意。留與凮流作話頭。萬種憂愁訴與誰。對人強笑背人悲。此詩莫把尋常看。一句詩成淚千垂。好事者爭郵傳播於一時。記述嗟賞之篇。雜見於諸家集中。東風柳絮落泥塵。旅舘三更淚掩身。從古紅顔多薄命。可憐狂劫了靑春。其二羅袖紗帬弊遠遊。晩籹慵對我愁悠。人間何限無塩女。芻豢匡床到白頭。芻豢匡床。見莊子。其三天生女子果爲誰。情史流傳競說悲。也識郵亭和墨淚。終敎芳躅至今垂。</text>
<title>讀牧齋送劉念臺客林銓之詩。有感于懷。書贈李生。</title>,<text>古人以客重主人。皇朝近俗猶先秦。屨滿戶外莊何譏。錐處囊中趙有臣。椎埋陸博與洗削。世所卑夷吾不嚬。駛雪多積荒城外。急凮每起沙河濱。眞才豈在軒冕種。蚌珠梗瘤結之因。密若靜女㓗如玉。無愧吾門入幙賓。劉家高客竟誰是。竆廬相守同一倫。飛蓬毁譽曷足較。飛蓬之問。出管子。謂蓬飛因風動搖不定。 歲寒襟期聊共親。兩對已忘飢與渴。肎數甑釜生埃塵。君不見今世儒名者。晉家四伯何詵詵。晉之四伯。有糓伯，笨伯，猾伯，瑣伯。</text>
<title>[夜坐]</title>,<text>[本文缺]</text>
<title>知足三十韻</title>,<text>人誠不知足。知足何㤪尤。吾生多天幸。天幸今可籌。幸不爲牛馬。穿鼻與絡頭。幸不爲女子。蚕織又爨厨。叶。 幸不編傭僕。幸不枕戈矛。軒軒七尺軀。並幸無瘡疣。幼能攻書史。長且辨魯魚。叶。 才短心欲長。嘐嘐古人儔。經學培其本。文章潤厥修。禮樂兵刑事。皆吾分內憂。用之爲東周。舍爾傳千秋。兀兀竆年華。若忘老將投。東方少眞儒。蓬問紛啁啾。䟽無知十三。集但披韓歐。一涉度外言。蒿目驚相讎。然猶聖人徒。豈比市井曺。叶。 近日一種俗。都是朱家羞。名義干甚事。巧宦卽英流。索瘢癢得搔。見善胸攢鍭。竊竊相睒眒。睚眦要必酬。揲縑令婢仆。柳僕射婢鬻。蓋巨源見巨源於束縑內選擇邊幅。第其厚薄。婢失色而仆。 據錢恐人偸。何曾夢裡語。或脫聲利區。此輩與周旋。我生良亦愁。秪緣主恩厚。未遽簪籍抽。敖惰仍招謗。擠排積困咻。而今成宿願。物我同得求。蝸廬足容膝。蠧書足箕裘。通政官近密。頭啣足且浮。從此天幸葆。俛焉新說裒。然後足方足。不負宿昔期。叶。</text>
<title>歎貧</title>,<text>成都十月浪徘徊。歸去仍登避債臺。漢書服虔曰。周赧王負債。無以歸之。主迫債急。乃逃于此㙜。後人因名之。 山外風傳公賦促。門前露積別人開。名流廉吏非能事。願在儒林恃薄才。排案獨誇書萬卷。園丁竊指曰痴哉。</text>
<title>絢上人來訪。月下拈韻。三首</title>,<text>魑魅爭光我亦羞。嵇中散夜坐彈琴。有鬼黑衣。革帶長丈餘。嵇熟視。吹燈滅之曰。羞與魑魅爭光。 挽燈迎月月如流。月光弟子今何在。愼莫窺𤗉戱瓦投。月光。童子之入定也。惟見淸水徧在室中。弟子窺𤗉戱投瓦礫。激水作聲。及出定。頓覺心痛。弟子說如上事。童子告弟子。汝更見水。可卽開門入水。除去瓦鑠。弟子奉敎後。出定身質如初。其二㘞地一聲萬象浮。烏玄鵠白了元由。佛說。烏玄鵠白。棘鉤松直。皆有元由。 華藏蓮海應無遠。華藏海中。有大蓮華。爲諸佛刹世界之路。 陽燄邇來寂不留。其三末老歸田忘百憂。近庵僧有悟心儔。休言世事何時了。較看平生馬少游。馬援弟少游。常笑其兄慷慨有大志曰。士生一世。但取衣食裁足。乘下澤車。御欵段馬。爲郡縣吏守墳墓。鄕里稱善人。足矣。致求贏餘。但自苦爾。</text>
<title>秋穫 五首</title>,<text>數包云是百弓收。握粟出門値不浮。憑詰農奴歸雀鼠。張公大笑我何尤。張率遣家僮。輸米二千石。比至耗其半。張問故。僮曰。雀鼠耗。張大笑曰。壯哉雀鼠。竟不更問。其二張公大笑我何尤。奈此生涯誰適謀。康濟一身知不易。死題神道仲明儔。明儒李德遠。囑其子曰。我死。但題其墓曰貧士李仲明之墓。其三死題神道仲明儔。貧士當今更有疇。貧固士常貧士少。眞貧眞士卽名流。列子榮啓期曰。貧者。士之常。死者。人之終。其四眞貧眞士卽名流。非曰能之志欲求。芻豢金貂多愧色。右軍誓墓有前修。王羲之稱病去郡。于父母墓前自誓曰。自今以後。貪冒苟進。是無尊而不子也。信誓之誠。有如皦日。其五右軍誓墓有前修。何况時情任去留。贏得閑身無外事。好將餘日簡編抽。</text>
<title>冬夜卽事。二首。</title>,<text>擁階敗葉雨聲多。門掩燈寒夜幾何。人自農塲渾說歉。吏過村里已催科。哥窰罏取沈香爇。風字硏開古墨磨。一榻從容淸不寐。起看天際月如梭。其二蟻酒鰲漿野味多。子姑言鬼我言何。家書喜見初三信。貝葉閒披第一科。休怕生前緣業苦。也勝死了姓名磨。任他竊竊蕉隍訟。列子。鄭人有薪於野者。擊鹿而藏諸隍中。覆之以蕉。俄而遺其所藏之處。遂以爲夢。順途而歌其事。聞者用其言取之。薪者敀其夜眞夢藏之之處。又夢得之之主。按所夢而尋得之。遂訟而爭之。士師令二分之。 夢裡年華去若梭。</text>
<title>與李生訪柳下村。</title>,<text>柴柵板扉柳下村。鄰翁支杖晩推門。閒閒夕陌牛眠足。曲曲雲蹊犬吠喧。花落何須祈富貴。南史范縝傳。子良精信釋敎。而縝盛稱無佛。子良問曰。如不信因果。何得富貴貧賤。縝曰。人生如樹花同發。隨風而墮。有拂簾幌。墜于茵席之上者。有關籬墻落于糞溷之中者。貴賤雖復殊途。因果竟在何處。 人生莫快脫籠樊。一聲淸磬回頭望。對岸吾廬繞小垣。</text>
<title>蚤冬 二首</title>,<text>豫字豳詩蔽。七月一篇。一言以蔽之曰。豫出詩䟽。 生涯陸事勞。九疑之南陸事寡而水事衆出淮南子 菁葅藏雪窖。槲葉拾霜臯。閱劫饒心計。歸田作老饕。顔之推云。眉毫不如耳毫。耳毫不如項絛。項絛不如老饕。言老人壽相。莫過於善飮食。 朝來風信急。關戶問松濤。其二晩飰知當肉。慵眠奈損神。事皆前輩畏。詩怕後生嗔。小雪寒舂韻。北風落木身。擁爐多遠慮。憂道不憂貧。</text>
<title>自歎</title>,<text>久識浮名誤。猶思後世傳。鉛丹成筆塚。唐長沙僧懷素好書。棄筆堆積。埋於山下。號曰筆塚。 堅白捴漁筌。謾爾勞三紀。不曾直一錢。室人交謫我。文字惡因緣。</text>
<title>檳榔</title>,<text>藥隨身嚼不竆。檳榔功效莫吾通。行人北去須沽取。正値燕都舶趠風。吳中梅雨旣過。淸風彌旬。吳人謂之舶趠風。</text>
<title>戱答成都小妓</title>,<text>莫作浮萍逐水移。多情蒙叟柳枝詞。首句。卽錢牧齋柳枝詞。 遺鞭釘畫人如海。長安倡女李娃憑。一雙鬟立。妖姿絶代。榮陽公子過之。乃詐遺鞭于地。停驂屢眄。因與目成。顧長康甞悅一女。挑之不從。乃啚其形于壁。以棘針釘心。女遂從之。 肎待尋春去較遲。杜牧之遊湖州。與一女有約。期以十年。比至已十四年。女已適人。杜悵然賦詩曰。自是尋春去較遲。不須惆悵怨芳時。</text>
<title>雜興 五首</title>,<text>曠野黃雲收。水田白鷺立。樵歌何處聞。山遠風聲急。其二村女鳴梭趣。園丁蓄旨忙。先生自隱几。客至偶談長。其三洞天何窈窕。雲水不勝淸。終日無喧事。黃雞上屋鳴。其四山腰紆石磴。忽聽叱牛頻。十斛門前粟。吾兄念吾貧。其五午夜淸無寐。西峰月欲傾。隨凮千萬樹。古木獨崢嶸。</text>
<title>和邵靑門田居。八首。</title>,<text>五十餘幾歲。平生判頭顱。默數天下事。件件勝人無。力耕能孝悌。不如上農夫。居貨句奇贏。不如善賈流。叶。 拖繩牧牛羊。擔柴供庖厨。田居今半載。一任二三奴。蝸廬坐讎夷。大小都糊塗。但知信天命。人中亦鷀鸕。鷀鸕。一名信天翁。其二閏歲知寒早。貧士對襟衣。等身書堪披。向陽牖暫開。叶○朱子詩。今朝竹牖向陽開。 獨有農馬知。鉤深與硏幾。欲說文章妙。無結不成輝。所以兪汝言。皷掌笑人非。明儒兪汝言。讀一名士文。皷掌笑曰。此文無黃。盖以文之傳後世者。必有物結聚。如牛之有黃也。其三田居諳物情。物情一何凋。量畒出租稅。計夫輸傭調。糴令嚴於霜。追呼急如飊。終歲服勤力。竟也甔石枵。古有買茶客。三五兩部消。怒投諒非激。農商同此嗸。有客以半銖買麁茶一籠。籠稅工部。茶稅戶部。公私之費。視價浮五之三。客怒而投諸江。 終然無可業。無業亦難聊。其四世皆我自我。智士猶此尤。誰欲物相物。昆虫渾一漚。我則異於是。薄責躬自修。論語。躬自厚而薄責於人。則遠怨矣。 君子與小人。天人豈二儔。歸田多妙悟。莊生語何渝。莊子云。天之小人。人之君子。人之君子。天之小人。其五屠蘓月初上。排燭乙箋䟽。隣人多厚意。卜夜成一醵。墟里木客逢。塲市酒禁除。抵掌爭然疑。津津饒閒語。客去徙𤗉立。星河淨百慮。其六晩喜談禪悅。此生悟風輪。佛說。大地依水輪。水輪依風輪。風輪依空輪。 根塵蒙幾年。水月如匹練。境寂心愈寂。不怕空華現。簷角一聲磬。依然祇樹院。般若佛毋論。法華實相衍。終須抽鍵扃。循元又旋見。佛說。反其見以見性曰旋見。不循塵而循根曰循元。 天心憐我竆。許開路一線。其七自爲明臯隱。事事愜幽襟。溝塍如畫井。桑麻藹交陰。巒回必有村。曲曲人烟沉。役車幸早休。阡陌相參尋。農占云多術。不須看畢參。臈瑞徵雪候。楓色問霜林。紛紛休告語。明年可知今。其八年光何奔駛。日行已北陸。野濶因滌塲。山峭知落木。寂寂重門掩。至理推倚伏。蠻觸闘蝸角。焦明捿蚊目。窄窄人間世。吾生眉幾蹙。苟然無飢渴。焉用較耕祿。得此伊誰恩。隕結華封祝。</text>
<title>金陵道中</title>,<text>籃輿肩出帶鋤羣。石磴紆回夾古墳。壬子冬令初下雪。金陵山色半沉雲。路人尙說朝廷事。丞相新縻謫籍云。病枕吾兄應久佇。疾駈愼莫歎勞勤。</text>
<title>李生以貧病爲憂。詩以寬之。</title>,<text>果瓜癰痔說。子厚不平鳴。睡國堪終老。睡國。出列子。 多生浪好名。雪峯朝睍露。氷筯夜寒成。開元天寶遺事。冬至日大雪。因寒所結簷溜。皆爲氷條。妃子敲下看玩。帝問何物。妃子笑對以氷筯。 貧病君休怨。途竆却轉程。</text>
<title>山齋雜詩。八首。</title>,<text>儒餙其身佛治心。香山居士道根深。坡翁願學吾同願。倘許卄年作醉唫。香山休官居二十年。自號醉唫先生。其二文章富貴互畸勝。造化平分不兩能。百歲無多千載久。天心愛我使人憎。其三門無剝啄擁罏烟。啞啞歸烏聞遠天。密理細心因境寂。透𤗉新偈白雲禪。白雲禪師蠅子透𤗉偈曰。爲愛尋光紙上鑽。不能透處幾多難。忽然撞着來時路。始覺平生被眼瞞。其四竹竿布袋早抽躬。梅聖兪晩年。與修唐史。初受敕。語其妻曰。吾之修史。如猢猻入布袋。妻應曰。君之仕宦。何異鮎魚上竹竿。 一榻啚書歲欲竆。鄕里小兒猶洛戱。紙鳶朝日倚霜風。其五人嫌白髮我無嫌。白髮仍將智思添。煑粥烹茶須一辦。朝來對鏡賀新髯。其六園客腰柯伐木去。村婆頂甕汲泉歸。也應指點房中叟。終夕咿唔底事希。其七急就 急就章。卽小兒初學之書。 諷來揭已高。牡丹何月竟滔滔。山東人。刻金石錄。不知八月之爲壯月。而玄黓歲壯月朔。改作牡丹朔。 糞丸兒雹終歸幻。寄語諸家莫謾勞。其七風燈雪屋澹山村。半畒方塘月一痕。分付兒童門莫掩。近隣客有夜來言。其九靑白不形眼底空。恩牛怨李久瞢瞢。而今幸脫風波地。信誓朝朝作老農。其八碑誌救貧計太踈。馬王善謔亦嗟余。唐王仲舒。與馬逢友善。每責逢云。貧不可堪。何不尋碑誌相救。逢笑曰。適見人家。走馬呼醫。立可待也。 東方風俗文章賤。束帛都歸宰相居。</text>
<title>次紇骨城玉佩詩韻。</title>,<text>成都民鋤耕于紇骨城古址。得一小玉珮方寸許。前刻雲物塔橋。極精工。後刻一詩曰。綠莎白石滿河洲。渺渺平沙帶淺流。紅樹靑山無路入。行春橋畔覔漁舟。下刻小章曰子剛。雖未知時代高下。而盖古蹟也。成士執，柳惠風。皆來見之。以爲元人詩畵。未知信否。遂次其韻。以備詩話。千年故國在西洲。雉礎依俙繞沸流。活畵名詩灰劫出。汲人冢簡晉人舟。汲郡人發冢。得科斗竹簡晉人於大航頭。得書逸篇。</text>
<title>冬夜</title>,<text>冬夜無眠到月高。雁羣叫過葉聲颾。龍涎燒罷團靑縷。魚眼沸來老白毫。茶經。凡候湯。有三沸。如魚眼微有聲。爲一沸。四向如涌泉連珠。爲二沸。騰波皷浪爲三沸。則湯老矣。白毫。茶名。 麥仰稻垂看物性。東坡詩。稻垂麥仰陰陽足。 棘鉤松直任他操。歸田半載多新得。破甕貯書謾學陶。陶九成著輟耕錄。摘葉爲紙。貯破甕埋樹下。十年而後出之。</text>
<title>病臥 二首</title>,<text>世間出世間。知不倂因緣。出世吾今病。鼎罏問樂天。白樂天作廬山艸堂。盖欲燒丹也。欲成而爐鼎敗。明日忠州刺史除書到。東坡論此事。以爲世間出世間不兩立。其二甕虀與料錢。富有均三百。二者吾皆貧。怕爲神所獲。王壯元未第時。醉墜汴河。爲水神扶出曰。若死於此。三百千料錢。何處消破。時有久不第者。聞之。陽醉墜河。水神亦扶出。其人大喜曰。吾有料錢。幾何。神曰。吾不知也。但三百甕黃虀。無處消破。</text>
<title>病枕呼兒。汲泉煎茶。</title>,<text>雪乳松風取次成。病中茗飮覺肌淸。盧公七椀言何侈。盧公茶論。一椀喉吻潤。二椀破孤悶。三椀搜枯腸。惟有文字五千卷。四椀發輕汗。平生不平事。向毛孔散。五椀肌骨淸。六椀通仙靈。七椀喫不得也。惟覺兩腋習習輕風生。 坡老一甌願足盈。東坡煎茶詩。但願一甌常及睡足日高時。 爐記火籤無待候。火候也。 兒工水劑有餘衡。山居忘肉非緣乏。烹點 烹烹茶點點茶 年來收效並。</text>
<title>山中四益 四首</title>,<text>松環丘十載養䫇龍。䫇龍。松之一名。東坡詩。春雨養䫇龍。 歲晏長期黛色封。拱把以來如許久。茯苓消息杳難逢。抱朴子。松脂入地千年爲茯苓。檜亭亭竦出衆叢間。萬卉凋零自舊顔。護得辛勤三五樹。蟠根結子滿吾山。槲春姸秋老任天時。月下喬陰雪上枝。從此山光粧點好。故家幽宅百年知。栗秋士生涯詑不貧。栗園拾子已盈囷。何如南畒終年力。未飽三餘十口身。字出董遇。冬者歲之餘。而此三餘者。三冬之謂也。</text>
<title>山中四畏。四首。</title>,<text>虎大澤深林虎豹歸。此山窈窕不扃扉。雪封以後多交跡。近日漁樵趁夕暉。蛇水艸堤邊幾度驚。訪花隨柳亦難平。程子詩。訪花隨柳過前川。龍蛇存蟄幽人利。霜後山蹊放杖行。盜東里前宵脫鼎甌。南村昨夜失農牛。民飢歲儉情堪惻。大盜不尤反汝尤。大盜字。出莊子。丐劫行丐名㝡怕他。初呼積善再鳴鑼。無端漁取村村粟。不事農商好自過。</text>
<title>和邵堯夫首尾吟。七首。</title>,<text>明臯非是愛吟詩。詩是明臯出世時。火色方騰人競速。唐岑文本謂馬周。鳶肩火色。騰上必速。恐不能久。 灰心已冷我還怡。雪催寒候羣山白。鴉集高梢一木黧。客散門扃無事事。明臯非是愛唫詩。其二明臯非是愛唫詩。詩是明臯夜坐時。四里砧聲雞犬息。三更天色月星奇。蠭窠託魄非長策。古有學逃生死法者。託魂魄於蠭窠中。鬼卒尋之不能得。 鳥道騁身㥘戚施。覔句終年猶近拙。明臯非是愛唫詩。其三明臯非是愛唫詩。詩是明臯杖策時。遠樹煙生知有事。近村人出問何之。當籬捆屨農風古。帶月索綯豳俗移。翁老歸田何所業。明臯非是愛唫詩。其四明臯非是愛唫詩。詩是明臯睡足時。夢過邯鄲都幻妄。神遊蒲塞悟慈悲。伊蒲塞。卽優婆塞佛地也。 鳥來雲去天機足。水寂山空日影遲。看厭史書披韻坐。明臯非是愛唫詩。其五明臯非是愛唫詩。詩是明臯食已時。夕照僧歸催擧趾。風枝鵲徙謾勞噫。山中談世須浮白。魏文侯觸政不如令者。浮以大白。 廢後思榮若染緇。偶引麯生肩自聳。集異記。朝官數人詣葉法善。座上思酒。忽有人叩門稱麯。秀才論難蠭起。葉疑其妖。以劒擊之。化爲酒壺。坐客飮之撫甁曰。麯生風味不可忘。 明臯非是愛唫詩。其六明臯非是愛唫詩。詩是明臯壹欝時。甚事干渠牀滿笏。唐崔琳每歲時。宴於家。設一榻以置笏。 上天監女舌如箕。筌魚兩忘吾何損。病藥雙無壽可知。傳燈錄。亦無藥亦無病。正是眞如靈覺性。 剩借竆居成不朽。明臯非是愛唫詩。其七明臯非是愛唫詩。詩是明臯靜默時。名物棼棼誰到底。箋䟽穰穰少抽奇。靑黏漆葉前方暗。樊河從華佗求不老方。佗以漆葉靑黏散與之。 白酒黃雞野味知。猶耻啞羊時發歎。明臯非是愛唫詩。</text>
<title>閒居 四首</title>,<text>盤谷村前土沃。曺溪洞口泉香。婆羅門智樂南遊。至曺溪口。匊水聞香云。此必勝地。可建道塲。於是有南華寺。 村靜偏知日永。洞深不怕風狂。其二牛羊下括知夕。鳥雀來喧問朝。無客常忘巾櫛。有書不窘詩料。其三松雪無風自墜。山禽底事羣去。機心久已吾忘。物性任他色擧。論語。色斯擧矣。翔而後集。其四樵老田夫結社。漁欄蟹舍爲隣。叫過鴻雁何意。暝立鸕鷀可親。</text>
<title>洞中古蹟。三首。</title>,<text>廣明寺 柳下村上麓。有地突兀。舊傳。前朝廣明寺基。洞名廣明。亦以此云。東麓雲根似狹斜。勝朝釋氏此爲家。經聲梵唄今何去。尙有當年薝蔔花。維摩經云。如人入薝蔔林。惟齅薝蔔香。不齅餘香。薝蔔。卽山菊花。忠孝門 廣明寺舊基之左。有本朝金氏忠孝㫌門。孰非人子盡人臣。衛聖衛親卓立身。行過吾村誰不式。煌煌棹楔耀竆塵。石彌勒 臯之後洞耕田人。得石彌勒一坐。仍奉山足金莎。上覆以楚茨。使避風雨。幾載法相埋地輪。田夫具眼發畦畛。傳燈錄。丹霞禪師。遇一僧於山下。問僧什麽處宿。云山下宿。什麽處飯。云山下飯。師曰。將飯與闇黎喫底人。還具眼者也。 多生宿業吾今老。願力終須奉佛茵。</text>
<title>松楸屛伏之中。忽蒙歲饌歲畫恩賜。</title>,<text>珍包十襲自天宮。屛野微臣記聖聡。名果美魚山海錯。祥獜瑞鳳畫圖中。歲畵四幅。分寫四靈。 平生曷有涓埃報。尺寸都歸造化功。門薄雙懸仍正席。村人欣覩歲時風。</text>
<title>癸丑春望</title>,<text>前堤柳色望初新。百卉猶冬已占春。張緖風流今不見。齊武帝植柳前殿。常愛之曰。風流可愛。似張緖少年時。 亭亭車盖少方人。其二村女羣歸挑菜渚。東坡詩。水生挑菜渚。 靈禽分占結巢枝。紛紛各有謀生事。無事閒翁覺日遲。其三鴻去燕來正値辰。晷添更短睡常貧。今年春事應饒眼。四陌新栽萬樹榛。</text>
<title>田家卽事</title>,<text>風風雨雨奈吾竆。筦子云。吾不能以春風風人。夏雨雨人。吾竆必矣。 春入田家野事豊。藥圃新䟽前臈雪。綿畦初除去年叢。輟耕篇續憑誰讀。種樹書披問僕通。百慮終然經歷驗。倦爲休道我心蓬。</text>
<title>樂樂寮獨吟 二首</title>,<text>僻村永日寂無喧。雞啄空庭犬卧門。艶雪初消開水鑑。韋應物詩。淸詩舞艶雪。孤抱瑩玄氷。朱子詩。半畒方塘一鑑開。 條風徐拂起花魂。幽憂終老吾知命。晩計歸田亦畏言。虫臂鼠肝聊任爾。逝將耕鑿報君恩。其二君恩欲數淚先垂。保抱携持父母慈。國有三朋爭伺釁。身經百劫竟無危。論人每許襟懷濶。艱食頻沾藥貽。小艸存心猶報德。此生何日少酬知。</text>
<title>隣人憂余絶糧。詩以自寬。二首。</title>,<text>欲待山資足。南史王秀之云。吾山資已足。豈可久留妨賢路。 歸山定幾人。畒收支半歲。畦摘了三春。花鳥紛如許。雲烟詑不貧。今年農候吉。會見麥盈囷。其二肎怕劉君至。吾無諛墓金。唐書。劉叉持韓愈金幾斤去曰。此諛墓中人得爾。不若與劉君爲壽。 汲泉茶一啜。肴菜酒三斟。渾里愁懸磬。竆廬獨抱琴。休嗟生計拙。毛雨識天心。蜀人以細雨爲毛雨。春多細雨則糓登。</text>
<title>登樓</title>,<text>一年春事半。今日上層樓。柳罨籠靑盖。花熏鋪絳幬。叉頭人語細。溪曲鷺眠幽。鍼水應無遠。稻初生時。雨下水生。謂之稻鍼水。東坡詩。鍼水聞好語。 漁夫理釣鉤。</text>
<title>人間世</title>,<text>不盡人間世。吾生閱歷艱。刹那餘四十。強半老譏訕。攝念空花見。演乘聚石頑。從今無競地。魚鳥去來閒。</text>
<title>碧紺珠歌。</title>,<text>余記性遲鈍。讀書不十過。不能誦。誦亦不能久不忘。故一遇考古鏡。今之事。須黃嬭以自提撕。然人生則有四方之志。豈鹿豕也哉而常聚乎。卽行旅往來。竆鄕瑟居。傍無書簏。茫然靡所徵信。則將聖作性。王守溪作性說。引孔子語。心之神明謂之性。而原文非。性卽聖。幻壯月爲牡丹。亦其勢之不容免。夫張橫渠之妙契疾書。陶九成之摘葉貯甕。皆所以資手筆代腹笥也。前輩尙然。况余之遲鈍善忘乎。乃自四十以後。凡有看讀。必雜記其可考鏡者。積數年。稍加銓次。分門類書。名之曰碧紺珠。取張說記事珠之義也。有珠有珠非珠珠。不産滄海産剡溪。剡溪多藤剝皮爲紙。古人詩。溪藤熟搗淨涓涓。 結繩邈矣編簡勞。創紙侯倫漢史題。漢蔡倫始造紙。時人稱蔡侯紙。 漁網布絲沿革在。龜文穀浪巧思齊。倫始擣故漁網爲紙。名曰網紙。後人以生布爲紙。絲綖如故麻。名麻紙。其後又以樹木皮爲紙。名穀紙。 誰把徑寸誇爲寶。且使照乘能古稽。張公所得珠中眞。碧紺其色通靈犀。我珠亦一張公珠。千箱萬軸恣取携。平滑文砥鑑映物。紙。砥也。謂平滑如砥石。 匹練秋水光燭藜。聡明愈進四十後。正叔當年何珠齎。伊川四十以後。記性愈進。 思引建言應不倦。求據前事尋有蹊。經傳子史啜英遍。施及百家與齊諧。叶。 多聞記持佛莫譏。治藝治心工自睽。佛語云。多聞記持。歷劫辛勤者。終不能修證。 輪王䯻寶問幾顆。佛語云。輪王有䯻裡之珠。 蛟人室藏還如泥。良田益友豈善喩。古人以良田益友。比書籍之功用。 言乃功用珠亦低。丹鉛舊目得無氄。楊愼有丹鉛捴錄。 日知新例猶未犂。顧炎武有日知錄。 晴𤗉摒擋六年篋。州次部居圓一奎。</text>
<title>遣春書事</title>,<text>春光入律月行天。佛氏如如我實然。佛語。如春入律。如月行空。 桃嫁杏楂紅白粲。薺生茶圃碧藍連。雨師富有頻膏瀉。東坡詩。天公眞富有。乳膏瀉黃壤。 農耦力勤不節愆。已矣吾生今老大。初心日負學儒禪。</text>
<title>讀東坡與歐陽叔弼誦淵明事詩。有感于懷。遂步其韻。</title>,<text>陶令之彭澤。玩世非求足。始發絃歌說。寧未揣終辱。淵明謂友曰。聊欲絃歌以爲三逕資。可乎。執事者聞之。白以爲彭澤令。淵明嘆曰。吾不能爲五斗米折腰小兒。 曠達要大隱。涇渭在幽獨。當時幾輩人。容他空洞腹。王䆃指周覬腹曰。此中何所有。覬曰。此中空洞無物。足容卿輩數百人。 糞土與臭腐。或問殷浩。將莅官而夢棺。將得財而夢糞。何也。浩曰。官本臭腐。財本糞土。 堪唾豈堪欲。歸去辭一闋。勝似金百斛。回笑猉獜楦。楊烱呼朝士爲猉獜。楦或問之曰。弄假猉獜者。修餙其形。覆之驢上。宛然異物。及去其皮。還是驢耳。 不啻塵視玉。周子通書。銖視軒冕。塵視金玉。 吾亦慕陶者。追來思反躅。</text>
<title>聞景博與有本有榘作古文會。每五日必得一篇。喜而不寐。</title>,<text>六經無文法。三代無文人。文人與文法。知皆後世言。叶。 西京斯爲盛。虛車紛餙輪。所以楊子雲。笑他繡鞶巾。楊子。今之學者。非獨爲之華藻。又從而繡其鞶帨。 雖然古之道。自此有專門。叶。 騈儷降六朝。官㨾生一倫。於焉分古今。學者岐筏津。間氣諒爲傑。眞脉不終湮。倡起八代衰。韓子是先民。匠心何獨苦。軆裁務去陳。韓子云。文章無他術。惟陳言之務去。 歐蘓仍躅繼。篇句俱法存。叶。 斬斬繩墨整。歷歷蹊徑新。神變出其間。平地忽嶙峋。曾點瑟方希。化人酒欲醇。玆境至難得。得之非呫呻。下鄶吾無譏。壇墠日詵詵。贋鼎誇商彜。糞丸擬隋珍。瓦釜脚折鐺。十指亦屈伸。何曾見一人。尙志嘐嘐然。叶。 奇者還棘喉。才者但膏唇。豪僕反主翁。悵望靡所因。學古文者。縱不得抗衡古人。亦當爲其子孫。不當爲奴僕。比如豪僕失主人。悵望靡所之。子孫則雖歷世久。必有肖其父祖處。此出錢虞山語。 矧伊偏壤俗。竊竊多畦畛。席上皆腐儒。柱下求同塵。竆老帖括輩。陋矣不須嗔。藝圃吾遊早。鬢髮將成銀。寧解相馬法。古語云。知九方臯相馬法然後。可以觀人文章。 粗窺作家樊。叶。 斯文誠近古。胡越如戚親。拭眸顧邦族。庶見周伯仁。賁嵩見周覬曰。汝穎固多奇士。自頃雅道陵遲。今復見周伯仁。將振起舊風。淸我邦族。 竆廬披家信。何事㝡喜聞。叶。 一門三子弟。吃吃程課分。叶。 文人豈天人。爲之在我身。味來能忘肉。誰哉惡厲緡。知汝才足企。把書首頻肯。叶。 人間萬事樂。孰如文章眞。千秋猶在後。一讀卽現前。叶○現前變遷。刹那不停。卽佛家語。 一讀復一讀。勝似聆七均。文章然有道。開闔貴渾天。叶。 愼毋煩攬採。愼毋巧縫紉。雲滃要必雨。陽透自成春。無意於爲文。其文乃彬彬。</text>
<title>明臯雜詠 十八首</title>,<text>終朝毛雨細無聲。隔樹頻聽布穀鳴。香麯醱醅荷出沼。碧筩何必待三庚。魏正始中。鄭公愨於三伏之際。避暑於使君林。取大荷葉盛酒。以簪刺。令與柄通。屈莖上。輪囷如象鼻。傳翕之。名爲碧筩。歷下皆效之。其二春渠曲折導三丫。西陌東阡水滿窪。儂在田家何所事。漫吟詩句淡生涯。裵度守東洛。夜宴半酣。索聯句。元白有得色。度爲破題。次至楊汝士曰。昔日蘭亭無艶質。此時金谷有高人。居易知不能加。遽裂之曰。笙歌鼎沸。莫作冷澹生涯。其三綠浪紅芬問幾時。偏憐喬木日繁枝。枝枝葉葉無竆事。看取明臯老檜知。其四明臯雲水不勝淸。井落蕭踈掩柴荊。楊柳堤邊農路在。夕陽饁婦餉春耕。其五爲郡營私笑阮令。晉書阮裕云。吾少無宦情。兼拙於人間。旣不能躬耕自活。必有所資。故曲躬二郡。豈以聘能。私計故耳。 無錢耽酒歎盧生。盧仝詩。天下薄夫苦耽酒。玉川先生也耽酒。薄夫有錢恣長樂。先生無酒養澹泊。 如今晩悟桑門訣。香色根塵掃地淸。其六男昏已畢女將歸。我亦坡翁俗累微。東坡詩。男昏已畢女將歸。累盡身輕志莫違。 獨有文章餘癖在。劌心近日損糠肥。漢書。陳平長大美色。或問何食而肥。其嫂曰。亦食糠覈耳。其七靑熒燈火到三更。抖數前塵意未平。自少多言今半世。不才何故冒虗名。其八欲息風波須奉身。歸山以後更無嗔。休言僻里誰從我。十室猶多好事人。漢書。楊䧺贊。時有好事者。載酒肴從䧺學。其九接果培蔬事事幽。東坡詩。接果移花看補籬。 山林經濟足排愁。葉開子結無量利。勝似紅塵十載遊。其十山容水色鴨頭靑。一雨前宵物物醒。惜去迎來人便老。休將得失較餘齡。其十一桃花水上鱖魚肥。九洲記。正月解凍水。二月白蘋水。三月桃花水。 擺釣前川取適歸。三澨五溪司命者。無心無跡問何機。其十一庖厨性命走山林。猶把殘篇日繹尋。匝歲晩工如許富。六朝古事已瞭心。時。余看六朝史垂畢。其十二口安粗糲軆安窠。蟻適蝸休我亦他。柳子厚乞巧文。蟻適于垤。蝸休于殼。 誤計隨人曾出世。年來華髮半風波。其十三晩着春衫病怯寒。出門已見麥如竿。今年風雨無愆節。一日何憂得兩餐。其十四百花開盡綠陰亭。一壑粧深外事冥。社櫟非才終保性。池魚無妄不憂丁。風俗通有池仲魚者。城門失火燒死。故諺云。城門失火。殃及池魚。其十五十載無端棄耦耕。歸來社友笑相迎。中間榮辱何須說。還我不妨遠志名。出則小草。處則遠志。卽晉郝參軍嘲謝太傅語。其十六飛絮千條作小霏。遊絲百尺映晴暉。須臾欲雨東風急。會事天翁弄化機。朱子與陳同甫書。狂風吹倒亭子。却是天翁會事發。其十七才不及人畵不工。徒然癡絶一山翁。晉顧愷之。時稱三絶。才絶。畵絶。癡絶。 山翁癡絶庸何害。秪恐出門遇溺公。桓玄以一柳葉。紿愷之曰。此蟬所翳葉。取以自蔽。人不見己。愷之喜。引葉自蔽。玄就溺之。信其不見己。甚以爲珍。其十九學煮糝羹豈足誇。陸放翁詩。歸來更欲誇妻子。學煮雲堂芋糝羹。 寧煨僧飯亦堪嗟。錢牧齋云。多生習氣。一往粗浮。自今以往。生生世世。長鈍長愚。寧可向折脚鐺邊。擔柴煨飯作啞羊僧。 人竆要識西銘義。憂戚玉成晩節誇。其十八莫恠胷懷抵死寬。多生閱歷習成安。而今所得非難耐。何似泥塗巧刺鑽。</text>
<title>讀陸放翁集。有成都昇仙橋。遇風雨大至。憇小店詩一首。因憶昨年是月舟訪佛窟。由巴涯歸到昇仙橋下。遇風雨大至。憇小店。一如放翁事。遂次其韻以識之。</title>,<text>往事前塵捴劫灰。昨年是月興悠哉。苔深佛窟携筇至。灘急巴涯放棹來。歌罷酒闌風忽怒。花飛絮落雨翻催。昇仙橋畔仍停盖。先我陸公一夢開。</text>
<title>初夏獨吟 二首</title>,<text>艸屩簑衣滿四坪。村南村北室如傾。鸎啼柳樾留春色。鵲語松簷報晩晴。天與耐竆愁不解。人知忘世謗漸平。楞嚴卷盡香烟了。怕走睡魔幾失明。阿那律陀。多樂睡眠。如來訶云。咄咄胡爲睡。螺螄蚌蛤類。一睡一千年。不聞佛名字。那律於是徹曉不眠。失其雙明。其二麥穗稻針一色靑。綿山碧幬下連坰。午鷄鳴罷村仍寂。晩饁歸遲戶不扃。虗了半生勞柴柵。莊生以紳笏爲柴柵。 尙多閑日卧雲汀。胷中底事排難遣。文苑佳傳發聞馨。聲發聞惟馨字。出尙書。</text>
<title>醉後口呼</title>,<text>須看賢愚一綠苔。中年歲月倍相催。平生稽古蒙何力。人世修今苦不諧。晉祁嘉。字孔賓。少淸貧好學。年二十餘。忽夜𤗉中有聲。呼曰祁孔賓祁孔賓。隱去來隱去來。修餙今世。甚苦不可諧。所得未毛銖。所喪如山崖。 稻秧刺水秋先覘。蓮葉浮錢露作瓌。沽酒前村成小醉。餘光足了任他猜。</text>
<title>次放翁陶山道中韻 幷序</title>,<text>陸放翁甞自雲門之陶山。肩輿者失道。行亂山中。有茅舍小塘極幽邃。求見主人不可。意其爲隱者也。悵然而歸。賦詩識之。余所居明臯山庄。有茅舍。有小塘。樹陰綿亘四麓。亦極幽邃之趣。使放翁到此。將以余爲隱者而求見余乎。余聞大隱之隱。隱不絶俗。余而遇放翁者。南阡北陌。恣其來僦。芒鞵竹杖。日與之談古今而不厭也。平朝飯罷起廵堂。蔬圃荷塘路不荒。滿麓輕莎三寸碧。夾堤弱柳十分黃。人鋤麥壠無喧事。鳥落花房聞異香。身隱豈須揮客至。歸歟吾黨願連墻。</text>
<title>樓上閱史</title>,<text>山翠雲深繞小庄。主人無事閱芸箱。麥秋天氣分朝晝。蚕月女工倂饁桑。已識方頭難媚俗。陸魯望詩。頭方不解王門事。盖頭尖則善鑽刺。方頭則不能。故唐人語不能圓活轉變者曰方頭。 自甘傲骨合穪狂。餘年誠得饒雞黍。老死不求出此疆。</text>
<title>病中午夜獨起。四首。</title>,<text>山靑水白月如銀。午夜微風起病呻。數朶荷花嗅香遍。汲泉烹茗自惺神。其二鼾息交喧病獨醒。鳥驚密葉露斯零。塵襟萬斛今宵盡。四十年來悟性靈。其三延康何劫又開皇。道家穪劫數。有延康龍漢赤明開皇之屬。 九府三元語太荒。道家。有三元九府百二十官。一切諸神。咸使統屬。 却被人心同惡死。小甞大試至君王。其四萬事還他只自然。佛語云。明還日輪。暗還黑月。通還戶牖。壅還墻宇。緣還分別。頑虛還空。欝𡋯還塵。淸明還霽。 筌蹄經律密觀玄。佛道初入中國。以經論律爲三藏。厥後達摩西來。以三藏爲筌蹄。而直指人心。俾之見性。 形骸外物何常有。尊我靈珠照大千。大千世界。亦出佛家語。</text>
<title>次伯氏靜居韻。二首。</title>,<text>言箒忘苕幾十年。古有一比丘。鈍根無多聞。性佛令誦苕箒二字。朝夕誦之。言苕則忘箒。言箒則忘苕。每自剋責。繫念不休。忽一日能言曰苕箒。於此大悟。得無礙下中。 鈍根從古木人然。陳翁閉戶終收放。陳烈先生苦無記性。一日讀孟子求其放心。忽悟曰。心不曾收。如何記得。遂閉戶靜坐。不讀書百餘日。以收放心。自是一覽無遺。 詹老下梯却透玄。詹阜民下樓梯。忽有所悟。其二香燈貝葉送殘年。三種幻心漸豁然。眞空寺老僧謂鄺子元曰。佛家所謂幻心有三。或追憶數十年前榮辱恩讐悲歡離合。此過去幻心也。或事到眼前。畏首畏尾。三番四復。此見在幻心也。或期望日後富貴。或期望功成名遂。告老歸田。或期望子孫登庸。以繼書香。此未來幻心也。 㝡是雞鳴風雨夜。怕他強力劫吾玄。</text>
<title>慈宮周甲誕辰。書下御製。命參班諸臣賡進。</title>,<text>六旬回瑞甲。千乘奉瑤觴。垂綍慈恩遍。娛賓法讌張。荐休綿寶曆。志喜頌宸章。海屋無疆祝。洋洋溢四方。</text>
<title>春仲朔日。蒙賜御製詩及中和尺。承命賡韻。</title>,<text>恩賚酬令節。天香繞數重。星麗儀羡璧。周禮。羡璧以爲度。雲藻發洪鍾。和樂須彜器。敷文驗禮容。知應同度日。珍賜及夔龍。</text>
<title>皇壇親享日。書下御製。命陪祭諸臣及抄啓諸臣賡進。</title>,<text>九級壇高享祀親。苑花猶帶大明春。大報壇花名。有大明紅。 休言何地春秋讀。怳覩塗山玉帛陳。四海同悲尖頂帽。尖頂帽。見史外夷傳。 一邦依舊折風巾。朱絃唱罷餘誠在。雲漢昭回故事遵。</text>
<title>承命校閱御定大學類義訖。與參校諸君子。分韻識榮。</title>,<text>經綸義理兩難全。千載眞丘 眞德秀，丘濬 匹美傳。斯道在人寧墜地。宸心曠感獨呫鉛。金鎔玉琢勞宵旰。州次部居積歲年。今日所蒙稽古力。題名勝事付詩篇。</text>
<title>昔歲己未。先王考文敏公。以副价留灣。次從曾王父恭肅公韻。題詩凝香堂。後己丑。先仲父忠文公。以灣尹。續次其韻。今歲己未周甲。余又以副价。過住此堂。感舊步揭。</title>,<text>閱甲詩留壁。追先淚漬甁。門闌光絶徼。㫌節感離亭。暮渡秋江白。遙程塞雨靑。不遑專對責。念念醉頻醒。</text>
<title>九連城</title>,<text>九連城址捴迷津。水志山經說夢頻。曷甸古墟自有地。淸一統志。誤以我國曷甸九城。指爲九連城。 鎭江遺蹟此爲眞。明鎭江府。卽九連城。 山如彎抱平原足。川似帶紆石磴因。時遇旗人憑軾語。雲南消息苦難賓。雲南艸冦。久未討平。</text>
<title>瀋陽 七首</title>,<text>遼野中間有瀋陽。靑州古域挹婁鄕。物無不有人如海。十字街頭去不忙。其二鍾皷樓高四市低。金光繡色爛盈睇。紛紛揖引如相識。唱喏歸來日已西。其三朝鮮館下久徘徊。爲滌煩襟倒小盃。聖祖當年經歷險。秪今志士掩蘭臺。瀋陽朝鮮館。卽我孝廟朝質留舊邸。其四外攘門出路如衡。我有三仁此地成。底事東方穪禮義。袒明二字日星爭。淸開國方畧曰。太宗諭令縛送首謀敗盟二三臣。朝鮮言㙜諫洪翼漢。校理尹集。修撰吳達濟。曾陳䟽斥和。幷解送盛京。命誅于市。以正其倡義袒明之罪。其五文物威儀視冠裳。不須彊弱繫戎裝。如今駕馭饒長策。鉗得英雄石刻煌。淸初。遺民不樂夷服。則許以取次從華。及夫基業鞏固。乃立石碑於盛京文廟前。戒子孫以固守國俗。其六實勝何寺訪逶迤。玉璽金經古蹟奇。天聡九年。元裔察哈爾林丹之母。以白駝載金佛金字經傳國璽。至此駝臥不起。遂建樓云。 四堡失謀那足問。明末。汪道昆李成梁獻議。建四堡。爲遼瀋外藩。旋以地孤懸難守棄之。熊廷弼爭之不得。 二陵佳氣望如台。瀋陽東北天柱山。有太祖福陵。西北隆業山。有太宗昭陵。其七山河襟帶且無論。城市佳麗不必言。百事可能難一着。通都風俗尙渾渾。</text>
<title>己未秋夕。自廣寧發向閭陽驛。是年正月。伯氏判書公已捐舘矣。感懷有吟。</title>,<text>醫閭山色望中靑。夾右長坪去不停。好把街樽酬俗節。那堪斗室送殘齡。看看市舖爭殷富。在在城池識鐍扃。昨過熱河分路處。庚年往蹟淚原鴒。庚戌。先兄判書公。以進賀副价。赴熱河。</text>
<title>山海關</title>,<text>山勢奔馳北口來。山海關北山。自古北口來。 直竆千里海門開。界分夷夏秦城遠。蹟貴邃初禹碣嵬。不盡長亭多壁壘。欲知前路問輿儓。秋風志士偏懷古。曲曲停車輒引杯。</text>
<title>奉贈寧遠知州劉松嵐 大觀。○二首。</title>,<text>艶軆陳言弊百年。紛紛壇墠捴忘筌。方臯相馬無他法。吾愛松嵐獨佶然。陳仁錫曰。劉禹錫與柳宗元書曰。端而曼。苦而腴。佶然以生。癯然以淸。論者謂此數句。嚼出柳文妙處。其二秋風傾盖古城隈。如舊交情一笑開。飽讀中原文藻富。歸程話到篆烟灰。附 和韻何人兀兀以竆年。掃盡浮華得意筌。把臂忽逢徐季海。山中艸木亦欣然。醁醽同醉白雲隈。隔水斜陽樹杪開。自古詞人具仙骨。不煩爐裡畫殘灰。自注。僕是王漁洋先生姻家。而漁洋宋錢宣靖公宅。相曾拜漁洋小眞。其仙骨酷▦宣靖云。而閣下又酷類漁洋。故云。</text>
<title>奉贈李翰林 鼎元 琉球奉使之行。</title>,<text>錦纜初開海日紅。琉球山色杳難竆。道雖遠矣皇靈仗。五乕門 在福建使行乘船之處 前舶趠風。吳中。梅雨旣過。淸風彌旬。吳人謂之舶趠風。</text>
<title>奉和松嵐見貽元韻。仍乞雅正。</title>,<text>論交萬里卽千秋。長恨春波似鴨頭。遼野征轅難再駐。山房醉筆憶曾抽。與松嵐。曾會於玉磬山房。 一年寄字憑霜信。兩地相思聽栗留。丹鉛總錄。諺云。黃栗留看我麥黃。葚黑否黃栗留黃鶯也。 閉戶著書聊復爾。識韓從古博封侯。李白上韓荊州書。天下之談士。相聚而言曰。人生不願萬戶侯。但願一識韓荊州。附 原韻鑄史鎔經問幾秋。相逢已白著書頭。吟毫欲捲寒雲去。別恨應隓碧艸抽。雁寄書來人又遠。鍾敲夢散月難留。浮生盡是違心事。擬署頭銜作醉侯。</text>
<title>正宗大王挽章。十首。</title>,<text>定鼎流虹太歲符。重輪瑞日耀天衢。璿潢綿曆洪圖永。銀印傳心聖眷紆。王道允躋巍蕩化。人文長賴繼開謨。煌煌徽烈揚竆宙。玉牒金泥詎盡摹。其二千乘無樂五旬慕。軆祖尊親動合宜。義別嫌微吾有受。道存斟酌質無疑。羣陰永掃邪詖熄。大誥明颺涕淚滋。手批辛春元輔箚。知應惇史謹書之。辛丑春。元輔袖箚。論某年義理。正廟親御雲翰以答之。其三監先政法卛由章。精一相承聖思長。日月覲瞻儀漢寢。春秋祀禴僾堯墻。躬昭節儉期回俗。運撫豐亨輒戒康。謙德竟辭徽號晉。百王高範仰彌光。其四皇王尺度運精微。揮攉神權大範圍。地紀天經扶義理。霜揫露潤擥恩威。書成獜筆昭監戒。道在龜疇総會歸。尙憶年年同德讌。猥隨臣叔侍彤闈。其五燕寢求衣夜五更。憧憧一念繫蒼生。船餔幾遣重溟度。鏹貫頻看內帑傾。澤洽幽明埋骼胔。書頒字恤育孩嬰。連年暘雨咸時若。知自中宸惕厲誠。其六煖閣平臺接近臣。聲明禮樂煥乎彬。周情孔思昭經緯。劉畧班書捴引伸。浩瀚篇章涵海瀆。淵深學術貫天人。羲文以後君師統。何幸臣身覿德親。其七紫陽夫子翼經功。尊尙宸心契合融。寤寐全書彙一統。表章斯道詔羣蒙。瓊凾江浙搜求遍。玉節幽燕信使通。灣上承綸渾似昨。更從何地效丹衷。其八憂勤頻仰彩眉凋。無疾羣情聽巷謠。天象忽驚紅日盪。帝鄕回望白雲遙。冲王黼冕臨周宁。文母簾帷御宋朝。啓佑方知詒翼烈。泰山磐石鞏宗祧。其九華城南望欝崔嵬。鳳翣龍輴蹕路開。松栢幾霑新雨露。山川長護舊池㙜。十年經始宏䂓遠。萬歲廵遊吉兆裁。最是同岡仙隧近。玉欄高處羽旄陪。其十幾載從容侍陛軒。欲書洪造淚先呑。一門頂踵誰非賜。三世簪纓共沐恩。視似家人頻降札。念勤契活輒垂存。來生矢報猶恒語。戀結難銷百死魂。</text>
