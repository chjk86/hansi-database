<title>題梁左田 鉞 書法時帆西涯詩卷後。左田是翁覃溪先生壻也。書法大有覃溪風致。</title>,<text>左田西涯卷。優入覃溪室。爲其甥舘故。頗能學法律。濃麗則具足。但少蒼而遹。覃翁眞天人。坡公生今日。平生所爲事。一與坡公匹。運會反復過。瘦銅辭匪溢。用張瘦銅覃溪像贊語。 以至相䫉末。盖癭衣領闊。坡公詩。闊領新裁。盖癭衣覃溪左項。亦有癭。 筆硯發瑞光。千燈影集一。時帆外國人。蒙古 敬爲瓣香爇。蘇門稱弟子。知伊是後佛。潭上茶陵宅。文彩尙不沫。西涯舊宅。爲今積水潭。時帆詩龕今在此。 風荷一萬柄。靑林映翠樾。靑林翠樾。姚孟長語。 十友圖中像。筍脯詩龕設。攷辨甚宏博。溪橋剖舊失。橋名。爲李廣定。時帆定爲李公橋。考訂甚博。 選日招勝流。儼然竹溪逸。時帆，兩峰，稚存，立之，定軒，雲野。 作爲西涯圖。翁公主文筆。昔登文殊會。妙旨參纖悉。惆悵半畝園。雪窓憐臥疾。余入燕時。値時帆有疾未見。半畝園。時帆號。又有雪窓課讀圖。 萬里照靑眼。夢想長交欝。異苔今同岑。緣業知有結。</text>
<title>雨中無聊。讀君京領石樓諸什。重次寄贈。</title>,<text>盡日茆堂雨。庭水宛泉漪。忽憶山中夕。扶杖綠澗厓。仙人遺丹篆。雲靄紆餘思。君詩溯眞源。天機不可追。笑彼齷齪輩。那識大雅姿。古錄藏古春。沁肺發之眉。天華本不染。空憐墨子絲。君度後人。津筏施慈悲。</text>
<title>題翁星原小影</title>,<text>端莊雜流麗。剛健含阿娜。坡公論書句。以之評君可。此圖十之七。莊健則未果。弗妨百千光。都攝牟珠顆。惟是致君來。共我一堂中。烏雲萬里夢。海濤廻天風。覃室儼侍歡。蘇筵執役同。文字聚精靈。神理合圓通。愧我慚雌甲。生辰又特別。以君家墨緣。宜君生臘雪。如何我生日。而復在六月。依然蘇與黃。君我各分一。飈輪轉大世。前夢吾夙因。笠屐存息壤。石帆叩梁津。秋虹結丹篆。吐氣蟠嶙峋。回首石幢影。與君相別於法源寺舍利石幢之下。 息息與塵塵。擧似匡廬偈。坡像涪翁拜。金石申舊約。銖縷窮海外。石銚鳴松風。琅琴答天籟。一念逾新羅。竟有何人解。</text>
<title>水聲洞雨中觀瀑。次沁雪韻。</title>,<text>入谷不數武。吼雷殷屐下。濕翠似裹身。晝行復疑夜。淨苔當舖席。圓松敵覆瓦。簷溜昔啁啾。如今聽大雅。山心正肅然。鳥雀無喧者。願將此聲歸。砭彼俗而野。夕雲忽潑墨。敎君詩意寫。</text>
<title>題趙君秋齋隴西雜咏後</title>,<text>君詩老更成。得於杜老詩。邇來所遭逢。一與杜似之。杜老夔州年。卽君隴西時。歲月耗壯心。干戈紆閒思。胷中舊儲蓄。低首向文詞。筆虹觸西天。妖氛無以爲。此體是變雅。正聲從可推。文章公平物。不以地崇卑。皇矣與旱麓。豈君才未追。世人讀君詩。讀之竟莫知。</text>
<title>送稷山使君</title>,<text>不羨渭川竹。不羨欝林石。獨羨舊白城。歷歷多古蹟。慰禮城十濟。聖居雲五色。奉先弘慶碑。遠溯黑水刻。昔聞丹篆偈。是歐陽波磔。五百年前苔。淋漓元氣積。君今此中去。墨緣儘奇特。十萬貫可纏。一片石難得。煩君傳秘諦。爲我試一拓。風雨榛荒處。顯晦有消息。吾知稷之民。擧手欣加額。仁政及此石。况復黎與赤。</text>
<title>次贈朴君戲效其體</title>,<text>滄海萬頃波。始由一勺多。日月大於地。烏兎何婆娑。北極天之蔕。衆星羅天花。地旋却不省。將奈墜空何。人生內天地。徒向夢夢過。曲木忌直影。豸性本不阿。知否儒與釋。薰蕕不同科。洙泗舊光芒。漸渝竺乾家。誰爲繪事人。素功敎後加。君才具天美。夢吸五色霞。</text>
<title>戲贈趙公禮</title>,<text>阿仲手中棊。贈君無吝色。我聞老龍子。墮胎如果核。此棊之化成。擧子所忌剋。白者兆曳白。黑者象飮墨。其象甚不吉。如章擧不食。怪君靑雲手。郞潛久偪仄。百事易成魔。六夢或爲噩。皆是棊所使。得失應自擇。又復忽減年。少者成侵斥。其害乃如此。爲君一太息。</text>
<title>子午泉</title>,<text>吾邦九州外。奇勝誰與讓。洌陽及馯域。於泉亦多狀。佛池湧異品。金屑相儕行。梁山圓寂山有佛池。一名金水窟。窟中盡是金屑。似與輞川之金屑泉相同。 靑松與一牟。文義古號。 琅城之東嶂。今淸州。 名以椒水者。所在卽一樣。靑松，文義，淸州。皆有椒水。 湯井任所記。溫陽溫井。有任元濬記。 神水甛合釀。溫井旁有神水。亦見任元濬記。 種種潮汐泉。覩歷非躗妄。鳥岾志兩穴。東人謂嶺爲岾。岾字書所無也。鳥岾在聞慶。有潮汐泉二處。或一日二至。或一日三至。謂之水推。亦方言也。 葱倉誇三漲。葱嶺倉在遂安郡。倉旁有潮泉。一日三至。 昔聞郴州水。分半冷與湯。若較於增地。卽龍岡。有湯冷二泉。似與郴州相同。 厥理竟誰長。馬靈沸甑餴。甑淵在鎭安。馬靈卽古號。縣志云大竇上通頂。水氣常餴饎如甑炊。 咸羅聚墨浪。咸羅。咸悅山名。有墨井。 酸則江陰在。江陰金川古號。有酸泉。 鹹者栗口旁。栗口殷栗古號 富寧古石幕。富寧卽古石幕郡。 資莊淸演漾。富寧有資莊潭。水極淸。冬不氷。 瀸汍隨地別。天一費巧匠。拈起諸泉理。奧妙不可暢。况復中州大。無非聞見刱。去訂子午泉。聊以博采訪。</text>
<title>聞某從市中得拙書流落者購藏之。不覺噴飯如蜂。走寫以志媿。畧敍書道。又以勉之。</title>,<text>吾書拙且陋。廿載迷路歧。未解元和脚。寧識蘭亭皮。或有人强要。拈毫先忸怩。不足博一芋。何緣贐市兒。君書妙傾城。鏡裏舞春姿。獨詣騁異才。自求有餘師。多怪嗜痂癖。仍成愛鶩癡。芝箭歸並蓄。豨苓諒不遺。自檢輒自惑。直欲詰君爲。然吾不善書。書道頗聞之。溯源該三蒼。橅眞學衆碑。平直均密間。煥乎字外奇。會稽千年跡。尙有快雪時。旁探樂毅海。遙證落水彝。而歐怪褚硏。攝之一牟尼。山海叩崇深。鸞鳳恣鞭笞。紛紛屢飜本。捫籥堪一噫。古肥與今瘦。倒行又逆施。扶起大雅輪。特竪勿字旗。行當張吾軍。以此爲質劑。</text>
<title>歸畵於紫霞。仍題。</title>,<text>我雖不知畵。亦知此畵好。蘇齋精鑑賞。烏雲帖同寶。持贈霞翁歸。其意諒密勿。歎息老鐵畵。東來初第一。星原筆鎔鐵。似若壽無量。如何須臾間。曇花儵現亡。萬里遂千古。撫畵涕忽泫。匪傷星原死。吾輩墨緣淺。</text>
<title>題神溪寺萬歲樓</title>,<text>金剛萬物觀。㝡爲名過實。其語本自誕。面目殊全失。又有好事者。拈起新萬物。其新其舊何。彼境此境一。試問判命去。所得竟何別。俄者仰視處。俯觀還不悉。若有眞境界。赤城而丹闕。當勇猛精進。亦不憚屼峍。憐彼世間人。未覩想怳惚。法眼空見欺。遮葉事痴絶。我說眞實義。靑松旁參質。知不造化初。寧有先試筆。願言崇明德。截念其愼勿。</text>
<title>西澨次韻 四首</title>,<text>江湖多奇士。席珍盡雙南。有箇西澨客。古貌又古心。文章運玄宰。拈起劈海金。琪林皆瑞卉。珠毛非俗禽。平生抱明月。三載摩華衿。可憐柯亭笛。誰辨爨下音。五色本無定。烏白而鵠黔。器車叶繩尺。委曲棄中林。但覓于勤調。寧識雲和琴。君詩出天然。靈籟響球琳。孤詣若不禁。一往情所深。時來問奇字。知君不世心。良玉同啄情。蠶絲自抽思。奈何獨自苦。靜吸而動噓。大道如靑天。還御九折車。不隨巧宦巧。但甘愚谷愚。然否鳴鶴音。聞天在九𦤎。詩證渡河象。書仿摩天鵠。但媿曹與檜。兵車不成國。廬偈覓前夢。鴻泥溯舊迹。梅花耿冬心。百卉競春曄。韶頀滿雲山。性天足邱壑。獨喜彭城妙。還有一派竹。</text>
<title>和篠齋運使徐公 淇修 夜坐聞蟲吟見憶之作</title>,<text>簷竹細凉通。池荷殘香息。遠懷忽無端。機觸者難塞。千里一緘書。鍼芥不差忒。上言復下言。廻環抵日昃。衍之鴨江波。寄以鶻山色。塞舘偏多蟲。不耐夜喞喞。湁潗笏外湊。的歷琴底逼。慆慆歎不歸。瞿瞿思其職。寧知此聲中。杓車已欹側。世間瑣細物。未有如爾極。平生磊落志。緜纏制不得。天涯與地角。愁腸並恨臆。長壽故都月。高句麗長壽王。始都平壤。 流影戀蜩翼。文章一寸心。證此管城刻。承貺文章山斗純羊穎。</text>
<title>奇趙君秀三催硯</title>,<text>萬里橐中硯。自呈文字祥。異紋斑玉帶。奇品敵香姜。其孫來證約。其意千金長。云何中塗轍。忽復示彷皇。始訝印欲刓。終疑歃如忘。懸懸屢支踵。望望幾瞳眶。未聞袖海蘇。君書當袖石而來。 虛佇爛柯王。近聞君赴雲石棊。 此心已透石。應化鸜眼蒼。此身儻石壽。下探赤水强。黃河淸有俟。泰山石敢當。</text>
<title>寄題靑溪卜居 並序</title>,<text>余不識靑溪。曾見其咏瓠詩。詩意甚古。似有所受。不止一徒作者。山野之間。往往有畸人如此。抑南國山川靈秀。有所鍾歟。何靑溪家之多異材也。余與靑溪之弟碩斿好。碩斿亦奇士也。錦山秀而冶。錦水淸且冽。富春一角歟。山陰道中必。脩竹靑琅玕。簷葍花如雪。井落開小境。一笠團茆潔。高咏發其中。那得不奇絶。幺絃寔寡和。鐵笛疑逬裂。胎息玄覈妙。排奡碧海掣。性天固素養。淵源定特別。眞正儒家法。何處傳妙訣。瓦缶尊夔罍。噍音辨蕤鐵。擧世塵眯目。無地試金屑。愧非北面老。誰識南方傑。丹砂與竹箭。元無京洛出。可憐五石瓠。江湖急飢渴。</text>
<title>紫霞自象山歸。稇載而來。皆石也。戲呈一詩。</title>,<text>先生爲在日。愛石劇愛錢。礧磈巑岏者。簿書並夤緣。余方有公事。九日紗羅川。及其歸去來。惟石載之前。家人不知石。迎門喜色溢。謂是千黃金。詎知一頑物。南山與北山。似此盡一一。遠塗但載來。竟何衣食出。先生且安坐。摩挲老苔衣。坡公之九華。米老於無爲。數載象山政。治理實在玆。視民同視石。旣惠而旣慈。自憐忝石交。對石屢發歎。公心似石堅。石渝心不漫。書畵夢詩髓。豈止證公案。我持此石歸。馬圖慙韓幹。石凡三。余得其一。遂以此詩爲石券。</text>
<title>偶吟</title>,<text>時候忽已徂。明月又秋風。孤懷攬逝雲。戚戚悲西東。風雨日以至。咫尺間山川。老槐高百尺。飛花過墻翩。搴花咏所思。悵然心莫展。籜石眷幽寂。菱藻冒淸淺。林蟬破鮮霽。天地一懷新。澄景畢來集。緬邈區中塵。及時須行樂。浮生足可惜。顧結芳杜鄰。聊以數晨夕。</text>
<title>中秋夜戲拈</title>,<text>二千年前月。共證此銅尺。建初銅尺。以八月十五日造。 依依嵩陽夢。靑眼萬里客。問不秋月筵。何如臘雪夕。烟雲尋過境。雪泥覓舊跡。螳轍自不量。竹柯本無易。拈起文字祥。一室生虛白。山海叩崇深。埃壒覺偪窄。天上鑄顔爐。剛柔各自適。須君剔舊酸。列仙在山澤。</text>
<title>北園初夏</title>,<text>天氣正熟梅。陰晴摠不眞。近峯一圭出。雨雲還往頻。綠陰合巾裾。啼鶯如可親。玟瑰雜刺桐。紅白表餘春。來結靑霞侶。自是芳杜身。</text>
<title>春日北崦人家偃松下。同人小集。</title>,<text>坡公偃蓋卷。無乃此曾臨。如入田盤山。何有獅子林。苓芝應下結。雲嵐時上侵。幽籟如聞潮。良材可中琴。千翠疊萬綠。紅紫漫淺深。勖之歲寒意。不啻百朋金。</text>
<title>寄呈小華。用昌黎贈無本韻。</title>,<text>小華雄於詩。執筆日膽膽。屹然樹堅城。環攻果孰敢。杜韓大將旗。往往一手攬。深入藐阻隘。窮追到坎窞。古人不可見。冥漠首應頷。汩沒自然伸。聲名那須噉。摛藻風謖謖。興詞雲黮黮。剔摧見筋髓。噓吸變舒慘。義博約以精。氣盛斂於澹。斑駮古錦繡。芬馥秋菡萏。玄霜徂楓桕。白露被葭菼。庶幾儒者言。使人可興感。我讀未終卷。嗜之若昌歜。始悟事浮豔。秪同落花糝。盛名無輕酬。涉境貴勞坎。虛氣不刊落。不如廢鉛槧。實腹無精英。流涎徒頷顑。鞭心自刻礪。痛繩務苛憯。三舍今且避。孤軍終思撼。此詩聊致師。强詞不足覽。</text>
<title>燈夕聯句</title>,<text>佛辰徵日卯。恒曜斂煜霅。而亨。 八關麗風襲。九華漢制合。時顯。 棚彩先菖飮。樹火殿靑踏。和之。 莊嚴現十界。供養彌千臘。羲卿。 炬訝唐城連。幟驚趙壁匝。景先。 齊趁令匪頒。踵升等不擸。元春。 同明或旅進。迭前類賓答。亨。 豎幢震婆娑。累鍾啞鐺鎝。顯。 玉虹騰萬井。金釭出千閤。和。 翠箰交巑岏。珠實競複沓。羲。 心心証金斷。頭頭筮簪盍。先。 竦出非緣脊。低視應從塌。春。 機栝巧麟楦。畵采列兕韐。亨。 驚才戶珠握。哂癡火宅匼。顯。 晣無卜晝夜。繁難計廿卅。和。 殘燧耻遠墩。群鐸較高塔。羲。 祥輝散千華。普光由百衲。先。 爭奇轉時閃。不厭密處闒。春。○此下有韻無詩。</text>
<title>送心湖丈人遊關西</title>,<text>謝傅傷情日。江郞作賦年。梅花淡如夢。舊雨空悵然。遙憶秦樓月。簫聲咽海天。君去卽歡樂。吾輩還自憐。努力愛歲華。分寄薛濤箋。</text>
<title>棲碧亭秋日</title>,<text>幽洞螺旋入。細泉潑乳紅。禽鳥似持世。晝陰石壇空。春來厭繁華。愛此秋玲瓏。人癯如枯木。前身應老楓。</text>
<title>重三日雨</title>,<text>花心齊蓄銳。麗景千林積。平生曲水想。庶幾酬素昔。朝雨如俗士。雲禽遭鎩翮。閉戶慚笠屐。林邱山川隔。人生天地間。遂爲風雨役。賞春足他日。重三不可易。奈此獨命酌。朋素並離析。焚香當聽花。細烟縈爐栢。</text>
<title>仿招隱體寄景言</title>,<text>獨坐千峯裏。窅夐人烟絶。蒼蘚匝堂皇。白雲冒峭嶻。破竈虎夜嘯。朽梁蛇晝挈。枕流耳將聾。漱石齒更折。綺栢百花時。陰崖嵌幽雪。寒淥薄瘦骨。翻恐凍成結。且當休功令。冬心革夏熱。永懷彈琵琶。會看躍冶鐵。</text>
<title>到山寺。拈韋蘇州韻。</title>,<text>方外多宿緣。此山非生客。慧光還明月。圓性盡老石。定中一樓香。共作空林夕。在在元實境。過去非陳跡。</text>
<title>與黃山，東籬諸公。賞瀑東嶺。</title>,<text>夏山新霽雨。無溪不淸漪。百疊翡翠堆。峰顚與澗涯。空山寂人心。之子竟誰思。石頑猶堪語。水駛不可追。幽松若高士。白雲媚奇姿。金膏充我腸。水碧染我眉。僊路永隔世。誰敎緣細絲。我欲斷塵 缺。無懽而無悲。</text>
<title>水落山寺</title>,<text>我見日與月。光景覺常新。萬象各自在。刹刹及塵塵。誰知玄廓處。此雪同此人。虛籟錯爲雨。幻華不成春。手中百億寶。曾非乞之鄰。</text>
<title>送黃庭李斗臣出宰河陽</title>,<text>我本癖金石。君自善歌詩。花城古梨旨。舊有廢縣碑。遠溯貢銀事。並徵不花時。升廢各有定。歷歷崔瀣詞。石墨擅嶺南。多是寺塔遺。此碑獨不然。實事尙可追。苔花五百年。無人剝蛟螭。爲我窮搜索。莫惜費氈椎。方今民事殷。田政且亟其。而此汗漫事。似若無暇爲。片石承惠澤。黎黔可類推。我添賀碑圖。君又一歌之。</text>
<title>送觀白都護之任谷山</title>,<text>十谷城頭雲。末訖灘上月。鬱鬱衣冠地。名府雄西臬。百靈護龍淵。天章何皇矞。鹿乘忽無處。秘跡留古窟。車馬四道交。阸要此門闕。東隙老人岾。石棧撑臬兀。加藤昔北寇。蝶陳恣隳突。於古亦名浿。能水流汩汩。是爲溫祚域。豬淺枉遼越。君今此中去。方輿煩補缺。</text>
<title>遼野</title>,<text>山到石嶺盡。萬里橫襟前。天地空虛處。儘在此中間。水凹與山凸。平掃疣贅縣。乾端入何處。地體信覺圓。視極以爲際。到際又茫然。兩曜匪海出。皆從大陸緣。白塔出菌頭。何以雄塞邊。遊雲弄狡獪。時自幻遠山。千秋大哭塲。戲喩仍妙詮。譬之初生兒。出世而啼先。十方恒沙佛。無量百億千。如將此地量。還復着一連。依舊從線路。人行殊可憐。李墨莊云大氣盤旋。</text>
<title>澄海樓</title>,<text>鰲背立城郭。蜃口起窓欞。此海是大濠。秦城走峻曾。碣石若有無。雲日下亭亭。天子留詩墨。龍氣不敢腥。却憐吾西海。來此爲東溟。天地無南北。圭景遁眞形。舊觀落照處。豈意月復升。日月吾先得。此地沾餘零。海窮卽家鄕。褰裳如可憑。曜靈白人頭。旋轉海所承。我願平海水。無烏飛兎興。此詩爲劉三山錄取。流行坎止軒稿。劉有和詩。</text>
<title>登角山絶頂。東觀滄海。北俯蒙古界。歸題寺壁。</title>,<text>車馬日蒙塵。千里歎消髀。飄然凌遠碧。大瀛平脚底。十年闤闠眼。滉漾身其殆。不有此山高。何由海相抵。雄關據兩間。厥名儘斯在。群峰作後勁。奔趨履北尾。天意截華夷。匪使險阻恃。蒙古山頭雲。倒退莫向邇。衣袂㥘化石。嵐翠從我起。來憩古寺中。許久斷人迹。墖面落重暈。佛頂塵數尺。拱鼠作頂禮。齧盡竺乾策。樵童疑肉芝。病客訝木客。泉眼嵌明珠。殘碑映空碧。昔聞一老師。於此示禪寂。勝朝殉節錄。千秋光爀爀。宜從此人補。闕漏良足惜。搔首向天風。落日翻崩墄。</text>
<title>奉和犀園石瓊樓月夜賞瀑</title>,<text>君詩似泉籟。在山遂滿山。示我聽泉義。三昧此一斑。夜瀉元非與。晝激何曾還。晝喧而夜靜。二際若殊關。平生海濤音。亦仿小潺湲。酣放合精微。無厚入有間。自家逞機鋒。萬象收功圜。月光施無畏。老石俱點頑。</text>
<title>任丈 彥道 氏挽 代家尊作</title>,<text>君生西河淸。君沒西河渾。居今行古道。定祖風味敦。城西打頭屋。貧飢徹髓寒。竹石欝未吐。官卑名自尊。詞賦獨擅世。君王惜凌雲。平生所愛酒。適足戕其年。翻見瑚璉器。空委荒草根。非徒友朋悲。中爲喬木憐。</text>
<title>仿懷人詩體。歷敍舊聞。轉寄和舶。大板浪華間諸名勝。當有知之者。十首</title>,<text>說經何奇特。曾見伊物書。後出加邃密。仁齋未是疎。且須平心看。一切門戶除。精里 古賀樸 儘老學。遠溯洛閩餘。因之及我邦。節要退溪書。筆法亦淳古。想必其人如。余齋有精里對聯。邇來和人文。頗愛篠本廉。解脫文字陋。瓣香八家拈。紙鳶收放妙。古董義理嚴。和人文體。篠君大變舊習。紙鳶古董二文。皆篠作。大有典則。俊逸三宅邦。超拔出等夷。觥觥說古義。下士大笑之。聲聞遂不及。海雲渺遠思。文晁妙畵諦。恰似董思白。淋漓善用墨。烟翠濃欲滴。流觀名山圖。富士在几席。唐以前舊文。尙今在足利。拙古破體書。恰是齊梁字。誰知百濟時。還後我之自。足利學所藏古書。似齊梁金石。百濟時購去者。七經與孟子。考文析樓細。昔見阮夫子。嘖嘖歎精詣。隨月樓中本。翻雕行之世。余入中國。謁阮芸臺先生。盛稱七經孟子考文。以揚州隨月讀書樓本。板刻通行。隋唐殘本書。中國之所遺。並收佚存中。片羽亦珍奇。嗟哉孝經注。同歸梅頤僞。佚存叢書。收輯隋唐殘本書。孝經注。是僞書也。篆刻有漢法。精雅蒹葭堂。古梅御油烟。直欲抗程方。借問長崎舶。西梅翰墨光。顧西梅洛曾從商船入長崎。書法大爲和人貴重。人見和泉字。賴以金索傳。余甞以和製鏡。分贈中國諸名士。馮晏海並收刻於金索古刻中。 蘇米齋中老。斤斤說奝然。余謁蘇米齋。以奝然書爲問。 海天理舊夢。廻首三十年。</text>
<title>贈草衣</title>,<text>竪拳頭輪頂。搐鼻碧海潯。大施無畏光。指月破群陰。福地與苦海。摠持一佛心。淨名無言偈。殷空海潮音。入佛復入魔。但自笑吟吟。狸奴白牯知。機用互相侵。春風百花放。明明到如今。</text>
<title>信倅邀詩樵。爲作甲壽。又於閏旣望。重醼壽之。感舊之至也。詩樵以此卷要題。仍走寫如此。</title>,<text>信川敬愛客。閏醼尤張皇。爲將今日酒。廻薄古時腸。念子平生意。秋風託衣裳。東海赤梢魚。頭角積烟霜。</text>
<title>贈雲句上人</title>,<text>山山與水水。春風一甁鉢。紆白勞漫汗。結黛戀嶻嶭。西瞿北欝單。陶輪無遮截。情根根何處。躑躅不忍別。</text>
<title>禮山</title>,<text>禮山儼若拱。仁山靜如眠。衆人所同睡。獨有神𨓏邊。渺渺斷霞外。依依孤鳥前。廣原固可喜。善風亦欣然。長禾埋畦畛。平若一人田。蟹屋連渙灣。蛩雨襍鴈烟。秋柳三四行。顦悴蒙行塵。紛紛具畵意。夕景澹遠天。</text>
<title>士說爲詩二十年。忽欲學元人詩。盖其意元人多學唐故也。余遂書辨詩一篇。以明詩道之作。</title>,<text>唐宋皆偉人。各成一代詩。變出不得已。運會實迫之。格調苟沿襲。焉用雷同詞。宋人生唐後。開闢眞難爲。一代只數人。餘子故多疵。敦厚旨則同。忠孝無改移。元明不能變。非僅氣力衰。能事有止境。極詣難角奇。奈何愚賤子。唐宋分藩籬。哆口崇唐音。羊質冒虎皮。習爲廓落語。死氣蒸伏屍。撑架陳氣象。桎梏立威儀。可憐餒敗物。欲代郊廟犧。使爲蘇黃僕。終日當鞭笞。七字推王李。不免貽笑嗤。況設土木形。浪擬神仙姿。李杜若生晩。亦自易矩規。寄言善學者。唐宋皆吾師。</text>
<title>自然碁</title>,<text>東海車城縣。乃生自然碁。海濱螺蜯殼。堆積相拄搘。濤沙日蕩齧。碎碎各具姿。或方如削楞。或圓自中規。斜方與橢圓。勾股無不爲。瑩淨可鑑髮。膩滑疑截詣。黑者是小石。一一圓更奇。鷾鴯啣卵墮。罔象抱珠遺。髹漆紺碧色。端正體無欹。昔余遵海行。浩浩復煕煕。有物鳴相觸。琮琤彈筇枝。舖沙萬萬顆。白黑相間之。譬如天上星。歷落參與觜。復如盤中食。飣餖栗與梨。十指掬且攫。貪夫籠波斯。象犀遠莫致。檀腦侈難資。和工巧磨圓。華窰妙燔瓷。曷若此天成。不假般又倕。伊余不解着。少無一斑窺。利器將焉用。巾笥便委籬。毗陵第二品。誰歟舍君其。不惜相持贈。絶勝珣玕琪。疎簾雲雨處。長松風日時。隱囊復方褥。楸盤四脚支。盛之雙紋奩。列置如鼎彝。剝啄消長夏。坐盡漢鐵芝。玄理諒斯在。野狐莫見嗤。輸贏了無猜。冷煖應自知。出錢作飯會。分日以敖嬉。余當傍坐觀。欣然且一巵。</text>
<title>細毛僧</title>,<text>細毛蒙茸窠亂絲。山僧膏熬同棃祈。折脚鐺邊切片片。紺黃色透吠琉璃。羹以菽乳白勝雪。糝之鹽晶快於梨。天厨亦以充上供。何啻靈液與瓊糜。文殊醍醐卽此否。香積飯供無過之。路傍井冽品第一。膏香却與泉德宜。發大願力大慈悲。檀波羅蜜爲法施。南大嶺高日卓午。行人中暍汗淋漓。一椀定喘如實石。快滌從前熱惱脾。行縢定走一百里。兩腋仙仙淸路歧。果州寒女夸村釀。家火凡鍊徒爾爲。行人無不贊僧功。功德東西南北空。</text>
<title>永保亭歌</title>,<text>去年在此海西。今年在此海東。澄波樓永保亭。海雲一縷遙相通。不信海大而無外。兩事如今吾盡窮。忽憶蘇齋拜蘇像。千秋精氣想像於海濤天風。袖中之海卽是處。新羅一念頃刻中。今臨坡公所觀海。七百年來遊跡與公同不同。此亭擬與蓬萊閣。海市不見海雲空。孤嶼若萍沒銀屋。遠帆如豆磨靑銅。絶愛海上無海意。盡放 缺 闊包姸濃。道是山水似姑蘇。樓名寺扁都相蒙。芳草晴川三山綠。啼鳥落月漁火紅。西邊一支連若木。欲挽墜日升蒼穹。夕潮直從弱水廻。龍腥蜃氣霏簾櫳。那得呪虹並驅石。作使水伯與海童。橋成橫跨水中央。靑鞋布襪隨意遊瀛蓬。</text>
<title>次北隣苦雨歎</title>,<text>君詩多於天上之雨水。疑從楊柳甁中傾。可將君詩沾枯澀。但願其雨不願晴。雨有休時詩不休。日見腕底風雷行。想得尋詩詩就際。商羊鼓舞鶴俯鳴。媿我無詩如無雨。窓前蕉葉乾無聲。非君日日雨我硯田裏。詩農那期秋穡成。君惟苦雨。我喜雨夜賽詩祖詩皷轟。寧敎釵股屋壁漏。不筭珠玉山邱平。世人紛紛雨點夥。枵腹空博千畝秔。佇待笠屐訪君去。園中又有松月明。</text>
<title>答寄北隣。次聚星堂雪詩韻。</title>,<text>邱壑詩書五十年。芬華念消同春雪。人海茫茫漲紅塵。一松一石自淸絶。松以覆身石支頭。松聲叶石鳴廉折。君髮漸與松髮短。詩肺如石獨難滅。王郞時來歌斫地。魚蝦俱避碧鯨掣。楊柳風流更並隣。欲掃一世霧花纈。如今鸞飄鳳泊久。區區虀汁與鹽屑。書塾高開絳帳深。午枕初醒黃粱瞥。郵筒相過一牛鳴。疏析騈言剔支說。願君共做松風夢。會看靈石引鈍鐵。君自號松石。故多及之。</text>
<title>題姜若山 彜五 梅花障子歌</title>,<text>天下畵梅者。二樹與兩峰。二樹之梅識者少。兩峯一派來天東。天東奇士姜若山。朱艸林中瓣香供。愛君情性本靈慧。心到手觸無不通。妙竅直欲窮秒忽。異想天然合玲瓏。座右長懸兩峰畵。卽薪卽火摹追工。女戈丫川格殊絶。勁柔澹濃意不窮。最善一枝過墻來。何須倚竹兼靠松。書卷氣味溫如玉。生香活色入漾空。冗處求淸亂中理。此理從君折其衷。是時雪積山嘷夜。四座怳若廻春風。與君共做鐵笛夢。林下水邊一短筇。</text>
<title>走題金畵史千里仿朱野雲荷鴨圖便面</title>,<text>野雲原筆頗瀟爽。花葉相當鳧則兩。千里巧思刪汰之。鳧一葉一還也奇。雖是無花但有葉。更覺無花格還別。畵龕八萬四千偈。卽薪卽火拈眞諦。</text>
<title>次韻。答吳蘭雪藁。</title>,<text>迦葉拈花詩髓求。舊從放翁夢境遊。眞影五色梅花樹。六人合作五色梅花圖。爲蘭雪所藏。 石溪烟隴知何處。石溪烟隴。皆蘭雪探梅處。卽新田十憶之二。 料量羅朱澹濃中 蘭雪於孤山訪梅。倩兩峰野雲作澹墨濃墨二本。 蒼茫畵理參茶農。袖裏東海接一氣。鼻觀天涯情所鐘。東海人家一花坼。遙溯三十萬樹白。香蘇寶蘇卽此義。百千燈影收息息。問否九里洲與山。那由此身置其間。徑欲投筆劒峯去。蘭雪黃巖觀瀑詩云投筆仍爲雙劒峰。 擬追盟栢岱雲還。岱雲會合圖。覃溪老人詩云蒼然七株栢。質我盟日星。 擧似石帆舊偈子。攝到笠影圓鏡裏。東書堂硯潑奇光。東書堂硯。爲周潘蘭雪軒舊物。爲覃溪所藏。蘭雪作詩乞之。 元氣淋漓而已矣。宛見紅袗日拜花。紅衫拜花。爲蘭雪詩話。 匡君之屐桐君家。靑眼同岑詩境月。紫瀾問津淨業槎。爲補十六年前失。却於萬里墨緣覓。蓬萊佇見文字祥。天際烏雲樓前日。金石蘭盟詎可更。蓮燈梅卷仍合倂。病鶴如今復何似。石銚乳滴松風生。</text>
<title>龕梅。次東坡韻。</title>,<text>不論華腴與枯槁。烘開雪葩眞絶倒。太湖老鐵鐵篴夢。一吷蓬壺破煩惱。萬木摠是自癡鈍。春風匪獨來偏早。亂山疊石意難傳。澹無着處還更好。配食湖山七百年。一盞寒菊紛灑掃。憐我腕弱趁姿媚。乞借屈鐵老枝老。但賦梅花字字香。喜神普又抽續艸。雨雪空山叩眞髓。半圭碧嶂揷晴昊。</text>
<title>寄而已广張混 並序</title>,<text>而已广之遊南城也。聞詩興已坌集。未卸鞍誦五詩云。甚覺豪壯。走寫拙且蕪者。聊博奇且麗者。是投甎引玉也。君病脚七十年。我病脚纔二年。七十年病若不病。其行無礙自天然。二年之病病仍痼。須筇而起還愁顚。閉門風雨不敢出。羨君箯輿飛如仙。溫祚城頭春無限。花間飮酒花間眠。一花一詩詩萬萬。花神遂爲詩神纏。花神不耐苦。綠章上訴天。天亦無奈此張蹇。花神花神空可憐。</text>
<title>答二月八日作佛辰代艸衲</title>,<text>二月八與四月八。釋迦生辰紛紛說。細考不止一周昭。上溯武乙並夏桀。夜明還是莊王時。春秋元不差月日。不知周昭更何據。穆王平王復相聒。却將壬子爲甲寅。蘇繇刻石何怳惚。五日七日且無定。占鏡長曆各藤葛。此云入道非生辰。阿那含不本起別。鷲靈聖賢法印傳。石柱文字玄機洩。聲聞依俙滯方隅。離迦翻轉恣譌脫。妙吉祥原曼殊利。無盡意乃阿差末。千漚尋月摠幻相。衆盲喩象難究詰。化胡經又沒巴鼻。此訟漫漫無時畢。尼丘聖辰亦異詞。刦前隱現疇能悉。百千燈攝一牟尼。四月不害作二月。然而我佛元無生。出門一笑空江闊。</text>
<title>龕梅歎</title>,<text>園中雜樹多桃李。東人栽花且鄙俚。未聞千樹萬樹梅。曾與光福羅浮比。斲査揉枝足傷眞。錦厨繡閤徒爲爾。恰似水邊林下人。已有高車駟馬耻。屋煖早見春信通。絶憎人巧干天理。金紙剪月眞可憐。海柚借馥有何美。取燈斜照影始橫。狎條細嗅香初起。安得小園三百弓。徧種梅花而已矣。淸夢時廻西冷橋。幽魂欲招武當里。棲雅流水欲黃昏。獨立蒼茫情不已。</text>
<title>送孔巢父韻。贈別雪公。</title>,<text>君隨流水去不住。離思茫茫起烟霧。此時無別亦易愁。急鴻流霜葉飛樹。靑山一髮是江南。酒幔茶檣秋天暮。後期更展定何時。歸路蒼茫如去路。我自惆悵君返喜。還鄕况復足親故。酒醒夢斷感泥爪。空遣肝肺芒角露。蹄方輪角情幾餘。更願千里猶堦除。朝溯牛江暮渡漢。莫煩蒼雁頳鯉書。聞道山中多風雪。及時束駕今何如。</text>
<title>覃溪書藏之北簃。扁其齋曰寶覃。仍次覃溪寶蘇齋韻。</title>,<text>寶覃何如稱寶蘇。嗜棗與芰同饞夫。世事因因百堪笑。杜十姨配伍髭鬚。我欲祭覃能無似。流派海外思沾濡。一世勝它七百年。明月萬里鑑區區。復有異事曠前輩。先甲後甲巧相俱。詩龕他日擬共拜。一席筍脯追歡娛。晝思耿耿夜仍夢。想入鬚眉幾作圖。凡係公蹟輒收拾。並珍周盤兼商盂。一洗胷中五斗棘。心眼恍然當通衢。龜顧鶴視神暗湊。地角天涯知也無。樝棃橘柚各酸醎。當時群論驚爲迂。回頭自顧亦足怪。頓覺行事與世殊。縱然吾身譬黃鳥。遷于喬木止邱隅。懶鳩痴燕終何識。嘔啞啁啾盡庸奴。</text>
<title>公羊春秋。爲心湖物。久不還之。今乃見欺。寄此以嘲。兼博一粲。用毛氏通轉法。</title>,<text>借書還書俱一癡。君旣借之肎還之。先生文饞辟啜墨。幹馬仇石久爭持。聖人妄意室中藏。豈知風雲在轉移。翻看有力夜壑徒。不意相如間道歸。珊瑚筆格已失去。袁家玉尺知何處。屋頭夜光減一丈。鬼狐捓揄來相侮。坐中鄭生能無怕。我欲爲君發墨守。美如冠玉何足恃。盜書猶勝盜其嫂。</text>
<title>次東坡風水洞韻。寄又淸道人。</title>,<text>不事博物疏蟲禽。把酒靑天一豪吟。淸夢漫漫落江浦。盟鳧約鷗時讛語。自信胷中有此君。窓外蕭疎還更村。祗將山水範淸遠。古夫于圖幽且婉。焚香皷琴博時名。慙愧十年邯鄲行。老屋荒寒對雪萼。書燈吐芒幽蠧落。憐爾拜竹來苦遲。况阻倚樓多經時。回看歲月如梭走。休道歡樂明復有。</text>
<title>雨中留吳君戲贈</title>,<text>大熱留人人欲去。會事天公爲下雨。琮沈橋邊泥滑滑。君行不得心獨苦。心獨苦盡甘隨來。請君每事只聽主。主人糊塗百無解。但解縶駒與鎩羽。非有關緊癖如此。此癖結癥成積聚。無以呴噓通心覈。安能鍼藥到肝戶。又有一病尤難醫。五行之中獨欠土。遇事忽忽歃如忘。不在分券與執簿。君之値我亦數存。郞當不得仰與俯。星奴巧黠善覘意。君雖百口難爲所。部將之家遂延害。聞此應悔君同譜。君且安坐但搖扇。烏頭白時吾當許。</text>
<title>七月六日。次杜七月六日苦炎熱韻。此詩本係古詩。僞本虞注杜律誤編。今正之。</title>,<text>雨天披雲曾無奈。熱處招風亦不能。雖未開幬進禮蚊。寧敎拔劒怒微蠅。灑竹纖凉稍可喜。射窓斜陽苦相仍。知是君來當辟暑。神若秋水眸如氷。</text>
<title>我入京。與諸公相交。未曾以詩訂契。臨歸不禁悵觸。漫筆口號。</title>,<text>我生九夷眞可鄙。多媿結交中原士。樓前紅日夢裏明。蘇齋門下瓣香呈。後五百年唯是日。閱千萬人見先生。用聯語。 芸臺宛是畵中覩。余曾藏芸臺小照。 經籍之海金石府。土華不蝕貞觀銅。腰間小碑千年古。芸臺佩銅鑄貞觀碑。 化度始自螴蜳齋。心葊號。 攀覃緣阮並作梯。君是碧海掣鯨手。我有靈心通點犀。埜雲墨妙天下聞。句竹圖曾海外見。况復古人如明月。却從先生指端現。野雲善摹古人眞像。多贈我。 翁家兄弟聯雙璧。一生難遣愛錢癖。蓄古錢屢巨萬。 靈芝有本醴有源。爾雅迭宕高一格。最憐劉伶作酒頌。三山 徐邈聊復時一中。夢竹 名家子弟曹玉水。秋水爲神玉爲髓。覃門高足劇淸眞。落筆長歌句有神。介亭 却憶當初相逢日。但知有逢不有別。我今旋踵卽萬里。地角天涯在一室。生憎化兒弄狡獪。人每喜圓輒示缺。烟雲過眼雪留爪。中有一段不磨滅。龍腦須引孔雀尾。琵琶相應蕤賓鐵。黯然銷魂別而已。鴨綠江水盃中渴。</text>
<title>走題李心葊梅花小幅詩後</title>,<text>看花要須作畵看。畵可能久花易殘。况復梅花質輕薄。和風並雪飄闌珊。此畵可壽五百歲。看到此梅應復仙。君不見詩中香是畵中香。休道畵花畵香難。此詩。李心葊。徐夢竹。俱有和詩。</text>
<title>偶作</title>,<text>朱鳥天邊大海湄。神山蜿蜒走西支。野中小治僅如斗。靑石郭連短竹籬。汞鉛寶氣靑霞碣。松竹勁節東門祠。人家盡依壽星下。水仙千朶復萬枝。元祐罪人惠州飯。笠屐風雨忘居夷。島童海丁近相熟。有時叩玄兼問奇。獨豹勝似花豬肉。麥麯新醅酒一鴟。五雲多處夢如縷。破悶春山橫翠眉。</text>
<title>銀魚爲鼠偸。示艸衣。</title>,<text>五十銀條針生花。來自江亭漁子家。漁子得魚不自食。包裹珍重寄遠客。槎牙枯肺因麻苓。口角屢拭饞津零。冷落厨人喜動色。將見食單登珍錯。夜來穴隙壯哉鼠。偸盡了無遺寸許。不知鼠嗜與人似。拖腸能解魚之美。鼠食人食將無同。平等觀來理則公。草衣老師適在傍。彼自茹素看尋常。</text>
<title>石砮詩 石斧石鏃。每出於靑海之土城。土人以土城爲肅愼古蹟。作此。</title>,<text>荊梁舊貢皆貢砮。禹時以石爲兵無。肅愼石砮盖仍禹。禹砮遂無傳中土。距末左戈處處得。未覩愕作羊告石。孔子之世亦無之。有隼帶砮人不知。此事荒渺最難證。帶砮何以飛遠爲。盖馬山南一千里。樂浪眞番互非是。山川圖記摠無徵。又沿稱之肅愼氏。大抵石斧並石鏃。尋常得於靑海曲。斧乃似是異黼形。鏃若分明出魚服。石性銛利當金剛。石紋作作暈古綠。有三百枚或充貢。充貢而已非作用。渤海大氏尹侍中。未聞此斧此鏃收戰功。可笑當時烏雅束。雉羽葫蘆兒戲同。此斧此鏃斷爲肅愼物。更想東夷能大弓。土城舊蹟殊未定。得此孤訂猶强通。石不自言又不欵。耶賴山色空濛濛。長爪疾書亦不錯。長平箭頭古血紅。勝似朝天麒麟石。江光如練訛朱蒙。</text>
<title>春日約赴北隣</title>,<text>百花開次第。春事未暫閒。好雨知時至。番風逐日還。酒車楊子宅。蠟屐謝公山。不有尋芳去。何緣啓竹關。</text>
<title>靑石嶺。與李直內題石壁。</title>,<text>屐底白雲起。嶺平身更高。蹄愁緘欲脫。輪感析爲勞。路訝東西阻。人翻上下遭。及時沾渴肺。寺茗勝村醪。</text>
<title>咏鴈</title>,<text>上世證遺紀。名山創異聞。鄕時隨暖候。唳處洩寒雲。誰見無人態。吾將入爾群。今宵 缺三字。留看雲裏紋。</text>
<title>春日</title>,<text>翰墨情緣重。彌深竹柏眞。梅花銅坑雪。杯酒玉山春。明月千金夜。靑眸萬里人。篆烟曾結就。槎屐不迷津。</text>
<title>瓊樓詠懷</title>,<text>混涵元氣處。返照一樓邊。硏笈三千偈。茆堂廿四泉。白雲簷受滃。朱李水沈圓。貞白尋山誌。知應有續篇。</text>
<title>夏日客至</title>,<text>始知逃暑法。靜極致心虛。淥酒傾三雅。晴巒似六如。聊酬靑玉案。閒試綠天書。製錦傳佳句。風流笠澤漁。</text>
<title>與泊翁，菊人。約遊東峽出郭。二首</title>,<text>晴雨曾無較。筇鞋到底閒。今宵應白月 今夜月圓。前路盡靑山。過矚皆堪畵。行吟合就刪。從知褦襶子。於此判醎酸。漸入空濛內。吟鞭不暫閒。烟雲皆處處。靑綠盡山山。夕景終難駐。長程輒欲刪。村醪逢着飮。那復計甘酸。</text>
<title>三釜淵</title>,<text>趺坐亂山裏。閒看瀑布流。三窪連木末。雙壁起雲頭。吐納惟龍氣。尋常便雨愁。淵翁眞卓絶。能辦此居幽。</text>
<title>僧伽寺。與東籬會海鵬和尙。</title>,<text>陰洞尋常雨。危峯一朶靑。松風吹掃榻。星斗汲歸甁。石燈本來面。鳥參無字經。苔趺空剝落。虬篆復誰銘。</text>
<title>與黃山，東籬。宿石瓊樓。</title>,<text>入室常疑雨。無煩繪水聲。晴林朝合爽。陰壑夜生明。鄭重名山業。飄然不世情。松風凉到骨。詩夢百般淸。</text>
<title>同雲石，芝園。偕遊水落山寺。到石峴拈韻。</title>,<text>琅玕芝艸想。歲月忽侵尋。殘雪留鴻爪。閒雲引鶴心。雙南慚自比。一笛許君任。小帘橋頭出。茅柴下馬斟。</text>
<title>贐燕京使行 三首○代家尊作</title>,<text>三千里遠道。尙可忘其勞。始識靑邱小。無如白塔高。梅時開芍藥。雪臘賣蒲桃。名士多於鯽。誰傅魏子刀。上价雖自重。堂堂恣所之。正陽門外過。夕照寺中期。參訂筠廊筆。傳訛栗谷詩。忽如尋舊夢。何處不相思。文章家世舊。書畵出天然。皇華纔北去。藩節又南旋。豈有經冬別。還仍數歲連。波沙池上柳。春日定堪憐。</text>
<title>次寄吳蘭雪 代家尊作</title>,<text>紅袗懷舊雨。白髮愧雌辰。雙屐匡廬偈。千壺淨業春。金門梅大隱。鐵篴鶴前身。知有天涯夢。東峰一角巾。</text>
<title>曝史。登五臺山。</title>,<text>俯看來路近。不覺入幽冥。峰半全沈白。林端遠錯靑。法雲呈外護。仙火攝幽聽。巖洞饒餘地。何緣結小亭。</text>
<title>睡起霧罷。萬象呈露。又用前韻。二首</title>,<text>重理醒前事。依依墮渺冥。斜陽忽生色。萬綠與千靑。庭栢參空悟。巖流入遠聽。天然堪畵處。雲縷下亭亭。澹澹崇朝雨。俄然變晦冥。僧尋一逕黑。山入四圍靑。金匱雲常擁。蓮函鳥自聽。洞天多福地。我欲結茆亭。</text>
<title>送彝齋嚴譴之行</title>,<text>新年兩逐客。至道一匡君。馬踏河中雪。烏啼城上雲。邊山何日盡。塞篴不堪聞。蕭颯雙衰鬢。還添幾白紛。</text>
<title>客自楓嶽遊歸。共賦。</title>,<text>君自仙區到。芝眉綠染雲。平生山水友。脫落語言文。老石長留約。閒鷗不亂群。錦囊披舊句。緗素補奇聞。時說楓嶽月支鍾事。</text>
<title>觀音閣。與硯雲，沁雪。作詩禪會。</title>,<text>久緣君不到。逕蘚尺成堆。愛是如豊玉。思之似渴梅。堂襟榴火逬。缸面酒霞開。回首紛華域。誰爲古洗罍。</text>
<title>失題</title>,<text>庭陰濃欲滴。歲月已侵尋。幽竹憐王子。朱華憶謝臨。病違雙蠟屐。情重異苔岑。不有郵筒過。誰破寂寥心。</text>
<title>白塔</title>,<text>一野如盃大。四天圍客低。聊應支宇宙。行可表東西。百里鈴聲聞。八稜神物齊。嵬勳曾並屹。今古絶攀躋。</text>
<title>贈李子野</title>,<text>禁城春事麗。詩心已半傾。寵柳平橋晩。崇桃小屋明。碧山憐舊約。今雨損幽情。南麓懷遊子。追隨不待晴。</text>
<title>北屯看桃花</title>,<text>城東尺五地。花發萬林齊。佛乘如將悟。仙源了不迷。乳苔叉磵合。眉黛鬲山低。罨畵村茅潔。行當借地棲。</text>
<title>扶旺寺</title>,<text>看山何處好。扶旺古禪林。日落峯如染。楓明洞不陰。鍾魚來遠近。禽鳥共幽深。漸覺頭頭妙。靈區愜道心。</text>
<title>秋夜與蓮生共賦 二首</title>,<text>酒熟花初發。詩情俱在眉。異苔同石喜。各夢共床知。蛩雨靑燈暗。雁霜赤葉遲。重陽看漸近。又是把盃時。十年覃老想。忽若現鬚眉。定結三生業。翻從萬里知。詩龕香瓣古。書帕石帆遲。佛墨參禪罷。幽情更湊時。</text>
<title>偶題尋詩圖</title>,<text>尋詩何處好。詩境畵中深。散慮延遐想。忘言待好音。枕書交竹色。下榻借桐陰。舊雨成天末。難爲萬里心。</text>
<title>客至漫賦</title>,<text>晴山入夕扉。禽鳥娛淸暉。舊雨懷人久。優曇現世稀。竹靑修外史。蕉綠綻新衣。盡日凉簷下。閒雲不放歸。</text>
<title>觀音寺。贈混虛。</title>,<text>携僧上界宿。一偈萬緣輕。松日敞神界。山風無熱情。窓中只嶽色。寺裏唯蟬聲。淸塞心傳句。應敎世眼驚。</text>
<title>初秋</title>,<text>平分四序內。偏感得秋情。窠石團苔繡。魁梧壯雨聲。小醺剛中卯。凉夢已過庚。郭北泉應大。無人借屐行。</text>
<title>山映樓</title>,<text>一一紅林裏。廻溪復截巒。遙鍾沈雨寂。幽唄入雲寒。石老前生憶。山深盡日看。烟嵐無障住。線路向人寬。又 二首千峰紛匼匝。寒雨滿山樓。太古歸東日。眞興狩北秋。險要由地設。漫汗作天遊。繡谷知如此。林林膩欲流。峯影隨橫側。在樓仍滿樓。支空團一氣。積健束高秋。石廩聯奇相。天都較壯遊。秪應施願力。坤軸鎭西流。一本作石廩應聯秀。金莖卽並抽。山王施萬力。坤軸鎭東流。</text>
<title>八月廿二日。與沁雪共作三島之遊。途中口號。</title>,<text>危途盤未已。行觸高雲凉。遠色元無着。秋空欲破荒。塵臼誰解脫。仙路此津梁。雲樹迷茫際。依然似董黃。</text>
<title>贈人</title>,<text>倂作畵省直。東西天一涯。頹唐多是髮。君驚我白髮。 經過勝於家。秋熱尙勞扇。午醒偏憶茶。鳳池傳盛事。帬屐最繁華。</text>
<title>秋日重到瓜地草堂</title>,<text>出門秋正好。携衲更堪憐。欵欵三峰色。依依五載前。靑苔仍屋老。赤葉漸林姸。飄泊西東久。山中鎖暮烟。</text>
<title>別彝齋。轉往白蓮山屋。次壁上韻。二首</title>,<text>春風一爲別。此地重傷心。悵望行雲遠。低回落日深。仙人吟鶴柱。宰相識雞林。將看孤棲處。靑苔舊榻侵。送客尋幽至。聊寬遠別心。主人相欵欵。小洞此深深。巧貯靑山色。安排紫杏林。壁間虹月影。不遣一塵侵。</text>
<title>寄泊翁 三首</title>,<text>甕人眞浪迹。百刦鬢華明。世諦參新義。詩名托此生。檢毛徵異物。弄吻脫奇情。瓴甓自地起。何須彈五城。翁詩來輒訟。此案最難明。翁來說詩。余多戲語駮之。 老氣逾無敵。微官偶寄生。海天曾遠夢。山夜舊多情。如辦三升醞。何須羨百城。時禁釀。翁詩有餞酒之作。尙賴翁詩在。能通一線明。悟機元困得。聲聞太憨生。春麗鯨鏘處。花紅玉白情。江河流萬古。誰管五言城。</text>
<title>石瓊樓次犀翁韻。</title>,<text>谷裏靑絲騎。山中紫筍巾。看花皆昔樹。把酒亦陳人。久惜烟雲變。每懷光景新。流連今雨好。街陌多紅塵。</text>
<title>與今軒共拈鍾竟陵韻 十首</title>,<text>一代襟懷合爽靈。擬將稧事續蘭亭。因君不取今人薄。爲我多敎去路停。今軒爲我留住者屢 久聞松筠存道力。饒看山水鍊眞形。春風挈榼前期在。楊柳東風欲放靑。岳色河聲似効靈。愛君詩筆特亭亭。已輸好句皆先得。愈見奇思尙不停。夙好商量山水友。閒居贈答影神形。林泉長享無量福。那識紆朱與拖靑。到處詩心境合靈。不論山榭與溪亭。尋津寶筏同拈解。轉世飈車孰敎停。花影香塵收息息。黍珠圓鏡叩形形。烏雲萬里憑新義。知否嵩陽眼拭靑。九天銀瀑有仙靈。宜爾誅茅置小亭。過去片雲無處覓。淋漓元氣此間停。定携巖下芝三秀。已佩囊中岳五形。不遣名山容俗駕。春來芳草塞蹊靑。此詩專屬曹溪。區區文字有精靈。舊買仙人白石亭。謂余北墅。有古白石亭舊址。 廿四泉聲心印合。王秋史一號廿四泉草堂。余又號秋史故云。 三千偈子墨輪停。搜雲覓翠俱成境。飮淥餐膏已度形。夢裏松風留息壤。蟠蛟丹篆剔苔靑。飛斝劈箋此已遲。憶從氷齒誦君詩。至交朋友如同氣。易別心情欲自痴。水月拈來應並照。文章論定各相知。異時禪榻花風處。一屐一筇隨所之。相逢未覺春暉遲。仍到忘言仍忘詩。輸子才慚淘礫後。愛余文似嗜痂痴。俗情黃蘗苦還苦。遐想白雲知不知。別業東西分華半。秪憐邱壑實過之。東門芳草路遲遲。看取眉間去後詩。未勒歸雲空悵望。欲膠斜日本情痴。痕餘雪爪終難覓。趣合苔岑許共知。尊淥盈盈春似海。君今時復一中之。林泉晩福詎云遲。且計方來幾首詩。五嶽他時終結願。時有令嗣婚說。 百花隨處未刪痴。此中不足爲人道。天下何甞出戶知。耳食紛紛竟陵體。雲山韶頀 缺 聽之。忽憶閒中歲月遲。千鴟酒又百篇詩。松風院落追眞逸。茆屋溪山憶大痴。今日莫商明日在。萬人獨有一人知。政憐跌宕淋漓處。韓海蘇潮上下之。</text>
<title>今軒又嬲以詩。走成五疊。是夜大風雨。</title>,<text>黃塵辛苦尺三身。夢裏惟無隔遠人。爲是盡情同賞雨。憐他着手卽成春。琅玕芝艸嗟何及。燈火詩書尙可親。哀樂中年頻感觸。便因小別輒傷神。暫現世間居士身。仍成鶴貌鷗心人。當時目以豊年玉。此夜渾然一座春。風雨經來惟整暇。雲山除却不情親。怪他詩思淸如水。秋月氷壺舊鍊神。邱壑尙遲置此身。不堪爲子意中人。闌風伏雨送長夏。紅穗碧花爲小春。缺七字。別裁僞體轉相親。鈍根愧殺從牙後。對我揮毫捷有神。前世德雲卽我身。君應懶瓚畵中人。絃淸磵水松風夜。句艶花紅玉白春。各夢一牀悵去住。眞交萬里無疎親。天衣難覓縫痕處。刻繡區區枉用神。參證宰官水月身。行將慈筏度千人。專城歡祝北堂日。有脚移來南地春。治是喬楸偏感舊。禮成飮食爲惇親。政須仁化從吾始。琴以怡情鶴養神。此首專屬高陽使君。使君今始欲奉板輿故云。</text>
<title>驟雨旋止。憫坐拈韻。</title>,<text>暘雨朝來在轉頭。黝然庭宇忽深幽。山光水色皆新得。萬壑千峰想急流。竟日不休猶未足。薄雲將散耐暫留。希文憂樂先存念。閒漫溪亭訪瀑遊。</text>
<title>北園賞春</title>,<text>此歲此園重覓春。啼禽欵欵不驚人。大夫作賦登高地。內史流觴祓稧辰。恰受峰光多一屋。平分花氣足三隣。冷冷賀若餘音在。明日山顚又水濱。</text>
<title>與沁雪作三島之遊。途中口號。</title>,<text>靑鞵布襪勝因稀。天際晴雲特放暉。一路初過秋水去。此心欲化遠雲飛。孤村帶崦連還斷。斜日貪程去似歸。馬上殘吟續殘夢。澹烟濃樹入依依。</text>
<title>利川道中</title>,<text>婆娑數樹帶官家。策馬山顚復水涯。自昔良田呈瑞穗。此地稻早黃。今年獨免歉。 秪今廢塔雨天花。西風行色多潦艸。古縣民風未啓華。明月十年三島夢。此遊也足向人誇。</text>
<title>又拈</title>,<text>今日林泉便不慚。幾年埃壒久難堪。行行山水成圖記。處處雲烟補筆談。店近眞同梅止渴。途長轉覺蔗回甘。神仙去覓丹邱子。爭似坡公雪竇參。</text>
<title>贈草衣</title>,<text>任爾傍參笑百塲。了無礙處卽吾鄕。依人山鳥空喧寂。款客溪雲自煖凉。最是一床無別夢。詎能同味有他腸。襍花鋪上休藤葛。恐把摩訶說短長。</text>
<title>陪家君上三藐寺。仲弟及金季良，咸聖中偕之。時雪庵，懶雲二釋。亦不期而至。皆近日名宿也。</title>,<text>招提一宿喜歡緣。雙袖天風慾界仙。靑白蓮交呈氣象。百千海攝現澄圓。往來方便飛雲屐。撥轉機鋒瀹月泉。紅日樓前如鼓大。無量壽相是中邊。</text>
<title>送彝齋尙書赴燕</title>,<text>皇華二月擁仙曹。暫攝西樞碧落高。縱使百廻猶不厭。如今重到詎云勞。誰於積水觀澄鏡。正及豊臺試紫袍。朱老阮生應問我。頹唐半世雪盈毛。</text>
<title>同人泛舟伏波亭下</title>,<text>船旗獵獵下蠶頭。天水平連月似秋。黃鼎畵圖眞曠蕩。錢郞詩句謾淸愁。三江雲物杯前合。五夜潮聲枕外浮。更約明朝張網去。楊花渡口截中流。</text>
<title>次書娛子韻。戲效其體。四首</title>,<text>南頭北尾繚相思。疎簟凉燈度夜遲。淸夢政須隣竹樹。幽情不惜贈瓊枝。怳疑明月前身是。留着高風後代知。好景怱怱輕莫擲。千金一刻半醺時。秋光澹澹引遙思。池屋蕭然坐獨遲。蠧落零痕千代跡。蟬過殘韻百年枝。凉天曬腹星辰列。煖斝澆胷竹石知。病葉狂花迷一世。長安風雨閉門時。山水淸音憶左思。佳緣晼晩采眞遲。蟾光在樹詩三疊。鶴氣橫天笛一枝。薄俗看來如旣灌。浮名多處貴希知。風流爾雅懷先輩。却恨吾生在後時。老來猶復少年思。匹馬樊川興不遲。百斗尋常酣月夜。千花頃刻舞風枝。竹林舊賞山河遠。錦瑟淸愁蝴蝶知。無限麻姑桑海感。可憐頭白面黃時。</text>
<title>秋思 二首</title>,<text>昨夜星辰昨夜霜。南城秋思攪人長。天風人籟無非敎。墨所詩林必有方。豈意一鴻關歲暮。忽疑千葉赴期忙。白雲紅樹牽情感。客夢迢迢蟹稻鄕。依俙見境異烟霜。忽憶邯鄲畵意長。黃菊綴籬看卉歷。丹砂煮井學仙方。無餘佛昧還歸靜。不息天心亦自忙。送遠登臨蕭瑟處。西風鴻鴈若他鄕。</text>
<title>酬李幼輿索茶。時自燕還。</title>,<text>休分鷄鶩野殊家。錦葉由來賽建芽。洌水曾同楊子品。蘇齋還覓高麗花。淸泉白石輸眞境。法乳醍醐破細霞。萬里囊空君莫笑。秪將靑眼對人夸。</text>
<title>夏夜初集</title>,<text>閉戶常存萬里心。雲飛水逝有誰禁。尙憐夏日孤花在。閱罷春山百鳥吟。已看靑眸回白眼。曾將一字易千金。詩家衣鉢傳來久。自是宗何與祖陰。</text>
<title>夏初泊翁適至</title>,<text>七十年來翰墨林。尙能刻意不休吟。有花無酒幾多阻。對子論情一往深。及榻靑苔皆舊雨。捎簷佳樹尙春陰。生憐老去還靈慧。陣馬飈輪詎可禁。</text>
<title>次紫霞象山詩韻</title>,<text>君從詩境叩眞如。文藻猶能證舊墟。已聞空山參雨雪。且須碧海掣鯨魚。力追神韻尋無處。法本儒家學不疎。以下缺</text>
<title>湊砌翠丈與燕中諸名士贈酬詩語談藪而成。好覺噴飯。</title>,<text>朱霞天末若爲情。用茶農詩語。 歷歷鴻泥又此行。萬里杯尊還浪跡。十年琴曲只遺聲。劉栢隣。 使星自與文星動。妙理 郭蘭石淸心聯。 多從畵理生。公約今行。但收畵卷。 噀酒東方添雅謔。王業友。 雄襟披拂四筵驚。曹玉水句。</text>
<title>山寺</title>,<text>側峰橫嶺箇中眞。枉却從前十丈塵。龕佛見人如欲語。山禽挾子自來親。點烹筧竹冷冷水。供養盆花澹澹春。拭涕工夫誰得了。松風萬壑一嚬申。</text>
<title>西崦</title>,<text>幽寄西崦寂寞濱。綠陰如夢一番春。虛拋居士稱翁歲。久惜維摩示病身。拳石瘦花添小築。靑苔舊雨欵來人。情知霽後尋詩好。贏得山光及四隣。</text>
<title>歡城道中</title>,<text>牛宮豚柵幾人家。官柳依然一路賖。烟嶂遙連雲似馬。水田斜映日如車。重看古樹添新瘤。前度荒溪沒舊叉。氷齒初鬚俱老大。十年彈指可堪嗟。</text>
<title>失題 二首</title>,<text>蘭雪文章老更奇。今春寄我自題詩。黃鍾大呂中和律。碧樹珊瑚錯落枝。小別桑田如昨日。重逢飯顆定何時。故人衰謝年年甚。面皺鷄皮鬢鷺絲。萬里論交事亦奇。廿年離緖數行詩。書從落鴈天邊寄。夢繞扶桑海外枝。文字古來通遠域。身名老去負淸時。弓衣傳唱知多少。肯爲都官理繡絲。</text>
<title>楊州途中</title>,<text>霜晨搖落歎征衣。極目平原秋草稀。天地蕭蕭虛籟合。山川歷歷數鴻歸。淡烟喬木圍孤墅。流水平沙易夕暉。淮北江南何處是。二分明月夢依微。</text>
<title>與右申，士毅，景言共賦。</title>,<text>異夢頻驚鼠穴車。久於塵俗悟眞如。揮觴欲挽無多景。充架空慙未觸書。鶴氣橫空言以外。松聲呑屋睡之餘。憐君好事時相訪。絶似寥寥揚子居。</text>
<title>石瓊樓。與諸公分韻。</title>,<text>十載甘爲靑桂群。石如解語鳥能文。亭還舊雨非今雨。簷放朝雲遞宿雲。邱壑尋常容置我。華亭一半許同君。紛紛鞵襪元多事。地肺天胎此十分。</text>
<title>水落山寺</title>,<text>轉世風輪導衆迷。却將表所眩東西。久忘言說千山寂。誰遣機緣一鳥啼。平等熱關仍淨界。朅來黃蘗與曹溪。土山水火如拈解。且讓輸君此着低。</text>
<title>次黃山韻 二首</title>,<text>旋開群白又叢紅。春色安排次第中。佳節有名逢穀雨。韶光無日不番風。眼前幻相應如是。分外繁華復不空。今夜可憐花上月。淸輝入酒去年同。芳辰對酒每咨嗟。難把酒錢歲月賖。愧我塡腸同麥飯。如君稀世是菖花。蠅蚊應少拈茶處。蜂蝶爭喧嫁棗家。滿眼石榴開似火。門前轢轢到詩車。</text>
<title>薊門雪中</title>,<text>斷送漫天匝地埃。車簾漠漠向空開。遠人漸細分明見。孤鳥當前的歷來。妃子祠邊珠欲碎。仙人田畔玉成堆。憑誰畵取荒凉景。雜樹圍村倂是梅。</text>
<title>偶作</title>,<text>不算甛中與苦邊。天風一笠亦隨緣。飄零白髮三千丈。折磨紅塵六十年。我愛沈冥頻中聖。人憐遠謫漫稱山。蹣跚簷底時行藥。消受茶罏半篆烟。</text>
<title>失題</title>,<text>我家金鯽舊橋東。紅者開兼白者同。獨對水仙支瘦臘。未從玉妃笑春風。夢廻淺水黃昏際。吟斷荒村暮雪中。近開虎兒詩意足。鄕園物色漫書空。</text>
<title>漫和洪雪蕉</title>,<text>朅來華髮白粉如。天竺峰雲夢幻餘。已把六旬一甲過。相將七十二鷗居。剛憐舊雨靑苔上。不勝斜陽綠柳疎。載酒何人來問字。玄亭寂寂等身書。</text>
<title>示堯仙</title>,<text>病眞病假證毗耶。孄漫公然日漸加。犂外雨膏隨處處。篴中春意盡家家。工愁千丈白髭髮。弄豔一枝紅杏花。好景怱怱勾住否。雙柑斗酒夢天涯。</text>
<title>走和全椒山霽景</title>,<text>霽時爭識雨時功。消息田家月令中。滿眼太平涵有象。來頭不托樂無窮。窓間晴峀獻新碧。籬下旱蓮開喜紅。處處農謳楊柳岸。豳風畵意一村同。</text>
<title>李君詩思甚佳。不似弓馬中人。走和贈之。</title>,<text>文陣當輸第一功。朅來唾手塞雲中。掣鯨碧海應更快。射虎南山豈是窮。者個鞾刀仍帕首。也能玉白又花紅。錦心元自人人有。南北東西底異同。</text>
<title>贈黃巵園</title>,<text>眇然一粟敞山茨。萬古松靑靑上眉。直溯江西宗派譜。旁參元祐罪人詩。心空綺語無三毒。手卓紅旂起百痿。甘紅露味眞佳否。藜莧圖書道自肥。</text>
<title>贈混虛</title>,<text>卓午山頭戴笠行。姓湯人忽喜歡迎。遊方昔入菩提界。詩偈今聞瀑布聲。銀地三觀由願力。天龍一指繼燈明。燒豬燒笋追前夢。江上秋風渺渺情。</text>
<title>開元禪房。寓感於古雨今雲之際。不覺觸忤閒愁。漫題示通判。</title>,<text>靑天一握此禪樓。溫祚城高冽水頭。三十年來逢雪宿。百千境過逝雲悠。煖寒好借丹霞佛。法食要須露地牛。記取袖中和炮未。依然春脚古賢侯。</text>
<title>次梅花詩韻 二首</title>,<text>臘前春意破機扃。如敎彈開一指靈。者箇何因來北地。是中不必減西泠。瘦燈脉脉如尋照。老屐騰騰幾見經。三友圖中訂舊約。玉顔紅領是眞形。一點塵無到此扃。梅花紅白久通靈。端硯石心同的的。竹鑪茶韻合泠泠。偃盖橫枝多舊蔭。古雲今雨飽曾經。色香妙諦眞孤詣。楊補之圖只典形。</text>
<title>洛重學士直玉署。雪中存訊。走艸奉寄急行無善步也。</title>,<text>尺地時聞翰墨香。金門曉雪早春光。宦緣何似丹砂郡。仙境眞成白玉堂。乘興欲尋戴安道。伴吟空憶孟襄陽。篋中螙粉煩相拭。惆悵鴻泥不可忘。</text>
<title>送鳥嶺鎭將王君太 並序</title>,<text>昨日奉別太遽。悵然不能忘。無以遣懷。近拋筆硯。又無以尋思成句。集古寄示。不啻若自其口出。一笑。兩邊山木合。杜甫 蒼蒼落日時。裴度 將軍不好武。杜甫 細和淵明詩。黃庭堅○君和陶故云。</text>
<title>獅子項。次石間韻。</title>,<text>非因此嶻嶭。靈鷲那由階。花雨千峰內。行行漸入佳。</text>
<title>雲起洞 二首</title>,<text>千紅花處去。萬綠磵邊尋。山路忘歸去。峰峰起夕陰。不有紅塵客。那由此地尋。居人無異境。寂寂萬山陰。</text>
<title>失題 四首</title>,<text>淸晨漱古井。古井紅如燃。不知桃花發。疑有丹砂泉。群芳照澗戶。朝日片霞紅。林禽啄花蘂。時時落酒中。藥徑通幽窅。蘿軒積雲霧。山人獨酌時。復與飛花遇。緣溪行且坐。芳綠近人情。愛到源深處。有村花柳明。</text>
<title>題吳蘭雪 嵩梁 紀遊十六圖 並序</title>,<text>乙酉三月二十又五日。爲吳蘭雪六十初度。以其平生筇屐山水。屬友人作紀遊十六圖。並係小序。要作詩以壽其傳。第十六圖序云秋史山泉爲繪此圖。自以一龕供養吾詩。龕外皆種梅花。寄詩云云。盖紀實也。余於十六圖詩。亦及此意。萬里墨緣也。稽山題竹六十年墨緣。依依竹林自。試拈筠上詩。天然金石字。原序云山有竹林七賢遺跡。少隨先大夫遊於此。拈句刻筠。字如拓本舊碑。斑爛可愛。棲霞獻賦卓犖凌雲志。乃在英妙歲。梅花卅載夢。明月千佛偈。原序云年十九。獻賦攝山。嘉慶丙子。宿千佛巖紅梅花下。夜起踏月。漢江旅泊華院無疆壽。又於黃鶴樓。問他拔宅者。何似武昌舟。蘭雪新田十憶圖。有華院奉觴。原序云乙巳南歸。奉母登黃鶴樓。岱岳觀雲秦松漢栢間。初謁覃溪老。紅日與烏雲。知君瓣香早。原序云癸丑五月謁翁覃溪先生於泰安使院。同遊東岳。登封禪臺俯視雲影。絶頂夜半見初日。康山秋醼曾於螴蜳齋。一讀題襟集。余於李心齋螴蜳齋。始見邗上題襟集。 朱碧銀槎杯。萬里餘香浥。原序云曾賓谷爲余張醼。以銀槎杯行酒。名流踵至。唱和日多。遂以所作。爲邗上題襟集。虎阜嬉春千人石上樹。猶作宋時香。有南宋時玉蘭 更溯王珣字。流傳古宅芳。虎阜寺爲晉王珣古宅。王珣遺墨。尙有眞蹟之流傳。近入內府。與快雪眞本同收。靈巖踏雨天機淸妙處。山色向人靑。仙館知何在。應煩雨屐停。靈巖仙舘。爲畢秋帆所居。瓜廬尋碑夢樓掣鯨手。詩筆遍久米。久米。琉球山名。王夢樓甞見琉球。 豈料焦山墨。亦能過鴨水。原序云夢樓書余京口三山詩碑。巨公搨貺。且邀看。韜光望海夙想弢光庵。圖中暫寓目。缺二字 秋葯詩。亦從芸臺讀。原序云余與馬秋葯翁徧遊。秋葯詩爲一代碩匠。余之入燕。從阮芸臺。得見秋葯詩。泖湖話別三泖五湖間。漁莊聞天下。借問鄭學堂。誰復入室者。王述庵有三泖漁莊圖題詠。幾遍天下。述庵專尙鄭學。遂自扁鄭學。惠山啜茗天下第二泉。又重之秦洪。飮泉猶可得。二妙眞難同。原序云惠山泉爲第二。輒與秦公小峴洪君稚存。携佳茗。煮泉細啜。武夷泛月來謁武夷君。白雲圓夙因。白雲洞。有白玉蟾小像。蘭雪憬若自悟前身。 且看峯峯月。三十六化身。黃巖看瀑八萬四千偈。九十九峯瀑。前賢畏後生。仰觀輸俯矚。原序云黃巖瀑爲第一鉅觀。開先，棲賢。皆以仰觀得之。遜其雄快。太白，東坡皆未至。蒲磵聽泉鄭祠聽月時。栩栩漆園夢。羅浮五色繭。海外竚仙種。羅浮仙蝶尙在燕京之太常。爲明代舊物。呼爲老道人。題詠者甚多。羅浮繭。或有傳種。原序云戊寅。客廣州。宿鄭仙祠下。蒲磵流泉。淙潺徹夕。夢騎仙蝶。翅如車輪。恣遊花首臺黃龍洞諸勝。淨業蓮因吟詩何處好。詩境夢無邊。天上眞腴宦。稅詩兼稅蓮。原序云余與法時帆定交。乙丑。下榻詩龕。淨業湖花事尤盛。遂用放翁語。以蓮花博士自署。富春梅隱圖之第十六。萬里傳藁那。桐水君之因。梅龕我卽果。原序云九里洲在富春山水佳處。計畝種梅。可得三十萬樹。欲投老於此。因刻梅隱中書弘印。朝鮮金秋史。與其弟山泉。屬繪此圖。自以一龕供養吾詩。龕外皆種梅花。寄詩乞和。</text>
<title>弊篋敗藁。古之作耶。不知爲誰。今之作耶。又不是也。今古之間。吾以爲吾作亦可。凡四首。</title>,<text>心閒道亦閒。如此支殘年。語淡不着物。茶香別有泉。庭畔梧桐樹。坐看花盡碧。屋老多鼠窠。窓卑露山脊。口出一善言。馨香滿九垓。甘蔗黃連味。鐵尺拗不開。五粒松有花。有花不如無。階庭日華滋。蘭杜錯蘼蕪。</text>
<title>念以仲論詩卷。又要一轉語。近日末流之弊極矣。率題如此。只可收之巾箱而已。六首</title>,<text>斷斷忠孝旨。法本自儒家。胡爲禪理喩。標水月鏡花。關關河洲雎。灌木黃鳥喈。興衆乃如此。古正無邪哇。阮亭說神韻。蘇米亦擧似。東訛太猖被。咄咄彼哉彼。重修主客圖。十桐救時者。紅旗正閃爍。不可不知也。一字一頓義。無如仙𩂣深。古律諧黍谷。異味同苔岑。仲詩頗平正。汝奉庭誥宜。耄言亦何補。望汝不止詩。</text>
<title>自題仿米小景扇頭</title>,<text>近樹深於染。遙山澹有痕。人家何處是。村逕似黃昏。</text>
<title>次兒輩送商彥韻</title>,<text>別懷有別趣。偏令去程長。不識君行處。梅花一路香。</text>
<title>與混師信宿山中。法諦世諦。無不說及。又以二偈書示其扇。</title>,<text>樓閣雪一朶。華嚴法界廻。知君紫雲句。木犀香中來。善財南行偈。紛紛蚓覈鳴。山下三十里。應聞大笑聲。</text>
<title>果庽卽事</title>,<text>庭畔桃花泣。胡爲細雨中。主人沈病久。不敢笑春風。</text>
<title>棲碧亭秋日</title>,<text>孤亭同菌小。佳境似蔗甘。將身欲入石。人語出碧嵐。</text>
<title>秋牡丹</title>,<text>紅紫年年迭變更。牡丹之葉菊之英。秋來富貴無如汝。橫冒東籬處士名。秋牡丹。東人曰唐菊。</text>
<title>涵碧樓</title>,<text>綠蕪鶴脚白雲橫。取次江光照眼明。自愛此行如讀畵。孤亭風雨卷頭生。</text>
<title>南窟</title>,<text>千秋幽怪歎燃犀。肅肅靈風吹暗溪。彈指龍蛇皆化石。燈光猶作紫虹霓。</text>
<title>北壁</title>,<text>兩山斧劈一孤亭。步屧何曾到石屛。十載縱令趨紫陌。看人從此眼常靑。</text>
<title>玉筍峰 二首</title>,<text>無端鍾皷發蒼寒。宛轉空江月一丸。若比人間凡艸木。芙蓉萬朶自珊珊。如人筆力走雷霆。逸韻幽情散遠汀。千里擔挑論片石。齋頭移得一峯靑。</text>
<title>二樂樓</title>,<text>紅樓斜日拜三字。二百年中無此君。想見當時洗硯處。古香浮動一溪雲。</text>
<title>下仙巖</title>,<text>陰陰脩壑似長廊。流水浮廻日月光。一點緇塵渾不着。白雲深處欲焚香。</text>
<title>中仙巖</title>,<text>百弓石作疊書床。可置宣罏與縹囊。更有疎松交翠影。一編文字寫溪光。</text>
<title>上仙巖</title>,<text>行行路轉峰廻處。一道淸泉天上來。縱使有方能出世。異時歸海亦蓬萊。</text>
<title>隱仙臺</title>,<text>黃葉空山打角巾。長歌何處采芝人。鞭鸞駕鶴還多事。旣是神仙又隱淪。</text>
<title>仙遊洞</title>,<text>碧雲零落作秋陰。唯有飛泉灑石林。一自吹簫人去後。桂花香冷到如今。</text>
<title>龜潭</title>,<text>石怪如龜下碧漣。噴波成雨白連天。衆峰皆作芙蓉色。一笑看來小似錢。</text>
<title>島潭</title>,<text>徒聞海外有三山。何處飛來學佛鬟。格韻比人仙骨在。恰如中散住塵寰。</text>
<title>石門</title>,<text>百尺石霓開曲灣。神工千 缺 杳難攀。不敎車馬通來跡。只有烟霞自往還。</text>
<title>仙人田</title>,<text>虎耘豹耜事荒唐。𨗩石爲田亦杳茫。折盡玉英餘畹在。江風吹動古馨香。</text>
<title>隱舟巖</title>,<text>江綠秋涵古壁苔。渾無窽坎可容杯。不是東風吹石裂。梭船短棹自何來。</text>
<title>怪石田</title>,<text>半畝雲階石作叢。頭頭縐漏又玲瓏。千株縱有他山石。一片安能在其中。</text>
<title>義林池</title>,<text>濃抹秋山似畵眉。圓潭平布碧琉璃。如將小大論齊物。直道硯山環墨池。</text>
<title>舍人巖</title>,<text>怪底靑天降畵圖。俗情凡韻一毫無。人間五色元閒漫。格外淋漓施碧朱。</text>
<title>水雲亭</title>,<text>秋雨濛濛鶴氣橫。松針石脉滿山明。試從一笠亭中看。環珮泠泠樹頂生。</text>
<title>題山谷詩選後。是携入燕中者也。</title>,<text>夾帒春風萬里遲。蘇齋參聞舊論詩。一生口吸西江水。壽日如今又並時。山谷生辰在六月。翁覃溪有黃詩校述等作。</text>
<title>題羅兩峯梅花幀</title>,<text>朱草林中綠玉枝。三生舊夢證花之。應知霧夕相思甚。惆悵蘇齋畵扇時。</text>
<title>題梅花小扇。贈高陽使君。</title>,<text>到處春風五馬前。婆娑數樹托因緣。爲他一段淸如許。但愛梅花不愛錢。</text>
<title>題李墨庄獨行小照。卽寄贈小蕤朴君者也。二首</title>,<text>獨行忽忽將何之。涉海登山無不宜。墨庄曾使琉球。又有登岱小照。 萬里蒼茫雲水際。鍾聲落月夢還時。與余相逢於法源寺。蒼茫雲水。爲王惕甫題語。墨庄師竹君師墨。墨是墨庄竹底爲。竹義從君無覓處。空諸所有是吾師。墨庄號師竹齋。君又號師墨。</text>
<title>送鍾城使君 二首</title>,<text>秋風送客出邊頭。盖馬山光着遠愁。天上玉堂回首處。雙旌應過幘溝婁。苔篆剝殘漫古墟。高麗之境問何如。公嶮碑爲人剝去。石根尙有高麗之境四字。 尋常石砮行人得。此是周庭舊貢餘。</text>
<title>看山</title>,<text>山與大癡寫意同。匡廬詩偈杳難窮。都無冬夏靑蒼氣。陡壑脩林一樣紅。</text>
<title>走題覃翁石鍾山記帖面</title>,<text>重拈七百五年苔。得自蘭亭篆勢來。誰識淋漓元氣處。千山明月篆烟廻。</text>
<title>題雲外居士夢偈後 三首</title>,<text>中底外邊一一形。山光開闔叩玄扃。夢醒雲散知何處。還有靑山一點靑。拈起靑山一點靑。機鋒觸處啓雲扃。萬里烏雲天際夢。百千燈攝百千形。或似花形似樹形。華嚴樓閣不關扃。夢中雲外無遮住。信手拈來一點靑。</text>
<title>作槐根小築圖。寄張茶農。圖作雪意。</title>,<text>小築亭亭百尺槐。拈毫萬里一徘徊。料知濃綠偏宜夏。海客惟 缺 雪裏來。</text>
<title>別乇羅伯之任 四首</title>,<text>城東一別小池頭。葱盖弧南博遠遊。星主千年間暇地。耽羅國主。古稱星主。 軍民摠管卽君侯。元時立軍民摠管府。鐵罋西防又土門。分明籌策壯邊垣。鰅魚海上纔廻節。說文。鰅魚出東暆。卽今江陵。 朱紱今移橘柚園。極高卅七線途匀。河尾連躔度析津。木奴不過瀛洲植。緯帶淮南可比隣。緯度與淮南同帶。故橘海海。亦爲枳。聃牟於古亦耽浮。儒李城空枕海頭。隋書。聃牟羅在百濟海中。韓文。海外流水耽浮羅之國。唐書儋羅國王儒李都羅來朝。皆指耽羅而聲近相變。 要足 去聲 九韓風土志。魯花遺蹟若爲求。風土記九韓之目。耽羅則居其一。元時置達魯花赤。</text>
<title>寄野雲居士</title>,<text>古木寒鴉客到時。詩情借與畵情移。烟雲供養知無盡。笏外秋光滿硯池。先生舊藏古牙笏。又有宋蘭亭硯。硯背刻蘇齋仿玉枕小字。較陳香泉本。更佳。</text>
<title>題岱覽卷面 二首</title>,<text>五嶽胷中未折磨。玉皇頂上怳親過。行𢄑萬里搜光怪。織女支機更若何。彝齋以此書及河源志携歸。割愛相贈。故借用支機故事。登岱圖餘又此書。碧霞殘石當車渠。墨卿隷古西京法。借勢秦松漢栢於。李墨庄登岱圖。曾於法源寺中看過。碧霞廟秦碑殘字。爲余所藏。伊墨卿岱覽二隷字甚奇古。</text>
<title>寄泊翁壽朝 四首</title>,<text>不計他鄕與故鄕。只要三萬六千觴。試看鐵柱淸堅甚。百折磨過石敢當。大年恰到放翁時。萬首詩還三倍之。翁詩已過三萬首。 天遣翁來知有意。使人解讀謫仙詩。頭上恩輝世世偏。梨花村舍墨因緣。朅來碧海鯨魚手。不減腸肥腦滿年。二十年來無一哦。江山如此任嘲呵。今朝忽覺情懷弱。優鉢曇花現則那。</text>
<title>玉筍峰</title>,<text>照映空江月一丸。如聞萬籟起蒼寒。人間艸木元閒漫。不學芙蓉與牧丹。</text>
<title>道中口號</title>,<text>槲林一帶隱茆關。古道無人秖亂山。上下梯田新燒遍。雪鸙飛過馬蹄間。</text>
<title>扶旺寺 二首</title>,<text>佛光峰影互因依。黃葉林中一磬微。山鳥元來多舌相。蒼松也是白雲非。苦海茫茫回首處。幾般熱惱幾般閒。白雲流水還平地。未信從前石路艱。</text>
<title>重興寺。次黃山。二首</title>,<text>上方明月下方燈。法界應須不已登。鐘鼎雲林非二事。名山空自與殘僧。十年筇屐每同君。衣上留殘幾朶雲。吾輩果無諸漏未。空山風雨只聲聞。</text>
<title>寄上淵泉丈。</title>,<text>萬壑千峯悵獨遊。白雲一抹夢中秋。若於此境甘枯寂。還敎人人羨八州。諸君詩。以淵丈之有職事未偕故。皆有諷意。余以是解之。</text>
<title>送楊根守 五首</title>,<text>瑟碧江光潑眼明。斷霞一抹夕天輕。宦遊亦向仙山去。此福從來幾分淸。迷原縣本迷原莊。小雪庵邊古塔光。名宦未應須一玉。骨入唐子盛文章。仙掌香罏格倒卑。芙蓉未足擅雄奇。試從史局煩相借。卓地參天筆一枝。龍山船裝不盡 缺二字 堆。農利全輸柴利來。蕎麥星星銀粟白。滿山都是饅頭材。時時捨騎換籃輿。嶺路絲緣試險餘。火耨力耕皆樂土。今年不用羨篝車。</text>
<title>題柳漣川之任 二首</title>,<text>頭白檢書三十年。銅章纔是竹還漣。澄波渡口移春脚。官樹婆娑盡木蓮。五峯西畔足官居。雲影溪聲翠竇虛。大好烹鮮兼製錦。恣君去喫錦鱗魚。</text>
<title>松京道中</title>,<text>山山紫翠幾書堂。籬落勾連碧澗長。野笠卷風林雨散。人蔘花發一村香。</text>
<title>金仙臺 三首</title>,<text>訣十六條自正陽。煕川之郭復堂堂。西山法印元同偈。去證臺前一炷香。萬木森沉古逕苔。韓無畏後幾人來。山中知有餘丹在。直攝神光鶴背廻。一筇一屐禮金仙。的的誰傳弘正禪。弘正亦西山同時人。道力在西山，韓無畏上云。 試放毗盧峯頂眼。空山雨雪摠眞詮。</text>
<title>贈贐趙君秀三赴燕</title>,<text>老氣橫空碣石風。飛楊跋扈舊時雄。富春一夢隨君去。十萬梅花樹下通。</text>
<title>戲贈浿妓竹香 二首</title>,<text>一竹亭亭一捻香。歌聲抽出綠心長。衙蜂欲覓偸花約。高節那能有別腸。鴛鴦七十二紛紛。畢竟何人是紫雲。試看西京新太守。風流狼藉舊司勳。</text>
<title>戲奉浿城李少尹</title>,<text>肘嚲竹符唱竹枝。亦要聽竹不聽絲。由來饞守通身竹。况復騰騰醉倒時。今日爲竹醉日。</text>
<title>翌日又以竹㡧題詩來到。戲以前韻更寄。二首</title>,<text>着手成春竹一枝。寫成詩意裊情絲。入庭忽作瀟湘色。分外餘淸午夢時。好把來詩當竹枝。園陰如雨夢如絲。使君胷中惟我竹。誰解天然笑笑時。</text>
<title>浿水舟中。題瓣香扇面。</title>,<text>山光水色襲人裾。長壽城邊載筆餘。多爾儒酸饒別趣。萬花圍席獨看書。</text>
<title>枕頭漫次吉祥室原韻。示文畹。並令和之。二首</title>,<text>紅紅白白似呈祥。禽語親人未可忘。一自枕頭花發後。渾如知見摠成香。文字奇光硯發祥。裁紅暈碧莫相忘。全家近日皆花氣。閒却爐頭一炷香。</text>
<title>題張曜孫四姊綠槐書屋圖</title>,<text>閨藻天然古北碑。更從隷法點波奇。綠槐影裏傳家學。龍虎雄强屬黛眉。</text>
<title>題澹菊軒詩後</title>,<text>廿四品中澹菊如。人功神力兩相於。墨緣海外全收取。讀遍君家姊妹書。</text>
<title>甁花</title>,<text>安排畵意盡名花。五百年甆秘色誇。香澤不敎容易改。世間風雨詎相加。</text>
<title>題艸衣佛國寺詩後</title>,<text>蓮地寶塔法興年。禪榻花風一惘然。可是羚羊掛角處。誰將怪石注淸泉。</text>
<title>送紫霞入燕 十首○並序</title>,<text>紫霞前輩。涉萬里入中國。瑰景偉觀。吾不如其千萬億。而不如見一蘇齋老人也。古有說偈者曰。世界所有我盡見。一切無有如佛者。余於此行亦云。遂次蘇齋題天際烏雲帖絶句韻。以奉贐了。無一語相涉。惟是蘇齋寔事。缺 一詩可徵一事。而成筆話一段。對榻風雨之辰。飛觴劈箋之際。以此作知道老馬觀可耳。墨雲一縷東溟外。秋月輪連臘雪明。用洪介亭太史詩語。 聞證蘇齋詩夢偈。苔岑風味本同情。漢學商量兼宋學。先生經學。以不肯朱子爲正軌。 崇深元不露峰尖。已分儀禮徵今古。有儀禮今古文考。 更證春秋杜歷添。有春秋注補，杜氏長歷。混侖元氣唐沿晉。篆勢蒼茫到筆尖 蘭亭是篆勢。而先生筆法。專用篆勢。 邕塔嵩陽拈一義。都從稧帖瓣香添。先生云見化度寺碑。益覺蘭亭眞意。嵩陽帖君字。是蘭亭群字上頭。此皆蘇齋秘諦也。詩境軒中風雨驚。南窓埽破鳳凰翎。有南窓補竹圖。是兩峰筆。紫霞工寫竹。爲拈此語。 江秋史去留完璧。紫霞甞摹示聽松堂所藏松雪眞迹大字。及入蘇齋。亦有一本。先生剔損其殘字。名曰完璧帖。江秋史所留贈。 黃小松來榻石經。黃小松易。是同證石經云。樓前山日澹餘紅。快雪粉箋說異同。嵩陽帖眞迹。是宋粉箋。快雪帖所刻。非蘇齋本。快雪帖原本非粉箋。與題跋沕然一紙。皆有考證詳切。 萬里許君靑眼在。曾於扇底覓春風。余甞摹畫嵩陽帖詩意於扇頭。鋪置頗難。爲紫霞所點定。百摹雨雪摠塵塵。坡像雨雪詩本舊摹供蘇齋。 又一九霞洞裏春。坡像策杖一本。先生甞題云九霞洞開策杖聲來。 顴右誌傳松下供。陸謙庭有顴右誌本。先生定爲眞影。 何如子固硏圖人。東坡石銚今猶在。圖壓蘇齋書畵船。坡公石銚。尙在尤水村家。圖爲水村摹寄蘇齋。 淮泗道中明月影。松風夢罷尙涓涓。三百年來無此翁。石帆亭上聞宗風。團成八月生辰日。祝嘏碧雲紅樹中。漁洋秋林讀書圖。爲文點所畵。爲漁洋生辰祝嘏而作。今藏蘇齋首句爲漁洋像贊語。石帆亭是漁洋▣迹。先生有小石帆亭著▣▣。自從實際覰精魂。底事滄浪禪理論。一世異才收勿騁。十年浮氣掃無痕。先生詩論如此。當時猶未及詳聞。今因紫霞之行。又有以發明耳。唐碑 虞書廟堂碑。是唐時拓本。 宋槧 施注蘇詩及山谷后山諸集。爲宋本。 萃英華。漢畵 武梁祠像 尤堪對客誇。拱璧河圖曾過眼。雪鴻怊悵篆留沙。</text>
<title>芋社燃燈</title>,<text>草衣老衲墨參禪。燈影心心墨影圓。不剪燈花留一轉。天然擎出火中蓮。</text>
<title>題泛槎圖</title>,<text>秋靜天門兩扇開。千年又見一槎來。女牛莫敎無端犯。此老新從五嶽回。</text>
<title>天賚借余笠屐圖去。値風雨。幾乎落水。英靈所在。至寶是保。書來相慰。笠屐圖。是趙子固硯背本也。</title>,<text>落水蘭亭念念塵。千川明月宰官身。蒼茫七百餘年後。又接人間笠屐因。</text>
<title>次百日紅。示梁文畹。</title>,<text>一窠紅聚萬窠紅。別樣霞烘雨浥中。群卉與榮添氣色。小庭何日不春風。</text>
<title>留草衣禪</title>,<text>眼前白喫趙州茶。手裏牢拈梵志華。喝後耳門飮箇漸。春風何處不山家。</text>
<title>戲贈草衣 並序</title>,<text>草衣鈔群芳譜。多有證正者。如海棠虞美人之類非一二。余謂襍花經中。因疏鈔而誤者。又不啻海棠虞美人。當有一一證正如此耳。玫瑰仍冒海棠傳。虞美人訛老少年。的的襍花眞實義。且於疏鈔破牽纏。</text>
<title>題鶴林河源三山考卷面</title>,<text>噶噠素齋視指紋。西荒歷歷積葱崐。南華妙旨誰拈解。向郭紛紜竟未分。</text>
<title>朝爲一人所困嬲。暮爲一人所困嬲。如經瘧然。戲贈草衣上人。</title>,<text>鬼瘧猶爲隔日難。朝經暮又熱交寒。山僧似惜醫王手。不借觀音救苦丹。</text>
<title>寄錦溪禪</title>,<text>放處西川十樣錦。收時明月印前溪。收放兩非還兩是。一任花開與鳥啼。</text>
<title>贈別李璡秀稚簡 五首</title>,<text>湖月湖雲託晩年。蟹黃稻白不論錢。三百里間非世外。送君此去似神仙。剩水殘山秒可憐。銷沈萬古落花天。朅來豹蔚龍讓地。留與先生博數椽。西風拂拂去飄然。鷄犬圖書一小船。泗鮆河魚登食品。空敎饞口不收涎。只管課兒只管眠。漁兄樵弟好相牽。破除萬事尋碑去。閒拂秋苔古塔邊。萬里遙傳石墨緣。濟王宮瓦賽甘泉。褚河南字煩相覓。笠屐回思二十年。</text>
<title>留題介石亭。答鄭生壽銅。三首</title>,<text>湖上頹唐六載秋。幽盟都倚白鷗收。梢工一夢歸何處。坎止流行此水頭。風定雨銷一笠秋。恩波全向此中收。江聲未截歸情急。城裏靑山出玉頭。山心無盡足淸秋。句引江光忽近收。黃葉團成金色界。願封嘉樹小亭頭。</text>
<title>乞菊 二首</title>,<text>閒坊靜曲秋山下。黃菊花兼白菊花。縱是主人封殖久。的應不惜送鄰家。年來全不商花事。歸臥家園正菊時。聞說西鄰香似海。秋光分得補東籬。</text>
<title>謝菊 二首</title>,<text>百六十三多品第。鶴翎終竟出群雄。頹垣破壁生顔色。得意金風玉露中。暴富一朝大歡喜。發花箇箇黃金毬。最孤澹處穠華相。不改春心抗素秋。</text>
<title>奉陪來實錄之命。往江華史庫。登摩尼絶頂。五首</title>,<text>山王變相寶珠光。此是天龍舊獻祥。大海百千俱攝入。毗盧只是管東方。從前揷腳黃塵內。誰識高高有此尊。萬里眼輸三角線。百川味敎一毛呑。臺屹靑天碧海間。秪應喬偓往來關。南山半抹如相待。一笑回頭是舊顔。坡老袖中有舊因。蓬萊閣海比西鄰。碧環妙喩誰能解。世上幾多蠡測人。麗代郊天未究原。檀君舊事最難言。僧言大海無量義。較少微臣被大恩。</text>
<title>爲彝齋題黃山畵石 三首</title>,<text>濃寫牡丹澹寫蘭。美人香草摠闌珊。君家自有金剛杵。五嶽胷中試碧岏。三百年來石知己。情知仲詔後仍無。亭亭一段靑雲片。專仗天機入畵圖。石藏無盡萬千堆。靈壁仇池變相來。但敎石盟如石固。歲寒三友亦麤材。</text>
<title>苕園賞雨</title>,<text>柔蔓輕花裊裊風。西園淸致北園中。疎簾細雨瀟然坐。葡格閒看罥落紅。</text>
<title>隣友有竹二盆移其最長者。詩以謝之。</title>,<text>秋暑銷殘已幾時。綠雲深處雨絲絲。林塘宛帶瀟湘色。移取君家第一枝。</text>
<title>鄰友多有戀戀意。又以詩解之。</title>,<text>美人蕉吐廣長舌。羅漢松呈淸淨身。料得山齋幽意足。須從玉版斷情因。</text>
<title>送子野之浿上</title>,<text>浿上春來水似油。軒芋艸色映行舟。惜未送君遊薊北。淡雲微雨使人愁。</text>
<title>送閔行臺丈書狀之行 三首</title>,<text>人生未得渡黃河。看到遼燕亦不多。繞出地毬凡幾許。胡桃殼裏歎蹉跎。尤家昔唱竹枝詞。解識吾東異四夷。紗帽版袍爭艶看。九疇人是漢官儀。恰從異域過秋風。佳菊衰蘭思不窮。定識遼陽城外路。儘敎歸燕怨來鴻。</text>
<title>北屯賞花。出郭口號。</title>,<text>數家山郭翠微開。炙眼蒸紅夾磵栽。吹面番風如被酒。嫩晴天氣近恢台。</text>
<title>華巖寺歸路</title>,<text>佛鬘秋山映翠微。水田百疊學僧衣。鍾聲欲斷斜陽遠。千點寒鴉一客歸。</text>
<title>送曺雲卿入燕</title>,<text>松風石銚墨緣眞。一縷香烟念念塵。萬里相看靑眼在。蘇齋又是問津人。</text>
<title>看山 二首</title>,<text>秋山千幅亂麻皴。陡壑脩林點染新。從此石根無尺大。錙銖摺疊作嶙峋。天台詩偈杳難圓。身在白雲紅樹邊。十日秋風湖上宿。髮根謖謖欲生烟。</text>
<title>驟雨</title>,<text>樹樹薰風葉欲齊。正濃黑雨數峰西。小蛙一種靑於艾。跳上蕉梢效鵲啼。</text>
<title>途中</title>,<text>野水初晴白鳥廻。秋風驅馬古城隈。縱然不食猶堪過。䆉稏香中十里來。</text>
<title>重陽</title>,<text>緜裘凄薄拂晨霜。紅葉靑山一路長。客裏西風還不負。孤雲祠下展重陽。</text>
<title>送心湖丈人遊關西 二首</title>,<text>悼亡纔罷賦催粧。明月仙蕭更斷腸。一枝梅花如歎息。臨風唱送小秦王。歲寒燈火黯遙思。揷屋參旗夜色遲。酒琖茶鎗俱悵惘。白雲如夢客歸時。</text>
<title>棲碧亭秋日</title>,<text>一二禽聲叶古琴。斜陽明瑟過脩林。名泉恰似閒供養。俱是眠雲跂石人。</text>
<title>餞秋 四首</title>,<text>贈言爭看鴈書斜。惆悵西風舊雨家。老菊不隨時節去。寒花明日是冬花。落葉裝歸幾斛舟。寒霜留贈白人頭。楓林玉露今無處。減却詩情老夔州。寒江斷送鯉魚風。別後音書渺渺中。再熱如今難復望。幾回團扇怨西宮。楊柳春心尙未灰。絲絲猶得送秋回。仲冬更有重陽在。爲泛寒香上古臺。</text>
<title>秋日晩興 三首</title>,<text>稻黃蟹紫過京裏。秋興無端鴈 缺 邊。最是漁亭垂釣處。任放沙禽自在眠。銀河當屋柳旗斜。喜事明朝占燭華。佳客來時多酒食。夜光生白吉祥家。碧花無數出堦頭。占斷山家第一秋。榴後菊前容續玩。狀元紅是並風流。</text>
<title>朱野雲約於六月初三。瀝酒作余生朝。當此日不禁黯然。率成一詩。</title>,<text>天涯涕淚畫圖新。六月初三倍愴神。政憶擬陶詩屋裏。遙飛一盞作生辰。</text>
<title>從氏作達城行。聊寄五絶句。各有所屬。五首</title>,<text>夢中南戒四時春。不爲情緣亦愴神。兒女風雲多寄托。梅花賦是鐵心人。屬從氏。平生結習汰除難。輕薄爲文意已闌。千二百年苔迹古。高燒寒燭重相看。自屬○時辨眞興古碑。天涯骨肉別離多。芳草池塘歲月過。前世不知摩詰否。散花於爾奈如何。屬仲弟。善州何如楊州好。騎鶴腰錢便勝綠。終是松筠還草木。春風春雨未來前。屬菊人。時方爲善山守。飣餖薑鹽賽五侯。饞津空遣食單流。扇頭詩想今何似。明月南州第一樓。屬士毅。</text>
<title>走題黃山墨竹小幀 四首</title>,<text>妙絶扇頭綠玉枝。彝齋親見灑毫時。三秋養疾山中日。未料君能此格爲。多君更寄一幅來。病心忽似籜驚雷。天機直挾豪情發。勁節全輸至性回。醵金將醉墨君堂。迂竹何煩免俗强。妙法還尋無法處。天然風雨與烟霜。非撇非波體勢同。篆竿分葉六書通。門庭長帶瀟湘色。八百年前墨雨濃。謂坡墨。</text>
<title>秋日上棲碧亭。士毅有不潔疾。不能從。翌日雨中。寄九疊絶句。專是說病文字。余亦於第二首以下多及之。仍以嘲之。九首</title>,<text>秋雨秋風嘲舊徒。竹南淸磬語函胡。靑苔一尺門外合。借屐人無海上蘇。荔枝時節恰秋中。生怪皮膚百顆紅。酈疥結鄰溫疥友。夜燒人石擁熏籠。較爾人皆淨業流。不堪醜疾臥淸秋。蝦蟆陵下家鄕好。名倂河豚却是愁。梅都官。世稱河豚。河豚別種。有癩河豚。猶將塵殼葉間懸。也是秋風未蛻蟬。欲解中山偸飮罰。籌來更熟便堪憐。沒些把臂聚頭親。未遣頑妻苦見嗔。同學故令分席坐。看他一例擲金人。別院寥寥歎獨居。拂郞玉手百慙余。最憐頑癬還齊物。呼馬呼牛一任渠。天陰時候怕相遭。爪甲鬬來不耐搔。自道通身珠顆熟。眞堪喚做鄭櫻桃。原詩有櫻桃遍體等語。原韻叶魚。尤犯絶句禁體。且疊押夫字。故用別韻。瑕垢偏憎累玉膚。磨君頂踵可完無。願將百斛溫湯水。洗盡人間醜丈夫。秋樹玲瓏寫影枝。石泉淸聽過吾師。由來山澤能藏疾。惆悵雲林負好詩。</text>
<title>自題蔀屋圖。爲犀園先生篆正。</title>,<text>秋懷搖落送君行。碧海鯨魚想政聲。烟雲一抹非閒漫。五馬無忘蔀屋情。</text>
<title>安市城</title>,<text>群峯束立野鋪張。車鐸連齊度大荒。城上至今唐代月。半分虧得照餘光。</text>
<title>題朱野雲畵</title>,<text>十載胷中邱壑情。野雲墨妙自天成。一琴一鶴還多事。五馬惟須載畵行。</text>
<title>鷄鳴</title>,<text>年少鷄鳴方就枕。老年枕上待鷄鳴。轉頭三十餘年事。不道銷磨只數聲。</text>
<title>題雲從山水幀</title>,<text>高帽花盆奇鄭爕。茂林虛閣妙虞望。今日同參眞面目。况又兼之杜古狂。</text>
<title>憶吳秀才。時在南漢。二首</title>,<text>顯節祠前記舊遊。百年世事不勝愁。淡雲微雨依然處。佳菊衰蘭又一秋。木正西風菊正霜。一簾秋影澹詩坊。翻憐佳境還愁絶。却向天涯欲斷腸。飴山風雅幷蓮洋。明月寒江聽佛香。那識觀音閣裏夜。一燈秋夢久回皇。五日難於十載離。酒風詩雨亂愁思。奚囊定與雲囊滿。持贈猶堪自悅怡。</text>
<title>鵲巢</title>,<text>喜鵲喳喳繞屋茆。窓南直對一丸巢。新來不唾靑城地。透頂恩光敢自拋。</text>
<title>嘲金生如筠漆痂</title>,<text>卓午山頭笠影回。蟹黃空敎面脂猜。人生贏得瀟湘點。曾見漆園老吏來。</text>
<title>登冠岳絶頂。唫與崔鵝書。</title>,<text>遙岑一抹柳千絲。正是鷗烟鷺雨時。帆身欲上龍山口。無恙西風汐水遲。</text>
<title>贈菊𢈪上人</title>,<text>法乳亦參世味無。欲將不二證文殊。未知茆屋溪山處。還掛朱門富貴圖。</text>
<title>題鄭東麓渾性文集後</title>,<text>鷓鴣詩格采眞遊。十尺黃塵不出頭。賴有侯芭傳一瓣。玄亭寂寂古岐州。</text>
<title>瀛洲禾北鎭途中</title>,<text>村裏兒童聚見那。逐臣面目可憎多。終然百折千磨處。南極恩光海不波。</text>
<title>大靜村舍</title>,<text>綠礬丹木紫牛皮。朱墨紛紛批抹之。工庫文書生色甚。背糊村壁當看詩。</text>
<title>庭草</title>,<text>一一屐痕昨見經。蒙茸旋復被階庭。機鋒最有春風巧。纔抹紅過又點靑。</text>
<title>冬靑葉大如手掌。可以供書。</title>,<text>想見山中雨露深。生憐鸚綠抱冬心。佳箋嬴得天然具。供寫春鶯自在吟。</text>
<title>玉美人</title>,<text>裁玉方能敎性眞。美人强得艶情匀。恰如五色羅浮蝶。放繭今朝滿院春。</text>
<title>映山紅</title>,<text>花紅强字映山紅。品格元來自不同。火樹圖中須一補。別有春風點施工。</text>
<title>馬磨 二首</title>,<text>人十能之馬一之。三家村裏詑神奇。大機大用元如此。還笑宗風老古錐。引泉爲碓亦麤材。嘔哳春歌莫見猜。似向先天探至象。怳疑龍馬負圖來。</text>
<title>次癸詹 三首</title>,<text>東風雨後換西風。卷盡繁雲碧漾空。雨雨風風如是好。似隨人意補天功。離合悲歡十二時。一廻圓缺一廻思。前身本自來天上。除却君王摠不知。行當騎馬過桑田。可笑秦童弱水船。始識神山非別處。聖恩不死卽神仙。</text>
<title>瀛洲偶吟 二首</title>,<text>轉想時時想轉迂。此生那得到姑蘇。歸帆欲託春風夢。載向千人石上無。是亦樓中轉墨輪。具區明月劒池春。東韓且解區田法。家祝蘇州潘舍人。</text>
<title>題小癡指畵</title>,<text>爪迹螺紋是別傳。離奇譎詭自天然。若從畵裏參三昧。卽取天龍一指禪。</text>
<title>臘日戲題</title>,<text>臘朝雪澤驗嘉祥。麥事明年樂未央。老子且將今日喜。園林都放白毫光。</text>
<title>雪夜偶吟</title>,<text>酒綠燈靑老屋中。水仙花發玉玲瓏。尋常雪意多關涉。詩境空濛畵境同。水仙千葉。爲玉玲瓏。此中水仙皆千葉。</text>
<title>村舍</title>,<text>數朶鷄冠醬瓿東。南瓜蔓碧上牛宮。三家村裏徵花事。開到戎葵一丈紅。</text>
<title>詠雨 三首</title>,<text>入雨山光翠合圍。桃花風送帆風歸。春鴻程路無遮礙。纔見南來又北飛。時雨山川破久慳。東風力斡曉雲還。一絲一點皆膏澤。艸木心情恰解顔。春雨冥濛夕掩關。一犂田水想潺湲。任他笑吠黎家路。坡老當年戴笠還。</text>
<title>失題</title>,<text>赤藤扶我上天台。萬朶仙雲手撥開。洞裏桃花長不落。何因流出碧溪來。</text>
<title>題小癡墨芭蕉</title>,<text>小癡雪裏作蕉圖。直溯輞川神韻無。硯北水仙三百朶。與蕉不二叩文殊。</text>
<title>漢瓦當</title>,<text>知有銅仙證舊文。西京之字罕前聞。千秋萬歲無窮計。尙見熊熊墨吐雲。</text>
<title>口號七絶。贈江亭金生。六首</title>,<text>寒松叢竹叩如如。君是前賢舊澤餘。邱索典墳無異體。北人非有別般書。埋頭帖括套中詩。里魁村迂付一嗤。楠樹艸堂風雨甚。只緣無力被童欺。雪後春江想晝晴。村光不礙鏡中明。茯苓麻麥無人問。多是銀魚不世情。僦屋江干畵裏如。適情漁暇與樵餘。今年新試區田法。不作顔公乞米書。閒課村童趁韻詩。都都平丈儘堪嗤。州庠一步如天上。白日風簷再見欺。惻惻春寒試晩晴。老人星下小窓明。君來携取淸江色。眉眼留看鷗鷺情。</text>
<title>示島童 並序</title>,<text>流水巖姜生。以余書數紙貼之壁上。其朝忽有虹見之異。若放光然。見者驚詑以爲筆精所發。是偶然有山谷間精氣所蓄洩。相感觸之。寧有紙面起虹之理。書此示島童輩以解之。五臺峨眉之佛燈。亦類是也。李杜光芒未可追。米家書畵詎同之。偶然流水村家壁。有此干霄射斗奇。</text>
<title>元宵述懷</title>,<text>北地家家蜜飯紅。兒童斷送紙鳶風。瓊樓玉宇團團月。分得恩光到海中。</text>
<title>題彝齋書許維扇面後 二首</title>,<text>樊上雲烟得意時。淋漓元氣是吾師。不知綠野丹靑手。能狀靈臺一片爲。當朝一品集中詩。扇面神仙富貴姿。桃李光輝千百丈。仁風擧似海天時。</text>
<title>題慈屺便面</title>,<text>桑海零塵襪底消。天風上下一逍遙。淸秋赤道平如砥。壽曜前頭試暫邀。</text>
<title>尤齋遺墟碑</title>,<text>行人下馬短碑前。金煥心家舊䠱傳。一酌橘林明志事。至今彈淚種薑年。</text>
<title>汲古泉試茶</title>,<text>獰龍頷下嵌明珠。拈取松風磵水圖。泉味試分城內外。乙那亦得品茶無。</text>
<title>海上重九無菊。作瓜餠。</title>,<text>南瓜餠賽菊花糕。村味爭敎野席高。癡想平生銷不得。茱萸紅到舊鬢毛。</text>
<title>題小癡指畵</title>,<text>變相百千到指頭。圓尖硬健漫悠悠。點金標月應同趣。更債麻姑試一籌。</text>
<title>癸詹從漂船歸人。得日本刀而見示。漫此走呼贈之。</title>,<text>情知刀臘是秦餘。大食紅毛不啻如。富士山光靑入眼。煩君更覓火前書。</text>
<title>喚風亭</title>,<text>喚風亭接望洋臺。俯見紅毛帆影來。眼界商量容一吸。兩丸出入掌中杯。</text>
<title>題贈延曦閣主人</title>,<text>老人星下暫浮由。鰲背神仙百尺樓。桑海須臾非異事。卽看騎馬過瀛洲。</text>
<title>示雲衲。仍證明史。</title>,<text>五天竺在掌中間。八水三峰往復還。莫把示跗傳祖印。金身無恙錫蘭山。</text>
<title>水仙花</title>,<text>一點冬心朶朶圓。品於幽澹冷雋邊。梅高猶未離庭砌。淸水眞看解脫仙。</text>
<title>偶題 二首</title>,<text>薰閣名箋畵格眞。半川剡竹妙通神。墨緣海外流傳久。靑眼相看萬里人。長毋相忘此一杯。春帆定逐好風回。可憐漁火江楓處。張繼詩中日往來。</text>
<title>水仙花在在處處。可以谷量。田畝之間尤盛。土人不知爲何物。麥耕之時盡爲鋤去。</title>,<text>碧海靑天一解顔。仙緣到底未終慳。鋤頭棄擲尋常物。供養窓明几淨間。</text>
<title>年前禁水仙花</title>,<text>鼈廝曾未到神山。玉立亭亭識舊顔。一切天葩元不染。世間亦復歷千艱。</text>
<title>小遊仙詞 十三首</title>,<text>丹竈辛勤不計年。功成謁帝大羅天。升堂授玉陳庭實。總學人間覲禮篇。三千弱水不勝舟。丱女童男枉自求。誰信揚塵非異事。耐敎騎馬到瀛洲。瓊樓葭管本難稽。織女新添繡線齊。不似三千年外景。羲輪已過斗牛西。天包水土在中間。大地如丸四海環。繞地昨宵行一匝。何曾海上有三山。河呈圖象洛呈書。天府深藏世本無。大衍生成風角術。被人偸去誆凡夫。辛苦蟠桃鎭日栽。學仙本自要仙才。靈臺悟出長生訣。不是丹經稗販來。拾遺補闕日孶孶。半綴陳言半改爲。賈鄭分明天上在。向儂皆道不如斯。桃源洞口景淸幽。中有文章萬古留。聞道不知曾有漢。况他魏晉與韓歐。屢醼瑤池鬢已蒼。偶從天半話滄桑。轆轤幸是仙人屩。踏盡紅雲到上方。生世應居離恨天。愛從生後說生前。銅人又復垂鉛淚。會面居然五百年。誰從天上號詞宗。淡寫新篇墨不濃。一朶絳雲環一字。笑他人世碧紗籠。紫府新來品秩高。隨風上下騁輕軺。淸秋赤道平如砥。壽曜星前試暫邀。住近天河水氣凉。萬株荷榦一方塘。蓮花蓮葉都甞遍。不及仙人舌本香。</text>
<title>三泖喜晴</title>,<text>快覩堯醲舜郁天。太平霽象大江前。元知世界淸如此。一日霃霪抵十年。</text>
<title>韓生應耆以紫霞書卷。要余一語。走寫以示。</title>,<text>天品超然腕底神。碧蘆舫裏說前因。百年以後蒼茫意。翡翠鯨魚孰問津。</text>
<title>和題石帆本威堂戴笠小像 四首</title>,<text>萬二千峰得得歸。峰峰一相妙機微。毫端邋遢松影。問否圓眞是也非。曾於句步倨行工。忽漫華嚴樓閣風。强說維摩非二義。回頭覓覓自家中。世上元無可畵人。荒寒筆意出風塵。不知四七雲臺像。當日如何太放眞。顴影漫從燈影摹。瞳中碧已具眉鬚。揀無風雨行藏足。依樣還仍戴笠圖。</text>
<title>又題小翠寫威堂像 二首</title>,<text>長吉通眉攝後身。坡公瘦顴作前因。匠心若較蘭亭面。定武神龍孰是眞。士夫畵者今無傳。觀我齋來百十年。潘南黼芾文章手。不過精能試墨緣 小翠工畵法。口號以贈。並寓規勉之意。小翠豈但以畵見者。</text>
<title>和示台濟</title>,<text>窓光擾亂百禽聲。自是無情却有情。生怪通身多舌相。訴風說雨太分明。</text>
<title>咏棋</title>,<text>局面南風冷㬉情。古松流水任縱橫。蓮萊淸淺非高着。橘裏丁丁鶴夢輕。</text>
<title>上元芻靈。示商彥。</title>,<text>日月木金羅計靈。年雙年隻逐年丁。一錢飽與芻靈腹。門外兒童叫直星。</text>
<title>題蘭</title>,<text>不作蘭花二十年。偶然寫出性中天。閉門覓覓尋尋處。此是維摩不二禪。</text>
<title>戲題贈達峻</title>,<text>盤坐牛宮豚柵邊。蓬頭特大壓陳篇。天皇一萬八千字。蛙叫三年或二年。</text>
<title>江村讀書</title>,<text>鯉魚風急鴈烟斜。數柳橫遮四五家。底事枯蚌燈火底。漁歌也小讀聲多。</text>
<title>代台濟次題火畵作 二首</title>,<text>雲官火德轉神工。超脫丹靑粉黛中。透得汞龍抽換法。世間凡墨不煩攻。指頭別趣也凡工。託轉蓮炕妙法中。寧知下策還無上。墨陣堂堂亦火攻。</text>
<title>萬歲橋途中</title>,<text>緬憶眞興北狩年。飛騰綺麗一樓前。長橋落日堪廻首。數抹雲烟若個邊。</text>
<title>書李好民唱酬詩卷後</title>,<text>拈來一品集中香。曷懶秋天翰墨光。兎徑象遊同一笑。峽雲塞月兩茫茫。</text>
<title>咸關嶺途中</title>,<text>一路壺關似此無。森沈萬木與枝梧。嶺民但爲藍輿苦。豈識營邱秋樹圖。</text>
<title>書扇示兪生致佺</title>,<text>朅來飛隼二千年。忽漫浮緣石砮邊。息愼舊城今尙在。博君茆屋數稜田。</text>
<title>戲仿石湖俳體絶句</title>,<text>樺皮屋底老婆翁。頭白黃梁玉䕽風。田間一路纔通線。穿過蕭樛瑟颯中。</text>
<title>戲仿慈屺遊東井韻 三首</title>,<text>山郭天晴一笠斜。樺皮石屋幾人家。西風還得東風意。葉葉人間摠是花。城內外分井路斜。飛根漱玉盡家家。且從鴻漸書中補。第二湯來試白花。戴斗天長鴈字斜。邊雲邊月便爲家。鄕園物色渾無二。農丈人杯遞菊花。</text>
<title>夜坐次洪寶書</title>,<text>粉堞殘笳冷不勝。村容山色轉峻𡾓。海天秋雪宵來大。挑撥心心一穗燈。</text>
<title>靑魚</title>,<text>海舶靑魚滿一城。杏花春雨販夫聲。炙來不過常年味。眼逐時新別有情。</text>
<title>余舊珮葛天古幣。病中尙摩。</title>,<text>陶令家中多長物。無絃不直一文錢。歸來只欠葛天幣。白板淸風五柳先。</text>
<title>送慈屺看厚湖</title>,<text>湖光山色上吟衣。幾日閒遊便欲歸。歸去詩情定何許。淸晨登隴看雲飛。</text>
<title>籬外見春畊。漫筆示寶書。</title>,<text>春及西疇春可憐。風風雨雨大宜年。笑他六國黃金印。未博城東二頃田。</text>
<title>下天山絶句</title>,<text>數圭春峀一奩湖。烟雨江南似此無。生怪麤橫嶔屴處。天然圖畵竟誰摹。</text>
<title>獨坐示間壁諸少年</title>,<text>未敢低眉事少年。單丁忽作法昌禪。東房喧笑緣何劇。嬉好知應滿在前。</text>
<title>細算</title>,<text>細算來頭三十年。支離佝僂孰非然。如君壽者無量相。到此方知我可憐。</text>
<title>綠蘐</title>,<text>綠蘐蠲忿分初葉。紅芍將離勾數芽。獨有春風憐寂寞。試敎領略此繁華。</text>
<title>荒年禁酒。村少皆買餠看花去。今日風甚。獨坐無聊。泥筆率題。偏屬風餠。二首</title>,<text>少年元不費商量。雨雨風風大毋傷。買餠看花還具足。雲門禪罷又公羊。老者避風不出門。任渠村氣一騰騫。瓦當大餠囊無澀。環坐花前滿口呑。</text>
<title>贈金生于民</title>,<text>金萱花放一庭香。百舌聲中白日長。硏北朗唫淸可聽。村腔從此破天荒。</text>
<title>詠百舌鳥 並序○三首</title>,<text>崔生所居南川川上。多百舌鳥。使求之。以此三詩爲媒。百舌每夏至無聲。自冬至始聲。是亦陽鳥也。一陰生後無聲者。似若與陰陽相消息。凡鳥之所未有也。前人賦百舌者。未有及此。反有譏之者。余深有所感發。爲作此寃詞以解之。百舌野中得氣高。村花欲萼柳將濤。小窓白日猶佳境。宿食飛鳴莫漫勞。百種鶯鶯燕燕聲。聲聲具足自天成。老人不是機心者。雕笯春風最有情。尋常凡鳥亦來親。者個天機必近人。舌相似參消息妙。聖知君子道長辰。</text>
<title>靑城丈人觀。有牧丹。長十丈號大將軍樹。長五丈號小將軍樹。今中紅亭。多牧丹。恰與靑城相符。仍題此詩。</title>,<text>三月江南媚景天。姚黃魏紫共爭姸。那知十丈將軍樹。却在靑城古洞前。</text>
<title>戲步豊衲袖中韻</title>,<text>依依龍角散珠間。撥轉風輪一夢還。松下舊書無恙否。古雲今雨試廻看。</text>
<title>端陽</title>,<text>端陽角觝盡村魁。天子之前亦弄才。勝敗紛紛皆可喜。綠楊陰裏哄堂來。</text>
<title>寄題土城村居</title>,<text>漁樂村媐快活年。分龍雨足麥凉天。土風爭似江南好。紫蟹如輪不計錢。</text>
<title>次堯仙 二首○並序</title>,<text>堯仙有中紅亭感興二絶句。詩思有沈欝處。有淸妙處。有幻現玲瓏處。雖精華三昧。無以多於此北地開荒。自尹侍中始。雖紅抹繡帕奇技神藝。項背相望。未聞有詩思文情朗出天外者。此乾坤淸氣。無分於南北。特人無鴛鴦繡罷金針度與耳。漫書其二詩。並轉要寄於其大人杞溪門庭。忽此文星來曜者。是何祥也。此地人若知有此一境開悟。門前大路如靑天。如此好詩方寸內。遇興觸發更無加。尋常格式還村氣。天韻流通便大家。乾坤淸氣人皆得。南北何曾有減加。只是紛紛門外客。摠迷針線不知家。</text>
<title>和堯仙東井韻 二首</title>,<text>玉川七椀試泉廻。涴盡城東屐底苔。老子寥寥屋中坐。銅甁只管水符來。淸心七字綺思廻。快洗三家硯上苔。賞捧君家消不得。面前催進藿錢來。堯仙日日往東井。飮七大椀。仍作水課。有東井七椀淸心之句甚佳。誦與其大人。使之出藿錢具酒食。以餉同人。備村學魁禮故事。其大人喜而滿臉堆笑。佯若不信。可謂莫知其苗之碩也。余之戲作。繼和前韻。</text>
<title>示全詩祖朴榮滋</title>,<text>顚旭顚素肚痛帖。胷中雲烟筆底雷。村兒肚痛都緣假。那得一波半畫來。</text>
<title>鍊武堂</title>,<text>魚鳥風雲畵閣東。六城一路垜頭通。殘山剩水先春迹。惆悵當年尹侍中。</text>
<title>汲井</title>,<text>轉玉轆轤碧瀣生。老虹飮盡晩霞晴。鐵函若得蘭亭本。定武神龍作一行。</text>
<title>打麥二絶。寄北靑明府便面。二首</title>,<text>福星十九社中光。大麥坌黃四野香。近日官家無外事。婆娑樹下午眠長。大好新晴碌碡塲。兩歧何似去年長。空中不斷連耞響。天上人間麥飯香。</text>
<title>初凉</title>,<text>楞楞山出瘦靑意。瑟瑟波明輕縠流。的的遙天孤夢直。頭頭露地百蟲秋。</text>
<title>村中鳳仙花盛開。結成五色毬甚大。在南地亦希。</title>,<text>紅䆉稏中屋數椽。村夫子過便欣然。平生媿乏操持力。五色花毬欲破禪。</text>
<title>筍 五首</title>,<text>南烹細點食單回。晶鮓氷蓴次第開。香積厨中無此味。飽參玉版幾人來。𧤏𧤏園中數幾回。櫻厨試取錦䙀開。籜龍此日眞成喫。會見燒猪噴筍來。淘汰陳羹冷飯回。腸間千翠萬靑開。書中別有天然味。曾見藏眞艸聖來。里魁匝坐柳陰回。萵飯包靑大口開。舊簀屋中通夕煮。南人轣轆瞞君來。味外味同蔗境回。園庭一夜籜雷開。知應宿世因緣重。天自山僧托命來。</text>
<title>李進士歸土城。諸人皆賦別。余亦隨衆次寄。二首</title>,<text>草木年深舊板扉。苽情麥味待人歸。孤唫別有蒼茫處。肅愼城頭看落暉。恣喫樂浪番國魚。漫敎煮簀果何如。朝雲綠粥濃於酪。桐屐登登且莫徐。日昨。以綠荳粥來餉。甚佳。</text>
<title>城東避暑</title>,<text>大氏南京夕照紅。山川猶記覇圖雄。一筇只管漫閒境。散暑松濤柳浪中。</text>
<title>東井松陰逃暑</title>,<text>松陰散放老牛香。泉碓泠泠野日長。不道康王谷簾水。却於驛路下田傍。</text>
<title>午睡 三首</title>,<text>一枕輕安趁晩凉。眼中靈境妙圓光。誰知夢覺元無二。蝴蝶來時日正長。苽花㰚落粟風凉。住在玲瓏怳惚光。富貴神仙饒一轉。炊烟漫敎枕頭長。松風分外占恩凉。攝轉葡萄現在光。特地家鄕成尺咫。靑山一髮未曾長。</text>
<title>立秋</title>,<text>野情老去最宜秋。冷逕蓬蒿少熱流。卽看曳履歌商處。已放唫蟬出一頭。</text>
<title>贈豊禪</title>,<text>紅旗閃爍一筇飛。眞的宗風不在衣。掃破葛藤千七百。個中應得本家歸。</text>
<title>鷄冠花 二首</title>,<text>似柳鷄聲農丈家。出籬朱勝便無差。元來卉品多奇想。又一娉婷蝴蝶花。鷄頭尖角也非花。忒訝幽芳絳幘加。醬甕東西增一格。鳳仙紅白共繁華。</text>
<title>餞夏 三首</title>,<text>淸簟疏簾別意長。牽牛星下餞朱陽。自從明日開新境。玉露金風又一塲。朱陽回馭去堂堂。團扇淸風意更長。伏雨催程何太甚。農家成就一時忙。盃一作觴故人酷吏莫商量。束帶公然演若狂。且敎停杯廻一想。不知何似餞春忙。</text>
<title>蠅</title>,<text>太末蟲飛沸若雷。幾時大火聚邊回。憐渠浮世多情甚。抵死驅之抵死來。</text>
<title>七夕</title>,<text>瓜籬大葉雨聲麤。爭似江南百尺梧。擂麻作布無他祝。乞巧盤中有喜蛛。</text>
<title>海月亭下漁村</title>,<text>兩角黃牛十字輪。松聲祓除北來塵。漁村三四殊奇絶。住在其間底等人。</text>
<title>老蓮爲櫟山。示之以妖僧枉尋之邪說。仍留山中。以備故事。</title>,<text>超禪不預定都時。玉兆分明萬世基。一片僧伽峰頂石。眞興舊蹟枉傳疑。</text>
<title>題村舍壁 並序</title>,<text>路傍村屋。在䕽黍中。兩翁婆煕煕自得。問翁年幾何。七十。上京否。未曾入官。何食。食䕽黍。余於南北萍蓬。風雨飄搖。見翁聞翁語。不覺窅然自失。禿柳一株屋數椽。翁婆白髮兩蕭然。未過三尺溪邊路。玉䕽西風七十年。</text>
<title>淸溪山樵人得靈稏。戲作。</title>,<text>四千年後老樵斤。析木天然辨古文。靈卉人形時斸得。擔頭五葉傲孤雲。</text>
<title>戲次商彥 三首</title>,<text>已變屋頭楊柳情。韶光賸看日生生。柴門寂寂春如海。樵弟樵兄盡入城。百舌鳥高野氣專。三分春意不勝憐。怪他村釀如仙釀。莫是當年謝自然。春氣寸田尺宅於。七言三疊作閒居。試摹黃素黃庭字。不敎鵝群換俗書。</text>
<title>爲畵山作</title>,<text>幾疊礬頭輥點山。樓前腕底碧般般。雲烟供養無量壽。靑眼看人萬里間。</text>
<title>村居病甚。惟柳生問疾而來。授方而効。其意可嘉。書贈如此。並屬其桐君。四首</title>,<text>河東淸弱不勝衣。六氣之間早硏微。生笑老夫如縷命。茶薑紅麯與相依。顚旭顚素皆肚痛。千秋法墨草書騰。近因桶脫究新義。絶斷衆流君更能。仲景叔和法印傳。紛紛訣賦野狐禪。東人最又迷訛甚。家祝入門三百年。一一蝸牛小許廬。城居未必敞村居。君家老佛能銷受。五百淸風半𢎥書。</text>
<title>柳君以其供老爛飯法授厨人。甚宜病口。續題贈之。</title>,<text>爛飯山川鍋內紅。剩敎牛飼笑渠同。天然沒骨徐煕手。移就君家食譜中。</text>
<title>爲竺典禪作</title>,<text>面門月滿劇淸眞。知是蓮花界上人。一領布衫收不得。婆娑老佛倘無顰。</text>
<title>紫霞洞</title>,<text>小谿幽洞自層層。一道名泉雨後勝。夕照近人松籟起。老身石上聽泠泠。</text>
<title>走筆贈範喜歸龍山 二首</title>,<text>池上人家鏡裏如。門前開到白芙蕖。爲何飯稻羹魚處。好不歸來但送渠。無樹不蟬蟬復蟬。蟬聲三百里相連。萬松陰裏還應甚。酷想高唫向暮天。</text>
<title>贈鐵原尹生</title>,<text>弓裔山前百石莊。一匳春水綠央央。道人日採黃精去。仙味能分野客甞。</text>
<title>戲拈俚句</title>,<text>庭梧只管碧婆娑。夜熱還於午熱多。曲彔床頭眠不得。向人空自覓藤婆。</text>
<title>雨中移菊 四首</title>,<text>隣栽分綠到籬前。栗里村風有別傳。贏得西疇餘潤遍。公私一雨足今年。短短籬旁小砌前。白黃品自石湖傳。畦丁鴉嘴留閒地。遂及曼陀老少年。依然風味上皇前。高士還於卉史傳。今日雨中三十本。百叢多少又明年。位置敗蕉醜石前。王官谷裏道心傳。老人商畧秋來事。玉露金風日利年。</text>
<title>贈貫華</title>,<text>一衲千山得得來。獰龍頷下摘飈雷。松聲風力盤空大。好遣華嚴法界廻。</text>
<title>茶事已訂雙溪。又以光陽至前早採海衣。約與貫華。使之趁辛槃寄到。皆口腹間事。放筆一笑。</title>,<text>雙溪春色茗緣長。第一頭綱古塔光。處處老饕饕不禁。辛盤又約海苔香。</text>
<title>南令樞僑居</title>,<text>南山康直列仙儒。鷄犬圖書足勝區。天下果眞知己有。紫烟巖畔結松樞。</text>
<title>寄贈豐基李生淵默。以締柿盟。二首</title>,<text>內史黃甘大令梨。二千年墨尙淋漓。若敎一喫殷豐柿。曲水風流竟屬誰。摺疊赤瓊一錢大。河豚贋本世滔滔。三株寶樹河淮宅。一百封題爲老饕。</text>
<title>斗江爲酉山耘逋作 二首</title>,<text>野意全收峽意來。碧琉璃碾兩山廻。窰烟一道盤空直。易識蓽門江上開。山色慘悽二水邊。黃公壚下一惘然。橫江孤鶴無消息。樓閣雲盤直上天。</text>
<title>觀音寺</title>,<text>何時却買好溪山。小葺茆茨紫翠間。暑雨初收成獨坐。倩誰圖畵此淸閒。</text>
<title>仍題舊句爲混虛師 二首</title>,<text>峭空直上上天梯。尙有金仙一格低。頂相單提單透入。石閨纔得隻丁棲。毗沙覓覓復尋尋。菩薩元來住處深。聞說萬靑千翠裏。有時自發鍾魚音。</text>
<title>重陽黃菊</title>,<text>黃菊蓓蕾初地禪。風雨籬邊託靜緣。供養詩人須末後。襍花百億任渠先。</text>
<title>余每少睡。借榻湖寺。太虛念佛千聲乃曉。勝似村枕每以鷄爲曉限。漫筆示混𨸲。並要太虛參。</title>,<text>阿彌陀佛一千聲。慈氏閣中天始明。蒲褐香燈睡味厚。枉將村曉付鷄鳴。</text>
<title>七夕。戲和諸少年。漫題于此。匪爲與之鬬巧。還切染鬚之媿。二首</title>,<text>幺鳳隻鸞可奈何。恐敎仙襪誤銀波。天孫亦要塡橋渡。無怪世間風浪多。蜘蛛結網鵲成橋。河漢無聲夜寂寥。不是病餘貪久坐。秋來第一可憐宵。</text>
<title>奉寧寺。題示堯仙。</title>,<text>野寺平圓別一區。遙山都是佛頭無。虎兒筆力飛來遠。淸曉圖成失舊橅。寺中山眺甚異。似米虎兒楚山淸曉圖。</text>
<title>戲題示優曇。曇方踝腫。</title>,<text>抹却毗邪示疾圖。佛瘡祖病一都盧。法華藥草還鈍劣。不是藥者採來無。</text>
<title>用元曉故事。曇病在腨。又戲續示曇。</title>,<text>四百四病無是病。八十毒草無渠藥。可是今日拭瘡紙。金剛三昧經的的。</text>
<title>戲贈晩虛 並序</title>,<text>晩虛住雙溪寺之六祖塔下。工於製茶。携茶來餉。雖龍井頭綱。無以加也。香積厨中。恐無此無上妙味。仍以茶鍾一具贈之。使之茗供於六祖塔前。並說錫蘭山如來金身眞相。與六祖金身相同。如涅槃經之七藤八葛。可以解黏脫縛。近有一瞎師堅持雙跗一案。至以爲傳心。不覺噴茶大噱。師又目擊而去。勝蓮老人記莂。涅槃魔說送驢年。只貴於師眼正禪。茶事更兼參學事。勸人人喫塔光圓。</text>
<title>戲次兒輩喜雨</title>,<text>村橋呑漲汎村流。上下濃靑處處柔。太守力能廻野色。婆娑數樹効神休。</text>
<title>卽事</title>,<text>日見過橋幾百人。何曾橋力減橋身。丁之畚土添橋者。荒落山川報政新。</text>
<title>蕙百將歸。病懷甚無憀。取其袖中舊白毫。書贈。</title>,<text>山川時雨兩筇晴。五色毫光漫去程。料是世間無熱處。一千里洽萬蟬聲。</text>
<title>果寓村舍 二首</title>,<text>寒女縣西擁病居。溪聲徹夜甚淸虛。羸牛劣馬橋前路。畵料蒼茫也屬渠。兩山靑綠夾晴開。村氣泥醺盡野獃。不覺平生牛後耻。城中日日販柴廻。</text>
<title>戲贈吳大山昌烈</title>,<text>未窺一字岐軒書。白喫人間酒麵猪。欲束他年地獄罰。陽陽跨馬又騎驢。</text>
<title>雪霽窓明。書鐵虬扇。</title>,<text>雪後烘晴暖似還。夕陽漫漫小窓間。稻堆庭畔高於塔。直對西南佛鬘山。</text>
<title>無聊荒寒之趣。偶此發之。仍取鐵手中物。漫畵。</title>,<text>支頹數尺過頭藤。盤石圖參醉態曾。蟹爪樹邊行藥去。一庭十笏散懷能。</text>
