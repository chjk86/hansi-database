<title>次幽通賦</title>,<text>幽通者。漢班固之所作也。盖是時。賢良路塞。故固追述古者得失之理。以明其致命之意云。余於無聊中。用次其韻以成篇。措語鄙俚。雖未得古人之萬一。大意則一遵本文而少變之。又其世道之汙隆。時命之通塞。與夫天人報應之參差無驗者。設其疑辭而質之於帝。卒乃反之正理。勘定其義。使世之鑿鑿者見之。庶得以安於所遇而寡怨焉。大化普而命物。中萬類而人靈。農于畒而賈貨。士則世其家聲。懿英祖之初牒。銜玉璽於皇京。肇受封而得氏。古事傳於里謠。泊仙槎而爲族。徙丹丘而比廬。王考赫其嗣服。屈牛刀於湖濟。時繽紛其蔽美。靳寵典於一階。眄南土而汩徂。撫時命而卷懷。逮余身之混混。違舊烈其愈遠。斲頑泐而求玉。要琢之而無玷。志摶摶而湛憂。恒靡寧於寤寐。啜餘糟於墳典。慕古聖於彷彿。學鄒魯之可徵。道文武之未墜。嗟虛勞於誦讀。欠實着於省察。尋平生而自懼。瞻屋漏而羞對。攬余轡而夷猶。顝倀倀而行迷。追彝訓而罔迪。矧厥德之永綏。忽夢遻夫先師。究天顯與民祇。先師爲余指掌。謇申申而有戒。曰及時而自強。恐盛年之不再。苟遵道而得正。須勇往其何竢。良能粹而不雜。摎厥初而咸在。無私賦於降衷。非或豐而或寡。廓虛靜於安宅。信上仁之所御。昧昕悟而怵惕。思奮身而企予。徵舊聞於丘軻。功莫貴於爲己。祖勳華而紹緖。是正嫡之所始。歸耼翟而割門。洎狂秦而被戮。唉儒學之累絀。自前世而罹蹙。雜漢治於用覇。廢后高與轅伏。賈遇文而受貶。融貳操而見逼。消與長其不齊。彼守經其奚得。縱信道而直前。天未嘗乎肯可。謂昭昭其無僭。果誰福而誰禍。當元祐之少泰。于世敎而可補。肇濂關而振廢。挺龍門而紹道。石無言於刊黨。嗟正路之鞠茂。卓新安之純淑。惟慥慥其無已。倡古學於建陽。牖羣蒙於南汜。欲秉燭而道迷。柰獻玉而折趾。邈海東之一區。餘父師之舊軌。歷羅麗而曁鮮。聖時乘於九五。王居壯於漢北。若盤龍與踞虎。膺昌煕而啓運。遻明良而爲耦。治吁咈而尙虞。功輔理而慕姬。世道迭其隆汙。間櫱芽而成灾。繽邪枉之易眩。羌鑿枘之不周。賢屠維而騈錮。黨黃馬而同幽。佔翁世之宗師。靜庵國之元龜。靠哀詞而捏誣。幻妖讖而成謠。晦荷遇於三聖。猷未用於十條。暄秉直而不阿。迹反疏於被流。猗陶溪之大老。托林野而棲息。伊天山之逸士。謝囂塵而卷縮。何聖代之遭罹。斡不齊於流遷。天吾知其棐忱。究諸理而尤惑。報應錯其靡定。孰云預其禍福。雖達生猶畏犧。故爽言而懼鵩。焉知貴於守德。未爲得於正誼。固倚伏之難竆。匪力求而巧避。陟陞皇余臚情。跪敷袵而累累。推身命而仰詰。恐漸染而無聲。欲變節而歲晏。將改塗而塞荊。帝謂余曰念哉。我無培而無傾。失何足乎爲悲。得何足乎爲榮。惟大原之出天。是不易之常程。羣龍邈而有經。哲王遠而留訓。苟守正而不惑。道百世而可信。豈足說於通塞。庶無怍於覆載。固氣數之多愆。信難遇於昭代。疑其變而廢常。匪達幽而通微。余無他於理外。寧有意於閉開。承靈訓而灑然。徵昔夢而尤信。惟非義之賊道。與似是之亂眞。斯權度之在我。一以斷夫天經。孔有言於生直。孟有敎於踐形。庶斯奉而周旋。聊不流於世情。亂曰。乾道變化各正命兮。卓彼先覺乃神聖兮。惟理之循爲出處兮。所以於世率作表兮。萬物備我兼體用兮。人自遠道曷不痛兮。冥寞無眹見本色兮。樂天知命是壽域兮。</text>
<title>閒居八詠</title>,<text>官角曉夜鳴。時時夢中徹。還嫌野外村。不與城塵別。右城頭曉角朝霞橫大野。有村人不知。特松高百尺。蒼然露一枝。右野村朝霞依微山影外。點點生暮烟。落日忽回照。家住紫雲邊。右山陰暮烟肜肜古國鍾。夜鳴千秋意。幽人夢華胥。聲入煕皥裏。右鳳臺夜鍾桃峯被嵐光。熹微翹翠黛。莫是嫌太姸。故欲藏春態。右桃峯春嵐夏日大龍山。白雲從中吐。䨓聲乍隆隆。應作山頭雨。右龍山夏雲秋風夜蕭蕭。忽聞東林雨。朝來始捲簾。赭了靑楓樹。右東林秋雨疎松古郭上。遇寒聲颼颼。凍雪封翠葉。飛鳥不敢投。右北郭冬松</text>
<title>逢平海士人。爲余誦其大夫申詞伯 維翰 之詩。詩用韓文公出宰山水郡。讀書松桂林之句。逐字補押。分作十絶。余愛其蒼然多古色。於無聊中。效而爲之隔面酬和。答本篇之意。亦舂陵不必寄元之例爾。松字韻缺。</title>,<text>東溟渺無涯。不見蓬萊兀。偃蹇樓上人。臥笑浮雲出。海腹何寬平。山容何碨磊。造物若有心。請須問眞宰。澹蕩本無慕。何曾要好官。得郡了仙債。悠悠憶故山。恬泊對吏民。簡要治邑里。此外無所思。閒吟賦山水。老仙西出關。何事欲長隱。關東異關西。覊縻一小郡。靑丘元小方。海郡卽荒服。可惜皇王謨。謾自少年讀。出世爲邑長。不是迷卷舒。玄白猶未免。悔作應擧書。時登月明樓。頓覺煩愁霽。莫問養生丹。淸心勝蔘桂。架上一部史。床上一張琴。讀了彈亦罷。宿鴉還暮林。雲鳥爲首末。亦淵明出峀知還之義也。時申君已去平海。</text>
<title>江干行</title>,<text>江水靑如藍。江沙白似雪。江洲黑鴉羣。又與沙水別。</text>
<title>鴟鳩愛怒</title>,<text>可愛鳩喚晴。可怒鴟喚雨。三月苦旱炎。鴟愛鳩可怒。</text>
<title>閒閒吟</title>,<text>蔬飯充腸飽時閒。麻褐裹身煖時閒。客去門掩睡時閒。雨來花開玩時閒。吟詩遣興快時閒。對案看書倦時閒。凡此六閒非取趣。都緣計拙懦成閒。</text>
<title>兒子就師受小學。次韓文公符讀書城南詩二十七韻。授而送之。</title>,<text>丈夫貴立身。學問乃權輿。學問無他道。惟在於讀書。要宜務其實。不宜假爲虛。汝今讀小學。是汝入德初。隨師汝往受。汝父日倚閭。汝來扣所學。一行不相如。道不識嚮趨。文不辨魯魚。身行固所難。口讀亦太疎。念我父祖業。訓學惟勤渠。不曾說龍肉。實着如喫猪。曁我騏失駑。汝又駑失蜍。祝類未化翅。反同瓿中蛆。天生必有職。人各思其居。汝年今十二。復爲何業歟。願汝作富賈。市有千金儲。孶孶計較間。所得只零餘。願汝藝黍稷。用孝父母且。受氣最微薄。筋骨不堪鉏。紛紛衆技流。吠犬與鳴驢。傳家有古經。是我三歲畬。失今不及治。荏苒日月除。父爲汝食糧。母爲汝衣裾。任汝讀古文。幸冀成一譽。近來世敎衰。黨塾爲丘墟。吾王振廢學。煌煌化日舒。父命固無諾。聖敎敢忽諸。汝宜讀且行。勇往莫躊躇。</text>
<title>晝寢戒</title>,<text>人生宇宙間。上壽不過百。方在幼少時。癡蒙無所識。行年至二十。始有成人責。老而及耄荒。神不守其宅。癡蒙與耄荒。雖生便鬼閾。除却幼老日。餘日固已窄。何况七八十。古來少有得。其間晝夜分。出作而入息。當息睡方着。心形兩相隔。頹然一僵屍。怳惚遺精魄。矇矇未寤時。是又非世域。人間一死生。已如駒過隙。夜與晝爲半。太半減晷刻。從此生世日。窄迫無移易。始覺明出後。寸陰猶可惜。如何嗜晝寢。不悟吾生促。人咸願久視。所欲未終極。雖然不自愛。世多耽睡癖。夜旣頓忘生。又以繼日夕。還將吾世界。半遊閻羅國。哲人達乎是。夜寐興必夙。聞鷄周待曙。焚膏韓繼昱。癡人必自棄。日夜恒陸陸。秦枕志益肆。唐宮漏添六。賢愚由此別。難與爲伯叔。願言吾黨子。二者相量熟。爲愛光陰短。愼勿當晝宿。如不信吾戒。夫子喩朽木。</text>
<title>除夕吟</title>,<text>前年五十始平頭。今年六十初起數。五十皆是一之積。此去六十纔一九。曾聞七十古來稀。我生人間知不久。長兒今始定室家。二兒今始分奇偶。三兒學走女學麻。妻又羸弱不勝箒。家貧身老病且尋。世况蹉跎皆人後。蘧曰知非孔知命。古語惟在耳與口。乃知無聞不足畏。嗟哉今年除夕明年又。</text>
<title>曳屐歌</title>,<text>麻葛曰屨。拙不能手織。皮革曰鞋。貧不能粟易。價廉而壽。惟木之屐。乘之可以泥。行亦不妨於陸。</text>
<title>擊爐歌</title>,<text>爐上端宜開酒罇。肺氣不勝酒氣醺。爐上端宜吸烟草。口味不識烟味好。生肉宜炙乾宜煨。而我家貧供薄。惟有鹽菜登盤來。但可埋炭不熄延火德。用以資就竈。烹米爲饘粥。</text>
<title>木綿歌</title>,<text>木綿花日下。斡機翻兩軸。乾軸左旋坤右旋。乾坤震蕩霔亂雹。木綿花向壁坐彈。無箭弓弓在。膝邊指拂絃。微風乍動白雲中。木綿花縱橫。經縷及緯絲。輸之縣官餘幾何。命藏稍細密一段。要待長男取婦時。</text>
<title>樵奴詞</title>,<text>朝負樵上山郭。獵火燒去餘短楂。暮負樵下山坂。馬牛牧盡惟新芽。貧家一奴老不笠。木袒在肩鎌在手。春霖乍霽日欲午。怒詈色面暗呑口。大爺已素耐寒濕。晝曬蒲莞夜舒肢。小爺不習處艱苦。昨毁圃樊今撤籬。請看貴家蒼頭。揚揚得意驕。日賦柴野人不識。何山可通樵。</text>
<title>頭謝詩</title>,<text>余嘗讀韓文公送竆文。可見其守正不阿世。固竆不渝志之意。常以爲非韓子。不能作也。然使韓不坎軻。不應有是言。亦非不見是而無憫者歟。余且老矣。方欲懲咎而不得。乃爲此詩。盖有所感發焉爾。我頭象大圓。骨格好開張。頎頎七尺上。五嶽各分方。秖戴儒冠小。強隨章甫行。皺眉少展時。鬂髮今蒼蒼。艴然忽色怒。大責身徒長。我爲汝上體。五十二年光。風塵世路外。所營皆郞當。爾氣何局束。爾形何昂莊。爾貌何迂拙。爾行何顚僵。有足能濶步。不爲勢利蹌。有手可作事。所秉惟筆床。見貴膝不附。見賤腰不昂。持身太固直。矯矯復卬卬。戴我遵末路。隨到不徊遑。胡不逐世態。進退看炎凉。懷奇且負氣。守愚田畒傍。揚揚玳簪人。哂此頭滄浪。我實太狼狽。由汝致咎殃。嘖嘖俯而數。怒面何央央。肢體各有宰。聽之始駭惶。蹶然仰頤上。失笑對洋洋。君與我具體。上下不相妨。今君專我咎。君固不自臧。面目太可憎。強項常矯亢。耳聦無瑱塞。眼明無遮障。有舌且能語。未學巧如簧。聞人有醜惡。不肯交心膓。見人有貴勢。恥與參翺翔。其言最不佞。酬酢無抑揚。少乏媚人態。到老愈崛強。昂然兩肩上。自許非顚狂。以是處是世。心友惟文房。緣君不自智。失路迷倀倀。所以致困頓。富貴都相忘。我實恥爲下。辱我老竆鄕。顱神久潛聽。懣然回謝。曰我與汝同。所病在守常。禀得氣之正。本色不甚戕。何必兩相尤。嚮吾誠未量。主宰有天君。知能具是良。吾輩但從令。由正莫周章。</text>
<title>牧牛詞</title>,<text>莫畜羊口。吾未始知膏薌。莫畜馬足。吾猶可行田野。賣庖鬻駱換牛至。悍索在項樁不鼻。朝來老婆忽怒號。吃盡前畦初秀稻。牧兒聞之疾起走。手投瓦礫顚且倒。狂蹄橫突踏田苗。追之不及嘷中道。兒乎莫怠蒭牧且待年。爾不復代牛傭耕隣家田。</text>
<title>解鳥音詞</title>,<text>遇雨終日。孤坐無聊中。惟聞鳥鳴至者五。遂各因其聲以起辭。盖異國人言不同者。必譯而後通。若禽鳥之音。則天下同聽。今以字音憑其似然者而解之。假使華人見之。抑或許其音義之不相離焉。穀求多穀求多。尋常穀求何時多。主人未有穀多時。塲無落粒囷無禾。斗之在瓮升入甁。人且糠糜柰畜何。求多求多日患少。散入前家又後家。尙有登天翰音上應金鷄曉。長號穀求歌復歌。右鷄音乞去得乞去得。乞去何處不自得。春畦種播設駭機。乞去避害深樹側。秋稻穗脫伏勁弩。乞去庇身山梁北。高冠長尾彩珍備。自保文章無人識。生怕耽餌求飽罹禍網。乞去乞去終不獲。右雉音勞支離勞支離。爾勞塵間何支離。世人謂汝知更雀。支離報曉將何爲。農家名汝曰布穀。支離勸耕何太疲。其飛不識天壤遠。其止不嫌蓬蔂卑。雖然好任支離莫辭勞。猶勝彩鳥肉上俎豆羽上旂。右𩿇音綽綽復綽綽。有何餘裕恒綽綽。自能擇枝眠可穩。自能占風巢可着。山殽野實取無禁。弱肉不呑粟不啄。由是與物無所忤。翔集不曾愁矰繳。生涯綽綽自在得。利觜猛翮誰敢與爾爭所樂。右鵲音國耉求國耉求。國耉於汝非所求。吾聞聖代鳥咸若。倘知化育皆人由。國耉苟失物莫遂。巢居不遑陰雨謀。國耉苟得日舒長。上下可與天同流。願汝啼在上林國耉求。聲入九重徹玉旒。右鳩音</text>
<title>和仲兒蓬萊圖行</title>,<text>昔聞秦童漢使。東求神山草。不識三韓蓬萊好。尋到扶桑落何處。今看萬二千峯俱不老。峯頭仙人定臥雪草中。其始巨靈爲是削玉成奇峯。天下幾人願生高麗國。只聞山中有赤松奇巖長瀑百千態。見者不得言形容。何人移入一幅使我對。頃刻神仙如可逢。朝尋暮探路無跡。崢嶸瘦骨身全白。傍有老釋嘗從此山來。要我共作扶筇客。言之甚悉請導前。約以今年又後年。光陰催老脚無力。亦云猿狖愁攀緣。逸興不敢象外動。擧首望之空悵然。仙乎無緣與爾一交手。倘許我夢入金剛同賞否。</text>
<title>次丁法正 範祖 奉敎建功歌</title>,<text>世無仙化術。汩沒皆形役。誰與赤松友。誰取丹砂服。今我惟星民。向闕如拱北。珍重丁學士。製進瑤宮曲。非是操觚家。章尋而句摘。辭從正性發。義從眞理索。吾王得之喜。留作屛中樂。名曰建功歌。上與匀天續。於休聖壽長。遐福天所錫。堯祥茁蓂枝。軒紀延鳳曆。東天毓異瑞。旺運方屬木。舒舒化日長。施設無忽霍。庶績亮天工。仁德爲根核。不待道引術。元氣如回朔。長春入仙李。百齡視一夕。雖然補養方。厥理最要約。黃帝作眞經。由來驗不忒。扶抑有分數。化機竊槖籥。陰陽苟順適。形氣齊盤礴。嬴兒枉慕仙。樓船浮大壑。虐欲日外騖。眞元遂內鑠。不識三韓國。異氣本潛畜。夭夭一種蔘。靑帝所種毓。銀莖直而秀。枝分不雜錯。根連金光草。液潤鍾乳石。南極降寶氣。垕媼借精脈。又聞松下苓。千歲爲琥珀。凡諸實根皮。可碎又可斫。醫臣講妙詮。袖方拜紫極。曰甘與辛溫。共是扶陽屬。闇闇診聖體。劑成君臣藥。寶籙有冥隲。神鬼不敢惜。蒼扁所未㫼。叡鑑參裁度。彭殤各有命。自古求不獲。奇功奪天造。實非時人識。天方啓壽域。左海膺綿祿。長安百萬家。處處回春局。深深紫禁中。仰看祥彩煜。雲根積厚氣。屹然聳三嶽。斧斷作寶鼎。注水論黍龠。金井一生津。不啻沆瀣液。震盪離巽間。融液解骨角。玄酒調五味。祥氣孚三德。蓬仙酌紫霞。却顧訝滲漉。媧神倚補天。忽歎漏所鑿。鼎上浮白雲。鼎底燔烏玉。持衡校輕重。晝漏限時刻。高拱仙仗裏。望之何卓卓。元臣正袍帶。跪嘗芳氣郁。瓊漿潤黃宮。旨嘉於肉璧。世人苟一歃。可延年華促。如是日三之。彩眉恒穆穆。銀盌進香案。瀛蓬是咫尺。三萬六千日。百僚一悃愊。唐帝煉銀丹。火欝添燥速。劉皇承玉露。晩覺少病策。從來鍊道人。騖虛不見益。猗歟我聖后。眞性初淡泊。溫仁自天賦。德隅露本色。勵精補大元。制儉崇大朴。得藥養性靈。實味如啗炙。心天已淸眞。刀圭效易覺。海屋添華筭。羲和駐午轂。導氣勝金液。調元同玉燭。凡人之祝曰。如岡陵松栢。或頹又或摧。莫試補益力。隨時建大功。此藥多奇績。神淸蛻甲蟬。候順戶乙鵲。稱仙首少典。鼎湖遺劒舃。形解無他逕。所貴在絶慾。通神息由腹。得道羽生腋。此說皆荒唐。天理本消息。萬物有始終。丹效實難責。黃庭不傳世。性命皆化育。鄒子吹何律。陽春發幽谷。聖人談實理。至誠能溥博。調和順氣序。天地無札疫。惟彼安期子。葛洪浮丘伯。謾遺冥筌說。敎人無中賾。孰與鼎中湯。臭味俱芬馥。一服滌腑藏。邪穢隨蕩析。爽氣道血行。陰沴變陽燠。再服養胃土。喉關受飮食。榮衛各安謐。輕身如解殼。將夕服至三。廓然消百毒。天君儼然靜。臟神咸得托。况人降衷初。禀賦殊豐嗇。應時誕睿質。五百年乃作。大德可壽民。大智可醫國。神聖古無匹。威靈何赫赫。天地及山川。廟社之禋禴。上下與同流。一理洞相格。百神咸護扶。萬姓皆心腹。靑邱一域中。戶騰無疆祝。聖藥之所補。形性愈充足。一心萬化源。事務紛千億。四聰益瞭瞭。萬里如比屋。多是藥之功。日日須漉瀝。北斗以斟酌。南漢分淸淑。詞臣獻美頌。顧向詑中域。</text>
<title>天對兼山子乞明詞</title>,<text>明明上帝。洞照無私臨下界。長懸日月與辰星。炳朗人間千萬歲。明明我后。高配蒼天兼博厚。上下可與之同流。文章燦爛光宇宙。卽今天下長夜漫。靑邱一域惟正晝。兼山子出朔野。獨向瑤宮涕泗下。曰吾受福於王明。一斗血忱無由瀉。風塵世路不識谿。欲報涓埃隨事左。虛明一點尙自照。明有不逮還如瞽。自能好讀稱解書。自能爲文稱擬古。胷中謾有國子監。用之無處何所補。我目如燈又如鑑。鑑背不明燈下暗。見勢而附見利趨。遇之矇然俱不敢。嗟吾不明乃如是。伏乞蒼蒼哀悶視。幸假我一縷淸光長似虹。導此蟣虱臣曰兼山子。帝曰嗚呼爾下土之臣。我所賦汝初不貧。一理命之是謂性。衆人亦皆同聖人。得氣淸明最出類。幾箇男兒全受此。當昔麒麟抱送時。瀅若明珠墮淸水。貴之四常天旣全。富之五車書都在。由來姿地本晣晣。明非不備降衷際。不待乞假我無慳。需用百年何嘗匱。靈臺一片本色天。懸在中州淸似霽。但恐時情甚嶇崎。安處固可思其危。候有炎凉察可認。路有夷險看可知。是固在人不我預。爾明從此能愼之。有文成章徹內外。俯仰乾坤無自愧。明何不足更願添。勿須向我勞跪拜。聞之僕僕起謝。浩然歸臥兼山堂。顧諟明命不怨尤。中天白日光煌煌。</text>
<title>見蜘蛛結網</title>,<text>盡日回回擢腎膓。一綱高揭四維張。藏絲不患蠶烹钁。綢戶無勞鳥撤桑。縱密橫疎存統紀。方中圓外象陰陽。經綸爾腹如能有。長線端宜補衮裳。</text>
<title>半月城</title>,<text>東都古月半輪懸。誤落人間歲閱千。陵阜若星環列外。江流如漢近橫前。鷄林樹老疑仙桂。鴈澤波澄怳魄淵。若使嫦娥知有此。長空不必怨孤眠。</text>
<title>書懷</title>,<text>二十顚狂不自裁。丌頭歲月漸看催。胡思異雪消難盡。物累如雲捲復來。飯後日科惟點竹。雨餘春信又迎梅。生涯南北三遷宅。竈下年來不積灰。</text>
<title>六歎</title>,<text>范氏心箴曰。惟口耳目。手足動靜。投間抵隙。爲厥心病。余受氣甚薄。六者俱不及衆人。或受客感成疾。遂逐成一律。以各言其病如左。口於七竅最妨身。勞手勞心摠是因。一飯已饜還念食。四肢咸役每憂貧。緣渠臨喫知滋味。敎我居竆說苦辛。有舌又何無佞態。趍時未學巧言人。右歎口不給腦間受病自孩童。耳孔雙鳴響在空。獨處何須愁僻陋。靜居猶似奏商宮。聞韶可自無聲裏。破寂還從不語中。但恐老來逾亂聒。聽虛疑實便成聾。右歎耳不聰明吾猶足察秋毫。辨物還迷象與爻。書字每看無舊面。睡魔隨處有新交。牽情流轉塗千轍。引物來侵敵四郊。由汝日常通外誘。謾敎心地患怓怓。右歎目不明雙懸吾手與人齊。事到手頭手便迷。巧乏才庸難執射。骨柔筋軟不堪犁。口糊饘粥須慵僕。膚掩絲麻賴病妻。有手卽今無用處。吟成端合把毫題。右歎手不巧東西南北廓迢遙。吾足吾行任動搖。濶步肯從斜徑入。冥趨宜戒大閑超。時程世上千層險。聖道身前一脈昭。擧止此間難審得。漸看餘地暗如宵。右歎足不捷至妙至虛又至靈。許多事上動無停。居貧任逐飢寒役。見利難分物我形。客氣交時常擾擾。主翁恬處倘惺惺。平生克己深工蔑。柰此眞源不暫寧。右歎心不慧</text>
<title>次唐詩六首</title>,<text>中唐以後。騷家多務此等體。而其言意皆在消魂斷膓之際。盖有所寓感焉。無聊中愛其詞彩效之。採蓮曲西湖花欲發。東湖花未衰。秦娥眉頰好。不與妬紅姿。江南曲江南黃葉村。簇簇商人舶。縫得秋衣久。問郞何處泊。效崔國輔體嫩柳靑陰裏。海棠花勺勺。愁人暗斷膓。強戲秋千索。怨詞影愛嫦娥獨。衾猜翡翠雙。懸琴無與和。夜夜對寒釭。古意春深陌上桑。日暮鸎啼歇。不語獨彈箏。蒼蒼惟見月。無題偶得宜春夢。良霄曙不遲。鬻簪買彩線。朝繡䲶鴦枝。</text>
<title>丁巳四月忘其日。夢余在影湖。自北方有呵喝聲。俄見靑傘翩翩。問之則時方大旱。遣崔孤雲行旱云。嚴君謂余曰。此老必來訪。來則難與酬應。可先以詩謝送。因命余促賦一絶。余立得口對。嚴君曰。僅可。但末句中卽字未穩。然他無可代字。速書送之。遂唯命。書于簡末。簡胎未省。詩曰。</title>,<text>大地生靈乾欲死。孤雲將雨過前山。俄然雨霽雲飛去。願借便風卽復還。</text>
<title>與孫姨兄永叔 應九 同逾鳥嶺南下。孫兄占韻要押。馬上口號。二疊</title>,<text>倦僕羸駒北又南。形勞氣澁兩難堪。行裝淡泊虛囊槖。歸路迢遙指蔚藍。扶悴越關如故里。忍飢投店卽吾庵。年年何事秦京道。喫盡辛酸反自甘。寒蹤淪落在天南。半世簞瓢憂不堪。刷羽會將鯤運海。鞱光誰識玉生藍。須還故榻收塵牘。未必君材老草庵。伸屈有時難以力。丈夫何用說辛甘。</text>
<title>扣盆吟</title>,<text>麻裙何處獨徘徊。時趁淸霄入夢來。遺體四胎惟一子。生涯北去又南迴。新成茆屋纔黔突。早理蔬畦未綠苔。無淚丈夫知詎幾。莊歌應亦主悲哀。</text>
<title>居鰥。與爨婢問答。</title>,<text>爨婢持瓢入。升糧問少多。少多知未的。還問舊如何。</text>
<title>自芬庵晩歸</title>,<text>乘早隨朋向晩歸。虛堂移上夕陽輝。老識面迎門入。新燕何心近戶飛。麁飯獨臨惟有菜。汗衫脫更無衣。牛眠屋後犂懸壁。忘却移秧節已違。</text>
<title>別閒溪故庄</title>,<text>南渡生涯益苦辛。乘閒來訪故山春。一間蔀屋空餘礎。數畒沙田已蔽榛。海上久爲無事客。枕邊還作不眠人。忽思稺子啼寒久。更向前坡策馬頻。</text>
<title>至日</title>,<text>墐塞新秋計已違。疾風穿屋蟢絲飛。山頭雪積寒逾緊。坤腹䨓鳴陽最微。凍壁尙凝前夜雨。瘦身仍着去年衣。樵兒臥病薪如桂。冷透衾裯襲襲圍。</text>
<title>人嘲前篇詩思太苦。更步道懷。</title>,<text>蓬矢初期太半違。心魂每逐世塵飛。韓竆未送文還拙。羿巧思傳力又微。勤苦百年惟簡冊。昂莊七尺只麻衣。吟來自露騷人怨。不覺愁城肚裏圍。</text>
<title>書懷</title>,<text>空齋凄冷夜無燈。默計平生臥復興。何似白雲蓮社裏。淡然高坐數珠僧。</text>
<title>答花溪柳婦翁 宜健</title>,<text>望山莊栗望中崇。曾我尊爲衆岳宗。誰識一般浮翠色。今來又作丈人峯。</text>
<title>過妻祥。移主壁龕。</title>,<text>轉眄居諸忽已除。弊廬幽宅各東西。兒方九歲逾思母。夫未朞年更有妻。畦上始同新室築。壁間今得小龕躋。靈帷曉撤朝無奠。厨下惟聞故婢啼。</text>
<title>聞花溪柳公病暑。阻雨不得進。送童奚致酒。奚忘棄酒壺而去。其還。遺詩譏其紿人。次謝。</title>,<text>暑入詩膓不肯開。愁來誰進瀉懷盃。麥醪瓿裏方生蚋。節雨庭前已落梅。委价送書忘送酒。披緘應怪復應咍。何如詞伯荊山夜。夢得洪厓致一罍。</text>
<title>將向盤龜。到玉泉庵呼韻。</title>,<text>溟珠法敎不曾諳。始訪淸眞到佛庵。山下出泉泉湧玉。乃知僧寶不惟三。</text>
<title>上玉蓮庵</title>,<text>看玉眞人世未諳。仙舟虛擲作僧庵。遊筇太早尋蓮步。誤値東風三月三。</text>
<title>上盤龜亭</title>,<text>九曲淸溪歷歷諳。龜亭勢壓衆禪庵。還憐古宅荒凉久。白鷺驚人飛兩三。</text>
<title>宿盤龜寺</title>,<text>仙區幽興佛猶諳。爲傍高亭起小庵。洞主莫嫌分一半。不妨仙佛對成三。</text>
<title>龜亭次權參判▣▣韻</title>,<text>山水東南處處奇。最憐幽洞有藏龜。垂竿斜倚磯頭笠。落子低呼岸上棊。鷗眠夜月沙明處。客到春風花發時。囊裏恨無聲畫筆。欲收雙眼故遲遲。</text>
<title>次亭閣板上韻</title>,<text>長松疎竹翠崖間。飛閣臨流又背山。深壑水肥魚上笱。晴霄風靜月生灣。種桃處士今何在。拂柳淸灘自等閒。倘遇秋楓爲錦帳。更隨遊屐一枝攀。</text>
<title>賀李景淳 憲洛 新恩</title>,<text>英譽南州子獨專。手中容易大方傳。披情結契連三世。稱弟呼兄間十年。逸馬始今超坦道。化龍何日脫重淵。知君鋒穎非凡鐵。不怪爐金自躍先。</text>
<title>更步前韻道懷</title>,<text>爲學平生不靜專。箕裘舊業殆難傳。尋章藝苑何多日。爭價君門讓少年。懷寶已同三獻卞。計齡今過二毛淵。從來末路昏衢裏。誰道迷蒙秉燭先。</text>
<title>花溪柳公聞室人久病。寄詩道悶。次謝。</title>,<text>永日閒庄獨掩柴。煩愁纏繞久難排。居貧只解蔬充肚。惰體何能禮束骸。丌上念疎前世業。室中憂攪老爺懷。休言契活多辛苦。近日胡思彼此皆。</text>
<title>次李欽夫 猷遠 栢湖亭韻</title>,<text>茅齋疎冷壓江頭。野曠巒回麗色留。湖海盟誰尋白鳥。山林翁始自丹邱。平泉久作他人墅。笠澤重垂舊釣鉤。馨躅不隨流水去。至今苔石合維舟。</text>
<title>送南丞宣 泰耆 奉使日本。排律十六韻。</title>,<text>島夷悍習不曾悛。境上蠻炎幾漲烟。負險自成天外國。衝風時泊日南船。疆連蛟鰐三千浪。怨在龍蛇二百年。淚灑園陵羞不歇。波傾滄海汙難湔。褊區久患邠隣狄。壯士誰能軻報燕。終古交兵非遠筭。于今連信有長箋。廟謨最愼藩邦戒。聖念頗虛國士賢。珍重璽書來北極。聯翩華盖指南天。遙臨軒后分州外。直到羲和轉馭邊。跡類乘槎通漢水。功踰持節過祁連。恩波與海同深淺。神怪承風共後先。滿腹丹忱眞虎畧。橫腰紫氣又龍泉。遙回蜃市樓前舶。高蹴蠻王閣上氊。異味椒漿兼桂酒。幣儀文貝與明玭。談餘可壓東南氣。閭左長閒刁斗眠。弓掛扶桑枝不老。殊方千古美名傳。</text>
<title>雪夜書懷。仍憶韓二。排律二十六韻。</title>,<text>朔風敺雪打寒牕。夜坐波波獨對釭。無事撥灰心便痗。有懷吟賦語還哤。陽生坤腹鳴䨓隱。氷掛簷頭落雨淙。取煖從誰謀桂玉。澆愁無處覓爐缸。敲推欲點毫先凍。陻欝難宣腹已胮。寒竈未噓朝爇燧。空厨仍臥晝眠。圍衾不寐聞幽獨。負壁無言類垢幢。自笑書生惟老蠧。飜傷天質未奇厖。從來苦海無眞味。默數頹齡反熱腔。跡涉泥塗何倀倀。眼慵書字漸悾悾。花溪老隱逢常忸。南岳新知對覺𢥠。勢異楚鄒焉較勝。陋同曹檜不成邦。偏憐月巷人如玉。自比春洲草有茳。聯袂豈論膠在漆。拜床長效葛於龐。惟應活水澄無滓。最服尖毫健似杠。武庫旣兼藏利鈍。俗人誰得辨珉玒。端心篤謹盤如奉。定力頗強鼎獨扛。人被眷憐頻受警。地緣竆僻罕聞跫。瑤琴獨奏徽何續。布鼓隨鳴響不逢。從學尙蒙傾廩示。論詩輒欲竪幡降。氷凝積雪封危逕。夢托飛蝴渡斷矼。聲澁未賡梁苑賦。興來難賃子猷艭。悄然夜枕千愁集。忘却更樓五鼓摐。欲吐寸心山隔一。將傳尺素鯉無雙。巴歌獨擬靑天響。蘇舶難同赤壁江。吟罷試呼鉛筆近。抵看氷柱雪車撞。</text>
<title>更步前韻。寄呈花溪書堂。</title>,<text>遙憶山齋雪暎牕。花翁夜對點雪釭。博通聖籍能誇富。時說禪經匪喜哤。竹附蒼崖看矗矗。磯羅碧澗聽淙淙。稀逢客袂便開卷。長對仙鑪可倒缸。玉色滿庭非取麗。錦文充脰不爲胮。題詩殆盡中山兔。樂道何喧盜跖。雲物剩資騷客筆。書帷移傍法師幢。從來煕運開文氣。却歎明時棄俊厖。自許格音抽鳳管。人言滋味勝羊腔。多公有得能宣欝。愧我無聞自任悾。瓊什每投詞必健。瑤緘將啓魄先𢥠。巖居好作無心客。穀恥何論有道邦。名入泮宮曾採茆。地非湘岸晩吟茳。西戎未學羊要穆。南國誰知鳳比龐。甲子不曾留道案。年光今又轉天杠。孤吟臘雪氷生硯。續賦陽春墨化玒。百鍊文鋒豐劒拔。千匀筆力夏彝扛。良箴示義披心鏡。寶唾傳聲勝足跫。微品自非傳鉢葉。賤工還恥學弓逢。緇帷丈席承顔跪。赤幟騷壇縛面降。前路卽今橫雪嶺。後期何日渡氷矼。殘輝暮道惟憑燭。活水春江未縱艭。隔面唱酬還脉脉。賡音曲折豈摐摐。來遺不啻黃金百。謝奉慚非白璧雙。莫謂摶鵬興渤海。猶如肋鱉在袁江。欲將拙語塵淸案。便覺胷中急杵撞。</text>
<title>寄賀李伯容 憲默 聞喜慶席</title>,<text>久對山燈獨自奇。得君應不負明時。經文載道稽羣聖。廟筭傳家序八䂓。雲路忽通靑瑣闥。奎精不晦紫溪湄。元來忠信能相感。一入王庭已受知。</text>
<title>織布詞</title>,<text>早理新絲備絡緯。㥘寒先作負薪衣。懶夫無事封窓臥。冬服春來始上機。</text>
<title>寓中卽事</title>,<text>寰中久雜伯強神。火正誰令復屬民。見說都門開市處。來來半是衣麻人。出就前村欲僦居。村翁強借一間廬。房如小斗人如束。坐外無餘可展書。屋上疎疎覆索羅。間垂桃茢攘妖魔。時開竹戶高聲叱。枉逐墻頭報客鴉。塩在苞中糗在囊。邇來計活類行商。時敎小婢搴蕭蔚。春早原頭葉未長。九月耕牟序忽差。貿藏春種待寒過。春來奴病違耕節。更倩隣翁種水瓜。親賓來訪故齋空。轉到僑居寂歷中。妻道莫留歸袂宿。朝餘一豆但靑茸。聞說靈登是穀神。朝斟醴酒致虔禋。祝言不及田家願。願作今年躱阨人。</text>
<title>題李伯容畫帖</title>,<text>松鶴爲憐松晩翠。暫向人間止。尙恐囂塵染。回瞻拳一趾。月梅氷姿本皓潔。得月不加華。影落庭前地。香苞一倍多。蟠梅老榦枯査上。當腰低復昂。春心未盡歇。點點傍枝香。烟梅藹藹一絲烟。暮橫山下里。遙疑數點星。隱暎纖雲裏。折梅古査蠧一半。中折倒垂條。恐汝春心斷。香魂臘夕招。梅竹竹有凌霜葉。靑靑不自花。偶隨梅友接。春早得韶華。</text>
<title>挽黃上舍乃沃 命啓</title>,<text>江西宗派是黃家。溯得詩流楚水波。驥骨不衰千里志。牛輈難送五竆魔。塗泥世上靑衫弊。桂玉愁中白髮多。可惜明春花外路。小車無復訪閒窩。黃魯直爲江西宗派。上舍居江西村。以詞賦䧺於時。</text>
<title>次徐上舍夢膺 錫麟 木癭瓢韻</title>,<text>幸爾因人態益工。又逢騷客入詩風。奇形勝似鸕鷀白。寶彩看疑琥珀紅。龜老蓄靈文外著。蜩飛解體甲中空。箕山莫願枝頭掛。不妨隨人出處同。</text>
<title>元宵。花溪柳公來留。覓酒次謝。</title>,<text>館客如今更主人。詩篇日日共相親。春盤未獻椒花頌。覓進村醪慰令辰。</text>
<title>春感 回文體</title>,<text>李善長云蘇娥回文詩。後世莫能效之。至麗李知深爲之。而倒讀亦不無碍澁。仍自作秋感詩一篇。余甚奇之。乃爲之畫葫云爾。藹藹春山碧。時和驗落梅。倚雲江柳媚。垂雨洞花催。拓圃新蔬種。治壇故菊培。蔽嵐山聳翠。澌雪澗生苔。玩物新愁遣。披襟老眼擡。興酣朝榻倚。詩覓夜牕開。晩景憐紅謝。衰顔愧白堆。哢吟仍滿軸。疲倦柰空盃。甕倒惟懸壁。錡欹只冷灰。病多心欝火。飢久腹生䨓。悴困愁長日。卑微歎小才。掩扉閒寂寂。誰是慰衰頹。</text>
<title>崔貞武公賜祭宴席。次禮官韻。</title>,<text>重逢丙子歲。無復見王春。三矢還魂地。千秋報國臣。恩香頒古廟。疎雨泣英神。居右題詩客。惟應感慨人。</text>
<title>謝恩時。玉候不平。權停親臨之典。前日夢入侍殿上。望闕不覺悵昂。</title>,<text>四十光陰又八年。麻鞋初近九重天。竆經髮白啖糟後。戀闕心丹解額前。仙液幸添門外地。彩雲猶隔夢中筵。辭歸默獻無疆祝。更願微臣齒少延。</text>
<title>幽谷郵館留別主丞</title>,<text>谷幽楓葉晩。堪助老丞詩。喬木遷應早。陽春發有期。所嗟時路狹。因覺歲華欺。白頭司馬至。心事兩相知。</text>
<title>鶴城逢權士安 正宅 呼韻酬和</title>,<text>落落瞻雲度幾春。偶然雙旆路中親。風塵自笑靑衫客。湖海相看白髮人。共恨棲遲違宿抱。追思少壯訝前身。老來此會誠非偶。明日寒天別意新。</text>
<title>鷗江院齋。與士安相酬。</title>,<text>萍逢今日若相期。立馬郊頭始却疑。兩地悲歡詢後得。一生心事話前知。殊方共遇靑陽節。永夜交吟白雪詩。須去花山如更憶。玆遊應作夢中奇。</text>
<title>更步士安韻。贈李肯若。</title>,<text>二十年前有好期。悠然往事夢中疑。風烟復對今猶慣。顔貌同衰殆不知。尋到院齋惟古蹟。俯臨沙岸又新詩。多君二水三山上。更挽騷人添一奇。</text>
<title>憇鳥嶺關</title>,<text>好將楓葉欲題詩。爲愛秋光染老枝。頗愧此頭惟戴白。衰容難得暫丹時。</text>
<title>挽成員外 憲祖</title>,<text>秋盡江郊客擣扉。門前衰柳已生悲。可憐白首竆經業。只得區區佐度支。</text>
<title>挽鄭參議 重器</title>,<text>緋袋恩銜晩受知。懸車非是負明時。晴牕別有千秋業。坐讀經文欲起衰。扶道經邦任各分。臯翁獨作出山雲。斯民幷與斯文阨。隔月東西二老墳。洛柳光風夢裏疑。年華二十七番移。平生未立門前雪。白首空題相紼詩。</text>
<title>訪槐市上舍族叔 峻衡。次贈帖中韻。</title>,<text>客訪城東路。慇懃故意存。野分滄海界。家住夕陽村。人去餘芳躅。天慳許德門。精神風月在。須更賦招魂。</text>
<title>次玩龜亭板上韻</title>,<text>天王古老好棲遲。說此江山逸士宜。地秘臺前開鑑處。亭成員外謝簪時。淸洲正合姜投釣。聖代何妨葛許馳。蓮桂卽今叢欲密。古樓風景更添奇。</text>
<title>挽李士仰 斗遠</title>,<text>學圃田廬鬂髮皤。萍逢身世更匏瓜。何山採葛爲庵處。書帶無心雜薜蘿。漂落南州度幾春。蕭然林壑隔風塵。傳家舊物詩書在。六十年中講道人。埋兄葬弟是年春。兄弟行中有外親。君今隨歸餘白髮。歸人應吊未歸人。</text>
<title>種桃</title>,<text>聖姑遺種在。移置藥畦頭。蓁葉宜登頌。飄花怕逐流。會逢王母熟。寧被月娥偸。我是玄都士。更誰前度劉。</text>
<title>次金參判 虎贈職焚黃韻</title>,<text>龍蛇羞不歇。幾度二陵春。血怨平行長。貞忠李舜臣。張拳無後距。隕首有餘神。遺恨千秋結。重泉聖渥臻。</text>
<title>忠原路上遇霧塞</title>,<text>客踏江干路。朝霞一色低。峯高惟露石。村近只聞鷄。正晝昏如夜。輕塵濕作泥。擡頭迷所向。縱轡逐殘蹄。</text>
<title>汶亭獨宿感題</title>,<text>汶亭秋夜雨。欹枕客傷魂。草沒花溪路。堂虛月巷村。黃壚新感至。白雪古歌存。想賞精神處。江晴月入門。</text>
<title>萬歲樓。對見南庵。</title>,<text>矗石高山立。危庵壁上懸。燈疑羅點宿。僧認坐癯仙。木末朝開戶。巖端夜汲泉。憑欄相對見。如入畫師箋。</text>
<title>眼鏡 二首</title>,<text>衰髮難重黑。凋顔不暫丹。臨文惟有鏡。昏目借明看。目有還明術。勝談辟老丹。卷中多少字。不復倩人看。</text>
<title>上鵄述嶺</title>,<text>春遊計晩過三三。強理芒鞋趁夕嵐。吟上墨丁峯似筆。步踰鞍嶺客無驂。望夫石壓天邊海。藏佛龕懸壁上庵。眼界遙通羅萬像。也誰收拾入詩函。</text>
<title>利見臺。憶文武王故事。</title>,<text>龍化滄溟怒氣噓。驚波齧島破無餘。生憎大板城猶在。飛艦年年載國書。</text>
<title>挽花溪柳公</title>,<text>秋盡花溪木葉衰。起憑天地歎時移。瓠樽釀廢黃花酒。竹簡吟空白雪詩。何處梅牕山月入。至今蓮社壁書遺。滿籤筆話皆心得。公議千秋定有時。</text>
<title>除夕日。洪府伯 良浩 送活鷄。</title>,<text>百里鷄林政化新。武城餘治卽今辰。翰音不入牛刀割。分與山齋守歲人。</text>
<title>贈大猷上人</title>,<text>華山故宅未丘墟。換着袈裟誦佛書。休道福田來世在。乃家經訓是菑畬。</text>
<title>鳳棲山。次任大年▣▣杜鵑詩。</title>,<text>鳳山宜鳳子規何。蕭瑟琅玕非爾柯。莫向秋風啼血苦。江南萬里有春花。</text>
<title>五峯禪送大紙。吟謝。</title>,<text>白雲生出五峯山。夏淡秋濃自等閒。山上仙人嫌獨有。分歸野老筆床閒。</text>
<title>東都懷古 八首</title>,<text>月城春草何年城闕枕江隄。草色平蕪一望迷。歸去王孫無處問。每逢春雨綠萋萋。汶江夜月長江十里望中賖。遺恨千秋咽夜波。明月至今來古岸。荒墟不見浣紗家。鰲山晩烟翠縷橫斜斷復連。遙看黛色接中天。卽今八萬庵何處。惟是朝烟與暮烟。鷄林霜葉寒生老樹響颼颼。霜滿如凝故國愁。四字缺 曾獻讖。至今黃葉更千秋。仙桃晴嵐種桃仙子問無諳。不見桃花只有嵐。一抹高岑蒼面外。非烟非霧淡於藍。栢栗午鍾丁東何處午鍾鳴。縹緲禪樓壓古城。饁婦家家催淅米。靑烟萬竈一時生。鳳臺古樹羅人當日倚雲栽。風撼衰枝動古哀。忽憶金陵王氣歇。可能無恙鳳凰臺。巫峽重峯君王遙憶楚襄臺。十二峯由海上來。暮雨朝雲今不至。時聞牧篴夕陽哀。</text>
<title>贐洪府伯還京 六疊</title>,<text>雙舃南飛忽二年。金鰲仙府是前緣。衰翁勝得荊山夢。攀送洪厓上祖筵。對榻論詩自去年。晩來知遇亦天緣。還慚濟濟摳衣處。謬取愚庸許右筵。遺敎英齋詔永年。尋門入德此爲緣。汶亭尙看香留處。分付兒童莫掃筵。百里鷄林太古年。明王剩借一時緣。蚩氓莫挽西歸轄。抑戒屛前有講筵。天降饑年又殺年。監門一畫徹無緣。山人謾白憂時髮。須把民愁奏寶筵。共上仙庄憶古年。淸遊怳若脫塵緣。歸閒倘戀孤雲宅。應夢荒臺草上筵。</text>
<title>凶年遣懷</title>,<text>南天連歲降灾荒。餼國無人恤翳桑。不是活山能救死。那知慶邑亦罹殃。菑畬經訓難生粟。咀嚼文華未飽腸。聞說使君方賑貸。可能沾漑涸魚塲。</text>
<title>上本跡庵。次贈猷上人。</title>,<text>何年佛敎入天東。世界元來爾我同。雨淨蓮花行覓路。香生貝葉坐談空。誰知法帳傳燈釋。始是吾家舞勺童。苦海風波今不好。羡君歸老普華中。</text>
<title>盤龜院齋。與徐上舍夢膺。呼韻各賦。</title>,<text>爲訪靑山詠短筇。鳴泉聲墨互撞舂。春遊澹蕩穿雙屐。夜話崢嶸到五鍾。天借奇緣爲勝會。雲開深壑不重封。方懸徐榻分歸處。三復君詩我學容。</text>
<title>洪耳溪出尹義州。有詩十數篇寄示。次呈。</title>,<text>龍灣西陲何處是龍灣。追恨當時甲未擐。就日功收松栢下。朝天路絶丙丁間。詩函包納齊燕海。劒氣遙橫靺鞨山。志士悲懷應不歇。登遊非是學偸閒。顧瞻西道念周京。皮幣還爲玉帛行。白日光沉羶鞨域。紫泥西入鳳凰城。卽今左海三垂晏。何日中原一局平。遙憶塞臣來去路。戴頭猶是故崇禎。統軍亭統軍亭上客長吟。遙望西天劒氣森。文物自全遼海左。腥氛時撲浿江陰。秋風紫塞鴻翎渡。夜雨黃沙鬼火沉。也識戍樓羌篴裏。邊臣臥起國憂深。遼左新謠長吏淸。迢迢驛路幾長亭。歌成郢雪人誰和。夢對厓樽睡易醒。千里懷懸搔髮白。一封書到拭眸靑。誰知仗節西歸路。尙戀畸人影吊形。箕子城父師華敎始東開。國寶山河亦美哉。洛範彝倫從禹叙。壤城覇氣自檀來。分茅絶域延鴻緖。歌麥遺墟恨鹿臺。也識天公扶左海。故當殷末降奇才。浮碧樓檀箕覇業此中過。不盡人間志士歌。浮翠入樓還似帳。丹靑暎水彩成羅。江山不改留佳景。興廢無恒咽逝波。古國繁華應惱客。新詩案上幾篇多。</text>
<title>挽李上舍 惠中</title>,<text>昨歲秋晩。對仁里人於宣州。周問故舊起居。乃知已作泉下人。因載病而歸。未得歷展黃壚之感。追題拙句。以替千里鷄絮云爾。故人消息得宣州。寒雨佳城草色秋。靑眸每拭風塵界。白雪飜成薤露謳。淸灞歸裝休款段。江湖產業慕扁舟。遙憐常棣花園裏。白首看雲獨上樓。</text>
<title>次益齋瀟湘八景詩韻</title>,<text>益齋李先生。嘗遊洞庭間。用巫山一段雲體。成八章。余奇其聲色。無聊中。效而次之。耳聞不如足踏。意想不如目見。非特詩思萬不及古人而已。要當以時吟咀。少叙晩生偏壤之恨。遠浦歸帆潮退波聲急。山晴日影催。空洲秋晩水天開。風送遠帆來。點點穿雲出。漂漂向岸回。長驅銀屋薄沙堆。石嶼震如䨓。平沙落鴈白雪初花荻。黃雲晩穗粱。驚秋塞鴈忽成行。依舊返南湘。風立朝鳴旭。洲眠夜拂霜。長沙明處耀斜陽。飛落更飛揚。洞庭秋月雲淨羣山遠。波明一鑑空。湖頭新月忽生東。天地玉壺中。微浪輝成錦。長烟彩倒虹。飛樓影落靜無風。怳若頫龍宮。瀟湘夜雨有月雲沉岸。無風葉下洲。江天疎雨白蘋秋。靈瑟暗生愁。霧匝迷征鴈。簑沾泊去舟。蕭蕭竹淚夜聲幽。濕立不眠鷗。山市晴嵐蕭灑羣巒霽。依微一抹圍。高庵日晏半開扉。林樾乍陰霏。始謂朝烟淡。俄疑晩靄微。日中風捲市人歸。方覺兩皆非。江天暮雪氷合波聲靜。風獰雪意嚴。縱橫飄灑白纖纖。鋪地斥田塩。港口維長纜。壚頭捲小帘。雲沉星漢沒銀蟾。冷透彩航簾。烟寺暮鍾嵐氣風前滅。烟光雨後濃。江波澄徹倒山容。隱隱出疎鍾。僧在林端寺。聲從霧裏峯。遙看巖下獨歸筇。携鉢急穿松。漁村落照日夕回殘照。秋淸暎晩霞。烟光凝處是漁家。紫靄半邊斜。點白羣飛。流玄獨去鴉。移舟捲網浪飜花。隨影散魚蝦。</text>
<title>次蔣君琴湖十景韻</title>,<text>琴浦歸帆溯水檣沿碧。迎風旆颭紅。日斜潮欲退。掛席更浮東。魚峀霽月魚峀一輪月。分明入水圓。晴宵無限興。江鳥在人先。九曲江潮曲曲淸江轉。來波互去流。乘潮多少舶。相望隔蘆洲。廣灘漁火耀水驚浮鴨。穿林怯睡獱。暗聞燈下語。盡是江村人。一行沙鴈亂落棊千點。羣飛字一行。稻粱沙外熟。何處更隨陽。德城樵歌樵子荒城外。行歌石路斜。問渠何所樂。秋葉與春花。土橋牧篴漠漠橋邊草。春來得雨肥。忽聞牕外篴。知是牧兒歸。廊山疎竹陵高根逬石。村近葉成籬。疎冷靑猶保。不愁歲月欺。獨洞寒松密葉濃成蔭。驕陽淡欲寒。移陰靑入戶。山色室中看。龍村暮烟茅屋疎林外。參差繞竹麻。烟橫山欲紫。知有暮炊家。</text>
<title>見兒得老松一根。使樹之庭畔。</title>,<text>稺松高未尺。贏得老成名。佇看蘭同茁。分封半畒庭。</text>
<title>求種梅樹不得</title>,<text>無梅且莫歎。花盡實應團。未作調羹用。徒添寓味酸。</text>
<title>種地黃</title>,<text>地有中央色。誰名藥草根。要將調胃土。栽植待生孫。</text>
<title>治紫菊壇</title>,<text>色染商山草。莖分栗里翁。秋來如浥露。將詑紫霞濃。</text>
<title>連夜夢入侍筵中</title>,<text>夜夜飛魂襯玉音。山人步慣九重深。居家已白憂時髮。頹枕猶丹戀闕心。看讀聖經爲老蠧。謳吟仁化等春禽。精誠不入君王夢。更看長安隔遠岑。</text>
<title>汶亭獨宿遇雪。吟寄崔伯源 宗謙。</title>,<text>雪撲江樓攪夢魂。曉看樓倚玉乾坤。高吟郢曲人無和。獨賦梁園筆有言。粉抹孱顔糚峀艶。氷拑渡口噤溪喧。一般此味能誰得。收拾奚囊憶伯源。</text>
<title>聞冬至使發程。感題。</title>,<text>天運循環莫是虛。此行常在復陽初。難斟北斗澆天醉。強理西軺奉日書。宗海故波惟漢水。朝天遺路是巫閭。燕南慷慨風猶在。劒淚寒宵定濕裾。</text>
<title>題義士李公 彭壽 行蹟後 癸卯○贈參判</title>,<text>堂堂李義士。忠憤有傳承。毅魄招三矢。深讎報二陵。名無宸陛徹。氣有斗墟凝。聖主頗崇烈。行看寵典增。</text>
<title>宋伯猷 履錫 遊盤龜。得二絶。來求和。</title>,<text>勝地淸談玉露繁。詩聲交戛石泉喧。文章正得江山助。何似書牕坐養源。夢裏溪山曲曲淸。問君來過幾長亭。飜嫌一朶芙蓉下。未共幽人石與丁。盤龜。有芙蓉峯。故取東坡語。</text>
<title>挽徐上舍夢膺</title>,<text>芝紫商山樂有餘。芑芹薄采向來疎。長安一雨鳩聲裏。塩薤諸賢却濕裾。寒食東風媵客輈。故山松栢子規啾。招魂莫促橫城路。來掃荒墳是首丘。去後精英底處求。雙龍結氣匣中收。文芒正似豐城寶。夜夜冤氛上斗牛。墓廬追養事生如。荊棘惟應不入墟。將看高巘山陽路。多少行人式孝閭。學文贏得篤行餘。捋富公卿是五車。雅樂微茫騷謾作。百年吟賞在樵漁。盤谷吟春共許知。更期楓岸欲丹時。如今江閣留詩債。了債還題侑紼詩。</text>
<title>挽權士安</title>,<text>向年。忽邂逅於鷗江逆旅。携入院齋。達夜酬唱言志。各成數百言。旣別。雲山路阻。更無江渭一樽之緣。不意梁月入夢。遽作十年往事。悲夫。地遠無以致綿鷄。復用當日韻。追成薤露語一章。要掛墓樹。以替宿草之哭云爾。湖海萍逢是好期。十年鬢髮夢中疑。不愁浮世長成別。多賀明時暫受知。依舊靑眸還有淚。從今白雪更無詩。堪嗟小白山陽路。風月空餘地上奇。</text>
<title>見兒賦楊柳詞。意態俱姸。喜甚次示。</title>,<text>藹藹春深日暖時。陌頭楊柳翠成絲。空敎征婦愁腸斷。長學梳兒亂髮垂。烟鎖長江嬌掩面。風回細雨乍顰眉。知渠不傍章臺路。恐被遊人折晩枝。</text>
<title>府伯嗜櫻桃茶見求。摘送一榼。便同西蜀野人之進。次杜詩韻以寄。</title>,<text>五月櫻桃雨後紅。赤墀曾覩暎銀籠。空盤鷺席仙僚笑。令節鷄林野老同。開榼味濃珠露液。和茶香入玉堂宮。南州三見緣應在。絶勝巴山惱轉蓬。</text>
<title>宿影湖書堂。困於蚊蝎。達夜不寐。</title>,<text>蚊聚成羣震若䨓。壁虫鋪席又生猜。偏憐蝴蝶無尖吻。達夜蘧蘧不敢來。</text>
<title>治瓜畦</title>,<text>五月瓜畦手自治。靑芽纔長結花時。此翁不是東陵貴。恨不初爲學圃遲。</text>
<title>種蘇燈木</title>,<text>求膏無價荏無田。欲代燃松亦惡烟。稺木始栽要待實。衰翁可柰未餘年。</text>
<title>種烏竹</title>,<text>孤竹淸風萬古聞。靈根初自墨胎分。坡翁解作眞堂記。妙墨爭如活墨君。</text>
<title>自嘲</title>,<text>調糧計日日常餘。一歲身謀亦太疎。有客房寒布莞。無魚山近懶供蔬。頭隨化蝶頻欹枕。目暎空花罕對書。尙爲兒孫分付語。莫臻吾齒更吾如。</text>
<title>解嘲</title>,<text>前程默筭幾何餘。不妨桑蓬宿計疎。浮世功名輕似芥。殘年學味淡於蔬。客無傳說當今事。童有來詢太古書。往往此間眞樂在。且回愁思樂時如。</text>
<title>初度日。兒輩請設小酌。許以翼日行之。感題。</title>,<text>衰頹方是壽。壽酌亦堪憐。我泣劬勞日。渠知喜懼年。何論楡景短。差幸棣華聯。強許謀村酒。邀朋暫設筵。</text>
<title>崔行餘 達文 寄詩。嘲以不見速。次謝。</title>,<text>薄醪酬客謂觴茵。不是訛聲不是眞。每說一生非百歲。惟將九食度三旬。睟盤惹感還成噎。世味多酸強酌醇。莫怪邀朋忘少一。老來殘魄且忘身。</text>
<title>淫雨閱月。麥料告絶已久。夜坐獨吟。</title>,<text>雨中無麥已三旬。陋巷簞瓢也不貧。濟衆誰今艱食禹。居家渾是絶糧陳。無眠不見紅裳女。待曉還同絳幘人。罌倒甁傾嗟已久。不遑料理種生仁。有人患麥毒。夢紅裳女泣曰。一丸蘆菔火吾宮。</text>
<title>挽金上舍君弼</title>,<text>人去烏川春不留。哺烏啼斷咽川流。時程獨慣陶山路。名勝同傳謝眺樓。共着靑衫靑拭眼。孤吟白雪白添頭。鷄林別有相思樹。猶帶前春送客愁。</text>
<title>哀鄭潤叟</title>,<text>兒喚爺爺君不知。是君方幼喚爺時。平生自泣竆無告。忍向殘孤此慟移。</text>
<title>臨深齋。次贈主人。</title>,<text>樓高形勝裏。非爲快登臨。頫檻潭成鑑。題楣字作箴。父書繩祖業。湖帶束江襟。眞得安居地。戒危且莫深。</text>
<title>族姪時彥 景玉。來詑寓庄八景。示詩韻。請和。</title>,<text>南湖夜月廣寒宮女出東隅。丹渥低臨萬里湖。桂樹秋風花共耀。波紋如辮赤珊瑚。東村漁歌海雲爲帳遠遮天。帆影來從滅沒邊。晩泊漁村歌互答。江禽聽慣自閒眠。魚臺宿雲眼底溟波不見垠。仙岑高聳駐歸雲。巨鰲定愛丹丘勝。背負移來置海濆。松浦晴烟望裏松湖村壓流。村烟朝暮羃松丘。赤松已遠蒼松老。未必乘蓮訪十洲。一點竹島鄧竹何年秀杖頭。遙疑海上蜃成樓。至今浮着無移動。頗怪夸翁不理舟。半面雲山翠黛連雲上露端。猶藏一半畏人看。山靈莫詑神慳久。今破天荒栗里巒。夕浦歸帆波頭片葉逐風催。朝向扶桑趁暮來。頗愧書生沿學海。百年遊詠鬢霜堆。夜磯漁燈點星如遠乍如高。下有磯邊接尾艘。漁人莫與珠光混。生怕蛟龍怒噴濤。</text>
<title>金海許君。遺斑竹杖。點痕鱗次成文。甚可奇愛。</title>,<text>神龍初化葛陂池。海上何人得一肢。鱗次尙痕千載骨。休言帝女有餘悲。</text>
<title>遣懷</title>,<text>謀疎曾不有經營。不有經營底事成。失馬安知徵北叟。居家何樂愧東平。慣聽悍吏催新賦。喜看兒郞閱古經。六十光陰如是過。肯敎他物更關情。</text>
<title>次醉睡軒詩韻</title>,<text>壺傾巾倒日含西。起得軒名楣上題。一夢尙嫌槐國穴。百盃還笑峴山泥。酣魂欲化登仙羽。累念如忘得兎蹄。不是迺翁眞好醉。請須無入睡鄕迷。</text>
<title>次寄蘆洞會友除夕韻</title>,<text>僑竄中。家兄袖來三賢鼎坐所賦瓊音之鏗然者。讀之再三。則牙頰間颯然發淸冷一候。益使瘦寒骨格。波咜於臘雪餘氣中也。璞兄所爲。實味尤長。首聯秋春字不嫌倒語。是必推得歌慨慷滴瓏玲。多差參之法於韓，杜臼中。其閑於古格。而不憚俗口。能如是邪。元宵對月無聊。忘拙追和。要爲諸君博粲。且以道己意。和臘懷史家何處記王春。曆數如今閏屬秦。白面謾勞丌上業。皓頭頻改鏡中身。兒郞且讀文王易。令節方迎太昊神。珍重椒盤花頌語。慇懃來自所懷人。寄鄭汝輝 煜山庄各有樂窩春。獻策何年子出秦。曾見洛花同有淚。晩嘗炎草獨調身。梅牕香信寒猶綻。墨壘豪情老益神。四十年前頭黑伴。尋常分作夢中人。寄李萬甫 憲國紛紜乖氣幾經春。鶴唳風聲枉怯秦。靈甲本非忘愼語。蟄鱗還似未存身。自憐朽木無生意。差幸孤叢不藉神。騷響忽隨和煦動。心期依是故情人。寄李乃貞 晩松白頭心面自靑春。肥瘠還同越視秦。梅臘幾新江上宅。芝眉依舊夢中身。叱呵日久延竆鬼。咳唾風生奪化神。瓊語百年今一擲。似知田叟亦詩人。記寓狀不是藏名慕富春。田無負郭困如秦。險歲人方危虎口。吉占吾欲問蛇身。山左誰今驅癘鬼。書中猶未送竆神。從來倚伏元無定。不妨隨爲學圃人。又用前韻述懷。變體 二首。啖猪實味得薌春。嗜炙何曾我異秦。所嗟仁宅無常主。還愧沙門守法身。卽今心骨餘殘魄。從古文章有戲神。獨奏峩洋絃欲絶。不知誰是解音人。山蔬當肉喜逢春。多事魋顔往入秦。却恨詩書都誤己。肯言家國自修身。啼鳥謾爲酬唱客。詩魔仍作護呵神。吟成竹箑無心擊。還怕門前荷蕢人。</text>
<title>哭任大年</title>,<text>死後精靈知不知。知應追記一罇時。人間故日論文友。獨對南山不賦詩。彷彿吟魂返古梅。淸姿玉貌雪中胎。東風不識親朋意。吹去香心喚不來。鷄林玉笛有淸聲。試入西京噤不鳴。裊裊雪松風竹裏。和成騷韻道閒情。高聳城南霧裏山。幾年文豹此中斑。山空霧捲皮留後。餘愛惟應在世間。</text>
<title>次題許貞簡公遺事後</title>,<text>長虹飮血射天門。下有孤臣泣舊恩。一語斧前橫烈氣。幾年泉裏結煩冤。勳家危悃承賢父。王國追褒待聖孫。美謚人間應不朽。太常華衮在名言。</text>
<title>春眠</title>,<text>春日繁華倏爾催。山花落盡野花堆。可憐蝴蝶無歸處。枉逐星頭枕上來。</text>
<title>往年亡弟汝兼以槐院參下。將赴洛時。花溪柳公以詩送于汶陽亭上。使和之。其首尾皆不可記。腰聯曰。一千里外將行客。九十韶光欲暮時。柳公心惜其有落霞孤之意。而強許其甚工云。今年夏。任注書以由限將迫。冒炎而西。余又送之汶上。追感家弟詩。補其韻以贐行。</title>,<text>憐君下位久棲遲。千里長程款段疲。奉檄毛生何日喜。離家王粲每年悲。別懷江樹含情處。騷意村醪勸醉時。莫道奇才人不識。九重惟有聖明知。</text>
<title>挽金生瑞迪</title>,<text>長眉廣面未曾嚬。賀我文竆不喭貧。草野平交多貴客。風塵隨處幾情親。春秋篋裏靑氊古。歲月途中白髮新。從此活城山下路。開牕不見獨來人。</text>
<title>挽金佐郞 必源</title>,<text>逢場輒說別懷酸。倏忽京師逆旅間。遇巷十年仍草野。縻榮一夢暫槐安。蘿衣昔向靑雲濕。薤曲飜傷白屋寒。曾壁勝遊遺墨在。姓名雖對柰非顔。</text>
<title>挽李注書 泰斗</title>,<text>金冠緋袋問何人。釋褐君猶戴野巾。日課復尋羣聖旨。歲華催老百年身。浮榮故篋餘紅紙。微悃新阡隔紫宸。也識瑤皇還急士。特憐巖穴棄良臣。</text>
<title>誚杜鵑</title>,<text>帝魂終古感人多。幾處襟沾怨別家。頗怪千年愁夜月。喈喈曾不效鸎歌。</text>
<title>解杜鵑</title>,<text>未必孤魂處處多。名言蜀魄自騷家。東風好唱花辰興。每入詩人送死歌。</text>
<title>誚烏啼</title>,<text>最憎黔觜暗通神。啼喚妖魔欲雜人。安得飛丸夷爾族。許來祥鵲報淸晨。</text>
<title>解烏啼</title>,<text>雨蟻風鳶幷謂神。偏明勝似最靈人。莫嫌有事先來鞠。好客來時亦報晨。</text>
<title>誚獐鳴</title>,<text>猿哀虎怒各爲聲。猿必愁人虎必驚。何事非哀非怒物。妖音村巷告丁寧。</text>
<title>解獐鳴</title>,<text>莫道朝獐是惡聲。是聲宜賀不宜驚。曾嘷毒癘方張裏。贏得家人一歲寧。</text>
<title>誚鴟嘯</title>,<text>悶雨候晴日似年。何心喚雨雨中天。嗟渠不識農家苦。樵在山頭糗在田。</text>
<title>解鴟嘯</title>,<text>飄落寒巢自去年。撤桑謀拙怕陰天。雌䧺帶濕空長嘯。錯道倩人理水田。</text>
<title>誚荒鷄</title>,<text>物性元來得氣偏。猶從偏處所知專。如何不守司晨職。妄把妖徵早夜傳。</text>
<title>解荒鷄</title>,<text>司晨一性素來偏。應氣循天匪自專。也識文明祥暗動。却疑暘谷曉光傳。</text>
<title>效唐詩體</title>,<text>世之律家輒言唐聲。然皆未得爲優孟焉。閒中取其有響色者次之。凡二十篇。優孟於一叔敖。亦難彷彿。况二十篇。各一態貌邪。但逐其本詩之所指言者。別生新語。而校其意致云爾。少年行寶劒橫腰價十千。解來賖酒未經年。逢君更負今宵債。共醉春風柳市邊。靑樓怨獨撫秦箏聲在樓。迎郞一曲暗生愁。時時顧眄街頭路。夜半珠簾不下鉤。長門怨聞說新糚倚畫樓。對看殘燭淚雙流。君心倘似昭陽月。分照寒閨獨妾愁。靑樓曲依依綠柳拂香溝。帶劒何人擬上樓。寄語紅閨催捲箔。破胡明歲且封侯。春宮曲濃艶紅糚妬晩桃。辭同玉輦却嫌高。前宵學步誰家女。裁得吳姬白苧袍。淸平詞艶艶名花浥露香。夜來姸態斷人腸。巫山楚夢嗟虛妄。雲是晨糚雨晩糚。長信怨禁林秋色報新黃。鴈信丁寧昨夜霜。可柰宮梧蕭瑟處。銀燈明滅漏聲長。塞下曲萬里交河殺氣來。天山樵斷雪成堆。枯骸昔是春閨婿。夢裏歸人已爨灰。塞上曲百萬控弦勢不微。將軍夜臥亦征衣。明朝擬戰桑乾北。爲說胡天羽檄飛。采蓮曲雕玉崢嶸頭上峩。輕舟何事犯風波。海棠紅盡黃花早。是日香心獨晩荷。竹枝詞江上梧岑翠色低。子規聲裏月移西。不堪風竹鳴如訴。又有靑猿永夜啼。楊柳詞不傍宮門傍水濱。荒墟一畔獨餘春。龍舟繫纜曾何歲。來去風帆是賈人。凉州詞手把家人送別盃。元戎仗鉞鼓行催。羌胡鐵馬方肥壯。謂滅樓蘭乃始回。明妃詞八月胡天虐雪飛。十年猶是漢宮衣。單于不識愁人意。日午陰山罷獵歸。宮人詞芳姿埋沒白楊斜。十二闌干昔爾家。雲雨若含春信去。故宮寒樹復開花。伊州歌愁裏光陰不暫居。別時雙鬢黑無餘。逢人不敢輕搖手。恐墮懷中萬里書。瑤池詞何處瑤池勝宴開。浮生一瞥最堪哀。蟠桃也待千年熟。飜惜周王太趣來。漢宮詞何處園陵草樹中。萬年枝上駐春風。可憐仙露仍無驗。蠟燭光收五柞宮。金陵圖禾黍春畦一色齊。鳳凰臺上鷓鴣啼。多情認是長江水。護愛靑楊不沒堤。銅雀臺翼然銅雀一高臺。魏帝初年有意開。江左尙餘分王運。肯誰裝送二喬來。</text>
<title>李景文 象靖 爲康翎倅。未赴彈罷。詩以賀呈。</title>,<text>恩除纔下復收還。天爲斯文許養閒。毁語誰云來卽墨。浮榮果似夢邯鄲。身超宦海書千卷。道付滄洲屋一間。從此薜蘿無別淚。歸來同是舊靑山。</text>
<title>除歲佛國山房</title>,<text>守歲三人各白頭。諸天日月亦同流。蓮燈夜半回春意。椒頌篇中說老愁。取靜尙看羣動集。登高尤覺此生浮。偸閒合席誠難得。逢處須宜盡日遊。</text>
<title>毘爐庵。吟寄希有上人。</title>,<text>世路風塵隔洞天。慇懃一訪幾多年。憐渠古寺通高度。愧此浮生繫俗緣。山逕雨濃愁遠客。佛龕香歇臥癯仙。雲沉不見西峯月。夜夢無端繞法筵。</text>
<title>江干行</title>,<text>匹馬江干路。同隨舟子行。鞕揚看日促。帆掛遇風輕。細語應漁事。孤吟是客情。若爲從爾業。長與白鷗盟。</text>
<title>會遊凝川潭上。暮泊樓下。</title>,<text>凝川潭上岸。橫草坐成羣。席合新羅客。江分駕洛雲。擧網魚登俎。呼觴蟻泛樽。回舟城下泊。忘却日西曛。</text>
<title>登萊州城樓</title>,<text>二陵深怨在龍蛇。星曆今來幾度過。宋伯殘城無負國。平兒古島未傳家。關防反作通和路。滄海難爲洗恥波。高壘百年籌太晩。築成皆是㬥骸沙。</text>
<title>永嘉臺。次楣上韻。</title>,<text>岡巒相掩似重關。十里周環鏡面團。名勝亦能成國捍。形便那得入神慳。臺傳南晉年中號。釜化東夷亂後山。鬪艦自橫波永息。戍樓偏將晝眠閒。</text>
<title>鶴城路。歷訪故人家。暫與少年酬答。回馬。更步前韻。</title>,<text>驢背南遊渡海關。途中弦月忽重團。多經舊館迎歡少。時對新知吐語慳。宿債仍留東竺寺。故人皆在北邙山。白頭遊覽須無怪。默數餘齡占少閒。</text>
<title>過鷗江院樓</title>,<text>樓邊景物尙依前。勝事由來四十年。白落長洲千點鷺。靑生古岸萬家烟。江湖舊伴泉中土。楚越何人海上船。無語三山天外落。客懷怊悵向誰傳。</text>
<title>申士觀有紅梅，百日紅二種。請詩書寄。</title>,<text>百日紅欲挽花辰不暫遲。騷家每賦惜春詩。東君於汝何偏厚。留付韶光不易時。紅梅花歲歲氷姿趁臘時。寒葩每作雪中奇。化公飜惜先春落。催送香魂入杏枝。</text>
<title>萬歸亭。次楣上韻。留贈主人。</title>,<text>莫是天工有意開。平湖疊嶂又層臺。魚堪佐味沿流至。鷺解尋盟近檻來。楓葉丹時宜覓句。葡萄綠處欲斟盃。江山不可仍無主。慳秘當年更毓才。</text>
<title>李乃貞聞科報。急歸做功令。寄詩嘲謔。三疊</title>,<text>橫腰紫氣老來舒。一片寒鋩百戰餘。造物倘憐遲暮意。奔流歲月匣中徐。月宮丹桂遇風舒。輕薄兒曹折去餘。仰看嫦娥知亦老。分人應復爲君徐。藜杖前年步遠舒。新詩到處勝觀餘。跫音不入山人耳。懸榻當時謾待徐。</text>
<title>春寒極猛。甚於冬令。用前韻。</title>,<text>雪裏梅花凍不舒。去年香信寂無餘。玄冥尙據靑陽宅。不是東風故欲徐。</text>
<title>挽李上舍若天 象辰</title>,<text>梅梢香信忽驚新。起向花山欲問春。蔬飯一生誰此樂。芋園三世子其人。蠧魚卷裏星周甲。蝴蝶塲中歲在辰。鶴峀尙餘靑一面。欲彈流水翠眉嚬。</text>
<title>挽徐巨源</title>,<text>眉上陽和八字舒。一團春意駐竆廬。桑蓬宿抱初非小。梅菊寒緣老不疎。日影薤甖黃處過。風徽梨面酡時餘。西天臘雪今猶白。何處吟魂獨步驢。</text>
<title>癸巳二月初六日夜夢。不省何地。衣冠多會。云有孔子之喪。使余告訃於曾子。余曰不加道袍。只着中單衣柰何。會中曰。喪是蒼黃間事。曾子方寢疾。便服無妨。余乃就開戶入室。有好丈夫。正席而臥。長面丹潤。疎髥盡白。合眼如睡。余跪于前。俯而告曰夫子薨。曾子蹶然起坐。兩手執余袖。伏哭大聲。聲甚慟。余亦哭。未接語而覺。心竊異之。起得一絶。</title>,<text>素王千載壽無疆。一部常經賁海鄕。也識斯文今不喪。夢中何事哭摧梁。</text>
<title>奉玩孫氏古藏恩賜三物。各賦一絶以送。俾要好客酬和。</title>,<text>玉硯滴一勺銀潢帝欲分。玉龍呑下九天雲。瑤宮眷注慇懃意。含受丁寧吐作文。珊瑚纓雜錯琪珠小大斑。恩光落自玉旒間。誰知箇箇明紅色。添耀中心一寸丹。寶刀象鞘琉柄各璀如。寶珮成雙帶上魚。牛斗龍光人不識。雲孫抵說古藏餘。</text>
<title>挽崔進士泰一 宗嵂</title>,<text>洛柳春光拂御溝。誰敎取結作歸輈。傷心二百恩袍路。呑哭何傖戴幞頭。招喚新來處處遊。爲君招喚路何脩。險川猿鶴飛鳴裏。定有英靈哭撫頭。召別娘娘去復留。榮還一念更離愁。阿娘不識覊魂返。錯道嘉徵繞枕頭。詞墨塲中始拔尤。登庠應是立身秋。臯比未占盈虛句。頗怪朱衣亦點頭。漢水梅香媵去舟。不時高詠採蓮謳。山翁變唱秋風引。薤露生寒雪滿頭。</text>
<title>壽崔護軍 達道 八十四歲</title>,<text>壽域何論上世前。瑤皇先錫聖王年。一堂八友曾何歲。二子三牲卽此筵。南躔瑞彩移東郭。天爵榮光耀地仙。桃峯寶果分王母。萱侍當年與有緣。</text>
<title>挽任仲徵</title>,<text>懷君謾說別離悲。雪曲今爲薤露詩。生白室虛心獨玩。草玄關閉世誰知。家住洛源龜出地。形歸桐岳鳳藏時。精神不昧奎輝閟。應托梅魂返故枝。</text>
<title>明道先生和打乖吟二首。推許堯夫極隆。敢次以懷仰兩先生。</title>,<text>堯夫非是悟前身。逆數三元到怯塵。千古心遊堪詑壽。五車書富未爲貧。取看機上無停理。留得窩中不老春。寶匣龍門絃不絶。向時乘月訪來人。崇殿纔承帝降綸。當時天下未淸塵。扶傳大道將誰任。付與淳姿故不貧。賁煥河南千載學。冲濃座上一團春。打乖亦見衰時意。夫子眞能善論人。</text>
<title>十老詩</title>,<text>劉後村有十老詩。後之詩家多效之。彼十者皆拋棄於人。而不復見用。亦足攪成騷歎。閒寂中逐次賦之。老將強說鞱猷老轉神。厭聽邊鴈報秋新。朝看劒雪魂猶悸。夜踏燕雲夢匪眞。沙塞動氛思拂甲。金瘡生肉便忘辛。有時麾下來相訪。強壯今皆白髮人。老奴經冬弊褐直餘單。瘦骨年年習忍寒。赤脚麁姿妻亦婢。蒼頭薄分草爲冠。頒飧不爲長鬚厚。任役還憎賤齒殘。猶望主君將得路。揚揚執御耀人看。老馬問渠那識齒如干。廢廐無障雪夜漫。韁縶不鞕蹄愈澁。瘡深未肉脊偏寒。誰人倚市論金價。何日登程負玉鞍。鳥棧羊腸曾坦道。回思絶險上天難。老妓無恙秦箏是舊聲。迎卽有曲憶前情。愧逢遊子曾知面。妬看隣娥近擅名。蓬鬢垂雙梳不理。䲶衾虛半夢難成。當時歌舞猶餘地。只見飛螢照夜明。老儒數墨尋行簡冊邊。居然忘後又忘前。地從鄕貢初開路。天塞名途只與年。常詑舊工違此俗。推占末運訝其然。荒詞尙欲售時輩。靳向新朋技術傳。老僧後房難蔽冷颼颼。時覓塵囊破衲留。欲趁椒齋疇宿面。不煩刀削已童頭。猶嫌小釋陵高座。謬指生浮比死休。地獄天堂論說久。法身何日雨花遊。老醫暗帶針囊自少年。單方一卷始爲緣。藥名本草繁難解。脈術眞經錯未全。辟老無丹衰甚矣。垂髫到白說紛然。奇功欲向時人衒。猜却巫娥紙作錢。老吏折簿行奸自謂工。工爲爾罪可天通。專欺肚裏丹衷正。未弄人間白髮公。邦憲不常操縱下。邑儲都付委輸中。一生妻子飢寒計。暗指倉箱有腐紅。老妾怒擲䲶釵似病酲。向來愁恨此中生。惟緣主婦餘猜意。謾說郞君本薄情。持鏡掃塵旋失色。抱衾當夕乍低聲。疎鬟強理非要媚。弊帚猶堪備肉城。老兵元戎尙臥未褰簾。曉看淸氷掛在髥。腹裏遺兒年幾長。寨中寒病日逾添。無端漢將初輕狄。不獨秦兵共怨恬。聞說明朝將北戰。璽書重下賞新縑。</text>
<title>寶鏡寺。遇寧鄕舊知尋內延。</title>,<text>此地奇觀耳獨諳。偶然今與故人探。緣流遇壁疑無谷。聞瀑逾崖更有潭。危石始誰開俗路。仙區堪惜付僧庵。百千勝態看看異。不盡周遊已夕嵐。</text>
<title>上浮石寺樓</title>,<text>處處佳山不盡搜。隨僧今上最高樓。一時眼力通千里。收納山南七十州。</text>
<title>祖師殿前。見仙飛花木。敬次老先生韻。</title>,<text>靈塑依眞坐法門。籍神枯木倒生根。曇花暗濕諸天雨。不向春風乞沛恩。</text>
<title>再訪豐基使君丁法正</title>,<text>基川石路上。再訪殊慇懃。所共知司馬。何論有子雲。嘏純三樂備。辭達九重聞。墓有麗牲石。白頭來乞文。</text>
<title>王考寓庵府君墓立石時感懷 二疊</title>,<text>衿紳濟濟斧堂前。不是孱孫獨慕先。草沒三泉名不泯。碑豐百歲口能傳。投簪洛邸誰扶轄。釋紱江南未煖氊。賴有錦城黃絹語。終敎徽蹟更昭然。陪隨杖屨齔齠前。甲子如今六紀先。有淚兩眸眞面在。無言片石美名傳。拜瞻是日如承範。坐讀何人更布氊。最惜玉川雙照劒。夜干牛斗氣森然。</text>
<title>北征錄</title>,<text>興海境上。遇黃石。其下有子房村。黃石相逢處。丹書更欲論。圯橋人不見。好向子房村。投寶鏡寺。兩新恩入內延。老脚不能從。白頭高唱少年行。蓮桂叢中步履輕。尋到險崖情更怯。送兒先入報山靈。沿海路上萬里開通莫海如。茫茫惟是一堪輿。天終眼界初竆處。水積尾閭長泄餘。巨鱷幾年專窟宅。變桑何日作田廬。頻過此路看逾窅。頗怪鄒生妄著書。入元坡故里故里桑麻薈蔚如。熹微前路問儓輿。水丘童子遊時色。花樹宗君去後餘。今日來歡知舊蔭。少年迎入是先廬。吾家世世王恩重。須識靑氊卽聖書。宗姪上舍君已沒。故頷聯有懷。花田榮奠後宿齋閣兩隴睾如又宰如。我家綿福此權輿。蘭芽英縣靈根厚。桂萼花田賸福餘。一姓同尊中葉祖。九峯今有上仁廬。玆樓昔進拋樑曲。世德先陳六偉書。上月松亭爲訪月松來嶺東。晝樓無月獨看松。明湖接下天光倒。坐想淸宵此箇中。窟峯特立海岸三神山在浿江東。從古仙流數赤松。借問汞郞何不返。去時臺石尙寰中。月松松身皆赤色。憇霞巖 二首韓公昔解佩。飛去不重回。海上留名久。來看只石臺。周伯吟成後。世間傳一奇。南來探勝客。楓葉更題詩。訪佛影寺路上山無懸棧水無杠。蓮社何人喜客跫。危恃一筇焉用馬。竆穿十里未聞狵。峯回石角看無數。詩澁山肩謾聳雙。爲問佛樓知近遠。欣瞻水碓夕舂撞。宿佛影寺。家兒先得五言。從遊者各賦。靈師先占地。奔瀑與巖交。神力擾龍累。高標飮犢巢。人歸餘石㙮。客到有山肴。愧我塵緣重。爲兒筮拔茅。大興寺。次板上韻。仙槎無處不奇遊。移向招提再上樓。松匝連山神佛護。水奔崩石巨靈愁。靑鞋轉訪千年蹟。白衲隨容一日留。殘菊晩楓詩料足。何心宋玉謾悲秋。拍琴村。與宗人夜話。主人乞句甚懇。仙洞何人初拍琴。拍琴人去但高岑。今宵四老崢嶸話。不啻吹笙鼓瑟音。酒泉臺。次帖中韻。日色天光萬古明。影沉湖上十分晴。龜蹲化石臺成趣。龍去餘湫水納淸。灘得雨過多景態。詩緣日促減風情。葡萄初發泉名酒。一曲銅鞮誰復鳴。酒臺古晩休堂任公 有後 所占云八景關東漏酒泉。待人慳秘作壺天。任公大釣曾誰伴。留與沙鷗石上眠。拜辭先隴客裏秋風晩。登山欲斷魂。楓枝垂古岸。枌樹老荒村。昨拜花坊祖。今辭月隴墳。迢迢歸去路。回首嶺雲分。族叔解五別庄夕陽脩竹裏。來訪碩人家。傍塢同聞籟。呼童更酌茶。塵囂防密葉。鳥宿許深柯。况看停鸞鵠。淸陰倍覺多。訪蒙泉精舍日暮江干路。慇懃古躅尋。名區遺海左。曲水比山陰。地僻餘神秘。泉甘與客斟。梅阿人夜至。促席更論襟。上望洋亭海若爲宗臣百靈。望洋吾欲問莊生。今來風伯還多事。吹送狂濤怕客情。宿槐市亭。三從弟伯溫 基萬。晩到夜話。復得如字。槐郞末至似相如。獻賦前年始得輿。海岸逸翁閒養處。活山歸客浪吟餘。冬飈響寂庭前樹。夜雨鈴懸水上廬。三叟一燈無限意。越羅雖盡不勝書。將還三從弟元之 大萬 賦詩送別。次謝。閱月江湖蓬轉如。遂敎衰拙倦題輿。秋懷不盡詩聲裏。夜夢仍煩客思餘。強別老枌員外宅。更憐殘菊壯元廬。明朝好向鷄林路。多謝吾君八角書。宿族姪時彥候風亭。次贈。風敺巨渤蹴東灣。鯤翼將翻浩渺間。松韻自生琴豈奏。竹牕時闢夏猶寒。宗生破浪還嫌遠。列子乘虛太厭寰。定爾他時從虎起。未應長臥對靑巒。復從曲江路。訪崔上舍 天翼。上舍請留詩。次帖中韻。江海連天勢欲滔。上遊閒叟是人豪。家貧誰識顔瓢樂。世險長吟蜀道高。風雨乾坤忘進取。文章日夕任牢騷。堤松岸竹猶堪隱。未必玄都復種桃。曲江崔上舍爲書齋于瓢巖。作詩求和。巖棲未必取豐饒。上世民居亦窟巢。一屋容身方草草。五車盈腹不寥寥。藏名定欲同周史。免世何須學宋朝。臺下淸泉抔飮足。還嫌古石號稱瓢。</text>
<title>譴睡魔</title>,<text>眉睫中間乍去來。偏猜老眼暫時開。宵長倚枕邀難致。晝靜披書逐復回。誰炷溫犀催遁跡。任隨莊蝶巧行媒。五竆未送方多苦。更作朋儔益一灾。</text>
<title>有意外除命。以病辭。更令道臣催送。呈病待命。</title>,<text>野叟村童外不知。姓名何自入天墀。箕裘拙業惟傳世。干羽迂談不合時。魯聖從心年窃比。堯民鼓腹老逾宜。也應聖鑑知無用。許臥山齋獨賦詩。</text>
<title>七月承恩。至冬末未得遞代。</title>,<text>自憐朽木遇陽和。上苑春光入夢多。六月一官徵已久。五雲千里望逾賖。上庠卄載惟丹悃。中子前年又黑紗。王事克艱難出做。兒郞尙可老夫何。</text>
<title>次敬順王殿寫眞奉安時韻</title>,<text>年年綠草遇秋黃。杜宇聲中歸故王。一幅眞容由凈界。五陵佳氣復初陽。水回鮑石何年斲。天作鰲山乃祖荒。志士尙餘千古感。那敎姓裔獨無忘。</text>
<title>次李令伯容留題韻。書寄樂浪郡齋。</title>,<text>聖明追記舊甘盤。休退年前許養閒。雨露洪恩深萬丈。風塵俗態險千般。龍樓最軫民憂急。鴈塞翻驚歲色闌。忽向東風春脚動。英華應復上韶顔。</text>
<title>丁酉初冬。率新恩遊故土。訪族叔上舍公於槐市亭上。邀會伯溫正字止宿。鼎席而坐。達宵言詩。公年迫八旬。鋒穎不摧。若將凌駕。座中謔笑爛熳。明朝留期而返。周歲而公沒矣。衰病不能赴會葬。追記當日韻語。重步一律。要掛佳城宿草。</title>,<text>大地生人孕毓如。日峯磅礴又扶輿。江湖逸樂名園在。稼牧淸芬古址餘。薤露忽晞秋草岸。槐陰虛上夕陽廬。可憐許大桑蓬志。上舍微銜有粉書。</text>
<title>挽安殿中殷老 景說</title>,<text>風塵不入雀羅門。枉賀當年出峀雲。十世傳承員外宅。七旬閒臥殿中君。梅牕眼慣朱鉛點。苔石盟留白鳥羣。採藥山中深處去。問童應指一丘墳。</text>
<title>次德洞世德祠韻</title>,<text>兄江源自道峯流。一脈山分各勝區。賢父靑氊傳孝子。名園翠壁對雕樓。枌楡故社靈根厚。蘋藻神宮正氣留。劈破千年慳秘地。藏修更慰巨靈愁。</text>
<title>挽朴稽仲 儁相</title>,<text>大限當前不自悲。悲君歸土亦云癡。八旬楡景無三歲。五樹荊花有二枝。塗泥世上黃粱熟。孤寡啼邊白髮垂。一入泉臺緣苟續。佳孫孝子共扶持。</text>
<title>挽金參奉 綋</title>,<text>掌珠空處下鮫珠。不忍烏川聽哺烏。軔發時程由上舍。階尊壽域入中樞。晴牕晩契惟書蠧。浮世流光倏隙駒。吾亦自知餘日窄。送君何必起長吁。</text>
<title>達田洞。贈孫姨弟季心 國濟。</title>,<text>科第元非子所難。泥塗世界鬢毛斑。始憐卞子三朝楚。果是孫郞每讀山。誰識老鷹能搏擊。強敎步鵲戲蹣跚。三隣一榜尤奇事。同日榮香兩隴間。</text>
<title>次憑虛樓板上韻 三首</title>,<text>長丘委曲抱潭迴。形勝天成自子開。始遣巨靈依岸秘。更敎營室絶河來。湖波剩濕吟詩筆。山號時登祝壽盃。莫道孤舟簑笠興。危欄永作釣魚臺。有意天工劈此山。留經浩怯爲誰慳。松藏睡鶴千年翠。霧潤於菟七日斑。苔石獨專漁叟樂。農畦時作野人閒。酒籌水上花無數。幾度秋風與客攀。一瞥光陰促。人生與世浮。有書曾出水。無地忽成樓。山積斑寅霧。蓮橫太乙舟。任公大釣處。何必問羊裘。</text>
<title>挽李汝寬</title>,<text>嗚嗚訣語細難分。我亦懷酸不忍聞。郢客吟孤前夜雪。虞賓詞喚去年魂。三樹荊花一樹餘。餘花落盡故壇虛。薤謳變作秋風引。強折黃花送柳車。共涉風塵自少年。少年乘化反居前。瑤皇亦取良材急。不是巫咸錯後先。</text>
<title>次宋進士▣▣回榜宴詩韻。追寄奉賀。</title>,<text>度世何勞學道引。百年丌上夜燈挑。通看歷代添遐曆。重遇科年認昨朝。仙籍香名留紫府。斑衣戲舞間靑袍。知應鼓腹由功化。壽域乾坤上有堯。</text>
<title>新庄八詠</title>,<text>小塘陂上壓高樓。樓下開通玉水溝。天影倒沉深不測。倚欄流眺怳乘舟。松篁幽處始誅茅。窄地兼容谷鳥巢。微蠢不知閒叟意。嚶嚶喚友繞林梢。甘露成丹上樹開。飜疑桂子月中來。不妨留與仙家味。寄語嫦娥且莫猜。山杏飄零庭滿花。花空莫惜送繁華。葡萄始結櫻桃盡。是日甘酸獨擅嘉。㻴瑚峯上寶光生。人說磨來可作纓。纓遇滄浪如可濯。石泉停處小潭淸。面前屛帳是琉璃。春碧秋丹輒以時。莫道山廬專取儉。化翁工侈勝人爲。頭角蜿蜒認活龍。黃光葱蔚驗雲從。大人利見將何日。䨓雨時興慰野農。移種壇香半尺長。淸陰可待十年強。休言餘日今方窄。降格爐烟也不妨。</text>
<title>挽金章叔 玉相</title>,<text>逢人眉氣輒舒黃。腔裏眞天一寸方。好讀始勤言古粕。趨名卒讓在前糠。菁莪化裏年華促。苜蓿盤中學味長。薤露歌成絃欲絶。鰲山汶水自峩洋。</text>
<title>挽崔行餘</title>,<text>連世巖居異傅巖。惟看特石屹巉巉。三篇說命燈前讀。帝夢那從叶諒闇。兩湖春水碧連天。同隊魚遊不記年。九級雲門誰點額。蟄龍終未脫重淵。吾家三老又添君。數備人稱四皓羣。薤曲忽成芝曲罷。一筇怊悵獨看雲。山房守歲是前期。歲暮山房獨客悲。從此白雲橋下路。不堪回首賦新詩。</text>
<title>挽鄭學古 師夏</title>,<text>蒲質先秋忽欲摧。謂君仙子在蓬萊。螢牕不說黃庭秘。蜉世終看白髮催。日課縱橫丌上竹。風姿蕭灑雪中梅。橫溪一曲淸依舊。應有精神乍去來。</text>
<title>挽李圖萬 運鵬</title>,<text>秋盡東湖暮色凉。釣遊童子七旬強。竹馬交情憐白髮。桑弧期業夢黃粱。陶樽酒熟盃誰引。郢雪歌來語謾長。某水某丘歸去路。也應征翣乍迴徨。</text>
<title>挽鄭汝輝</title>,<text>名塲早脫淡如仙。高臥烟霞洞裏天。晩歲人無聯袂地。去年詩作絶絃編。還催世界多生業。未續溪樓少日緣。遙憶故軒梅落盡。香魂應復待來年。</text>
<title>挽任戚 藎世</title>,<text>壽祝南山不可躋。逢時輒恨日頹西。最傷凡質非松鶴。更說羣蒙摠醯鷄。大耋獨嗟前路窄。稀年肯詑累緣稽。得常聖亦稱無憾。好去泉臺莫謾悽。</text>
<title>挽任進士 一鑌</title>,<text>老去情懷最苦辛。少年知舊入山頻。却思此物還多壽。君亦風塵白髮人。憑虛古閣忽重新。爲賀湖山更遇人。人去湖明山尙碧。岸松壇竹是精神。</text>
<title>有感</title>,<text>年穀差登賴免飢。田家此樂老來知。幽懷可托山靑處。舊契多違髮白時。學稼宜從操版隷。論文惟有解書兒。前途默筭如斯足。不妨乘閒獨賦詩。</text>
<title>挽詞[縣監李憲洛]</title>,<text>公以是年正月歸眞。二月中旬夜。余不記某處。而與公相遇。騣帽布袍。風致疎爽。欵欵諧笑。宛如平日。忽驚而悟。乃蘧蘧然一夢。遂推枕開牕。但見曲月掛簷端。雪裏梅影婆娑耳。嗟乎何其異也。意者。雪月老梅。傳公之神而入吾夢耶。感念愴然。吟得五絶。以叙悼惜之懷。日纔經吾伯氏練常。又聞公啓期隔旬。追念兩家誼分。顧此劫後殘灰。尤不勝悲楚之思。遂續成一絶。幷前五絶而寫送。以廁紼謳之列云爾。西牕夢罷雪皚皚。落月橫斜二月梅。韻致淸寒誰與伴。活山徵士已焉哉。詩壇咳唾錯珠璣。汶水雲烟盡發輝。欲識文章奇絶處。平波流動是天機。對面鰲山翠黛姸。有時尖崒却超然。自來孤直兼和易。風範依依箇裏傳。深林稽古獨嘐嘐。那意臯音徹九霄。泉石膏肓醫不得。循墻非是負淸朝。桂蓮雙暎弱蘭萎。公不甚歡無甚悲。秖願世間忠孝字。兒孫隨地必先知。百年寥落寓庵門。皓首那堪獨飮飧。不盡兩家桑海淚。秋山和雨灑鴒原。</text>
<title>挽詞[持平李萬運]</title>,<text>家聲名祖後。詩禮夙趍庭。聖代徵遺逸。儒林有典刑。龍蛇嗟夕夢。耆舊忽晨星。餘慶人爭羡。金籝不及經。</text>
<title>挽詞[判書洪良浩]</title>,<text>鷄林古徐羅。山川秀而靈。金鰲積蜿蟺。紫玉抗崢嶸。精氣所孕毓。磊落出豪英。文獻冠東南。絃誦有餘聲。昔我尹玆土。風謠訪舊京。詩書有淵源。衿佩盈庠黌。豈不斐然盛。繩斧乃作成。活山有處士。高蹈葆幽貞。學綆竆百氏。腹笥貯五經。招延入禮羅。多士得模型。遠溯皇王法。深探孔周情。德業兼本末。文史待權衡。春風德谿上。翩翩聚冠纓。文壇設鼎彝。武庫森戈㫌。蛾述又鳥習。鏘然聞善鳴。我歸今卄載。餘韻尙鈜鏗。辟書下天門。素志固巖扃。鳳毛亦成章。龍門已策名。年高望彌重。養全祿仍幷。篇章迭往來。千里如對評。去歲求我文。緘書托兩生。書去公已病。餘恨結幽明。鳥鳴上書林。雲暗半月城。村童誦遺句。講席留餘馨。緬懷疇昔遊。操毫涕自橫。風馬歸何處。應尋覽輝亭。</text>
<title>挽詞[判書李獻慶]</title>,<text>逍遙杖屨混樵漁。窈窕幽人水石居。誰遣姓名登薦牘。獨將心眼寄殘書。靑葱玉樹階前秀。枝葉玄經篋裏疎。一願識荊今已矣。白頭回悵斗南墟。</text>
<title>挽詞[監司金翰東]</title>,<text>疎松翠竹歲寒村。林下淸風剩灑然。獨抱遺經竆歲月。虛勞束帛賁丘園。一瓢淡泊蔬仍水。二子榮華桂又蓮。哭望新阡題誄語。山南宿德更誰存。</text>
<title>挽詞[大司成睦萬中]</title>,<text>碧雲南望意何長。歲暮容顔隔異方。獨抱遺經竆皓首。不關除紙到滄浪。芳階寶樹渾相映。空谷幽花謾自香。誰似習生能撰述。盡收耆舊記襄陽。</text>
<title>挽詞[李憲烈]</title>,<text>活山大老乘鶴去。曉日紅㫌高十尺。大老以文鳴於世。南國學者莫之敵。屠門寸臠不足數。笑他得喪空費力。歸臥黃龍山下村。滿架詩書眞計活。刺史聞之薦于朝。一命丹綍降恩渥。更有阿郞能趾美。桂萼蓮朶何煇爀。乃知食報自有理。生順沒寧不須慽。親吾重表居一鄕。憶自先人交契密。收將向來門戶淚。更灑南阡哭長德。</text>
<title>挽詞[金霽行]</title>,<text>處士東都不出閭。白頭無意應徵車。文章事業薄山在。蝦菜生涯傍海居。伯胤養親辭太學。二郞許國直承廬。須知草野憂時筆。却異茂陵封禪書。扁舟不似客遼陽。兩世全歸晦老鄕。南國文儒翹楚隕。東齊學子髮毛蒼。十年秋水寒葭遠。今日幽阡宿草荒。假使夫公無𧏮在。此生那復渡兄江。</text>
<title>挽詞[參判李鼎揆]</title>,<text>一命官非公所榮。逕松園竹有餘淸。躳於孝悌追先志。斅以詩書引後生。稀壽林泉昆季樂。玅年科第子孫名。故都物色今無主。露菊霜楓若爲情。</text>
<title>挽詞[進士金道行]</title>,<text>竝世吾能免責沈。憶曾旅邸挹淸儀。淸文藝苑推高步。雅望儒林自少時。一命官銜非稱德。九原行李忽聞期。靑氈付托阿郞在。身後如云可不悲。</text>
<title>挽詞[進士李鼎宇]</title>,<text>文章傾左海。處士臥東都。味道身愈健。遂初志不渝。海東新雨露。林下老唐虞。萬事空陳跡。徘徊獨一吁。斂退甘竆壑。徵招荷聖君。蕙畦香欲襲。書案道先聞。楚玉三朝晩。華山一面分。莫歎身後事。庭下有機雲。</text>
<title>挽詞[進士柳榮魯]</title>,<text>玉色溫溫脫俗塵。蔚然師表德成人。眞工實地明賓主。餘事文章動鬼神。招鳳庵中寒夜月。浣花溪上古梅春。送公此日吾安倣。孤露殘年百感新。吾嶺邇來運否哉。大山摧折活山頹。抱經後學疑何質。墑埴昏衢路未開。皎月精神寒水暎。和風影子暖林回。花溪寂寞先廬弊。俛仰人間孰討懷。</text>
<title>挽詞[鄭一鑽]</title>,<text>淸白名家玉寢郞。紅蓮丹桂滿庭香。鵬邊擬擊三千水。海上閒吟八十霜。正喜林捿供晩景。忽驚巾舃向雲鄕。東都耇德今寥落。回首鰲山淚夕陽。</text>
<title>挽詞[李堯中]</title>,<text>養德山林道自亨。一區梅竹樂幽貞。律身行誼非驚世。好古文章不博名。種菊山籬存晩節。飮泉巖谷足閒情。浮生十載姻親誼。怊悵西州落月明。</text>
<title>挽詞[李舜中]</title>,<text>靑氈不墜古家風。寓老之孫有活翁。築室山中開後學。讀書林下喫眞工。丘園戔帛桑楡晩。門戶榮光蓮桂紅。從此南州虛丈席。迷塗誰復牖羣蒙。</text>
<title>挽詞[崔宗謙]</title>,<text>虞殯歌成木稼春。文巖哭送寢郞臣。萬言天下先憂國。十畒閒中獨樂身。蓮桂交庭兒伯仲。圖書滿壁學天人。誰憐今日龍章閟。金石風流散海垠。金玉精神冰雪操。德尊斯世更誰儔。文章簡傲躋唐漢。言行從容逼謝游。攻玉他時受雕琢。解經何處討玄幽。少微昨夜光芒晦。多士南州哭未休。</text>
<title>挽詞[佐郞李漢龍]</title>,<text>千古辰韓國。頎然挺碩人。靑年違志業。白首抱經綸。九臯聲方聞。南躔彩忽淪。二郞通桂籍。餘慶在來寅。</text>
<title>挽詞[進士申光五]</title>,<text>東都儒士咏菁莪。寓老贒孫屬望多。柔兆膠庠共題㙮。著雍鷄館問罹羅。文章行義傳雙璧。蓮桂光榮萃一家。忽報南天少微晦。鄴中時運歎如何。</text>
<title>挽詞[生員鄭熺]</title>,<text>東都文運屬休明。山社孤吟是主盟。身外功名沾一命。眼前科第嘉雙榮。詩成未就黃龍屋。夢起因還白玉京。鄕里陪遊今寂寞。洛濱汶上竝凋零。</text>
<title>挽詞[崔達兼]</title>,<text>匡君十策篋中遺。志業平生不少施。奧旨深明鄒魯訓。文章餘事馬斑奇。科名次第兒郞做。友愛重泉伯仲隨。自惜無人衰柳巷。悄然孤坐寫哀辭。</text>
<title>挽詞[申光翼]</title>,<text>繫馬昇平八馬碑。寓庵冰檗古來稀。我公賢德家聲繼。宜以高年福履綏。風流儒雅亦吾師。韓孟雲龍恨未隨。江上徒逢河朔飮。銀魚詩和惜別離。東都更老寢郞爲。雲漢文章世莫知。聞說湖堂丁學士。讓頭百韻建功詩。欲訪孤雲棄屨山。仙緣晼晩十年間。退而先去公隨去。遊岱如今永不還。藉手吾兒墓碣文。眞珠畀晩徹荒原。壽名償夭悲憐語。銘我中心付我孫。前冬胤子新恩訪。云以襴衫壽服爲。未送賀書先送挽。老年人事每如斯。</text>
<title>挽詞[校理李顯靖]</title>,<text>記昔丹丘日。侵尋白髮年。蘭香風自遠。籟靜月逾姸。一命寢郞薄。二難家訓傳。東都人不見。文雅復誰贒。</text>
<title>挽詞[李鼎宅]</title>,<text>筋力期公享百齡。龍蛇今歲九原程。詩書敎子傳家業。蓮桂聯芳振厥聲。白屋不忘丘壑志。丹墀直上大儒名。東都處士之廬古。考德難疑吊後生。</text>
<title>挽詞[李東龜]</title>,<text>蘭臯馥馥剩餘慶。儒雅風儀世有光。中歲小成非學祿。老年徵幣止潛郞。誰知箱篋藏珍墨。猥忝葭孚拜德床。歲値龍蛇斯運否。公哀私痛涕盈眶。</text>
<title>挽詞[參奉權應度]</title>,<text>席門當日小車迎。却訝人間有歲星。聖世垂經今逸士。淸碑繫馬舊家聲。兒騰北海扶搖翼。人誦眉山大小名。江上丹厓高幾許。此生恨未叩雲扃。</text>
<title>挽詞[趙運道]</title>,<text>九轉丹硏業。三雍俊造名。文傳虎豹在。花種桂蓮成。行達書燈隱。聲翹壽曜傾。千秋遊鶴野。三世葬鰲城。落落音塵曠。迢迢雲樹橫。細論文字外。多少兩家情。荒碑誰緤大宛駒。湖海高風百尺樓。欲賞典刑公又去。影湖梅竹自春秋。</text>
<title>挽詞[監役李樹仁]</title>,<text>山待高人活景明。淸泉白石摠神精。餘事文章傳奕業。晩年眞樂敎羣英。一命非關巖穴士。九條誰徹聖王庭。門閭慶吊何須說。達識由來已忘情。弱齡自以故人兒。祇謁黌堂長者儀。夤緣出入偏承誨。孤露平生幸得依。那知去歲新恩拜。却是千秋永訣期。賴有知心贒胤在。百年交誼可無虧。</text>
<title>挽詞[正言崔璧]</title>,<text>吾見寢郞丈。山南老宿師。福淸兼齒德。學富又文詞。鳳穴雛皆好。鹿門世莫知。活岑虛杖屨。空使後生悲。</text>
<title>挽詞[生員鄭一銓]</title>,<text>四十年來結宿緣。愛君澆季獨超然。文章南國詞林胄。德望東庠學子贒。世襲淸脩兄與弟。天將遐福桂兼蓮。餘生暮道嗟何及。多抱經綸去不還。</text>
<title>挽詞[孫升九]</title>,<text>明囱靜几坐如仙。贏得箕疇五福全。四壁圖書成白首。一堂蓮桂繼靑氈。文章海國傳三世。風月山亭送百年。吾祖㫌閭留製作。那堪感涕灑新阡。</text>
<title>挽詞[生員孫憙一]</title>,<text>碩老遺風何往無。鰲山蚊水有斯乎。徵贒㫌下辭官爵。對賢篇中聽訓謨。百載家聲蓮桂襲。一筇園趣竹梅癯。㫌門留製前春事。哭望新阡眼欲枯。</text>
<title>挽詞[右尹姜碩龜]</title>,<text>丌頭常對紫陽書。八耋勤工閉小廬。古宅靑氈名祖後。詞垣玉佩盛唐初。桑楡晩趣辭徵日。蓮桂芳華種德餘。南國今無巖下士。回首東天淚盈裾。</text>
<title>挽詞[縣監權應奎]</title>,<text>貞元榜後謝名場。歸路河汾道意長。讀盡五經無許用。秖令南士誦文章。一臥南厓四十春。東都不怨巷無人。白首未報君恩重。故遣兒郞早出身。古家榮福一身全。無乃人間已斷緣。三世下交今白髮。宦情病思兩蕭然。</text>
<title>挽詞[掌令李鎭宅]</title>,<text>嗟余孤露早。受愛異於他。惓惓提携處。諄諄敎誨多。恩蒙二子榮。壽得七旬過。於理若無憾。後生嗟柰何。</text>
<title>挽詞[進士孫國濟]</title>,<text>竹瘦梅淸俗不侵。小齋無事和山禽。世間獨享文人樂。林下誰回處士心。保我閒閒皆聖賜。任他疎放亦仙襟。順寧終古無多少。明活山高特地欽。</text>
<title>挽詞[李養吾]</title>,<text>我昔西遊活水濱。歸來親見櫝中珍。東國文章前進士。南州雅望老成人。桑楡晩趣存三樂。蓮桂新榮在貳身。惆悵九原難復作。獨留松月解傳神。</text>
<title>挽詞[鄭忠弼]</title>,<text>科甲傳兒父寢郞。翛然高臥活山陽。解經不必同朱蔡。得句應須逼賈黃。侯拜從容論翰墨。睽離悵望隔存亡。傷心先執今誰在。前月金烏葬二香。</text>
<title>挽詞[進士黃斛]</title>,<text>賢士生王國。仙人降帝鄕。昭昭雲漢濯。皎皎玉冰光。材德明時擧。文章嶺海推。棲遲竆巷樂。藜藿勝輕肥。八袠當仁享。三牲擬孝廚。良驥何時展。祝公百世謀。玉樓悲詔下。奎壁夜輝沈。公在鄕依仰。公去衆摧心。萬歲文巖上。仙幡錦樹間。獨霑秋夜淚。牕月便如顔。</text>
<title>挽詞[三從弟進士丈萬]</title>,<text>冰檗其心玉雪姿。映庭蓮桂又佳兒。朝家尙德官銜降。林壑專精歲月滋。天欲喪文嗟不憗。我將安仰淚空垂。荊花四朶相摧落。寂歷寒烟鎖影池。</text>
<title>挽詞[三從弟達萬]</title>,<text>欲誄吾兄鳴不平。吾兄遭履竟哀榮。鴒原幾灑孔懷淚。嬴博難堪割愛情。繩武逮孫龍虎榜。克家有子蓮桂名。椄人聲色畛無露。律己工夫玉有瑩。守約鱣堂承禮器。東都魚海秉文衡。螭頭墓道追先孝。蠃祝家庭敎子明。花樹何年具爾樂。箕裘百世古家聲。經綸大手三千字。摶擊雄心九萬程。默會先天前有象。幽探太極後分形。詩成皷吹瀛奎髓。理窟英華閩洛精。萼𩋾曾攀丹一桂。葉分今折紫三荊。山川幾隔源源接。魚鴈時憑黯黯誠。冬月軒前陪杖屨。春風座上拂襟纓。慶哀當日情懷極。慰賀伊時悃愊傾。華髮誰憐霜白種。韶顔猶帶渥丹英。西江波浪無時靜。東海風霜任地亨。塞馬難諶猜鬼瞰。賀門旋作吊宮成。耋嗟日昃關時運。曉落星芒晦月城。鴈㙮聲名終白牌。寢郞職牒只丹㫌。他年忍向西門路。悵望鷄林淚自橫。</text>
<title>挽詞[三從弟正言基萬]</title>,<text>名祖庭前有此孫。金如百鍊玉如溫。空將黼黻文章手。賁飾鷄林一普門。臯鶴鳴聲徹九天。江湖穩做六閒眠。隨身竿木非無具。拋却孤舟自在邊。飄盡荊花半夜風。天遺一老卽靈宮。無端又被辰䄵厄。奎璧精空碧海東。世上完人少似公。天敎淸福與與同。莫言埋玉前年事。寶樹庭邊有二叢。七聖襄城路轉迷。斯文後事正凄凄。千年瑞鳳何時返。無語高臺舊宅西。</text>
