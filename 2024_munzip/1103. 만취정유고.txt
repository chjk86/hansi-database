<title>續次歸去來辭</title>,<text>歸去來兮。尼臯之下可以歸。迄于五十而無聞。擬古人而增悲。窮且病而早衰。旺年難以復追。唯此心之耿耿。恐晩節之或非。資之近兮愛素。堪糲飯與惡衣。欲從人而謀生。奈才鈍而地微。而况百年。如驥之奔。羞將白髮。營求朱門。何處立命。全余素存。幽人之吉。可以汚樽。撫素琴而娛志。對高旻而逞顔。縱處困而道亨。尙余心之所安。如身安而意適。有甚事之或關。幸良知之未泯。近於理而闚觀。悔求心於三昧。恥養生於九還。顧志業之不就。抱遺經而盤桓。歸去來兮。薄田弊廬足優游。耕且讀而終老。人或於我乎求。與之談者邃古。不我知兮何憂。時時從漁樵者游。農務隙於我疇。近騎羸牛。遠涉孤舟。羣𩿨戱於淸漪。閑雲棲於崇丘。行遇佳處則止。異乎虛樂之流。觀天地之氣象。人與物而同休。已矣乎。軒冕非分豈妄思。溪山有緣聊淹留。胡爲乎寂寞或譏之。中有第一義。固非沮溺期。敎子孫而經傳。勤生業於耘耔。蒸甞暇而燕喜。擊土鼓以豳詩。幸生休明之時。樂吾生兮復何疑。</text>
<title>翠禽辭</title>,<text>珠之樹兮崢嶸。翠禽兮上巢。性澹兮通靈。聲雍兮中呂。其儀兮蹌蹌。羽之光兮玲玲。所飡兮練宲。翺翔兮靑冥。彼鷽鳩兮安知。鴞之類兮亦無所猜。嗟君子兮歲晏。攬汝之安兮游哉游哉。</text>
<title>黃花居士歌</title>,<text>黃花居士。寓于靑蘿。其服維何。蒼霞之裾。明月之珂。其懷維何。濠上之放。柳下之和。其居維何。東籬之菊。盆池之荷。其娛維何。淵明之辭。堯夫之哦。其友維何。鹿門之耒。桐江之簑。其音維何。猗蘭之操。紫芝之歌。其論維何。道術之裂。風雅之訛。其夢維何。滄浪之水。玄圃之阿。</text>
<title>歷代歌</title>,<text>三皇無稽首伏羲。炎黃唐虞是五帝。夏殷周王秦閏位。東西漢帝三國裔。蜀亡魏禪晉平吳。五胡仍分南北勢。南則宋齊梁陳朝。北爲後魏東西逮。東傳北齊西禪周。周滅北齊隋禪繼。平陳禪唐五季仍。梁唐晉漢周次第。宋之南渡胡元入。大明中天戊申歲。自堯甲辰至次計。三千七百卄五契。</text>
<title>滄浪亭</title>,<text>高高亭子。以瞰滄洲。水之洋洋。以寫我憂。機心頓失。泛彼白𩿨。我有皷枻之志。不見滄浪之叟。</text>
<title>次蘭亭帖</title>,<text>有禽有禽。棲于竹林。爰開晴牖。恰受遙岑。素琴自撫。志在希音。時菊抱香。衰柳踈陰。</text>
<title>遣懷</title>,<text>山人造網。川居理斧。事不師古。徒費徒苦。絺綌當寒。人皆賤遺。繄我獨戀。藏之巾笥。</text>
<title>倣古</title>,<text>息慮可以當藥。樂道可以當貴。雲山自在。風月無費。希音兮安神。微醺兮養氣。寧失淸凈過。不作軒冕畏。</text>
<title>次悌仲儂所欲</title>,<text>穰穰田秩秩學。人伊顔道。家唐虞俗。囂肰沂上咏。終老儂所欲。</text>
<title>次韵</title>,<text>一玄琴千古心。師曠不知音。無人知我心。衡扉晝掩對晴岑。天籟自吹庭草深。</text>
<title>次韵</title>,<text>無出門奔走憂。一房裏足優游。息他慮惟是求。多誤落更何由。便覺手鈍心遒。						一看再看愈疑。蔓延去約無期。偶有一串來時。自覺眼明心怡。忽然昏氣乘之。						一木榻卧則安。一蔬食喫則歡。閑愁問何多端。所思非伊非顔。種種自笑自歎。						逐逐騷塲翰林。幾消可惜光陰。詩本性情上尋。漢唐來誰雅音。嗟舊習時萌心。						不得師友周旋。愛他佛偈多年。非愛其跡而遷。惡夫外馳不還。返昧靈根本然。</text>
<title>余觀東坡和陶詩勸農六首。有感而亦和其韵。</title>,<text>天生万物。莫貴吾民。以農爲本。保其天眞。軒皇以降。三代亦因。破壞井田。汨自秦人。						世並趨末。不貴黍稷。侈心漸萌。惟事貨殖。服餙華靡。鄙我躬穡。滔滔皆是。民始艱食。						雖有膴原。鞠爲荒陸。雖有良隣。鮮爲和穆。舍我穡事。游戲是逐。博奕好飮。每夜不宿。						移此之心。曷不謀久。迨此春敀。迺招我耦。利其錢鎛。俶載南畒。嗣歲之資。庶可藉手。						金玉之珍。用則易匱。菽粟之味。種則有冀。庶人之孝。此其養至。舜禹亦爲。俯仰無愧。						君子素餐。詩人所鄙。士也有命。安我之履。驕奢勤儉。千古一軌。歸農肰後。勿喪吾美。</text>
<title>登白雲臺</title>,<text>華山鎭京國。白雲最上巓。平生願一見。經營且有年。適有濟勝具。更有同志賢。輕裝上北郭。一宵重興眠。淸朝理山屐。先引熟路禪。登始寺之北。石磴轉回沿。龍巖旣在後。露滴且當前。萬景勢崢嶸。危徑如綿纏。譙門仰而嘆。行窮疑無緣。眞形漸呈露。奇哉造化權。如幻一金鏞。凜肰懸碧天。抱腰向東轉。堇着一踵還。轉盡上飽腹。層級十數鐫。下有於焉谷。如臨萬丈淵。雖有勤脚力。到此最愼旃。頂有石尋約。環容九尺筵。列坐飛雲上。頫視高高鳶。頭上但蒼蒼。咫尺黃道躔。四遠凈塵穢。秋色更嬋娟。江山如繡錯。千里一幅圓。西指摩尼外。滄海欲無邊。湖山入海長。疑與首陽連。秀色亘五冠。松嶽如小拳。天際見九月。蒼茫半是烟。寶盖分鉄原。紺嶽認麻田。直北三方路。谷川同之玄。關東多名嶽。雲霧但渺綿。淸平甚分明。跨在春狼川。華岳方見小。龍門不敢專。南望無大山。車嶺只蜿蜒。纍纍衆椎髻。高聳是四蓮。漢水如玦環。汎汎上下船。王城半隱映。樓臺日色鮮。山川或見漏。面面久盤旋。來時所景仰。還與培塿聯。仁壽靑萬尺。猶能讓一肩。夫子小魯意。千載尙悠肰。當其未升時。見人則問焉。各以仁智見。難易無眞傳。努力上絶頂。方知捴拘攣。</text>
<title>威鳳山城</title>,<text>客牕當歲晼。無以寬愁膓。土人誇威鳳。形勝勝赤裳。非但膏泉石。且欲閱關防。柳子勸同賞。一壺卽行裝。並鑣出東坰。逶迤適莾蒼。直到松廣口。沿谿一水長。入寺問古蹟。四溟履鉢藏。頭陀只業紙。無賴淸淨塲。谷深先落日。木末已夕陽。勞勞上石磴。羊膓七里強。恐竭馬僕力。步步休我繮。行宮忽入眼。丹艧耀琳琅。暝色生冉冉。寒鍾汎上房。中庭久徘徊。石塔夜有霜。蒼茫何年代。三鳳來蹌蹌。諸天月旣滿。微哂放佛光。朝日尋飛瀑。乃在東城傍。上城近而蔽。下城遙可詳。巖巖百尋壁。一派掛銀潢。惜哉緣冬涸。聽見失其當。巍肰元戎閣。宛在城中央。衆峯隨寒堞。凜若排兜槍。蕭蕭百餘戶。間以七邑倉。禦侮眞可憐。孤鎭依西岡。游子有深嘅。城上獨彷徨。</text>
<title>與諸益次陶詩。各述懷。</title>,<text>寒厨斷藜藿。無以悅親老。日日行鄙事。孰能良知保。如物暫投水。外濕中猶燥。恐久浸潤去。不如舍之早。當歸林下栖。終然古經抱。吾愛董邵南。能盡人子道。</text>
<title>示諸君</title>,<text>雕虫非雅志。因人試科程。片時悅人耳。不過春鳥聲。大道不諧俗。下士聞之驚。壯夫胡自畫。精神費小成。蜿蜿駕六龍。一擧萬里征。</text>
<title>靑蘿檐</title>,<text>主人移靑蘿。牽蔓檐一巡。雖有山野性。柔韌耐人塵。屈之能爲屈。伸之能爲伸。且有雨露養。蜿肰保天眞。嫰葉日就茂。淸陰滿院勻。世無可憐見。只有隱几人。</text>
<title>淸夜</title>,<text>迢迢淸夜月。仰看紫微高。默想森羅理。耿耿心有勞。孤影依寒菊。中庭咏離騷。願作高飛鶴。戛肰九霄嘷。</text>
<title>次李白咏竹</title>,<text>靑靑牕下種。云是拂雲竹。潛根始滋養。紫莖不盈掬。其韵也淸泠。其操也幽獨。庭花時點綴。春禽空來宿。世無王子猷。知音爲君卜。獨有嬋娟月。淸宵幾往復。新得培土訣。源源一簣覆。栖鸞知何日。翠宲會應熟。</text>
<title>次韵</title>,<text>西山將落日。晻翳丘中柳。千載貴文繡。無人味玄酒。知音求先民。嘐嘐竟誰有。孔門小夷吾。羞稱經綸手。心學無傳焉。時晦何其久。文詞眩當世。章句期不朽。所以豪俊士。往往山林走。大道如綴旈。殘經誰衛否。</text>
<title>自况 二首</title>,<text>少好黃老學。誤入無心界。所謂功利說。安足齒牙掛。側聞長者論。天地一爐鞴。我心如精金。百鍊期不壞。						其二						老妻理繅車。晨昏不暫懈。僅造一握絲。艱借隣嫗賣。稚子貿米來。盈升半雜稗。盤中何佐飯。只有一豆薤。</text>
<title>使兒輩理圃</title>,<text>春寒尙凌厲。何事早理畦。如俟地氣暖。蚯蚓恐傷犂。昨歲余爲此。滿園任蒺藜。客來謫廢蔬。焉知心有悽。今年賴兒輩。迨蚓深入泥。物我成兩得。方覺舊日迷。播種未樊圃。又奈四隣雞。諸兒更努力。築墻不須低</text>
<title>首春小集</title>,<text>病伏多年所。滿牀塵不動。書味老始知。歲華此中送。新元誰顧我。嚴公愛之重。沽酒見情素。高論喚迷夢。悶余拙氣象。守株無所用。殷勤勸餐松。秋尋靈源洞。</text>
<title>己酉歲曾王考忌日有感。記與喜兒。</title>,<text>安分無他念。寒餓能晏如。苟値蒸甞日。方知罪有餘。二簋恒不具。虛拜情自踈。是日行茶禮。無於古禮書。戚矣此非敎。汝長或知余。餘生無所樂。願依一𦤎魚。</text>
<title>次兪君直羲皇村詩韵</title>,<text>窈阻羲皇里。貧人可以居。山有不盡材。浦有無價魚。勝槩更奇絶。一見便躍如。謀猷各不同。所料竟歸虛。仍斷移鄕意。欲守先人廬。忍垢風塵裡。我心不如初。君去更營爲。以詩來起余。不無幡然思。但恐天或阻。更無自樹需。遠慮亦未除。肰余縱無似。一諾不食諸。</text>
<title>次淵明韵 三首</title>,<text>謝客養痾久。境靜耳無喧。床留淵明集。愛之性獨偏。眠食餘無事。日夕對靑山。小園夏木深。好鳥自知還。此間當至貴。室人笑我言。						衆物自有感。覺者約其情。多能本非貴。爲善豈爲名。老而多病人。一經足吾生。稍知內外辨。榮辱不須驚。涵養功最約。可擬天質成。						故舊皆零落。出門識者稀。積坐一木榻。幼安擬同歸。蔽體無長物。紙裘受葛衣。獨伴卷中友。不覺與世違。</text>
<title>慕淵明次其韵</title>,<text>吾想淵明子。固當與世踈。志在羲黃世。高卧卽吾廬。孶孶耕種暇。所讀是何書。畎畒任去留。不必戀高車。早知稻梁味。不如我園蔬。胡爲嗜飮酒。名與竹林俱。或有不平事。聊以寬懷圖。豈若無此寓。觸處自晏如。</text>
<title>續次前韵</title>,<text>淸貧無誨盜。杞籬不嫌踈。幸有二三子。時時顧弊廬。相對無他言。唯談古人書。古道不宜今。陸舡與水車。譬如膏粱膓。不知味野蔬。浮雲過太空。古人與之俱。寥寥千載下。賴有太極啚。是是頭腦處。其樂問何如。</text>
<title>次淵明韵</title>,<text>欲吐東籬菊。依肰淵明宅。中有一寒士。吟哦永日夕。富貴知有命。未甞心役役。只緣禀賦薄。易病常委席。聊且書自遣。往往解異昔。所以吟哦者。歎今無與析。						其二						籬菊香初動。不可無一詩。無友又無酒。獨對自憐之。時到花自發。於我有何思。霜晨百草靡。佳色乃見時。天地陽將消。正氣惟在玆。同愛有異情。古人不我欺。</text>
<title>又餐菊</title>,<text>星月氣凝露。厭浥垂其英。一掇三嗅香。氣味叶我情。入口先爽肺。恰如玉液傾。應駈藜藿氣。時時膓自鳴。神淸病不來。自賀得養生。</text>
<title>次淵明韵</title>,<text>知行無二致。恰好一箇是。譽固不足喜。况悶所見毁。但恨無友生。聞過未易爾。貴賤不在服。何論布與綺。</text>
<title>次韋蘓州幽居韻</title>,<text>老病無能爲。世事皆息營。默坐蒲團上。還如瞿曇情。屋後靑山近。思暮紫霞生。衡門無剝啄。花陰鳥自鳴。白雲時卷舒。心目與之行。方得靜中趣。天爵卽眞榮。</text>
<title>次鄭光涵韻</title>,<text>一自處暑夜。虫聲生我壁。感彼光陰速。非爲貧竆惜。從事文辭間。百家無所得。貞疾更添加。素志難強立。諸益無一存。雙鬢七分白。明理一經足。悔余不曾憶。終宵轉輾思。差可舊愆贖。</text>
<title>題梅窩東土考覽後</title>,<text>足迹迨遍一域中。可哀觸處關防空。君看鯨鯢出海日。重峰諸公豈少䧺。山無養木野無城。朝家何物備陰雨。藩籬不可一日慢。王帛盡是誨盜具。兵家器用車第一。禦暴安邊俱十分。有脚之城不飼馬。戰守何處不奇勳。將軍握機隨處變。渾渾沌沌起風雲。今之訓鍊一膠柱。誤讀戚公奇偶文。南城雷設空心臺。豈向虜庭屈吾膝。我能安身敵難攻。據此先得軍心悅。因敵制勝只在人。器械不利空棄民。我東未盡攻守具。諸般妙用語申申。百年昇平恬嬉日。孰能憂國夜不眠。梅窩苦心老無已。有詩三復皆下泉。</text>
<title>題梅窩防守論後。次翠軒韵。</title>,<text>梅谷丈人老益壯。談到關防猶生風。自言壬丙邦恥在。激昂悲歌自成童。春游何曾訪河柳。秋遊不是愛山楓。行盡南北三千里。幾度憤血滿腔紅。曾登白馬一擊劒。壯士眼前胡塞空。老去著書空滿篋。誰憐憂國杞人同。龍韜獨抱右文世。何異齊門操瑟工。嗚呼世無知音者。說與人時皆夢夢。日日賦詩有餘嘅。獨憑虛牖對華嵩。</text>
<title>仍前韵自述</title>,<text>六角書生貧且病。四十猶未爲國風。讀了一張欠而起。頭白種種心猶童。飮醪一勺不勝醉。憔憔形容霜後楓。新經草土無餘况。不窺園中桃李紅。身邊衲衣仍冬夏。采采庭葵充屢空。傭書生涯更無賴。眼花落紙眞假同。安得數間林下舍。頤神聊著數年工。經史滋味未入口。甘歟酸歟尙夢夢。時抱瑤琴有所思。白雲杳杳生華嵩。</text>
<title>又自况</title>,<text>平生痼癖在山水。北遊早悅太史風。塵中汨汨未出脚。歲華冉冉頭已童。秋風幾欲馬首東。夢入金剛滿山楓。何日直上毗盧巓。俯觀滄溟浴日紅。從知此後難爲山。可謂一擧千里空。思之日積興自生。天涯還如屋後同。只緣病脚衰無力。時把靑藜試步工。縱了此債四海大。心眼何以免夢夢。所慰天下山一理。胸中聊得五岳嵩。</text>
<title>謝菊</title>,<text>困于案書頭少轉。黃花笑余天機淺。百草枯折始見存。弱枝踈蘂委苔蘚。今日廼知淵明高。歲寒無君難自遣。</text>
<title>靑蘿堂</title>,<text>龎公席上無賓主。政是當年欵待時。羊角危頻眞率會。山藟檐增唱酬詩。</text>
<title>遣興 三首</title>,<text>蒼翠滿庭塵閙斷。翛肰恰似野人家。心頭妙境只自解。讀盡金經晩灌花。						經几焚香坐夕曛。葡萄陰漾桂香聞。車塵不到松籬下。矯首悠肰見白雲。						烏巾脫掛碧蘿間。寂寂庭花斷往還。閒檢床書無外事。開簾唯對一靑山。</text>
<title>次退溪梅花詩韵 十四首</title>,<text>一箇古楂著數枝。開花底事或差池。緣他受氣分先後。不是化工費巧思。						氷魂初返綠琪枝。人盡云移伴硯池。潑墨易傷偏㓗性。聊藏深閤寄余思。						月裡婆娑一樹梅。幾巡認作玉人來。今宵又負黃昏約。莫笑樽前白首頹。						何人不愛閤中梅。不是高人亦日來。相對無詩非省事。花神應識我衰頹。						草木歸根陰自疑。陽將消處孰扶持。天心感得春元氣。暗泄淸香已滿枝。						草卉中間惟汝賢。寒天搖落獨超肰。主人默會慇懃意。爲撫瑤琴第一絃。						天機不擇小柯盈。欲綻花時轉覺明。一點塵埃無所着。始知品性自來淸。						芳心豈欲傲霜寒。不屑東園桃李顔。孤格誰能知品藻。恐爲俗子入毫端。						處士入山今不還。摩挲瓊蘂久盤桓。一生一謝這中妙。更有何人以易看。						自從溫閤弄瑤條。賞雪高人不出橋。看經焉用旃檀燒。滿座淸香百穢銷。						妙妙花心日日新。井華時濯養精神。回看剪刀徒爲巧。安得形容此理眞。						細酌寒泉洒日三。回神暗與化工參。占柯溫潤分花品。玩者不如養者諳。						獨憐孤節歲寒深。况復吾心卽汝心。夜氣朝香兩莫逆。經床寂寂許同襟。						十年閉戶坐蒲團。自謂榮華萬念寒。牀頭瓊萼更何物。使我情鍾不厭看。</text>
<title>春興</title>,<text>山光花影日怡余。高臥草堂興有餘。伊來不好新奇語。更讀箱中已讀書。</text>
<title>西臺得來字</title>,<text>王子吹簫月滿㙜。花前歌舞幾含杯。孤松獨在秋山裡。數箇寒儒寂寞來。</text>
<title>次韵</title>,<text>反覆人情豈有期。愛憎無常一兒嬉。超肰物外觀心客。肯說蘇卿佩印時。</text>
<title>次冶隱韵</title>,<text>四隣花樹繞吾居。不覺春心老後餘。獨立深園風景美。直看天理勝看書。</text>
<title>次康節韵</title>,<text>吾身有病吾難知。吾若眞知豈不醫。病入臟時難服藥。誰知病在皮毛時。</text>
<title>次金 洛瑞 韵</title>,<text>金丹有意製荷裾。只爲鈍根與世踈。幾有仙才枉費力。世間無數亂眞書。</text>
<title>韓生員 以亨 挽</title>,<text>嗟兄見識絶無倫。羞作斯文第二人。後世誰知眞學者。只傳數理獨通神。													遐躅超然誰與比。東歸雲岳可棲遲。欲追元亮逍遙跡。自擬橫渠妙契思。身隱十年斯道顯。名高一世至尊知。人生窮達都由命。旅舍孤魂使我悲。</text>
<title>次至日張 混 韵 二首</title>,<text>天心每夜子生陽。冬至不過此理長。默會邵翁言外旨。終朝閉戶靜焚香。						陰崖積雪覺回陽。從此幽人亦履長。潛養靈根春靄靄。經床添得古梅香。</text>
<title>元禮書室。與悌仲會宿。</title>,<text>故人多不遇。杯酒幾能寬。歲暮飡秋菊。西風倚紫蘭。孤琴山日晻。三禮夜燈寒。稽古悠哉意。始裁林下冠。</text>
<title>次養汝韵</title>,<text>萬木渾寥落。孤懷感歲闌。蒼生憂未暇。白屋雪偏寒。天地虧三樂。蓬蒿老一簞。床頭梅獨發。春意靜中看。</text>
<title>贈益之</title>,<text>春回幽谷晩。處處鳥相求。湑露花心養。微風柳氣柔。抱琴思大雅。當局恥奇謀。更有同心子。深盃不用籌。</text>
<title>次仲晦十首詩韵</title>,<text>上空者。思孟不可闕也。次空者。馬范余之偏愛也。欲書塡。而仲晦兄旣盈十首。故不敢多上也。						執中精一法。兩聖肇工夫。土階安安思。山龍兢兢𨈬。百年行是道。千載啓眞儒。祖述吾夫子。斷書三復虞。													右堯舜												哀我殷師志。明夷困一夫。援琴應悼世。被髮豈全𨈬。道大西岐聖。仁深左海儒。陸沉千載下。冠冕賴無虞。													右箕聖												篤生東轍後。魯國多讒夫。萬物憂千世。三才備一𨈬。天將木鐸任。吾豈匏瓜儒。可惜晨門輩。不知鳥獸虞。													右尼父																			顔曾高弟子。誠敬各工夫。早悟聡明性。積功戰兢𨈬。斯文推亞聖。吾道屬宗儒。後學師師進。庶無失脚虞。													右顔曾												賢豪千載下。茂叔曁堯夫。庭草安其拙。床書樂我𨈬。開人先覺者。經世不拘儒。若逢論大易。後學少難虞。													右周卲												並出河南子。提醒貿貿夫。淵源元一脉。伯叔卽同𨈬。劈破天人理。倡明道學儒。工夫從敬字。眞的無他虞。													右兩程												二公之志業。百世啓蒙夫。窮理少安枕。衛經長悴𨈬。高明多獨見。博大集羣儒。不讀斯書者。冥行觸事虞。													右張朱												莘野躬耕叟。傅巖築版夫。幡然壠上志。惟肖畵中𨈬。自任拯民道。實倡典學儒。是爲窮達法。何物萬鐘虞。													右伊傅												抱膝思明主。受書何老夫。任重終許國。位極早休𨈬。惻怛同伊訓。從容異漢儒。如令興禮樂。不速五胡虞。													右葛張												風節亘天地。萬乘低匹夫。羊裘堪尙志。斗粟豈輕𨈬。兩漢專高士。六朝通一儒。料非忘世者。遐想入黃虞。																				右嚴陶</text>
<title>敬次石谷几下韵</title>,<text>孤身天地寄。疾痛向誰呼。寒食先塋淚。午饘稚子娛。聦明如酒困。形殼似楂枯。大易戲而勸。其奈病未蘇。						又						自知一欵段。敢向市門呼。風樹添新感。經床寄晩娛。譜花猶賤富。畵竹不厭枯。但恐身心累。駸駸念佛蘇。						又						寵辱莫非命。任他牛馬呼。訓蒙終日困。抄字少時娛。學淺夢魂亂。飢甚毛髮枯。始聞三字符。一讀氣未蘇。																			次韵						病蟄傭人書。十年不出廬。事爲從好少。滋味養生踈。詩或前賢和。碁因後進除。苦工何處寄。方寸未全虛。												次韵						多病故人少。讀書意味濃。一心通上帝。萬事本黃鍾。猶可推王制。末由充德容。於斯更有感。孤撫歲寒松。</text>
<title>田同知 萬種 夫人挽</title>,<text>聞說興家主。克勤大耋年。三從儀不忒。五福德爲全。服食安無逸。蒸甞老益虔。豐碑銘懿範。天報子孫賢。</text>
<title>次龜峯韵</title>,<text>種蔬除庭草。開軒太豁如。頗感前日趣。還媿古人書。客賀無蚊藪。吾憐淺鳥居。幽懷何賴此。稚菊數叢餘。</text>
<title>次趙 元中 韵</title>,<text>已忘朝市近。門掩紫霞深。秋㓗靑山色。寒生老柏心。豈無他水石。自愛我園林。撫菊猶餘感。淵明可細斟。</text>
<title>首春小集</title>,<text>菊翁頻載酒。遠慰索居心。冬暖憂眠榻。春和勸出林。拘儒情轉隘。大道語何深。幸値傭書歇。相憐在古琴。</text>
<title>族祖母挽</title>,<text>夫人貴柔順。可見德之淳。孝思能尊祖。怡顔久食貧。深憐婚未畢。至願祭同辰。高壽詵詵慶。方知福履申。</text>
<title>井田</title>,<text>井田始作耒耟神農聡公用殷助聖王公私用周徹大禹功申明溝洫																			山川先把正針看。四立堠兮中作壇。五畒種桑隨地定。百家立社每同安。助於多少公田內。徹則縱橫各井間。若識其中通變法。平原峽邑有何難。</text>
<title>斷制述意</title>,<text>古人窮困著書多。來世令名期不磨。天下爭端知自此。民生失所更無他。文如莊馬將安用。學入荀揚便覺蹉。見道未眞皆妄作。其於得罪六經何。</text>
<title>六角散人吟 五首</title>,<text>六角散人病不冠。下簾終日古書看。心先有主言言鑿。解到無疑字字安。義理元來精後出。文章大抵淡時難。果如爛嚼生滋味。終日看書忘却餐。						六角散人兩角冠。閉門終日古詩看。以辭逆意方爲美。牽句破章亦未安。不問漢唐佳者取。猶於雅頌律之難。聊爲病裏優游▣。終日看詩忘却餐。						六角散人岸着冠。卷簾終日北山看。千尋壁立孤如墜。四面蟠居勢自安。觀不異人言則易。愛之唯心狀更難。紫霞飽腹勝芻豢。終日看山忘却餐。						六角散人髻上冠。據梧終日小畦看。七分杞菊從繩列。數朶芋薑培土安。去惡在鋤頻有驗。欲長無助始知難。愛他一般生生意。終日看畦忘却餐。						六角散人掛葛冠。臥牀終日遠雲看。爲靑爲白誰之使。能卷能舒自在安。妙妙皆云楚夢易。英英欲作商霖難。飛來簾角唯怡我。終日看雲忘却餐。</text>
<title>晩悔</title>,<text>三旬經史近床頭。意味深長忘我憂。心法孔門唯一道。文章三代不同由。始知老佛非眞際。幾把經綸謾外求。萬事悠悠無掛念。餘生卒業在優游。</text>
<title>乙巳除夕</title>,<text>細檢今年性命關。燈前孤笑事皆斑。猶開雪屋非延客。獨掩春扉不上山。牖下傭書身自苦。卷中尙友意漸閑。奚嗟大耋空煩惱。從此優哉六藝間。						次韵						寥寥衡門可棲遲。種藥區分半畒菑。長對墻頭窈窕峀。靜聽谷口綿蠻鸝。老知養性惟看字。分覺充膓不厭葵。欲擬解嘲慮息久。諸君恕傲莫相疑。</text>
<title>和張生員 友璧 晬日韵</title>,<text>張君之志悅家嚴。晬日求詩庶可占。祿代躬耕榮養始。星回舊甲歲豊兼。但將佳什侑前壽。不用繁音存素廉。遙賀初筵終秩秩。鄕人感發倍應添。</text>
<title>次農巖韵</title>,<text>養我心身自愛閒。飡松漱水不知艱。屋茅捲盡猶高卧。俗子來時亦好顔。窮得天人一般理。透過死生幾重關。深堂讀罷無餘事。唯看朝朝暮暮山。</text>
<title>次嚴菊山 啓興 賞梅詩韵</title>,<text>梅癖詩情老不窮。於今得見菊山翁。應憐雪裏香凝質。最愛燈前玉賁躬。高咏楚辭淸怨勝。特書花史奧思工。諸篇箇箇瓊瑤類。如我石焉焉敢礱。</text>
<title>金同知 春㱓 挽</title>,<text>楊公家法馬公忱。興起後生孝友心。爲守靑氈咬菜久。唯耽黃卷閉門深。雅儀不見混塵色。善謔時多嘅世音。况復平生恩愛摯。欲題哀誄淚盈襟。</text>
<title>和嚴僉知 啓興 晬日韵</title>,<text>舊甲斯回設壽樽。一篇言志見攸存。元來兗兗唐人語。不獨炎炎老氏論。衰涕幾從常棣愛。疚懷三復蓼莪恩。感如陽燧應無錯。爭覩南星賀咽門。</text>
<title>姜伯瞻挽</title>,<text>早悅孫吳短後衣。志要榮養計何違。高懸古劒身全老。獨抱瑤琴和自稀。雨露春濡心惕惕。松楸歲暮夢依依。嗟君事定皆宜誄。執紼潸然感德輝。</text>
<title>金同知 商一 挽</title>,<text>車塵混跡抱牙琴。歸卧西林歲月深。素履不踰吾黨譽。高年無挾古人忱。猥臨陋室尙稽禮。勤托稚兒恐負心。有病未能躬執紼。遙將哀誄自沾襟。</text>
<title>田同知 雨澤 挽</title>,<text>世業韜鈐幹事閒。相公一薦近天顔。榮光晩從西樞後。遐志東歸古峽間。家適孔艱憂惙惙。天將餘慶報斑斑。緬懷同閈含杯日。不覺愴然老淚潸。</text>
<title>嚴僉知 啓興 挽</title>,<text>移來谷口病相憐。早了傭書輒惠然。奇節崢嶸眞古俠。文章勁健豈時賢。明年已失蓬萊約。旣夕空吟瓊㺵篇。寒菊猶存懸榻下。癯容如見淚潺湲。</text>
<title>崔同知 潤昌 挽</title>,<text>琪琴欲奏一無緣。六十年知豈偶肰。世德家風深景仰。舊隣今宅幾同憐。詩猶餘事聲名久。孚若前修福履全。宿病當寒難執紼。替題哀誄淚先泫。</text>
<title>崔同知 潤彦 挽</title>,<text>識自能言我獨然。中間離隔幾多年。但知玉㒵靑春好。不見金貂白髮憐。山南宗族豈專美。楊氏家風無忝先。垂老病深難執紼。松楸東望淚空泫。</text>
<title>粥粥翁 金玹 挽</title>,<text>閱盡世情無適性。閉門深巷自委蛇。奇哉瓦罐兩時粥。爛爾錦膓千首詩。對客只聽山水語。居家猶結蓼莪思。知君處順鮮餘憾。轉覺身孤不勝悲。</text>
<title>李同知 天章 挽</title>,<text>年長肩隨爵亦尊。不嫌寒榻訪源源。曾聞滋味貧能具。卽見天倫老益敦。鳳穴爭傳元有種。桐枝騰頌又生孫。自公之逝轉無賴。幾度枕邊看淚痕。</text>
<title>宋知事 奎彬 挽</title>,<text>鄕無老兮無善俗。公之歸兮。胡不爲之慟哭。老不可以徒壽稱兮。兼爵德爲貴。秩雖二品兮。猶有所愾。五福無虧兮。令聞遠暢。一堂四世兮。擧世之望。儀刑于家庭兮。矜式乎鄕黨。少也慷慨兮。好游塞上。撫劒悲歌兮。歎關防之踈虞。平生著書數萬言兮。無非下泉之思。陰雨之謨。曾天寵於一疏兮。曠百代之異數。孤忠耿耿兮。時撫篋而戀日暮。梅窩靜而養老兮。左啚書而右琴。負鳩杖而逍遙兮。或隱几而微吟。秋水精神兮。野隺胸襟。望之若仙兮。固所景仰。而况知之過而憐之深兮。感窮途之難忘。常歎病不朝夕兮。日起居於伻來。今執紼而永訣兮。隔千古於泉㙜。雞絮謀不得兮。若負幽明情益哀。</text>
<title>三日浦</title>,<text>欲觀三日浦。妙在夢天庵。十里開圓鏡。天光不厭淡。</text>
<title>次吳子衡韵</title>,<text>山垂錦繡障。人愛在深秋。葉脫奇形露。春山眞可遊。</text>
<title>海金剛</title>,<text>金剛山軆孰傳神。恠石奇岩箇箇新。僻在海中人罕覩。如移洛下咽金輪。</text>
<title>歇惺樓</title>,<text>萬朶金蓉揷碧天。白雲深處擬逢仙。夕陽獨倚高樓望。靑鶴巢空古寺前。						金剛萬二千峯色。歇惺樓頭可細論。簇簇盡如迦葉妙。孤孤始見毘盧尊。玲瓏幻作金銀氣。洗濯渾無斧鑿痕。莫漫乘危更涉險。一山眞面此中存。</text>
<title>九龍瀑</title>,<text>楡佛都由誣舌端。九龍安得小渦安。時時風雨添䧺猛。空使游人膽氣寒。													金剛門後不聞鸝。九渡碧溪山更奇。忽聽晴雷空外響。漸看白縠霧中垂。霏霏雨脚風駈處。閃閃龍鱗日射時。斯瀑誰憐猶不遇。廬山獨有謫仙詩。</text>
<title>神溪寺</title>,<text>療飢溫井舍。冐雨入神溪。積雪高山北。殘花小塔西。傲遊龍瀑洞。信宿佛尊棲。皆骨無禽獸。唯烏見客啼。</text>
<title>摩訶衍</title>,<text>衆香城盡處。卽見小庵幽。雲影千峯合。花陰萬瀑流。日照金容寂。風微磬響悠。坐來塵惱息。眞性更何求。</text>
<title>贈隱跡僧</title>,<text>水流花落禪房幽。獨有老僧閒自由。一部華嚴更不讀。蒲團寂坐觀閻浮。</text>
<title>次吳子衡韵</title>,<text>一見金剛後。超然眼自高。濯纓無可水。舒嘯廢東臯。坐習心方定。卧遊興頗豪。三淸安足道。徒有囂塵勞。</text>
<title>途中次吳子衡韵</title>,<text>東遊楓岳有前因。同我良朋趁暮春。出郭獨淹樓院雨。臨川共洗洛橋塵。將休病脚頻求馬。每過佳村幾問人。此擧不唯觀海嶠。顧從龎公養天眞。</text>
<title>申書房 㥧希 挽</title>,<text>養親傳子已無虧。猶勝人間不洎悲。臨沒孝思遙想識。萱堂惟祝到頤期。						車塵馬跡頭空白。破屋菜根志不渝。如此等人宜有佑。一生何事困泥塗。						休後幾過寂寞濱。老懷相慰轉傷神。鄕黨一空君且逝。更無斯世舊知人。</text>
<title>聞子玉始詩</title>,<text>始詩子玉癖何深。大集名家日夜吟。泉石煙霧方有味。知君今有遠遊心</text>
