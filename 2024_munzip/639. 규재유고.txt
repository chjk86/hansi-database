<title>菊</title>,<text>數椽板屋一圈籬。因病偸閒學畫師。秋後家添新眷屬。白黃山菊兩三枝。</text>
<title>病中寄洪藹士 祐吉○二首</title>,<text>屈指相離十日加。手封書札問無蛇。病起只看餘綠葉。君家或有未開花。牕紙新油日脚紅。甁花半老落無風。今年不識三春惱。僥倖經過病臥中。</text>
<title>和人 二首</title>,<text>楊花滿地掩重門。衫袖猶看舊酒痕。一自春歸芳草在。人間容易得黃昏。夕陽斜在柳邊扉。陌上人歌緩緩歸。君去幾時芳草遍。儂家三月杏花飛。</text>
<title>夏日偶吟</title>,<text>雨聲終日掩柴門。水齧階庭草露根。園史近來修幾許。櫻桃結子竹生孫。</text>
<title>題黃山內舅畫石 三首</title>,<text>奪得峰巒秘色神。似非似是是天眞。寧爲棄置塡邱壑。愼莫輕貽肉食人。瘦透漏皆意指隨。雲根山骨適來斯。何邊臥我前身處。草沒苔侵不可知。鐵如詰屈玉如堅。寫出三生有夙緣。磋成姿質宜攻玉。鍊得精神可補天。</text>
<title>又題黃山內舅畫石</title>,<text>黃山尙書有奇石。不似世間太湖族。得之心手妙悟中。一任墨枯與毫禿。世人見之不得知。姑待媧皇藏深櫝。</text>
<title>水仙花 四首</title>,<text>仙骨神姿少比倫。山樊是婭木犀姻。本來身世逢遲暮。雖得開花不及春。分明薤葉與葱根。黯澹形骸怊悵痕。何故令人看懊惱。前身原是斷腸魂。雪中霜裏鬭嬋姸。月姊天孫共拍肩。余亦平生白癡絶。一年一度結因緣。淸如羽士靜如僧。豔美不爲非不能。與爾周旋無甚怪。冷官銜是一條氷。</text>
<title>趙凡夫煕龍贈墨蘭。答以長句。</title>,<text>凡夫筆如古釵脚。來蘭幅款志。有凡夫詩畵小印。 如印印泥奇骨格。天亦不能掣其肘。時瀉胷臆以蘭竹。蟲疏魚註滿腹中。流出指端少無俗。縱橫全庸文字氣。弁髦鳳眼與象目。蟬蛻䂓矩別有悟。古人癢處盡抓却。余亦墨尿好此事。聞樂竊忭不自覺。愛才不讓穎士奴。每見奇人傾心曲。近日得君數紙蘭。侈之圭竇愛如玉。晴窓終日看未厭。蜿蜒龍蛇起平陸。實事求是得眞髓。刊落浮華歸古樸。其畫其書乃如此。其人必然淡如菊。蘭交又結翰墨中。至今不見心顣顣。余以大膽投木瓜。欲免他日生面客。</text>
<title>秋日直中</title>,<text>我屋種菊兩三種。去年今年漫不收。料得蕭條籬落下。數叢自作可憐秋。</text>
<title>題小照 二首</title>,<text>寢陋形骸一未嘉。出門常恐瓦盈車。問余何事還圖像。生世爲人足可誇。呼馬呼牛無不可。苦求形似亦區區。人生大患一身有。何故君爲又一吾。</text>
<title>寓形</title>,<text>寓形人間世。於焉爲四六。髭鬚已拂領。內無聖胎伏。袍笏忽臨身。優孟之孫叔。才能本不贍。諂諛自爲恧。以此取時容。捩手羹輒覆。自知甚分明。每懷逃空谷。敢云志高尙。恐貽明時辱。鯨吸過百川。鼴飮止滿腹。何庸較夥少。所貴各自足。生平料如此。不向詹尹卜。</text>
<title>直中</title>,<text>三載齊門漫執竽。移文已到北山隅。家常如客歸何益。官不離身罪敢無。隨意起居完福力。任人嘲笑大工夫。平生更有區區願。好去烟波作釣徒。</text>
<title>夏日直中思家 二首</title>,<text>颯颯東風夜雨多。朝來測器二分加。不識芭蕉初長葉。更高幾寸過檐牙。經營花木兩三枝。分付家僮好護持。箇裏丁寧申囑者。暴陽或曬繡毬兒。</text>
<title>翰苑直中吟。寄洪荷人燮周。</title>,<text>軒鶴冠猴恐不勝。淸時有味是無能。早年妄想斯文在。近日眞情彼岸登。三昧文章明若火。一條官職冷如氷。念頭刊落浮華盡。痛飮人間最上乘。</text>
<title>訪徐君麟爀七寶幽居 幷序</title>,<text>徐君卜居七寶山下。余聞其邱壑絶勝而無由見焉。適因公役。暫得迤過。山路曲折。籬落幽閒。野禾初登。黃雲村樹。正酣紅錦。旣有盤谷之美。幷無陋巷之憂。使余滚汩塵埃者。遽作從往之想。因賦一詩穢壁焉。時辛丑九月下澣。山徑窄於線。不得容雙屐。落葉郭索下。十里踏秋色。路轉一望遠。茅檐懸樹隙。行行到門前。乃是徐君宅。種桑界籬限。積禾等屋脊。兒讀孟子書。客論樊須學。其中足滋味。居處任所適。僕本林下人。久爲袍笏縛。昨日又南來。馳驅勞于役。見此起夙心。愴惘遲數息。</text>
<title>蕩春臺。送釋大演之香山。</title>,<text>蕩春重到已殘春。尙有桃花照眼新。宋氏之家逢猛雨。是日宿宋氏家。夜大雷雨。 碑峰何處送行人。時演師寓居僧迦寺。寺後有新羅眞興王北狩碑。 松風似作顚顚語。石佛曾參得得因。曾與演師。共禮僧迦石刻佛像。 臨別莫懷怊悵意。雖然如是竟非眞。</text>
<title>訪李東樊 晩用 山舍</title>,<text>樊翁卜築足淸緣。坐此令人可忘年。或柳或花連巷口。好山好水倂門前。能敎兒子含文氣。最喜樓居背市烟。問字求書無外事。軟紅塵裏有神仙。</text>
<title>蜘蛛詩 二首</title>,<text>屋角墻頭設網羅。辛勤踦脚織成窠。秋來稍稍蚊蠅少。充腹無多費腹多。出腹絲綸以供身。勝於臨水羨魚人。愧我便便十圍腹。只安脫粟貯天眞。</text>
<title>呈綾山老人 具行遠○二首</title>,<text>展眉以酒解頤詩。痴號多於顧愷之。如斯冷淡生涯足。柴米油鹽摠不知。艱難險阻備嘗之。短髮伊來亂若絲。如今大了今生債。六十年間萬首詩。</text>
<title>夜吟</title>,<text>露似眞珠月似鉤。中庭荇藻影沉浮。草間蟲語不知曙。水面荷花先覺秋。天氣稍含蕭瑟意。人心難抑自然愁。夜深衣袂淸凉濕。五鼓聲中上小樓。</text>
<title>畫石</title>,<text>平生痼癖惟畫石。十載經營未得來。今日百金買畫石。郭隗初上燕王臺。</text>
<title>藹士寄示一律。因次其韻。又得一詩幷呈。</title>,<text>雨數雲繁夏至初。護檐濃碧樹煩挐。一春天外悤忙去。四月人間怊悵餘。問舍終須居有竹。閉門不爲出無車。近來多悟情緣惡。剩綠殘紅見淡如。半歲支離病滯留。憶春心思未能休。不知緣樹圍書屋。何處楊花撲酒樓。預爲後身須惜福。始生今世已俱憂。閉門終日無人款。磨墨焚春寂寞由。</text>
<title>秋夜與荷人共吟</title>,<text>秋聲何處在。宛在樹中間。落葉有時下。空庭薄暮閒。故人不可見。昨日已難還。習靜渾成癖。柴門晝亦關。</text>
<title>念行人</title>,<text>自是京城風土溫。梅花未臘已闌珊。氍毹暖帳深屛裏。猶說今朝細雪寒。</text>
<title>與藹士荷人。郊行探春 二首。</title>,<text>尋春終日遍行山。十里紛忙亦爲閒。一曲溪聲楊柳下。半窓人語竹林間。迷情對月前身幻。瘦面臨流小照還。再到思量曾到事。桃花千樹夢相關。見花零落覓花時。三日山家未厭遲。芳草又生曾踏處。綠楊更折舊垂枝。醉皆良夜何須卜。病是傷春不可醫。短竹扉關人去後。忍聽黃鳥說相思。</text>
<title>卽事</title>,<text>夏幾微聽屋邊禽。稍見垂楊展綠陰。佳節每多緣雨恨。奇人皆有惜春心。禪家參後情差薄。書味知來病亦深。終日未能無一事。掃欄干上落花侵。</text>
<title>閒居雜咏 二首</title>,<text>槐陰蟬語一林邱。着意安排小小樓。掃地焚香遲日度。有時夢接韋蘇州。若干草樹護籬笆。中有茅堂窄亦嘉。最是主人淸豔福。方塘新鑿養蓮花。</text>
<title>曉起</title>,<text>簾帷隱隱見紋生。半欲天明半未明。棲鵲深枝姑不起。凉陰數處尙蟲聲。</text>
<title>藹士責以有往無來。詩以代謝。</title>,<text>草遮曲徑柳遮扉。雨後山村綠正肥。如此芳菲相不見。欲消怊悵獨何歸。桃花得氣今皆綻。乳燕成雛已學飛。一者之來莫言苦。我園春事未全非。</text>
<title>咏蟬</title>,<text>來去梧桐與柳枝。一生淸逸畏人知。紅塵無事堪開口。綠樹多陰可托肢。長短離亭寒葉裏。潺湲流水夕陽時。慇懃欲問秋消息。不盡數聲何處之。</text>
<title>春日漫吟</title>,<text>轍跡水生泥滑滑。近來天氣半陰晴。有時陣陣微風雨。皷動無情使有情。</text>
<title>白蓮社。與洪芍玉 鍾應，春湖 鍾序 兄弟。金苕溪 大根，洪醉裘 在赫 作。</title>,<text>林下擁書抵百城。復携癯策覓春行。敢將佳句論三昧。不妨狂銜作四明。昨日君能看竹到。中年我亦入山情。有時塵胃渾如滌。綠柳溪邊洴澼聲。</text>
<title>李仲山之衡適來玉壺 二首</title>,<text>垂楊拂拂絳桃斜。城北山中第一家。黃鳥緜蠻初轉語。紫袍繭栗始抽花。閉門覓句君何益。飮水讀書吾有涯。此地重逢開小讌。淋漓豪墨得春賖。岸幘寬鞋獨往還。沉吟擁鼻百花間。綠楊樹影雙扉掩。煖玉碁聲一院閒。學佛初心如淡水。看書餘眼每靑山。爲人性癖耽佳句。島瘦郊寒總不關。</text>
<title>寄春湖</title>,<text>淡飯香醪爛漫遊。白蓮社裏稧初修。雲間日下無雙句。春湖有雲間日下舊名聲之句。 王後盧前第一流。石老可憎如我面。山靑未了憶君眸。繁陰數畝安排久。之子來時聽栗留。</text>
<title>又寄春湖 二首</title>,<text>東風催殺玉壺期。次第玫瑰一兩枝。芳草滿庭人去後。黃梅過嶺雨來時。卜居初遇連山卦。求友空吟伐木詩。不得與君文字飮。溪光林翠屬之誰。幽棲此地已逾年。邱壑情兼翰墨緣。如意自橫無語處。靑山常對捲簾前。松風忘味黃山谷。桐雨吟詩孟浩然。更欲將何遲子到。人間第二惠生泉。東坡惠泉詩。有人間第二之句。壺中有惠生泉甚佳。</text>
<title>玉壺感懷六言雜絶 五首</title>,<text>外祖父遺愛地。壬寅年讀書去。棄爭名趨利塲。坐出靑水綠處。惠生泉五月凉。映山花三春紫。庭前有映山紫一樹。花時一屋通紅。 竹影刱大門戶。楓陰塞破屋子。外王考號楓臯。甚愛楓。遍種園庭成林。濁酒無王寡婦。名園餘孟監司。公詩有濁酒無如王寡婦。名園絶勝孟監司之句。 傷心處非一二。此等事不足爲。于公必大其門。令尹有後於楚。碩果從來不食。伯寧畢竟何許。伯寧。公之孫炳地字。柔日史剛日經。過三春過三夏。魏舒之相敢成。羊曇有淚自下。</text>
<title>卽事十二首。同安伯生必期。</title>,<text>樵徑人稀晝掩關。林梢時見白雲還。楞伽數葉長留案。躑躅殘花尙照山。滿地綠陰詩境妙。一籬紅雨主人閒。未能遲日全無事。苔壁銀鉤洗碧斑。壺壁。有外王考山光如邃古。石氣可長年句之刻。此身非佛亦非仙。又向林泉結淨緣。遯世能肥君子吉。爲官知足大夫賢。室生虛白焚香後。山遣微靑拄笏邊。妙諦平生堪自用。飢來喫飯困來眠。花塢逶迤繞藥欄。宛然位置碩人寬。蒲團禪板今詩佛。紫履靑綾舊史官。一角小門淸似水。同心數友臭如蘭。家芝野莧堪充口。居得長安亦未難。書城歸擁又詞林。如此幽棲便素心。元白交情終不淺。蘇黃詩味晩逾深。最難爲世多歧路。容易欺人是寸陰。猶恐屬文禪病在。憨山師以文思多爲禪病。 焚香時復念觀音。自是先生號織簾。邇來三日食無鹽。暑寒風雨常稀出。文藝碁書太未廉。不合時宜空洞腹。徒成儀表老蒼髯。山窓讀罷傳燈錄。漫向花枝試一拈。漁弟樵兄共作隣。門闌書帶絶纖塵。兩鳩雙燕同過夏。暫綠些紅替了春。早歲曾多四方志。聖時自負一廛民。此身袍笏何相似。擁鼻之吟折角巾。沐浴山齋少事爲。案頭書卷自參差。甘平無毒禪家味。多食生風魯直詩。近日閱傳燈錄及山谷詩。 花氣重簾香細細。松聲一榻夢遲遲。北風窓下麻姑刺。比得羲皇小可之。竹外荷邊好納凉。小窓睡起日猶長。濁醪淡飯山中味。雜草閒花雨裏香。隨意一蹊携短屐。倦軀七尺任匡牀。周旋如此聊堪足。不必將身換五羊。芍藥薔薇太半零。扶持春事小花甁。兩三點下黃梅雨。五六月間綠樹亭。敢擬司空多憒憒。自同孔顗少醒醒。宦情近日些兒減。四面山光向我靑。啄木豗雷博黍飛。柴門終日見人稀。草間綠茖針初細。葉底靑梅子已肥。山氣晴時堪潤屋。松風多處獨披衣。使余能有田園在。不待就荒三徑歸。卓犖初心迥不羣。頭顱判却已三分。功名事業成何物。者也之乎費拙文。情緖空如王太尉。鬢絲無奈杜司勳。一生自負能歸退。眼裏丁寧有綠筋。疏註蟲魚漫費工。文章驚世小神通。莫如痛飮三升酒。恨不能開兩石弓。童子某邱讀韓集。伊人秋水思秦風。居士初非肉食相。近來投刺佛門中。</text>
<title>懷人詩 三十二首</title>,<text>珊瑚鐵網得眞如。水屋梅菴伯仲書。一部華嚴大邱長。山中行佩紫金魚。彝齋權公敦仁玉珮瓊琚放厥聲。照車白璧價連城。太平菴裏書千卷。大筆如椽答盛明。心菴趙公斗淳談笑風流玉樣淸。十圍便腹貯文英。丁寧第一流人物。紫鞚銀鞍累晉卿。洪海居顯周碧蘆畫卷紫霞詩。翰墨塲中老祖師。山脚平生空自厚。倒冠落珮滿頭絲。申紫霞緯文采風儀一座傾。臨風玉樹不勝淸。向日尋詩白蓮社。掩門流水碧桃明。洪芍玉鍾應字字淸新句句工。天然秋水出芙蓉。分明點鐵成金手。不必雲間讓士龍。洪春湖鍾序潘郞玉潤且氷淸。楊柳風流不耐情。最是玉壺三月後。春歸猶見岸花明。金苕溪大根有實工夫洪醉裘。批風抹月摠悠悠。王承政事任淵學。不在第三第二流。洪醉裘在赫往時皮陸共吟哦。我患無才君患多。近日西村茆屋下。羡君能擧力田科。洪藹士祐吉墨几書床盡整齊。氷淸不見一杴泥。近聞勾漏空靑句。髣髴三生李玉溪。趙玉溪冕鎬紅葉詞中證墨緣。橫江孤鶴昔何年。七分翡翠蘭苕氣。養硏老人衣法傳。朴錦舲永輔永豐南角舍人白。寒食東風知制韓。如何濯濯玄風句。破帽秖爲措大官。南雨村尙敎艱難險阻備嘗之。一字何曾得救飢。始覺讀書無所益。希文餘願作良醫。丁酉山學淵葉間黃殼黏枯蟪。草裏紅腮墜病梨。不須臾作驚人語。楓落吳江足一夔。丁蓮史大林靑山影裏人如畫。布穀聲中柳欲眠。謝家羣季皆名士。俊秀終來許惠連。丁子園大樊老去人生酒幾何。滿頭白髮已鬖髿。齒酸三百黃虀甕。滿腹珠瓊花木瓜。李東樊晩用豔詞麗曲繼庭筠。句是三分讀七分。果然酒所詩塲上。不可無君似竹君。鄭黃坡煥杓晉陽畫筆是裘箕。元鎭迂中子久癡。續續秋香欄一曲。其人如玉又其詩。姜對山溍仲山詩筆吐琳琅。玉麈誰能奪謝王。憶昔參禪北城夜。雨中燈火句難忘。李溪堂之衡淡淡荷人似菊人。堂堂難與並爲仁。最是渾居京洛裏。衣邊不染一緇塵。洪荷人燮周燕巢亭子紫烟村。姓是香奩人玉溫。不學蔣仙與袁佛。黃金欲鑄趙芝園。韓冬郞致堯子襟靑見班荊地。我馬黃愁落木天。藕船二字堪爲號。詩句淸於玉井蓮。李藕船尙迪諄諄言語似無能。質厚爲根最上乘。人與畫詩俱澹泊。前身種菜破頭僧。金晴嵐蓍仁雲崧詩裏得靈犀。一杵金剛破六迷。比况胡爲李松穆。子蒼猶耻入江西。鄭夏園芝潤性情文字摠和平。氣味醇醇似大羹。遠志虛夷才厚朴。不從鐵裏鬭錚錚。洪海初顯普伯生才思十分多。苦苦雕蟲又述蛾。年年負郭收秋路。得句多於所得禾。安琅山必期翰墨因緣八十春。懸厓撒手妙傳神。若準汝南評月早。南施北宋老功臣。趙秋齋景游問字求書握瑾瑜。又從赤水探玄珠。不獨江郞有奇夢。桓溫城裏小珊瑚。吳大山昌烈墨竹墨蘭三兩䕺。閉門磨墨似參同。從來無古無今畫。不在尋常眼孔中。趙又峯煕龍李鶴來今酈道元。能敎涇渭各淸渾。苦心老鸛宵鴉學。低首平生許愼門。李靑田鶴來再來根器是黃梅。喫飯着衣養聖胎。姑未經篩春米白。花花草草悟西來。釋大演懷人詩句是論詩。立立諸人盡泰師。鈍舌不知無上味。恐敎蒸食哀家梨。自况</text>
<title>夏宵獨坐</title>,<text>古人春宵句。一刻千金直。夏宵上春宵。萬金猶未得。流螢出深靑。飛向書窓落。蓮房受露重。低臨波面仄。草蟲最多愁。徹曉語惻惻。老驥伏櫪上。睡狵臥階側。歷歷眼中景。只恐寫難逼。無人解此情。殘月照寂寞。</text>
<title>洪荷人夜至</title>,<text>石燈茅屋夜。喜見子襟靑。臨搨來禽帖。論談採藥經。一生懶殘涕。三日伯仁醒。床席今皆弊。漫將學管寧。</text>
<title>梳髮見白 二首○幷序</title>,<text>余今年二十有六。髮有純白者三。擧於醫師。云是榮衛之疾而非皤髮。勿爲慮也。余曰。雖髮之皤。何慮也。然吾所以愀然者有焉。顔氏之賢。不在宣髮。馬良之稱。非爲白眉。今余徒存其毛。才不同於潘岳。虛有其鬢。文未及於嵇含。雖國用老成。鄕尊舊齒。其如優孟之冠。只得其表。陳平如玉。未必有中何哉。於是霜落之戒愈深。川上之歎倍切。遂賦二律。以述其懷。需用平生一个癡。行年廿六甲辰雌。腰間未見黃金印。鬢上初驚白雪絲。天下憂先許多事。恒河面皺刹那時。有生畢竟皆如此。不足關心少速遲。功名勳業日相催。嵇鬢潘毛太早哉。三月能仁何敢望。千文成韻亦無才。要求側室羞阿展。何長瑜詩。陸展染白髮。將以媚側室。 登用台司讓寇萊。把鏡不須頻愴惘。本來面目卽今回。</text>
<title>釋大演。自妙香來僦金仙菴。貽書邀我。適有事未赴。</title>,<text>去年宋氏家。共論馬鳴說。去年夏。大演將歸妙香。敍別於城北宋氏家。 怪雨打盲風。窓紙盡破裂。是夜大雷雨。 余謂獅子吼。師云祖師喝。因賦七字詩。敍別成禪悅。翌日師起身。妙香千里別。五蘊久已空。手如懸厓撒。於焉一白過。幾宵趾離結。今年正月十五日夜夢。與演登碑峯。 今見大慧書。紫金光照室。上言夢噩寧。下言刀殺活。復有數行餘。三十二相詰。演書中有有無相之問。而余答以我輩能具三十二相足矣。 草草答一箋。妙意難究悉。况陳憨山言。恃情太唐突。余答有師之移居大異於憨山師之語。 聞說近移錫。目斷金仙窟。金仙豈西天。一去亦難必。不赴遠公招。只自聞樂竊。余已退席人。詎得達摩骨。向說於僧伽。演與鄭夏園論慧可得髓。余携蒲團移座曰。余爲退席人。 在家文字緣。空纏蠶縛律。</text>
<title>贈鄭壽銅芝潤 二首</title>,<text>壽銅天下是剛腸。近日交遊又賣漿。髣髴三生列禦寇。壽銅嘗好讀列子。云列之文章。過於漆園。 破除萬事太和湯。任人誹笑還無束。下筆俳諧亦有章。詩癖酒名聊復爾。屠刀擲處菩提塲。席地幕天無所知。中山一醉太支離。壽銅自正月至四月。無一日醒。 有情天下王長史。落魄江南杜牧之。爾汝定交皆杵臼。文章餘事卽胡荽。才高難入時人眼。動輒得謗名亦隨。</text>
<title>與仲山得衣字</title>,<text>不獨靑山好。閒人似我稀。初心天下事。晩向佛家歸。愛畫求癡絶。補詩學廣微。備他歸去具。只欠碧蘿衣。</text>
<title>過斗溪丁酉山所居</title>,<text>烟霞供養可延年。日對倪迂與米顚。妙悟何妨靈運後。文章宜在照隣前。幾時東道爲賢主。一味西林叩默禪。舍北有小刹。主僧時過。而僧不識字故云。 墨瀋書香容我放。此行不爲鱠時鮮。</text>
<title>贈丁子園</title>,<text>如此江山赴子期。因緣文字尙嫌遲。才名君有七分矣。禪味吾能一臠之。時與子園造白雲菴。 熟後求生歸宿處。腴中實理悟回時。別來最是相思物。數句靑山布穀詩。子園詩。有靑山影裏人如畵。布穀聲中柳欲眠之句。</text>
<title>東樊貽詩斗湖酒姬。姬是舊敎坊女也。以一律戲之。</title>,<text>石城不是莫愁鄕。身世靑山兩渺茫。紅粉十年專北里。琵琶一曲誤潯陽。五陵年少餘三李。千朶花開學四娘。惆悵江湖無好漢。幸逢羣玉說心腸。東樊姓李故謂羣玉說心腸。亦書中語故云。</text>
<title>夏五寄東樊</title>,<text>夏五壺中坐。靑山不我疎。槐根龍骨古。蕉葉佛心虛。羅雀猶廷尉。採薪還秘書。是日蒙應敎恩差。 近來詩句味。鷄肋也相如。</text>
<title>次韻蓮史見示</title>,<text>好是淸江好是山。至今怊悵早回還。書香墨味懷芝宇。書香墨味。卽蓮史之堂扁。 劒氣珠光見幅間。近時洪亮吉云。詩必有珠光劒氣。始信其不可磨滅。 杜牧不堪多懊惱。季眞誰可奪淸閒。一生况復吟詩苦。贏得鬚眉種種斑。</text>
<title>復寄一詩</title>,<text>秋水伊人不可期。衡門之下獨棲遲。斗陵風日家中物。人世繁華局外碁。伏臘歲時能有酒。封胡遏末總爲詩。倘容一席漁樵地。余亦少焉歸去辭。</text>
<title>華城奉命之役。乘小車。石路甚險不平。</title>,<text>欲當緩步不勝掀。石徑崎嶇馬已煩。洛神賦。車殆馬煩。 甘受輪回衆生相。特高一丈大夫尊。只宜投轄留賓友。何必懸門示子孫。二歲三番來此路。余凡承命而來此三次。 看他生耳愧前言。</text>
<title>與荷人，仲山，伯生。訪城北宋氏家。</title>,<text>北山之北宋君居。世味鄕情兩不疎。豚柵鷄塒猗頓術。棗籬桑戶橐駞書。誰將萬貫能騎鶴。莫羡三公且釣魚。到此便無歸去意。今吾更不愛吾廬。</text>
<title>宋氏家。夜與釋大演共賦。</title>,<text>話久松窓燭影殘。斗星三四正闌干。近爲閉戶陳無已。來見彌天釋道安。十載蠶絲身是縛。幾丸熊膽齒猶酸。何如並忘僧菩薩。滿口江瑤一嚼歡。余勸强大演酒三杯。</text>
<title>祈雨社稷</title>,<text>西郊密雲積。中谷旱蓷蕃。聖主憂狼顧。微臣役駿奔。肥遺空作虐。枯骨盡霑恩。息壤無由破。何時雨覆盆。</text>
<title>觀碁 二首</title>,<text>茅廬八九間。四面松槐影。中有着碁人。不知春晝永。君復還無味。重恩太惱神。最是淸閒意。全輸局外人。</text>
<title>盆藼 三首</title>,<text>皺襞磁盆色渴茶。越窰做出十分嘉。綠繪康寧壽福字。最宜種得忘憂花。床頭窓下愛看看。心志平和夢寐安。共爲起處還相合。我亦淸朝四品官。花經。忘憂草四品。合歡懷夢並同流。肇錫何人以療愁。忘憂一名療愁。 天下憂人皆向爾。忘人憂是自家憂。</text>
<title>聞趙凡夫近日常閉戶磨墨。寄詩乞畫。</title>,<text>居士之癖天畀矣。和嶠王濟不同爾。弆畫恨不充桓廚。患得患失秖在是。烟雲過眼太如駛。疥之於壁無隙地。此是特健大藥王。令人益壽又益志。去年笛樓證墨果。紅蘭瑣墨曾投我。去年。凡夫贈一畵卷。簽題紅蘭吟房瑣墨。 或石或竹或梅蘭。又有佳題於其左。我嘗珍之如靈蔡。不換以南金大貝。凡夫聞有新工夫。磨墨不出門之外。磨墨之意縱未思。余有一轉語欲示。染絲成黑我所悲。磨頂放踵子何意。空費腕力衆莫知。滿地緇雲無處施。不如濃染大羊毫。寫出磈礧好胷次。欲得派及與枝流。今以十幅剡藤寄。莫爲得隴望蜀譏。遂余屈芰曾羊嗜。</text>
<title>壬寅秋。承淸北學政之命。臨行拜辭兩闈。</title>,<text>辰鐘報未時。僕夫催行李。此去高陽縣。程路云不邇。執手趍庭下。嚴君命提耳。典試最多難。文章有朱紫。汝無十年苦。况又早登仕。愼旃且愼旃。勿貽明時耻。母氏本慈惠。惜別情不已。兒子好歸來。吾將倚閭竢。聞命再拜辭。敬跪曰唯唯。昔曾不遠遊。今行忽千里。三旬可歸侍。悵慕自難弛。遠父母兄弟。王事不可止。攬車出西城。斜日欲山峙。</text>
<title>釋大演聞余西行。來高陽縣留宿敍別。演本住妙香山內普賢。</title>,<text>去年吾師下妙香。我送僧伽山後岡。今秋我亦去妙香。師又送我到高陽。憶昔張園風雨夕。師說妙香勝金剛。自從聞師此言後。白雲紅樹入夢久。念念不捨已三年。却喜今日玆遊有。譬若欲仁仁至矣。成佛生天亦如是。師於見性似我山。彼岸不足爲尺咫。此非我語佛所云。君家之有還贈君。</text>
<title>臨津舟中</title>,<text>之字舟行西復東。篷窓幔緊綠莎風。滿汀林葉含霜氣。爲我歸時準備紅。</text>
<title>長湍旅館見菊</title>,<text>終朝馳役困風沙。到得臨湍暫稅車。蒼菼白蘋秋水渡。紫茄黃豆野人家。亦知此處非吾宅。未去之前對菊花。又被征夫急催路。悤悤數句慰寒葩。</text>
<title>過靑石關。沿溪石角。車行甚危 三首。</title>,<text>溪流侵橫齧其涯。石角參差似犬牙。緩步勝車猶未盡。只宜言步不言車。顔斶云緩步當車。晩食當肉。東坡以謂當肉當車。猶有車肉之念。改之以勝車勝肉。廝養牽車陟彼高。則阿邪許苦相號。何福我猶車上坐。又重言逸與言勞。諱窮求福總爲癡。不立巖墻信有之。我欲安徐過九折。於忠於孝兩無虧。</text>
<title>葱秀山</title>,<text>爭秀千峰似累碁。鋪張亦一范寬師。之而皆是承生氣。醜怪猶能帶美姿。石跪羵羊王敞句。苔封贔屭董君碑。若令近在京城地。不啻楊花伯仲之。董越葱秀山記。有伯仲於漢江楊花語。</text>
<title>宿鳳山郡齋</title>,<text>路長車大也啍啍。來歇山齋日已昏。敢詡文章培士氣。只將趍走答君恩。此生何處非傳舍。飽食安眠是妙門。燈下欲修于役志。思量經過好山村。</text>
<title>過洞仙嶺</title>,<text>山徑之字折。林木左右因。白者遠過樹。始知俄去人。秋風吹行色。落葉打衣巾。籃竹逶迤上。山顚更平均。披衣坐松下。觸目景物新。爲貪巖壑飽。忘却逆旅身。</text>
<title>月波樓</title>,<text>君惠隨時重。此行又壯遊。昨過葱秀館。今上月波樓。山色如相識。江聲已變秋。黃岡尋古蹟。辛苦溯扁舟。</text>
<title>過箕城</title>,<text>徐菀繁華未足方。文獻備考。新羅國號徐耶伐。後人稱凡京都曰徐伐。轉爲徐菀。 銷金鍋子樂浪鄕。鷄猪酒麵留歡地。脂粉鶯花得意塲。落日題詩金學士。綠波添淚鄭知常。好是風烟山水裏。眞娘蘇小累錢塘。</text>
<title>百祥樓歌</title>,<text>馬鳴蕭蕭旆悠悠。偶登密城百祥樓。淸川一曲走城下。香嶽千峰對檻頭。江干日暮西風緊。荻花飄白滿汀洲。中有老吏年八十。爲我往事說一周。此是隋唐戰伐地。往往耕夫得折矛。嗟嗟忍說白羊歲。多福洞中起狗偸。長蛇封豕滿地來。一城蒼黃如沸油。城門凍涸不得閉。賊疑不入相夷猶。是時李公爲節度。積薪樓下欲火投。苞桑之危在朝夕。勢如燎原不可收。幸賴皇天眷我邦。風吹賊旗指定州。京師大軍又繼至。一月三捷斬貔貅。妖氛腥臭盡掃却。山高水淸三十秋。聖明在上治具畢。龍蛇歸化機事休。戰塲今作風流局。舞袖歌扇長淹留。我聞此語悵望立。渺渺烟波入詩愁。吾行髣髴輶軒使。問古證今賦壯遊。</text>
<title>上藥山東臺 三首</title>,<text>高臺矻矻揷穹蒼。月渚楓潭舊道塲。似欲誇矜讀書眼。山王時放寶珠光。海色天容萬里淸。吳門白馬亦分明。玆遊奇絶平生冠。山與君恩孰重輕。落日銜山似鑄金。歸來天柱禮觀音。不是阿難阿閦國。白雲留約再來尋。</text>
<title>上香山上院菴</title>,<text>幾重雲樹到禪關。懸度羊腸鐵索攀。第一妙香惟上院。上院。有匾香山第一菴。 尋常風日異人間。世情鄕夢逾千里。佛氣秋光滿一山。滌盡五年塵土胃。令人終日澹忘還。</text>
<title>佛影菴。與釋東溟論佛影。</title>,<text>佛影菴佛前。問佛以佛影。佛是性之覺。影是明有境。一覺更無漏。何有境之屛。佛不可言者。請以臆對說。日色照琉璃。雖明有暈纈。月光入水晶。亦映尙怳惚。一切有有相。皆不免住著。莫如彼虛空。空空無雜錯。一之影二也。佛之影我是。而佛與而影。其歸則一耳。能知一歸處。影佛自解已。佛今反著影。未知其所以。余曾夢金人。久事於空門。欲上蓮花臺。常阻有無間。願言醫此病。求藥於世尊。</text>
<title>留山日天雨。不得隨意登臨。</title>,<text>橫峰側嶺盡嶙峋。一片看來一片新。到處眼如曾見地。誰知余亦再來人。登臨未足猶爲恨。風雨相猜似有神。俗傳官人入山。必天雨。 不與武陵漁父似。靑山紅葉更留因。</text>
<title>贈釋蓮峰</title>,<text>夙世因緣上根器。妙香深處種旃檀。白雲紅樹忘機坐。外道天魔冷眼看。不識猶能爲六祖。多聞或恐累阿難。如來亦一凡夫是。莫向人天小果安。</text>
<title>夜宿觀音殿。敬次外王考楓臯金公，竹里金相公 履喬，斗室沈相公 象奎，經山鄭相公 元容 唱酬韻。</title>,<text>太白山高幾千丈。維摩不能著諸掌。靈氣變化爲神羊。佛子住持調狂象。禽有迦陵樹旃檀。宛如雜貨舖惚怳。又有三十六浮屠。南浮屠三十六。 菩提種子之府帑。山王變相顯眞如。峰嶺稜稜露其爽。有神降于檀木下。鼻祖東方爲君長。古來仙佛之所居。嵐靄烟霞堪供養。生平余願一見之。法王毗盧勞夢想。有志竟成且夙緣。一筇一屐今來賞。人間風日不到處。淸凉五臺共下上。時維九月多楓菊。盡日錦繡叢中往。虎臺雪跡一逕迷。龍窟雨徵三瀑泱。歸拜世尊率兜波。香山有釋迦如來舍利塔。 天上天下久景仰。再來我亦過去佛。此行爲得無生奬。幾時塵寰聾騃事。胡桃殼裏爭狹廣。眼孔小不容山川。還如望洋覺悵惘。僅僅欲學棲霞遊。履巖披榛自勉强。林霏石翠滿衣巾。與入天台相髴髣。名山如藥病身輕。骨換胎脫似爬癢。試將詩篇記壯遊。口氣更無眼赤兩。何如陳思上魚山。空中聽得梵天響。茫茫無處問眞詮。滿山秋色迷魍魎。</text>
<title>北院途中</title>,<text>長程驛路渺愁余。秋色行裝載一車。八月香山霜落早。滿林紅葉我來初。宦遊幾處留鴻爪。家信東江滯鯉魚。倍切思親佳節近。錦城雖好且歸歟。</text>
<title>贈寧邊金使君 鼎集</title>,<text>特高車盖不其然。大手無難烹小鮮。水碧山明州邑古。官淸民樂使君賢。相逢滄海神仙窟。共說靑雲侍從年。旋別只增萍水恨。復期明月浿江船。</text>
<title>黃鶴樓。贈江東沈使君 承澤。</title>,<text>歌管聲休夜正分。樓頭月色更慇懃。三秋苒苒猶爲客。雙眼靑靑又見君。羽化何人跨黃鶴。風流吾輩醉紅裙。休題江上烟波句。崔顥詩中舊已聞。</text>
<title>途中見蓮峰書</title>,<text>書到相思際。三分慰別離。悤悤取書見。反道莫相思。</text>
<title>降仙樓。過重九懷人。</title>,<text>東明故館枕江洲。十二靑峰列檻頭。神女生涯雲雨夢。仙郞消息桂荷秋。人如白玉云誰憶。鞠有黃華使我愁。陶瀉離懷絲竹在。縱非吾土一登樓。</text>
<title>過善竹橋。見圃隱先生血痕。</title>,<text>爲國身能死。先生可謂仁。固然如是事。久矣鮮能民。碑泣尋常日。碑石常如雨濕。 血紅五百春。豈緣誇節義。將愧。二心臣。</text>
<title>滿月臺</title>,<text>寂寞故王宮。秋來樹葉紅。陵闕西風裏。山河落照中。令人堪下淚。事佛竟何功。慷慨成遺俗。空多十室忠。松京人俗。至今尙節。比屋有棹楔。</text>
<title>自天磨山歸松京。再過善竹橋。</title>,<text>報國秖一死。爲臣不足難。萬事一任天。於人太便安。是以諸葛公。竭其股肱力。龍逢與比干。雖忠何有國。先生異於是。所死非其志。今日東方人。敢言當時事。萬古誰無死。維公特專美。</text>
<title>還渡臨津</title>,<text>九月江臯木葉飛。汀洲漲落舊痕非。菊殘楓剩秋將暮。水綠山靑客忘歸。勝地遍遊携小卷。長安漸近試朝衣。移舟花石亭前去。繞屋松杉送夕暉。</text>
<title>歸家</title>,<text>行人九月始歸兮。黃菊如金滿故畦。山色飽餐身稍健。帽紗欲著首還低。文章仕宦同鷄肋。南北東西厭馬蹄。統計遠遊多少事。今來只得一詩題。</text>
<title>安岳郡齋 三首</title>,<text>風風雨雨客懷新。景物他鄕易惱人。芳草自生偏憶弟。白雲入望正思親。林泉或恐違初志。刀筆何曾致此身。料理故園花事盡。且須歸去及殘春。從來官職爲他人。簿領堆床日惱神。故隱那無三徑戀。聖朝曾許百年身。可不如我奚滕趙。肥瘠於民忍越秦。恐負夷陵歐九戒。多將吏事付因循。辭朝日。經山鄭相公以歐陽公語爲贈。淸明時節在天涯。無奈春愁亂似麻。三日東風三日雨。一村垂柳一村花。情懷頓覺中年減。夢緖偏從異地加。正是客心孤迥處。不禁芳草夕陽斜。</text>
<title>海倉舟次</title>,<text>汀洲解纜趁潮生。獵獵篷窓五兩輕。入市魚鮮三月味。近人鷗鷺十年盟。江光如練風聲小。日午當天海氣淸。憑問黃岡多少里。梢工遙指正方城。</text>
<title>贈碧城妓玉仙 二首</title>,<text>碧城一別十三年。記得佳人字玉仙。忽漫相逢非舊日。可憐身世短裙邊。桃葉桃根摠後生。阿香阿玉半存亡。不須怊悵他家事。顧曲周郞鬢欲霜。</text>
<title>映水亭晩坐</title>,<text>離懷隨處欲銷魂。况復鶯聲似故園。夢裏尋常逢舊雨。愁邊容易得黃昏。沉吟如此緣誰故。歸去猶遲爲主恩。吏退公庭無一事。喃喃負手步西軒。</text>
<title>白雲樓 外舅永興金公別墅 感懷</title>,<text>半畝花陰百鳥鳴。小亭寥落不勝淸。前門棨戟餘衰柳。後院笙歌替老鶯。碩果復生云有望。大槐一夢太無情。繁華四五年間事。都付山光與水聲。</text>
<title>賡進內苑避暑</title>,<text>仙苑追陪第幾回。家人同視錦茵開。那得一凉恩到骨。身從天上玉堂來。</text>
<title>賡進內苑賞菊</title>,<text>一䕺白白一䕺黃。霜後風前黯澹香。不比春花易零落。流芳晩節似安陽。</text>
<title>奉呈橘山李承宣 裕元 出守龍灣行軒 二首</title>,<text>鳳池仙侶去行邊。秋色關河五馬前。敢詡趍班聯玉笋。每逢歸院共金蓮。洪私暫借廻翔地。遠到皆從歷試賢。畢竟讀書知所用。如君端不負廉泉。江城坐鎭上游尊。裘帶風流玉似溫。鵷鷺曉辭天北闕。貔貅秋擁國西門。際遭何處堪爲報。去住吾儕摠是恩。歷歷舊遊應在眼。憑樓暇日眺中原。</text>
<title>憲宗大王挽章</title>,<text>方佇嵩呼慶。何遽日云沒。蒼茫九圜天。八柱忽中折。號咷窮山谷。欲訴心摧裂。念昔聖人作。煕皥歌長發。玉斗與珠衡。宛瞻乾象斡。禀該堯舜性。欽明而濬哲。寶齡四春秋。宅憂那忍說。羹墻永孺慕。僾皇如一日。進登太學初。純祖上雲蹕。宗祊晏有倚。民心凜旒綴。端冕朝委裘。萬方咸寧謐。諄承太母訓。宵旰惟精一。椒闈躬視饍。養志得愉悅。孝思徹九京。綏陵改占吉。移奠萬年地。龍峰天所設。憲章文與武。圖舊善繼述。續纂國朝史。睿裁炳衮鉞。落筆燦綺霧。掞藻星漢潔。淵博賾幽玄。格致靡遺察。恢恢七政齊。明明四聰達。晠化覃雨露。逐歲樂穰溢。擬覩鳳瑞集。徑聞鶴語戛。烏號弓莫攀。屳然屣已脫。匝域慟如喪。三泉長夜咽。顧臣木石頑。早得忝邇列。殊恩敭淸要。又叨按南節。豈意辭陛時。便爲永告訣。報答知何許。沒世寃恨結。符守苦有限。未能恭挽紼。區區褥螘忱。北望徒隕絶。</text>
<title>以湖南節行部。至扶安開巖寺。次金堤洪使君 秉元 韻。</title>,<text>海國行春賦遠遊。山門投宿亦風流。宦情自愧朱輪弊。禪悅何妨玉帶留。賴有新詩酬淨境。恨無明月憶南樓。登高且莫嫌高絶。好處原來在上頭。</text>
<title>月明菴。賦贈同遊。</title>,<text>笋輿伊軋上禪房。塔影鐘聲已夕陽。石逕草深愁屐滑。海天風緊覺衣凉。漫吟作伴尋春路。努力同登選佛塲。病脚貪遊渾忘倦。靑山知是大醫王。</text>
<title>觀海</title>,<text>天風浩浩地茫茫。萬里汪洋萬里蒼。眼孔何人觀有術。尾閭多說理無當。來朝江漢能逾下。化國乾坤自不揚。休怪麻姑三見變。前年我閱一滄桑。</text>
<title>采石</title>,<text>匀圓萬顆採紛紛。似入波斯也未分。淸趣誰知供佛事。微軀能有補天勳。雨如星霣仍成質。水上風行自見文。衣內珍藏同拱璧。癡愚吾亦宋人羣。</text>
<title>格浦途中。又示同遊。</title>,<text>草長鶯飛海郡春。觀風歸路住征輪。官樓野寺留詩字。漁戶耕家問苦辛。勝地如逢名下士。他鄕况見意中人。溪山百里經三宿。無雨無風儘別因。</text>
<title>早發來蘇寺。夜微雨。</title>,<text>飯畢山廚又理裝。林霏松翠送朝凉。沙痕忽落溪身大。雲影時穿日脚長。昨夜僧窓聽雨響。東風官路挹花香。甄城漸近歸心促。眞箇幷州是故鄕。</text>
<title>燕申堂種竹。與海初，黃坡共賦。</title>,<text>種得琅玕綠數尋。籜龍移窟雨陰陰。安排宜土知應茂。扶植良材忍不深。一日無時爭免俗。此君高處是虛心。軒窓更喜添顔色。月午風晨碎屑金。</text>
<title>燕申堂。與洪海初，李蘭史俊養共賦。</title>,<text>杜老花溪卜草堂。衣冠瀟灑野情長。商量往事皆流水。邂逅相逢况異鄕。別後面皮如許醜。春來詩句尙能香。歌聲舞影猶堪醉。幕府南樓月色蒼。</text>
<title>食笋有作</title>,<text>竹吾甚愛之。笋亦我所欲。庇葉傷其根。無乃爲口腹。昔日有一事。與此可比倫。化虎封使君。治民還食民。</text>
<title>看竹偶吟</title>,<text>南方種竹賤如蓬。到處尋常碧玉䕺。何似故園茅屋下。數竿蕭瑟足淸風。</text>
<title>燕申堂。晩步有感 二首。</title>,<text>小草何曾物望輕。汝南題目本來淸。仙緣晼晩丹砂熟。公道分明白髮生。相士只今餘老眼。買山何日遂初情。破除萬事無如酒。一副䂓模我已成。擁鼻行吟步屧輕。梧桐小院夕陰淸。高人亦有無名氏。佳句須憐太瘦生。賴爾墨君能免俗。終知紅友不欺情。深樽健筆相逢夕。三影參差對月成。</text>
<title>又疊前韻 四首</title>,<text>十載宦遊車耳生。角巾歸訃苦難成。瘡痍滿眼憂何細。名利無心語太輕。紙號霜花堅且白。酒調竹瀝聖之淸。故人遠訪銷寥寂。每向詩篇共說情。傾盖何曾面目生。萍鄕注合別緣成。君今閱世知非小。我亦交人自不輕。五色神方錦囊秘。七分佳句玉壺淸。眼前風物良如此。痛飮狂歌好盡情。野性終知吏事生。南來二載愧無成。心期與世多睽戾。聲價聽人定重輕。燕寢凝香春晝永。官門如水午陰淸。幾回說道休官去。却被諸君笑不情。黃梅子熟竹孫生。夏景園林次第成。逐婦野鳩鳴磔磔。將雛檐燕語輕輕。榴花照眼離懷苦。枸杞登盤宦味淸。吏退公庭無一事。判題餘筆惹詩情。</text>
<title>咏牧丹花</title>,<text>送盡韶光始綻英。大家出處本非輕。羣芳譜裏朝同列。百卉叢中享盛名。富貴三春原已物。風流一種卽天生。淺紅深紫看花局。高價全傾十五城。</text>
<title>李在山鍾石。以儷文論余病症甚詳。喩以醫治將攝之道。首尾數百言。眷眷之意甚感。以一律書便面謝之。</title>,<text>藥如甘露說如春。醫氏能文始逼眞。久病侵身頑不去。陳根於子化爲新。急來抱佛知今我。到底留心感故人。從此籠中蔘朮備。不憂南國有疲民。</text>
<title>夜夢有感。疊前韻。</title>,<text>浩劫經來萬念輕。剩軀殘殼不禁淸。全家肉骨知誰賜。一體君臣願後生。就日望雲渾似夢。老天荒地太無情。報今雖是追先事。爭奈庚倉志未成。</text>
<title>二水頭途中</title>,<text>飄泊東南笑此身。車車馬馬過今春。巾高易墊連朝雨。扇小難遮撲地塵。墨紱殊恩新郡守。白頭閒說舊宮人。從來迷路知爲幾。二水洲前又問津。</text>
<title>楊根郡齋 三首</title>,<text>此身到處便榮途。玉節纔還又竹符。宦海尋常隨進退。邑人三百好歸逋。治下人三百戶。 老銜張大遲文牒。初政申勤督稅租。莫笑食蠔猶恐失。我心先得長公蘇。自書下考不其宜。永日惟消一局碁。理縣何人還有譜。護身長策是無爲。封章筮遇天山卦。公論聽從沔水詩。淹滯東州春又暮。景陵寒食逐臣悲。鳥語盈庭日抵年。坐衙官似在家禪。世情縮縮逢楊閏。民俗煕煕想葛天。野徑黃昏樵牧下。公門白晝吏人眠。看來最是空閒地。不妨因緣暫借便。</text>
<title>又疊二水頭韻</title>,<text>分明不直一文身。楚相衣冠問幾春。太守高車來下土。蒼生宣室悵前塵。油鹽柴米民之質。杜召龔黃我亦人。自笑初心終未忘。夷中詩句誦津津。</text>
<title>贈梁君健植</title>,<text>日日淸篇興更濃。批風抹月惱阿儂。頭顱不妨如今判。性癖胡爲到底慵。涉世昧方狼失狽。窮途相惜駏依蛩。林泉經濟他時計。與子同歸作老農。</text>
<title>一日郡吏來示小紙。書曰舊日詩社老生具綾山。年來流落龍門山下。今聞歐堂令監吟蘭江郡。遠涉到此。歐堂是余舊號。卽邀坐道故。寂寞之中甚可喜。再疊二水頭韻贈之。</title>,<text>落魄江湖十載身。一樽相對廣陵春。槎枒腸肺猶能酒。皓白鬚眉不見塵。唐突淸風誰似子。楚騷今日我其人。聞君家住仙源裏。且待桃花去泊津。</text>
<title>次綾山韻</title>,<text>角巾行李我東徂。是處雲山興不孤。去馬來牛迷過境。落花啼鳥計歸途。東坡詩。有山寺歸來聞好語。落花啼鳥亦欣然句。是宥還時作。 書生投老宜官谷。學士休恩有鑑湖。怪殺狂奴狂舊態。胡荽撒盡自歡娛。</text>
<title>寄安峽姜使君溍</title>,<text>詩債纔還吏事侵。溫柔爲政感人深。八條敎遠嗟何世。百里才難最卽今。行路卷中知宦味。流民圖裏託初心。對山工畵。 公庭訟罷東風細。狼藉飛紅落滿林。對山有看書啼鳥裏。聽訟落花前句。</text>
<title>喜晤徐使君 兢輔</title>,<text>故人遠涉到江關。笑問胡爲在此間。憐我孤吟靑玉玦。對君如見赤裳山。使君自茂朱府移來。 三刀舊夢風懷冷。巡到茂朱時。使妓楚玉侍酒。 五袴新謠峽治閒。百種浮華今撒手。朋情一債尙難還。</text>
<title>聞完城消息。疊前韻。</title>,<text>冠佩參差笑我身。異恩來管峽州春。官無長物惟知罪。地有名山可避塵。萬事都歸消遣法。百謗自止聵聾人。丹砂勾漏淸供足。宦海從今不問津。</text>
<title>疊前韻。贈梁君健植 三首。</title>,<text>茶苦薺甘一味身。他鄕相守屬殘春。花期進退淸明雨。柳睡朦朧大陌塵。援出墨池終有日。同歸白首詎無人。賦成天問君休笑。銀漢雖高鵲可津。詩債民憂太惱身。蕭蕭鬢髮映新春。楊州月色宜今夕。郡北接楊州界。 玄館桃花付後塵。有道朝廷悲楚客。太平時節避秦人。梁君卜居完城黃方山下。甚幽僻可喜。 淮陽治理多閒臥。偃蹇常如佛困津。銅章玉節替隨身。梅閣棠軒到處春。皮裏陽秋閒筆削。笑中刀劒飽風塵。一文不直公然士。六歎無端妄用人。或以余引義。謂無端生事。有非之者。 漢上吾遊還見障。扁舟來泊葛山津。始擬納節之後。出寓江舍。未遂來此。葛山津在郡南。</text>
<title>自嘲</title>,<text>十室區區小似枰。新官來擁五言城。破廬端合盧仝坐。惡草眞宜楚使迎。廿箇吏人能綑織。三旬公事報陰晴。如斯風俗如斯邑。太守兼如阮步兵。</text>
<title>次吳秀才韻</title>,<text>十年人作少微星。澤畔相尋賦獨醒。未了讀篇具冠帶。不知倒屣下階庭。大言迂濶無時態。雙眼依俙認舊靑。嗟我婆娑今不去。北山長負草堂靈。秀才言十五年前。於北山玉壺中。與余有一面。</text>
<title>蒙恩宥還</title>,<text>聖主仁深愛弊輪。滄江今有錫環臣。惠州飯食三旬飽。京兆瓜期五日頻。欲返明珠無及暇。才投墨紱見閒身。歸兮最是關情處。有箇鄕中自好人。聞同宗士人。在治下有文學。欲擬一訪未遂。</text>
<title>途中見耕夫 二首</title>,<text>長鑱短褐誰家子。唱送山花入耳新。䵟黣腁胝雖甚苦。不將肩笑向時人。力田孝弟本同倫。向義從多瘠土民。自有勞心勞力語。彌縫吾輩素餐人。</text>
<title>狎鷗亭。陪家大人。與諸人共賦。</title>,<text>名心宦業久忘機。近向湖邊買釣磯。二水三山詩句在。淸風明月羽觴飛。漸看親老思長侍。敢恃君恩望早歸。更喜烟雲供養日。綠簑衣作老萊衣。</text>
<title>癸丑暮春。遊山寺。同遊諸君子。金三松 輔根，洪芍玉 鍾應，金如淵 大根，李石農 鍾愚，申海莊 錫愚，韋史 錫禧 兄弟。洪悠齋 鍾序，趙晉齋 在應，李是迂 興敏，李郢南 ，夏園鄭芝潤。三首</title>,<text>伊軋肩輿一路長。上方花木舊年光。會心不在離羣地。努力同登選佛塲。如此良辰寧不樂。從來名士或稱狂。琳宮仍作蘭亭約。筆陣詩篇摠妙香。漫與詩篇値幾文。負他花鳥自羣羣。禪家氣味參三昧。我輩心情近十分。今夕論談只風月。此中供養足烟雲。不成爛醉旋歸去。終古山王異五君。閒人似我兩人稀。來款承天白板扉。泥爪偶留緣業在。風幡相動語言微。醉扶一路斜巾角。詩瘦三春減帶圍。做得神仙知不易。玉堂明日又朝衣。</text>
<title>訪韋史</title>,<text>經邱尋壑覓殘春。一曲烟雲照眼新。垂柳當門維我馬。披帷入室見其人。弟兄元愷逍遙日。宰相山林自在身。藉草名園渾忘久。飛花不妨滿衣巾。</text>
<title>純元王后挽章 五首</title>,<text>彤管煌煌五紀垂。十年前後再簾帷。諱音一夕傳朝野。雨泣蒼生自不知。愛物仁民儘至衷。八埏都在喣濡中。矧今杞國天無恙。摠是媧皇鍊補功。謙柔長得享天心。中履艱危化更深。若比宣仁勤宋室。合將堯舜讓如今。鑾仗迢迢妙積天。祔防遺志已灤遷。千官執紼南郊路。風雪寒於鶴語年。臣敢編修狀德文。墨池哀淚和三分。千秋不必須班馬。舜行堯言自典墳。</text>
<title>坡州圓閣。夜雨有感。</title>,<text>非關夜雨不成眠。聽到鷄聲喔喔天。世事如經龍漢後。花枝依舊鳳山前。天官今日堪何術。宣室當時最少年。報答此生猶有地。角巾東里早歸田。</text>
<title>朴淵瀑</title>,<text>源頭幾處細流安。忽見垂虹壁上團。界破靑山千丈色。倒傾銀漢九霄寒。文章敢詡回狂易。仕宦逾知退急難。萬斛珠璣投向我。遊人只作瀑泉看。</text>
<title>臨津途中</title>,<text>遊人一簇夕陽時。倦馬癯筇任速遲。村酒堪憐出頭色。野花偏有賞心枝。此行十日連遭霽。同伴無人不作詩。選勝歸來題品別。彩霞飛瀑各留期。</text>
<title>傳硯詩。和潁樵金太史 炳學。</title>,<text>文忠文憲兩家聲。二百年來垂大名。奕葉儒門傳宿學。菲材詞苑忝同盟。淸朝謬許雕蟲技。此日深慚附驥榮。一片紫雲徵故事。借將墨瀋小詩成。</text>
<title>狎鷗亭。與尹瑗銷暑閒課 五首。</title>,<text>此地名聲擅中州。隨閒來憩廿年秋。夙緣便似三生石。豪氣多孤百尺樓。宦跡幾時羞仗馬。歸心今日證沙鷗。淸朝進退無相迫。辛苦何須范蠡舟。半世交人詎自輕。終看神劒合延平。嗟余已老無長物。對爾方知畏後生。勝境不妨重理屐。名塲端合早推枰。愛山成癖緣詩瘦。我輩元來近性情。翳然林木足淸凉。畫藁詩鈔摠入量。此地最宜來飮水。初心原不在持粱。知音山水人難得。過眼烟雲事易忘。賴爾豔才眞絶俗。殘年偏喜墨緣長。烟波十日滌塵煩。未老投閒感主恩。綠樹重陰藏谷口。斜陽着意照江村。文章鳴國何能詡。絲竹陶情不厭喧。漸覺四隣無棄我。樵兄漁弟日敲門。烟霞供養可延年。晩向林泉結淨緣。沽酒船歸靑草外。釣魚人立白鷗前。閒愁永日眞無奈。舊夢匀天尙宛然。一曲鑑湖非遯世。此中宜著玉堂仙。</text>
<title>池荷爲雨所敗。戲賦一絶。</title>,<text>强鑿方塘小似盂。夜來猶得弄明珠。西風莫送連朝雨。未綻荷花色欲渝。</text>
<title>丁上舍子園。見訪於南漢山城。喜賦一詩。</title>,<text>未脫烏紗愧白頭。故人淮海尙高樓。下車先問無雙士。解榻初逢第一流。邃學當年論冽水。高人自古傳南州。楊湖他日徵前句。一路秋風賦去休。</text>
<title>偶懷</title>,<text>淸時有味是無能。杜牧詩中久已徵。隻字不曾藏腹裏。閒愁那得上眉稜。一生海嶽懷司馬。幾度秋風讓季鷹。何日東湖湖上屋。鷺盟鷗約好相仍。</text>
<title>遊漢北。晩飯重興寺。仍向興國寺。投宿韋史。申尙書載酒踵至。相與欣然共賦 二首。</title>,<text>十里楓林遠躡蹤。終朝行盡幾重峰。山門要遣閒心事。空谷那期此過從。勾斷其誰堪一筆。輪囷宜子瀉千鍾。看山休笑悤悤甚。這箇廬山亦假容。玆遊稍可慰殘年。佳話承天自古傳。躡跡雲厓同歷井。論心禪榻是歸田。腔腸無奈難隨俗。骨相何曾不做仙。吾輩晩逃寬此地。一毛孔裏納三千。</text>
<title>淸潭 在興國寺北十里許。水石淸潺可愛。</title>,<text>一宿禪房萬念淸。又携筇屐後先行。峰回路絶孤村盡。石白潭澄一壑平。且喜湫喧非市陌。懸知蘊藉勝山城。縱無濟勝渾忘倦。每到靑山病脚輕。</text>
<title>追寄韋史</title>,<text>回憶禪扃共臥雲。一樓晨磬兩床聞。豈眞悟道關微笑。竟是知音在竊欣。根器愧余非上等。慧才如子卽全分。腴中實理無人解。莫把高論也駭羣。</text>
<title>余愛菊。每於花時。藏之小屋。使庇風霜。花以是久住。戲賦。</title>,<text>護花全借屋三椽。日夕相看几案前。縱耐荒寒寧任置。每當遲暮最爲憐。不妨美玉藏深櫝。好住殘香殿一年。何事往時陶處士。等閒拋却破籬邊。</text>
<title>疊前韻。贈尹瑗要和 四首。</title>,<text>秋生詩筆大如椽。糠粃顧余慙在前。照水彩鸞知自愛。凌霄仙鶴畏人憐。溪山成癖同遺世。翰墨論交不計年。共向空門修慧業。一樽更對菊花邊。棲遲自足數間椽。未向王盧較後前。爾是良工還獨苦。我無同病鮮相憐。書聲燈火靑熒夜。菊影光陰寂寞年。賴有深交肝膽照。悲歌狂態不修邊。五夜胡爲仰屋椽。料來百事摠非前。閒愁耿耿云誰思。短髮蕭蕭也自憐。阮籍多情泣歧路。謝公無計慰中年。會心人在知何處。秖是詩邊與酒邊。校巷西偏寄尺椽。閉門覓句菊花前。素心誦佛非求福。白眼看人便乞憐。自古繁華知幾日。至今小草悔當年。歸期晼晩時將暮。春峽烟霞入望邊。余於春川室雲里有小庄故云。</text>
<title>古楂梅</title>,<text>背似穹龜腹似鮐。滿枝蕈菌滿枝苔。梅花近日稱楂古。擁腫還爲不世材。</text>
<title>敬賀內舅荷屋金相公晬辰</title>,<text>北堂今日悅慈情。舅氏生辰賜宴榮。命宣醞。賜二等樂。 百歲常餘爲善樂。一心不忘愛君誠。黃封氣與需雲暖。翠管聲通極宿明。小雅臺萊賢在位。吾王萬壽頌治平。</text>
<title>次外從思潁金尙書 炳冀 樊野詩韻</title>,<text>福地何須問紫陽。此心安處歲年長。親朋畢至當今彥。花木眞成積久香。令聞一時焉事室。高功百辟好居鄕。家强身泰由仁術。佇看雲仍永保光。</text>
<title>喜潁樵金太史見訪於洛下</title>,<text>歲暮蕭蕭駱下村。讀書飮水掩松門。小窓昨夜生燈纈。深巷今朝見轍痕。絲竹何如談款款。茅柴不妨醉昏昏。襄陽自是無佳友。未免親疎以病論。</text>
<title>黃史閔待制 奎鎬 見過問疾</title>,<text>咫尺塵寰隔數林。四圍山色一樓沉。鳥聲瑣屑春來信。梅影婆娑歲暮心。多病轉知交誼篤。休官更覺主恩深。相看脉脉靈犀照。勝契從前言外尋。</text>
<title>潁樵太史再來問疾</title>,<text>林間把臂最風流。更喜山家事事幽。自是會心非遠地。縱然淹病臥高樓。無錢尙可連宵買。有酒何妨十日留。一切閉門君莫怪。小亭吾已號三休。</text>
<title>敬呈季舅荷屋金相公</title>,<text>巋巋靈光仰獨存。綸扉物望六星尊。一身富貴能長守。百辟勳功在不煩。敢詡文章歸阿士。愧將名位擬陽元。春來拜獻看花法。不到離披是妙門。</text>
<title>贈珠船卞元圭佐辨誣奏使之行 五首</title>,<text>麗句淸辭美少年。貌如玉樹字珠船。君家舊業行人職。慣誦葩經三百篇。鰈魚小域海之隈。齷齪無人解愛才。髣髴當時千里馬。好將高價向燕臺。磊落羣英滿帝都。春風傾盖好逢迎。老傖屈指歸來日。刮目要看呂子明。沉名宦海愧吾身。圈鹿欄牛五十春。縱有閉門車獨造。爭知必合考工輪。合甫融來蠆舶輕。昆明又見劫灰生。誰識有人東海外。屋頭夜夜望階平。</text>
<title>漫與</title>,<text>數椽新築萬松中。自愛淸幽勝梵宮。屋後有山同謝氏。墻東避世似王公。待年休仕非成例。因病求仙是捷工。最喜梨花亭畔水。春來金屑見微紅。支離一病臥三冬。半是呻吟半是慵。爲息交遊先鬻馬。未消結習尙雕龍。春風莫變潘生鬢。薄酒難平阮老胷。不出從今非止四。更無擧措校看封。愛汝淸才世少雙。指頭雖瘦筆如杠。千金駿骨雖能買。百斛龍文爾自扛。老去顚狂餘舊態。春來詩律有新腔。此間寥寂眞堪樂。藋逕何人漫喜跫。居然泉石久棲遲。碁局詩囊也自隨。才似江郞還錦日。病如天女散花時。已無家累縈心緖。未報君恩奈鬢絲。鴈去鳧來應任置。此身何處不便宜。閒愁萬斛減腰圍。閉戶尋常束帶稀。舊雨不來今雨去。山花纔發野花飛。共留此地償春色。又臥旗亭送夕暉。病起詩腸多槁澀。且斟斗酒聽金衣。林園春盡綠陰圍。病起三旬把酒稀。苦竹數䕺穿石出。落花一片向人飛。中來憂思如明月。老去心情感暮暉。潁上有家歸未得。東風又曬碧蘿衣。靑山多處賦閒居。肯向風塵又曳裾。不飮常謀三斗酒。長貧猶買五車書。後生嘲笑聽姑妄。早歲聲名愧子虛。病起十旬開戶視。四隣花事尙多餘。官未長休病未蘇。鴟夷日日夢江湖。誰憐剛肺緣詩瘦。自笑衰顔借酒敷。月色非徒今夜有。我吟不可此間無。想來三十年前志。贏得星星鏡裏鬚。世情閱盡手高低。尙戀長安笑向西。只恐移文山北到。任他評語汝南題。吟詩不惜腰圍弱。讀字渾忘眼力迷。老子婆娑猶未去。古之人亦與吾齊。山家春入境全佳。興往情來未有涯。囊底一錢免羞態。杯中長物抵愁懷。人生行樂當隨意。聖代無憂合乞骸。俗子定知難再到。桃花兩岸已安排。欝欝愁懷苦不開。尋春又向此中來。讀書已過五千卷。有酒須傾三百杯。今世誰能惜同病。古人奴亦愛奇才。平生一飯難忘志。寸草心情尙未灰。比來一病作閒人。短髮蕭蕭復照春。酌酒相看非少日。圍燈細話似前塵。宦遊面目還添惡。老去詩篇尙鬭新。雲峽尋眞將與子。半擔收拾舊衣巾。與順之有卜居之約。玉麈淸談似舊聞。小窓燈火細論文。綠楡已過連朝雨。紅杏初成滿塢雲。詩境轉深禪十地。宦情忽減病三分。閒愁日日緣誰遣。賴有風流麴使君。曾將小技廁文園。濫竊平生愧鶴軒。知足終來裨世道。愛身原是答君恩。詩篇老境渾成癖。絲竹中年不厭喧。出處優游還自得。幾人能似漫郞元。老去逾知立脚難。居原不易况長安。玄談近日歸依佛。白髮先朝侍從官。飮水肝腸無內熱。讀書骨相有奇寒。親朋幾箇餘同志。病裏相思夢裏看。萬慮紛紛一病刪。分明八種摠堪還。了他家累那時足。到底君恩未老閒。白髮風塵歸故里。蒼生物望讓東山。算來百事成何事。更嚼蔬根有愧顔。一院松濤閙急泉。聽來枕上屋如船。病餘消遣惟貪句。老去幾微是減眠。處世不夷還不惠。有人非佛亦非仙。休官點檢平生事。未必全非五十年。樽酒詩篇永晝宵。弟兄投老合逍遙。詞章才乏東西陸。湖海名留大小蕭。抱技自憐心獨苦。知音誰惜尾全焦。從來眞隱如非隱。咫尺金門不費招。石鼎風爐煑豌巢。棲遲東郭數椽茅。人情最戀多過境。世態無關有舊交。酩酊不妨兒輩笑。頹唐一任後生嘲。春來日日閒中事。點檢楊枝與杏梢。詩樽非復舊時豪。禪榻茶烟颺鬢毛。黽勉捧心宜見醜。斟量索價尙嫌高。避塵無奈頻遮扇。成佛須要暫擲刀。一壑經營雖費思。閒勞終看勝賢勞。花腮柳眼問如何。廿四番風次第過。名士不曾皆痛飮。高人時或有悲歌。春纔上巳繁華減。詩到中年趣味多。病起心情同懺悔。愛河慾海更無波。橐駞峰下是吾家。一股淸溪谷口斜。雲裏朱甍公子宅。日邊紅杏閟宮花。四山排闥靑嵐送。數柳當門綠影遮。硯北琴南無不適。暮年滋味向君誇。又愧衰顔對豔陽。春愁如草不禁長。龍頭美號知難副。龜手良方用未當。放倒一生甘束閣。錯過幾度悔逢塲。感恩旣足兼知己。十載藏心詎敢忘。負手西亭送夕陽。商量往事說還長。圖中索驥何能合。局外論人未必當。歸計神仙終拔宅。名心傀儡已收塲。聰明識字偏多累。不妨徐陵近病忘。一樓寥寂不勝淸。藻荇空階影縱橫。好向山中稱宰相。偶來洛下詠書生。宦遊自是違初志。病起何須改舊名。老去江郞才亦盡。楚南多愧早揚聲。寂寞城東一草亭。滿床花史與茶經。笑余兩耳公然白。對子雙眸別樣靑。千載論交肝膽照。一言相感肺心銘。紛紛市鬧時來聒。更覺無傷是重聽。早將文字漫鎪氷。結習于今謝未能。一見無人堪白璧。平生有味是靑燈。高官鼻厭醃三斗。大雅腸容酒幾升。冠珮解來身不絆。困眠從此可橫肱。矮檐從此免低頭。五鳳欣成阿弟樓。細雨微風堪不出。冷茶澹飯飽能休。元龍豪士宜高臥。司馬長卿故倦遊。靑山四面無遮掩。爽氣朝朝笏外收。傡時幾箇是知音。舊雨來人又重尋。嗟我心情非轉石。愛君風味似渾金。繡衣弊弊猶行夜。白髮蕭蕭始惜陰。爐香燈影如疇昔。洗盞何妨復一斟。燈深夜屋盡情談。擊節聲高酒正酣。綺語爾宜題漢上。倦遊吾欲唱江南。原知惰懶還無匹。自古癡情備絶三。老去詞章偸俗尙。大爲人好大爲慙。懶性從來厭巧纖。復緣風月罪科添。長身戌削時量臂。滿臉于思又號髯。偶弄宮商歌白雪。羞將脂粉畫無鹽。聰明用盡頭顱減。鏡裏空看古弼尖。一味儒冠苦且鹹。幾九熊膽舊書函。醉吟自是先生號。耐辱端宜退士銜。五嶽尋眞將納履。十年遊宦久穿衫。人生知遇誠難事。妙絶終非識阮咸。</text>
<title>又與順之，秋生同賦 三首。</title>,<text>四隣綠樹晝陰遲。葵扇桃笙好趁期。白髮同憐名卞士。烏雲相和夢中詩。春歸折柳三聲後。月到停杯一問時。漱石枕流無不可。此間滋味畏人知。淹留是處故遲遲。爲趁番風廿四期。客到金貂頻換酒。春歸花鳥急催詩。靑山捫蝨宜今日。白眼看人悔少時。飢飯困眠從此往。來頭不待老龜知。若爲見事太遲遲。歸計菟裘尙未期。涉世妙方寧斷酒。生天佛偈摠宜詩。卜居兄弟逍遙地。告退君臣眷戀時。可笑王郞癡絶甚。自知不及老劉知。</text>
<title>病中無寐。戲作失睡詩 五首。</title>,<text>殘燈夜夜聽鷄聲。坐到東窓曙色生。讀字何煩咀熊膽。參禪不待戒鰥睛。紫芝眉宇人難見。春草池塘句未成。暗喜更無還錦暇。江郞雖老尙才名。兀兀窮年厭幾時。鐘鳴漏盡更何爲。槐根使者無消息。蝴蝶莊生久別離。擧世獨醒非所願。至人不夢未嘗期。從來得句稱三上。怪我偏多枕上詩。挑盡殘燈燒盡香。春宵只爲一人長。敢當高士床還弊。自是書生枕不方。奇效誰言炒酸棗。名心已悟熟黃粱。比來著作無佳話。欲滌塵腸恐未遑。坐忘還非入定禪。千般計較一燈邊。十干易得庚申夜。八翼難登尺五天。聽盡商君良久語。讀過通鑑許多編。餘生不妨長如此。七十年爲百卌年。自笑解酲三十秋。至今煩惱尙難休。拭眸苦海有那事。退步甛鄕又拙謀。已識惺惺非正覺。不知耿耿有何憂。夕加夜甚聰明疾。一味朦朧羡夏侯。</text>
<title>自駱山還第。戲賦一律未就。使秋生足成之。</title>,<text>尋芳十日遍城東。歸見春光滿屋中。藤蘂已抽鷹爪綠。牧丹初發馬肝紅。吟成飛絮無多點。寫盡脩篁幾許叢。便擬從今牢閉戶。不愁伏雨與闌風。</text>
<title>偶吟</title>,<text>閉戶呻吟問幾時。經年一病太支離。婆娑老態雖難贖。磨泐餘軀尙不貲。茶有黨家全昧味。詩多江社所無奇。尩羸未見淸狂減。自笑王郞到底癡。</text>
<title>送春。同順之，秋生。</title>,<text>病裏逢春百感生。春今且去若爲情。雨絲風片相終始。絮業花緣各重輕。極目斜陽愁野馬。離歌一曲聽山鶯。林園如畫雖依舊。沒骨黃筌減價聲。</text>
<title>赴潁漁金尙書 炳國 招飮</title>,<text>芳隣風物未全非。爲趁招邀試夏衣。緩步自携藜杖至。豪情猶當羽觴飛。梁園詞賦曾相阻。蔣逕過從始不違。健筆逢君春以後。高吟盡日却志歸。</text>
<title>卽景</title>,<text>烏雲數朶壓檐過。一陣風吹雨脚斜。蓮葉田田梧葉大。不知何葉得聲多。</text>
<title>逸句</title>,<text>何處黃昏相踏草。今年寒食未看花。蓮房露重秋香濕。竹葉風微曉響乾。聞君詞翰頭傾地。論世交情手覆雲。一杯水亦分流意。萬朶雲皆不住端。曉聽風雨急西欄。欲綻花枝更怕寒。夕陽隨匹馬。秋色載孤舟。壁留大士西來像。碑沒興王北狩文。獻佛以心明似月。出山之意懶於雲。百里山川非我事。二年風雪念君寒。廷尉門庭賓客散。平泉花木子孫賢。</text>
