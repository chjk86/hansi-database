<title>制除久而未有詩。偶覽先君子在謫除服後贈吳興叔詩。感次其韻。</title>,<text>窮溟吾兩世。接踵古無如。舍舘還仍舊。山川豈改初。眞甘化虫鼠。敢恨傍蛟魚。善和京中宅。塵生手澤書。其二此島人饒舌。先君謂莫如。稀聞占鵩日。快覩賜環初。櫪上無多馬。盤中輒缺魚。橘林羣子弟。但得飽詩書。其三朝朝望船至。玄鬢欲皤如。只爲偏慈在。猶思兩訣初。老年誰弄雀。囚服或垂魚。何似南溟外。三春僅一書。其四古人多不免。惟我更誰如。作易知憂在。觀詩感亂初。天長依魍魎。海闊狎鯨魚。梁獄何寬法。鄒陽自上書。其五安排羨莊叟。變易驗眞如。敢道由人故。應從賦命初。傷弓無定鳥。涸轍有窮魚。要似氷消夏。虞卿且著書。其六屬興叔。興叔相逢未幾。登科方赴殿試。因來人寄書。以此詩答之。幷送諸作。興叔瀛洲傑。才華儘蔚如。漂萍逢獲再。啖蔗味逾初。羽窟方幽鯀。龍門見躍魚。升沉萬里隔。顔面且憑書。</text>
<title>自東泉移寓山池</title>,<text>東泉是故居。豈無幷州情。山池有何好。而可菟裘營。我有痞結病。散步須得生。閭閻勢不便。且就寬而淸。懶性厭應接。兼欲省將迎。是身於是州。去留宜自輕。父老與兒童。相送若遠行。謂余驂已駕。今將東出城。何不趨別浦。懸帆指漢京。我言有仙分。天敎遍蓬瀛。一勺山池水。不飮道不成。飮罷腋生翰。飄飄凌八紘。何必舟與馬。然後登脩程。羣童拍手笑。老者嗟嘆幷。窮愁聊戱謔。習氣時復呈。長歌甚於哭。世俗聞應驚。其二宅後靑山岑。庭前碧海水。風煙臨莽蕩。花竹看明媚。最愛巖下泉。淸甘無與比。移居豈不宜。一區兼衆美。而我最窮人。萬感在膓裏。信美難久留。可傷非可喜。自夫達者觀。豈不謂我鄙。無論禍與福。皆有足且止。客有呼我言。爾今猶不死。不記前年秋。囊頭遠就理。爾方爲魚肉。人方爲刀几。海山與花竹。當時寧有此。爾復有希覬。天其不厭爾。默念我平生。客言良亦是。我實蒙於道。素行非敢擬。膾炙孰聞名。不若食而旨。嗟哉豈惟客。聞之延平子。</text>
<title>卽事</title>,<text>首夏天氣和。楊柳更濃碧。閒庭懶掃除。未見屐履跡。時聞鳴聲好。黃雀坐巖石。旣靜則思動。出門聊散策。幽尋掇芳華。獨往窺泉脉。此事尙屬我。朝晝惟所擇。窮居觀物理。衆妙歸抽繹。優遊但努力。萬古誰非客。</text>
<title>臨水偶吟</title>,<text>淸泉非一道。瀉出幽巖隈。何人就傍邊。列石略如臺。倚石臨泉流。雲影拂蒼苔。却立卽溟渤。送汝那復廻。且可住少時。照我雙鬢摧。我實愚之甚。豈特柳子哉。胡然此相守。世人應見咍。惟人不我與。魚鳥殊無猜。</text>
<title>次先集韻</title>,<text>聚石爲門不用關。其中數畆着吾閒。望洋但恐如河伯。飮水聊將學巷顔。半夜斗杓遙象闕。三更炎瘴暗囚山。非能遠引虗無外。已愧優遊可否間。其二二千里外隔鄕關。日日思歸不暫閒。禦魅固應知聖惠。倚閭那忍想慈顔。免將微命輸金木。贏得離憂滿海山。輿志他年誰我錄。北城川畔屋三間。</text>
<title>次先集韻</title>,<text>一喘纔延九死中。此身那復計窮通。唯看巨浸雄天下。未信玆邦屬我東。怨禍自知慙有道。昏冥猶可學無功。經年伏枕風濤閙。夜夜渾添鬢上蓬。</text>
<title>山池七歌</title>,<text>有客有客山池客。一身百罪凡四謫。百罪在身不自知。但道蒼天照心赤。汪汪南溟幾萬里。聖恩爲大南溟窄。嗚呼一歌兮不成歌。中夜撫枕淚滂沱。其二蒼松古木廣陵山。我夢一夕一往還。憶昨拜掃仍辭訣。樸馬布鞍草露間。昊天未報恩罔極。衣袖猶餘血雙斑。嗚呼二歌兮歌便哭。何况東泉覽遺躅。其三有母有母闕溫凊。大母八十更衰病。非無聖王先無告。不容惡子相爲命。憂多反恐消息來。叵耐津頭北風勁。嗚呼三歌兮歌欲絶。草木盡帶啼烏血。其四有弟有弟有七人。疾病飢寒各不聞。誰從瘴江收吾骨。倘復花園序天倫。嗷嗷鴻鴈怨失羣。海闊天高秋復春。嗚呼四歌兮歌正悲。不忍重讀急難詩。其五有妻有妻身姓李。百年相從憂患裏。今年且欲渡海來。聞道釵釧賣東市。風波瘴毒人不堪。爾有何辜同我死。嗚呼五歌兮歌轉悽。但期他生作夫妻。其六有兒有兒兩箇兒。大述孱迷小述癡。但願無病在母側。不願從師讀書詩。吾家兩世仍此厄。世故他年那復知。嗚呼六歌兮歌逾迫。孟博平生不爲惡。其七吾聞漢挐之山億萬丈。俯視滄溟平似掌。少日爲文慕子長。壯觀欲使胸懷盪。至今寂寞閉門坐。門外蓬蒿隨日長。嗚呼七歌兮歌止此。無復河南觀獵喜。</text>
<title>月夜望海</title>,<text>朝見海水赤。暮見海水碧。雲煙變態陰晴異。海水何嘗自爲色。夜來淸景最奇絶。白月素波光相射。水晶宮裏玻瓈盤。玉女欲捧不勝寒。又有星辰萬顆珠。一時散落仍平鋪。龍公自擅天下美。衆魚踊躍爲歡娛。吾生與海有因緣。十載重居海上村。海上無人愛此景。縱能愛之何能言。擧杯吾欲酹龍公。此景在海不在龍。海本不能自爲色。終讓氷輪第一功。未可屑屑論主客。三杯且遣興無窮。須識吾言亦戱耳。空卽是色色卽空。</text>
<title>園中卽景</title>,<text>雨好晴方好。溟中况苦霖。恐終無白日。欣此出重陰。紫燕時翻翼。玄蟬欲放音。幽人亦起色。杖屨試園林。其二久飮嘉川水。仍居柳氏園。終然拘海島。豈有信乾坤。落景低殘郭。孤煙淡遠村。倦來聊騁望。銷得幾時魂。</text>
<title>牧使送酒。用東坡謝人惠酒韻。</title>,<text>我本寓於形。形今於何寓。寓恐無幾時。瘴癘侵晨暮。非好楚大夫。亦笑晉吏部。因病頗思飮。坐貧難常酤。孰謂節制營。似與遷客具。一壺破困窮。珍重千絹素。</text>
<title>載馬船</title>,<text>東風初日照朝天。泛送廿艘載馬船。遠望不見船中馬。但看船有雙帆懸。聞道驊騮百千匹。監吏押領年復年。馬從海島走京師。何啻出谷喬木遷。駿良常待至尊御。白玉爲鞍黃金韉。祝融風伯勤護送。羣龍海若相周旋。三道諸州具靑芻。禮有式馬誰敢愆。君不見越溪女兒朝浣紗。暮入吳王宮裏眠。又不見炎州荔枝妃子笑。一笑何論費萬千。尤物奇逢亦一時。其奈奢淫禍所纏。龜魚翬翟充服用。惟正之供自古先。地行應難如鬣者。此島又復同渭汧。胡元未論逐水草。盛代咸稱秉塞淵。近年島馬漸多駑。無乃房星移舊躔。大耳短肚皆入貢。或有一步煩百鞭。若道龍種必在此。卽同膠柱空操絃。但敎善相如伯樂。豈不一顧城東鄽。而况吾君如漢文。有馬惟應旗在前。我願三百六十州。愛人養士如馬然。飢不必食玉山禾。渴不必飮月窟泉。亦不必懸臺上金。樂育但取菁莪篇。坐見邊吏奏良馬。西戎畏服潞公賢。此島還須用貊道。留與居民踏私田。島土浮燥。以馬踏田。然後耕之。</text>
<title>謫居感懷</title>,<text>遺踪一十八回秋。父子相仍海外囚。豈有頑膓如木石。猶知嘉惠重山丘。獨憐日月隨人照。長恐乾坤共我浮。千古應論情與境。此身行止自悠悠。其二別將城中有李君。折衝白老亦居民。我今再度投孤島。渠自前時作主人。每爲飢寒煩丐貸。更將懷抱話悲辛。鵝山魏謝聊相好。似亦三生未了因。李君名。卽故掌令瀷之孫。掌令於昏朝時立節。謫居于濟州云。以武出身。實與先君同年。以州校歷千捴爲別將。李氏於吾有通家誼。始先君之謫來也。爲盡誠。其子重發，重茂。受學於先君。發有名於諸生中。白名犬龍。雖爲濟人。實於先君外黨有戚分。始爲吏旋閑居。納粟受爵。亦嘗盡誠於先君。及余之來。皆不替舊好。李之父子與白之子尙勳，致勳，瑞勳。其孫喜敏，圭三，喜圭。更迭來候於所寓。時見周急。又未甞不念舊興感也。其三山南佳士有吳高。龍榜今年並拆號。憶我趨庭披彩服。看君問字載芳醪。相將感淚開靑眼。共訝枯形具白毛。好是飛騰千里駿。能忘善相九方臯。吳名廷賓。興叔卽其字也。早受學於申執義謫居濟州時。文藝蔚然。仍遊京師。卽登上庠。及先君之來。又委身請業。先君甚嘉之。所贈詩有曰。山南佳士飫詩書。高名萬瞻。初名萬秋。自幼受業於先君。先君於諸生中。特示奬與。期其有成。兩人與吾。情義可知。而吾適重來。値御史試才。見其登科。追念悲喜。亦如何也。其四人間己巳至今悲。祥鳳摧殘困怒鴟。落日襟懷蘭蕙佩。高山悵望橘林祠。是非自足論當世。窮達何宜較一時。絳帳靑衿多舊學。有誰終始悅周尼。濟州有橘林書院。卽冲庵以下四賢所享。而追以尤齋並享者也。先君於謫中有詩。歷頌四賢。而末篇。別頌尤齋。有曰他時公議定。應共享精禋云。濟之諸生。非不知五賢之可尊。而以其遐陋故。於凡賢邪是非。率不能有見。且雖嘗受業於先君。而先君北歸之後。於陵之室。又非伯夷之所築矣。豈知籍湜之不反去也。顧余所處。固不敢與人論所謂賢邪是非者。而亦不能無慨然也。其五孰能處患得心安。先子曾優古所難。固有千愁生眼底。何曾一事見眉端。良辰綠蟻休深酌。靜夜靑編好細看。話舊居人仍勖我。春陽同煦海同寬。先君處患一節。亦儘有可觀。不肖欲學之。而恨未能也。其六每憶往時潘廣文。官閒日叩謫居門。垂垂霜髮三千丈。灧灧香醪五石樽。未怪彎弧知柳葉。常看薦枕有桃根。海山兜率憑誰問。玉碎花飄可更論。潘名尹衛。湖南咸悅人。先君謫居時。潘爲敎授。每具酒來訪甚歡也。其老而强力。善飮能射之實。已見於先君所贈潘詩若序。且有愛妓桂貞。先君每用戱謔。亦及於詩文中者也。潘亡已久。而桂貞又以事被官杖而死云。其七嘗構書齋扁養眞。茅茨雖陋可容身。欲勤董子三餘業。常置曾生五七人。坐摘園柑充晩食。起邀海月作嘉賓。荒墟此夕衣沾露。俯仰其如已刦塵。其八東水門前弄碧漪。淸風臺畔走荒陂。月明肎使空樽對。花發相將好客隨。一樂我曾輕外患。四難人亦羨當時。秪今未死孤生在。心折聊成感舊詩。</text>
<title>六月十二日夜對月。次東坡是夜步月韻。</title>,<text>鯨波萬頃蟾影翻。餘光爲我窺空軒。天晴六月亦寒露。洗出仙宮丹桂根。披衣起望久不寐。月若有情應與言。頗似昔年龍江夜。江樓有誰招我魂。</text>
<title>偶吟</title>,<text>欲整衣冠奈懶何。開門時少閉門多。至今已悔知奇字。剛喜無人載酒過。</text>
<title>久以惡風。舟船往來阻絶。</title>,<text>海上狂風一月餘。北方信息杳何如。已拚死受靑蠅弔。猶欲生傳白鴈書。戍卒高臺空悵望。漁舟近渚亦躊躇。憑誰少戢蜚廉虐。恨莫升天訟玉除。</text>
<title>聞次兒病夭。用東坡哭子韻。</title>,<text>俛仰八載間。忽焉爲父子。提抱固已憯。萬里情何似。我窮最生人。此禍稀前史。喪明昧大義。西河吾所恥。不憂太放達。東門亦非喜。千古猶一心。何殊吾於爾。區區忍不忍。二子不寸耳。唯將淚添海。遙遙達漢水。其二始聞未暇哭。已念久難忘。只願是夢境。其實汝不亡。或蘄有覺時。昏眠不下床。終然眞非夢。起坐旋復僵。汝形與汝聲。思之不敢詳。固亦出天性。無乃笑大方。以此病父淚。知汝弱母膓。要皆不能久。所幸無幾傷。</text>
<title>悼朴休文詩</title>,<text>余聞休文之亡。卽爲作文倩弟致仲祭之於其靈。頗著其大節。顧於平昔遊從契闊之舊。猶有未悉焉者。故作悼休文詩。往在廻瀾日。有客敲柴門。屣迎豈是粲。目擊眞如溫。平生仰翠老。不意有佳孫。以我尙友願。勉子家聲敦。子誠不齷齪。惟恐同濁渾。我本一怪民。罪謗紛騰喧。人多爲敵讐。子乃視弟昆。寒天拾赤栗。魚蟹霑我飧。夜靜共看書。靑燈照幽軒。我歸嘉會宅。子投黃驪村。乍別卽相値。僑居接墻垣。我身在京華。何異囚籠樊。賴有子過從。庶得窮朝昏。憶昨歲辛巳。不弔喪坤元。宮闈慘妖孽。萬姓含憤寃。時人忽大義。獄案幾中翻。子以一布衣。瀝血號天閽。非無越俎嫌。慷慨性所根。我實懦怯人。豈能助黝賁。徒緣相親故。指目不勝繁。一言便成罪。孤忠誰見原。冠山瘴癘陬。子如樂土奔。臺章踵賊誣。我又戒南轅。嚴程迫深冬。前後雪一痕。橫天蘆嶺高。中分兩湘沅。相望不相見。書札問寒暄。我先子仍隨。生還俱聖恩。顔鬢喜不改。心期况可諼。有情雖澹庵。消渴非文園。一讀遊山記。病體欲高騫。子於百家文。最喜明茅坤。出語雅而麗。論價璵與璠。縱然爲世嫉。想或感至尊。畸蹤憐踽踽。良覿幸源源。亦有我羣季。倡和並箎塤。江樓春對榻。溪寺秋開樽。恐令兒輩覺。且滌憂心煩。念子素孤寒。親黨少攀援。獨有一孟光。無資可養豚。驥雖伏櫪老。虱欲談事捫。急人輕施與。意氣山可掀。勉子入中庸。拙言豈棄藩。世方荊棘塲。所期在蘭蓀。翻雲與覆雨。時論又一番。三言市有虎。一網火炎崑。高天厚地間。至寃那復論。羣陰蔽太陽。餘光照覆盆。我旣脫鼎鑊。子終免黥髡。邈此乇羅國。送我傍鼉黿。尙意有後期。淚落聲各呑。我從入海來。一病劇溫屯。分知卽塡壑。子應招我魂。孰謂聞子訃。方食驚忽噴。嗚呼豈其然。此心如風旛。經旬巷南北。兩情猶嬋媛。况此萬古訣。曾不執手言。倩人酹觴酒。託夢送靈轓。奇窮竟無年。報施道久惛。仍無鄧攸兒。未就戴良婚。小人多頑福。胡耈又昌蕃。已矣勿復道。人生孰長存。且待千載下。分別王孫猿。</text>
<title>七夕不雨</title>,<text>天街月明微雲收。唯有金風作新秋。牽牛織女事恍惚。此說何人傳謬悠。有淚洒作雨滂沱。如今不雨將謂何。怨女曠夫滿人間。屈原伯奇尤可歎。若使此人淚作雨。后土應難一日乾。天老無知但冥冥。亦恐牛女俱忘情。濟州無鵲也有烏。信向銀河作橋無。</text>
<title>久旱有雨。次東坡喜雨韻。</title>,<text>今年五月太多雨。六月七月旱更苦。咫尺天池萬頃水。無救驕陽焦厚土。水中無數懶蛟龍。血可塗鞭雲不吐。神鵬坐失圖南期。應爲炎天惜毛羽。已愁虐魃氣轉熾。况兼飛蝗勢莫禦。彈丸黑子縱云小。哀此居人萬千戶。絶域未能通有無。移民移粟徒聞古。前者屢煩監河侯。得不償勞寧有補。李侯爲政今二載。民謂李侯吾父母。夜看星辰晝占風。四野何殊親手撫。急持腆幣走山川。已屛佳人罷歌舞。祭後歸時聞輕雷。赤子方啼得甘乳。一霈三日蘇羣枯。天實應之但不語。百姓謳謠軍吏賀。李侯不有歸聖主。似聞北方時雨若。千里無人憂百畆。天灾已免呼庚癸。地紀奚論分子午。徑須伐取挐山材。待到秋成作倉庾。烹羊宰牛始爲樂。下自閭閻達官府。浦邊病客耳雖聾。尙聞八域歡聲普。但令飽食容方朔。未害餐氊老蘇武。</text>
<title>在耽羅則無往而非山海。而所寓兼有泉石林木之勝。分爲十詠。鉅細不妨。各屬於一絶。逸三</title>,<text>海我雖在人間。焉識有天地。不敢夜開窻。恐驚羣龍睡。山我坐此山中。山於我何有。無頭一穹窿。知在後峰後。泉淸泉滃然出。大旱不能枯。若變作春酒。忘愁仍忘吾。石有石坐斯可。何須餐髓香。長敎陶令醉。勿化初平羊。松最愛短短松。介然雜木中。玄冬霜雪後。留汝伴衰翁。櫻桃庭畔朱櫻樹。我來初熟辰。未曾霑御賜。猶愧獨嘗新。葡萄葡萄靑一架。蕪沒並蒿萊。莫怪勤將護。寧無漢使來。</text>
<title>秋凉。次前惡風韻。</title>,<text>共喜淸風大暑餘。南荒不啻故人如。已收破扇藏深篋。却喚孤燈照細書。縱噪寒蟬猶局促。將飛病葉敢躊躇。自今便作凋年事。蕭瑟羈懷孰可除。</text>
<title>憶朴淵舊遊</title>,<text>朴淵雖在海之東。勝絶要爭天下雄。詔使東來飮其流。爲言味與廬山同。詔使給事中魏時亮。廬山人。於道上。飮朴淵下流而有云云。 我昔行吟朴淵下。正値淫霖五月中。金陵使君愛山水。東陽老守眞仙翁。金陵守。卽徐公文淑。東陽。金公澋。 興來携我遊朴淵。共看怒沫當晴空。疑是銀河落九天。更有何語堪形容。對坐不敢通一言。傍有百千天雷公。驚魂駭魄僅收拾。歸卧雲興佛燈紅。浮生宦謫有此奇。夜夢各謝淵中龍。明朝欲上萬景臺。愈覺兩腋生淸風。山中物色知多少。不容雙垂千尺虹。我言造物太不讓。似與遊人誇大功。世間萬事捴一時。事過誰能追去鴻。七載重遊尋舊跡。居僧笑我歸怱怱。老仙已逝使君老。我今飄泊泣途窮。賞心非復朴淵時。挐山固亦稱瀛蓬。</text>
<title>述楞伽舊遊。寄啓元。</title>,<text>春山日暖禽鳥翔。洞口桃花流水香。水邊下馬步入山。石徑藜杖聲琳琅。穿靑度密不辭遠。但聞鍾磬投禪房。寺名來蘇識唐將。道塲幾時隣戰場。何不更致眉山蘇。籠絡風煙歸錦囊。孤庵寄在最高頂。老松脩竹含淸凉。庵前靈鷲蹲萬古。我來踞坐爲胡床。來蘇已了又實相。峻嶺纔過仍平岡。天公似欲助我遊。一川疎雨爭斜陽。巖際深潭深莫測。水黑知有蛟龍藏。夜對高僧問古跡。其言往往多荒唐。新羅興廢已千載。元曉精靈知在亡。且促籃輿上磨天。俯看碧海雲蒼茫。海闊天空苦多風。吹我髼鬆雙鬢霜。回頭却望美人處。杳杳長安塵霧黃。平生飽聞楞伽勝。恩許楞伽爲吾鄕。一病經年不出門。兀然與山長相望。起余者誰李啓元。命駕千里情何長。當時若微共汝遊。未必歸後眞難忘。此身輾轉今到此。海山固有無相將。豈惟窮人自窮愁。却恐海山愁無光。作詩寄汝當畵圖。楞伽却在蓮華坊。</text>
<title>秋夜</title>,<text>客愁無日不如秋。及至逢秋愁更愁。人靜候虫同此夜。天長賓鴈自何州。十生九死搔雙鬢。百巧千窮攬一裘。故國茫茫消息斷。明朝應復望歸舟。</text>
<title>無睡漫吟</title>,<text>恨未生逢軒與岐。不知無睡若何醫。厭聞風浦潮聲壯。况値秋窻曙色遲。爐火坐添煙斷續。案書卧對字傾欹。但敎整得千愁亂。萬里那無夢去時。</text>
<title>漫用前韻</title>,<text>謫居度日恰三秋。除却鄕愁豈有愁。天下幾人窮似我。海中一點邈爲州。也應不死憑書札。尙欲謀生具葛裘。漁父無心問憔悴。葦間唯見弄扁舟。</text>
<title>醉後戱題</title>,<text>乞粟釀爲酒。與客連日醉。粟本非我有。獨飮實無義。客言何不斷此酒。我笑不答惟擧觶。前年牢狴幸生全。更試風波兼瘴煙。千愁百病可奈何。也知我命存乎天。酒泉未必爲黃泉。君不見賈生悲傷卒殞身。又不見韓子禱死二妃神。我今不死不禱但飮酒。挐山海水長如春。</text>
<title>秋夕前一日。偶閱坡詩。得君門深九重。墳墓在萬里之句。遂分韻爲十絶句。君與墳爲一韻。故代以丘云。</title>,<text>默默此身事。言之徒自勤。已休尤執法。終不怨明君。其二頗怪三閭隘。離騷不頌恩。昔時伍太傅。何止隔脩門。其三山池容我在。暇日便登臨。逝水惟東急。浮雲自北深。其四古來放逐士。非無聖明后。絳灌亦何人。氣數有陽九。其五尻輿駕神馬。邈矣欲誰從。碧海不難越。黃塵知幾重。其六人情重追遠。拜掃又中秋。豈獨柳州感。東西曾歎丘。其七瑟瑟松間風。凄凄草際露。分明夜夢中。祭我蘆山墓。其八魂已返蘆山。形獨留絶海。魂形久相離。焉知吾所在。其九紛紛人與物。有生誰非願。生或不如死。苦樂應相萬。其十吾愛管寧翁。布衣躬先祀。浮海幾歲年。天敎歸故里。</text>
<title>李主人餽以祭餘</title>,<text>耽羅陋俗何不有。猶幸人生葛伯後。雞林李君名家孫。禮法尤勤祭父母。每將祭餘餽遷客。窮途一飽良非偶。我辭丘墳萬里外。北向長號柳子厚。見人致膰能安受。尙思蘆山與栗村。我自邀人勸我酒。形枯心死身無幾。朝晝所營猶爲口。細思豈非黔敖食。欲驕更無齊人婦。</text>
<title>中秋無月</title>,<text>頑雲如墨雨如酥。薄暮濤聲閙坐隅。徒爲佳辰催索句。更無明月與傾壺。一年人共須今夜。此事天應厭老夫。安得乘槎遊汗漫。廣寒宮遠隔淸都。</text>
<title>十六夜對月</title>,<text>秋霖新霽可登臺。逐客孤懷得暫開。碧海渾無雲一點。長風獨與月俱來。從敎蘭佩霑霜露。要喚仙人勸酒杯。只恐明朝更愁絶。良辰美景苦相催。</text>
<title>十六夜對月。次蘇氏兄弟見月相寄答之韻。寄仲施要和。</title>,<text>八月天淸月輪高。月中玉兎呈纖毫。月色由來隨處好。最好海月臨層濤。虗明更無一膜子。不知水月誰眞水。反思前宵風雨惡。喜甚雨晴波不起。謫居日月如跳丸。蛟龍已迫寒沙蟠。長安萬戶砧杵動。也應家人念我寒。南溟北漢作泗汴。縮地誰能試奇變。獨有招魂楚臣辭。時自高吟碎手板。人生遠別愁如山。擧杯澆愁愁更堅。參商兩地姜被冷。此夜此月誰同看。故園物色豈復好。昨夢池塘但衰草。平生相勖歲寒期。卽恐吾死君隨老。君今獨憂菽水貧。對月酣歌我何人。往事更堪血淚出。俱是昔年東泉客。</text>
<title>雞犬</title>,<text>客裏唯雞犬。無人獨爾隨。桀堯端爲主。風雨也知時。物性誰能奪。吾詩感在玆。今年蝗蔽野。那免共號飢。</text>
<title>失馬</title>,<text>我不自負薪。有僕仍畜馬。果然造物憎其奢。奪而匿之山林下。山深林密求不得。或恐爲龍學變化。僕乃尤造物。我言愼勿尤。有馬憂失馬。無馬更不憂。知福知禍塞上翁。以非喩非蒙莊周。</text>
<title>聞金吾郞爲拿我。來到北岸。有作。</title>,<text>此事年年豈足驚。細思不識罪何名。主恩如海無由報。擬律惟應萬死輕。</text>
<title>被拿。候風於浦口。感吟。</title>,<text>坐待帆檣趁順風。此寃惟信有皇穹。終南渭水行當見。却勝前時在夢中。</text>
<title>誣告者承款。吾得仍配。而都事張君世好也。於其歸。以詩爲別。</title>,<text>君來捕我急如星。我恐三言惑聖明。十日望洋臺下宿。依然仍作濟州氓。其二千年三乙有荒墟。正好奇窮此謫居。坐使故人勤涉險。鯨波萬頃愧吾餘。其三我今仍在送君還。憂喜餘情更黯然。北極南溟無限意。離亭况又號朝天。其四候風且莫歎淹遲。會有雙帆穩掛時。我作老親書幾束。一言未敢及歸期。其五別愁無奈海天長。君是歸人也斷膓。歸向洛中親舊道。殘魂難復待巫陽。</text>
<title>資粮旣盡於患難。仍配之後。遂乞食於白主人。而歲又凶矣。不免有飢餓之患。</title>,<text>我貧欲乞食。亦無瓢可持。主人數畆田。田瘠蝗自肥。天之所試我。固有甚於飢。棄置勿復道。商聲聊此詩。</text>
<title>患難時。高萬瞻，李重發等。不特効其知舊之情。實有古人風義。感而有述。</title>,<text>被命卽候風。十日別刀浦。人皆以死期。吾亦厭生苦。沉沉空舘夕。海氛蒸成雨。孤燈照幽寢。蟣虱兼沙土。惟聞打城潮。洶蕩誰爲怒。有身無所容。有懷無所吐。平生高與李。高義傾今古。闖然來見我。守卒混爲伍。一笑收涕淚。數語出肺腑。所賴天日明。豈信市有虎。買馬送我僕。寄書與弟普。尺楮或寸綿。一一錄爲簿。忽又從北來。妖兇已伏斧。我寃不待辨。憂喜一仰俯。海南眞吾鄕。親知復相聚。樂哉山池舍。淸泉暎茂樹。昔與高李飮。往跡堪自撫。窮途有若等。庶幾免凉踽。死生心不變。此事稀聞覩。歲寒知後凋。至言欽孔父。誰其薦士者。奇寶委草莽。不負一罪囚。何况國與主。</text>
<title>夜作</title>,<text>黯黯愁和睡。迢迢夜似年。蟄虫吟壁內。飢鼠走燈前。靜觀今聊爾。窮居亦幸焉。還思囚別舘。不敢怨蒼天。</text>
<title>方擬釀酒。以作重陽。而被拿在浦口。重陽之翌日乃免。竟不得登高一暢。追賦三絶句。</title>,<text>預愁佳節客中廻。猶欲銷愁賴酒杯。縱使登高有何好。登高還復被魔猜。其二殊方白髮愁邊老。故國黃花夢裏開。雲海茫茫斷南北。不如無上望鄕臺。其三村醪亦足洗枯膓。南國黃花帶雪香。但得興來携客出。登高何必用重陽。</text>
<title>絶句</title>,<text>愁來正合閉重門。休見黏天雪浪翻。日日望船船不至。杵歌聲裏又黃昏。</text>
<title>因病廢述作行</title>,<text>十日卧床呼不起。兀然如醉非眞醉。莫歎因病廢述作。破除此事都無事。平生鉛槧是習氣。謫居牢騷更娛戱。渾渾噩噩正而葩。才薄何能望以跂。龍門之文杜陵詩。後來矯矯廬與眉。時或髣髴亦已疲。我縱不廢將焉用。弊帚千金良足嗤。祗今欲法天無語。且休往問維摩師。</text>
<title>病起作詩</title>,<text>維摩雖不言。忽然誦千偈。我病乍廢詩。病起詩又繼。作詩未害定。廢詩非無慧。詩在定慧間。循環不可際。當時在何處。與我俱出世。</text>
<title>偶吟</title>,<text>殘生寂寞滯蠻村。每倚孤城望海門。落木寒潮愁絶處。秋來未有可招魂。</text>
<title>秋興</title>,<text>萬里柴門海上村。挐山愁色對黃昏。魚龍影靜滄波冷。橘柚香生白露繁。何代獨無遭困厄。此身猶得荷仁恩。朝天舘外來帆斷。北斗迢迢接故園。其二天池之外太山墟。萬死投荒一載餘。異地星霜逾覺疾。中年齒髮不禁疎。黃花已負東籬酒。白鴈難憑上苑書。寂寂孤城衰草裏。閉門誰復問幽居。其三百年身事備艱難。轉覺浮生意易闌。烏鳥林間西日急。鶺鴒原上北風寒。幾回望海頭催白。兼爲悲秋淚不乾。阿大中郞曾一網。楚臣蘭佩各天端。其四五賢相繼此蠻陬。多是當年澤畔囚。神武宮門長夜色。黃驪仙寢白雲愁。秋風想像荷衣潔。廟宇陰森橘樹幽。人事世途無限感。東泉何况日東流。其五目極高秋短景前。海山無處不茫然。天涯漸覺親殊俗。客裏誰能挽逝年。都統威名猶草木。乙那興廢只風煙。宣綸絶域知麟鳳。近代淸翁萬口傳。其六幽棲日晩啓柴荊。蕭瑟誰憐逐客情。落木無邊聊遠望。浮雲何事又南征。逢秋已愧吳張翰。作賦能追漢賈生。應見海邦風俗變。秪今賢俊贊升平。其七耽羅物色異瞻聆。鉅海圓山共杳冥。把釣誰如龍伯國。擧杯吾勸老人星。文章太史能無助。正直韓公會有靈。好是秋風凉冷後。只愁衰疾怯郊坰。其八蘆山霜露感深秋。別後隣朋摠在不。舊種松杉催我老。良辰雞酒共誰遊。鳥飛終欲巢深樹。狐死還應首故丘。雲海蒼茫千萬里。夢魂遙隔漢南州。</text>
<title>奉懷仲父德山貶所 十八韻</title>,<text>餘生荼毒後。期奉竹林歡。霜露丘原冷。風波世路難。流離同禍網。信宿並征鞍。白日瞻黃道。高秋泣紫蘭。讒言終罔極。恩譴更休嘆。內浦憐深阻。南溟益渺漫。險奇宜有此。孤直詎能安。獨鶴晴空逈。羣鴉暝樹寒。朝廷思大老。禮樂備皇壇。自致三階正。寧勞一寸丹。圖書堪跌蕩。鬢髮恥衰殘。只爲慈顔隔。應難別淚乾。蒼天竟誰問。百世要人看。鴻鴈音徽靜。魚龍歲色闌。有時憑夢寐。何以破憂端。羯末知無忝。嚴敦愧自觀。秪今悲薄祚。更欲勸加餐。長羨雲間鵠。高飛有羽翰。</text>
<title>謫舍</title>,<text>謫舍疎籬傍古城。有時登眺遣孤情。漁人小艇乘潮落。杵女淸歌向月明。家在北京書未達。秋來南海瘴猶生。虞翻浪欲逢知己。只合相隨卉服氓。</text>
<title>濟州雜詩。謾用子美秦州雜詩韻。</title>,<text>擾擾百年事。棲棲萬里遊。地應須賤跡。天實與窮愁。破屋蛟龍雨。荒園橘柚秋。颿船長北指。吾欲爲誰留。其二流離吾敢恨。賈誼亦長沙。浩蕩疑無地。參差夢隔家。火維高鳥影。木道片帆斜。冬夏兼裘扇。居人或自誇。其三冲庵隨二宋。竄謫記當時。北斗高名在。東京志士悲。橘林秋欲老。風馭降何遲。斯道今無託。蒼天且任之。其四乾坤金與鄭。曾到濟州歸。萬國瞻熒惑。孤臣泣紫微。澗寒松自秀。風急草全稀。陳跡孤城裏。還思漢堞圍。其五誰分蝸一角。落在鉅波間。氓俗穿皮服。村居掩石關。鹵田多不種。風舶動無還。北客來玆土。那能免苦顔。其六此島有人物。于今年幾廻。神仙丹穴出。伉儷玉函來。霸氣曾消盡。文明遂漸開。建祠雖報本。遙遠不能哀。其七開營紆節制。設險敞樓亭。鯨海風波息。蛇山草木靑。東臨漆齒國。西指老人星。聖代昇平久。煙塵靜四坰。其八萬匹驊驑盛。千林橘柚繁。楊州猶錫貢。博望謾尋源。聯屬隨孤棹。奔趨動幾村。感渠生絶域。容易入天門。其九聖朝恩及遠。挐岳比應低。移粟霑紅腐。頒綸降紫泥。九防分險阻。三邑列東西。萬世期酬答。絃歌與鼓鼙。其十傳聞漢挐頂。仙侶此爲家。玉洞藏琪樹。淸潭照白沙。驅羊應化石。食棗恐如瓜。恍惚從誰問。春來但落花。其十一海外最窮處。壺中別有天。前賢多歷覽。舊俗競流傳。奇石兼幽窟。高林帶冽泉。誰如翠屛勝。傍眺碧無邊。其十二疾病三秋劇。流遷二載强。海山當座近。霜髮共秋長。幽蟄同蛇蚓。飛騰愧驌驦。焉能乘逸興。杖屨入靑蒼。其十三嘉樂淸泉上。茅茨半畆宮。山光開戶有。竹葉護堦空。往跡悲蘭佩。餘生感樹風。他年輿地志。毋忘故城東。其十四山池新卜宅。端爲有淸泉。趣自靜中得。聲誰空外傳。開樽秋柳下。移席晩潮邊。狼狽仍遷徙。回頭一悵然。其十五門巷城西角。吾將老此間。飢寒猶覓句。愁病且看山。賈客秋爭出。樵童暮各還。難逢白衣酒。籬菊爲誰斑。其十六舟犯鯨鯢怒。居同麋鹿羣。衣裳寒襲露。瘴癘氣成雲。故國何年返。中天片月分。舂歌自怨別。悽切不堪聞。其十七元戎多暇日。處處領風光。遊嶽聯驍騎。聽潮倚女墻。雅歌觀德榭。緩帶運籌堂。應與吾民共。歡聲似水長。其十八或有宦遊客。留連不憶歸。醇醪添氣象。紅粉倍光輝。良馬常多取。潛珠亦暗飛。島氓何所望。御史有霜威。其十九彈丸孤島內。民事自艱難。不料秋蝗作。還承夏雨乾。波臣江水遠。葛屨曉霜寒。向者祈禳苦。村村謾築壇。其二十殊方爲客再。亦有故相知。白髮羞佳妓。開顔賴小兒。塊居西郭里。瓢飮內山池。自是傷弓鳥。巢傾敢擇枝。</text>
<title>望海</title>,<text>蕩蕩茫茫吾敢知。聞名自古是天池。乾坤俯仰誰爭大。日月升沉只在斯。坐看百川趨萬里。特於東國屬南維。羣龍寧有不平事。劇雨剛風無歇時。</text>
<title>淸風臺</title>,<text>淸風臺上風。起自海山中。臺前萬物一披拂。城郭川原破幽鬱。草木無情也有聲。似與騷人鳴不平。我欲乘風凌汗漫。扶桑咸池恣遊翫。扶桑咸池杳何許。欲往從之奈無女。忽然凝神收散魄。風吹直到長安陌。長安陌上不可留。黃霧紅塵使人愁。復恐淸風到便休。還歸此臺前。雙袖猶飄然。</text>
<title>深巷</title>,<text>深巷關門深更幽。隣童相過暫啁啾。久忘盥櫛知吾懶。時出篇章莫與酬。赤葉無多秋謝跡。黃雲不動雨含愁。從他物色乖時候。已怪全生瘴癘陬。</text>
<title>秋盡</title>,<text>秋盡冬來霜欲氷。天時人事莽相仍。窮陰䨪日乾坤閉。大海翻風霹靂騰。絶域生涯資半菽。故鄕愁緖對孤燈。夜寒似有門前雪。坯蟄渾無興可乘。</text>
<title>夢與述兒遊溪寺。宛如舊時。</title>,<text>大興寺在漢城東。萬里居然擲一筇。閒見老僧秋拾栗。戱敎稚子夜鳴鍾。淸溪未洗三生障。落葉應埋四載蹤。驚起風濤推枕處。海天明月照西峰。</text>
<title>雜吟</title>,<text>秋來無異逢强敵。秋去還如別故人。紫菊丹楓俱掃地。寒鴉落日倍傷神。其二只是人生長有愁。天時代謝自悠悠。挐山屹與吾相對。也復經秋白盡頭。</text>
<title>謫中書事。裒句成篇。殊無次序。然皆實境也。</title>,<text>嗟來不厭黔敖食。霖雨何須子輿飯。客子顔厚每忸怩。主人義重猶繾綣。蝗餘田豆落已空。霜後山禾收亦晩。平生恥作蠧書虫。垂老甘爲飮河鼴。更無脩能可擬原。徒有窮途却甚阮。寓居不敢嫌寂寥。衰疾何時獲平穩。倚杖看山眼欲寒。登高望海心逾遠。縱復出遊應倀倀。時或興到難衮衮。經言道學奈庸資。史載興亡激悲悃。短章小詩略安排。篆刻靑紅昧根本。儘是百巧兼千窮。未見一益增十損。新知只應熟顔面。舊識亦多疎情懇。書編已謝諸生挾。騣帽不要隣人捆。營妓遨遊自笑言。村童亂聒仍逃遁。樽醪隨得任酩酊。博塞從人譏拙蹇。夜夜空勞夢魂牽。朝朝惟問舟船返。幸免吳江浮子胥。敢怨羽山囚伯鯀。人生有命且優遊。聖恩如天聊息偃。</text>
<title>詠濟州</title>,<text>纔寬金木此幽囚。頗喜輿圖有濟州。須識二儀同鳥卵。莫疑孤島在鰲頭。湖關北隔三韓土。閩浙西通萬里舟。但得朝廷文物盛。不妨遐俗自氊裘。其二島土無黏石作墻。屋山編木避風狂。儒生不解羞氊笠。妓女誰能厭布裳。相杵村中歌自苦。驅牛壠上嘯何長。居夷休歎玆邦陋。尙有秋園晩橘香。地多風。雖儒生。必氊笠而出野。妓甚貧不能恒着綾羅。杵歌與驅牛馬之聲。皆絶異於陸。</text>
<title>孤城</title>,<text>孤城曉色角聲中。小雨初收昨夜濛。雲逐黑龍歸鉅壑。浪翻紅日上層空。客居已識望弦水。鄕信唯思西北風。如許年光那易度。邇來顔鬢漸成翁。</text>
<title>夜吟</title>,<text>未敢論孤憤。惟宜賦遠征。靜中多舊事。愁處厭吾生。門巷山精聚。衾裯海月橫。嘶鳴仍達曙。櫪馬又何情。</text>
<title>夢問海</title>,<text>夢問海。嗟爾巨浸何茫茫。我無舟船與餱粮。越爾如康莊。周流四方上下。天地咫尺視萬里。爾終不能爲吾累。</text>
<title>海答夢</title>,<text>海答夢。天地萬物爾最虗。我本似虗實亦實。實不勝虗非理歟。雖然。爾我皆有寓。有寓則有故。待爾主人形開後。不知却在何處。</text>
<title>哭趙正卿 五十韻</title>,<text>正卿實有不愧其爲重峰之孫。尤庵之弟子者。顧與余深相好。不以世之紛紛也。而今亡矣。聞訃海上。極悼之。遂作此詩。早仰重峰叟。高標北斗傍。天人透關鍵。氣節凜氷霜。君子眞遺澤。宗孫乃肯堂。鉅儒垂準則。函丈儼門墻。鬱鬱詩書囿。森森禮法塲。家聲元特達。師道更輝光。出入親熏炙。周旋荷表揚。旁搜資博洽。餘力富詞章。從蔡當時事。居東幾載强。河南有邢恕。魯國足臧倉。益礪隆賢志。偏懷嫉惡膓。陰陽交復姤。宇宙再滄桑。天上騎星傅。人間化碧萇。諸生誰築室。至痛爲摧梁。黑水狂瀾盛。朱門正路荒。王符惟著述。郭泰且深藏。更化俄伸屈。斯文豈補亡。空山思虎豹。大澤只鯊鱨。古栢三冬翠。精鏐百鍊剛。靑雲遙北闕。素履目東岡。記識前修後。躋登下士行。未堪裨海嶽。麤欲茁牛羊。趨走衣冠弊。淹留鬢髮蒼。歷年均頌祝。宴樂擬鋪張。嘉穀風初偃。蟠桃春欲香。時有大風之灾。進宴有王母獻桃之儀。 難禁葵向日。忽報鳳鳴陽。無逸陳經義。持謙贊哲王。宸衷應有感。臺謗亦何傷。正卿之疏。上優批。宴亦不果行。惟時輩慍甚。至有臺劾。而上終不允。 跡賤聲名重。官微學術彰。聖躬無疾病。天位總權綱。縱或宵衣倦。寧宜脫屣忙。儲宮深怵惕。百辟盡憂遑。手草一封奏。民傾五部坊。非專由職責。要與共彝常。反汗欣爭覩。廻天力可忘。正卿之職。乃部官也。當上之方欲釋位。正卿遂勉出於被劾引入之餘。勸諭都民累萬人詣闕下。正卿自草疏。授之以呈。前此百僚。庭爭累日而不能得。至有都民疏。上感動。批以還寢之意。又於筵中敎及都民事。至於含涕云。 淵源知不遠。樹立佇流芳。晩計尋丘壑。冥心恥稻粱。寒齋仍服藥。羸馬促還鄕。奄忽魂長逝。吁嗟理莫詳。止亭今寂寞。農榭日凄凉。正卿居沃川。沃有重峰書院。又就遺墟作堂。名以二止。盖用高山景行之義也。正卿所居。尤庵親題其扁。曰農隱堂。 擧世殺蘇軾。唯君知仲翔。湖邊聯夜席。江上對秋觴。困厄慙銷挫。衰遲羨激昂。衆咻身肯顧。獨立意彌長。久喜友三益。那期天一方。心肝猶兩照。書札屢相將。交態終誰在。窮途實備嘗。吾生遂牢落。此別劇蒼茫。海闊鯨鯢壯。城寒草木黃。楚騷與隣篴。哀淚濕荷裳。</text>
<title>寄高生允奎，允翼兄弟。</title>,<text>高氏好兄弟。深情如爾稀。十年渾一夢。萬里復相依。大雪埋冬嶺。孤城掩夕扉。山陰興難盡。白酒想雞肥。</text>
<title>有弟</title>,<text>有弟附書至。慈親病體安。憂情常懍慄。喜意亦悽酸。星斗秦城遠。氷霜蠻海寒。林烏應反哺。夜叫自無端。</text>
<title>小屋</title>,<text>小屋洪濤上。還疑尙在舟。天長勞遠望。歲晩歎稽留。疾病思家眷。音書斷舊遊。夜風頻攪枕。何夢到王州。</text>
<title>謹次從大父西浦先生南海絶句韻</title>,<text>吾家西浦先生之於不肖。盖有父之慈而兼師之嚴矣。顧嘗蒙期許不淺。而愚昧無聞。重以罪釁。不惟自荒墜其家世緖業。實累先生知人之明大矣。則未嘗不中夜慙痛已。記昔省親耽羅謫所。先生方圍棘於嶺南之南海間。因舟船通起居。兼以不肖所著詩文送質。先生極加稱賞。以爲此足成家名世。繼又曰。世方無文。愼勿臨深自高也。而其所最賞者。乃棲暝城鴉夕。嘶寒櫪馬風。荒村臨水僻。獨樹閉門空。宴坐觀山皆好句。出門臨水摠歸心。黑雲漏日犬爭吠。碧樹含風蟬自吟等句也。先生之於詩。殆可謂文章中神仙。不肖嘗欲學之而不能焉。又其立論取法。微有不同。然妄竊以爲先生之詩。宣城以後。始入三昧。嘗以質之。先生亦不以爲不然也。抑記兒時侍坐一日。語及燕山殺挹翠軒事。先生遽曰。挹翠軒豈燕山殺之。不肖愕而請曰。寧有他乎。先生徐答曰。蘇東坡惡其勝己而殺之耳。此固一時善謔。而其推許翠軒之意可見。則先生所立論。又未嘗不與不肖同也。至其南海時。一絶句曰。萬木森森凍欲摧。海風終夜吼成雷。燈前有客讀周易。地底微陽廻未廻。妄謂此詩。比宣城諸作。益近神化。足以掩全藁無疑矣。先生實有忠孝大節。文章卽其餘事。其所以敎不肖。又不止於文章。而罪釁危喘。益復懶廢幷其餘事者。而無望於承述。以副平日奬礪之勤。其亦痛矣。今又謫居耽島。感念舊事。適値南至。諷詠遺篇。凍木吼風。宛然一景色矣。遂涕泣而謹次原詩韻。賦三絶句。將以遺從叔父光山公及再從弟龍光。俾知不肖此時之心云。忍說霜風蘭蕙摧。獨留名姓似春雷。人間無處可讀易。地底微陽誰見廻。其二未聞環復奄樑摧。堪恨當時竟日雷。露梁一碧連耽島。潮往潮來曾幾廻。其三當日兒孫今鬢摧。更嗟時命屬雲雷。耽溟詠罷露梁句。雪滿廣陵孤夢廻。</text>
<title>盤龍硯歌。贈任聖能。</title>,<text>昔先君子得盤龍硯。以遺不肖。遂命工作匣。漆以黃。置之案上。小妹婿任聖能見而愛之。余欲以遺焉。則先君子笑曰。毋也。待其詩學長進。賞之可乎。今余孤居海國。往事無非感懷。而聖能適寄詩來。詩果長進矣。卽何敢不踐先君子之言也。遂報家人。出其硯於藏中。幷此詩贈之。盤龍硯製作奇。黃漆匣不陋又不侈。憶在吾案上。已入爾心裏。待汝能詩以賞之。此言嘗聞我先子。餘生今日懷往事。更忍便忘硯與爾。詩來非復吳下蒙。刮目不知身萬里。盤龍硯黃漆匣。火急相贈復何竢。當封印刓羞項氏。想見晴窻揮洒時。變化風雨一勺水。無多摘取頷下珠。或恐龍亡硯隨毁。石不可轉爾當似。龍德正中爾宜企。黃爲元吉捴衆美。汝能如此安用詩。須識前言亦戱耳。</text>
<title>陸客李生未曾相識。忽以詩存慰。其義不尋常矣。遂次韻答之。</title>,<text>謫中何日是歸時。滄海茫茫夢亦疑。北鴈南賓同我遠。風潮夜咽爲誰悲。屈伸未敢論天道。生死唯應祝聖慈。自怪枯形煩問訊。異鄕萍水豈前期。再疊那因遠謫怨淸時。且學酬金直不疑。韓子著書猶說憤。楚臣臨水自生悲。淸宵北斗思京闕。落日孤雲泣母慈。身到瀛洲頭便白。秪今無意問安期。三疊寒林更是日斜時。屋上靑山似九疑。棲盡塒雞猶悵望。嘶殘櫪馬有餘悲。流丸終欲待誰止。投杼由來非不慈。千載也應知此意。豈須今世遇鍾期。四疊絶喜逢君寂寞時。詩來卽和更何疑。窮途已任人情薄。傾盖應憐客意悲。只恨山川多險阻。誰言天地本仁慈。四廻竄逐皆臨海。煙瘴慇懃與我期。</text>
<title>大寒。以雪漫賦。仍寄洛中諸弟。要和。</title>,<text>天黑地逾白。海寒風更翻。亂飛連浩渺。密積到黃昏。雞犬驚相顧。兒童喜自奔。臘前豐可驗。凍死亦深恩。其二卽見無前雪。仍思以北寒。飢烏驚夜半。別鴈叫雲端。江漢舟誰達。天星歲又殘。玉樓高杳杳。不敢問平安。</text>
<title>十二月二十四日。卽先君諱日也。始欲遙設薄奠。因主人家疾疫不果。乃曉出城外浦邊。北向拜哭而歸。李重發，金德恒，白喜敏等。實從焉。其明日。作六絶句。以識其哀。仍寄示在家諸弟云。</title>,<text>餘生獨與餘哀在。此地仍逢此日來。滄海豈惟通漢水。淚河應復注泉臺。其二舊日學童三兩人。隨吾痛哭水之濱。也應行路皆悽咽。缺月寒霜記此晨。其三憶致崇高出險難。明良豈少一堂歡。人間尙恨無知者。徙鱷開雲且要看。其四曳履無聲廊廟空。嶺湖原隰又陳蹤。六年蘭佩行吟處。風馭應臨此海中。其五發發寒風枯樹枝。兼飄山雪助凄悲。怳疑蘆谷元正曉。三繞封塋灑掃時。其六百年此日雙行淚。萬里他鄕一箇身。香火可堪依攝事。海山猶不隔精神。</text>
<title>除夕</title>,<text>昔余罪配金川。値除夕。用唐人詩亂山殘雪夜五字爲韻。作五首古詩。今來耽羅。又逢除夕。仍續作五絶句。以孤燭異鄕人爲韻。此已不能無感。而前旣自丁丑爲戊寅。後又丁亥戊子矣。亦有所謂前期者在耶。非曰無來歲。所悲今歲徂。堂堂去不顧。留我益羈孤。其二萬人共不眠。無救歲行促。吾且任天爲。擁衾仍滅燭。其三歲律諒無停。人生本如寄。西南再丁戊。偶然何足異。其四去來非二物。且問孰維綱。只是人多事。今宵倍憶鄕。其五莽莽天連海。駸駸臈入春。恐孤聞道死。遑歎未歸人。</text>
<title>元日之後。李華叔 重發字也 來宿。其朝對飮書懷。</title>,<text>客裏頻驚節序催。居然三載大荒隈。鏡添白髮迎春在。座有靑燈守歲廻。南海風濤無日了。故園花柳爲誰開。橘林才子雞林李。舊感新愁共一杯。</text>
<title>偶遊翠屛潭。次子瞻遊祖㙮院韻。</title>,<text>鷗沒春波菱芡香。翠屛雲錦對淸凉。不愁歸路馬蹄澁。要看斜陽帆影長。人以佳辰爲舊識。天敎勝地在遐方。悠然一暢仍千感。自是艱難已備嘗。</text>
<title>移居南城漫賦</title>,<text>謫舍遷移今再三。蠻村隨處着行吟。庭前老木閒相對。城上高樓可一臨。徒爲困窮無定跡。已經危難得安心。東隣有妓時來訪。白髮蕭蕭暎竹簪。</text>
<title>伏聞仲大人蒙恩歸田。喜可知也。信筆作詩。寄星弟以冀轉覽。</title>,<text>呼船問京使。幾日候北風。仍承舍弟書。爲報仲父公。月正初二夜。天恩下九重。愁心聞吉語。感淚忽垂胸。想當書備忘。玉漏方丁東。穆然夜氣淸。於焉發聖衷。遙憐一介臣。三載滯纍蹤。奈何不宣室。姑置田里中。公能外生死。况可論窮通。往者巨海上。傍觀劇怖恫。流遷今已再。險艱何時終。乾坤有至剛。烈火不能鎔。子方與蘇齋。公實羞與同。奸兇憎直節。流俗疑孤忠。雷霆乍霽威。豈敢窺皇穹。公身雖任便。其道固難容。子弟有私愛。未暇勉匪躬。尙恐盡解釋。馹召朝法宮。禍福自循環。此言聞塞翁。大廈久欲傾。一木難爲功。紫陽正權度。謂屈非中庸。公如崇此義。顔貌當益豐。平生蘆谷舍。晨夕瞻堂封。坐巖幾濯泉。倚杖時看松。方春雨滿郊。且可尋老農。淸閒天所餉。爲樂勝鼓鍾。百體皆康健。是非耳須聾。小子罪釁深。一網曾魚鴻。鴻飛得復冥。魚轍悲愈窮。全生亦幸耳。霈澤寧易逢。無由倚竹林。只自吟江楓。流年看冉冉。離思坐憧憧。茫然三乙國。自古稱瀛蓬。一點南極星。並月橫晴空。持以獻公壽。無疆等華嵩。</text>
<title>煮艾山池。漫賦。四律</title>,<text>偶因煮艾出。忽復折花嬉。客意日千里。春光聊一時。山空林自響。潮落石逾奇。須識居夷樂。巖間有碧漪。其二病後身仍蟄。春來興乍牽。海山分莽蒼。梅柳賞淸姸。得句酬樵唱。開樽候釣船。花糕亦時物。深覺主人賢。其三自怪有何意。人應笑此行。汲泉炊白飯。採艾作香羹。身事乾坤窄。心期鬢髮明。殘生聊復爾。一飽未宜輕。其四繫馬村邊柳。携筇水上臺。初來若牽率。欲去更徘徊。雲氣黯然變。潮音幽且哀。吾詩須徑就。恐被雨相催。</text>
<title>登南樓</title>,<text>我作逐臣來濟州。春風獨上南門樓。卽看海嶽且爲樂。縱有神仙那足求。萬里鴈羣雲外遠。千家花氣雨中浮。漢江木覓杳何許。已是三年搔白頭。</text>
<title>由南樓。歷淸風臺。仍憇于川邊。</title>,<text>淸風臺上暫登臨。嘉樂川邊更朗吟。芳草恐隨人共老。落花寧復鳥來尋。窮居未足酬佳節。一出猶堪寫此心。午雨夕晴雲四散。欲邀海月勸孤斟。</text>
<title>川邊賞春絶句</title>,<text>花暎晴川紅錦張。醉顔却欲與爭光。村婆輟汲久相視。應說窮人窮更狂。</text>
<title>贈高士昂上京</title>,<text>我有千億身。倐忽如奔電。隨君越滄海。飛散滿湖甸。三方幾縣邑。村里多於縣。山川無鉅細。到處君應見。直走嘉會坊。天風更與便。回視此海外。網羅不敢罥。欲仍上蒼穹。敷袵訴眷眷。豈伊身千億。亶是心一片。</text>
<title>士昂候風於朝天館。余爲來送。更以一絶贐焉。</title>,<text>亦知送無爲。猶今三十里。莫問別懷長。但看滄海水。</text>
<title>李僉使子翼。領移轉粟入海十餘船。皆安泊。此已奇矣。且以舊情屢見枉訪。玆不得無詩。</title>,<text>葛山僉使濟州來。載粟樓船幾席開。白叟髫童欣共睹。神龍風伯穩相催。老懷益壯仍觀海。王事初閒且命杯。唯是逃空聞足喜。百年舊誼兩難裁。</text>
<title>又用前韻</title>,<text>海上雲霾瘴氣來。柴門終日掩無開。故鄕千里夢難到。風雨一番花又催。往事悠悠搔短髮。新愁忽忽付殘杯。城南寒食誰登隴。淚落家書不忍裁。</text>
<title>聞子翼得小娃。又用前韻戱之。</title>,<text>卧聽簷端細雨來。挐山宿霧想難開。荒村得與花相近。倦興時因鳥喚催。舊國經年書一紙。多生餘習酒三杯。偃遊知是聖君惠。更有新詩隨意裁。</text>
<title>又用前韻</title>,<text>我自奇窮此謫來。敢期文網有時開。乾坤萬事紛紛閱。歲月殊方冉冉催。遠望了無山似髮。曠懷唯認海如杯。天生鳧鶴須安命。長短何宜更割裁。</text>
<title>用前韻。送子翼渡海還鎭。</title>,<text>自我流遷三載來。而今笑口爲君開。喜時尙有餘悲在。逢處先知此別催。十日唱酬凡幾句。殘春去住盡餘杯。帆程試測滄溟水。應比離愁各未裁。</text>
<title>暮春漫吟 三絶句</title>,<text>桃花飛散濟州城。正値挐山曉雨晴。不識賓鴻何意緖。北歸猶作斷膓聲。其二看盡花開又鳥飛。大杯未足解愁圍。寄言春色堂堂去。何事爾歸吾不歸。其三遠客逢春苦憶家。春歸更奈客愁加。酒醒夢罷無餘事。唯倩兒童拾落花。</text>
<title>雨中有作</title>,<text>北極愁懸夢。南荒雨送春。長爲未歸客。絶是可憐人。草岸深成織。花溪細動鱗。風光付杯酒。旣醉更霑巾。</text>
<title>夜吟</title>,<text>酒醒燈自滅。閉睫仍懶開。依然愁萬緖。衮衮枕邊來。春花落欲盡。風雨又何哉。花落尙云可。遠夢輒輕廻。</text>
<title>卽事</title>,<text>日高飯食訖。是我隱几時。客來不必迎。無客復何爲。憺然孤夢覺。書卷猶手持。微風送鳥語。窻外有花枝。</text>
<title>南樓。用老杜錦州江樓韻。</title>,<text>登樓有何好。聊欲慰羈心。穹嶽來翹望。層溟入俯臨。殘春猶落蘂。薄暮且開襟。風動危欄爽。雲依曲砌陰。牛羊歸遠徑。蛺蝶共脩林。生意閭閻在。窮居歲月深。一身渾瘴癘。萬里隔商參。勝處覺幽興。醉時休苦吟。有誰能會此。自古少如今。鴻鴈呼羣去。天高響更沈。</text>
<title>述懷。用前韻。</title>,<text>逢時仍獲罪。處患豈安心。魑魅方追逐。神明倘照臨。百年無稅駕。萬事有霑襟。地坼滄溟闊。雲霾白日陰。飄零輕似葉。俊傑列爲林。故國南山遠。重霄北斗深。撫躬增感悼。託夢亦差參。苟免申徒死。眞同屈子吟。未期年假我。尙謂後猶今。莊叟端違世。何嘗怨陸沈。莊子曰。與世違而心不屑與之。俱是陸沉者也。</text>
<title>偶吟</title>,<text>春士如春女。端由惜此時。堂堂去何向。脉脉欲誰思。流落三韓隔。奇窮兩鬢知。飛花隨水急。三嗅繞溪湄。</text>
<title>用老坡寄子由韻。寄諸弟。記先君子在謫日。嘗用此韻爲詩。寄仲父巨濟謫所矣。</title>,<text>縱死未宜驚夜晝。苟生聊復度凉熏。窮荒瘴癘霾朱夏。故國山川莽白雲。路遠夢魂猶不到。憂多消息欲無聞。只應萬里同肝膽。那必淸光更與分。</text>
<title>寄仲施</title>,<text>騎省榮名際此辰。無寧遠謫共漂淪。休言努力酬恩地。已是狂愚抗疏人。善和里中書幾卷。永思堂外草經春。至今畊祿唯君在。慈母年衰弟妹貧。永思堂。山谷墓舍謫涪南時送弟詩。有云。</text>
<title>殤兒初朞。遙設酒食而哭之。</title>,<text>森然白玉樹。忽被霜風摧。憶昨聞汝訃。恨莫隨泉臺。至今山池舍。潮聲爲之哀。千窮遲一死。忍見玆辰回。隣人助魚肉。僮僕具酒杯。晨興慟哭罷。萬事安在哉。我生只軀殼。神識捴已灰。汝豈有精魂。颯然萬里來。鍾情正我輩。亦恐高人咍。終須吾與汝。永同蘆山隈。</text>
<title>次興叔和韻</title>,<text>十載相逢共白頭。中間何異隔明幽。海山儘有多生債。風景徒增遠謫愁。水咽東泉餘淚盡。天高北極斷魂浮。聞君更决西行計。那不提携共一舟。</text>
<title>聞仲施得除伊川。却寄。用前韻。</title>,<text>要使伊州似單父。有琴未必和南薰。休言去國纔三宿。等是回頭隔五雲。鈴牒優閒聊自得。峽山奇勝舊曾聞。西南更耐鴒原恨。斗粟何能萬里分。</text>
<title>復次興叔</title>,<text>朝來展紙作蠅頭。要寫羈懷轉鬱幽。賈子遭逢猶慟哭。虞卿俠氣也窮愁。不風遠浦潮偏壯。當夏圓山翠更浮。曩喜登樓今頓廢。殘魂已斷望歸舟。</text>
<title>興叔又寄詩來求和。而使者立促。走筆以副。</title>,<text>薄雲將雨過城頭。茅屋蕭條草樹幽。巢燕歸飛如舊識。鳴蟬哀怨動新愁。只從卷裏堪生死。時向樽前任拍浮。忽復開門勞北望。隣童浪報有來舟。韓詩曰。豈殊蠧書虫。生死文字間。畢卓曰。拍浮於酒池中。足樂一生矣。</text>
<title>又用前韻。別思美人詞者。吾所製。而以諺爲之。盖追和松江前後思美人詞也。三詞皆以君臣取譬男女。盖託於離騷之遺意者。而然賤臣之與松江。又有不同。故別詞。大旨。以爲彼娘子猶嘗薦枕承恩。雖遭放棄。可無永傷。惟此娘子。無因緣而有別離。此爲可恨云爾。</title>,<text>新詞不要錦纏頭。但願陽暉解燭幽。未識君臣時會樂。還同男女別來愁。江潭綠草香堪折。閶闔陰雲莽自浮。千載瀛洲傳樂府。幾敎嫠婦泣孤舟。</text>
<title>又用前韻。送興叔入京。</title>,<text>又見君行指舘頭。留吾獨滯鬼門幽。開樽已覺醒時恨。把袂寧堪別後愁。七月海雲猶墨色。百年身事等萍浮。惟餘片夢隨征駕。漢北樓前弄釣舟。</text>
<title>弟福澤遠來相見。劇悲喜。書懷。</title>,<text>有弟有弟第六弟。萬死相逢三載後。汝初有鬚今頗長。無怪吾形已衰朽。急問堂闈與丘墓。仍問朝廷有事否。幸免臨江收我骨。且可連床飮我酒。夜闌秉燭話苦辛。我衰先醉枕汝肘。瀛洲也似古彭城。竹林秋雨聲瀏瀏。洶洶溟渤蛟鰐窟。捨命唯期一握手。煙嵐瘴癘非所堪。汝有何辜此相守。汝言欲慰母憂兄。更欲以寬兄戀母。人生世間千萬事。豈有一事加孝友。雖然要識學未學。頗訝西河言卽苟。我持氊帽買魚油。勸汝三冬讀四部。汝年方盛汝質美。且任天人勉抱負。至今未忘先君意。名汝福澤字汝厚。福弟字厚吾</text>
<title>李主人挽辭</title>,<text>孟冬多北風。霜霰迷山川。問君焉所之。丹旐在君前。留我此孤島。堂堂獨黃泉。欲述平生意。海雲爲黯然。其二四海皆兄弟。玆言大凡爾。休論海內外。所貴情義似。塤箎或戈戟。末代寧有紀。君乎猶一身。其初各萬里。其三吾家兩世謫。仍此三乙墟。君爲賢主人。眷眷終逾初。豈伊主與客。托契眞莫如。蒼黃山池事。高義薄巫廬。其四柳子居夷樂。爲有鈷鉧潭。人中有如君。此樂復何堪。君實名賢後。挺出海之南。其誰爲匠者。空谷老楩柟。其五人生相知樂。造物忽相忌。離騷兼歎逝。丈夫能無淚。唯有中心藏。舊情與新義。百年自今日。撫孤是吾事。</text>
<title>船未發者三月。今朝忽聞發去。急走登南樓望焉。有賦。</title>,<text>帆風樓眼力相隨。眼欲窮時帆更微。我作家書付船去。書歸眞似我同歸。</text>
<title>弟廷澤隨室人行至。悲喜交切。詩以記之。</title>,<text>厚弟與經年。渾忘久謫居。潤卿 廷弟字 隨室婦。繼來曾不虞。奈何三四人。公然此荒墟。但恐以我故。親側便空虗。婦人越漲海。嗟哉非命歟。奇窮兼罪釁。幸逭金木誅。入有室家奉。出則塤箎娛。訴官糶粟米。命奴求鰒魚。粟以買村酒。豈難具一壺。欲慰新來意。且將送厚吾。溟中罕此事。隣里共嘆吁。到底聖君恩。未敢忘須臾。夜闌更秉燭。悲喜當何如。</text>
<title>用柳子厚韻。送福弟。仍示在家諸同氣及士從，景雍，德雨，德耀羣從。要以和復。</title>,<text>離顔殊不作悽然。笑看歸舟艤浦邊。風雨對床猶昨日。堂闈戱彩更何年。終南淸渭杳如夢。萬死一生都是天。汝去但言吾免恙。溟中無怪有嵐煙。</text>
<title>敎授李侯登挐山壯觀。作賦見寄。仍令批示。顧不敢批。而亦有不必不敢批者。略副勤意。又戱奉一絶以和。</title>,<text>風煙輸入錦囊還。要慰窮人獨閉關。我縱閉關無可慰。胸中眞有漢挐山。</text>
<title>廷弟相守殆周年。遽爾辭去。送至船頭。歸坐空軒有詩。用柳子厚越江贈弟韻。盖昨年福弟之去。已用此韻爲詩以送。而此事今乃至再。卽余心可知也。玆錄以示敎授。</title>,<text>魂隨去舶共飄然。搖颺靑山白島邊。隔闊參辰嗟萬里。交開棣萼得周年。川原歷歷湖南路。日月昭昭漢北天。遙想門閭思我意。爾歸眞勝報烽煙。</text>
<title>卽事用前韻</title>,<text>羈愁和睡轉瞢然。夢罷禽聲到枕邊。又見三春廿餘日。已憐一謫四經年。樹陰滿野花隨水。海氣成雲瘴暗天。默筭故鄕無限事。坐來添却幾爐煙。</text>
<title>雨中漫吟又次</title>,<text>盡日空齋坐悄然。海山雲靄莽無邊。殘花落處春疑夢。芳草長時雨送年。穴螘幸逃堂下水。醯雞唯守甕中天。似聞壠麥多豐兆。恩許吾添冷竈煙。海中春夏之交。必多雨。土人謂之草霖。</text>
<title>聞廷弟所乘船無事到泊彼岸。劇喜。用前韻奉敎授。敎授之子。亦在其船也。</title>,<text>愁顔忽爾作欣然。聞說歸舟到彼邊。千里纔煩經一宿。大杯遙欲賞長年。應知秣馬趨京洛。也復回頭望海天。後夜夢魂隨汝去。店村何處起炊煙。</text>
<title>絶粮漫吟</title>,<text>悠悠萬事任天公。五載窮溟困殺儂。更向室人相笑罷。孟光無粟可親舂。</text>
<title>上候自前冬違豫。彌留數月而始平復。誠東國莫大之慶也。遂以今年二月。告宗廟。頒赦八方。濟州修上諸罪人放未放啓本。而獨置賤臣於放秩。有司入對。以無罪無名事皆歸虗等語陳達。末又言直置放秩涉率爾。上命移陸减等。得配臨陂之蘇安驛。爲徒年輕罰。恩至渥矣。七月。禁卒持關文入海。感喜之切。詩以書懷。</title>,<text>唯知休慶曠千秋。罪大那期沛澤優。聖主已憐淹絶域。長風應復護孤舟。未酬宿債仙山頂。要寫新詩古驛樓。南北東西安命分。死生窮辱省愆尤。余凡再到濟州。而終不得一上挐山。故第五云。</text>
<title>自臨陂歸居蘆山。以生還偶然遂爲韻。賦詩。</title>,<text>逝水絶還流。浮雲凝復行。萬里有歸客。九死餘一生。秪可省慈母。未宜住京城。非無周道履。奈此曲木驚。當時所不期。收骨返先塋。居然躬拜掃。悲慰若爲情。有廬卽入處。有田堪自畊。倦憑園樹蔭。閒挹巖泉淸。豈比山池舍。撫枕聽潮聲。優遊以卒歲。擊壤歌聖明。其二湖海七年夢。幾夜此蘆山。蘆山眞得歸。猶疑是夢間。短松今欲老。石人苔斑斑。悲風自何來。肅然拂人顔。未敢測神意。也應須我還。冥冥垂眷佑。曾不以迷孱。興哀發善端。訓辭如可攀。闕效身百責。徒有淚雙潸。其三山平蘆峙外。江近露梁口。母顔未常見。亦知母安否。但不傷母心。子職庶無負。千秋范家事。不幸人或有。苟無自貽罹。正命宜安受。翻思在絏初。此事良非偶。努力畊薄田。勿令憂升斗。有時買浦魚。持歸拜而壽。其四山日翳易夕。村墟生素煙。食訖步閒庭。觀秣或廐前。歸掩中門坐。呼燈近書編。相隨三小子。分房取靜便。咿唔較多少。冬夜漫如年。有時雪打窻。凜栗聲難宣。老奴在窻外。索綯兀無眠。我言各爾職。此職授自天。違天有殃咎。速如影響然。惟余但口耳。所行乖聖賢。狼狽遂至此。而敢便棄捐。收功期桑楡。敎誨宜不愆。世人得無笑。知者應見憐。其五大栗宋李輩。鄕井平生誼。憫我七年流。欣我萬里至。老者爲携酒。兒童來問字。寒溫及豐歉。所言非外事。我愧嚴君平。世棄吾仍棄。惟與若等好。相視無相累。偉哉乾坤化。昆虫各自遂。俱是太平民。更勖安樂意。</text>
<title>與汝翼從叔。會于德老從叔宅。次兩叔韻。</title>,<text>二病一坯蟄。相逢喜可知。樽開梅蘂側。話入海山時。至愛須深勉。餘休各永思。吾窮難自保。記事且新詩。</text>
<title>李士復患癘少歇。而不得往問。仍作三絶句。因人寄似。</title>,<text>怳惚依微知不知。單身爲二我爲誰。此關自是曾遊處。今日憐君度得遲。其二寒溫飢飽與啼歌。消息難傳傳易訛。憶在蛇山鯨海日。故人憂我更如何。其三險艱灾疾劇推遷。要得天君一泰然。爾讀吾詩應發省。春陽熏照卧床前。</text>
<title>送戚弟樂安守金鼎三</title>,<text>五載再分竹。同人多築壇。升沉非我與。小大豈殊看。要使民皆樂。方爲職所安。因名勉思義。其次是加餐。</text>
<title>從叔父赴任忠州。奉送於江上。錄呈。</title>,<text>春江解纜赴中原。倒岸山花夾兩轓。正耐日斜違杖屨。豈惟辭寡叙寒暄。有譽未必勝無毁。行簡由來好御煩。更願淵明歸及早。郭東窮巷卽田園。</text>
<title>啓元宅。有梅未花。與士安同賦。用放翁韻。</title>,<text>京洛憐渠獨不羣。江南餘興我猶存。前年驛使傳遙信。幾日東皇喚斷魂。試看枯楂難發艷。應同皓首只關門。兩君各具盈樽酒。須與寒兄並借溫。其二爾本羞從桃李羣。由來桃李不相存。蜀都且賣君平卜。湘水誰招屈子魂。一任紅塵迷紫陌。偏宜山雪暎柴門。莫嫌吐蕊春猶澁。造物方勤琢玉溫。其三所貴超然百卉羣。那須松竹翠長存。全開反畏傷貞操。乍笑猶憐返冷魂。靜夜月添孤鶴影。微暄煙鎖小齋門。空枝尙帶春消息。至道由來目擊溫。其四三人相對免離羣。更喜孤標別有存。借問雪中尋嫰萼。何如嶺外念羈魂。臞仙本厭餐煙火。怨女猶羞倚市門。惟是微吟可相勉。也知詩律解吹溫。</text>
<title>方士復病劇。人多謂必死。余曰毋憂。窮人不死。旣而病果愈。余往見則士復已聞余前言矣。作詩以示。遂次其韻。</title>,<text>問爾人耶或是神。爾身元自幻泡身。窮人不死存吾偈。還恐窮人勝達人。</text>
<title>士復又寄二篇。卽和。</title>,<text>深交自許已通神。終始相看二箇身。纔說窮人能勝達。更祈君獨免窮人。其二爾筆如何輸我神。未爲湖海七年身。天公着意供增益。本是窮人又病人。</text>
<title>又和士復</title>,<text>不向鵝山作旅神。北方還却本來身。閒中撫念吾平素。謾道窮人儘達人。其二本謂難欺卽鬼神。寸工猶未試心身。故人休擧顔淵訓。恐被人稱學問人。</text>
<title>又和</title>,<text>未必詩篇獨費神。由來嗜好捴妨身。浴沂亦類看花事。須問河南二老人。</text>
<title>宋伯純輓詩</title>,<text>一自騎箕去不廻。南溟無極楚山哀。九原已慣傳詩禮。應訝宗孫又入來。其二先生歎息謂宗孫。曰汝孤身百責存。常恐汝來來便遽。豈惟餘厄係私門。其三吾來已是廿餘年。萬事悠悠一輾然。獨有平生憂世意。而今能不劇於前。其四道統眞傳敢自居。其言卽是孔朱餘。孤明尙擬開羣晦。奈爾空山蠧蝕書。其五溪上諸孫我後人。休言姓異卽天倫。從今萬世宜相勉。金石堅貞永不磷。其六宗孫流涕跪陳辭。百責曾無一效爲。只謂人寰逾可厭。却來泉下仰洪規。其七二十年來事亦多。那須一一說如何。普天轉積腥塵醜。平地長流黑水波。其八篋裏深藏百卷文。若爲傳布免漂焚。周旋會有諸賢在。此責非專漢婺云。其九守公之說識公心。子弟門徒豈淺深。姓異天倫曾受敎。只應終始是諸金。其十先生莞爾謂宗孫。汝在吾傍服訓言。且看冥冥垂隲佑。並開後學及遺昆。</text>
<title>郊行雜詩</title>,<text>傍人怪我太欣然。只爲春山在馬前。濃翠暖煙看幾變。更兼花氣滿晴天。</text>
<title>拜外舅墓</title>,<text>殘生頻淚眼。又見此松楸。流訃曾湖驛。陪歡最沁州。空山正如許。落日欲何求。前輩風襟遠。長吟獨不休。</text>
<title>克念葬妻。以詩慰之。</title>,<text>忽爾墳新起。徒然淚幾揮。山花足生意。谷鳥有齊飛。萬事嗟何及。他年共此歸。二男三十壽。猶覺似渠稀。</text>
<title>又次士復</title>,<text>洒掃中間有入神。由來萬理具吾身。世人爲學多循外。正好人稱不學人。其二事在千年可會神。只應隨處驗諸身。天津橋上看花叟。本自同人亦異人。</text>
<title>士復要與看花。戱爲長句。答之。</title>,<text>昨見故人書中辭。謂我看花何太遲。吾生素具耽花癖。况與良朋並佳時。已憐天幸病新起。更耐春深花欲衰。縱微爾請惟我在。先獲我心非爾誰。爾不見瀛洲嘉樂川。又不見湖邊十里陂。謫裏逢春自歲歲。花間洒淚渾枝枝。和風甘露瑞旭明。花到長安看便奇。未論東城與南陌。幅巾靑騾奚不宜。非如夢得感玄都。只是岑生吟蜀葵。無恒居士畜慧眼。大言先生多好詩。撮蚤那能見太山。放翁伯雨漫不知。吾以無恒責士復。士復以大言嘲吾。吾戱以放翁詩爲吾詩而示士復。士復不能辨。 繁紅亂白耀靑天。却恐逢塲昏且眵。嗟爾無婦不謀酒。夜宴芳園有器之。憑渠覓得笠洞春。奉勸老友黃金巵。老友曾學相師道。到處先言花在斯。</text>
<title>與士復約看花之遊。天忽大雨不果。士復復用前韻見寄。走筆以和。</title>,<text>我向天公遙致辭。雨來何急晴何遲。人間二箇藐然人。約與看花及此時。雨中不出猶或可。雨後餘花得無衰。二人自是眞窮相。萬事無成將怨誰。春耕欲晩得甘雨。四野爭欣水滿陂。萬人正要秋穀實。二人焉用春花枝。須從得失驗禍福。復恐腐臭爲新奇。東城南陌儘多事。閉戶焚香詎非宜。一任落花隨流水。未害搖風惟兎葵。先生腹貯萬卷書。居士口吟千首詩。此事天公倘相容。亦被呵禁未可知。潛心靜聽如有應。曰我年來老眼眵。雖然我或不自由。爾當隨遇而安之。試將此雨變爲酒。注爾花間金屈巵。渾渾助發爾文章。福爾壽爾其用斯。</text>
<title>北軒</title>,<text>北軒多古意。誰謂在人間。自與紛囂遠。長開不須關。當中高枕卧。兩眼南北山。前庭實幽敞。樹木堪怡顔。老栢翠仍密。新桃紅正斑。四壁何所有。圖書秩然環。居今三世來。謫纔萬里還。慙無業繼舊。聊用窮博閒。其二美矣屋三間。皇祖實營之。勳勞跡旣斂。宴居神須頤。圖書置左右。花竹羅階墀。靑山在墻南。曾入詠懷詩。悠然赤松遊。雅意知寓斯。先考紹光顯。屛閒亦多時。山丘儼成位。桑海餘孱兒。敢忘洒掃戒。恐此堂構隳。晨興發陳編。淚和手澤滋。惟應仰淵源。更永遯溪思。</text>
<title>卽事。用放翁韻。放翁此詩。卽前以戱士復者。今又漫次。余固非學放翁者也。</title>,<text>十日風霾一日晴。滿庭花落不聞聲。紗巾羽扇無春夏。且向靑林密處行。</text>
<title>送高士仰赴昌樂</title>,<text>君從海外至。旋向嶺南行。客路多芳草。郵亭聽亂鶯。舊遊今共老。別語若爲情。監馬還餘事。微官亦要淸。</text>
<title>與仲施，仲行及士復，士安。會于德雨所。賞花飮酒。</title>,<text>酒或擧觴詩或哦。桃花園裏共婆娑。兩家自是通兄弟。分占春光不較多。</text>
<title>次前韻寄德雨</title>,<text>老子因君恣醉哦。東園眞可慰婆娑。悵然歸後難忘意。人與桃花果孰多。其二酒我擧觴詩爾哦。花間起舞迭婆娑。縱敎每歲長如此。猶恐今花落漸多。</text>
<title>仲施辭赴水原。走草以贈。</title>,<text>曉起呼燈寫小詩。門前嘶馬雨晴時。在家送爾爲州近。猶是浮生足別離。</text>
<title>世子宮端午帖子 代製</title>,<text>恭聞睿學講時中。鶴駕朝廻自兩宮。無息只應窮永日。致和仍復感熏風。寶齡金縷期添續。歡意菖醪與共融。萬化由來從震始。亨嘉重見贊天功。其二甲觀騰和氣。龍樓敞曙天。愉顔纔問寢。遜志卽臨筵。令節方重午。昌期佇萬年。江心休鑄鏡。明兩照羣賢。其三肅肅靑宮五月時。淸陰微轉漏聲遲。靈符桃印還多事。自是溫文萬福宜。其四天中新節序。獻頌競今朝。方仰南風曲。重暉又播謠。</text>
<title>偶以所代人走草端午帖詩。送示士復。士復復曰。何其與簡易詩相類耶。士復前旣以放翁詩爲吾詩。受吾無限嘲笑。故今見眞吾詩。而乃疑其爲簡易詩。尤豈非絶可笑者。玆用前酬唱絶句韻以答之。</title>,<text>君今視我怳如神。千載中間幾化身。纔了放翁仍簡易。不知端是北軒人。</text>
<title>奉慈行之水原。示仲施。</title>,<text>先人所留跡。吾弟又蒙恩。俛仰三十載。往事在戟門。此心那可道。遺氓或淚痕。善端因感生。藹然全性根。宦業自一時。家聲期永敦。其二在家艱菽水。慈顔日憔悴。雕軒隨綵服。大府榮養備。豈忘盤中饌。一一吾君賜。府使及其民。同是君所字。勿厭家本貧。端緣世廉吏。其三狂瀾與頹日。隻手難爲功。不見今阿雲。狼狽羣咻中。勿言百里宰。其實近藩雄。聊將驗素學。恐莫效愚衷。周旋求小補。且希河南翁。其四我窮君稍達。畸危共無藉。可否惟視心。窮人頗自暇。專城縱云榮。豈免官長罵。徂年各得衰。險路愈堪怕。對床聞雨聲。終要蘆山夜。</text>
<title>途中雜興</title>,<text>年逾四十事多更。久已蕭蕭兩鬢明。故舊地中應佇待。山川馬首謾將迎。數家村靜松陰密。五月風淸麥隴平。便欲稅鞍仍卜築。野翁知有席堪爭。</text>
<title>荊江</title>,<text>燕縣十餘里。荊江初下流。依沙遙立馬。和雨急登舟。天地憐窮跡。湖山笑白頭。機心眞息否。聊此驗羣鷗。</text>
<title>送任時卿之任永同</title>,<text>好去永同宰。無多湖外程。樹連殘郭晩。山擁小樓晴。士志非豐祿。親榮是令名。峽江淸見底。便可濯君纓。</text>
<title>夜歸蘆山</title>,<text>日晩渡銅津。夜深投蘆山。時當十月暮。昏陰兼沍寒。倦僕驅羸馬。凌兢氷雪間。有時觸木石。飛霜又滿鞍。空林風一吼。似有虎豹羣。歲荒盜賊多。於此况云云。星光照暗徑。東西微可分。何處吾廬在。松籬擁柴門。路轉村火生。認是吾隣村。村人猶未眠。擊鼓笑語喧。焉知巫召鬼。怳疑招我魂。下馬入書室。張燈進盤飧。也復經一險。作詩聊叙言。</text>
<title>拜尤翁墓</title>,<text>舞鳳山文筆峰。巉巖闊遠勢無窮。中有先生之幽宮。長松古木與怪石。大冬積雪兼嚴風。虎豹時時吼深叢。先生氣像不可見。我欲求之於此中。况聞平日樂斯丘。奉安體魄宜長終。徒然洒淚增愴慕。豈有陳辭能感通。君不見金吾郞楚山裏。左持藥盌右傳旨。先生舊有貞陵事。臨死丁寧飭小子。區區氣像且休論。烱烱心肝有如此。心肝氣像更誰知。脩竹千竿餘古祠。往者經行問遺跡。今日丘原重躕踟。先生之道無不在。先生之神無不之。嗚呼。先生眞我師。</text>
<title>山寺示仲施</title>,<text>弟兄相對坐禪房。將比衙軒意更長。歲晏山川渾寂寂。雪迷松檜獨蒼蒼。寒鍾似欲催憑几。孤燈仍敎照引觴。聞說廟堂容解紱。會歸蘆谷共耕桑。</text>
<title>途中。望南漢山城。</title>,<text>憑鞍試一望。漢堞鬱嵯峩。雪積看逾險。天高去未多。腐儒成白首。往事入長歌。蹈海雖孤節。如無種蠡何。</text>
<title>三田渡</title>,<text>不有江頭一穹石。行人誰記丙丁年。山靈水伯勤呵護。萬古應如越膽懸。</text>
<title>李宗甫來訪。爲記余壬申年間往渠家時說耽羅事。仍作詩以致感欣之情。走次其韻答焉。宗甫方爲軍資監官云。</title>,<text>憶昔相逢說耽羅。廿年之後又耽羅。欲識邇來千萬事。看我形枯白髮多。請君爲發軍資米。釀得春酒如溟波。</text>
<title>和次士復除夜</title>,<text>流光四十五。厭作歲除詩。楚澤猶餘悸。梁山不盡悲。簷雞休早報。櫪馬若先知。忠孝平生願。窮廬歎白髭。</text>
<title>寄永興守郭基之</title>,<text>將軍恥武乃崇文。舊作琴銘使我聞。下邑豈惟追宓子。因之遙和舜風熏。其二世間債帥日紛紛。命蹇才高獨是君。倘有三邊刁斗警。東韓應再郭將軍。其三窮儒自與武人疎。沁島萍逢十載餘。百變炎凉心一片。也知瞋目解看書。</text>
<title>與仲施，仲行，德雨及宗甫叔。會士復，士安，尊甫於啓元宅。煮艾。聖材，德材。亦從焉。分韻得羹字。</title>,<text>園裏靑靑艾。纔看冒雪生。春筵初會友。晩飯爾爲羹。眞率聊如此。肥甘捴可輕。太醫方議藥。更切野人情。</text>
<title>李友禎億挽</title>,<text>名賢之後蚤巍科。臺省風稜見不阿。鶴髮雙親且休哭。夭而湮沒自來多。其二交期末路似君難。此別重泉劇渺漫。正憶往時靑眼處。鷲山風雪座氊寒。</text>
<title>北軒春日。病懷錄奉士復。幷示夏瑞。求和。</title>,<text>疾病非天降。愆尤奈我何。春衣聽婦早。卯酒遣愁多。索莫顔先悴。凌兢氣未和。心靈幸無損。曾是傲風波。其二兀兀顰呻裏。悠悠默念中。擁衾雙鬢雪。閉戶一春風。道學眞何在。文章上不窮。衰疲猶可勉。長日勿虗終。其三痛定思方痛。浮生亦一奇。移床聊就睡。對案自無時。節物靑煙過。園林淑景宜。何當理杖屨。爛賦賞花詩。其四窻外鳥啼春。應憐卧病人。焉能似微物。只恐負佳辰。南郭開書帙。西湖有釣綸。離愁與花事。倂作一番新。</text>
<title>病起用前韻。又奉士復。仍示致仲。</title>,<text>只應吾自苦。誰問爾如何。將老衰先劇。方春病轉多。幽吟臨鬼事。微汗復天和。譬彼浮雲捲。晴空月瀉波。其二消長乘除理。還應驗此中。呼杯仍却藥。御裌不憂風。往矣惟時令。依然是我窮。床頭書萬卷。獨喜與長終。其三病蘇私自幸。那足謂神奇。霜髮未聞道。布衣難救時。興須春共暢。眠或晝相宜。長愧千秋下。令人誦小詩。其四復也亦悲春。可憐同病人。悠悠甘混俗。咄咄未逢辰。遼薊鳴雄劍。江湖岸白綸。初心夢中在。萬事鬢邊新。</text>
<title>哭美伯返魂</title>,<text>纛湖垂柳岸。美伯返魂舟。景物三春在。親知一哭休。憶曾書獄案。無復話江樓。風燭元如此。殘生况白頭。</text>
<title>士復來訪。適甚無聊。</title>,<text>相看脉脉不成歡。碁罷樽空語亦闌。試拓南窻望山色。杏花風雨作春寒。</text>
<title>杏花 四絶句</title>,<text>先桃並柳擅繁華。可愛新春初度花。走折一枝簪白首。霏霏香露濕巾紗。其二桃杏交栽一院中。爲誰春雨細濛濛。東君也識人寒儉。懶放殷紅放淡紅。其三北軒無物可酬春。小杏花開對主人。造化爐中同宛轉。年年白髮與花新。其四花開誰勸落誰禁。老我閒愁或淺深。正耐愁深花又落。滿庭風雨一長吟。</text>
<title>偶與士復訪崔睡翁石假山。崔求詩甚勤。不能不書贈。</title>,<text>且置山眞假。無山亦有山。願君勤學道。終透有無關。其二我興知何爲。爲山還爲人。人山渾不辨。方覺興逾眞。</text>
<title>與仲施及士復，士安。作湍山行。出城有賦。</title>,<text>漠漠煙郊芳草齊。相隨數騎欲行迷。一川流水將愁去。高樹黃鸝滿耳啼。美矣重城雄漢北。依然大道直關西。皇華遺事問無處。老我有詩空自題。</text>
<title>早發</title>,<text>看星發茅店。淡霧睡相和。客馬凉猶倦。林鶯曉自歌。閒行携友好。遠望得詩多。前路淸江出。更如幽興何。</text>
<title>拜西浦府君墓</title>,<text>潸然雙淚白楊林。重愴蘆山十載心。從古九原人不作。至今南海恨俱深。士非徐孺誰堪奠。辭有離騷且一吟。自是兒孫兼弟子。受恩何啻滿籯金。</text>
<title>遊傳燈寺。欲仍向摩尼。</title>,<text>閒來極目倚禪扉。秋氣蕭條在翠微。海遠餘霞依日暎。天空落葉信風飛。傳燈幾刦無生滅。藏史千年要是非。也識檀君留跡處。淳厖曾或似堯畿。</text>
<title>曾於壬午歲間。遊傳燈寺。有老僧性擇。夜與同榻。盛言金剛五臺諸山之事。余問師凡遊幾處。性擇曰。此土無不遊矣。仍曰。上舍寧知此土外。又有幾許國土乎。其言如此。卽其人可知。今聞其病死於辛卯云。</title>,<text>已向西天去。應思此土遊。人生元是幻。爾跡况堪求。殿暗靑燈夜。庭荒白菊秋。居然成一感。雲海但悠悠。</text>
<title>天齋夜坐。懷士復。</title>,<text>獨往自幽興。因之思遠人。使微今欲見。誰信爾相親。落木愁天地。空山或鬼神。徘徊滄海月。偏弔苦吟身。</text>
<title>摩尼山</title>,<text>騰身但覺近虗空。疊嶂層巒歷已窮。壇石苔侵迷古跡。海天雲散莽秋風。只緣鬱鬱餘孤抱。差喜茫茫了四通。太華神崧前度地。相看眞與故人同。其二摩尼海中山。高大誰與羣。天齋昨夜宿。盖是中峰云。峩峩遂一上。巖壑路微分。時秋景澄霽。斷霞成綺文。籃輿觸楓樹。紅葉飛紛紛。試憑絶頂望。天海茫無垠。颿船惟可指。雞犬何由聞。獨憐太華色。百里送氤氳。曾遊十三載。再來良慇懃。中間事劇多。逝水看沄沄。感懷爲長嘯。彷徨至西曛。巍哉祭星壇。石老棲寒雲。淳風邈難及。擧觴酹檀君。其三檀君海山上。築此塹城壇。天近垂星大。風多掃石寒。千秋一慷慨。落日蹔盤桓。小魯吾師意。於今更可觀。</text>
<title>九日</title>,<text>浮生隨處自秋懷。又見黃花沁府開。差異南荒萬里外。海天愁絶望鄕臺。</text>
<title>積石山觀落照。十絶句</title>,<text>積石山前暮靄迷。陽烏垂翅海天低。只看蕩漾虗空外。不信虞淵更在西。其二依依尙欲㘅山在。冉冉其如下海長。爲有餘霞承末照。西天渾作爛紅光。其三三邊向黑一邊紅。側軸殘規勢漸窮。送者自崖嗟莫及。桑楡遙指海雲中。其四半沒半浮無奈海。乍明乍暗任他雲。六龍正困羲和馭。宜有鞭聲但未聞。其五天水中間不自持。被誰相引入無涯。往來環復雖常理。危急存亡此一時。其六何不中天長爀爀。還從碧海去沉沉。金戈在手無由挽。坐想文山一片心。其七亭亭直下孰能回。海闊山空莽自哀。三萬六千看得盡。其間眞似隙駒催。其八志士未忘天下事。窮人猶惜鏡中顔。非無曖曖西窻影。且莫來登積石山。其九遙憐殘影落寒波。餞以淸觴更浩歌。明發相逢無恙否。料吾雙鬢益皤皤。其十疲餘倚杖更何望。歸後懸燈增悵然。喔喔金雞消息好。赤輪飛上屋東天。</text>
<title>獄中夜吟</title>,<text>壁燈無焰夜漫漫。衝隙獰風特地寒。且向棟頭占好夢。靑天未老此心丹。其二搖鈴旣倦漏仍稀。守隷昏眠爐火微。似有鬼神來省我。我心相質本無違。</text>
<title>蘆山除夜</title>,<text>縲絏殘魂招復驚。蘆山歸對一燈明。今宵萬感殊前日。前日猶言萬感生。其二蘆山一倍感徂年。冉冉吾將祔此阡。預懼他時趙文子。爲言忠孝忝渠先。其三守歲山齋坐寂寥。空林雪落冷蕭蕭。朝聞夕死尋常說。不死無聞又此宵。</text>
<title>趙繼之挽</title>,<text>君初見我士復所。謂言斯人我知之。直是虗中無他膓。世俗何乃謗毁爲。吾窮常恐累及人。不敢對人言君知。其二君病閉門惟對甥。我閒騎馬仍携友。甥也東床催設饌。更長燭明又添酒。至今風雪打窻時。如聽高談動座右。其三世人自謙非眞謙。君或自譽惟近眞。聽言觀貌察心事。知是平生欲善人。浮沉裏面蘊操守。謔浪前頭存謹醇。其四晩交相與少如君。襟期亦在嘲諧中。君非必知放翁詩。作詩時能似放翁。答云暗合愈奇耳。我自天機非人工。其五平生最負臨池藝。眼空一時高擅名。我言君書甚拙惡。艴然大怒謂我盲。雖然吾實善君書。瞰君不在方眞評。其六君書固善猶餘恨。肉多骨少無精芒。勉君變體且加工。小技相期意更長。九原松雪安平在。試以吾言與商量。其七憶遊江上過君舍。適値君淹南郭時。大兒雅飭罕出言。小兒敏明兼能詩。白飯香羹咄嗟辦。知與乃翁爲相知。其八君歸江舍寄詩來。桃花欲動河豚肥。復也憂病吾亦懶。惆悵佳期自多違。隔墻洪翁君不見。如今人事俱噓唏。其九白馬淸江臯蘭寺。君張皁盖爲遨頭。酌酒送君與君約。吏隱棲遯須相謀。落花巖前花未發。惟有漁翁弄扁舟。其十復也久有同歸約。焉得將君遂成三。莫論復爲君之甥。我識君舅是息庵。可憐復跡轉踽踽。况乃吾髮白毿毿。其十一阨窮或自支頑命。恬逸還多失永年。我脫圓扉夢餘悸。復也言君病莫痊。茫茫物理誰料得。昔吾所羨爲今憐。其十二生離死別儘區區。脩短升沉何足云。纍纍曠野自今古。非特板橋之新墳。只爲善人難再得。淚洒湖天別時雲。</text>
<title>拈西浦謫居詩韻。命兒及許婿同賦。仍和遣悶。</title>,<text>汝曹詩復作。豈或破吾顔。病骨妨微雨。幽襟賴遠山。朝廷遲議罪。丘壑略偸閒。但覺靑春意。新衝積雪還。</text>
<title>蘆山。用老杜春日江村韻。五首</title>,<text>野闊牛羊遠。山高虎豹深。奇窮方斂跡。畏約稍寬心。村靄閒時見。園春病後尋。逢人無別語。農事始于今。其二欲說幽居事。翻思遠謫年。隣人供野菜。竈婢汲巖泉。窻拂蛛絲結。堦塡鼠穴穿。吾廬吾得老。知是荷皇天。其三草已經寒碧。花應待雨紅。靜居惟物理。衰意又春風。不必詢詹尹。由來驗塞翁。耕歌聞自樂。拄杖野煙中。其四高卧門深鎖。閒行徑積苔。長懷叢桂隱。側佇棟樑才。玉燭元和遍。金臺霸業開。狂歌草澤外。猶想鳳凰來。其五文翼海東傑。新豐溪上生。雲旗如陟降。壠草幾枯榮。鼎鑊回天力。風騷絶代名。才難仰前輩。感激此時情。</text>
<title>歸蘆山於露梁舟中。懷士復。時値冷節。士復方往祭其砥峽先墓云。</title>,<text>棹舟橫過大江長。東有故人遙相望。斗尾月溪路盤盤。小奴策驢行且僵。家家上塚寒食節。最爾襟前淚萬行。峽山幽險峽水深。古木巃嵸雲相參。虎豹魑魅如朔南。春來雨露涵濡同。杜宇花發千巖紅。人間榮利各自得。地下寃鬱終無窮。山河莫尋漢代誓。秬鬯况論周家惠。湖南萬民尸祝議。叩額天門猶壅蔽。可憐孤兒麥飯祭。未聞朱勃訟新息。徒有羊曇哭安石。爾不見露梁六臣祠。行人過之皆悽惻。身後寵贈亦何益。</text>
<title>蘆山七歌</title>,<text>有客有客何處客。在家常如方在謫。五回流竄尙云可。三入牢狴一何厄。至今歸卧空山中。寸心無餘雙鬢白。嗚呼一歌兮歌茫然。頭上獨有蒼蒼天。其二夜中起立望靑霄。維北有斗光迢迢。金縢正待翼日瘳。玉燭仍祈四時調。古人畎畆不忘君。而我受恩逾大僚。嗚呼二歌兮歌更深。九死未泯惟丹忱。其三蘆山久已兩世葬。頑喘于今在地上。敢言忠孝有相傳。唯是音容無寢忘。人窮反本理則然。每因憂患增悲愴。嗚呼三歌兮歌正苦。草木又霑寒食雨。其四有母有母老且衰。幾度縫衣送天涯。獄中陸續色又變。綿上之推隱未偕。令名不貽獨貽憂。我生豈無三年懷。嗚呼四歌兮歌聲疾。長繩願繫崦嵫日。其五有妻有妻與同居。嶺海猶然况田廬。一生窮困任牛衣。遲暮襟懷希鹿車。縱令我死爾則寡。五十之年豈短歟。嗚呼五歌兮歌始肆。且置中間患難事。其六有兒有兒病長嬰。也是獨身無弟兄。本期娶妻幸生子。不要赴擧仍成名。山齋閉戶靜相守。一經全勝金萬籯。嗚呼六歌兮歌思遠。日月如流寧復返。其七屋上春禽鳴不已。山雨霏微野煙起。敎奴把犂向壠畆。與客携網臨溪水。我本窮人且屛跡。焉知不爲肥遯士。嗚呼七歌兮歌卽終。禍福悠悠看塞翁。</text>
<title>偶吟遣悶</title>,<text>今年春事更難遲。寒食重三倂一時。暖日烏鴉爭野色。輕風蛺蝶聚花枝。人遊曲水由來盛。士死綿山只可悲。頭白窮廬何意緖。濁醪飮罷强題詩。其二齒豁頭童雙眼昏。圖書散亂掩柴門。少來壯志希千古。遲暮殘骸守一村。草軟牛眠閒自熟。花濃鳥語細相喧。人生着處傷春色。何必江潭招旅魂。其三偃仰山齋春景明。門前白水見深耕。萬金斗酒須謀醉。三木囊頭尙夢驚。縱死何宜忘主聖。長窮已慣閱人情。楊侯且取田家樂。可恨歌辭自不平。其四細雨初晴芳草天。蘆山栗里藹春煙。村邊楊柳垂絲暗。沙上鸕鷀刷羽鮮。畎畆艱難看汝等。巖廊爕理仰時賢。口錢戶布宜通變。先祝豐登且一年。</text>
<title>將歸蘆山。與諸弟遊江樓。飮酒喫膾。有詩用唐人長安春望韻。</title>,<text>春城聯騎出龍山。愛此高樓風景閒。花發幾時飄欲盡。江流萬古去無還。白沙翠柳帆檣側。落日餘霞樽俎間。旣罷歡娛便相別。寂寥蘆谷有柴關。</text>
<title>山齋暮春 二首</title>,<text>兀兀窮愁餘此身。蘆山又見一廻春。虗簷白日惟喧鳥。獨樹幽花似避人。飮酒賦詩誰禁令。課農治圃自經綸。頗疑大易宣尼語。蠖屈由來未要伸。其二老夫九死幸須臾。春晩山齋一事無。食飽眠甘知造化。天晴日朗想唐虞。鶯啼深樹猶求友。雀啄殘花且養雛。物理細觀聊可樂。從今不用哭窮途。</text>
<title>感興</title>,<text>南海曾非楚汨羅。新墳未起首陽阿。老妻黃卷且今日。白首窮廬時獨歌。有酒不辭無酒可。開門常少閉門多。晩來風動林花落。又送殘春欲奈何。</text>
<title>營草堂</title>,<text>草堂經始稱吾貧。數仞何曾羨大人。居處笑言聊自適。圖書琴瑟可前陳。南山踊躍送佳氣。燕子飛來當暮春。野客不知張老頌。只應爭席永相親。</text>
<title>鷺梁</title>,<text>鷺梁江畔路。我馬每躕踟。永念忠臣死。兼因義士悲。水雲餘落日。山木自黃鸝。東巿方流血。危哉瘞骨時。</text>
<title>送玉生三獻歸巨濟</title>,<text>嶺南先賢鄕。近來事反覆。有如星州人。包藏極兇毒。其黨遍一道。蠢爾非我族。玉生生巨島。其人實如玉。尤翁昔居夷。乃父蒙敎育。生師我仲父。恩義更深篤。爲奉翁遺像。立祠蔭脩竹。春秋謹苾芬。至誠感回祿。屬我謫海南。專使到空谷。紛紛衆咻中。介然抱玆獨。今年逢玉生。首語前冬獄。遑論一身私。世變堪仰屋。奇窮益屛廢。亦愧汝款曲。聊欲謝舊情。買酒煮菜熟。聞將尋歸路。滄海在吾目。勉哉歲寒操。危禍毋自速。</text>
<title>首夏閒居偶吟</title>,<text>悄悄送春去。寥寥無客過。柴扉黃鳥近。松塢白雲多。廢學猶圖史。忘懷且嘯歌。幽居自吾分。禍福奈天何。其二深靜山居得。淸和節候交。村村連白屋。處處見靑郊。風蘂吹蛛網。晴泥暖燕巢。逢人談水旱。生事未能抛。其三庭草綠無數。山雲行自然。憑軒臨小圃。携杖就淸泉。謗毁堪銷骨。文章不直錢。閒中頗深省。却恐少餘年。其四高齋聊偃息。野望更移床。遲日松陰靜。微風麥氣凉。有慚居嵔壘。無夢到羲皇。萬事窮途裏。身閒憂未忘。</text>
<title>鼎小鳥行</title>,<text>四月已暮稀聞鶯。鼎小之鳥自來鳴。山木深深羽翮微。鳴聲切切如有情。炎埃滿田雨不濡。黃霧終朝麥又枯。萬人各愁一簞空。爾言鼎小胡爲乎。正如小人當國危。强欲豐亨爲諂諛。蘆山窮士頭渾白。窮未有知知稼穡。願君取石抵此鳥。但勤耕刈祈天澤。百糓登塲鼎卽小。少食更遺明年食。</text>
<title>旣旱而雨。再作鼎小鳥行。用前韻。</title>,<text>鼎小何止勝流鶯。恰似朝陽聞鳳鳴。得非豐徵爾先見。無乃皇天感爾情。二旬雨不乍霑濡。千里今看蘇焦枯。男聲女音俱欣欣。縱有萬金能買乎。富家便欲鑄大鼎。爭道禽言非妄諛。不用犧牲嬰茅白。何須九𩿇趣耕穡。急宜先封鼎小鳥。園林鍾鼓侈恩澤。每歲田間鳴磔磔。雨順風調人飽食。</text>
<title>初篇過矣。再篇戱耳。盍反而正之。三作鼎小鳥行。又用前韻。</title>,<text>豳詩倉庚是黃鶯。戴記鳴鳩又鵙鳴。鼎小亦一時鳥耳。聲音偶似元無情。禾黍芃芃天所濡。山川滌滌天所枯。天不自爲視人事。轉灾爲瑞非人乎。聖德益修聖體康。朝多賢俊無奸諛。勿徵錢布死骨白。盡歸游閒南畆穡。行看萬物囿和氣。豈獨三農被膏澤。鼎小功罪兩悠悠。殘粟無妨任渠食。</text>
<title>晝眠 十絶句</title>,<text>風動松簷碎日光。樹陰滿地草花香。先生有腹便便在。食訖悠然卧一床。其二白髮垂垂高竹枕。靑煙裊裊小茶罏。手中書卷時遮眼。字畫微茫半欲無。其三地僻幽棲成懶慢。日長高卧就瞢騰。客來先告停相揖。及問寒暄便不譍。其四莫是多愁增黯黯。如何不飮更醺醺。傍人錯道吾全昧。鼻息初鳴也自聞。其五左轉右欹身偃蹇。乍開卽闔眼䑃朧。堯天舜日嫌非古。直欲深藏混沌中。其六初似游絲來碧落。漸如濃霧掩靑山。問渠與我成何相。只是無生未滅間。其七不可思時方得道。無何有處最宜居。超然獨與希夷友。風海雷山且任渠。其八方熟煕煕仍浩浩。未醒澹澹復依依。華胥樂事知多少。惟恐巫陽早喚歸。其九萬事眞同蕉覆鹿。一身曾是蝶爲周。縱令便逝終無返。猶自長隨造物遊。其十魂返形開亦一奇。壑盈潮退自如期。本來光景依然在。庭樹鶯啼落日時。</text>
<title>士復能步險韻。而其詩比前愈健。且詳詩意。有未易以言語文字答之者。其詩曰小詩亦有道。余姑以詩爲言乎。和韻却寄。</title>,<text>詩隨世漸降。勢如甁水覆。入門須問禁。東人是鴆毒。蕩蕩數千年。詩人亦多族。漢唐於風雅。零金或碎玉。大成有杜陵。乾坤極涵育。而余不自量。學之少頗篤。庶幾桑楡景。靑靈生自竹。區區晩唐輩。李密羞光祿。薄觀宋之盛。老坡勝山谷。雖非杜陵純。或追淵明獨。明人自天堂。不覺墮鬼獄。誰能飢走山。食粟處廈屋。譬如聖賢工。至誠與致曲。高爲夔後奇。下乃海南熟。奈何今世人。手卑獨高目。寄語平生友。此事毋求速。</text>
<title>詠懷。追和士復。用前韻。</title>,<text>我心自如如。雲翻與雨覆。向微此良方。一身中百毒。萬里滯海山。十年返家族。麁能信彼蒼。未期成汝玉。尼丘人再生。豈或煩敎育。玄黃苦相爭。忠孝宜自篤。殘魂纔黑索。至樂復汗竹。寂寞屛田廬。須臾徼福祿。鮮飈蕩繁林。白雲生深谷。柴門晝常關。山鳥憐幽獨。古人重聞道。講論方繫獄。焉得平生友。共此數間屋。別來詩札頻。相勉攄衷曲。更願靑松堅。且任黃粱熟。勿如小兒曹。蓬心又蒿目。博觀仍自獲。千年朝暮速。</text>
<title>士復以前韻二詩寄來。而皆答吾前詩論杜蘇詩之意。余無用更和。抑余於東詩。獨甚喜士復先公科體詩。玆又以詩論詩。奉示士復。用前韻。</title>,<text>東詩不足論。姑就名家覆。譬如滿盤羞。無甘更無毒。自從性情看。路人非親族。或剽漢唐語。沾沾瓦中玉。剪綵豈春花。偶像誰生育。李公有科體。始見眞且篤。精神作風雨。振動千畆竹。黃金結平勃。霜鉞誅産祿。忽變爲悽愴。庾信竄荒谷。人力豈能然。天機良是獨。豪追子長遊。幽入鄒陽獄。盖自杜韓蘇。時或近塲屋。公乎時專門。楚調雜塞曲。惜不兼衆體。博大而醲熟。哀哉龍蛇事。我淚尙盈目。但爲詩道亡。亦恨天奪速。</text>
<title>山齋有芍藥開花。用東坡定惠院海棠韻。</title>,<text>盛夏幽居暗林木。一叢紅藥園中獨。繁華富貴天所種。亦有芳心出凡俗。煙濃艷質映荒籬。風拂凝香散窮谷。正如佳人偶韓憑。不用宋王金爲屋。先生葛巾弊布衣。三旬九食一無肉。瑪瑙盤上眞珠露。日吸韶光自饜足。廣陵奇品金帶圍。曾與魏公鍾氣淑。先生豈或生貴子。地名偶同堪捧腹。招魂萬里迷靑楓。洒淚幾年餘斑竹。歸來北軒春依然。嫰杏嬌桃爛衰目。蘆山邂逅此名花。得隴未嘗復望蜀。人言愛花猶習氣。何異哀公貴黃鵠。我本寓意非留心。屑屑休論直與曲。不愁風雨打花殘。慣看人間戰蠻觸。</text>
<title>小兒亡日</title>,<text>老逢今日至。回憶十年初。小子人多有。南溟恨莫如。櫻瓜遲節候。酒脯略吾餘。且耐猿腸苦。皆歸蝶夢虗。其二淚落一盤饌。貧無雙燭明。隣人渾慘色。山鳥亦悲聲。敢向高天問。羞同弱母情。年年看臘月。未死尙餘生。</text>
<title>草堂成。仲施，士復。用杜韻見寄。遂和次。</title>,<text>昨出圜扉今結茅。棲遲猶是國南郊。初疑風浪小舟上。實在雲山高木梢。吾道麒麟悲反袂。古時烏鵲可窺巢。北窻得與羲皇近。晝卧從他弟子嘲。</text>
<title>堂中夕望</title>,<text>升堂不用啓前扉。已自虗明倚翠微。寂寂携書經盛夏。悠悠岸幘送斜暉。數家婦子煙中語。一逕牛羊草際歸。但使蒼生皆得所。老儒何恨素心違。</text>
<title>桔橰</title>,<text>激行初戛戛。俯仰稍駸駸。片木隨翻手。高原與作霖。成功有此苦。注目爲長吟。焉得傾東海。兼酬精衛心。</text>
<title>和次士復</title>,<text>九月軒翁攬褐衣。徐褰紙帳啓雙扉。花殘老圃凄霜氣。木落遙山淡曉暉。萬事只求心不愧。一身何歎世相違。靈均若自逢知己。未必彭咸願與歸。</text>
<title>自江入京有賦</title>,<text>有客跨羸馬。來從空谷村。欣瞻天北極。重入國南門。御寢聞加飯。中衢佇置樽。小人將老母。定省亦㘅恩。</text>
<title>園有一桃樹開花。爲賦三絶句。</title>,<text>一樹籬間數尺長。吾園賴爾駐春芳。先梨後杏娟娟色。裛露和煙細細香。其二我衰無復賞花遊。園裏花開看不休。固有玄都千樹在。春來春去捴悠悠。其三楞伽寺外隨流水。嘉樂村邊羃暮霞。尙憶往時腸斷處。白頭今對故園花。</text>
<title>閒行隨意成詩</title>,<text>山齋晝眠起。騎馬訪花柳。村村春一色。爛熳徑左右。稍西山更深。蒼巖當洞口。樹陰轉濃密。澗水鳴瀏瀏。悠然生幽興。秀異名非偶。㙮側老籐垂。寺空飢鼠走。金身半零落。興廢一回首。倘使佛有靈。亦憫我衰朽。且坐對羣巒。開門掃塵垢。達人遊物外。爲樂在所取。風雨又見挽。出山時已酉。醉失來時路。靑靑盡麥畆。巍哉文翼公。遺墓隔林藪。便欲拜途傍。遙薦滿杯酒。人惟爲善耳。塚骨固多有。奈何今之人。偏貪駒隙壽。感懷獨延佇。相逢但耕叟。恨無隱君子。如古沮溺耦。吾非問津者。願與渠爲友。</text>
<title>渡江日暮。不能歷見仲行。</title>,<text>江頭馬上望江亭。便欲高吟使汝聽。不獨飛花與垂柳。離愁無數滿遙汀。</text>
<title>寄贈任聖能</title>,<text>春軒樽酒憶同傾。醉折花枝慰別情。白髮靑山吾活計。淸朝紅紙爾功名。若爲把釣隨公子。聊復裁書答少卿。努力文章千古業。盤龍寶硯未宜輕。其二 申金浦之約金陵老守爾嚴君。百里猶難消息聞。小邑豐年稀簿牒。大江朱夏盛煙雲。乘舟一往信奇絶。對榻相看俱白紛。禍福窮通何處在。葦魚堪膾酒堪醺。</text>
<title>詠明年與士復遊兩湖。</title>,<text>明年自擬出窮途。南國春遊與子俱。白首放懷傾綠酒。淸江鼓枻下黃湖。中天雲氣開巖外。夾岸桃花實相隅。靈雨幽篁應惹恨。不知更訪楚山無。</text>
<title>上元</title>,<text>立春已過上元廻。佳節人間續續催。祝福無妨存舊帖。開聰且可用新杯。黃虞盛世信遙矣。管樂奇功何有哉。山雪未消簷日淡。擁裘閒坐獨書灰。</text>
<title>移菊</title>,<text>野菊移庭內。扶植當新秋。作計嚴霜後。黃花耀白頭。天晴葉卽皺。土疎根應浮。汲泉灑晨暮。蔽盖凉而幽。皇天於善人。曾有是心不。由來抱孤節。卒然委荒丘。天人固如此。吾爲汝菊憂。奈何荊棘生。旣剪亦復稠。</text>
<title>草堂雜詩</title>,<text>雲白山靑一草堂。堂前禾稼野茫茫。暫巢簷燕知秋氣。羣噪林蟬及夕陽。無事自然親簡策。長貧時復具壺觴。聖君恩重先塋是。敢作窮途阮籍狂。其二幽居粗得此身全。志業蹉跎轉可憐。晩飯顔生猶羨肉。懶書邊老且休眠。高歌落日千年事。白首西風萬里天。悔作草堂山木裏。秋聲聞在衆人先。</text>
<title>絶句</title>,<text>鬢亂巾欹昏眼花。憑軒猶自數歸鴉。煙從蘆谷羣峰起。日向唐城大路斜。</text>
<title>中秋無月</title>,<text>不見中秋月。誰開萬里雲。鵲翻昏失所。螢度爛成羣。小閣憑如待。高天訴莫聞。明年亦佳節。白髮已紛紛。</text>
<title>草堂秋晩雜吟</title>,<text>寂寞殘生事。高秋一小園。拾螢宵辨字。剝栗晩充飧。深谷虗多響。寒峰竦更尊。無人問幽意。不是故忘言。其二曉日森山木。遙空一鴈過。老形藜杖具。秋色草堂多。牢落眞無藉。棲遲欲謂何。吾窮飢亦好。四野熟嘉禾。其三憂患堪追憶。平居亦白頭。有魂銷落日。無力抵深秋。木葉彌山響。天河近屋流。此生行已矣。猶自動商謳。其四寒雨欲霜候。空園當夕天。靑憐移菊晩。黃見病槐先。且著王符論。難長屈子年。草虫鳴任汝。愁極本無眠。</text>
<title>沈氏園題贈</title>,<text>疎篁佳菊碧梧桐。楊柳葡萄楓葉紅。卜地高深四山勢。爲園勤苦十年功。初筵已極淸樽興。短褐眞同白首窮。世事紛紛君不識。兒孫又見戱庭中。</text>
<title>憶士復</title>,<text>非因乍別遽沾衣。正耐幽棲悄掩扉。苦恨應如塡海鳥。微誠各爲下山暉。學纔講說無眞得。計或經營有巧違。落木居然一年事。寒川自此欲何歸。</text>
<title>重陽。草堂與鄕人飮。</title>,<text>山中有屋便登高。九日霜風透弊袍。寂寂寒花依小砌。蕭蕭落葉下平臯。正憐客至多扶杖。聊喜農收已釀醪。嶺海望鄕前歲事。在鄕能不詠離騷。</text>
<title>臨津</title>,<text>東臺霜曉簇丹楓。岸斷江生宿霧中。小艇搖搖何處客。長洲點點一羣鴻。曠懷今古水同逝。悵望乾坤秋又窮。栗老經綸曾未展。花亭唯可想高風。</text>
<title>善竹橋</title>,<text>高麗猶若在。天地此橋橫。死甚西山餓。心無北斗名。霜林圍曠野。沙水帶孤城。流血定何處。舊傳蒼竹生。</text>
<title>天磨途中</title>,<text>山根揷百里。衆峰森劍戟。我自松都來。路出花潭側。盤紆或開闊。未甚愁登陟。回看始來處。飛鳥度空碧。巉巖白石梯。髣髴鑾輿跡。環佩雜風林。綺羅照雲壁。興亡那可道。此山獨如昔。前登到槐亭。寒日照復匿。羊腸了幾曲。萬堞嵯峩白。聖代重關防。天險資控扼。廟謨吾敢知。愛山自性癖。南樓橫半天。一爲試目力。</text>
<title>大興寺別堂朝吟</title>,<text>紅葉朱欄共一川。此堂形勝最諸天。將軍臺逈送初日。彌勒峰高生淡煙。城自何年誇絶險。客來三度信奇緣。白頭應被居僧怪。又促籃輿向朴淵。</text>
<title>由大興抵朴淵。絶句。</title>,<text>巖川百折又千折。楓葉深紅或淺紅。擧首時時忘去路。高峰特立向晴空。其二觀音寺裏觀音窟。衆佛深居盡白衣。開闢功專眞不偶。高麗製巧見應稀。其三側徑深臨上朴淵。下淵應復望如天。蒼巖咫尺神龍宅。拄杖凝思未敢前。</text>
<title>朴淵</title>,<text>朴淵見何似。奇壯欲生愁。百谷奔相會。層崖送不休。飛光爭白日。落勢動潛虬。聞昔皇朝使。廬山此比侔。</text>
<title>還宿大興寺寂默堂</title>,<text>孤筇暝自朴淵廻。寂默堂中坐撥灰。仙鶴舊巢餘老木。麗僧陳跡更高臺。白雲沉壑疎鍾動。黃葉滿庭寒雨來。唯有龕燈照深省。百年身事一浮埃。</text>
<title>不上萬景臺。只一登南樓而歸。盖樓之高。殆同於臺云。</title>,<text>萬景西臺回首長。南樓亦據最高岡。漢都三角聳螺䯻。沁浦千帆浮鴈行。袖裏天風從浩浩。眼前俗物益茫茫。男兒事業百無一。偶入名山詩滿囊。</text>
<title>谿谷墓作</title>,<text>左海亦文章。近代稱谿翁。牧隱存厚質。東臯擅奇功。翁承兩翁後。展也折其衷。夙悟由天得。深造須人工。人天苟會極。平地到華嵩。西京旣邈矣。遺恨終廬豐。爲詩自一家。或讓翠穌雄。丈夫鍾鼎勳。千載流爀隆。惜不仍布褐。枯項海村中。屈騷與遷史。發憤盖因窮。嗚呼世漸降。如彼水趨東。知翁所就大。餘子紛下風。古人畏前輩。眇余况愚蒙。平生執鞭願。落日拜幽宮。長吟叔孫語。躑躅寒山空。聊以述鄙懷。豈能有感通。</text>
<title>次士復送人赴燕韻</title>,<text>離筵把酒若爲情。車馬遙遙指北京。風裏障沙行曠野。雪中敲火宿荒城。丈夫胡乃生今世。萬國居然屬大淸。莫謾吟詩和擊筑。歸聽江柳早鶯聲。其二不改山河在。仍將玉帛行。爲戎擧國恥。覽舊百年情。落日悲歌巿。黃雲絶脈城。腥塵暗天地。時序一陽生。</text>
<title>自詠遊故都</title>,<text>齒髮摧殘性命微。世間百事動相違。閒行尙有小驢蹇。逸興先隨高鳥飛。圃隱祠堂長揖罷。朴淵瀑布朗吟歸。廻瀾前度流遷地。却憶三年獨掩扉。</text>
<title>士復造二銅杯。一以遺余。又有小烏馬而不能養。遂見借。余又姑留之。乃作銅杯烏馬歌。</title>,<text>昨日遺銅杯。今日借烏馬。杯以酌扶蘇之國淸江水。馬以繫楞伽之山芳樹下。蘆山先生窮且拙。四壁以外無一物。濟州鮑甲臨陂騾。觸碎病斃俄得失。窮人有友亦窮矣。杯馬何從至於此。君言百事無可樂。惟有兩人遊山水。玄冬氷雪莽嵯峩。俶裝且待春陽和。領君之意爲君歌。楞伽山上有曰摩天臺。俯臨碧海連蓬萊。我欲舍馬乘槎去。不見人間萬丈埃。吸風飮露焉用杯。</text>
<title>寄洪世泰</title>,<text>雪深村巷微。白嶽獨嶙峋。沙川凍不流。翠栢凄以顰。衡門應自掩。土爐聊可親。寒士滿天下。莫如洪生貧。言詩恐無地。愛才復何人。古道竟寥闊。窮愁漢具陳。我卧蘆山雲。來掃北軒塵。能酤一樽酒。與爾作陽春。</text>
<title>自京還蘆山。因南江始氷未堅。取路三田乘舟間。見兪汝安姪彦度。載論語之山城長慶寺。隨遇興感。逸一</title>,<text>來往異所見。孤懷誰得知。荒煙六臣廟。白日大淸碑。江動人爭集。舟輕鷺自隨。薄氷應可戒。平地亦多危。</text>
<title>還山則幼女病甚幾危。彌旬得愈。又是一憂喜矣。命酒賦此。</title>,<text>閒興初生憂患餘。一吟一酌稱幽居。老妻梳罷如蓬首。就閱塵床水滸書。</text>
<title>元日。次和士復除夕詩。</title>,<text>支離又得丙申年。皓首搔來意莽然。且讀何書傾幾盞。靑山茅屋百花天。其二晨興百慮自憧憧。失學蹉跎五十翁。尙賴友人新約束。今年無與去年同。</text>
<title>仲父竹泉先生。自三四年來。疾患連仍。至今春沉劇。入夏尤危篤。然精神不少損。乃於五月二十六日夜。從床褥中索紙筆。起坐寫二詩。仍命不肖次韻。余卽奉次。以寓區區祈祝之誠。先生覽焉曰。上篇好矣。指下篇曰。何必爲人間魯殿耶。後夜。又命不肖把筆。口呼遺戒付星澤。後又招不肖近前。縷縷指敎其所以寬慰老親之道。此月小至。六月初二日。晩命星澤把筆。口呼遺疏。書訖取覽。改定字句之未妥者。甚從容。至三日子刻。竟悠然下世。痛矣痛矣。玆錄先生元詩。仍附不肖所次云。</title>,<text>死生一理自能通。斯世元來弊屣同。只有君親餘寸念。應知耿耿九原中。其二來自太虗還太虗。淸明一氣復其初。世人誰識吾歸處。杳杳靑天萬里餘。附次長見其窮不見通。儉寒何但布韋同。也應天報丁寧在。遐筭方如日未中。其二早識彭殤摠是虗。只期名德保終初。靑天萬里休催返。好作人間魯殿餘。</text>
<title>李平澤舜英挽</title>,<text>我在牢狴日。公貽尺素時。深傷經萬死。且慰赴三危。親黨人多有。窮途事始知。何山一抔土。埋此好襟期。其二身貌何嫌小。胸懷得許寬。皇天遺善士。此老止微官。門巷蒼山古。煙霜紫菊殘。跨驢來一哭。衰意感千端。</text>
<title>韓司諫 永徽 挽</title>,<text>平生志氣恥低孱。毁譽從他半世間。大老曾云名進士。聖君終置舊淸班。憂深吾道消猶長。跡遠西州往自還。只是夜臺無復曉。英豪今古一靑山。其二悠悠宰物自天爲。生死如公足可悲。通籍晩躋三品貴。過房纔有九齡兒。江干雪暗看飛旐。閣裏花開憶勸巵。白首舊遊難此別。先人外黨更餘誰。</text>
<title>南漢感懷</title>,<text>險絶漢南鎭。難將安巿論。迢迢高鳥背。漠漠亂雲根。二老惟全節。元戎實負恩。極知薪膽志。誰與整乾坤。其二此地失天險。中原隨陸沉。羞將大碣在。恨入一江深。九寺傳鍾響。千家接柳陰。汝曹休養久。須見聖君心。其三千年箕子國。有此可汗峰。不覺金城險。猶思月暈重。長雲頻極目。落日獨衰容。休道三韓小。窮廬或卧龍。</text>
<title>西將臺</title>,<text>招提路轉萬峰靑。大將臺高入杳冥。坐數東方幾州郡。回瞻北極且朝廷。百年誰敢知天運。千里眞難恃地形。不盡長風危鬢色。龍泉在袖欲衝星。</text>
<title>舟中望寧陵。感賦排律。</title>,<text>薄遊驪水次。恭望孝宗陵。入境詢遙近。停舟欲俯興。風雲曾際會。巖野盡延登。大義皇綱正。殷憂聖德增。時升如日揭。運去奈天崩。十載衣冠閟。千秋簡冊徵。湖疑丹鼎在。花想玉欄憑。杜宇春聲咽。松門露氣凝。今王思繼述。列位要賢能。固有宣光志。誰堪管樂稱。悲歌殊未已。幽憤莽相仍。甘作傷弓鳥。看多附驥蠅。流光渾客鬢。暝靄且村燈。頗羨東臺上。悠然卧老僧。</text>
<title>懶翁殿。題三大師畵像。</title>,<text>長髯深目指空師。懶翁無學俱英姿。天生靈慧廢興際。夜中之言鮮與麗。誰其守義誰贊運。此心相照一摩尼。至今寂寂坐虗殿。指點柏樹生新枝。門前江水西流去。江花開落月盈虧。一片世界千萬事。我問三師知不知。</text>
<title>淸心樓。次板上韻。</title>,<text>好是高樓春樹端。花明江綠映衰顔。舟遊已了前朝寺。目力仍收數郡山。萬水歸心淸漢北。二陵佳氣白雲間。翠華昨日溫泉去。倚遍欄干思未閒。</text>
<title>贈李燤</title>,<text>驪江逢李燤。云是故相孫。故相夫如何。我讀尤翁文。當時便殿召。天語人無聞。出而有所爲。敎訓期十年。勤哉君與臣。寤寐惟中原。嗚呼志未就。俛仰桑海翻。只今馬鬣封。寂寞近寢園。燤也無立錐。漁釣伏江村。沽酒就我飮。意氣眞薄雲。我窮世相左。爾豈思攀援。似聞富賈子。多聚諸營門。古道日以降。看彼水沄沄。誰能如優孟。薦汝動至尊。</text>
<title>春盡日。與洪世泰遊北山。分韻共賦。得風字。</title>,<text>春去衰翁在。相看此意同。不成遊世外。惟得到山中。雲送諸峰氣。松留一澗風。天機隨感興。更撫落花叢。</text>
<title>又得觴字</title>,<text>綠陰無遠近。山靄共茫茫。春在惟今日。吾衰且一觴。倚松雙鬢色。隨水此心長。來歲重遊好。浮生未可量。</text>
