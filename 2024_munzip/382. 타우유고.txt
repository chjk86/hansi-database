<title>次朱子感春賦</title>,<text>昔余之旣有知兮。循往哲之所之。何行路之險艱兮。稅余駕之無期。慨中途以埋輪兮。豈緣皇眷之少替。夫惟衆女之故兮。羌拂亂乎余志。朝吾將涉乎東津兮。泛蘭舟兮江水春。感陽復而底泰兮。驗此理於吾人。及行迷之未遠兮。曾不愧乎聖訓。旣自高擧以遐引兮。胡慼慼於方寸。嗟鍾期之未遇兮。夫孰知所思於牙琴。玩紫陽之遺編兮。實先獲乎我心。悵佳人之不在玆兮。恨春草之蔥蒨。隔天闕之迢遞兮。時彷彿而有見。傍寒梅而延佇兮。怳相接乎容光。聞石泉之下愴兮。思鏘鳴之佩璫。庶脩嫭而日康兮。耿此志之難忘。非無樂以寫其憂兮。念子胡然令我傷。</text>
<title>古意</title>,<text>崇蘭採採意。欲綴佳人裳。歲晏無消息。粧囊徒自香。</text>
<title>寄金僉知 曄</title>,<text>雨洗山何淨。乾坤澹一秋。泠風如可御。逸興浩難收。</text>
<title>散步溪上</title>,<text>不遷山似仁。不滯水如知。臨水復登山。樂山兼樂水。</text>
<title>次徐君石 漢柱 韻</title>,<text>五穀秋方穫。非秋君莫摘。摘之苟非時。不如稊稗熟。二東海栽蟠桃。將期千歲摘。笑看人世間。幾度黃粱熟。</text>
<title>卽景</title>,<text>山霽雲仍在。松風吹我衣。飛禽驚底事。已絶漢陰機。</text>
<title>示書室諸生</title>,<text>晉代東山客。飛騰四海聲。林泉終老計。晩起爲蒼生。二雪窓添皓彩。氷瀨送寒聲。提掇發深省。塵心自不生。</text>
<title>田家雜興。次柳子厚韻。</title>,<text>精舍依山足。門臨溪水曲。坐對積翠靜。俯愛微波淥。野老隔林語。村童向草牧。幸値新雨餘。荒畦麥半熟。幽居闃無事。晩起還早宿。有時出門去。扶杖行川陸。閒吟終永夕。歸家飽饘粥。二老農貧且賤。幽棲在山曲。山北枯木足。山南澗水淥。決渠灌稻田。復向草中牧。日夕荷鋤歸。廚間飯初熟。雀集樹間喧。鷄投檐角宿。悠悠愁思集。登高望原陸。庶免顚溝壑。刈麥可作粥。</text>
<title>桃花</title>,<text>桃花園中發。朝花夕已墜。速成則疾毀。此理同萬類。君看孤松樹。獨立冬嶺秀。物性貴晩遂。所以君子取。</text>
<title>卽景</title>,<text>春山一雨過。桃李摠氛氳。遠岫隱還見。行雲聚又分。林深鳥自響。境僻鹿爲群。獨詠倚山閣。西峯日欲曛。</text>
<title>送李舜弼 東稷</title>,<text>山寺苦愁寂。離居可不言。此時君枉駕。相逢問寒暄。竹房多淸意。松塔絶塵喧。疑言辯是非。玄理窮其原。永日共聯床。閒宵臥弘敞。今朝還爲別。令我却怊悵。揮鞭君已遠。佇立空悵望。望之難復見。煙收孤村迥。君須趁佳期。勿使勞夢想。</text>
<title>獨坐書齋。口占一律。</title>,<text>風光雖好也傷神。身抱幽憂感此辰。閉戶小齋淸晝寂。杏花飛送一年春。</text>
<title>偶吟</title>,<text>樵人歸欲盡。林暝鳥棲時。風緊溪流急。峯高月上遲。銷愁恨乏酒。遣興謾題詩。久作離鄕客。遊魂漢水湄。</text>
<title>遊廣德寺。詩邀溫陽宰。</title>,<text>雪岑淸勝催歸興。爲有從前一會期。可想禪樓凝望處。暮雲鳧鶴摠堪疑。</text>
<title>次金同知 曄 韻</title>,<text>臘梅不失年年信。山月無愆夜夜期。此是吾人深省處。莫敎芳約少踰時。</text>
<title>偶吟寄金同知</title>,<text>雪晴寒旭射西崖。玉樹瓊林眩作霾。誰道閒中無一事。課童終日負枯柴。</text>
<title>送庶姪晩輝歸花山</title>,<text>湖外春寒勝臘寒。江梅欲吐意還殘。北風雨雪終朝曀。念爾千山行路難。</text>
<title>敬次尤菴先生韻</title>,<text>山回谷轉愈奇絶。溪上蒼巖巖上堂。一鳥不鳴人跡斷。此間端合講程張。</text>
<title>和宋生 疇錫 韻</title>,<text>白露墮庭綠。芳蘭將若何。不忍見秋色。久已廢吟哦。</text>
<title>次徐君石韻</title>,<text>相携物外客同遊。湖海風煙接素秋。俯仰乾坤忽有契。群山不動水東流。</text>
<title>往碑菴寺。次木川宰韻。</title>,<text>花枯無艶鳥聲沈。此夕如何興轉深。却喜師襄來與會。高歌白雪振千林。二靜觀天道有升沈。透語全由理會深。常辭盈滿災應遠。貞吝何須玩易林。</text>
<title>往俗離山路中。次鄭相公贈西原韻。</title>,<text>物外閒遊有底愁。逍遙楓岸又沙頭。瑤岑千疊映斜日。長笛一聲橫素秋。丹液還慙少失計。群仙應笑老知州。洗心從此辭塵世。山水中間互唱酬。</text>
<title>遊俗離山</title>,<text>霜落千林錦葉秋。長風駕我去悠悠。目極塵寰杳杳外。群山南走水東流。</text>
<title>遊江泉山</title>,<text>石門勢突兀。崖懸坤軸傾。峯高日車側。山晩翠嵐橫。脩纖碧蘚淨。叢生芝朮榮。鶴去故巢空。龍藏石潭淸。疏林映佛殿。雲表矗飛甍。釋子見我至。欣然出門迎。杯盤慰遠客。澗蔬雜芹菁。泉源到此窮。山脈接金城。蹲坐溪邊石。愛聽寒淙鳴。我本不羈人。而無塵累縈。富貴一贅物。於我浮雲輕。終當斂蹤迹。永作山水行。</text>
<title>卽事</title>,<text>旭日生靑嶂。幽人初破睡。松廚語漸稠。峽裏生人事。呼僮採石蓴。復汲巖間水。前峯起炊煙。應知僧舍閟。人淳絶往來。至道非叔季。異端亦可觀。何論道眞僞。</text>
<title>呈燕岐使君</title>,<text>木落山空萬籟沈。竹窓淸話故情深。團圝坐到三更月。宿雀驚飛繞北林。</text>
<title>下雉岳山</title>,<text>九望之峯出靑霄。懸崖絶壁何嵯峨。中有梵宮地界寬。天作別區留其阿。我來棲託閱古書。端坐高樓終永夕。幽澗淙琤響林藪。千嶂無人萬壑寂。塵緣未盡留不得。歸思却繞西歸艇。臨溪獨與遠公別。白雲回首難爲情。山回谷轉水聲遠。仙區已與塵寰隔。蠟屐他年踐芳約。寄語山僧莫相憶。</text>
<title>過一隱村</title>,<text>峽裏居民三四家。桃花流水繞煙霞。逢人競問塵寰事。蝸角興亡今幾何。</text>
<title>訪鴒原寺</title>,<text>衆峯爭秀碧芙蓉。雲衲歸邊細路通。借問磬聲何處起。山人家在白雲中。二禪樓炎夏足淸颷。僧出山門晝寂寥。欲識騷人得意處。白雲飛過碧山腰。</text>
<title>鴒原寺</title>,<text>十載看山畫屛裏。今朝蠟屐穿雲林。尋山不辭炎瘴毒。物外長懷幽曠心。前有毗盧後九望。兩峯角立如披襟。世人何曾到此境。石逕歲久蒼苔侵。一隱之東巖石古。征驂暫住溪水潯。衆木參天白日陰。懸瀑揷地澄湫深。乘興飄然駕長風。寺高佛氣浮瑤岑。</text>
<title>和任注書 元聖 韻</title>,<text>昨辭丹闕向甑城。近侍追尋湖外程。休恨征車難旋軫。須看潦霽卜玆行。</text>
<title>敬次宋揚于韻</title>,<text>秋後黃花猶自芳。名亭佳會摠吾鄕。重陽自是登高日。陽月初三亦重陽。</text>
<title>謾題</title>,<text>民生於三事若一。父生師敎君食之。嗟予身窮名未揚。奉親難具甘與旨。俗累纏連苦無閒。二年復闕趨吾師。君門況隔九天上。縱有學術何由施。此身於三未能一。獨立蒼茫萬端思。</text>
<title>憶華陽</title>,<text>男能孝悌女蠶織。衣取麤布飯糝藜。誰知鶴髮山中老。獨保幽貞樂有餘。</text>
<title>新年祝</title>,<text>新年祝新年。所祝祝時平。倒捲滄溟無限水。淨洗腥塵九州淸。新年祝新年。所祝祝春坊。岐嶷允符臣民望。紫極爭賀壽無疆。新年祝新年。所祝祝治安。掃去西南老少說。後代唐虞是東韓。新年祝新年。所祝祝安居。渾舍無恙身無疾。閱盡架頭古今書。新年祝新年。所祝祝風良。村秀勤修詩禮業。甑城自作鄒魯鄕。新年祝新年。所祝祝年豐。農奴盡忠耕牛健。無旱無潦亦無風。新年祝新年祝。新年所祝止於斯。願天一一如我祝。</text>
<title>挽金別坐 萬里</title>,<text>君是師門胄。相親若弟兄。居家敦禮敎。旅宦薄功名。返駕幾將稅。凶音甚可驚。春山有蜀魄。同此未歸情。</text>
<title>挽柳奉事 燦然</title>,<text>草宿景明墓。可觀今亦休。江湖勝友盡。宇宙此生浮。懿範遺芳遠。陳蹤逐化流。吾衰違負紼。臨挽涕空收。</text>
<title>挽慶宣傳官 宏</title>,<text>眞醇天性厚。家世本儒林。投筆操弓意。殲夷衛國心。雄圖成濩落。歲月自侵尋。衰病違臨壙。南瞻愴舊深。</text>
<title>次鄭漆谷 珽 山亭韻</title>,<text>爲緣觀稼創斯亭。沃土前臨是鄭坰。君子花連秋菊淨。將軍樹帶夕煙靑。棲遲豈但頤閒性。玩賞端宜樂暮齡。隣社相依同契活。由來恥罄比罍甁。</text>
<title>次李亞使 沃 韻</title>,<text>欲擲長鑱不理園。却嫌栽植亦多煩。久無俗客穿雲到。唯有松濤繞榻喧。風送蟾光增灝彩。雪添寒漲沒溪濆。靜中此樂誰能會。妙在忘言且莫論。</text>
<title>次溫陽宰韻</title>,<text>棲山不欲戀田園。幽事多奇可滌煩。松逕苔深無俗客。禪窓晝寂絶塵喧。三冬碧蘚華陽峽。九節靑菖石澗濆。更喜新詩慰寂寞。源流從此共評論。二誰如董子不窺園。白首窮經未耐煩。愁見墜花眼底亂。厭聞鬪蟻耳邊喧。卽辰棲托華山寺。前月遨遊錦水濆。靜裏關心多少事。何時一一與君論。</text>
<title>次韻贈甑城燕岐兩使君</title>,<text>白雲深鎖洞天幽。山下孤村繞碧流。石逕未妨臨水窄。沙鷗不怕近人浮。塵寰有累何須念。物外多閒此可遊。堪笑諸公肘後綬。秋來還直一杯不。</text>
<title>次金同知韻</title>,<text>憶昨碑巖尋寺日。滿山風雪大寒期。魚龍已向冬前蟄。松柏方從歲後知。象外乾坤元是靜。壺中光景本來遲。卽今回首交遊地。雲物應同作別時。</text>
<title>次徐君石韻戲贈</title>,<text>山中一別李扶餘。世路應尋閔尙書。離合無端眞夢耳。閒忙有異熟優歟。幽居喜我塵緣斷。薄祿憐君宦味疏。爲問茶時衝曉霧。何如竟日臥茅廬。</text>
<title>行上院寺用李參判 敏求 韻</title>,<text>勤苦躋登近碧天。僧敲夕磬起靑煙。雄聲隱地雷生下。爽氣吹人雲滿前。神馬跡留臺上石。老龍身蟄殿中泉。誰知羅代經營業。閱盡興亡逮我鮮。</text>
<title>次天安宰韻</title>,<text>半蓂吟病萬緣灰。落盡橋頭一樹梅。山雪已隨窮臘駁。澗氷還趁正陽開。年來得意誠難事。老去尋春定幾回。風詠須要無曠日。洞門高處卽吾臺。</text>
<title>訪招提用王摩詰韻</title>,<text>亭午訪招提。谷靜來松風。下馬緣淸溪。忽到泉脈窮。山回境轉幽。恨無淸賞同。崎嶇石逕微。直向懸崖通。行行遂忘疲。暫休且復適。萋萋茂綠蘿。森森雜松柏。中有精舍開。人閒淸晝寂。老僧拜我前。問我何如客。迎坐靜室中。洒掃設蒲席。華燈掛飛樑。古跡留苔壁。日暮萬籟絶。靑山更寂歷。明當凌絶頂。騁目窮遠覿。</text>
<title>挽金僉知 忠烈</title>,<text>甑城孝行多。嘗看輿誌中。孝爲百行源。千載欽遺風。遺風幸不泯。繼之有金公。稚齡失怙恃。終天恨未窮。追喪耆耋後。哭擗如初終。寧論禮無文。但盡皇降衷。聖朝嘉其行。旌閭恩意隆。幸我共鄕井。懽情兩相同。錫類永不匱。有子侔乃翁。庭訓信非誣。孝悌神明通。云胡誠未格。色憂遽聞凶。餘慶在後昆。川資由源豐。聊爲孝子挽。意欲牖群蒙。</text>
<title>挽鄭公山 榮漢</title>,<text>昔在髫齡日。欽公若仰山。城西一見晩。神彩迥出班。志節千尋壁。工程百尺竿。追風驥足逸。刮露劍光寒。鮑叔欣逢管。靑蓮喜識韓。定知公爲益。還愧我非端。一佩扶城印。中心有所歡。托隣蒙庇護。情好弟兄看。憑便書札繼。益論警我頑。看公爲政體。遍使衆黎安。士變文翁化。民懷尹鐸寬。恢恢游刃易。寂寂簿書閒。興到尋孤寺。扁舟下碧瀾。沿洄探勝槩。杯酒共團圝。此樂那能保。佳期杳難攀。分離恨索寞。時序覺頻闌。治劇非公誰。一州再莅官。回頭前後事。屈指十年間。去歲溫泉會。猶能數日觀。阻懷雖未展。少慰此心慱。自幸仁風近。餘波及寡鰥。誰知毒痘患。已到死生關。一臥三春暮。醫窮技亦殫。忽聞傳訃遽。悲慘涕闌干。故國何當返。浮生實可嘆。風悲召伯樹。水咽使君灘。歷數當朝士。如君古亦難。吁嗟用不盡。枳棘久棲鸞。追念謀忠義。至今在肺肝。平生期勿替。方寸炳如丹。遙想新阡外。親朋日暮還。病深違執紼。望眼隔重巒。已矣負平昔。思之多厚顏。佇看餘慶遠。有子摠芝蘭。</text>
<title>挽趙益賢</title>,<text>昔我自甸邑。移住此山谷。遐鄕絶儔侶。無人慰愁寂。所幸近德隣。以時相招邀。占得風日好。騈馬出遠郊。選勝坐豐林。隨身淡淸具。弓彎不虛發。馬後懸雉兔。打魚妙入神。銀鱗多且旨。不惟快心目。且令飫珍味。昔時髦俊士。屠釣豈本志。不遇渭水獵。雄圖應未試。如君精緊資。實是干與城。而我徒歎惜。爲君鳴不平。少壯能幾時。蹉跎俱白頭。哀哉衰老疾。一臥竟無瘳。夢擎捨我逝。墓草已再宿。君又至於斯。孤跡將焉托。秋風故山路。忍聞薤露曲。蕭條白楊原。惟見飄殘葉。浮生眞夢幻。哭死非曠達。</text>
<title>挽同春先生</title>,<text>東國儒宗第一人。淵源有自接關閩。文章燦爛鳴朝鳳。辭語溫醇滿座春。壯志本期回泰運。暮年何事轉沈淪。應知正氣終難泯。化作商霖澤我民。</text>
<title>挽閔判書 維重 夫人</title>,<text>我師夫人親。我友夫人辟。從遊師友間。令德聞已熟。我姪夫人壻。我壻夫人姪。聯媾我兩家。恰似苽與葛。情分旣如許。婦女書相續。不料壬子歲。德門偏多厄。自西歸寧後。親癠仍愈篤。迢迢兩地思。落落雲煙隔。子恨藥未嘗。父憂惟其疾。彼此孝慈念。亦可通金石。胡爲父子喪。俱出未旬日。思親臨沒語。慘慘難重說。行路亦云悲。況論吾黨慼。平生淑貞行。畢竟爲世則。表表在耳目。不須銘碑碣。謂天無所報。享得人間福。謂天有所報。壽奚三十六。應知未艾塵。萬世垂無極。病裏人事斷。空悲違執紼。泣送一篇章。爲相挽車役。</text>
<title>遠征行</title>,<text>日晏慕華館。館上別離人。去去向何處。一去三十旬。胡雛萌逆節。中國多腥塵。憑陵侮寡弱。劫子攻其親。羽檄交馳急。徵發三韓民。去年戰遼塞。今年戰燕秦。轉戰八千里。負輸起海濱。男兒抵弧矢。不憚長苦辛。高堂有老親。欲辭復逡巡。師期不可越。官吏臨門嗔。龜勉就長衢。痛哭號蒼旻。誰云天地大。匹夫志未伸。哀哉竟何辜。惻惻傷我神。</text>
<title>煎蒿</title>,<text>白雪滿山谷。靑蒿何處生。采采逐陽坡。傾筐未易盈。經冬茁新芽。嫩綠凌氷霜。烹調錯衆珍。林下愧先嘗。取適非取飫。逢場悅情話。勖君歲寒心。茹芝慕時晦。</text>
<title>挽權生 休</title>,<text>我住北君住南。分占一山南北。閒來漁釣相隨。幾掃臺巖水曲。疇昔來訪荊扉。停驂爲設鷄黍。午作別夕聞訃。薤露晞何太遽。君之死異乎人。尸解定應仙去。不欲屑屑爲悲。所嗟捨我先逝。歌一曲送君歸。以助役夫呼耶許。</text>
<title>挽李監司 東稷</title>,<text>俛仰宇宙間。朋知日零替。公又至於斯。蒼生誰所濟。憶昨還蟄初。于今十餘歲。出處旣殊道。雲山各迢遰。不堪離索慮。居常願言嚔。警句得傳誦。音塵憑遠遞。氷檗世所欽。遐氓幾蒙惠。看公忠且義。應推孝與悌。不才幸聯班。簪笏趨丹陛。君臣際會期。社稷風雲契。我志在投閒。行止隨潦霽。公亦有所事。退歸湖西第。適聞上候愆。未竣先山計。蒼黃疾其驅。行車無暫憩。殷憂致損傷。二豎干榮衛。旅館丁夜間。奄忽乘化逝。風前折丹桂。露下摧芳蕙。應知忠義魄。昇天訴上帝。上帝感其誠。終能護聖體。噫乎我侯仁。奚啻名當世。只恨聞訃晩。殯斂那能逮。丹旌引故山。彩翣相掩翳。靈辰有常程。旅櫬難少滯。衰疾違執紼。向風增悲係。屋樑明月夜。空垂工部涕。春來白茅飯。一爲吾公祭。</text>
<title>次李淸州韻</title>,<text>吾行去國故遲遲。肯許鄕愁上客眉。滿園韶華明彩錦。繞簷春氣住遊絲。閒情不改棲山日。世味難同喫草時。末路何人論此事。唯公於我是心知。</text>
<title>書懷</title>,<text>嶺外萱堂隔。天長書信稀。思歸歸未得。悵望白雲飛。</text>
<title>次申寅伯 晸 韻</title>,<text>迢迢驛路遠。別恨詎堪論。却喜關入雨。霏霏到日昏。二半夜連床話。皇王帝霸論。須知心是本。治亂在明昏。</text>
<title>贈別</title>,<text>不作天涯客。寧知別離情。溪橋悵獨立。滄海暮雲生。</text>
<title>送李明府</title>,<text>君同秋塞雁。欲向江南廻。我獨在羅網。失群心轉哀。</text>
<title>次崔生 震恒 韻</title>,<text>當時諸子列。誰得許升堂。好學惟君最。蘭芽獨擅芳。二不憚江湖遠。來尋舊守堂。猶憐霜後菊。歲晩有餘芳。</text>
<title>次李生 世敬 韻</title>,<text>千里嚴程任自悠。窮通由命不須憂。時時點掇床頭易。此事元從羑里囚。</text>
<title>和郭監察韻</title>,<text>夢魂難越路幽沈。歲暮離懷特地深。欲問山中別後意。秋風一笛臥霜林。</text>
<title>和子固韻</title>,<text>吾聞屈子汨羅沈。萬古孤忠與水深。悵望三湘一洒淚。悲風爲我生楓林。</text>
<title>次映碧亭韻 亭在安東九潭。主人申參奉命龜。</title>,<text>憶昨初發錦水涘。受玦行色同韓子。多端羈思所可寫。應費靑天一張紙。欲憑毛穎試提挈。往事茫然春夢耳。逾湖抵嶺無勝賞。勝賞乃從花山始。花山境是洛上流。客行三渡長江水。江神似欲慰窮途。鏡面風淸波不起。騷人幾泛木蘭舟。想見隨波載酒妓。風流放浪非我事。興入江山無限美。行行怳到蔚藍天。縹渺飛閣臨江汜。亭名映碧映碧波。能使行人駐馬視。須知造物護淸都。天畔群山熊虎峙。何人占取作別業。身在山光水色裏。男兒自了一世事。豈合平生老於此。當今紫極聖化隆。礪世磨鈍仁作砥。包匭年年貢盧橘。土產肯數南陽柹。異瑞行看集鸞鳳。至德應侔避螻蟻。智者爭獻金馬策。隱士休採汀洲芷。自愧明時遭竄逐。不才敢將誼原比。還嗟三秀有靈芝。白首依舊狂狷士。却步圖前眞可笑。稍悟昨非今方是。材具旣乏濟時略。憶向君前講經史。狂言犯分何所益。不裨涓埃空觸抵。仍成媒蘖市有虎。謫路遙向天南指。老來光華雖自慰。擬跡前脩無乃侈。魂傷絶國境土異。眼豁新臺河水瀰。觀瀾察理忽有得。逝者如斯君子以。雲霞影動水中天。搖蕩浮光千萬里。美疇良田前後坪。綠柳靑槐上下沚。忘機狎鷗信非虛。水鳥搖曳來階戺。箇中何物最奇絶。野渡無人舟自艤。復有水樂助淸趣。七里灘聲鳴角徵。炎天惱思劃昭蘇。路出名區還可喜。只緣嚴程太悤悤。此身那得欄頭倚。今觀盛作模寫工。三峽詞源追杜李。仙螺噓氣碧波底。頃刻靑紅浮海市。又如龍泉獄中掘。劍氣直射蒼穹紫。乃知詩者有聲畫。妙奪神功固其理。依然著我神仙窟。臥遊不須勞兩趾。令人終夕玩無斁。不覺羲馭低西屺。此爲君家不朽資。豈謂貽厥無基址。名亭從此倍生輝。光價足以超南紀。屋就詩成良可賀。況是重新前代毀。又有同遊賢主人。托隣寧非知所止。主人之胤於我甥。自幸瓜葛相牽累。倘許仙區陪高躅。庶滌胸襟之査滓。或憑危欄成鼎坐。或策扶老臨沙觜。可令主饋供美酒。奚啻高門惟恤祀。此間不可無唱酬。莫道詞藻爲小技。忘貧忘賤且忘年。一視自可齊人已。逍遙物外春復秋。得非唐虞巢許似。且喜避地有太白。此日不復憂髇矢。如得金鷄放赦歸。定向淸區携杖几。</text>
<title>述懷寄花山府伯</title>,<text>客心復何事。今朝不耐愁。別意元自苦。況當三湘秋。此心怳難狀。擾擾風中旒。君是靑雲士。我乃麋鹿儔。昇沈旣殊途。智愚寧相侔。感君款厚意。眷眷終不休。離合苦相仍。歲月空頻周。憶我行遣日。君適爲方侯。驛使齎行資。翩翩追到悠。過嶺曾未幾。君又爲隣州。氷檗律身嚴。呴濡急人優。此日命駕遠。尤非意所籌。歷數朋輩間。更有如君不。天涯逢故人。方知其喜稠。夜闌更秉燭。相對雙靑眸。載酒慰我懷。玉盤羅珍羞。醉來露眞情。共攄思君憂。磋磨喜新得。討敍追前尤。多君世情疏。逸跡遍名區。憐我罪累深。無以同優游。未死得相見。此幸猶難求。人情苦不足。惜別還增惆。勝事眞須臾。殊方慘去留。默想行路難。重念前期脩。隴水蹴地咽。嶺雲連天浮。覽物思自傷。爲我應回頭。</text>
<title>登觀魚臺。憶牧隱先生。臺在寧海</title>,<text>有山東走及海止。懸崖絶壁何崢嶸。危乎高哉幾百尺。右揖天磨如弟兄。更有長川來入海。海口深潭千頃平。沙明水淸魚可數。所以臺得觀魚名。時當火氣方燒日。携客登臨神骨淸。泠風似見列仙御。彩雲如聆王子笙。西南騁目海上村。一抹煙靄籠柴荊。浮天大勢日留峯。繞郭孤堞寧州城。稻畦麥隴互出沒。鶴汀鳧渚窮廻縈。漁人擧網玉尺翻。雪膾登盤飛羽觥。飄飄逸興阨八荒。忽若羽化超蓬瀛。前瞻大海杳茫外。宇宙還同波上萍。目極魂迷幾萬里。但見一氣連空橫。天光凌亂碧琉璃。日色搖盪黃金楹。自多秋水笑河伯。去入無窮思廣成。已聞滄桑變朝暮。又聞天道相虛盈。俯視趨走塵埃者。擾擾紛紛何所營。人生且非百年物。富貴奚啻浮雲輕。不願楊州十萬錢。不願當朝公與卿。只願名山學仙眞。鍊丹壽與天齊傾。鯤鵬變化但聞語。吸川呑舟今見鯨。中天五岳是額鼻。吐雲噴雪何其宏。扶桑日出最奇觀。必待雲消天氣晴。祥光散射半空赤。火輪飛出乾坤明。有時空虛幻樓閣。五雲明滅紛麾旌。人間物象太逼眞。異事慌惚難具評。連檣巨帆飽風過。一日能行千里程。邇來此土久阻飢。舳艫移運江襄秔。忘機海禽底事驚。百千爲群飛且鳴。春秋變態逐節新。曉夕奇怪隨時呈。吾聞平世海不揚。胡爲怒濤常轟轟。又見沈水而漁採。性命輕試千尋泓。迫於鞭扑豈得已。呑噬時逢蛟鰐獰。鮑魚禮云不登俎。我願罷獻蘇殘氓。安得提挈歸中土。女能爲織男能耕。望洋方知吾道大。覽物重懷憂國誠。風波宦海劇溟渤。誰向滄浪歌濯纓。古今非無勇退士。惟有牧老傳芳聲。先生乃是不世才。正直實合邦家楨。生丁麗季國勢危。隻手那得天柱擎。一片丹心亦圃冶。九畹芝蘭連杜蘅。東籬一絶見素操。可比良玉全其貞。名區何幸接桑鄕。暇日好作逍遙行。竹塢風淸澹容與。海嶠月出頻宵征。閒中旣得物外趣。肯慕紅塵軒冕榮。都將風景入牙頰。數幅生綃驅墨兵。雄詞奇崛鎖紐壯。妙語淸新神鬼驚。文章應不下盛唐。古氣直欲追西京。輝映靑丘萬萬代。永與雲月爭光晶。關東亦有八勝地。優劣曾爲人所爭。自從先生賦成後。此臺聲價誰爭衡。騷人至今多感慨。一筇吟來千古情。松壇尙憶駐杖屨。石逕猶想相逢迎。盛事已逐水雲空。頭上光陰嗟屢更。分留物色必有待。才薄其奈今難賡。旣仰高山復詠辭。怳然如瞻泉下英。獨立蒼茫古臺邊。悲風爲我從天生。</text>
<title>次盈德李使君 積 韻</title>,<text>君知我豈濟時才。自分沈淪錦水隈。偶際先王求駿骨。猥隨群彥上金臺。鼎湖龍去雲煙杳。楚澤人留歲月催。世事如今未可卜。憑風欲借巫咸回。</text>
<title>次崔內翰 啓翁 韻</title>,<text>甚矣吾衰休日程。那能積學到誠明。聞鷄端笏趨朝幾。信馬垂鞭出晝行。要去身災須實地。倘來人爵摠虛名。感君枉辱優賢禮。自顧癃殘愧此生。</text>
<title>題四觀亭</title>,<text>小閣東頭俯澗流。登臨端合滌煩愁。波涵靜影淸如鏡。風送微涼爽若秋。已見諸公多述作。應知物色少分留。須思閭塾成材意。策厲從今戒逸遊。</text>
<title>挽趙參議 嘉錫</title>,<text>有生必有死。死不足爲悲。如何爲君淚。不覺沾兩顋。非惟世義重。早結金蘭契。出處雖異途。交情兄與弟。憶曾罹世患。漂泊滄溟隈。君佩竹西符。相望如瓊雷。及至遞歸時。引路丹丘域。他鄕逢故人。傾倒劃蘇豁。此幸那能久。別意還超忽。一去消息斷。無以慰幽獨。俄聞叫閤語。直氣褫奸魄。朝陽喜鳴鳳。歲寒知松柏。天心竟悔禍。六合再淸新。豸冠裨皇獸。雅望傾朝紳。誰知殄瘁慟。遽纏鵬摶日。吁嗟數十載。親朋盡零落。公又至於斯。餘生何所托。自歎潦倒甚。未易造城闕。終乖寢門哭。向風空掩泣。和淚寫薤章。遠寄聊助紼。</text>
<title>明聖王后挽</title>,<text>恭惟慈聖德。今古信難求。世篤儒賢化。天鍾任姒儔。坤儀曾肅穆。母道益徽柔。戒侈私恩絶。賙飢惠澤優。六宮垂壼法。紫極贊王猷。造化雖無跡。神功亦有由。理宜綿福慶。天曷嗇春秋。玉候當違豫。金縢喜卽瘳。居然嬰疾沴。倏爾隔明幽。窮谷悲號遍。嚴廬孝思悠。良規身後賴。遺敎世間留。廞御蠲浮費。玄宮共一丘。舍飴嗟未得。賜飯涕堪流。顯冊傳應遠。嘉稱永不休。</text>
<title>催租吏</title>,<text>門前久喧呼。云是催租吏。來言官令嚴。秋租須急備。幸勿後租期。豈待煩鞭箠。今年天不雨。禾枯仍未穗。閭里有飢色。黎庶無生意。何以應稅租。相看但垂淚。</text>
<title>歎流光</title>,<text>流光復流光。誰使爾行疾。朝東暮還西。來往何超忽。幼而苟無學。衰老恨何及。所以古聖賢。孜孜惜寸陰。而吾最愚昧。末路追悔深。仍患循舊習。聊詠以爲箴。</text>
<title>題梅鶴亭圖 亭在善山。主人李參議東溟。</title>,<text>洛江樓臺凡幾處。梅鶴亭爲最名區。創始爰從黃處士。高挹西湖爲匹儔。種梅馴鶴有所慕。古今雖殊淸致侔。興來落筆驚風雨。龍挐虎躍連銀鉤。草聖宜爲四海寶。得者重之如天球。都將風景入吟詠。一代騷人互唱酬。畢竟遺業歸宅相。累世相傳傳我侯。斯亭喜得白眉良。中廢多年復重修。星移物換地▦改。先輩風流今尙留。神仙淸福天所慳。世故挽人不自由。鸞坡拾遺已半生。百里分憂今幾州。雙鳧影斷薜蘿月。一夢每落江雲秋。幸賴龍眠居士筆。驅山走水長在眸。洛水源從太白山。流向碧海朝宗悠。復有鑑川來入洛。二水繚繞孤山陬。孤山斗起勢非阿。萬丈螺鬟臨碧湫。江心疑有六鰲戴。富媼專精佳氣浮。山腰傑構是名亭。縹緲飛甍隣斗牛。風櫺灑落月榭間。釣臺蕭瑟松壇幽。長江到此極深闊。澹澹凝波如不流。茫茫野外萬重山。皓皓沙邊千點鷗。迢迢遠翠隴頭樹。簇簇帆檣波上舟。依微煙靄有無間。撲地閭閻村巷脩。忠臣巖對烈女門。萬古淸風吹不休。又有學舍遙相望。濟濟靑衿師孔周。美哉斯爲君子鄕。奚啻風光佳可遊。回首北望多感慨。百年人事眞蜉蝣。名公故宅尙流傳。伊今安在空山丘。安得隨君從此去。餘生晩寄滄江頭。耕雲釣月春復秋。與子同消今古憂。歸去來莫虛徐。梅兮鶴兮應相愁。</text>
<title>送李明府</title>,<text>嗚咽隴頭水。令人心斷絶。方知送將歸。莫作臨溪別。</text>
<title>酬贈南生 有昌</title>,<text>如何宋玉獨悲秋。千載遺篇哀怨悠。古人心事今方見。涕淚非關恨去留。</text>
<title>次徐君石韻</title>,<text>憶曾携手向前溪。罷釣歸來日已低。客夜不堪懷土意。靑山明月夢中迷。二聞道新居近野溪。天開西北地形低。可憐陶謝優遊處。歲久苔深迹已迷。</text>
<title>次兪仲懷韻</title>,<text>憶昨平居解惜春。訪花隨柳到溪濱。年來蕭索緣何事。老去韶華屬別人。吾道須要亨處困。天心應欲試艱辛。感君愛我終無已。詩意丁寧在養神。二居近丹山海上峯。風來時聽數聲鍾。巖間寺刹應千劫。洞裏煙霞隔幾重。仍想桃源閒可樂。還嗟世路窄難容。吾人齒髮俱衰境。莫怪功名計已慵。</text>
<title>次李生 世敬 韻</title>,<text>共卜林泉計謬悠。百年世事不勝憂。四罪如令天下服。吾曹何恨久於囚。四罪。憲府啓辭措語。二漂泊東南道路悠。感君情義爲余憂。晩歲光華雖自慰。髭毛爭及涪陵囚。三滿目滄瀛渺此老。風飄華髮千莖皓。一曲悲歌思美人。五更歸夢長安道。四獨雁叫群秋色老。三湘水落岸沙皓。懷佳人兮不能忘。逸駕何時騁大道。五叔季歸來天地老。風波也及商山皓。噫戲商山亦世間。諸君更覓桃源道。</text>
<title>贈人</title>,<text>閭塾東西繞碧流。棲遲聊可滌煩愁。波含靜影淸如鏡。風送微涼爽若秋。浩氣方知天地窄。邪思不許分毫留。此爲禮法相規地。愼爾威儀戒爾遊。</text>
<title>和天安使君與金韓兩生韻</title>,<text>有客心如已死灰。賢侯標格雪中梅。瓦鐺不爨晨泉凍。霜鏡懸明夜戶開。憐我空瞻詩酒會。多君親見召黃回。一杯亦合輸肝膽。報德寧須便築臺。二半蓂吟病萬緣灰。落盡橋頭一樹梅。山雪已隨窮臘駁。澗氷還趁正陽開。年來得意誠難事。老去尋春定幾回。風詠須要無曠日。洞門高處卽吾臺。三莫歆熾焰怨寒灰。衰盛須觀後苑梅。浮世元來非久物。愁顏何事不曾開。人生由命窮還達。天道循環往復回。魚躍鳶飛眞活潑。常令主宰守靈臺。</text>
<title>呈全義使君</title>,<text>久息交遊陸易沈。簷前自覺碧蘿深。感子招邀情誼厚。石門斜日訪叢林。</text>
<title>呈木川使君</title>,<text>惜別還忘山日沈。霜天留飮意何深。醉裏雅懷詩裏發。一篇瓊什擅詞林。</text>
<title>兼呈僉案</title>,<text>人牧何心醉便沈。郊原濯濯旱災深。生靈失所君須念。此日殷憂在鹿林。</text>
<title>贈沈生</title>,<text>花枯無艷鳥聲沈。此夕如何興轉深。却喜携琴來與會。高歌白雪響千林。二琴禁邪心戒在沈。鍾牙已遠孰鉤深。携來最合何時聽。明月淸風坐竹林。</text>
<title>偶感</title>,<text>靜觀天道有昇沈。理會要令十分深。常辭盈滿災應遠。貞吝何須玩易林。二天理難明慾易沈。常存此志若臨深。句萌免得牛羊牧。會見長條自秀林。三屛迹非關世道沈。登山臨水樂高深。自憐精力年年減。扶老惟思覓鄧林。四堪歎神州久陸沈。百年伊洛戰塵深。棲山只爲全軀命。高節寧同處士林。</text>
<title>挽朴生員 孝若</title>,<text>晩托樵漁契。惟公伯仲季。堪嗟廿載餘。摧盡三珠桂。尙喜芝蘭蕃。寧憂家世替。吟成一編詞。老淚沾衣袂。</text>
<title>挽李生 蔓夏</title>,<text>人方期遠到。天曷喪斯文。猥荷從遊久。常聞行義敦。誰料苗不秀。自歎老無群。遙想尊君慟。應令白日昏。</text>
<title>挽崔生 柱一</title>,<text>爾我相逢問幾年。人間已斷此生緣。身後猶堪慰寂寞。寧馨應使慶綿綿。</text>
