<title>贈法乘</title>,<text>齊民逃賦役。弊幾千百年。憐尒淸且秀。何以冠其顚。</text>
<title>贈法淸</title>,<text>曉月出東嶺。萬彙俱寂寂。爾鼻尙如雷。我行方欲發。</text>
<title>別友人</title>,<text>忽別金鑾殿。娥林兩度春。故人江海去。南北夢魂頻。</text>
<title>宿知禮東淵院主家</title>,<text>主第卑且陋。魂驚一枕欹。五更風浪急。潦到客多時。回首風塵處。鍾城與會寧。棲棲征六月。匪貴要功名。</text>
<title>憫雨</title>,<text>細細毛空雨。茸茸針水苗。龍公近多懶。誰使酌天瓢。</text>
<title>偶製。西原竹枝三絶。以資新腔。</title>,<text>弱柳低官道。芳籬繚水湄。年年春更綠。采把貯長思。絃矢十年別。歸期苦相侍。君看精衛鳥。含木塡東海。郞意如濁流。未易窺淺深。妾恨皎如月。夜夜照君心。</text>
<title>偶閱三國史。兼採雜記。作東都雜詠。</title>,<text>楊山佳氣望中看。六部民呼萬歲歡。草昧神人首群物。一方警蹕定辰韓。沙梁井裏誕鍾賢。窈窕天敎上配乾。五十六年稱二聖。關雎風化至今傳。査査丹鵲白鷄祥。徐伐輸來異姓王。莫道一千瓜瓞逮。可怜匏運早凄涼。神姑化作牝鷄來。手握乾樞簸斗魁。自是人綱歸掃地。休論鍊石補天才。鼾睡彈丸黑誌中。區區鼎峙勢終窮。熊津浿水三千里。一統雄國屬太宗。毛郞宅裏墨胡師。喚得癡人說夢時。自是官家忽神器。不將仁義重扶持。八關歌舞大平痕。鍾鼎千門化日暄。花萼輝光眞骨宅。沙堤冠蓋角干轓。寂寞殊方海嶠中。間生弧矢幾英雄。連年航海觀周禮。天下車書自此東。孤臣一死答君恩。萬里扶桑漢節尊。郅述峯頭三丈石。雲愁猶帶望夫魂。將軍白骨化蒼苔。甲襻弓絃百戰來。一曲陽山都護裏。劍光閑却髑髏臺。上元糯飯競千坊。書出池邊事已荒。士女怛忉無箇事。唯將蹴踘答春光。八月金城月正圓。纖纖麻枲鬪嬋娟。會蘇凄斷嘉徘夕。兩部風光尙宛然。昭代僊郞韻自芳。湖山千里動輝光。蛣蜣蘇合終區別。翹楚年年貢帝王。縹緲蓬萊步輦回。君王如帝八窓開。侍臣應製裁黃竹。當宁初酣萬壽杯。南院樓臺艶綺羅。春風長是市婆娑。月明萬戶砧聲冷。擣盡先生百結歌。康衢白叟祝神堯。萬里桑麻雨露饒。須信土含山下土。天敎紅腐化長腰。一點飛來碧海頭。月中雙裊冷颼颼。裁爲天上紫鸞曲。吹徹瑤池十二樓。繁華舞榭與歌臺。腰鼓逢場百面雷。四節光陰猶昨日。風流千載想全回。瑞鸞靈鳳鬪分曹。天上笙璈拂赭袍。萬壽蓬山塵幾隔。雲輧金母捧蟠桃。雲開海上處容郞。萬舞回風殷八琅。紫袖鳶肩歌數闋。東京明月更茫茫。軒天撼地踣三光。河嶽英靈聳萬方。浮世石羊興武墓。西風黃葉上書莊。天步艱難禹鼎輕。靑絲白馬入臺城。至今鮑石亭前樹。猶帶當時風雨驚。運去降王扣漢扄。山河無復舊輿情。雪霜楓岳來雲在。可忍飄飄七廟靈。明活城中麋鹿過。瞻星臺畔夕陽斜。佳人巧捻昭華琯。嗚咽吹殘玉樹花。荊棘銅駝九陌非。軟紅今化劫灰飛。乾坤百變無餘物。留得鼇山碧四圍。</text>
<title>寄呈郡守曺君 大虛</title>,<text>雲外明光拂彩霓。天書夜下濕封泥。烏紗白紵謫仙樣。醉倚詞鋒瑩鸊鵜。秋風五馬向前驅。十里飄香鵲尾爐。夾道黃童爭指看。使君前歲未生須。使君能記十年歡。依舊㵢溪上下灘。好是叉魚覓詩處。至今芳草認杯拌。薄書叢裏坐塵籠。夢到靑綾夜夜濃。萬仞頭留鈴閣外。挑詩故送玉芙蓉。儒仙一去杳芳塵。千古分留物色新。學士樓名誰管得。玉堂前後兩詞臣。泠風沆瀣訪浮丘。鐵笛曾攀鶴洞秋。收取煙霞成一集。篋中磅礡摠頭留。百里名聲斗以南。中和解頌我猶堪。昔年傷錦居陁懸。▒負天恩抵死慙。幾年雪樹阻論文。琴榻靑燈夜每分。喜得故人爲太守。天敎自▒▒過君。梅梅形影奈何追。永抱終天雨露悲。滿目歲華風發發。援琴且賦蓼莪詩。茅茨雨脚漏牀牀。與約獰風作黨狂。四壁詩書收不得。從敎一半濕偏傍。滿天滕六颯飄飄。白盡靑山勢自饒。想得鈴齊有佳句。寄來要聽蹋瓊瑤。</text>
<title>金臺菴雪夜。與曺 大虛，李 國耳 酬唱。</title>,<text>金臺菴裏達禪師。尸解飄然不可進。唯有平生六環杖。壁間燈影閃蛟螭。憶昔從遊佔畢齋。十年巖磴想芒鞵。不唯遺愛銘人骨。留得殘膏乞我儕。歲暮瓊瑤萬壑淸。天香桂子夢惺惺。禪窓共坐無時刻。只把鍾聲作漏聲。山色蒼寒洞壑幽。歸鴉落日侑淸遊。吟中物象歸高手。須敎諸君出一頭。</text>
<title>玄水菴卽事</title>,<text>半嶺獰風利似刀。臥聞甌面沸香濤。四更鈴鐵驚殘夢。庭檜蒼寒月正高。木魚聲裏曙光分。瓦壟鱗鱗擺白雲。一穗桂香熏睡鴨。霏霏鼻觀飽奇芬。</text>
<title>金局寺</title>,<text>憑仗平生濟勝具。松間皁蓋對孱顏。風門暫假蒲團睡。淸夢依俙訪道山。</text>
<title>登竹嶺 用太明誠意伯劉基過閩闔詩韻</title>,<text>百盤線路入雲賖。小伯靑連太伯斜。客裏斷猿愁未歌。傍溪時喚拒霜花。灣碕激激發源流。洛水之南萬里舟。似與絳河天上接。憑凌汗漫眼生愁。天風吹捲沈㵳陰。想像飆車過翠岑。沒導蜉蝣超萬物。茂陵千古鎖雲林。</text>
<title>除夜有感</title>,<text>宮花催賜玉堂仙。上苑風光弄紙鳶。應製去年春帖字。天涯此日夢依然。四十餘年賣却癡。癡猶不去老相隨。老癡苦被風光早。明日梅邊更覓詩。年來年去去來間。何事人心有兩般。老境逢春差可樂。送迎新舊鬢催斑。行年襞積已成翁。多少襟懷百感中。爆竹家家餞殘歲。無端愁殺五更鍾。</text>
<title>筆僧性默將如京。遂向關西。兼柬義州牧使曺 淑沂，肅川府使李 儀。</title>,<text>懸鶉樂處在毛錐。三副襟懷也合詩。可笑歸依唯繡佛。別腸元自辦鴟夷。上人伎倆屬斯文。輸與書林剩策勳。老衲風懷無不可。手端錢帛遍紅裙。浮雲去住本無方。甁錫飄飄北斗旁。眞簡坡公詩句裏。萬人如海一身藏。關西魚雁杳何如。海內深交盡索居。契闊十年如問我。休言簿領作詩書。</text>
<title>題三人行錄後</title>,<text>三人同行錄。金馹孫所著也。略云。弘治戊申仲春。牧伯慶公絍有公事。將由泗川縣。邀我與俱。泗於晉。屬也。時沔川苪君忠年爲縣監。聞其至。迓城外。喜甚。因共入。當筵鼎坐。開懷劇談。庭中梅枝黏白。墻角柳條弄黃。而斜月掛在樹梢。下有半畝方塘。一境淸漣。花島釣磯。蕭然作境。直南而望。平野茫茫。眼界十里。足以供座中之勝。興闌。就館一枕。而覺窓外之日已高矣。牧伯是行。蓋緣有倭警。經略海堧也。某與苪君尾行。至一古砦云。是四佳相公所建置三千鎭也。由鎭而南。海岸穹窿。於是。相與地坐。滄波萬頃。渺渺接天。此日觀覽。爲一生之富。俄而廚人漁夫盤進海錯。潑潑几案前。刁其腥。鼎其鮮。酌酒相屬罷。擧鞭信馬。竝海而還。是日。予與牧伯作意還晉。將及泗川治。而夜已暗矣。苪君懇要道左。遂共入城。相對劇談。有頃。堂中燭影明滅。簾外風聲奔騰。相視一笑。皆以輟行爲幸。乃曰。三人同行。俱無惡客。而數日之期。似不偶然。天敎好雨。又添一興。其如寂寥。如之何。問左右。有一人能琵琶。令取彈之。應手而作。聲韻和壯。足以娛一座矣。夜靜神淸。竦然無寐。苪君因自言曰。曾隨先君朝京師。有一措大能說中朝事。上自高皇。以及景泰，天順年間中原變故。成化臨朝。朝廷文物風俗。都市男女之事。歷歷有緖。皆前日所未聞者。談▒差差。便不可當云云。靑雲羽翮早騰騫。日侍光陵荷聖恩。百里當年藹絃誦。南人爭道侍中孫。慶絍爲晉牧故云鼇山蒼翠爲鍾英。家世從來出紫纓。八斗才華函丈地。天敎式穀幾螟蛉。金馹孫爲敎授故云。大抵金海土姓稱金者。皆是首露王之▒。西走幽燕訪帝都。沔川胸次一唐虞。分明正統年間事。始識明皇記事珠。右指苪忠年嶺嶠東風客路長。天涯官柳弄輕黃。韶光漸鬧春將半。正値遊鞍替戾岡。釭缸耿耿照襟期。酒浪搖春夜雨時。不分靑枝遽如許。隔簾花信恨封姨。江城曉角正相催。鐵笛吹殘又落梅。瀲灎金尊深似海。玉人渾作玉山頹。珠宮貝闋眼中收。縹緲方壺認十洲。爲問桑田眞一瞬。人間海屋幾添籌。三千里外鵬程闊。嬴得平生逸興酣。造物小兒眞戲劇。乾端一壁坼東南。潮回港口夜鳴桹。酒席銀絲滿筯香。沒導吳中風味雋。盤中公子亦無腸。借問臥龍山上月。人間十有一回圓。分明去歲淸遊處。吟斷樓西供杜鵑。揚煕止爲洞川詩。同遊臥龍。故自敍云。</text>
<title>別舍弟好禮</title>,<text>歲晩分飛雁斷行。離懷老去轉凄涼。才名海內如君少。眼底鵬途萬里長。喜汝詞華一世豪。登壇誰與振風騷。年年側席恢天網。莫向雲山嘆二毛。</text>
<title>題麟角寺。兼示克冏禪師。</title>,<text>屈指淸遊秋復春。靑山萬疊隔紅塵。東風一路花無數。天遣吾儕作主人。麟角寺中然老禪。紺瞳黃面演眞詮。至今甁雀無尋處。留得殘碑落照邊。蒼茫花氣蘸溪西。暮雨空濛暝色迷。最愛去年吟斷處。望中巖罅水禽棲。</text>
<title>贈六空大禪有松都之行。兼寄留守相公。</title>,<text>嵩山一髮翠磨空。縹渺煙霞第幾重。廿載勝遊渾似昨。夢魂時繞八仙宮。紺巖儒老臥崇陽。八斗才名海內香。聞道向來筋力健。緣詩兩鬢尙蒼二。亡羊往事醉醒中。玉殿瓊樓碧草封。萬古消盈龍首月。人聞昏曉廣明鍾。山河雉堞謾崢嶸。慘淡風雲一夢驚。萬井桃花自開落。等閑浮世幾淸明。五冠山色照淸吟。一逕松枏彩霧深。賸把平生濟勝具。天涯空費夢相尋。侍中門外絶蹄輪。落目荒源草似茵。荊棘銅駝無處問。沙堤依舊軟紅塵。蔚藍天影蘸澄泓。電掣林巒百里明。試向山中橫鐵笛。怕敎幽處蟄龍驚。甁錫生涯到處浮。納交城市總名流。直將道眼還無礙。須上天磨最上頭。</text>
<title>書竹軒卷子。兼示牛師。</title>,<text>騰雲山裏竹軒師。解后無端索我詩。詩在十分奇絶處。須看東海月明時。海山螺髻白雲中。勃窣秋聲萬壑空。政是牛師深省處。上方明月數聲鍾。吾師於道未曾非。莫把雲蹤向翠微。三宿猶爲桑下戀。北堂萱草已西暉。</text>
<title>僧性旭求詩</title>,<text>盤礴毫端造化功。自家明月與淸風。太華峯上如船藕。描出吾師意思中。明朝飛上木天時。回首聞韶鬢欲絲。麟角寺中猿鶴怨。他年重拾舊題詩。</text>
<title>書曺吏詩卷</title>,<text>七十年來句法工。髥曺樂處不曾窮。幾回過我㵢溪上。一半詩材付此翁。窮鄕跫喜少如渠。閑向晴窓理白魚。短釰埋泉無處用。可怜郵傳老詩書。</text>
<title>送任判官北征。兼柬楊從事。</title>,<text>小伯山前月似波。一尊楊柳勤離歌。知君腹裏千兵在。掃盡祁連曳落河。愁對邊峯萬里通。覆氈草檄屬英雄。黃雲直北先春嶺。已在楊君指顧中。</text>
<title>僧竺淸求詩</title>,<text>縹渺煙霞第幾層。閉門千悤睡瞢騰。滿窓東海一輪月。卽是師家無盡燈。萬疊金鼇枕海傍。雲間八十七琳房。上人到處題詩遍。飛錫秋風路杳茫。形勝依稀六部村。雲山曾辦一乾坤。繁華已作槐安國。莫問荊凡定孰存。簿領聞韶已數期。可堪衰病更支離。平生海內虛名絆。剛被山僧苦索詩。</text>
<title>觀音窟雜詠</title>,<text>去歲來遊臘雪霏。瓊瑤萬壑月輝輝。石樓西畔尋詩處。煮茗胡僧錫已飛。塵纓還媿乏刀圭。縹渺三淸路自迷。【惆悵夢中春已去。杜鵑花落杜鵑啼】。陰雲欻翕颯神飆。空翠霏微襯泬寥。爲報玄裳東嶺鶴。殷勤莫忘去年招。紺宇周遭金碧鮮。縣官經費幾緍錢。年來赤子塡丘壑。須省推恩是福田。溪山隨處恣伸眉。出岫閑雲只自怡。半夜隔窓岩溜漲。夢回錯認雨來▒。</text>
<title>舟中雜興三絶</title>,<text>禮成歌斷海天涯。滿目靑山落照斜。一棹昌陵漁市鬧。腥風吹過兩三家。孤鶩殘霞十里湖。篙師款款逐檣烏。微茫遠港鹽煙起。閑把玻瓈嚼腹腴。海山煙樹碧重重。天闊詩豪浩蕩中。北望招提三十里。江神借我主帆風。</text>
<title>碧瀾渡。詠思菴韻。</title>,<text>怊悵風塵二十秋。江湖舊韻夢悠悠。等閑終墮孤僧計。樓下飛來只白鷗。宦海風波浩莫量。先生詩句計尤良。如何謾做貪鷄肋。不向湖山辦醉鄕。</text>
<title>天水寺。與房敎授敍別。</title>,<text>全盛當年艶綺羅。送迎隨日此婆娑。只今春色無人管。空自門前柳放花。柳花飄蕩客將歸。吹笛峯頭醉落暉。依舊提壺隔林語。別愁無奈正依依。振鳳山頭曉色霎。白顏郊外草平齊。萋萋滿眼松京道。去馬來牛日向西。</text>
<title>春帖字</title>,<text>一氣洪鈞鳳曆春。俗躋仁壽道還眞。桑麻處處歌行露。盡是關雎化裏人。天地流仁玉燭春。桑麻千里大平民。君王日御黃金殿。端拱無爲萬化新。</text>
<title>次丹城東軒韻</title>,<text>小雨簾纖綠漲城。一春乳燕壘初成。使君皁蓋尋詩處。饟黍西疇競耦耕。軟紅無復踏東華。漫浪南州媿倚麻。捫蝨靑燈談世事。臥看天外斗柄斜。</text>
<title>寄都世隆</title>,<text>廿年湖海臥棲遲。講道從來妙譽馳。閉戶短檠春不管。月明花盡杜鵑枝。</text>
<title>次韓幼公氷新莊八詠</title>,<text>霡霂春深綠滿川。桃花驚浪泛涓涓。先生詩在無心處。鷗鷺盤渦指顧前。右鷄川春漲碧玉簪頭淡掃嵐。長天影裏雁程涵。詞人自古悲搖落。故遣秋懷寫蔚藍。右龍山秋巘官情灰冷謝忡忡。夢斷五更長樂鍾。烏帽黃塵十年事。幾和殘月破西峯。右葛峯曉月田家晩塢勃溪聲。深抄煙霏一抹橨。叱犢歸來堪畫處。隔籬斜暈半邊明。右松莊晩靄潮信歸來第幾程。蒼茫南浦接西瀛。九衢塵土一舷月。留與長年校重輕。右冬浦歸帆赤明龍漢幾昆池。蠻氏區區負海隅。千歲鶴歸無處問。荒城片雨晩紛紛。右蔚城飛雨向來官政不爲煩。留取淸名遺後昆。一畝鑑池魚萬尾。此間君亦愛丘園。江南芳▒賸君欺。歲歲開花▒▒詩。北塢探芳餘一月。等閑吟折幾腰肢。</text>
<title>沃川太守惠筆墨</title>,<text>管城郡裏管城公。刀塑攙攙萬丈虹。更有徂徠侯十二。一時輸與白頭翁。</text>
<title>偶得十絶。錄似伯雲太守行軒。</title>,<text>天敎百里屈豪英。黃色浮眉捧檄行。雲外伊西三百里。大家應待板輿迎。簿領餘閑對碧岑。滿城桃李蘸春陰。酒醒吏散蜂衙晩。端合遨頭擁鼻吟。至今絃誦遍耕桑。縱使公亡澤不亡。餘事在君當閏色。德星光彩照吾鄕。五馬春風皁蓋飜。定知爲政主平反。淸香堂上淸香意。說共梅谿道已存。梅谿大虛號誰識詞人富貴隆。頭留萬丈屬君封。定應着屐尋詩去。飛上層窅第幾峯。難林黃葉正飛飛。江海儒仙道不肥。千古名樓已追碎。鶴歸何處問丁威。羅襪淸波唱採蓮。小▣襟韻緣房邊。君行正値生春草。得句時時夢惠連。西淸昔日直靑綾。相對銀缸幾夜燈。世事十年南北客。▒來塵夢苦騰騰。怊悵南歸嶺外來。幾回頻上望鄕臺。白雲正在頭留外。頁來深情一掬催。書巢堂上主人公。五十年來鬢已蓬。剛被卯申歸不得。一園花竹屬隣翁。</text>
<title>次仲容韻</title>,<text>一樹山茶紅似火。看來爛熳醉供迷。午牕睡入梅花路。何處數聲山烏啼。客子光陰已晩春。剩將梅落忽生嗔。詩家愛博猶依舊。煙雨倻山入夢頻。</text>
<title>次韻</title>,<text>折得梅花第一枝。却開詩卷帶香歸。傍人只導風流慣。未認書生物色宜。版籍頭留山水中。佇看琴鶴凜淸風。使君家料無長物。唯有蘭梅一兩叢。</text>
<title>錄似勿翁。兼示同棲諸秀才。</title>,<text>妙齡才焰剩光輝。端合君王窈窕妃。山寺月高鈴語斷。杜鵑聲裏夢依稀。玉堂金馬謾虛名。投佩歸來一夢驚。病與此身相伴處。隔牕愁殺是鸎聲。</text>
<title>送梁沃之赴任北邊</title>,<text>鐵關萬里朔雲稠。邊月依依傍戍樓。長嘯劉琨却胡騎。坐令區脫解兜鍪。射虎將軍數已奇。自怜短袖舞何施。三年鷄肋歸來早。拜聽彤庭杕杜詩。年年海嶠有歸鴻。回首頭留回雁峯。塞外黃雲好消息。報君長劍掛空峒。幕中誰與話舂容。同里頎吳與短洪。隱若長城天北畔。好將英譽達宸聰。</text>
<title>君子寺</title>,<text>煙樹平沈雨意遲。晩來看竹坐移時。老禪碧眼渾如舊。更撿前年此日詩。方丈雲霞海月明。杜鵑啼盡露華淸。山中舊侶尙無恙。知在芙蓉何處城。渺渺雲林彩翠寒。篆香旖旎磬聲殘。四更喚起招提夢。靑鶴雙飛叫曉山。</text>
<title>題渰川寺壁</title>,<text>讀罷匡山離白雲。軟紅眸子眯紛紛。重遊不禁饒情緖。依舊相忘有此君。</text>
<title>宿所嶺驛。書示勿翁。</title>,<text>歲晩雲寒鉢岳愼。此身元是荷生成。宦遊千里年年別。頭上空悲白日誠。寸布能縫斗米舂。空將一樂媿飄蓬。山中要學牧羊術。息得千頭半與儂。五雲遙指華山尖。滿面獰風特地嚴。草草風霜燒榾柮。擁爐相對熨纖纖。淸眄纔離洮頮餘。踉蹡試學越門初。携來倏發堪憐語。得到長安也讀書。背城他日陣堂堂。自識凡亡未始亡。畢竟大難吾豈敢。時人準擬白眉郞。玉色臨朝頌中興。太平風月似英陵。早知儲養元天意。奈此吹竽媿不能。纔辭翰墨便炎荒。管領頭留萬仞蒼。藍水東涯梅幾樹。偶然探去共行藏。</text>
<title>無題</title>,<text>流蘇寶帳夢魂團。墮馬殘妝淚未乾。七點山前滄海月。年年離別照長安。雨歇花城柳色多。皇華欲發奈愁何。黃鶯似慰離腸苦。故送尊前第一歌。</text>
<title>春帖字</title>,<text>火城簪佩五更朝。雉扇雙開北極高。草罷九重寬大詔。醉將花勝鬪新謠。</text>
<title>贈黃 塋中</title>,<text>乘馹南飛不動塵。康州知有斷腸人。世間何所無芳草。今日江陽柳色新。</text>
<title>寄呈伯雪太守</title>,<text>棠花月色共嬋姸。猶出人間第一仚。繡帳沈沈金▒暖。夢迷雲雨夜如年。鑾坡病客少淸歡。歲晩襟懷不自寬。斟酌孀娥愁幾許。九天風露十分寒。</text>
<title>悼通信使李提學次韻</title>,<text>龍驤萬斛便風催。瘴雨蠻煙眼忽開。一髮天神蒼海上。喜聞颶母護君來。茫茫浮世白駒催。海嶠愁雲鬱未開。往日樓船蕭鼓處。傷心祗是素轜來。鑾殿金蓮夜賜催。共將忠赤幾曾開。江城半夜山陽裏。凄斷仍聞雨欲來。</text>
<title>次佔畢齋矗石樓韻</title>,<text>香▒金鴨步東廂。渺渺湖波泛碧光。喚起數聲啼破處。隔簾花曉不禁霜。馬上光陰愁苒苒。綠陰靑子轉頭新。誰敎六幅菁江水。解做先生景裏人。謾坐江東太瘦生。遊絲白日思懸旌。詩材正在無心處。多事紅花幾樹明。緗桃明日欲空枝。爲報休辭金屈巵。春盡絮飛愁客子。鷓鴣啼斷酒醒時。九原回首空春草。儒雅風流也最憐。只有壯元樓上月。年年曾得幾回圓。竹枝凄斷有餘惰。花外笙歌鬧一城。午枕黑甜人未起。渡頭鴉軋櫓猶鳴。</text>
<title>送李 仲鈞 赴京</title>,<text>三韓使節政飄飄。一統乾坤北極遙。玉帛諸侯爭獻頌。五露深處舞蕭韶。龍灣西去傃漁陽。萬里關山指顧傍。馬上鸎花魂正斷。瞭收奇勝入奚囊。才華陸海與潘江。揮灑雲煙筆似杠。高步詩壇誰與敵。白頭如我隴頭瀧。閬苑樓臺第幾重。仙班霞佩五更鍾。分明殿外蓬萊觀。白紵烏紗盡鉅公。觀海當年眼孔開。塵間回首摠蚊雷。誰知日域詩人去。吟遍皇明宇宙來。五十光陰鰈海頭。半生匏繫浪悠悠。憑君橐裏西征紀。刮眼他時擬臥遊。</text>
<title>同郡守崔君 漢侯。往宿智異山君子寺。</title>,<text>一逕朱陳擁翠微。黃鮐爭挽使君衣。暫時閑莞靑山事。鈴閣還嗔簿領圍。悟道峯頭快遠眸。頭留萬疊彩雲收。若爲招得無言子。霞佩相隨汗漫遊。塵勞暫暇偕僧牀。世故令君替戾岡。山叟早知迎皁蓋。德星前夜照光芒。二天携我去尋幽。憔悴林間樸馬休。十里彎碚依舊樣。盡將凄咽中孤愁。</text>
<title>陽德縣監表侯 沿漢。以人蔘數本見惠。</title>,<text>曄曄關西紫玉參。開緘千里見君心。少年曾誦麗人贊。識得靈苗喜向陰。藥聖渠爲孔大成。夷淸枸杞惠和苓。蘫溪第一湯初沸。端合千金手脚形。</text>
<title>示百源</title>,<text>春雨經寒半不禁。萬花褪盡已咸陰。此身供世無餘力。冷似梅花蝶未尋。</text>
<title>寄安國寺義禪師</title>,<text>不見旻公十五春。紅塵白髮更誰親。如今信步山扃去。好在煙霞舊主人。滿眼溪藤雪陸離。雲山珍重客來時。才名老去偏蕭索。如許靑山未有詩。</text>
<title>登龜寺。贈敏修禪師。</title>,<text>水雲深處縱天遊。甁錫飄飄不可留。喉裏法雷獅子吼。數聲淸澈萬山秋。我自金鑾天上回。師從安國寺中來。塵寰擾擾雲林寂。多少襟懷得共開。坦夷堂裏共幽期。香燼堆盤夜正遲。萬丈頭留眞面目。坐來收拾入吾詩。徂徠香屑世無倫。三十年來十襲珍。每笑東坡詩句在。非人磨墨墨磨人。紛紛處世百家流。龍象時從麟鳳遊。他日過溪三笑處。馬川煙雨是菟裘。</text>
<title>贈僧信行</title>,<text>紺瞳黃面臥頭留。笑傲煙霞歲幾周。少北有詩師記取。道非身外更何求。</text>
<title>贈僧德峯</title>,<text>海內虛名每自羞。百年酬唱摠名流。上人未必無心者。苦索吾詩不自由。</text>
<title>贈僧祖繼</title>,<text>頭流山下坦夷堂。倚杖秋風白髮長。落葉滿山埋去路。白雲何處更深藏。</text>
<title>山中遊。寄呈太守伯雲。</title>,<text>水穴風岩是洞天。高情猶在白雲邊。憑君剩作鳩巢計。倘乞山中數頃田。</text>
<title>題伯雲畫屛</title>,<text>一逕千岩杳莫尋。松門半出白雲岑。何方可買閑田地。桂樹叢中種紫蔘。萬疊危岑映曉曦。白雲披盡碧參差。天紳半落紫煙外。正在香爐峯上時。歲晩蕭蕭碧玉膚。一生襟韻更淸臞。月爲良匹風爲友。剩把虛心作丈夫。此君淸德似前脩。萬古知心只子猷。夢斷酒醒江郡晩。隔窓疏影冷颼颼。巧着芳枝竹外新。參橫月落最精神。霜禽欲下先偸眼。驚破逋仙睡裏春。惆悵東風幾樹聞。相思一夜白頭催。年年煙雨西湖夢。何日共君歸去來。腸斷玲瓏翡翠啼。先生措眼試新題。卜分天與風▒地。盡在琅玕日正西。一髮靑山入夢頻。故園花鳥幾回親。東風日日間關處。都是胸中萬物春。老樹槎牙碧嶂西。蒼茫煙霧晩凄凄。望中何許雲門寺。淸夢時時鶴共棲。幾閱春風直蔽牛。飽經霜雪者岩立。世間那得如渠壽。百歲光陰忽到秋。</text>
<title>寄趙大翁</title>,<text>海內親交趙大翁。別來幾度見秋風。百年筋力君猶健。愧我紅塵鬢已蓬。</text>
<title>高陽。待善源。</title>,<text>金林煙樹曬西暉。窣窣秋聲過釣磯。縹緲三淸塵幾隔。倻山紫翠正霏微。千年蝸角伽倻國。三日靑燧止止堂。極目望君君不見。烏山山髮隱靑蒼。夢想山中桂樹芬。八磚光景斷知聞。明朝倘入紅流洞。却遲先生鎖白雲。天遣謫仙元不謫。不妨揮斥恣天遊。如何流水桃花句。枉被金君苦掉頭。</text>
<title>次孤雲韻</title>,<text>長杠彩筆灑煙巒。淸什猶傳宇宙間。一自先生鑽雲霧。是非曾不到靑山。</text>
<title>高靈縣有感</title>,<text>米鹽十室諸刀筆。爲報知余姓是兪。屈指定應同鼻祖。來雲何地訪枌楡。</text>
<title>咸陽灆㵢竹枝曲十絶</title>,<text>學士樓頭明月輝。儒仙一去鶴仍歸。鷄林黃葉千年後。誰認當時丁令威。城南城北鬧鷄豚。賽罷田神穀雨昏。太守遊春勤勸課。肩輿時入杏花村。十里柔桑綠漲林。淸明時節已成陰。隔牕夢覺間關鳥。唱得蠕蠕百箔蠶。秋風一郡烏椑樹。滿眼霜紅似醉鄕。百歲生涯眞樂土。家家不解子孫忙。沙斤城畔起陰雲。坤靈夜泣雨紛紛。庚申萬鬼啾啾哭。似恨當時張使君。頭流山上起霱雲。神母霏霏絳彩旂。肅莫椒菜簫鼓沸。顧憑杯珓卜靈威。月明塚上但明月。寒食年年宿草多。昨夜遊魂瓊佩冷。東風吹盡杜鵑花。拋雲鬒髮竝金鈿。愁向梅花意共傳。脈脈蘭心君未會。小孤臺畔水如天。嬰年總角拜江神。暗禱休爲薄命人。十藏仳離緣最惡。每將釵釧卜郞身。挾彈郞君白玉膚。雲情不慣拒招呼。殷勤密符黃金贈。奈此羅浮自有夫。</text>
<title>中秋翫月</title>,<text>誤把黃粱夢裏遊。二年詩壘坐遨頭。多情去歲淸圓月。有分今宵邂逅愁。</text>
<title>次金秀才乞酒韻</title>,<text>燕輕鸎喜雨餘天。自挾風光把酒前。多病剩爲慵太守。不知糟壓漲如泉。</text>
<title>謝上人惠紙</title>,<text>上人知我吟詩癖。持贈溪藤數幅餘。自是江山供逸興。煙霞常繞筆間書。</text>
<title>送慧師往倻山</title>,<text>憶曾賜暇讀書時。方外交遊悅也陵。怊悵數年▒崔逝。又逢淨慧解人頤。望裏倻山淸淨身。風岩水穴總韶鈞。天台閣上擡頭看。萬里秋空月轉輪。</text>
<title>題商山四皓圖</title>,<text>商顏一片白雲稠。當日無心羽翼劉。曄曄紫芝歌未竟。人間羈靮墮留侯。</text>
<title>送中師還修道山</title>,<text>花開修道山中寺。雲水精神夢亦淸。十載謾成池草句。送渠今日若爲情。一髮王山智品川。家尊移住歲頻遷。聖門曾有有方訓。爲與吾師仔細傳。</text>
<title>題浩上人鷗波軒</title>,<text>吟斷千岩萬壑流。到頭雲臥鹿爲由。十年喫盡仁興虀。江海飄飄着此鷗。故山猿鳥護雲壇。飛錫秋風海嶠間。一僻無心磅礴處。滿懷煙霧盡供閑。</text>
<title>譏友人</title>,<text>塵柄驅軒不暫閑。眼前妖艶剩偏慳。不堪獅子閨中吼。寧換隣家黑牧丹。</text>
<title>贈上舍吳永年</title>,<text>讀書元是似登樓。一眼包羅萬像收。須信牙籤黃卷裏。靑山流水足優游。</text>
<title>送性旭歸狼山</title>,<text>狼山蒼翠倚雲空。飛錫行穿萬嶺松。契闊數年秋欲老。玉堂學士鬢髼鬆。洛城解后旭禪師。黃面方瞳似舊時。一片白雲無住着。水雲何處更尋詩。</text>
<title>戲贈仁叔</title>,<text>海上靑山歲月長。藏修是處辨虞唐。佇看脚底靑雲起。萬里遙連北斗傍。商山公子惱東風。詩到花山十倍工。丈嶽雖尊獅子吼。靈犀一點座中通。風懷今古屬英豪。惆悵東風首重搔。湖水辭中千萬恨。汀蘭岸芷總離騷。</text>
<title>題普海寺壁上山水圖</title>,<text>準擬淸詩猶是幻。望窮濃抹有無間。早知盤礴疑神處。描出胸中數點山。</text>
<title>次韻</title>,<text>水淸山碧野花春。無數間關喚不嗔。九十光陰餘幾許。江山圍繞酒籌頻。</text>
<title>次頭難先生韻</title>,<text>奎章閣下聞夭語。嶺嶠歸來馹騎忙。每爲春萱愁白日。虞戈空自惜堂堂。</text>
<title>次戒上人韻</title>,<text>師曾智雨山中住。管領岩花幾樹明。昨日楚辭猿鶴伴。却來居烈要詩名。</text>
<title>贈能禪師</title>,<text>攙天聖壽臥雲人。猿鶴多年結奈因。黃面紺瞳依舊在。秋風一笑政津津。列郡絃歌我輩人。每投明月豈無因。湖南去歲群翹楚。輸與高禪作筏津。</text>
<title>寄普海諸君子</title>,<text>蘭丘蕙壑雪離離。收著群豪最一奇。鈴語塔邊吟斷處。幾回題遍飯鍾詩。海嶠春風日夜催。楊州東閣遲梅開。吏情錯了㵢溪畔。廿載詩淫已死灰。</text>
<title>戲奉順卿</title>,<text>麒麟公子許飛瓊。香夢重重翡翠臀。萬里江東春已盡。斷腸啼送是鸎聲。</text>
<title>次大同江一絶韻</title>,<text>靑山白鳥去邊明。落日濛濛雨乍晴。無限詩材來滿眼。殊方不覺鬢毛驚。</text>
<title>次百祥樓韻</title>,<text>薩水溶溶天一方。隋家往事語難詳。滿樓風月詩人管。收入吟脾做百祥。</text>
<title>次董內翰韻</title>,<text>蔥龍翠▒隔簾斜。擁鼻高吟到暮鴉。吹去帽簷風一陣。瞥然雙燕蹴飛花。</text>
<title>離茂村驛早行</title>,<text>旅館秋風夜欲晨。▒來懦態疑蒙塵。▒鞭征馬向前去。回首關山側月輪。</text>
<title>宿星奇驛</title>,<text>子僑殘館秋風暮。親在關山一望中。靡盬已知天下事。一家何夕偃庭松。</text>
<title>聞平賊。喜作一絶。</title>,<text>切齒窮荒賊負恩。勤王六月耀雲旛。如今豁憤凶狐敗。東北乾坤自若尊。</text>
<title>過竹山大平院。見石佛作。</title>,<text>征驢撫古抱酸辛。一儲功成萬姓嗔。人國已亡渠獨在。長年風雨院邊身。</text>
<title>渡麻田浦</title>,<text>南道愚溪跡久迂。十年重向帝王都。孤舟北望風雲外。天建山川氣色殊。</text>
<title>次 大虛 韻</title>,<text>此君一夜抱稚龍。萬戟攙攙煙雨中。誰識先生空洞腹。盡輸千畝屈天公。圭葉麤枝覆地平。半他風影蘸靑亭。托根剩受醫人性。分與㵢溪一兩莖。回首洞天靑鶴翔。從今無復夢玄裳。自嫌林壑容塵想。便嚼晶熒沃熱腸。</text>
<title>陪佔畢齋遊馬川</title>,<text>白髮休驚黃落秋。古今公道不須愁。溪山亦被天公戲。歲暮蕭條雪滿頭。去歲題詩佛塔東。桑▒假步愧塵蹤。山靈却惡重揩眼。滿壁▒鴉一掃空。略彴溪南保戶團。石田犖确賦租寬。林杪依稀露場稼。畫圖輸與使君看。屋頭初旭薄成陰。石上爛紅曬鹿心。一抹炊煙映籬落。黃童携犢出梅林。龍游蹙漲漾如籃。來瞰遊仙舊石龕。世事偶成林下幻。醉酣霜葉落毿毿。</text>
<title>戲吟</title>,<text>竹葉杯傳雙袖綠。落梅歌唱兩歷香。一雙靑眼終何用。未斷書生一寸腸。覆水重收十載心。尊前休唱白頭吟。梅妝早罷芙蓉髻。惆悵秋風已綠陰。</text>
<title>悼亡</title>,<text>雲步花鈿已化仙。紅彫翠碎惹雲煙。傷心日暮海棠樹。脈脈東風意不傳。</text>
<title>嘲僧鐵牛</title>,<text>鳥必求林狐首丘。有生忘本豈吾流。牧翁四大兄無物。何必區區繫許州。</text>
<title>閑中書三絶。示勿翁。</title>,<text>孤村秋意儘沈沈。午睡隔林黃栗音。更耐半邊籬落雨。蕭蕭全厲敗蕉心。稻田香穟已離離。隔隴入家刈穫遲。矯首天公牋可與。書生時有剩開眉。十分蟾魄更婆娑。萬里江山桂彩斜。鉢岳前村兒戲地。夜分醒醉紫薇花。</text>
<title>浴于普海寺。吳先生春叟來訪。詩以錄奉。</title>,<text>三沐三熏道骨多。琳宮數日管煙霞。遨頭於世▒寧席。誰遣先生覓得▒。米鹽數載絆銅章。休暇山中日月長。自是襟懷氷氏子。從今無復宣煌▒。</text>
<title>次佔畢齋韻</title>,<text>倚天方丈公來重。版籍㵢溪着此身。學士樓前看池水。至今▒愛屬吾人。西風槐影帽邊淸。吟向雲林撥不平。乞得金烏千丈碧。應令草木剩知名。眯眼東華一片塵。先生襟韻自靑春。市朝如海▒衰病。閉戶窮愁不管人。三年塵夢杳難詳。坐使山畬已就荒。每把當歸重回首。白雲何處是咸陽。疏慵豈合廁群雄。三十年來做此翁。自媿一閑明主賜。便便脹腹只成空。玉堂學士盡蓬瀛。時揀分來大廈成。早晩應將漫浪號。頤生一策付黃寧。</text>
<title>詠蘭</title>,<text>淸操落落倩春溫。一匊精神泉石▒。醉夢江南驚起視。半牕疏影舞朝暾。</text>
<title>次佔畢齋詠梅韻</title>,<text>閥閱淸貧喚做賢。孤光只媚雨餘天。一生不管繁華事。擧世人看錯認錢。誰憐自玉保艱難。滿眼妖紅駭俗看。把了淸操堪比着。人間只直廣文寒。衙罷逍遙步柳塘。喚來借與立梅傍。官家自是淸如水。春到寒板祗古香。當年治郡振風稜。煙雨頭留夢忽憑。春草池塘吟得句。梅花酒席冷如氷。</text>
<title>謾興</title>,<text>黃雲滿野麥秋香。百箔家家采女桑。蠶市光陰餘舊俗。及時爭賽馬頭娘。天水門前暮雨霏。野花零亂撲征衣。田翁莫作宋人計。行看雲秋蚱蜢飛。</text>
<title>挽金留後</title>,<text>國失蓍龜可奈何。庭蘭猶自典刑多。素轜千里松楸遠。凄斷西風薤露歌。一代斯文德業尊。早將小技賦高軒。自慙駑質猶依舊。枉荷當年定價恩。</text>
<title>挽辭</title>,<text>朱門佳鞏黑頭卿。龍馬雄姿海鶴精。當日貞魂如不死。將軍釰佩擁佳城。一義從來死生分。靑山滿眼隔愁雲。不堪聞此盡情鳥。落日如何又欲▒。</text>
<title>觀水樓十絶</title>,<text>腰鼓蓬牕百面雷。靑山落日送詩來。江神挑我風騷興。彩鷁如飛雲浪開。一棹紅舷歟歟移。淸泠宮裏覷▒夷。鵾絃鐵撥魚龍舞。暮雨仍催覓句時。活畫溪山眼倍明。竹枝凄斷有餘情。一雙白鳥忘機容。解后重尋十載盟。乾坤俯仰寄須臾。浩浩高歌意氣麤。萬斛龍驤波萬頃。燈光澈底玉浮圖。點綴纖雲暗四垂。隔江旋作雨絲絲。孤村遠火蒼茫外。一半商山▒我詩。故人相望洛西東。賸把靑尊此夜同。岸芷汀蘭無限思。碧雲初遏曲聲中。銀缸耿處照幽襟。嵐翠霏霏夜向深。夢罷酒醒江雨鬧。斷腸誰唱白頭吟。少日風▒轉患多。邇來筋力定如何。柬君幾夜相思夢。宜到城南蘇小家。觀瀾渡口路蒼苔。萬古源從太伯來。天遣吾儕吟斷處。江山都作畫圖開。北斗之南第一流。更將才調共登樓。萋萋滿眼王孫草。奈此離筵惹起愁。</text>
<title>書信明卷子</title>,<text>空空釋部覈三三。三昧談中耿佛龕。滿眼雲林秋色老。一筇飛處響㲯毿。鼇山高與北兄隣。兩地飄飄只此身。已了是間眞面目。更將何處苦尋眞。</text>
<title>二月日。臣特蒙上恩。賜臣老母米穀。仍除臣官職。臣不勝感激。詣闕陳謝。道中。率爾寓興。兼柬郡守曺 大虛。</title>,<text>十載湖山漫浪人。匹驢明日漢江濱。長年豈解沙頭客。曾是鑾坡視草臣。長亭已去短亭來。千里光陰客裏催。十室蕭條桑柘外。㬉風輕颭麥波頹。負笈荒山道路窮。諸生何事苦相從。此身枉荷君恩重。却媿虛聲滿洛中。淸㵢東畔主人公。一絆簪纓蕙帳空。廿載詩壇曾割據。如今盡屬使君封。慈顏早晩寄當歸。天外枌鄕隔翠微。他日共勤滫瀡養。細君休復嘆伊威。農家豚犬十三餘。好句時時尙起予。遙想㵢崖風雨濕。邇來知幾曬詩書。煙水蒼茫海嶠鄕。幾年漁釣伴滄浪。明朝始整飛霞佩。十二樓中謁紫皇。龍盤虎踞帝王都。北望風煙盡畫圖。追憶十年文字飮。夜深曾不怕金吾。可怜節物轉淸和。駘蕩羈懷一坐多。試上征鞍吟幾許。盡收燕舞與鸎歌。</text>
<title>贈別韓都事 健 還湖南</title>,<text>聞說湖南萬戶多。嗷嗷今歲有樵歌。君王已避蓬萊殿。須使蒼生仗撫摩。家世松楸隔故鄕。連年寒食恨茫茫。宦遊千里空歸夢。烏帽紅塵已十霜。百濟孤城歲月遐。荒城喬木老槎牙。他時欲訪甄家事。落日金山有暮鴉。繁華今古帶方區。跌宕靑春夢裏遊。仙佩珊珊尊似海。夜深雲雨廣平樓。午夜潮聲撼鶴棲。蒼茫海月半樓西。東風客路山茶樹。落盡殘紅翡翠啼。凄涼燕子酒初酣。望斷靑山海上簪。白髮郞官雲散盡。至今人導小江南。泯棼時事可稽疑。多子胸中辦老龜。聞道向來河伯婦。至今猶有錦城祠。蠻煙蜑雨漢拏山。千古星査去不還。隔海江山歸版籍。盡收龍臆貢天閑。棠花影裏飽淸遊。題遍湖山處處樓。他日錦囊千首集。總爲南道渭城愁。</text>
<title>題盧佐郞 公裕 屛上</title>,<text>江山活盡盡耶眞。擬向丹丘訪羽人。猶勝去年靑鶴洞。滿船明月過蟾津。靑山滄洲魚鳥共徘徊。雲錦平鋪一鑑開。正似昆明池上看。若爲撑出盡船來。▒雲在靑山盡處奇。山中白屋護疏籬。斷橋煙寺蒼茫外。更有幽人覓句時。靑山翠荇參差鏡面平。紅髻撥剌妙無聲。請君須認天機幻。莫起區區結網情。▒璨璨紅英竹外開。此家風韻雀先媒。十年海嶠孤吟處。羌管吹殘入酒杯。紅梅巴山秦嶺爾家鄕。結隊攀援萬木霜。踏地世間皆禍弩。休將搏矢慢吳王。猿幾塢煙霞一望平。銜花搶草過林坰。曾從郢客隍中▒。還向仙區戴七星。鹿中原芳草碧初匀。滿眼飛黃颯沓春。冀北忽驚千里足。人間誰是九方甄。馬</text>
<title>寄逍遙堂姜文會</title>,<text>南北睽離歲月忙。迹來筋力定昂藏。能敎白髮終歸黑。早晩尋君問祕方。洞天深處幾重重。靑鶴低回彩霧中。物外好山淸且寂。若爲留與鹿門翁。</text>
<title>廣濟巖門</title>,<text>四字丹書廣濟門。天風綰霧颯騰軒。須知一陣涼如許。透却詩腸造物恩。滿磵松濤暮靄晴。馬頭逕謝崛山靈。遊人未脫紅塵想。▒帳仍▒鶴又驚。</text>
<title>自咸陽行到忠淸。道中有感。</title>,<text>麻籸已絶麥▒空。億萬蒼生性命窮。宵旰當年勤六責。如何窮昊尙矇聾。千里丘塍遍野枯。縣官恩詔免田租。叵堪嶺外思親夢。午夜悲啼反哺兒。</text>
<title>過鎭川。有懷金庾信。</title>,<text>陶錡英雄集萬靈。吉祥山色揷澄淸。天公解作庾辰夢。一夜鈴屛降二星。堂堂九尺紫纓孫。宅相元從肅訖門。中嶽山中黃石術。故敎名字滿乾坤。手揮神劍策鴻勳。一掃靑丘萬里雲。試看英雄腸斷處。天官還似勝將軍。</text>
<title>至月十八日。以事到漢江邊。有雪。</title>,<text>層陰冷壓一江天。烏帽簷邊白鳳翩。絶似灞橋驢背興。天公挑我聳詩肩。溪山百里儘蒼茫。一逕招提寄斷岡。自笑平生氷氏子。年來只管洞陰鄕。驚回漚鷺失蘆叢。客子尋詩泱漭中。欲迓凌波微步機。水仙高臥水精宮。</text>
<title>送同年江陵府使曺 淑沂</title>,<text>東窮蒼海濊王都。千古雄藩職貢圖。耕鑿一區眞每每。至今遺俗務田租。十里鑑湖天蔚藍。紅舷烏舫酒初酣。蒼茫白鳥孤飛外。滿眼靑山似玉簪。桂花飛步總群英。歲歲彙征貢玉京。襁褓尙知前軌美。家家盡是讀書聲。于山一點海茫茫。綠髮紺瞳不死鄕。試問洪厓何處在。他年許我侑瓊漿。銅魚今復領河西。夾道將迎盡耄倪。天借股肱深有意。慈君此去更提撕。建節辰韓萬里程。長安在北日邊行。他年閥閱詩爲讖。始信前知有嶽靈。淑沂自慶尙還京。行到鳥嶺。夢有神贈詩一律。故云。永嘉都護臥雲山。雁杳魚沈十載間。爲謝向來珍重贈。書林石友尙堅頑。時安東府使朴時衡退居江陵。故云。十年聚散桂林人。瞥眼如今事事新。當日風光君記取。幾回爛醉杏園春。吾兼權蔡許曺楊。幾度携君臥石房。歲月自消風味減。不須惆悵老徐娘。關河霜雪路迢迢。祖帳都門五馬驕。歌罷驪駒何以送。唯將拔韭寄行軺。</text>
<title>書階蟾上人詩軸</title>,<text>釣賢堂裏主人公。每說蟾師覓句工。世事幾年雲樹隔。偶然揮麈此從容。舊山猿鶴怨經年。甁錫飄飄漢北天。一字敲推吟可愛。儒林隨處動遭牽。上人妙臘曺溪選。簷蔔林中覺妙香。一髮倻山淸淨界。白雲何事遍諸方。讀書堂裏崔學士。海印庵中朗法師。依舊虎溪無恙在。若爲他日共幽期。</text>
<title>寄金益性</title>,<text>五言詩裏坐長城。人道倻山太瘦生。少日爭名鏖百戰。老來筋力悔窮兵。終南山下雪華殘。萬軸書巢一室寬。此老天慵誰得會。閉門僵臥似袁安。</text>
<title>次校理申 次韶 韻</title>,<text>靑春意氣吐紅霓。毒手猶堪搏怒猊。百戰詞場龍虎困。鴻溝今已割東西。雲山回首路逶遲。重入修門鬢欲絲。紫燕金花渾似舊。強挑心力賦春詩。區區諛技井中蛙。斗覺雲途暮景斜。儤直靑綾小三昧。夢魂時繞舊煙霞。九陌鍾聲殷泬㵳。風懷跌宕若寫消。嫦娥奔月無情思。恨滿東風第五橋。鏡裏朱顏不許凋。金蓮爇盡玉堂宵。有時駿馬靑樓飮。慣押妭姬捻紫簫。詩在松濤碧玉甌。分題幾夜抖牢愁。人間風月渾閑事。應跨鴻濛入海求。殘歲堂堂不受催。黃封頻醉玉皇杯。江南萬里梅花早。誰折南枝報我來。</text>
<title>惠墨。以詩和謝。</title>,<text>一段龍文眩眼波。翠濤揮盡宇翻鴉。感君珍重輕拋輿。不要書經換得鵝。</text>
<title>頭流歌。贈與齡還晉山。</title>,<text>頭流磅礴橫南藩。渰川之水初發源。一尺錦魚偏種尾。腹腴味可充盤飡。龍游潭上石關龕。垠堮劃刳誰始鏨。是知造物故戲爲。一一推究何大憨。金臺寺對天王峯。薜蘿涼月堆琉璃。秋風桂子更淸瘦。何處隱映山石辭。靈神寺北高山巓。衆矗列戟攙雲天。是間萬籟眞笙竽。却疑雲旗鸞鳳鞭。靈神寺南路無蹤。靑冥獨鳥孤雲送。人生適意卽爲仙。何用別求靑鶴洞。百八盤旋不可度。閑雲落日莽回互。卽逢道士話前程。疑是夢入天台路。香積寺中僧不見。雲糧一脈泉泠泠。千年白摧龍虎骨。壑竇時看魑魅精。天王峯上揖群仙。須臾閃爍飛雲煙。俯仰今古只眼底。一區萬象空蒼然。天王峯外山無尊。夜半日出扶桑曉。直視東南萬里間。一髮靑島海雲表。</text>
<title>遊頭留。陪佔畢齋。</title>,<text>上方高臥▒雲▒。賭得平生一夜閑。分外秋聲淸入夢。半牕身世盡靑山。萬壑靑蘿雲盡頭。爲收▒草此探幽。三更松桂轉蕭颯。知是夢中山有秋。</text>
<title>題朴別侍四友亭四絶</title>,<text>鷲岩之南灆溪西。溪山十里紛周遭。百年地僻無人處。磽陵五頃空蕭條。羅村丈人眼爲高。誅茅早作山中牢。一亭高臥管春秋。花竹叢中無吝悔。瀲瀲空波水滿塘。雙鳧泛碧搖晴光。一聲江笛暮天▒。斜風細雨山蒼茫。是▒苦留髥先生。爭張距▒呼五白。得喪竟付一夢中。呼兒取酒須火急。</text>
<title>關西雜詠</title>,<text>林間隱映▒朱顏。野草村花摠是閑。莫是僊娘來訪客。朝天片石水潺潺。十里湖平鏡面寒。長林曲渚渺▒▒。天光上下空明裏。誰着溶溶白玉盤。一段風騷落照▒。妙香山色洒簾旌。▒燈閃閃平林外。人語蒼茫渡口煙。靑山都屬帽簷前。萬頃澄江月半圓。調得佳人鸚鵡舌。隔江低唱鷓鴣天。</text>
<title>戲奉 希亮 相公</title>,<text>相公好與五娘兒。對笑居然兩品字。西人獨居不入品。品邊還添一呂字。雲雨方濃醉睡餘。曈曨朝日始飜烏。佳人但記相公少。五十光陰獨在余。老來無復管嬋姸。不甚生憎亦不憐。內省自然爲寡慾。任他飛去樂靑年。光陰莫遣二毛侵。落魄猶存昔日心。江上笙歌狂似沸。客程今日始披襟。不厭佳姬盡意侵。空嗟頓減昔年心。爲君暫辦江頭醉。數陣淸風忽滿襟。</text>
<title>題梅竹卷</title>,<text>一年二十四番信。魏紫姚黃各得時。歲暮天寒霜雪苦。要携兄弟共襟期。</text>
<title>無題次韻</title>,<text>斗山處士孔明家。滿樹花開粲若霞。珍▒廣文拚勝▒。幾回嘯▒共摛華。歸來馬上▒吟▒。▒眼春光▒入詩。却恐奚囊收不得。夕陽長道立多時。春來日日俗緣稠。辜負先生喚我遊。追想十年花下飮。夕陽羸馬強馳驅。竹林門外謾徘徊。花獨依然滿樹開。二八上沙來報我。廣文已去臥龍頹。</text>
<title>戲贈粹甫</title>,<text>路墻花柳舊良緣。偸宿東西有別人。永夜不眠聞繡履。隔牕風▒摠非眞。</text>
<title>題盞臺</title>,<text>愛君秋▒太華峯。壯君彈釰氣如虹。八斗才兼千斛飮。風流元是屬英雄。</text>
<title>上舍金大猷棲禪定庵讀史。僕邀話於見岩寺。因得數絶【錄示。博粲。】</title>,<text>鴦宮談塵到棲鴉。松籟霏霏紫翠斜。簿領光陰委東▒。暫抽身此管煙霞。見日峯前順法師。傳神妙處在須眉。至今西嶂金衣鶴。猶見紺瞳住錫時。牧老才華八斗儔。神交當日已輸籌。誰知一代長杠筆。猶作韶鈞殷石樓。赤地嗷嗷屢發棠。爲人當日牧牛羊。自憐供世無筋力。暫漱曹溪一味涼。二十年來理白魚。▒猿禪定閱三餘。蜚騰會向雲塗去。留得匡山幾卷書。丹崖窈窕路冥迷。吟斷三淸白日西。珍重今宵各分守。一方明月屬吾儕。</text>
<title>寄弟勿翁</title>,<text>家住淸㵢水上村。歸來花竹喜猶存。玉堂知己如相問。爲報年來負主恩。</text>
<title>詠茶</title>,<text>白袴晴牕五沸鳴。可憐閑味靜中聲。枯腸剩沷三千卷。遊宦從今入夢淸。</text>
<title>題伽倻山明上人詩軸</title>,<text>千古倻溪淸且寂。煙霞終老卽爲家。一生蘿月堂爲號。蔬筍淸詩領物華。孤城數日動遭牽。住杖頭留歲暮天。刮眼自驚談衮衮。若爲收斂更冠顚。吟過倻山已昔曾。十年世事夢渾凝。他時若問儒仙躅。許到晴嵐第幾層。</text>
<title>詠雨菊三絶。錄呈佔畢齋。</title>,<text>牢落東籬凍雨過。膽甁芳韻自無邪。十分孤絶無人看。端合㵢溪處士家。獨殿淸霜不要忙。牧丹先僭百花王。蕭然盡日成賓主。澹泊精神已兩忘。脈脈馨香五更高。天寒歲暮忍飄飄。明朝欲問君消息。愁殺離披不自饒。</text>
<title>次南原半刺年兄韻</title>,<text>萬井笙歌咽不牧。煙花隨意被春遊。瞥然二十年前事。輪與㵢溪夜雨秋。廿載鷗盟臥海山。天風吹我媿鵬摶。歸來一夜遊仙夢。煙月霏霏彩翠間。先生詩律領溪山。一夕辭雲九萬摶。自媿疏迂慵刺謁。淸詩付與水雲間。</text>
<title>戲贈方生員 叔止</title>,<text>澄心樓下水如天。▒戲當時氣欲仙。今日飄零將耳順。廿年前事摠悠然。</text>
<title>往遊安國寺。卽事錄示 百源。</title>,<text>靑山路黑白雲深。不分田家載酒尋。說共耕耘春雨足。依然疏野去年心。戢戢陽崖逬紫莖。剩收圓滑滿籃籯。憐渠眞箇南烹味。絶勝坡仙玉糝羹。落日殘鍾僧閉門。桂香旖旎雨紛紛。數聲銅笛頭流月。吹破猿啼萬嶺雲。冷風吹下紫鸞笙。正是孫登長嘯聲。七十溪流煙霧裏。醉歌款乃訪靑城。</text>
<title>次 大虛 韻</title>,<text>雲翼垂天九萬回。金陵煙月不君猜。扶搖汗漫逢希有。尺鷃紛紛空見咍。頻驚節序眼花渾。叵耐疏慵臥蓽門。午夜酒醒山雨鬧。曉風吹斷海棠魂。</text>
<title>順陽驛急雨</title>,<text>順陽門外聒鶯聲。客路梅黃五月晴。難把疏慵耐炎熱。一番風雨一番醒。</text>
<title>小直槐院</title>,<text>煙花紫禁帽簷低。一片淸涼屬我儕。銅漏夜深人不寐。月和梧影傍樓西。</text>
<title>與鄕老李簡中</title>,<text>鶯花時節又薰風。十里光陰浩蕩中。同是散人閑送老。莫敎相問闕詩筒。</text>
<title>海印寺懷古四絶</title>,<text>龍象時從麟鳳俱。郞師元是惠休徒。至今海印門前水。似管當時三笑圖。辰韓王氣漠然收。金地誰知玉輦遊。落日觚稜餘舊物。人間海屋幾添籌。林間冠屨去茫茫。誰識儒仙本不亡。流水籠山吟已遠。風雲空護讀書堂。㲯毿影裏上飆梯。何處丹崖四字題。木客等閑休弄月。急須沽酒要相携。</text>
<title>寄草溪沈太守</title>,<text>風懷老去定如何。雲外花山入眼多。社去社來春不住。烏衣依舊傍誰家。草八遨頭筋力健。鑾坡病客鬢絲零。年年南北相思恨。身世渾如水上萍。</text>
<title>次曺吏詩</title>,<text>光陰五十半生平。自在襟懷念念淸。唯有髥曺相識慣。每將詩律解吾酲。</text>
<title>伯雲求從政圖詩</title>,<text>入手功名幾擲忙。才成得鹿竟亡羊。世間憂喜皆如此。莫向塵纓枉熱腸。宦海風濤萬古同。升沈反覆總成空。浮名紙上兼榮辱。還似槐安一夢中。</text>
<title>春帖字</title>,<text>召文城裏又春回。令節家家百面雷。化日漸長爭饁畝。杏花開處使君來。眼驚時序轉鴻鈞。也値山城捧檄辰。政使窮閻樂耕鑿。遨頭直與物爲春。</text>
<title>憶昔</title>,<text>銀臺華燭紫氍毹。曲宴承恩及賤軀。中使臚傳催應製。二更蓮箭下銅壺。紫陌風光入夢頻。東君號令一番新。蒼茫嶺上梅花樹。一點芳心已報春。</text>
<title>秋日。望頭流。</title>,<text>江海秋光萬里邊。雲山遙襯泬㵳天。若爲鞭着金衣▒。霞佩相追玉局仙。</text>
<title>洪大司憲 貴達 父親挽詞</title>,<text>咸寧有此老。世人識者寡。七尺蘊道眞。耕釣臥綠野。高義激薄夫。先生可祭社。身雖不見施。造物與純嘏。膝工瑞世鳳。五彩覽德下。羽儀日出邦。噦噦振風雅。墮却禿川巖。門閥可鐫寫。鬱鬱三千年。黃縕眞愛把。遂令笏滿牀。來雲撑大廈。</text>
<title>以奉親。官舍要自擇。得郡江南。差可喜。十四字爲韻。</title>,<text>我思何曼曼。兩鬢已就種。魚符召文國。簿書坐來擁。北望漢山杳。明光雲表聳。幸捧五年檄。板輿甘旨奉。顧茲一身微。兩係忠義重。主恩未得報。日夜魂屢竦。東風十里外。家家桃李春。薺花開已遍。野水碧鱗鱗。昨夜霢霂足。萋萋滿眼新。西疇將有事。餉饁喧四隣。遨頭皁蓋去。辛勤課耕民。幸爲爾田畯。日日來相親。撚髭管溪山。做此一大官。柳眼已舒眉。山鳥聲間關。探詩氷山路。物華屬駭觀。卸鞍步琱臺。山暝松月團。胡僧■日鑄。數椀澆肺肝。此身已塵外。莫作使君看。編閭數千戶。煙火連四野。藏姦忠信少。勃谿鬧田社。俗尙喜弓刀。天荒乏騷雅。疏慵四載間。變化慙陶冶。應接強爲顏。幽懷知者寡。才罷夢歸賦。好在㵢溪含。童童城南樹。十里煙迢迢。東風曉來雨。枕上聞蕭蕭。乾坤生意滿。不覺雙鬢飄。強扶衰病去。擡眼看花朝。空費五斗粟。爾民毋我嘲。皁蓋杏花村。與汝期相要。太伯鬱岧嶢。延袤蟠厚地。嶺上一樹梅。東風花欲墜。故人隔千里。久絶相思字。持贈比千金。迢遙杳難致。耿耿空有懷。悠悠豈無自。孤芳手中老。毋使空憔悴。日月雙跳丸。四時倏昕夕。白髮不我饒。飄飄垂半百。添愁劫簿領。送老玩經籍。俯仰三千年。亡羊總塵迹。賢聖已蒼苔。嘉言載方冊。斯文名敎中。樂地隨意擇。</text>
<title>贈 大虛 之關東</title>,<text>一郡秋已熟。㵢溪日夜逝。久客滯江城。浪迹早蟬蛻。得句破精理。看雲共▒遞。有酒或相要。抑塵恣遊憩。平生坦夷地。滿懷▣▣▣。但願各愼儀。努力恐未逮。我言須佩韋。更着太早計。頭流十千峯。崖窺露萬仞。共結拾瑤英。携手塵衣振。却訝在北斗。天遊眞一瞬。古寺隔窓夢。松桂忽傳信。仙風吹飄飄。萬壑明月印。人間掃一念。物外任雙鬢。逍遙已如此。役役寧可徇。萬事在目前。人皆曰予知。驅而納罟獲。明智解離危。何物牛峯老。生長寧馨兒。賣國四十年。無人炳沈幾。賢哉韓錄事。明哲滿襟期。回首頭流雲。靉靆蒼冥渺。歸歟老一生。雲海日悽悲。靑鶴棲何方。擡頭雲靉靆。蒼冥杳未已。揷天兩壁對。中有萬里江。浩涵閱幾代。江干自團結。一大出籬吠。秋林杮栗堆。斗酒共傾肺。花開但記時。租稅自不逮。却悔漁人還。山門鎖不再。東海有一人。稟靈人不測。星辰以爲精。雲水以爲骨。俯視六合中。一餉大唐祿。浩氣橫寰區。▒盡黃巢魄。人間難久留。方丈弄雲月。何處乃天遊。影響今已闃。唯餘翠墨痕。千古雙谿石。太古龍游潭。誰始寓大巧。嵌窪蟠蜿蜒。呀缺▒神瓜。蹙駃駕怪文。狂泡鼈電繞。䃔䃧萬斛飜。沈墨雲杳杳。闖竇閟陰畜。滂洋澤枯槁。大哉立開闢。恍惚難洞究。造化祕不能。吾輩覷足飽。東溟去幾重。扶桑三萬里。中有一瞥山。仙翁長不死。手種千歲桃。花開亦結子。三偸滿懷裏。曼倩無奈似。歸來獻北堂。稱壽萬萬祀。永舞萊衣斑。桑田成海水。此方及人親。尙許㵢溪士。</text>
<title>贈僧繼英</title>,<text>萬生本無始。眞價吾欲計。誰將貴與賤。強擬名字早。渠雖置書卸。唯▒磨尼抱。形骸也爲累。暫托甁崔造。邊幅以方袍。羈縻卽吾道。袖刺拜諸賢。得句謝灰槁。向來叩倚廬。歲月甘送老。於予有何取。媿類昌歜好。</text>
<title>贈娥林交代子柔</title>,<text>娥林一逆旅。我輩眞過客。旣往雁度空。來者又焉極。誰爲戴帽餳。誰是照天燭。吏民自水鑑。姸雖畢區別。如予合簸楊。去縣甚濯熟。數馱只詩蚩。眉黃映行色。簿領持贈君。天弢脫舊縛。霜鋒新發碬。肯綮有高試。徐觀六小窾。砉然無所事。顧此十室城。須君臥閤治。交龜無有物。只以淸風遺。可笑拙斲輪。縮弄當束避。不廢何由興。持此醉中戲。君方微莞爾。吾且快回騎。</text>
<title>因雨潦。未果尋訪靑鶴。用杜子美詩直待秋風涼冷後。高尋白帝問眞源十四字。爲韻敍懷。以志予再擧。</title>,<text>有客起廣漠。霞佩旁日月。西遊宴玄圃。東略窮若木。手持北斗柄。浻酌南溪渤。投可慰蒼生。有懷空嶽嶽。長嘯萬里途。天遊恣迂直。丹崖三棲草。千歲知好在。背陰而向陽。英英發露彩。絡雲龍根盤。無人聖得▒。▒官勑六丁。祕此爲誰待。泠風動萬壑。早晩吾將迨。此身本匪輕。遠到三千秋。幾作雙鳥來。宇宙鳴相酬。紛綸萬像表。彈鋏歌中丘。天門九虎守。紫皇儼垂旒。弱流渺萬里。征夢空悠悠。嵯峨方丈南。周遭千萬峯。紅霞映遠近。靑鶴巢雲松。朱陳俗太古。歲老長兒童。武陵孤棹進。漏洩唯漁翁。夫兮叱犢耕。婦兮擁樹舂。一爲租賦入。吏胥愁殺儂。我昔登鵠嶺。高歌弔北邙。五侯共螻蟻。長夜愁白楊。此事已決定。聖賢無救方。世人但齷齪。勞生百年場。欲招安期子。雲海空荒涼。東海崔儒仙。末路暫馳騁。風塵澒宇內。夢繞扶桑景。歸歟便歸歟。高臥水雲境。幾做虎溪笑。壺天白日永。遺蹤杳不攀。滿山蘿月冷。韓公最明哲。一生有抱負。掛冠神武門。歸作耦耕叟。稚子巧盤針。山妻奉箕帚。俯仰歌嗚嗚。畢命正丘首。炙手晉康門。恥居珠履後。蟾津發岳陽。日夜流滔滔。頭綱載鹽蟹。懋遷紛腥臊。彼皆射浮利。終老摻輕舠。默算宦遊人。幾飽風浪高。終然陷枕穽。紛紛皆汝曹。頟頟多沙城。睥睨才數尋。頭留以爲枕。溟渤以爲襟。區稅絶誰何。桑柘閑謳吟。昇平百年間。不見風塵侵。夜夜平安火。雖然憂抱深。百源同里閉。早結鷄豚約。膏盲泉石中。靜臥龜藏六。猿叫四十秋。已許頭半白。虛牝抛黃金。世人誰記識。歲晩獨蹇驢。幽期共蘿薜。時叔抱瑞愨。孤芳劇蘭蕙。種耘詩書場。早晩必收穧。如何去翩翩。湖海苦濡滯。凝川動經年。雲雨胡然帝。倜儻左風懷。九皐聞鶴唳。幼公我同年。往往發佳韻。襟懷摠儒雅。卅載著芳聞。鈴齋蓋已傾。契闊勤相問。眼回今始靑。情自曩有分。況復見玉樹。藹藹謝家訓。落落尹希點。風月爲精神。高懷簿領外。右揖方丈眞。游心篋中畫。靜與雲山親。俗物倘敗意。擲筆時生嗔。如何抱牘吏。謾溷東閣春。去歲登頭流。戲看南海鵾。垂天雲翼擧。水擊掀乾坤。倘借萬里槎。直遡崑崙源。崑崙在何許。西北祥雲屯。蠛蠓幾龍漢。阿母樓居尊。</text>
<title>家君北園中蒔西瓜。將四顆奉獻于佔畢齋大夫人前。</title>,<text>蔓蔓園中苽。栽植本慈天。生成實可食。苦待遊子旋。四顆大如甕。恩情所使然。辛勤乃至此。一似鞠我時。自嗟遊宦久。坐成節物移。媿勞倚閭望。默默心如飢莫問此物成。本以仁愛生。生生一脈團。靈液彌晶熒。嚼之得雋永。恍訝身御泠。張梨不獨擅。天味倍椰酒。持獻北堂親。庶幾益眉壽。其交倘以禮。先聖斯可受。</text>
<title>姜殷烈公民瞻畫像</title>,<text>岊關鎭北門。地利空嵽嵲。丹寇壓卵來。城烏紛攫攫。堂堂七天軀。談笑褫胡魄。倘時國無人。嵩山危一髮。黃屋竟返正。公獨任柱石。勳名在麒麟。千古爭曄曄。海上枌楡鄕。廟貌猶血食。垂紳而正笏。彷彿風霜節。古殿易黃昏。香火熏睡鴨。客來空慕藺。遙海渺孤鶴。</text>
<title>國子監。謁夫子眞。</title>,<text>於穆維天道。至誠不自息。大哉孔尼父。聖與天同德。一身運萬化。上律而下襲。其生也一陽。其死也一陰。元氣卽夫子。流行古猶今。宇宙爲祠宇。五岳爲豆登。然後薦粢盛。庶幾香是升。區區數間屋。何以來燕爲。然維我民人。慕羶所秉彝。鬼神亦體物。齋明則在斯。況當殷旣墟。仁賢敎有基。聖知道不行。乘桴有微辭。故茲葺祠觀。千載仰耿光。摻鷄運已去。漢水升大陽。靑衿半市井。蔓草詩書場。客來瞰數仞。庭檜猶鬱蒼。襜如衣前後。廟貌儼洋洋。願相朝鮮業。期月躋虞唐。</text>
<title>贈崔浪仙</title>,<text>閶闔高幾重。俯壓靑丘甸。婆娑桂千丈。獨秀廣寒殿。顧兔祕其光。不使人間遍。有客發扶桑。西走崑崙宴。持斧上空碧。揮霍天爲電。嫦娥辴然笑。謂此兒扇變。故令折八翼。辛苦鑄鐵硯。醉醒四十春。韶華疾如箭。孤飛華亭鶴。歲晩何所止。稻梁不自謀。毛羽半摧只。儔侶盡霄漢。生涯楡枋裏。黃鶴不咨嗟。鴟鴞爭嚇視。數聲聞九皐。泬㵳愁雲起。天公將汝憐。卵育恩足恃。揷以垂天雲。飮以太液水。然後俯斥鷃。扶搖九萬里。朝出上東門。暮抵龍駒路。迢遙漢南州。列守半親素。熊津洎西原。佳麗畓雲雨。動遭主人留。且感千金顧。綢繆一餉間。忽覺歲月度。勉意卽上馬。別途莽回互。酸寒韋布光。不受朔風怒。且復登所峴。蒼茫遠遊賦。鳥嶺鬱嵯峨。延袤天東南。其陰霜雪冷。桂樹猶㲯毿。其陽風日暖。梅柳先春酬。十室宰山澗。三年管耕蠶。悠悠空戴帽。歲律聊相淹。子兮獨念我。千里勤嬴驂。舍君公廨西。飮君太白三。卓然見焦遂。依舊唐虞談。瀯瀯溪水淺。日夜鳴瀯瀯。朝洗使君耳。暮濯使君靈。萬事擾眼前。一枕南柯榮。不有此邂逅。何用舒伶俜。春風入東閣。梅信猶瓊瑛。與君約分半。坐領東君盟。平生所默契。不數孔方兄。一尊夜厭厭。且進長短檠。君馬且玄黃。於予飽蒭束。爾僕亦痡苦。不惜與斗粟。屋上旣有烏。其人況如玉。默算海內舊。契闊空惻惻。崔姜已蘭枯。九原無復作。只餘我數輩。亦在天一角。幸茲十日歡。遽復脂車轄。明朝各分携。世故隔山岳。</text>
<title>次太守 大虛 韻。戲奉南紀丈。博笑。</title>,<text>洛城昔分袂。十年魚雁疏。君臥郵長郡。鱣堂枕海區。單驢不辭遠。太守衛罷初。因招我輩語。與宴情不孤。東風吹客夢。幾夜䨥碧湖。花落將結子。愁邊白盡鬚。千金邀一顧。邂逅仗奇圖。男兒貴豪宕。物外任此軀。自可度歲月。不要四方糊。</text>
<title>奉寄春塘先生</title>,<text>明月掛銅鉦。曉霧忽淸朗。須臾群動息。村意頗戃怳。先生戴烏巾。晏立春塘上。隨意理花田。倦來還拄杖。群兒列眼前。讀書聲更敞。是間如有情。萬事以自廣。間邀克己來。詩酒坐浩蕩。有時叱回旋。狂習更疏放。送此白日閑。紅塵不顧往。靑鶴棲何方。頭流指諸掌。永結雲煙盟。桃花賭幽賞。英雄此可樂。愼勿歌慨慷。</text>
<title>次鳳山環翠樓韻</title>,<text>北望慈悲嶺。揷天何崔嵬。岡巒森開張。滿眼蒼翠堆。尾作棘城關。雄蟠西海隈。其陽千古州。樓觀絶炎埃。泠飆接沆瀣。怳迓靑鳥媒。向來千萬峯。盡納簾旌來。彩雲洒几案。鸞鳳相追陪。飄飄天上使。酌以紫霞杯。一笑分刀圭。媿我非僊才。何以從公遊。汗漫澄九垓。</text>
<title>到斷俗寺</title>,<text>與齡落落松。時叔昂昂鶴。貞叔狂如絮。克己冷似鐵。海內識面久。氣味乃相得。平生頗自負。物外立於獨。幸此湖山遊。濟勝遍行脚。俯仰劃長嘯。南行登矗石。秋風把一杯。浩歌天地窄。玉山頹醉鄕。傍人好看客。酒醒夢忽驚。江郡曉初白。扶驢十里間。殘睡未開睫。頭流何處尋。擡眼揷天碧。行行歷崎嶇。踏盡靑山色。古寺出林梢。一條山水綠。夕陽僧倚門。迎我慰艱澁。坐我方丈間。桂風香滿室。不知何代詩。掛壁字埋沒。手拂看銀鉤。啜茗仍細讀。何幸朝暮遇。收拾古人迹。倦來睡榻畔。上方鍾悤夕。人生得與失。何事絆羈絏。好處卽開襟。適意忘榮辱。是我眞天遊。世人誰料識。寄語山中雲。愼勿鎖丹壑。我自塵籠中。與爾有素約。一片從西飛。爲我簷下宿。恨未獻少游。獨享聊自悅。</text>
<title>矗石樓</title>,<text>迢迢菁川樹。秋夜露光寒。危樓有無際。月黑空江干。平生漫浪遊。浩歌還自寬。風月如美人。遠之良獨難。胡爲漸浸浸。十載溺詩壇。靜看萬籟闔。幸此機心安。故人在座右。怪我發浩嘆。細酌強慰我。待月聊盡歡。書生本淡泊。隨處與天遊。風月爲知己。有酒驅吾愁。得句如大官。能輕萬戶侯。幸此草草會。四座文字流。紅裙集筵上。物外繁華稠。相法無桃花。不肯三年留。唯有一奇事。雙鳥鳴相酬。</text>
<title>訪娥林鄕校蓮池。有感。</title>,<text>去歲直金鑾。夢作南柯榮。一枕未盡醒。忽筦居烈城。人間古莽國。此亦夢中生。世事劇千蝟。何苦勞眞情。偸閑偶今夕。暫與君子盟。一尊迓明月。深謝襲爾馨。浪讀愛蓮說。試到芙蓉村。淡香淸更遠。迓想濂溪魂。驚雷夕靄外。獨立愁黃昏。盈盈翠綃房。倘有眞人尊。憶曾天祿閣。校書承主恩。靑藜舊消息。相對終無言。默數六期暉。二千百六十。壯志已消磨。米鹽羞碌碌。胡爲鞿靮中。荏苒閱晦朔。未堪惠茲邑。唯用閑爲癖。一言戲吏民。擡頭卽矮屋。昨夜夢松菊。暗草歸來曲。</text>
<title>花山十歌。花山。安東別號。</title>,<text>安東地瘠民貧。然風俗力於農桑。節用儉嗇。以至備荒之務。無不周密。他邑無及焉。今用誰知盤中飡。粒粒皆辛苦十字爲韻。粗述民間憂思勤苦之狀。庶擬幽風七月之義也。太伯山中雪。陸離粲朝㬢。春風入黃池。活活流氷澌。我事不可緩。西疇須及時。于茅索絹詠。歷歷當告誰。花山昨夜雨。一霅沾公私。隔林布穀聲。催却耕耘遲。牛車戴月出。急報隣翁知。努力務恒產。此非安臥時。蠶絲一百箔。處處呼林端。蠕蠕已三眠。伐盡柔條殘。共賽馬頭娘。愼勿學遊盤。繅車勉女工。卒歲衣裳單。寸土如寸金。厥賦猶中中。愼莫棄閑地。地閑逢歲凶。隨宜闕苗處。須盡塡植功。力勤乃有獲。汝勿爲惰農。綯茅織作筐。可以敵盎盆。擧家出南畝。擔荷常不諼。敝屨兼榾柮。收以炊盤飡。物不可虛抛。說與諸子孫。我田出若干。量分一年食。深藏斗省費。成性忍飢迫。冬時蔬爲糧。刀農方乃粒。作意最深遠。瞿瞿擬唐俗。瞻彼淸涼山。山中多橡木。今年似去年。離離實可拾。擧家負戴歸。舂屑甕中積。凶年豈殺余。猶可代粟粒。年年上元夜。候月眞不差。依前群望處。老翁一時皆。相視占豐凶。農談喧里街。但願供租賦。次及養殘骸。荒政第一策。麥麰兼麻籸。幺麽莫輕擲。可免溝壑身。寄言同社子。且勿憂艱辛。山中十八公。解衣活吾人。蟋蟀在我堂。西成慶多稌。欲作一日歡。爲酒供歌舞。此意似大康。持以規諸父。古人曾有詩。粒粒皆辛苦。</text>
<title>村居五味招 大虛</title>,<text>五頃秋已刈。山家酒初▒。此味不足嘗。茶湯勝薄薄。薄薄復薄薄。何用對君酌。此意良苦辛。謀婦非一日。㵢溪十里秋。結實齊甘苦。兒童一何饞。天賦恣所取。噬嗑更禁當。飣餖何太粗。遲君共一柈。須謝天公舞。平生意有在。不敢問升斗。唯用道形骸。養芋一半畝。其種如鵠卵。其大亦可剖。草草主人誠。眞率何太厚。相法有貧骨。室中無儋石。偶然得一秋。自荷天地德。是問剩眞情。可人必須速。香粳足供炊。鵝鴨繼爛熟。此身不在家。矮屋眞蘧廬。可愛一蘭叢。每托春塘居。行將几席間。邂逅君何如。丁寧倘許我。荒逕欲敎鋤。</text>
<title>次丁校理 壽崑 韻</title>,<text>曼倩三冬學。腹笥撑五經。少年登桂籍。英達已夙成。靑雲方展步。庶可琅玕呈。聖君要論思。前席召賈生。君家住終南。長物只泉石。閉門聊自玩。寒暑自摧斥。有時聞我履。眉端起黃色。相對坐高舂。談鋒要破的。韶光耀桃李。軒冕滿皇州。有才拔千丈。子獨眞寡儔。雲途眼前闊。定非騎土牛。但有中聖癖。抵死憐糟丘。疏慵元楚產。十載參朝參。后皇橘爲枳。內省寧少慙。自君知我早。媿荷情難堪。逢場角勝負。新語使蓧驂。憶曾天賜暇。恩榮世共希。日費大官珍。暮召上彤闈。至今汗我顏。十年道不肥。仰負明主遇。端合靜者機。</text>
<title>題新羅太宗陵碑 在慶州</title>,<text>西兄山前一片土。饅頭玄宮潛闥夕陽荒草丘。當年手握乾樞。馳騁萬里之三韓。一統雄圖壯哉誰與儔。嗚呼運去。堂堂七尺尙不保。宰上空鎖雲煙愁。墮却金鼇萬仞之嵽嵲。雷翻電掣斲作三丈石。縱使玄龜爲趺螭爲首。烈烈轟轟載鴻業。銅駝荊棘一千年。遼鶴縹緲無消息。耕犁遍盡野火燒。片段剝落空抛擲。銀鉤玉筋不可見。摩挲何處尋黃絹。㵢溪處士眞好古。登登搨出一一恣所取。可笑區區不能告萬世。糢糊數本寂寞來蓬戶。君不見放勳明峻德。重華又允塞。大哉聖人之神化。長與天地日月垂無極。祖龍火不能焚。孔壁蠹不能食。乃知堯舜二典天扶持。千秋萬古唐虞碑。</text>
<title>壽母生辰</title>,<text>東風二月天艶陽。十有八日光景長。百年萱花在高堂。長春不老彌康強。家貧絳帳兼縫裳。敎兒詩書望立揚。兒雖不敏蒙義方。十年侍讀趨明光。白雲遠在頭流傍。當歸一束愁茫茫。奉檄今辰稱壽觴。人生反哺情悲傷。阿娘語兒涕浪浪。眼見汝▒紛成行。聖主許汝以一鄕。得至今日皆恩先。更勵忠義金石剛。但願終始奉君王。兒前再拜謝不良。黽勉庶無忝阿娘。斑衣膝下千歲莊。年年此日期相將。</text>
<title>勒山吹笛歌</title>,<text>憐渠手中三尺竹。錦筇輪困龍▒縮。幾年托根老海山。裊裊蠻煙顫霜雪。天風吹送鶴▒雲。柯葉自成雙鳳曲。孤奇疑有鬼呵衛。斫來撼得坤靈泣。遠別離兼風入松。瀏瀏孰與蘄州笛。梨園綺席萼綠華。舞袖玲瓏鸚鵡舌。新腔百變暗同調。衆技聲中推第一。老我去歲金鑾臣。南柯夢斷槐安國。歸來雲海漫浪遊。遊鞍到處徧追逐。天涯瘴暗黃▒雨。夜夜孤城客愁歇。九霄孤鶴唳華亭。鮫珠泣送空明▒。無端使我望北辰。緲緲美人天一壁。秋風昨夜入湖嶠。瑤草丹崖行可拾。早晩飆輪訪上淸。爲余吹徹方丈月。</text>
<title>病中。書贈典醫奉事金自漢。</title>,<text>行年荏苒四十五。土木形骸已鹵莽。聞韶三載坐蜂衙。簿領悤悤日旁午。肝家風眩更侵陵。腠理從前困二豎。先生有術傳長桑。通靈視見垣一方。橋引殷勤重咨嗟。怜我枯悴耗陰陽。君言木朽蟲易生。國必自戕人亦戕。擧世形役擾安宅。遂令鬼神瞰吾室。毒熨爪幕極紛紜。四體枵然不自惜。▒家理世亦如此。天下離披竟抛擲。我聞斯語倍惘然。子非醫人眞醫國。丁寧敎示且深諷。珍重仁言是良藥。頭流山下㵢溪林。竹籬茅屋蒼苔深。檀公三十六策中。時作第一故田吟。寸廩驅人百年憂。黃冠野服何時休。歲華遒盡送君去。再謝無能慙汗流。</text>
<title>題金仲習所摹本國輿地圖</title>,<text>析木之分鴨綠水。一片靑山千萬里。天荒地老幾億年。阿達山中聖人起。衣冠禮樂浿江湄。東人復得殷太師。樂浪玄菟杳何許。辰韓左界扶桑枝。紛紛蝸角蠻觸氏。千燒萬戰坤靈死。興亡離合總蠛蠓。空使金湯留在此。天輸神器爲我有。聖子神孫克昌後。龍盤虎踞氣佳哉。華岳山前拱北斗。彈丸列郡紛星羅。天門肅穆高嵯峨。沙堤火城儼冠蓋。一堂魚水賡載歌。窮閻蔀屋俗可封。方輿盡在春風中。微臣三載召文城。五雲北望蓬萊宮。民嵒一語最良規。寸腹琅玕天獨知。幅員萬世安盤石。拜手請撰壽域碑。</text>
<title>竹嶺行</title>,<text>蒼蒼竹嶺高薄天。百盤棧道浮雲邊。山中夜夜不如歸。人生到此皆涕衣。辰韓萬兵向前去。鐵騎縱橫久延佇。間關▣▣大頭痛。八月秋高霜欲凍。足繭崩崖萬仞危。領將加以鞭苔隨。賊首未斬身已窮。北望先▒千萬重。自言耕鑿大平天。民不知兵一百▒。▣塵昨夜起塞上。豆滿江頭刁斗響。此行▒▒射虎窟。阿兒何處收吾骨。死生永訣且行行。一路靑山唯哭聲。父兄相送涕汍瀾。眼穿落日不可攀。但願努力收才功。捷書早獻明光宮。</text>
<title>書尹希點所藏靑山白雲圖</title>,<text>晉陽通判尹希點。傲睨塵世韜琓琰。才名海內困風騷。五十春光垂二毛。愛山一癖抵死狂。梅花東閣縑數張。錦崖繡嶂高揷天。髣髴無奈方丈巓。簿書叢裏快欠伸。團團桂樹融心神。漁舟竹外一回顧。款乃蒼茫煙水暮。朱陳之村白雲傍。人間幾隔桃花浪。我昔少年變霞蹤。滿懷素娥天王峯。勝遊深荷造物厚。手酌南溟酬北斗。東華卯申久汩沒。淸夢往往迷靑鶴。看君此圖更惘然。欲尋蕙路難攀緣。吟詩揮洒萬仞頭。俯仰一笑天地秋。</text>
<title>俗荔支數顆。寄送崔秀才 世淸。</title>,<text>君不見陳王起楚稱扶蘇。王郞定非眞子輿。崎嶇末路鬧奸贗。大朴剝盡紛群狙。誰敎閑草坐此煩。籍冒交州爲耳孫。向來指佞渠未能。呼馬呼牛終閉言。物如有識飮客酎。應謝區區秋公胄。書生數畝荒園棲。爛斑錦苞秋霜透。兩經歲周顏似赭。風味眞成五霸假。奇珍願薦黃金盤。敬侑瑤池金母斝。直卿毛骨天人瑞。他日須充香案吏。持以壽君君一莞。行看兩腋泠風値。</text>
<title>農家卽事</title>,<text>太守皁蓋春風暄。平明遙指杏花村。紅霞遠近蒸川原。楡柳陰處黃蜂喧。西疇千指紛雲屯。鐵齒擺輿橎木飜。手足腁胝忘饔飧。橎厥穜稑携兒孫。望秋喜氣千家溫。祈年田租燕鷄豚。我爲長吏思平反。班春日日窮朝昏。抱兒拔薤媿前言。肯使編戶皆伸冤。疏慵自識無足論。空費五斗慙汗痕。喜你力農性命存。田家令節羅壺尊。汝等早知明主恩。體上之意孝友敦。勿汚敎化歸荒塤。</text>
<title>伽倻山內院庵。訪螺師王明不遇。</title>,<text>內院庵住伽倻裏。明禪龜縮餘十祀。飡霞服朮導天根。藏神訴破蔬筍園。平生老慣法雷音。天西梵語超禪林。千年老蚌元不剖。來伴袖中眞耐久。數聲哮吼振巖谷。木客慄膽山都泣。有時遍干詞林宗。唯將此癖代刺謁。渠僧奇事滿辰韓。兩脚到處遭淸歡。邇來長嘯向毗瑟。舊山猿鶴渾愁寂。得劍池邊釣賢堂。只有白雲簷下宿。娥林病守好事徒。偸閑不管僧有無。松關來扣闍梨出。丈室無主香煙歇。洞天白日三竿斜。耳邊如聞蘿月歌。玄玉之膏華池泉。儒仙一去空雲煙。鈴鈴金策共誰過。師兮不歸知奈何。腰間銅章信多誤。明朝挽我回塵土。唯將醉墨記茲遊。滿壁揮洒棲鴉留。螺僧早晩倘回錫。應悔雲蹤無住着。</text>
<title>萬波息笛</title>,<text>辰韓之東大鼇峙。溟風橐籥雲萬里。蒼茫一髮翠芙蓉。老蹇擎出淸冷▒。上有琅玕何嫋嫋。孤影顫月扶桑曉。君王蚤闢黃金闕。翠菙搖搖駐海曲。試斬靈根▒太沖。電母鬱怒德天翁。故來裁製十六孔。瀏瀏宛似來儀鳳。臨海殿前纔數聲。祥風宇內妖氛淸。大平煙月鶴林春。鍾鳴鼎食羲皇民。五百年來化日長。康衢白叟歌時康。可怜來仍不嗣▒。▒恃靈符做盤石。畢竟君臣入醉鄕。鮑石亭前風雨忙。千秋神器收不得。金鼇落日空蕭瑟。縱使佳名息萬波。吁嗟笛兮奈爾何。</text>
<title>桂樹歌。送少游如京赴承文正字。</title>,<text>桂樹落盡山之幽。天寒歲暮增閑愁。絶代佳人在空谷。性情窈窕西好修。侍婢朝來玉芝返。更獻梅花飡露柔。芰荷製衣着終始。余飾陸難香不收。七齡始學列女傳。自保娉婷空復秋。天公老眼惜不嫁。一身好敎君子逑。平生織成五色罽。補綴所天身上裘。萬歲千秋期永奉。許生更與松柏謀。</text>
<title>挽歌</title>,<text>君看禦寇古莽國。夢時爲實覺爲空。堯舜孔孟皆飽更。至今長夜黃爐中。黃爐之居南面樂。萬古一臥誰爲窮。白楊周遭猿夜啼。無苦無榮世無識。啁啾萬物欲收聲。人間俯仰悲今夕。張林欲作夫人碑。落日西風歌此曲。</text>
<title>遊頭流</title>,<text>崑崙之東四萬里。靑丘縹緲橫無紀。茫洋碧海不盡頭。珊瑚萬樹煙霧裏。瞥然何處是蓬瀛。彈丸一角三韓地。傍邊揷天一點山。人言萬古頭留是。去歲曾遊靈鷲山。綠蘿高臥金臺月。數聲長嘯向南斗。獨立振衣雲盡末。至今一恨餘夢中。綠鬢未晞扶桑旭。今年叨倍佔畢齋。山中瑤草秋可拾。蠟屐踏破白雲端。丹崖綠壑還有情。便欲絶世跨汗漫。不覺身到芙蓉城。懸空日月遞相代。天地萬物何如形。左招黃鶴右浮丘。群仙咫尺飄娉婷。手捧漿舞大荒。拍手先生曾謫仙。人間一日已千載。擬欲羽化升雲煙。須臾天風萬里去。吾輩此時方卓然。</text>
<title>無題</title>,<text>頭流山高千萬岑。天寒歲暮霜雪深。千年老桐托磅礴。拂雲直幹餘百尋。心中萬斛霹靂響。願爲重華五絃琴。南董殿上薰風曲。四海煕煕調玉燭。萋萋菶菶日以萎。死斷溝中誰記識。</text>
<title>次大虛韻</title>,<text>造物借我㵢溪銜。官樹童童護情性。平生爲命托詩書。計活不曾容小艋。龜腸喘息鶴精神。眞養年來堆作硬。陽乖陰逆違元和。六腑不職將灰冷。故人貽我一握椒。開緘箇箇服精猛。合口餘威砭腔子。蘇母休誇有橘井。團團芳冽似黑字。戛去塵妄神觀醒。阿堵昏花已瞭然。襟靈洞澈令深省。小兒無復奈吾何。几案蟲魚修短綆。門阻軒蓋燕往來。隨意大效兼小謦。頤生因悟丹元訣。一味逍遙得雋永。偶携稚子出門去。槐陰一夢三竿影。</text>
<title>廣明寺穆宗畫幀</title>,<text>仙桃龍孫儼冠冕。繡斧黼坐春風面。畫圖省識猗嗟昌。何物千秋獨聖善。當年未托官家事。西北萬里長蛇至。都中老稚向君泣。匹馬倉黃歸法寺。終憑義旆拿奸兇。英魂地下爲鬼雄。人間今古已陳迹。積城斜日愁濛濛。</text>
<title>晉陽牧伯，通判設酌鳳鳴樓。仍令琉球牛牧煙雨中。以索詩。</title>,<text>七尺昂藏特處士。翠毛黑角紛衆子。琉球直向三韓北。蠻煙蜑雨無消息。康州海上野綠遍。寢訛東西奔或殿。一牝牟然群牡逸。戢戢行見槨九十。鳳鳴樓上歌管鬧。晩雨蒼江煙裊裊。一蓑牧兒橫短笛。數聲暗和金捍撥。有聲畫裏無聲詩。天公敢刮遊人眉。紛紛物色各有情。高唐一夕雲冥冥。主人衙罷客醉眠。漠漠隔江猶採蓮。</text>
<title>題鄕校歌謠松菊圖</title>,<text>崑崙之巓雲溟濛。蒼髥紫甲十八公。受命獨也蟠福庭。西北大陰雷雨空。沆瀣泠風吹匹埏。龍吟虎嘯聞鈞天。鈞天飄渺望不極。黛色直逗姮娥宮。玄冥贔屭恣騰怒。萬丈欃欃節彌苦。東君一笑鞭神霆。故做靑丘大廈柱。法宮正巍紫薇北。鉤陳推促環布列。會看肯構於萬年。明堂燕賀安盤石。韶光蕩漾光如酡。人間衆卉爭婆娑。姚黃魏紫空爛熳。掃地一陣風雨過。辱收行秋赤煒返。孤貞獨殿淸霜晩。金藏小團貯灝露。脈脈德馨幽更遠。玉皇三喚顏怡愉。曾敎泛灎碧琳腴。琳腴付與老人星。手把五福蒸方壺。朱鶉之墟窮南斗。我民食飮皆黃耇。棠陰化日勿翦謠。嗚呼菊兮爲君壽。</text>
<title>送祈順天使</title>,<text>春光潑油綠洲河。遼陽城外梅花多。三韓東望瀚海外。星軺萬里來經過。川原草木蘸旌節。騑騑幾問詩書家。殘碑斷碣到處側。爲立風雨吟婆娑。他方千首滿錦囊。收拾風謠堪自誇。才名一代幾驚座。人愛玉佩聲瑳瑳。解▒偶成數日留。如何別恨還蹉跎。此行定有所得否。握手問君知爲何。吾那始自箕受封。九疇彝倫行匪他。內外元是一天地。斯文萬古崇立軻。歸朝持用獻天子。願被金石參周歌。茫茫宇宙神禹甸。萬國一君歌枕奠。居庸關南日月長。五雲閭闔蓬萊殿。煙霞爲骨未爲神。玉皇仙府羅群彥。有美一人充地宮。荷衣蘭佩誇嬋媛。皇華遠度幘溝婁。春風原隰聽提壺。恩頒醉飽衢尊飮。東君西望嵩三呼。靑丘物色困陵暴。小巫啞啞愁大巫。十二樓邊楊柳嫩。滿城客愁增鬱紆。鳳山嵯峨鴨江水。回頭鶴野三千里。明朝別袖遽一摻。鴻飛冥冥不可企。歸囊休許陸賈金。滿腹詩書盟抵死。遼東三月値寒食。行洒幼安墳上紙。</text>
<title>謝硯詩。上姜相國。</title>,<text>端溪紫玉寒颼飀。波脈細膩凝欲流。天公不惜露光彩。與人試作卽墨侯。貞堅徹骨帶風騷。雕琢入妙明秋毫。金星散點隱輕霧。潭霣玄雲翻翠濤。鳳咮雖貴不敢詀。郵支馬肝風斯下。笑奴墨君與之友。華堂靜▒光相射。相公寶玩垂十祀。一朝持與㵢溪士。㵢溪結習苦癈鈍。歲計氣味乃相似。落絮晴絲白日▒。醉鄕厭得儒生酸。噓出三錢一擔水。灑向煙花聊自歡。萬轉淸詩屬溪潭。好▒物外應幽探。携入頭留木客驚。玲瓏滿袖飄▒嵐。</text>
<title>滿月臺</title>,<text>扶蘇雄盤高薄天。龍飛鳳舞千千年。當時草昧▒大難。英雄下手收三韓。一朝化家建鴻業。豐水有芑貽燕翼。聖子神孫繼君臨。龍樓綺殿春深深。大平物色化日長。上苑花影流鶯忙。君王如帝恣遊衍。祥雲縹緲康安殿。靑丘萬里足桑麻。堯天盡屬康衢歌。泰極老姦藏不睹。人間孰料崇德府。逐麋之狗不顧兔。威鳳樓中箭如雨。當時一炬禍痕在。複道寒煙空靉靉。攙天松檜鬱老蒼。荒坦自作狐兔鄕。有客翩翩訪喬木。蒼茫華表令威鶴。侯王螻蟻共一丘。酒杯且進南風頭。凄涼後殿野人焦。落日無情唱眞勺。</text>
<title>贈表司議 沿沫</title>,<text>靑丘一點渤海碧。縹緲岱輿粘天壁。珠宮貝闕雲重重。絶代美人耿獨立。手繅扶桑如瓮繭。札札河女支機石。晢將赤心貢玉皇。粲爛五綵分天章。天章何時補丹扆。火龍黼黻歸虞唐。天鷄啁哳海色曙。玉軫新腔愁鳳凰。</text>
<title>朴淵瀑布</title>,<text>銀河一道橫九天。西通德水幾萬年。天孫霞佩空脈脈。龍梭軋軋支機石。雲經雪緯光下射。素練萬匹臨河浣。南箕好風捲碧落。一段界破天下白。天摩之北聖居南。誤墮窪尊龍所貪。須臾半入無底竇。百丈餘嚲靑山右。雷公電母猶鬱怒。剗地轟訇仍閃霍。爭憑鬼斧震岩扃。飛雨白日灑松京。天公高居收不得。地中隱隱黃媼泣。吁嗟怪事誰不慳。直與香爐漏世間。海風江月吟更好。今古詩人幾番老。老我去歲開城客。蹇驢慣踏雲居雪。雲山俯瞰瓊瑤宮。吟魂浩蕩空明中。今年茲遊最壯觀。又與諸子聯遊鞍。試揩病眼覷銀虹。丹崖萬綠搖晴空。平生快活天下無。大哉造物恩此夫。石房一夜夢魂新。明朝歸袂愁紅塵。出門回首更茫然。三十洞天生紫煙。</text>
<title>過玄正二陵</title>,<text>北山嵁岩高嵽㠎。邊物亦爲人怨集。萬斧電翻響虛牝。斲破嵯峨坤媼泣。狻猊驛北一丘地。辦作黃壚長夜室。無人喚得李夫人。深宮縹緲傾城色。哀詞凄斷淚如雨。春風悵殺南唐主。佳城終作竝頭蓮。夜月杜鵑連理樹。驢山百丈深幾重。金鳧銀雁皆爲土。當年遺令陳絮漆。千機不動人得發。才今流水是前訓。不願速朽茲迷惑。泉下長爲盤石計。國屬螟蛉曾莫恤。君王胡爲昧重輕。萬古空成一太錯。人間往事摠浮雲。蔓草石羊春寂寞。</text>
<title>遊西湖。暮入午正門。</title>,<text>松都靑▒繫玉壺。碧瀾玻瓈滿眼酤。淋浪滿載十丈舡。西湖之姿淸且姝。主人元是斯文舊。諸客盡爲高陽徒。暮吹長笛發昌陵。落日蒼茫山有無。禮成江口唱採蓮。金沙浦頭聯舳艫。芳洲莎草久延佇。漫漫柳絮春無所。醉恢詩律搖江天。十分觥舷相爾汝。元氣橐籥浮南溟。垂天雲翼低復擧。靑螺數點海上山。嵐翠霏微杳何許。躋攀暫寓靑蓮宮。玄裳入夢西飛去。曉來樓下蕩雙槳。澄澄萬頃平如▒。▒▒六幅▒便風。霞彩晨輝迷俯仰。五鳳山中▒也啼。甘露門前潮欲上。潮平岸闊天與永。人自風流萬巾影。輕風襲衣我欲仚。滄浪歌罷酒初醒。拍手一牋與天公。人間鍾鼎何曾省。唯將文字老不窮。有詩題遍江西東。漫浪聲名倏▒▒。花山以北生雄風。黃橋之野開▒暮。大臥濛濛閑▒息。黃昏扶醉跨鞍去。滿目嵩山但明月。</text>
<title>金銅仙人辭漢歌</title>,<text>大初天子凌雲志。脫略萬桑如弊屣。蓬山回首不可到。弱水浩渺三千里。文成未試長生籙。宿草茂陵秋燐碧。人間富貴摠浮雲。金莖沆瀣空寂寞。冷然孤影伴廣寒。三百年來到建安。一朝神器輸奸雄。孱孫僅辦山陽封。幺麽此物偶抛擲。等是夜半舟在壑。萬牛迢迢出洛城。金銅脈脈辭西京。滑流嗚咽夕陽▒。出關始恨黃初天。分明款識元鼎年。丈縷尙帶驪山煙。如鉛淸淚爲誰冤。似訴劉郞陶鑄恩。人間流轉免難保。國破蒼茫天亦老。銅仙銅仙渠獨是。▒家耆舊無才恥。曹家門外紅塵多。半是西都冠蓋子。</text>
<title>瞻星臺</title>,<text>遼東黃鶴不歸來。昆明幾劫飛塵▒。天荒地老萬萬古。一笑付與春風杯。辰▒舊物山獨在。全鼇蒼翠空崔嵬。興亡百變著蝦蠓。豈意復有瞻星臺。當時太史齊七政。推步敬授叫▒災。君王垂拱坐法宮。九功攸敍阜民財。太平日月一千祀。滿地笙歌轟如雷。在後孱孫慢天戒。未省蕭墻藏禍胎。一朝家國盡煙散。來雲尙編閭戶開。耕犁已遍臨海殿。玉笛聲中無限哀。擡頭明月古臺上。忍看秋燐飛草萊。</text>
<title>寒風樓。偶得長韻。錄似權使君年兄。博粲。</title>,<text>往日早辭鸞鳳署。祖罷都門向南去。望中方丈倚天高。一片浮雲杳何處。滿把當歸情眷戀。行行路出朱溪縣。故人高臥松桂林。邂逅尊前舊顏面。人生半白各華巓。挑盡燈花夜如年。頹然曲檻不知曉。夢斷隔溪風雨天。笙鍾鱗甲動萬壑。屛翳豐隆恣飜覆。洪濤巨浪劈張龍。怒氣猶將折坤軸。村南夕照蘸鷗鷺。雲外遙岑天半露。須臾物色漸離披。滿眼溪山俱態度。蒼茫煙柳更萬朶。嫋嫋腰支工娿娜。此間不可無好吟。使君一半分輸我。數聲長嘯振岩谷。煙霞顧眄爭容悅。左招黃鶴右洪厓。傍人解道天上客。遲回日日飽淸賞。到處君恩及疏放。是用作歌記勝遊。不須掃壁隨銀枋。</text>
<title>聞韶鄕校同 季雲 課試。都會儒生。予以詩押送畫師允了筆僧性默。令各呈戲。以破閑寂。</title>,<text>花山畫師腹如鼓。白髮醉作扶桑舞。漢陽狂衲隨煙霧。到處縛盡山中兔。奇哉兩髡偶來先。忽入先生一粲然。先生左右綠雲鬌。顧眄風流無不可。聞韶病守談天口。朝暮蜂衙困升斗。高軒顏面想敷腴。一縷淸風分我無。</text>
<title>次 大虛 遊㵢溪詩</title>,<text>頭流秋氣橫翠微。咸陽百結香粳肥。人生到此易感傷。一縣黃落㲯毿▒。曰沙亭畔水如練。乘興物外都忘機。林中有客人不會。露頂篢子抛漁磯。山家飣餖只鮭菜。野炊一抹煙霏霏。白水靑山不盡情。西風十里斜陽暉。你與平生好薄遊。十年聚散空依稀。看山看水送此生。不管人間多是非。金臺寺北松桂瘦。夜夜山月紛相依。萬木聲酣一逕小。明朝款段山中歸。</text>
<title>林貞叔</title>,<text>我昔十二來鄕序。齒列諸生學尊俎。當時吾子最枝梧。朱顏逸氣超諸侶。嗚呼歲月少容㒃。三十光陰遽如許。君乘彊仕西已皺。身世等閑一羈旅。余復何人日旣壯。腰腹空大無所貯。祇恐沒世名不稱。此生徒食悠悠去。我日斯邁爾月征。剩發深省毋惑沮。</text>
<title>荒山歌</title>,<text>阿英城上山巑岏。阿英城下客未還。停車試訪此古磧。至今偉烈留孱顏。道逢耆老炙背坐。說與往時悽汍瀾。松山斜日轉蕭瑟。大東天步何艱難。海上群醜紛陸梁。十年南國塵沙漫。塵沙漫漫數千里。腥血滿地川原丹。白馬將軍九戰死。咸陽白骨被岡巒。縱橫賊勢熾未已。長驅直過八良關。潛龍一朝受元戎。義旗拂日來桓桓。英風已破阿只膽。群兇命在須臾間。赫然一揮螻蟻平。東藩再造安如山。天水門前奏凱歌。前朝耆日揮涕潛。干戈盡化耕鑿居。崆峒麥熟桑麻閑。由來大德民慕羶。天與金尺君東韓。吾知鳳曆山與竝。永永萬年基盤安。一杯且進眄溪山。雄風落日衝儒冠。汝老豈能知帝力。唯用鷄黍供村歡。荒山歌歌此曲。龍髥一去▒重攀。君不見元陵松柏鬱靑蔥。鐵馬汗立祥風端。古驛樓前溪水淸。不見向來流朱殷。</text>
<title>濂溪先生愛蓮</title>,<text>南康一軍山庚庚。蓮花峯下湓江淸。先生築室臥其中。高揖伏羲而思誠。源頭一脈活潑潑。鑿開方塘停澄泓。芙蓉萬本此淨植。紅衣翠蓋來鵁鶄。不蔓不枝天所賦。亭亭每與生俱生。光風泛溢過芳渚。滿鏡江雲濃日暗。忘機岸巾坐到夜。俯涵萬象通襟靈。月落夢回輕靄歇。瑤琴潤盡詩思馨。笑看風韻淡無累。一般遒體流芳聲。中通外直卽君子。吾與尒宜俱享名。須臾目擊道同存。有情已到還忘情。君不見霜中菊花媚三逕。元亮只解餐落英。紛紛世上競豪華。富貴花王開滿城。誰知此花遇知音。已與濂溪參道盟。</text>
<title>戲馬臺</title>,<text>力拔山兮氣蓋世。英雄雲逝空凄涼。當時自負萬人敵。龍爭虎戰紛騰驤。乾坤一視囊中物。西定函谷略東荒。彭城臺下平如掌。沙場綠草春茫茫。大醉鞴馬帶雙鞬。龍蹄霧鬃神飛揚。翻身跨着戲馳逐。鏡瞳睒䁑飄電光。乾端如缺地軸危。橫空壯氣無四方。嗚呼霜葉喜乖張。垓下楚歌何太忙。虞兮虞兮騅不逝。帳中悲涕雙滂滂。剛強必死仁義王。可笑自謂非人亡。關中奮翼竟摧折。天使大物歸沛王。我今停驂古臺下。西山落日空蒼蒼。至今尙留莎草靑。雄風夜夜吹苑場。人生宴戲是鴆毒。更恨劉郞飛羽觴。</text>
<title>讀雲漢篇</title>,<text>天公高居知幾重。從古福善運元幹。胡令旱魃矯至仁。扇布下國如塗炭。下土微臣深冤憤。無可奈何歌雲漢。時維七月歲將登。百穀實秀民爭衎。吁嗟遭遇大不祥。盾日蘊隆天地爛。嶺外三萬里農桑。一一枯槁難逃逭。哀哉大命忽近止。撲地群生爭扼腕。無言掩涕罷擊壤。其雨何時聞垤鸛。上供租賦將乃何。甘與妻孥行離散。主上聰聖軫窮閻。日日減膳勤宵旰。廟堂賢相持世故。不必坐享忘調贊。郡城千里苦嗷嗷。罄竭明旌卒圭判。有皇上帝伊誰憎。胡乃䏊聵空汗漫。瞻望彗星曷惠寧。民靡孑遺空閭閈。綠髮書生臥山海。當午鋤禾苦流汗。貯淚一升非爲私。▒▒詩酒發浩嘆。倘得商霖蘇億萬。到頭吾生死不憚。</text>
<title>藥山行</title>,<text>藥山周匝雄藩開。金湯睥睨雲崔嵬。空濛紫翠▒沆瀣。萬里天風吹我來。乾坤俯仰一幻漚。下視塵世眞蜉蝣。此身已超萬物表。左招黃鶴右浮丘。雲間絲管殷寥廓。飄飄霞佩凌空碧。蟠桃結子三千年。飣餖五嶽尊四瀆。禹湯周孔松下塵。至今杯面波粼粼。飆輪東入鴻濛野。化爲雙鳥鳴相親。</text>
<title>矗石樓。次郊隱韻。</title>,<text>山茶半墮紅雨時。天公侑我鑾坡詩。流蘇十二香夢斷。壽陽不許梅妝衰。江蘺漠漠向南浦。採蓮步步凌波遲。纏頭時得一束綾。玉軫細調秦娥詞。乳燕呢喃白日晩。風光駘蕩簾旌垂。纖蔥洒覺謫仙醉。百代喚作南中奇。</text>
<title>秣陵懷古</title>,<text>鍾山蒼蒼雲嵽嵲。石城周遭沿江矗。龍盤虎踞壯方隅。王氣肯爲嘉政厭。關間鼎足霸圖窮。五馬南渡隨煙滅。天分地裂三百年。靑山一片開紫極。黃屋左纛甘宴安。江南擬作囊中物。不將仁義重扶持。區區可笑眞隍鹿。乾坤付與壑藏舟。奸雄夜半皆有力。一合金甌無定主。人失未幾人又得。客來怊悵立西風。蒼茫幾閱昆明劫。六朝興廢盡夢中。人生到此槐安國。千燒萬戰黃媼死。落日寒原但喬木。</text>
<title>喜雨 時方伯鄭公佸命製</title>,<text>弘治三年庚戌春。旱魃爲虐蒼生嗔。茫茫靑丘幾萬里。黃埃漲天澤涸水。田家嗷嗷不忍言。三農失時愁煩冤。納經未了出澄淸。分憂到處棠花明。丹忱耿耿一炷香。此時上徹于圓蒼。詩書早辦傅說雨。手酌天瓢蘇下土。芃芃禾黍盡沾膏。黃童白叟爭遊遨。謳謠遙稽蓬萊殿。皇華四牡紆睿眷。擊壤聲裏好旬宣。正値解慍南薰天。願公珍重達下情。南中草木皆知名。</text>
<title>送丁某之江南</title>,<text>海內丁君吾益友。妙齡才藝朝著右。桂室高占月娥枝。雲途肯落他人後。生平弧矢已十年。幾回西望長安天。長安之東數萬里。靑丘縹緲扶桑邊。寰宇車書歸混一。大明日月無私燭。去年春風吹漢水。承綸去去朝金闕。巫閭山前百草菲。遼東行弔丁令威。玉皇高居紫宸殿。衣冠萬國爭來歸。午門夜半鍾聲早。長樂宮中銀燭輝。分明此身天上遊。東還一夢猶依俙。胸中剩辦山海經。逢場幾作驚人鳴。多君今年又此行。眉間黃色浮天庭。錦囊千首新詩句。明朝遙指龍灣道。慕華館西一杯酒。霜風吹凸黃花暮。嗟予廿載海東頭。兩脚無由遍九州。臨難尙饒羈靈縶。拂劍時時看斗牛。三湘七澤杳何許。昨夜夢登黃鶴樓。</text>
<title>讀文天祥傳</title>,<text>窮髮黑風大如屋。頓撼乾維掀地軸。薊門何處辨堯封。妖塵夜暗中原月。中原父老望日表。萬里厓山窮海渺。一片龍軻六尺孤。才辦區區天下趙。孤臣忠膽大於斗。慷慨自許撑天手。勤王盡悴十餘年。大物終非屬猪有。國破家亡何所托。天荒地老無終極。平生畏戊王▒翁。汨羅一勺西山蕨。蒼茫燕市愁雲閉。萬古▒魂直宋瑞。高歌正氣爲君悲。定有坤▒道▒淚。</text>
<title>重過萬弩。馬上吟戲金大阿餐。</title>,<text>茫茫浩氣充兩間。靑▒萬古▒靈山。三十六帝鼓天▒。▒▒英雄亘靈超。賦馬萬蹄綠▒▒。抱▒辰韓日出邦。彈丸一角▒容塵。眼高宇宙空無人。春秋小慧乃領頭。與之辱敎留抽籌。腰間三尺蓮花鍔。長虹射斗光欻霍。淬出東溟海若驚。電掣指顧太白平。朱蒙孱裔恣鼾睡。盡收輿地歸君王。皇皇大唐蘇將軍。狼狽失威感寧濆。嗚呼壯烈凜千秋。不爲河岳爲星辰。明眸皓齒且隨祕。至今空有天官寺。醉斬紅鬣最又奇。作詩一笑君應知。</text>
<title>秋月揚明輝 應製</title>,<text>銀河影裏鵲橋橫。玉漏丁東夜二更。瀲灎氷輪升海嶠。澄淸瑤宇蘸江城。十分耐冷嫦娥寡。千里揚輝顧兔精。絳闕瓊芝霜力緊。蓬山琪樹露華晴。遙空盡化靑銅鏡。塵界皆爲白玉京。天上光陰秋欲半。人間歌管酒初醒。桂花曾伴昔年飮。詩料還驚此日淸。四座英雄休憾慨。一場歡緖覺崢嶸。從敎皓首星星換。只益丹心耿耿明。我願君王▒光彩。須從蔀屋照群氓。</text>
<title>詠雪 應製</title>,<text>金蓮講罷臥西淸。禁漏丁東夜二更。虛幌沈沈迷醉眼。陰風颯颯覺寒聲。玄冥屓屭鏖如戰。滕六刀騷氣尙獰。萬里江山靑已去。千門富貴望初平。蓬萊縹緲銀爲闕。世界蒼茫玉作京。上苑梅開渾似約。丹墀鶴舞共多情。離披殿角初迎暖。泱漭乾端忽報晴。灞水尋詩肩可聳。兔園置酒賦堪呈。靑綾謾坐承恩客。窮巷寧無忍凍氓。莫道田家隔閭闔。君王心燭轉光明。</text>
<title>和曺 大虛 西都八詠。兼柬申 次韶。</title>,<text>密臺賞春愁邊碧草荒臺暮。二月東風花似霧。天開地闢樂浪城。歲歲年年春不住。明朝花老減容光。報君及時須擷芳。遺簪墮翠九梯路。一尊行酹東明王。永明尋僧八磚醉醒春復秋。雲山一夢空悠悠。天寧老禪師子臥。綠髮紺瞳無恙不。庭前柏樹金色界。諦聽無生一轉話。江蓮天棘入詩餘。花落風爐香雪派。普通送客長亭煙柳嚲靑絲。祖筵更進雙玉巵。婆娑金花折風帽。落日猶唱句高麗。璁瓏繡鞅龍灣道。萬里秋光客中老。王孫珍重千金軀。八月燕山霜雪早。浮碧玩月簾旌高捲沆瀣天。桂魄墮影秋江煙。十分淸光君似玉。妖姬細調人月圓。眼中崑碑高幾尺。定作浿水朝天石。人間是事問嫦娥。獨立狂歌徹寥廓。車門泛舟樓舡將軍橫海鶻。茂陵威風吹盡歇。紅舷烏榜玉堂仙。萬古澄江弔明月。空明俯瞰馮夷宮。腰鼓百面愁魚龍。醉眼濛濛天欲曉。白鷗驚起盧煙叢。蓮塘聽雨瓊樓一縷金稷香。隔窓玉淚雲錦妝。輕盈羅襪水仙俯。月華泠然風渺茫。三更忽作行雨崇。簫騷驚斷鴛鴦睡。鴛鴦雙棲不禁寒。綠房消息魂正膩。龍山晩翠倚空疊巘浮雲端。興亡千古猶蒼顏。翩翩雙鳳忽珥節。收入錦囊添詩斑。一肩蛾綠最宛轉。妙處正在濃欲濺。霏霏晩涼掠烏紗。醉來忽作泉洒面。馬灘春漲東風江面磨靑銅。藍光萬疊煙空濛。芳洲曲渚望不斷。無情飄泊花重重。蒼茫舶趠接南浦。萬死天涯咨海賈。潮信年年欲上時。琵琶愁殺潯陽姥。</text>
<title>敎坊謠</title>,<text>東郊有事日御。驅六龍以照臨。下民爭懽嵩呼。環四海而鼓舞。山川動色。草木增輝。恭惟剛健對時。中和育物。艱食庶食。思夏后之胼胝。康功田功。體周文之微懿。肆宸衷持軫於敦本。而大孝尤切於供粢。屬星鳥之以殷。協吉亥而爰啓。肅靑壇而三獻。庶祈貽我來牟。勞玉趾於五推。實惟敎民稼穡。甸徒競終畝之喜。上帝降有年之祥。聳煕事之觀聽。値韶華之浩蕩。天表穆穆。回鑾輅於九重。仙樂飄飄。墮蓬萊之幾許。綺陌整鵷鷺之序。都人仰日月之光。至治馨香。超千聖而獨步。大平煕暭。輿萬物而同春。茲曠古之罕聞。幸當今而獲覩。伏念聞苑玉籍。姑射氷姿。指下界以回飆。暫輟三淸之夢。望北辰而稽首。願獻千歲之桃。霢霂催花條風起。墊城東景物微茫。塵淸黃道寶輦麗。靑陽玉色。親祈田租撫供縻。敎我耕桑三韓福。黃童白叟鼇抃涕滂滂。煕二皆帝力。康衢扣腹歌頌虞唐。緬華山積翠漢水湯湯。中有明光宮裏坐。垂衣萬壽無彊。蓮花隊雲輧霞佩。拜獻滿庭芳。</text>
<title>安東敎坊謠</title>,<text>煙霞▒花。穆穆玉皇之高居。海嶠辰韓。噦噦星軺之遠屆。競整幽蘭之惠質。試調白雷之新腔。詞云。良山近南斗。雲海更蒼茫。是間鍾秀英傑。魚水慶明良。奕世鹽梅殷鼎。滿腹經綸事業。襲美更聯芳。▒▒荷天春。熊轓指南方。棠花遍東風路。繡衣光澄淸。攬轡隨處當道屛豺狼。太伯山稱姑射。千古▒嘉文物。雲雨緲高唐。珍重贈霞佩。銖石廣▒腸。</text>
<title>永川敎坊謠</title>,<text>紫▒儒仙。擎鳳詔而登鶉野。姑射處子。迓▒軺而整霞裾。競將芳蕙之姿。試調陽春之曲。詞云。明遠樓中雙燕住。畫棟喃喃猶帶淸明雨。嶺表光陰春欲暮。王孫芳草東京渡。▒悵深深▒▒訴。慵把金牋倩寫傷春句。一掬相思連理樹。高唐倘▒襄王遇。</text>
<title>潯陽江頭送客詞 虞美人</title>,<text>荻花楓葉西風冷。萬古行人影。傷鴻戢翼過滄溟。汩汩紅塵是事不堪聽。潮生潮落江千頃。滿眼浮生境。天涯羈迹兩飄萍。一曲離歌叵耐鬢星星。</text>
<title>金庾信墓 虞美人</title>,<text>吉祥山擁紅雲朶。天遣金童隨。萬靈鼓鞴鑄英豪。烈二雄圖磅礴妥金鼇。軒天撼地今無跡。蔓草西兄麓。祈連三丈夕陽邊。一匊東溟回首幾桑田。</text>
<title>花山敎坊謠</title>,<text>日邊星軺。降雲宵之縹渺。天涯花縣。增繡▒之光▒。幸蒙棨戟之臨。仰獻甘棠之詠。詞曰。千古廣陵形勝地。江山磅礴儲精。滿床簪笏盡豪英。詩書眞世業。經濟是家聲。尺五城南天▒重。手扶殷鼎調美。棠花嶺外管澄淸。春風吹露冕。星節響琮琤。</text>
<title>題沙斤驛亭</title>,<text>乾坤眞逆旅。無處不居停。往者猶來者。長亭復短亭。遙空孤雁度。薄暮數峯靑。一枕南柯夢。斜陽欲半庭。</text>
<title>悼宋秀才</title>,<text>嘆息佳城路。浮生摠北邙。斯人向泉壤。無路問穹蒼。命舛難爲偶。才窮最可傷。夕陽歌薤露。華表鶴茫茫。</text>
<title>馬川</title>,<text>小縣花殘晩。桑麻自一村。接籬通水火。隨分長兒孫。客困供淸睡。翁欣話古言。夢閑知有意。簷溜落階痕。</text>
<title>近日所得。錄寄豐基大先生。兼柬胤甫。</title>,<text>春風昨夜過。時序屬南訛。屛翳迷芳草。封姨掃落花。流光空荏苒。閑境得婆娑。喚起休催起。天慵儘故多。十里鶯花鬧。遊絲白日遲。供爲此翁物。應做一春詩。風雨談耕叟。詩書訓犬兒。平生所得處。俯仰祗心知。</text>
<title>憫旱</title>,<text>病爲憂民甚。敎兒強倩扶。仰號天似聵。誰訟魃能誅。未見商羊舞。空煩蜥蜴呼。王田皆赤地。終歲若爲租。</text>
<title>斷俗寺</title>,<text>寺古煙霞裏。居僧半有無。園饒瓜引蔓。泥滑燕將雛。月砌花全謝。琱臺相政敷。斜陽猶醉睡。西嶂已棲烏。</text>
<title>題河東縣東軒</title>,<text>封姨猜屛翳。鏖戰夜迢迢。畫角消羈況。漁蓑趁晩潮。石灘魚婢滿。煙塢竹鞭饒。賴有黃堂飮。遊鞍暫解▒。隔海蓬萊島。天風颯欲凄。鷗村枕湖尾。鵬路豁坤倪。節序梅肥雨。光陰燕喜泥。無人喚微睡。何許數聲鷄。蕭條纔十室。聞道鄭公鄕。昭代推勳閥。明堂有棟樑。人非遼鶴遠。雲逝海天長。客到尋喬木。徘徊倚夕陽。馬上收光景。行吟日又斜。孤城映海市。殘臾報蜂衙。隴外移秧婦。田中種麥鴉。腥風吹醉面。前港買魚蝦。</text>
<title>發山陰縣。午憩川上。</title>,<text>散材無所用。玩世恣遨遊。萬籟供吟處。三淸隔嶺高。樹深鋪老影。巖阻濺驚濤。望裏陶河在。相忘故刷毛。</text>
<title>丹城途中</title>,<text>南風闕城路。五月打來牟。煙火遙相望。桑麻又有秋。客行唯款段。雲壑忽軥輈。憑仗奚囊去。收詩嶺海頭。竹外煙深處。柴扉自一村。田歌喧遠近。客轡信乾坤。樹擺鶯遷影。花驚燕蹴痕。光陰屬江滸。落日照吟魂。</text>
<title>中宮春帖字</title>,<text>雪華鳷鵲外。春色彩幡前。柏酒迎新日。桃符換舊年。坤圍期鶴算。繭館候蠶眠。萬世螽斯羽。休禎降自天。</text>
<title>許判書 琮 母氏挽詞</title>,<text>七十人間壽。萱花已謝春。佳城萬古夢。薤露一番塵。閨範人爭慕。門榮孰共倫。鑾坡與黃閣。諸子總要津。</text>
<title>許上舍 純器 下第</title>,<text>客從京國去。失意故林回。靜裏閑省竹。愁來任齅梅。閉門嫌客到。將鏡覺容衰。萬事相忘處。春風一酒杯。</text>
<title>與友人</title>,<text>靜謄唯思▒。閑多反是窮。胡爲竹林下。愁殺鳥聲中。遠岫晴光嫩。前村晩色濃。明朝春欲減。時事轉頭空。</text>
<title>坡州途中。喜雨。</title>,<text>無路訟風伯。民生不忍聞。明王方避殿。上帝忽同雲。泛溢涼初嬾。淸新物自欣。前村龍又過。睈雨藹紛紛。</text>
<title>與玩逝遊頭留香積寺</title>,<text>始至如有得。轉深趣更恢。晩雲僧不返。孤寺客初來。瀉石泉猶響。隱林花自開。可閑方丈夢。時或到天台。</text>
<title>登鳥岾</title>,<text>凌晨登雪嶺。春意政濛濛。北望君臣隔。南來母子同。蒼茫迷宿霧。迢遞倚層空。更欲裁書札。愁邊有北鴻。</text>
<title>悼判官孫 </title>,<text>國失無雙士。圓蒼泱漭中。英雄萬人敵。材力六鈞弓。忽此鐵槍折。應敎鎖鑰空。臨風數行淚。誰謂我無從。鷹水東流外。頭流落照邊。斯人金鎖甲。舊埒鐵連錢。意氣空如昨。英豪絶可怜。蓬科一片土。明日草芊綿。舊日長楊獵。▒名冠羽林。萬人看躍馬。十里有遺簪。每荷乾心悅。方將渙渥深。長途猶未騁。泉路忽侵尋。</text>
<title>寄舍弟好禮</title>,<text>草土三年後。鴒原各一方。汝兄衰已甚。令弟力猶強。久別荊分樹。相逢雁作行。月征兼日邁。此語共毋忘。叵耐星星鬢。光陰逼歲除。襟期共忠孝。事業惜居諸。雪扈侵離抱。風饕惱索居。挑燈今夜永。想爾讀何書。</text>
<title>校理李君 昌臣。自京來訪。題山莊壁上。次其韻。</title>,<text>客況頭流暮。蕭條野外居。相看六年面。共枕一床書。薄薄三杯冷。星星兩鬢疏。共憑詩力健。臨別更踟躇。</text>
<title>同郡守曺君 偉‚ 校理李君 昌臣。往遊智異山金臺庵。雪夜酬唱。雜作。</title>,<text>宴坐水晶界。霏霏話入微。玉釭花焰耿。金鴨穗煙飛。好句方初就。遙山似解圍。幽期那可再。揮麈暫相依。好在金臺刹。依然松下門。笙簧元作磵。鷄犬自成村。宿火迎晨活。頑雲響鐸奔。松濤沸淸睡。忽作魘中言。平生濟勝具。行伴往來丁。綠壑詩無恙。丹崖鶴有盟。雪侵庭畔塔。燈暗佛前檠。半夜陰雲鬧。遊踪媿嶽靈。</text>
<title>送別李君 昌臣 還京</title>,<text>敬問李校理。十年寒也暄。已驚顏色改。只覺語音存。請舍安征橐。挑燈款細論。携來萬金產。令我媿生豚。邂逅非人力。分携忽又驚。數宵天嶺郡。明日帶方城。迢遞關山杳。蒼茫歲律更。南枝梅未綻。持贈欠芳英。舊日金鑾殿。抽毫侍御筵。孤忠有如日。獨力屢回天。迂拙吾猶老。才華子絶賢。由來后皇樹。受命本貞堅。遊鞍自都下。唾掌張吾軍。快倚金臺杖。高吟方丈雲。幾年曾屬我。今日盡輸君。任遣專詩壘。猿參鶴與聞。先王制我禮。慼慼抱祥琴。不有故人過。若爲孤子心。天寒雁行瘦。歲晩雪華侵。客路須珍重。離懷兩不禁。</text>
<title>寄呈參判金公 宗直</title>,<text>間生賢輔聖。治運屬昇平。過眼皆千古。撑腸是六經。高標歸斗仰。一笑擬河淸。渺渺山川隔。相思幾筴蓂。蒼蒼後彫柏。白日照貞心。經濟胸中策。文章海內欽。方將巨川楫。無復逸民吟。環翠亭中記。君王代六箴。大宋西山老。平生衍義篇。致君堯舜地。躋世夏殷天。有意開來學。無人繼往賢。願公將報主。持此足陶甄。詔許焚黃去。松楸雨露偏。幾方懷太守。千里望神仙。歲暮江山麗。天高日月懸。恩榮晝錦色。猶惹御爐煙。聞道乘龍日。朱門喜滿眉。商瞿休恨晩。東野且收悲。孔釋應將送。詩書更付誰。香綳與膩剃。期作賀公詩。</text>
<title>寄鄕老朴成倫</title>,<text>好在羅村叟。桑麻老太平。只憑詩作伴。仍用酒爲兵。供世身猶健。看山眼倍明。東風動林壑。作意探氷英。亭上開花逕。亭前占曲塘。風微波瀲灎。香濕露蒼茫。世路榮兼辱。山居壽且康。客來拼一醉。携入果甜鄕。盡日陪鳩枕。看君夢亦淸。百年高士傳。一代老人星。泉石供珍玩。簪纓絶世情。逍遙立於獨。萬竅寂無聲。盤旋眞洞府。孰與隱墻▒。白雪迷樵逕。靑山斷客蹤。早開新歲酒。暫展昔時容。萬本蒼髥叟。旁園盡壽公。</text>
<title>臘雪</title>,<text>玄冥釀滕六。宇宙作奇觀。嶺外孤臣在。吟邊歲律殘。誰敎老相累。唯仗酒爲寬。不管袁生死。其如萬戶寒。</text>
<title>對雨有感</title>,<text>乾坤如許大。更覺此生浮。隔竹雨聲曉。滿村㵢水秋。紅塵苦回眼。白髮怕臨流。是處吾詩在。扶藜得自由。</text>
<title>伯雲惠筆墨。以余欲遊馬川。因事未果。</title>,<text>陳玄與毛穎。珍重入詩來。不意天公祟。胡令屛翳猜。雲山空泱漭。魂夢尙徘徊。好在天王廟。何時酹一杯。北辰天更遠。江海一身歸。白髮驚秋種。朱顏對鏡非。謾爲詩所誤。從與世相違。依舊煙霞約。從今老翠微。</text>
<title>題伯雲伽倻琴</title>,<text>鶴去倻城月。于仙杳莫尋。人間實相曲。身後廣陵心。玉潤藍田瑌。珠明甓社深。先生傳指法。江海振餘音。</text>
<title>次海印寺壁上韻</title>,<text>十里張公霧。晨鍾下界聞。天風初斷夢。凡骨欲超群。萬壑秋聲▒。孤燈桂影分。棲霞知有地。忙裏謝勞勤。天遊幾龍漢。一▒倘君間。霞佩遙傳響。冥鴻獨迥群。仙班雲共逝。詩▒月平分。朝暮如相遇。須知慕▒勤。君王曾駐蹕。時事不堪聞。寶殿凌霄構。齊民與鹿群。雨侵金象剝。磚斷劫灰分。黃落鷄林葉。無端感慨勤。</text>
<title>住持道義詩軸。次徐剛中先生韻。</title>,<text>安心獅子臥。碧眼定中禪。老境雲俱寂。高懷鶴與傳。馴猿淵岳寺。洗耳武陵川。暫結松門話。西山生紫煙。</text>
<title>泛舟有感</title>,<text>久病居陁守。孤帆洛水深。漁燈耿南浦。江月隱西岑。鷗鷺驚尋句。菰蒲影難分。皚翁▒隣舫。魚貫慰相尋。渺渺予懷抱。空明月一痕。晨鍾江上寺。漁鼓釀西村。浩蕩白鷗界。唅呀碧海門。虛舟寄身世。鷄肋不敢論。靳甚千金澤。玄穹泱漭中。公田皆已赤。檑木竟無功。雲罅封夷祟。苗黃蚱蜢空。無階叩閭闔。憂抱政忡忡。</text>
<title>宿星奇驛</title>,<text>眯眼黃塵客。行行此去休。半廊孤館月。一樹四更秋。灘聲渡溪盡。蛩韻傍人啾。物情本無意。詩思自悠悠。</text>
<title>過金陵。見蓮塘。</title>,<text>金陵佳麗地。一沼貯淸波。得所錦鱗牣。倚風楊柳斜。碧知三萬蓋。紅見十千葩。勝槩非吾分。征驢獨此過。</text>
<title>宿禦侮溪邊草野</title>,<text>露宿金陵道。秋風遠客中。野昏蔓露上。松濕洞雲濛。百變身多困。孤吟慮已空。不知此潦倒。千古有愚公。</text>
<title>出寺</title>,<text>出寺驚春晩。新畬麥吐芒。笙簫供野廟。鷄犬鬧村莊。白日軥輈響。連江躑躅香。夕陽値耕叟。携酒話農桑。</text>
<title>過龍遊潭</title>,<text>溪山如許好。款段此重來。隱映花光媚。蒼茫鳥影回。危崖墮潭鏡。晴晝吼風雷。驚破龍公睡。呼君一笑開。</text>
<title>秋日。遊普光寺。</title>,<text>畫戟松門路。秋光冷四圍。夢回知夜永。牕濕覺雲歸。物化自憔悴。天機無是非。渥丹將枯木。塵世事多違。</text>
<title>夢中。趨宣政殿。蓋一如昔者經筵時也。覺而敍懷。示謙甫。</title>,<text>北闕三千里。遊魂費九升。主臣趨紫殿。密勿下靑綾。歷歷身何在。茫茫夢未仍。笑他猶黑綬。汚我一條氷。</text>
<title>遊見岩寺</title>,<text>三十八峯裏。尋僧路自通。谷深迷水穴。林暝隱煙鍾。簿領身如寄。霞棲夢已空。蒲團辨千戶。朝日透窓權。雨霽中頭上。天低義相庵。琱臺藏翠壁。梵唄出靑嵐。一勺曹溪味。三生柄樹談。微吟方岸幘。孤馬石樓南。</text>
<title>偶得數律。錄示勿翁。兼柬同棲諸子。</title>,<text>名藍唯普海。高臥寺東樓。作伴祗前牒。連茵總勝流。靑燈藏靉霴。淸夢雜颼飀。忙裏光陰逝。應休爲子留。樗櫟汝兄在。悠悠笑此生。身爲簪笏累。意在水雲扃。素乏照天晞。空成戴帽餳。年來底遺愛。可得答民情。珍重問何如。山堂秋欲初。小兒偏崇汝。永夜政愁予。夢想同孤月。情深共五車。平生一姜被。相就莫相疏。</text>
<title>登岳陽樓</title>,<text>荊楚登臨地。君山一髮痕。潮回浸坤軸。電掣撼天根。泱漭三竿日。扶搖萬里鯤。離騷遺佩冷。誰爲採芳蓀。南斗簾旌外。君山落照中。鵾鵬登汗漫。雲水接鴻濛。雨捲三湘遠。天連七澤通。平生詩眼界。直作勝侯封。</text>
<title>何處難忘酒 效白樂天</title>,<text>何處難忘酒。鑾坡舊侍臣。白頭摻戶帳。丹懇向楓宸。簿領今三載。光陰又一春。此時無一盞。何以暢精神。何處難忘酒。親朋去上游。梧桐疏雨晩。江海白雲秋。別袖勤相摻。鳴騶更小留。此時無一盞。其奈破離愁。何處難忘酒。防秋二十年。黃雲低塞月。靑海接胡天。鐵騎邊常警。鄕書雁不傳。此時無一盞。羈抱更茫然。何處難忘酒。衰齡謝事歸。傷鴻思戢翼。老驥不任鞿。林壑無人過。雲途有夢飛。此時無一盞。奈此送殘暉。何處難忘酒。天涯見故人。至今顏面老。依舊語音新。江海三年別。塵埃百歲身。此時無一盞。懷抱向誰陳。何處難忘酒。風騷老此生。鸎花迷節序。風月困材名。詩料窮千狀。吟髭白幾莖。此時無一盞。有底破愁城。</text>
<title>雨中。次張宛丘韻。</title>,<text>昨夜孤城雨。春深處處花。一官專爲口。佳節未歸家。夢破驚心鳥。愁思潤肺茶。前材香薺遍。采婦一時譁。霢霂知時節。春懷更惘然。靑靑官道柳。漠漠杏花天。野市生輕靄。茅簷抹午煙。豚蹄村社祝。穮衮擬前年。</text>
<title>題李茵畫像。曾爲慶尙右道水使。乞骸之後。常遊普海寺。每以歌姬隨之。</title>,<text>寫照傳神處。英姿愜素聞。樓船鯨海月。簫鼓橘洲雲。白髮仍愁瘴。黃塵早謝紛。琱臺歌舞地。雨散舊紅裙。</text>
<title>雪中書懷</title>,<text>尤延之詩云。睡覺不知雪。但驚窓戶明。飛花厚一尺。和月照三更。草木淺深白。丘陵高下平。飢民莫咨怨。第一念邊兵。方回評云。見雪而念民之飢。常事也。今不止飢民。又有邊兵可念。几賦詠者。豈但摸寫物色而已乎。予亦云。當是時。天下搶攘。國步斯蹙。邊兵萬騎。墮指裂膚於風饕雪虐之日。嗚呼。臣子食人食者。其爲痛念何也。仍次其韻。書幌寒光透。靑燈翳復明。封姨供贔屭。滕六喜紛更。滉朗瓊宮秀。搓牙玉樹平。呼飢知幾屋。猶幸不知兵。</text>
<title>讀私淑齋文集</title>,<text>八斗才名盛。斯文仰太山。詠春思極麗。憂國鬢先斑。蕙死香猶遠。鴻飛影莫攀。平生殺公掾。掩卷涕潺湲。</text>
<title>憫雨</title>,<text>獨立叫閶闔。茫然不照臨。民情怨盾日。天意靳商霖。溝水湯如火。秧苗細似針。無由誅旱魃。憂與病相尋。片雲頭上黑。極目望蒼蒼。後嶺纔微灑。前村卽亢陽。蕭蕭收遠脚。果果益炎光。誰識憂悰裏。空將一炷香。</text>
<title>居昌題詠</title>,<text>五日張京兆。三年瀯水涯。郊原春泱漭。關嶺雪嵯峨。索漠無詩句。瞢騰頁歲華。時聞海內舊。聯步上鑾坡。</text>
<title>次洛江觀水樓韻</title>,<text>尊酒相逢地。江山盡屬君。白鷗元有約。靑眼更臨分。衰鬢千莖靈。新腔一段雲。百年留勝蹟。媿我乏雄文。落日簾旌外。登臨且共君。詩騷添一半。風月要平分。錦纜抛澄鑑。巖花蘸綠雲。天涯爲此會。珍重總斯文。</text>
<title>題麟角寺。兼示克冏禪師。</title>,<text>暇日尋眞境。琳房壓碧流。連鑣三措大。對榻兩遨頭。尊酒隨宜足。林泉卽事幽。興闌遡澄碧。浮筏擬扁舟。老宿曾棲處。煙霞鎖石房。溪山眞面目。花柳自風光。物外塵埃淨。閑中日月長。安排半牕夢。欲覺曉鍾忙。</text>
<title>舍弟與友人讀書山房。送酒。</title>,<text>諸君抱遠志。歲月苦藏修。夢斷寒猿曉。吟高疊嶂秋。殷勤遣從事。準擬沷靑州。何以枯腸處。爭看雪乳甌。</text>
<title>挽趙府使之周</title>,<text>治劇推高手。如公世共傷。齊民呼召杜。昭代失龔黃。風襂桐鄕哭。雲愁鳥嶺長。他年循吏傳。第一姓名香。</text>
<title>贈斷俗住持</title>,<text>妙臘曹溪選。何年此住持。磵喧風喚夢。雲罅月尋詩。剃髮銅刁閃。談玄玉麈庵。愁看門外路。出洞有多岐。落日半邊雨。蕭蕭政斷魂。非因拾瑤草。何以踏雲根。入夢唯玄鶴。談經有冷猿。上房纔十笏。高臥謝塵樊。</text>
<title>書鄭虔山水圖</title>,<text>君家屛障裏。一片好江山。老桂宣幽壑。窮簷傍碧灣。雲霞如許好。塵土絶容攀。瑤草平生約。何時得暫閑。方丈橫南極。三淸路幾層。夢魂迷紫府。身世臥靑綾。鬢髮元無賴。年華定不憑。眼中雲兩角。幽思恣飛騰。</text>
<title>寄李 國耳</title>,<text>方丈山中興。回頭一夢闌。幾年遊玉室。今日侍金鑾。出處難全料。閑忙有兩般。紅塵烏帽底。從使歲華殘。君家靑玉杖。掌裏有頭留。影減金臺月。光添漢水秋。追隨唯月伴。把玩與詩謀。想得靑燈外。應愁霹靂收。五箇謝家樹。從知福慶稠。精神映秋水。英邁壓煙樓。襁褓連當谷。詩書幾食牛。如吾豚犬者。朽木政堪羞。先生不可及。見事卽生風。螢榻三冬學。詩壇數載功。畫中窮大衍。心上辯黃鍾。羨尒平生業。深慙但坐聾。</text>
<title>除夜有感</title>,<text>羲馭難回挽。萬牛知奈何。雖勤今夜守。叵耐昔年多。爆竹驚窮鬼。燒書制酒魔。乾坤春欲滿。擡眼賸婆娑。慵甚知年長。閑來覺夢空。風光今古裏。身世醉醒中。藍尾香浮緣。釵頭暈吐紅。更添今歲集。揮管與君同。已上。次陳后山韻。四十一除夜。算來無寸能。深交只黃卷。丹悃有孤燈。夢裏年如矢。愁邊酒欲氷。丁東禁城漏。催我五更興。次陳簡齋韻歲闌凍雲起。仍使雪搓牙。今夜蕭騷響。明朝頃刻花。天工深作力。春色巧增華。滉朗千門瑞。眞成玉帝家。經幄論思地。深慙侍從臣。家山千里夢。萱草百年春。耿耿孤懷在。蕭蕭兩鬢新。燈前整冠佩。回首向楓宸。爲報家豚語。人間歲屢更。乃翁已衰病。唯汝尙聰明。驊騏期千里。詩書敵萬籯。燈花何太喜。慰我此時情。</text>
<title>秋日偶吟</title>,<text>㵢溪天欲暮。霜葉政飄搖。渾忘秋窣窣。錯認雨蕭蕭。荏冉送今歲。安閑▒此朝。尊前有流水。和我醉中謠。</text>
<title>悼表陽德</title>,<text>忽作蘄州鬼。先生早蓋棺。蒼茫千里外。奄忽百年間。是處靑山在。他鄕素幄還。絮醪長慟地。自覺鬢毛斑。數載牛刀手。南柯入夢長。一方號父母。千里哭孤孀。令季諳收骨。明王許護喪。英雄長算促。從古恨茫茫。去日伯兮逝。今年仲也終。鴒原相失處。雁陳只孤蹤。憔悴紫荊樹。凄涼常棣風。從遊赤松子。此語竟成空。日極關西路。孤雲天盡頭。英材忽西匿。浮世似東流。北塢探花興。前潭把釣遊。卽今誰與講。永隔死生休。</text>
<title>錄示子卑。兼柬勿翁。</title>,<text>自笑娥林守。年來謾負丞。俗頑須擬薤。宮冷要如氷。簿領元相溷。詩書不足憑。黃花無意思。只管露華凝。</text>
<title>次詠蘭韻</title>,<text>物理■相早。移根一壑雲。精華本無念。氣味最憐君。影蘸猗猗見。香淸細細聞。先生北牕下。春氣飽氤氳。</text>
<title>送舍弟之京師</title>,<text>北望三千里。鳴騶傃漢陽。嶺梅初綻白。江柳暗傳黃。久負才華健。從知驥路長。鴒原今日別。怊悵意蒼茫。</text>
<title>抵淸州前院樓。有感。</title>,<text>茫茫江雨濕。羈思苦迢迢。道遠驢頻臥。泥深僕已憔。頭留雲外襯。華岳日邊遙。自嘆緣何事。遑遑未解鑣。</text>
<title>無題</title>,<text>春光已朝謁。疏散是生涯。雲海纔容托。軒東少許過。書能幾字正。眼欲暫時花。聞道山中事。陽崖動鱉芽。嶺南風日煖。嶺北雪霜深。桂樹寒無奈。書生病不禁。筋骸難強世。詩酒只知心。寂寞復何事。但歌梁甫吟。曺許權楊蔡。堂堂對壘時。鋒鋩交丈室。風雨颯烏絲。爛熳各收手。等閑知是詩。胡僧將異事。驚動洛城兒。頭留有舊侶。消息定何如。昨遣金衣鶴。仍傳玉版書。招來猶有望。珍重莫相疏。自媿貪鷄肋。雲端跡已賖。二月忽初五。風光一半新。如何天嶺客。久臥洛城塵。昨夜山中雪。高談席上珍。無論覺與夢。目擊便知眞。九衢月如水。鳴鐸臥金吾。靜裏急群動。燈前着此夫。早期唯遠志。後飮幾屠蘇。到曉發高詠。兒童睡座隅。</text>
<title>妻李氏挽詞</title>,<text>病憶藁砧在。蒼茫北斗城。幾回揮淚處。猶復憶兒情。點料俱塵妄。相望隔死生。靑山一杯酒。哭盡細君行。膝下數黃口。羽毛俱未長。孤魂樑上月。隻影鏡中凰。斂襲無人見。情懷益自傷。蕭蕭竹牕外。誰與步回塘。西淸遷柏府。恩許省親時。幾度纔歡笑。長年久別離。偕生元失計。屈指錯深期。倏忽隔泉壤。茫茫何所之。馹騎催還路。臨分有後期。假令遲數日。猶得見長辭。痛楚今何及。倉皇悔可追。潘生傷往賦。先獲我心悲。鬱鬱佳城路。荒山落照邊。還歸曾不待。後死益堪怜。萬古期同穴。三生斷後緣。白頭纔半百。電滅去茫然。二十五年夢。翻爲過去人。詩書爲產業。藜萈共酸辛。縹麥君何恨。綦巾我尙貧。▒中餘▒▒。孑孑向誰丙。雙飛前歲燕。今日▒紛紛。人事那如鳥。荒丘有斷雲。緣從夫婦合。路已死生分。縱得傳▒日。何由遣細君。</text>
<title>次茂朱東軒韻。錄奉權使君年兄。博粲。</title>,<text>雲霞千古縣。桑柘一區平。境勝詩偏好。身閑夢亦淸。推遷觀物化。淳朴喜人情。吟斷靑山外。三竿落照明。</text>
<title>二月日。臣特蒙上恩賜臣老母米穀。仍除臣官職。臣不勝感激。詣闕陳謝。道中。率爾寓興。兼柬曺 大虛。</title>,<text>乞養南歸嶺外村。七年魂夢繞脩門。但將雕篆吟昭代。豈意文章感至尊。仰謝生成同華祝。偏蒙雨露異衢罇。共君鼇戴三山重。糜粉何由答主恩。嶺南春盡已花殘。嶺北花遲尙薄寒。物色也應隨節換。風流自是阻君歡。遨頭跌宕鸕鶿酒。函丈闌干苜蓿盤。世事年來看爛熟。臨峻空自駐征鞍。遙瞻華岳五雲中。縹緲蓬萊第幾重。簪笏百齡人北去。關河一望路西通。虎灘鴨綠晴光漲。栗峴螺靑晩色濃。馬上黑甜三十里。落花飛絮政濛濛。</text>
<title>雲峯印月驛。偶得四律。錄示姜 用休。</title>,<text>東南鴃舌等醢鷄。想像夙雲壯鼓鼙。神釰一揮淸海徼。荒山萬古揷坤倪。耕耘尙見群黎泣。草樹如聞八駿嘶。慕畫聖功如日月。小臣何以頌浯溪。湖南水接嶺南雲。紅樹靑山客路分。馬上光陰秋荏苒。天涯顏面酒氤氳。荒煙破驛唯歸翼。喬木寒城但夕曛。邂逅世間元不易。賸排詩律強挑君。玉節璁瓏指顧中。蹄溪霜露更西風。滿園光景渾依舊。傳世詩書也不窮。華表鶴歸愁漠漠。西川春盡醉濛濛。白頭虛辱古靈稿。碌碌猶爲掾殺公。霜葉毿毿滿古城。旅窓山雨挾秋聲。幾回眼白輕餘子。一掬眉黃共此情。四座風流知我寡。百年意氣爲君傾。殷勤莫放尊前興。分手明朝向玉京。</text>
<title>登六十峴</title>,<text>幾回逾嶺訪松楡。三十年來只此軀。地軸萬重騰汗漫。乾端四壁揷虛無。長雲老雁吟中料。落日孤煙醉後圖。九月南荒秋色淨。一鞭遊興滿江湖。隱隱曉鍾靈覺寺。毿毿霜葉壁鷄城。馬知舊路行迢遞。木喜淸秋下杳冥。千里每窮南斗望。五雲遙隔北辰誠。西風淡日催佳句。猶自孤吟滯客程。</text>
<title>長水縣。謁祖墳。</title>,<text>宿草叢中土一丘。凄凄霜露濕松楸。九重泉壤神如在。三酌▒漿涕自流。落葉西風鄕黨集。故家喬▒夕陽愁。辭歸詎忍思亭感。千歲來雲到此不。</text>
<title>與曺 大虛 遊斷俗寺</title>,<text>玉室金堂瓦壟危。松杉罅處露罘罳。亂山黃葉秋殘後。細雨斜陽客到時。明月一方吟▒客。綠苔微逕臥唐碑。是間堪洗巢由耳。洞裏須敎下淥池。</text>
<title>謁父墳。次韓魏公韻。</title>,<text>一片荒塋向古城。人間宿草幾衰榮。松楸慘淡無窮恨。雨露空濛不肯明。是處斷坡成野逕。往時▒室入春耕。枯莪已頁趨庭訓。但欲平生去四輕。</text>
<title>淨慈寺</title>,<text>數年簪笏客京師。豈料如今到淨慈。猿鶴招呼渾似識。雲霞應接浩難支。松濤沸耳茶初熟。黃色浮眉客就詩。跌宕只收奇事去。一蓑煙雨愜幽期。</text>
<title>謁高麗顯陵</title>,<text>積穀當年景命新。風雲崛起競攀鱗。龍行虎步三韓地。玉葉金枝五百春。浮世石羊空宿草。黃壚銀海摠成塵。至今蕭鼓年年事。猶食城西版籍民。</text>
<title>福靈寺。次壁上韻。</title>,<text>茶罷西樓看我吟。滿庭細雨落花深。猶嫌半世簪纓累。暫誠平生水石心。借榻睡邊蹄谷鳥。隔簾涼處顫風林。蹇驢慣做書生樣。連歲來遊已古▣。</text>
<title>登鵠嶺</title>,<text>天開圖畫玉芙蓉。拂袖仙風彩靄中。萬落蜂房都掃地。千家蟻蛭尙連封。雲間積水西南拆。鵬背層霄俯仰空。怊悵養孫千歲鶴。爲誰閑唳採眞峯。神女祠前槲葉稠。靈風䬃盡暮雲收。遊人自是探淸勝。造物何妨快遠眸。老木只關興廢事。靑山都送古今愁。遊鞍暫卸安和路。太液鶯聲入酒籌。</text>
<title>見佛寺夜作</title>,<text>樓迥狂潮殷矮牀。偶來閑醉聽鳴桹。半邊露濕琴聲緩。兩部蛙喧瞑色忙。天關鵾鵰騰汗漫。江空星月閃蒼茫。生平暫此偸休暇。愼莫悤悤替戾岡。</text>
<title>甘露寺</title>,<text>三百里湖晨旭輝。蘭橈泛泛潮欲肥。空中雷唄出煙寺。天末冷風吹我衣。漁歌起時白鳥遠。別浦斷處靑山圍。紅塵齪齪徒自苦。早晩重扣松下扉。</text>
<title>古開城縣大井</title>,<text>開城之縣窪尊水。水邊祠宇香火熏。木影積陰漏白日。源頭沸竇生層雲。遊魚餌下競撥刺。飆輪空畔時繽紛。諸君不須試鼓角。神應許我乞靈文。</text>
<title>甘露寺。次可行韻。</title>,<text>漫浪東西又過春。扁舟暫泊晩湖濱。浮名詩酒成何事。大度乾坤着此身。揮塵律堂僧借榻。養雛庭檜鳥依人。一閑剩作南樓眼。不許遊蹤▒麴塵。</text>
<title>靈通寺。憶文忠。</title>,<text>五冠山月五冠歌。欲訪先生歲月遐。幾罷萱闈萊服戲。便參瑤陛曉鍾衙。一身忠孝雙全美。百代名聲孰更多。數曲唐鷄橫笛裏。遠遊之子涕滂沲。</text>
<title>端午。留守相公曁僚佐設宴以慰。</title>,<text>五月正當初五日。滿城歌管幾回新。等閑久客抛佳節。跌宕新詩弔古人。廢寺荒涼僧不見。相公珍重酒無巡。日斜衮衮淸淡裏。五百繁華一片塵。</text>
<title>春帖字</title>,<text>流光鼎鼎疾如箭。暖律吹來寒節變。淑氣晴連太液池。韶光暗入蓬萊殿。煕煕壽域囿黔蒼。濟濟䴃班登俊彥。自是堯天化日長。康衢一曲爭懽忭。</text>
<title>次孤雲登伽倻山頂韻</title>,<text>海鶴高標迥不同。白駒終此彩雲中。荒涼落盡鷄林葉。汗漫泠然御寇風。歲老詩岩猶惹翠。春歸花洞尙流紅。雲髥撚斷登攀處。蜱蛻天遊道已空。</text>
<title>次孤雲雙溪寺詩韻</title>,<text>早回浪跡白雲端。回首時危踏地難。誤入蓬山塵已隔。只收瑤草歲將闌。牢籠物外留靑鶴。流放人間謝碧湍。借睡蒲團僧不解。錯將僵臥擬袁安。</text>
<title>喜雨 時方伯鄭公命作</title>,<text>憂旱襜帷雪上簪。天瓢一夕瀉棠陰。效能屛翳騰岩嶺。作倘封姨鬧樹林。滿眼麥波呈有歲。隔牕簷溜撥幽吟。滂沲已慰三農望。人道商家傅說霖。</text>
<title>次仲容韻</title>,<text>茫魄塵籠影與身。那堪得失飽酸辛。百年鼎鼎醒還醉。萬事悠悠秋復春。門巷蕭條愁俗子。江山圖畫送詩人。一生共歃銅盤血。須趁梅花惱殺神。無端閱世了閑身。却向人間坐苦辛。一歲榮枯原上草。千家搖蕩柳邊春。傾懷半日眞奇事。揮塵淸談是故人。逸翮洪鱗何感激。到頭飛動不無神。</text>
<title>錄奉成提學行軒</title>,<text>東風飄拂玉銜聲。行遍辰韓萬里程。天上詞臣王幼玉。人間仙子許飛瓊。花隨靑帝春將晩。雲惱高唐夢欲驚。縹緲蓬萊在何許。送君明日向靑冥。</text>
<title>聞舍弟高捷司馬試。喜賦以寄。</title>,<text>藝苑先登播善鳴。南來吉語到渠兄。眼明希有靑冥遠。喜鬪遊絲白日晴。吐鳳已成天下士。蟠蚭無復轍中精。東風昨夜池塘夢。幾把觥舡話此生。</text>
<title>錄奉七休</title>,<text>棠花嶺外惹風煙。丹鳳翩翩下九天。三接昔年香案吏。八磚當日玉堂仙。官梅驛柳微茫外。玉節熊轓指顧前。露冕光榮天所借。南人爭看斗南賢。</text>
<title>君子寺</title>,<text>十年萍梗我何堪。收迹雲山一夢酣。落日閃霞橫鷲岾。長風驅雨過龍潭。白猿靑鶴空迷遠。无簡瓊膏奈飽參。會夜拂牕松桂冷。臥看明月印輕嵐。</text>
<title>踰乾峴有感</title>,<text>淡日冥濛乾峴北。靑山無數擁詩人。嘐嘐萬籟霜崖水。役役孤生容路塵。疏柳薄煙遙認驛。長天老雁苦思親。自怜迢遞三千里。世事悤悤坐待晨。</text>
<title>次風月亭韻 代人作</title>,<text>境接蓬壺縹緲中。怳超煙霧馭冷風。談霏玉屑華簪集。月湧金波灝氣饛。禮樂只應傳百代。才華元不數三紅。絶無珠履三千客。偏向閑居做一翁。鏡面凝澄數頃塘。月和荷影戰秋光。微風暗度亭亭幹。幽夢偏通脈脈香。鳥使暝抆雲蓋濕。水僊晨過襪塵涼。是間好着千金貴。任遣吳姬壓酒嘗。細思天地一長亭。富貴眞同水上萍。風物隔塵眞玉局。王孫開宴試金甁。鵾絃鐵撥渾閑事。玉韻瓊詞剩播馨。城市從今做泉石。義皇身世寄黃寧。浮世從敎眼纈紋。有時揮洒落玄雲。不將意氣交遊俠。專事詩書要博聞。鵲尾暗香輕冉冉。化城歸夢了紛紛。烏紗一頂西風外。滿揷黃花正坐醺。覆鼎靑山漢水潯。公應彈盡伯牙心。更聞夙德無雙美。轉覺新詩有四深。千斛糟丘醒復醉。百年歌舞古猶今。一亭風月皆吾物。要謝天公手自斟。處世元無怨癭生。淡然何物管將迎。藕花日暖鴛鴦睡。㙋樹春回翡翠鳴。繡戶雕闌詩欲就。■▣明月笛初橫。臨階最愛梅花影。目擊忘言剩舊情。</text>
<title>奉賡瓜堂點風臺韻</title>,<text>斷霞晴日晩來新。函丈肩輿此岸巾。狠石臥波呈虎春。怪査經雨濕龍鱗。靑衫短鬢天空遠。流水高山韻更眞。坐對月明靈籟瀨。一尊詩壘了閑身。</text>
<title>春帖字</title>,<text>灰飛發管報三春。靑帝初回宰物均。大曆萬年歸有極。重瞳一視盡同仁。句尖宿麥經三白。泱漭洪鉤轉八垠。滿揷宮花依舊樣。年年歌舞太平人。</text>
<title>臘月十一日。夜話郡庠。</title>,<text>函丈靑燈綴玉蟲。天敎勝集偶然同。尋當債裏纔賖酒。二十年間已作翁。黃卷諸生酣齁齁。靑山六出颯濛濛。懸知㵢水梅花樹。第一枝頭月正濃。</text>
<title>次矗石樓韻</title>,<text>蒼茫湖海最名區。天遣詞臣着此樓。漠漠江花明似錦。童童煙樹翠如流。百年風物誰驅使。一棹觥舡任拍浮。落日流霞睡美處。故敎身世滯南州。</text>
<title>次鳳鳴樓韻</title>,<text>靑山雲雨映江湄。今古繁華乃尒奇。萬里客登擡首處。一年春減落花時。烏絲展盡題詩罷。靑鳥飛來送酒遲。何許數聲楊柳曲。有情偏向玉堂吹。</text>
<title>同郡守崔君 漢候。往宿智異山君子寺。</title>,<text>寺名君子絶攀梯。朋盍叨陪五馬嘶。撼夢殘鍾佛燈耿。隔窓深樾蜀禽啼。是間吟競千峯秀。何處雲埋四字題。可嘆通禪甁雀逝。空敎貝葉白魚棲。去歲淸遊鶴洞村。桃花重訪武陵源。五更夢斷金臺磬。萬木雲愁鷲岾猿。物外孫登長嘯遠。壁間王播舊題存。殷勤壽我千竿竹。風雨前宵長幾孫。</text>
<title>同郡守曺 大虛，校理李 國耳。往遊智異山金臺菴。雪夜。酬唱雜作。</title>,<text>靑燈閃閃臥蓮宮。屈指曾遊歲月重。只爲琱臺隨皁蓋。再敎蘭逕汚塵踨。照天瓊玉千岩雪。滿壑波濤半嶺松。記取去年留醉墨。頭流須喚使君峯。五更猿鶴報淸晨。也共雲山作四隣。編戶但知新太守。老僧能記昔詩人。風岩水穴堪漁隱。茅屋牛欄是里仁。倘得卜居天所借。頌君裁錦臥朱陳。</text>
<title>有懷權 叔強 申 次韶</title>,<text>佳辰不敢向人誇。後飮屠蘇暮景斜。東閤不堪圍盡戟。西淸曾慣賦金花。蒼茫宇宙迎春信。寥落溪山餞歲華。遙想群屳環佩響。煙霞蓬島玉皇家。</text>
<title>次伯雲惠韻</title>,<text>廿載紅塵賦夢歸。歸來三逕倍依依。鏡中鬢髮嗟先白。詩裏光陰覺又非。雨歇小園生事少。酒醒孤枕壯心違。玉堂故舊今爲郡。活得㵢皤十口飢。</text>
<title>㵢谿卽事</title>,<text>講罷金鑾白髮垂。故園歸去足觀頤。溪山自作羲皇國。魚鳥都歸玉署詩。野興滿懷堪偃仰。秋聲掠鬢覺衰遲。㵢溪依舊淸如鏡。偸照塵容又一奇。</text>
<title>伯雲屢要話。詩以答之。</title>,<text>㵢谿秋興早歸來。醉睡鄕中鼻作雷。倚杖淸風要看竹。披蓑細雨爲脩臺。名途役役方知足。詩料茫茫未易裁。賴有使君勤折簡。靑山幾處好懷開。</text>
<title>遊德峯寺西溪</title>,<text>登登石角紫苔封。滿眼溪山彩翠濃。落照蘸時金鎖屑。飛澇逬處玉舂容。僧歸隔岸雲霞外。秋在尋詩杖屨中。遊宦十年猿鶴怨。自慙蘭逕汚塵蹤。</text>
<title>宿嚴川寺</title>,<text>屈指藏脩二十年。靑山依舊在尊前。對牀黃面皆新識。隔▒疏篁只宿緣。曉月濛濛羈枕外。茶煙裊裊鬢絲邊。承恩玉署慙非分。桑下重來意惘然。</text>
<title>宿君子寺。贈玉林禪。</title>,<text>丹崖萬疊白雲封。住錫天慵自在中。海月微升方丈曉。西風遙遞正陽鍾。早知境界塵塵鬧。已脫形骸念念空。世故明朝各南北。更將何處兩從容。勞生宇宙百年浮。何處丘園合退休。君子寺樓三日客。頭流山月半輪秋。芒鞋竹杖身將老。暮靄朝曦眼暫偸。剩把新詩滿靑竹。幾回涼韻共颼颼。</text>
<title>八月十五夜</title>,<text>爲問廣寒宮裏月。人間此日幾回圓。蟾藏故故孤雲外。兔映▒▒兩鬢邊。去歲玉堂吟正好。今年天嶺看偏憐。美人千里相思苦。落盡銀河倍惘然。</text>
<title>次茂朱東軒韻。錄奉權使君年兄案下。博笑。</title>,<text>朱陳物色客吟邊。滿眼梅黃雨送年。愁裏不堪生白髮。雲端暫喜露靑天。松濤颯颯來孤枕。燕語喃喃桃幾篇。十載故人南北別。今朝邂逅一尊前。</text>
<title>寄金瓜堂</title>,<text>伽倻蒼翠接鴻濛。山下瓜堂彩霧中。嘆息主人辭碧荔。飄零晩節臥靑松。煙霞只屬蘭蹊翳。猿鶴偏愁蕙帳空。枕上黃梁吾已覺。願君歸釣及時同。</text>
<title>高陽公廨。與善源敍懷。</title>,<text>共君鑾殿舊詞臣。今日南州坐逸民。一夜靈川燈下面。十年槐國夢中身。啁啾群動天機鬧。荏苒浮生世味新。流水桃花何處是。相携行訪武陵春。</text>
<title>別金秀才 大猷</title>,<text>萬本蒼髥抱隴斜。一區耕鑿長桑麻。先生是處憐幽獨。佳句前頭管物華。風斷柳蹊饒水石。秋深蘭塢護煙霞。連茵更試林間語。不覺相忘到暮鴉。</text>
<title>秋懷</title>,<text>乾興山下動秋聲。官樹潛隨兩鬢驚。衰病政慵詩准備。宦遊虛負歲丁寧。萬尋方丈愁中遠。一帶㵢溪夢裏淸。早晩只收長物去。吏民方識使君名。</text>
<title>贈浩上人</title>,<text>遊遍湖山獵較遲。也應松偃舊房枝。韶和嶺外行行脚。淸料梅邊得得思。百舍何爲勤杖錫。三竿留與共階墀。修心已有彌天釋。收取吾詩仔細知。</text>
<title>次艾天使大同江韻</title>,<text>叨侍龍門仰德將。東人爭看李膺航。涳濛雲樹連江闊。浩渺煙波接海長。玉節光輝臨浿水。鐵腸淸冷遠毛嬙。薰風四牡三韓路。更覺東漸雨露香。</text>
<title>次開城大平館韻</title>,<text>聖骨來仍一片城。至今靑木認松京。歌臺舞殿空流水。荒井窮閭不識兵。山腹火燒多種稌。柴門玉淅盡炊秔。夜闌孤館涼如水。往事雲歸月獨明。</text>
<title>龍泉館。次旅懷韻。</title>,<text>天上星軺賦遠遊。異鄕光景抖牢愁。雲山抹綠眞如畫。隴麥沈黃已作秋。滿眼鸚花都是興。沿溪水石亦堪▒。人間千首張公子。不獨能輕萬戶候。璁瓏玉節促晨興。便覺光芒萬丈騰。海外新詩增播詠。座中淸誨屢親承。愁來柳絮還生怕。夢斷鵑聲更赤憎。一點微明耿林外。始知丘壑讀書燈。</text>
<title>次謁箕子韻</title>,<text>宣聖當時有至論。也從奴辱揖三仁。皇天自是歸周武。大道終敎惠我人。千里山河成禮俗。數間祠宇奉王賓。秉彝好德同今古。讀罷荒碑一愴神。</text>
<title>次高副使韻</title>,<text>千年市井盡寒雲。一辦荒祠薦苾芬。未死佯狂甘若醴。半生憂抱苦如焚。殷宗已謝無歸處。吾道將東尙在文。獨使方與皆俎豆。八條遺敎至今聞。</text>
<title>宿金山菓谷院樓</title>,<text>一院樓深強自登。倚秋長嘯念吾曾。煙塵西北愁鳴鼓。萍水東南喜得朋。此日點行馳嶺嶠。他年故事憶金陵。堪嗟絺綌衣裳冷。慈母殷勤密密增。</text>
<title>寄贈梁訓導 愼</title>,<text>頭流十月天猶雪。穩醉灆溪巧當寒。細切腹腴供野酌。更修菜甲助盤飡。病軀値試三年艾。淸料還饒半日閑。自是天公藏至拙。也從人世買儒酸。</text>
<title>奉次佔畢齋養老宴詩</title>,<text>東閣梅花臘正寒。翁嫗來燕競齊班。已將蒲柳遭霜萎。斷送光陰滿意歡。仙萼有情輝白髮。春風無力惱蒼顏。爾知感德猶休死。他日生祠共涕看。</text>
<title>與玩逝訪頭留。還宿金臺菴。</title>,<text>世上誰榮且孰窮。應須適意卽從容。戲招方丈山中鶴。來聽金臺夜半鍾。曉霧宿簷僧着睡。篆香縈榻客吟松。人間炎熱不須念。朝日半牕無事中。</text>
<title>題與齡第</title>,<text>湖山是處卽君居。任却浮雲自卷舒。有分花田貓飽臥。相忘竹塢籟吹噓。白鷗萬里身無繫。靑鶴多年夢有餘。乘興剡溪關盡處。擬看天地一蘧廬。</text>
<title>舍弟勿翁中鄕選。隷業于普海寺。僕民事餘閑。偶此來訪。談餘僅得數律。寺有李中樞茵畫幀。故末篇倂及之。</title>,<text>普海寺中尋可人。中頭山上看氷輪。須敎此夜成高會。且向長眉欲自親。貝樹禪風元寂滅。琱臺詩料要淸貧。明春虩虩泥中奮。此地初階要▒津。老臘燈前話俗緣。曾攀楓岳最高顚。登臨直豁東南眼。崷嵂偏攢濊洦天。海月先知踰岾磬。岩猿遙禮正陽禪。浮生謾坐鮦貪累。十載幽期墮杳然。飛佽靑春頗未矜。幾勞組練侍英陵。輕鉤緩帶生前事。白髮蒼顏逝後徵。數幅遺圖依佛宇。百年華屋鑽蛛蠅。九原自是俱塵迹。浮世茫如醉夢騰。</text>
<title>遊㵢谿。次鈍器韻。</title>,<text>頑軀七尺屬墻東。盟與諸公歲暮中。天賦鼠肝於我足。誰將鷄肋遣人窮。孤村白酒疏狂劇。滿逕黃花醉擷同。自笑無營猶歲熟。羨他飯甕饁西風。</text>
<title>海印寺</title>,<text>拂盡征衫紫靄邊。長歌遙禮上淸僊。風巖倏翕疑氷雪。水穴舂容認管絃。吟桂剩將修月斧。尋眞會就與天牋。夕陽半暝雲生岫。政値遊人句欲圓。武陵橋上逢時叔。玉室金堂訪寶函。半嶺淸詩松榻右。一方明月石樓南。冥心已撥簪纓累。幽夢初和草樹酣。玉頰雲髥猶髣髴。滿庭蒼檜立晴嵐。</text>
<title>滕王閣圖</title>,<text>佩玉鳴鸞跡已空。簾旌依舊幾秋風。落霞孤鶩襜帷外。南浦西山棨戟中。往事蜉蝣駒過隙。百年歌舞水流東。凄涼半幅丹靑裏。留得長洲夕照紅。</text>
<title>關西雜詠</title>,<text>玉鑑澄澄萬里天。江山依舊在尊前。鵾絃鐵撥斜陽外。錦纜牙檣白鳥邊。霞佩飄飄人似玉。觥船灎灎酒如泉。勝遊已作句驪曲。爲報玲瓏莫浪傳。新詩處處墨翻鴉。客老光陰醉作家。吟苦不堪銅裏雪。病來猶復眼中花。素羅抹綠知蠶市。翠幄成行認柳衙。節物已非鄕國舊。且爲氷盌試槐牙。靑山雉堞碧江濆。蘭石苔班落照痕。十萬義兵乘勝氣。一方窮虜豎降幡。鼎魚假息那能久。穴蟻偸生竟不原。想像當年忠奮力。手扶東極正乾坤。縹緲簾旌十二樓。樓前萬古水東流。煙波浩浩天低處。雲樹蒼蒼地盡頭。暝色微茫晴亦好。淸遊爛熳醉何休。直須夜靜瑠璃碧。臥看銀蟾照客愁。望斷西南舶趠風。煙波遙接海門通。仁賢神化千年後。耕鑿遺氓萬井中。會見石鯨天亦老。可憐金馬運終窮。金甌幾到奸雄手。囊血區區跡已空。海上關山客倚樓。一村桑柘刮詩眸。春歸綠樹鸚鸚老。夢覺黃梁燕燕投。每向酒杯愁軟飽。却因衰病怕溫柔。循除泚筆薔薇露。少谷年華鬢已秋。</text>
<title>次祈大人韻</title>,<text>蝸角東明一片城。靑山如畫玉簪橫。興亡摠入千年懼。芳臭同歸萬古名。可嘆丁威隨鶴去。至今江女採蓮行。扁舟款款煙波外。今古詩人孰重輕。</text>
<title>題增若驛壁上</title>,<text>陳情北闕謝紅塵。歸路爭看舊侍臣。此夜暫驚天上夢。一身偏隔日邊春。白雲回首家猶遠。孤館無人病與隣。明日溫凊是吾事。鉢山㵢水採漁頻。</text>
<title>次曺 大虛 韻</title>,<text>萬里秋天眼底窮。一尊襟抱與誰同。絃歌百里思賢守。桑柘孤城嘆老翁。抵死相隨唯玉塵。平生謾費幾詩筒。邇求魂夢長歸去。家世淸㵢東復東。</text>
<title>寄呈洪府尹 貴達</title>,<text>坐鎭東都道德兼。斯文山斗益謙謙。千年玉笛供詩料。萬疊金鼇映帽簷。故國風煙秋欲老。蒼顏尊俎客爭瞻。一琴一鶴瓜期近。去後應稱政尙廉。</text>
<title>悼金 善源</title>,<text>才華八斗滿乾坤。嘆息斯文已九原。白首相知餘老我。靑山何處訪吟魂。蕙蘭死去春無迹。風月愁來眼欲昏。世故未能澆宿草。莽蒼空自擬三飧。</text>
<title>贈曺 大虛</title>,<text>蹇驢慣踏洛城春。一笑相逢便識眞。滿腹桑弧成老大。少年詩什近精神。幾回洛下同黃憲。自笑秋來似孔賓。分手五橋情不耐。關東嶺表各風塵。</text>
<title>利見臺。次金 季雲 韻。</title>,<text>快御泠飆駕尻輿。晨霞遙襯赤城初。天低若木千尋影。地盡斯羅萬里墟。東過雲將迷汗漫。南圖鵬翼借吹噓。平生眼力無彊界。納納中間一草廬。</text>
<title>登東萊海雲臺</title>,<text>鉤天廣樂殷蓬瀛。十二樓臺認化城。遙向北辰瞻紫極。賸携南斗酌蒼溟。舞衫歌扇鮫人泣。鐵撥鵾絃颶母驚。倘借扶搖鵬萬里。東窮若木日邊明。珠宮貝闕杳漫漫。四面圓蒼作護闌。山勢北來蟠地軸。眼波東盡豁乾端。儒仙一去雲煙老。遼鶴千年歲月寒。獨立詩壇增慕藺。誰知老我繼槃跚。萬古茫茫醉眼前。忘機剩占白鷗天。一方煙月吟中料。四座風流地上仙。綺席嫣嬈人似玉。金尊瀲灎酒如泉。春歸客子知無奈。滿揷殘英絶可怜。滿逕深紅沒膝香。荒臺落日更蒼茫。塵生洛浦牙檣外。醉倒蘇娘寶瑟傍。萬里鯨濤詩眼闊。一聲銅笛海天長。人間簿領無多興。從使狂歌臥醉鄕。</text>
<title>永川別館。次曺 大虛 韻。</title>,<text>迢迢芳草繚江湄。曲檻疏櫺野望時。春盡柳陰鶯語老。酒醒芭葉雨聲遲。畫眉八字隨時抹。拜月新詞滿意吹。枉被數宵投轄飮。風懷從使故人知。</text>
<title>次映湖樓韻</title>,<text>東南都會廣輪多。今古繁華興轉加。鳳髻擁時愁作伴。玉山頹處醉)爲家。蒼茫煙草連江雨。駋蕩光陰十里花。身世悠悠看物變。浮沈媿殺阿瞞槎。玉輦蒙塵歲月多。江山依舊客愁加。潭光鴨綠諳蛟室。柳色鵝黃認酒家。白鳥暗驚穿月棹。暖煙全覆出墻花。憑欄欲問前朝事。老樹翻爲斷雁槎。</text>
<title>次陜川東軒韻</title>,<text>孤城折戟與煙消。欲酹英魂歲月遙。王旨井邊春草合。居人巷裏暮雲高。浮生汩沒仍南北。瞥眼光陰易暮朝。歲律欲遒身萬里。鏡中雙鬢又霜毛。今古名途競沸騰。疏慵無復與爭能。醉招涵碧樓中月。閑覓伽倻寺裏僧。蘸甲鯤絃餘遶響。解言花靨動微應。憑欄老却靑衫客。淸夢瀛洲且幾登。</text>
<title>三月三日。訪百丈寺讀書諸生。</title>,<text>鳴鳩乳燕競喃喃。政値天涯三月三。春水潑油方綠淨。岩花綴糝政紅酣。閑吟駘蕩濃於酒。穩步芳菲翠似藍。九十韶光眞一瞥。不妨皁蓋遍城南。靑山斷處石房深。喜爾藏修惜寸陰。躑躅花邊探麗景。杜鵑聲裏發淸吟。幾回野客勤相訪。時有高軒要見臨。可畏後生吾老矣。簿書空負十年心。</text>
<title>次燕子樓韻</title>,<text>湖山歲暮客登樓。蠻觸從前摠謬悠。淡月尙籠殘壘榭。廢塘空占敗荷秋。陵空首露煙光慘。山聳神魚黛色浮。千古雲仍無處覓。夕陽華表令威愁。紫纓餘跡恣窮探。想像英雄斗以南。蝸角版圖元地拆。天涯秋景秪江涵。須知百代紅塵變。擬向三山白鳳驂。惆悵銅駝臥荊棘。徑呼歡伯倚微酣。</text>
<title>再遊氷山寺</title>,<text>簿領悤悤歲月淹。宦情渾似竹竿鮎。梅花琴閣聊偸暇。寶蓋珠宮獲暫覘。靜裏傳燈憐白足。山中喝道媿蒼髥。明朝世故來相累。誰把羲輪海底粘。</text>
<title>病中。朴上舍 信亨 見訪。</title>,<text>山城病守怯商飆。簿領叢中懶折腰。眼力晝兼煙漠漠。鬢毛秋共葉蕭蕭。相知白首愁零落。滿意靑燈破寂寥。刮目故人強健在。鵬程意氣未全消。</text>
<title>登嶺南樓。次韻。</title>,<text>嵬眼東南一壁天。溪山鬱鬱在尊前。大江遙凸露華外。南紀先明梅樹邊。奔走幾回消歲月。英雄從古管風煙。襟懷老去無多子。只迓氷輪上綺筵。</text>
<title>中秋翫月。錄似鄭訓導 煕吉。</title>,<text>頑雲點綴漸濛濛。今古詩人悵望中。天上今宵廣寒殿。人間是處水晶宮。氷光瀲灎分書愰。桂影參差透綺攏。老子三年召文國。不堪憀慓賦秋風。故縣。本召文小國。</text>
<title>將往謁父墳。以病不果。</title>,<text>聞韶歲晩病遨頭。回首鄕山盡百憂。多事簿書消日月。百年霜露憶松楸。雲霞只鎖深林逕。魂夢常尋宿草丘。臘雪蕭騷擁西嶺。半窓身世淚先流。</text>
<title>佔畢齋挽詞</title>,<text>昨夜文星隕海陲。此生無復和君詩。蘭摧蕙槁香猶歇。虎逝龍亡事可知。一老奈何天不憖。百年心事道堪悲。白頭門下羊曇哭。盡在西湖醉後時。</text>
<title>奉春塘</title>,<text>自憐疏憊性靈頑。謾阻春塘几席間。造物有人兼有我。一年供藥又供閑。綠陰深處身將老。黃鳥聲中夢已闌。早晩若爲倍杖屨。小溪芳草弄潺湲。</text>
<title>往浴安國寺。述懷奉呈佔畢齋。</title>,<text>蘭湯百沸聒雷鳴。暖霧驚漚撥眼晴。毛孔涔涔心忽悶。天風颯颯骨還醒。熹微月壑山都影。凄斷雲林杜宇聲。一夢㵢谿春已暮。滿城花落柳絲縈。</text>
<title>中宮春帖字</title>,<text>坤極徽柔萬化生。新正又見攝提貞。德尊周姒綏多福。仁逮宮嬙播令名。頌入椒盤騰淑氣。鳳傳璇曆藹和聲。脫簪內治民爭賀。從此家邦泰道亨。</text>
<title>臨津渡</title>,<text>羸驂指點覓新詩。黃帽開頭怪我遲。深港潮回澄似鏡。遠山濃抹淡如眉。客中懷抱空寥落。忙裏光陰漸別離。世事到頭和睡過。隔江誰唱竹枝詞。</text>
<title>景福宮</title>,<text>草昧眞人崛起時。天敎金尺建丕基。當年作室仍丹雘。百世貽謀衍本支。黼座靑春今寂寞。龍樓紫靄杳參差。遙瞻萬樹攙雲處。佳氣蔥蘢灑玉墀。</text>
<title>遊龍湫。値雨。</title>,<text>怪事應驚嶺海聞。孫登長嘯戲鵑君。靑山百里灑飛雨。黑竇一潭生片雲。猿鶴叫嵐聆汗漫。菑畬隨俗看耕耘。遊人例是俯成賞。村市歸來半掩門。</text>
<title>題丹城龜鑑樓</title>,<text>吟底愁城儘解圍。酒闌還賦客將歸。金鳴竹韻傳風榭。霞纈榴花粲晩暉。柳脚嚲絲二醞籍。山眉抹綠正熹微。盍簪霽景成良覿。衮衮從敎玉屑霏。</text>
<title>靑石洞途中</title>,<text>淸流一線巧通流。靈籟瀏瀏紫翠深。孤宦漫勞三載夢。勝遊今復十分心。樵歌閑處鷄將午。蟻戰酣來日欲陰。穩跨嬴蹄供美睡。隔溪鴉臼送閑音。</text>
<title>壽昌宮</title>,<text>壽昌宮裏百花空。春色荒涼夕縣紅。鬼嘯蘭房春草合。雨侵瑤礎紫苔封。繁華有限山猶古。歌舞無聲水自東。惆悵銅駝臥荊棘。誰家橫笛月明中。</text>
<title>遊氷山寺</title>,<text>山中有二穴。常於夏至後暑氣方酷。則一穴風氣颼飀。寒凜不可當。一穴堅氷凝出。寺僧常取以供朝夕。雖在暑月。如雲雨蒸鬱之日。及秋涼欲來。三伏以後之時。則風氣溫㬉。氷亦消散。可怪之甚。古史云。崔致遠嘗遊氷山。蓋指此也。是年六月。例設左道。儒生都會于敝縣之學前。宜寧縣監林乾。晉州敎授金馹孫。以課藝試官到此。軍威縣監李浤。適以公事亦來會。請爲一日之觀。遂偕轡焉。溪山勝處侑淸吟。星觀荒涼控碧岑。冉冉白雲騰黑竇。譁譁黃媼弄層陰。簿書休暇談如舊。尊酒團欒夜向深。世事明朝隔山岳。他年此會倘重尋。山中有太一殿。今廢。</text>
<title>次金季雲題茅亭韻</title>,<text>登眺宜稱擇勝亭。更刪林杪破沈冥。一軒落子驚晴雹。四面攢靑擁綵屛。滿座詩書無俗物。穿雲斤斧有樵丁。盍簪每課諸生業。佇看明年策大庭。</text>
<title>無題</title>,<text>繡帳流蘇春畫長。蓬山情性轉微茫。豫敎稚髻司花樹。急瀉銀壺浸國香。暫駕雲輧魂蕩漾。更移蓮步佩丁當。一團芳抱閑愁處。靑鳥雙飛有底忙。春深金屋鏡奩封。十二闌干桂影籠。雲鬢纔收偏窈窕。海棠無力政纖穠。巧將心事情如許。閑伴梅魂默自通。八字遙山嬌半皺。隔簾花片恣東風。閶闔西風曬夕暉。明光宮瓦露初晞。蓮花滴漏傳鍾遠。鷄舌舍香奏事稀。虎豹自閑靑瑣闥。乾坤淨繞紫宸輝。侍臣媿乏絲綸手。叨奉明王補衮衣。迎梅小雨壓輕塵。蝶恨蜂愁政暮春。黃鳥飛時花似錦。暖風吹處草如茵。茜裙襯綠行成隊。㔩葉飄紅穩稱身。纔罷祓除添水膩。競將蘭佩贈情人。蒲柳殘齡能幾存。生逢壽域長兒孫。黃花時節眞吾分。白髮風流是聖恩。鳩杖競拚今日飮。梨顏剩借太平痕。滿頭花影從扶醉。城市歸來月正昏。靑城渺渺幾千尋。老樹槎牙歲月深。滿壑白雲幽鳥絶。一方明月冷猿吟。懸知洞府馴玄鹿。從想瑤階長紫蔘。辜負聖恩宜早退。願隨喬偓護餘陰。花月精神浪自媒。由來造物戲多材。窮年措大吟初倦。何物妖娃意暗催。閑嚲舞衫雙窈窕。巧將歌扇重徘徊。曉天雲散無蹤跡。唯見嘈嘈臥落梅。帝子從遊玉輦春。眞拚一死暮湘濱。貞懷脈脈通黃媼。怨血斑斑染翠筠。淸瑟月中聞窈窕。碧峯江上蘸嶙峋。至今楚俗供蕉荔。花落黃陵愁殺人。</text>
<title>洪大司憲 貴達 父親挽詞</title>,<text>堂封三尺洛江西。丹旐翩翩薤露悽。雍睦一家敦孝友。逍遙晩節燕豚鷄。靑氈舊物唯書傳。白屋淸風是藿藜。膝下解能生玉樹。擎天八柱本提撕。</text>
<title>矗石樓夜飮</title>,<text>十二樓中擁彩雲。絳紗燈裏倚微曛。春風巧鬪簾旌捲。潭獸偏愁鐵笛聞。鸚鵡調高花泱漭。鳳凰吟罷酒氤氳。鳴桹遙想凌波襪。南浦蒼茫曉色分。</text>
<title>無題</title>,<text>入手經綸世道窮。乾坤都在睡鄕中。耳聞四海歸新主。目見群生按舊封。驢背有身隨喜倒。人間無夢與愁濃。一般花鳥靑山路。認得飄飄物外蹤。</text>
<title>四十八詠</title>,<text>梅牕素月不用吳娃唱踏莎。一牕梅月岸烏紗。吟迷洒落瓊林冷。魂斷娑婆玉兔斜。兩照精神眞勝格。一團肝膽絶妖魔。是間端合松聲沸。聊試江南雪乳茶。竹逕淸風篔簹細逕入林皐。耐久相看分外交。雪幹搖風戰牕牖。煙梢擺月管詞騷。黑甜鄕裏霜心冷。自在詩中玉韻高。一枕嗒然都喪我。翏翏萬竅各呼號。日本躑躅回首扶桑東復東。東風隨處想蔥籠。來經萬里波濤遠。生長三韓草樹同。滿眼濛濛階下影。從前粲粲日邊紅。年年漢北春光滿。一朶誰知出紫宮。海南琅玕瘴雨蠻荒太古根。長成蛟室月留痕。光芒定被陽侯惜。飄泊還隨颶母奔。枝幹輪囷眞可玩。韶鈞鏗磕更能尊。莫敎評入牛家石。那似靑氈遺子孫。翻階芍藥嫋嫋翻雲綠節夭。更添風韻擅高標。紅燈閃爍魂先返。翠袖矜持艶絶妖。鳳髻依俙遮寶障。霓裳縹緲隔銀橋。蜂愁蝶恨知無奈。一夜深紅墮半嬌。滿架薔薇朝曦影裏更依依。中正高標蘸竹扉。天上早傾金掌露。人間炎染綉羅衣。十分妖艶全無力。一段芳心只要肥。攀折最先桃李逕。東風數點凸深巵。雪中冬柏姚黃魏紫競東風。誰識孤芳百卉中。裁坼紅苞霜有力。褒楊綠葉雪全功。埋藏盡作千山皜。粧點唯看一樹紅。誰使此花天下早。最憐寒粟映瞳瞳。春後牧丹造物雕鎪幾萬般。獨留姚魏擅人間。天生絶艶工傾國。婢侍群芳合汗顏。金縷杯中香瀲灎。仙春館裏影闌干。自從正號花王後。菊逸梅寒北面班。屋角梨花城南小雨轉淸和。一夜蒼寒滿樹花。玉骨輕盈襲姑射。氷光迥徹鬪嫦娥。矜姿隔霧溶溶淨。縞袂臨風脈脈斜。夢斷子規啼罷後。洗粧聊復筦繁華。墻頭紅杏滿眼穠纖巧綴枝。官街微雨半晴時。數堆紅雪因風捲。一點香鬚滿意披。遮斷酒旗留燕子。戲穿霞錦鬧鶯兒。東風消息腸堪斷。多少淸愁屬客巵。熟睡海棠鑠傘高張熨眼花。遺簪墮珥競紛挐。依俙絳節東君馭。粲爛紅雲阿母家。睡足客心偏窈窕。夜深銀燭更柔嘉。天然合入梅花聘。把酒何時肉陣遮。半開山茶昔人評品著名稱。花本無心不自矜。雪裏芳華驚歲晩。尊前跌宕憶吾曾。妝成火傘冬還㬉。描寫霞粧句欲凝。造物故敎無伴侶。亭亭律外綠雲層。爛熳紫微去歲靑綾白玉堂。朝朝吟斷惱詩腸。夜闌攀折銀缸麗。革罷歸來醉帽芳。魂夢幾回天北極。風流空想殿西廊。南州此日相隨慣。依舊尊前雅興忙。輕盈玉梅靈均曾不入騷經。花自天然日向榮。木帝奪胎氷▒潤。月娥換骨玉魂馨。嬋姸似向東風媚。愁絶偏從曉露生。最愛獨專天下白。人間塵土賸完名。門前楊柳風外腰支日幾摐。騷家對汝要窮龐。曾從巫廟伭含雨。還向隋堤又喪邦。萬縷嬌嬈添別恨。幾人攀折按新腔。東風蘇小門前樣。惹伴金衣嚲綺窓。窓外芭蕉脩脩鳳尾綠煙重。一枕凄迷夢已空。帶露精神秋影裏。隔窓消息雨聲中。抽書月榭全乘勢。撼玉風軒盡起宗。老去幾回供醉黑。半階涼綠撼濛濛。忘憂萱草嫋裊斜陽弄影時。鸚翎鳳爪入吟遲。草中謾說忘憂效。心上空將樹背思。榮悴但隨兒女樣。安危寧解壯心悲。葳蕤未慣西風事。宰宰霜前不自持。向日葵花好向南風別占春。繁英隨處照朱垠。系連菊譜元非僞。交許梅兄也自親。曉露霏霏沾寶靨。朝曦粲粲透香唇。一團耿耿誰堪比。唯有擎天捧日人。籠煙翠檜落落高標可愛兮。松身柏葉孰堪齊。盤根得地千年鐵。直幹參天萬丈蜺。颯颯波濤驚鶴睡。霏霏煙霧傍猿棲。萬牛他日輸樑棟。老大從敎歲月迷。映日丹楓夢裏秋光漢殿隅。山城四見染雲膚。吳江碧水霞千里。楚岸淸霜綺萬株。猩血蕭騷吹鬢髮。錦囊收拾付奚奴。寒聲聶聶斜陽外。惆悵容顏不復朱。凌霜菊東籬扶老日踟躇。粲粲金英政惱余。晩節不要蜂蝶信。幽香全屬雪霜初。頹齡可制塵埃外。浮世無營老病餘。昨夜片時江上夢。一尊三徑是吾廬。傲雪蘭曄曄紅英九畹軒。楚騷紉佩雪中繁。裁培梅竹須同長。翦剔薋箷竟不原。絶妙肝氷兼肺月。聯芳弟蕙又兄蓀。深林獨秀無人處。不許紅塵車馬喧。萬年松數尺蒼髥鎖寸雲。半階涼影洒微芬。盤枝短短風霜苦。赤甲鱗鱗霹靂文。擺月寒光窓外水。帶煙虛籟枕邊壎。但令益勵千年摻。不受人間麴孼醺。四季花脈脈靑尊紫蕊團。膽甁斜揷數株安。輕寒入骨元無類。纖麗長春盡滅瘢。一歲四番開落遍。孤吟幾度醉醒看。芬華最恨閑桃李。謾向封姨昨夜殘。百日紅簌簌紅英倍粲然。花前醉頰兩鮮鮮。數叢濃綠臨空麗。百日繁華滿意𡛞。色透銀缸風月䁱。香凝羯鼓綺羅筵。探芳狂興渾如昨。惆悵霜莖已暮年。三色桃駘蕩韶光滿苑稍。爭姸群色亂相交。施朱傅粉初相媚。泣露愁煙竟似拋。淡淡深深誰點綴。斜斜整整更紛淆。來從玄圃人間種。靑鳥飛來定作巢。金錢花玉砌雕闌做大盈。誰敎萬貫簇花莖。化工自有生成巧。圓範仍敎肉好輕。風味早輸歡伯蜜。襟期休向孔方呈。須知萬選氷霜槮。恥把淸名屬水衡。玉簪花評入涪翁第一科。東南標格屬寒花。霜風醞釀愁靑女。桂露胚胎認素娥。金母嬾瓊簪半壁。瓷盆綠柄玉全嘉。浮紅浪紫皆群婢。爲問東君莫謾誇。拒霜花水蓮才謝木蓮靑。一樹㲯毿老可聽。閶闔風前爭曄曄。廣寒宮裏共亭亭。數枝霞艶眞如畫。一掬天香賸乞靈。花自拒霜人不拒。霜華滿頂嘆跉𨂲。映山紅直到城南第幾層。繁開較得去年增。萬叢依舊花神在。一月貪看老境憑。醉眼纈時張萬錦。晩霞蒸處襞千繒。杜鵑啼盡愁如海。吟斷慙無健筆凌。梧桐葉雅詠卷阿北斗傍。朝陽遠映華山陽。根龍托地年雖老。雲影干霄曰孔將。心裏宮商和雨露。枝間霹靂戰風霜。蓁蓁不是鷦鷯集。覽德何年遲鳳凰。梔子花離離薝蔔可庭除。林下蒼苔帶雨鋤。濃萼曬秋霜影外。繁香噀鼻酒醒餘。蒼茫海上花開遍。想像尊前夢杳如。賴有數叢來對眼。年年粧點老夫廬。苔封怪石巉巉瘦骨冷崎嶇。珍贈從前荷野叟。岩竇凹中藏別洞。土花蝕處漱涓流。小窓煙霧江山在。兩眼毫芒世界幽。誰識是間拳石小。壺中堪與九華侔。藤蔓老松偃蹇蒼髥半嶺斜。鍾藤縷絡曲垂蛇。龍盤虎攫騰晴靄。電掣風豗漲綠波。菘子五針同偃蓋。茯苓千歲勝朱砂。隆寒久要相依處。須識亭亭不改柯。矜秋紅杮西風嶺外轉淸酣。火徠張空萬樹▣。醉眼團紅浮曉旭。爍天霜暈鬧晴嵐。糢糊滿顆瓊漿爛。淅瀝凌虛錦葉毿。魂夢故山歸去處。堂前七絶逕三三。浥露黃橙千林璀璨隔江濆。島嶼秋深曉色分。鵠殼帶霜香冉冉。金星和月露紛紛。層枝剡棘同皇樹。妙理奇芬共麴君。吏部詩中南食日。離知風味雜椒痕。蜀葡萄仙種何年出絳宮。人間遍盡綠空濛。離離綴蔓玄珠滴。箇箇䧳盤紫液濃。熨齒芳馨工醞釀。塡膺査滓頓消瀜。平生不解涼州酒。只把龍鬚滿眼中。假山煙嵐天游隨處做林泉。王屋匡廬在眼前。一片晴嵐迷咫尺。半邊陰籟滴盤筵。山中遙想紅雲朶。壺裏長閑白日躔。萬古仇池隔窓几。三魂淸夢幾回旋。安石榴照眼紅苞隔短墻。此時宜唱滿庭芳。倚闌仙艶羞妖冶。絶代天香擁吉祥。鵠殼開時珠漏顆。霞瓤襞處玉成漿。栽培用盡詩人力。抵死相看鬢欲霜。盆池菡萏一鑑盆開映座隅。天光雲影共紅藥。酒醒夜半秋驚雨。魂斷窓前露瀉珠。翠蓋影邊歌採女。玉簪香裏集文儒。依然洛浦凌波襪。愁絶相思月欲晡。琉璃石▒將寶藏祕深巖。富有人間造物兼。鑿石椎山聞隱隱。揚精露采覺巉巉。論奇直向琅玕竝。定價應將碼碯參。喪德向來由玩物。莫敎奇貨聳觀瞻。𤥭琚盤怪雨腥風碧海深。年年蠻舶遠輸琛。靑紅影射浮明月。磊磈形奇孕大陰。天借陽侯歸博物。路經鮫室入書林。蒔蘭几案供盆盎。端合詩人擁鼻吟。鶴唳庭松江海忘機五十年。庭前蒼翠引胎僊。四更風露靑田遠。一枕塵寰客夢遷。華表吟中曾杳杳。孤山影裏更蹁蹁。九皐淸唳無人和。只有松聲彈夜絃。麝眠園草一丘一壑辦園廛。物我相忘胥後前。跡斷深林雲起處。飢尋芳草雨餘天。居停恩澤逾湯網。歲月逍遙伴鹿仙。夷險不曾虞弋獵。生涯全倚主人邊。水上錦鸂關關情性屬江湖。相對沈浮日共娛。五色綬文斑處淨。三竿日影晒時孤。隈風獨立晴沙睡。帶月群驅綠浪趨。甘與鵁鶄長作伴。卷呵無望共提扶。籠中華鴿兩兩飛奴錦翼舒。華堂深處引矯雛。乘雄腷腷貪芳景。弄影營營傍紫毹。野性每思穿籠去。主人還自捲簾呼。平生半百沽恩澤。媿向霜朝手板趨。木覓晴雲虎踞龍盤玉帝宮。城南蒼翠鬱沖融。萬年壽擁休祥合。一握雲兼沆瀣籠。爲雨濛濛千里外。因風冉冉九街中。太明正照天心處。膚寸何由喜蔽蒙。仁王暮鍾軟紅塵裏鬢蒼蒼。咫尺靑山隔寶坊。萬疊雲霞迷蕙逕。數聲鍾鼓出松堂。卯申簪笏百年累。湖海風流一夢長。無限此中深省處。西風落日更茫茫。</text>
<title>泛舟雜詠</title>,<text>大江西畔竹爲籬。一逕桑麻曬夕暉。雲掃碧岑供活畫。鷺蹺紅蓼做閑詩。試來軒冕無心處。正坐湖山得意時。爲報篙師須捩拖。長風已讓塵帆遲。凌波仙子佩珍重。鴉軋聲中客夢醒。嵬眼北回遙斗杓。扁舟南下闊鵬程。關河迢遞身何在。雲樹微茫月欲傾。應有丈人江上住。他時倘有耦而耕。</text>
<title>登龜寺坦夷堂。偶得三律。錄似主人。</title>,<text>好在頭流萬疊山。暫偸休暇此登攀。金堂玉室尋前約。碧嶺丹崖摠舊顏。歲律蒼茫鴻北去。黃花搖落客南還。鑾坡遠與雲林隔。兩地歸來鬢已斑。一逕蒼髥管送迎。椶鞋聊復扣岩扃。石果激激當琴韻。霜棄毿毿作雨聲。境勝已無塵可染。吟高更與夢還淸。明朝却絆簪纓去。回首靑山有舊情。悟道山中修老禪。黃瞳方面故依然。鴻毛汎沼元無定。師子安心已有年。凍雨一窓供穩睡。靑燈半壁話眞詮。宦情歲晩偏寥落。冷雁長空北斗邊。</text>
<title>謝恩榮。排律十二韻。文臣都試居魁。上賜表裏。拜謝日。御書此題。卽命製進。</title>,<text>孑孑江湖士。耕雲版籍民。寅緣曾擢桂。疏懶枉通津。自分爲駑質。多慙匪席珍。風雲千載會。文物大平辰。蕩蕩開皇道。蹌蹌拱紫宸。賡歌追聖帝。較藝及群臣。燕石何論價。樗材只合薪。九重垂睿奬。一視荷同仁。玉府深藏祕。銀臺寵賜新。拜嘉眞罔措。隕首若無身。丹悃何由展。孤忠倘一伸。惟將後彫節。矢欲報君親。</text>
