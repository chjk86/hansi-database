<title>知行</title>,<text>聖門傳授訣。昭在簡編中。兩致知行力。方爲造道功。</text>
<title>冬至吟</title>,<text>冬至陽初動。機緘衮衮來。天人寧有異。復善亦如斯。</text>
<title>晞陽魚龍臺。値重陽日。陪家君及先生。與黃伯厚，李君兼，李達厚，李君範，安慶稷。次李白龍山韻。二首</title>,<text>涪江流不盡。千載又贒臣。怊悵天涯裡。秋光惱去人。蟾水龍臺上。聖朝文學臣。此行眞不偶。團會意中人。</text>
<title>遊別川</title>,<text>休道遊山好。不如坐讀書。人間無限樂。都在聖賢書。</text>
<title>宿元曉庵</title>,<text>追友尋蕭寺。楓丹葉落秋。夜半鍾聲動。超然世慮收。</text>
<title>登靑谷寺雨花樓</title>,<text>客來花雨節。巖下亂紅流。心目頓蕭爽。陶然盪世愁。</text>
<title>自九井峰下山</title>,<text>造物呈奇態。千峰萬疊臺。奚囊收拾盡。眞是不虛來。</text>
<title>次南潤伯別章</title>,<text>征裙雲共散。怊悵各分歸。諸友相期意。吾將感佩歸。</text>
<title>謝趙文翊，李平甫來訪。</title>,<text>我有琴三疊。中莊太古音。待君彈一曲。淸響等匏金。</text>
<title>戱題</title>,<text>泥龜元不食。露鶴亦長飢。吾何緣口腹。時有誤心期。</text>
<title>移植冬栢，蘭草於階前。感舊有作。</title>,<text>冬栢與幽蘭。先人培植物。披荊移近階。童子莫摧折。</text>
<title>咏雪</title>,<text>紛紛輕絮舞。点点素塩堆。頃刻回春色。梨花樹樹開。</text>
<title>贈別李上舍 宇錥</title>,<text>東來李上舍。密老長曾孫。白首門生在。感前義益敦。</text>
<title>明知峴石路</title>,<text>石棧橫雲際。欹傾步步危。回看人世路。百倍險於斯。</text>
<title>與諸友登十翫亭</title>,<text>白鷺沙邊立。蒼波望裏平。襟期元灑落。誰識此時情。</text>
<title>楓灘舟中作</title>,<text>天地秋凉節。江湖夕照時。扁舟懷迭宕。風物入新詩。</text>
<title>贈安幸聃，安道源。</title>,<text>人如希古聖。只在童蒙時。養正孜孜勉。格言豈我欺。</text>
<title>過從祖姑母田氏㫌閭作</title>,<text>夫死婦隨死。萬千一有之。請看三尺碣。烈氣凜於斯。</text>
<title>將軍峰</title>,<text>拄杖千峰上。乾坤小眼中。將軍何處去。遺塔至今崇。</text>
<title>望十字巖</title>,<text>十字巖何在。尖峰欲揷天。淸風生兩腋。羽化若登仙。</text>
<title>贈望日庵主人</title>,<text>雲外寒棲在。人間爾是仙。早知靈界漏。結屋我當先。</text>
<title>和朴紫臯成甫 尙節 韻 二首</title>,<text>惟我峰臯友。高名擅斗南。踈慵忝交末。相對又成三。蕭然幽砌上。特立一株梅。爲愛凌霜節。慇懃手自培。</text>
<title>次安慶稷晩到韻</title>,<text>有約來何晩。霜林錦繡秋。跫音驚倒屐。携手更登樓。</text>
<title>水礭</title>,<text>爾何低復仰。可笑亦世情。向我傳言曰。人間住水衡。</text>
<title>藏巖洞。敬次眉叟許先生韻。</title>,<text>先生播馥地。寂寞幾回春。寶唾留千古。莊吟起後人。</text>
<title>雨霽後和李屹峰君兼贇望韻</title>,<text>雲捲雨初霽。乾坤白日明。天人同一理。我亦意思淸。</text>
<title>贈光山金澔</title>,<text>君自晉陽至。訪吾石路橫。欣然傾盖語。情好若平生。</text>
<title>偶吟</title>,<text>丘隅黃鳥止。深水大魚居。未定遊棲客。還慚彼不如。</text>
<title>黃嶺吟</title>,<text>黃嶺細雨裏。步步吟筇閒。可笑紛忙子。生涯不暫閒。</text>
<title>蟾津江上作</title>,<text>蟾水波寒夕。龍臺葉落秋。天涯相送罷。步步悵回頭。</text>
<title>七佛路中唫</title>,<text>九月尋眞路。秋粧錦繡光。淸風生腋下。扶杖上天王。</text>
<title>同李善元，呂上舍鳳擧遊別川。</title>,<text>昔聞名今來翫。別有山別有川。閒多年無主人。仁智後樂此川。</text>
<title>昆陽捿鳳寺</title>,<text>有寺名捿鳳。何年鳳下摟。鳳溪吼谷亂。鳳嶽與雲齊。錦葉秋光晩。金沙彗日低。遊筇休久住。歸路遠蟾西。</text>
<title>神興寺。次巡相金尙魯韻。</title>,<text>蕭灑神興寺。尤奇佛日菴。亞房眞可異。懸瀑亦非凡。雲岑瑤陛設。霜葉彩霞兼。千後崔仙迹。尙留洗耳巖。</text>
<title>藥師庵</title>,<text>憑欄擡雙眼。豁然宇宙寬。玉流喧澗曲。瓊嶂繞雲端。遊償眞堪樂。趍營正不關。森羅無限景。一一入詩斑。</text>
<title>元朝</title>,<text>而昔靑春子。如今白髮人。工程無寸進。疾病任叢臻。永抱蓼莪痛。不堪歲月新。平生無事業。身上愧儒紳。</text>
<title>除夕</title>,<text>衮衮玄機運。居然歲律窮。宿癡依舊狀。素業乏新功。身老千疴集。家貧四壁空。榮枯知有命。何必㤪蒼穹。</text>
<title>回甲年。伏次先君回甲韻。二首</title>,<text>六十一年事。㮙然七尺躬。迂踈窮到骨。悠泛學無功。衰鬂添霜白。殘燈伴壁紅。那堪桑海後。吾亦老爲翁。庚辰吾以降。今又庚辰春。十月胚胎苦。三年顧復煩。恩無報萬一。身竟沒埃塵。晨起呼燈坐。悄然百感新。</text>
<title>述懷 二首</title>,<text>聖賢嗟去遠。誰能復古淳。人心難測度。世味劇酸辛。名利非關我。儒冠恐誤身。如令早知此。投筆作農民。溪柳知時綠。庭梅未臈新。人情多冷暖。春意正氳氤。避謗猶遭謗。遠嗔亦被嗔。吾生眞不幸。何處可安身。</text>
<title>安分</title>,<text>飢寒那復恨。命定稟生初。寂歷三間屋。參差萬卷書。工夫心已懶。富貴意全踈。欹枕消長日。無人喚起余。</text>
<title>向元曉庵</title>,<text>努力躋攀去。崎嶇石路斜。林深鳴怪鳥。日暖散輕霞。軟碧千條柳。姸紅萬朶花。看看皆絶勝。疑是仙人家。</text>
<title>義相臺</title>,<text>庵在浮雲外。逈臨萬丈巖。風光驚俗眼。形勝最山南。屋老年幾百。客來月正三。偶然成好會。老少一堂咸。</text>
<title>登十翫亭感舊作 曾陪先君及宜咸老遊此。</title>,<text>愛此高亭好。遲留到夕陽。無情山嶷嶷。有美水洋洋。物色同今古。乾坤變海桑。當時陪賞事。回首已茫茫。</text>
<title>贈李生正宅 李生大人書賀吾婦善疫。又饋米。故感吟。</title>,<text>頹卧衡茅下。無人問所思。跫音驚午睡。玉樹暎踈籬。致慶傳情簡。知貧濟涸飢。慇懃相與意。遙指百年期。</text>
<title>次仲弟士直無名齋幽居韻</title>,<text>倚巖新卜築。兼有好江山。軒納烟郊色。窓開竹樹間。莫嫌長寂寞。正合養淸閒。架上詩書在。課兒日日看。</text>
<title>夢見先君。枕上感吟。</title>,<text>先君入我夢。彷彿平常時。豈識幽明隔。怳承警誨時。欠伸中夜起。怊悵感懷滋。死若如斯夢。陪歡早晩期。</text>
<title>享祀後拈得成字</title>,<text>天縱吾夫子。煌煌集大成。功垂今古永。道與日星明。陟降如臨地。衿紳奏假誠。千秋立人極。正路坦然平。</text>
<title>次李屹峰書堂韻 四首</title>,<text>登山聯竹杖。入室襲蘭芬。處世非無友。知心獨有君。俗情氷炭劇。人口是非紛。已覺同遊好。何時更會文。乾父坤爲母。人人各受中。英䧺如鳥過。富貴等花紅。誰保元初性。難回太古風。慇懃匡社老。幽抱與吾同。珍重匡山老。何時許賁臨。光陰催晼晩。衰病轉沉淫。高躅欽芝峀。顚狂笑竹林。愁來醒獨立。天地入長吟。地偏生亦晩。未作孔門狂。學淺難窺室。工踈尙面墻。君期元禮李。我愧直卿黃。麗澤相資處。欲磨鏡裏光。</text>
<title>祖妣安氏忌辰。賦此感懷。</title>,<text>祖妣無年逝。兒孫未降時。何曾膝上抱。未及眼前嬉。雖欲神精感。奈無髣想知。周旋祼薦地。徒覺悵懷滋。</text>
<title>生朝有感</title>,<text>如非吾父母。吾豈有吾身。欲識至誠愛。試思顧復辰。烏猶知反哺。草亦報三春。風樹終天痛。生朝倍一新。</text>
<title>夢與金九思堂退甫 樂行 從容叙話。枕上作。</title>,<text>我有金蘭友。平生道義期。山河千里路。雲樹十年思。夢寐精魂感。逢迎肚膽披。俄然蝴蝶散。眞面對何時。</text>
<title>王父忌辰感吟</title>,<text>時當霜露節。倍覺感懷滋。地下音容隔。人間歲月移。孱孫元不肖。遺緖正難持。筋力從年减。豆籩奉幾時。</text>
<title>述懷</title>,<text>我本狷狂士。平生慕古人。從師何所得。爲學竟無臻。轉眄韶顔老。省躬舊習因。朝聞夕可訓。三復已書紳。</text>
<title>夢見洛溪趙丈感吟</title>,<text>平生景仰意。不啻泰山尊。感應淸霄夢。叨陪舊日軒。怳蒙情眷眷。如聽語溫溫。莊蝶俄然散。悲懷枕上繁。</text>
<title>夢見先君與霽翁會話。感作。</title>,<text>夢裏多歡事。一筵會父師。依俙瞻德宇。彷彿聽溫辭。蝴蝶驚還散。羹墻慕愈滋。平生道義契。地下倘相隨。</text>
<title>贈李文仲 定山李侯彙晉長孫聖魯○三首</title>,<text>惜別難分手。臨行更挽衣。幾年今始見。千里又將歸。暝色生寒樹。雲容淡夕暉。殷侯衰暮意。斜日淚雙揮。千里湖西客。巴陵郡邸臨。滄桑卄載後。怊悵兩人心。對面憐衰鬂。聽言記舊音。掃塵提水意。逆旅暫開襟。迹斷囂塵久。爲尋遠客來。逢迎今夕語。雲樹卄年懷。喜極還無語。情深急把盃。斜陽催別馬。怊悵首頻回。</text>
<title>幽居卽事 四首</title>,<text>抽身避俗臼。斂跡入深山。巷僻尋常靜。家貧自在閒。臥聽氷澗響。坐數暮鴉還。陶令嗟云遠。淸標夢裏攀。幾年拋舊業。今日遂初盟。有意巖花笑。多情谷鳥迎。睡因無事穩。詩或不平鳴。何恨貧爲病。於焉得此生。柳岸春回日。雲窓夢罷初。結盟隨鹿豕。觀物翫鳶魚。抱膝吟新句。拭眸閱古書。多情林下鳥。相喚慰端居。山中塵事斷。終日掩柴荊。颯颯松濤轉。依依竹日明。烟霞無價點。風月有誰爭。寂寞入林意。端要遠市聲。</text>
<title>次南潤伯</title>,<text>乾坤造化囿。無物不同春。花發巖崖上。鳥鳴澗水濱。看看皆絶勝。步步摠淸新。遙望臺高處。名區覺有眞。</text>
<title>雲興寺</title>,<text>諸天遊翫客。三月暮春時。谷邃雲長鎖。山深路却疑。更鍾鳴夜半。高閣壓溪湄。二友情眷眷。名區共躡追。</text>
<title>贈朴元后 東厚</title>,<text>訓翁一去後。君獨典刑存。冐雨申勤訪。聊床鼎足蹲。唱酬消白日。談笑到黃昏。我有相䂓語。自珍守法門。</text>
<title>次朴紫臯</title>,<text>紫臯三逕闢。淸話五更深。自有敷腴色。元無冷煖心。峽中饒趣味。案上滿書琴。勝會誠難得。悄然爽我襟。</text>
<title>新豊次殷侯詩。贈別族人諸老。</title>,<text>俱是癃年老。那能有後期。誼敦來會日。情斷別歸時。門戶將安保。箕裘願好持。應知分手後。徒費夢中思。</text>
<title>爲善</title>,<text>爲善善日積。爲惡惡日長。操心心自在。放心心乃亡。贒愚從此判。趍向宜可詳。持敬與窮理。聖門第一方。</text>
<title>君子小人</title>,<text>闇然君子學。貼裏事無爲。的爾少人學。誇虛要有知。只緣殊向背。終致判安危。趍正莫他去。庶幾快樂時。</text>
<title>輓趙晦遠</title>,<text>善人多不壽。天意竟誰知。郁郁聯雙棣。悤悤折一枝。人間生幾日。泉下永歸時。入杵爭高下。空山落木悲。</text>
<title>挽安善若</title>,<text>送君吾豈忍。欲語淚先垂。入巷無人斂。看花失伴悲。凄凉鬢綠婦。愁絶髮黃兒。馬鬣封何處。人間萬事非。</text>
<title>挽趙无庵 埜</title>,<text>家聲尊一代。學業富三餘。渡灞垂韓淚。還山臥孟廬。圖書留屋壁。梅菊滿庭除。南極星光晦。儒林丈席虛。</text>
<title>挽趙友希舜</title>,<text>金昆與玉友。俱未享遐年。范淚重沾袂。牙琴更斷紘。誰云仁善報。終看禍殃偏。舅婦同時逝。雙㫌一路翩。</text>
<title>挽黃文瑞</title>,<text>嗟君兄及弟。次第遽何之。鱞曠身憔悴。艱辛命厄奇。凄凉舊墟曲。指點路人咨。氊業將誰托。人間萬事非。</text>
<title>挽李丈 垕榮</title>,<text>吾鄕有處士。芝谷卧斯翁。藹藹眞淳態。堂堂朴素風。世皆誇外貌。公獨抱深衷。父子同時逝。伊誰詰蒼穹。</text>
<title>挽黃四咸 戴○二首</title>,<text>宗誼兼交分。逢塲幾笑迎。秋堂同賞月。春澗共斑荊。高語霏瓊屑。淸標滌吝萌。宛然如昨日。誰道隔幽明。濁滓滔滔世。淸標脫俗姿。獨梧餘馥在。蘭玉典型持。</text>
<title>感槐亭。趙丈景相及諸益來訪。</title>,<text>易贊交情利斷金。如今此道罕于今。吾人不學雲翻覆。靈犀分明照兩襟。</text>
<title>道院咏懷 三首</title>,<text>岡老餘風水與長。齋堂因設講磨塲。遺篇三復相䂓勉。醫得膏冐是妙方。道林深邃道溪長。淇竹重靑琢玉塲。醫得年來孤陋病。律身元自有奇方。從容院宇講論長。不是尋常翰墨塲。明月中宵因佇立。美人遙望彼西方。</text>
<title>遊方丈山</title>,<text>新服旣成春又暮。詠歸淸興古今同。幼後長先儼有序。這中眞樂也無竆。</text>
<title>遊池亭上</title>,<text>水滿方塘不動風。鳥鳴花落任西東。這間森列知誰使。都是流行造化功。</text>
<title>敬次退溪先生文集韻</title>,<text>工夫正好到專一。人可不如鳥數飛。悠泛倘無眞實地。末梢難免小人歸。</text>
<title>遊伯夷山下雙岸溪</title>,<text>水有深源故活潑。不然安得十分淸。因玆幸覺眞機露。終日歡遊頓喚醒。</text>
<title>與諸友遊艅航山</title>,<text>艅航屹立際天高。極力躋攀不憚高。向上可期終有達。傍人莫歎仰彌高。</text>
<title>與盧明彦遊池亭</title>,<text>氣候溫凉午景晴。小塘如許十分淸。靜觀上下鳶魚動。始覺無心還有情。</text>
<title>與星山金晦甫。丹州權斐叟，趙益天，趙君一。勝山許綱同遊深源寺。</title>,<text>行行隨水訪深源。始覺千流自一源。中道莫言前進苦。直竆方可到眞源。</text>
<title>敬次商州李息山飮酒詩</title>,<text>秋山景物遠招客。蠟屐行行穿澗林。隨處留心隨處樂。陶然消却世情深。</text>
<title>歎世</title>,<text>世情時事實堪歎。行路危如涉大瀾。安得聖賢書萬卷。晴窓終日細心看。</text>
<title>靑谷寺。感老先生詩。</title>,<text>陶翁當日偶吟斯。記得遺詩感古事。蠟屐今來花雨樓。古人不見但三喟。</text>
<title>點檢近日。病在忿欲。吟兩絶以自警。</title>,<text>太陽氣質終難變。隨事暴剛汩性眞。用力宜從難克處。工夫深恒更因循。遏欲工夫不耐辛。隨時隨處害吾仁。倘能防窒如塡壑。畢境應須德日新。</text>
<title>敬閱先君遺集感歎</title>,<text>一辭先考八經春。每閱遺編愴感新。病伏無緣求狀錄。自憐吾死屬何人。</text>
<title>月夜。敬次老先生韻。</title>,<text>秋宵霽月最精神。照我虛堂病一身。安使此心如彼月。十分皎潔絶纖塵。</text>
<title>晬日感吟</title>,<text>生我父兮育我母。此身何處接容顔。元無寸草三春報。追悔今朝恨萬端。</text>
<title>過從祖姑母㫌閭感吟 曾王考七歲服喪。以孝行名。○二首</title>,<text>有是父兮有是女。父爲孝子女殉夫。短碑數尺山門屹。手以摩挲發歎吁。三從義重卽捐軀。何讓堂堂烈丈夫。此日門閭尋舊蹟。一回竪髮一興吁。</text>
<title>次浩然亭重修韻 江陽周汝兼仁甲。修其先祖二樂堂所築浩然亭。○二首</title>,<text>浩然歸臥某丘傍。二字佳名稱此堂。堙廢百年能肯搆。斯文一脉永垂長。遺亭垂刱聽琴傍。爲賀贒孫好肯堂。二樂淸風吹百世。山增嶷嶷水增長。</text>
<title>過皷山遺址感吟</title>,<text>卄年重到舊山阿。往事茫茫感淚多。舟子不知吾心緖。夕陽盡意唱漁歌。</text>
<title>冬至吟 二首</title>,<text>六陰之下一陽動。可見天心不暫移。萬戶千門從此闢。至誠無息果如斯。欲識天心無改移。請看冬至一陽滋。在人亦有這般意。迷復當於不遠爲。</text>
<title>立春 二首</title>,<text>二氣流行貞則元。乾坤次第闢千門。迎春最是祈天意。惟願年豐民俗敦。玄機衮衮屬新春。何物人間不共春。所願年豐兼道泰。萬民咸囿太平春。</text>
<title>李君雲帆父子善疫。是知孝感所致。慶賀。二首</title>,<text>吾行太晩到君門。慶賀䂓䂓日已昏。天報善人從可驗。不妨素面滿紅痕。孝子今看世德門。彩衣春色暎晨昏。至誠攸格寧無感。天意分明點好痕。</text>
<title>辛巳初一日</title>,<text>虛過六十二年春。回顧平生感慨新。千里從師那箇做。祗今謾作脫空人。</text>
<title>夷山齋吟。示諸友。</title>,<text>碧梧蒼檜已經春。一度來看一度新。不肖未修堂搆業。死將何說報先人。</text>
<title>巢鷰</title>,<text>貧病無端故舊踈。門前久斷往來車。慇懃惟有來巢鷰。不逐人情棄弊廬。</text>
<title>偶吟</title>,<text>公道人間秪白頭。頭邊歲月孰能留。莫將富貴輕貧賤。畢境都成土一丘。</text>
<title>幽居十景</title>,<text>玉蓬一朶望逾奇。誰錫其名曰伯夷。屹立雲端靑未了。千秋留作仰瞻資。右夷山秀色一片金輪出震方。俄看紅暈已西崗。男兒盛壯元無幾。請看林梢暮景忙。右方丈落照閒臥晴窓午枕舂。風傳雲外數聲鍾。聞來忽起淸遊興。雙眼迢迢掛碧峰。右蕭寺暮鍾野人職業在於農。夏畦鋤禾豈暫慵。數曲歌聲郊外發。萬民咸願樂年逢。右野外農笛樵兒相喚上嵯峨。爭唱風前數曲歌。山木迎斤將濯濯。雨餘萌孽亦無多。右艅岳樵歌烟外長郊十里長。綠莎靑草放牛羊。隔溪風雨呼相伴。橫笛歸來趁夕陽。右長郊牧笛閒居無事課農書。白屋生涯任澹如。夕露沾衣何足惜。草深幽逕荷歸鉏。右佳坪荷鋤荻花秋色滿江湖。閒釣蒼波巨口鱸。十里明沙乘興返。暮林歸鳥與之俱。右鼎湖垂釣峰頭欝欝秀孤松。亂剝風霜不改容。高節人間無與比。歲寒非汝我誰從。右冬嶺孤松玉立新叢繞小園。爽襟淸韻滿幽軒。非惟可免令人俗。更憶磋磨取興言。右小園綠竹</text>
<title>次李屹峰嵋江書院重修義助韻 許文正公妥靈之所</title>,<text>斯道沉淪我輩憂。誰傳嵋院議重修。此時此事猶增氣。扶正何嫌衆口咻。</text>
<title>嘆民飢寒</title>,<text>太急徵租倒廩囷。天寒白屋摠眉顰。何緣借得千間廈。大庇窮閭凍餒人。</text>
<title>苦寒有感而作</title>,<text>今年寒酷去年寒。雨雪霏霏大地寒。豈但竆廬羸體凍。玉宇高處亦應寒。</text>
<title>除夜吟</title>,<text>一點殘燈滅復明。弟兄相對到深更。晨鷄最是無情物。催報新年喔喔鳴。</text>
<title>元朝作</title>,<text>冉冉春光又一春。居然天地白頭人。宿癡未賣身先老。悄坐窮廬感慨新。</text>
<title>壬午正月。移于夷山齋。感舊作。</title>,<text>此地陪歡在昔時。溪山雲物正芳菲。俄然人代滄桑變。庭樹悲風感淚滋。</text>
<title>幽居雜咏 三首</title>,<text>頓覺殘年萬念空。榮枯都付彼蒼穹。莫言寂寞無師友。孔孟顔曾對卷中。伯夷山下閉門居。靜裏惟看古聖書。一壑一丘生計足。非關囊裏萬金儲。萬事悠悠一笑空。巖扉牢鎖臥雲中。有人來說塵消息。閉口無言送去鴻。</text>
<title>得梅樹植階前。感舊作。</title>,<text>氷姿玉骨最淸奇。王考當年托襟期。新植階前看吐蘂。孱孫今日感懷滋。</text>
<title>吾黃源於檜山。先人植檜而追本。故余增築培根。</title>,<text>粤自檜山實啓源。先人追本植前軒。慇懃增築培根意。共我雲孫萬葉蕃。</text>
<title>次仲弟士直韻</title>,<text>處世何能斷世緣。隨機安義可終年。人間禍福雖由命。謙益驕亡理亦然。</text>
<title>次仲弟士直無名齋韻</title>,<text>隱約自修勝有名。爲人嗤點摠由名。請君莫把無名揭。所謂無名亦有名。</text>
<title>次仲弟三身字韻</title>,<text>生於父母有吾身。血脉流通卽一身。若遣此身蒙累穢。非徒自辱辱親身。</text>
<title>吟贈趙生宅鎭，趙生鎭得，安生桂齡。</title>,<text>愛爾初年志業長。從師千里襲蘭香。鄒書垂訓君知否。必有事焉勿助忘。</text>
<title>安生聖源來留講魯論。適金泓來。呼韻唱酬。</title>,<text>兼旬病卧水雲間。愛爾重尋舊塾還。賴有金君同償月。團圓好做一霄閒。安生曾受業。故云重尋。</text>
<title>吟前韻贈聖源</title>,<text>浮世光陰一瞥間。東流無復向西還。男兒事業君知否。須趁靑年莫暫閒。</text>
<title>又吟聖源韻贈鎭得</title>,<text>男子身爲宇宙間。靑春一去更無還。惜陰須着孶孶力。編絶當時豈敢閒。</text>
<title>宿廣井李命見草堂</title>,<text>蕭瑟蘆花兩岸秋。興隨流水共悠悠。一燈樽酒相逢夕。寧把荒年作話頭。</text>
<title>贈坪舘諸益</title>,<text>佳辰携手日同行。詩在溪山步步停。筇指薇庵尋去意。招招惠好勝遊成。</text>
<title>贈李和叔 協</title>,<text>秋風乘興叩雲扉。霜落天空鴈欲飛。把酒論詩消永夜。唾成珠玉灑霏霏。</text>
<title>次極躔會韻 七首</title>,<text>淡然交契似蘭金。聲氣相求動輒尋。紫洞初成耆老會。衰遲恨未座中臨。高軒團聚拭靑眸。南極星光暎白頭。諧笑云云終夕樂。不關人世百年愁。四三耆老會華茵。俱是超然不俗人。櫝裏誰知藏美玉。明時謾作逸遺民。蒼顔白髮好團欒。萬事悠悠任等閒。豈獨香山專勝美。後人應說紫臯山。契合平生一片心。瑤絃白雪和高吟。德星應報贒人聚。何必顚狂慕竹林。輔仁在友會當文。德不終孤自有羣。願且交修君子業。百年天地共留芬。我被天工好事慳。蘭薰未襲一筵間。願言白髮還俱黑。歲歲年年勝會團。</text>
<title>家侄醮日吟贈 三首</title>,<text>泮氷佳節爾迎相。正是人家萬福原。倘識關雎深意味。修齊要道箇中存。老叔丁寧向汝言。吾家世德有深源。造端正是從今始。棄爾幼心敬謹存。摯別先須一敬持。存心要以古人期。驅車萬里軔初發。非復蒙蒙幼稚時。</text>
<title>次朴紫臯韻 二首</title>,<text>名以壺亭有底思。不忘先躅我曾知。天公剩借湖山景。無限風光盡屬斯。停雲無日不相思。此老心懷爾倘知。屹老尋常臯老訪。遊於斯又咏於斯。</text>
<title>次朴紫臯八景</title>,<text>腰鎌日日上崔嶢。後應前呼薄暮樵。夢做羲皇高臥客。隔林閒聽數聲謠。右猪嶺樵歌牛巖朝暮放村牛。篛笠兒童卧小洲。日暮歸來橫短笛。不知酬唱相齊謳。右牛巖牧笛一抹遙岑落照含。崢嶸霽色碧𣯶𣯶。箇中別有開襟處。望裏縱橫紫翠嵐。右蓬岳晴嵐十里蒼波望裏寒。蕭蕭帆影泝烟灘。篙工豈識滄洲趣。正好閒人取次看。右楓灘暮帆獰飈無改舊時顔。不受狂塵封泰山。隱几幽人留晩節。解憐霜雪滿枝間。右南山雪松雨中開蘂爲重陽。粲粲東籬盡意黃。得制頹齡何獨取。爲憐高節傲嚴霜。右東籬霜菊午枕高舂臥草廬。春盤好喫採園蔬。翛然閒趣超塵累。時把淵明月下鋤。右荇谷荷鋤細雨斜風景色新。簑衣篛笠小湖濱。夢通岐下知何日。垂白休辭把渭綸。右松湖垂綸</text>
<title>贈安友應璐 二首</title>,<text>崎嶇山路遠來尋。蕭寺靑燈照兩心。細展百封蕉葉盡。鍾聲已報五更深。含笑逢迎眼忽明。一床論討故人情。人雖唾面何須識。小不忍時大𥚁萌。</text>
<title>次新豐族人黃壽澄僉知慶宴韻</title>,<text>貂玉煌煌大耋身。却敎寒谷變陽春。光生門戶宜無恨。悲感偏深兩世親。其曾祖享壽。不受天爵。其父已歿。故元韻有此意。</text>
<title>次鄭隅谷遺墟亭韻</title>,<text>不仕新朝遯跡幽。堂堂義烈照千秋。柴桑古里餘松菊。曠感頻敎志士遊。刺之松葉不搖眶。烈氣貞心凜雪霜。扶植綱常垂萬世。明明星日可爭光。</text>
<title>夷山齋魁會値雨</title>,<text>庭梧蕭瑟届淸秋。賓主東南盡日遊。莫道坐中無管竹。溪鳴金石隔窓流。</text>
<title>因與李屹峰盤旋浪吟</title>,<text>蒼松綠竹又薇花。景物依然處士家。又有方塘開一鑑。天光雲影這中多。</text>
<title>和趙行儒 二首</title>,<text>昨聽南柯鵲報喜。俄然瓊韻此中傳。故人咫尺如相對。不覺晴窓罷曉眠。一朔携朋和白雪。靑眸今又爲君開。披衿相對論文處。呼酒慇懃勸一盃。</text>
<title>次李丈 子安 贈孫韻</title>,<text>天姿諄謹拔諸生。應得將來吉士名。王父高堂勤勉敎。丁寧期待不爲輕。</text>
<title>七月。坐鵲溪待趙友文翊。</title>,<text>晦翁思友咏寒蟬。尼父臨流歎逝川。後學千秋思體得。矇然還似管窺天。</text>
<title>敬次地主成侯 碩禧 韻</title>,<text>洋洋絃誦動州闉。儒化仁風日漸新。百里雖偏民社在。鳴琴方可試經綸。</text>
<title>登儉溪亭</title>,<text>潑潑游魚躍于潭。莊叟濠觀又此巖。兼有主人來把釣。偸閒半日做淸談。</text>
<title>登無盡亭</title>,<text>何日丹霄鳳彩藏。至今無盡舊風光。古人不見亭猶在。留得高名百世長。</text>
<title>謹次張丈 錫玄 韻</title>,<text>軒豁風儀長者人。一諧一笑摠天眞。故園歸旆今難挽。眷下鯫生悵恨新。</text>
<title>同柳元一遊深源</title>,<text>黃菊丹楓摠可憐。山中又是好風烟。遊筇步步皆堪賞。始覺人間別有天。</text>
<title>歎世</title>,<text>行世無非蜀道難。人間何處可偸閒。將身未入桃源界。謾把靑編閉戶看。</text>
<title>次黃巡相 仁儉 謁先墓韻</title>,<text>煌煌牙纛盛儀威。棠樹春風桂棹遲。洋溢榮光騰海國。金章來掃舊莎歸。</text>
<title>與院北諸友。次書院詩軸韻。</title>,<text>採薇高節舊西山。東國千秋一脉還。屹立雙峰靑未了。祗今留帶古祠顔。</text>
<title>過姑蘇。拜墓感吟。</title>,<text>白楊蕭瑟草離離。瞻拜荒原不耐悲。孤露百年風樹淚。謾添寒雨灑霏霏。</text>
<title>吟古硯 萬曆年間。安侯夢胤納古硯于鄕校。爲寫祝之具。而硯下面有皇明年號。有匪風之思。</title>,<text>古硯珍藏寫祝辭。皇明甲子尙留玆。非惟夐想安侯意。仍感風泉不耐悲。</text>
<title>自有匪風思感吟</title>,<text>北望神州發嘆三。手提長釰謾悲吟。久將玉帛朝讐羯。誰謂吾東有大男。</text>
<title>別士直季直兩弟</title>,<text>一堂兄弟作參商。堪斷衰年寸寸膓。欲往欲留心未快。暮天鴻鴈不成行。</text>
<title>冬只山贈李友 世勣</title>,<text>爲訪故人冬只山。淸高非復世人間。主人剩得巖捿樂。十里桑麻閒又閒。</text>
<title>贈趙天擧趙三彦</title>,<text>潦倒竆廬一病身。幾年離索鬼爲隣。分明記得前宵夢。浪迹溪山共故人。</text>
<title>挽趙聖信 柬○二首</title>,<text>翩翩雨翣入山門。忍葬斯人何處原。萬事悲歡同傳舍。百年氊業一螟孫。同病相憐已閱年。那知公逝在吾先。凄凉舊宅空無主。更有何人掃榻迎。</text>
<title>挽趙錫禹 龜世○三首</title>,<text>大笑先生肯有孫。風儀磊落典型存。如何天意慳仁壽。無復守氊是祖門。氷壺襟韻玉爲骨。儘是溫溫席上珍。脩夜不暘邀霽月。巴山從此寂無人。德器英才出等倫。吾儕倚望在儒珍。長途發軔身先逝。究竟地頭惜未臻。</text>
<title>挽李世德 二首</title>,<text>鸞驂雲外去茫茫。萬口咸嗟善士亡。儉里家聲因寂寞。冬山無語色凄凉。五十光陰隙駒忙。紫荊憔悴泣風霜。平生仁善寧無驗。庭下臭蘭郁郁香。</text>
<title>五月二十日密庵先師忌辰。寓感。</title>,<text>世傳家學有淵源。東魯千秋擅法門。谷鳥幸遷喬木日。零金偏被大爐恩。重關啓鑰雖虛負。景仰終身不敢諼。可耐年年逢忌日。西林回首暮烟痕。</text>
<title>述懷</title>,<text>白髮人間萬事休。閉門高卧足淸幽。百年苦海餘殘喘。千里雲山夢舊遊。波蕩人情朝暮變。麽靑峀色今古浮。滿腔心事從誰話。靜坐燒香獨自由。</text>
<title>永感吟</title>,<text>此生無路見吾親。風樹悲懷老益新。先執逢來增發歎。年時換處倍傷神。箕裘緖業誰能繼。香火春秋祭莫伸。惟是全歸應屬我。淵氷至訓佩終身。</text>
<title>安氏追遠齋。次安而貫韻。</title>,<text>蕭灑墳庵傍小丘。舊甍新葺倍淸幽。松楸已庇千年塚。香火要傳百代秋。朝暮軒窓絃誦習。團圓花樹睦敦修。南州世族誰能此。追遠誠心衮衮悠。</text>
<title>離羣獨居。任自放慢。惕然覺悟。令人懔懼。賦此自警。</title>,<text>傍無强輔易同流。放意放言任自由。幾向迷途忘失脚。始因點檢却回頭。暫時悔悟終難恃。後日因循亦可憂。安得同襟三益友。金箆把作刮昏眸。</text>
<title>七月二十七日。乃不肖降生辰。感吟。</title>,<text>默誦蓼莪撫此身。殘年忽遇降生辰。追思育我劬勞日。可耐終天感慕新。顧復三年恩未報。音容九地奉無因。貧寒到骨誠尤薄。不肖何顔立廟門。</text>
<title>次李屹峰韻 六首</title>,<text>綠髮朱顔一夢過。消除未盡只詩魔。悠悠每恨工夫漏。碌碌還慚悔吝多。契密金蘭同臭味。功資麗澤互磋磨。應知靜裏饒閒趣。壑月溪風近若何。人情大抵九疑同。末路惟君氣味融。藹藹幽蘭香谷裏。斑斑霧豹隱山中。有源水可千年在。滿樹花應一夕空。半世今爲無事客。名區隨處去路通。一言一動摠天機。道在平常識者稀。悔悟雖知今日是。因循易襲㫰時非。鬂毛蕭颯前程短。志業頹荒素計違。塵累何當渾脫落。佳山佳水浪吟歸。趣味相孚有故人。從遊半世和陽春。祗今華夏誰爲帝。怪底瑤皇久醉秦。篚幣輸時增發歎。下泉吟處獨傷神。書生白首心猶壯。志欲呑胡撫釰頻。絶灑佳區一草堂。新開竹牖向朝陽。多君晩節專三養。愧我初年志四方。華旆臨門偏荷眷。明珠落案倍生光。停雲日日擡雙眼。烟外高岑聳彼匡。滿案靑編散不收。蕭蕭白髮坐悲秋。竆經半世思希聖。知命平生不願侯。佳節幾回詩逸興。閒窓時遣酒消愁。莫言寒士生涯薄。明月淸風分外優。</text>
<title>次立山安大猷</title>,<text>兼旬潦倒滿床塵。猶恐時人向我嗔。天地生爲男子貴。蓬蒿虛老聖明辰。身經三夏添癃悴。病挾千愁倍叫呻。賴有相憐知己友。萬金書到寂寥濱。</text>
<title>吟贈李文仲</title>,<text>祥鳳曾棲枳棘林。寒門偏荷記存深。揭楣華額留傳世。藏篋明珠貴享金。憂樂百年思正苦。山河千里旆遙臨。典刑今日依然對。喜極還悲未定心。李侯作聲川遯窩記。又次溪亭韻。故詩四言之。</text>
<title>宿趙述甫草堂</title>,<text>衰翁相對到骨殘。往事提來轉少歡。半壁孤燈心內照。一溪淸響夜深寒。慇懃鷄黍偏輸欵。夙昔交情此可觀。世路崎嶇無着脚。尋常迎眼列瓊巒。</text>
<title>除夜吟</title>,<text>坐筭行年六十二。自憐霜髮亂秋蓬。謬懷志願平生裏。蹉過光陰瞥眼中。寂寞虛齋殘燭冷。蕭條白屋一瓢空。此心耿耿猶無已。欲向塵編着晩工。</text>
<title>幽居雜咏</title>,<text>平生求道了無功。茅屋蕭條伯岳東。春鳥嚶鳴山色裏。巖花開落水聲中。人情閱去頭全白。世態看來耳欲聾。半壑松風門獨掩。淡然心事不憂窮。</text>
<title>次趙三彦韻</title>,<text>故人珍重訪幽居。急喚家僮掃弊廬。飛鳥穿林爭引客。細泉鳴玉和唫書。離懷幾欝相思際。靑眼今開久別餘。俄看驪珠携滿袖。木瓜酬處愧何如。</text>
<title>杜陵吟。贈安汝伯 應璐。</title>,<text>杜陵來訪故人居。幾歲重登舊草廬。蘭玉一庭承世業。牙籤萬軸揷前書。頤閒靜裏塵無染。爲善家中樂有餘。踈雨梅窓連日話。溫溫風味襲芳如。</text>
<title>次金君泓追感其先祖應麗丙子義蹟韻</title>,<text>遺恨殘營未解圍。秋蓮怒吼尙餘輝。一椎初欲旄頭碎。隻手終歸素計違。祖逖誓江雖未效。仲連蹈海可同歸。遺風激我平生慨。吟罷下泉淚濕衣。</text>
<title>薇庵。與李和叔 協 酬唱。</title>,<text>平生不作庇身謀。性癖惟耽勝地遊。處約常思安義分。飭身將欲小愆尤。衰年未减狂吟興。歉歲偏深計活憂。一笑相逢天所借。白頭團會菊花秋。</text>
<title>鄕校。與李孟和 陽著 唱酬。</title>,<text>宮墻數仞闢仁門。吾輩依歸這裏存。入夜精神霜月色。滿階斑爛雨苔痕。一燈樽酒情膽露。萬卷詩書老眼昏。唱和佳篇仍永夕。驪珠錯落暎幽軒。</text>
<title>立春吟</title>,<text>斗杓東轉歲華新。何物人間不共春。臈雪融消菱漸坼。泰陽滋長化將均。年光迭換人皆老。竆鬼相隨我獨貧。惟願時和兼歲稔。元元一倂解吟呻。</text>
<title>次李氏別祠韻。李氏諸宗。爲其先祖仁原君立別廟。吟韻求和。</title>,<text>立廟祧遷積歲營。自持繩墨盡衷情。刱成今日由孫裔。䂓畫當時賴父兄。衛社忠勳千古炳。裕昆榮慶一層生。傍人莫作尋常視。李氏家聲伯岳爭。</text>
<title>鄕校改建後忝祭官。次齋儒韻 二首。</title>,<text>廟額千秋揭大成。祗今斯道日星明。通衢大路平如砥。駟馬安車不礙行。欲識吾人存性法。宜如今日事神誠。爲儒不習爲儒術。雖有儒名是假名。有膴玆原廟貌新。恭修香火屬殷春。巴峰高萃疑尼峀。琴水深泓怳泗濱。薦祼將奔齋宿士。焄蒿如在降臨神。何時打破兌离字。復使咸州文物彬。</text>
<title>驚聞李病窩封若病篤 宗臣</title>,<text>誰傳封若病臻危。不覺驚心淚欲垂。同臥漳濱今幾歲。相思雲樹已經時。君多庭玉靑氊托。吾乏膝珠素計隳。一度死生惟早晩。重逢遙指九原期。</text>
<title>書懷</title>,<text>遲日草堂睡正濃。悠悠天地一踈慵。家中自有書千卷。分外寧求祿萬鍾。滋味惟啖春早韮。衿期已托歲寒松。平生緬仰柴桑老。若遇當時我往從。</text>
<title>深源寺。與趙舜天唱酬。</title>,<text>窮廬局促度流年。來上高樓意豁然。間適宜追香社老。放狂寧慕竹林贒。登山臨水心期遠。獵勝搜奇興趣全。莫把詩編論巧拙。只思言志不要傳。</text>
<title>出山。次李吉彦韻。</title>,<text>來訪西南最盡頭。朱欄迢遞俯溪流。爐烟細細香生殿。山影重重翠入樓。雲破朝陰窓暎日。樹遮午熱夏疑秋。旋筇不耐餘情在。更立前橋故少留。</text>
<title>留池洞安慶稷草堂 三首</title>,<text>高天萬里雨初晴。谷鳥林蟬共和鳴。一榻團欒今日勝。滿盤鷄黍故人情。翠嵐籠壑翻成畵。深院納凉頓覺淸。洗盡窮愁消永日。這中眞趣藹然生。只緣排悶勸人棋。慚愧悠悠度日時。千聖眞詮如揭日。百年衰鬂已成絲。非關靈運耽搜勝。餘事堯夫受詠詩。看爾醇姿能做業。莫將斯道暫時離。九秋佳景最今時。赤葉黃花正兩宜。吟興悠悠詩槖富。交情淡淡歲寒期。名區此日欣相逐。書榻何時更見隨。漫浪溪山無限樂。奔波塵世少人知。</text>
<title>吟示安生慶邦</title>,<text>幽庭綠草夜來新。十里長郊細雨辰。葉裏黃鶯啼向客。簷端紫鷰語留人。悠悠倚仗千回轉。役役功名一聚塵。糲飯蔬羹應我分。百年心事不憂貧。</text>
<title>次仲弟士直咏菊韻</title>,<text>百卉摧殘一夜霜。此時黃菊正芬芳。肯隨李桃爭春暖。惟與松筠作等行。香蘂剩呈金色嫰。貞叢不恒北風凉。歲寒有爾同心事。惟恐蕭艾匝砌荒。</text>
<title>與仲弟拈韻</title>,<text>摧殘筋力正難支。藜杖藥囊動輒隨。匹馬秋風漫乘興。白雲流水摠爲詩。竆途寡與元無怪。末路同襟更有誰。半壁孤燈懸夜雨。百年心事爾惟知。</text>
<title>戱吟竹枝</title>,<text>髫垂當日騎常走。頭白如今仗以行。每涉欹橋頗得力。逮登危棧亦扶傾。老翁已結平生契。衰脚猶思遠近程。別是撫摩相約意。百年賴爾步還輕。</text>
<title>靑蓮菴。同柳元一，河龍見。</title>,<text>狂吟詩句答淸秋。應被傍人笑白頭。天外寒聲孤鴈過。峰邊活畵彩雲浮。庭前晩菊排金色。巖下飛泉噴玉流。絶勝丘山元有素。功名分外更何求。</text>
<title>次浩然亭重修韻二首。江陽周汝兼仁甲重修其先祖二樂堂所築浩然亭。賦絶句吟長律求和。</title>,<text>肯搆遺亭燕賀成。斯文百載運重亨。壇邊紅杏春回色。檻外蒼波夜自聲。飛羽躍鱗餘素賞。桂風梧月帶新晴。追思二樂無竆意。千載能令起後生。重拓遺墟棟宇成。百年文運賴還亨。天開勝界寧無意。地得高人永有聲。濟濟儒紳春夏誦。依依雲物古今晴。升堂未受親薰益。謾使踈慵恨晩生。</text>
<title>感歎張氏以百忍字九世同居。賦此自警。</title>,<text>同居九世在乎忍。張氏家聲孰不宗。藹藹和風花樹下。溫溫春色戶庭中。元無較計乖張斷。各自含容睦愛隆。功效只應由百字。吾今作箴警昏衷。</text>
<title>感懷</title>,<text>都將貧富付蒼天。林下棲遲送暮年。漳臥常吟公幹病。瓢空未學子淵賢。巖邊寂歷三間屋。石隙荒凉數畝田。儕友不知排悶意。錯言無事咏詩篇。</text>
<title>次安汝章焚黃韻 安丈聖興氏以忠孝蒙追贈持平</title>,<text>忠孝人生世德門。竹溪衮衮有深源。諸軍慕義爭鐫石。多士欽芳迭倡論。懿蹟永垂留地誌。紫泥新沐煥天恩。揄揚盛事歸歌誦。籍甚家聲一代尊。</text>
<title>次西山書院採薇亭重修韻</title>,<text>檻外崢嶸伯叔峰。凜然秀色聳芙蓉。人生今古貞忠幷。天爲綱常烈氣鍾。也識重陽懷舊咏。正如西岳採薇蹤。莫將亭扁尋常視。留與千秋激懦胷。</text>
<title>德巖院齋淸夜。次李屹峰韻。</title>,<text>一廟三賢一㨾忠。羹墻追慕百年中。英風凜凜扶人紀。烈氣堂堂匪此躬。精爽依如臨左右。塵襟還覺頓消融。靑燈玉漏宵將半。風露滿天月上東。</text>
<title>卧龍齋。同諸益唱酬。</title>,<text>一杖踰山訪柳村。深深林壑卽桃源。那堪人代滄桑變。多感仙翁厚誼存。快閣淸風消白日。彩毫佳句永黃昏。碧窓爽氣侵人骨。入夜輕寒滿小軒。</text>
<title>吟示武陵諸益</title>,<text>奉際雖稀氣味幷。淸和佳節共班荊。天邊螺峀唐虞色。窓外風泉日夜聲。雲樹幾年頻悵望。萍蓬此日欵逢迎。堪憐白髮無前定。始覺身閒是泰平。</text>
<title>謹次裴上舍仲厚柰內江亭韻</title>,<text>蕭灑湖亭絶俗塵。幾年嘉遯靜頤身。天開勝境爲閒物。地得明流作主人。隔代無因陪丈席。挹芬疑是襲團春。江山千古留芳躅。依舊風光尙不貧。</text>
<title>藏巖水石甚奇。用衰上舍韻賦詩。</title>,<text>天開絶勝逈無塵。端合幽居遯一身。可惜名區無主管。未知造物待何人。旋筇不忍登前路。留約將期趁後春。倘遂他時捿息願。白雲高臥樂淸貧。</text>
<title>宿釜峰安英伯草堂</title>,<text>六十光陰過隙駒。平生踽踽影全孤。明時未免籬邊物。詩社空吟筆下珠。東魯山川三尺杖。大明天地一愚夫。晴窓勤業吾儒事。何恨蘇秦負郭無。</text>
<title>四月晦日。霽山金先生諱辰。感悵賦詩。</title>,<text>斯文陽九抱深寃。天日何時照覆盆。盛業一函遺稿在。芳名千載泰山尊。沙中有蜮猶張射。門下無人倡擧幡。不耐年年逢忌日。誰知枕上淚留痕。</text>
<title>雙溪洞口。與趙龜世，南光彦感吟。</title>,<text>方丈嵯峨大海東。超遊今日腋生風。天王岳勢層層碧。玉府秋光面面紅。天限東西波遠隔。地分戎狄俗難同。大明殘日頭邊照。何處皇朝道路通。</text>
<title>聲川齋唱酬</title>,<text>公道人間但白髮。壯心已倦四方遊。閒中欲着三餘業。巖畔新開一小樓。朝海急流如走馬。納凉幽檻似高秋。是中兼得同袍子。忘却悠悠萬種愁。</text>
<title>次金君泓先祖默菴公玉南孝行韻</title>,<text>彜秉雖同解愛親。聞公懿行感愈新。誠同陸績懷香橘。孝似王祥躍水鱗。六載居廬能謹制。一生拜廟克修身。遺風百世吹無歇。蹟炳州乘德照隣。</text>
<title>道院焚香後吟</title>,<text>洞壑深深隔世塵。猥參首席愧吾身。經營設院由先輩。肯式尊賢在後人。携友團圓酬令節。熱香瞻謁趁淸晨。吾生晩耳偏多恨。薰炙門屛未及親。</text>
<title>謹次冥棲庵韻。庵在寧海。存齋李先生棲息所。門人蒼雪權先生重修。出元韻。</title>,<text>雷澤 二首水成潭處響淸雷。天爲高人勝界開。鏡面徘徊光影動。架頭橫揷典墳堆。陳蕪幾歎埋芳躅。修葺重看煥舊臺。景仰于今生晩恨。春風亭上未叨陪。一鑑澄潭澈底淸。茅茨曾築石厓平。遠追風咏三春興。剩得棹歌九曲情。函席異時絃誦奏。遺墟今日草菜生。重修獨賴登門士。百世流傳永有聲。玉川玉漾澄波日夜流。先生杖屨此曾遊。高尖峀色疑森戟。寒瀉泉聲怳戛球。上下鳶魚觀物理。窈深林壑管淸幽。碩人一去仍無主。誰復磯頭伴白鷗。葛川川護名區一帶環。淸流曲曲幾成灣。好携璞玉磨兼琢。時伴沙鷗往又還。晩歲襟期松桂裏。冥棲趣味水雲間。千秋後學瞻依地。屹立門墻萬仞山。</text>
<title>到晉州新豊。吟示老少族人。</title>,<text>强鞭羸馬到新豐。多感諸宗欵我衷。慣閱風霜頭盡白。纔傾盃酒面生紅。濟人世有層雲誼。垂沫誰憐涸轍窮。親睦宜將敦百代。諸君莫以路人同。</text>
<title>次新豐族人黃壽耉判尹慶宴韻 其弟壽澄慶宴時</title>,<text>恭承華誥謝恩時。仁壽今因此老知。古貌淸癯天爵至。丰姿疆健地仙儀。三蘭舞彩爭歡爾。四座瞻光亦賀之。孤露如今觀盛蹟。不堪風樹淚橫垂。</text>
<title>贈辛與則</title>,<text>迂駕寵臨已感銘。至今坐榻尙留馨。百年浮世頭俱白。一笑何時眼更靑。地隔江雲愁濶別。調高郢雪願頻聽。歲寒心事相期意。好守淸芬送暮齡。</text>
<title>次隅谷鄭先生遺墟亭韻</title>,<text>凜然松栢冒霜威。罔僕初心竟莫違。直節堂堂兼日炳。遺風衮衮與山巍。自甘盲廢辭榮祿。不讓悲歌採蕨薇。截彼金烏雲外立。芳名千載可同歸。</text>
<title>贈立山安德文 二首</title>,<text>一身主宰曰維心。方寸丹田萬像森。妙用元從那裏得。眞源正自這中尋。靈臺無主歸荒廢。寶鏡非磨被垢侵。求放由來無別法。隨時隨處着欽欽。學淺終難道脉尋。百年心事寄雲林。乾坤山有唐虞色。衰季人無太古心。蠟燭金樽成勝會。瑤琴白雪和高吟。浮生此樂元非易。古事流傳必說今。</text>
<title>贈趙淸羲堂完甫 永輝○三首</title>,<text>崎嶇行路恐迷津。有戶牢關寂寞濱。交契風塵靑眼少。光陰天地白頭新。百年擾擾何事業。半世區區只此身。知己如君千里隔。歲寒心事話無因。自少家庭服義方。平生無夢到名塲。身閒事簡貧還樂。志損謗多富實妨。知命何須憂失馬。冥行難免歎亡羊。架頭賴有書千卷。披閱晴窓豢味長。風暖郊原草色新。此身猶與物同春。髮無餘黑方知老。衣不時裁始覺貧。牢閉荊扉疑小隱。渾忘塵事似淸眞。南飛鴻鴈何時到。欲著詩編寄故人。</text>
<title>先妣趙氏忌日感吟。子婦解娩。以不㓗祭於仲弟家。故吟示士直，孝直，季直三弟。</title>,<text>養我恩深生我恩。昊天其德口難言。抱懷負背眞鍾愛。添絮縫衣每欲溫。自坐平生昏謬甚。元無毫髮孝誠存。直緣有故違參祭。坐聽晨鷄淚有痕。</text>
<title>槐里。與趙增現，趙增奕，趙增伋唱酬 二首。</title>,<text>纖雲萬里捲層霄。諸友聯筇度石橋。大野平蕪軒外濶。四山輕翠眼前遙。乾坤納納無今古。歲月悤悤自暮朝。佳節淸遊君莫負。無邊勝景望中饒。幾度支筇到勝區。悠悠天地一迂儒。浮沉䆠海紅塵客。漫浪溪山短褐吾。眼閱千編年已老。心探萬理識猶粗。祗今尙有烟霞。自詑淸遊是丈夫。</text>
<title>同靈山李汝康基慶。宿夢嵒村裴友草堂。</title>,<text>靑眼相逢已閱旬。夢魂飛越幾多辰。錦囊何用時篇富。白屋難堪桂玉貧。五夜靑燈情共照。千莖華髮歎徒頻。請君莫惜同遊衍。一代相隨跡半陳。</text>
<title>贈芝谷李春若</title>,<text>離索窮廬臥一旬。幸從諸友答佳辰。瓊岑處處看無厭。靑眼家家饌不貧。白雪調高肝膽露。淸樽味熟醉歡頻。衰遲已覺詩鋒澁。棘句吟成摠腐陳。</text>
<title>贈安慶一 三首</title>,<text>茅廬荒寂亦淸安。可抵三千世界寬。上策莫如扃戶坐。晴窓正好取書看。浮生歲月身全老。宿債烟霞夢未寒。萬事祗今何所做。生爲男子太無端。此身無事臥吾廬。時向晴窓讀古書。閒久漸知貧賤樂。病多還覺故人踈。園蔬柔軟猶當肉。藜杖相隨可代驢。寒士生涯須莫笑。想應奔走變心初。佳君詩律發陽春。囊裏千篇正不貧。霜着山顔紅錦爛。雨添水面綠紋新。竆尋澗壑酬仙債。領得烟霞作主人。世上紛紛看可恒。欲從猿鶴好相親。</text>
<title>吟示趙文奎 季彬</title>,<text>無端蚌鷸苦相持。徒付悠悠枕半欹。除却是非宜作啞。冶陶情性可吟詩。百年浪過眞堪愧。半世奇窮不足悲。所恨邇來離索久。塵緣俗事敗佳思。</text>
<title>送族孫鎭之定山配所</title>,<text>一路迢迢釰外橫。多山多水儘難行。他鄕到處皆新面。旅店投時孰喜迎。聽雨剩添爲客恨。看雲偏惹戀親情。皇天必有憐無罪。非久深寃得自明。</text>
<title>別李春若。同朴君瑞，李君範，李福兼向鎭海。</title>,<text>勝地淸遊信樂哉。如何分手此溪隈。珍禽有意嚶嚶喚。粉壁多情面面開。佳節欲窮仁智樂。枯筇還向海山催。千般奇景吟無盡。留待他時更到來。</text>
<title>宿趙再盛家滯雨</title>,<text>東南遊屐復西迴。前有瓊岑入望嵬。水活瑤溪金石奏。烟籠綺樹畵圖開。三間白屋依山冷。萬卷靑編溢架堆。貧厨應乏留賓饋。待晴前路首頻擡。</text>
<title>趙汝實有約不來。遣詩求和。卽次。</title>,<text>龍齋遊償趁淸和。美盡東南興趣多。一釰平生肝共照。百年浮世鬂同皤。萍逢叙抱眞堪樂。夜話愆期豈免訶。雖奉明珠違面對。夕陽歸路恨如何。</text>
<title>挽先師密庵李先生</title>,<text>摳衣昔在錦溪前。敎育深恩若昊天。持敬存心提耳命。致知進學撮要宣。曾書或問勉歸讀。小註繁文戒勿先。誘掖切偲皆旨訣。發端開誨摠眞詮。淵深德器吾何測。宣著光輝自斐然。凝定政由充積厚。兢持尤見脊梁堅。微言早自家庭得。正脉元從晦退連。刊補遺編開後學。發揮諸說邁前贒。蓬門原憲貧何慽。瓢飮顔淵樂自全。晴晝薰罏儼對越。明窓淨几勤竆硏。學由伊洛探洙泗。業把經綸附簡篇。千載聞風猶感發。一堂親炙豈徒焉。從前朴鄙雖難變。師法平生庶補愆。事勢中間那更說。劇歎身世自拘攣。然知盛德恕無罪。竊擬他時侍敎筵。每祝師門能永歲。那知道體遽登仙。琅然警咳終成訣。宛爾儀形已隔泉。千里承音痛若割。一聲號泣淚如川。生三恩義嗟無報。沒世羹墻誓不遷。平日丁寧敎誨語。庶玆奉信以周旋。摩挲手澤身常惕。瞻望門屛心每懸。痛矣山梁今壞折。已焉吾道極迍邅。凄凉丈席誦聲撤。山浦哀思寂寞邊。奔晩未伸臨穴願。入門痛哭恨彌纏。</text>
<title>輓先師霽山金先生</title>,<text>溪流滚滚源無窮。錦水前川一派通。河洛春風滿座上。濂溪霽月照胷中。聲名一代南金重。道學千秋北斗崇。梁折山頹無限痡。十年湖塞返㫌紅。</text>
<title>挽谷川處士金公 尙鼎</title>,<text>退陶正脉誰傳緖。錦水派流入谷川。良玉精金天質美。力行眞積道心堅。靑年立脚關閩路。白首遊神性理編。供掃門屛嗟失願。攀輀不覺目生泉。</text>
<title>挽金汝玉 潤</title>,<text>南州佳士我知公。尊信師規早飭躬。箚定脚跟由實見。闡揚潛德發深衷。初蒙契許情相照。俄失磋磨恨不窮。回首谷川絃誦地。百年遺迹摠成空。</text>
<title>挽李處士 彙直</title>,<text>良玉精金稟氣純。着工心學日惟新。家傳孝友名聲藉。身絶疵瑕德義醇。知命豈曾趍世路。樂天終自任家貧。如今遽失儒宗匠。多士南州淚滿巾。</text>
<title>挽李茅齋 斗望</title>,<text>摧折人間玉樹柯。鄕鄰相吊淚傾河。襟懷玉潔無瑕點。孝友天生不琢磨。早襲家庭詩禮敎。獨超塵世利名窠。交資麗澤平生計。那意今朝聽薤歌。</text>
<title>挽安持平 聖民</title>,<text>哭公之子又於公。去歲今年淚滿瞳。世道百遷全素朴。俗情萬變守淳風。謙恭家法人稱口。友愛良能帝降衷。二子諸孫皆克肖。德門餘慶也無竆。</text>
<title>挽黃恒齋百源 孝昌</title>,<text>一望知爲君子儒。能令鄙吝不萌于。從師講道賢人事。律己省身學者模。半世茹竆何足恨。百年齎志未終敷。谷川前日同垂淚。踽踽如今獨歎吁。</text>
<title>挽李病窩封若 三首</title>,<text>淸儀空對屋樑月。白首人間制淚難。處世非無親密契。於君獨以弟兄看。停雲幾歎經年別。同病終違數日歡。碧海桑田俄忽變。此生誰與倒心肝。玉淸仙馭去茫然。一幅哀詞萬涕漣。詩社舊遊渾似夢。人間此別永終天。滿腔幽抱論何處。拔俗高標接莫緣。惆悵情朋今冷落。白頭孤寄最堪憐。人間未了同襟樂。雲外還驚駕鶴催。雅韻卽今猶可想。舊遊何處不堪哀。曾同立雪蟾湖上。又共盟鷗洛水隈。千古延陵懸釰淚。更沾寒雨濕塋苔。</text>
<title>挽裴仁叔 任休</title>,<text>末世如公未甞見。心惟赤子絶他膓。若言福善由天理。應有爲公降吉祥。一胤終無天曷故。雙明晩失理全茫。騶虞之後騶虞繼。可卜將來積慶長。</text>
<title>挽朴士垕</title>,<text>昔我叨陪先丈日。君垂黃髮座前嬉。鍾情不啻蚌珠視。嗇壽如何寶樹萎。累世淸芬從又歇。一篇遺訓更傳誰。非惟痛惜吾君死。竊爲尊公極歎咨。</text>
<title>挽柳君徵和 死於八鎭客舘。運柩丹丘時。</title>,<text>得公雖晩識公深。豈面而朋却以心。宏器未爲今世用。淸芬應有後人欽。可憐客櫬尋前路。不見捿禽返舊林。哭送街頭無盡恨。白鬚孤寄失知音。</text>
<title>挽辛枳庵大見 慶龍</title>,<text>滔滔濁滓橫流世。藹藹淸芬不染塵。九級龍門魚未躍。數間蝸屋蠖難伸。道窮半世心猶泰。瓢飮平生意自眞。身後休言終寂寞。螟蛉能繼舊氊新。</text>
<title>挽朴公</title>,<text>腔衷能全赤子心。不求名利臥雲林。工夫半世書千卷。友愛平生寢一衾。空谷久知蘭馥在。南天誰報壽星沉。自公一去人無巷。衰世淳風底處尋。</text>
<title>挽李丈 垕瑞</title>,<text>碌碌平生未拜床。淸眞高趣耳聞詳。生涯淡淡安貧憲。友愛融融共被姜。谷裏幽蘭誰復識。櫝中良玉好深藏。人間不見獅孫慶。地下分明慨恨長。</text>
<title>挽郭質夫 弼周</title>,<text>巴陵於子是幷鄕。蘭室從遊卄載強。世德戴尼山共嶷。家聲東洛水俱長。事親藹藹怡愉色。敎子申申禮義方。未闋齊衰春又老。嗟君何忍去茫茫。</text>
<title>挽趙丈 乘</title>,<text>落木空山暮雨悲。堂封萬古閟淸儀。疾添再度荊凋日。膓斷單兒婦喪時。滿壑松風餘素賞。一軒梧月想襟期。百年世誼從誰講。寂寞幽棲鎖石扉。</text>
<title>挽趙堯一</title>,<text>三十光陰隙駟同。如何仁壽理冥蒙。軒銘忍默編韋絶。壺貯淸氷濁滓空。賓舘幾多偏欵遇。院齋叨荷互磨礱。羊鞭那更由西路。方丈悽悽淚眼中。</text>
<title>挽辛丈茅潭 性中</title>,<text>澤翁遺馥播南藩。典則依然在後孫。素性豈隨衰世變。高風能使薄夫惇。韜光林壑名逾重。遯跡江湖德益尊。誰謂少微今晦彩。不堪他日過衡門。</text>
<title>挽安處士 處善</title>,<text>公是襄陽舊處士。秣岡還如鹿門同。淸修夢斷芬華界。高臥心安寂寞中。久仰儀形如白璧。忽驚仙駕上蒼穹。殘星落月仁山路。謾向悲風淚滿瞳。</text>
<title>挽宗侄鉦</title>,<text>秋風飛涕寫哀牋。節節傷心語未宣。人世生來知幾日。夜臺歸去便千年。庭前誰賞新叢菊。案上空餘舊讀編。萬事從今嗟已矣。蟪蛄啼盡白楊邊。</text>
<title>挽安丈 國臣</title>,<text>自公賢嗣學吾門。戚誼彌惇等至親。久仰淸標超俗累。偏欽雅態出天眞。嗟呼寂寞歸千古。痡矣幽明隔一晨。孤鳳將雛長痛哭。暮天踈雨亦悲辛。</text>
<title>挽李而久</title>,<text>荒岡凄雨我心悲。可惜今埋雪月姿。地下雖陪長逝父。人間誰護北堂慈。詩書舊架藏千軸。蘭蕙遺庭茁兩枝。淳朴容儀何處接。溪齋文會憶前時。</text>
<title>挽盧楚寶</title>,<text>善士南州忽報㐫。儒林悽絶泣相逢。閒中事業書千卷。靜裏襟期樹萬松。故土歸心如水逝。他山何處起堂封。獐巖鹿洞俱冥漠。獨立蒼茫愴我悰。</text>
<title>挽趙聖基 德輝</title>,<text>秋山曉入白書旗。埋却亭亭玉樹姿。誠孝已殫親在日。淳風不變俗頹時。坦懷半世畦畛絶。弘度平生遠大期。萬事人間今已矣。孤飛一鳳正堪悲。</text>
<title>輓趙公 弘燁</title>,<text>經營半世爲名祖。誰識贒孫獨苦心。廟宇淸高松水岸。亭臺蕭灑洛江潯。百年草稿擎函去。千里花山秉筆尋。歸報先靈無愧色。冞誠應有後人欽。</text>
<title>次道谷趙公 益道。贈精忠錄焚黃時韻。四首</title>,<text>捿霞之嶺與巴巓。人代中間閱幾千。扶社古今誠共切。報君天地義相連。寵頒忠錄光來世。特贈崇資賁九泉。豈但高門稀絶慶。吾鄕從此氣增然。絶世人蒙絶世恩。榮光衣被某丘原。鴈行幷節爲賢弟。漁祖趾休有是孫。世德是邦誰右列。家聲南嶠名門。吾王有意頒遺錄。今古丹忠兩不諼。天挺人豪厄亂離。一身邦國佩安危。盟山誓海回雙馭。矯詔班師偃義旗。英烈至今猶颯爽。綱常萬古賴扶支。特頒遺錄寧無意。前後精忠亦感悲。臨危喪節衆皆然。輕重山毛孰辦焉。奮義忘身公有是。精忠無愧古人賢。</text>
<title>龍齋。與黃聾𥌒堂 壆 相和。</title>,<text>數郡親知一席逢。半世還從物外容。臨門何用題凡鳥。玩額惟看揭臥龍。詩酒今宵同短燭。矢弦他日隔重峰。瑤琴彈罷峨洋曲。風滿高軒月滿松。</text>
<title>輓詞[趙希愚]</title>,<text>人間吾未死。泉路子全歸。百世同門誼。西林淚更揮。</text>
<title>輓詞[李贇望]</title>,<text>夷溪之子是夷峰。幸作道園麻下蓬。同病相憐相阻迹。從今但願夜臺逢。瓢翁嶺外我曾追。葛隱江齋菊露垂。消息九原無問處。知應相對兩家兒。</text>
<title>輓詞[朴尙節]</title>,<text>金蘭交契我同年。玉樹淸標子最賢。姓諱直鄕疑再作。淵源仲默媺三傳。乍違旬月懷猶吝。永隔幽明痛柰塡。踽凉此生餘白首。峨洋誰復奏牙絃。</text>
<title>輓詞[安聖軾]</title>,<text>前宵南極閟祥光。報道巴山處士亡。學識高明探實地。林泉淸凈負明王。面稀叔度懷常吝。駕促仙輧意倍傷。老病方深違執紼。夷岑回首淚盈眶。</text>
<title>輓詞[安鶴瑞]</title>,<text>小微星耀伯夷巓。林下淸風韻百年。梅老贒孫詩禮襲。密門高弟鉢衣傳。盈虛有數家聲歇。否泰關天哲士捐。半世從遊蘭室意。白鬚和淚寫哀牋。</text>
<title>輓詞[趙元輝]</title>,<text>公生詩禮戶。雅望重斯文。工篤程朱學。衣摳密霽門。性情頗浩浩。風味是溫溫。崒屼夷山色。蒼茫鎖暮雲。</text>
<title>輓詞[趙雲翼]</title>,<text>木落天寒曉月明。夷峰處士北邙行。工程實地平生篤。赤幟騷壇半世鳴。孝友家聲承世德。山川痼癖暢幽情。一塲文會重無日。獨立人間涕滿睛。</text>
<title>輓詞[趙永輝]</title>,<text>大鳥墳前俯仰悲。傷心豈但爲吾私。聲川月吊斯文喪。錦水波鳴一脉衰。志操不渝安貧巷。工夫有斐切磋淇。圖書舊業今零替。誰復西河設講帷。</text>
<title>輓詞[李世勣]</title>,<text>密霽門前講道餘。百年生計一床書。迷兒幸忝摳衣列。仙路蒼茫倍濕裾。</text>
<title>輓詞[李恪]</title>,<text>文同會處甲同年。况又居隣世誼連。用力賢書常目在。勉承家法一心懸。共衾幾和塤箎奏。割胖翻驚痛疚徧。今向重泉亦有恨。獨孫羽毛未成翩。</text>
<title>輓詞[李協]</title>,<text>風流儒雅衆皆推。賢士如今更問誰。就正師門心有守。奉承家訓業無隳。輔仁惓惓從何得。講誼洋洋自此虧。詩社唱酬猶在篋。有時披閱淚先垂。</text>
<title>輓詞[趙希範]</title>,<text>束髮相從老轉親。隨遊蘭室幾多辰。箕裘祖業連三世。詩禮家聲任一身。錦水師門聞道早。霽山凾席攝衣新。江山古宅文猶在。誰拂塵箱啓後人。</text>
<title>輓詞[趙元䧺]</title>,<text>南州老德更誰數。三世淵源重一鄕。踐履工程由實地。全歸泉路抑何傷。</text>
<title>輓詞[安應珍]</title>,<text>錦陽門下士。堅守夷山巓。年及宣尼壽。名尊道學傳。</text>
<title>輓詞[李世衡]</title>,<text>密門遊後霽門又。求道誠心老益冞。看了聖經仍聖壽。爲公無憾爲鄕悲。芒鞋憶踏海山春。促我酹吟渡幾津。可惜孤雲臺畔月。至今詩上未成輪。一部朱書未了論。菊花時節送仙轅。可憐安道溪邊石。留帶當年杖屨痕。</text>
<title>輓詞[李命龍]</title>,<text>嶺以南州郡。儒宗早識公。丘園安性分。經籍着心衷。履素名尤重。操堅志不窮。生於京尹後。居在伯夷東。鄕化躬行實。人欽面誘功。家聲氊繼孝。世業鉢傳忠。頤養衡門寂。神怡逸樂融。聲齋何日夕。親炙遯窩翁。壁滿圖書字。門多孝悌躬。開來能繼往。純一古家風。叩篋童冠聚。踵門遠邇同。誠深勤敎誨。功大啓愚蒙。德行先儒得。詞源古洛通。朱書常愛玩。漢史日磨礱。曲暢中庸旨。旁通大學工。巖阿天日阻。聖代布衣終。雲鳥夷岑上。鳶魚大谷中。秋風吹桂樹。白露下蘭叢。浮世龜齡促。遼陽鶴夢空。斯文今寂寞。搔首倍沾瞳。</text>
<title>輓詞[安慶稷]</title>,<text>黃卷平生事。孜孜老不閒。鉢衣傳錦水。言行慕陶山。記余纔舞勺。携笈踵池亭。詩禮韋家業。絃歌蔡氏庭。</text>
<title>輓詞[安應瓚]</title>,<text>遠近吾黨葬處士。尋常行路尙悲辛。嶠南運否斯文喪。錦水波殘正脉淪。雲谷陳篇空在案。退溪遺牒翫無人。春風氣像難更覿。遙向新阡涕淚頻。</text>
<title>輓詞[李能復]</title>,<text>學蔚瓢軒積。道聞錦水熏。嗚呼今寂寞。何處託斯文。</text>
<title>輓詞[安應徵]</title>,<text>講學曾從錦里春。猗歟君子質彬彬。堅跟實地尊詩禮。守拙丘園樂窶貧。純愨休風播遠近。謙恭雅態艶鄕隣。斯文不幸仁違壽。丈席凄凉巷寂人。</text>
<title>輓詞[安應璐]</title>,<text>自從親炙後。山仰德成章。行誼昭家慶。淵源接錦陽。朱書窓日晩。顔樂巷春長。斯文運未復。楹夢反爲殃。</text>
<title>輓詞[安季虎]</title>,<text>排雲直欲問蒼昊。何奪吾鄕考德人。密老堂中昇入久。霽翁床下講論頻。家聲孝友箕裘業。名望山林處士倫。運塞斯文虛丈席。夷岑晨月倍傷神。</text>
<title>輓詞[朴東垕]</title>,<text>天上少微落。人間處士亡。蕭條十月夜。痛哭我懷長。</text>
<title>輓詞[趙增武]</title>,<text>淆漓世路本無求。顔巷原貧道學優。世德梅翁溪老襲。淵源川上錦陽遊。風看萬丈夷岑屹。韻得千年石澗流。牢落乾坤何所做。一聲長慟九原幽。</text>
<title>輓詞[李起龍]</title>,<text>傳家詩禮冠鄕閭。處士之風父祖如。北學工勤千里訪。南爲心倦九霄舒。巖阿活計貧非病。韋布聲名識有餘。聖代莫言遺逸用。蒲輪終不到林廬。</text>
<title>輓詞[李瑞龍]</title>,<text>歎息今年歲在辰。吾南儒厄失賢人。貧仍分定初無悶。竆坐魔隨竟未伸。山水舊遊封屐蘚。詩書遺業滿床塵。泉扃一閉難重啓。何處氤氳更襲春。</text>
<title>輓詞[李恮]</title>,<text>南天却晦少微輝。講學誰開處士扉。自此夷山顔色小。摳衣諸子淚相揮。</text>
<title>輓詞[朴浻]</title>,<text>詩書餘事業。孝友舊家聲。乘化悠然去。巴山自此輕。</text>
<title>輓詞[李中宅]</title>,<text>建塾開來世業宏。藏修夷岳養神精。西遊錦水人爭慕。北學花山道愈明。永擬百年陪丈席。忽嗟南極晦微星。聲川曉月仙輧引。獨立乾坤涕自零。</text>
<title>輓詞[趙增伋]</title>,<text>南州多士淚先揮。咸曰儒林長老歸。後學千年追慕處。夷山秋月照餘輝。</text>
<title>輓詞[趙相麟]</title>,<text>德望文章重士林。那知微宿此時沉。夷山高行淵源遠。錦水諸賢麗澤深。老益窮經年未假。世尤多病孰能鍼。先君早世臯比撤。少子何歸涕滿襟。</text>
<title>輓詞[洪九範]</title>,<text>聞道夷山黃處士。床書擲却九原歸。夷山自此無顔色。大鳥飛來淚自垂。</text>
<title>輓詞[韓奇玉]</title>,<text>活水雲天影。徘徊知爲誰。夷峰千古月。留與後人思。</text>
<title>輓詞[李震基]</title>,<text>夷嶽微星晦彩忙。聲川嗚咽益悲傷。密翁衣鉢傳誰手。從此儒林氣色凉。</text>
<title>輓詞[同門生趙希隆]</title>,<text>夷山秋月白。留照一片心。百世同門誼。情親骨肉深。事我先君若事親。服喪心制奠文慽。相逢每說西林痛。事一誠深記行錄。</text>
<title>輓詞[門徒李之默]</title>,<text>山頹餘淚又沾瞳。不幸吾南氣數窮。錦水淵源誰繼者。儒林聲望獨斯翁。襟期每憶缶江月。德義長欽伯嶽風。最是此生無恨痛。法門遺緖一朝空。</text>
<title>輓詞[舊門生趙增現]</title>,<text>有材無命惜吾賢。顔巷原貧至樂全。也識先生風不盡。川聲岳色共千年。</text>
<title>輓詞[門徒趙增勣]</title>,<text>天喪先師後。斯文賴有公。錦陽川上學。贒傳聖經工。偃仰林泉下。辛勤敎育中。微星今晦彩。多士淚沾瞳。</text>
<title>輓詞[門生安慶邦]</title>,<text>十載門屛侍。恩同父子情。不幸山樑折。冥途泣後生。</text>
<title>輓詞[門生李正宅]</title>,<text>夷山淸秀儘精專。生我贒師豈偶然。錦水淵源眞可繼。霽翁衣鉢最堪傳。開蒙凾席純而篤。樂道衡門守益堅。樑折如今何處倣。欲題哀輓淚先漣。</text>
<title>輓詞[門生安致權]</title>,<text>文章德義兩兼身。詩禮家庭世有人。生後關閩心早得。慕深陶晦卷相親。鄕隣共化躬行篤。學子爭趍面誨諄。慟矣師門遺緖斷。蒼天何以薄於仁。</text>
<title>輓詞[門生趙鎭興]</title>,<text>誠勤人誨諭。足使下愚移。道學斯文領。心工一世師。蒲輪嗟苦晩。德宿忽驚虧。質魯吾無變。徒增恨涕洟。</text>
<title>輓詞[門生安慶纘]</title>,<text>夫子生南紀。文星耀伯夷。箕裘三世業。衣鉢二賢師。運泰家聲大。人亡道氣衰。山頹無限痛。遺緖托於誰。</text>
<title>輓詞[門生黃尙坤]</title>,<text>密老門前早捧裾。夷岑淸隱洛窩如。冠巾靜謐烟霞界。事業沉潛性理書。二代提撕登丈席。千年昭晦隔玄廬。空餘少子將安仰。渴海崩山㤪鳥魚。</text>
<title>輓詞[門生李亨郁]</title>,<text>春風丈席下。景仰德音明。不屑諄諄誨。難忘眷眷誠。錦陽千古後。夷岳百層輕。已矣斯文否。偏傷少子情。</text>
<title>輓詞[門生河應大]</title>,<text>夷溪贒嗣卽夷峰。道學能爲百世宗。密霽當年傳鉢意。行無人異却無同。</text>
<title>輓詞[門生陳再鐸]</title>,<text>家居依伯夷。年壽及宣尼。寂寞西林暮。人間弟子悲。</text>
<title>輓詞[再從弟時榦]</title>,<text>蒼蒼夷岳入雲空。人與山高積實工。春日和風滿座上。秋宵霽月照胷中。眞心酷嗜程朱學。德性熏陶密霽翁。誰謂少微今晦彩。此生無路詰蒼穹。</text>
<title>輓詞[再從姪尙中]</title>,<text>純厚姿兼學力持。茫茫墜緖繹尋之。典承孝友連三代。傳授鉢衣有兩師。硏業方穿管子榻。閟容遽撤董生帷。回瞻講習提撕地。庭下梧陰月上遲。</text>
<title>輓詞[再從姪致中]</title>,<text>餘航山之下。夷峰處士歸。鉢衣何處托。空閉白雲扉。</text>
<title>輓詞[再從姪由中]</title>,<text>文章學業物論歸。迷劣何能更發揮。秉筆誰家能博采。幽光輪與後生知。</text>
<title>輓詞[族孫鍼]</title>,<text>氷玉精神雪月容。吾門丈老士林宗。忽驚樑木今摧折。回首夷山淚不禁。</text>
